---
title: 第27部分
index: true
icon: editor
order: 27
category:
  - 诗藏
  - 诗集
  - 全宋诗
tag:
  - 佚名
---

陆游　策杖  
山翁老病入腰膂，坐觉诸儿行步奔。  
暂出衡门须策杖，千回上树更堪论！  

陆游　蹭蹬  
少慕功名颇自奇，一生蹭蹬鬓成丝。  
市楼酒美贫何预，斗柄春回老不知。  
黑帜游魂应有数，白衣效命永无期。  
鱼梁东畔牛栏北，举世谁能识此悲？  

陆游　插花  
有花君不插，有酒君不持，  
时过花枝空，人老酒户衰。  
今年病止酒，虚负菊花时。  
早梅行可探，家酝绿满卮，  
君不强一醉，岁月复推移。  
新诗亦当赋，勿计字倾欹。  

陆游　拆号前一日作  
飘零随处是生涯，断梗飞蓬但可嗟。  
稚子欢迎先入梦，从兵结束待还家。  
食眠屡失身多病，忧愧相乘发易华。  
隔日寄声为薄具，石榴应有未开花。  

陆游　柴怀叔殿院世彩堂  
卷服貂冠世间有，荣悴纷纷翻覆手。  
不如御史老莱衣，世彩堂中奉春酒。  
北斗为觞山作豆，凤竹鸾丝太中寿。  
今年宗祀降恩纶，太中拜前公拜後。  
呜呼人谁无父母，盛事有及公家否？  
万锺苦晚三釜薄，人生此恨十八九。  
我欲杀青书孝友，愧非太史马牛走。  
圣朝若遣采诗官，尚可为公图不朽。  

陆游　柴门  
寂寞柴门不彻扃，槐花细细糁空庭。  
晚梅摘得盐供飣，浊酒沽来草塞瓶。  
病已废耕抛襲襫，闲犹持钓爱笭箵。  
经旬莫恨无来客，交旧疏如欲旦星。  

陆游　禅室  
早夸剧饮无勍敌，晚觉安禅有宿因。  
赫赫心光谁障碍，绵绵鼻息自轻匀。  
蒲龛纸帐藏身稳，香碗灯笼作梦新。  
勿为霜寒忆温暖，少林立雪彼何人。  

陆游　潺湲阁小立  
饱食何曾补县官，潺湲阁上倚阑干。  
水纹靴皱风初紧，花色＊红露未乾。  
薄酒愁边供醉醒，故人梦里话悲欢。  
孤城正在山穷处，过社今朝尚尔寒。  

陆游　菖蒲  
雁山菖蒲昆山石，陈叟持来慰幽寂。  
寸根蹙密九节瘦，一拳突兀千金直。  
清泉碧缶相发挥，高僧野人动颜色。  
盆山苍然日在眼，此物一来俱扫迹。  
根蟠叶茂看愈好，向来恨不相从早。  
所嗟我亦饱风霜，养气无功日衰槁。  

陆游　菖蒲  
古涧生菖蒲，根瘦节蹙密；  
仙人教我服，刀匕蠲百疾。  
阳狂华阴市，颜朱发如漆。  
岁久功当成，寿与天地毕。  

陆游　菖蒲  
菖蒲古上药，结根已千年。  
闻之安期生，采服可以仙。  
斯人非世人，两耳长垂肩。  
松下语未终，竦身上青天。  

陆游　长安道  
千夫登登供版筑，万手丁丁供斲木。  
歌楼舞榭高入云，复幕重帘昼烧烛。  
中使传宣骑飞鞚，达官侯见车击毂。  
岂惟炎热可炙手，五月瞿唐谁敢触。  
人生易尽朝露曦，世事无常坏陂复。  
士师分鹿真是梦，塞翁失马犹为福。  
君不见野老八十无完衣，岁晚北风吹破屋。  

陆游　长风沙  
江水六月无津涯，惊涛骇浪高吹花。  
橹声已出雁翅浦，荻夹喜入长风沙。  
长风自古三巴路，樯竿参差杂烟树。  
南船北船各万里，凄凉小市相依住。  
歌呼杂沓灯火明，黄昏风死浪亦平。  
劳苦舟师剩沽酒，安稳明朝到池口。  

陆游　长干行  
裙腰绿如草，衫色石榴花，  
十二学弹筝，十三学琵琶。  
宁嫁与商人，夫妇各天涯，  
朝朝问水神，夜夜梦三巴。  
聘金虽如山，不愿入侯家，  
鄣袖庭花下，东风吹鬓斜。  

陆游　长歌行  
人生宦游亦不恶，无奈从来宦情薄。  
既不能短衣射虎在南山，又不能斗鸡走马宴平乐。  
惟有钓船差易具，问君胡为不归去？  
片云雨暗玉笥峰，斜日人争石旗渡。  
渡头酒垆堪醉眠，白酒醇酽鲈鱼鲜；  
菰米如珠炊正熟，蓴羹似酪不论钱。  
翁唱菱歌儿舞棹，醉耳那知朝市闹。  
城门几度送迎官，睡拥乱蓑呼未觉。  

陆游　长歌行  
我无四目与两口，但在人间更事久。  
死生元是开阖眼，祸福正如翻覆手。  
消磨日月几緉屐，陶铸唐虞一杯酒。  
既非狗马要盖帷，那计风霜悴蒲柳。  
灶突无烟今又惯，龟蝉与我成三友。  
判知青史无功名，只用忍饥垂不朽。  

陆游　长歌行  
人生不作安期生，醉入东海骑长鲸；  
犹当出作李西平，手枭逆贼清旧京。  
金印煌煌未入手，白发种种来无情。  
成都古寺卧秋晚，落日偏傍僧窗明。  
岂其马上破贼手，哦诗长作寒蟩鸣？  
兴来买尽市桥酒，大车磊落堆长缾。  
哀丝豪竹助剧饮，如钜野受黄河倾。  
平时一滴不入口，意气顿使千人惊。  
国雠未报壮士老，匣中宝剑夜有声。  
何当凯还宴将士，三更雪压飞狐城。  

陆游　长歌行  
不羡骑鹤上青天，不羡峨冠明主前，  
但愿少赊死，得见平胡年。  
一朝胡运衰，送死桑乾川，  
胡星澹无光，龙庭为飞烟。  
西琛过葱岭，东戍踰朝鲜，  
巍巍天王都，九鼎奠涧瀍，  
万国朝未央，玉帛来联翩。  
黄头汝小丑，污我王会篇。  
尽诛非无名，不足烦戈鋋，  
还汝以旧职，牧羊辽海边。  

陆游　长歌行  
燕燕尾涎涎，横穿乞巧楼，  
低入吹笙院，鸭鸭觜唼唼，  
朝浮杜若洲，暮宿芦花夹。  
嗟尔自适天地间，将俦命侣意甚闲。  
我今独何为，一笑乃尔悭！  
世上悲欢亦偶然，何时烂醉锦江边？  
人归华表三千岁，春入箜篌十四弦。  

陆游　长饥  
病卧穷閰负圣时，本来吾道合长饥。  
朝不及夕未妨乐，死何如生行自知。  
早年羞学仗下马，末路幸似泥中龟。  
烟波一叶会当逝，吹笛高人有素期。  

陆游　长门怨  
寒风号有声，寒日惨无晖，  
空房不敢恨，但怀岁暮悲。  
今年选後宫，连娟千蛾眉；  
早知获谴速，悔不承恩迟。  
声当彻九天，泪当达九泉，  
死犹复见思，生当长弃捐。  

陆游　长门怨  
未央宫中花月夕，歌舞称觞天咫尺。  
从来所恃独君王，一日谗兴谁为直？  
咫尺之天今万里，空在长安一城里。  
春风时送箫韶声，独掩罗巾泪如洗。  
泪如洗兮天不知，此生再见应无期，  
不如南粤匈奴使，航海梯山有到时！  

陆游　长木晚兴  
沮水嶓山名古今，聊将行役当登临。  
断桥烟雨梅花瘦，绝涧风霜槲叶深。  
末路清愁常衮衮，残冬急景易駸駸。  
故巢东望知何处，空羡归鸦解满林。  

陆游　长木夜行抵金堆市  
夜行长木村，重雾杂零雨。  
湿萤黏野蔓，寒犬吠云坞。  
道坏交细泉，亭废立遗堵。  
时时过农家，灯火照鸣杼。  
嗟予独何事，无岁得安处；  
即今穷谷中，性命寄豺虎。  
三更投小市，买酒慰羁旅。  
高咏东山诗，怅望怀往古。  

陆游　长生观观月  
碧天万里月正中，清夜弭节长生宫。  
广寒忽堕人间世，但怪步虚声散瑶台空。  
四山沉沉万籁寂，夭矫髯龙舞娱客。  
弭貂老仙期不来，独倚栏干吹玉笛。  
道人不怕九霄寒，银阙冰壶处处看。  
天台四万八千丈，明年照我扶藜杖。  

陆游　长汀道中  
晚过长汀驿，溪山乃尔奇！  
老夫惟坐啸，造物为陈诗。  
鸟送穿林语，松垂拂涧枝。  
凭鞍久忘发，不是马行迟。  

陆游　长溪东山容老索月谷幽赏诗幽赏梅  
人间底处无明月，只要青山为发挥。  
林里枝寒无鹊立，水边路白有僧归。  

陆游　长信宫词  
忆年十七兮初入未央，获侍步辇兮恭承宠光。  
地寒祚薄兮自贻不祥，谗言乘之兮罪衅日彰。  
祸来嵯峨兮势如坏墙，当伏重诛兮鼎耳剑鋩。  
长信虽远兮匪弃路旁，岁给絮帛兮月赐稻粱。  
君举玉食兮犀箸谁尝？君御朝衣兮谁进熏香？  
婕妤才人兮俨其分行，千秋万岁兮永奉君王。  
妾虽益衰兮尚供蚕桑，愿置茧馆兮组织玄黄。  
欲诉不得兮仰呼苍苍，佩服忠贞兮之死敢忘。  

陆游　抄书  
书生习气重见书喜欲狂。  
捣蘖潢剡藤，辛苦补散亡。  
且作短檠伴，未暇名山藏。  
故家借签帙，旧友饷朱黄。  
皇坟探八索，奇字穷三苍。  
储积山崇崇，探求海茫茫。  
一笑语儿子：此是却老方。  

陆游　巢  
昏昏雾雨暗衡茅，儿女随宜治酒殽。  
便觉此身如在蜀，一盘笼饼是豌巢。  

陆游　巢菜并序  
冷落无人佐客庖，庾郎三九困讥嘲。  
此行忽似蟆津路，自候风烛煮小巢。  

陆游　巢山  
巢山避世纷，身隐万重云。  
半谷传樵响，中林过鹿群。  
虫锼叶成篆，风蹙水生纹。  
不蹋溪桥路，僲凡自此分。  

陆游　巢山  
短发巢山客，人知姓字谁？  
穿林双不借，取水一军持。  
渴鹿群窥涧，惊猿独袅枝。  
何曾畜笔砚，景物自成诗。  

陆游　朝饥食齑面甚美戏作  
一杯齑餺飥，老子腹膨脝。  
坐拥茅檐日，山茶未用烹。  

陆游　朝饥食齑面甚美戏作  
一杯齑餺飥，手自芼油葱。  
天上苏陀供，悬知未易同。  

陆游　朝饥示子聿  
水云深处小茅茨，雷动空肠惯忍饥。  
外物不移方是学，俗人犹爱未为诗。  
生逢昭代虽虚过，死见先亲幸有辞。  
八十到头终强项，欲将衣钵付吾儿。  

陆游　朝晴  
宿雨初收云四归，小山草木丽朝晖。  
翩然双鹊从檐下，言语分明诉湿衣。  

陆游　朝雨  
午夜星照泥，平旦云行西。  
小屋古泽中，天昏雨凄凄。  
避湿升我堂，垂翅闵老鸡；  
所欣园中蔬，冒土青满畦。  
门无今雨客，路滑愁长堤。  
一杯且复睡，物理何足齐！  

陆游　嘲布谷  
时令过清明，朝朝布谷鸣。  
但令春促驾，那为国催耕。  
红紫花枝尽，青黄麦穗成。  
从今可无语，倾耳舜弦声。  

陆游　嘲梅未开  
梅蕊如红稻，中藏无尽香。  
何时来鼻境？更待几番霜。  

陆游　嘲畜猫  
甚矣翻盆暴，嗟君睡得成！  
但思鱼餍足，不顾鼠纵横。  
欲骋衔蝉快，先怜上树轻。  
朐山在何许？此族最知名。  

陆游　嘲子聿  
讲诵多吴语，勾提学佐书。  
夜分灯未彻，晨起发慵梳。  
饱食园官菜，少留溪友鱼。  
能怜乃翁病，身自举篮舆。  

陆游　车轩花时将过感怀  
小轩风月得婆娑，尽付流年与啸歌。  
细数一春今过半，正令百岁亦无多。  
还家常恐难全璧，阅世深疑已烂柯。  
只欲闭门搘倦枕，晚风无奈落花何！  

陆游　车轩花时将过感怀  
社雨晴时燕子飞，园林何许觅芳菲。  
江山良是人谁在？天地无私春又归。  
残史有期成汗简，修门即日挂朝衣。  
人生念念皆堪悔，敢效渊明叹昨非。  

陆游　车中作  
秋天近霜霰，吴地少风麈。  
时驾小车出，始知闲客真。  
新交孰倾盖？往事漫沾巾。  
处处皆堪隐，桃源莫问津。  

陆游　车中作  
雨过未生麈，寒轻不著人。  
断云飞苑路，高柳暗天津。  
憔悴非平日，呻吟又一春。  
丝毫宁有补？空负耦耕身。  

陆游　沉绵  
沉绵久未平，寂寞闭柴荆。  
危叶先霜坠，残萤冒雨明。  
记书由默诵，得食出躬耕。  
此事吾亲验，方当告後生。  

陆游　陈伯予见过喜予强健戏作  
寒无毡坐甑生尘，此老年来乃尔贫。  
两颊如丹君会否，胸中原自有阳春！  

陆游　陈阜卿先生为两浙转运司考试官时秦丞相孙以右文殿修撰来就试直欲  
冀北当年浩莫分，斯人一顾每空群。  
国家科第与风汉，天下英雄惟使君。  
後进何人知大老？横流无地寄斯文。  
自怜衰钝辜真赏，犹窃虚名海内闻。  

陆游　陈让堰市中遇吴氏老自言七十六岁与语久之及归送予过市犹恋恋不忍  
就店煮茶古堰边，偶逢父老便忘年。  
嗟予空忝十年长，闻道惭无一日先。  
壮子当门能碌碌，诸孙承业亦翩翩。  
熟思游宦终何得？悔不从公曝背眠。  

陆游　陈少监饷澄清堂酒  
酣畅年来岂易逢，齑汤蜜汁亦时中。  
玉醅忽逐春风至，一吸悬知百榼空。  

陆游　晨出  
昧爽睡餍足，起扶藜杖行。  
关山开晓色，草木度秋声。  
市晚船初发，奴勤地已耕。  
道边多野菜，小摘助晨烹。  

陆游　晨读道书  
家贫悔嗜酒，年迈思学道；  
虽云善补过，见事恨不早。  
儒生守章句，忽忽遂将老，  
岩间得奇书，足以慰华皓。  
丹液下注脐，黄云上通脑。  
海山行当归，白发何足扫。  

陆游　晨过天庆  
萝月挂团璧，松风号急滩。  
孤灯经院晓，残雪醮坛寒。  
剩欲闲扶杖，何妨醉堕冠。  
诗成兴不尽，万里跨青鸾。  

陆游　晨镜  
晨起览清镜，有叟鬓已皤，  
馘黄色类栀，面皱纹如靴。  
熟视但惊叹，初不相谁何；  
久乃稍醒悟，举手自摩挲。  
与汝周旋久，流年捷飞梭，  
生当老病死，求脱理则那？  
切勿强撑拄，据鞍效廉颇，  
惟须勤把酒，暂遣衰颜酡。  

陆游　晨起  
客枕畏霜气，晓窗收月痕。  
芸芸万物作，皎皎一心存。  
老已忘开卷，贫犹力灌园。  
儿孙能继此，亦足报君恩。  

陆游　晨起  
齿豁不可补，发脱无由栽，  
清晨明镜中，老色苍然来。  
余年亦自惜，未忍付酒杯。  
抽架取我书，危坐阖复开。  
万世见唐尧，夔龙获亲陪。  
寥寥三千年，气象挽可回。  
岂以七尺躯，顾受世俗哀？  
道在无不可，廊庙均蒿莱。  

陆游　晨起  
初日破苍烟，零乱松竹影。  
老夫起烧香，童子行汲井。  
平生水云身，不堕车马境。  
愿言学庞公，全家事幽屏。  

陆游　晨起  
终夜厌姑恶，经春无秭归。  
溪云生惨惨，林日澹晖晖。  
物外孤懹胜，人间百虑非。  
邻翁剡中去，为我买渔衣。  

陆游　晨起  
日高霜渐释，睡起发犹蓬。  
小圃经行外，新蔬检校中。  
水开闻跃鲤，天远看飞鸿。  
粥熟还归舍，吾生亦未穷。  

陆游　晨起  
鸡已参差唱，窗才纔曨明。  
高林风不止，丛竹露如倾。  
梦为多难记，诗缘嬾少成。  
晨兴了无事，散发遶阶行。  

陆游　晨起  
清晨推枕起，盥面吾事足；  
岂无扫洒役，出市待归仆。  
小餮亦已省，尚进药盈掬  
整衣登北堂，危坐巾一幅。  
徐行梧楸阴，爱此雨余绿。  
幽鸟东山来，锵鸣若琴筑。  
静听兴未阑，稚子报饭熟。  
欣然往从之，宁计食不肉。  

陆游　晨起  
月澹知将晓，风清喜近秋。  
狂吟词跌宕，新沐发飕飀。  
桐叶危先堕，蝉声断更遒。  
达生随处乐，自笑替人愁。  

陆游　晨起  
孤梦忽自惊，小窗初送明。  
珍禽语庭树，可爱不知名。  
向者事宦游，尘土过半生；  
传呼束带出，冬冬尚残更。  
山居虽自由，晨起亦有程。  
洗砚拂书几，一笑惬幽情。  

陆游　晨起  
青青水中萍，粲粲墙下草。  
开岁才几时，已叹春事老。  
鸣禽傍窗户，怪我倦幽讨。  
长吟感人怀，病枕起亦早。  
下床呼獠奴，浩荡恣洒扫。  
绿阴列苍石，芳樽得频倒。  
客来但与饮，谈天有何好？  
亦莫雕肺肝，吟哦学郊岛。  

陆游　晨起  
初听高枝鹎鵪鸣，旋闻深井辘轳声。  
堙笼小合犹疑雨，日射东窗顿作晴。  
古洗注汤供浇濯，春畦摘菜助炰烹。  
老人颓惰虽堪笑，终胜胸中怀不平。  

陆游　晨起  
残梦悠扬不复成，枪然已有百禽鸣。  
山童来报溪流长，幽事从今日日生。  

陆游　晨起  
晨起梳头嬾，披衣立草堂。  
雾昏全隐树，气暖不成霜。  
滩急回鱼队，天低衬雁行。  
新春犹一月，已觉日微长。  

陆游　晨起  
海燕翩将乳，戎葵粲己繁。  
鱼船初入市，蒪担未过门。  
年耄停朝课，家贫省小餐。  
所欣行药处，秧稻遍村村。  

陆游　晨起  
晨起梳头拂面丝，行年七十岂前期。  
此生犹著几两屐？长日惟消一局棋。  
空釜生鱼忍贫惯，闲门罗雀与秋宜。  
区区名义真当勉，正是先师戒得时。  

陆游　晨起  
晨起梳头雪满膺，可怜衰与病相乘。  
浮名何足欺横目，真乐聊须付曲肱。  
仕有俸钱渠亦好，退无耕垄我何凭？  
具牛力尽殊堪闵，买犊东村恨未能。  

陆游　晨起  
老病少睡眠，卧见天窗白。  
栖鸟亦已鸣，一一翻去翮。  
我起将何之，且复守书册。  
收歛万里心，未厌容膝迮。  
吾家读书法，一字亦当核。  
勉哉积新功，莫问几时客。  

陆游　晨起  
衣润熏笼暖，灯残漏箭长。  
鸣鸡带窗月，立马怯庭霜。  
病骨阴晴觉，官身早夜忙。  
火城那复梦，愁绝软尘香。  

陆游　晨起  
老境真无事，深居每畏人。  
喔咿鸡失旦，娅奼鸟鸣春。  
过担饮餭白，擎盘粔籹新。  
出门还可喜，一笑语比邻。  

陆游　晨起  
小疾蠲除尽，闲愁垦辟空。  
时光鸡唱里，生计碓声中。  
戒婢储猿果，看奴织鹤笼。  
老人新得道，处处见神通。  

陆游　晨起  
衰老少睡眠，睡晚觉常早；  
五更揽衣起，漏鼓犹考考。  
青灯耿孤影，不睡坐亦好。  
读尽一编书，南窗朝日杲。  

陆游　晨起  
倦枕廉纤雨，幽窗料峭寒。  
溪柴旋篝火，野蔌斗登盘。  
年老衣冠古，身闲宇宙宽。  
儿孙生我笑，趋揖已儒酸。  

陆游　晨起  
老尚贪书课，黎明即下床。  
不惊天乍冷，更觉意差强。  
蟾滴初添水，螭炉旋炷香。  
浮生又一日，开卷就窗光。  

陆游　晨起  
小雨湿清晓，新莺啼早春。  
年光惊病眼，节物属闲身。  
巴硖东连楚，嶓山北控秦。  
远游端可继，敢恨素衣尘。  

陆游　晨起  
晓枕初兴白发翁，弊裘百衲葑炉红。  
独居漫受书狐媚，滞思难矜笔阵雄。  
旧学虫鱼笺尔雅，晚知稼穑讲豳风。  
一身自喜无余事，且度残年风雪中。  

陆游　晨起  
一官又寄汝江头，落魄文园故倦游。  
榻上铎声悲破梦，檐边桐叶冷生秋。  
暮年作吏宁长策，薄禄縻人尚小留。  
晨起凭栏叹衰甚，接篱纱薄发飕飕。  

陆游　晨起  
心安已到无心处，病去浑如未病前。  
晨起更知秋色好，一庭风露听鸣蝉。  

陆游　晨起  
天公择地养衰残，著向桑村麦野间。  
晓色入帘初滉漾，幽禽窥户已间关。  
酒徒散去稀中圣，诗思衰来媿小山。  
一炷沉烟北窗底，曲肱卧看不胜闲。  

陆游　晨起  
戒婢篝衣彻扊扅，呼儿涤砚作隃麋。  
须臾开卷东窗下，即是先生无病时。  

陆游　晨起  
勋业文章谢不能，生涯分付一枝藤。  
身同湘浦孤舟客，心羡庐山下版僧。  
倦枕厌闻窗外雨，残膏犹在壁间灯。  
草芝要及清晨服，深媿蛮童为扣冰。  

陆游　晨起出南堂  
晓枕华胥谁唤回，下堂拽杖一悠哉！  
啼鸦已逐晨光起，飞鹭初冲宿霭来。  
石路少行生蔓草，柴扉多闭长莓苔。  
身闲亦未全无事，检校幽花几树开。  

陆游　晨起待子聿归  
老人盥栉罢，坐待汝晨省；  
忽思隔重关，怀抱增耿耿。  
小雨暗北窗，谁与慰凄冷？  
卷书默袖手，奈此清昼永！  
悬知河桥下，亦已唤舴艋。  
长路归当饥，呼童具汤饼。  

陆游　晨起独行绿阴间  
楸槐阴里漏朝晖，芳草离离露渐稀。  
不恨过时尝煮酒，且欣平旦著生衣。  
病逢鎝药如差减，贫比箪瓢尚庶几。  
惟是未能忘习气，乱书随日又成围。  

陆游　晨起对镜  
双鬓成丝高颊颧，晓窗临镜意茫然。  
朱颜岂是一朝去，暗铄潜消五十年！  

陆游　晨起复睡  
衰翁卯饮易上面，泽国春寒偏著人。  
下榻一杯还就枕，不嫌鼾睡聒比邻。  

陆游　晨起看山饮酒  
爱山入骨髓，嗜酒在膏肓。  
跌宕风烟外，歌呼麴蘖傍。  
虚窗天柱晓，小瓮橐泉香。  
垂老叨微禄，无忙。  

陆游　晨起南窗晴日可爱戏作一绝  
萧散山林一幅巾，天公乞与自由身。  
茅檐不似宫塼暖，日满南窗也可人。  

陆游　晨起偶得五字戏题稿後  
推枕悠然起，吾诗忽欲成。  
虽云无义语，犹异不平鸣。  
有得忌轻出，微瑕须细评。  
平生五字句，垂老媿长城。  

陆游　晨起偶题  
城远不闻长短更，上方钟鼓自分明。  
幽居不负秋来睡，末路偏谙世上情。  
大事岂堪重破坏，穷人难与共功名。  
风炉歙钵生涯在，且试新寒芋糁羹。  

陆游　晨起颇寒饮少酒作草数幅  
衣食无多悉自营，今年真个是归耕。  
屏居大泽群嚣息，乍得清寒百体轻。  
桥北潦收波浅碧，埭西霜近叶微趚。  
一杯弄笔元无法，自爱龙蛇入卷声。  

陆游　晨起闲步  
飞红掠地送春忙，嫩绿成阴带露香。  
听彻晓天莺百啭，却随飞蝶度横塘。  

陆游　晨起行园中  
晨日未出林，庭户有爽气。  
僮奴课薪水，老子自拥篲。  
稻陂方闵雨，草木亦憔悴。  
群蛙汝何心，尚复作鼓吹？  

陆游　晨起行园中  
老病厌嚣烦，晨兴步小园。  
草深移旧路，竹茂失颓垣。  
未暇从鱼乐，惟思与石言。  
人家寻每得，拄杖印苔痕。  

陆游　晨起有感  
痛饮可以豪，谢病可以高，  
计之顾不审，老与世俗鏖。  
丈夫本自许，四十拥旌旄，  
上马不回顾，贼穴穷腥臊。  
渭桥耻未雪，孰谓弓可櫜？  
此志竟悠悠，徂岁行滔滔。  
一官客长安，烛下束弊袍，  
岂惟叹龙锺，行恐悲焄蒿。  
吾曹议古人，後亦观吾曹；  
浮云易变灭，公议终坚牢。  

陆游　晨起至参倚斋示子聿  
似仙犹火食，比古未巢居。  
老子麤全节，小儿能著书。  
下帘留乳燕，投饭出潜鱼。  
幸好隆中客，无为起草庐。  

陆游　晨起自山园归书室  
世事苦纷纷，村墟寂不闻。  
穿林拾蝉蜕，隔浦数鸥群。  
摇落初飘叶，高舂未散云。  
归来书满眼，犹足肆吾勤。  

陆游　晨起坐南堂书触目  
林塘天与占深幽，一把茆轻万户侯。  
漠漠断云开复合，纤纤微雨落还收。  
奇峰角立千螺晓，远水平铺疋练秋。  
诗料满前吾老矣，笔端无力固宜休。  

陆游　晨入省中偶书  
清风拂画帘，初日照素壁。  
花枝蝶小憩，草叶露时滴。  
房栊阒无人，沟水声激激。  
摩挲语枯筇，伴我住幽寂。  

陆游　晨兴  
未旦鸡三号，将旦鹅群鸣；  
湖陂地旷快，颇乐闻此声。  
回首宦游日，铃索搅五更，  
未言簿书劳，谗谤随日生。  
一饥百忧散，洒然怀抱清。  
雨後初得荠，晨庖有珍烹，  
岂不念加糁，侈汰恐易萌。  
且当读古书，至味敌大羹。  

陆游　晨兴  
晨兴未栉盥，扶杖并檐立。  
断云方东行，庭草露犹湿。  
朝饥神益爽，清虚自来入。  
可怜数鸡雏，随母啄遗粒。  
蝶残蚍蜉喜，鼠腐鸱鸦集。  
吾当一洗之，漱泉开玉笈。  

陆游　晨兴  
小雨过郊墟，晨兴一事无。  
残榴重结蕊，新燕续生雏。  
书细犹能读，行迟渐要扶。  
蔬畦恐芜没，且复课僮奴。  

陆游　晨兴  
倦枕厌寒夜，起寻残火温。  
喈喈众鸡动，耿耿一灯昏。  
野气增霜力，窗光淡月痕。  
早朝非老事，且复灌吾园。  

陆游　晨兴  
冬夕宜晚睡，夏日思晨兴。  
磊落明星高，苍凉朝日升。  
正襟坐堂上，有几不敢凭，  
陈前圣人书，凛如蹈渊冰。  
平生不苟利，岂独畏友朋。  
长饥君勿诮，人各有不能。  

陆游　晨兴  
欲晓不能寐，亟起坐北堂。  
斋庄对断简，左右陈朱黄，  
湛湛一池墨，袅袅半篆香，  
老生不自逸，幸此夏日长。  
奇哉长头儿，好勇不可当。  
安得数年健，与儿讲虞唐？  

陆游　晨雨  
挥汗驱蚊废夜眠，清晨一雨便翛然。  
凉生池阁衣巾爽，润入园林草木鲜。  
青蒻云腴开斗茗，翠畓玉液取寒泉。  
饭余一枕华胥梦，不怪门生笑腹便。  

陆游　晨雨  
过云生谷暗，既雨却窗明。  
低燕争泥语，浮鱼逆水行。  
山川增秀色，草木有奇声。  
处处青秧满，长歌乐太平。  

陆游　晨至湖上  
剑南无剧暑，长夏更宜人。  
啼鸟常终日，幽花不减春。  
荷香浮绿酒，藤露落乌巾。  
莫作天涯想，翛然梦里身。  

陆游　晨至湖上  
园古逢秋好，身闲与嬾宜。  
空堂赏疏豁，重阁望参差。  
竹粉有新意，松风含古姿。  
低回惭禄米，官事少於诗。  

陆游　晨坐道室有感  
一钵青精便有余，世间万事总成余。  
手挥弦上乌栖曲，口诵岩间鸟迹书。  
丹气初升勤沐浴，芝房未熟饱耘锄。  
碧霄腾举人人事，莫恋污渠与臭帤。  

陆游　成材将还盱江幕以诗四章为贶次韵其二以识别岁在改元孟夏二十有三  
漂泊干戈到越山，不妨还正切云冠。  
乾坤策内窥真象，龙虎炉中养旧丹。  
静爱白云归远岫，时邀明月　　层峦。  
此身已作长闲计，祗愿朝廷四海安。  

陆游　成都大阅  
千步球场爽气新，西山遥见碧嶙峋。  
令传雪岭蓬婆外，声震秦川渭水滨。  
旗脚倚风时弄　±，马蹄经雨不沾尘。  
属櫜缚裤毋多恨，久矣儒冠误此身。  

陆游　成都书事  
剑南山水尽清晖，濯锦江边天下稀。  
烟柳不遮楼角断，风花时傍马头飞。  
芼羹笋似稽山美，斫脍鱼如笠泽肥。  
客报城西有园卖，老夫白首欲忘归。  

陆游　成都书事  
大城少城柳已青，东台西台雪正晴。  
莺花又作新年梦，丝竹常闻静夜声。  
废苑烟芜迎马动，清江春涨拍堤平。  
尊中酒满身强健，未恨飘零过此生。  

陆游　成都岁暮始微寒小酌遣兴  
革带频移纱帽宽，茶铛欲熟篆香残。  
疏梅已报先春信，小雨初成十月寒。  
身似野僧犹有发，门如村舍强名官。  
鼠肝虫臂元无择，遇酒犹能罄一欢。  

陆游　成都行  
倚锦瑟，击玉壶，  
吴中狂士游成都。成都海棠十万株，  
繁华盛丽天下无。青丝金络白雪驹，  
日斜驰遣迎名姝。燕脂褪尽见玉肤，  
绿鬟半脱娇不梳。吴绫便面对客书，  
斜行小草密复疏；墨君秀润瘦不枯，  
风枝雨叶笔笔殊。月浸罗＊清夜徂，  
满身花影醉索扶。东来此欢堕空虚，  
坐悲新霜点鬓须。易求合浦千斛珠，  
难觅锦江双鲤鱼。  

陆游　城北青莲院方丈壁间有画燕子者过客多题诗予亦戏作二绝句  
一双掠水燕来初，万点飞花社雨余。  
辛苦成巢君勿笑，从来吾亦爱吾庐。  

陆游　城北青莲院方丈壁间有画燕子者过客多题诗予亦戏作二绝句  
明窗短壁拂蛛丝，常是江边送客时。  
留滞锦城生白发，不如巢燕有归期。  

陆游　城北夜  
端居厌孤寂，偶系北城舟。  
天地凄凉色，江湖汗漫游。  
萤光矜暗夜，虫语报新秋。  
老去功名意，青灯映布裯。  

陆游　城东  
出郭溶溶细縠波，平生此地几经过。  
祭余野庙啼乌乐，酒贱村墟醉叟多。  
亭午疏钟离石佛，歛昏微雨泊曹娥。  
采莲艇子愁衣湿，不为人家惜绿荷。  

陆游　城东马上作  
古寺名园处处行，翩然南陌复东城。  
手柔弓燥猎徒喜，耳热酒酣诗兴生。  
月似有情迎马见，莺如相识向人鸣。  
摩挲病眼还三叹，犹拟中原看太平。  

陆游　城东马上作  
割鲜藉草醉春醪，仰看鸣髇百尺高。  
杜老何妨希稷契，孔明本自陋袁曹。  
边头插羽无传檄，箧里盘鵰有旧袍。  
寄语长安众年少，妓围不似猎围豪。  

陆游　城东逆旅  
店家乞火燎征衣，湿竹生薪不受吹。  
更甚从戎戍边日，正如随计入关时。  
百年扰扰梦相似，万事悠悠心自知。  
赖有床头周易在，不妨清坐忍朝饥。  

陆游　城东醉归深夜复呼酒作此诗  
冬夜走马城东回，追风逐电何雄哉！  
五门鼓动灯火闹，意气忽觉如章台。  
归来脱靴靴满霜，月明如水浸野堂。  
梅花满手不可负，催炽兽炭传清觞。  
书生所怀未易料，会与君王扫燕赵。  
只愁渐老不禁寒，卧载辎车君勿笑。  

陆游　城南  
城南亭榭销闲坊，孤鹤归飞只自伤。  
尘渍苔侵数行墨，尔来谁为拂颓墙？  

陆游　城南道中有感  
行李萧然一束书，城南触目更愁予。  
市门乞食僧持钵，关路哦诗客跨驴。  
残发无多真已矣，名山未去独何欤？  
芒鞋可卖身犹健，红树青霜十月初。  

陆游　城南上原陈翁以卖花为业得钱悉供酒资又不能独饮逢人辄强与共醉辛  
君不见会稽城南卖花翁，以花为粮如蜜蜂。  
朝卖一株紫，暮卖一枝红。  
屋破见青天，盎中米常空。  
卖花得钱送酒家，取酒尽时还卖花。  
春春花开岂有极，日日我醉终无涯。  
亦不知天子殿前宣白麻，亦不知相公门前筑堤沙。  
客来与语不能答，但见醉发覆面垂。  

陆游　城南王氏庄寻梅  
涸池积槁叶，茆屋围疏篱。  
可怜庭中梅，开尽无人知。  
寂寞终自香，孤贞见幽姿。  
雪点满绿苔，零落尚尔奇。  
我来不须晴，微雨正相宜。  
临风两愁绝，日暮倚筇枝。  

陆游　城南寻梅得句四首  
老子今年嬾赋诗，风光料理鬓成丝。  
青羊宫里春来早，初见梅花第一枝。  

陆游　城南寻梅得句四首  
黯淡江天雪欲飞，竹篱数掩傍苔矶。  
清愁满眼无人说，折得梅花作伴归。  

陆游　城南寻梅得句四首  
青烟漠漠暗西村，问讯梅花置一尊。  
冷淡生涯元不恶，却嫌歌吹合江园。  

陆游　城上  
双双黄犊卧斜阳，叶叶丹枫著早霜。  
沙水自鸣如有恨，野花无主为谁芳？  
郫筒味酽愁濡甲，巴曲声悲怯断肠。  
赖有生平管城子，不妨驱使答风光。  

陆游　城上  
濯锦豪华梦不通，岿然孤叠乱山中。  
行歌满道知人乐，露积连村见岁丰。  
万瓦新霜扫残瘴，一林丹叶换青枫。  
鹅黄名酝何由得，且醉杯中琥珀红。  

陆游　城西接待院後竹下作  
水边小丘因古城，上有巨竹数百个。  
一径蛇蟠不容脚，平处乃可十客坐。  
袅袅共看风枝舞，簌簌时听春箨堕。  
古佛不妆香火冷，瘦僧如腊袈裟破。  
门前西去长安路，日夜舳舻衔尾过。  
老夫本乏台省姿，且就清阴曲肱卧。  

陆游　城西晚眺  
嫋嫋城笳咽，荧荧渔火青。  
霜凋两岸柳，水浸一天星。  
静看船归浦，遥闻雁落汀。  
倚阑幽兴极，不敢恨飘零。  

陆游　乘大风发巴陵  
雪溅浪方作，翠台山欲浮。  
奇哉万顷湖，著我十丈舟。  
三老请避风，叱去非汝忧。  
神物识忠信，壮士憎滞留。  
击鼓催挂帆，挥手别岳州。  
仰视群鹄翔，下闯百怪囚。  
衡湘清绝地，恨不从此游。  
聊须百斛酒，往醉庾公楼。  

陆游　程泰之尚书挽词  
文古唐元结，经明汉仲舒。  
三朝八座贵，千载九丘书。  
早接游从末，常闻议论余。  
死生今永诀，追恨寄声疏。  

陆游　程泰之尚书挽词  
昔在绍兴末，同趋行殿门。  
方思寻宿好，忽已奉遗言。  
诔行曲台议，饰终明主恩。  
高皇旧朝士，今复几人存！  

陆游　鸱鸦  
翩然一鸦升，倏尔一鸱下，  
非惟饱残余，亦可免弹射。  
巡檐攫脯修，入舍掠脍炙，  
嗟汝无盈厌，坐是取驱吓。  
物情贵能改，一眚亦可贳。  
并语黄雀群，勿轻败吾稼。  

陆游　池上  
旋移吟榻并池横，欲出柴门复嬾行。  
树罅忽明知月上，竹梢微动觉风生。  
贫无醉日惟坚忍，疾遇凉秋亦渐平。  
二尺灯檠元好在，便思相伴听蛩声。  

陆游　池上见鱼跃有怀姑熟旧游  
雨过回塘涨碧漪，幽人闲照角巾欹。  
银刀忽裂圆波出，宛似姑溪晚泊时。  

陆游　池上晚雨  
鸟纱白葛一枝筇，罨画池边溯晚风。  
云叶初生高树外，雨声已到乱荷中。  
凭阑顿觉氛埃远，回首方知暑毒空。  
阅世万端惟小忍，何人更事似衰翁。  

陆游　池上醉歌  
我欲筑化人中天之台，下视四海皆飞埃；  
又欲造方士入海之舟，破浪万里求蓬莱。  
取日挂向扶桑枝，留春挽回北斗魁。  
横笛三尺作龙吟，腰鼓百面声转雷。  
饮如长鲸海可竭，玉山不倒高崔嵬。  
半酣脱帻发尚绿，壮心未肯成低摧。  
我妓今朝如花月，古人白骨生苍苔；  
後当视今如视古，对酒惜醉何为哉？  

陆游　池亭夏昼  
造物宁非念老生，池亭幽事悉施行  
群鱼聚散忽无迹，孤蝶去来如有情。  
小磑落茶纷雪片，寒泉得火作松声。  
曲肱假寐翛然寤，不为敲门梦不成。  

陆游　池亭夏昼  
茅舍芦藩枕小滩，萧林那复畏炎官。  
醉床酒解香初过，嬾架书横梦未残。  
馋爱流匙菰米滑，渴满便杓粟浆酸。  
儿孙幸有团栾乐，未觉浮生一笑难。  

陆游　池亭夜赋  
池上小亭幽，清宵秉烛游。  
荷盘时泻露，萤火早知秋。  
有感岁时速，无声河汉流。  
殊方不堪住，归梦绕沧洲。  

陆游　迟暮  
迟暮固多感，况此岁峥嵘。  
霜霰忽已集，夜闻络纬鸣。  
青灯不解语，依依有余情。  
铜瓶煮寒泉，中作笙箫声。  
沈忧能伤人，一夕白发生。  
蓬莱渺云海，金丹几时成？  

陆游　齿发  
暮境侵寻岁月遒，齿摇发脱又经秋。  
此身要是归衰谢，外物何须更固留。  
皁白从来憎了了，登临且复送悠悠。  
嗣宗痛饮图南睡，万身输君此一筹。  

陆游　齿发叹  
乐天悲脱发，退之叹堕齿；  
吾年垂九十，此事已晚矣。  
发脱妨危冠，齿堕废大嚼，  
晨兴对清镜，何以慰寂寞？  
造物本无心，岂欲使汝衰。  
曷不望长空，两曜无停时！  

陆游　齿落  
昔闻少陵翁，皓首惜堕齿。  
退之更可怜，至谓豁可耻。  
放翁独不然，顽顿世无比，  
齿摇忽脱去，取视乃大喜。  
譬如大木拔，岂有再安理。  
咀嚼浩无妨，更觉彘肩美。  

陆游　齿痛有感  
眼暗头童负圣时，齿牙欲脱更堪悲。  
暮年渐解人间事，蒸食哀梨亦自奇。  

陆游　冲虚宫  
林馆松门白昼扃，骖鸾人去已千龄。  
基存旧宅楼台古，地有遗丹草木灵。  
满洞晓云春酿雨，一池秋水夜涵星。  
麻姑仙驭今何在，槛外孤峰晚更青。  

陆游　冲雪至余庆觉林雪连日不止  
策蹇清吟涉若耶，灞桥犹恨近京华。  
山前千顷谁种玉？座上六时天散花。  
林雀无声溪彴断，炊烟不动竹篱斜。  
胜游更觉平生少，未羡银河泛客槎。  

陆游　崇安县驿  
驿外清江十里秋，雁声初到荻花洲。  
征车已驾晨窗白，残烛依然伴客愁。  

陆游　畴昔  
行路悲畴昔，驱车每戴星。  
数残双只堠，历尽短长亭。  
飞盖交迎饯，听歌半醉醒。  
至今湖海夜，犹梦陇山青。  

陆游　愁坐忽思南郑小益之间  
当年蜀道秦关，万里飘然往还。  
酒病曾留西县，眼明初见南山。  

陆游　愁坐忽思南郑小益之间  
筹笔门前芳草，回龙道上青山。  
万里犹能梦到，再游未信天悭。  

陆游　筹笔驿  
运筹陈迹故依然，想见旌旗驻道边。  
一等人间管城子，不堪谯叟作降牋。  

陆游　酬妙湛阛梨见赠妙湛能棋其师璾公盖尝与先君游云  
昔侍先君故里时，僧中最喜老璾师。  
高标无复乡人识，妙寄惟应弟子知。  
山店煎茶留小语，寺桥看雨待幽期。  
可人不但诗超绝，玉子纹枰又一奇。  

陆游　酬庄器之贤良见赠  
先朝六科亲策士，事业功名何壮伟。  
元佑复科财数年，所得四三俄复止。  
中兴思贤形梦想，屡诏自是朝廷美。  
纨裤小儿坏人事，赐帛西归困嘲诋。  
诸公相视叹才难，一士卧云谁挽起？  
跨驴过我时共语，晁董千年元不死。  
高谈亹亹有脉络，横得虚名吾可耻。  
乌巾白紵塞路衢，砥柱颓波望吾子。  

陆游　出朝天门缭长堤至刘侍郎庙由小西门归  
晓从北郭过西城，十里沙堤似席平。  
澹日向人供帽影，微风傍马助鞭声。  
欢情寂寂随年减，俗事纷纷逐日生。  
到处每求佳水竹，晚途牢落念归耕。  

陆游　出城  
羁枕不成寐，羸骖晓出城。  
驿门深闭草，苑树密藏莺。  
老病安闲散，疏慵负圣明。  
津亭凝望久，惟是待潮平。  

陆游　出城  
病鹤寒弥瘦，孤松老不枯。  
非关畏轩冕，本自乐江湖。  
古锦添诗句，羸骖入画图。  
儿孙候门久，唤取倒残壶。  

陆游　出城  
翩翻乌帽出林垧，掠面风微酒半醒。  
戍火难寻玉关梦，衣尘空愧草堂灵。  
天晴山雪明城郭，水涨江流近驿亭。  
客鬓不如堤上柳，数枝春动又青青。  

陆游　出城至吕公亭按视修堤  
翠霭横山澹日升，孤亭聊借曲栏凭。  
霜威渐重江初缩，农事方休役可兴。  
重阜护城高历历，千夫在野筑登登。  
寓公仅踵前人迹，伐石西山恨未能。  

陆游　出东城并江而归  
上车容假寐，出郭当闲游。  
远笛临风起，高帆到岸收。  
人归花市路，客醉酒家楼。  
径就东窗卧，孤灯欲话愁。  

陆游　出都  
重入修门甫岁余，又携琴剑返江湖。  
乾坤浩浩何由报，犬马区区正自愚。  
缘熟且为莲社客，伻来喜对草堂图。  
西厢屋了吾真足，高枕看云一事无。  

陆游　出近村归偶作  
朝骑小蹇涉烟村，拥路争看八十身。  
似我犹为一好汉，问君曾见几闲人？  
杨梅线紫开园晚，蓴菜丝长入市新。  
莫笑坚顽推不倒，天教日日享常珍。  

陆游　出近村晚归  
松枝代如意，綀布制单衣。  
出每沾晨露，归当送夕晖。  
野花当路发，沙鸟背人飞。  
到舍灯初上，茅檐闻踏机。  

陆游　出近村晚归  
苦雨秋将晚，羁愁酒易醺。  
百年终腐骨，万事尽浮云。  
果熟多猿嗛，林疏过鹿群。  
亦思书触目，老嬾不成文。  

陆游　出门与邻人笑谈久之戏作  
少时已叹少髈娱，衰病经旬一笑无。  
今日出门逢父老，欣然随众强卢胡。  

陆游　出门与邻人笑谈久之戏作  
暮霭昏昏半掩扉，偶逢邻叟荷鉯归。  
且令闲说乡村事，莫问渠言是与非。  

陆游　出门与邻人笑谈久之戏作  
菽水欣欣每尽欢，仁贤不必袭衣冠。  
出门邂逅移时语，未害龟堂取友端。  

陆游　出门与邻人笑谈久之戏作  
屋角时闻黄犊鸣，相逢但可说春耕。  
一言误及城中事，议罚应须便酌觥。  

陆游　出塞曲  
北风吹急雪，夜半埋毡庐。  
将军八千骑，万里逐单于。  
汉家如天臣万邦，欢呼动地单于降。  
铃声南来金闪铄，赦书已报经沙漠。  

陆游　出塞曲  
千骑为一队，万骑为一军，  
朝践狼山雪，暮宿榆关云。  
将军羽箭不虚发，直到祁连无雁群。  
隆隆春雷收阵鼓，蜿蜿惊蛇射生弩。  
落蕃遗民立道边，白发如霜泪如雨。  
褫魄胡儿作穷鼠，竞裹胡头改胡语。  
阵前乞降马前舞，檄书夜入黄龙府。  

陆游　出塞曲  
佩刀一刺山为开，壮士大呼城为摧。  
三军甲马不知数，但见动地银山来。  
长戈逐虎祁连北，马前曳来血丹臆；  
却回射雁鸭绿江，箭飞雁起连云黑。  
清泉茂草下程时，野帐牛酒争淋漓；  
不学京都贵公子，唾壶麈尾事儿嬉。  

陆游　出塞四首借用秦少游韵  
北伐下辽碣，西征取伊凉。  
壮士凯歌归，岂复赋国殇。  
连颈俘女真，贷死遗牧羊。  
犬豕何足雠，汝自承余殃。  

陆游　出塞四首借用秦少游韵  
煌煌艺祖业，土宇尽九州，  
当时王会图，岂数汝黄头。  
今兹缚纛下，状若觳觫牛。  
万里献太社，裨将皆通侯。  

陆游　出塞四首借用秦少游韵  
符离既班师，北讨意颇阑。  
志士虽有怀，开说常苦艰。  
诸将初北首，易水秋风寒。  
黄旗驰捷奏，雪夜夺榆关。  

陆游　出塞四首借用秦少游韵  
小丑盗中原，异事古未有。  
尔来闾左起，似是天假手。  
头颅满沙场，余胾饲猪狗。  
天纲本不疏，贷汝亦已久。  

陆游　出山  
出山似与高人别，回首时时一怅然。  
它日再来缘要熟，遍题名姓绿岩边。  

陆游　出省  
五更束带听朝鸡，出省还家日已西。  
酒市雨余青旆重，河桥风爽紫骝嘶。  
久惭旅饭糜仓粟，常忆新橙捣脍齑。  
万事似棋聊尔耳，年来著数不胜低。  

陆游　出蜀十九年故交零落  
西游邂逅得诸君，落笔千言酒百分。  
聚散亦知元有数，死生岂料不相闻！  
平羌空忆吟江月，小益何由度栈云？  
一事与君聊自慰，儿曹或可付斯文。  

陆游　出县  
匆匆簿领不堪论，出宿聊宽久客魂。  
稻垄牛行泥活活，野塘桥坏雨昏昏。  
槿篱护药才通径，竹笕分泉自遍村。  
归计未成留亦好，愁肠不用遶吴门。  

陆游　出行湖山间杂赋  
老入新年健，春逢小雨晴。  
偶因寻酒去，又作绕村行。  
塘水苍鹅戏，郊原黄犊鸣。  
闲身有乐事，倚杖看农耕。  

陆游　出行湖山间杂赋  
新酿学鹅黄，幽花作蜜香。  
客邀闲即去，病起醉何伤？  
野寺无晨粥，村伶有夜场。  
吾心静如水，随事答年光。  

陆游　出行湖山间杂赋  
径绕茶冈北，桥连芡浦东。  
虫锼乌柏叶，露湿豨蔹丛。  
烧地春芜绿，渔扉夕照红。  
君恩那可报？惟是祝年丰。  

陆游　出行湖山间杂赋  
鱼市樵风口，茶村谷雨前。  
柳边烟掩苒，堤上草芊眠。  
墓扫鸦衔肉，人归鹭导船。  
东风吹短发，得句为谁妍  

陆游　出谒晚归  
万卷纵横眼欲盲，偶随尺一起柴荆。  
渊鱼脱水知难悔，野鹤乘车只自惊。  
苑路落梅轻有态，御沟流水细无声。  
红麈朝暮何时了？促驾归来洗破觥。  

陆游　出涌金门  
出涌金门一黯然，初来犹是绍兴前。  
都人百万今谁在，惟有西湖似昔年。  

陆游　出游  
八月石帆秋，聊为汗漫游。  
本因寻友去，却为看山留。  
小草题僧壁，长吟上驿楼。  
月能从剧饮，天可寄闲愁。  
高下评泉品，纵横记酒筹。  
花开遇门入，水长信船流。  
肮脏人虽弃，脂韦我自羞。  
此心君不信，试往问沙鸥。  

陆游　出游  
僧院轩窗酒市楼，过门自入不须留。  
恰来竹下寻棋局，又向沙边上钓舟。  
诗放不能谐律吕，书狂犹足走蛟蚪。  
秦碑禹窆风烟外，一吊兴亡万古愁。  

陆游　出游  
莫笑衰残百不能，一枝筇杖捷飞腾。  
山空野火焚秦篆，日澹烟芜遍禹陵。  
小浦涨潮迎钓艇，疏钟出谷送行僧。  
踟蹰不觉归途晚，村落人家已上灯。  

陆游　出游  
举世谁能伴我闲，出游随处一开颜。  
系船扛鼎将军庙，秣蹇流觞内史山。  
小市况经摇落後，高城回望莽苍间。  
归来灯火湖塘晚，指点柴门未上关。  

陆游　出游  
万里崎岖蜀道归，荆州非复壮游时。  
行吟自怪诗情减，坐睡人惊酒量衰。  
卷地风号云梦泽，黏天草映伏波祠。  
一枝藤杖平生事，击鼓开帆未恨迟。  

陆游　出游  
采药今朝偶出游，溪边小立唤渔舟。  
未须著句悲摇落，嫩日和风不似秋。  

陆游　出游  
社近频逢雨，春深却喜晴。  
畲烟傍山起，神鼓隔林鸣。  
客驻观农饁，儿归遗母羹。  
丰年多乐事，何以报时平？  

陆游　出游  
九日阴薶一日晴，此行处处是丹青。  
断云零落江郊路，寿木轮囷古驿亭。  
饁妇微行望耕垄，渔歌相和起烟汀。  
拔山意气今何在，犹有遗祠可乞灵。  

陆游　出游  
来往人间不计年，一枝筇竹雪垂肩。  
扫除身外闲名利，师友书中古圣贤。  
支遁山前饶石水，葛洪井畔惨风烟。  
小痴大黠君无笑，买断秋光不用钱。  

陆游　出游  
一樽随处可开颜，此事深疑造物悭。  
地可登临多恨远，身常强健又须闲。  
山围小市烟初歛，霜著横林叶半殷。  
徙倚阑干君勿厌，日斜犹及棹舟还。  

陆游　出游  
朝行蹑屩穿幽谷，暮返褰裳涉乱流。  
提起短筇成一笑，每烦上座为分忧。  

陆游　出游  
绿树鱼盐市，青芜雉兔场。  
采桑村女集，入学幼童忙。  
户赛祈蚕愿，家藏问孝章。  
村坊多美酒，烂醉答年光。  

陆游　出游  
渔村酒市本无期，小蹇扁舟信所之。  
丹叶满林霜落後，紫萍黏块水枯时。  
山林闲寂归虽早，齿发衰残病已迟，  
努力及时谋自适，锦囊多贮暮秋诗。  

陆游　出游  
近过父老远寻僧，病起经行力渐增。  
织室蹋机鸣轧轧，稻陂瀦水筑登登。  
浅深村落时分径，高下川原自作层。  
薄暮到家还熟睡，隔林钟鼓报晨兴。  

陆游　出游  
行路迢迢入谷斜，系驴来憩野人家。  
山童负担卖红果，村女缘篱采碧花。  
篝火就炊朝甑饭，汲泉自煮午瓯茶。  
闲游本自无程数，邂逅何妨一笑哗。  

陆游　出游  
吴地清明未减寒，梨花初动杏花残。  
平沙漫漫人争度，微雨萧萧客跨鞍。  
野寺吹螺作春会，山邮籴米具朝餐。  
已开九帙吾何觊，时说金丹强自宽。  

陆游　出游  
山有篮舆步有舟，放翁身健得闲游。  
羊牛点点日将夕，蒲柳萧萧天正秋。  
细径僧归云外寺，疏灯人语酒家楼。  
归途更爱湖桥月，独倚阑干为小留。  

陆游　出游  
东阡南陌适逢晴，小蹇轻装短作程。  
白水满陂秧马跃，绿阴遶舍纬车鸣。  
过村小妇凭墙看，入寺高人揽祴迎。  
剩倩东风吹柳絮，放翁诗到此时成。  

陆游　出游  
霜气萧条木叶黄，佳时病起意差强。  
云烟古寺闻僧梵，灯火长桥见戏场。  
一枕清风幽梦断，数匙旅饭野蔬香。  
道边莫笑衰残甚，独往山林兴未央。  

陆游　出游  
禹窆胥涛中路分，画桡冲破一川云。  
柯桥僧阁凌空起，梅市渔歌带月闻。  
蟹束寒蒲大盈尺，鲈穿细柳重兼斤。  
酒家报我新醅熟，且撜闲愁寄一欣。  

陆游　出游不果  
天柱峰前水乱流，石棋渡口叶飞秋。  
青鞋已是前身事，纵有篮舆亦嬾游。  

陆游　出游归鞍上口占  
渺渺烟波飞桨去，迢迢桑野策驴还。  
寄怀楚水吴山外，得意唐诗晋帖间。  
每惜好春如我老，谁能长日伴人闲？  
世间自是无兼得，勋业元非造物悭。  

陆游　出游归卧得杂诗  
江天缺月西南落，村路寒鸡一再鸣。  
自笑此身羁旅惯，野桥孤店每关情。  

陆游　出游归卧得杂诗  
江村何处小茅茨，红杏青蒲雨过时。  
半幅生绡大年画，一联新句少游诗。  

陆游　出游归卧得杂诗  
眼明未了观山债，力在犹能涉水行。  
莫笑轩然夸老健，身存终胜得浮名。  

陆游　出游归卧得杂诗  
壮岁经春在醉乡，老来数酌不禁当。  
正须独倚蒲团坐，领略明窗半篆香。  

陆游　出游归卧得杂诗  
儿扶行饭出柴扉，伛偻方嗟气力微。  
道侧偶逢耘麦叟，倚锄闲话两忘归。  

陆游　出游归卧得杂诗  
久读僲经学养形，未容便应少微星。  
一枝新锻金雅觜，更向名山斸茯苓。  

陆游　出游归卧得杂诗  
荠花如雪满中庭，乍出巴蕉一寸青。  
老子掩关常谢客，短蓑锄菜伴园丁。  

陆游　出游归卧得杂诗  
晚交数子多才杰，谁肯频来寂寞乡？  
但寄好诗三四幅，绝胜共笑亿千场。  

陆游　出游暮归戏作  
终年兀兀复腾腾，眼看朱门几废兴。  
造物偶容穷不死，众人共养老无能。  
逢山自有闲游侣，入寺宁无淡话僧？  
莫道归来却岑寂，小儿同守短檠灯。  

陆游　出游所至皆欣然相迎口占示之  
寓馆兼山泽，行装半雨晴。  
随宜分药物，投老惜人情。  
邂逅成新识，殷懃讲旧盟。  
农家尤可念，迎劳辍春耕。  

陆游　出游遇雨而返  
柴门方出雨霏霏，未到湖边促驾归。  
深炷炉香掩屏卧，谁知不为湿春衣？  

陆游　出游遇雨而返  
荒山前头野水边，东行西行不自怜。  
天公岂亦哀老子，风雨留教终日眠。  

陆游　出游至僧舍及逆旅戏赠绝句  
山僧邂逅即情亲，野叟留连语更真。  
淡淡论交端有味，一弹指顷百年身。  

陆游　出游至僧舍及逆旅戏赠绝句  
饭炊适熟如延客，犬喜来迎似到家。  
雨滴茅檐草烟湿，不妨笑语暂諠哗。  

陆游　出遊  
儘道衰翁嬾，乘闲亦出门。  
修琴来竹院，采藥宿山村。  
雪路鴔长耳，烟堤驾独辕。  
残年常自在，何以报君恩。  

陆游　出越城遊  
出郊聊旷目，小艇受樵风。  
烟柳浅深绿，水花颠倒红。  
秋光无远近，晚興信西东。  
欲访幽人宿，高旛古木中。  

陆游　初拜再领祠宫之命有感  
黄纸初开喜可知，追怀平昔却成悲。  
生当京国承平日，仕及皇家再造时。  
小草出山初已误，断云含雨欲何施？  
儿孙贺罢仍无事，却赴幽人把钓期。  

陆游　初报嘉阳除官还东湖有期喜而有作  
塞上经秋几醉醒，羁愁减尽鬓边青。  
烽传八诏登楼看，歌奏三巴忍泪听。  
好语忽闻还印绶，归心先已绕林垧。  
呼儿结束从今日，鹊语灯花故有灵。  

陆游　初春  
谁把鹅黄染柳丝，似催邻曲蹋青期。  
已忘万里封侯志，但忆千回上树时。  
朝雨池塘光潋灩，暮烟楼观碧参差。  
紫姑欲问还休去，身世从来心自知。  

陆游　初春  
柳拂朱桥湖水生，园林处处听新莺。  
亦知人世当行乐，无奈春阴不肯晴。  
走马章台身纵老，看花杜曲眼犹明。  
只应诗思年来减，预怯同游议罚觥。  

陆游　初春  
装罢桃符又剪灯，新年光景捷飞腾。  
老翁扫尽儿童事，却学禅床入定僧。  

陆游　初春  
元日人日来联翩，转头又见试灯天。  
且欣一雪压灾瘴，不怕连阴咽管弦。  
陌上渐多酤酒舍，岸边初理下湖船。  
紫姑拟卜元无事，只问今春几醉眠。  

陆游　初春  
春入陂湖已折冰，流年谁解系长绳？  
土膏动後麦苗长，桑眼绽来蚕事兴。  
税足了无徵欠吏，饭香时有乞斋僧。  
开正父老频占候，已决今年百稼登。  

陆游　初春  
漠漠春寒罢对棋，霏霏春雨却催诗。  
梅花一树映疏竹，茅屋三间围短篱。  
醉倒幸无官长骂，出游自有老人期。  
年光满眼吾何憾，又近吴蚕浴种时。  

陆游　初春出游  
春风初来满刀州，江水照人如泼油。  
犊车芳草南陌头，家家倾赀事遨游。  
万里桥西系黄骝，为君一登散花楼。  
半年长斋废觥筹，兴来忽典千金裘。  
小桃婀娜弄芳柔，红兰茁芽满春洲。  
垆边女儿不解愁，斗草才罢还藏钩。  
可怜世人自拘囚，盎中乾坤舞蜉蝣。  
百年苦短去日遒，问君安用万户侯。  

陆游　初春感怀  
关河谢远游，岁月迫归休。  
敢恨骥伏枥，但思狐首丘。  
雪明窗误晓，霜点鬓惊秋。  
羁旅饶愁思，谁怜季子裘？  

陆游　初春感事  
马迹车声是处忙，经旬无客到龟堂。  
水初泛溢黏天绿，梅欲飘零特地香。  
世事纷纷人自老，岁华冉冉日初长。  
百钱不办旗亭醉，空爱鹅儿似酒黄。  

陆游　初春感事  
一树红梅已半残，破裘也复敌春寒。  
忍穷过日却差易，负媿终身良独难。  
活火静看茶鼎熟，清泉自注研池宽。  
人生乐处君知否？万事当从心所安。  

陆游　初春怀成都  
我昔薄游西适秦，归到锦州逢早春。  
五门收灯药市近，小桃妖妍狂杀人。  
霓裳法曲华清谱，燕妒身轻莺学语。  
歌舞更休转盼间，但见宫衣换金缕。  
世上悲欢岂易知，不堪风景似当时。  
病来几与麴生绝，禅榻茶烟双鬓丝。  

陆游　初春纪事  
窗棂无日影，庭树无风声，  
微云淡天宇，非阴亦非晴。  
美哉丰年祥，入我屠苏觥。  
父老亦共喜，髈言叩柴荆。  
一饱已有期，惟当力春耕。  
遣儿牧鸡豚，作社赛西成。  

陆游　初春纪事  
经冬少雨雪，所至苦水涸。  
园蔬叶多蠹，山步船半阁。  
入春一再雨，喜气满墟落。  
又闻湖边路，已破小桃萼。  
一尊傥可携，父子自酬酢。  

陆游　初春遣兴  
闲愁长与病相依，晨起梳头感发稀。  
春事鼎来风更恶，晨光已满雪犹飞。  
江梅有恨论年别，旅雁无情计日归。  
剩欲湖边踏青去，凭谁为解乱书围？  

陆游　初春遣兴三首始於志退休而终於惓惓许国之忠亦臣子大义也  
烂熟思来怕热官，退飞心地喜轻安。  
舍鱼正可取熊掌，食肉何须知马肝。  
放眼柳梢初暗动，褪花梅子已微酸。  
典衣剩作江头醉，莫谓天涯苦鲜欢。  

陆游　初春遣兴三首始於志退休而终於惓惓许国之忠亦臣子大义也  
大隐悠悠未弃官，俸钱虽薄却心安。  
人方得意矜蜗角，天岂使予为鼠肝。  
佳日剧棋志旅恨，短衣驰射压儒酸。  
小桃杨柳争时节，载酒江头罄一欢。  

陆游　初春遣兴三首始於志退休而终於惓惓许国之忠亦臣子大义也  
白发凄凉故史官，十年身不到长安。  
即今天末吊形影，何日上前倾肺肝。  
孤愤书成词激;烈，五噫歌罢意卒酸。  
此怀欲说无人共，安得相携素所欢。  

陆游　初春书怀  
六十余年慕古人，即今方近葛天民。  
见人各是元非恕，遇事皆安岂怨贫。  
小圃鉯耰聊过日，扁舟烟雨尚关身。  
出门未觉龙锺在，禹庙兰亭又见春。  

陆游　初春书怀  
耄及光阴古更稀，自今惟有数期颐。  
食观本草虽多事，醉读离骚自一奇。  
物外有人闲始见，山中可乐老方知。  
武陵好在桃千树，短棹相寻亦未迟。  

陆游　初春书怀  
数掩芦藩并水居，一家全似业樵渔。  
春寒例谢常来客，老病犹贪未见书。  
驯雀正缘抛食惯，芳兰肯为碍门锄。  
药苗满钵无人共，赖有溪僧为破除。  

陆游　初春书怀  
甫及初春日已长，偶同邻曲集山房。  
囊盛古墨靴纹皱，箬护新茶带胯方。  
老境不嫌来冉冉，流年直死去堂堂。  
清泉冷浸疏梅蕊，共领人间第一香。  

陆游　初春书怀  
底处人间无骇机？超遥且喜谢招麾。  
千年涧底孤松秀，万里天边独雁归。  
服气昔常憎火食，游山近已制荷衣。  
青城况有幽人约，会守丹炉隐翠微。  

陆游　初春书怀  
纳禄贫如筮仕初，归来依旧卧蜗庐。  
半池墨渖临章草，一碗松肪读隐书。  
长鑱仅供饥子美，清江不疗渴相如。  
耄期自许诗情在，雪里犹能跨蹇驴。  

陆游　初春书怀  
愚公不解计安危，行尽人间恶路岐。  
难似车登蛇退岭，险如舟过马当祠。  
平生忧患常难测，送老安闲敢自期。  
一事不成应有命，惟将知止报明时。  

陆游　初春书喜  
我生本痴绝，万事不系怀；  
一朝蜕形去，岂问弃与埋。  
游宦三十年，所向无一谐，  
偶然有天幸，自退非人排。  
黄纸如鸦字，君恩赐残骸。  
剡溪回雪舫，云门散青鞋。  
两犊掀春泥，一钵随午斋。  
更当拥布被，高枕听鸣蛙。  

陆游　初春探花有作  
灯山昨梦叹匆匆，便恐新春过眼空。  
千缕未摇官柳绿，一梢初放海棠红。  
金羁络马闲游处，彩笔题诗半醉中。  
流落天涯何足道，年年常策探花功。  

陆游　初春晚晴  
雪尽冰消敛积威，参差碧瓦带斜晖。  
土膏渐释人东作，天气初和雁北归。  
小阁金船尝腊酒，华堂银烛制春衣。  
关心虽有寻梅梦，冷蕊幽香事已非。  

陆游　初春幽居  
满榼芳醪手自携，陂湖南北埭东西。  
茂林处处见松鼠，幽圃时时闻竹鸡。  
零落断云斜鄣日，霏微过雨未成泥。  
老民不预人间事，但喜农畴渐可犁。  

陆游　初春幽居  
小筑园林浅凿池，身闲随事得游嬉。  
幽花折得露犹湿，嘉木移来根不知。  
小蝶弄晴飞不去，珍禽喜静语多时。  
风光未忍轻抛掷，聊付诗囊与酒卮。  

陆游　初春欲散步畏寒而归  
峭寒漠漠入重貂，酒力欺人凝不消。  
春困苦多无处卖，客魂欲断倩谁招？  
一溪水浅梅枝瘦，四野云酣雪意骄。  
欲到前村无奈嬾，却寻归路度西桥。  

陆游　初春杂兴  
戏续春寒赋，闲赓午醉诗。  
煎茶小石鼎，酌酒古铜卮。  
曝日龟浮沼，营巢鹊堕枝。  
村深无客过，幽兴与谁期？  

陆游　初春杂兴  
水长鸥初泛，山寒茗未芽。  
深林闻社鼓，落日照渔家。  
渡远呼船久，桥倾取路斜。  
客愁慵远眺，不是怯风沙。  

陆游　初春杂兴  
问途来野店，秣蹇憩山邮。  
何处无诗思，平生惯旅愁。  
翩翩下鸥鹭，点点散羊牛。  
传入王孙画，千金未易酬。  

陆游　初春杂兴  
故岁愁听雨，新春剩得晴。  
暖催红蕊闹，涨入绿池平。  
游马行争路，华灯卖满城。  
江村独无事，户户及时耕。  

陆游　初春杂兴  
老病倦游陟，偶寻溪友期。  
残冰拥鱼笱，新暖入桑枝。  
山崦巨然画，烟村摩诘诗。  
何人为收拾？媿我不能奇。  

陆游　初到荆州  
万里泛仙槎，归来鬓未华。  
萧萧沙市雨，淡淡渚宫花。  
断岸添新涨，高城咽晚笳。  
船窗一樽酒，半醉落乌纱。  

陆游　初到荣州  
乱山缺处城楼呀，双旗萧萧晚吹笳。  
烟深绿桂临绝壑，霜落残濑鸣寒沙。  
废台已无隐士啸，遗宅上有高人家。  
铃斋下榻约僧话，松阴枕石放吏衙。  
杯羹最珍慈竹笋，缾水自养山姜花。  
地炉堆兽炽石炭，瓦鼎号蚓煎秋茶。  
少年远游无百里，一饥能使行天涯。  
岂惟惯见蓬婆雪，直恐遂泛星河槎。  
故巢肯作儿女恋，异境会向乡闾夸。  
一杯径醉帻自堕，灯下发影看鬺花。  

陆游　初到蜀州寄成都诸友  
流落天涯鬓欲丝，年来用短始能奇。  
无材藉作长闲地，有懑留为剧饮资。  
万里不通京洛梦，一春最负牡丹时。  
襞牋报与诸公道，罨画亭边第一诗。  

陆游　初到行在  
六十之年又四年，也骑瘦马趁朝天。  
首阳柱下孰工拙，从事督邮俱圣贤。  
笔墨有时闲作戏，功名到底是无缘。  
都城处处园林好，不许山翁醉放颠。  

陆游　初冬  
初冬常忆宴梁州，百炬如椽满画楼。  
三十七年犹未死，茅檐霜冷一灯幽。  

陆游　初冬  
鉯犁满野及冬耕，时听儿童叱犊声。  
逐客固宜安散地，闲民何幸乐升平。  
雪花漫漫荞将熟，绿叶离离荠可烹。  
饭饱身闲书有课，西窗来趁夕阳明。  

陆游　初冬  
志士逢秋已自伤，老人况复惜年光。  
正看溪碓舂粳滑，又见山坡下麦忙。  
桐落井床多槁叶，菊残衫袂尚余香。  
读书有课真当勉，剩贮明膏伴夜长。  

陆游　初冬  
已罢弹冠欲挂冠，一庵天遣养衰残。  
雨荒园菊枝枝瘦，霜染江枫叶叶丹。  
羹釜带鳞烹白小，蓬门和蔓系黄团。  
夕阳更动闲游兴，十月吴中未苦寒。  

陆游　初冬  
平生诗句领流光，绝爱初冬万瓦霜。  
枫叶欲残看愈好，梅花未动意先香。  
暮年自适何妨退，短景无营亦自长。  
况有小儿同此趣，一窗相对弄朱黄。  

陆游　初冬  
老客人间百事慵，乐哉闭户过今冬。  
朝炉兽炭腾红焰，夜榻蛮毡拥紫茸。  
蝟刺坼蓬新栗熟，鹅雏弄色冻醅浓。  
题诗正自消闲日，本不争先万户封。  

陆游　初冬  
落叶纷纷十月时，今年霜比去年迟。  
山猿引子饮幽涧，野鹊结巢争堕枝。  
岭北片云生峭绝，桥东残水漾沦漪。  
病衰自怪诗情尽，造物撩人乃尔奇！  

陆游　初冬  
落叶窗前已作堆，地炉微火拨残灰。  
梦中无祟败蔬圃，饭後有歌夸芋魁。  
袅袅清笳催日晚，萧萧新雁带寒来。  
更宽十日可闲出，会挈一壶寻早梅。  

陆游　初冬步至东村  
八月风吹粳稻香，九月荞熟天始霜。  
男耕女饁常满野，宿麦覆块皆苍苍。  
丰年比屋喜迎客，花底何曾酒杯迮。  
家人但觅浩歌声，不在东阡在南陌。  

陆游　初冬出扁门归湖上  
桑柘枝空叶作堆，斜阳更著角声催。  
云归玉笥茫茫去，水下兰亭曲曲来。  
稻垄受犁寒欲遍，渔船入市晚争回。  
貂裘破弊霜风冷，愁对青灯拨瓮醅。  

陆游　初冬从父老饮村酒有作  
父老招呼共一觞，岁犹中熟有余粮。  
荞花漫漫浑如雪，莣荚离离未著霜。  
山路猎归收兔网，水滨农隙架鱼梁。  
醉看四海何曾窄，且复相扶醉夕阳。  

陆游　初冬风雨骤寒作短歌  
东园日淡云容薄，纶巾朝暮阑干角。  
北风动地万木号，不料一寒如此恶。  
岂惟半夜雨打窗，便恐明朝雪平壑。  
绿酒虽漓亦复醉，皁貂已弊犹堪著。  
所嗟此身老益穷，蹭蹬无功上麟阁。  
久从渔艇寄江湖，坐看胡尘暗幽朔。  
万鞭枯胔愤未平，纛下老酋何足缚。  
要及今年堕指寒，夜拥雕戈度穷漠。  

陆游　初冬感怀二首  
落叶扫还积，断鸿飞更鸣。  
羸躯得霜健，老眼向书明。  
水瘦河声壮，萁枯马力生。  
竟为农父死，白首负功名。  

陆游　初冬感怀二首  
庭芜失故绿，园树染新丹。  
病思闲支枕，诗情独倚阑。  
带移频觉瘦，貂弊不禁寒。  
惟有墙阴荠，离离又满盘。  

陆游　初冬绝句  
鲈肥菰脆调羹美，荞熟油新作饼香。  
自古达人轻富贵，例缘乡味忆还乡。  

陆游　初冬绝句  
道途冬暖衣裘省，村落年丰鼓吹喧。  
下麦种荞无旷土，压桑接果有新园。  

陆游　初冬扫东山之麓置数石于乔松巨竹间以眺西山甚自适也  
护霜天气半晴阴，小岭苍寒藓径深。  
翠霭欲成孤凤舞，青松先作老龙吟。  
渔歌浦口生高兴，骑吹边头负壮心。  
儿报东村蚤梅发，杖藜与汝共幽寻。  

陆游　初冬暄甚  
吴中十月雪霜悭，风景暄妍叶未殷。  
杲日还看浴东海，薄云不解冒南山。  
蛙鸣合合荒池曲，蝇出营营食案间。  
安得玄冥正时令，红炉绿酒一开颜？  

陆游　初冬野兴  
关北关南霜露寒，瀼东瀼西山谷盘。  
簟纹细细吹残水，鼋背时时出小滩。  
衰发病来无复绿，寸心老去尚如丹。  
逆胡未灭时多事，却为无才得少安。  

陆游　初冬夜宴  
丝管纷纷烛满堂，枭卢掷罢夜飞觞。  
帷犀风定歌云暖，香兽烟浓漏箭长。  
泛菊已成前日梦，探梅又续去年狂。  
醉归自笑摧颓甚，冷逼貂裘怯晓霜。  

陆游　初冬有感  
衰发萧萧满镜丝，情怀非复似平时。  
风霜十月流年感，磚杵三更游子悲。  
闽峤故人消息恶，蜀江遗老素书迟。  
一箪豆饭休嫌薄，赋分羁穷合自知。  

陆游　初冬有感  
峨冠本愿致唐虞，白首那知堕腐儒。  
碌碌不成千载事，駸駸又见一年徂。  
无僧解辍斋厨米，有吏频徵瘦地租。  
要信此翁顽到底，只持一笑了穷途。  

陆游　初冬杂题  
勋业文章意已阑，暮年不足是看山。  
江南寺寺楼堪倚，安得身如杜牧闲！  

陆游　初冬杂题  
莫嫌风雨作新寒，一树青枫已半丹。  
身在范宽图画里，小楼西角剩凭阑。  

陆游　初冬杂题  
风横云低雨脚斜，一枝柔橹暮咿哑。  
昏昏醉卧知何处，推起船篷忽到家。  

陆游　初冬杂题  
五斗安能解醉酲，瞢腾睡眼怯窗明。  
策勋赖有春芽在，卧听山童转磑声。  

陆游　初冬杂题  
荒郊寒雨晚凄凄，四壁穿颓旋补泥。  
物我元须各安稳，自苫牛屋织鸡栖。  

陆游　初冬杂题  
风雨声豪入梦中，不知身世寄孤蓬。  
狐裘毡帽如龙马，天汉西南小益东。  

陆游　初冬杂咏  
重阳已过二十日，残菊才存三四枝，  
对酒插花君勿笑，从来不解入时宜。  

陆游　初冬杂咏  
古寿书来言得婿，东阳人到报生孙。  
一家三处俱强健，且拨闲愁近酒尊。  

陆游　初冬杂咏  
儿时爱书百事废，饭冷胾乾呼不来。  
一生被误终未醒，老作蠹鱼吁可哀！  

陆游　初冬杂咏  
微风蹙水靴文浪，薄日烘云卵色天。  
但恨世间闲客少，江湖底处欠渔船？  

陆游　初冬杂咏  
书生本欲辈莘渭，蹭蹬乃去为诗人。  
囊中略有七千首，不负百年风月身。  

陆游　初冬杂咏  
俗缘已断宁容续，幽事虽多不厌增。  
折简迎医看病鹿，舂粳炊饭供游僧。  

陆游　初冬杂咏  
夜窗父子共煎茶，一点青灯冷结花。  
村落盗清无犬吠，园林月上有啼鸦。  

陆游　初冬杂咏  
老去胸中百事真，同游无复白头新。  
鹊从熟後频分食，鹿渐驯来不避人。  

陆游　初冬至近村  
南国霜常晚，初冬叶始红。  
旷怀牛屋下，美睡雨声中。  
沮水忆浮马，幡山思射熊。  
何由效唐将，八十下辽东？  

陆游　初发建安  
小雨初收云未归，吾行迨及晚秋时。  
寒沙新雁无人问，露井残桐有客悲。  
征袂拂霜晨唤马，驿窗剪烛夜题诗。  
悠然且作寻山想，梦里功名莫自期。  

陆游　初发荆州  
淋漓牛酒起樯干，健橹飞如插羽翰。  
破浪乘风千里快，开头击鼓万人看。  
鹊声不断朝阳出，旗脚微舒宿雨乾。  
堪笑尘埃洛阳客，素衣如墨据征鞍。  

陆游　初发夷陵  
雷动江边鼓吹雄，百滩过尽失途穷。  
山平水远苍茫外，地辟天开指顾中。  
俊鹘横飞遥掠岸，大鱼腾出欲凌空。  
今朝喜处君知否，三丈黄旗舞便风。  

陆游　初归偶到近村戏书  
雨过一村暗，风回百草香。  
刺船过古埭，倚杖立新塘。  
醉觉乾坤大，闲知日月长。  
暮归诗满卷，虽老尚能狂。  

陆游　初归杂咏  
雪满渔蓑雨垫巾，超然无处不清真。  
胸中那可有一事，天下故应无两人。  
骑马每行秋栈路，唤船还渡暮江津。  
酒楼僧壁留诗遍，八十年来自在身。  

陆游　初归杂咏  
齿豁头童尽耐嘲，即今烂饭用匙抄。  
朱门漫设千杯酒，青壁宁无一把茅？  
偶尔作官羞问马，颓然对客但称猫。  
此身定向山中死，不用磨钱掷卦爻。  

陆游　初归杂咏  
八十可怜心尚孩，看山看水不知回。  
软炊香甑桃花饭，浅酌清竹尊叶醅。  
平地本知多陷阱，群儿随处觅梯媒。  
旷怀只待秋风起，十丈蒲帆海上开。  

陆游　初归杂咏  
换尽朱颜两鬓皤，流年如此奈君何！  
早从学问求开益，晚悟文章要诋诃。  
每忆壮游成独笑，间逢老伴亦高歌。  
更余一恨君知否，千载浯溪石未磨。  

陆游　初归杂咏  
窗下初收剥啄棋，疏帘窣地画阴移。  
下岩石润挥毫後，正焙茶香落磑时。  
癃老入朝元是错，期年决去已为迟。  
天公赋予谁能测，只吝功名不吝诗。  

陆游　初归杂咏  
小园五亩翦蓬蒿，便觉人迹间可逃。  
尽疏珍禽添尔雅，更书香草续离骚。  
药苗可斸携长鑱，黍酒新成压小槽。  
老入鵷行方彻悟，一官何处不徒劳！  

陆游　初寒  
江路常逢雨，山城早得寒。  
兰凋初解佩，菊老尚加餐。  
节物知何负，情怀自鲜欢。  
浮生看已熟，不必梦邯郸。  

陆游　初寒  
我穷不自活，万事付天公。  
今年寒苦晚，雾雨常蒙蒙。  
虽逭裘褐忧，坐念疾病攻。  
清夜喜不寐，万木号西风。  
新霜才几何，瘴疠一扫空。  
晓看乌臼林，已有数叶红。  
微云时去来，寒日犹曈曨。  
振衣起出户，一笑寻邻翁。  

陆游　初寒  
重云蔽白日，陂港日夜涸。  
秋风才几时，已见霜雪作。  
人生各有分，岂必衣狐猚。  
吴中冬蔬茂，盘筋不寂寞。  
抟泥治墙屋，伐筱补篱落。  
薄酒亦醉人，问子胡不乐？  

陆游　初寒  
日月谁能驻，风霜忽已高。  
公孙分布被，范叔共绨袍。  
罢亚炊香甑，蒲萄压小槽。  
所惭才已尽，孤咏不能豪。  

陆游　初寒  
雨霁林犹滴，泥新路易乾。  
萧条山步晚，憔悴客衣单。  
小女收鱼笱，童儿放鸭栏。  
初寒岂不好，衰病自无欢。  

陆游　初寒  
今日霜露冷，凛然悲暮秋。  
垂帷跨微火，发箧出轻裘。  
徂岁逝将换，残生愈觉浮。  
一杯还自闵，小猎记梁州。  

陆游　初寒  
船尾寒风不满旗，江边丛祠常掩扉。  
行人畏虎少晨起，舟子捕鱼多夜归。  
茆叶翻翻带宿雨，苇花漠漠弄斜晖。  
伤心到处闻堪杵，九月今年未授衣。  

陆游　初寒  
久雨重阳後，清寒小雪前。  
拾薪椎髻仆，卖菜掘头船。  
薄米全家粥，空床故物毡。  
身犹付一歃，名字更须传？  

陆游　初寒  
新雁来时岁又残，丹枫数树照江干。  
前山云起忽成暝，陋屋雨来初变寒。  
身退已收清禁梦，里居终出上恩宽。  
作诗老恨无奇思，时取囊中断稿看。  

陆游　初寒  
逐禄天涯半此生，明时宽大许归耕。  
山围鱼市寒无色，雨掠蓬窗夜有声。  
白发青灯身潦倒，残芜落叶岁峥嵘。  
尔来有喜君知否，买得乌犍万事轻。  

陆游　初寒  
蚊蝇扫迹叶飞初，剩喜幽窗读我书。  
墙角短檠真耐久，手中团扇又成疏。  
百年作梦行休去，九月无衣亦晏如。  
独恨故人消息断，寒江谁与倩双鱼？  

陆游　初寒  
老遇初寒候，贫当绝禄时。  
衣裘俱在笥，薪炭不愆期。  
鹑满群童纲，鱼浮百石陂。  
比邻每分饷，扪腹可无饥。  

陆游　初寒  
重帘御晚吹，密瓦护晨霜。  
焰焰砖炉火，霏霏石鼎香。  
行迟依木杖，坐久穴藜床。  
昼亦无聊甚，胡为厌夜长？  

陆游　初寒病中有感  
楚水枫林霜露新，白头一叟正吟呻。  
牛衣未起王章疾，马磨何伤许靖贫。  
治道本来存简册，神州谁与静烟尘？  
新亭对泣犹稀见，况觅夷吾一辈人！  

陆游　初寒晨起  
推枕悠然起，寒灯谁与同？  
晓窗俄已白，宿火尚能红。  
老境呻吟外，年华寂寞中。  
长饥亦何恨，聊复固吾穷。  

陆游　初寒独居戏作  
开壳得紫栗，带叶摘黄甘。  
独卧维摩室，谁同弥勒龛？  
宗文树鸡栅，灵照挈蔬篮。  
一段无生话，灯笼可与谈。  

陆游　初寒对酒  
晨起常教置一壶，色如鹅氄滑如酥。  
侍郎取榼不须笑，司业与钱还复酤。  
霜路预愁骑款段，雪舟每忆钓菰蒲。  
寒花满帽君无笑，醉倒偏宜稚子扶。  

陆游　初寒老身颇健戏书？  
过雁声悲落叶稠，孤村景物更禁秋。  
穷谙客路风尘恶，老判人间岁月遒。  
酒号贤人真古语，疾为竖子岂吾忧。  
山房幸有初寒备，且傍篝炉拥褐裘。  

陆游　初寒老身颇健戏书  
一身百病老难支，病减身轻偶此时。  
窗暖不妨聊假寐，囊空久已罢招医。  
山炉巉绝香生岫，鏊研坡陀墨满池。  
个里生涯君莫厌，痴人至死不曾知。  

陆游　初寒偶出  
霜气凋关树，晴光入市楼。  
闲人无造请，佳日亦遨游。  
湖白方新出，淮亦亦易求。  
秋来幸无病，作意试新簄。  

陆游　初寒示邻曲  
村北村南数十家，陂池重复谷豦　。  
荻丛缺处见渔火，蓬户闭时闻纺车。  
浅濑水清双立鹭，横林叶尽万栖鸦。  
是中佳兴无穷极，嬾著青鞋上若耶。  

陆游　初寒书怀  
嵩云缑月本闲人，误落尘中白发新。  
万事看山差入眼，百年把酒独关身。  
栈边老马行安往，床下寒龟息自匀。  
藜杖一枝犹好在，未妨闲探早梅春。  

陆游　初寒宴坐  
微火如萤度篆盘，明窗坐败几蒲团。  
群儿谁信老怀嬾，万事不禁醒眼看。  
道在箪瓢端自足，心闲天地本来宽。  
此生自断君知否？不办归装也挂冠。  

陆游　初寒在告有感  
扫地烧香兴未阑，一年佳处是初寒。  
银毫地绿茶膏嫩，玉斗丝红墨渖宽。  
俗事不教来眼境，闲愁那许上眉端。  
数檽留得西窗日，更取丹经展卷看。  

陆游　初寒在告有感  
豪举当年气吐虹，即今憔悴一衰翁。  
寄怀本自俗尘外，移病何妨寒雨中。  
香暖候知银叶透，酒清看似玉船空。  
故人吴蜀音尘断，安得相携一笑同。  

陆游　初寒在告有感  
横林吹叶水生洲，身落穷山古睦州。  
到枕雨声酣旅梦，背窗灯影动清愁。  
气冲星斗有孤剑，力挽栋梁无万牛。  
未灭匈奴身已老，此生虚负幄中筹。  

陆游　初见庐山  
从军忆在梁州日，心拟西征草捷书。  
铁马但思经太华，布帆何意拂匡庐。  
计谋落落知谁许？功业悠悠定已疏。  
尚喜东林寻旧社，月明清露湿芙蕖。  

陆游　初见石榴花  
吴中四月尚余寒，细雨霏霏怯倚阑。  
老子真成兴不浅，榴花折得一枝看。  

陆游　初离兴元  
梦里何曾有去来，高城无奈角声哀。  
连林秋叶吹初尽，满路寒泥蹋欲开。  
笠泽决归犹小憩，锦城未到莫轻回。  
炊菰斫脍明年事，却忆斯游亦壮哉！  

陆游　初晴  
袖手东窗初日明，残编未负老书生。  
不胜多病畏寒雨，正得一霜方快晴。  
客户饷羹提赤鲤，邻家借碓捣新粳。  
柴荆莫怪无车马，恰要无人识姓名。  

陆游　初晴  
暑雨初收体为轻，远山尽出眼偏明。  
诗凭写兴忘工拙，酒取浇愁任浊清。  
绿树有阴休倦步，澄溪无滓濯尘缨。  
老人本少凋年感，不奈江城暮角声。  

陆游　初晴野步  
入市路三叉，缘山港半斜。  
疏篱带残雪　　幽窦泻湍沙。  
好鸟晴相语，芳兰暖欲芽。  
病余无脚力，随处憩人家。  

陆游　初秋  
雨气排残暑，风声送早秋。  
拂窗闻叶落，绕井看萤流。  
卧起须人刀　，炊舂尚自谋。  
萧条岁将晚，百虑入搔头。  

陆游　初秋  
湿萤相逐照高栋，又见一年风露秋。  
流落江湖常踽踽，扫平河洛转悠悠。  
簿书终　￥了官事，尊酒何时宽客愁？  
拟倩天风吹梦去，浩歌起舞散花楼。  

陆游　初秋  
生世元浮脆，人言七十稀。  
耄期今已及，气力固应微。  
食冷常忧过，追凉每念归。  
入秋才几日，卷簟换缣衣。  

陆游　初秋  
藉草沾衣露，沿溪掠面风。  
桐凋无茂绿，莲老有疏红。  
小彴欹危度，邻园曲折通。  
新秋得强健，一笑莫匆匆。  

陆游　初秋  
初夜月犹淡，入秋风已清。  
萤孤无远照，蝉断有遗声。  
命薄惭勋业，才疏负圣明。  
青鞋若耶路，亦足慰平生。  

陆游　初秋  
兀兀终年醉，空空四壁穷。  
那知双雪鬓，又度几秋风。  
高枕三峰老，深衣独乐翁。  
骑驴向何许，  

陆游　初秋即事  
帘栊雨过不胜清，秋气依依似有情。  
高栋尚余双燕宿，短莎先放百虫鸣。  
挑灯剩欲开书秩，擘蟹时须近酒觵。  
却媿邻家常作苦，探租黄犊待寒耕。  

陆游　初秋即事  
老来阅恲苦匆匆，又见流年入鬓蓬。  
山径湿萤黏露草，井床病叶靊秋风。  
邻翁每共藜羹味，稚子能终汗简功。  
造物於人元不薄，未须抵掌叹囊空。  

陆游　初秋露坐作短歌  
房星纵，心星横，斗牛阑干河汉明。  
青天露坐性所乐，不觉庭树秋风生。  
秋风摇落君勿悲，明年花开还满枝。  
人生衰谢则已矣，宁复鬷发童颜时！  

陆游　初秋梦故山觉而有作  
陂水白茫茫，草烟湿霏霏。  
牧童一声笛，落日无余晖。  
遥山已渐隐，村巷亚竹扉。  
老翁延我入，苦谢柿栗微。  
幸逢岁有秋，一醉君勿违。  
念此动中怀，命驾吾将归。  

陆游　初秋梦故山觉而有作  
犬吠舍前後，月明村东西。  
岸草蛩乱号，庭树鸟已栖。  
我仆城中还，担头有悬鸡。  
小儿劝我饮，村酒拆赤泥。  
我醉不自觉，颓然葛巾低。  
著书笑蒙庄，茗苆物自齐。  

陆游　初秋梦故山觉而有作  
昔我东归时，父老迎船头。  
开篷相劳苦，怪我领雪稠。  
故山何负君，且作数月留。  
岂知席未暖，疋马来南州。  
蛮花四时红，瘴雾日夜浮。  
归哉不可迟，勿与妇子谋。  

陆游　初秋梦故山觉而有作  
杜宇真吾交，劝去恨不速。  
忠告输肝肺，厚意均骨肉。  
陋哉鹧鸪语，揣我贫念禄。  
竹鸡更鄙浅，泥淖忧车轴。  
秋风严濑清，春雨戴溪绿。  
行矣勿复疑，照影巾一幅。  

陆游　初秋山中作  
万里西风吹幅巾，即今真个是闲人。  
堆盘菱熟燕脂角，藉藻鲈新淡墨鳞。  
姥岭蹇驴寻雪径，娥江孤艇系烟津。  
飘然乐事真当勉，远付十年无此身。  

陆游　初秋书感  
流年冉冉不容追，余息厌厌只自知。  
马革裹尺违壮志，鹿门采药卜幽期。  
林蝉委蜕仙何远，巢燕成雏去已迟。  
触事尔来多感慨，北窗闲赋早秋诗。  

陆游　初秋书怀  
二十年前已二毛，即日何恨鬓萧骚。  
孤灯自伴诗情苦，俗子从嫌醉眼高。  
烟外暮钟来远寺，雨余秋涨集空壕。  
思归更向文书嬾，此手惟堪把蟹螯。  

陆游　初秋小疾效俳谐体  
宿痬逢秋剧，衰容逐日添。  
专房一竹几，列屋万牙签。  
遣闷凭清圣，忘情付黑甜。  
晚来风月好，一笑卷疏帘。  

陆游　初秋小雨  
雨来一洗肺肝热，风过远吹禾黍香。  
谁识山翁欢喜处，短檠灯火夜初长。  

陆游　初秋夜赋  
北斗垂欲尽，明河淡不流。  
低回半枕梦，萧瑟一窗秋。  
老益尊儒术，闲仍为国忧。  
孰云生死大，却已付悠悠。  

陆游　初秋夜赋  
炎熇犹末伏，清绝忽新秋。  
露气房栊冷，砧声岁月遒。  
悲蛩草根语，孤磷竹间流。  
闻道河南北，飞蝗暗百州。  

陆游　初秋夜坐  
徂岁又如许，吾生真若浮。  
露蝉鸣达晓，风叶堕先秋。  
野迥星辰大，天空河汉流。  
胡床幸亡恙，且复寄悠悠。  

陆游　初秋骤凉  
我比严光胜一筹，不教俗眼识羊裘。  
沧波万顷江湖晚，渔唱一声天地秋。  
饮酒何尝能作病，登楼是处可消忧。  
名山海内知何限，准拟从今更烂游。  

陆游　初秋自述  
平生偶有爱山僻，垂老常无沽酒资。  
破屋颓垣吾已矣，大冠长剑汝为谁？  
邮亭历历关河远，鬓发萧萧岁月移。  
残暑不禁随手过，东篱又近菊花时。  

陆游　初入西州境述怀  
我无飞仙术，御气周八极；  
寸步常依人，艰哉万里役。  
自行剑关南，大道平如席，  
日高徐驾车，薄暮亦两驿。  
及兹山愈远，原野若加辟。  
茂树冬不凋，寒花晚犹拆。  
昔我卜远游，至蜀龟辄食。  
弛装有定处，呜呼岂人力。  
颇传岷山下，清淑无疠疫。  
士风尚豪举，意气喜远客。  
薪米家可求，借书亦易得。  
思吴虽不忘，所愿少休息。  
吾闻古达人，雅志在山泽，  
岂无及物心，但恨俗褊迫。  
揽德虽成留，引去常勇决；  
骇机满人间，著脚无上策。  

陆游　初暑  
槐阴清润麦风凉，一枕闲眠昼漏长。  
山鹊喜晴当户语，海桐带露入帘香。  
酒缘久病常辞酌，茶为前衔偶得尝。  
云北云南动游兴，速呼小竖治轻装。  

陆游　初睡起有作  
喔喔晓鸡鸣，迢迢残漏声。  
拨衾幽梦断，褰幌小窗明。  
獠婢篝衣暖，山童拥篲行。  
老夫徐下榻，负火听瓶笙。  

陆游　初夏  
笋生遮狭径，溪涨入疏篱。  
渐及分秧候，还当煮茧时。  
雨昏鸡共嬾，米尽鼠同饥。  
村巷无来客，清羸只自知。  

陆游　初夏  
已过浣花天，行开解粽筵。  
店沽浮蜡酒，步檥载秧船。  
古俗交情久，丰年乐事偏。  
出波蓴菜滑，上市鮦鱼鲜。  
僧阁梅山麓，渔扉禹庙壖。  
丹青不可画，得句一欣然。  

陆游　初夏  
已作梅黄雨，犹余麦秀寒。  
穿林红练带，拔地碧琅玕。  
酒向愁边薄，衣从病後宽。  
所欣消渴减，乳酪正甘酸。  

陆游　初夏  
麦秀微寒後，梅黄细雨前。  
湖滩初集鹭，堤柳未鸣蝉。  
琴带轻阴润，巾因小醉偏。  
晚来幽兴极，又上钓鱼船。  

陆游　初夏  
白白餈筒美，青青米果新。  
衰迟重时节，薄少遍乡邻。  
梅市花成幄，兰亭草作茵。  
极知欢意尽，强起伴游人。  

陆游　初夏  
淡霭轻颸入夏初，一窗新绿鸟相呼。  
出门易倦常归卧，著句难工但自娱。  
花径蝶闲无堕蕊，酒楼人散有空垆。  
闽川茶笼犹沾及，肺渴朝来顿欲苏。  

陆游　初夏  
雨足移秧後，风和剥茧初。  
昏昏时就枕，贸贸却寻书。  
晚步身须杖，晨兴发废梳。  
满城车马客，谁复问何如？  

陆游　初夏  
百叶盆榴照眼明，桐阴初密暑犹清。  
深深帘幕度香缕，寂寂房栊闻燕声。  
细煆诗聊凭棐几，静思棋劫对楸枰。  
浣花光景应如昨，回首西州一怆情。  

陆游　初夏  
纷纷红紫已成尘，布榖声中夏令新。  
夹路桑麻行不尽，始知身是太平人。  

陆游　初夏  
床有蒲团坐负墙，室无童子自烧香。  
人图作拂虽堪笑，我爱逃禅亦太狂。  
樱笋久忘晨入省，蓴鲈犹喜老还乡。  
汗青未绝茶经笔，那暇投文吊战场。  

陆游　初夏  
新绿阴中燕子飞，数家烟火自相依。  
童夸犊健浮溪过，妇闵蚕饥负叶归。  
地暖小畦花汞长，泥融幽径药苗肥。  
却居乐事何胜数，一醉旗亭又典衣。  

陆游　初夏  
江乡初夏暑犹轻，霁日园林有晚莺。  
聊置尊罍师北海，尽除屏障学东平。  
绿槐露湿单衣爽，红药风翻病眼明。  
每感流年成绝叹，白头自笑未忘情。  

陆游　初夏  
翦韭腌荠粟作浆，新炊麦饭满村香。  
先生醉後骑黄犊，北陌东阡看戏场。  

陆游　初夏  
梅子生仁已带酸，楝花堕地尚微寒。  
室无长物惟空榻，头不加巾但小冠。  
蚕簇倚墙丝盎起，稻秧经雨水陂宽。  
效原清润身差健，剩欲闲游一跨鞍。  

陆游　初夏  
稻未分秧麦已秋，豚蹄不用祝瓯窭。  
老翁七十犹强健，没膝春泥夜叱牛。  

陆游　初夏  
买得新船疾似飞，蚕饥遥望采桑归。  
越罗蜀锦吾何用，且备豳人卒岁衣。  

陆游　初夏  
槐柳成阴雨洗尘，樱桃乳酪并尝新。  
古来江左多佳句，夏浅胜春最可人。  

陆游　初夏  
杜鹃血尽啼未歇，蝴蝶梦残心更狂。  
我自人间少情者，老来十倍惜年光。  

陆游　初夏  
赐食金盘出宝闺，玄熊掌映紫驼蹄。  
侯家但诧承恩泽，岂识山厨苦虀？  

陆游　初夏  
隋家古寺郡西南，寺废残僧只二三。  
藜藿满庭尘闇佛，时闻铙鼓赛春蚕。  

陆游　初夏  
渺渺荒陂古埭东，柳姑小庙柳阴中。  
放翁老惫扶藜杖，也逐乡人祷岁丰。  

陆游　初夏  
老翁卖卜古城隅，兼写宜蚕保麦符。  
日日得钱惟买酒，不愁醉倒有儿扶。  

陆游　初夏北窗  
作墨无声紫玉池，年光又入放翁诗。  
风和柳岸吹绵後，雨足瓜畦引蔓时。  
病酒相如无奈渴，清言叔宝不胜羸。  
此生岂复功名事，付与城头画角悲。  

陆游　初夏北窗  
水际柴荆昼不开，卧听微雨杂轻雷。  
春蚕满箔眠初起，社燕争巢去复来。  
海桧屈蟠依怪石，山榴零落点苍苔。  
一樽及此风光美，车下长坡底用推？  

陆游　初夏出游  
去去冲朝雾，行行弄夕霏。  
移秧晴竭作，坐社醉扶归。  
细草迷行径，残花点钓矶。  
牸牛将犊过，雄雉挟雌飞。  
野寺烟钟远，村墟绩火微。  
诸孙殊可念，相唤候柴扉。  

陆游　初夏出游  
早缘疏拙遂归耕，晚为沉绵得养生。  
药鑱钓竿缘已熟，海村山市眼偏明。  
安西万里人何在？广武千年恨未平。  
但使莲峰归路稳，亦无闲手揖公卿。  

陆游　初夏出游  
平生与世旷周旋，惟有清游意独便。  
小灶炊菰山市口，束刍秣蹇海云边。  
春融恨欠舒长日，秋爽已悲摇落天。  
首夏清和真妙语，为君诵此一欣然。  

陆游　初夏出游  
泥黦棕鞋雨垫巾，闲游又送一年春。  
长歌聊对圣贤酒，羸病极知朝暮人。  
废堞荒郊闲吊古，朱樱青杏正尝新。  
桃源自爱山川美，未必当时是避秦。  

陆游　初夏道中  
桑间葚熟麦齐腰，莺语惺惚野雉骄。  
日薄人家晒蚕子，雨余山客买鱼苗。  
丰年随处俱堪乐，行路终然不自聊。  
独喜此身强健在，又摇团扇著絺蕉。  

陆游　初夏怀故山  
镜湖四月正清和，白塔红桥小艇过。  
梅雨晴时插秧鼓，苹风生处采菱歌。  
沉迷簿领吟哦少，淹泊蛮荒感慨多。  
谁谓吾庐六千里，眼中历历见渔蓑。  

陆游　初夏即事  
夏景遽如许，先从草木知。  
朱樱连蕂翦，红药带花移。  
病起单衣怯，身闲昼漏迟。  
空斋无长事，帘影看参差。  

陆游　初夏郊行  
小砚孤吟恐作愁，长堤曳杖且闲游。  
破云山踊千螺翠，经雨波涵一镜秋。  
粔籹青红村步市，阑干高下寺家楼。  
去年此日君知否，十丈京尘没马头。  

陆游　初夏山中  
又报东皇促驾归，醉中阙赋送春诗。  
佛瓶是处见红药，僧榻有时闻子规。  
野客款门聊倒屣，溪潭照影一轩眉。  
年光佳处惟初夏，儿女纷纷讵得知！  

陆游　初夏书感  
春与人俱老，花随梦已空。  
游蜂黏落蕊，轻燕接飞虫。  
桑悴知蚕起，牲肥赛麦丰。  
为农当自力，相戒勿匆匆。  

陆游　初夏同桑甥世昌过邻家  
空谷旧生涯，萧条只自嗟。  
妻馋嗔护笋，儿病失浇花。  
赤米老能饱，浊醪贫可赊。  
徵科幸差简，扶杖过邻家。  

陆游　初夏喜事  
箕颍元非争夺场，潇湘自古水云乡。  
采茶歌里春光老，煮茧香中夏景长。  
歛版早知游宦恶，署门晚悟世情常。  
茹芝却粒虽无术，散发犹当效楚狂。  

陆游　初夏闲步村落间  
薄云韬日不成晴，野水通池渐欲平。  
绿叶忽低知鸟立，青萍微动觉鱼行。  
醉游放荡初何适，睡起逍遥未易名。  
忽遇湖边隐君子，相携一笑慰余生。  

陆游　初夏闲居  
云液初簄小瓮香，风漪乍展北窗凉。  
巢乾燕乳虫供哺，花过蜂闲蜜满房。  
闭户不知春已去，钞书但觉日方长。  
所嗟诗思年来减，虚负奚奴古锦囊。  

陆游　初夏闲居  
川云漠漠雨冥冥，浊酒闲倾不满瓶。  
蚕簇尚寒忧茧薄，稻陂初满喜秧青。  
王师护塞方屯甲，亲诏忧民已放丁。  
病起自怜犹健在，不须求应少微星。  

陆游　初夏闲居  
松棚黯黯接虚堂，扫地烧香旋置床。  
密叶留花供浅酌，断云障日作微凉。  
高城薄暮闻吹角，小市丰年有戏场。  
白首史官闲尽岁，只将搜句答流光。  

陆游　初夏闲居  
城上朱旗夏令初，溪头绿水蘸菰蒲。  
花贪结子无遗萼，燕接飞虫正哺雏。  
箫鼓赛蚕人尽醉，陂塘移稻客相呼。  
长女青盖金羁马，也有农家此乐无？  

陆游　初夏闲居  
啜茗清风两腋生，西斋雅具惬幽情。  
熏衣过後篝炉冷，展卷终时嬾架横。  
巢燕何曾择贫富，鸣鸠元不为阴晴。  
但能与物俱无著，小草新诗取次成。  

陆游　初夏闲居  
野水枫林久寄家，惯将枯淡作生涯。  
小楼有月听吹笛，深院无风看磑茶。  
静岸葛巾穿荟蔚，闲拖筇杖入豦　。  
平居每与儿孙说，切勿人前一语夸。  

陆游　初夏闲居  
水边茆屋两三间，野叟幽人日往还。  
两卷硬黄书老子，数峰破墨画庐山。  
功名会上元须福，生死津头正要顽。  
试说龟堂得力处，向来何啻半生闲。  

陆游　初夏闲居  
煮酒青梅次第尝，啼莺乳燕占年光。  
蚕收户户缫丝白，麦熟村村捣麦香。  
民有裤襦知岁乐，亭无桴鼓喜时康。  
未尝一事横胸次，但曲吾肱梦自长。  

陆游　初夏闲居即事  
门巷萧萧日正长，方床曲几傲羲皇。  
轻风忽起杨花闹，清露初曦药草香。  
对弈两奁飞黑白，雠书千卷杂朱黄。  
穿帘语燕能从我，分尔湖边一夏凉。  

陆游　初夏新晴  
曲径泥新晚照明，小轩才受一床横。  
翩翩乳燕穿帘影，蔌蔌新篁解箨声。  
药物屏除知病减，梦魂安稳觉心平。  
深居不恨无来客，时有山禽自赞名。  

陆游　初夏行平水道中  
老去人间乐事稀，一年容易又春归。  
市桥压担蓴丝滑，村店堆盘豆荚肥。  
傍水风林莺语语，满原烟草蝶飞飞。  
郊行已觉侵微暑，小立桐阴换夹衣。  

陆游　初夏燕堂睡起  
歌凤平生类楚狂，山城迟暮得深藏。  
洗春雨过清阴合，掠水风生绿藻凉。  
晨几砚凹涵墨色，午窗杯面聚茶香。  
功名到手浑闲事，此兴他年未易忘。  

陆游　初夏野兴  
得意烟霞不讳穷，一庵聊寄寂寥中。  
山从树杪参差见，水过花阴曲折通。  
闲倚胡床溯新月，时停团扇受微风。  
元知梦境无真实，不待邯郸觉後空。  

陆游　初夏野兴  
披衣清晓倚阑干，龟屋裁成二寸冠。  
盆桧雨余抽嫩绿，研池风过起微澜。  
爱书自笑心常在，去死悬知日尚宽。  
回视前修似无媿，不教一字入长安。  

陆游　初夏夜赋  
好景入新夏，幽人卧弊庐。  
廊腰得风远，树罅见星疏。  
门掩鸦栖後，钟鸣月上初。  
青灯尚堪近，起了读残书。  

陆游　初夏幽居  
日长巷陌晒丝香，雨霁郊原割麦忙。  
小担过门尝冷粉，微风解箨看新篁。  
傍篱邻妇收鱼笱，叩户村医送药方。  
欲到湖边还嬾动，悠然扶杖立斜阳。  

陆游　初夏幽居  
虚堂一幅接篱巾，竹树森疏夏令新。  
瓶竭重招麴道士，床空新聘竹夫人。  
寒龟不食犹能寿，弊帚何施亦自珍。  
枕蕈北窗宁有厌？小山终日对嶙峋。  

陆游　初夏幽居  
野草幽花无歇时，一窗终日对东篱。  
病犹独醉虽堪笑，老未全衰亦自奇。  
古纸硬黄临晋帖，矮牋匀碧录唐诗。  
个中疑是忘忧处，问著山翁却不知。  

陆游　初夏幽居  
东园梅熟杏初丹，老子披襟每不冠。  
古砚坡陀麝煤绿，小山葱蒨石盆寒。  
移床剩欲眠松坞，鼓枻还思泊蓼滩。  
未用丝毫辨差等，黄尘终胜客长安。  

陆游　初夏幽居偶题  
放逐还家一老翁，痴顽自笑更谁同？  
倚栏风月黄昏後，携杖园林绿润中。  
泳水小鱼依藻荇，觅巢轻燕拂帘栊。  
此身要岂坚牢物？莫遣须臾酒盏空。  

陆游　初夏幽居偶题  
展尽高槐日渐长，了无蜂蝶为花忙。  
青梅旋摘宜盐白，煮酒初尝带腊香。  
林下光阴无一事，水边窗户有余凉。  
应门不用辞衰疾，车马何由到野堂？  

陆游　初夏幽居偶题  
昔如转战堕重围，今幸骞翔脱骇机。  
晓树好风莺独语，夜窗细雨燕相依。  
安居不恨蜗庐迮，得食宁论鹤料微？  
更喜暮年强健在，又看刀尺制缣衣。  

陆游　初夏幽居偶题  
朱樱羊酪喜新尝，碧井桐阴转午凉。  
书几得晴宜试墨，衣篝因润称熏香。  
枯龟自觉支床稳，老马安能试草长？  
半世学骚终不近，空余清梦上沅湘。  

陆游　初夏幽居杂赋  
雨霁逢初夏，胡床荫绿槐。  
半酣方嵬峨，假寐忽咍台。  
小穗闲簪麦，微酸细嚼梅。  
衰翁不禁老，更著物华催。  

陆游　初夏幽居杂赋  
过尽一春雨，园林气少和。  
偶然扶楖栗，复尔坐盘陀。  
小草数行字，残花一曲歌。  
公卿非傲汝，无奈爱闲何！  

陆游　初夏幽居杂赋  
水际闲将鹤，林间独拥琴。  
披丛采香草，映树看珍禽。  
正使居无屋，犹胜突不黔。  
过春差觉健，处处得幽寻。  

陆游　初夏幽居杂赋  
篱落鱼池北，房栊道院东。  
水纹藤坐榻，山字素屏风。  
采药松冈近，投竿荻浦通。  
悠然搔短发，心事寄冥鸿。  

陆游　初夏幽居杂赋  
曲曲羊肠径，疏疏麂眼篱。  
渴蜂窥砚水，狂蝶入书帷。  
一枕轻安梦，数联萧散诗。  
余生已过足，不必到期颐。  

陆游　初夏幽居杂赋  
辟地翦蓬蒿，何曾叹作劳？  
药名寻本草，兰族验离骚。  
北涧穿篱过，南山出屋高。  
回头看富贵，何啻一秋毫。  

陆游　初夏幽居杂赋  
修名宁复冀，余日苦无多。  
已叹堂堂去，将如寂寂何！  
编篱护香草，埋盎贮清波。  
儿戏君无笑，相从且浩歌。  

陆游　初夏游凌氏小园  
水满池塘叶满枝，曲廊危榭惬幽期。  
风和海燕分泥处，日永吴蚕上簇时。  
闲理阮咸寻旧谱，细倾白堕赋新诗。  
从来夏浅胜春日，儿女纷纷岂得知。  

陆游　初夏遇休日园中闲赋  
青山围女墙，细草满球场。  
虚檐摇水影，曲槛吹苹香。  
房栊寂无人，双燕说晓凉。  
赐休无公事，萧散寄一床。  
久苦吏役拘，更知闲味长。  
桑空茧缀簇，陂满稻吐秧。  
良时动人怀，东望一慨慷。  
宁当恋微禄，如鼠死太仓！  

陆游　初夏杂兴  
隐趣与谁论，深居湖上村。  
避宁兰改路，惜笋不开园。  
庭草饶生意，溪沙记涨痕。  
愁来时浅酌，随事有鸡豚。  

陆游　初夏杂兴  
老子今朝不用扶，雨凉百病一时苏。  
扇题杜牧故园赋，屏对王维初雪图。  
把钓溪头蹋湍濑，煎茶林下置风炉。  
个中莫谓无同赏，逋客能从折简呼。  

陆游　初夏杂兴  
避寂诸缘息，安贫百虑宽。  
嬾如常抱疾，退似本无官。  
皎洁鹤翎扇，嵯峨龟屋冠。  
何劳问唐举，彻屋是清寒。  

陆游　初夏杂兴  
巾脱冠欹八尺床，竹阴槐影有余凉。  
随风花堕残棋上，引睡书抛倦枕傍。  
水长沙鸥向人熟，雨余巢燕哺雏忙。  
尚嫌未惬幽情在，又唤渔舟渡野塘。  

陆游　初夏杂兴  
咄咄无穷事，腾腾暂寓身。  
月生知改朔，花尽觉经春。  
市哄朝沽酒，巫歌夜乐神。  
兴来随众出，一笑不妨新。  

陆游　初夏杂兴  
自断残年莫问天，吾侪何处不随缘。  
家贫却得身差健，夜短何妨昼熟眠。  
未历名山采灵药，且从同社乐丰年。  
卖丝粜麦偿逋负，犹有余钱买钓船。  

陆游　初夏杂兴  
移花得微雨，晒药遇新晴。  
闷里家书到，贫时籴价平。  
身方抱沉疾，天乃相余生。  
莫恨村醪薄，灯前与细倾。  

陆游　初夏杂兴  
缪算狂言悔莫追，杜门省事不妨奇。  
欹倾淡墨诗成後，缥缈乌巾浴出时。  
筇杖闲行穿密筱，绳床移坐照清漪。  
眼边好景真须惜，渐近浮生结局时。  

陆游　初夏杂兴  
趁雨东园去荷鉯，归庵却展读残书。  
幸能胸著云梦泽，何恨家无担石储。  
水泛时须借篷艇，山行亦或命巾车。  
嬾心惟怕游城市，非向交亲故人疏。  

陆游　初夏杂兴  
倦甚惟思睡，闲来却要行。  
疏泉入幽圃，映树觇流莺。  
药品从僧问，琴材就客评。  
转头还一日，正尔送余年。  

陆游　初夏杂兴  
终日颓然蠹简中，门前烟水浩无穷。  
百年等是一枯冢，四海应无雨放翁。  
栗玉长枝挑苦笋，胭脂小把翦防风。  
地偏日永闲无事，拟著珍蔬谱一通。  

陆游　初夏杂咏  
挥袖谢人间，一窗如海宽。  
鹿麛为老伴，松屑当朝餐。  
自悟达生理，尽容非意干。  
却嫌孤寂甚，支灶学烧丹。  

陆游　初夏杂咏  
屐路缘虚壁，棋轩枕小滩。  
玄言不媿籍，熟睡却输抟。  
咄咄书常嬾，便便腹本宽。  
山园时节好，杏子已微丹。  

陆游　初夏杂咏  
去日惊钻燧，穷途困负薪。  
故人天末远，薄俗眼边新。  
踽踽飘零客，悠悠剩长身。  
寸心知已矣，端欲为谁陈？  

陆游　初夏杂咏  
昔日江湖上，飘然无定居。  
频倾京口酒，亦食武昌鱼。  
北首心空壮，东归愤不摅。  
岂知牙齿落，送老一茆庐。  

陆游　初夏杂咏三  
病退身仍健，年侵趣更高。  
芳醪溢蛮榼，短褐束郿绦。  
本不营三窟，何由挫一毫。  
烟帆几时挂？长啸破秋涛。  

陆游　初夏昼眠  
好景逢初夏，闲身得昼眠。  
书横竹架上，冠堕素屏前。  
葱蒨小山桂，潺湲幽窦泉。  
危巢出乳燕，高树集新蝉，  
强健关天命，逍遥近地仙。  
晚窗思茗饮，自取雪芽煎。  

陆游　初夜  
初夜多幽兴，危阑偶独凭。  
月升星尽没，风劲雪重凝。  
身似游边客，心如退院僧。  
奇寒不可耐，归对北窗灯。  

陆游　初夜暂就枕  
街鼓冬冬欲断时，官闲惟与睡相宜。  
褰帷卧看初升月，转枕重思未稳诗。  
偃仰少安真得策，久伸徐起顿忘疲。  
悠然已在羲皇上，莫遣儿曹取次知。  

陆游　除夕  
炽炭炉中百药香，屠苏煎酒代椒觞。  
明朝赖是无来客，雪後泥深一尺强。  

陆游　除夕  
六圣涵濡作幸民，明朝七十八年身。  
门前西走都城道，卧看无穷来往人。  

陆游　除夜  
野水枫林屋数椽，寒炉无火坐无毡。  
残灯耿耿愁孤影，小雪霏霏送旧年。  
椒酒辟瘟倾潋灩，蓝袍俘鬼舞踡跹。  
从今供养惟春荠，莫羡愚公日万钱。  

陆游　除夜  
守岁全家夜不眠，杯盘狼藉向灯前。  
相看更觉光阴速，笑语逡巡即隔年。  

陆游　除夜雪  
只怪重衾不御寒，起看急雪玉花乾。  
迟明欲谒虚皇殿，厩马蒙毡立夜阑。  

陆游　除夜雪  
北风吹雪四更初，嘉瑞天教及岁除。  
半盏屠苏犹未举，灯前小草写桃符。  

陆游　鉯菜  
江吴霜雪薄，终岁富嘉蔬。  
菘韭常相续，莴蔓亦有余。  
家贫阙粱肉，身病忌鼀鱼。  
幸有荒畦在，何妨日荷锄。  

陆游　储福观  
路转屏风叠，云藏帝子家。  
穷幽行荦确，息倦倚槎牙。  
绿藓封茶树，清霜折药花，  
世无勾漏令，谁此养丹砂？  

陆游　楚城  
江上荒城猿鸟悲，隔江便是屈原祠。  
一千五百年间事，只有滩声似旧时。  

陆游　楚辞所谓桂数见於唐人诗句及图画间今不复见矣作二绝句属山僧野人  
小山桂枝今所无，一生到处问樵夫。  
细思不独人间少，月里何曾有两株。  

陆游　楚辞所谓桂数见於唐人诗句及图画间今不复见矣作二绝句属山僧野人  
丹葩绿叶郁团团，消得姮娥种广寒。  
行尽天涯年八十，至今未遇一枝看。  

陆游　楚宫行  
汉水方城一何壮，大路并驰车百两。  
军书插羽拥修门，楚王正醉章华上。  
璇题藻井穷丹青，玉笙宝瑟声冥冥。  
忽闻命驾游七泽，万骑动地如雷霆。  
清晨射猎至中夜，苍兕玄熊纷可藉；  
国中壮士力已殚，秦寇东来遣谁射？  

陆游　俶装  
绝物离人恨未能，聊为旦过打包僧。  
蹇驴渺渺秋山雨，孤榻昏昏夜店灯。  
酒量已随诗共退，客愁仍与病相乘。  
颓然衰飒嗟谁识，侠气当年盖五陵。  

陆游　啜茶示儿辈  
围坐团栾且勿哗，饭余共举此瓯茶。  
麤知道义死无憾，已迫耄期生有涯。  
小圃花光还满眼，高城漏鼓不停挝。  
闲人一笑真当勉，小榼何妨问酒家。  

陆游　窗黑  
风雨窗常黑，衰翁罢读书。  
纵横惭七略，废惰失三余。  
宴坐工夫熟，多闻习气除。  
韩公未解此，误诮腹空虚。  

陆游　窗前作小土山蓺兰及玉簪最後得香百合并种之戏作  
方兰移取遍中林，余地何妨种玉簪。  
更乞两丛香百合，老翁七十尚童心。  

陆游　窗下戏咏  
飞来山鸟语惺惚，却是幽人半睡中。  
新竹成阴无弹射，不妨同享北窗风。  

陆游　窗下戏咏  
三尺清池镜面平，翦刀叶底戏鱼行。  
吾曹安得如渠乐，傍渚跳波过此生？  

陆游　窗下戏咏  
何处轻黄双小蝶，翩翩与我共徘徊。  
绿阴芳草佳风月，不是花时也解来。  

陆游　吹笛  
吴江楚泽闲游遍，未豁平生万里心。  
醉里独携苍玉笋，岳阳楼上作龙吟。  

陆游　炊饭  
米分斋钵供，薪拾堕巢枝。  
偶尔成幽事，欣然慰午饥。  
炊时珠泻甑，尝处雪翻匙。  
欲作明朝计，还须卖漉篱。  

陆游　炊米继戏作  
敢羡晨兴费万钱，口边纵理信前缘。  
高年虽获殿诸老，一饱常如登九天。  
架上有书吾已矣，甑中无饭亦陶然。  
蓬门一闭还旬日，实怕闲人搅昼眠。  

陆游　春残  
老堕空山里，春残白日长。  
庸医司性命，俗子议文章。  
烛映一池墨，风飘半篆香。  
个中有佳处，袖手看人忙。  

陆游　春残  
石镜山前送落晖，春残回首倍依依。  
时平壮士无功老，乡远征人有梦归。  
苜蓿苗侵官道合，芜菁花入麦畦稀。  
倦游自笑摧颓甚，谁记飞鹰醉打围？  

陆游　春愁  
春愁茫茫塞天地，我行未到愁先至。  
满眼如云忽复生，寻人似疟何由避。  
客来劝我飞觥筹，我笑谓客君罢休。  
醉自醉倒愁自愁，愁与酒如风马牛。  

陆游　春愁曲  
虙羲至今三十余万岁，春愁岁岁常相似。  
外大瀛海环九洲，无有一洲无此愁。  
我愿无愁但欢乐，朱颜绿鬓常如昨。  
金丹九转徒可闻，玉兔千年空捣药。  
蜀姬双鬟娅奼娇，醉看恐是海棠妖。  
世间无处无愁到，底事难过万里桥？  

陆游　春初骤暄一夕梅尽开明日大风花落成积戏作  
残梅零落不禁吹，真是无花空折枝。  
堪笑老人风味减，三年不作送梅诗。  

陆游　春初骤暄一夕梅尽开明日大风花落成积戏作  
暖逼梅花烂漫开，飘零便恐付苍苔。  
更堪连夜风如许，似妒愁人把一杯。  

陆游　春初骤暄一夕梅尽开明日大风花落成积戏作  
年年烂醉万梅中，吸酒如鲸到手空。  
花欲过时常惜别，今年此别更匆匆。  

陆游　春感  
老厌纷纷嬾入城，长亭小市近清明。  
陇头下漏初芸草，陌上吹萧正卖饧。  
多病更知生是赘，九原那恨死无名？  
但余一事犹关念，万里唐安阙寄声。  

陆游　春感  
少时狂走西复东，银鞍骏马驰如风。  
眼看春去不复惜，只道岁月来无穷。  
初游汉中亦未觉，一饮尚可倾千锺。  
叉鱼狼藉漾水浊，猎虎蹴蹋南山空。  
射堋命中万人看，毯门对植双旗红。  
华堂却来弄笔砚，新诗醉草夸坐中。  
剑关南山才几日，壮气摧缩成衰翁。  
雪霜萧飒已满鬓，蛟龙郁屈空蟠胸。  
邻园杏花忽烂熳，推枕强起随游蜂。  
遶看百匝几叹息，吹红洗绿行忽忽。  
暮年逢春尚有几？常恐春去寻无踪。  
青钱三百幸可办，且判烂醉酤郫筒。  

陆游　春耕  
去蜀归吴会，真成万里行。  
穷通竟安在，恩怨两皆平。  
文字妨求道，杯觞害养生。  
余年犹有几？买犊事春耕。  

陆游　春耕  
今年液水满西畴，父老人人卜有秋。  
只要耕犁及时节，裹茶买饼去租牛。  

陆游　春寒  
渔艇水流去，柴门风自开。  
余寒为醉地，多病作慵媒。  
沙草锄还出，鸥群去复来。  
流年殊衮衮，残鬓不禁催。  

陆游　春寒  
故岁无多雪，新春乃尔寒。  
柴车归里社，茅舍老江干。  
客熟沽醨啜，孙痴索饭抟。  
更怜菘芥长，殊胜仰园官。  

陆游　春寒  
冉冉年华过上元，梅花如雪照江村。  
云归翠窦初收雨，人清怕寒嬾出门。  
香烬已残炉未冷，客谈方剧酒重温。  
尚嫌尘境妨幽致，过埭船声暮正喧。  

陆游　春寒  
滔天来洚水，震瓦战昆阳。  
此敌犹能御，春寒不可当。  

陆游　春寒  
高楼坠绿珠，恶客碎珊瑚。  
未抵春寒夜，贫翁丧故襦。  

陆游　春寒复作  
春寒已解忽复作，病思不堪当语谁？  
青灯荧荧耿欲灭，残雨滴滴休无期。  
故人已死梦中见，壮志未忘心自知。  
青丝玉井声轣辘，又是窗白鸦鸣时。  

陆游　春寒连日不出  
海棠花入燕泥乾，梅子枝头已带酸。  
老去嬾寻年少梦，春分不减社前寒。  
著书敢望垂千载，嗜酒犹须隐一官。  
正是闲时无客过，小庭斜日倚阑干。  

陆游　春和初迁坐堂中  
九月天始霜，泽中多烈风。  
东厢寻丈地，聊以安我躬。  
薪炭南山来，地炉晨暮红。  
二月春始和，始虫思旧螫。  
早堂虽褊小，门户随事葺。  
辟窗对小山，峰峷争巌岌。  
笔砚陈横几，图书罗矮床。  
颉颃燕雀声，左右兰茞芳。  
有时苦顽痹，杖藜寄相羊。  
折花与弄水，自适亦何常。  

陆游　春尽记可喜数事  
微雨洗浮埃，苍颜一笑开。  
僧招行药圃，儿报得琴材。  
病退初尝酒，春残已过灾。  
邻家赛神会，自喜亦能来。  

陆游　春尽遣怀  
袅袅炉香昼掩扉，残年真是解尘韟。  
青饥旋捣通邻好，白葛新裁制暑衣。  
避日小鱼穿藻去，倚风轻燕拂帘飞。  
要知名宦非初意，三十年前已念归。  

陆游　春近  
短褐枯筇老病身，龙锺也复喜新春。  
已知不解多年住，且作都无一事人。  
檐角鸟声呼醉梦，室中花气袭衣巾。  
朝来更有欣然处，一箸山蔬胜八珍。  

陆游　春近  
历授人时後，天回斗柄初。  
农畴兴耒耜，家塾盛诗书。  
缥缈双凫舄，咿哑一鹿车。  
山翁喜春近，随处狎樵渔。  

陆游　春近  
开禧忽见第三春，身寄枫林野水滨。  
吾道幸逢天道在，物华又与岁华新。  
效原处处堪行乐，道路人人可问津。  
剩办青鞋并布袜，若耶已报绿生鳞。  

陆游　春近山中即事  
乞得松楠手自栽，结茅聊喜避风埃。  
百年孰与梦长短，万事只如云去来。  
雪後梅花初半吐，身闲樽酒盍频开。  
锦官城外青羊路，常记当年小猎回。  

陆游　春近山中即事  
节物贫家有故常，春盘腊粥逐时忙。  
悠悠岁月催双鬓，草草鸡豚荐一觞。  
人意自殊平日乐，梅花宁减故时香？  
小园新展西南角，挂树青萝百尺长。  

陆游　春近山中即事  
世乱王孙泣路隅，时平野老醉相扶。  
种桤正可三年大，爱竹何曾一日无。  
细路迢迢上云雨，轻舟渺渺入菰蒲。  
暮归剩欲谈幽胜，安得丹青为作图。  

陆游　春来食不继戏作  
久卧穷阎困负薪，何妨扫尽太仓陈。  
瘦如饭颗吟诗面，饥似柴桑乞食身。  
牺象未应殊断木，江湖底处有穷鳞？  
大冠长剑人看好，不换茅檐一幅巾。  

陆游　春来食不足戏作  
饥卧谁能羡属餍？高怀饱食岂容兼。  
分司禄在终难取，束帛恩深独不沾。  
衰谢形容无药驻，奔驰日月久胶黏。  
儿童拍手看翁醉，山杏溪桃簇帽檐。  

陆游　春老  
春色垂垂老，山家处处忙。  
园丁卖菰白，蚕妾采桑黄。  
候雨占秧信，催儿筑麦场。  
醉眠官道上，人为护牛羊。  

陆游　春荠  
食案何萧然，春荠花若雪；  
从今日老硬，何以供采撷？  
山翁垂八十，忍贫心似铁，  
那须万钱箸，养此三寸舌？  
软炊香粳饭，幸免烦祝噎。  
一瓢亦已泰，陋巷时小啜。  

陆游　春前六日作  
夜枕梦回春雨声，晓窗日出春鸟鸣。  
典衣沽酒莫辞醉，自有梅花为解酲。  

陆游　春晴  
春如人易老，愁与漏俱长。  
酒著多思睡，花熏直欲狂。  
新晴乾蝶翅，微暖滑莺吭。  
谁见龟堂叟，搘藤送夕阳。  

陆游　春晴  
柳未吹绵笋未抽，春郊风日正清柔。  
疏疏帘影供高卧，袅袅舆竿嬾出游。  
无客共谋良夜醉，有花空动故年愁。  
云生秖恐还成雨，自向园头听鹁鸠。  

陆游　春晴  
一庭舞絮斗身轻，百尺游丝弄午晴。  
静喜香烟萦曲几，卧惊玉子落纹枰。  
新春易失遽如许，薄宦忘归何似生？  
安得一船东下峡，江南江北听莺声。  

陆游　春晴  
南陌争牛事已非，彩山又近放灯期。  
风和已染柳千缕，山冷未开茶一旗。  
酒病况当人别後，春光偏在雪晴时。  
道傍笑我清狂在，马上看山细咏诗。  

陆游　春晴  
雨断云归两作晴，夕阳鼓角动高城。  
客愁正得酒排去，草色直疑烟染成。  
莺为风和初命友，鸥缘水长欲寻盟。  
不须苦问春深浅，陌上吹萧已卖饧。  

陆游　春晴  
常年春日少春晴，拂面今朝暖吹轻。  
水阁家家横小舫，园亭处处听新莺。  
桃花不管诗人老，菖叶空催野叟耕。  
自笑此生余几许，铜驼荆棘尚关情。  

陆游　春晴出游  
芳树参差叶已成，园林随处听莺声。  
游人正乐还兴叹，造物无心却有情。  
糁径落红犹可藉，涨溪分绿已堪耕。  
兰亭禹庙年年好，剩伴乡邻醉太平。  

陆游　春晴出游  
一春强半病，颇废山泽游。  
今晨忽良已，风日亦清柔。  
朝餐具冷饼，瘦骨辞重裘。  
稚荷出沟港，芳杜满汀洲。  
勿言酒苦薄，一笑失百忧。  
且当咏寻壑，讵必赋登楼。  

陆游　春晴登小台  
不管筇枝破绿苔，闲穿万竹上荒台。  
幽花经雨自开落，啼鸟喜晴时去来。  
河岸家家装彩舫，儿曹处处唱青梅。  
谁知老子痴顽甚，看改新元十一回。  

陆游　春晴泛湖入城  
春色初回杜若洲，隔烟时见矫轻鸥。  
嵩云缑月年年梦，楚柁吴樯处处愁。  
鱼跃银刀论网买，酒倾绿蚁满杯浮。  
前生杜牧吾身是，又向江南遍倚楼。  

陆游　春晴泛舟  
儿童莫笑是陈人，湖海春回发兴新。  
雷动风行惊蛰户，天开地辟转鸿钧。  
鳞鳞江色涨石黛，嫋嫋柳丝摇麴尘。  
欲上兰亭却回棹，笑谈终觉愧清真。  

陆游　春晴暄甚花开略无余矣赋以寓感  
常年看花时，辄苦风雨厄。  
今年独异此，游人满阡陌。  
翩翩出联骑，往往醉堕帻。  
转盼桃杏空，遂见辛夷坼。  
海棠尤可念，不耐暖日炙。  
舉脂成白雪，其意亦自惜。  
曾未淹旬时，春事欲扫迹。  
安得爱花心，坚顽如铁石？  

陆游　春晴暄甚游西市施家园  
税驾名园半日留，游丝飞蝶晚悠悠。  
骤暄不为海棠计，长昼只添鹦鹉愁。  
老去自惊诗酒减，客中偏觉岁时遒。  
东风好为吹归梦，著我松江弄钓舟。  

陆游　春晴自云门归三山  
乍行春野眼增明，渐减春衣体倍轻。  
人卖山茶先谷雨，鸦随墦祭过清明。  
柳塘水满双凫戏，稻陇泥深一犊行。  
晚到三桥泛舟去，掩关不复畏重城。  

陆游　春日  
迟日园林尝煮酒，和风庭院新丝。  
已过燕子穿帘後，又见鱼上市时。  
排闷与儿联小句，破闲留客战枯棋。  
残年自觅安排处，除却归休总不宜。  

陆游　春日  
方池潋潋碧波平，曲径纤纤细草生。  
席地幙天君但醉，苦无多日是清明。  

陆游　春日  
春来日日困春酲，徂岁如驰得我惊。  
山寺馈茶知谷雨，人家插柳记清明。  
登阶勃窣晨鸡老，侵路纵横野草生。  
堪叹筋骸犹健在，强随丁壮事深耕。  

陆游　春日  
冷饼细生菜，老翁殊未衰。  
仍寻旧旛胜，一笑伴诸儿。  

陆游　春日  
车马闲中绝，衣襦病後宽。  
改诗消昼永，赊酒敌春寒。  
柳细搓虽似，花新染未乾。  
归鸿与来燕，各自管悲欢。  

陆游　春日  
节节足足雀噪檐，朱朱白白花窥帘。  
坐旁设酒随时饮，床上堆书信手拈。  
寓世无求犹役役，杜门不病亦厌厌。  
春浓日永有佳处，睡味著人如蜜甜。  

陆游　春日  
平生过眼万芳菲，晚景收心与世违。  
枯槁形骸元自瘦，膏腴田土为谁肥？  

陆游　春日～又  
巷口东风吹酒旗，老人也惜早春时。  
雨来三日泥没踝，过尽梅花浑不知。  

陆游　春日～又  
雪山万叠看不厌，雪尽山青又一奇。  
今代江南无画手，矮牋移入放翁诗。  

陆游　春日～又  
怕见公卿嬾入城，野桥孤店跨驴行。  
天公遣足看山愿，白尽髭须却眼明。  

陆游　春日～又  
桃花轻薄柳花狂，蛱蝶翩翩燕子忙。  
惟有龟堂无一事，闭门白日不胜长。  

陆游　春日  
老夫一卧三山下，两见城门送土牛。  
贫舍春盘还草草，暮年心事转悠悠。  
湖光涨绿分烟浦，柳色摇金映市楼。  
药饵及时身尚健，无风无雨且闲游。  

陆游　春日  
开尽梅花柳渐青，东风又满会稽城。  
放翁晨起有佳思，娅奼林莺初试声。  

陆游　春日  
久抛朝帻嬾重弹，华发萧然二寸冠。  
不恨凄凉侵晚境，犹能语笑向春盘。  
银杯酒色家家绿，簅笠烟波处处宽。  
一片梅花无复在，却嫌新暖换余寒。  

陆游　春日登小台四望  
九十衰翁身尚健，流年过眼如奔电。  
忆昔初来对行在，衫鬓青青接英彦。  
中间亦尝走梁益，万里凭高望乡县。  
散关驿近柳迎马，骆谷雪深风裂面。  
东归却寻书生事，误长诸儒集贤院。  
乞身七年罪未除，君恩尚许宽严谴。  
痴顽亦复病不死，春到故园家酿美。  
雨余草长四野青，日落烟生半山紫。  

陆游　春日对花有感  
夭夭枝头花，郁郁地上草；  
方春万物遂，我乃独衰槁。  
少时喜方药，晚亦学黄老，  
又非爱名宦，壮岁迹已扫，  
如何过八十，尚复未闻道？  
伛行阡陌间，齿摇而发缟。  
名山可巢居，决去恨不早。  
宴坐精思床，犹能养梨枣。  

陆游　春日访客于逆旅及郊寺感而有赋  
底事经年客帝乡，风光淡沱日初长。  
野歌作气老犹壮，花气撩人醒亦狂。  
店壁拂麈寻旧字，寺楼极目送斜阳。  
告归不过残春事，杜曲桑麻亦未荒。  

陆游　春日绝句  
吏来屡败哦诗兴，雨作常妨载酒行。  
忽见家家插杨柳，始知今日是清明。  

陆游　春日绝句  
二十四番花有信，一百七日食犹寒。  
眼中不是无春色，叹息衰翁自鲜欢。  

陆游　春日绝句  
门前唤担买芳菲，白发犹堪插一枝。  
旧厌蛙声今喜听，墙阴特地作盆池。  

陆游　春日绝句  
故园蛱蠂最多种，百草长时花乱开。  
穷巷春风元不到，一双谁遣过墙来？  

陆游　春日绝句  
桃李吹成九陌麈，客中又过一年春。  
余寒漠漠城南路，只见秋千不见人。  

陆游　春日绝句  
便恐东皇促驾回，小轩无事且衔杯。  
不知何处桃花落，一片飞从屋角来。  

陆游　春日绝句  
介亭南畔排衙石，剥藓剜苔觅旧题。  
读罢南丰数行字，满山烟雨共凄迷。  

陆游　春日绝句  
杨家园里醉残春，醉倩傍人拾堕巾。  
红紫飘零不须叹，东君渠自是行人。  

陆游　春日睡起  
睡起悠然弄衲琴，铜猊半烬海南沉。  
凄凉故里逢春处，忠愤孤臣许国心。  
水满凫鷖初拍拍，雨余花木已阴阴。  
吾儿捩柂淮边未？归近清愁转不禁。  

陆游　春日小园杂赋  
久矣云霄铩羽翰，小园聊得赋春寒。  
风生鸭绿纹如织，露染猩红色未乾。  
不向山丘叹零落，且从儿女话团栾。  
人言麦信春来好，汤饼今年虑已宽。  

陆游　春日小园杂赋  
市尘不到放翁家，绕麦穿桑野径斜。  
夜雨长深三尺水，晓寒留得一分花。  
闷从邻舍分春瓮，闲就僧窗试露芽。  
自此年光应更好，日驱秧马听缫车。  

陆游　春日暄甚戏作  
桃杏酣酣蜂蝶狂，儿童相唤踏春阳。  
老人自笑还多事，预恐明朝雨坏墙。  

陆游　春日园中作  
杏花开过尚轻寒，尽日无人独倚阑。  
久别名山凭梦到，每思旧友取书看。  
尘埃幸已赊腰折，富贵深知欠面团。  
老去逢春都有几？一杯行复送春残。  

陆游　春日杂赋  
羁懹病思正厌厌，诗卷渔竿信手拈。  
老境何尝忘一笑，春风也解到穷阎。  
残花满地无余萼，新笋掀泥已露尖。  
转老转穷君勿笑，态蹯鱼腹岂容兼？  

陆游　春日杂赋  
鬓毛八九已成霜，此际逢春只自伤。  
苦雨不容花抵敌，余寒犹赖酒禁当。  
退红衣焙熏香冷，古锦诗囊觅句忙。  
堪笑散人闲事业，西窗容易又斜阳。  

陆游　春日杂赋  
江湖放浪水云人，药物枝梧梦幻身。  
移竹南窗初试笋，扫花北陌旋成尘。  
穷忙自笑常终日，老健犹能不负春。  
未遂初心惟一事，乞薪赊米恼吾邻。  

陆游　春日杂赋  
乞得身归剡曲边，衡门茅舍共萧然。  
向来误计守书册，此日遣愁无酒钱。  
俗客妒闲来衮衮，流年欺老去翩翩。  
梨花杨柳清明过，且向江村剩放颠。  

陆游　春日杂赋  
人生觅饭元多术，最下方为禄代耕。  
脱却朝衫犹老健，快如苦雨得春晴。  
鸟声频唤五更梦，花气顿醒三日酲。  
最喜晨兴闻剥啄，吾儿书札到柴荆。  

陆游　春日杂题  
梅花三十本，围以疏竹篱，  
入春甫十日，开遍南北枝。  
少年轻节物，老大复苦衰，  
坐见零落尽，一杯初未持。  

陆游　春日杂题  
春雨路易乾，雨止即可行。  
梅花落无余，兰芽亦已生。  
好鸟何山来，向我飞复鸣。  
行矣东郊路，藉草作清明。  

陆游　春日杂题  
野水如棋枰，所至各成村。  
炊烟出茆屋，碓声隔柴门。  
树阴同戏儿，多已长子孙。  
安居无暴歛，何以报国恩？  

陆游　春日杂题  
春阴不成雨，正作卵色天。  
花开路无尘，杨柳摇轻烟。  
佳哉冷淘时，槐芽杂豚肩。  
长安堕胡虏，况说野狐泉。  

陆游　春日杂题  
客路行无穷，渔唱听不厌。  
涛江西限吴，云岫南入剡。  
蹇驴过小市，高柳拥孤店。  
去去望前村，鸦归烟欲歛。  

陆游　春日杂题  
蒲柳深复淡，桃李白间红，  
东皇一税驾，万物酣春风。  
烟村在何许？小屏团扇中。  
一笑唤稚子，相扶上短篷。  

陆游　春日杂兴  
方塘盎盎带泥浑，远草青青没烧痕。  
只道雨晴春昼永，归时不觉已黄昏。  

陆游　春日杂兴  
南村北村鼓冬冬，刲羊刺豕祭潭龙。  
一生衣食财取足，百世何妨常作农。  

陆游　春日杂兴  
小畑有米可续炊，纸鸢竹马看儿嬉。  
但得官清吏不横，即是村中歌舞时。  

陆游　春日杂兴  
夜夜燃薪暖絮衾，禺中一饭直千金。  
身为野老已无责，路有流民终动心。  

陆游　春日杂兴  
出仕常骑秃尾驴，归休自驾折辕车。  
今朝偶遇林夫子，借得齐民一卷书。  

陆游　春日杂兴  
更事多来见物情，世间常恨太忙生。  
花开款款宁为晚，日出迟迟却是晴。  

陆游　春日杂兴  
一枝筇杖一山童，买酒行歌小市中。  
莫笑摧颓今至此，当年万里看春风。  

陆游　春日杂兴  
四十余年学养生，谁知所得亦平平。  
体孱不犯寒时出，路湿常寻乾处行。  

陆游　春日杂兴  
搅睡禽声晓傍檐，泥人花气午穿帘。  
懽情老去年年薄，困思春来日日添。  

陆游　春日杂兴  
阴晴不定春犹浅，困健相兼病未苏。  
见说市楼新酒美，杖头今日一钱无。  

陆游　春日杂兴  
乍晴乍雨忽经旬，半醉半醒还过春。  
春卧不知庵外事，闲吟聊适梦中身。  

陆游　春日杂兴  
行人陌上思悠悠，十里斜阳古渡头。  
一片落花无觅处，只教芳草管闲愁。  

陆游　春社  
桑眼初开麦正青，勃姑声里雨冥冥。  
今朝有喜君知否，到处人家醉不醒。  

陆游　春社  
社肉如林社酒浓，乡邻罗拜祝年丰。  
太平气象吾能说，尽在冬冬社鼓中。  

陆游　春社  
柴门西畔枕陂塘，社雨新添一尺强。  
台省诸公方衮衮，故应分喜到耕桑。  

陆游　春社  
太平处处是优场，社日儿童喜欲狂。  
且看参军唤苍鹘，京都新禁舞斋郎。  

陆游　春社日效宛陵先生体社雨  
开岁才几时，春社忽已及。  
茫茫草色深，萧萧雨声急。  
扶犁行白水，不惜芒屦湿。  
村童更可怜，赤脚牛背立。  

陆游　春社有感  
憔悴前朝白发郎，祠庭赋禄玷恩光。  
寸心未与年俱老，万事惟凭酒暂忘。  
穿仗两曾观揖逊，扶犁独幸返耕桑。  
耆年凋落还堪叹，社饮推排冠一乡。  

陆游　春思  
兀兀治聋酒未醒，霏霏泼火雨初晴。  
愁看入户桃花片，闲听争巢燕子声。  
百疾侵陵成老大，一春转盼又清明。  
兰亭禹庙浑如昨，回首儿时似隔生。  

陆游　春思  
七十老翁身退耕，可怜未减旧风情。  
典衣取酒那论价，秉烛看花每到明。  
江浦时时逢画楫，寺楼处处听新莺。  
此生无复阳关梦，不怕樽前唱渭城。  

陆游　春晚  
今年病过春，得健春欲尽；  
更堪风雨横，红湿栖绿润。  
一笑本自难，造物复尔吝。  
榆荚堆平阶，柳絮飞作阵。  
尘埃生破榼，霜雪满衰鬓。  
平生慕陶谢，著语终不近。  

陆游　春晚  
萍叶青浮水，蛙声闹彻明。  
川云时聚散，天气半阴晴。  
杏子争梅结，鸠巢後鹊成。  
吾侪亦有役，过社更深耕。  

陆游　春晚  
新绿成阴小雨时，幅巾萧散与闲宜。  
燕归赴诉经年别，莺晚分疏出谷迟。  
晓枕呼儿投宿酒，暮窗留客算残棋。  
翛然此意风麈表，正恐羲皇未必知。  

陆游　春晚  
五十六翁身百忧，年来转觉此生浮。  
山川信美故乡远，天地无情双鬓秋。  
社後燕如归客至，春残花不为人留。  
一觞一咏从来事，莫笑扶衰又上楼。  

陆游　春晚  
雨足人家插稻秧，蚕生邻女采桑黄。  
万花扫迹春将暮，百草吹香日正长。  
闲觅啼莺穿北崦，戏随飞蝶过东冈。  
飘然且喜身强健，不怪儿曹笑老狂。  

陆游　春晚  
南陌东阡自在身，黄尘不污接篱巾。  
无方可梁星星鬓，有酒能留盎盎春。  
下豉已添蓴菜美，衔泥又见燕巢新。  
作　　何益辛毗事？且是人间九十人。  

陆游　春晚  
落絮飞花又满城，年光大半付春酲。  
蹇驴闲後诗情减，阵马抛来髀肉生。  
少日雕虫真小技，暮年画饼更虚名。  
囊中幸有黄庭在，安得高人与细评？  

陆游　春晚  
窗户迎新燕，阶除巢乳鸦。  
欲知春已暮，地上亦无花。  

陆游　春晚  
门巷萧条老病侵，春晴方快又春阴。  
啄吞自笑如孤鹤，导引何妨效五禽。  
雨洗杏花红欲尽，日烘杨柳绿初深。  
雏莺宁有平生旧，也傍茆檐送好音。  

陆游　春晚  
寂寞又过桃李时，东园微雨草离离。  
破囷食外有余粟，残发白中生黑丝。  
小疾已能忘药石，余年宁复问蓍龟。  
饰巾待尽从来事，闭户烧香更不疑。  

陆游　春晚  
客梦初回夜漏残，东村想见杏花繁。  
未能便逐啼鸦起，自掩屏风护晓寒。  

陆游　春晚  
思与春为别，匆匆置一樽。  
明年尚强健，扶杖候柴门。  

陆游　春晚  
村巷泥深昼掩门，倚阑搔首一消魂。  
花经风雨人方惜，士在江湖道更尊。  
擘浪忽看鱼对跃，入云时见鹤孤骞。  
向来莘渭今安在，叹息谁能起九原！  

陆游　春晚  
湖上春寒雁已归，宿酲残梦两依依。  
也知晨起元无事，窗白炉红且揽衣。  

陆游　春晚  
正见山陂草木芽，狂风忽扫万枝花。  
病怀久已忘春事，老眼犹能惜物华。  
枕上有诗频自改，尊中无酒不妨赊。  
昔人漫道伤幽独，野鹤分巢即是家。  

陆游　春晚出游  
风急名花纷绛雪，土松香草出瑶簪。  
且呼野艇西村去，未必微云便作阴。  

陆游　春晚出游  
王孙草生与阶齐，女郎花发乳莺啼。  
街头卖酒处处贱，信脚觅醉无东西。  

陆游　春晚出游  
柳暗人家水满陂，放翁随处曳筇枝。  
村深麦秀蚕眠後，日暖鸠鸣鹊乳时。  

陆游　春晚出游  
禹吾无间圣所叹，治水殆与天同功。  
三千年事一炊顷，窆石嵯峨烟霭中。  

陆游　春晚出游  
岌岌高丘近道边，寂寥翁仲卧荒烟。  
生前意气今何在，寒食无人挂纸钱。  

陆游　春晚村居  
一事元无可得忙？悠然半醉倚胡床。  
牡丹枝上青春老，燕子声中白日长。  
身世已如风六鷁，文章仍似闰黄杨。  
太平有象无人识，南陌东阡捣辄香。  

陆游　春晚村居杂赋绝句  
作堤蜿蜿六百尺，西崦东村成一家。  
春雨乍晴桑吐叶，秋风初冷稻吹花。  

陆游　春晚村居杂赋绝句  
鹅儿草绿侵行路，帔子花明照屋除。  
处处乞浆俱得酒，杖头何恨一钱无？  

陆游　春晚村居杂赋绝句  
一篙湖水鸭头绿，千树桃花人面红。  
茆舍青帘起余意，聊将醉舞答春风。  

陆游　春晚村居杂赋绝句  
朝书牛券拈枯笔，暮祭蚕神酌冻醪。  
闲放无忧穷有意，傍人错羡此翁高。  

陆游　春晚村居杂赋绝句  
浇书满挹浮蛆瓮，摊饭横眠梦蝶床。  
莫笑山翁见机晚，也胜朝市一生忙。  

陆游　春晚村居杂赋绝句  
午枕闭门无客搅，夜灯开卷有儿同。  
若为牋与天公道，尽乞余生向此中。  

陆游　春晚泛湖归偶赋  
十日雨晴湖水深，暖催新绿上横林。  
分泥海燕穿花径，带犊吴牛傍柳阴。  
夏近渐低游舫价，日斜殊费寺楼吟。  
归来支枕还无事，一缕微烟看水沉。  

陆游　春晚风雨中作  
箕踞藜床岸幅巾，何妨病酒住湖滨。  
驾风浪作连三日，扫地花空又一春。  
乐事清宵当秉烛，畏途平地有摧轮。  
颓然耐辱君无怪，元是人间澹荡人。  

陆游　春晚感事  
据鞍千里何曾病，闭户安眠百病生。  
每忆嘉陵江上路，插花藉草醉清明。  

陆游　春晚感事  
寒食梁州十万家，秋千蹴鞠尚豪华。  
犊车轣辘归城晚，争碾平芜入乱花。  

陆游　春晚怀故山  
吾庐烟树间，正占湖一曲。  
远山何所似，发鬱千髻绿。  
近山何所以，连娟两眉蹙。  
涧蟠偃盖松，路暗围尺竹。  
海棠虽妍华，态度终不俗。  
最奇女郎花，宛有世外躅。  
虽云嬾出游，闭户乐事足。  
年来殊失计，久耗太仓粟。  
淖糜不救口，断简欲满屋。  
兀兀不知春，青灯伴幽独。  

陆游　春晚怀山南  
梨花堆雪柳吹绵，常记梁州古驿前。  
二十四年成昨梦，每逢春晚即凄然。  

陆游　春晚怀山南  
壮岁从戎不忆家，梁州裘马斗豪华。  
至今夜夜寻春梦，犹在吴园藉落花。  

陆游　春晚怀山南  
梁州一别几清明，常忆西郊信马行。  
桃李成尘总闲事，梨花杨柳最关情。  

陆游　春晚怀山南  
身寄江湖两鬓霜，金鞭朱弹梦犹狂。  
遥知南郑城西路，月与梨花共断肠。  

陆游　春晚即事  
桑麻夹道蔽行人，桃李随风旋作尘。  
煜煜红灯迎妇担，冬冬画鼓祭蚕神。  

陆游　春晚即事  
小时抵死愿春留，老大逢春去即休。  
今岁禹祠才一到，安能分日作遨游？  

陆游　春晚即事  
渔村樵市过残春，八十三年老病身。  
残虏游魂苗渴雨，杜门忧国复忧民。  

陆游　春晚即事  
龙骨车鸣水入塘，雨来犹可望丰穰。  
老农爱犊行泥缓，幼妇忧蚕采叶忙。  

陆游　春晚简陈鲁山  
春工我辈人，可许不待面。  
欲老更增奇，原野红绿遍。  
向来苦摧伤，零雨杂飞霰。  
岂知袖此手，天定乃徐见。  
吾斋万花间，轻衫称团扇，  
飞花点书册，戏蝶游几研。  
吾衰未忘情，小句亦倩绚。  
持问陈元龙，试乞语一转。  

陆游　春晚久雨排闷  
积雨暗村墟，幽居杂鼀蚓。  
泥潦欲升阶，几席或生菌。  
壮年多重膇，况我抱宿痬；  
下床蹑高屐，顾影辄自哂。  
客来入我户，亦复为叹悯。  
胡不徙高原，再拜谢不敏。  

陆游　春晚苦雨  
垂老卧村墅，余寒欺病身。  
鸡犹未忘旦，雨欲不容春。  
忽忽花时过，茫茫草色匀。  
蓴丝已上市，一饭未伤贫。  

陆游　春晚南堂晨起  
秋风树瘦劲，春露叶扶疏。  
夙兴立堂上，短发未暇梳。  
高谢世俗撄，游於物之初。  
青黄灾断木，三四调群狙。  
长生岂有巧，要令方寸虚。  
今年幸差健，小雨聊荷锄。  

陆游　春晚南堂晨起  
春阳染柳条，春风落花片。  
化工本无心，谁与催漏箭？  
俯仰财几时，梁间有雏燕。  
人亦随物迁，苍然镜中面。  
要当心铁石，先登酣百战。  
我岂儿女哉，秋风感团扇！  

陆游　春晚书村落闲事  
千古会稽城，闾阎乐太平。  
丰年观米价，霁色听禽声。  
俗俭憎浮侈，民淳力钓耕。  
豳诗有七月，字字要躬行。  

陆游　春晚书怀  
万里西游为觅诗，锦城更付一官痴。  
脱巾漉酒从人笑，拄笏看山颇自奇。  
疏雨池塘鱼避钓，晓莺窗户客争棋。  
老来怕与春为别，醉过残红满地时。  

陆游　春晚书怀  
吹尽郊原万点红，燕梁考室亦匆匆。  
老来偏觉岁华速，客里忽惊春事空。  
病有药方传肘後，嬾无诗句付囊中，  
归心日夜随江水，只欲东门觅短篷。  

陆游　春晚书怀  
经春淹泊锦官城，作个归期苦未成。  
老向轩裳增力量，病於风月减心情。  
官闲有味缘高卧，酒贵无忧为细倾。  
忆探梅花如昨日，西斋榆荚与阶平。  

陆游　春晚书怀  
老客天涯心尚孩，惜春直欲挽春回。  
长绳纵系斜阳住，右手难移故国来。  
暑近蚊雷先隐辚，雨前螘垤正崔嵬。  
茹芝却粒终无术，万事惟须付一杯。  

陆游　春晚书斋壁  
海棠已成雪，桃李不足言。  
纤纤麦被野。郁郁桑连村。  
稚蚕细如螘，杜宇号朝昏。  
展墓秫饵美，坐社黍酒浑。  
早笋渐上市，青韭初出园；  
老夫下箸喜，尽屏鸡与豚。  
幽居亦何乐，且洗两耳喧。  
呼儿烧柏子，悠然坐东轩。  

陆游　春晚叹  
一风已快晴，微云复成雨。  
盛丽女郎花，坐看委泥土。  
蜂房蜜已熟，科斗生两股。  
堂堂一年春，结束听杜宇。  
老夫久卧疾，乃复健如许；  
便当裹米粣，烂醉作端午。  

陆游　春晚闲步门外  
病退扶行力尚微，悠然随意出荆扉。  
蜂贪酿蜜争花去，燕喜分泥傍水飞。  
午渴坼瓶尝煮酒，晴暄开笥换单衣。  
踌躇已久归犹嬾，更向溪头坐钓矶。  

陆游　春晚小饮  
病卧虚齐一味慵，今年春事又成空。  
箨龙奋迅风雷际，木笔凋零雾雨中。  
平野草深黄犊健，断溪水长画船通。  
小儿偶得官楼酒，鲎醢尊乾一醉同。  

陆游　春晚用对酒韵  
吾今归哉复归哉！草堂正对湖山开。  
座铭漆园养生主，屏列柴桑归去来。  
一闲可敌八珍美，骊驹在门端可起。  
不缘老病日日增，世味从来淡如水。  
故人谁非白头新，况复眼中无故人。  
但余一恨未免叹，掩关睡过今年春。  

陆游　春晚雨中作  
冉冉流年不贷人，东园青杏又尝新。  
方书无药医治老，风雨何心断送春！  
乐事久归孤枕梦，酒痕空伴素衣麈。  
畏途回首涛澜恶，赖有云山著此身。  

陆游　春晚园中作  
杏子青青梅子酸，山园转眼又春残。  
老怀岂复小年乐，病骨不禁清晓寒。  
学术背时甘义堕，功名无路久心阑。  
蚕收麦熟吾何恨，但遣银杯似海宽。  

陆游　春晚杂兴  
寂寂野人家，柴扉傍水斜。  
僧分晨钵笋，客共午瓯茶。  
燕户添新土，蛛丝羒落花。  
悠然便终日，惟此送年华。  

陆游　春晚杂兴  
泽国固多雨，暮春犹薄寒。  
儿童葺茶舍，妇女赛蚕官。  
阅世年虽往，为农兴未阑。  
穷途得一饱，亦足慰艰难。  

陆游　春晚杂兴  
池面萍初紫，墙头杏已青。  
携儿撑小艇，留客坐孤亭。  
相法无侯骨，生年直酒星。  
正须遗万事，莫遣片时醒。  

陆游　春晚杂兴  
小市湖桥北，幽居石棣西。  
蒲深姑恶哭，树密秭归啼。  
山茗封青箬，村酤坼赤泥。  
平生汗简手，投老惯扶犁。  

陆游　春晚杂兴  
病疡无意绪，闭户作生涯。  
草草半盂饭，悠悠一碗茶。  
笑穿居士屩，闲看女郎花。  
莫问明朝事，忘家即出家。  

陆游　春晚杂兴  
青梅荐煮酒，绿树变鸣禽。  
处世已如客，伤春无复心。  
焚香惟默坐，曳杖亦幽寻。  
一日悠然过，深惭惜寸阴。  

陆游　春晚至山中因访陈道人  
一春衰病集残骸，太息流尘覆酒杯。  
僧钵始知蓴菜老，佛瓶初见杏花开。  
苹溪小雨成幽讨，松院斜阳又独来。  
不为爱闲从野叟，年来万事学低摧。  

陆游　春晚自近村归  
山阴道上柳如丝，策蹇悠悠信所之。  
曲水已过修禊集，余寒不减试灯时。  
贫犹自力常谋醉，病不能闲日赋诗。  
谁道茅檐苦幽独，一勾新月是相知。  

陆游　春晚坐睡忽梦泛舟饮酒乐甚既觉怅然有赋  
梦泛扁舟逸兴多，画桡摇荡麴生波。  
微风簌簌生蒲苇，小雨霏霏湿芰荷。  
舞落乌纱从岁去，歌酣白紵奈情何！  
年来惟觉华胥乐，莫遣茶瓯战睡魔。  

陆游　春望  
天地回春律，山川扫积阴。  
波光迎日动，柳色向人深。  
沾洒忧时泪，飞腾灭虏心。  
人扶上危榭，未废一长吟。  

陆游　春夕睡觉  
破衫羸马老黄尘，人自衰迟岁自新。  
积雨恐侵春甲子，昏灯嬾守夜庚申。  
花枝影转欹残月，鼻鼾声豪撼四邻。  
自笑功名犹有梦，散关金鼓震函秦。  

陆游　春夏雨阳调适颇有丰岁之望喜而有作  
二十年无赤白囊，人间何地不耕桑，  
陂塘处处分秧遍，村落家家煮茧忙。  
野老逢年知饱暖，书生随例得猖狂。  
雨余天气初清润，曳履长歌出草堂。  

陆游　春夏之交风日清美欣然有赋  
日铸珍芽开小缶，银波煮酒湛华觞。  
槐阴渐长帘栊暗，梅子初尝齿颊香。  
户户祈蚕喧鼓笛，村村乘雨筑陂塘。  
年光何预衰翁事，伴蝶随莺也解狂。  

陆游　春夏之交风日清美欣然有赋  
天遣残年脱馽韟，功名不恨与心违。  
绿陂细雨移秧罢，朱舫斜阳擘纸归。  
花市丹青卖团扇，象床刀尺制单衣。  
白头曳杖人争看，共叹浮生七十稀。  

陆游　春夏之交风日清美欣然有赋  
芳润园林不似贫，年光无尽逐番新。  
来禽颜色不禁雨，搏黍语言如惜春。  
身外岂关吾辈事，镜中已换昔时人。  
神僲定未超尘俗，犹插金貂侍帝晨。  

陆游　春夏之交鸣鸟百族惟布榖声最悲急动人戏作十韵  
春风舍人去，陆子叹以惊。  
欲挽春使回，无奈布榖声。  
春亦何负汝，旦暮声不停？  
或谓布榖者，一气感使鸣，  
春老自当去，微禽彼何情？  
上天运四时，斗柄亦峥嵘，  
奈何独私春，欲使久不倾！  
南风吹众绿，一扫紫与趚，  
此时岂不佳，乃尔怀不平？  
勿作儿女态，起视东郊耕。  

陆游　春夏之交衰病相仍过芒种始健戏作  
药里关心百不知，可怜笔砚锁蛛丝。  
倒壶犹有暮春酒，开卷遂无初夏诗。  
户外逢人惊隔阔，灯前顾影叹支离。  
痴顽未伏常愁卧，鼓缶长谣乐圣时。  

陆游　春晓  
初见天窗一点明，旋看晓色到檐楹。  
衾裯温暖留残梦，鸟雀呼鸣报快晴。  
虽喜心随年愈老，却愁事与日俱生。  
平川漫漫烟芜绿，筋力犹堪给耦耕。  

陆游　春晓  
喔喔鸡号野，昏昏月挂楼。  
梦随残漏断，愁伴宿醒留。  
壮志看清镜，春寒著弊裘。  
拂窗新柳色，最忆锦江头。  

陆游　春晓  
强寻残梦苦难成，推枕搘藤绕舍行。  
新涨生波渔艇活，晨曦送暖客衣轻。  
烟迷芳草苍茫色，鹊占高枝嚄唶声。  
老病自怜犹嗜学，诵书家塾羡诸生。  

陆游　春晓东郊送客  
雨余气清润，迨我送客时。  
翻翻车盖风，五里城东陂。  
初旭敛花房，晨露流桐枝。  
南山卷湿翠，更觉光景奇。  
澄潭集鱼艇，村路亚酒旗。  
欲归且复留，造物成吾诗。  

陆游　春晓有感  
山杏溪桃续续开，缓歌谁与共传杯？  
年来只有追欢梦，百舌无情又唤回。  

陆游　春兴  
暖霭催桑眼，晴光长草心。  
沙平看卧犊，密叶听鸣禽。  
买酒贫为崇，登山病不禁。  
终年惟一褐，扪虱又春深。  

陆游　春兴  
万事不关身，翛然一幅巾。  
虽非爱酒伴，犹是别花人。  
领略琴书意，扫空车马尘。  
东阡与南陌，随处梦残春。  

陆游　春行  
九日春阴一日晴，强扶衰病此闲行。  
猩红带露海棠湿，鸭绿平堤湖水明。  
酒贱柳阴逢醉卧，土肥稻垄看深耕。  
山翁莫道浑无用，解与明时说太平。  

陆游　春行  
簅帽丝丝雨，芒鞋策策泥。  
柳斜风带北，花歛日平西。  
社酒夸新压，春芜喜遍犁。  
深村无客过，父子自扶携。  

陆游　春雪  
江云垂野雪如簁，闰岁春来特地迟。  
倒尽酒壶终日醉，卧听儿诵半山诗。  

陆游　春夜  
客向灯前老，愁从枕上生。  
雨声添好睡，花气散余酲。  
旧事谈谁听，新诗链不成。  
惟当速归老，邻父待同耕。  

陆游　春夜  
老惫生如寄，春寒梦亦孤。  
灯花时自坠，枭语迭相呼。  
万里书难得，三年病未苏。  
窗深不知晓，但觉动林乌。  

陆游　春夜  
寂寂春将暮，迢迢夜未央。  
膏残灯焰短，杵急药麈香。  
困思栖双睫，羸躯寄一床。  
养慵新有味，初志悔轩昂。  

陆游　春夜读书  
枉是儒冠遇太平，穷人那许共功名。  
枯肠不饱三升稷，皓首犹亲二尺檠。  
万世已为当去客，爱书更付未来生。  
夜阑抚几愁无奈，起视离离斗柄倾。  

陆游　春夜读书感怀  
荒林枭独啸，野水鹅群鸣。  
我坐蓬窗下，答以读书声。  
悲哉白发翁，世事已饱更。  
一身不自恤，忧国涕纵横。  
永怀天宝末，李郭出治兵；  
河北虽未下，要是复两京。  
三千同德士，百万羽林营；  
岁周一甲子，不见胡尘清。  
贼酋实孱王，贼将非人英，  
如何失此时，坐待奸雄生？  
我死骨即朽，青史亦无名。  
此诗倘不作，丹心尚谁明？  

陆游　春阴  
老境三年病，新春十日阴。  
孤舟镜湖客，万里玉关心。  
出岫云多态，呼风鸟独吟。  
读书惟恐尽，倾酒却愁深。  

陆游　春阴  
春风浩荡作春阴，弱燕归来不自禁。  
白塔昏昏才半露，青山淡淡欲平沉。  
裘茸细雨初惊湿，屐齿新泥忽已深。  
直怕楼高生客恨，不因病起倦登临。  

陆游　春阴  
窗昏不见字，今日罢观书。  
迹寄浮生内，心游旷劫初。  
太山均蚁垤，圣域亦蘧庐。  
兀坐还成倦，荒畦去荷锄。  

陆游　春阴  
数间茅屋傍枫林，常负平生万里心。  
老去逐年增老病，春来无日不春阴。  
麴麈蘸岸波初涨，猩血团枝色已深。  
欲到东园还嬾起，却和残睡听鸣禽。  

陆游　春阴  
麴尘柳色正遮门，石黛江流曲抱村。  
小院春光方盎盎，远山雨气又昏昏。  
傍檐林鸟惊幽梦，极目烟芜卷烧痕，  
只道余寒尚如许，不知生意满乾坤。  

陆游　春阴溪上小轩作  
午醉初醒倚钓轩，悠然无与共清言。  
风微仅足吹花片，雨细才能见水痕。  
杳杳暝钟浮远浦，离离烟树识孤村。  
故人万里岷山下，安得书来慰断魂。  

陆游　春游  
平生乐行役，不耐常闭户。  
今朝新雨霁，一笑整巾屦。  
青猿导幽蹊，春草伴微步。  
虽云尊酒薄，蔬果亦略具。  
辛夷发高枝，杨柳吹堕絮。  
行歌不知远，落日呼野渡。  
横林已栖鸦，浅水犹立鹭。  
归来意颇豪，古锦有新句。  

陆游　春游  
春风堤上草萋萋，草软沙平护马蹄。  
似盖微云才障日，如丝细雨不成泥。  
千秋观里逢新燕，九里山前听午鸡。  
追忆旧游愁满眼，彩船曾系画桥西。  

陆游　春游  
右军不复见清真，赏会犹须我辈人。  
幽梦断时鸡唱晓，短章成处鸟呼春。  
出山茶笋村墟闹，上市蓴鲈七筋新。  
速觅一壶随处醉，风吹红紫半成麈。  

陆游　春游  
镜湖春游甲吴越，莺花如海城南陌；  
十里笙歌声不绝，不待清明寒食节。  
青丝玉瓶挈新酿，细柳穿鱼初出浪。  
花外金羁络雪驹，桥边翠幙围螭舫。  
怕雨愁阴人未知，时时微雨却相宜；  
养花天色君须记，正在轻云嫩霭时。  

陆游　春游  
梅市移舟过古城，此行亦未阙逢迎。  
负薪野老无妻子，施药山人隐姓名。  
风雨偏宜宿茅店，盐醯不遗到藜羹。  
宜和版籍今谁在？似是天教乐太平。  

陆游　春游  
方舟冲破湖波绿，联骑蹋残花径红。  
七十年间人换尽，放翁依旧醉春风。  

陆游　春游  
杏花天气喜新晴，白首书生乐太平。  
小陌秋千虽隔世，名园祓禊尚关情。  
山林自古流觞地，弦管谁家送酒声？  
蓴菜鮦鱼初满市，莫将羊酪敌南烹。  

陆游　春游  
熟食从来少天色，东吴况是足春寒。  
城南藉草可痛饮，安得酒肠如海宽？  

陆游　春游  
穷愁终日竟胡为？老健人间自一奇。  
每驾柴车游古寺，间骑竹马伴群儿。  
登临兰渚流觞地，萧散狐泉冷饼时。  
綀布单衣白羽扇，路傍人总道相宜。  

陆游　春游  
兰亭路上换春衣，梅市桥边送夕晖。  
闻有水仙翁是否，轻舟如叶桨如飞。  

陆游　春游  
沈家园里花如锦，半是当年识放翁。  
也信美人终作土，不堪幽梦太匆匆。  

陆游　春游绝句  
一百五日春郊行，三十六溪春水生。  
千秋观里逢急雨，射的峰前看晚晴。  

陆游　春游至樊江戏示坐客  
江头萧萧春色暮，柳阴游鱼饱飞絮。  
芼羹箭笋美如玉，点豉丝蕝滑萦箸。  
银鞍乌帽寻春客，朱户青旗沽酒处。  
浮生细看才几时，一笑自应忘百虑。  
绿杯到手不肯尽，宝带照地身何与。  
酴醾烂熳我欲狂，茗苆还家君勿遽。  

陆游　春雨  
春阴不肯晴，春雨断人行。  
惨澹柴荆色，萧条鸡犬声。  
香分豆子粥，美啜芋魁羹。  
犹胜梁州路，蒙毡夜下程。  

陆游　春雨  
细雨吞平野，余寒勒早春。  
未增豪饮兴，先著苦吟身。  
幽径萱芽短，方桥柳色新。  
闭门非为老，半世是闲人。  

陆游　春雨  
冬旱土不膏，爱此春夜雨。  
四郊农事兴，老稚迭歌舞。  
相呼长沮耕，分喜樊迟圃。  
丰年已在目，亭障静桴鼓。  
我归未有期，一官寄仓庾。  
幸复宽简书，不敢恨羁旅。  

陆游　春雨  
江头一夜雨，晓路无新花。  
我今为陈人，感此重叹嗟。  
羲和挟两曜，疾走不可遮。  
古今俛仰间，那暇惜物华。  

陆游　春雨  
午夜听春雨，发生端及期。  
世忧殊未艾，天意固难知。  
士节承平日，人材南渡时。  
後生闻见狭，抚枕叹吾衰。  

陆游　春雨  
倚阑正尔受斜阳，细雨霏霏度野塘。  
本为柳枝留浅色，却教梅蕊洗幽香。  
小沾蝶粉初何惜，暂涩莺声亦未妨。  
造物无心宁遍物，凭谁闲与问东皇？  

陆游　春雨  
苦雨何时止，微云又作阴。  
傍檐时小立，隐几复微吟。  
枝重残红湿，堤平涨绿深。  
物华元自好，老病负登临。  

陆游　春雨  
片片红梅落，纤纤绿草生。  
无端夜来雨，又碍出门行。  

陆游　春雨  
拥被听春雨，残灯一点春。  
吾儿归渐近，何处宿长亭？  

陆游　春雨  
狼藉残花满地红，拥衾孤梦雨声中。  
人生十事九堪叹，春色三分二已空。  
但有老盆倾浊酒，不辞衰鬓对青铜。  
长贫博得身强健，久矣无心咎化工。  

陆游　春雨  
春阴易成雨，客病不禁寒。  
又与梅花别，无因一倚栏。  

陆游　春雨  
春愁无处避，春雨几时晴？  
黯黯阴连月，萧萧滴到明。  
窗昏减书课，弦缓咽琴声。  
何以娱幽独，新醅手自倾。  

陆游　春雨  
湖上新春柳，摇摇欲唤人。  
多情今夜雨，先洗马蹄尘。  

陆游　春雨  
药炉茶灶淡生涯，听雨犹能惜物华。  
蘸岸顿添三尺水，沾泥不贷一城花。  
闲摩病眼开书卷，时傍危栏弄钓车。  
稚子孤行八千里，喜闻炊熟可还家。  

陆游　春雨  
胸懹阮步兵，诗句谢宣城。  
今夕俱参透，焚香听雨声。  

陆游　春雨  
自笑平生嬾是真，闭门高枕动兼旬。  
海棠千片已随水，杜宇一声无复春。  
绿酒盈樽足忘老，朱樱上市正尝新。  
今朝雨止通溪路，又向沙头岸幅巾。  

陆游　春雨  
疏点空阶雨，长明古殿灯。  
庐山岑寂夜，我是定中僧。  

陆游　春雨复寒遣怀  
去日堂堂挽不回，新年又傍鬓边来。  
雨声欲作海棠祟，书卷只为春睡媒。  
村舍瘦蔬供薄酒，地炉微火伴残灰。  
浩然忽起金鞭兴，漾水嶓山安在哉！  

陆游　春雨绝句  
恰喜西窗晚照明，虚檐又报雨来声。  
端忧不用占龟兆，坏尽花时自解晴。  

陆游　春雨绝句  
千点猩红蜀海棠，谁怜雨里作啼妆？  
杀风景处君知否，正伴邻翁救麦忙。  

陆游　春雨绝句  
天公似欲败蚕黣，雨冒南山暮不收。  
騣女痴儿那念此，贪看科斗满清沟。  

陆游　春雨绝句  
今年春半不知春，飞雹奔雷吓杀人。  
缝得春衫元未著，免教惆怅洛阳尘。  

陆游　春雨绝句  
梅中最晚是缃梅，一日来看欲百回。  
俗紫凡红终避舍，不妨自向雨中开。  

陆游　春雨绝句  
萧条冬令侵春晚，淅沥寒声滴夜长。  
更事老翁顽到底，每言宜睡好烧香。  

陆游　春雨示邻曲  
春来天气苦萧森，如缕云升便作霖。  
寒溜何曾住一滴，绿阴忽已遍千林。  
蒪丝箭茁垂垂老，蓼浦菱塘滟滟深。  
闻道南山花尚在，约君携酒试同寻。  

陆游　春雨中偶赋  
老子年来百事慵，不妨诗课尚能供。  
残花已觉胭脂淡，煮酒初尝琥珀浓。  
羸病不堪连日雨，孤愁偏怯五更钟。  
旧交只有乌藤在，且伴禅床莫化龙。  

陆游　春欲尽天气始佳作诗自娱  
浮云飞尽见青天，拄杖闲拈瘦倚肩。  
渐喜绿秧分{左禾右罢}稏，又看画柱坼秋千。  
鸡豚杂遝祈蚕社，鼓笛喧哗竞渡船。  
惟有此翁无一事，闭门赢得日高眠。  

陆游　春早得雨  
春早得甘澍，村邻喜欲狂。  
天公终老手，处处出新秧。  

陆游　春早得雨  
稻陂方渴雨，蚕箔却忧寒。  
更有难知处，朱门惜牡丹。  

陆游　祠禄满不敢复请作口号  
今年高谢武夷君，饭豆羹藜亦所欣。  
参透庄生齐物论，扫空韩子送穷文。  
心如脱阱奔林鹿，迹似还山不雨云。  
犹幸此身强健在，乡邻争看布襦裙。  

陆游　祠禄满不敢复请作口号  
祠庭八载窃荣名，一饱心知合自营。  
牍後落衔便手倦，月头镌俸喜身轻。  
弊衣不补惟频结，浊酒难谋且细倾。  
赖有东皋堪肆力，比邻相唤事冬耕。  

陆游　祠禄满不敢复请作口号  
白首还山不自存，天书四降海边村。  
惭非故将前侯比，误辱优贤养老恩。  
龟寿自应能食气，鹤归那得更乘轩。  
从今再草公车奏，惟有挂冠神武门。  

陆游　慈云院东阁小憩  
横阁院东偏，翛然拂榻眠。  
香浓烟穗直，茶嫩乳花圆。  
岩倚团团桂，筒分细细泉。  
凭谁为题版，牓作小壶天。  

陆游　次季长韵回寄  
野人蓬户冷如霜，问讯今惟一季长。  
旧好自均亲骨肉，新知何怪薄心肠。  
开书字字论畴昔，遣使年年有故常。  
万念知公扫除尽，见哀底事独难忘？  

陆游　次金溪宗人伯政见寄韵  
道义流闻意已倾，岂知晚岁托齐盟。  
六经日月未尝蚀，千载源流终自明。  
汝水家家书有种，吾宗世世士知名。  
读君长句还增气，俗耳那闻韶頀声？  

陆游　次林伯玉侍郎韵赋西湖春游  
西湖一别不知年，陈迹重寻麦岭边。  
山远往来双白鹭，波平俯仰两青天。  
残骸自觉难支久，一笑相从亦宿缘。  
旅食京华诗思尽，羡公落笔思如泉。  

陆游　次吕子益韵  
吕子奇才非复常，诗来起我醉中狂。  
大音谁和阳春曲？真色一空时世妆。  
东合献谀无辙迹，西湖寄傲有杯觞。  
病怀正待君湔祓，墨妙时须寄数行。  

陆游　次前韵  
乌帽红尘过去身，荒山野水又经春。  
残年欲尽初闻道，薄宦宜休不问人。  
一局枯棋忘日月，数斟浊酒约比邻。  
石帆山下菱歌断，未叹临风白发新。  

陆游　次韵朝陵叶院察见寄  
忆昨翩然别众仙，秋风吹鬓感凋年。  
虚斋无复客满座，败橐空余诗百篇。  
高谊未忘林下约，清吟重结社中缘。  
不教落在尘埃地，万顷烟波一钓船。  

陆游　次韵陈机宜见赠  
邂逅今年得若人，翛然不染庾公尘。  
思幽屈子歌山鬼，语妙陈王赋洛神。  
初接笑谈忘老惫，熟观风度爱清真。  
花时飞尽频行乐，莫学衰翁睡过春。  

陆游　次韵范参政书怀  
养气颓然似木鸡，谤谗宁复问端倪。  
生尘甑暖喜炊黍，辧釜羹香忘糁藜。  
万里曾游云栈北，一庵今卧镜湖西。  
残年老病侵腰膂，那得随人病夏畦。  

陆游　次韵范参政书怀  
已著山林扫塔衣，洗除仕路剑头炊。  
心光焰焰虽潜发，颔雪纷纷已太迟。  
度日只今闲水牯，知时从昔羡山雌。  
掩关未必浑无事，拟遍寒山百首诗。  

陆游　次韵范参政书怀  
身寄崦嵫欲尽时，且贪余景伴儿嬉。  
故庐手种竹千个，醉帽时篸花一枝。  
蠹箧有书供夙好，衡门无客作新知。  
羊裘自欠封侯骨，敢道君房彻底痴！  

陆游　次韵范参政书怀  
感昔伤怀一喟然，事贤犹及绍兴前。  
此身颠仆应无日，诸老凋零不计年。  
客少可罗门外雀，家贫也办杖头钱。  
插花醉舞春风里，不学庞翁更问禅。  

陆游　次韵范参政书怀  
春寒还似暮冬天，败絮重披有虱缘。  
虽欠高僧分白，偶蒙暴客恕青毡。  
浊醪盎盎贫犹醉，倦枕昏昏昼亦眠。  
年少从渠笑衰嬾，相呼禹庙看龙船。  

陆游　次韵范参政书怀  
祠禄恩宽亦例沾，屏居怀抱苦厌厌。  
戍边事往功名忤，迎客儿扶老病兼。  
遇兴榜舟无远近，破愁沽酒任酸甜。  
残年唯有读书癖，尽发家藏三万签。  

陆游　次韵范参政书怀  
芋栗多储煮复煨，一尘那许到灵台。  
虹穿道室炉丹熟，龙吼空山匣剑开。  
蹑屩未成游地肺，掩扉聊欲隐天台。  
桃花荣谢吾何预，一任刘郎去後栽。  

陆游　次韵范参政书怀  
探梅方忆雪中归，转眼青青子满枝。  
筑圃漫为娱老计，劈牋又赋送春诗。  
乞身何日还初服？坐食终年媿圣时。  
睡起西窗澹无事，一枰闲看客争棋。  

陆游　次韵范参政书怀  
宇内寓形财几时，西山俄已迫斜晖。  
百年过隙古所叹，众口铄金胡不归。  
已是平生行逆境，更堪末路践危机。  
夜香一炷无他祝，稽首虚空忏昨非。  

陆游　次韵范参政书怀  
赵州行脚我安能，闲却床边六尺藤。  
钓阁卧听西涧雨，棋轩遥见北村灯。  
平生爱睡如甘酒，晚岁忧谗剧履冰。  
剩欲舒怀答清啸，半空鸾凤媿孙登。  

陆游　次韵范文渊  
箪瓢气已压膏粱，不傍朱门味更长。  
细看高人忘宠辱，始知吾辈可怜伤。  
岩扃勾漏新丹灶，香火匡庐古道场。  
剩欲与君坚此约，他年八十鬓眉苍。  

陆游　次韵何元立都曹赠行  
嘉荣东西川，此别不为远。  
徘徊凌云寺，决去未遽忍。  
登高望故人，烟树参差见。  
悬知今日梦，不隔重城键。  
平生相从意，百年有未满。  
结巢青城云，期子在岁晚。  

陆游　次韵和杨伯子主簿见赠  
斋戒叩头牋天公，幸矣使我为枯蓬；  
枯蓬於世百无用，始得旷快乘秋风。  
此生安往失贫贱，白发萧萧对黄卷，  
今人虽邻有不觌，古人却向书中见。  
猿啼月落青山空，旧隐梦寐思东蒙；  
不愿峨冠赤墀下，且可短剑红尘中。  
终年无人问良苦，眼望青天惟自许；  
可怜对酒不敢豪，它日空浇坟上土。  
文章最忌百家衣，火龙黼黻世不知。  
谁能养气塞天地，吐出自足成虹蝩。  
渡江诸贤骨已朽，老夫亦将正丘首。  
杜郎苦瘦帽攍耳，程子久贫衣露肘。  
君复作意寻齐盟，岂知衰懦畏後生。  
大篇一读我起立，喜君得法从家庭。  
鲲鹏自有天池著，谁谓太狂须束缚？  
大机大用君已传，那遣老夫安注脚。  

陆游　次韵黄宫教见赠  
士固未易料，世乃有若人。  
高标与旷怀，岂复容疏亲。  
邂逅京麈中，握手一笑新。  
我虽读古书，妙处媿斫轮。  
敢学狂接舆，歌凤笑泣麟。  
空持鼻端垩，庶几遇郢斤。  
独立临洪流，欲济茫无津。  
君其幸教之，勿弃老病身。  

陆游　次韵季长见示  
倚遍南楼十二栏，长歌相属寓悲欢。  
空怀铁马横戈意，未试冰河堕指寒。  
成败极知无定势，是非元自要徐观。  
中原阻绝王师老，那敢山林一枕安。  

陆游　次韵李季章参政哭其夫人  
飞盖传呼入省门，依然残梦浣花村。  
遥知最是伤心处，衫袂犹沾扫黛痕。  

陆游　次韵李季章参政哭其夫人  
焚香黄阁退朝归，道话时时正要提。  
九十老翁缘底健？一生强半是单栖。  

陆游　次韵李季章参政哭其夫人  
万里毡车入凤城，岂知遽已迫斜曛。  
似闻後院思遗爱，掩泪人人说小君。  

陆游　次韵李季章参政哭其夫人  
佛供斋僧冀万分，幽明路绝竟难论。  
若为可慰重泉念，触事平心无怨恩。  

陆游　次韵李季章参政哭其夫人  
焄蒿一去杳难知，数纸遗书手自披。  
切勿轻为归蜀梦，竹枝忍复听吾伊。  

陆游　次韵李季章参政哭其夫人  
害道无如徇爱嗔，养生尤要啬精神。  
祝公少置空闺忆，天下安危在此身。  

陆游　次韵李季章参政哭其夫人  
富贵思归岂坐迂，　山种芋已成区。  
独归它日公无憾，天际烟帆与石俱。  

陆游　次韵林伯玉登卧龙  
一纸临门喜欲颠，词源滚滚泻长川。  
旗旄外阃新元帅，风月名山古洞天。  
自笑屏居依近郭，每烦登望指孤烟。  
雄篇三复空兴叹，穷乃工诗似不然。  

陆游　次韵鲁山新居绝句  
求得轩车心愧天，不如穷死却陶然。  
君曾布衣尚可活，那有日兴须万钱。  

陆游　次韵鲁山新居绝句  
短墙缺处插疏篱，巷劣容车堂对陂。  
天下有公殊可贺，坐中著我不妨奇。  

陆游　次韵师伯浑见寄  
眉山汉嘉东西州，估船日日到津头。  
不得讲书一行字。倚遍临江百尺楼。  
黄钟大吕忽复见，绣段英瑶何足酬。  
愿约青神王夫子，来醉万景作中秋。  

陆游　次韵师伯浑见寄  
穷乡久客易消魂，短发秋来白几分。  
梦泛扁舟镜湖月，身骑瘦马剑关云。  
万钉宝带知何用，九转金丹幸有闻。  
欲与先生同此计，会营茅舍近江滨。  

陆游　次韵使君吏部见赠时欲游鹤山以雨止  
蟆颐江上约同行，白鹤峰前辱寄声。  
青史功名男子事，後堂歌舞故人情。  
午瓯谁致叶家白，春瓮旋拨郎官清。  
登览不嫌鸠唤雨，十年芒屩惯山程。  

陆游　次韵王给事见寄  
大手方司一世文，舑儒何敢望余尘。  
谁知天上黄扉贵，肯记江边白发新？  
末路愈穷诗有祟，旧书浑忘笔无神。  
床头周易尊中酒，犹赖渠侬不负人。  

陆游　次韵无咎别後见寄  
平日杯行不解辞，长亭况是送君时。  
几行零落僧窗字，何限流传乐府诗。  
归思恰如重酝酒，欢情略似欲残棋。  
龙蛇飞动无由见，坐媿文园属思迟。  

陆游　次韵邢德允见赠  
人间荣瘁固难穷，岁月推迁即老翁。  
马骏初非凡眼识，源深终与大川通。  
细思渭北希高价，终胜淮南诮发蒙。  
莫学三山顽钝叟，一生空耗太仓红。  

陆游　次韵杨嘉父先辈赠行  
贞元旧朝士，太学老诸生。  
半世不偶谐，残年正飘零。  
危坐但愁悲，一笑黄河清。  
佳客如晨星，俗子如春萍。  
奇哉今日事，诸贤送东征。  
吸酒杯当空，缀诗笔勿停。  
明发复百忧，君听马蹄声。  

陆游　次韵宇文使君山行  
城中望西山，爽气固可致。  
不如山中行，衣屦染浓翠。  
使君资格逸，铁马奏横吹。  
平郊何旷荡，修竹亦清閟。  
既闻苏门啸，遂挹浮丘袂。  
似嫌太清绝，开宴尽主意。  
戏留楚台云，宝靥斗姿媚。  
珠贯按歌声，泉涌发诗思。  
归来殊不倦，吏牍阅千纸。  
却笑江左人，把酒辄遗事。  
下客亦未衰，尚可提万骑。  
安能学胡公，危苦寄鹤翅。  

陆游　次韵张季长题龙洞  
我昔谒紫皇，翳凤骖蚢龙。  
俯不见尘世，浩浩万里空。  
谪堕尚远游，忽到汉始封。  
西望接蜀道，北顾连秦中。  
壮哉形胜区，有此蜿蜒宫，  
雷霆自鼞韔，环玦亦璁珑。  
石屋如建章，万户交相通。  
来者各有得，尽取知无从。  
凭高三叹息，自古几英雄？  
老我文字衰，挥毫看诸公。  

陆游　次韵张季长正字梅花  
倚桥临水似催诗，戏伴鹅黄上柳丝。  
万里西湖惊断梦，二年东阁忆幽期。  
插瓶直欲连全树，簪帽凭谁拣好枝　一味凄凉君勿叹，  
平生初不愿春知。  

陆游　次韵郑唐老  
宦游早日阙相闻，一面那知乃尔勤。  
秋钓清滩方入梦，晓穿细仗又逢君。  
骤看落笔惊风雨，便拟同舟卧水云。  
作意归休还会否？暮年无力起斯文。  

陆游　次韵郑盱眙见寄并简其甥刘君  
衣上空嗟京洛尘，故交半作白头新。  
众中初得见吾子，东观已疑无若人。  
仗马极知非久斥，沙鸥要是孰能驯？  
两章英妙同时到，赵壹囊中却未贫。  

陆游　次韵周辅道中  
山灵喜我马蹄声，正用此时秋雨晴。  
日淡风斜江上路，芦花也似柳花轻。  

陆游　次韵周辅道中  
从来重九如寒食，天气微阴正自佳。  
莫问茱萸赐朝士，一尊随处有黄花。  

陆游　次韵周辅雾中作  
一日篮舆十过溪，丹萸黄菊及佳时。  
端居恐作他年恨，联辔聊成此段奇。  
侧磴下临重涧黑，乱云高出一峰危。  
何时关辅胡尘静，大华山头更卜期。  

陆游　次韵子长题吴太尉云山亭  
参谋健笔落纵横，太尉清樽赏快晴。  
文雅风流虽可爱，关中遗虏要人平。  

陆游　次朱元晦韵题严居厚溪庄图  
鹤俸元知不疗穷，叶舟还入乱云中。  
溪庄直下秋千顷，赢取闲身伴钓翁。  

陆游　从邢刍甫求桃竹拄杖  
拄杖当年盛得名，一枝尚觉百金轻。  
老人不复须春草，只要携渠处处行。  

陆游　葱  
瓦盆麦饭伴邻翁，黄菌青蔬放箸空。  
一事尚非贫贱分，芼羹僭用大官葱。  

陆游　徂岁  
徂岁风烟惨，幽居市井遥。  
甑香炊薏米，泉洁煮芎苗。  
野庙迎神晚，村船过埭嚣。  
西窗一樽酒，亦足慰无聊。  

陆游　崔伯易画像赞  
古之君子，学以为己。  
可行则行，可止则止。  
仕以行義，止以远恥。  
世衰道微，岂復知此。  
蚩蚩始学，青紫思拾。  
万马并驰，孰能独立。  
始雖弗急，後亦汲汲。  
我思崔公，涕泗横集。  

陆游　翠微堂  
万顷青山只一溪，此中聊欲效真栖。  
寻深巧被闲云到，破静时闻幽鸟啼。  
羞有卑功追管晏，惭无高节比夷齐。  
困眠饥食真吾事，宝篆香残日又西。  

陆游　翠围院  
晓入翠围寺，拥门千万峰。  
山空鸟自命，林茂鹿相从。  
嫋嫋风中筰，昏昏云外钟。  
将归兴未尽，清啸倚长松。  

陆游　村店  
水泛轻摇楫，山行稳跨驴。  
朝晡半晴雨，闾里杂樵渔。  
野鹜浮寒浦，饥鸦集老樗。  
店家看坏壁，忽见昔年书。  

陆游　村东  
村西行药到村东，沙路溪流曲折通。  
莫问梅花开早晚，杖藜到处即春风。  

陆游　村东晚眺  
兴来信步过东陂，最爱村东物象奇。  
藤杖穿云秋望处，葛衣沾露夜归时。  
残声凄断蝉移树，孤影荒寒鹊遶枝。  
自揣今年还得饱，一川新稻已离离。  

陆游　村东晚眺  
饱食无营过暮年，筇枝到处一萧然。  
清秋欲近露沾草，新月未高星满天。  
远火微茫沽酒市，丛蒲竜窣钓鱼船。  
哦诗每恨工夫少，又废西窗半夜眠。  

陆游　村酒  
乱山落日渔歌长，平畴远风粳稻香。  
酒旗摇摇截官道，归家未迟君试尝。  

陆游　村居  
孤村浅浦近江城，西折坡陀一岭横。  
墟落烟生含暮色，园林风劲作秋声。  
年丰租税无逋负，酒熟乡邻递送迎。  
老病愈知难报国，只将高枕送余生。  

陆游　村居  
富贵功名不拟论，且浮舴艋寄烟村。  
生憎快马随鞭影，宁作痴人记剑痕。  
樵牧相谙欲争席，比邻渐熟约论婚。  
晨舂夜绩吾家旧，正要遗风付子孙。  

陆游　村居  
黍酒浓浮瓮，瓜葅绿映盘。  
老便藜粥美，病喜粟浆酸。  
纱帽新裁稳，絡袍旧制宽。  
村居亦何好？聊用发诗端。  

陆游　村居  
鹎鵪穿林语，{左可右鸟}鹅并水鸣。  
馈浆怜道喝，裹饭助邻耕。  
零落桥危断，欹斜屋半倾。  
君毋笑偷惰，犹足尽吾生。  

陆游　村居  
舍後盘高冈，舍前面平野。  
防盗枳作藩，蔽雨筱代瓦。  
数家相依倚，百事容乞假。  
薄暮耕樵归，共话衡门下。  

陆游　村居  
人笑无才自笑狂，槿篱竹坞得深藏。  
自从病後辜风月，未免愁中读老庄。  
行圃数畦秋菜长，泛溪十里晚荷香。  
丛书坐嬾无由续，且补忠州手录方。  

陆游　村居  
白首归来亦灌畦，任教邻里笑栖栖。  
道心宁感两雌雉？生计惟存五母鸡。  
不恨闲门可罗爵，本知穷巷自多泥。  
暮闻鼓角犹人境，更欲移家入剡溪。  

陆游　村居  
衰病污朝著，恩宽得免归。  
粗能心自信，不恨世相违。  
草市寒沽酒，江城夜捣衣。  
是中堪送老，高枕谢招麾。  

陆游　村居  
自笑触藩羝，人嘲失旦鸡。  
囊悭衣任短，山冷屋便低。  
宦拙谗销骨，言狂悔噬脐。  
自今焚笔研，有手但扶犁。  

陆游　村居  
游子从来念故乡，我归仍得值丰穰。  
粗缯裁制襜褕暖，肥羜烹调餺飥香。  
对客不妨依几杖，呼儿时与话耕桑。  
却惭未解真齐物，犹拣山村静处藏。  

陆游　村居  
青藜杖出氛埃外，白版扉开水竹边。  
造物与闲仍与健，乡人知老不知年。  
斋居每袖持螯手，妄想宁流见麴涎？  
昨夜小庭风露冷，菊花消息已先传。  

陆游　村居  
石帆山下乐谁如？八尺轻舠万顷湖。  
能酿人家分小榼，爱棋道士寄新图。  
条枚积地树鸡栅，沟港接筒浇芋区。  
父子还家更何事，断编灯下讲唐虞。  

陆游　村居初夏  
暮境难禁日月催，腊醅初见拆泥开。  
压车麦穗黄云卷，食叶蚕声白雨来。  
薄饭蕨薇端可饱，短衫紵葛亦新裁。  
宦涂自古多忧畏，白首为农信乐哉！  

陆游　村居初夏  
北陌东阡节物新，往来馈饷走比邻。  
出笼鹅白轻红掌，藉藻鱼鲜淡墨鳞。  
笑语相闻丰岁乐，耕桑自足古风淳。  
颓然一醉茆檐下，且免西曹议吐茵。  

陆游　村居初夏  
煮酒开时日正长，山家随分答年光。  
梅青巧配吴盐白，笋美偏宜蜀豉香。  
风暖紧催蚕上簇，雨余闲看稻移秧。  
老夫见事真成晚，浪走人间两鬓霜。  

陆游　村居初夏  
天遣为农老故乡，山园三亩镜湖傍。  
嫩莎经雨如秧绿，小蝶穿花似茧黄。  
斗酒只鸡人笑乐，十风五雨岁丰穰。  
相逢但喜桑麻长，欲话穷通已两忘。  

陆游　村居初夏  
故乡风物胜荆吴，流水青山无处无。  
列植园林多美果，饱鉯畦垄富嘉蔬。  
桥边来淬劙桑斧，池畔行芟缚粽菰。  
我有素纨如月扇，会凭名手作新图。  

陆游　村居冬日  
溪转樵风路，林藏禹会村。  
檐冰垂玉塔，山月涌金盆。  
畏客常称疾，耽书不出门。  
尚嫌城市近，更拟卜云根。  

陆游　村居即事  
西成东作常无事，妇饁夫耕万里同。  
但愿清平好官府，眼中历历见豳风。  

陆游　村居即事  
炊甑生尘榻长苔，柴门日晏未曾开。  
载醪问字今牢落，犹有邻翁裹饭来。  

陆游　村居即事  
长笛圜鼙曲调新，东家西舍送迎神。  
不因丰岁人情乐，淡杀溪头老病人。  

陆游　村居酒熟偶无肉食煮菜羹饮酒  
歌凤伥伥类楚狂，畏牺龊龊笑蒙庄。  
著书幸可俟後世，对客从嗔卧大床。  
三亩青蔬了盘箸，一缸浊酒具杯觞。  
丈夫穷达皆常事，富贵何妨食万羊。  

陆游　村居遣兴  
追数交朋略散亡，臂孱足蹇固其常。  
一年又见秋风至，孤梦潜随夜漏长。  
不办诵书如倚相，颇能噉饭胜张苍。  
回看薄宦成何味，只借朝衫作戏场。  

陆游　村居遣兴  
万里征途兴已阑，三间破屋住犹宽。  
山姜著雨房重歛，南烛先霜实半丹。  
野市秋阴更萧瑟，书生老瘦转酸寒。  
掩关也有消愁处，一卷骚经醉後看。  

陆游　村居遣兴  
野堂疏豁近江皋，喜见南山秋气高。  
野外渐寒群木脱，草根薄暮百虫号。  
筑陂浚畎更相勉，伐荻劙桑敢爱劳。  
亦念耄荒当自佚，欲将世业付儿曹。  

陆游　村居日饮酒对梅花醉则拥纸衾熟睡甚自适也  
江村岁晚掩柴荆，地僻久无车马声。  
孤寂惟寻麴道士，一寒仍赖楮先生。  
醡头珠滴愁先破，帐底春回梦易成。  
莫笑衰翁杀风景，小瓶梅蕊解卿卿。  

陆游　村居书触目  
雨霁郊原刈麦忙，风清门巷晒丝香。  
人饶笑语丰年乐，吏省徵科化日长。  
枝上花空闲蝶翅，林间葚美滑莺吭。  
饱知游宦无多味，莫恨为农老故乡。  

陆游　村居书事  
困厄难希饱暖家，未妨随事作生涯。  
白盐赤米已过足，早韭晚菘犹恐奢。  
鸭放竞浮新涨水，牛归正及暝栖鸦。  
年逾七十方辞禄，敢望高人挂齿牙。  

陆游　村居书事  
过门车马谁曾入，塞路蓬蒿不复锄。  
雨漏日惟支败屋，鼠余时自缉残书。  

陆游　村居书事  
矮缾煮粥犹难继，小甑蒸糕岂解常。  
偶得盐醯便豪侈，晨餐满舍野蔬香。  

陆游　村居书事  
架桥筑路村翁事，裂网伸　老妪心。  
自笑年来足衰态，轩昂故步嬾重寻。  

陆游　村居书事  
书收鼠啮犹堪读，柿拾鸦残亦自甜。  
动念不如姑省事，智谋老健恐难兼。  

陆游　村居书事  
修身世世诗书业，营利明明市井人。  
安得後生俱自好，百年门户本来贫。  

陆游　村居书事  
文辞苦思徒妨睡，官职虚名不疗饥。  
垂老始知安乐法，纸鸢竹马伴儿嬉。  

陆游　村居书事二首  
四十余年食太仓，赐骸恩许返耕桑。  
长丝出鬴蒪羹美，白雪翻匙稻饭香。  
酒户知贫焚旧券，医翁怜病献新方。  
春残睡足东窗下，闻道长安依旧忙。  

陆游　村居书事二首  
药物枝梧病渐苏，门前野老笑相呼。  
春深水暖多鱼婢，雨足年丰少麦奴。  
小饮杯盘随事具，闲行巷陌倩人扶。  
题诗非复羌村句，谁与丹青作画图。  

陆游　村居书喜  
红桥梅市晓山横，白塔樊江春水生。  
花气袭人知骤暖，鹊声穿树喜新晴。  
坊场酒贱贫犹醉，原野泥深老亦耕。  
最喜先期官赋足，经年无吏叩柴荆。  

陆游　村居闲甚戏作  
人厌尘嚣欲学仙，上天官府更纷然。  
不如啸傲东篱下，且作人间过数年。  

陆游　村居闲甚戏作  
题诗本是闲中趣，却为吟哦占却闲。  
我欲从今焚笔砚，兴来随分看青山。  

陆游　村老留饮  
乘兴出游眺，初不言所之。  
家人固难求，我亦不自知。  
投杖却人扶，疾步莫能追。  
荒寒野庙壖，枯涸沤菅池。  
过门争邀留，具食不容辞。  
浊醪小瓮酿，香饭别甑炊。  
瓦盆进豚肩，石臼捣花餈。  
新冬不易见，醉倒理亦宜。  
举手谢主人，外强中实衰。  
一觞可以起，它日更为期。  

陆游　村邻会饮  
陆子白首安耕桑，乐事遽数乌能详？  
长罗家家雪作面，画楫处处青分秧。  
迎荻船归潮入浦，祈蚕会散月满廊。  
有时邻曲苦招唤，茅檐扫地罗壼觞。  
堆盘珍脍似河鲤，入鼎大脔胜胡羊。  
披绵黄雀麴糁美，斫雪紫蟹椒橙香。  
老人饱食可无患，摩挲酒瓮与饭囊。  
儿孙扶侍递相送，笑语无间歌声长。  
人间哀乐不可常，掠剩有鬼在汝傍。  
常忧水旱虞螟蝗，力行孝悌招丰穰。  

陆游　村女  
白襦女儿系青裙，东家西家世通婚。  
采桑饷饭无百步，至老何曾识别村！  

陆游　村圃  
村圃穿荒翳，秋容变惨凄。  
柳疏蝉噪急，雨重鹊飞低。  
小草临池学，新诗满竹题。  
若令车马到，何处有幽栖？  

陆游　村舍  
剥啄敲村舍，丫叉揖主人。  
新墙拆龟兆，疏瓦断鱼鳞。  
红粒炊畲粟，青烟郁涧薪。  
得床思熟睡，寒犬苦狺狺。  

陆游　村舍  
门巷桑麻暗，庖厨笋豉香。  
僮奴课鉯菜，婢子学烧糠。  
贫任青春过，闲知白日长。  
非关爱疏嬾，无事可成忙。  

陆游　村舍  
空谷人稀到，新寒病顿轻。  
晨霜催小猎，宿雨润新耕。  
草莽秦驰道，云烟越故城；  
千年不磨灭，惟有暮山横。  

陆游　村舍  
过埭六七里，并江三四家。  
潮生鱼沪短，风起鸭船斜。  
芯守桑麻业，长无市井哗。  

陆游　村舍～又  
生理嗟弥薄，吾居久未完。  
蝶飞窗纸碎，龟坼壁泥乾。  
小雨牛栏洷，微霜碓舍寒。  
晚禾虫独少，邻里共相宽。  

陆游　村舍  
筱屋枫林下，柴门芡浦旁。  
先鸣鸡腷膊，徐上日苍凉。  
服药贫宁辍，观书老有常。  
仍须教童徲，世世力耕桑。  

陆游　村舍  
无怀葛天古遗民，种畲归来束涧薪。  
亭长闻名不识面，岂知明府是何人！  

陆游　村舍  
鸡鸣犬吠相闻地，穴处巢居上古风。  
饱饭不为明日虑，酣歌便过百年中。  

村舍  
露草乾时儿牧羊，朝日出时女采桑。  
一床絮被千万足，不解址　中有许忙。  

陆游　村舍  
山高正对烧畲火，溪近时闻戽水声。  
破屋已斜犹可住，老牛虽瘠尚能耕。  

陆游　村舍  
莫笑山家拙治生，正缘亦足得身轻。  
满炉葑火浑家暖，一碗松肪彻夜明。  

陆游　村舍  
故絮五更偏觉冷，薄糜未午已先饥。  
谁知人不堪忧处，正是降魔奏凯时。  

陆游　村舍  
气全自可忘忧患，心动安能敌死生。  
若论老人真受用，已多稗饭与藜羹。  

陆游　村舍得近报有感  
莫谓山村僻，时闻诏令传。  
宽民除宿负，募士戍新边。  
霜重瓦欲裂，月明人少眠。  
残年抱遗恨，终媿祖生鞭。  

陆游　村舍书事  
纸窗百衲地炉红，围坐牛医卜肆翁。  
时节杯盘来往熟，朝晡盐酪有无通。  
男丁共结春耕耦，妇女相呼夜绩同。  
老子颓然最无事，客归自策读书功。  

陆游　村舍小酌  
野性安衡茅，杰屋愁耽耽。  
上不补县官，下有肉食惭。  
虽非策云骥，实鄙作茧蚕。  
失计不容悔，渔蓑换朱蓝。  
少壮尚可力，老大真难堪。  
今朝意颇豁，村舍寄半酣。  
玉版烹雪笋，金苞擘霜柑。  
岂为写我忧，亦以税我骖。  
弄笔作一笑，何用与客谈。  
逡巡上车去，湿翠浮烟岚。  

陆游　村舍杂书  
我本杞菊家，桑苎亦吾宗。  
种艺日成列，喜过万户封。  
今年夏雨足，不复忧螟虫。  
归耕殆有相，所愿天辄从。  

陆游　村舍杂书  
中春农在野，蚕事亦随作。  
手种临安青，可饲蚕百箔。  
累累茧满簇，绎绎丝上簃。  
老子虽安眠，衣帛可无怍。  

陆游　村舍杂书  
舍北作蔬圃，敢辞灌溉劳。  
轮囷瓜瓠熟，珍爱敌豚羔。  
晨餐戒厨人，全项净去毛。  
虽云发客笑，亦足慰老饕。  

陆游　村舍杂书  
舍南种胡麻，三日幸不雨，  
晨起亲按行，已见青覆土。  
穷人如意少，喜色漏眉宇。  
儿童勿惰偷，造物不负汝。  

陆游　村舍杂书  
五月新面成，六月甘瓜熟。  
作麴及良时，火见金始伏。  
悬知桑落後，醅面醲如粥。  
再拜谢天公，无功叨美禄。  

陆游　村舍杂书  
折莲酿作醯，采豆治作酱。  
闭历揆日时，汲井涤瓮盎。  
上奉时祭须，下给春耕饷。  
咨尔後之人，岁事不可旷。  

陆游　村舍杂书  
东山石上茶，鹰爪初脱韝，  
雪落红丝磑，香动银毫瓯。  
爽如闻至言，余味终日留，  
不知叶家白，亦复有此不？  

陆游　村舍杂书  
逢人乞药栽，郁郁遂满园，  
玉芝来天姥。黄精出云门。  
丹茁雨後吐，绿叶风中翻。  
活人吾岂能，要有此意存。  

陆游　村舍杂书  
我居大泽中，一舟不可无。  
短篷挟两桨，疾若波中凫。  
来往菰芦村，按行瓜芋区。  
浮家亦可乐，何必爱吾庐。  

陆游　村舍杂书  
军兴尚戎衣，冠带谢褒博。  
秃巾与小袖，顾影每怀怍。  
及今反士服，始觉荣天爵。  
出入阡陌间，终身有余乐。  

陆游　村舍杂书  
读书乃一癖，我亦不自知。  
坐书穷至老，更欲传吾儿。  
吾儿复当传，百世以为期。  
君看北山公，太行尚可移。  

陆游　村舍杂书  
爵禄九鼎重，名义一羽轻，  
人见共如此，吾道何由行？  
湖山有一士，无人知姓名，  
时时风月夕，遥闻清啸声。  

陆游　村舍杂兴  
冉冉年华速，昏昏睡思浓。  
废书心自愧，谢病客能容。  
雨急钟微度，溪湍碓自舂。  
可怜灯下影，随处伴衰慵。  

陆游　村舍杂兴  
坚卧非由病，端居不是斋。  
世情元自薄，人事固多乖。  
晨饭炊稊米，宵行点豆秸。  
昔人言可用，第一忌安排。  

陆游　村舍杂兴  
白首返吾乡，功名罢激昂。  
扫除魔眷属，砭熨病膏肓。  
老圃勤供菜，蛮童解炷香。  
黄昏那用问，且喜日舒长。  

陆游　村舍杂兴  
粥罢重投枕，灯残起读书。  
闭门常自得，作计更谁如？  
箭茁白於玉，棕花长比鱼。  
盘餐有此味，勿怪食无余。  

陆游　村舍杂兴  
游宦风波恶，还家日月长。  
厌烦思病忘，避俗欲阳狂。  
绝意功名会，收身翰墨场。  
著书吾岂敢，尚可述农桑。  

陆游　村社祷晴有应  
丛祠牲酒走村村，赖是龙归为解纷。  
爽气收回骑月雨，快风散尽满天云。  
数峰缥缈如屏面，一浦涟漪作簟纹。  
犹胜楚人箫鼓里，九歌哀怨下湘君。  

陆游　村市醉归  
伏枥元知免骇机，翦翎岂复慕群飞。  
坐中客满知心少，囊里诗多得意稀。  
小市雨余寻酒去，野桥日落策驴归，  
不辞十里行空翠，终胜京尘仕客衣。  

陆游　村市醉归  
明时乞得水云身，白首扶衰又见春。  
横木门幽谢来客，独辕车小避行人。  
湘湖水长蕝丝滑，兰渚泥融箭茁新。  
处处酒墟皆可醉，不辞微雨垫吾巾。  

陆游　村思  
揣分新辞禄，扶衰又度秋。  
已将穷博健，更赖学忘忧。  
船护烟陂鸭，栏归草径牛。  
作劳何以慰，茅店问新簄。  

陆游　村翁  
不入城门三岁余，亦无车马过吾庐。  
食常羹芋已忘肉，年迫盖棺犹爱书。  
处处叩门寻醉叟，时时临水看游鱼。  
半生名宦终何得？作个村翁计未疏。  

陆游　村翁  
放翁真个是村翁，钓渭耕莘事不同。  
蹴蹋烟云两芒屩，凭陵风雪一篷笼。  
屡经骇浪身终免，遍阅浮沤寿未穷。  
幸有春衣堪换酒，道边醉卧示神通。  

陆游　村兴  
折花持博酒，种菜卖供家。  
请药人何壅，争棋客正哗。  
渔翁足踸踔，牧竖手丫叉。  
短景匆匆晚，横林又宿鸦。  

陆游　村兴  
身老交情见，孙生口数添。  
园丁上牛米，村婢博蚕盐。  
粔籹堆盘白，鋹餭出釜甜。  
闭门君勿诮，衰病正相兼。  

陆游　村兴  
结宇枫林下，久穷吾所安。  
村深事自简，累少食差宽。  
雨闇牛眠屋，泥深鸭满阑。  
呼儿捣粉饵，准拟赛鄱官。  

陆游　村野  
村野易过日，闭门心自欣。  
一身犹逆旅，万事固浮云。  
病厌诗为祟，闲凭酒策勋。  
灌园虽旧业，随事不须劝。  

陆游　村夜  
寂寂山村夜，悠然醉倚门。  
月昏天有晕，风软水无痕。  
迹为遭谗远，身由不仕尊。  
敢嗟车马绝，同社自鸡豚。  

陆游　村夜  
入春雨雪无休日，雨止犹阴未快晴。  
万窍怒号风不定，半轮斜照月微明。  
百年辛苦农桑业，五处暌离父子情。  
但得平安已为幸，孤灯残火过三更。  

陆游　村饮  
吴中靊霜晚，冬草有未衰，  
坐令老病叟，遂失凋年悲。  
翩翩乌纱帽，袅袅残菊枝，  
虽无车马客，时与邻翁期。  
新醅压尚浑，雉兔亦及时，  
自觉胜渊明，但醉不赋诗。  

陆游　村饮  
白稻登场喜食新，太仓月廪厌陈陈。  
丛祠懹肉有归遗，官道横眠多醉人。  
小市孤村真送老，浩歌起舞最关身。  
盐醯乞贷寻常事，恼乱比邻莫媿频。  

陆游　村饮  
少年喜任侠，见酒气已吞，  
一饮但计日，斗斛何足论。  
绿草满雉场，红旗植球门，  
三叫落乌帻，倒泻黄金盆。  
银炉炽兽炭，狐兔纷炮燔。  
浩歌撼空云，壮志排帝阍。  
回首今几时，去日如车奔，  
朱颜辞晓镜，白发老孤村。  
邻翁劝黍酒，稚子供鱼飧。  
功名信已乎，万事付乾坤！  

陆游　村饮  
旧隐青山在，衰颜白发新。  
推移忝前辈，疏嬾似高人。  
击鼓驱殇鬼，吹箫乐社神。  
家家皆有酒，莫吐相君茵。  

陆游　村饮  
不来东舍即西家，野老逢迎一笑哗。  
试说暮年如意事，细倾村酿听私蛙。  

陆游　村饮  
雪前雪後梅初动，街北街南酒易赊。  
身健不妨随处醉，有家未必胜无家。  

陆游　村饮  
无念无营饱即嬉，老翁真个似婴儿。  
昏钟未动先酣枕，日上三竿是起时。  

陆游　村饮  
醉插江梅老更宜，犹能小树拣繁枝。  
假令住世十小劫，应爱此花无厌时。  

陆游　村饮  
买来新兔不论钱，钓得鲜鳞细柳穿。  
野店浑头更醇酽，一杯放手已醺然。  

陆游　村饮  
淡烟孤榜系村桥，叠叠沙痕印落潮。  
最是一年秋好处，踏泥沽酒不辞遥。  

陆游　村饮示邻曲  
七年收朝迹，名不到权门；  
耿耿一寸心，思与穷友论。  
忆昔西戍日，孱虏气可吞。  
偶失万户侯，遂老三家村。  
朱颜舍我去，白发日夜繁。  
夕阳坐溪边，看儿牧鸡豚。  
雕胡幸可炊，亦有社酒浑。  
耳热我欲歌，四座且勿喧。  
即今黄河上，事殊曹与袁。  
扶义孰可遣？一战洗乾坤。  
西酹吴玠墓，南招宗泽魂。  
焚庭涉其血，岂独清中原！  
吾侪虽益老，忠义传子孙，  
征辽诏傥下，从我属櫜韐。  

陆游　村游  
闭户苦无憀，行行不觉遥，  
人稀废古井，水退筑新桥。  
野店听山雨，僧厨馈药苗。  
湖中有高士，折简恐难招。  

陆游　村醉  
发已凋零齿已疏，饱谙成败更谁如？  
贵人岂得常金屋，丞相那知起草庐。  
久泛江湖知钓术，晚归垄亩授农书。  
一尊径就村翁醉，未肯英雄许本初。  

陆游　存养堂为汪叔潜作  
绛帐先生见处别，少年立节如冰雪。  
胸中凛凛万卷书，一字不为庸人说。  
存心养性以事天，人知不知渠晏然。  
穷经日夜废寝饭，不怕诸生嘲腹便。  
三旌五鼎俱妄想，致一工夫在存养。  
我今老病死即休，未死尚欲从公讲。  

陆游　答客  
人生各有营，为吏最无策；  
其间小黠者，但肯乘下泽。  
绝笔光范书，扫迹翘才客。  
早收畏涂身，未老归阡陌。  
嗟予昧择术，误计真累百。  
衰病始知悔，泯默每自责。  
孤舟寄渺莽，尚恨江湖迮。  
客来勿多谈，穷命不禁吓。  

陆游　答郑虞任检法见赠  
卧龙山前秋雨晴，郑子过我如夙昔。  
照人眉宇寒巉巉，悬知笔有千钧力。  
镜湖岁暮霜叶空，乃闻载酒同诸公。  
归来湖山皆动色，新诗一纸吹清风。  
文章要须到屈宋，万仞青霄下鸾凤。  
区区圆美非绝伦，弹丸之评方误人！  

陆游　大安病酒留半日王守复来招不往送酒解酲因小饮江月馆  
江驿春酲半日留，更烦送酒为扶头。  
柳花漠漠嘉陵岸，别是天涯一段愁。  

陆游　大堤  
日晚大堤行，莽然千里平。  
天低垂旷野，风壮撼高城。  
列肆居茶估，连营宿戍兵。  
累累北门堠，泪尽望神京。  

陆游　大风  
初闻澒洞怒涛翻，徐听骖驔战马奔。  
纸帐蒲团坐清夜，恍如身在若耶村。  

陆游　大风  
今年毒热不可支，白汗如雨愁纤絺。  
皇天悔祸为一洗，秋风作意来如期。  
声如怒涛撼坤轴，夜半折我南斋竹。  
幽人晨起得奇观，凤尾襳袜一帘绿。  

陆游　大风  
风大连三夕，衰翁不出门。  
儿言卷茅屋，奴报彻芦藩。  
狼藉鸦挤壑，纵横叶满园。  
乘除有今旦，红日上车轩。  

陆游　大风不能出户  
昨日欲出病见留，今日可出风复作。  
室虚窗白炉火暖，闭户幸有图书乐。  
一杯淡粥饱则已，下箸岂复思藜藿。  
山禽念我太寂寥，故作叩门声剥啄。  

陆游　大风登城书雨  
风从北来不可当，街中横吹人马僵。  
西家女儿午未妆，帐底炉红愁下床。  
东家唤客宴画堂，两行玉指调丝簧。  
锦绣四合如坦墙，微风不动金猊香。  
我独登城望大荒，勇欲为国平河湟。  
才疏志大不自量，西家东家笑我狂。  

陆游　大风雨中作  
风如拔山怒，雨如决河倾。  
屋漏不可支，窗户俱有声。  
乌鸢堕地死，鸡犬噤不鸣。  
老病无避处，起坐徒叹惊。  
三年稼如云，一旦败垂成。  
夫岂或使之，忧乃及躬耕。  
邻曲无人色，妇子泪纵横。  
且抽架上书，洪范推五行。  

陆游　大寒  
大寒雪未消，闭户不能出，  
可怜切云冠，局此容膝室。  
吾车适已悬，吾驭久罢叱，  
拂麈取一编，相对辄终日。  
亡羊戒多岐，学道当致一，  
信能宗阙里，百氏端可黜。  
为山傥勿休，会见高崒嵂。  
颓龄虽已迫，孺子有美质。  

陆游　大寒出江陵西门  
平明羸马出西门，淡日寒云久吐吞。  
醉面冲风惊易醒，重裘藏手取微温。  
纷纷狐兔投深莽，点点牛羊散远村。  
不为山川多感慨，岁穷游子自消魂。  

陆游　大洪禅师赞  
髮长无心剃，衣破无心补。  
大洪山上有贼，大洪山下有虎。  
非但白刃杀尽儿孙，  
更能一口吞却佛祖。  

陆游　大慧禅师真赞  
平生嫌遮老子，说法口巴巴地。  
若是灵利阿师，参取画底妙喜。  

陆游　大将出师歌  
将军北伐辞前殿，恩诏催排苑中宴。  
紫陌惊尘中使来，青门立马群公饯。  
绣旗杂沓三十里，画鼓敲铿五千面。  
行营暮宿咸阳原，满朝太息倾都羡。  
天声一震胡已亡，捷书奕奕如飞电。  
高秋不闭玉关城，中夜罢传青海箭。  
可汗垂泣小王号，不敢跳奔那敢战。  
山川图籍上有司，张掖酒泉开郡县。  
还朝策勋兼将相，诏假黄钺调金铉。  
丈夫未遇谁得知，昔日新丰笑贫贱。  

陆游　大热  
五月颇闵雨，炎风吹旱麈，  
气羸不给喘，流汗沾衣巾。  
呼婢使具浴，报以未买薪。  
汝事虽不恪，亦坐乃翁贫。  
汲井掬寒泉，自足忘我嗔。  
譬如寓逆旅，百事听主人。  

陆游　大溪滩折柂  
溪流乱石似牛毛，雨过狂澜势转豪，  
寄语河公莫作戏，从来忠信任风涛。  
暮江初涨浪翻狂，一叶轻舟泛渺茫。  
我愧人非跛男子，安能与世作津梁？  

陆游　大雪  
大雪江南见未曾，今年方始是严凝。  
巧穿帘罅如相觅，重压林梢欲不胜。  
毡幄掷卢忘夜睡，金羁立马怯晨兴。  
此生自笑功名晚，空想黄河彻底冰。  

陆游　大雪  
海天黯黯万重云，欲到前村路不分。  
烈风吹雪深一丈，大布缝衫重七斤。  

陆游　大雪歌  
长安城中三日雪，潼关道上行人绝。  
黄河铁牛僵不动，承露金盘冻将折。  
蚢须豪客狐白裘，夜来醉眠宝钗楼。  
五更未醒已上马，冲雪却作南山游。  
千年老虎猎不得，一箭横穿雪皆赤。  
拏空争死作雷吼，震动山林裂崖石。  
曳归拥路千人观，髑髅作枕皮蒙鞍。  
人间壮士有如此，胡不来归汉天子。  

陆游　大雪歌  
若耶溪头朝暮雪，鸦鹊堕死长松折。  
横飞忽已平屐齿，乱点似欲妆帘缬。  
放翁凭阁喜欲颠，摩娑拄杖向渠说：  
莫辞从我上嵯峨，此景与子同清绝。  
银杯拌蜜非老事，石鼎煎茶且时啜。  
题诗但觉退笔锋，把酒未易生耳热。  
扶衰忍冷君勿笑，报国寸心坚似铁。  
渔阳上谷要一行，马蹄蹴踏河冰裂。  

陆游　大雪自夜至旦欲午始晴  
薄暮雪云低，清宵气惨凄。  
方听打窗急，已报与阶齐。  
疏箔穿飞蝶，空庭聚戏猊。  
新晴思访客，愁绝满城泥。  

陆游　大雨  
今年景气佳，有祷神必答，  
时时虽闵雨，顾盼即沾洽。  
绵地千里间，四月秧尽插。  
季夏雨三日，凄爽欲忘箑。  
瀦水如塞河，决水如放闸，  
几席乱蛙黾，庭除泳鹅鸭。  
舍边鱼受钓，户外鸥可狎。  
飞萤最得意，终夕自开阖。  
萧萧菰蒲声，恥若船入夹。  
嗟予亦耐事，坚坐书满榻。  
悬知罢亚收，已足供伏腊。  
会约张志和，清风泛苕霅。  

陆游　大雨  
北窗欲化庄生蝶，睡思蒙蒙栖倦睫。  
川云忽带急雨来，万点纵横打荷叶。  
坐收爽气入诗律，更借凉颸吹醉颊。  
壤檐腐瓦凛欲堕，积潦中庭深可涉。  
儿愁漏湿废夜课，妇畏泥涂停早饁。  
老翁自笑独尔顽，更喜烟波摇短楫。  

陆游　大雨  
万壑风声远，千林雨脚长。  
满盈悬爨灶，屋漏徙衣囊。  
未说丰年喜，先便永夜凉。  
清秋病小愈，起柂上潇湘。  

陆游　大雨  
北风挟骄云，突起塞宇宙，  
赫日初未西，盼转失白昼。  
翻空黑帜合，列阵奇鬼斗，  
雨镞飞纵横，雷车助奔骤。  
平阶水入户，沟渎不能受。  
对面语不闻，持繖避屋漏。  
儿童抱图书，衣屦那暇救。  
纵暴理岂长，忽已收檐溜。  
比邻更相劳，捃拾如过寇。  
老子独痴顽，长歌对醇酎。  

陆游　大雨排闷  
地润础流水，气蒸人脱裘。  
前知暴雨至，孰解老农忧？  

陆游　大雨排闷  
三日断行路，束薪无处求。  
床头周易在，且复送悠悠。  

陆游　大雨踰旬既止复作江遂大涨  
一春少雨忧旱暵，熟睡湫潭坐龙嬾。  
以勤赎嬾护其短，水浸城门渠不管。  
传闻霖潦千里远，榜舟发粟敢不勉。  
空村避水无鸡犬，茆舍夜深萤火满。  

陆游　大雨踰旬既止复作江遂大涨一  
墙角蚊雷喧甲夜，湿星昏昏出云罅。  
临堂仰占久叹吒，悬知龙君未税驾。  
行人困苦泥没胯，居人悲啼江入舍。  
便晴犹可望秋稼，努力共祷城南社。  

陆游　大雨中离三山宿天章寺  
苦雨催寒不肯晴，晚来余势更纵横。  
云如山坏长空黑，风似潮回万木倾。  
要借关河供远眼，不辞泥淖困初程。  
解衣一笑僧窗下，几两青鞋了此生。  

陆游　大雨中作  
北风撼山势岌岌，老夫倚杖檐前立，  
贪看白雨掠地风，飘洒不知衣尽湿。  
当年入朝甫三十，十丈胡尘叩江急，  
属闻蜡弹遣檄书，亟坏布裳缝裤褶。  
即今白发不可数，破屋颓垣窘风雨。  
汝生汝死问者谁，人虽不问心自悲。  

陆游　大阅後一日作假  
小院钩帘扫落花，公余萧散似山家。  
下岩紫壁临章草，正焙苍龙试贡茶。  
塞上远游心尚壮，车中深闭发先华。  
老来日月真堪惜，愁听高城咽暮笳。  

陆游　大侄挽辞  
束发已青袍，终身州县劳。  
一官常肮脏，万里忽焄蒿。  
竟负昂霄志，空传掷印豪。  
两疏心不遂，遗恨寄滔滔。  

陆游　大醉归南禅弄影月下有作  
昔我变姓名，钓鱼散花洲，  
有船不用楫，江急听自流。  
即今客锦城，醉过百花楼，  
天风吹笋舆，快若凌空游。  
月露浩无际，指点隘九州。  
君看尘土中，颇有此乐不？  
题诗碧玉简，飞僲相答酬。  
酒醒堕何处？楼台海山秋。  

陆游　大醉梅花下走笔赋此  
闭门坐叹息，不饮辄千日。  
忽然酒兴生，一醉须一石。  
檐头花易老，旗亭酒常窄。  
出郊索一笑，放浪谢形役。  
把酒梅花下，不觉日既夕。  
花香袭襟袂，歌声上空碧。  
我亦落乌巾，倚树吹玉笛。  
人间奇事少，颇谓三勍敌。  
酒阑江月上，珠树挂寒璧。  
便疑从此僲，朝市长扫迹。  
醉归乱一水，顿与异境隔。  
终当骑梅龙，海上看春色。  

陆游　代邻家子作  
社日淋漓酒满衣，黄鸡正嫩白鹅肥。  
弟兄相顾无涯喜，扶得吾翁烂醉归。  

陆游　待旦  
晨光残淡月，急点杀寒更。  
历历记孤梦，悠悠带宿醒。  
揽衣推枕起，乱发遶床行。  
叹息人间事，还随初日生。  

陆游　待旦  
东方星磊磊，西舍鸡喔喔。  
万虑集五更，吾睡无由著。  
世事如饮酒，不献自无酢。  
开窗起危坐，送月西南落。  

陆游　待旦  
是身如浮烟，久聚要当散。  
吾年七十七，寒暑凡几换。  
夏夜亦自佳，何必厌挥汗。  
推枕坐南窗，悠然待清旦。  

陆游　待青城道人不至  
我亦从来薄世缘偶然采药到西川。  
慵追万里骑鲸客，且伴千年化鹤僲。  
金鼎养丹暾海日，玉壶取酒醉江天。  
朝来坐待方平久，读尽黄庭内外篇。  

陆游　埭北  
烟村湖埭北，鱼市庙　东。  
急雨时时作，轻舟浦浦通。  
薪刍聚津口，箫鼓闹林中。  
乌桕禁愁得，来朝数叶红。  

陆游　埭西小聚  
瓦盎盛蚕蛹，沙{左鬲右斗}煮麦人。  
三家小聚落，两姓世婚姻。  
父老衣冠古，闾阎风俗淳。  
不应陶靖节，独号葛天民。  

陆游　丹井  
丹成人已仙，遗灶亦已平；  
尚余松根井，锵然环玦声。  
我来试一啜，槁面还童婴。  
祝君勿关钥，人人遣长生。  

陆游　丹芝行  
剑山峨峨插穹苍，千林万谷蟠其阳。  
大丹九转古所藏，灵芝三秀夜吐光，  
如火非火森有芒，朝阳欲升尚煌煌。  
何由斸取换肝肠，往驾素蚢朝紫皇。  

陆游　旦起  
残灯冷火待窗明，稍觉今朝病体轻。  
已赖林鸠知宿雨，更烦檐鹊报新晴。  

陆游　旦起  
地炉晨起拨寒灰，困睫蒙蒙尚嬾开。  
正倚蒲团觅残梦，一声啼鸟又惊回。  

陆游　当食叹  
黄鹌举网收，锦雉带箭堕，  
藉藻趚鲤鲜，发奁苍兔卧。  
吾侪亦何心，甘味乐死祸。  
贪夫五鼎烹，志士首阳饿；  
请言观其终，孰为当吊贺？  
八月黍可炊，五月麦可磨，  
一饱端有余，努力事舂簸。  

陆游　荡荡  
荡荡唐虞去日遒，孔林千载亦荒丘。  
六经残缺幸可考，百氏纵横谁复忧。  
释书恐非易论语，王迹其在诗春秋！  
君臣父子未尝泯，吾道尚传君但求。  

陆游　捣药鸟  
白发无情日日生，散愁聊复作山行。  
幽禽似欲嘲衰病，故学襯房杵药声。  

陆游　到家旬余意味甚适戏书  
天恐红尘著脚深，不教经岁去山林。  
欲酬清净三生愿，先洗功名万里心。  
石鼎飕飀闲煮茗，玉徽零落自修琴。  
晚来剩有华胥兴，卧看西窗一炷沉。  

陆游　到严十五晦朔郡酿不佳求於都下既不时至欲借书读之而寓公多秘不肯  
桐君故隐两经秋，小院孤灯夜夜愁。  
名酒过於求赵璧，异书浑似借荆州。  
溪山胜处身难到，风月佳时事不休。  
安得连车载郫酿，金鞭重作浣花游？  

陆游　道怀  
织罢化吾梭，棋终烂汝柯。  
药灵刀匕足，语妙立谈多。  
楂浦吹横笛，桐江买短蓑。  
白鸥真可友，万里渺烟波。  

陆游　道山直舍  
身世从来一蠹鱼，讨论犹记入朝初。  
自怜报国无他技，又领兰台四库书。  

陆游　道上见村民聚饮  
霜风利如割，霜叶净如扫，  
正当十月时，我行山阴道。  
场功俱已毕，欢乐无壮老，  
野歌相和答，村鼓更击考。  
市垆酒虽薄，群饮必醉倒，  
鸡豚治羹胾，鱼鳖杂鲜槁。  
但愿时太平，邻里常相保，  
家家了租税，春酒寿翁媪。  

陆游　道上见梅花  
载酒房湖风日美，探梅喜折一枝新。  
今朝忽向街头见，万萼千跗俗却春。  

陆游　道室  
一室冷如冰，人疑在定僧。  
手称丹灶火，纱护佛龛灯。  
食减形虽槁，心虚气自凝。  
平生坐忘论，字字欲铭膺。  

陆游　道室  
筮遇风山第六爻，翛然尽谢俗间交。  
谋生旧买云三顷，托宿新分鹤半巢。  
露下丹芽生药垄，月明金粉落松梢。  
眉间喜动君知否？借得丹经手自抄。  

陆游　道室晨起  
纸帐晨光透，山炉宿火燃。  
鸡鸣犹喔喔，鸦起已翩翩。  
形槁寒岩木，心凝古涧泉。  
何须更临镜，断是一癯倦。  

陆游　道室即事  
一簪残雪寄林亭，手把黄庭两卷经。  
琴调养心安澹泊，炉香挽梦上青冥。  
随缘久已均忧喜，玩世惟须半醉醒。  
溪父园公殊未见，颓然谁与共忘形？  

陆游　道室即事  
看尽吴山看蜀山，归来不减旧朱颜。  
宣和遗老凋零尽，况说祥符景德间！  

陆游　道室即事  
松根茯苓味绝珍，甑中枸杞香动人。  
劝君下箸不领略，终作邙山一窖尘。  

陆游　道室即事  
遍游海岳却归秦，除却南山万事新。  
长剑高车何足道，金人十二也成尘。  

陆游　道室即事  
黄金堆屋无处用，甲第连云谁与居？  
莫笑先生无仆马，风雷万里跨鲸鱼。  

陆游　道室偶书  
置心常在结绳前，纵未登仙亦永年。  
秦不及期周过历，灼然由我不由天。  

陆游　道室秋夜  
江上穷秋日，庵中独夜时。  
丹灵敺竖子，神定出婴儿。  
粱熟犹余梦，柯摧未毕棋。  
神仙元可学，往矣不须疑。  

陆游　道室秋夜  
道室生虚白，仙经写硬黄。  
晨杯擎石髓，夜几照松肪。  
眼力新生犊，心源百链钢。  
何当登日观，万里看扶桑？  

陆游　道室试笔  
浮云万事不到眼，千岁人间心尚孩。  
屏风叠下看花落，扇子峡中闻雪来。  

陆游　道室试笔  
兜罗绵云常满谷，勃落叶衣无四时。  
中原百战血涂野，此老醉眠初不知。  

陆游　道室试笔  
事来得失若山重，放下始知前日狂。  
一枝藜杖一壼酒，何处人间无醉乡？  

陆游　道室试笔  
吾家学道今四世，世佩施真三住铭。  
一窗萝月照孤咏，万壑松风吹半醒。  

陆游　道室试笔  
死来尚恋游金谷，病废犹难放柳枝。  
等是胸中不浩浩，乐天莫笑季伦痴。  

陆游　道室试笔  
明明行路有神仙，世土求仙却不然。  
贪冒苦多廉让少，恐君未得尽天年。  

陆游　道室书事  
榻上一琴横，中函太古声。  
丹砂烧已死，芝草种初生。  
道胜魔军破，方灵疾竖平。  
明朝有蜀使，细字报青城。  

陆游　道室书事  
五十余年读道书，老来所得定何如？  
目光焰焰夜穿帐，胎发青青晨映梳。  
甚畏蝮蛇宁断手，已烹熊掌敢兼鱼。  
春芜二亩扶犁去，空忆高皇赐对初。  

陆游　道室述怀  
养心功用在还婴，肯使秋毫有妄情？  
二寸藤冠狂道士，一编蠹简老书生。  
狐妖从汝作人立，金价在吾如十轻。  
地肺终嫌近朝市，明年泝峡上青城。  

陆游　道室戏咏  
道身隐太华，壮岁客青城。  
采药何辞远，烧丹久未成。  
傅生已醉死，韩子得狂名。  
犹有残诗在，他年遗後生。  

陆游　道室夜意  
寒泉漱酒醒，午夜诵仙经，  
茶鼎声号蚓，香盘火度萤。  
斋心守玄牝，闭目得黄宁。  
寄语山中友，因人送茯苓。  

陆游　道室杂题  
早访丹砂上峋嵝，晚提河派泝昆仑。  
阴符後出君无忽，三百奇文要细论。  

陆游　道室杂题  
闻说湖中有钓舟，烟波出没杂轻鸥。  
一声清啸去已远，我欲从之何处求？  

陆游　道室杂题  
山中有草名长生，丹砂可死金可成。  
服之刀圭齿发换，要看东封告太平。  

陆游　道室杂题  
勘书窗下松明火，采药溪头槲叶衣。  
只在人间人不识，秋风又见雁南飞。  

陆游　道室杂咏  
精神有限惟当啬，造化无心不汝私。  
此事安须知决择，鸡鸣勿後老人期。  

陆游　道室杂咏  
鸟化双凫杖化龙，云山回首不知重。  
药园夜啸丹台月，酒市秋听紫阁钟。  
岂但烟霄随步武，故应冰雪换形容。  
小童开户惊奇事，野鹤来巢砌下松。  

陆游　道室杂咏  
黄褐长绦七尺身，袖中一剑隐红麈。  
城门万屦日来往，众里安知无此人？  

陆游　道室杂咏  
莫怪先生阅事多，人间何处不经过。  
天山八月霜枯草，阳谷三更日浴波。  
酒熟春风归掌握，丹成神物共谁何。  
散人本带江湖号，四百年来一钓蓑。  

陆游　道室杂咏  
冰霜难与夏虫语，晦朔岂容朝菌知。  
忿欲至前能小忍，人人券内有期颐。  

陆游　道室杂咏  
身是秋风一断蓬，何曾住处限西东。  
棋枰窗下时闻雹，丹灶岩间夜吐虹。  
采药不辞千里去，钓鱼曾破十年功。  
白头始悟颐生纱，尽在黄庭两卷中。  

陆游　道室杂咏  
万法元须一理通，长生极治本同功。  
广成千岁无它术，祗在唐虞二典中。  

陆游　道室杂咏  
莫缘侯印学阴谋，生世惟须一钓舟。  
轻用镆邪终折缺，善刀何止解千牛。  

陆游　道室杂咏  
放翁耄齿犹朱颜，一物不留方寸间。  
已吞八九云梦泽，更著百亿须弥山。  

陆游　道院  
四壁长苔痕，经旬掩绿樽。  
雨声清梦境，灯影伴吟魂。  
摇落悲徂岁，漂流忆故园。  
拟骚无杰语，千古愧湘沅。  

陆游　道院偶述  
景德祥符草野臣，登封曾望属车尘。  
已经成住壤空劫，犹是东西南北人！  

陆游　道院偶述  
忆在青城炼大丹，丹成垂欲上仙班。  
飘零未忍尘中老，犹待时平隐华山。  

陆游　道院遣兴  
微官不复叹头颅，高栋虚窗乐有余。  
中夜塔铃空际语，望秋庭树月中疏。  
甗炊青饭留岩客，露点朱毫勘玉书。  
犹恨未成归剡曲，小舟闲釆白芙渠。  

陆游　道院遣兴  
满镜新霜老可惊，十年烟陇废春耕。  
黄丝黑黍有归梦，白发苍颜无宦情。  
浮世不堪供把玩，安心随处是修行。  
尚嫌未到无为地，酷爱朝钟暮磬声。  

陆游　道院述怀  
学道已非生死流，极知心外更何求。  
理穷性尽命亦至，气住神全形自留。  
大药一炉真度世，孤桐三尺可忘忧。  
故人怪我归来晚，太华峰头又素秋。  

陆游　道院述怀  
八十年前一炷香，依然余习未全忘。  
旧缘入静多扃户，近为精思别置床。  
篝火古铛煎桧蜜，汲泉小瓮酿松肪。  
老翁正似辽天鹤，更觉人间岁月长。  

陆游　道院杂兴  
江上霜风吹角巾，东归不独为吴蓴。  
扫除长剑华缨梦，收拾孤颿短棹身。  
勾漏丹砂开灶晚，商颜芝草满山春。  
东封敢拟迎銮仗，且作行歌陌上人。  

陆游　道院杂兴  
征途暗尽旧貂裘，归卧林间喜自由。  
体倦尚凭书引睡，心安不假酒攻愁。  
丹炉弄火经年熟，竹院听琴竟日留。  
今旦理髯还一笑，白间时有黑丝抽。  

陆游　道院杂兴  
早岁知闻久已空，岿然犹有灞城翁。  
东楼谁记倾春碧，北岭空思擘晚红。  
冉冉流年霜鬓外，累累荒冢绿芜中。  
琳房何日金丹熟？老鹤犹堪万里风。  

陆游　道院杂兴  
龟堂有叟富神通，白发何妨两颊红。  
先取山川来掌上，却移天地入壼中。  
莺花不老非尘世，风月常新夺化工。  
近作东篱君未见，一尊少住莫匆匆。  

陆游　道中病疡久不饮酒至鱼梁小酌因赋长句  
我行蒲城道，小疾屏杯酌。  
癣疥何足言，亦复妨作乐。  
此身会当坏，百岁均电雹。  
胡为过自惜，惫卧困鎝烙？  
未尝脍噞喁，况敢烹郭索。  
今朝寓空驿，窗户輈寂寞。  
悠然忽自笑，顿解贪爱缚。  
红烛映绿樽，奇哉万金药。  

陆游　道中累日不肉食至西县市中得羊因小酌  
门外倚车辕，颓然就醉昏。  
栈余羊绝美，压近酒微浑。  
一洗穷边恨，重招去干魂。  
客中无晤语，灯烬为谁繁？  

陆游　稻陂  
白水满稻陂，投种未三宿，  
新秧出水面，已作纤纤绿。  
年来残俸绝，所望在一熟；  
见之喜欲舞，不复忧半菽。  
想当西成时，载重压车轴。  
病齿幸已牢，往矣分社肉。  

陆游　稻饭  
买得乌犍遇岁穰，此身永免属官仓。  
塘南塘北九千顷，八月村村稻饭香。  

陆游　得成都诸友书劝少留嘉阳戏作  
一坐五十日，痴顽良可哀。  
新凉为醉地，少讼作慵媒。  
市柳风烟惨，汀苹岁月催。  
远官从漫浪，垂老嬾低回。  

陆游　得都下八月书报蒙恩牧叙州  
凤城书到锦江边，故里归期愈渺然。  
掌上山川初入梦，壶中日月尚经年。  
方轮落落难推谷，倦马駸駸怕著鞭未佩鱼符无吏责，  
看花且作拾遗颠。  

陆游　得故人书偶题  
小筑稽山下，狂歌剡曲傍。  
乡邻共鸡黍，童稚学农桑。  
白首余年促，青编後日长。  
此心谁复许，三叹付书囊。  

陆游　得韩无咎书寄使虏时宴东都驿中所作小阕  
大梁二月杏花开，绵衣公子乘传来。  
桐阴满第归不得，金辔玲珑上源驿。  
上源驿中搥画鼓，汉使作客胡作主。  
舞女不记宣和妆，庐儿尽能女真语。  
书来寄我宴时词，归鬓知添几缕丝？  
有志未须深感慨，筑城会据拂云祠。  

陆游　得季长书追怀南郑幕府慨然有作  
从戎昔在山南日，强半春光醉里销。  
绿树啼莺窥帽影，画桥飞絮逐鞭梢。  
花经小雨开差晚，笙怯余寒涩未调。  
惆怅流年又如许，羁魂欲仗楚词招。  

陆游　得建业倅郑觉民书言虏乱自淮以北民苦徵调皆望王师之至  
邦命中兴汉，天心大讨曹。  
风云助开泰，河渭荡腥臊。  
日避挥戈勇，山齐积甲高。  
煌煌祖宗业，只在驭群豪。  

陆游　得京书或怪久不通问  
惯向江湖铩羽翰，云霄那敢接鵷鸾。  
百年未必如炊久，万事真须作梦看。  
白首据鞍惭侠气，清灯顾影叹儒酸。  
手遮西日成何味，还我平生旧钓竿。  

陆游　得林正父察院书问讯甚勤以长句寄谢  
折柳湖南别尚新，书来已见柳摇春。  
故情有此胶投漆，薄俗从渠越视秦。  
长剑拄颐那复梦，短衣掩胫未全贫。  
有诗亦欲频持寄，肠断西江六六鳞。  

陆游　得猫於近村以雪儿名之戏为作诗  
似虎能缘木，如驹不伏辕。  
但知空鼠穴，无意为鱼餐。  
薄荷时时醉，氍毹夜夜温。  
前生旧童子，伴我老山村。  

陆游　得亲旧书问近况以诗代书报之  
溪头日日弄潺湲，敢料余生竟得全！  
白简免劳中执法，青铜罢算小行年。  
花前一笑频开口，林下深藏永息肩。  
欲养金丹还嬾去，身今已是地行仙。  

陆游　得蜀信  
齿发凋零志气衰，强临尊酒祗成悲。  
少年半是投闲日，春事常当卧病时。  
忧患颇疑书作祟，功名不似老如期。  
青城旧友频相约，归养金丹尚未迟。  

陆游　得所亲广州书  
音信连年恨不闻，书来细读却消魂。  
人稀野店山魈语，路僻蛮村荔子繁。  
毒草自摇春寂寂，瘴云不动昼昏昏。  
此生相见应无日，且置清愁近一樽。  

陆游　得雨沾足遂有丰年意欣然口占  
人事销沉渺莽中，此身元合付天公。  
儒生可逐惟求忘，社酒常辞不怕聋。  
郁郁稻苗欣出穗，汪汪陂水告成功。  
老民莫道浑无用，能为明时祝岁丰。  

陆游　得张季长书以大蓬见称盖以予寄禄官视昔秘书监也因作五字寄之  
老病江湖上，烦公问死生。  
僲蓬虽误到，残锦只虚名。  
点滴三更雨，凄凉万里情。  
向来遗恨极，不遂隐青城。  

陆游　得赵昌甫寄予及子遹诗  
去国双蓬鬓，还山一鹿车。  
壮惭稽古浅，老悔养生疏。  
俗态慵开眼，高吟独起予。  
青灯对余子，并为问何如。  

陆游　得赵若川书因寄  
泽居路绝人不到，晨起忽传双鲤鱼。  
储泪一升悲世事，减愁三尺看君书。  
龙墀对策言伤直，山邑迎亲计未疏。  
老病闭门谁省录？因风时肯问何如。  

陆游　得子虡濠上书  
日暮坐柴门，怀抱方烦纡。  
铃声从西来，忽得濠州书。  
开缄读未半，喜极涕泗俱。  
父子老惜别，经况患难余。  
羁旅易生疾，霜露行载涂。  
思归虽甚苦，且复忍须臾。  

陆游　得子虡临安舟中书因寄  
江水悠悠双鲤鱼，眼明初坼人关书。  
残年已觉身如客，一念还成泪溅裾。  
春近预忧归梦短，潮回莫遣寄声疏。  
何时可弃微官缚？五亩荒畦共荷锄。  

陆游　得子虡书言明春可归  
白首相依饱蕨薇，吾家父子古来稀。  
春秧出水柔桑绿，正是农时望汝归。  

陆游　得子聿到家山後书  
日日春阴愁出户，汝今恰遇十分晴。  
桑林紫葚累累熟，稻垄青秧漫漫平。  
梦好定知行路健，书来深忍倚门情。  
柯桥道上山如画，早晚归舟听橹声。  

陆游　灯笼  
我年十六游名场，灵芝借榻栖僧廊。  
钟声才定履声集，弟子堂上分两厢。  
灯笼一样薄腊纸，莹如云母含清光。  
还家欲学竟未暇，岁月已似奔车忙。  
书生白首故习在，颠倒简牍纷朱黄。  
短檠虽复作老伴，目力眩晃不可常。  
平生所好忽入手，摩挲把挈喜欲狂。  
兰膏潋灩支达旦，秋雨萧瑟输新凉。  
讨论废忘正涂乙，遂欲尽发万卷藏。  
所嗟衰病终难勉，非复当年下五行。  

陆游　灯夕有感  
芙渠红绿亦参差，睡起烧香强赋诗。  
万里锦城无梦到，岂惟虚负放灯时。  

陆游　灯下读书  
少年喜书策，白首意未足。  
幽窗灯一点，乐处超五欲。  
而况黄州路，小雨渔村宿。  
萧萧蒹葭声，为我洗暑毒。  
琅然诵经史，少倦儿为续。  
何必效莱公，长夜醉画烛。  

陆游　灯下读书戏作  
吾生如蠹鱼，亦复类熠燿，  
一生守断简，微火寒自照。  
区区心所乐，那顾世间笑；  
闭门谢俗子，与汝不同调。  

陆游　灯下读玄真子渔歌因怀山阴故隐追拟  
石帆山下雨空蒙，三扇香新翠箬篷。  
苹叶绿，蓼花红，  
回首功名一梦中。  

陆游　灯下读玄真子渔歌因怀山阴故隐追拟  
晴山滴翠水挼蓝，聚散渔舟两复三。  
横埭北，断桥南，  
侧起船篷便作帆。  

陆游　灯下读玄真子渔歌因怀山阴故隐追拟  
镜湖俯仰两青天，万顷玻璃一叶船。  
拈棹舞，拥蓑眠，  
不作天仙作水仙。  

陆游　灯下读玄真子渔歌因怀山阴故隐追拟  
湘湖烟雨长蓴丝，菰米新炊滑上匙。  
云散後，月斜时，  
潮落舟横醉不知。  

陆游　灯下读玄真子渔歌因怀山阴故隐追拟  
长安拜免几公卿，渔父横眠醉未醒。  
烟艇小，钓车腥，  
遥指梅山一点青。  

陆游　灯下看梅  
风雨经旬怯倚阑，梅花折得就灯看。  
有情应记去年别，无寐不禁清夜寒。  
病起榰筇幽兴在，春迟载酒後期宽。  
篱东数树尤奇绝，日遣蛮童候路乾。  

陆游　灯下晚餐示子遹  
家贫短衣不掩骭，空庖凄凄灶不爨。  
老翁八十忍饥熟，兀坐空堂日常旰。  
今年闰余九月寒，那敢遽议南山炭。  
艰难幸复致一餐，餵啜灯前百忧散。  
遹子挟册于于来，时与乃翁相论难。  
但令歆向竟同归，门前藉湜何忧畔。  

陆游　灯下小酌  
江湖双鬓秃，宇宙一身穷，  
酒浪摇轻碧，灯花落碎红。  
交情元易见，春事半成空。  
尚觊身强健，烟畦撷芥菘。  

陆游　灯下阅吏牍有感  
老眼今年太负渠，羲经鲁史顿成疏。  
一为柱後惠文吏，厌读司空城旦书。  
正苦雁行须束缚，不言鼠辈合诛鉯。  
致君尧舜元无术，黄卷何辞饱蠹鱼。  

陆游　登北榭  
遶城山作翠涛倾，底事文书日有程？  
无溷我为挥吏散，独登楼去看云生。  
香浮鼻观煎茶熟，喜动眉间炼句成。  
莫笑衰翁淡生活，它年犹得配玄英。  

陆游　登城  
我登少城门，四顾天地接。  
大风正北起，号怒撼危堞。  
九衢百万家，楼观争岌巌。  
卧病气壅塞，放目意颇惬。  
永怀河洛间，煌煌祖宗业。  
上天佑仁圣，万邦尽臣妾。  
横流始靖康，赵魏血可蹀。  
小胡宁远略，为国恃剽劫，  
自量势难久，外很中已慑，  
籍民备胜广。陛戟畏荆聂。  
谁能提万骑，大呼拥马鬣，  
奇兵四面出，快若霜扫叶。  
植旗朝受降，驰驿夜奏捷，  
豺狼一朝空，狐兔何足猎。  
遗民世忠义，泣血受污胁，  
系箭射我诗，往檄五陵侠。  

陆游　登城  
簿领无时了，登临亦快哉。  
楼危压城起，硖迮束江来。  
病瘴抛书帙，思乡泥酒杯。  
天寒水尽落，灩澦已崔嵬。  

陆游　登城望西崦  
登城望西崦，数家斜照中。  
柴荆昼亦闭，乃有太古风。  
惨淡起炊烟，寂历下钓筒。  
土瘦麦苗短，霜重桑枝空。  
恐是种桃人，或有采芝翁。  
何当宿楼上，月明照夜舂。  

陆游　登东山  
老惯人间岁月催，强扶衰病上崔嵬。  
生为柱国细事尔，死画云台何有哉！  
熟计提军出青海，未如唤客倒金罍。  
明朝日出春风动，更看晴天万里开。  

陆游　登东山  
漆园傲吏养生主，栗里高人归去来。  
俱作放翁新受用，不妨平地脱尘埃。  
松崖壁立临樵坞，竹径蛇蟠上啸台。  
送尽夕阳山更好，与君踏月浩歌回。  

陆游　登鹅鼻山至绝顶访秦刻石且北望大海山路危甚人迹所罕至也  
街头旋买双芒屩，作意登山殊不恶。  
苍崖无罅竹鞭逸，崩石欲坠松根络。  
凭高开豁快送目，历险崎岖危著脚。  
川云忽起两蛟舞，瀑水高吹万珠落。  
大岩空腔谁所刳？绝壁峭立端疑削。  
坡平或可坐百人，峡束仅容飞一鹤。  
蛇蹊岌岌头自眩，鬼谷惨惨神先愕。  
秦皇马迹散莓苔，如镌非镌凿非凿。  
残碑不禁野火燎，造物似报焚书虐。  
人民城郭俱已非，烟海浮天独如昨。  

陆游　登灌口庙东大楼观缗江雪山  
我生不识柏梁建章之宫殿，安得峨冠侍游宴；  
又不及身在荥阳京索间，擐甲横戈夜酣战。  
胸中迫隘思远游，泝江来倚＊山楼。  
千年雪岭阑边出，万里云涛坐上浮。  
禹迹茫茫始江汉，疏凿功当九州半。  
丈夫生世要如此，齰志空死能无叹！  
白发萧条吹北风，手持卮酒酹江中。  
姓名未死终磊磊，要与此江东注海。  

陆游　登慧照寺小阁  
少年富贵已悠悠，老大功名定有不？  
岁月消磨阅亭传，山川辽邈弊衣裘。  
杀身有地初非惜，报国无时未免愁。  
局促每思舒望眼，虽非吾土强登楼。  

陆游　登剑南西川门感怀  
自古高楼伤客情，更堪万里望吴京。  
故人不见暮云合，客子欲归春水生。  
瘴疠连年须药石，退藏无地著柴荆。  
诸公勉书平戎策，投老深思看太平。  

陆游　登江楼  
已过瞿唐更少留，小船聊系古夔州。  
簿书未破三年梦，杖屦先寻百尺楼。  
日暮雪云迷峡口，岁穷畲火照关头。  
野人不解微官缚，尊酒应来此散愁。  

陆游　登荔枝楼  
平羌江水接天流，凉入帘栊已似秋。  
唤作主人元是客，知非吾土强登楼。  
闲凭曲槛常忘去。欲下危梯更小留。  
公事无多厨酿美，此身不负负嘉州。  

陆游　登临  
尽道羁怀恶，登临亦解颜。  
健嫌山路浅。狂恨酒尊悭。  
亲友多疏索，渔樵自往还。  
有诗仍嬾记，零落水云间。  

陆游　登楼  
从来好境遍人间，无奈劳生自欠闲。  
江近时时吹白雨，楼高面面看青山。  
歌声哀怨传三硖，行色凄凉带百蛮。  
流落爱君心未已，梦魂犹缀紫宸班。  

陆游　登拟岘  
翠阜围平野，朱楼压缭墙。  
风回半汀雁，云护一天霜。  
有地聊容拙，无方可疗狂。  
白头诗兴在，吟罢意差强。  

陆游　登拟岘台  
憔悴思吴客，凄凉拟岘台。  
一年秋欲到，两鬓老先催。  
袅袅菱歌断，翩翩水鸟来。  
倚阑哦五字，未稳莫轻回。  

陆游　登拟岘台  
层台缥缈压城闉，依杖来观浩荡春。  
放尽樽前千里目，洗空衣上十年尘。  
萦回水抱中和气，平远山如酝藉人。  
更喜机心无复在，沙边鸥鹭亦相亲。  

陆游　登千峰榭  
飞观危栏缥缈中，聊将醉眼送归鸿。  
一生未售屠龙技，万里犹思汗马功。  
王衍诸人宁足责，姜维竖子自应穷。  
他年吊古凭高处，想见清伊照碧嵩。  

陆游　登邛州谯门门三重其西偏有神仙张四郎画像张盖隐白鹤山中  
浮云在脚底，千里在眼边。  
攀跻忽至此，倚柱眩欲颠。  
车马细如螘，纷纷衢路间。  
嗟汝何为者，驰驱穷岁年。  
我本澹荡人，此心实爱闲。  
向来出处际，不媿咫尺天。  
风吹哦诗声，十里摇西山。  
悬知老僲翁，为我一粲然。  

陆游　登山  
困厄身垂老，登临意未平。  
暮烟迷草色，宿雨壮溪声。  
往古飞鸿汉，浮名脱发轻。  
平生五字律，自笑尚关情。  

陆游　登山亭  
新得天台古涧藤，强扶衰疾蹋崚嶒。  
登高临远虽多感，叹老嗟卑却未曾。  
纸上是非难尽信，人间祸福有相乘。  
早知等是枯鱼肆，乞水何须望斗升。  

陆游　登山西望有怀季长  
行年垂九十，举世少辈行。  
敢言分非病，要是老益壮。  
平时嬾书疏，有答未始倡。  
张卿独所敬，夙昔推直谅。  
迹虽隔吴蜀，相忆每惨怆。  
使者交道中，万里问亡恙。  
忽焉奉赴告，斯文岂将丧？  
腰经不抚棺，执绋不会葬，  
送子岷山下，想见车百两，  
我徒哭寝门，泪尽气塞吭。  
年虽不耄期，仕谁不将相？  
神明司祸福，于职岂亦旷。  
霜风九月初，凭高极西望，  
江原在何许，安得铲叠嶂？  

陆游　登赏心亭  
蜀栈秦关岁月遒，今年乘兴却东游。  
全家稳下黄牛峡，半醉来寻白鹭洲。  
黯黯江云瓜步雨，萧萧木叶石城秋。  
孤臣老抱忧时意，欲请迁都涕已流。  

陆游　登上清小阁  
楼观参差倚晚清，偶然信脚得闲行。  
欲求灵药换凡骨，先挽天河洗俗情。  
云作玉峰时特起，山如翠浪尽东倾。  
何因徙此横空去？笙鹤飘然过洛城。  

陆游　登塔  
冷官无一事，日日得闲游。  
壮哉千尺塔，摄衣上上头，  
眼力老未减，足疾新有瘳，  
幸兹济胜具，俯仰隘九州。  
雪山西北横，大江东南流。  
画栋云气涌，铁铎风声遒。  
旅怀忽恻怆，涕下不能收。  
十年辞象魏，万里怀松楸。  
仰视去天咫，绝叫当闻不？  
帝阍守虎豹，此计终悠悠。  

陆游　登台遇雨避於山亭晚霁乃归  
溽暑不堪蜗舍陋，瘦藤扶我上危台。  
搏禽俊鹘横空去，卷雨狂风掠野来。  
壮观深知化工妙，幽寻却蹋夕阳回。  
悠然有喜君知否？屐齿留痕遍绿苔。  

陆游　登太平塔  
我从平地来，忽寄百尺巅。  
眼力与脚力，初不减少年。  
渐高山愈出，杳杳浮云烟。  
举手扪参旗，日月磨螘旋。  
天风忽吹衣，便欲从此僲。  
且复下梯去，著书未终篇。  

陆游　登子城新楼遍至西园池亭  
狂夫无计奈狂何，何登临逸兴多。  
千叠雪山连滴博，一支春水入摩诃。  
吟余骑省霜侵鬓，钓罢玄真雨满蓑。  
逐虏榆关期尚远，不妨随处得婆娑。  

陆游　登紫翠楼  
水落溪声壮，天寒山色奇。  
残云宿虚阁，驯鹭下清池。  
簿领消豪气，功名负圣时。  
凭高不胜叹，神武迫归期。  

陆游　地僻  
地僻临湍濑，门幽长绿苔。  
客书疑误达，僧刺媿虚来。  
清露苹花坼，斜阳燕子回。  
自怜犹有恨，佳日对空罍。  

陆游　地僻  
地僻天教养散材，流年沉著鬓毛催。  
青山自绕孤城去，画角常随晚照来。  
几净双钩摹古帖，瓮香小啜试新醅。  
乘槎不是英缠远，无奈先生兴尽回。  

陆游　电策  
慈竹萧森拱废台，醉归曳策一徘徊。  
纷纷落日牛羊下，黯黯长空霰雪来。  
三峡猿催清泪落，两京梅傍战尘开。  
客怀已是凄凉甚，更听城头画角哀。  

陆游　吊李翰林墓  
饮似长鲸快吸川，思如渴骥勇奔泉。  
客从县令初何有，醉忤将军亦偶然。  
骏马名姬如昨日，断碑乔木不知年。  
浮生今古同归此，回首桓公亦故阡。  

陆游　钓台见送客罢还舟熟睡至觉度寺  
抽身簿书中，兹日睡颇足。  
缥缈桐君山，可喜忽在目。  
纷纷众客散，杳杳一筇独。  
昔如脱渊鱼，今如走山鹿。  
诗情森欲动，茶鼎煎正熟。  
安眠簟八尺，仰看帆十幅。  
逍遥富春饭，放浪渔浦宿。  
送老水云乡，羹藜勿思肉。  

陆游　蝶  
庭下幽花取次香，飞飞小蝶占年光。  
幽人为尔凭窗久，可爱深黄爱浅黄？  

陆游　丁巳正月二日鸡初鸣梦至一山寺名凤山其尤胜处曰哹轩予为赋诗既觉  
已穷阿合胜，更作哹轩游。  
不尽山河大，无根日月浮。  
吾身元是幻，何物疆名愁？  
久觅卓庵处，是间应可留。  

陆游　丁未除夕前二日休假感怀  
挂冠神武莫踌躇，家具何妨载鹿车。  
怨谤相乘真市虎，技能已尽似黔驴。  
黄金散後犹耽酒，白发生来更爱书。  
新岁定寻林下约，一觞一咏未成疏。  

陆游　丁未除夕前二日休假感怀  
梦寄梅村竹坞间，不堪客里见春还。  
潮生水欲通南涧，雪霁云犹冒北山。  
病思过年应小减，官身得假未全闲。  
变名吴市男儿事，末路低回自笑孱。  

陆游　丁未上元月色达晓如昼予斋居属贰车领客  
此夕几年无此晴，碧天万里月徐行。  
官垆卖酒倾千斛，市里行歌彻五更。  
潼酪独烹僧钵美，琉璃闲照佛龛明。  
颓然坐睡君无笑，宝马香车事隔生。  

陆游　丁未正月春色已粲然露坐高风堂北观种花  
苦寒不解岁峥嵘，病守兀坐忧疲氓。  
天风谁遣撼斗柄，便觉春色来江城。  
北山赛庙见残雪，东津送客闻新莺。  
衣裘渐减体殊健，帘幕乍卷眼为明。  
今朝天气更佳绝，淡日微漏云徐行。  
我移胡床坐庭下，幅巾半脱筇枝横。  
散关旌旗扫昨梦，少城丝竹真前生。  
数株桃杏亦漫种，未去与汝聊逢迎。  

陆游　丁酉除夕  
浮生过五十，光景如飞鸿;寒暑俛仰间，  
四序忽已终。殊方感漂泊，  
晚境嗟龙锺。桃符舆爆竹，  
嬾复随儿童。不寐非守岁，  
燕坐夜过中。气定神自凝，  
海日何曈曨。岂惟三彭逃，  
坐觉六人空。徂年勿惆怅，  
阅事方无穷。  

陆游　丁酉上元  
突兀球场锦绣峰，游人士女拥千重。  
月离云海飞金镜，灯射冰帘掣火龙。  
信马随车纷醉侠，卖薪买酒到耕农。  
今年自笑真衰矣，但觉凭鞍睡思浓。  

陆游　丁酉上元  
鼓吹连天沸五门，灯山万炬动黄昏。  
美人与月正同色，客子折梅空断魂。  
宝马暗尘思辇路，钓船孤火梦江村。  
古来漫道新知乐，此意何由可共论。  

陆游　丁酉上元  
放翁也入少年场，一笑灯前未歇狂。  
翠袖成围欺月冷，毡车争道觉尘香。  
蛮酥点缀春风早，楚饵留连夜漏长。  
结骑莫辞侵晓色，昔人万里看西凉。  

陆游　定拆号日喜而有作  
小雨如丝落复收，悄无人语但呜鸠。  
挽须预想诸儿喜，倒指犹为五日留。  
满案堆书惟引睡，侵天围棘不遮愁。  
为农父子长相守，误计随人学宦游。  

陆游　定命  
定命元知不可移，更兼狂疾固虽治。  
履穿衣弊穷居日，齿豁头童大耋时。  
耕钓诗多悲境熟，功名梦少感年衰。  
今朝雨歇春泥散，剩伴儿童鬬草嬉。  

陆游　东城  
墟落歛暮烟，林梢偃新月。  
河桥灯渐闹，柳岸船犹发。  
薄酒吹欲无，伫立搔短发。  
谁知七十翁，岁晚念裘褐？  

陆游　东窗  
腊近寒何薄，秋衣著尚宜。  
年光祈雪见，节物卖灯知。  
川日初沉後，楼钟欲动时。  
东窗对儿子，相与细论诗。  

陆游　东窗  
萱草石榴相续开，数枝晚笋破苍苔。  
背人红练穿林去，直是无情不再来。  

陆游　东窗  
九折危途寸步艰，至今回首尚心寒。  
元来自有安身处，茆屋三间似海宽。  

陆游　东窗  
才薄常为世俗轻，还山力不给躬耕。  
即今赢得都无事，袖手东窗听雨声。  

陆游　东窗  
俗事纷纷意不摅，兀如头垢念爬梳。  
东窗且复焚香坐，闲看微云自卷舒。  

陆游　东窗  
寂寂东窗午梦残，更堪春雨作春寒。  
蛮童未报煎茶熟，一卷南华枕上看。  

陆游　东窗独坐书怀  
秋豪外物不关心，竹坞梅村惜未深。  
蓬户夜凉灯煜爚，盆山雨润木萧森。  
洁斋入静三熏沐，宴坐降魔七纵擒。  
但恨图书阙调护，不胜鼠啮与虫侵。  

陆游　东窗偶书  
东窗终日静愔愔，消尽平生幻妄心。  
秋气未催群木脱，老怀先感百虫吟。  
屏风叠邃思庐阜，冠子峰高忆少林。  
安得吾身且强健，一藤随处更幽寻。  

陆游　东窗偶书  
万事何曾有速淹，熊鱵鱼腹自难兼。  
山川置掌犹能取，日月无胶可得黏？  
稚子幸堪持几杖，老生元自惯齑盐。  
清晨临镜还三叹，雪颌今年无处添！  

陆游　东窗遣兴  
栋窗徙倚当闲游，水长池鱼自满沟。  
花气袭人浑欲醉，鸟声唤客又成愁。  
百年光景输欹枕，万里风烟入倚楼。  
欲写乌丝还嬾去，诗名老去判悠悠。  

陆游　东窗遣兴  
巷陌过从少，园林景物新。  
群鱼时戏藻，驯雉每依人。  
映户槐阴密，堆盘麦饵珍。  
残春又陈迹，怃事一伤神！  

陆游　东窗遣兴  
巾屦长闲客，帘栊薄暑天。  
巢空重乳燕，叶密未鸣蝉。  
壶箭看多算，图书理断编。  
悠然已日夕，却上采菱船。  

陆游　东窗遣兴  
夏浅清阴满，村深白日长。  
言多思寂默，酒醒悔猖狂。  
老马漫知路，钝锥宁出囊？  
此翁真耄矣，嬾於亦何伤？  

陆游　东窗小酌  
乌帽翩僲白苎凉，东窗随事具杯觞。  
流年不贷世人老，造物能容吾辈狂。  
藤叶成阴山鸟下，桧花满地蜜蜂忙。  
何人画得农家乐？咿轧缫车隔短墙。  

陆游　东窗小酌  
市尘远不到林塘，嫩暑轩窗昼漏长。  
蚕妾趁时争盐茧，农夫得雨正移秧。  
徒行有客惊顽健，烂醉无人笑老狂。  
却掩庵门径投枕，鼾声雷起撼藜床。  

陆游　东村  
信脚村墟路，归来日未西。  
波清鱼队密，风小鹊巢低。  
白水初平岸，青芜亦遍犁。  
市垆多美酒，饮具不须齐。  

陆游　东村  
今日风日和，衰病亦少平，  
出门无所之，携幼东村行。  
吴地冬未冰，溅溅沟水声。  
山卉与野蔓，结实丹漆并。  
鸡犬亦萧散，如有世外情。  
举手叩柴扉，病叟喜出迎。  
从我语蝉联，未寒畴昔盟。  
解囊付之药，与尔偕长生。  

陆游　东村  
雨霁山争出，泥乾路渐通。  
稍从牛屋後，却过鹳巢东。  
决决沙沟水，翻翻麦野风。  
欲归还小立，为爱夕阳红。  

陆游　东村  
塘路东头乌桕林，偶携藤杖得幽寻。  
桃源阡陌自来往，辋口云山无古今。  
远浦过帆供极目，暮天横雁入微吟。  
归来更觉愁无那，剩放灯前酒碗深。  

陆游　东村  
野人知我出门稀，男辍鉯耰女下机。  
掘得茈菇炊正熟，一杯苦劝护寒归。  

陆游　东村  
野人喜我偶闲游，取酒匆匆劝小留。  
舍後携篮挑菜甲，门前唤担买梨头。  

陆游　东村步归  
野渡霜风冷，茆檐夕照明。  
催科醉亭长，聚学老书生。  
山果纷丹漆，村醪任浊清  
路回家忽近，柳外小桥横。  

陆游　东村步归  
风阵鸦翻黑，霜林叶半丹。  
筋骸欣小健，裘褐戒初寒。  
代步鸡栖足，充饥鹤料宽。  
平生自如许，况已挂吾冠。  

陆游　东村散步有怀张汉州  
扶杖村东路，秋来始此回。  
寒鸦盘阵起，野菊卧枝开。  
忧国丹心折，怀人雪鬓催。  
房湖八千里，那得尺书来！  

陆游　东村晚归  
蜀道还吴鬓已丝，历年二纪固应衰。  
宁知病思沉绵日，又见秋风摇落时。  
锦雉白鱼供野饷，青林红树入新诗。  
东村寂寂风烟晚，酒挂驴肩又一奇。  

陆游　东冈  
东冈竹千竿，大者围过尺，  
微风生其间，萧萧戛寒碧。  
我闲适一到，散发坐磐石。  
万事不累心，清啸遂至夕。  
此君本傲世，独我有夙昔。  
老惰恐作疏，时来寓琴弈。  

陆游　东冈樱桃已过殊不知  
病著寒侵怕出门，萧萧烟雨暗江村。  
一樽阙与梅花别，过尽樱桃一足言。  

陆游　东关  
天华寺西艇子横，白苹风细浪纹平。  
移家只欲东关住，夜夜湖中看月生。  

陆游　东关  
路入东关物象奇，角巾老子曳筇枝。  
蚕如黑蚁桑生後，秧似青鎝水满时。  
穿市不嫌微雨湿，过溪翻喜坏桥危。  
当年野店题诗处，又典春衣具午炊。  

陆游　东关  
云蹙鱼鳞衬夕阳，放翁系缆水云乡。  
一筇疾步人惊健，斗酒高歌自笑狂。  
风暖市楼吹絮雪，蚕生村舍采桑黄。  
东阡南陌无穷乐，底事随人作许忙？  

陆游　东湖新竹  
插棘编箩谨护持，养成寒碧映沦漪。  
清风掠地秋先到，赤日行天午不知。  
解箨时闻声簌簌，放梢初见叶离离。  
官闲我欲频来此，枕簟仍教到处随。  

陆游　东郊饮村酒大醉後作  
丈夫无苟求，君子有素守。  
不能垂竹帛，正可死陇亩。  
邯郸枕中梦，要是念所有。  
持枕与农夫，亦作此梦否？  
今朝栎林下，取醉村市酒。  
未敢羞空囊，烂熳诗千首。  

陆游　东津  
岁暮涪江水归壑，白沙渺然石荦角。  
蜀天常燠少雪霜，绿树青林不摇落。  
阑干诘曲临官道，烟霭参差望城郭。  
打鱼斫脍修故事，豪竹哀丝奉欢乐。  
乐莫乐於新相知，美人一笑回春姿。  
四方本是丈夫事，安用一生无别离。  

陆游　东篱  
东篱深僻嬾衣裳，书卷纵横杂药囊。  
无吏徵租终日睡，得钱沽酒一春狂。  
新营茅舍轩窗静，旋煮山蔬匕箸香。  
戏集句图书素壁，本来无事却成忙。  

陆游　东篱  
漫道深居昼掩关，东篱栽接不曾闲。  
每因清梦游敷水，自觉前身隐华山。  
花发时时携绿酒，客来往往羡朱颜。  
药炉安著犹无地，拟展茅茨一两间。  

陆游　东篱  
东偏隙地作疏篱，遇兴无非一笑时。  
陪客投壼新罚酒，与儿门草又输诗。  
山桃溪杏栽俱活，药鑱渔竿动自随。  
家事犹令罢关白，固应黜陟不曾知。  

陆游　东篱杂书  
芳草初侵路，青梅已破枝。  
雨来鸠逐妇，日出雉求雌。  
莽莽江湖远，悠悠岁月移。  
老人观物化，隐几独多时。  

陆游　东篱杂书  
桃李成尘土，来禽始著花。  
病夫犹枕上，春事又天涯。  
巷陌秋千梦，帘栊燕子家。  
野僧来问讯，强把半瓯茶。  

陆游　东篱杂书  
老厌人间事，闲知造物功。  
草生三径绿，花发一窗红。  
幽境嚣尘外，流年啸傲中。  
所嗟侪辈尽，论旧只春风。  

陆游　东篱杂书  
身与春俱老，愁随日渐长。  
帘栊听语燕，涧谷撷幽芳。  
酒榼常从後，诗囊亦在傍。  
闲行无定处，随意据胡床。  

陆游　东篱杂题  
终日在东篱，清和适此时。  
莺声如妒梦，花气欲撩诗。  
爱客茶新蹍，留僧饭别炊。  
流年随手过，不觉近期颐。  

陆游　东篱杂题  
深居远悔吝，简事养精神。  
曳杖一萧散，待茶时欠伸。  
风生丛竹啸，露坼野花新。  
自作东篱後，经旬不过邻。  

陆游　东篱杂题  
昨日一花坼，今朝一草生。  
深林鸠妇聒，高栋燕巢成。  
熟果檐间堕，残书枕畔横。  
庵居澹无事，作意领新晴。  

陆游　东篱杂题  
南陌归虽人，东篱兴又新。  
无求觉身贵，好俭失家贫。  
引水常终日，栽花又过春。  
桃源不须觅，已是葛天民。  

陆游　东篱杂题  
沟声流激激，篱影立疏疏。  
平旦来浇药，临昏尚看鱼。  
比邻怪疏索，风月伴踌躇。  
安得王摩诘，凭渠画草庐？  

陆游　东邻筑舍与儿辈访之为小留  
甲第潭潭莫羡渠，穷人从昔爱吾庐。  
茆茨新洁嗟何欠，邻里追随故不疏。  
瓮酱芬香盘早兔，臼齑珍酽脍寒鱼。  
年丰日有携尊兴，家乘从今不一书。  

陆游　东岭  
云罅漏斜日，驾言东岭行。  
鸦翻半天黑，鹭起一川明。  
小立照沟水，欲归闻角声。  
君看浮世事，何处异棋枰？  

陆游　东门外遍历诸园及僧院观游人之盛  
马上哦诗画醉鞭，东城南陌去翩翩。  
微风蹙水鱼鳞浪，薄日烘云卵色天。  
隔屋鸠鸣闲院落，争门花簇小辎輟。  
病来久已疏杯酌，春物撩人又破禅。  

陆游　东偏小室去日最远每逃暑之地戏作五字  
肃肃檐阴转，泠泠笕水鸣。  
高墉日气远，方簟午风清。  
渴爱餐浆美，慵便葛屦轻。  
新秋忽在眼，结束问山程。  

陆游　东偏纸阁初成  
蚍蜉占雨解移穴，蟋蟀畏寒先近床。  
我亦联屏为燠室，一冬省火又宜香。  

陆游　东坡像赞  
我遊钧天，帝之所都。  
是老先生，玉色敷腴。  
顧我而歶，闵世垢濁。  
笑谓侍仟，畀以灵藥。  
稽首径归，万里天风。  
碧山巉然，月墮然，月墮江空。  

陆游　东山  
今日之集何佳哉！入关剧饮始此回。  
登山正可小天下，跨海何用寻蓬莱。  
青天肯为陆子见，妍日似趣梅花开。  
有酒如涪绿可爱，一醉直欲空千罍。  
驰酥鹅黄出陇右，熊肪玉白黔南来。  
眼花耳熟不知夜，但见银烛高花摧。  
京华故人死太半，欢极往往潜生哀。  
聊将豪纵压忧患，鼓吹动地声如雷。  

陆游　东山避暑用辘轳体  
避暑穿林随所之，一奴每负胡床随。  
望秋槁叶有先陨，未暮赫日无余晖。  
轮囷离奇涧松古，勾輈格磔蛮禽悲。  
北岩竹间最惨栗，清啸倚石真忘归。  

陆游　东堂晨起有感  
不解飞车越九州，青鞋处处为山留。  
百年未尽且作梦，三日闲行聊散愁。  
世上几经华表柱，尊前好在黑貂裘。  
龙泉幸是无人斸，莫露光芒上斗牛。  

陆游　东屯呈同游诸公  
十月霜雕枫树林，清溪白石称幽寻。  
按行老子诛茆地，惆怅孤臣许国心。  
走马平沙嫌路近，传杯小阁喜寒侵。  
也思试索梅花笑，冻蕊疏疏欲不禁。  

陆游　东吴女儿曲  
东吴女儿语如莺，十三不肯学吹笙。  
镜奁初喜樨蚕出，窗眼已看双茧成。  
庭空日暖花自舞，帘卷巢乾燕新乳。  
阿弟贪书下学迟，独拣诗章教鹦鹉。  

陆游　东西家  
东家云出岫，西家笼半山；  
西家泉落涧，东家鸣佩环。  
相对篱数掩，各有茆三间。  
芹羹与麦饭，日不废往还，  
儿女若一家，鸡犬意自闲。  
我亦思卜邻，余地君勿悭。  

陆游　东轩  
僻巷地无喧，闲人虑不烦。  
刺舟回北渚，岸帻倚东轩。  
乳鹊行苔径，驯獐触笋藩。  
作劳怜野老，唤取倒清樽。  

陆游　东轩  
终日在东厢，闲消百刻香。  
一枰分黑白，双砚列朱黄。  
荷气侵帘馥，桐阴覆井凉。  
前知今夕梦，孤榜上潇湘。  

陆游　东轩  
榴花零落满苍苔，藆卜忘忧亦已开。  
湖海片帆先已具，少安无躁待秋来。  

陆游　东阳道中  
风欹乌帽送轻寒，雨点春衫作碎斑。  
小吏知人当著句，先安笔砚对溪山。  

陆游　东阳观酴醾  
福州正月把离杯，已见酴醾压架开。  
吴地春寒花渐晚，北归一路摘香来。  

陆游　东阳郭希吕吕子益送酒  
山崦寻香得早梅，园丁又报水仙开。  
独醒坐看儿孙醉，虚负东阳酒担来。  

陆游　东园  
车马无声客到稀，荷锄终日在园扉。  
断残地脉疏泉过，穿透天心得句归。  
对镜每悲鸾独舞，绕枝谁见鹊南飞？  
悠然自遣君无怪，文史如山蹔解围。  

陆游　东园  
今日天靊霜，又见一日晴。  
晴寒病良已，扶杖东园行。  
瓦鼓息我倦，静听幽鸟鸣。  
花果四十株，手自培养成。  
疏密无行列，东园盖强名。  
人看不满笑，聊用适我情。  

陆游　东园  
晨起东园去，消磨夏日长。  
随锄泉眼出，上爪药苗香。  
琴挂山斋壁，龟搘道室床。  
始知彭泽令，真足傲羲皇。  

陆游　东园观梅  
出世仙姝下草堂，高标肯学汉宫妆。  
数苞冷蕊愁浑破，一寸残枝梦亦香。  
问讯不嫌泥溅屐，端相每到月侵廊。  
高楼吹角成何事，只替诗人说断肠。  

陆游　东园晚步  
久客天涯忆故园，强名官寺只衡门。  
秋桐蠹遍无全叶，古柳吹斜出半根。  
痛饮每思尊酒窄，微官空羡布衣尊。  
何时定下三巴去，思卧孤舟听断猿。  

陆游　东园晚兴  
宿叶自脱新叶生，东园忽已清阴成。  
老夫东行复西行，乌藤瘦劲青鞋轻。  
竹鸡群号似知雨，鹁鸪相唤还疑晴。  
萋萋幽草上墙绿，匆匆细水循阶鸣。  
萧然濯手坐盘石，心地平安体纾适。  
青山缺处红日沉，杳杳长空送归翮。  

陆游　东园小饮  
少年万里走尘埃，归卧柴荆昼不开。  
十事真成九败意，一春知复几衔杯？  
波清凭槛观鱼乐，风紧勾帘待燕回。  
催唤比邻同晚酌，旋烧筴笋摘青梅。  

陆游　东园小饮  
入东又见几春风？茆屋芦藩寂寞中。  
道业虽如诗不进，世缘已与梦俱空。  
高枝濯濯辛夷紫，密叶深深踯躅红。  
村巷断无轩盖到，一樽犹得伴邻翁。  

陆游　东园小饮  
三月园林日渐长，闲从邻曲答年光。  
酴醾独殿群芳後，醽醲能令万事忘。  
下豉蓴羹夸旧俗，供盐梅子喜初尝。  
乌靴席帽知何乐，自古京尘眯眼黄。  

陆游　东园小饮  
乞得残骸老故山，草亭终日对孱颜。  
孤云百尺起江际，幽鸟数声鸣竹间。  
众死一身今独健，人忙万物本常闲。  
此心欲语知谁听，赖有渔樵日往还。  

陆游　东斋  
著脚红尘已恨深，便应毕世住山林。  
贵人自作宣明面，老子曾闻正始音。  
议论坐狂当永弃，簿书缘病复难任。  
东斋幽寂凭谁画，开幔床横一素琴。  

陆游　东斋偶书  
华发萧萧不满簪，强扶衰病著朝衫。  
寒厅静似阿兰若，佳客少于优钵昙。  
诗酒放怀穷亦乐，文移肆骂老难堪。  
弃官若遂飘然计，不死扬州死剑南。  

陆游　东斋夜兴  
山城残角伴疏钟，拥褐颓然一病翁。  
纸帐灯明蹙龟甲，铜瓶火熟起松风。  
雨来尤觉睡味美，酒後不知愁思空。  
忽忆江湖泊船夜，号鸣避弋闹群鸿。  

陆游　东斋杂书  
吾庐虽甚陋，窗扉亦疏明。  
开卷冬日暖，曲肱暑风清。  
昨日一鸟鸣，今日一木荣，  
欣然与之接，悲慨何由生？  

陆游　东斋杂书  
吾贫无时醒，日月忽遄迈。  
空林春采葚，荒垄秋种稗。  
孤学有自来，饥死奚足怪。  
著书充栋宇，一字不肯卖。  

陆游　东斋杂书  
负负无可言，上上不须说。  
天壤大如许，我独身孑孑。  
苟合不可为，万事听瓦裂。  
年登麦饭足，得酒且勤啜。  

陆游　东斋杂书  
有客可剧谈，有酒可尽醉；  
老夫老更穷，终日惟坐睡。  
既无客款门，酒亦未易致。  
颓然北窗下，兀兀有余味。  

陆游　东斋杂书  
下帷听雨声，开户延月色。  
霏霏半篆香，湛湛一池墨。  
徐行舒血脉，危坐学踵息。  
吾闻诸先贤，养生莫如啬。  

陆游　东斋杂书  
门低不通车，室隘劣容膝。  
掩胫无全衣，作字用挫笔。  
亲朋孰可望，门内自相恤。  
一笑语吾儿，汝驭未须叱。  

陆游　东斋杂书  
区竽常愿雨，秧菜常愿晴，  
吾儿行渡江，晨起愁风生。  
人生各徇私，夫岂造物情。  
孰能均此意，万里皆春耕？  

陆游　东斋杂书  
吾居鱼鳖乡，戒食兼鲜槁；  
鸡鹜以御客，乃者亦一扫。  
区区仁爱心，殆可质苍昊。  
物情岂远哉！我亦吝肝脑。  

陆游　东斋杂书  
蓺花恨不茂，藄草欲其尽。  
心常堕贪爱，否则近残忍。  
蝶纲犹翩聁，蚓断更菌蠢。  
君其等观之，何者非可闵？  

陆游　东斋杂书  
药与疾相当，何恙不能已。  
良医善用药，疾去药亦止。  
晨晡节饮食，劳佚时卧起。  
藉臼米长生，耄期直易尔。  

陆游　东斋杂书  
养生有妙理，省事与寡言。  
于此能力守，众说皆其藩。  
扰扰斲汝本，譫譫伤汝魂。  
要当俱置之，息深踵自温。  

陆游　东斋杂书  
学者学圣人，斯须不容苟。  
百年乐箪瓢，千载仰山斗。  
家庭盛弦诵，父子相师友。  
但令书种存，勿媿耕垄亩。  

陆游　冬朝  
风入园林彻夜鸣，晓看黄叶与阶平。  
篝炉火著衣初暖，爨釜薪乾粥已成。  
洁己工夫先盥頮，正心事业始冠缨。  
圣贤虽远诗书在，殊胜邻翁击磬声。  

陆游　冬初薄霜病躯益健欣然有赋  
古服追随野老欢，竖裁布褐缩缝冠。  
霜清顿洗肺肝热，木落更知山泽宽。  
斗酒敢言嫌鲁薄，杯羹聊得学吴酸。  
一贫自是书生分，忍媿看人却似难。  

陆游　冬初出游  
风声如雨晓飕飀，万叶丹枫满瓦沟。  
西望牛头三十里，一枝柔橹作闲游。  

陆游　冬初出游  
蹇驴渺渺涉烟津，十里山村发兴新。  
青旆酒家黄叶寺，相逢俱是画中人。  

陆游　冬初法云  
晓日曈曨露未乾，东中十月始微寒。  
牛闲处处农功毕，米贱家家酒盏宽。  
烟浦白鸥迎鼓枻，渔村红树入凭阑。  
归舟莫恨无人语，手把陶诗侧卧看。  

陆游　冬暮  
晓角昏钟为底忙？岂容老子更禁当。  
乘除富贵惟身健，补贴光阴有夜长。  
临水小轩初见月，满庭残叶不禁霜。  
巴江尺素合时到，剩著新诗寄断肠！  

陆游　冬暖  
今年岁暮无风雪，尘土肺肝生客热。  
经旬止酒卧空斋，吴蟹秦酥不容设。  
日忧疾疫被齐民，更畏螟蝗残宿麦。  
浓霜薄霰不可得，太息何时见三白！  
老夫壮气横九州，坐想提兵西海头，  
万骑吹笳行雪野，玉花乱点黑貂裘。  

陆游　冬暖颇有春意追忆成都昔游怅然有作  
濯锦江边罨画楼，金鞭曾护犊车游。  
纷纷万事反乎覆，落落一身淹此留。  
刻烛赋诗空入梦，倾家酿酒不供愁。  
探春歌吹应如昨，亦有朋侪记我不？  

陆游　冬暖园中萱草蓊然海棠亦著花可爱作路浚井皆近事也  
暖景变严冬，谁知造化功？  
少留萱草绿，探借海棠红。  
筑路横塘北，疏泉小岭东。  
欣然得佳处，忘却岁将穷。  

陆游　冬晴  
吴中霜雪晚，初冬正佳时。  
丹枫未辞林，黄菊犹残枝。  
鸣雁过长空，纤鳞泳清池。  
气和未重裘，临水照须眉。  
悠然据石坐，亦复出门嬉。  
野老荷鉯至，一笑成幽期。  

陆游　冬晴  
岁暮常年雪正豪，今年暄暖减绨袍。  
春回山圃梅争发，睡足茆檐日已高。  
仓庾家家储旧谷，笙歌店店卖新醪。  
太平气象方如许，寄语残胡早遁逃。  

陆游　冬晴日得闲游偶作  
不用清歌素与蛮，闲愁已自解连环。  
闰年春近梅差早，泽国风和雪尚悭。  
诗思长桥蹇驴上，棋声流水古松间。  
牋天公事君知否？止乞柴荆到死闲。  

陆游　冬晴稍理旧学有感于怀  
天公元不吝光阴，付与书生遂本心。  
老已为民犹学问，向虽作吏半山林。  
百年断稿传三世，一日晴窗抵万金。  
努力更思恢道术，酒杯虽把不须深。  

陆游　冬晴闲步东村由故塘还舍作  
故园三径可婆娑，遇兴遵涂负杖歌。  
霜重天寒山色淡，草枯野旷猎徒多。  
解刀尚可谋黄犊，挥帖无由致白鹅。  
自计长闲何所恨，一生心事在烟波。  

陆游　冬晴闲步东村由故塘还舍作  
红藤拄杖独相羊，路遶东村小岭傍。  
水落枯萍黏蟹椴，云开寒日上鱼梁。  
洛阳二顷言良是，光范三书计本狂。  
历尽危机识天意，要令闲健返耕桑。  

陆游　冬晴行园中  
冬温光景如春妍，暮年强健胜壮年。  
手推园门拂石坐，岂暇为客思无毡。  
残芜未死更郁郁，晚菊欲槁犹鲜鲜。  
闲愁正得酒弹压，此夕预知当熟眠。  

陆游　冬晴行园中  
桔槔灌蔬固已非，竹笕浇花宜见讥。  
杏繁梅瘦种性别，一气生杀均天机。  
细推物理孰不尔，抟风未可嘲卑飞。  
君其置之且共酌，白酒方熟黄鸡肥。  

陆游　冬晴与子坦子聿游湖上  
湖边细霭弄霏微，柳下人家昼掩扉。  
乘暖冬耕无远近，小舟日晚载犁归。  

陆游　冬晴与子坦子聿游湖上  
村南村北纺车鸣，打豆家家趁快晴。  
过尽水边牛迹路，岭头猿鸟伴闲行。  

陆游　冬晴与子坦子聿游湖上  
道边白水如牛湩，知是山泉一脉来。  
会挈风炉并石鼎，桃枝竹里试茶杯。  

陆游　冬晴与子坦子聿游湖上  
海山山下百余家，垣屋参差一带斜。  
我欲往寻疑路断，试沿流水觅桃花。  

陆游　冬晴与子坦子聿游湖上  
老僧八十无童子，礼佛看经总不能。  
双手丫叉出迎客，自称六十六年僧。  

陆游　冬晴与子坦子聿游湖上  
一榼无时可醉吟，一藤随处得幽寻。  
先须挽取银河水，净洗人间尘雾心。  

陆游　冬日  
短景匆匆过，新寒亹亹来。  
客游聊戏耳，世事亦悠哉！  
绿动连村麦，香吹到处梅。  
锦城花柳窟，归去看春回。  

陆游　冬日  
幸是元无了事痴，偷闲聊复学儿嬉。  
午窗弄笔临唐帖，夜几研朱勘楚词。  
山暖已无梅可折，江清犹蟹有堪持。  
旧交乖隔音尘断，安得歌呼共一卮，  

陆游　冬日  
室中恰受一蒲团，也抵三千世界宽。  
上茦莫如扃户坐，苦闲犹复取书看。  
蔬青饭软枝梧老，窗白炉新准备寒。  
堪笑此翁幽独惯，却嫌儿女话团栾。  

陆游　冬日  
故里躬耕後，颓龄耄及前。  
开门无客至，得句有僧传。  
忽忽身如梦，迢迢日似年。  
会当乘小雪，夜上剡溪船。  

陆游　冬日  
客至惟清坐，真贫不是悭。  
援琴排遣闷，合药破除闲。  
引鹤时穿屐，逢梅一破颜。  
怪来寒彻骨，夜雪冒南山。  

陆游　冬日出游十韵  
吴会寒常薄，冬深略未冰。  
荒郊观雉斗，大泽见鱼腾。  
钓艇频容借，篮舆渐可乘。  
有时穿密筱，随处倚枯藤。  
金石秦遗刻，衣冠禹旧陵。  
丛祠祈腊雪，小市试春灯。  
问路鉯畲叟，争桥乞供僧。  
疏狂违俗久，衰疾与年增。  
干禄虽知耻，悬车媿未能。  
阶官有微俸，醉发任鬅鬿。  

陆游　冬日读白集爱其贫坚志士节病长高人情之句作古风  
君子亦有慕，不慕要路津；  
君子亦有耻，不耻贱与贫。  
风俗未唐虞，诗书非一秦。  
展转不能瞑，卧听鸡唱晨。  

陆游　冬日读白集爱其贫坚志士节病长高人情之句作古风  
天下不难一，孰能凝使坚？  
自古功已成，或散如飞烟。  
惟唐用房魏，规模三百年。  
至今河潼路，过者犹泫然。  

陆游　冬日读白集爱其贫坚志士节病长高人情之句作古风  
汉祸始外戚，唐乱基宦寺。  
小人计已私，颇复指他事。  
公卿恬骇机，关河入危涕。  
草茅岂无人，死抱经世志？  

陆游　冬日读白集爱其贫坚志士节病长高人情之句作古风  
成童入乡校，所愿为善士；  
富贵本邂逅，不遇亦已矣。  
生轻名义重，固守当以死。  
堂堂七尺躯，勿使污青史。  

陆游　冬日读白集爱其贫坚志士节病长高人情之句作古风  
劲风东北来，茆屋吹欲裂。  
出门有奇观，湖上千峰雪。  
日高炊未具，岁晚衣百结。  
士岂无一长，所要全大节。  

陆游　冬日读白集爱其贫坚志士节病长高人情之句作古风  
吾常慕昔人，石介与王令；  
挑灯读其文，奋起失衰病。  
吾徒宗六经，崇雅必放郑。  
人众何足云，少忍待天定。  

陆游　冬日读白集爱其贫坚志士节病长高人情之句作古风  
郊居四十年，草木日夜长。  
乔松已偃盖，稚松出蓁莽。  
儒生学仁义，敢废自培养；  
郁郁栋梁姿，拔地当百丈。  

陆游　冬日读白集爱其贫坚志士节病长高人情之句作古风  
仕如柳柳州，牋奏典仪曹。  
君恩笃始终，赐骸老东皋。  
历观亲党间，如我亦已遭。  
世世当歛退，里门不须高。  

陆游　冬日读白集爱其贫坚志士节病长高人情之句作古风  
镜湖有隐者，莫知何许人。  
出与风月游，居与猿鸟邻。  
似生结绳代，或是葛天民。  
我欲往从之，烟波浩无津。  

陆游　冬日读白集爱其贫坚志士节病长高人情之句作古风  
卜日家祭灶，牲肥酒香清。  
分胙虽薄少，要是邻里情。  
众起寿主人，一觥潋灩倾。  
气衰易成醉，睡觉窗已明。  

陆游　冬日感兴十韵  
雾雨天昏曀，陂湖地阻深。  
蔽空鸦作阵，暗路棘成林。  
有客风埃里，频年老病侵。  
梦魂来二竖，相法欠三壬。  
旧愤开孤剑，新愁感断砧。  
唐衢惟痛哭，庄舄正悲吟。  
瘦跨秋门马，寒生夜店衾。  
但思全旧璧，敢冀访遗簪？  
楼上苍茫眼，灯前破碎心。  
长谣倾浊酒，慷慨压层阴。  

陆游　冬日观渔猎者  
人闲渔猎各相从，南陌东阡处处逢。  
绣羽触机余耿介，锦鳞出网尚噞喁。  
傍观扶杖常移日，就买还家足御冬。  
更待风霜都过尽，却从春野看春农。  

陆游　冬日排闷  
老欲躬耕力弗强，但应卖药似韩康。  
陈编时见古成败，旧友不知今在亡。  
已返山林遗世事，尚凭诗酒答年光。  
此身自笑如稊米，加损宁能系太仓？  

陆游　冬日排闷  
地炉微火伴寒灰，垂野江云暝不开。  
欲睡手中书自堕，半酣窗外雪初来。  
渡头照影闻征雁，篱角吹香得早梅。  
佛粥春盘俱不远，离离斗柄欲东回。  

陆游　冬日园中作  
园荒阙扫除，篱败且枝梧。  
久旱池萍死，新霜野蔓枯。  
寒炉殊未议，浊酒却时酤。  
飞动郊原兴，饥鹰待指呼。  

陆游　冬日斋中即事  
读书虽所乐，置之固亦佳；  
烧香袖手坐，自足纾幽怀。  
我生本从人，岂愿终不谐。  
其如定命何，生死一茆斋！  

陆游　冬日斋中即事  
一帚常在傍，有暇即扫地。  
既省课童奴，亦以平血气。  
按摩与导引，虽善亦多事；  
不如扫地法，延年直差易。  

陆游　冬日斋中即事  
夙兴人尚默，众鸟相与言。  
小语岂不可，何至尔啾喧。  
吾独拥燎炉，宿火有余温。  
澹然以自适，喧寂何足论！  

陆游　冬日斋中即事  
诘朝澹无营，百事付童子。  
拂我架上书，注我砚中水。  
觅睡不复成，取衣乃徐起。  
卒岁如一朝，底处著愠喜？  

陆游　冬日斋中即事  
我老苦寂寥，谁与娱晨暮？  
狸奴共茵席，鹿麑随杖屦。  
岁薄食无余，恨使鸟雀去。  
安得粟满囷，作粥馈行路！  

陆游　冬日斋中即事  
东园二亩地，重重作藩篱。  
我岂妇女哉，避客门不窥！  
要当尽彻去，来往无他歧。  
饭罢忌久坐，时须曳筇枝。  

陆游　冬晚山房书事  
山泽何妨老太平，巉巉骨相本来清。  
月明满地看梅影，露下隔溪闻鹤声。  
未辨药苗逢客问，欲酬琴价约僧评。  
胡奴仁祖今俱绝，且学湘累拾菊英。  

陆游　冬晚山房书事  
屏迹山村病日增，乌皮几稳得闲凭。  
冻云傍水封梅萼，嫩日烘窗释砚冰。  
岁尽光阴饶衮衮，身闲醉梦且腾腾。  
蛮童采药归来晚，客至从嗔唤不应。  

陆游　冬夕  
犬吠惊飘叶，禽喧换宿枝。  
堕空霜肃肃，垂地斗离离。  
野叟读书罢，高城吹角悲。  
功名浑错料，老病却如期。  

陆游　冬夕  
不寐起中夕，披衣增慨慷。  
千金空市骨，三沐竟刳肠。  
世事粗能识，吾生安用长！  
布裘茆屋底，死去亦芬芳。  

陆游　冬夕闲咏  
柳眼梅须漏泄春，江南又见物华新。  
终年幽兴遗身世，半夜孤吟怆鬼神。  
客有疏亲俱握手，酒无贤圣总濡唇。  
放翁自命君无笑，家世从来是散人。  

陆游　冬晓  
恩免宵兴趁晓班，养慵终觉媿吾颜。  
浮名半世虚催老，高卧何时复得闲？  
两岸夕阳渔浦市，数峰寒霭沃洲山。  
肩舟来往无穷乐，此事天公岂所悭。  

陆游　冬夜  
多病睡眠少，长闲怀抱清。  
昏灯照残梦，寒漏下高城。  
落月澹将没，栖禽静复惊。  
谁言冬夜永，辗转已窗明。  

陆游　冬夜  
北斗挂屋角，西风惊雁群。  
山寒岁云暮，人静夜中分。  
酒滴糟床雨，香生纸帐云。  
眼花书课减，旧学失锄耘。  

陆游　冬夜  
百钱买菅席，锦茵亦何加；  
疋布缝麤裘，安用狐腋奢。  
昨者南山僧，松肪寄一车，  
可以照读书，坚坐待朝霞。  
顾影为发笑，山童双髻丫。  
一掬琴高鱼，聊用荐夜茶。  

陆游　冬夜  
我生何多艰，塌地皆九折。  
君恩许归休，幸与世俗绝。  
幽居邻不觌，奚止扫车辙。  
地炉清夜市，危坐灯欲灭。  
开门月满庭，皓皓如积雪。  
隔溪闻鹤鸣，灵府为澄澈。  

陆游　冬夜  
杞菊家风有自来，充饥藜糁不盈杯。  
云迷野渡一声雁，雪暗山村千树梅。  
宴坐何妨面庵壁，长吟且复画炉灰。  
岁残尚恨新春远，欲挽天边斗柄回。  

陆游　冬夜  
穷巷萧条早闭门，北窗灯火夜昏昏。  
老于俗事不挂眼，愁忆故人空断魂。  
急雪打窗飞砾细，狂风卷野怒涛翻。  
土床纸帐寒无寐，强把村醅不厌浑。  

陆游　冬夜  
悠悠孤梦伴余酲，窗下寒灯黮闇明。  
雪意欲成风正恶，渔舟忽过雁群鸣。  
志衰但有徂年感，身没应无後世名。  
犹幸耄期身粗健，天公元不负书生。  

陆游　冬夜  
新醅引睡睡味浓，有如猩唇荐驼峰。  
屏深毡暖衾裯重，鼻端雷起骜儿童。  
床头兰缸缀玉虫，双瓶汤熟炉正红。  
梦回起坐夜未中，凭几困睫犹瞢瞢。  
霜风凋尽玉井桐，月落翠雾凄房栊。  
一杯畓粟蛮奴供，庄周蝴蝶两俱空。  

陆游　冬夜  
飕飕黄叶欲辞枝，况著霜风抵死吹。  
投老难逢身健日，读书偏爱夜长时。  
孤村月白闻衣杵，破灶烟青煮芋糜。  
不是用心希陋巷，为儒自合耐寒饥。  

陆游　冬夜  
翩翩残历不满纸，坎坎叠鼓无停挝。  
白残未消古鼎火，灯暗尚结寒缸花。  
长安故人日已远，锦江小筑天之涯。  
拘挛动觉吏有责，幽独更似僧无家。  
卧闻沙雁叫空阔，想见雪谷森豦＊。  
起提一笔扫疋纸，入卷飒飒奔龙蛇。  

陆游　冬夜  
岁晚风霜恶，将如遥夜何！  
残灯挑更暗，寒犬吠偏多。  
支枕成孤咏，怀人起浩歌。  
梅花不解饮，谁伴醉颜酡。  

陆游　冬夜  
忽忽流年恨，悠悠独夜情。  
向人灯欲语，遶舍露如倾。  
梦每轻千里，愁偏怯五更。  
殷勤桑落酒，好为解余酲。  

陆游　冬夜不寐  
老眼睡眠少，空村霜露凄。  
铮铮闻叩铁，喔喔数鸣鸡。  
月入知窗破，衾单幸屋低。  
明晨炊米尽，吾起不容稽。  

陆游　冬夜不寐至四鼓起作此诗  
秦吴万里车辙遍，重到故乡如隔生。  
岁晚酒边身老大，夜阑枕畔书纵横。  
残灯无焰穴鼠出，槁叶有声村犬行。  
八十将军能灭虏，白头吾欲事功名。  

陆游　冬夜读史有感  
短檠膏涸夜将残，感事怀人兴未阑。  
酌酒浅深须自度，围棋成败有傍观。  
断粞作饭终年饱，大布裁袍称意宽。  
世上闲愁千万斛，不教一点上眉端。  

陆游　冬夜读书  
挑灯夜读书，油涸意未已；  
亦知夜既分，未忍舍之起。  
人生各有好，吾癖正如此。  
所求衣食足，安稳住乡里。  
茆屋三四间，充栋贮经史，  
四傍设几案，坐倦时徙倚。  
无声九韶奏，有味八珍美，  
寝饭签帙间，自适以须死。  
岂惟毕吾身，尚可传儿子。  
此心何时遂？感叹岁月驶。  

陆游　冬夜读书  
平生喜藏书，拱璧未为宝！  
归来稽山下，烂漫恣探讨。  
六经万世眼，守此可以老。  
多闻竟何用，绮语期一扫。  
幽居出户稀，衰病拥炉早。  
青灯照黄卷，作意勿草草。  

陆游　冬夜读书  
退食淡无事，一窗宽有余。  
重寻总角梦，却对短檠书。  
功业虽蹉跌，光阴且破除。  
更须求半偈，回向此心初。  

陆游　冬夜读书  
霜雪纷纷满鬓毛，凋年怀抱独萧骚。  
房栊夜悄孤灯暗，原野风悲万木号。  
病卧极知趋死近，老勤犹欲与书鏖。  
小儿可付巾箱业，未用逢人叹不遭。  

陆游　冬夜读书  
莫笑灯檠二尺余，老来旧学要耘鉯  
寒生点滴三更雨，喜动纵横万卷书。  
本著儒冠那免此，可因吏牍顿抛渠？  
善和旧赐今犹在，剩采芸香辟蠹鱼。  

陆游　冬夜读书  
茂陵病後非平昔，瘦骨竛竮短发疏。  
红烛悔从长夜饮，青灯喜对小年书。  
圣贤亲见生非晚，忿欲俱空死有余。  
破屋颓垣君勿笑，更阑弦诵满吾庐。  

陆游　冬夜读书忽闻鸡唱  
龌龊常谈笑老生，丈夫失意合躬耕。  
天涯怀友月千里，灯下读书鸡一鸣。  
事去大床空独卧，时来竖子或成名。  
春芜何限英雄骨，白发萧萧未用惊。  

陆游　冬夜读书甚乐偶作短歌  
衰病作书祟，常恨无新功。  
兔瓯供茗粥，睡思一洗空。  
郊居近城闉，漏鼓传冬冬。  
缃帙开烂漫，牙签纷叠重。  
朱黄参笔墨，照映灯花红。  
鲁壁汲冢秘，天遣慰困穷。  
衮衣窥藻火，宗庙听笙镛。  
端居得至乐，生世岂不逢。  
藜羹冷未啜，短褐忘严冬。  
拜手谢造物，不须黑头公。  

陆游　冬夜读书示子聿  
宦途至老无余俸，贫悴还如筮仕初。  
赖有一筹胜富贵，小儿读遍旧藏书。  

陆游　冬夜读书示子聿  
易经独不遭秦火，字字皆如见圣人。  
汝始弱龄吾已耄，要当致力各终身。  

陆游　冬夜读书示子聿  
古人学问无遗力，少壮工夫老始成。  
纸上得来终觉浅，绝知此事要躬行。  

陆游　冬夜读书示子聿  
简断编残字欲无，吾儿不负乃翁书。  
绝胜锁向朱门里，整整牙签饱蠹鱼。  

陆游　冬夜读书示子聿  
圣师虽远有遗经，万世犹传旧典刑。  
白首自怜心未死，夜窗风雪一灯青。  

陆游　冬夜读书示子聿  
残雪初消荠满园，糁羹珍美胜羔豚。  
吾曹舌本能知此，古学工夫始可言。  

陆游　冬夜读书示子聿  
读书万卷不谋食，脱粟在傍书在前。  
要识从来会心处，曲肱饮水亦欣然。  

陆游　冬夜读书示子聿  
世间万事有乘除，自笑羸然七十余。  
布被藜羹缘未尽，闭门更读数年书。  

陆游　冬夜读书有感  
落叶残芜又一冬，老人光景易匆匆。  
不论病惰耕桑业，但恨贫分学问功。  
马昔腾骧离冀北，鹤今憔悴返辽东。  
六经未与秦灰冷，尚付余年断简中。  

陆游　冬夜读书有感  
一指头禅用不穷，一刀匕药去凌空。  
汗牛充栋成何事，堪笑迂儒错用功。  

陆游　冬夜读书有感  
胸中十万宿貔貅，皁纛黄旗志未酬。  
莫笑蓬窗白头客，时来谈笑取幽州。  

陆游　冬夜独酌  
寒水茫茫浸月明，疏钟杳杳带霜清。  
一樽浊酒有妙理，十里荒鸡非恶声。  
物外虽增新跌宕，胸中未洗旧峥嵘。  
颓然坐睡蒲团稳，残火昏灯伴五更。  

陆游　冬夜对书卷有感  
人生如梦终当觉，世事非天孰可凭？  
万卷虽多当具眼，一言惟恕可铭膺。  
所闻要足敌忧患，吾道岂其无废兴？  
白发萧萧年八十，依然父子短檠灯。  

陆游　冬夜泛舟有懹山南戎幕  
钓船东去掠新塘，船迮篷低露簅香。  
十里澄波明白石，五更残月伴清霜。  
飘飘枫叶无时下，嫋嫋菱歌尽意长。  
谁信梁州当日事，铁衣寒枕绿沉枪。  

陆游　冬夜炉边小饮  
拥炉可使曲身直，饮酒能回槁面红。  
若使金丹真入手，飞腾亦在立谈中。  

陆游　冬夜思里中多不济者怆然有赋  
大耋年光病日侵，久辞微禄卧山林。  
虽无叹老嗟卑语，犹有哀穷悼屈心。  
力薄不能推一饭，义深常愿散千金。  
夜阑感慨残灯下，皎皎孤怀帝所临。  

陆游　冬夜题斋壁  
发不能胜二寸冠，天教送老向江干。  
倚墙筇杖伴人瘦，缟瓦清霜争月寒。  
壮志追思良可悔，危途遍历始知难。  
一身著了余何事，茅屋三间已太宽。  

陆游　冬夜听雨戏作  
少年交友尽豪英，妙理时时得细评。  
老去同参惟夜雨，焚香卧听画檐声。  

陆游　冬夜听雨戏作  
遶檐点滴如琴筑，支枕幽斋听始奇。  
忆在锦城歌吹海，七年夜雨不曾知。  

陆游　冬夜闻角声  
嫋嫋清笳入雪云，白头老守卧中军。  
自怜到死怀遗恨，不向居延塞外闻。  

陆游　冬夜闻角声  
忆在梁州夜雪深，落梅声里玉关心。  
山城老去功名忤，卧对寒灯泪满襟。  

陆游　冬夜闻雁有感  
从军昔戍南山边，传烽直照东骆谷。  
军中罢战壮士闲，细草平郊恣驰逐。  
洮州骏马金络头，梁州球场日打球。  
玉杯传酒和鹿血，女真降虏弹箜篌。  
大呼拔帜思野战，杀气当年赤浮面；  
南游蜀道已低摧，犹据胡床飞百箭。  
岂知蹭蹬还江边，病臂不复能开弦。  
夜闻雁声起太息，来时应过桑乾碛。  

陆游　冬夜戏书  
东归剡曲寄彷徉，闲日虽冬亦自长。  
梅瘦有情横淡月，云轻无力护清霜。  
长鱼通印盐花白，珍鮳披绵麴糁香。  
一饱喟然还自悯，强颜垂老食官仓。  

陆游　冬夜戏书  
将挂衣冠强小留，期年毕竟是归休。  
青毡独拥欺霜夜，浊酒频倾洗客愁。  
鹤影冷翻丹井月，雁声遥带玉关秋。  
一生自笑闲中过，不为功名也白头。  

陆游　冬夜戏书  
老树霜余已尽红，纵横落叶满庭中。  
一钩澹澹西南月，万鼓凭凭东北风。  
赊酒每惭添旧券，读书何计策新功？  
蓬窗坐睡摧颓甚，隔竹敲茶赖小童。  

陆游　冬夜戏作  
贱贫百年愁，老大万事倦。  
起家来牧民，窃语笑丞掾。  
拘挛拙徵科，俭陋省游宴；  
不思返江湖，乃尔辱畿甸。  
斯言中吾病，有腼在其面。  
行当自劾去，暂寓等邮传。  
十月夜正长，岁事到冰霰；  
膏油幸可具，更尽书一卷。  

陆游　冬夜吟  
昨夜凝霜皎如月，碧瓦鳞鳞冻将裂；  
今夜明月却如霜，竹影横窗更清绝。  
造物有意娱诗人，供与诗材次第新。  
饥鸿病鹤自无寐，山穷水绝谁为邻？  
西村梅花消息动，唧唧寒醅渐鸣瓮。  
尽将醉帽插幽香，此生莫作长安梦。  

陆游　冬夜与溥庵主说川食戏作  
唐安薏米白如玉，汉嘉栮脯美胜肉。  
大巢初生蚕正浴，小巢渐老麦米熟。  
龙鹤作羹香出釜，木鱼瀹葅子盈腹。  
未论索饼与饡饭，掫爱红糟并缹粥。  
东来坐阅七寒暑，未尝举箸忘吾蜀。  
何时一饱与子同，更煎土茗浮甘菊。  

陆游　冬夜月下作  
造物宁能困此翁，浩歌庭下答松风。  
煌煌斗柄插天北，焰焰月轮生海东。  
皂纛黄旗都护府，峨冠长剑大明宫。  
功名晚遂从来事，白首江湖未叹穷。  

陆游　冬夜舟中作  
夜搒孤舟掠岸行，村墟频过不知名。  
绕枝倦鹊寒无影，脱网奔鱼远有声。  
两纸忽惊残历尽，一杯聊慰旅怀情。  
还家自笑身犹健，又付生涯与短檠。  

陆游　冬夜醉归复小饮  
野外归来晚，空庭露气新。  
乍晴云如月，多病酒欺人。  
倚杖行吟久，投杯起舞频。  
早梅消息动，春事渐关身。  

陆游　冬夜醉解残灯荧然起读书至明赋诗十韵  
冬夜厌久坐，颇幸一醉眠，  
满酌文举尊，径卧子敬毡。  
鼻雷未及作，眼电遽了然。  
孤灯如秋萤，唤我开陈编。  
初欲限一卷，随手纷联翩；  
欢然不知疲，忽已晨乌迁。  
嗟我行六十，衰病迫残年。  
仕进今永塞，文章後谁传？  
饱食而安寝，此计定自贤。  
勿学草玄翁，死为人所怜。  

陆游　冬夜作短歌  
饥鼠窥残灯，寒犬踏枯叶。  
小室拥燎炉，清笳下危堞。  
老人素多疾，举动常畏怯。  
衣裘视寒暖，日夜自调燮。  
食必按本草，下箸未尝辄。  
体安疾自去，药石无此捷。  
敢学李轻车，霸亭夜游猎；  
况如马新息，万里听鸢跕。  
欲求神气住，先戒事物接。  
宁为子光瘖，不效啬夫喋。  
明晨一杯粥，趺坐横白　。  
无鱼何足道，为尔歌长铗。  

陆游　冬至  
岁月难禁节物催，天涯回首意悲哀。  
十年人向三巴老，一夜阳从九地来。  
上马出门愁敛版，还家留客强传杯。  
探春漫道江梅早，盘里酥花也斗开。  

陆游　冬至  
老遇阳生海上村，川云漠漠雨昏昏。  
邻家祭彻初分胙，贺客泥深不到门。  
万卷纵横忘岁月，百年行止村乾坤。  
明朝晴霁犹堪出，南陌东阡共一樽。  

陆游　冬至後一日书  
霜霰新冬後，年龄大耋时。  
功名久无梦，文字略存诗。  
丘垄归何憾，琴书付有儿。  
痴人痴到底，更欲数期颐。  

陆游　冬至夜坐作短歌  
一阳萌生从此日，老人坚坐午达夕。  
浑浑上泝河流黄，赫赫内视神珠赤。  
爱如婴儿未离乳，危若游丝袅千尺。  
君不见宣房塞河百万人，一旦横流由蚁隙。  

陆游　董逃行  
汉末盗贼如牛毛，千戈万槊更相鏖。  
两都宫殿摩云高，坐见霜露生蓬蒿。  
渠魁赫赫起临洮，僵尸自照脐中膏。  
危难继作如崩涛，王朝荒秽谁复薅？  
踰城散走坠空壕，扶老将幼山中号。  
昔者群枉根株牢，众愤不能损秋毫；  
谁知此乱亦不遭，名虽放斥实遁逃。  
平民踣死声嗷嗷，今兹受祸乃我曹！  

陆游　冻坐  
湖海凄凉地，风霜惨淡天。  
吾其去道近，无酒亦陶然。  

陆游　督下麦雨中夜归  
细雨闇村墟，青烟湿庐舍。  
两两犊并行，阵阵鸦续下。  
红稠水际蓼，黄落屋边柘。  
力作不知劳，归路忽已夜。  
犬吠闯篱隙，灯光出门罅。  
岂惟露沾衣，乃有泥没胯。  
谁怜甫里翁，白首学耕稼？  
未言得一饱，此段已可画。  

陆游　读豳诗  
我读豳风七月篇，圣贤事事在陈编。  
岂惟王业方兴日，要是淳风未散前。  
屈宋遗音今尚绝，咸韶古奏更谁传？  
吾曹所学非章句，白发青灯一泫然。  

陆游　读陈蕃传  
莫笑书生一卷书，唐虞事业正关渠。  
汉廷若有真王佐，天下何须费扫除。  

陆游　读程秀才诗  
程子晚相得，居然一坐倾。  
新诗欲飞动，病眼未开明。  
英妙非凡质，衰迟畏後生。  
吾徒可相贺，五字有长城。  

陆游　读道书  
一境有神龙，岁不畏枯旱。  
为国常得贤，百世不可乱。  
吾读黄老书，掩卷每三叹。  
正使未长生，去死亦差缓。  
如何不自力，白首犹漫漶？  
友朋死略尽，日月难把耫。  
岂无独往愿，儿孙苦羁绊。  
安得葛与陶，相从明此段！  

陆游　读杜诗  
城南杜五少不羁，意轻造物呼作儿。  
一门酣法到孙子，熟视严武名挺之。  
看渠胸次隘宇宙，惜哉千万不一施！  
空回英概入笔墨，生民清庙非唐诗。  
向令天开太宗业，马周遇合非公谁？  
後世但作诗人看，使我抚几空嗟咨！  

陆游　读杜诗  
千载诗亡不复删，少陵谈笑即追还。  
常憎晚辈言诗史，清庙生民伯仲间。  

陆游　读杜诗偶成  
一念宁容事物侵，天魔元自是知音。  
拾遗大欠修行力，小吏相轻尚动心。  

陆游　读范文正潇洒桐庐郡诗戏书  
桐庐朝暮苦匆匆，潇洒宁能与昔同。  
堆案文书生眼黑，入京车马涨尘红。  
逢迎风月麴生事，弹压江山毛颖功。  
二子年来俱扫迹，颓然堪笑一衰翁。  

陆游　读韩致光诗集  
渺莽江湖万里秋，玉峰老子弄孤舟；  
犹胜宿直金銮夜，凛凛常怀泼酢忧。  

陆游　读何斯举黄州秋居杂咏次其韵  
造请非所长，一带每嬾束；  
揖客虽小殊，亦未胜仆仆。  
正须驾柴车，归艺东篱菊，  
故山甘水泉，群饮友麋鹿。  
百年不堪玩，万事要自烛。  
小人欺屋漏，吾辈当戒独。  

陆游　读何斯举黄州秋居杂咏次其韵  
少从长者游，麤闻圣人道，  
日食虽一箪，颇觉颜色好。  
辛勤五十年，犹秉後凋操。  
风俗日已移，令人恶怀抱。  
纷纷堪一咍，骄我以旗纛，  
岂知江湖间，世袭散人号。  

陆游　读何斯举黄州秋居杂咏次其韵  
全家寄舴艋，结茅非始谋，  
江市得烟蓑，不博千金裘。  
道散俗日薄，老聃出衰周。  
治身去健羡，如稼必去蟊。  
吾身一隙尘，斯世一客邮。  
君能通其说，生死真浮休。  

陆游　读何斯举黄州秋居杂咏次其韵  
众星丽长空，惟月最为杰，  
峨峨大圜镜，粲粲白玉玦。  
穿林散珠玑，入户凛霜雪。  
世方喜繁华，我独惨不悦。  
清光真可友，肝肺冰欲结。  
彼哉市朝人，忿欲生内热。  

陆游　读何斯举黄州秋居杂咏次其韵  
夜静我欲歌，四座且勿喧。  
尧舜本得道，富贵何足捐？  
圣人久不作，学者堕语言，  
著书各专门，百家散如烟。  
一身有不知，况察鱼与鸢。  
安得天下士，相与明忘筌？  

陆游　读何斯举黄州秋居杂咏次其韵  
古人处丘园，如彼不嫁女，  
终身秉大节，敢恨老环堵。  
嗟予晚乃觉，乞骸归卒伍。  
去就讲已熟，穴居宜知雨。  
百尺持汲绠，道长畏天暑。  
先见虽有惭，爱身亦自许。  

陆游　读何斯举黄州秋居杂咏次其韵  
赋性本刚褊，直欲栖深山；  
晚乃稍悔悟，自恨不少宽。  
胡越本一家，祸福环无端，  
少忍万事毕，孰为热与寒？  
我友为我言：冠盖满长安，  
人人不如君，八十犹朱颜。  

陆游　读何斯举黄州秋居杂咏次其韵  
倚墙有鉯耰，当户有杼轴，  
虽云生产薄，桑麻亦满目。  
况承先人教，藏书令汝读。  
求仁固不远，所要念念熟。  
喟然语儿子：勿媿藜苋腹，  
亦勿慕虚名，守此不啻足。  

陆游　读何斯举黄州秋居杂咏次其韵  
人生天壤间，出处本异趣。  
释耒入市朝，徒失邯郸步。  
昔人亦有言，刻足以适屦。  
柰何不自反，忽已迫霜露？  
我躬尚不阅，况为子孙虑。  
岁晚故山寒，地炉可煨芋。  

陆游　读何斯举黄州秋居杂咏次其韵  
少年去国时，不忍轻出昼；  
晚归补省郎，但觉惭列宿。  
人岂　　自揣，幸矣老云岫；  
知止讵敢希，要且避嘲诟。  
谁将有限身，遗臭古今宙？  
人诛虽或逃，阴阳将汝寇。  

陆游　读後汉书  
赁舂老子吾所慕，垂世文章宁在多！  
诗不删来二千载，世间惟有五噫歌。  

陆游　读後汉书  
季英行年九十八，犹灌园蔬授六经。  
我欲图之置斋壁，世无顾陆善丹青。  

陆游　读胡基仲旧诗有感  
少日飞腾翰墨场，暮年相见尚昂藏。  
沈沙舟畔千帆过，翦翮笼边百鸟翔。  
访古每思春并辔，说诗仍记夜连床。  
忽忽去日多於发，不独悲君亦自伤。  

陆游　读华陀传  
六籍唯残圣道醇，中更秦火不成尘。  
华陀老黠徒惊俗，吾岂无书可活人！  

陆游　读近人诗  
琢琱自是文章病，奇险尤伤气骨多。  
君看大羹玄酒味，蟹螯蛤柱岂同科？  

陆游　读晋书  
诸公日饫万钱厨，人乳蒸豚玉食无。  
谁信秋风雒城里，有人归棹为蓴鲈。  

陆游　读经  
半升粟饭养残躯，晨起衣冠读典谟。  
莫谓此生无用处，一身自是一唐虞。  

陆游　读经示儿子  
通经本训诂，讲字极声形。  
未尽寸心苦，已销双鬓青。  
惧如临战阵，敬若在朝廷。  
此是吾家事，儿曹要细听。  

陆游　读旧稿有感  
我少则嗜书，于道本无得，  
譬如昌歜芰，乃自性一癖。  
老来百事废，惟此尚自力，  
岂惟绝庆吊，乃至忘寝食。  
吟哦杂诵咏，不觉日既夕。  
文辞顾浅懦，望古空太息，  
世俗不可解，更为著金石。  
收歛固已迟，虽悔终何益！  
君看老农夫，法亦传后稷。  
持此少自宽，陶然送余日。  

陆游　读老子  
道德五千言，巍巍众妙门。  
管窥那见豹？指染仅尝鼋。  
正尔分章句，谁欤达本源？  
蜀庄犹不死，过我得深论。  

陆游　读老子  
放翁晨兴坐龟堂，古铜協烧海南香。  
临目接手精思床，身如槁木心如墙。  
八十一章独置傍，徐起开读声琅琅。  
恥然亲见古伯阳，袂属关尹肩庚桑。  
孰能试之出毫芒，末俗可复跻羲黄？  
阴符伪书实荒唐，稚川金丹空有方。  
人生忽如瓦上霜，勿恃强健轻年光！  

陆游　读老子传  
巍巍阙里与天崇，礼乐诗书万世宗。  
但说周公曾入梦，宁於老氏叹犹龙？  

陆游　读老子次前韵  
平生好大忽琐细，焚香读书户常闭。  
少年曾预老聃役，晚岁欲挹浮丘袂。  
力探玄门穷众妙，肯学阴谋画奇计？  
言狂不独人共排，志大仍忧後难继。  
君看淡扫出茧眉，岂比一尺春风髻。  
著书勿恤饱蠹鱼，会有子云生後世。  

陆游　读老子有感  
左史倚相读皇坟，学者尚得窥全浑。  
孰为武成二三策，宁取道德五千言。  
巢居结绳事益远，浇淳散朴忍复论？  
安得深山老不死，坐待古俗还羲轩！  

陆游　读乐天诗  
放姬鬻骆初何有？常笑香山恨不摅。  
输与此翁容易死，一身之外更无余。  

陆游　读李杜诗  
濯锦沧浪客，青莲澹荡人。  
才名塞天地，身世老风尘。  
士固难推挽，人谁不贱贫？  
明窗数编在，长与物华新。  

陆游　读李泌事偶书  
莘渭当时已误来，商山芝老更堪哀。  
人生若要常无事，两颗梨须手自煨。  

陆游　读林逋魏野二处士诗  
君复仲先真隐沦，笔端亦自斡千钧。  
闲中一句终难道，何况市朝名利人！  

陆游　读刘蕡策  
志士仁人气薄云，唐家惟有一刘蕡。  
看渠放逐蛇龙手，那肯驱蝇与拍蚊。  

陆游　读吕舍人诗追次其韵  
士生始从学，取友实先务。  
吾闻诸古人，倾盖有如故。  
汉宫长生药，至取云表露。  
治身当何如，而受一尘污？  

陆游　读吕舍人诗追次其韵  
有过当相规，有善当相告，  
岂惟定新交，亦以笃旧好。  
势利古所羞，置之勿复道。  
霜靊万木凋，孰秉岁寒操？  

陆游　读吕舍人诗追次其韵  
少壮如昨日，忽已及耄期。  
旧友散莫收，亦复少新知。  
言归镜湖上，日日醉东篱。  
自笑如寒蠂，裴回残菊枝。  

陆游　读吕舍人诗追次其韵  
道士成金丹，青云可接翼；  
小夫岂知此，危坐学数息。  
如持一畚上，自谓河可塞。  
生不遇硕师，几何不自贼。  

陆游　读吕舍人诗追次其韵  
三沐复三熏，佩玉懹明珠。  
何至不自珍，欲效豕负涂？  
传呼虽甚宠，正可夸群奴。  
君看魏徵孙，世世为农夫。  

陆游　读论语  
壮岁贪求未见书，归常充栋出连车。  
晚窥阙里亲传妙，数简方知已有余。  

陆游　读前辈诗文有感  
我无前辈千钧笔，造物争功谢不能。  
已分文章归委靡，可怜意气尚凭陵。  
鸾旗广殿晨排仗，铁马黄河夜踏冰。  
此事要须推大手，蝉嘶分付与吴僧。  

陆游　读穷居五字慨然有感复作一首自解  
布褐营身足，茅茨置榻宽。  
食非依漂母，菜不仰园官。  
小蹇鞍鞯黑，羸僮骨相酸。  
丹青能写此，千载尚传观。  

陆游　读阮籍传  
天生父子立君臣，万世宁容乱大伦！  
籍辈可诛无复议，礼非为我为何人？  

陆游　读史  
马周浪迹新丰市，阮籍兴怀广武城。  
用舍虽殊才气似，不妨也是一书生。  

陆游　读史  
青灯耿耿夜沉沉，掩卷凄然感独深。  
恤纬不遑嫠妇叹，美芹欲献野人心。  
孤忠要有天知我，万事当思後视今。  
君看宣王何似主？一篇庭燎未忘箴。  

陆游　读史  
夜对遗编叹复惊，古来成败浩纵横。  
功名多向穷中立，祸患常从巧处生。  
万里关河归梦想，千年王霸等棋枰。  
人间只有躬耕是，路过桑村最眼明。  

陆游　读史  
民间斗米两三钱，万里耕桑罢戍边。  
常使屏风写无逸，应无烽火照甘泉。  

陆游　读史  
南言蓴菜似羊酪，北说荔枝如石榴。  
自古论人多类此，简编千载判悠悠。  

陆游　读史  
缃帙牙签满架书，流泉决决竹疏疏。  
人生得志宁无命？一室何妨且扫除。  

陆游　读史  
萧相守关成汉业，穆之一死宋班师。  
赫连拓跋非难取，天意从来未易知。  

陆游　读史  
人间著脚尽危机，睡觉方知梦境非。  
莫怪富春江上客，一生不厌钓渔矶。  

陆游　读史  
王侯到底是虚名，何物能为我重轻！  
徒步出关胡不可？向来常笑弃繻生。  

陆游　读史  
荣悴纷纷醉梦中，转头何事不成空？  
全家采药鹿门去，我忆襄阳庞德公。  

陆游　读史  
颜良文丑知何益，关羽张飞死可伤。  
等是人间号骁将，太山宁比一毫芒。  

陆游　读史  
男子胸中正要奇，立京能立太平基。  
君王玉钺无穷恨，千载茫茫谁复知？  

陆游　读史  
自古功名亦偶谐，胸中要使浩无涯。  
可怜赫赫丹阳尹，数颗槟榔尚系怀。  

陆游　读史有感  
英雄自古埋秋草，世上儿童共笑狂。  
射贼曾飞白羽箭，闭门空枕绿沉枪。  
隆中高卧人千载，易水悲歌泪数行。  
读尽青编窗日晚，一尊聊复吊兴亡。  

陆游　读史有感  
不肯低头就世事，亦不作牋与天公；  
惟须痛饮以醉死，乱山深处听松风。  

陆游　读史有感  
昔人识不过十字，富贵封侯渠自如；  
龟堂闭门万卷读，一字不肯供时须。  

陆游　读书  
读书肝胆尚轮囷，蠹简堆中著此身。  
饱识三千余岁事，已为七十四年人。  
镜中衰鬓难藏老，海内虚名不救贫。  
只欲从今都扫尽，剩沽春酒答新春。  

陆游　读书  
力不扶微学，心犹守旧闻。  
壁间科斗字，秦火岂能焚？  

陆游　读书  
放翁白首归剡曲，寂寞衡门书满屋。  
藜羹麦饭冷不尝，要足平生五车读。  
校雠心苦谨涂乙，吟讽声悲杂歌哭。  
三苍奇字已杀青，九译旁行方著录。  
有时达旦不灭灯，急雪打窗闻簌簌。  
倘年七十尚一纪，墬典断编真可续。  
客来不怕笑书痴，终胜牙签新未触。  

陆游　读书  
忆昔年少时，把卷惟引睡，  
惰游过日月，自咎辄涕泗。  
老来百事废，却觉书多味，  
岂惟时有得，圣域可坐致。  
譬如入武库，戃恥不暇视，  
浅陋安能名，出门但惊喟。  
天球及河图，千古所共秘，  
幸今发其藏，虽老敢自弃。  

陆游　读书  
读书四更灯欲尽，胸中太华蟠千仞。  
仰呼青天那得闻，穷到白头犹自信。  
策名委质本为国，岂但空取黄金印。  
故都即今不忍说，空宫夜夜飞秋磷。  
士初许身辈稷契，岁晚所立惭廉蔺，  
正看愤切诡成功，已复雍容托观衅。  
虽然知人要未易，讵可例轻天下士。  
君不见长松卧壑困风霜，时来屹立扶明堂。  

陆游　读书  
古人已死书独存。吾曹赖书见古人。  
後之视今犹视古，吾书未泯要有取。  
贾生痛哭汉文时，至今读之有余悲。  
魏徵嘻笑封德彝，生亦岂责绛灌知。  
穷秋风雨卧孤馆，万世悠悠百年短。  
垂死成功亦未晚，安知无人叹微管！  

陆游　读书  
稽古衰犹力，翻书夜达晨。  
思人频掩卷，感事忽沾巾。  
世阅几春梦，身今一老民。  
忍穷端已惯，蔬食又经旬。  

陆游　读书  
远遯江湖上，端居风雨中。  
纸新窗正白，炉暖火通红。  
签帙方重整，声形且细穷。  
扶衰倘未死，更破十年功。  

陆游　读书  
束发论交一世豪，暮年憔悴困蓬蒿。  
文辞博士书驴券，职事参军判马曹。  
病里犹须看周易，醉中亦复读离骚。  
若为可奈功名念，试觅并州快剪刀。  

陆游　读书  
少从师友讲唐虞，白首襟怀不少舒。  
旧谓皆当付之酒，今知莫若信吾书。  
朱黄参错鸡鸣後，签帙从横月堕初。  
抚几欣然时有得，此翁作计未全疏。  

陆游　读书  
两两星躔九九车，天津笑我醉骑驴。  
床头正可著周易，架上何妨抽汉书。  
幸有古人同臭味，不嫌儿子似迂疏。  
颓然白发虽堪鄙，耐事禁愁却有余。  

陆游　读书  
平生爱客如爱书，力虽不逮意有余。  
门前车马久扫迹，老病又与黄卷疏。  
人情冷暖可无问，手不触书吾自恨。  
今年入秋风雨频，灯火得凉初可近。  
年过七十眼尚明，天公成就老书生。  
旧业虽衰犹不坠，夜窗父子读书声。  

陆游　读书  
尧庭君相都俞盛，阙里师生博约深。  
我读残编食忘味，朱弦三叹有遗音。  

陆游　读书  
两眼欲读天下书，力虽不迨志有余。  
千载欲追圣人徒，慷慨自信宁免愚？  
置书不读谈虚无，谁其始为此创疽？  
古时泽被禽与鱼，博施所以为唐虞。  
正使老释信不诬，为我未免近杨朱。  
高轩大旆塞路衢，台阁尊显来于于，  
安得禹皋日陈谟，沾濡四表无焦枯，  
坐令事业见真儒，老农不恨老耕鉯。  

陆游　读书  
先亲爱我读书声，追慕慈颜涕每倾。  
万事到前心尽嬾，一编相向眼偏明。  
致君正使违初志，为己犹当毕此生。  
更祝吾儿思早退，雨蓑烟笠事春耕。  

陆游　读书  
面骨峥嵘鬓欲疏，退藏只合卧蜗庐。  
自嫌尚有人间意，射雉归来夜读书。  

陆游　读书  
归老宁无五亩园，读书本意在元元。  
灯前目力虽非昔，犹课蝇头二万言。  

陆游　读书罢小酌偶赋  
岁晚凄凉冰雪晨，颓垣破屋镜湖滨。  
浮生亦念古有死，壮气要使胡无人。  
黄卷展残三太息，绿尊酌罢一嚬伸。  
躬耕不预差科事，犹向清时作幸民。  

陆游　读书示子遹  
我性苦爱书，未始去几案。  
生虽後三代，意尚卑两汉。  
世衰道术裂，年往朋友散。  
泽居贫至骨，霜冷衣露骭。  
犹能乐其乐，肯发穷苦叹？  
尔来更可笑，身籴儿炊爨。  
一饱辄欣然，弦诵等雝泮。  
望古虽天渊，视俗亦冰炭。  
阿遹可怜生，相守忘夜旦。  
孤学当世传，岁月不可耫。  

陆游　读书示子遹  
我生无它营，半世随宦牒。  
谗波方稽天，忧与愁相接。  
中间稍自觉，万事付马曹。  
告归幸见听，泊与淡相遭。  
日晏突无烟，垢面有爪痕，  
读书则未置，可笑习气存。  
造物哀其穷，畀之大耳儿。  
儿亦好古学，乃不售有司。  
谓当鸢瑟缩，乃如鹤昂藏，  
父子共薄饭，忍饥讲虞唐。  
丰凶有常数，穮蔲当自力；  
古言不吾欺，岁晚於汝食。  

陆游　读书未终卷而睡有感  
暮年缘一嬾，百事俱弃置；  
今遂嬾到书，把卷辄坐睡。  
其余嬾则已，感此独歔欷。  
念昔少壮时，日夜痛磨砺，  
誓言死为期，身在敢暴弃？  
宁知未死前，殆欲负此志。  
颜回称好学，杨雄乃识字。  
勉哉慕前修，自画圣所讳。  

陆游　读书有感  
洙泗诸生尊所闻，岂容兀者亦中分！  
焚经竞欲愚黔首，亡史谁能及阙文？  
吾道固应千古在，几人虚用一生勤？  
世间倚相何曾乏，会与明时诵典坟。  

陆游　读书杂言  
书亦何用於世哉！圣人之言如造化，  
巍巍地辟而天开。渊源虞唐至周孔，  
黄河万里昆仑来。天不使诸儒为战国血，  
又不使六艺为亡秦灰，豁如盲瞽见皦日，  
快若聋聩闻春雷，插空泰华起突兀，  
垂天云汉森昭回。奈何後世独不省，  
顾舍夷路趋邛郲？不知开眼蹈覆辙，  
乃欲归罪车轮摧。福有基，  
祸有胎，一朝产祸吁可哀！  

陆游　读书至夜半灯尽欲睡慨然有感  
白发萧萧老空谷，人叹厄穷心自足。  
东郊晓射堕锦雉，北崦春耕叱黄犊。  
区区世事何足论，未死断知常闭门。  
关河好在万里路，理乱不至三家村。  
夜分灯暗月入户，赋诗肯道儒冠误。  
饥鹰劲翮高有声，横截陂湖正南去。  

陆游　读书至夜分感叹有赋  
老人世间百念衰，惟好古书心未移。  
断碑残刻亦在椟，时时取玩忘朝饥。  
推寻点画到曲折，想见落笔纵横时。  
岂惟鸾凤九霄上，景锺大鼎森陆离。  
虽然欲学则曷敢，驽马仰看骅骝驰。  
正如志士才不称，心慕伊傅终何施？  
尔来亦复强点染，手不随意徒嗟咨。  
悬知明日天将雨，中夜寒蒸紫玉池。  

陆游　读苏叔党汝州北山杂诗次其韵  
暑耘日炙背，寒耕泥没脚；  
众人占膏腴，我独治硗确。  
力尽功未见，厥土但如昨，  
岂惟窘糠粞，直恐转沟壑。  
今年雨阳时，天如相耕获。  
屋倾未暇扶，且复补篱落。  

陆游　读苏叔党汝州北山杂诗次其韵  
旧絮补破襦，生薪续微火；  
惸孤有冻死，自视亦已过。  
邻翁冒风雪，斗酒持饮我。  
尖团擘霜蟹，丹漆飣山果。  
欣然共笑语，何止宽寒饿。  
布被拥更阑，招魂不须些。  

陆游　读苏叔党汝州北山杂诗次其韵  
三山镜湖上，出郭无十里；  
结庐非所择，但取便薪水。  
间亦出从宦，安能慕园绮。  
地主卜林塘，亦复异子美。  
蘧蓏方丈室，仅足容卧起。  
吾意本扁舟，陆居聊尔耳。  

陆游　读苏叔党汝州北山杂诗次其韵  
祠官粟一囊，不赡躯七赤。  
前年蒙宽恩，例许乞骸骨。  
联翩三儿子，俱作鹳雀碧，  
赋禄虽尚远，亦足慰衰白。  
幅巾茆檐下，称病谢来客。  
从今门前路，永扫车马迹。  

陆游　读苏叔党汝州北山杂诗次其韵  
舍北有渔矶，下临清溪流，  
柳阴出朱桥，莲浦横兰舟。  
蓴丝二三亩，采掇供晨羞；  
鱼虾虽琐细，亦足赡吾州。  
人生常如此，安用万户侯？  
绿蓑幸可买，金印非所求。  

陆游　读苏叔党汝州北山杂诗次其韵  
寓形百年中，如臂屈伸顷；  
少壮几何时，已复堕衰境。  
老人喜自洁，临涧漱绿净。  
佛龛香事已，僧钵供煮饼。  
山茶试芳嫩，野果荐甘冷。  
不学万钱厨，长鱼取淮颍。  

陆游　读苏叔党汝州北山杂诗次其韵  
岩石著幼舆，风月思玄度。  
老子放浪心，常恐迫迟暮。  
安得世外人，握手相与语。  
吾宗甫里公，奇辞赋渔具。  
高风邈不嗣，徒有吟讽苦。  
霜风吹短衣，何山不堪住？  

陆游　读苏叔党汝州北山杂诗次其韵  
久病卧江村，发白面黧黑。  
艰难念温饱，日夜积涓滴。  
聚壤粪园桑，荷锄耘垄麦；  
苟失一日勤，农事深可惜。  
小儿念乃翁，卒岁共欣戚。  
跂望明年春，社雨泥一赤。  

陆游　读苏叔党汝州北山杂诗次其韵  
德孙秀眉宇，慨然修初服；  
枯肠贮诗书，十饭九不肉。  
成童将觅举，想见袍立鹄。  
先泽傥未衰，岂无五秉粟。  
汝能记吾言，并以告阿福，  
闭门勿杂交，一经万事足。  

陆游　读苏叔党汝州北山杂诗次其韵  
吾幼从父师，所患经不明，  
何尝效侯喜，欲取能诗声；  
亦岂刘隋州，五字矜长城。  
秋雨短檠夜，掉头费经营，  
区区宇宙间，舍重取所轻。  
此身傥未死，仁义尚力行。  

陆游　读唐人愁诗戏作  
少时唤愁作底物，老境方知世有愁。  
忘尽世间愁故在，和身忘却始应休。  

陆游　读唐人愁诗戏作  
清愁自是诗中料，向使无愁可得诗？  
不属僧窗孤宿夜，即还山驿旅游时。  

陆游　读唐人愁诗戏作  
天恐文人未尽才，常教零落在蒿莱。  
不为千载离骚计，屈子何由泽畔来？  

陆游　读唐人愁诗戏作  
我辈情锺不自由，等闲白却九分头。  
此怀岂独骚人事，三百篇中半是愁。  

陆游　读唐人愁诗戏作  
飞雪安能住酒中，闲愁见酒亦消融。  
山家有力参天地，不放清尊一日空。  

陆游　读唐人乐府戏拟思妇怨  
一自门前征马嘶，此心常与断云西。  
双飞空羡雉朝雊，独泣忍闻乌夜啼！  
辽海昼昏麈漠漠，杜陵春到草萋萋。  
孤愁可为邻姬说，只有临樽醉似泥。  

陆游　读唐书  
力行可使金如土，笃好能徕马若龙。  
斗米三钱本常事，风云千载自难逢。  

陆游　读唐书忠义传  
志士慕古人，忠臣挺奇节。  
就死有处所，天日为无色。  
太义孰不知，临难欠健决。  
我思杲卿发，可配嵇绍血。  

陆游　读陶诗  
我诗慕渊明，恨不造其微。  
退归亦已晚，饮酒或庶几。  
雨余鉯瓜垄，月下坐钓矶。  
千载无斯人，吾将谁与归？  

陆游　读陶诗  
陶谢文章造化侔，篇成能使鬼神愁。  
君看夏木扶疏句，还许诗家更道不？  

陆游　读退之人不知古今马牛而襟裾之句有感  
书生独占世间痴，过计私忧无已时。  
知尽古今成底事？空将血泪向人垂。  

陆游　读宛陵先生诗  
李杜不复作，梅公真壮哉！  
岂惟凡骨换，要是顶门开。  
锻链无遗力，渊源有自来。  
平生解牛手，余刃独恢恢。  

陆游　读宛陵先生诗  
欧尹追还六籍醇，先生诗律擅雄浑。  
导河积石源流正，维岳崧高气象尊。  
玉磬漻漻非俗好，霜松郁郁有春温。  
向来不道无讥评，敢保诸人未及门。  

陆游　读王季夷旧所寄诗  
灯前忽见季夷诗，泪洒行间不自知。  
醉别西津如昨日，露曦沤灭已多时。  

陆游　读王摩诘诗爱其散发晚未簪道书行尚把之句因用为韵赋古风十首亦皆  
我生本江湖，岁月不可算。  
采药游名山，所历颇萧散。  
一逢巢居翁，见谓於我馆，  
酌泉啖松柏，每得造膝款。  
行道不自力，残发日已短。  
海山故不远，谪限何时满？  

陆游　读王摩诘诗爱其散发晚未簪道书行尚把之句因用为韵赋古风十首亦皆  
仕宦五十年，所至不黔突，  
取鱼固舍熊，挟兔那恨鹘。  
退归息厌厌，谁敢书咄咄。  
屋穿每茨草，驴瘦可数骨。  
秋风忽已厉，落叶衬残月，  
脱巾坐中庭，清冷入毛发。  

陆游　读王摩诘诗爱其散发晚未簪道书行尚把之句因用为韵赋古风十首亦皆  
我爱古竹枝，每歌必三反。  
孤舟上荆巫，天末未觉远。  
最奇扇子峡，恨不遂高遯。  
荆棘蜀故宫，烟水楚废苑。  
至今清夜梦，百丈困牵挽。  
人生如寄尔，勿叹流年晚。  

陆游　读王摩诘诗爱其散发晚未簪道书行尚把之句因用为韵赋古风十首亦皆  
往岁著朝衫，晨起事如汇。  
告归卧孤村，枯淡有余味。  
闭门绝外慕，自谓真富贵。  
萧然毕吾生，地下亦增气。  
里翁恋儿女，小疾辄忧畏。  
惟穷可赊死，我在君亦未。  

陆游　读王摩诘诗爱其散发晚未簪道书行尚把之句因用为韵赋古风十首亦皆  
万金筑华堂，千金教新音，  
不知忧患场，著脚日愈深。  
今人喜议古，後亦将议今，  
使汝有子孙，闻之亦何心？  
邓通擅铜山，死日无一簪，  
未死汝勿喜，五溪多毒淫。  

陆游　读王摩诘诗爱其散发晚未簪道书行尚把之句因用为韵赋古风十首亦皆  
往者游青城，犹及二三老，  
稽首出世师，数语穷至道。  
妻子真弊屣，弃去恨不早。  
俯仰才几时，残骸日衰槁。  
吾儿有奇骨，亦复至幽讨。  
金丹傥可成，白发何足扫！  

陆游　读王摩诘诗爱其散发晚未簪道书行尚把之句因用为韵赋古风十首亦皆  
稚川师郑君，才及一卷书。  
书大仅如箸，度世盖有余。  
想其所论说，妙极轩昊初。  
内篇今虽存，亦复饱蠹鱼。  
我欲探其原，蹇步空趑趄。  
安得插两翅，从公游太虚？  

陆游　读王摩诘诗爱其散发晚未簪道书行尚把之句因用为韵赋古风十首亦皆  
隐书有三景，字字当力行。  
寸地与尺宅，可以久汝生。  
泝流归昆虚，坚守临长城，  
一旦告成功，河塞黄金成，  
笙鹤适缑山，貂蝉朝玉京。  
即今修行地，千古名还婴。  

陆游　读王摩诘诗爱其散发晚未簪道书行尚把之句因用为韵赋古风十首亦皆  
行年过八十，形悴神则旺。  
往来江湖间，垂老犹疏放。  
沧波浩无津，天遣遂微尚。  
剡溪挂风帆，渔浦理烟榜，  
奇云出深谷，新月生叠嶂。  
兴怀晋诸贤，谁能续遗唱？  

陆游　读王摩诘诗爱其散发晚未簪道书行尚把之句因用为韵赋古风十首亦皆  
二十游名场，最号才智下。  
蹭蹬六十年，亦有茆一把。  
典衣租黄犊，乘雨耕绿野，  
西成得一饱，敢计泥没踝。  
住久邻好深，百事通乞假，  
秋高小瓮香，相唤注老瓦。  

陆游　读夏书  
巨浸稽天日沸腾，九州人死若丘陵。  
一朝财得居平土，峻宇雕墙已遽兴。  

陆游　读僲书作  
与世已如风马牛，松风终日听飕飀。  
一炉丹熟定不死，半瓮酒香安得愁？  
腰带鞓前秋万顷，香炉峰下水交流。  
人间事事皆须命，惟有神仙可自求。  

陆游　读香奁集诗戏效其体  
金铺一闭几春风，咫尺心知万里同。  
麝枕何曾禳梦恶，玉壼空解贮啼红。  
画愁延寿丹青误，赋欠相如笔墨工。  
一事目前差自慰，月明还似未央中。  

陆游　读许浑诗  
裴相功名冠四朝，许浑身世落渔樵。  
若论风月江山主，丁卯桥应胜午桥。  

陆游　读易  
大易中含造化机，王何元未造精微。  
乾坤要自吾身看，卧听鸡鸣起索衣。  

陆游　读易  
揖逊干戈两不知，巢居穴处各熙熙。  
无端凿破乾坤秘，祸始羲皇一画时。  

陆游　读易  
羸躯抱疾时时剧，白发乘衰日日增。  
净扫东窗读周易，笑人投老欲依僧。  

陆游　读易  
老喜杜门常谢客，病惟读易不迎医。  
冬来更愧乖慵甚，醉过收荞下麦时。  

陆游　读隐逸传  
终南处士入都门室山人补谏垣。  
毕竟只供千载笑，石封三品鹤乘轩。  

陆游　读渊明诗  
渊明甫六十，遽觉前途迮，  
作诗颇感慨，自谓当去客。  
吾年久过此，霜雪纷满帻，  
岂惟仆整驾，已迫牛负轭。  
奈何不少警，玩此白驹隙。  
倾身事诗酒，废日弄泉石；  
梅花何预汝，一笑从渠索。  
顾以有限身，儿戏作无益。  
一床宽有余，虚室自生白，  
要当弃百事，言从老聃役。  

陆游　读袁公路传  
成败相寻岂有常，英雄最忌数悲伤。  
芜蒌豆粥从来事，何恨邮亭坐箦床？  

陆游　读赵昌甫诗卷  
蜗庐溽暑不可过，把卷一读赵子诗。  
如游麻源第三谷，忽见梅花开一枝。  
寄书问讯不可得，握臂晤语应无期。  
惟当饮水绝火食，海山忽有相逢时。  

陆游　独处  
老夫闭门衰疾婴，小儿适有南山行，  
一奴入市暮未返，愔愔不闻鸟雀鸣。  
地炉火死冻脚硬，欲作薄粥愁空枪。  
平生遣日赖诗句，久矣无复吟哦声。  
但余一点真正念，照了万象犹精明。  
欲论此事向何许，众中倘遇千人英？  

陆游　独处二首  
蓬门终日闭，寂寂少人声。  
纳禄知身贵，传家觉责轻。  
朝餐烹芋糁，夜坐爇松明。  
划却弹棋局，此心如砥平。  

陆游　独处二首  
白敷床稳氎，乌藤倚壁斜。  
灰深惟画字，灯暗不成花。  
似客犹居里，如僧未出家。  
孤村夜无月，何事有啼鸦？  

陆游　独登东岩  
早慕功名已绝痴，晚耽笔墨愈无奇。  
牧羝未乳身先老，化鹤重归语更悲。  
朋旧在亡成断梦，山河兴废入孤吹。  
悠然独倚阑干笑，又过簪萸泛菊时。  

陆游　独孤生策字景略河中人工文善射喜击剑一世奇士也有自峡中来者言其  
忆昨骑驴入蜀关，旗亭邂逅一开颜。  
气锺太华中条秀，文在先秦两汉间。  
宝剑凭谁占斗气？名驹竟失养天闲。  
身今老病投空谷，回首东风涕自潸。  

陆游　独立  
独立柴荆外，颓然一秃翁。  
乱山吞落日，野水倒寒空。  
忧患工催老，飘零敢讳穷？  
渔歌亦何恨，凄断满西风。  

陆游　独立  
午醉初醒後，回廊独立时。  
斜阳明雨叶，乳鹊袅风枝。  
违俗虽堪笑，师心颇自奇。  
旁人疑徙倚，向道是寻诗。  

陆游　独立  
白髯萧飒一愚公，独立蒙蒙细雨中。  
羊踏寒蔬新少梦，鱼生空釜久谙穷。  
残编幸有圣贤对，闲话岂无邻曲同？  
衒鬻才名非老事，小诗信笔不能工。  

陆游　独立  
上书不上登封书，乘车但乘下泽车。  
夕阳独立衡门外，闲看村童学钓鱼。  

陆游　独立思故山  
溪水初生与岸平，桥头新柳已藏莺。  
诗缘遇兴玲珑和，酒为逢知烂熳倾。  
青箬买来冲雨钓，乌犍租得及时耕。  
今朝独立东风里，叹息无人会此情。  

陆游　独行过柳桥而归  
寒云覆江干，惨惨雪欲作。  
草枯狐兔见，鹰隼方纵搏。  
老翁卧蓬户，疾痛在腰脚。  
忽觉意稍佳，快若解束缚。  
呼童扶下堂，西出度略彴。  
浮波见凫雁，决起惊乌鹊。  
篱根犬迎吠，碓下鸡俛啄。  
霜余桑叶积，春近柳枝弱。  
徐行过傍舍，醉笑盛酬酢。  
岁暮农事休，羡尔群饮乐。  

陆游　独学  
师友雕零身白首，杜门独学就谁评？  
秋风弃扇知安命，小炷留灯悟养生。  
踵息无声酣午枕，舌根忘味美晨烹。  
少年妄起功名念，岂信身闲心太平。  

陆游　独夜  
村路泥淹雪，虚檐水结冰。  
长征荷戈客，暂到放包僧。  
妖鵩鸣高树，饥鼯触闇灯。  
谁能问良苦？衰病正相乘。  

陆游　独夜  
灯花寒自结，雪片夜方深。  
瘦影参危坐，清愁入苦吟。  
江湖身汗漫，药石病侵寻。  
朋旧凋零尽，何人识此心？  

陆游　独夜  
独夜迢迢掩素屏，病怀羁思共伶竮。  
房栊十月寒初重，风雨三更酒半醒。  
繁杵有声时断续，残缸无焰尚青荧。  
恥然唤起西征梦，身卧金牛古驿亭。  

陆游　独夜  
一生食太仓，蠹耗均雀鼠；  
虽云久置散，饥饱尚撑拄。  
两年失微禄，始觉困羁旅。  
倾身营薪米，得食已过午。  
人观不堪忧，意气终自许。  
藜羹若大庖，草庐如万础。  
平生师颜原，本自藐晋楚。  
悠然卧北窗，残灯翳还吐。  

陆游　独夜  
城上长更续短更，江平天迥雁方征。  
灯明纸帐雪霜色，火熟铜瓶风雨声。  
浊酒未倾心已怯，细书时读眼犹明。  
萧然一室平生惯，纛下何须拥万兵！  

陆游　独意  
酒似交情薄，愁随夜漏长。  
常贫且撑拄，多病不禁当。  
偶读书终卷，闲临帖数行。  
翻怜市朝客，扰扰为谁忙？  

陆游　独饮  
肃肃霜风劲，萧萧木叶声。  
残年如寄尔，冷坐太憎生！  
就市沾新酿，呼儿洗破觥。  
独斟还独醉，无月配长庚。  

陆游　独饮  
怪怪奇奇不自惩，晚途犹复气横膺。  
觥船那待清歌劝，酒到愁边量自增。  

陆游　独饮醉卧比觉已夜半矣戏作此诗  
泽畔元非慕独醒，散人一饮费经营。  
也知世少苏司业，安得官如阮步兵。  
醉著面颜惊少壮，浇余胸次失峥嵘。  
更阑莫厌残灯火，卧听空廊络纬声。  

陆游　独游  
地僻少人迹，身闲思独游。  
荒村更阻雨，衰鬓不禁秋。  
断续呼牛笛，横斜放鸭舟。  
残年澹无事，随处送悠悠。  

陆游　独游城西诸僧舍  
我是天公度外人，看山看水自由身。  
藓崖直上飞双屐，云洞前头岸幅巾。  
万里欲呼牛渚月，一生不受庾公尘。  
非无好客堪招唤，独往飘然觉更真。  

陆游　独至遯庵避暑庵在大竹林中  
赤日黄尘厌垢纷，竹林深处寄幽欣。  
如听嵩雒风前笛，似看潇湘雨後云。  
园鹿知时新解角，池鱼得意自成群。  
悠然一笑谁能识？坐胜天魔百万军。  

陆游　独至遯庵避暑庵在大竹林中  
世俗元非不汝忘，汝归安取醉为乡？  
药苗野蔌山家味，柏子松房道室香。  
一卷隐书为日课，数声啼鸟谢年光。  
客来莫笑茆茨陋，占尽炎天一味凉。  

陆游　独酌  
一榼芳醪手自斟，从来户小怯杯深。  
已於醉醒知狂圣，又向淳漓见古今。  
濡首固非吾辈事，达生犹得昔人心。  
酴醾欲过香差减，且据胡床坐绿阴。  

陆游　独酌罢夜坐  
不见麴生久，惠然相与娱。  
安能论斗石，仅可具盘盂。  
听雨蒙僧衲，挑灯拥地炉。  
勿生孤寂念，道伴大狸奴。  

陆游　独酌有怀南郑  
忆从嶓冢涉南沮，笳鼓声酣醉胆麤。  
投笔书生古来有，从军乐事世间无。  
秋风逐虎花叱拨，夜雪射熊金仆姑。  
白首功名元未晚，笑人四十叹头颅。  

陆游　独醉  
老伴死欲尽，少年谁肯亲？  
自怜真长物，何啻是陈人！  
江市鱼初上，村场酒亦醇。  
颓然北窗下，不觉堕纱巾。  

陆游　独坐  
博山香雾散駃駃，袖手何妨静掩扉。  
六十年前故人尽，八千里外寄书稀。  
昨朝送客桐江去，今日逢僧剡县归。  
欲作小诗还复嬾，海鸥与我两忘机。  

陆游　独坐  
巾帽欹倾短发稀，青灯照影夜相依。  
穷边草木春迟到，故国湖山梦自归。  
茶鼎松风吹谡谡，香奁云缕散駃駃。  
羸骖敢复和銮望，只愿连山苜蓿肥。  

陆游　独坐绝句二首  
蛙鸣乃是怒，鵩啸固非妖。  
独宿空山夜，何妨伴寂寥。  

陆游　独坐绝句二首  
轻雷不成雨，阙月却穿云。  
独倚南斋柱，长吟到夜分。  

陆游　独坐视老奴灌园  
东窗日晚独愁予，眼闇年来颇废书。  
赖有吾家老阿对，相从引水灌园蔬。  

陆游　独坐闲咏  
书生亦有功名愿，与世无缘每背驰。  
一寸丹心空许国，满头白发却缘诗。  

陆游　独坐闲咏  
深掩柴荆谢世纷，南山时看起孤云。  
残年所幸身犹健，闲事惟求耳不闻。  

陆游　独坐有怀杜伯高  
画桥通小市，深院欲黄昏。  
爱月先移烛，留香每闭门。  
李侯有佳句，乐令善清言。  
老病贪搘枕，何由共一樽？  

陆游　杜敬叔寓僧舍开轩松下以虚濑名之来求诗  
君不见洛阳八节滩，未至一舍闻惊湍，  
生绡六幅谁所画？入眼能令三伏寒。  
又不见桐庐七里濑，溅雪跳珠舞澎湃，  
羊裘老子去千年，绝世孤风凛如在。  
杜陵之孙今胜流，飘然不必事远游，  
结茆古寺听松吹，坐擅洛水桐江秋。  
放翁百念俱已矣，独有好奇心未死。  
约君少待秋月明，抱琴来宿写滩声。  

陆游　杜门  
寂寞山深处，峥嵘岁暮时。  
烧灰除菜蝗，送芋谢牛医。  
笕水晨浇药，灯窗夜覆棋。  
杜门君勿怪，迟暮少新知。  

陆游　杜叔高秀才雨雪中相过留一宿而别口诵此诗送之  
久客方知行路难，关山无际水漫漫。  
风吹欲倒孤城远，雪落如簁野寺寒。  
暮挈衣囊投土室，晨沽村酒挂驴鞍。  
文章一字无人识，胸次徒劳万卷蟠。  

陆游　杜宇  
杜宇虽微禽，用意举世稀。  
念昔春盛时。天地皆芳非，  
杜宇默无声，不畏百鸟讥。  
东君将促驾，乃独号鸣悲，  
日夜不肯休，流血沾其衣。  
念言身尚存，乃使春独归！  
饮啄虽如昔，此身当畴依？  
月明抱树枝，敢忘此歔欷。  
虽无精卫劳，区区亦庶几。  
寄言天壤间，勿谓斯禽微。  

陆游　杜宇行  
去年杜宇号阡陌，家家聚有忧蚕麦；  
岂惟比屋衣食忧，县家亦负催科责。  
今年略不闻杜宇，蚕收麦熟人歌舞；  
岂惟襦新汤饼宽，邻里相约先输官。  

陆游　度浮桥至南台  
客中多病废登临，闻说南台试一寻。  
九轨徐行怒涛上，千艘横系大江心。  
寺楼钟鼓催昏晓，墟落云烟自古今，  
白发未除豪气在，醉吹横笛坐榕阴。  

陆游　度筰  
翩翩翻翻筰受风，行人疾走缘虚空，  
回观目眩浪花上，小跌身裹蛟涎中。  
汗沾两握色如菜，数乘此险私自怪。  
九折元非叱驭行，千金空犯垂堂戒。  
此身老大足悲伤，岁岁天涯忆故乡。  
安得画船明月夜，满川歌吹入盘阊。  

陆游　渡头  
苍桧丹枫古渡头，小桥横处系孤舟。  
范宽只恐今犹在，写出山阴一片秋。  

陆游　短歌示诸稚  
流年去不还，老状来无那。  
虽甚颜原贫，尚胜夷齐饿。  
再归又六年，疲马欣解驮，  
姑幸箠辔空，敢复希豆莝？  
好山嬾出游，败屋得偃卧。  
饥能储粟盎，病亦有药裹。  
酒蚁溢皤罂，茗雪落小磨。  
香火失惰偷，编简谨程课。  
岂惟洗幻妄，亦以起衰懦。  
向来名宦事，回首如弃唾。  
义理开诸孙，闵闵待其大。  
贤愚未易知，尚冀得一个。  
如其尽为农，亦未可吊贺。  
归耕岂不佳，努力求寡过。  

陆游　短歌行  
百年鼎鼎世共悲，晨钟暮鼓无休时。  
碧桃红杏易零落，翠眉玉颊多别离。  
涉江采菱风败意，登楼侍月云为祟。  
功名常畏谤谗兴，富贵每同衰病至。  
人生可叹十八九，自古危机无妙手。  
正令插翮上青云，不如得钱即沽酒。  

陆游　短歌行  
富贵得意如登天，自计一跌理不全，  
昼食忘味夜贵眠，渠过一日如一年。  
春蚕得衣耕得食，农功初成各休息，  
卖酒垆边纷鼓笛，我过一年如一日。  
二者求兼势安可，与我周旋宁作我。  
春城桃李岂不妍，雪涧未妨松磊砢。  
人生祸福难遽论，庙牺乌得为孤豚？  
君不见猎徒父子牵黄犬，岁岁秋风下蔡门  

陆游　短歌行  
上樽不解散牢愁，灵药安能扶死病？  
千钧强弩无自射虚空，六出奇计终难逃定命。  
人生斯世无别巧，要在遇物心不竞。  
忧忘寝食怒裂眦，孰若凭高寄孤咏。  
炎天一葛冬一裘，藜羹饭糗勿豫谋。  
耳边闲事有何极，正可付之风马牛。  

陆游　短歌行  
冠一免不可以复冠，门一杜不可以复开。  
山林兀兀但俟死，台省衮衮吁可哀！  
巨材倒壑亦已矣，万牛欲挽真难哉！  
阿房铜人其重各千石，回首变化为风埃。  
吾曹浮脆不自悟，乃欲冠剑常催嵬。  
劝君饮勿用杯酌，但当手提北斗魁，  
挹乾东海见蓬莱，安用俛首为低摧！  

陆游　短景  
短景迫穷冬，日月如鸟过。  
衡门窘风雨，衰病不可那。  
疏疏屋茅漏，猎猎窗纸破。  
鼠豪冒灯出，人倦掩屏卧。  
中都旧朋侪，零落今几个？  
弄笔欲遣愁，孤吟谁与和！  

陆游　短篷  
射的山前系短篷，快如鱼鸟出池笼。  
试临清镜枯颅茁，不待丹砂两颊红。  
逐妄百年真自苦，造微一日有余功。  
不须更说岷峨约，已觉蓬壶在眼中。  

陆游　断碑叹  
二萧同起南兰陵，正如文叔与伯升。  
至今人悲大萧死，齰恨不见梁家兴。  
崇崇之陵久为谷，岂为群盗分珠玉。  
断碑槎牙弃道边，文字班班犹可读。  
剥剜苔藓一凄然，俯仰人间几变迁。  
世人作碑君勿哂，千载园林须石笋。  

陆游　对镜  
岁月虽遄迈，形容未苦舑。  
发如新沐润，颜似半酣朱。  
书读常终卷，山行亦却扶。  
悠悠随日过，不复叹头颅。  

陆游　对镜  
镜中衰颜失敷腴，绿鬓已作霜蓬枯，  
两肩耸耸似山字，曳杖更有蛮童扶。  
自惊何以致此老，亟欲修敬问起居；  
徐徐熟视乃大笑，但记昔我忘今吾。  
今吾虽惫颇神王，飞可正可折简呼；  
远游纵未从溪父，醉眼犹能隘具区。  

陆游　对镜  
面大如盘七尺身，珥貂自合上麒麟。  
诗家事业君休问，不独穷人亦瘦人。  

陆游　对酒  
酒非攻愁具，本赖以适意。  
如接名胜游，所挹在风味。  
庸子堕世纷，但欲蕲一醉。  
麴生绝俗人，笑汝非真契。  

陆游　对酒  
檐铎鸣杂佩，帘旌动微波。  
我老嬾读书，如此长日何！  
名酒来清江，嫩色如新鹅。  
奇葅映玉盘，珍鮳开绿荷。  
万事姑置之，逌然酣且歌。  
宦游亦何好，且复小婆娑。  
秋风云门道，踏月扪青萝。  

陆游　对酒  
医从和扁来，未著却老方。  
吾晚乃得之，莫如麴櫱良。  
一杯脸生春，况复累十觞。  
坐令桃花红，换尽霜叶黄。  
看镜喜欲舞，追还少年狂。  
但恨宝钗楼，胡沙隔咸阳，  
芳华虽无恙，万里遥相望。  
感叹径投枕，悲欢两茫茫！  

陆游　对酒  
断简残编不策勋，东皋犹得肆微勤。  
荣枯一枕春来梦，聚散千山雨後云。  
烟水幸堪供眼界，世缘何得累心君。  
床头小瓮今朝熟，拨置闲愁且一欣。  

陆游　对酒  
赋性虽耽酒，其如老病身。  
气衰成小户，醅浊号贤人。  
疏广矜君赐，刘伶畏妇嗔。  
兰亭独超绝，千载擅清真。  

陆游　对酒  
古今共有死，长短无百年；  
方其欲瞑时，如困得熟眠。  
世以生时心，妄度死者情，  
疑其不忍去，一笑可绝缨。  
区区计生死，不如持一觞；  
一觞浇不平，万事俱可忘。  
待酒忘万事，犹是役於酒；  
醉醒不到处，夭魔自奔走。  

陆游　对酒  
识字记姓名，击剑一人敌，  
孙吴相斫书，了解亦何益。  
不如黄金罍，澰潋春波碧，  
欣然对之笑，未饮愁已释。  
白头生黑丝，苍颜桃李色。  
金丹空九转，正恐无此力。  
朝饮绩五斗，暮饮髡一石。  
寄谢采芝翁，无为老青壁。  

陆游　对酒  
神仙岂易事，富贵不容求。  
百岁偿未尽，一樽差可谋。  
钟鸣上方晚，桂发小山秋。  
处处多幽趣，攒眉勿浪愁。  

陆游　对酒  
新酥鹅儿黄，珍橘金弹香，  
天公怜寂寞，劳我以一觞。  
胸中万卷书，老不施毫芒，  
持酒一浇之，与汝俱深藏。  
生当老穷巷，死埋南山冈。  
古来共如此，已矣庸何伤！  

陆游　对酒  
平生但信缘，作计每不审。  
舂炊官仓粟，一饱辄甘寝。  
二年弃微禄，沟壑方檩檩。  
藜羹阙盐酪，豆饭杂沙墋。  
偶然饿不死，得酒犹痛饮。  
捩回灩澦柂，唤省邯郸枕。  

陆游　对酒  
社醅又借醉颜酡，手挽邻翁作浩歌。  
江月偏能照蓬户，京尘终不污渔蓑。  
苦吟且复欹吾帽，对弈真当烂汝柯。  
回首纷纷俱梦耳，人间何处有天魔！  

陆游　对酒  
闲愁如飞雪，入酒即消融。  
好花如故人，一笑杯自空。  
流莺有情亦念我，柳边尽日啼春风。  
长安不到十四载，酒徒往往成衰翁。  
九环宝带光照地，不如留君双颊红。  

陆游　对酒  
老子不堪尘世劳，且当痛饮读离骚。  
此身幸已免虎口，有手但能持蟹螯。  
牛角挂书何足问，虎头食肉亦非豪。  
天寒欲与人同醉，安得长江化浊醪？  

陆游　对酒  
扇边生怕庾公尘，索笑来游锦水滨。  
四野云齐初酿雪，一枝梅动已催春。  
绿尊有味能消日，白发无情不贷人。  
商略此生何所恨，太平时得自由身。  

陆游　对酒  
天上何曾许寄愁，酒中正自可忘忧。  
不能上树作巢饮，尚办满船供拍浮。  
神仙可学君岂信，衣食裁足吾何求？  
但忆人如王粲辈，相携一笑赋登楼。  

陆游　对酒  
手摘酴醾翦牡丹，山家草草亦杯盘。  
溪头一夜风吹雨，又作残春几日寒。  

陆游　对酒  
素月度银汉，红螺斟玉醪。  
梁丹梨半颊，斫雪蟹双螯。  
诗就吟逾苦，杯残兴尚豪。  
闲愁翦不断，剩欲借并刀。  

陆游　对酒  
温如春色爽如秋，一榼灯前自献酬。  
百万愁魔降未得，故应用尔作戈矛。  

陆游　对酒  
叹息人真未易知，暮年始觉麴生奇。  
个中妙趣谁堪语，最是初醺未醉时。  

陆游　对酒  
密筱持苫屋，寒芦用织帘。  
彘肩柴熟罨，蓴菜豉初添。  
黄甲如盘大，红丁似密甜。  
街头桑叶落，相唤指青帘。  

陆游　对酒怀丹阳成都故人  
劳生常羡髑髅乐，死时却悔生时错。  
花前有酒不肯狂，回首朱频已非昨。  
君看古来贤达人，终日饮酒全其真。  
世间万事竟何有？金樽翠杓差关身。  
放翁少日无凡客，飞觞纵乐皆豪杰；  
清歌一曲梁尘起，腰鼓百面春雷发。  
故人仙去蓬莱宫，鸾丝凤竹醉春风。  
石帆山下孤舟雪，一段清愁付此翁。  

陆游　对酒示坐中  
缘橙丹柿斗时新，一笑聊夸老健身。  
大度乾坤容纵酒，多情风月伴垂纶。  
初生京洛逢时泰，幼度江淮避虏麈。  
八十年间穷不死，犹能涧底束荆薪。  

陆游　对酒叹  
镜虽明，不能使丑者妍；  
酒虽美，不能使悲者乐。  
男子之生桑弧蓬矢射四方，古人所怀何磊落！  
我欲北临黄河观禹功，犬羊腥膻尘漠漠；  
又欲南适苍梧吊虞舜，九疑难寻眇联络。  
惟有一片心，可受生死托，  
千金轻掷重意气，百舍孤征赴然诺。  
或携短剑隐红尘，亦入名山烧大药。  
儿女何足顾，岁月不贷人；  
黑貂十年弊，白发一朝新。  
半酣耿耿不自得，清啸长歌裂金石。  
曲终四座惨悲风，人人掩泪无人色。  

陆游　对酒戏咏  
浅倾西国蒲萄酒，小嚼南州豆蔻花。  
更拂乌丝写新句，此翁可惜老天涯。  

陆游　对酒戏咏  
不管诗人太瘦生，但念酒徒稀醉眠。  
凭谁为画毕吏部，缚著邻家春瓮边。  

陆游　对酒戏咏  
长安市中多美酒，一斗财当三百钱。  
堪笑书生消几许，有钱十万醉经年。  

陆游　对酒戏作  
去日奔轮不啻过，凌烟勋业已蹉跎。  
只言一寸丹心在，无奈千茎白发何！  
色比鹅雏京口酒，声如珠贯渭城歌。  
身闲取醉真当勉，莫学痴人梦螘窠。  

陆游　对酒戏作  
杖头高挂百青铜，小立旗亭满袖风。  
莫笑村醪薄无力，衰颜也得暂时红。  

陆游　对酒戏作  
乱插酴醾压帽偏，鹅黄酒色映觵船。  
醺然一枕虚堂睡，顿觉情怀似少年。  

陆游　对酒作  
齿落不废嚼，足跛尚能履。  
书生之所遭，侥幸有如此。  
自知穷事业，元不直杯水。  
徒行若车安，蔬食如肉美。  
或时得斗酒，亦复招邻里。  
不肯歌鸟乌，行矣呼起起！  

陆游　对酒作  
凭阁风吹帽，穿林雨热巾。  
相呼十日饮，不负百年身。  
陌上金羁马，坟前石琢麟。  
於吾竟何有？笑杀武陵人。  

陆游　对酒作  
羡门安期何在哉？河流上泝昆仑开。  
白云不与隐居老，孤鹤自下辽天来。  
春江风物正闲美，绿浦潮平柁初起。  
暮吹长笛发巴陵，晓挂高帆渡湘水。  
世间万变更故新，会当太息摩铜人。  
脱裘取酒藉芳草，与子共醉壶中春。  

陆游　对酒作  
饮酒豪如卷白波，遣愁难似塞黄河。  
多闻只解为身累，後死空令见事多。  
未试神仙餐玉法，且赓壮士入关歌。  
此心不道无人识，雪鬓萧萧奈老何！  

陆游　对食  
人苦不知足，贪欲浩无穷，  
豹胎日餍饫，萍齑却时供，  
饮豚以人乳，万乘亦改容。  
方其未遇时，鹅炙动英雄。  
哀哉王相国，计堕饭後钟。  
所以贤达士，一视约与丰。  
我亦蹭蹬者，羁游半生中，  
木盘饱藜苋，美与玉食同。  
口腹嗟几何？曾是役我躬。  
放箸一笑粲，赋诗晓愚公。  

陆游　对食  
蓬藋生庭叶拥阶，经旬饭豆爨枯秸。  
烟霄旧谓行夷路，薪水今悲系病怀。  
梦里百年元易过，人间万事苦难谐。  
痴儿自堕阛黎计，欢喜闻钟已过斋。  

陆游　对食  
天赋元无满谷羊，不烦粱肉污龟肠。  
忽逢客釜蓴羹美，遥忆山厨麦饭香。  
正有一箪元自足，纵嘲三韭亦何伤？  
江边烟岫参差路，便唤渔舟暮治装。  

陆游　对食书媿  
连年宽水旱，天若相悬车。  
麤有芋魁豆，并忘熊掌鱼。  
先生饭不足，贤者食无余。  
老我知何幸，晨盘厌美蔬。  

陆游　对食戏咏  
瘿榼倾桑落，毫杯点雨前。  
冰梨趚似颊，霜栗大如拳。  
洗釜烹蔬甲，携鉯斸荀鞭。  
余年只此是，切勿念腥膻。  

陆游　对食戏咏  
一饱欣逢岁小穰，时凭野饷诳枯肠。  
橙黄出臼金齑美，菰脆供盘玉片香。  
客送轮囷霜後蟹，僧分磊落社前姜。  
秋来幸是身强健，聊为佳时举一觞。  

陆游　对食戏作  
霜余蔬甲淡中甜，春近灵苗嫩不蔹。  
采掇归来便堪煮，半铢盐酪不须添。  

陆游　对食戏作  
香粳炊熟泰州红，苣甲蒪丝放箸空。  
不为休官须惜费，从来简俭作家风。  

陆游　对食戏作  
白盐赤米了朝餵，拗项何妨瓠煮壶。  
一种是贫吾尚可，邻家稗饭亦常无。  

陆游　对食戏作  
米如玉粒喜新舂，菜出烟畦旋摘供。  
但使胸中无愧怍，一餐美敌紫驼峰。  

陆游　对食戏作  
春前腊後物华催，时伴儿曹把酒杯。  
蒸饼犹能十字裂，馄饨那得五般来。  

陆游　对食戏作  
栟榈子嫩供香饭，皁筴芽新簇冷淘。  
常使先生饱扪腹，其余万事一秋毫。  

陆游　对食戏作  
冰壶欲著先生传，髯簿卑凡岂得书。  
常恨当年定交晚，枉教渴死老相如。  

陆游　对食戏作  
黄昏来扣野人扉，笑语欣欣意不迟。  
葑火正红煨芋美，不妨秉炬雪中归。  

陆游　对食有感  
杯酌以助气，匕筋以充腹；  
沾醉与属餍，其害等嗜欲。  
歠醨有余欢，食淡百味足；  
养生所甚恶，旨酒及大肉。  
老翁虽无能，更事嗟已熟。  
勿叹茆三间，养汝山林福。  

陆游　对食有感  
我老虽无家，其实如客耳。  
食至举匕箸，饱则舍而起。  
厨人有勤惰，我岂形愠喜。  
园畦摘青蔬，地碓舂赤米。  
劳人固已多，坐享颡常泚。  
作诗本自规，亦以告闾里。  

陆游　对食作  
贱士穷愁殆万端，幸随所遇即能安。  
乞浆得酒岂嫌薄，卖马僦船常觉宽，  
少壮已辜三釜养，飘零敢道一袍单。  
饭余扪腹吾真足，苜蓿何妨日满盘。  

陆游　对食作  
潦余多稼犹中熟，种晚嘉蔬亦半收。  
黄耳蕈生殊自喜，白头韭长复何求。  
比量傍舍惭温饱，通咏农书儆堕偷。  
偶有一樽难独啜，过门谁肯小迟留？  

陆游　对月  
远客厌征路，流年逢素秋。  
不知今夜月，还照几人愁？  

陆游　对月  
草草治杯盘，三更月露寒。  
茆檐虽隐翳，终胜客中看。  

陆游　遯迹  
遯迹荒村惯忍贫，秋毫不使丧其真。  
家居亦以古为监，事过始知天胜人。  
临食致思方下箸，读书有得每书绅。  
放翁耄矣当知幸，布褐藜羹毕此身。  

陆游　妟锦轩  
妟锦轩中醉倚欄，锦屏紫翠插雲端。  
平生不喜言争妟，付与游人自在看。  

陆游　娥江市  
小聚依江近，支流入浦分。  
荒寒孤店雨，零乱野祠云。  
薄饷炊畲粟，珍烹采涧芹。  
年来去健羡，摩腹自欣欣。  

陆游　娥江野饮赠刘道士  
春光盎盎催官柳，柳色黄如醆中酒。  
桥边微迳惬幽寻，世外高人共携手。  
参差茅舍出木末，隐映酒旗当浦口。  
插花处处引村童，失道时时问耕叟。  
客堪共醉百无一，事不谐心十常九。  
日斜潮落不可留，孤舟欲上频搔首。  

陆游　鹅湖夜坐书怀  
士生始堕地，弧矢志四方。  
岂若彼妇女，龊龊藏闺房。  
我行环万里，险阻真备尝。  
昔者戍南郑，秦山郁苍苍。  
铁衣卧枕戈，睡觉身满霜，  
官虽备幕府，气实先颜行。  
拥马涉沮水，飞鹰上中梁，  
劲酒举数斗，壮士不能当。  
马鞍挂狐兔，燔炙百步香，  
拔剑切大肉，哆然如饿狼。  
时时登高望，指顾无咸阳。  
一朝去军中，十载客道傍，  
看花身落魄，对酒色凄凉，  
去年忝号召，五月触瞿唐，  
青衫暗欲尽，入对衰涕滂。  
今年复诏下，鸿雁初南翔，  
俯仰未阅岁，上恩实非常。  
夜宿鹅湖寺，槁叶投客床。  
寒灯照不寐，抚枕慨以慷。  
李靖闻征辽，病惫更激昂；  
裴度请讨蔡，奏事犹衷创。  
我亦思报　　，梦绕古战场。  

陆游　蛾眉村旅舍作  
小雨初收景气和，青苔狼藉落梅多。  
曲肱野店睡斜日，濯足溪桥鸣细波。  
久厌俗情生眼白，近承天诏赐颜酡。  
骑鲸未返蓬壼去，此路犹须几浩歌？  

陆游　恩除秘书监  
群僲鹤驾去难追，白首重来不自知。  
才艺荒唐痴独绝，功名蹭蹬老如期。  
海边郑叟穷耽酒，吴下韦郎晚学诗。  
扶上木天居莫笑，衰残不似壮游时。  

陆游　恩赐龟紫  
忆昔青衫上赤墀，颔间未有一茎丝；  
岂知晚拜金龟赐，却是霜髯雪鬓时。  

陆游　恩赐龟紫  
已挂朝衣神武门，暂纡紫绶拜君恩。  
儿孙贺罢还无事，雨笠烟蓑自灌园。  

陆游　恩封渭南伯唐诗人赵嘏为渭南尉当时谓之赵渭南後来将以予为陆渭南  
老向人间久倦游，君恩乞与渭川秋。  
虚名定作陈惊坐，好句真惭赵倚楼。  
栈豆十年沾病马，烟波万里著浮鸥。  
就封他日轻裘去，应过三峰处处留。  

陆游　二爱  
结屋不袤丈，著身还有余；  
破壁作小窗，亦足陈吾书。  
无酒当饮水，无肉当饭蔬。  
知止乃不殆，此语良非虚。  
古人造道处，正自无绝殊。  
愿君勿它求，且复爱吾庐。  

陆游　二爱  
门外秋水深，日日集鸥鹭；  
是岂相与期，正以同类故。  
残年过七十，朋旧半丘墓。  
非吾济世心，叹息莫予助。  
人生非金石，去日如脱兔。  
三复东野诗，独立悲岁暮。  

陆游　二感  
狸奴睡被中，鼠横若不闻。  
残我架上书，祸乃及斯文。  
乾鹊下屋檐，鸣噪不待晨。  
但为得食计，何曾问行人。  
惰得暖而安，饥得饱而驯，  
汝计则善矣，我忧难具陈。  

陆游　二毁  
茶杯得之久，石砚日在前，  
一朝忽坠地，质毁不复全。  
附著以胶漆，入用更可怜。  
杯犹奉饮啜，砚不废磨研。  
向使遂破碎，亦当归之天。  
动心则不可，此物何足捐。  

陆游　二乐  
游山恨不远，读书恨不博。  
天下多名山，何处无芒屩。  
束书饱蠹鱼，於汝宁不怍？  
日月如过烧，老病将何若？  
眼犹给开卷，足尚供寻壑，  
少劳君勿辞，是中有真乐。  

陆游　二友  
剩储名酒待梅开，净扫虚窗候月来。  
老子幽居得二友，人间万事信悠哉！  

陆游　二友  
清芬六出水槴子，坚瘦九节石菖蒲。  
放翁闭门得二友，千古夷齐今岂无？  

陆游　二月二日梦中作  
零落蔷薇委道傍，更堪微雨渍残香！  
象床玉尺人何在？肠断新裁锦一方。  

陆游　二月二十四日夜大风异常  
天青无云星错落，大风忽自西南作。  
寿藤老木不自全，门外岂容存略彴。  
翁媪惊呼儿女泣，屋瓦飞空吁可愕。  
巢倾共闵乌鹊死，空黑还疑鬼神恶。  
南邻仅有瓜牛庐，转盼卷去无遗余。  
腐儒自笑独耐事，一灯荧荧犹读书。  

陆游　二月二十四日作  
棠梨花开社酒浓，南村北村鼓冬冬。  
且祈麦熟得饱饭，敢说谷贱复伤农？  
崖州万里窜酷吏，湖南几时起卧龙？  
但愿诸贤集廊庙，书生穷死胜侯封。  

陆游　二月晦日夜梦欲卜居近邑道遇老父告以不利欣然从之  
梦中行卜居，道遇白髯叟，  
一面出苦言，戒我弃勿取，  
人之生实难，失脚堕虎口。  
我深感其言，解衣奉杯酒，  
岂知立谈间，得此直谅友。  
起坐心茫然，天阔楼挂斗。  

陆游　二月三日春色粲然步至湖上  
不媿衰翁雪鬓新，出门也复整乌巾。  
梅花隔水香撩客，野鸟穿林语唤人。  
长日难消惟泥酒，灾年不死又违春。  
吾儿已到新安未？想掬清溪洗客尘。  

陆游　二月十六日赏海棠  
常年春半花事竟，今年春半花始盛。  
衰翁不减少年狂，走马直与飞蝶竞。  
妍华有露洗愈明，纤弱无风摇不定。  
莫放飘零作红雨，剩看倩笑临妆镜。  
溪梅枯槁堕岩谷，山杏轻浮真妾媵。  
欲夸绝艳不胜说，纵欠浓香何足病。  
华灯银烛摇花光，翠杓金船豪酒兴。  
夜阑感事独凄然，繁枝空折谁堪赠。  

陆游　二月四日作  
早春风力已轻柔，瓦雪消残玉半沟。  
飞蝶鸣鸠俱得意，东风应笑我闲愁。  

陆游　二月一日夜梦  
梦里遇奇士，高楼酣且歌。  
霸图轻管乐，王道探丘轲。  
大指如符券，微瑕互琢磨。  
相知殊恨晚，所得不胜多。  
胜算观天定，精忠压虏和。  
真当起莘渭，何止复关河。  
阵法参奇正，戎旃相荡摩。  
觉来空雨泣，壮志已蹉跎。  

陆游　二月一日作  
狼藉梅花委道傍，山樱已复占年光。  
檐消积雪时闻滴，衣覆残炉剩得香。  
老马已衰宁识路？寒龟未死且搘床。  
柴荆终日无来客，赖有陶诗伴日长。  

陆游　二子  
两楹梦後少真儒，毁誉徒劳岂识渠？  
孟子无功如管仲，杨雄有赋似相如。  
敬王事业知谁继，准易工夫故不疏。  
孤学背时空绝叹，白头穷巷抱遗书。  

陆游　发丰城县  
丰城古县已再迁，出郭十步江渺然。  
冷云四合欲下雪，柔橹数声初放船。  
孤村灯火照破驿，客子何以娱今夕？  
不辞金碗醉十分，要看玉花深一尺。  

陆游　发黄州泊巴河游马祈寺  
南望武昌山，北望齐安城。  
楚江万顷绿，著我画舫横。  
云帆不须挂，鼍鼓不须鸣，  
淡然隐曲几，山水相逢迎。  
疏雨漏薄日，非阴亦非晴。  
晚泊巴河市，小陌闻屐声。  
紫髯刑马地，一怒江汉清。  
中原今何如？感我白发生。  

陆游　发临川  
见客道傍店，添衣江上村。  
陂长风浩浩，山远雾昏昏。  
虚日人声合，凶年菜色繁。  
扶衰归北阙，何以报君恩？  

陆游　发箧得故人书有感  
衰鬓星星换旧青，世间万事但堪惊。  
晨炊欲熟客未觉，夜漏渐残人尚行。  
花发且为无事饮，诗成非复不平鸣。  
京华朋旧凋零尽，忽见缄题似隔生。  

陆游　发书画还故山戏书  
昨日遣画笥，今日发书簏。  
空斋惟一床，窗影乱风竹。  
平生钻故纸，夙好老尤笃。  
奇哉扫除尽，蝉蜕三万轴。  
岂惟息烦心，亦足养病目。  
从渠褦襶生，自献公车牍。  

陆游　发丈亭  
姚江乘潮潮始生，长亭却趁落潮行。  
参差邻舫一时发，卧听满江柔橹声。  

陆游　发丈亭  
玄云垂天暗如漆，橹声呕轧知船行。  
南风忽起卷云去，江月已作金盆倾。  

陆游　法宝琏师求竹轩诗  
南轩竹色映溪光，不减吾州五月凉。  
犹恨秋来鸥鹭少，须君更为筑横塘。  

陆游　法云孚上座求诗  
老人痴钝避嫌猜，终日柴门闭不开。  
堪笑山僧能好事，乞碑才去觅诗来。  

陆游　法云僧房  
八十衰翁有底忙？水边山际亦伥伥。  
清溪桥断舟横岸，小坞梅残雨渍香。  
数点青灯经野市，一炉软火宿僧房。  
自嫌尚有人间念，却为春寒怯夜长。  

陆游　法云寺  
不到法云久，秋高初一来。  
厨供菰白美，池蘸水红开。  
桥畔逢游衲，云边数过桅。  
同游恨归早，珍重约寻梅。  

陆游　法云寺  
勾践旧国古会稽，南山拥郭分东西，  
城门大路引绳直，西走百里皆平堤。  
客行欲晓到梅市。喔喔尚听城中鸡。  
法云古寺临大泽，风皱百顷青玻璃。  
迎来送往此其地，素壁时见前人题。  
乖离会合浩莫计，历观名氏空含凄。  
山僧惯见为客叹，荣悴从来如夜旦。  
明年吾栖插天半，世事君须倚阑看。  

陆游　法云寺  
法云古兰若，西走钱塘路。  
帆影梅市桥，人语柯山聚。  
吾家昔为邻，来往无晨暮。  
十世三百年，散徙非复故。  
修廊与广殿，亦已化烟雾。  
经营久不倦，大体始略具。  
钟鱼以时鸣，轩槛有幽趣。  
中庭扫芜秽，断碣起颠仆。  
老我绝世缘，随身惟两屦。  
愿言治北窗，寂寞同子住。  

陆游　樊江  
手中一卷养鱼经，又向樊江上草亭。  
朝雨染成新涨绿，春烟澹尽远山青。  
榜舟不厌频来往，岸帻常须半醉醒。  
赋罢新诗自高咏，满汀鸥鹭欲忘形。  

陆游　樊江观梅  
莫笑山翁老据鞍，探梅今夕到江干。  
半滩流水浸残月，一夜清霜催晓寒。  
倚醉更教重秉烛，怕寒元自怯凭栏。  
谁知携客芳华日，曾费缠头锦百端。  

陆游　樊江晚泊  
碧云吞日天欲暮，城西捩柁城东路；  
蓴羹菰饭香满船，正是江头落帆处。  
荻洲渔火远更明，烟水苍茫闻雁声。  
不是绿尊能破闷，白头客路若为情！  

陆游　樊氏庄龟泉  
曳尾穹龟不负图，一泓寒碧照庭除。  
醉中只合长来此，卧听蛮童放辘轳。  

陆游　反感愤  
膊膊庭树鸡初鸣，嗈嗈天衢雁南征。  
百年朝露岂长久，万事浮云常变更。  
出处有心终有愧，圣贤无命亦无成。  
西畴虽薄可自力，双犊且当乘雨耕。  

陆游　反远游  
卖却貂裘买钓舟，久将身世付悠悠。  
行歌西郭红桥路，烂醉东关白塔秋。  
夜泊驿亭观月上，晓登僧阁听猿愁。  
一生身属官仓米，剩喜残年得自由。  

陆游　泛富春江  
双橹摇江叠鼓催，伯符故国喜重来。  
秋山断处望渔浦，晓日升时离钓台。  
官路已悲捐岁月，客衣仍悔犯风埃。  
还家正及鸡豚社，剩伴邻翁笑口开。  

陆游　泛湖  
笔床茶灶钓鱼竿，潋潋平湖淡淡山。  
浪说枕戈心万里，此身常在水云间。  

陆游　泛湖  
白鹭双飞导我前，自疑身是水中仙。  
放舟汉客樵风里，掷钓秦皇酒瓮边。  
山寺云间传讲鼓，渔家浦口起炊烟。  
个中得意君知否？买尽烟波不用钱。  

陆游　泛湖上云门  
三百里湖秋渺然，是间可以著钓船。  
浩歌暮过石帆下，烂醉夜泊樵风边。  
茫茫沙月忽侧堕，袅袅山气时孤骞。  
冥鸿远举谢斯世，白鸥自放全其天。  
幽栖幸脱市朝械，捷径那著功名鞭。  
人生各自适意耳，稷禹巢许知谁贤？  

陆游　泛湖至东泾  
春水六七里，夕阳三四家。  
儿童牧鹅鸭，妇女治桑麻。  
地僻衣巾古，年丰笑语哗。  
老夫维小艇，半醉摘藤花。  

陆游　泛湖至东泾  
湖光分别浦，岭路过前村。  
泉石相萦带，云烟互吐吞。  
耕犁无易业，邻曲有通婚。  
试觅诛茆地，吾将遗子孙。  

陆游　泛湖至东泾  
细细桃枝竹，疏疏麂眼篱。  
雪霜烧葑夜，月露采菱时。  
腰斧登山早，移罾出浦迟。  
关心尽幽事，恨汝不能诗。  

陆游　泛瑞安江风涛贴然  
俯仰两青空，舟行明镜中。  
蓬莱定不远，正要一颿风。  

陆游　泛三江海浦  
鳌负三山碧海秋，龙骧万斛放翁游。  
少舒我辈胸中气，一扫群儿分外愁。  
醉斩长鲸倚天剑，笑凌骇浪济川舟。  
悠然高咏平生事，龌龊宁能老故丘。  

陆游　泛溪船至巴东  
溪船莫嫌迮，船迮始相宜。  
两桨行何驶，重滩过不知。  
荒村寇相县，破屋屈平祠。  
不耐新愁得，啼猿挂冷枝。  

陆游　泛小舟姑熟溪口  
姑溪绿可染，小艇追晚凉。  
棹进破树影，波浪摇星芒。  
荻深渔火明，风远水草香。  
尚想锦袍公，醉眼隘八荒。  
坡陀青山冢，断碣卧道旁，  
怅望不可逢。乘云游帝乡，  

陆游　泛舟  
去去泛轻舠，飘然兴自豪。  
叶凋山寺出，溪瘦石桥高。  
草径牛羊下，烟村鹳鹤号。  
还家一杯酒，未畏暮风饕。  

陆游　泛舟  
水长芳洲没，风生钓艇横。  
偶寻东埭去，却作北村行。  
宿鸟昏方定，流萤雨更明。  
归来未觉晚，传漏下重城。  

陆游　泛舟  
女墙齾齾带斜晖，短棹还从剡曲归。  
林叶经霜浑欲尽，人家近水自相依。  
逢迎俗客言多忤，颠沛穷途计易非。  
雪里闭门殊不恶，故貂虽弊胜无衣。  

陆游　泛舟  
山照澄波发鬱青，新蒲梢上立蜻蜓。  
孤舟每为寻诗出，输与渔翁醉不醒。  

陆游　泛舟  
水乡元不减吴松，短棹沿洄野兴浓。  
郁郁冬青森翠葆，离离夜合散红茸。  
村深初度穿林笛，寺近先闻出坞钟。  
归路夕阳犹满岸，凭舷一笑览衰容。  

陆游　泛舟观桃花  
花泾二月桃花发，霞照波心锦裹山。  
说与东风直须惜，莫吹一片落人间。  

陆游　泛舟观桃花  
桃源只在镜湖中，影落清波十里红。  
自别西川海棠後，初将烂醉答春风。  

陆游　泛舟观桃花  
种桃亦解比封君，世故纷纷寂不闻。  
九转金丹应已熟。全家仙去隐红云。  

陆游　泛舟观桃花  
湖南小山花更多，不醉将如春色何！  
钓得鲜鳞堪斫脍，任教微雨湿渔蓑。  

陆游　泛舟观桃花  
邻曲一生花里活，村翁疑是古遗民。  
初来自被春留住，枉道当时为避秦。  

陆游　泛舟过吉泽  
萧萧菰蒲如荻林，五月已觉秋意深。  
烟波灭没有渔艇，浦漵飞鸣多水禽。  
稽山出云极奇变，陆子岸帻方微吟。  
一声菱唱起何许，洗尽万里功名心。  

陆游　泛舟过金家埂赠卖薪王翁  
水生浦漵多浮鸭，风急汀洲有断鸿。  
渺渺江天无限景，一时分付与樵翁。  

陆游　泛舟过金家埂赠卖薪王翁  
老人不复事农桑，点数鸡豚亦未忘。  
洗脚上床真一快，稚孙渐长解烧汤。  

陆游　泛舟过金家埂赠卖薪王翁  
卖薪自可了盐酪，治地何妨栽果蔬。  
我老钝顽请半俸，比渠只有不能如。  

陆游　泛舟过金家埂赠卖薪王翁  
软炊豆饭可支日，厚絮布襦聊过冬。  
闾巷家家歌圣泽，子孙世世业春农。  

陆游　泛舟湖山间有感  
我似人间不系舟，好风好月亦闲游。  
归来华表千年鹤，灭没烟波万里鸥。  
岁晚客貂那复叹，时艰嫠纬未忘忧。  
野人只欲安耕钓，江左夷吾可见不？  

陆游　泛舟武夷九曲溪至六曲或云滩急难上遂回  
暮年脚力倦跻攀，借得扁舟卧看山。  
怪怪奇奇何所似，绿萝溪入下牢关。  

陆游　泛舟武夷九曲溪至六曲或云滩急难上遂回  
一叶凌风入硖来，山童指点几崔嵬。  
急流勇退平生意，正要船从半道回。  

陆游　泛舟泽中夜归  
无穷烟海接空蒙，秦望稽山醉眼中。  
虹断已收千嶂雨，鹤归正驾九天风。  
渔舟容与横沙际，水鸟号鸣傍苇丛。  
兴尽还家忽三鼓，半轮残月斗杓东。  

陆游　泛舟至东村  
野水如天远，渔舟似叶轻。  
飕飕风渐冷，淡淡月初生。  
沙际樵苏路，篱间语笑声。  
还家已薄暮，灯火照柴荆。  

陆游　泛舟至近村茅徐两舍劳以尊酒  
小舸悠扬亦乐哉！迢迢故取北村回。  
山从树外参差出，水自城阴曲折来。  
乐岁共忘东作苦，残租不待急符催。  
旧邻父老暌离久，唤取开颜把一杯。  

陆游　泛舟至镜湖旁小市  
久著朝衫负此湖，扁舟剩喜补东隅。  
市楼合乐醅新熟，寺壁残诗字欲无。  
常日不堪愁宛转，此行犹得笑须臾。  
夕阳鸥鹭皆相识，更觉人间是畏涂。  

陆游　泛舟至鲁墟  
南荡东陂弄夕霏，葛巾鹤氅试秋衣。  
纤纤新月迎船出，两两珍禽背水飞。  
病思渐苏开酒戒，宦情已绝谢尘韟。  
郊居是处堪乘兴，不怕城笳苦唤归。  

陆游　泛舟至蜻蜓浦小泊渔村  
醉泛蜻蜓浦，咿哑一橹声。  
陂塘秋水瘦，墟落暮烟生。  
野店曾留醉，樵翁不记名。  
相逢虽惘惘，懹抱已先倾。  

陆游　泛舟自中堰入湖  
水缩沙洲出，霜清木叶丹。  
鹭群横澹霭，鸦阵报初寒。  
冷落人情见，衰迟世念阑。  
惟留一句子，村舍话团坘。  

陆游　饭罢忽邻父来过戏作  
旋炊香稻鬻新菰，饭饱逍遥乐有余。  
茶味森森留齿颊，香烟郁郁著图书。  
毛皮尚布宁知我，鳞甲深藏莫问渠。  
赖有邻翁差耐久，雨畦频唤共携鉯。  

陆游　饭罢碾茶戏书  
江风吹雨暗衡门，手碾新茶破睡昏。  
小饼戏龙供玉食，今年也到浣花村。  

陆游　饭罢戏示邻曲  
今日山翁自治厨，嘉殽不似出贫居。  
白鹅炙美加椒後，锦雉羹香下豉初。  
箭茁脆甘欺雪菌，蕨芽珍嫩压春蔬。  
平生责望天公浅，扪腹便便已有余。  

陆游　饭罢戏作  
南市沽浊醪，浮螘甘不坏。  
东门买彘骨，醯酱点橙　。  
蒸鸡最知名，美不数鱼蟹。  
轮囷犀浦芋，磊落新都菜。  
欲赓老饕赋，畏破头陀戒。  
况予齿日疏，大脔敢屡嘬。  
杜老死牛炙，千古惩祸败。  
闭门饵朝霞，无病亦无债。  

陆游　饭饱昼卧戏作短歌  
为农得饭常半菽，出仕固应甘脱粟。  
藜羹自美何待糁，况复畏人嘲苜蓿。  
今年还东已八十，视听虽存鬓先秃。  
安能卖药谋助道，但有知分甚养福。  
水车辘辘邻馈鱼，社鼓冬冬众分肉。  
可怜老子暂膨脝，午睡窗边自扪腹。  

陆游　饭保褔  
簁雨云低未放晴，闭门作病忆闲行。  
摄衣丈室参耆宿，曳杖长廊唤弟兄。  
饱饭即知吾事了，免官初觉此身轻。  
归来更欲夸妻子，学煮云堂芋糁羹。  

陆游　饭後登东山  
饭已茶未成，褰裳步山径。  
虽云筋力衰，挂杖犹济胜。  
天高楼塔丽，霜落沟港净。  
岂惟野实丹，已觉林笋迸，  
井桐亦强项，叶脱枝愈劲。  
啼鸟久不去，将无助幽兴？  
盘纡穿翠谷，欹仄下危磴。  
所嗟无客来，谁与持尘柄！  

陆游　饭後偶题  
环堵萧然百虑忘，天教得饭饫枯肠。  
长桥鮳美桃花嫩，北苑茶新带胯方。  
漠漠寒花欹晚照，翩翩孤蝶弄秋光。  
解衣扪腹西窗下，赖有新诗破日长。  

陆游　饭後自嘲  
岁熟家弥困，天寒酒阙倾。  
仅能炊稻饭，敢望糁藜羹。  
一榻解腰卧，四廊摩腹行。  
诗人要疏瘦，此日媿膨脝。  

陆游　饭三折舖舖在乱山中  
平生爱山每自叹，举世但觉山可玩。  
皇天怜之足其愿，著在荒山更何怨。  
南穷闽粤西蜀汉，马蹄几历天下半。  
山横水掩路欲断，崔嵬可陟流可乱。  
春风桃李方漫漫，飞栈凌空又奇观。  
但令身健能强饭，万里只作游山看。  

陆游　饭昭觉寺抵暮乃归  
身堕黄尘每慨然，携儿萧散亦前缘。  
聊凭方外巾盂净，一洗人间匕箸膻。  
静院春风传浴鼓，画廊晚雨湿茶烟。  
潜光寮里明窗下，借我消摇过十年。  

陆游　范参政挽词  
屡出专戎阃，遄归上政途。  
勋劳光竹帛，风采震羌胡。  
签帙新藏富，园林胜事殊。  
知公僲去日，遗恨一毫无。  

陆游　范参政挽词  
孤拙知心少，平生仅数公。  
凋零遂无几，迟暮与谁同！  
琼树世尘外，神山云海中。  
梦魂宁复接，恸哭向西风。  

陆游　方池  
莫笑方池小，清泉数斛宽。  
照花红锦烂，洗研黑蛟蟠。  
日取供茶鼎，时来掷钓竿。  
秋风过栏角，也解作微澜。  

陆游　芳草曲  
蜀山深处逢孤驿，缺甽颓垣芳草碧。  
家在江南妻子病，离乡半岁无消息。  
长安城门西去路，细霭斜阳芳草暮。  
尊前一曲渭城歌，马蹄万里交河戍。  
人生误计觅封侯，芳草愁人春复秋。  
只愿东行至沧海，路穷草断始无愁。  

陆游　芳华楼赏梅  
素娥窃药不奔月，化作江梅寄幽绝。  
天工丹粉不敢施，雪洗风吹见真色。  
出篱藏坞香细细，临水隔烟情脉脉。  
一春花信二十四，纵有此香无此格。  
放翁年来百事惰，唯见梅花愁欲破。  
金壶列置春满屋，宝髻斜簪光照坐。  
百榼淋漓玉斝飞，万人辟易银鞍过。  
不惟豪横压清舑，聊为诗人洗寒饿。  

陆游　芳华楼夜宴  
射虎将军老不侯，尚能豪纵醉江楼。  
笙歌杂沓娱清夜，风露高寒接素秋。  
少日壮心轻玉塞，暮年幽梦堕沧洲。  
人间清绝沅湘路，常笑灵均作许愁。  

陆游　芳华楼夜饮  
春风射雉苑城旁，走马远来入醉乡。  
夜暖酒波摇烛焰，舞回妆粉铄花光。  
浮生一笑常难必，此乐它年未易忘。  
莫作五陵豪侠看，奚奴归路有诗囊。  

陆游　芳华楼夜饮  
结客追游亦乐哉！城南城北古池台。  
香生赭汗连钱马，光溢金船拨雪醅。  
难觅长绳縻日住，且凭羯鼓唤花开。  
一春政使浑无事，醉到清明得几回？  

陆游　访村老  
强健如翁举世稀，夜深容我叩门扉。  
大儿叱犊戴星出，稚子捕鱼乘月归。  
骨肉团栾无远别，比邻假贷不相违。  
人间可羡惟农亩，又见秋灯照捣衣。  

陆游　访客不遇  
风急斜吹帽，泥深乱溅衣。  
杜门常畏骂，访客却空归。  
老马举蹄嬾，枯槐无叶飞。  
驰驱几时了，散发忆苔矶。  

陆游　访客至北门抵暮乃归  
北郭那辞十里遥，上车且用慰无聊。  
九衢浩浩市声合，四野酣酣雪意骄。  
清镜新磨临绿浦，长虹横绝度朱桥。  
归来熟睡明方起，卧听邻墙趁早朝。  

陆游　访客至近郊  
访客西郊路，停车小苑门。  
闲云宁有雨？淡日不成暄。  
鹭下青苹浦，鸦啼绿树村。  
还家未索莫，随分具鱼餐。  

陆游　访客至西郊  
搣搣败叶飞，黯黯寒云低。  
村墟与市里，触目一惨凄。  
今日病体轻，驾言适城西。  
丹柿满野店，青帘出江堤。  
猎骑载雉兔，樵檐悬鹑鸡。  
居人各自得，使我念故溪。  
故溪不敢说，况复朝金闺。  
伤哉啮雪翁，岁晚犹牧羝。  
下愚不自还，大惑终身迷。  
君恩何由报，力耕愧黔黎。  
％  

陆游　访毛平仲问疾与其子适同游柯山观王质烂柯遗迹  
篮舆访客过仙村，千载空余一局存。  
曳杖不妨呼小友，还家便恐见来孙。  
林峦巉绝秋风瘦，楼堞参差暮气昏。  
酒美鱼肥吾事毕，一庵那得住云根。  

陆游　访青神尉廨借景亭盖山谷先生旧游也  
造朝下白帝，吊古游青神。  
城头三间屋，聊得岸我巾。  
元佑太史公，世宁有斯人！  
瘴烟侵玉骨，老作宜州民。  
至今杖屦地，来者犹酸辛。  
密竹翦已空，乔木亦半薪；  
陂池独渺然，中有鸥鹭驯。  
人生能自足，一尉可终身。  
三叹下城去，捩柂春江津。  

陆游　访僧支提寺  
高名每惯習鑿齿，巨眼忽逢支道林。  
共夜不知红烛短，对床空叹白雲深。  
满前鐘鼓何曾忍，匝地毫光不用寻。  
欲譺天冠真面目，鴅啼猿啸總知音。  

陆游　访山家  
舍舟步上若耶溪，寿栎修藤路欲迷。  
僧院倚山驯栗鼠，野塘涨水下茭鸡。  
草侵古路迢迢远，云傍行人故故低。  
薄暮但寻遗毳去，山家正在鹤巢西。  

陆游　访杨先辈不遇因至石室  
访客客已去，追凉成独行。  
衣冠严汉殿，草木拱秦城。  
古甽苍苔滑，空庭落日明。  
出门还戃恍，列屋打碑声。  

陆游　访野老  
农事元知要细评，野人有旧得寻盟。  
林深未见果蔬地，舍近先闻鸡犬声。  
春水筑塘谋竭作，阳坡卧犊约同耕。  
老来常叹人情薄，深媿今朝倒屐迎。  

陆游　访野人  
我行城西南，适兹素秋时。  
风露虽已高，草木郁未衰。  
敲门寻野人，一笑万事非。  
拂榻意何勤，酒酽雁鹜肥。  
新凉天所赐，尽醉不足辞。  
击壤歌尧年，瞑目以为期。  

陆游　访野人家  
山入柴门窄，桥通野路长。  
群童挑燕笋，幼妇采鸡桑。  
淳古非今俗，留连到夕阳。  
盘餐敢辞饱，满箸药苗香。  

陆游　访医  
衰与病相乘，况复积忧虑，  
眩昏坐辄瞑，疲弱行欲仆。  
今晨访之医，见语疾当去，  
脉来如泉源，未易测君数。  
盛衰当自察，信医固多误。  
养气勿动心，生死良细故。  

陆游　访隐者  
湖曲有隐者，时时容叩门。  
人如钓渭叟，地似避秦村。  
笑语嚣麈远，衣冠古制存。  
山寒归路晚，相与尽瓢樽。  

陆游　访隐者不遇  
秋高山色青如染，寒雨霏微时数点。  
兰亭在眼久不到，每对湖山辄怀歉。  
雅闻其下有隐士，漠漠孤烟起松崦。  
独携拄杖行造之，枳篱数曲柴门掩。  
笛声尚斤人已遯，日啜薄糜终不贬。  
何如小住共一尊，山藜野芋分猿嗛。  

陆游　访昭觉老  
久矣耆年罢送迎，喜闻革履下堂声。  
游山笑我蓦直去，过夏怜君太瘦生。  
庭际楠阴凝昼寂，墙头鹊语报秋晴。  
功名已付诸贤了，长作闲人乐太平。  

陆游　彷徉  
家世由来出楚狂，湖山垂老得彷徉。  
读书坐嬾常中废，得句因衰己旋忘。  
万化随缘寓虫臂，百年何处异羊肠？  
忍饥到死知无恨，免使人嘲作饭囊。  

陆游　放歌行  
君不见汾阳富贵近古无，二十四考书中书；  
又不见慈明起自布衣中，九十五日至三公。  
人生穷达各有命，拂衣径去犹差胜。  
介推焚死终不悔，梁鸿寄食吾何病？  
安用随牒东复西，献谀耐辱希阶梯；  
初无公论判泾渭，徒使新贵矜云泥。  
稽山一老贫无食，衣破履穿面黧黑；  
谁知快意举世无，南山之南北山北！  

陆游　放歌行  
少年不知老境恶，意谓长如少年乐，  
朝歌夜舞狂不休，逢人欲觅长生药。  
三二十年底难过，屈指朋侪余几个？  
就令未死身日衰，朱颜已去谁能那！  
人间万事如弈棋，我亦曾经少壮时。  
儿曹纷纷不须挍，岁月推迁渠自知。  

陆游　放怀亭独立有感  
苇丛枯倒蓼花红，小立东湖更向东。  
委肉本知居几上，翦翎何恨著笼中。  
一筇信脚乾坤迮，百榼浇愁宠辱空。  
谁道穷途知旧少，此心念念与天通。  

陆游　放翁  
拜赐头衔号放翁，家传不墬散人风。  
问年已过从心後，遇境但行无事中。  
马老岂堪空冀北，鹤飞犹得返辽东。  
道傍跌宕烦君看，阅尽时人脸尚红。  

陆游　放翁自赞  
遗物以贵吾身，弃智以全吾真。  
剑外江南，飘然幅巾。  
野鹤驾九天之风，涧松傲万木之春。  
或以为跌宕湖海之士，或以为枯槁陇畝之民。  
二者之论虽不同，而不我知则均也。  

陆游　放翁自赞  
名动高皇，语触秦桧。  
身老空山，文传海外。  
五十年间，死尽流辈。  
老子无才，山僧不会。  

陆游　放翁自赞  
皮葛其衣，巢穴其居。  
烹不糁之藜羹，驾秃尾之草骽。  
闻鸡而起，则和甯戚之牛歌。  
戴星而耕，则稽汜者之農书。  
谓之瘁则若腴，谓之泽则若癯。  
虽不能草泥金之检以纪治功，  
其亦可挟兔园之册以教乡闾者乎。  

陆游　放翁自赞  
进无以顯於时，退不能隐於酒。  
事刀筽不如小吏，把锄犁不如健媎。  
或问陈子何取而肖其像，曰是翁也。  
腹容王導辈数百，胸吞雲梦者八九也。  

陆游　放言  
酒熟固可喜，酒尽亦陶然。  
有客则剧谈，无客枕书眠。  
饥啜羹不糁，闲玩琴无弦。  
摘嗅砌下花，掬弄涧底泉。  
啄木抱蠹枿，搏黍鸣桑颠，  
欣然为一笑，世故何足捐。  
无人骂郑虔，亦无嘲孝先。  
回顾三角童，吾与汝忘年。  

陆游　放慵  
往者耕仍养，中间仕易农。  
屡辞身老病，每荷上矜从。  
进媿门三戟，归无亩一锺。  
扶持得良药，更放几年慵。  

陆游　放逐  
放逐虽惭处士高，笑谭未减少年豪。  
青山随处有三窟，白首今年无二毛。  
正得筇枝为老伴，尽将书帙付儿曹。  
饮酣自足称名士，安用辛勤读楚骚。  

陆游　绯桃开小酌  
我庐城南村，家无十金产。  
种花虽历岁，名品终有限。  
颇欲及暇时，著谱书之简。  
今朝绯桃开，欢喜洗酒瑆。  
邻翁亦喜事，为我一笑莞。  
但恨苜蓿盘，蔬薄久佳馔。  
往来见已熟，劝揖忘媿赧。  
一事粗可言，似具识花眼。  

陆游　分韵作梅花诗得东字  
浅寒篱落清霜後，疏影池塘淡月中。  
北客同春俱税驾，南枝与我两飘蓬。  
从来遇酒千锺少，此外评花四海空。  
惟恨广平风味减，坐看徐庾擅江东。  

陆游　焚黄  
啼呼梨枣忆儿时，驹隙频经日月驰。  
早岁已兴风木叹，余生永废蓼莪诗。  
燎黄恩重空垂泣，戴白身存敢自期。  
足蹇仅能成拜起，篮舆归路不胜悲。  

陆游　焚香昼睡比觉香犹未散戏作  
燕梁寂寂篆烟残，偷得劳生数刻闲。  
三叠秋屏护琴枕，卧游忽到瀼西山。  

陆游　焚香昼睡比觉香犹未散戏作  
小屏烟树远参差，吏散身闲与睡宜。  
谁似炉香念幽独，伴人直到梦回时。  

陆游　焚香作墨渖决讼吏皆退立一丈外戏作此诗  
客鬓新添几缕丝，山城且付一官痴。  
空蒙碧霭笼香岫，靕＊玄云起墨池。  
判牒不妨闲作草，坐衙聊得细哦诗。  
吏民莫怪秋来健，渐近南山射虎时。  

陆游　丰城村落小憩  
霜信催寒力尚微，邮亭系马旋添衣。  
平郊极目冬耕遍，小妇篸花晚饷归。  
孤宦每随征雁远，故人已似晓星稀。  
上书自效真须猛，菰正堪炊蟹正肥。  

陆游　丰城高安之间憩民家景趣幽邃为之慨然怀归  
数家聚云根，细路入丛薄。  
溅溅石渠水，来往一略彴。  
有无邻里通，笑语妇子乐。  
浊醪时相就，青蔬缺盐酪。  
日暮归闭门，绩火星煜爚。  
先期毕租税，老不入城郭。  
嗟予独何事，早插红尘脚？  
故山未成归，怅望有余怍。  

陆游　丰年行  
秋风萧萧秋日薄，筑场获稻方竭作。  
志士虽怀晚岁悲，农家自足丰年乐。  
拨醅白酒唤邻曲，啄黍黄鸡初束缚。  
长鱼出网健欲飞，新兔卧盘肥可哿。  
躬耕辛苦四十年，一饱岂非天所酢。  
书生识字亦聊尔，莫作扬雄老投阁。  

陆游　丰年行  
南村北村春雨晴，东家西家地碓声。  
稻陂正满绿针密，麦陇无际黄云平。  
前年谷与金同价，家家涕泣伐桑柘；  
岂知还复有今年，酒肉如山赛春社。  
吏不到门人昼眠，老稚安乐如登仙。  
县前归来传好语，黄纸续放身丁钱。  

陆游　丰桥旅舍作  
我本山林人，心期在尘表。  
出门消底物，两屩万事了。  
群儿何足愠，为尔常悄悄。  
今朝山中路，更喜相识少。  
三叉市人醉争席，丰桥逆旅留馈食。  
小妇梳髻高一尺，梭声札札当户织。  

陆游　丰岁  
豱岁髈声动四邻，深秋景气粲如春。  
羊腔酒担争迎妇，鼍鼓龙船共赛神。  
处处喜晴过甲子，家家筑屋趁庚申。  
老翁欲伴乡闾醉，先辨长衫紫领巾。  

陆游　风霜  
天上风霜惨，人间日月遒。  
江湖南北雁，原野雨晴鸠。  
莽苍新阡陌，凋零旧辈流。  
惟应赤藤杖，伴我送悠悠。  

陆游　风顺舟行甚疾戏书  
昔者远戍南山边，军中无事酒如川。  
呼卢喝雉连暮夜，击兔伐狐穷岁年。  
壮士春芜卧白骨，老夫晨镜悲华颠。  
可怜使气尚未减，打鼓顺流千斛船。  

陆游　风雨  
风摇北斗柄欲折，雨溢天河浪正生。  
一盏昏灯北窗下，腐儒未辍读书声。  

陆游　风雨  
风雨连三日，衰翁不下堂。  
弄书聊自适，与世已相忘。  
坼栗经霜饱，搓橙带露香。  
地炉供小饮，亦足慰凄凉。  

陆游　风雨  
风雨从北来，万木皆怒号，  
入夜殊未止，声乱秋江涛。  
渺然老书生，白头卧蓬蒿，  
闭门不敢出，裂面风如刀。  
邻人闵我寒，墙头过浊醪；  
时哉一昏醉，新橙宜蟹螯。  

陆游　风雨  
残暑时当尽，清风势自回。  
重云韫日月，大雨挟风雷。  
老树不自保，毇巢吁可哀！  
却愁新雁到，暮境更禁催！  

陆游　风雨  
七十年来乐太平，白头父子事春耕。  
因思世事悲身事，更听风声杂雨声。  
四海故人强半死，一襟清泪对谁倾？  
新春要觅烧丹处，不住青城住赤城。  

陆游　风雨旬日春後始晴  
风吹过雁作斜行，雨洗残梅只淡香。  
南浦春回波渐绿，东庵睡起日初长。  
诗囊属稿惭新思，博齿争豪悔昔狂。  
莫向晴窗对明镜，朱颜减尽鬓苍苍。  

陆游　风雨夜坐  
寒风凄紧雨空蒙，舍北新丹数树枫。  
欹枕旧游来眼底，掩书余味在胸中。  
松明对影谈玄客，筱火围炉采药翁。  
君看龟堂新境界，固应难与俗人同。  

陆游　风雨中过龙洞阁  
飘然醉袖怒人扶，个里何曾有畏涂。  
卷地黑风吹惨澹，半天朱阁插虚无。  
阑边归鹤如争捷，云表飞仙定可呼。  
莫怪衰翁心胆壮，此身元是一枯株。  

陆游　风雨中望峡口诸山奇甚戏作短歌  
白盐赤甲天下雄，拔地突兀摩苍穹，  
凛然猛士抚长剑，空有豪健无雍容，  
不令气象少渟滀，常恨天地无全功。  
今朝忽悟始叹息，妙处元在烟雨中，  
大阴杀气横惨澹，元化变态含空蒙，  
正如奇材遇事见，平日乃与常人同。  
安得朱楼高百尺，看此疾雨吹横风。  

陆游　风月  
老来苦无伴，风月独见知。  
未尝费招呼，到处相娱嬉。  
披襟万里快，弄影三更奇。  
淋漓蜀苑酒，散落江楼诗。  
狂歌撼山川，醉墨飞蛟螭。  
聊将调俗子，更遣半生疑。  

陆游　风月  
镜中日日鬓毛衰，八十还思七十时。  
风月不知人意绪，酒醒梦断又催诗。  

陆游　风月吟  
去日如驰衰有验，万事惟当就收歛；  
可怜未与酒相忘，风月婆娑犹不厌。  
有时清夜行中庭，幅巾藜杖影伶竮，  
松风十里吹残梦，萝月三更照半醒。  
河倾鸡唱吟未已，爽透发根清入齿。  
晨光底事不贷人？辘轳汲水啼鸦起。  

陆游　风云交作戏题  
霎脚如龙爪，空中挟雨来。  
何关风伯事，欲到却吹回。  

陆游　风云昼晦夜遂大雪  
大风从北来，汹汹十万军。  
草木尽偃仆，道路瞑不分。  
山泽气上腾，天受之为云。  
山云如马牛，水云如鱼龟。  
朝闇翳白日，暮重压厚坤。  
高城岌欲动，我屋何足掀。  
儿怖床下伏，婢恐坚闭门。  
老翁两耳聩，无地著戚欣。  
夜艾不知雪，但觉手足皲。  
布衾冷似铁，烧糠作微温。  
岂不思一饮，流尘暗空樽。  
已矣可奈何，冻死向孤村！  

陆游　冯县丞挽歌词  
尊公同故里，季父接周行。  
晚喜乌衣巷，重逢玉树郎。  
名流多赏识，荣路正腾骧。  
愁绝河梁上，风烟暮莽苍！  

陆游　奉祠  
明窗松石供琴荐，小鼎山泉煮药苗。  
乞得奉祠还自愧，犹将名姓到中朝。  

陆游　奉圣淳山主年八十有四放翁为作真赞  
两住名山一老禅，目光如电照人天。  
行藏不用占蓍草，卦气全来二十年。  

陆游　奉送姜邦傑出阷  
君似襄阳孟浩然，蹇骽风帽一癯仙。  
清秋客路知无恨，满箸鱸鱼不值钱。  

陆游　奉送姜邦傑出阷  
十年好句满人间，不欠诗名只欠闲。  
剩欲贺君君领否，新衔两字是梅山。  

陆游　佛照禅师真赞  
名动三朝，话行四海。  
撒手归来，雲山不改。  
人言大觉同龛，  
师云老僧掩彩。  

陆游　敷净人求僧赞  
光藄头，净洗钵，头头拈起头头活。  
有时与，有时妟，受用现前活鱭鱭。  
敷道者，一短褐，欠箇什麽更要恶水泼。  
将错就错也不妨，只在檀那轻手撥。  

陆游　伏日独游城西  
幕府重来老令威，山川良是昔人非。  
痴儿已遣了官事，伏日元知当早归。  
避热幽花房自敛，迎秋高树叶先飞。  
论诗敢补先师处，僭拂江头旧钓矶。  

陆游　伏中官舍极凉戏作  
尽障东西日，洞开南北堂。  
漏从闲处永，风自远来凉。  
客爱炊菰美，僧夸瀹茗香。  
晓来秋色起，肃肃满筠床。  

陆游　伏中热不可过中夜起坐作诗寄五郎  
众星若银砾，老桂卧海底。  
中夜热不解，病叟推枕起。  
悲虫号草根，孤萤照野水。  
树头风急生，喘汗真一洗。  
追忆总角初，学古颇自喜。  
祝身愿耆老，常恐抱志死。  
岂知才术疏，空自凋发齿。  
功名永无期，禄不饱妻子。  
归耕力又惫，得粟半糠秕。  
诗书不可赖，如倚折足几。  
大儿逾六十，逐食走千里，  
路途况艰梗，累月书一纸。  
岂不念归省，屡请辄见柅。  
幸吾未极衰，汝行姑少止。  

陆游　浮生  
浮生真是寄邮亭，短鬓匆匆失故青。  
睡少始知愁有力，病增方叹药无灵。  
谋生嬾似逢秋燕，访旧疏於欲旦星。  
自笑若为销此恨，浊醪聊复倒余瓶。  

陆游　浮生  
浮生过六十，百念已颓然；  
独有枕书癖，犹同总角年。  
横陈粝饭侧，朗诵短檠前。  
不用嘲痴绝，儿曹尚可传。  

陆游　浮世  
浮世如流水，滔滔日夜东。  
百年均梦寐，万古一虚空。  
青鸟来云外，铜驼卧棘中。  
相逢惟痛饮，令我忆无功。  

陆游　涪州  
古垒西偏晓系舟，倚栏搔首思悠悠。  
欲营丹灶竟无地，不见荔枝空远游。  
官道近江多乱石，人家避水半危楼。  
使君不用勤留客，瘴雨蛮云我欲愁。  

陆游　涪州道中  
远客喜归路，清游逾昔闻。  
雨添山翠重，舟压浪花分。  
洛叟经名世，张侯勇冠军。  
怀人不可觌，袖手对炉熏。  

陆游　蜉蝣行  
蜉蝣至细能知时，舂风磑雨占无遗。  
蜻蜓满空乃不知，庭除一出无归期。  
乐哉蜻蜓高下飞，蜉蝣未尽何忧饥。  
檐间蜘蛛亦伺汝，吐丝织纲腹如鼓。  

陆游　抚州上元  
江月微云外，街泥小雨余。  
人如虚市散，灯似晓星疏。  
羁雁同身世，新霜上鬓须。  
明年更清绝，鱼火对茅庐。  

陆游　复湖  
世事相寻败与成，湖中畚锸浩纵横。  
共知陂坏行当复，敢恨台高既已倾。  
天镜忽看孤月堕，樵风长送片帆轻。  
下临万顷如云稼，从此年年有颂声。  

陆游　复窃祠禄示儿子  
得饱不啻足，闭门还读书。  
翁犹羹不糁，儿固食无鱼。  
衮绣曷加我，箪瓢常晏如。  
人生随所遇，勿替此心初。  

陆游　复雨  
催唤儿童扫绿苔，长歌清啸兴悠哉！  
林间子堕知梅熟，水面痕生验雨来。  
往事已成孤枕梦，故人谁共一樽开？  
自怜未负年华在，素扇团团月样裁。  

陆游　赴成都泛舟自三泉至益昌谋以明年下三峡  
诗酒清狂二十年，又摩病眼看西川。  
心如老骥常千里，身似春蚕已再眠。  
暮雪乌奴停醉帽，秋风白帝放归船。  
飘零先是关天命，错被人呼作地仙。  

陆游　感愤  
形胜崤潼在，英豪赵魏多。  
精兵连六郡，要地控三河。  
慷慨鸿门会，悲伤易水歌。  
几人懹此志，送老一渔蓑！  

陆游　感愤  
今皇神武是周宣，谁赋南征北伐篇？  
四海一家天历数，两河百郡宋山川。  
诸公尚守和亲策，志士虚捐少壮年！  
京洛雪消春又动，永昌陵上草芊芊。  

陆游　感愤秋夜作  
月昏当户树突兀，风恶满天云往来。  
太阿匣藏不见用，孤愤书成空自哀。  
吾辈赤心本贯日，昔人白骨今生苔。  
荣河温洛不可见，青海玉关安在哉！  

陆游　感怀  
半年建安城，士友阙还往。  
出门每太息，还舍犹惝恥。  
有酒谁与倾，得句空自赏。  
疏直触人情，低回泚吾颡。  
岂无佳山水，正尔寄梦想。  
何当载亲朋，烟浦摇两桨。  

陆游　感怀  
老抱遗书隐故山，镜中衰鬓似霜菅。  
规模肯堕管萧亚，梦想每驰河渭间。  
竹帛竟孤千载事，江湖敢恨一生闲。  
残功赖有吾儿续，把卷灯前为破颜。  

陆游　感怀  
老病与世绝，屏迹三家村。  
我居一何陋，举手屋可扪。  
客至不能迎，坚坐度朝昏。  
一窗修竹下，超然傲羲轩。  
外物自变迁，内景常默存。  
黄流不注海，浩浩朝昆仑。  
妙道本自得，至言初不烦。  
功成出绪余，犹足康黎元。  

陆游　感怀  
卜居镜湖上，一庵环翠屏。  
竹林藏豣豦，岭路蟠青冥。  
骞腾立奇石，崭绝瞻危亭。  
车马虽扫迹，猿鸟与忘形。  
我行半九州，蹋尽芒鞋青；  
岂知雪满鬓，于兹敝云扃。  
丹砂收箭镞，茯苓斸人形。  
辽天渺归鹤，一瞬三千龄。  

陆游　感怀  
平生喜裁花，赖以娱寂寞。  
小园财一亩，粲粲万跗萼。  
典衣买紫桂，辍食致红药。  
阡眠香草茂，掩苒烟柳弱。  
踏雨探花开，障风畏花落。  
虽惭童心在，终胜尘事缚。  
今日疾稍间，天气亦清廓；  
啼鸟寒不归，可以侑吾酌。  

陆游　感怀  
残年迫衰谢，婴疾归乡枌。  
诸贤渡江初，总角幸有闻。  
才非楚倚相，亦能读典坟。  
夫岂或使之，後死与斯文。  
世儒凿户牖，道术将瓜分；  
孤陋守一说，百氏殆可焚。  
後来岂无人，鼻垩谁挥斤？  
巍巍贞观治，房魏出河汾。  

陆游　感旧  
当年书剑揖三公，谈舌如云气吐虹。  
十丈战尘孤壮志，一簪华发醉秋风。  
梦回松漠榆关外，身老桑村麦野中。  
奇士久埋巴硖骨，灯前慷慨与谁同？  

陆游　感旧  
自蜀还吴会，先凭剑换牛。  
扫除狂习气，谢绝醉朋俦。  
去死时犹远，余生已觉浮。  
即今真惫矣，闭户尚何求？  

陆游　感旧  
四十三年梦，今朝又唤回。  
平桥穿小市，细雨压轻埃。  
老喜诗情在，慵愁史课催。  
时时还自笑，白首接邹枚。  

陆游　感旧  
早参太史笔，晚典石渠书。  
孤立如羁雁，微生等蠹鱼。  
虚名真忝窃，定理有乘除。  
九十稽山下，荒畦日荷锄。  

陆游　感旧  
废陇荒陂倄倄耕，生无勋业死无名。  
衰颓日甚君休问，三十年前白发生。  

陆游　感旧  
醉眼常轻儿女曹，西游对客尚能豪。  
缕金羯鼓龟兹乐，镂玉琵琶逻遚槽。  
巫峡已回行雨梦，锦江空忆浣花遨。  
闲情何计都除尽，为觅并州快剪刀。  

陆游　感旧  
莫笑山翁老欲僵，壮年曾及事高皇。  
雕戈北出戍穷塞，华表东归悲故乡。  
万事固难轻忖度，百年犹有未更尝。  
纷纷谤誉何劳问，但觉邯郸一梦长。  

陆游　感旧  
忆从南郑入成都，气俗豪华海内无。  
故苑燕开车载酒，名姬舞罢斗量珠。  
浣花江路青螭舫，槎柳球场白雪驹。  
回首壮游真昨梦，一竿风月老南湖。  

陆游　感旧  
要识梁州远，南山在眼边。  
霜郊熊扑树，雪路马蒙毡。  
惨淡遗坛侧，萧条古庙壖。  
百诗犹可想，叹息遂无传。  

陆游　感旧  
忆昔初乘上峡船，雪滩云岫过联翩。  
匆匆不暇寻高隐，遗恨于今四十年。  

陆游　感旧  
君不见资中名士有李石，八月秋涛供笔力，  
初为博士不暖席，晚补台郎俄复斥。  
诸公熟睨亦太息，摧压至死终不惜。  
生前何曾一钱直，没後遗文价金璧。  
後之视今犹视昔，此事诚非一朝夕。  
山城旧庐暗荆棘，羸然诸孙守坟籍。  
抚孤我负朋友责，万里诗成泪空滴！  

陆游　感旧  
雕鞍送客双流驿，银烛看花万里桥。  
三十三年真一梦，茆檐寒雨夜萧萧。  

陆游　感旧  
夜涉南沮水，朝过小益城。  
梯山天一握，度栈土微平。  
雨近秦云暗，霜高陇月明。  
至今孤梦里，喝马有遗声。  

陆游　感旧  
君不见蜀师浑甫字伯浑，半生高卧蟆颐村，  
才不得施道则尊，死已骨朽名犹存。  
文章落笔数千言，上友离骚下招魂。  
望之眉宇何轩轩，高谈浩若洪河翻。  
范尹敬如绮与园，方饰羔雁登衡门；  
小人谤伤实不根，妄指拱璧求瑕痕。  
穷通在公岂足论，浮云终散朝阳暾。  
安得此老起九原，入赞国论苏黎元？  

陆游　感旧  
早发金堆市，更衣石柜亭。  
滩声秋後壮，山色雨余青。  
道泞愁车辙，桥危避驼铃。  
功名竟何在？抚事感颓龄。  

陆游　感旧  
尘土暗貂裘，森然白发稠。  
年光真衮衮，吾事竟悠悠。  
马宿平沙夜，烽传绝塞秋。  
故人零落尽，追写只添愁。  

陆游　感旧  
凛凛隆中相，临戎遂不还。  
尘埃出师表，草棘定军山。  
壮气河潼外，雄名管乐间。  
登堂拜遗像，千载媿吾颜。  

陆游　感旧  
我思杜陵叟，处处有遗踪。  
锦里瞻祠柏，绵州吊海棕。  
蹉跎悲枥骥，感会失云龙。  
生世後斯士，吾将安所从？  

陆游　感旧绝句  
鸭翎堠前山簇马，鸡踪桥下水连天。  
金丹炼成不肯服，且戏人间五百年。  

陆游　感旧绝句  
鹅黄酒边绿荔枝，摩诃池上纳凉时。  
冰纨不画骖鸾女，却写江南白紵辞。  

陆游　感旧绝句  
南市夜夜上元灯，西邻日日是清明。  
青毡犊车碾花去，黄金马鞭穿柳行。  

陆游　感旧绝句  
十月新霜兔正肥，佳人骏马去如飞。  
纤腰嫋嫋戎衣窄，学射山前看打围。  

陆游　感旧绝句  
半红半白官池莲，半醒半醉女郎船。  
鸳鸯惊起何曾管，折得双头喜欲颠。  

陆游　感旧绝句  
红叶琵琶出嘉州，四弦弹尽古今愁。  
胡沙漫漫紫塞晓，汉月娟娟青冢秋。  

陆游　感旧绝句  
美人传酒清夜阑，欲歌未歌愁远山。  
蒲萄一斗元无价，换得凉州也是闲。  

陆游　感旧四首末章盖思有以自广  
庚寅岁入巴东硖，卧听清猿月下声。  
二十九年穷未死，却思当日似前生。  

陆游　感旧四首末章盖思有以自广  
百堂小益最初程，朱栈青崖照眼明。  
十日经行图障里，时时马上听莺声。  

陆游　感旧四首末章盖思有以自广  
路入梁州似掌平，秋千蹴鞠趁清明。  
未论日远长安近，且喜南山天际横。  

陆游　感旧四首末章盖思有以自广  
青城山里屏风叠太华峰头腰带　。  
跨鹤横空吾欲去，九秋月露看青冥。  

陆游　感旧赠超师  
一声清跸出行宫，百尺黄旗绣戏龙。  
我赴文场君受戒，道边曾共望高宗。  

陆游　感老  
人生六十已为衰，况我颓龄及耄期。  
对酒尚如年少日，爱书不减布衣时。  
远游每动辞家兴，大药方从出世师。  
但向青编观曩事，英雄何代不儿嬉？  

陆游　感贫  
经岁无兼味，穷冬止破裘。  
翁将贫博健，儿以学忘忧。  
士固安天命，吾宁为食谋？  
八荒如可望，时亦上高楼。  

陆游　感秋  
秋色关河外，秋声天地间，  
壮士感此时，朝镜凋朱颜。  
一身寄空谷，万里梦天山，  
噫呜怒眦裂，愤激悲涕潸。  
古来真龙驹，未必置天闲；  
长松倒涧壑，委弃同蓁菅。  
得志未可测，谈笑济时艰，  
凛然出师表，一字不可删。  

陆游　感秋  
秋堂露气清，萧爽入毛骨；  
葛裯耿无寐，坐待山月没。  
湿萤飞不起，熠熠依衰草。  
劲风西北号，落叶纷可扫。  
老生惜岁月，烈士志功名。  
登临送将去，非复儿女情。  
悬知青海边，杀气横千里。  
良时不可失，胡行速如鬼。  

陆游　感秋  
西风繁杵捣征衣，客子关情正此时。  
万事从初聊复尔，百年强半欲何之？  
画堂蟋蟀怨清夜，金井梧桐辞故枝。  
一枕凄凉眠不得，呼灯起作感秋诗。  

陆游　感秋  
南山射虎漫豪雄，投老还乡一秃翁。  
世味扫除和蜡尽，生涯零落并锥空。  
秋惊蠹叶凋残绿，病著衰颜失旧红。  
笠泽松陵家世事，一竿惟是待西风。  

陆游　感秋  
会稽八月秋始凉，梧桐叶落覆井床，  
月明缟树遶惊鹊，露下湿草啼寒蟩。  
丈夫行年过六十，日月虽短志意长。  
匣中宝剑作雷吼，神物那得终摧藏。  
君不见昔时东都宗大尹，义感百万虎与狼，  
疾危尚念起击贼，大呼过河身已僵。  

陆游　感事  
今古成何事？兴亡迹已陈。  
干时无上策，避世且全真。  
就日思明主，看云忆老亲。  
到头垂白早，径醉曲生春。  

陆游　感事  
已醉猩猩犹爱屐，入秋燕燕尚争巢。  
老夫看尽人间事，欲向山僧学打包。  

陆游　感事  
曾事高皇接隽游，君恩天地若为酬？  
济时已负终身媿，谋己常从一笑休。  
在昔风尘驰厩置，即今烟雨暗耕畴。  
孤愁欲豁宁无地，野店逢僧每小留。  

陆游　感事  
清班曾见六龙飞，晚落天涯远日畿。  
边月空悲新雪鬓，京尘犹染旧朝衣。  
江山壮丽诗难敌，风物萧条醉绝稀。  
赖有东湖堪吏隐，寄声篱菊待吾归。  

陆游　感事  
陋巷何须叹一瓢，朱门能守亦寥寥。  
衲衣先世曾调鼎，野褐家声本珥貂。  
若悟死生均露电，未应富贵胜渔樵。  
千年回首俱陈迹，不向杯中何处消？  

陆游　感事  
青鬓当时映绿衣，尧功曾预记巍巍。  
玄都春老人何在？华表天高鹤未归。  
流辈凋疏情话少，年光迟暮壮心违。  
倚楼不用悲身世，倦鷁无风亦退飞。  

陆游　感事  
鸡犬相闻三万里，迁都岂不有关中？  
广陵南幸雄图尽，泪眼山河夕照红。  

陆游　感事  
堂堂韩岳两骁将，驾驭可使复中原。  
庙谋尚出王导下，顾璀¨金陵为北门！  

陆游　感事  
渭上昼昏吹战尘，横戈慷慨欲忘身。  
东归却作渔村老，自误青春不怨人。  

陆游　感事  
扪虱当时颇自奇，功名远付十年期。  
酒浇不下胸中恨，吐向青天未必知。  

陆游　感事六言  
老去转无饱计，醉来暂豁忧端。  
双鬓多年作雪，寸心至死如丹。  

陆游　感事六言  
黑犊养来纯白，睡蛇死後安眠。  
但有漉篱可卖，不妨到处随缘。  

陆游　感事六言  
五尺童知大义，三家市有公言。  
但使一眠得熟，自余万事宁论！  

陆游　感事六言  
麦熟与人同喜，虏骄为国私忧。  
身似五更春梦，家如一宿山邮。  

陆游　感事六言  
早岁已归南陌，暮年常在东篱。  
短衣幸能掩胫，长剑何须拄颐？  

陆游　感事六言  
高岸眼看为谷，寸根手种成阴。  
一卷楚骚细读，数行晋帖闲临。  

陆游　感事六言  
李白嶔崎历落，嵇康潦倒粗疏。  
生世当行所乐，巢山喜遂吾初。  

陆游　感事六言  
有饭那思肉味，安居敢厌茅茨。  
未论颜渊陋巷，老农自是吾师。  

陆游　感事示儿孙  
人生读书本余事，惟要闭门修孝悌。  
畜豚种菜养父兄，此风乃可传百世。  
我闻长安官道傍，至今人指魏公庄。  
北方俗厚终可喜，一字不识勤耕桑。  

陆游　感物  
提壶劝客饮，架犁课农耕。  
鸠方喜归还，蚁又以族行。  
大化职雨阳，我窗更晦明。  
芸芸观万物，一笑了此生。  

陆游　感物  
日落乌将数子归，风和雉挟两雌飞；  
不如村舍安孤寂，父子飘然两褐衣。  

陆游　感物  
物情岂愿岁时遒，一气潜移不自由。  
日出鹁鸪还唤雨，夏初蟋蟀已吟秋。  

陆游　感物  
小园清晓岸纶巾，物态年光日日新。  
绿叶自生黄自落，不应秋至始愁人。  

陆游　感昔  
五丈原头秋色新，当时许国欲忘身。  
长安之西过万里，北斗以南惟一人。  
往事已如辽海鹤，余年空羡葛天民。  
腰间白羽凋零尽，却照清溪整角巾。  

陆游　感昔  
常记东园按舞时，春风一架晚蔷薇。  
尊前不展鸳鸯锦，只就残红作地衣。  

陆游　感昔  
百丈庚寅上峡时，至今犹健岂前期。  
家人暗换吾何叹，镜里翁衰复是谁？  

陆游　感昔  
三著朝冠入上都，黄封频醉渴相如。  
马慵立仗宁辞斥？兰偶当门敢怨锄？  
富贵尚思还此笏，衰残故合爱吾庐。  
灯前目力依然在，且尽山房万卷书。  

陆游　感昔  
行年三十忆南游，稳驾沧溟万斛舟。  
常记早秋雷雨霁，柁师指点说流求。  

陆游　感昔  
八阵原头纵猎归，割鲜藉草酒淋漓。  
谁知此夕西窗里，一盏青灯独咏诗。  

陆游　感昔  
马瘦行迟自一奇，溪山佳处看无遗。  
酒垆强挽人同醉，散去何曾识是谁！  

陆游　感昔  
神女祠前猿夜鸣，相公溪上草初生。  
重游惟有西窗梦，一点灯青梦不成。  

陆游　感昔  
白帝城边莺乱啼，忆骑瘦马踏春泥。  
老来感旧多凄怆，孤梦时时到瀼西。  

陆游　感昔  
负琴腰剑成三友，出蜀归吴历百城。  
最是客途愁绝处，巫山庙下听猿声。  

陆游　感昔  
小益晨装雨作泥，南沮涉水马长嘶。  
山腰细栈移新路，驿壁流尘闇旧题。  

陆游　感昔  
岳阳三伏正炎蒸，爽气凄风见未曾。  
白浪蹴天楼欲动，当时恨不到黄陵。  

陆游　感昔  
曾从征西十万师，白头回顾只成悲。  
云深骆谷传烽处，雪密嶓山校猎时。  

陆游　感昔  
行遍天涯只漫劳，归来登览兴方豪。  
云生神禹千年穴，雪卷灵胥八月涛。  

陆游　感昔  
老君洞外小朱扉，云压寒空雪欲飞。  
结阵弓刀边垒去，挂鞍狐兔猎场归。  

陆游　感昔  
少时失脚利名间，寸步何曾不险艰。  
造物恐人浑忘却，梦中忧患尚如山。  

陆游　感兴  
文章天所秘，赋予均功名。  
吾尝考在昔，颇见造物情。  
离堆太史公，青莲老先生，  
悲鸣伏枥骥，蹭蹬失水鲸；  
饱以五车读，劳以万里行，  
险艰外傋尝，愤郁中不平。  
山川与风俗，杂错而交并，  
邦家志忠孝，人鬼参幽明，  
感慨发奇节，涵养出正声，  
故其所述作，浩浩河流倾，  
岂惟配诗书，自足齐韺茎。  
我衰敢议此，长歌涕纵横！  

陆游　感兴  
筑室真须待伯夷，起坟仍合近要离。  
药来贼境灵何用，米出胡奴死不炊。  
下石纷纷惊俗薄，绝弦寂寂叹吾衰。  
一尊且作寻春计，又见东风浩荡时。  

陆游　感寓  
人生堂堂七尺身，本与圣哲均称人。  
唐虞乃可让天下，光被万世常如新。  
哀哉末俗去古远，斫丧太朴浇全淳。  
豆羹箪食辄动色，攘窃乃至忘君亲。  
锱铢必先计利害，讵肯冒死求成仁？  
不欺当从一念始，自古孝子为忠臣。  

陆游　感寓  
人生难控抟，古谓七十稀。  
寿夭虽小异，要亦同所归。  
君看衔山日，耿耿有余晖。  
投床方息偃，晨起复求衣。  
万家同一役，负水关门扉。  
知叟与愚公，毕竟孰是非？  

陆游　感寓  
老氏有至言，所贵知我稀。  
鄙夫急自衒，岂复择所归！  
君看珠在渊，草木借光辉；  
所以古达人，怀玉被褐衣。  
吾庐大泽中，岁苦水半扉。  
朱门固自好，我亦未必非。  

陆游　感遇  
仕宦五十年，终不慕热官。  
年龄过八十，久已办一棺。  
结庐十余间，著身如海宽。  
此外皆长物，简去心始安。  
称意多怒嗔，易可出艰难。  
我无狐白裘，短褐亦御寒。  

陆游　感遇  
士方贫贱时，藜藿若不足；  
一朝得富贵，奴仆餍梁肉。  
大胾食亚夫，空器馈荀彧，  
何如茆檐下，父子共饘粥。  
我生有至愿，世世谢寸禄，  
有子复有孙，无荣亦无辱。  

陆游　感遇  
人之所甚患，饥渴与寒暑。  
粗免则已矣，过计安用许？  
自奉非其分，三彭将嫉汝。  
寓形天壤间，大抵皆逆旅，  
但能饱菜根，何地不可处？  
堂堂七尺躯，切勿效儿女。  

陆游　感遇  
我以善勉汝，汝谓出訾毁；  
置之不复言，意又不能已。  
为善如筑台。成功由积累，  
中休犹不可，况本无基址。  
未言破万卷，日且读十纸，  
学虽在力行，要是从此始。  

陆游　感遇  
我初居三山，同里数十人，  
尊酒相劳苦，言辞亦谆谆。  
去来四十年，皆成冢中尘；  
子孙虽或存，败屋卖作薪。  
此亦何罪哉，不过坐一贫。  
我幸未至此，亦复拙谋身，  
无饭可哺汝，触目成悲辛。  

陆游　感遇  
人与人为徒，事我盖有缘。  
司晨与警夜，异类亦可怜。  
舐糠啄遗粒，要使全其天。  
人则当教诲，见善或能迁。  
盛怒姑小忍，虽蒲岂非鞭。  
事过我亦喜，陶然送流年。  

陆游　感中原旧事戏作  
蜂儿园裹香尘细，燕子楼中宝瑟斜。  
惟有天知太平事，乞倾东海洗胡沙。  

陆游　赣士曾兴宗字光祖以其居簀谷图来求诗  
高人心虚万物宗，家世常以仕易农。  
买山本爱坡上竹，手种已偃岩前松。  
瀑泉三伏凛冰雪，谷声火里酣笙镛。  
了知自是一丘壑，不与金精为附庸。  

陆游　高秋亭  
三日山中醉复醒，径归回首愧山灵。  
从今惜取观书眼，长看天西万叠青。  

陆游　高卧  
省户归来不计年，悠然高卧镜湖边。  
勾帘每对千峰雨，接竹新分一脉泉。  
学问诚身元有道，厄穷知我岂非天。  
虚名自古能为累，正恐人看直一钱。  

陆游　高吟  
食少支撑惟恃粥，力衰举动辄须人。  
谁知造物犹遗漏，拥鼻高吟又一春！  

陆游　高斋小饮戏作  
梅花又发鬼门关，坐觉春风万里宽。  
荔子阴中时纵酒，竹枝声里强追欢。  
丁年汉使殊方老，子夜吴歌昨梦残。  
白帝夜郎俱不恶，两公补处得凭栏。  

陆游　高枕  
高枕闲看古篆香，世间万事本茫茫。  
偶亡塞马宁非福？太察渊鱼恐不祥。  
每与诸儿论今古，常思百世业耕桑。  
危机正在黄金印，笑杀初心缪激昂。  

陆游　庚申十二月二十一日西和州健步持子布书报已取安康襄阳路将至九江  
吴蜀相望万里程，征鞍忽报近湓城。  
角巾已入三更梦，老眼先增十倍明。  
告至遍为亲旧问，劳还深媿里闾情。  
追思二纪暌离事，喜极翻成涕泗横。  

陆游　庚申十二月二十一日西和州健步持子布书报已取安康襄阳路将至九江  
万里东来双鲤鱼，衰翁悲喜得儿书。  
闻过岘首已冬至，想到匡庐将岁除。  
辛苦山行穿雪履，凄凉旅饭嚼冰蔬。  
此行身历艰难遍，莫厌东皋共荷鉯。  

陆游　庚申元日口号{  
晚涂初入长生运，新岁仍当大有年。  
剩与乡邻同觅醉，市楼酒贱不论钱。  

陆游　庚申元日口号  
数行晴日照青鸳，春入屠苏潋灩樽。  
儿报山僧留刺去，未为无客到吾门。  

陆游　庚申元日口号  
黄絡五丈裁衫稳，黑黍三升作饭香。  
造物要教无愧怍，一身温饱出耕桑。  

陆游　庚申元日口号  
南陌东阡自在身，耄年喜见岁华新。  
洛中九老非吾侣，且作山阴十老人。  

陆游　庚申元日口号  
去年迎客已蹒跚，今岁人扶出亦难。  
堪笑此翁衰到底，重裘絮帽尚言寒。  

陆游　庚申元日口号  
仁和馆外列鵷行，忆送龙舟幸建康。  
舍北老人同甲子，相逢挥泪说高皇。  

陆游　庚子正月十八日送梅  
满城桃李争春色，不许梅花不成雪。  
世间尤物无盛衰，万点萦风愈奇绝。  
我行柯山眠酒家，初见窗前三四花。  
恨无壮士挽斗柄，坐令东指催年华。  
今朝零落已可惜，明日重寻更无迹。  
情之所锺在我曹，莫倚心肠如铁石。  

陆游　耕罢偶书  
新溉东皋亩一锺，乌犍麤足事春农。  
灞桥风雪吟虽苦，杜曲桑麻兴本浓。  
老大断非金谷友，生存惟冀酒泉封。  
莫嘲野饷萧条甚，箭茁蓴丝亦粗供。  

陆游　耕桑  
老病虽俱至，耕桑亦未迟。  
儿童夸犊健，妇女闵蚕饥。  
月落枭鸣夜，灯残鼠啮时。  
但当寻熟睡，万事不须思。  

陆游　公安  
地旷江天接，沙雙市井移。  
避风留半日，买米待多时。  
蝶冷停菰叶，鸥驯傍橹枝。  
昔人勋业地，搔首叹吾衰。  

陆游　公无渡河  
大莫大於死生，亲莫亲於骨肉。  
河不可冯兮非有难知，言知不从兮继以痛哭。  
望云九井兮白浪嵯峨，刳肝沥血兮不从奈何！  
秋风飒飒兮纸钱投波，从公於死兮下饱蛟鼍。  

陆游　功名  
少年妄意慕功名，老眼看来一发轻。  
金甲虽如朝邑尉，羊裘终媿富春生。  
连娟落月依山尽，寂寞寒潮蘸岸平。  
要识放翁新得意，蓼花多处钓舟横。  

陆游　宫词  
秋露萧萧洗秋月，梦断陈宫白银阙。  
临春结绮底处所？回首已成狐兔穴。  

陆游　躬耕  
莫笑躬耕老蜀山，也胜菜把仰园官。  
唤回痴梦尘机息，空尽闲愁酒地宽。  
无复短衣随李广，但思微雨过苏端。  
十年世事茫如海，输与闲人静处看。  

陆游　共语  
乔岳成尘巨海枯，欲求共语一人无。  
黄金已作飞烟去，痴汉终身守药罏。  

陆游　估客乐  
长江浩浩蛟龙渊，浪花正白蹴半天。  
轲峨大艑望如豆，骇视未定已至前。  
帆席云垂大堤外，缆索雷响高城边。  
牛车辚辚载宝货，磊落照市人争传。  
倡楼呼卢掷百万，旗亭买酒价十千。  
公卿姓氏不曾问，安知孰秉中书权。  
儒生辛苦望一饱，趑趄光范祈哀怜；  
齿摇发脱竟莫顾，诗书满腹身萧然。  
自看赋命如纸薄，始知估客人间乐。  

陆游　估客有自蔡州来者感怅弥日  
洮河马死剑锋摧，绿发成丝每自哀。  
几岁中原消息断，喜闻人自蔡州来。  

陆游　估客有自蔡州来者感怅弥日  
百战元和取蔡州，如今胡马饮淮流。  
和亲自古非长策，谁与朝家共此忧？  

陆游　孤村  
老寄孤村里，悠然卧曲肱。  
算贫先放鹤，嫌闹并疏僧。  
古戍高秋笛，寒窗半夜灯。  
平生羞诡遇，多获岂吾能。  

陆游　孤村  
少年误计落人间，晚卧孤村日掩关。  
小室易温炉火省，幽窗常暗架书闲。  
梅横篱落春初动，云闹川原雪尚悭。  
欲唤一藤同胜践，恨无杰句压溪山。  

陆游　孤店  
孤店门前千万峰，酒浓不抵别愁浓。  
明朝晴雨吾能卜，但听兰亭古寺钟。  

陆游　孤寂  
晚境诸儿少在傍，书堂孤寂似僧房。  
家居不减旅懹恶，夏夜尚如寒漏长。  
数著笋齑甘淡薄，半盂麦饭喜丰穰。  
愚儒幸自元无事，日课朱黄自作忙。  

陆游　孤学  
孤学虽违俗，犹为一腐儒。  
家贫占力量，夜梦验工夫。  
正复安三径，宁忘奏六符？  
残年知有几，自怪尚区区。  

陆游　孤云  
四十年来住此山，入朝无补又东还。  
倚阑莫怪多时立，为爱孤云尽日闲。  

陆游　孤坐无聊每思江湖之适  
世上元无第一篿，此身只合卧沧洲。  
橹摇渔浦苍茫月，帆带松江浩荡秋。  
有酒人家皆可醉，无僧山寺亦闲游。  
老来阅尽荣枯事，万变惟应一笑酬。  

陆游　沽埭西酒小酌  
埭西小店酒新簄，一醉今朝觉易谋。  
从旷劫来俱有死，出青天外始无愁。  
功名未许妨高卧，风月犹能赋远游。  
造物向人元不薄，卷帘万顷镜湖秋。  

陆游　古别离  
孤城穷巷秋寂寂，美人停梭夜叹息。  
空园露湿荆棘枝，荒蹊月照狐狸迹。  
忆君去时儿在腹，走如黄犊爷未识。  
紫姑吉语元无据，况凭瓦兆占归日。  
嫁来不省出门前，魂梦何因识酒泉？  
粉绵磨镜不忍照，女子盛时无十年。  

陆游　古别离  
君北游司并，我南适熊湘，  
邂逅淮阴市，共饮官道傍。  
丈夫各有怀，穷达讵可量；  
临别一取醉，浩歌神激扬。  
勋业有际会，风云正苍茫。  
乱点剑峰血，苦寒芒屦霜。  
死即万鬼邻，生当致虞唐。  
丹鸡不须盟，我非儿女肠！  

陆游　古风  
少年慕黄老，雅志在山林。  
火食亦强勉，宁有婚宦心。  
失脚堕世网，衰病忽侵寻。  
放逐适天幸，独恨山未深。  
一床元不睡，翛然横素琴。  
开门毛发冷，湖阔月欲沈。  

陆游　古风  
牺象荐清庙，余材弃沟中；  
二者虽甚远，残生其实同。  
人当贵其身，岂复论穷通。  
宁为原上草，一寸摇春风。  

陆游　古风  
木生虽拱把，鲜不困斧斤。  
枯朽亦可全，又以芗故焚。  
嘉禾终銍艾，岂独草见耘。  
此理讲已熟，要当尊所闻。  

陆游　古风  
贺监未尝死，江天醉初醒；  
逸少亦度世，弭节过兰亭。  
吾本淡荡人，转徙如蓬萍。  
聊凭一杯绿，驻此双鬓青。  
邂逅两仙翁，笙鹤游青冥。  
还家不能食，浊世纷膻腥。  

陆游　古风  
功名如博戏，大叫或作卢。  
文辞组绣耳，初不系贤愚。  
负恃已可笑，憎嫉真区区。  
平生学金丹，我岂斯人徒？  
啸歌醉自和，颜鬓老不枯。  
却後五百年，烟雨钓镜湖。  

陆游　古井  
道傍有古井，久废无与汲。  
邻里共浚之，寒泉稍来集。  
驾言欲漱濯，冀远尘土袭。  
踌躇复弃去，绠短安能及？  

陆游　古梅  
梅花吐幽香，百卉皆可屏。  
一朝见古梅，梅亦堕凡境。  
重叠碧藓晕，夭矫苍蚪枝。  
谁汲古涧水，养此尘外姿？  

陆游　古诗  
能自得我心，无入不自得。  
灵府长优闲，蕉鹿乌能惑。  
浊醪吞数升，浩气漫漫塞。  
醉来隐几酣，屡到华胥国。  
人生贵适情，何当调语默。  

陆游　古寿人至闻五郎颇有老态作长句自遣  
齿落发斑儿亦老，志衰力惰我宁悲？  
埋盆便可为池看，折竹何妨作马骑。  
点诵内篇庄叟语，长歌半格白公诗。  
此身未死须安顿，除却山村百不宜。  

陆游　古寺  
秋草荒无路，来游感废兴。  
残僧仅粥饭，古像冷香灯。  
扶病惊重到，题名记昔曾。  
自量难笑汝，一叹倚枯藤。  

陆游　古藤杖歌  
我有古藤杖，夭矫蛟龙形。  
生於峭壁绝上，乃是会稽山阴之兰亭。  
历吴入楚上巴硖，北游直看秦山青。  
夜飞或随暴雨去，旦归常带流漦腥。  
与子扶携各老大，勿复狡狯夸神灵。  
愔愔从此常倚壁，听我夜诵黄庭经。  

陆游　古谓不如意事十常八九虽出于好功名者之言闲中亦未免此叹戏作七字  
归志初谐老遽催，良辰常与病俱来。  
酒虽已熟恨无菊，雪苦不成空见梅。  
朋旧乖离心每折，山川悠邈首频回。  
人生败意无穷达，莫厌相逢笑口开。  

陆游　古兴二首各五韵  
草衰何预人，每起徂年悲。  
日月才几何，又见青青时。  
青青虽满眼，行矣当复衰。  
盛衰还无端，其理可前知。  
人生死则已，千载无还期。  

陆游　古兴二首各五韵  
月出横林上，宿鸟无定枝。  
物生各畏祸，所托辄蹈危。  
老人倚壁坐，大鼾惊群儿。  
虽云差自适，见事亦太迟。  
犹有一可喜，永谢世俗羁。  

陆游　古驿  
古驿桥边艇子横，每因羁旅惬幽情。  
窗间月落无花影，枕上潮来有橹声。  
旧友凋零归梦想，新诗邂逅得天成。  
今朝有喜君知否？秋雨晴时小疾平。  

陆游　古意  
绁足饲饥鹰，鹰饱意未平；  
伏枥岂不安，老骥终悲鸣。  
士生固欲达，又惧徒富贵。  
素愿有未伸，五鼎淡无味。  
茅屋秋雨漏，稻陂春水深。  
长歌倾浊酒，举世不知心。  

陆游　古意  
千金募战士，万里筑长城。  
何时青冢月，却照汉家营？  

陆游　古意  
夜泊武昌城，江流千丈清。  
宁为雁奴死，不作鹤媒生！  

陆游　古筑城曲  
筑城声酸嘶，汉月傍城低。  
白骨若不掩，高与长城齐。  

陆游　古筑城曲  
长城高际天，三十万人守。  
一日诏书来，扶苏先授首。  

陆游　古筑城曲  
百丈筑城身，千步掘城壕。  
咸阳三月火，始悔此徒劳。  

陆游　古筑城曲  
峄山访秦碑，断裂无完笔。  
惟有筑城词，哀怨如当日。  

陆游　骨相  
骨相元知薄，功名敢自期？  
病侵强健日，闲过圣明时。  
形胜轮台地，飞腾瀚海师。  
江湖虽万里，犹拟缀声诗。  

陆游　鼓楼舖醉歌  
书生迫饥寒，一饱轻三巴。  
三巴未云已，北首趋褒斜。  
匆匆出门去，裘马不复华。  
短帽障赤日，烈风吹黄沙。  
俶装先晨鸡，投鞭後昏鸦。  
壮哉利阆间，崖谷何豦豣。  
地荒多牧卒，往往闻芦笳。  
我行春未动，原野今无花。  
稚子入旅梦，挽须劝还家。  
起坐不能寐，愁肠如转车。  
四方丈夫事，行矣勿咨嗟。  

陆游　故里  
故里淳风比结绳，归耕况遇岁丰登。  
已侵钟漏行安往？略有园庐退可凭。  
万事宁容媿天地，一心常若蹈渊冰。  
区区僻见君无怪，人固终身有不能。  

陆游　故里  
漏尽钟鸣有夜行，几人故里得归耕？  
摧伤自喜消前业，疾恙天教学养生。  
邻曲新传秧马式，房栊静听纬车声。  
芋魁菰首君无笑，老子看来是大烹。  

陆游　故袍  
青衫犹是国工裁，破箧尘侵手自开。  
莫笑浑如霜叶闇，两朝曾见圣君来。  

陆游　故人赵昌甫久不相闻寄三诗皆杰作也辄以长句奉酬  
海内文章有阿昌，数能著句寄龟堂。  
就令觌面成三倒，未若冥心付两忘。  
道义极知当负荷，风波那得易禁当。  
相思命驾应无日，且约陶然寓醉乡。  

陆游　故山  
功名莫苦怨天悭，一棹归来到死闲。  
傍水无家无好竹，卷帘是处是青山。  
满篮箭茁瑶簪白，压担棱梅鹤顶殷。  
野兴尽时尤可乐，小江烟雨趁潮还。  

陆游　故山  
禹祠行乐盛年年，绣毂争先罨画船。  
十里烟波明月夜，万人歌吹早莺天。  
花如上苑常成市，酒似新丰不直钱。  
老子未须悲白发，黄公垆下且闲眠。  

陆游　故山  
老尉鸿飞隐市门，千年犹有旧巢痕。  
陆生於此寓棋局，曾丈时来开酒樽。  
渺渺帆樯遥见海，冥冥蒲苇不知村。  
数僧也复投诗社，零落今无一二存。  

陆游　故山  
落涧泉奔舞玉虹，护丹松老卧苍龙。  
霜柑篱角寒初熟，野碓云边夜自舂。  
挈榼人沽村市酒，打包僧趁寺楼钟。  
幽寻自是年来嬾，枉道山灵不见容。  

陆游　故山葛仙翁丹井有偃松覆其上夭矫可爱寄题  
葛翁炼丹一千年，翁去丹飞余此泉；  
炯如古镜不拂拭，俯听缺甽时锵然。  
老龙受命护泉卧，蜿蜒直恐从天堕；  
人言神物老愈灵，夜半声酣风雨过。  
放翁还山亦何有，闭门吟啸龙为友。  
客来相对聊曲肱，但酌此泉胜酌酒。  

陆游　故蜀别苑在成都西南十五六里梅至多有两大树夭矫若龙相传之梅龙予  
昔年曾赋西郊梅，茫茫去日如飞埃。  
即今衰病百事嬾，陈迹未忘犹一来。  
蜀王故苑犁已遍，散落尚有千雪堆。  
珠楼玉殿一梦破，烟芜牧笛遗民哀。  
两龙卧稳不飞去，鳞甲脱落生莓苔。  
精神最遇雪月见，气力苦战冰霜开。  
羁臣放士耿独立，淑姬静女知谁媒。  
摧伤虽多意愈厉，直与天地争春回。  
苍然老气压桃杏，笑我白发心尚孩。  
微风故为作妩媚，一片吹入黄金罍。  

陆游　故纸  
时来偶见收，过时自当退，  
岂惟裁纸尾，亦或用牍背。  
人情有贵贱，志士感兴废。  
库中九万张，视我犹前辈。  

陆游　关山月  
和戎诏下十五年，将军不战空临边。  
朱门沉沉按歌舞，厩马肥死弓断弦。  
戍楼刁斗催落月，三十从军今白发。  
笛里谁知壮士心，沙头空照征人骨。  
中原干戈古亦闻，岂有逆胡传子孙。  
遗民忍死望恢复，几处今宵垂泪痕！  

陆游　观长安城图  
许国虽坚鬓已斑，山南经岁望南山。  
横戈上马嗟心在，穿堑环城笑虏孱。  
日暮风烟传陇上，秋高刁斗落云间。  
三秦父老应惆怅，不见王师出散关。  

陆游　观潮  
江平无风面如镜，日午楼船帆影正。  
忽看千尺涌涛头，颇动老子乘桴兴。  
涛头汹汹雷山倾，江流却作镜面平。  
向来壮观虽一快，不如帆映青山行。  
嗟余往来不知数，惯见买符官发渡。  
云根小筑幸可归，勿为浮名老行路。  

陆游　观村童戏溪上  
雨余溪水掠堤平，闲看村童谢晚晴。  
竹马踉蹡冲淖去，纸鸢跋扈挟风鸣。  
三冬暂就儒生学，千耦还从父老耕。  
识字粗堪供赋役，不须辛苦慕公卿。  

陆游　观大散关图有感  
上马击狂胡，下马草军书。  
二十抱此志，五十犹舑儒。  
大散陈仓间，山川郁盘纡，  
劲气锺义士，可与共壮图。  
坡陀咸阳城，秦汉之故都，  
王气浮夕霭，宫室生春芜。  
安得从王师，汛扫迎皇舆？  
黄河与函谷，四海通舟车。  
士马发燕赵，布帛来青徐。  
先当营七庙，次第画九衢。  
偏师缚可汗，倾都观受俘。  
上寿大安宫，复如正观初。  
丈夫毕此愿，死与蝼螘殊。  
志大浩无期，醉胆空满躯。  

陆游　观邸报感怀  
六圣涵濡寿域民，耄年肝胆尚轮囷。  
难求壮士白羽箭，且岸先生乌角巾。  
幽谷主盟猿鹤社，扁舟自适水云身。  
却看长剑空三叹，上蔡临淮奏捷频。  

陆游　观渡江诸人诗  
中朝文有汉唐风，南渡诗人尚数公。  
正使词源有深浅，病懹羁思亦相同。  

陆游　观方外书  
司马遗书有坐忘，顗翁止观略相当。  
龟堂闭户常终日，时得相从一炷香。  

陆游　观华严阁僧斋  
拂剑当年气吐虹，喑呜坐觉朔庭空。  
早知壮志成痴绝，悔不藏名万衲中。  

陆游　观画山水  
古北安西志未酬，人间随处送悠悠。  
骑驴白帝城边雨，挂席黄陵庙外秋。  
大纲截江鱼可脍，高楼临路酒如油。  
老来无复当年快，聊对丹青作卧游。  

陆游　观梅至花泾高端叔解元见寻  
春暖山中云作堆，放翁艇子出寻梅。  
不须问讯道傍叟，但觅梅花多处来。  

陆游　观梅至花泾高端叔解元见寻  
春晴闲过野僧家，邂逅诗人共晚茶。  
归见诸公问老子，为言满帽插梅花。  

陆游　观棋  
一枰翻覆战枯棋，庆吊相寻喜复悲。  
失马翁言良可信，牧猪奴戏未妨为。  
白蛇断处真成快，黑帜空时又一奇。  
歛付两奁来对酒，泠泠听我诵新诗。  

陆游　观身  
欲去浮华累，先观老病身。  
浊醪何负汝，淡饭最宜人。  
意气随年往，工夫媿日新。  
只将闲送老，虚作太平民。  

陆游　观蔬圃  
松芥可葅芹可羹，晚风咿＊桔槔声。  
白头孤宦成何味，悔不畦蔬过此生。  

陆游　观苏沧浪草书绢图歌  
天孙独处河之湄，龙梭夜织冰蚕丝，  
机头翦落光陆离。骑鲸仙人醉题诗，  
字大如斗健欲飞，利刃猛斫生蛟螭，  
墨渴字燥尤怪奇，百潜影神灵悲。  
呜呼束云作笔兮海为砚，激水上腾龙野战；  
乾坤震荡人始惊，笔未落时谁得见？  

陆游　观小孤山图  
江平风不生，镜面渺千里。  
轲峨万斛舟，远望一点耳。  
大孤江中央，四面峭插水。  
小孤特奇丽，丹翠凌云起。  
重楼邃殿神之家，帐中美人粲如花。  
游人徙倚栏干处，俊鹘横江东北去。  

陆游　观音院读壁间苏在廷少卿两小诗次韵  
扬鞭暮出锦官城，小院无僧有月明。  
不信道人心似铁，隔城犹送捣衣声。  

陆游　观音院读壁间苏在廷少卿两小诗次韵  
老去痴顽不受镌，姓名身後更须传  
世间商略无归处，只合长斋绣佛前。  

陆游　观月  
清风发疏林，皦月上素壁。  
悠然倚庭榡，爱此风月夕。  
人间好时节，俯仰成宿昔。  
少年不痛饮，老大空叹息。  

陆游　观运粮图  
王师北伐如宣王，风驰电击复土疆。  
中军歌舞入洛阳，前军已渡河流黄。  
马声萧萧阵堂堂，直跨井陉登太行。  
壼浆箪食满道傍，刍粟岂复烦车箱？  
不须绝漠追败亡，亦勿分兵取河湟；  
但令中夏歌时康，千年万年无馈粮！  

陆游　观张提刑周鼎  
他人富贵堆金璧，曼舞妖歌夸坐客。  
清心好古谁似公？汉庭诸人推博识。  
一朝得此周庙器，买不论赀空四壁，  
苔痕洗尽铜色见，坐卧摩挲欲忘食。  
蛮童捧出客为起，恍如清庙陪剑履。  
腹中奇字粲虫鱼，峄山之碑那得比。  
知公原是功名人，看罢握手同悲辛。  
镐京洛邑在何许？漠漠秋风吹虏尘。  

陆游　观诸将除书  
百链刚非绕指柔，貂蝉要是出兜鍪。  
得官若使皆齐虏，对泣何疑效楚囚。  

陆游　官居书事  
早涉人间足畏涂，一麾投老向江湖。  
年光已上星星鬓，日力犹供急急符。  
本自阳狂无藉在，更堪羸病不枝梧。  
灭胡意气嗟谁许，泪尽神州赤县图。  

陆游　官居书事  
走遍人间老更穷，强寻一笑与谁同？  
簿书衮衮呻吟里，歌舞纷纷困睡中。  
手版倒持悲末路，寒江独钓媿高风。  
知心赖有谭夫子，时遣书来问放翁。  

陆游　官居戏咏  
万里飘然似断蓬，桐庐江上又秋风。  
判余牍尾栖鸦湿，衙退庭中立雁空。  
灯火市楼知酒贱，歌呼村路觉年丰。  
谁言病守无欢意，也与邦人一笑同。  

陆游　官居戏咏  
说著功名即自羞，暮年世味转悠悠。  
一庭落叶楸梧老，万里悲风鼓角秋。  
怀绶不为明日计，登楼且散异乡愁。  
渔舟大似非凡子，能拣溪山胜处留。  

陆游　官居戏咏  
城头闲倚一枝藤，病起清羸不自胜。  
衙鼓有期催晚坐，绦铃无赖唤晨兴。  
爱书习气嗟犹在，寡过工夫愧未能。  
寂寞已无台省梦，诸公衮衮自飞腾。  

陆游　官舍夙兴  
朝阳淡淡挂窗棂，桐叶无风忽自零。  
不复扶头倾白堕，但知临目养黄宁。  
新蔬带露来幽圃，修绠飞泉洒广庭。  
一出文书又围绕，正应高卧尽颓龄。  

陆游　馆中书怀  
流落逢明主，恩光集晚途。  
题名惊手战，拜阁藉人扶。  
枉辱三华组，终归一腐儒。  
库书时取读，犹足补东隅。  

陆游　馆中营缮方一新而右文殿生芝草甚异  
丹碧参差盛一时，殿楹三秀见金芝。  
汉庭漫道多才杰，天马何劳作颂诗！  

陆游　灌园  
八十身犹健，生涯学灌园。  
溪风吹短褐，村雨暗衡门。  
眼正魔军怖，心安疾竖奔。  
午窗无一事，梨枣弄诸孙。  

陆游　灌园  
少携一剑行天下，晚落空村学灌园。  
交旧凋零身老病，轮囷肝胆与谁论？  

陆游　广都道中呈季长  
天上石渠郎，能来伴楚狂。  
风雪朝并辔，灯火夜连床。  
江水不胜绿，梅花无赖香。  
剧谈那得住，出处要平章。  

陆游　广都江上作  
微波不摇江，纤云不行天。  
我来倚杖立，天水相澄鲜。  
平远望不尽，日落自生烟。  
梅花耿独立，雪树明前川。  
好风吹我衣，春色已粲然。  
东村闻酒美，买醉上渔船。  

陆游　广慧法师赞  
东土震旦，西方极乐。  
一緉草鞋，到处行脚。  

陆游　归次樊江  
芳草东西路，绿杨长短亭。  
人生岂匏系，吾志本鸿冥。  
征袖朝沾雨，归帆夜戴星。  
长鱼幸能买，且复倒残瓶。  

陆游　归次汉中境上  
云栈屏山阅月游，马蹄初喜蹋梁州。  
地连秦雍川原壮，水下荆杨日夜流。  
遗虏孱孱宁远略，孤臣耿耿独私忧。  
良时恐作他年恨，大散关头又一秋。  

陆游　归耕  
随牒人间鬓欲疏，归耕且复补东隅。  
甑炊地碓新舂米，衣拆天吴旧绣图。  
有圃免烦官送菜，叩门翻喜吏徵租。  
不愁问字无来客，惟欠杨雄宅一区。  

陆游　归老  
两脚走万里，归老樵风溪，  
虽远京雒尘，穷巷还多泥。  
累累丧家狗，喔喔失旦鸡。  
幸非徙比景，何恨栖会稽。  
今年更可笑，伛偻自灌畦。  
荣虽不满眼，悔亦免噬脐。  
万事付一尊，师友阮与嵇。  

陆游　归老  
归老何妨驾鹿车，平生风雪惯骑驴。  
鬓毛白尽犹耽酒，目力衰来转爱书。  
止足极知于道近，痴顽更喜与人疏。  
著身莫怪无闲处，地肺天台尽有余。  

陆游　归三山入秋益凉欣然有赋  
药物扶持美食眠，镜湖仍遇素秋天。  
一年强起归犹健，百口相看喜欲颠。  
碧瓦朱甍无杰屋，乌篷画楫有新船。  
道山顶上虽清绝，万顷烟波始是仙。  

陆游　归兴  
轻雷轣辘断梅初，残箨纵横过笋余。  
饱有期程新买犊，睡无厌足久捐书。  
白苹满渚闲挥榜，绿树连村独跨驴。  
夏日尽长归亦暮，水边灯火已疏疏。  

陆游　归兴  
古道迢迢人迹稀，羸骖欹帽远村归。  
正看日暮羊牛下，又见月明乌鹊飞。  
僧院疏钟出林岫，渔家微火耿窗扉。  
闲游要是幽人事，草露从教湿短衣。  

陆游　归云门  
万里归来值岁丰，解装乡墅乐无穷。  
甑炊饱雨湖菱紫，篾络迎霜野柿红。  
坏壁尘埃寻醉墨，孤灯饼饵对邻翁。  
微官行矣闽山去，又寄千岩梦想中。  

陆游　归州重五  
斗舸红旗满急湍，船窗睡起亦闲看。  
屈平乡国逢重五，不比常年角黍盘。  

陆游　龟堂  
莫笑龟堂老，残年所得多。  
赋诗传海估，说法度天魔。  
天矫竹如意，鳞皴松养和。  
拈来示诸子，无事数相过。  

陆游　龟堂  
莫笑龟堂陋，生涯实有余。  
春寒拥重褐，晨饭富藏蔬。  
薄技雕虫尔，虚名画饼如。  
儿时论语在，敢负此心初。  

陆游　龟堂  
障日松棚正策功，幅巾聊得受微风。  
蝉声不断草堂静，潦水已归村路通。  
拄杖闲行穿荦确，孤云时见起巃嵷。  
东阳醇酎无由到，知负今年几碧筩？  

陆游　龟堂避暑  
缥缈纱幮覆象床，蛮童擎粥进黄粱。  
砚池湛湛一泓墨，衣焙霏霏半篆香。  
团扇题诗无滞思，清泉洒地有余凉。  
更须风伯开云阵，准拟今宵月满廊。  

陆游　龟堂晨起  
培火螭炉起宝熏，滴泉鏊矸聚玄云。  
屏围燕几成山字，簟展凉轩作水纹。  
绝口不谈浮世事，洗心聊策退居勋。  
耄年犹健非无自，一卷丹经受郑君。  

陆游　龟堂初暑  
沦漪一曲遶茅堂，葛帔纱巾喜日长。  
多事林鸠管晴雨，依人海燕度炎凉。  
深枝著子櫐櫐熟，幽草开花冉冉香。  
安得此时江海上，与君袖手看人忙？  

陆游　龟堂东窗戏弄笔墨偶得绝句  
身如蚕老已三眠，一茧何妨自裹缠。  
豆饭藜羹支永日，槿篱竹屋送余年。  

陆游　龟堂东窗戏弄笔墨偶得绝句  
一樽且复罄幽欢，不是痴顽强自宽。  
死去何忧累儿子，千钱可买市成棺。  

陆游　龟堂东窗戏弄笔墨偶得绝句  
北庵睡起坐东厢，无事方知日月长。  
天与诗人送诗本，一双黄蝶弄秋光。  

陆游　龟堂东窗戏弄笔墨偶得绝句  
老衰有验诗先退，勋业无心梦渐稀。  
浅浦小山孤绝处，数家烟火自相依。  

陆游　龟堂东窗戏弄笔墨偶得绝句  
老人孤寂似无家，午枕初回日已斜。  
偶得风和身亦健，舍南舍北探梅花。  

陆游　龟堂独酌  
幅巾萧散饯余龄，江左诸贤可乞灵。  
护枕小屏图紫阁，映窗矮卷写黄庭。  
旷怀与世元难合，幽句何人可遣听？  
一酌兰溪遗万事，时看墙底卧长瓶。  

陆游　龟堂独酌  
一榼兰溪自献酬，徂年不肯为人留。  
巴山频入初寒梦，江月偏供独夜愁。  
越石壮心鸡喔喔，子卿归信雁悠悠。  
天生我辈初何用，病骨支离又过秋。  

陆游　龟堂独坐遣闷  
发已凋疏齿已摇，高谈谁与慰无聊？  
苦心虽呕何由出，病骨非谗亦自销。  
玉雪细尘烹瑞草，烟脂小把斸灵苗。  
贺公吴语吾能似，太息遗魂不可招。  

陆游　龟堂独坐遣闷  
放逐还山八见春，枯颅槁项雪霜新。  
大床不解除豪气，凡眼安能识贵人？  
食有淖糜犹足饱，衣存短褐未全贫。  
北窗坐卧君无笑，拈起乌藤捷有神。  

陆游　龟堂偶题  
文章何物求渠力，诗亦安能使汝穷？  
春水一池花百本，此生未易报天公。  

陆游　龟堂偶题  
细肋卧沙来左辅，巨螯斫雪出东吴。  
不知一饱摩便腹，得似茅檐荠糁无？  

陆游　龟堂晚兴  
九日春阴一日晴，回塘闲院惬幽情。  
小鱼出水圆纹见，轻燕穿帘折势成。  
今日掩关真佚老，向来涉世亦遗名。  
巡檐更有欣然处，新笋初抽四五茎。  

陆游　龟堂一隅开窗设榻为小憩之地  
栟榈藆卜障斜阳，旋置临阶八尺床。  
小展窗扉无大费，略加苫盖有余凉。  
老来愈觉岁时速，梦裹不知途路长。  
试问神游向何处？月明挥榜上潇湘。  

陆游　龟堂雨後作  
泽国春多雨，龟堂病少悰。  
虽名旧朝士，其实老耕农。  
一点苇间火，数声烟外钟。  
诗材故不乏，处处起衰慵。  

陆游　龟堂杂题  
龟堂端是无能者，妄想元无一事成。  
最後数年尤可笑，饱餐甘寝送浮生。  

陆游　龟堂杂题  
痴顽老子老无能，游惰农夫酒肉僧。  
闭著庵门终日睡，任人来唤不曾应。  

陆游　龟堂杂题  
长腰玉粒出新舂，秋获真成亩一钟。  
衣食麤供官赋足，何妨世世作耕农。  

陆游　龟堂杂题  
冷雨萧萧涩不晴，乱书围坐正纵横。  
忽闻小瓮新醅熟，急唤儿童洗破觥。  

陆游　龟堂杂兴  
朝来地碓玉新舂，鸡跖豚肩异味重。  
便腹摩挲更无事，老人又过一年冬。  

陆游　龟堂杂兴  
曳杖东冈信步行，夕阳偏向竹间明。  
丹枫吹尽鸦声乐，又得霜天一日晴。  

陆游　龟堂杂兴  
闽溪纸被软於绵，黎峒花紬暖胜毡。  
一夜山中三尺雪，未妨老子日高眠。  

陆游　龟堂杂兴  
三分带苦桧花蜜，一点无尘柏子香。  
鼻观舌根俱得道，悠悠谁识老龟堂？  

陆游　龟堂杂兴  
方石斛栽香百合，小盆山养水黄杨。  
老翁不是童儿态，无奈庵中白日长！  

陆游　龟堂杂兴  
少年身寄市朝中，俗论纷纷聒耳聋。  
清绝宁知有今日，高眠终夜听松风。  

陆游　龟堂杂兴  
二三邻曲偶相寻，小醉悠然卧竹阴。  
醒後自看还自笑，溪云犹未是无心。  

陆游　龟堂杂兴  
蒲团安坐地炉温，无位真人出面门。  
世上不知何岁月，断钟残角送黄昏。  

陆游　龟堂杂兴  
道妙从来亦麤闻，闭门方用十年勤。  
笔端小技深知悔，旧稿如山欲尽焚。  

陆游　龟堂自咏  
龟堂一老翁，短褐立秋风。  
时过同蓠菊，身衰似井桐。  
新霜万瓦白，朝日数棂红。  
且复寻书卷，悠然度岁穷。  

陆游　龟堂自咏  
采藤持织履，剥楮治为冠。  
看剑心空壮，骑驴骨本寒。  
病多辞酒伴，老甚解祠官。  
赖有扁舟在，秋涛万里宽。  

陆游　癸丑七夕  
风露中庭十丈宽，天河仰视白漫漫。  
难寻仙客乘槎路，且伴吾儿乞巧盘。  
秋早时闻桐叶坠，夜凉已怯紵衣单。  
民无余力年多恶，退士私忧实万端。  

陆游　癸丑七月二十七夜梦游华岳庙  
驿树秋风急，关城暮角悲。  
平生忠愤意，来拜华山祠。  

陆游　癸丑七月二十七夜梦游华岳庙  
牲碑伪正朔，祠祝虏衣冠。  
神亦岂堪此，出门山雨寒。  

陆游　癸丑上元三夕皆大雨雪  
雨雪连三日，孤城冷欲冰。  
泥深唯响屐，风恶更吹灯。  
空恼追欢客，何关在定僧。  
一杯尝豉煎，寒影对崚嶒。  

陆游　癸丑十一月下旬温燠如春晦日忽大风作雪  
今年一冬晴日多，草木萌甲风气和。  
百钱布被未议赎，老翁曝背儿行歌。  
吾侪小人虑不远，积雪苦寒来岂晚？  
青天方行三足乌，不料黑云高高嵼。  
明朝雪恶冻复饿，儿啼颊皴翁噤卧。  
九重巍巍那得知，合门催班百官贺。  

陆游　癸丑正月二日  
朱颜不老画中人，绿酒追欢梦里身。  
堪笑三山衰病叟，闭门寂寂过新春。  

陆游　癸丑正月二日  
菊丛抽绿满枯莇，绕舍梅花已遍开。  
须信今春春事早，江乡开岁有奔雷。  

陆游　癸丑重九登山亭追怀顷在兴元常以是日猎中梁山下乐甚慨然赋诗予于  
生年六十九重阳，辙遍秦吴岁月长。  
南郑从戎嗟尚壮，中梁纵猎最难忘。  
离披雉拂雕鞍堕，独{左单人右束}狐穿古冢藏。  
梦断酒醒今万里，亦逢佳节重悲伤。  

陆游　癸亥初冬作  
开岁忽八十，古来应更稀。  
我存人尽死，今是昨皆非。  
爱酒陶元亮，还乡丁令威。  
目前寻故物，惟有钓鱼矶。  

陆游　癸亥正月十日夜梦三山竹林中笋出甚盛欣然大作  
新春身不到家园，东崦西村役梦魂。  
一夜四出雷雨起，满林无数长龙孙。  

陆游　癸巳夏旁郡多苦旱惟汉嘉数得雨然未足也立秋夜三鼓雨至明日晡後未  
画檐鸣雨早秋天，不喜新凉喜有年。  
眼里香粳三万顷，寄声父老共欣然。  

陆游　癸巳夏旁郡多苦旱惟汉嘉数得雨然未足也立秋夜三鼓雨至明日晡後未  
五十衰翁发半华，犹能把酒醉天涯。  
丝毫美政何曾有，惟把丰年赠汉嘉。  

陆游　郭氏山林十六詠閟雲关  
白雲如高人，择友尚傲世。  
朱门客三千，一点不可致。  

陆游　郭氏山林十六詠飞雪  
我昔游青城，六月对雪山。  
吴蜀渺万里，安得在此间。  

陆游　郭氏山林十六詠高碧巖  
我诵明逸诗，豹林不可到。  
斯山幸不远，何日欹纱帽。  

陆游　郭氏山林十六詠桂壑  
小山有桂枝，名自骚人傳。  
我欲辨其族，衰病空慨然。  

陆游　郭氏山林十六詠壶天阁  
吾廬在目中，日可理轻策。  
乃知壶中天，端勝缩地脈。  

陆游　郭氏山林十六詠倾月  
穘梧待鴓雏，此计乃可笑。  
不如看月墮，与子舒清啸。  

陆游　郭氏山林十六詠清旷亭  
勝游谢车马，從此始青韕。  
俗士洗褊心，達人增旷怀。  

陆游　郭氏山林十六詠笙鹤亭  
茲山多异域，飞仙亦税驾。  
勿遣俗客来，恐妨笙鹤下。  

陆游　郭氏山林十六詠石井  
酌泉咽冰玉，肺腑生惨凛。  
老夫桑苧家，颇欲續水品。  

陆游　郭氏山林十六詠小爛柯  
山中一枰棋，塵世底事无。  
若复计勝负，与彼亦何殊。  

陆游　郭氏山林十六詠藥圃  
采芝夏黄公，賣藥韩伯休。  
吾友子郭子，高趣可与侔。  

陆游　郭氏山林十六詠倚剑  
懸瀑若剑立，空潭如镜平。  
未能照魑魅，且用斩长鲸。  

陆游　郭氏山林十六詠玉佩  
羣仙停鹤驭，玉佩摇空山。  
金丹定分子，往缀通明班。  

陆游　郭氏山林十六詠玉泉  
摘玉毁珠璣，蒙莊有深旨。  
向郭不能傳，千载付吾子。  

陆游　郭氏山林十六詠月峡  
我昔泝三峡，仰天如匹练。  
安得中天月，正用此时见。  

陆游　郭氏山林十六詠韫玉巖  
苍崖韫白璧，欲上渺无路。  
但照太史占，虹气贯寳婺。  

陆游　郭西  
鹊下川原黑，船行浦漵空。  
桥灯摇水影，楼角散天风。  
野眺飞埃外，渔歌冷翠中。  
不须嘲病翼，要是脱樊笼。  

陆游　果州驿  
驿前官路堠累累，叹息何时送我归？  
池馆莺花春渐老，窗扉灯火夜相依。  
孤鸾怯舞愁窥镜，老马贪行强受韟。  
到处风尘常扑面，岂惟京洛化人衣。  

陆游　过采石有感  
短衣射虎早霜天，叹息南山又七年。  
唾手每思双羽箭，快心初见万楼船。  
平波漫漫看浮马，高柳阴阴听乱蝉。  
明日重寻石头路，醉鞍谁与共联翩？  

陆游　过村店有感  
细篾络丹柿，枯篱悬碧花。  
炊烟生旅灶，野水漱寒沙。  
栖鸟争投树，归牛自识家。  
恍然游蜀路，搔首忆天涯。  

陆游　过村舍  
碓舍临山路，牛栏隔草烟。  
问今何岁月，恐是结绳前。  

陆游　过大蓬岭度绳桥至杜秀才山庄  
度筰临千仞，梯山蹑半空。  
湿云朝暮雨，阴壑古今风。  
亭观参差见，阑干诘曲通。  
柳空丛筱出，松偃翠萝蒙。  
负笼银钗女，鉯畲鹤发翁。  
何由有余俸，小筑此山中。  

陆游　过东邻归小憩  
篮舆过邻曲，绿野喜新晴。  
暖日生花气，丰年入碓声。  
筑陂乡竭作，买犊户深耕。  
归舍还寻睡，残书傍枕横。  

陆游　过东滩入马肝峡  
书生就食等奔逃，道路崎岖信所遭。  
船上急滩如退鷁，人缘绝壁似飞猱。  
口夸远岭青千叠，心忆平波绿一篙。  
犹胜溪丁绝轻死，无时来往驾{舟加同}艚。  

陆游　过杜浦桥  
桥外波如鸭头绿，杯中酒作鹅儿黄。  
山茶花下醉初醒，却过西村看夕阳。  

陆游　过杜浦桥  
桥北雨余春水生，桥南日落暮山横。  
问君对酒胡不乐？听取菱歌烟外声。  

陆游　过放生池追怀江公民表谏议池盖公所创也  
钓台先生谏大夫，建中初元起江湖，  
是是非非玉座侧，身可死徙志不渝。  
烟汀月岛二十载，白发短＊藏菰蒲。  
晚蒙湔洗得一障，上奏犹自称粗疏。  
此公造处直奇特，竺乾先生分半席。  
九州看如掌中果，天不遣为吁可惜！  
径归歛手筑陂池，也活龟鱼论万亿。  
骨冷桐山唤不闻，停车怅望春波碧。  

陆游　过广安吊张才叔谏议  
春风疋马遇孤城，欲吊先贤涕已倾。  
许国肺肝知激烈，照人眉宇尚峥嵘。  
中原成败宁非数，後世忠邪自有评。  
叹息知人真未易，流芳遗臭尽书生。  

陆游　过湖上僧庵  
西庵每过未尝开，邂逅清言始此回。  
陶令巾车寻壑去，巳公茅屋赋诗来。  
奇香炷罢云生岫，瑞茗分成乳泛杯。  
便恐从今往还熟，入门猿鸟不惊猜。  

陆游　过建阳县以双鹅赠东观道士为长生鹅观俯大溪鹅得其所矣武夷险绝处  
闲泛晴波唼绿萍，却冲微雨傍烟汀。  
会稽内史如相遇，换取黄庭一卷经。  

陆游　过江山县浮桥有感  
堪笑行人日日忙，又扶衰病过浮梁。  
滩流急处水禽下，桑叶空时村酒香。  
枯＊敢怀贪雨露，饥鸿自悯犯风霜。  
宦途商略无安处，早晚归耕剡曲旁。  

陆游　过江萧山县驿东轩海棠已谢  
星星两鬓怯年华，幽馆无人江月斜。  
惆怅过江迟一夕，晓风吹尽海棠花。  

陆游　过邻家  
老病在臂踝，终日不喜动，  
溪云忽过前，袖手以目送。  
今晨光景佳，霁色入鸟唘，  
驾言出柴荆，暂作湖山梦。  
东村望鹤巢，西阜过獾峒。  
父老意欣然，为我拨春瓮，  
岂惟浇舌燥，亦用软脚痛。  
形骸去绳检，谈笑得少纵。  
吴蚕初上簇，陂稻亦己种。  
端五数日间，更约同解粽。  

陆游　过邻家  
今日病良已，筇枝发兴新。  
高居遗世事，一笑过吾邻。  
夕照明丹叶，秋风老白苹。  
素衣虽化尽，不为犯京尘。  

陆游　过邻家  
扶杖过吾邻，相夸自在身。  
年丰称贷少，酒贱往来频。  
群散鸡归栅，声喧雀噪囷。  
丁宁语儿子；切勿厌沉沦。  

陆游　过邻家  
病去诗情动，寒深酒戒开。  
儿孙扶每出，邻里唤还来。  
云重时飞雪，春迟未见梅。  
山园多芋栗，夜话且燔煨。  

陆游　过邻家  
初寒偏著苦吟身，情话时时过近邻，  
嘉穟连云无水旱，齐民转壑自酸辛。  
室庐封鐍多逋户，市邑萧条少醉人。  
甑未生尘羹有糁，吾曹切勿怨常贫。  

陆游　过邻家戏作  
老脱朝冠岸幅巾，时时乘兴过比邻。  
缾无储粟吾犹乐，步有新船子岂贫？  
醅瓮香浮花露熟，药栏土润玉芝新。  
相从觅笑真当勉，又过浮生一岁春。  

陆游　过邻曲  
黄云卷尽绿针齐，夏木阴阴满古堤。  
耆老往来无负戴，比邻问道有提携。  
暑天渐近便餐酪，吴俗相传尚鱠齑。  
共喜丰年多乐事，扶归先判醉如泥。  

陆游　过林黄中食柑子有感学宛陵先生体  
博士得黄柑，甚爱不忍擘，  
持献太夫人，远附海上舶。  
故山饶氛雾，可使酒杯窄，  
岂无荔枝好，餍饫恐不摘。  
相去三千里，无异娱旁侧，  
乃知母子意，更远未尝隔。  
我昨往见君，从容弄书册，  
药分腊剂香，茶泛春芽白。  
主意顾未厌，筐筥自搜索，  
敢谓甘旨余，亦及此下客。  
霜包才三四，气可压千百；  
重是慈孝物，不敢吐其核。  
甘寒虽遶齿，悲感已横臆；  
半生无欢娱，初不为湮厄。  

陆游　过灵石三峰  
奇峰迎马骇衰翁，蜀岭吴山一洗空。  
拔地青苍五千仞，劳渠蟠屈小诗中。  

陆游　过灵石三峰  
晓日曈曨雪未残，三峰杰立插云间。  
老夫合是征西将，胸次先收一华山。  

陆游　过六和塔前江亭小憩  
断岸孤亭日暮时，栏边聊试葛巾欹。  
偶观挂席乘潮快，便觉悬车纳禄迟。  
痛饮相如无奈渴，清言叔宝不胜羸。  
年来亲友凋零尽，惟有江山是旧知。  

陆游　过鲁墟先太傅旧隐  
桑竹萧条带夕阳，故居依约古河傍。  
颓垣壤甽伙寻处，父老犹言学士庄。  

陆游　过绿杨桥  
过县东驰十里遥，行吟不觉度溪桥。  
磑轮激水无时息，酒旆迎风尽日摇。  
半掩店门灯煜煜，横穿村市马萧萧。  
秦吴万里行几遍，莫恨尊前绿鬓凋。  

陆　　　过能仁光孝寺欲访听老会府中速客遂不果入  
春日城南过宝坊，驰驱不得驻车箱。  
高门临道净如拭，杰屋凌空势欲翔。  
斋近钟鱼初送响，风微松桧自生香。  
暂来堪笑忙如许，坐羡高人　　昼长。  

陆游　过武连县北柳池安国院煮泉试日铸顾渚茶院有二泉皆甘寒传云唐僖宗  
滴沥珠玑翠壁间，遭时曾得奉龙颜。  
栏倾甽缺无人管，满院松风昼掩关。  

陆游　过武连县北柳池安国院煮泉试日铸顾渚茶院有二泉皆甘寒传云唐僖宗  
行殿凄凉迹已陈，至今父老记南巡。  
一泓寒碧无今古，付与闲人作主人。  

陆游　过武连县北柳池安国院煮泉试日铸顾渚茶院有二泉皆甘寒传云唐僖宗  
我是江南桑苎家，汲泉闲品故园茶。  
只应碧缶苍鹰爪，可压红囊白雪芽。  

陆游　过修觉山不果登览  
前日泛江时，雨昏失南山；  
今日迎我马，＊鬱拥髻魌。  
白塔映朱阁，间见青林间。  
问我岂忘之，扬鞭亟西还。  
西还亦聊尔，行矣来凭栏。  
扰扰红尘中，岂无一日闲。  
会复赓此诗，大书榜其颜。  
但恐厄风雨，清游天所悭。  

陆游　过野人家有感  
纵辔江皋送夕晖，谁家井臼映荆扉。  
隔篱犬吠窥人过，满箔蚕饥待叶归。  
世态十年看烂熟，家山万里梦依稀。  
躬耕本是英雄事，老死南阳未必非。  

陆游　过夷陵适值祈雪与叶使君清饮谈括苍旧游既行舟中雪作戏成长句奉寄  
巴楚夷陵酒最醇，使君风味更清真。  
少年恨不从豪饮，薄宦那知托近邻。  
本拟笙歌娱病客，却催雨雪恼行人。  
朝来冻手题诗寄，莫笑欹斜字不匀。  

陆游　过猷讲主桑渎精舍  
寂寞衡门傍水开，放翁曳杖此徘徊。  
林疏时见钓篷过，风急忽闻菱唱来。  
讲罢绳床悬尘柄，斋余童子供茶杯。  
解衣许我闲摩腹，又作幽窗梦一回。  

陆游　过鱼蛇市小寺  
六月苦多雨，肩舆走江村。  
过市居人集，陟险兵子喧。  
日昳休野寺，汛扫开北轩。  
雾气如苍蚢，夭矫出洞门。  
溪清见白石，纠结菖蒲根。  
游鱼去甚健，投饵弃不吞。  
嗟予独何为，贪禄忘故园。  
驰驱不自恤，面有风沙痕。  
俯仰二十年，竟孤明主恩。  
寄谢众君子，努力苏元元。  

陆游　过玉山辱芮国器检详留语甚勤因寄此诗兼呈韩无咎右司  
辽东归老白襦裙，名字何堪遗世闻。  
便谓舆公长契阔，不知留语故殷懃。  
诗章有便犹应寄，禄米无多切莫分。  
倘见右司烦说似，每因风月怆离群。  

陆游　过张王行庙  
烈士生不遇，栖栖为旅人；  
英魂死不没，凛凛为明神。  
明神受帝命，庙食福我民，  
牲酒可足言，压抑姑少伸。  
火旱千里赤，与人下雷雨，  
降水不反壑，谈笑出平土。  
善人锡之福，奸伪亦击汝。  
岂若世上人，吞声气如缕。  

陆游　过茱萸舖青松朱户前临大道绝似西陲亭驿怅然有作  
茱萸小驿夕阳愁，搔首临风感旧游。  
浑似军行散关路，但无鼓吹动凉州。  

陆游　过筰桥道中龙祠小留  
江边龙庙何年作，白浪花中插朱阁。  
朝暾渐上宿雾收，春气已动晨霜薄。  
私来倚栏一怅然，芦花满空如柳绵。  
安得身为双白鹭，飞上滩头却飞去。  

陆游　海气  
浴罢来水浒，适有渔舟横。  
浩然纵棹去，漫漫菰蒲声。  
海祲乃尔奇，万象空际生；  
骖驔牧龙马，夭矫腾蛟鲸，  
或如搴大旗，或如执长兵。  
我欲记其变，忽已天宇清。  
成坏须臾间，使我叹且惊。  
世事正如此，何者非强名？  

陆游　海山  
补落迦山访旧游，庵摩勒果隘中州。  
秋涛无际明人眼，更作津亭半日留。  

陆游　海上作  
厌逐纷纷儿女曹，挂帆江海寄吾豪。  
鲸吞鼍作浑闲事，要看秋涛天际高。  

陆游　海棠  
今日春已半，风雨停出游。  
缾中海棠花，数酌相献酬。  
尚想锦官城，花时乐事稠。  
金鞭过南市，红烛宴西楼。  
千林夸盛丽，一枝赏纤柔。  
狂吟恨未工，烂醉死即休。  
那知茅檐底，白发见花愁。  
花亦如病姝，掩抑向客羞。  
尤物终动人，要非桃杏俦。  
东风万里恨，浩荡不可收。  

陆游　海棠  
月下看荼醾，烛下看海棠。  
此是看花法，不可轻傳扬。  
荼醾暗处看，纷纷满架雪。  
海棠明处看，滴滴万点血。  

陆游　海棠  
谁道名花独故宫，东城盛丽足争雄。  
横陈锦障阑干外，尽吸红云酒醆中。  
贪看不辞持夜烛，倚狂直欲擅春风。  
拾遗旧咏悲零落，瘦损腰围拟未工。  

陆游　海棠  
十里迢迢望碧鸡，一城晴雨不曾齐。  
今朝未得平安报，便恐飞红已作泥。  

陆游　海棠  
蜀地名花擅古今，一枝气可压千林。  
讥弹更到无香处，常恨人言太刻深。  

陆游　海棠歌  
我初入蜀鬓未霜，南充樊亭看海棠；  
当时已谓目未睹，岂知更有碧鸡坊。  
碧鸡海棠天下绝，枝枝似染猩猩血；  
蜀姬艳妆肯让人，花前顿觉无颜色。  
扁舟东下八千里，桃李真成仆奴尔。  
若使海棠根可移，扬州芍药应羞死。  
风雨春残杜鹃哭，夜夜寒衾梦还蜀。  
何从乞得不死方，更看千年未为足。  

陆游　海棠图  
人间奇草木，天必付名流。  
菊待陶元亮，竹须王子猷。  
我为西蜀客，辱与海棠游。  
再见应无日，开图特地愁。  

陆游　海中醉题时雷雨初霁天水相接也  
羁游那复恨，奇观有南溟。  
浪蹴半空白，天梁无尽青。  
吐吞交日月，澒洞战雷霆。  
醉後吹横笛，鱼龙亦出听。  

陆游　寒食  
小市禁烟余，东郊展墓初。  
桐阴覆碧井，泉脉入清渠。  
贫悴停游舫，龙锺废荷鉯。  
西窗斜日在，且复勘残书。  

陆游　寒食  
峡云烘日欲成霞，瀼水成纹浅见沙。  
又向蛮方作寒食，强持扈酒对梨花。  
物如巢燕年年客，心羡游僧处处家。  
赖有春风能领略，一生相伴遍天涯。  

陆游　寒食临川道中  
百卉千花了不存，堕溪飞絮看无痕。  
家人自作清明节，老子来穿绿暗村。  
日落啼鸦随野祭，雨余荒蔓上颓垣。  
道边醉饱休相避，作吏堪羞甚乞墦。  

陆游　寒食日九里平水道中  
晓雨丝丝熟食时，泥深辙断客行迟。  
乱云重叠藏山寺，野水纵横入稻陂。  
马鬣松阴封旧陇，龟趺道左立新碑。  
扶衰此出知能几？清泪临风不自持。  

陆游　寒食省九里大墓  
陌上箫声正卖饧，篮舆兀兀雨冥冥。  
人来平野一点白，山压乱云千叠青。  
石马朱门松下路，冻齑冷饭柳阴亭。  
华颠尚记儿童日，抚事兴怀涕自零。  

陆游　寒暑  
寒暑侵陵日夜衰，坐令齿发不支持。  
爱憎徇物去忘反，神气养形谁复知？  
布帔九条晨入静，柏床五尺夜精思。  
旧交勿恨江湖别，云海神山会有期。  

陆游　寒夕  
夜扣铜壶彻旦吟，了无人会此时心。  
灯残焰作孤萤小，火冷灰如积雪深。  
风急江天无过雁，月明庭户有疏磚。  
此身毕竟归何许？但忆藏舟黄苇林。  

陆游　寒夜  
脱叶争辞木，寒云巧护霜。  
羁游少髈乐，短景极匆忙。  
吟苦虫催织，鸣哀雁断行。  
幽怀谁晤语，惆怅此灯光。  

陆游　寒夜  
小隐谢城市，新寒寻褐袍。  
秋灯依壁暗，夜雨夹风豪。  
俗自随时异，身宁与世鏖。  
残年更何事，持蟹酌松醪。  

陆游　寒夜  
闭户岁云暮，翻书夜向阑。  
足僵知火尽，目钝觉灯残。  
跃浦鱼惊獭，穿林犬逐獾。  
三年纳微禄，无媿得心安。  

陆游　寒夜  
败屋颓垣对短檠，课书聊自限三更。  
萧条草木寒无色，竜窣狐狸出有声。  
半榼浊醪求火暖，一篇疑义与儿评。  
未须遽起穷愁叹，明日寻梅雪正晴。  

陆游　寒夜  
坚冰塞川厚莫测，断雁叫群声可哀。  
草围小瓮酒未熟，霜压瘦枝梅不开。  
稚子忍寒守蠹简，老夫忘睡画炉灰。  
低头就世吾所讳，千载伯鸾安在哉！  

陆游　寒夜读书  
老去无他嗜，书中有独欣。  
月窗鸡喔喔，霜野犬狺狺。  
虽叹吾何适，犹尊昔所闻。  
从今倘未死，一日亦当勤。  

陆游　寒夜读书  
北窗暖焰满炉红，夜半涛翻古桧风。  
老死爱书心不厌，来生恐堕蠹鱼中。  

陆游　寒夜读书  
韦编屡绝铁砚穿，口诵手钞那计年。  
不是爱书即欲死，任从人笑作书颠。  

陆游　寒夜读书  
忆昨从戎出渭滨，秋风金鼓震咸秦。  
鸢肩竟欠封侯相，三尺檠边老此身。  

陆游　寒夜歌  
陆子七十犹穷人，空山度此冰雪晨。  
既不能挺长剑以抉九天之云，又不能持斗魁以回万物之春，  
食不足以活妻子，化不足以行乡邻。  
忍饥读书忽白首，行歌拾穗将终身。  
论事愤叱目若炬，望古踊跃心生尘。  
三万里之黄河入东海，五千仞之太华磨苍昮。  
坐令此地没胡虏，两京宫阙悲荆榛。  
谁施赤手驱蛇龙？谁恢天纲致凤麟？  
君看煌煌艺祖业，志士岂得空酸辛！  

陆游　寒夜将旦作  
白发垂肩无二毛，胸中消尽少年豪。  
河倾月没夜将旦，木落草枯秋已高。  
窗下灯残候虫语，墙隅栖冷老鸡号。  
曲肱不复更成寐，起视寒空如断鳌。  

陆游　寒夜偶怀壮游书感  
畴昔西游万里还，狂吟散落满人间。  
买空禄水桥边酒，看遍青城县里山。  
梅蕊疏疏春欲动，川云漠漠雪犹悭。  
偶思五十年来事，顾影灯前自笑顽。  

陆游　寒夜遣怀  
临觞本不饮，忧多自成醉。  
四方行万里，不见埋忧地。  
忆昔入京都，宝马摇香鬃。  
酣饮青楼夜，歌声在半空。  
去日不可挽，华发忽垂领。  
娟娟峨眉月，相对作凄冷。  
月落照空床，不寐听寒蟩。  
早知忧随人，何用去故乡。  

陆游　寒夜思饮酒不果与律同噉药渣鱼戏作  
我老畏作病，杯酒久不持；  
读书寒雨中，比夕颇思之。  
呼童欲洗酌，顾以病自疑。  
清坐叹寂寞，痛饮愁淋漓。  
三爵醒醉间，此理当徐思。  
一掬琴高鱼，且复伴吾儿。  

陆游　寒夜移疾  
南山北山高嶙峋，朝雨暮雨断江津。  
时人正作市朝梦，老子已成云水身。  
希世强颜心自媿，闭门谢病客生嗔。  
天公何日与一饱，短艇湘湖自采蓴？  

陆游　寒夜移疾  
走遍天涯白发生，晚叨微禄卧山城。  
知章自识狂供奉，士季那容醉步兵。  
斸药有时携短鑱，奏书无路请长缨。  
此心拟说还休去，付与空阶夜雨声。  

陆游　寒夜吟  
仕宦孰不愿美官，无如两膊耸耸寒。  
可怜误信纸上语，至死功名心未阑。  
肮脏得倚门，矍栎犹据鞍，  
何如百年中，尽付一渔竿。  
布襦可以度雪夕，麦饭可以支朝餐。  
但知禅龛著身稳，莫和诗人行路难。  

陆游　寒夜枕上  
屋老霜寒睡不成，迢迢漏鼓过三更。  
乌啼林外月初上，犬吠水边船夜行。  
市有歌呼知岁乐，亭无枹鼓喜时平。  
吾诗欲写还慵起，卧看残灯翳复明。  

陆游　寒雨中偶赋  
鬓毛萧飒齿根浮，徂岁翩翩肯暂留？  
穷巷多泥谁问疾，空阶滴雨又经秋。  
自营可笑夸三窟，善守宁须筑百楼？  
但使胸中机事尽，一樽随处送悠悠。  

陆游　寒雨中偶赋  
暮年心事与谁同？到处飘然一病翁。  
断梦凄凉灯影里，残诗零落雨声中。  
莫惊颜鬓浑非昨，略数朋侪已半空。  
祠禄上还犹负媿，何功班缀冠僲蓬？  

陆游　寒雨中夜坐  
江村风雨晚冥冥，闭户添衣怆客情。  
炉爇松肪如蜡爨，鼎煎茶浪起滩声。  
团乐赖有儿同话，剥啄应无客可迎。  
聊举一杯生耳热，颓然酣枕到窗明。  

陆游　韩幹马坉  
唐人画马如相马，□□不在髉与共。  
天檆入神即挥灑，气脱毫素先腾骧。  
昔年曾画穆王游八极，八龙之骏雲五色。  
後来又寫越影超光脱丹碧，後来又寫汉武竑渥洼。  
复见神驹来汉家，势走滅没開风沙。  
壮哉此马健且雄，玉花徧身雲满鬭。  
首如渴烏眼如电，皎如疋练横晴空。  
使之陷阵当破敌，万马不敢先秋风。  
如何解鞍脱其馽，纵尔俶儻如游龙。  
君不见四海羣征战，九夷尽梯航。  
方将却尔宛水之西，归尔华山之陽。  
幸逢韩供奉寫尔神，杜拾遗歌尔良。  
赠尔支道林，愛尔神骏懸高堂。  

陆游　韩太傅生日  
珥貂中使传天语，一片惊麈飞辇路。  
清霜粲瓦初作寒，天为明时生帝傅。  
黄金饰奁雕玉觞，上尊御食传恩光，  
紫驼之峰玄熊掌，不数沙苑千群羊。  
通天宝带连城价，受赐雍容看拜下。  
神皇外孙风骨殊，凛凛英姿不容画。  
问今何人致太平？绵地万里皆春耕。  
身际风云手扶日，异姓真王功第一。  

陆游　杭湖夜归  
昔如架上九秋鹰，今似窗间十月蝇。  
无复櫜韐思出塞，不妨粥饭略同僧。  
白苹洲晚初回棹，绿树村深已上灯。  
莫谓陶诗恨枯槁，细看字字可铭膺。  

陆游　杭湖夜归  
野艇迢迢信所之，归来常及欲昏时。  
陂塘烟重怨姑恶，林薄月明悲子规。  
出谷寺钟初缥缈，穿篱绩火已参差。  
欣然笑向应门说，又了浮生一首诗。  

陆游　杭头晚兴严州  
山色苍寒野色昏，下程初闭驿亭门。  
不须更把浇愁酒，行尽天涯惯断魂。  

陆游　杭头晚兴严州  
落叶孤村晚下程，痴云残日半阴晴。  
篝炉火暖床敷稳，卧听黄鸦谷谷声。  

陆游　航海  
我不如列子，神游御天风；  
尚应似安石，悠然云海中。  
卧看十幅蒲，弯弯若张弓。  
潮来涌银山，忽复磨青铜。  
饥鹘掠船舷，大鱼舞虚空。  
流落何足道，豪气荡肺胸。  
歌罢海动色，诗成天改容。  
行矣跨鹏背，弭节蓬莱宫。  

陆游　航海  
我老卧丘园，百事习慵惰，  
惟有汗漫游，未语意先可。  
或挂风半帆，或贮云一舸，  
趁潮乱鸣橹，过碛细扶柁，  
近辄凌烟海，自笑一何果。  
邂逅得奇观，造物岂付我？  
古湫石蜿蜒，孤岛松磊砢。  
湘竹閟娥祠，淮怪深禹锁，  
鬼神骇犀炬，天地赫龙火。  
瑰奇穷万变，鲲鹏尚么麽。  
纷纭旋或忘，追记今亦颇。  
作诗配齐谐，发子笑齿瑳。  

陆游　合江夜宴归马上作  
零露中宵湿绿苔，江郊纵饮亦荒哉！  
引杯快似黄河泻，落笔声如白雨来。  
纤指醉听筝柱促，长檠时看烛花摧。  
头颅自揣应虚死，马上长歌寄此哀。  

陆游　何元立示九日诗卧病累日乃能次韵  
何郎戏写菊花秋，落笔纵横岂易酬。  
豪士乃能为老伴，寓公那得称遨头。  
早衰不耐危亭冷，独卧空惊画角愁。  
病起尚思寻宿约，一樽从子醉东楼。  

陆游　和陈鲁山十诗以孟夏草木长遶屋树扶疏为韵  
言语日益工，风节顾弗竞。  
杞柳为梘棬，此岂真物性。  
病夫背俗驰，梁甫时一咏。  
奈何七尺躯，贵贱视赵孟。  

陆游　和陈鲁山十诗以孟夏草木长遶屋树扶疏为韵  
唐虞亦人耳，四海可高谢。  
哀哉斗升故，谄妄两凭架。  
心明物自宾，能整故能暇。  
会当弃人事，面壁度九夏。  

陆游　和陈鲁山十诗以孟夏草木长遶屋树扶疏为韵  
大父昔在朝，腾上唯恐早。  
淡然清班中，灰寒而木槁。  
议论主中和，人才进耆老。  
至今下马坟，不生刺人草。  

陆游　和陈鲁山十诗以孟夏草木长遶屋树扶疏为韵  
樱酪事已过，角黍配夏熟。  
尚忆少小时，彩缕系腕玉。  
此生本幻戏，衰态转眼足。  
三郎老无憀，始解叹丝木。  

陆游　和陈鲁山十诗以孟夏草木长遶屋树扶疏为韵  
门无容车高，庭止旋马广。  
富贵固易耳，正恐卿惭长。  
时情竞脂韦，家法独肮脏。  
静处看纷纷，枯槔劳俯仰。  

陆游　和陈鲁山十诗以孟夏草木长遶屋树扶疏为韵  
至人贵其身，不使事物遶。  
捐身易富贵，明珠弹飞鸟。  
我愿称善人，题作墓上表。  
从来尺鷃乐，不羡飞鸿矫。  

陆游　和陈鲁山十诗以孟夏草木长遶屋树扶疏为韵  
匆匆过三十，梦境日已蹙。  
谁知叹亡羊，但有喜得鹿。  
本来作何面，认此逆旅屋。  
逢人吹布毛，出世不忍独。  

陆游　和陈鲁山十诗以孟夏草木长遶屋树扶疏为韵  
杜门殊省事，百巧输一粗。  
烧香净扫地，袖手了朝暮。  
君看瓦抠手，端自胜金注。  
尘机早见贷，不待鸡竿树。  

陆游　和陈鲁山十诗以孟夏草木长遶屋树扶疏为韵  
万物备於我，本来无欠余。  
窭儒可怜生，西抹复东涂。  
斯文如大厦，倾壤要力扶。  
犬子真鼠辈，辛苦卖子虚。  

陆游　和陈鲁山十诗以孟夏草木长遶屋树扶疏为韵  
风花怜寂寞，起舞为我娱。  
举酒谢风花，吾道殊不疏。  
汝开何自有？汝落何自无？  
居然会此理，吾汝皆如如。  

陆游　和范待制秋日书怀二首游自七月病起蔬食止酒故诗中及之  
闲窗贝叶对旁行，不觉城笳报夕阳。  
嗜酒步兵犹未达，拂衣司谏亦成忙。  
室无摩诘持花女，囊有娑婆等价香。  
欲与众生共安隐，秋来梦不到鲈乡。  

陆游　和范待制秋日书怀二首游自七月病起蔬食止酒故诗中及之  
故人无字寄相思，敢向穷途怨不知。  
老病已全惟欠死，贪嗔虽断尚余痴。  
数茎雪鬓江湖远，九转金丹日月迟。  
畲粟山苗俱可饱，明年东去隐峨眉。  

陆游　和范待制秋兴  
策策桐飘已半空，啼蟩渐觉近房栊。  
一生不作牛衣泣，万事从渠马耳风。  
名姓已甘黄纸外，光阴全付绿尊中。  
门前剥啄谁相觅，贺我今年号放翁。  

陆游　和范待制秋兴  
睡脸余痕印枕纹，秋衾微润覆炉熏。  
井桐摇落先霜尽，衣杵凄凉带月闻。  
佛屋纱灯明小像，经奁鱼蠹蚀真文。  
身如病骥惟思卧，谁许能空万马群。  

陆游　和范待制秋兴  
山泽沉冥气尚豪，鬓丝未遽叹萧骚。  
已忘海运鲲鹏化，那计风微燕雀高。  
万里客魂迷楚峡，五更归梦隔胥涛。  
故知有酒当勤醉，自古宁闻死可逃？  

陆游　和范待制月夜有感  
榆枋正复异鹏飞，等是垂头受馽韟。  
坐客笑谈嘲远志，故人书札寄当归。  
醉思蒪菜黏篙滑，馋忆鲈鱼坠钓肥，  
谁遣贵人同此感，夜来风月梦苔矶。  

陆游　和范舍人病後二诗末章兼呈张正字  
放衙元不为春酲，澹荡江天气未清。  
欲赏园花先梦到，忽闻檐雨定心惊。  
香云不动熏笼暖，蜡泪成堆斗帐明。  
关陇宿兵胡未灭，祝公垂意在尊生。  

陆游　和范舍人病後二诗末章兼呈张正字  
士生不及庆历初，下方元佑当勿疏。  
请看蛟龙得云雨，岂比鸟雀驯阶除。  
舍人起视北门草，学士归著东观书。  
剑外老农亦吐气，酿酒畦花常晏如。  

陆游　和范舍人书怀  
岁月如奔不可遮，即今杨柳已藏鸦。  
客中常欠尊中酒，马上时看檐上花。  
末路凄凉老巴蜀，少年豪举动京华。  
天魔久矣先成佛，多病维摩尚在家。  

陆游　和范舍人永康青城道中作  
风驱雨压无浮埃，骖騿千骑东方来。  
胜游公自辈王谢，净社我亦追宗雷。  
岷山楼上一徙倚，如地始辟天初开。  
廓然眼界三万里，山一螘垤水一杯。  
世间幻妄几变灭，正自不满吾曹咍。  
丈夫本愿布衣老，达士讵畏苍颜催。  
君看神君岁食羊四万，处处弃骨高成堆。  
西山老翁饱松麦，造物赋予何辽哉！  

陆游　和高子长参议道中二绝  
梁州四月晚莺啼，共忆扁舟罨画溪。  
莫作世间儿女态，明年万里驻安西。  

陆游　和高子长参议道中二绝  
丰年食少厌儿啼，觅得微官落五溪。  
大似无家老禅衲，打包还度栈云西。  

陆游　和谭德称送牡丹  
洛阳春色擅中州，檀晕鞓红总胜流。  
憔悴剑南人不管，问渠情味似侬不？  

陆游　和谭德称送牡丹  
吾生何拙亦何工，忧患如山一笑空。  
犹有余情被花恼，醉搔华发倚屏风。  

陆游　和曾待制游两山  
翰林碑立崔嵬上，待制诗题杳霭间。  
人天八万四千塔，便合推为第一山。  

陆游　和张功父见寄  
举世何人念此翁？敢期相问寂寥中。  
回思旧社惊年往，细读来书恨纸穷。  
我用荷锄为事业，君将高枕示神通。  
叮宁一语宜深听，信笔题诗勿太工。  

陆游　和张功父见寄  
佐命貂蝉再世孙，手鉯瓜垄傍青门。  
超腾已得丹换骨，恋著肯求香返魂？  
正复悲秋如骑省，可令病渴似文园？  
庭前柏树西来意，握手何时得共论？  

陆游　和周元吉右司过弊居追怀南郑相从之作  
梁益东西六十州，大行台出北防秋。  
阅兵金鼓震河渭，纵猎狐兔平山丘。  
露布捷书天上去，军谘祭酒幄中谋。  
岂知今日诗来处，日落风生芦荻洲。  

陆游　河桥晚归  
曲巷连新市，层楼近小桥。  
青帘犹滴雨，绿浦恰通潮。  
帘影晴方见，笙声冷未调。  
斜阳觅归路，偏爱玉骢骄。  

陆游　荷锄  
五亩畦蔬地，秋来日荷锄。  
何曾笑尔辈，但觉爱吾庐。  
胆怯沽官酿，瞳昏读监书。  
区区尚多事，未解杂樵渔。  

陆游　荷花  
风露青冥水面凉，旋移野艇受清香。  
犹嫌翠盖红妆句，何况人言似六郎！  

陆游　荷花  
南浦清秋露冷时，凋红片片已堪悲。  
若教具眼高人看，风折霜枯似更奇。  

陆游　横塘  
横塘南北埭西东，拄杖飘然乐未穷。  
农事渐兴人满野，霜寒初重雁横空。  
参差楼阁高城上，寂历村墟细雨中。  
新买一蓑苔样绿，此生端欲伴渔翁。  

陆游　衡门  
小聚风烟外，衡门水竹间。  
疏沟分北涧，翦木见南山。  
人笑谋生拙，天教到死闲。  
犹存拄杖子，遇兴即跻攀。  

陆游　衡门  
曲径衡门短短篱，槐楸阴里倚筇枝。  
老来百事不入眼，惟爱青山如旧时。  

陆游　衡门独立  
春归堪笑又匆匆，水白秧青细雨蒙。  
溪鸟低飞画桥外，路人相值绿阴中。  
宋清药券贫来积，李贺诗囊病後空。  
惟有剧谈能一洗，芳尊那得故人同？  

陆游　衡门感旧  
苍烟屯不散，疋素横郊原。  
雨细不湿衣，著水始见痕，  
踌躇意自佳，未遽掩衡门。  
一一送归鸦，枫林犹未昏。  
念昔寿州归，绍兴初纪元，  
阖门过百口，一身今独存。  
不死实有命，送老三家村。  
躬耕幸得食，万事不足论。  

陆游　衡门晚眺  
幽居端似玉川生，茅屋支撑不更营。  
青旆荒寒增酒兴，锦囊零落负诗情。  
残无色榇斜阳远，落叶飞如野鸟轻。  
徂岁峥嵘忽如许？雁来又过会稽城。  

陆游　红梅  
苎萝山下越溪女，戏作长安时世妆。  
白白朱朱虽小异，断知不是百花香。  

陆游　红梅  
云里溪头已占春，小园又试晚妆新。  
放翁老去风情在，恼得梅花醉似人。  

陆游　宏智禅师真赞  
死诸葛走生仲達，死姚崇賣生张说。  
看渠临了一著子，诸方倒退三十里。  

陆游　洪雅葛仙砚  
异砚出汉嘉，温润苍玉质。  
因形作兽背，得墨如点漆。  
才高德亦全，终月不更笔。  
蛮溪大沱辈，乌敢相甲乙。  
从我归吴中，略计将万日。  
摩拂不去手，有若琴在膝。  
名晦知者稀，体重盗计窒。  
惟当草太玄，不污管商术。  

陆游　後陵永庆院在大西门外不及一里盖王建墓也有二石幢时物又有太后墓  
陵阙凄凉俯旧邦，恨流衮衮似长江。  
穿残已叹金凫尽，缺落空余石马双。  
攫饭饥乌占寺鼓，避人飞鼠上经幢。  
阿和乳臭崇韬耄，堪笑昏童束手降。  

陆游　後书感  
贫贱终身志不移，闭关涵泳赖书诗。  
唐虞未远如亲见，周孔犹存岂我欺？  
九学正须忘寝食，少年误计事文辞。  

陆游　後死  
後死非初望，余生只自悲。  
旧交孤剑在，壮志短檠知。  
行步虽依杖，光阴未付棋。  
为农自当力，不为学豳诗。  

陆游　後一日复雨  
一雨三日水抹堤，南村北村云凄凄。  
天公约束龙反穴，不忍嘉谷沈涂泥。  
日光清薄潦未缩，起视又叹行云西。  
初才淅沥洒窗户，俄已湍泻鸣沟溪。  
丰凶相乘若翻手，振救小缓辄噬脐。  
穷阎腐儒不预此，且收芋栗宽儿啼。  

陆游　後寓叹  
貂蝉未必出兜鍪，要是苍鹰忆下韝。  
彭泽往归端为酒，轻车已老岂须侯？  
千年精卫心平海，三日於菟气食牛。  
会与高人期物外，摩挲铜狄濡城秋。  

陆游　後园独步有怀张季长正字  
斯世元知少赏音，道存何恨死山林。  
半生去国风埃面，一片忧时铁石心。  
闲看断云成小立，偶穿修竹得幽寻。  
故人已到梁州未？尺纸东来抵万金。  

陆游　後园闲步  
木叶勾萌喜小春，鬓毛萧飒媿陈人。  
今朝忽破簿书梦，此地暂还风月身。  
闲岸纶巾照清浅，却扶藤杖上嶙峋。  
人生要是便疏豁，金马银台莫问津。  

陆游　後杂兴  
腊雪瑞我麦，春雨嘉我谷。  
老农无他求，一饱万事足。  

陆游　後杂兴  
日上明我窗，月出缟我庭。  
朝暮得佳时，一榼醉复醒。  

陆游　後杂兴  
曾合惜日短，别离愁夜长。  
人老爱吾庐，客归悲故乡。  

陆游　後杂兴  
俚医刀匕药，老巫半榼酒。  
拜况不敢忘，淡薄最耐久。  

陆游　忽得京书有感  
白发苍颜七十翁，朽株枯木略相同。  
如山储药难医拙，齐斗堆金不换穷。  
昨梦已抛空劫外，残年全付醉眠中。  
故人苦未知心事，一纸空烦寄断鸿。  

陆游　忽忽  
忽忽复悠悠，频惊岁月遒。  
若无船贮酒，将奈斛量愁。  
列炬燕宫夜，呼鹰汉庙秋。  
凋年莫多感，梦境付沧洲。  

陆游　胡无人  
须如蝟毛磔，面如紫石棱。  
丈夫出门无万里，风云之会立可乘。  
追奔露宿青海月，夺城夜蹋黄河冰。  
铁衣度碛雨飒飒，战鼓上陇雷凭凭。  
三更穷虏送降款，天明积甲如丘陵。  
中华初识汗血马，东夷再贡霜毛鹰。  
群阴伏，太阳升，  
胡无人。宋中兴。  
丈夫报主有如此，笑人白首篷窗灯。  

陆游　湖边小聚  
小聚远尘嚣，淳风独未浇。  
鸣机灯煜煜，饮犊雨萧萧。  
异味常交致，新醪亦苦邀。  
人间交道绝，令我慕渔樵。  

陆游　湖边晓行  
蹇驴清晓掠湖堤，缓辔迎凉帽影低。  
露拆渚莲红渐闹，雨催陂稻绿初齐。  
先秋叶已时时堕，失旦鸡犹续续啼。  
不是老来忘睡美，戴星南亩惯扶犁。  

陆游　湖村  
四十来居湖上村，翩翩七见改初元。  
风梢解箨竹过母，露叶成阴桐有孙。  
渴鹿出林窥药井，驯鸥掠水傍棋轩。  
老人不用夸顽健，时看孙曾浴画盆。  

陆游　湖村春兴  
桑柘相望雨露新，桃源自隐不缘秦。  
稻陂正满初投种，蚕子方生未忌人。  
酒借鹅儿成浅色，鱼凭云母作修鳞。  
赛神归晚比邻醉，一笑犹关老子身。  

陆游　湖村秋晓  
剑阁秦山不计年，却寻剡曲故依然。  
尽收事业渔舟里，全付光阴酒榼边。  
平野晓闻孤唳鹤，澄湖秋浸四垂天。  
九关虎豹君休问，已向人间得地仙。  

陆游　湖村野兴  
十里疏钟到野堂，五更残月伴清霜。  
已知无奈姮娥冷，瘦损梅花更断肠。  

陆游　湖村野兴  
山色空蒙雨点微，醉中不觉湿蓑衣。  
何妨乞与丹青本，一棹横冲翠霭归。  

陆游　湖村月夕  
客路风尘化素衣，闲愁冉冉鬓成丝。  
平生不负月明处，神女庙前闻竹枝。  

陆游　湖村月夕  
锦城曾醉六重阳，回首秋风每断肠。  
最忆铜壼门外路，满街歌吹月如霜。  

陆游　湖村月夕  
金尊翠杓犹能醉，狐帽貂裘不怕寒。  
安得骅骝三万疋，月中鼓吹渡桑乾。  

陆游　湖村月夕  
谁持绿酒醉幽人？鹤氅筇枝发兴新。  
今夜湖边有奇事，青山缺处涌冰轮。  

陆游　湖堤  
新月纤纤淡欲无，时闻鱼跃隔菰蒲。  
篮舆小放湖堤上，信有人间白玉壶。  

陆游　湖堤暮归  
出郭并湖无十里，我归蟹舍过鱼梁。  
川云苍白不成雨，汀树青红初著霜。  
俗孝家家供菽水，农勤处处筑陂塘。  
乐哉追逐乡三老，半醉行歌咏岁穰。  

陆游　湖山  
逐鹿心虽壮，乘骓势已穷。  
终全盖世气，绝意走江东。  

陆游　湖山  
湖上多甘井，磑泉尤得名。  
何时枕白石，静听辘轳声？  

陆游　湖山  
山崦桑麻路，柴门鸟雀声。  
老巫祈社雨，小妇饷春耕。  

陆游　湖山  
坡陀度小岭，轩豁见平湖。  
但醉梅花下，民家酒可沽。  

陆游　湖山  
浅井供茶灶，分流浣布沙。  
此泉吾所爱，百用给山家。  

陆游　湖山  
故堞无遗迹，萧然数十家。  
茶烟映山起，酒旆傍堤斜。  

陆游　湖山  
汀月生眉黛，溪梅试额妆。  
幽闺元不出，莫道嫁彭郎。  

陆游　湖山  
城边小市聚，烟水淡秋容。  
南走兰亭路，迢迢云外钟。  

陆游　湖山  
东西二十里，相望两平桥。  
傍水多投钓，穿云有负樵。  

陆游　湖山寻梅  
镜湖渺渺烟波白，不与人间通地脉。  
骑龙古仙绝火食，惯住空山啮冰雪。  
东皇高之置度外，正似人中巢许辈。  
万木僵死我独存，本来长生非返魂。  

陆游　湖山寻梅  
小雪湖上寻梅时，短帽乱插皆繁枝。  
路人看者窃相语：此老胸中常有诗。  
归来青灯耿窗扉，心镜忽入造化机。  
墨池水浅笔锋燥，笑拂吴笺作飞草。  

陆游　湖山杂赋  
门前天镜倒千峰，舍後菰蒲与海通。  
乘兴出游无远近，烟波何处觅孤篷？  

陆游　湖山杂赋  
一生到处贾胡留，身属官仓不自由。  
白首归来更何恨，十年烂醉石帆秋。  

陆游　湖山杂赋  
东西相望两湖桥，来往无时一画桡。  
买酒每寻村市步，煮蔬时就野僧寮。  

陆游　湖山杂赋  
不到梅山二十霜，望中常似隔他乡。  
一杯畓粟纱灯下，最忆初寒宿上方。  

陆游　湖山杂赋  
烟中一棹小江秋，忆上牛头倚寺楼。  
今日篱边残照里，却从西北望牛头。  

陆游　湖上  
今朝雨初晴，湖上好天色；  
落梅纷可藉，桑柳亦已拆。  
老夫病良已，并水散轻策。  
冉冉春物新，忽忽衰发白。  
四方岂不乐，嬾惰畏远客。  
惟当勤买酒，东城复南陌。  

陆游　湖上  
寒食初过谷雨前，轻衫短帽影翩翩。  
独辕碾破新堤路，双耜犁残古庙壖。  
万事不禁刘毅掷，诸人谁著祖生鞭？  
市垆处处夸新酿，且就花阴一醉眠。  

陆游　湖上  
三伏无多暑渐微，登临清晓试缣衣。  
风高病木初凋叶，潦退流萍尚半扉。  
白首重来空感昔，清尊相属欲忘归。  
犹怜不负湖山处，好在平生旧钓矶。  

陆游　湖上  
飘然世外更何求，终日桥边弄钓舟。  
回视老身犹长物，纵无炊米莫闲愁。  
烟生墟落垂垂晚，雁下陂湖处处秋。  
欲觅高人竟安在，又闻长笛起沧州。  

陆游　湖上  
石帆山下旧苔矶，回首平生念念非。  
秋早明河低接地，夜深白露冷侵衣。  
风生古戍茄争发，月过横塘鹊独飞。  
却看宦途倾夺地，恥然败将脱重围。  

陆游　湖上  
纶巾羽扇影翩翩，湖上彷徉莫计年。  
桃李已忘畴昔分，禽鱼犹结後来缘。  
山前虚市初多笋，江外人家不禁烟。  
莫恨幽情无与共，一双白鹭导吾前。  

陆游　湖上赋  
冉冉秋将至，沉沉夜向晨。  
河随天渐转，露洗月如新。  
瘦竹过眉杖，轻纱折角巾。  
渔歌四面起，烟水浩无津。  

陆游　湖上赋  
清绝追凉地，平生得未曾。  
似尝仙掌露，如嚼玉壶冰。  
狂学菱舟曲，闲寻竹院僧。  
更思生羽翼，散发醉巴陵。  

陆游　湖上急雨  
溪烟一缕起前滩，急雨俄吞四面山。  
造化等闲成壮观，月明却送钓船还。  

陆游　湖上今岁游人颇盛戏作  
龙船看罢日平西，柳闇花穠步步迷。  
射的山前朱舫小，樵风泾上紫骝嘶。  

陆游　湖上今岁游人颇盛戏作  
画船鼓吹载凉州，不到三更枉出游。  
忽有歌声出霄汉，谁家开宴五云楼？  

陆游　湖上今岁游人颇盛戏作  
翠阜青林烟叠重，朱楼画阁雨空蒙。  
禹祠西走兰亭路，一片湖山锦绣中。  

陆游　湖上今岁游人颇盛戏作  
台府官醅岁岁新，兰亭春胜镜湖春。  
三山小瓮虽堪笑，也向湖边作醉人。  

陆游　湖上秋夜  
湖上山衔落月明，钓筒收罢叶舟横。  
不知身世在何许，一夜萧萧芦荻声。  

陆游　湖上笋盛出戏作长句  
戢戢穿苔玳瑁簪，按行日夜待成林。  
养渠百尺干霄气，见我平生及物心。  
剩插藩篱忧玉折，豫期风雨听龙吟。  
明年又徙囊衣去，谁与平安报好音？  

陆游　湖上晚归  
地僻多幽事，官闲慰古心。  
晚花藏密叶，新笋补疏林。  
硕果畦丁献，芳醪稚子斟。  
碧云遮日尽，归路更萧森。  

陆游　湖上晚归  
蓬山再别四经秋，来日翩翩去日遒。  
无酒可倾殊省事，有诗浑忘亦良筹。  
梅花遮路如撩客，槲叶飘风已满沟。  
湖上榜舟归薄暮，斜阳红入寺家楼。  

陆游　湖上晚望  
闲人无处破除闲，待得渔舟一一还。  
峰顶夕阳烟际水，分明六幅巨然山。  

陆游　湖上小阁  
蒲萄初紫柿初红，小阁凭阑万里风。  
莫怪年来增酒量，此中能著太虚空。  

陆游　湖上夜归  
满镜新霜奈老何！扁舟日日醉颜酡。  
乐如逐兔牵黄犬，快似麾兵卷白波。  
霜近菊花犹未见，雨余橙子已堪搓。  
湖桑小市人无数，争看山翁击檞歌。  

陆游　湖上遇道翁乃峡中旧所识也  
大骂长歌尽放颠，时时一语却超然。  
扫空百局无棋敌，倒尽千锺是酒仙。  
巴峡相逢如昨日，山阴重见亦前缘。  
细思合辱先生友，二十年来不负天。  

陆游　湖上作  
鹅儿泾口晓山横，蜻蜓港头春水生。  
兰亭之北是茶市，柯桥以西多橹声。  

陆游　湖上作  
耳目聪明手足轻，应酬幽事未忘情。  
百年日向渔樵过，千里云从几席生。  
樽酒每招邻父共，图书时与小儿评。  
但余烟水无俦侣，堪笑沙鸥欲抗衡。  

陆游　湖上作～又  
东泾西泾花极望，红云照波锦裹山。  
路似掌平身自倦，酒如土贱箧常悭。  

陆游　湖水愈缩戏作  
瓜垄从来几邵平？镜湖复有一玄英。  
今秋雨少烟波窄，堪笑沙鸥也败盟。  

陆游　湖塘晚眺  
绿树暗村墟，青山绕草庐。  
奉祠神禹旧，驰道暴秦余。  
浦色沉烟网，畦声入雨鉯。  
清秋又如许，幽愤若为摅？  

陆游　湖塘晚眺  
病起闲无事，时来古渡头。  
烟中卖鱼市，月下采莲舟。  
帆鼓娥江晚，菱歌姥庙秋。  
长吟无杰句，聊以散吾愁。  

陆游　湖塘夜归  
渔翁江上佩笭箵，一卷新传范蠡经。  
郁郁林间桑椹紫，芒芒水面稻苗青。  
云边筑舍分南北，陌上逢人半醉醒。  
莫恨西村归路远，行前点点有飞萤。  

陆游　湖中暮归  
弄楫渔舟水溅衣，兴阑却傍柳边归。  
风平别浦沈新月，日落前村锁夕霏。  
乍起鹭行横野去，欲栖鸦阵暗天飞。  
诗情自合江湖老，敢恨功名与愿违。  

陆游　湖中微雨戏作  
搓罢青梅指爪香，一杯聊复答年光。  
莫言老子无人顾，犹得西施作淡妆。  

陆游　虎洞  
空山秋高木叶黄，茫茫百草凋秋霜。  
逶迤深谷白昼静，群鸦竞噪众鸟翔。  
洞中有虎何猛烈，牙如利刀爪如铁。  
奋髯掉尾初出穴，昂头四顾吐其舌。  
双睛忽动飞电回，层崖长啸阴风来。  
山中藜藿谁敢采，野外狐兔皆悲哀。  
嗟虎之猛有如此，自是贪残日无已。  
岂无壮士裴将军，弯弓射之殄其类。  
方今上有明圣君，广爱民物怀深仁，  
推诚不但祝罗网，登用牧守需贤人。  
四郊无事民安静，有若刘昆多善政。  
嗟虎虽猛当如何，胡为饮泉卷久阿？  
明当负子东渡河！  

陆游　护国天王院故神霄玉清万寿宫也废圮略尽而规模尚极壮丽过之有感  
太霄帝君神霄府，一日玺书行海寓。  
筑宫奔走谁敢後，万牛挽材山作础。  
步虚夜半落云间，玉磬漻漻鸾鹤舞。  
帝师丞相领使名，侍晨校籍纷如雨。  
洛阳临淮小睥睨，御史立奏投裔土。  
从来桑门喜嘲竞，举国冠巾噤无语。  
古传东海会扬尘，君看此地亦荆榛。  
霓旌仙仗空遗堵，甽缺台倾知几春！  
牧儿驱牛啮庭草，谁记剑佩来朝真？  
斜阳却上笋舆去，沟水泠泠愁杀人！  

陆游　花时遍游诸家园  
看花南陌复东阡，晓露初乾日正妍。  
走马碧鸡坊里去，市人唤作海棠颠。  

陆游　花时遍游诸家园  
为爱名花抵死狂，只愁风日损红芳。  
绿章夜奏通明殿，乞借春阴护海棠。  

陆游　花时遍游诸家园  
花阴扫地置清尊，烂醉归时夜已分。  
欲睡未成欹倦枕，轮囷帐底见红云。  

陆游　花时遍游诸家园  
翩翩马上帽檐斜，尽日寻春不到家。  
偏爱张园好风景，半天高柳卧溪花。  

陆游　花时遍游诸家园  
宣华无树著啼莺，惟有摩诃春水生。  
故老能言当日事，直将宫锦裹宫城。  

陆游　花时遍游诸家园  
枝上猩猩血未曦，尊前红袖醉成围。  
应须直到三更看，画烛如椽为发辉。  

陆游　花时遍游诸家园  
重萼丹砂品最高，可怜寂寞弃蓬莴。  
会当车载金钱去，买取春归亦足豪。  

陆游　花时遍游诸家园  
丝丝红萼弄春柔，不似疏梅只惯愁。  
常恐夜寒花索寞，锦茵银烛按凉州。  

陆游　花时遍游诸家园  
飞花尽逐五更风，不照先生社酒中。  
输与新来双燕子，衔泥犹得带残红。  

陆游　花时遍游诸家园  
海棠已过不成春，丝竹凄凉锁暗尘。  
眼看燕脂吹作雪，不须零落始愁人。  

陆游　花下小酌  
柳色初深燕子回，猩红千点海棠开。  
鮦鱼莼菜随宜具，也是花前一醉来。  

陆游　花下小酌  
云开太华插遥空，我是山中采药翁。  
何日胡尘扫除尽，敷溪道上醉春风。  

陆游　华发  
华发萧萧老蜀关，倦飞可笑不知还。  
人生只似驹过隙，世事莫惊雷破山。  
光景半销樽酒里，英豪或隐博徒间。  
车帷闭置真何乐，书剑飘然未厌闲。  

陆游　华亭院僧房  
半阖朱门见绿苔，幽花仍傍小山开。  
剑南七月暑未退，明日更携棋簟来。  

陆游　华亭院僧房  
悠悠马上困思茶，休歇僧房到日斜。  
殿背无人绿钱满，小盆零落珊瑚花。  

陆游　化成院  
翠围至化成，七里几千盘，  
肩舆掀泞淖，叹息行路难。  
缘坡忽入谷，蜒蜿苍龙蟠。  
孤塔插空起，双柟当夏寒。  
飞屐到上方，渐觉所见宽。  
前山横一几，稻陂白漫漫。  
肥僧大腰腹，呀喘趋迎官，  
走疾不得语，坐定汗未乾。  
高人遗世事，跏趺穴蒲团；  
作此望尘态，岂如返巾冠！  
日落闻鹿鸣，感我平生欢。  
客游殊未已，芳岁行当阑。  

陆游　怀故山  
老怯京麈化素衣，无端抛掷钓鱼矶。  
碧云又见日将暮，芳草不知人念归。  
万事莫论羁枕梦，一身方堕乱书围。  
岷山学士无消息，空想灯前语入微。  

陆游　怀镜中故庐  
临水依山偶占家，数间茆屋半欹斜。  
云边腰斧入秦望，雨外舞蓑归若耶。  
从宦只思乘下泽，忤人常悔读南华。  
病来更怯还乡梦，频鬻廉泉试露芽。  

陆游　怀旧  
身是人间一断蓬，半生南北任秋风。  
琴书昔作天涯客，蓑笠今成泽畔翁。  
梦破江亭山驿外，诗成灯影雨声中。  
不须强觅前人比，道似香山实不同。  

陆游　怀旧  
鹤鸣山下竹连云，凤集城边柳胦门。  
当日不知为客乐，如今回首却消魂。  

陆游　怀旧  
扇子硖中有隐士，清江一曲照柴荆。  
当时船急失一见，至今空忆暮猿声。  

陆游　怀旧  
骏骡西过雨漫天，千里江山在眼边。  
二十四年如昨梦，凭谁问讯带枷僲？  

陆游　怀旧  
青城之西溪谷深，道翁巢居独鼓琴。  
一杯松留我宿，夜半虎啸风生林。  

陆游　怀旧  
狼烟不举羽书稀，幕府相从日打围。  
最忆定军山下路，乱飘红叶满戎衣。  

陆游　怀旧  
翠崖红栈郁参差，小盆初程景最奇。  
谁向豪端收拾得，李将军画少陵诗？  

陆游　怀旧  
回龙寺壁看维摩，最得曹吴笔意多。  
风雨尘埃昏欲尽，何人更著手摩挲？  

陆游　怀旧  
嶓冢山头是汉源，故祠寂寞掩朱门。  
击鲜藉草无穷乐，送老那知江上村。  

陆游　怀旧用昔人蜀道诗韵  
曩自白帝城，一马独入蜀，  
昼行多水湄，夜宿必山麓。  
时闻木客啸，常忧射工毒，  
蜿蜓蛇两头，踸踔夔一足；  
岂惟耳目骇，直恐性命促。  
稍历葭萌西，遂出剑阁北，  
奴僵不敢诉，马病犹尽力，  
我亦困人客，一日带屡束。  
最忆苍溪县，送客一亭绿，  
豆枯狐兔肥，霜早柿栗熟，  
酒酸压查梨，妓野立土木。  
主别意益勤，我去疲已极，  
行行求旅店，借问久乃得。  
溪声答歌长，灯焰照影独，  
村深寒更甚，薪尽烧箦竹。  
须臾风雨至，终夕苦漏屋。  
於时厌道途，自誓弃微禄。  
犹几三十年，始谢祝史职。  
君恩念笃老，内阁使寓直。  
亦思秋豪报，力惫蓺黍稷。  
却寻少时书，开卷有惭色。  

陆游　怀南郑旧游  
南山南畔昔从戎，宾主相期意气中。  
渴骥奔时书满壁，饿鸱鸣处箭凌风。  
千艘粟漕鱼关北，一点烽传骆谷东。  
惆怅壮游成昨梦，戴公亭下伴渔翁。  

陆游　怀青城旧游  
宦途到处不黔突，惟有剑南縻岁月。  
屡游老泽苍玉嶂，疑是虚皇白银阙。  
松肪捣麦具晨餐，槲叶作衣胜短褐。  
泥饮不容繁杏落，浩歌常送寒蝉没。  
水边洞口适有遇，握手一言换凡骨。  
少陵老子未识真，欲倚黄精除白发。  

陆游　怀绍兴间往还诸公  
早岁从诸杰，森然尽国华。  
辞工出月胁，笔健拔鲸牙。  
道在穷何憾，年徂生有涯。  
湖山元不改，老泪湿风沙。  

陆游　怀谭德称  
谭子文章旧有声，几年同客锦官城。  
江楼列炬千锺饮，花市联鞍一字行。  
人世绝知非昨梦，天真堪笑博浮名。  
空斋独夜萧萧雨，枕上诗成梦不成。  

陆游　怀王美  
理发侵霜白，酡颜借酒红。  
故人千里别，何日一樽同！  
魂梦徒劳蝶，音书不见鸿。  
抱琴虽有意，无语倚西风。  

陆游　怀昔  
昔遇高皇帝，华缨接俊游。  
年光一弹指，世事几浮沤。  
故国但青嶂，羁臣今白头。  
平生笑李广，痴绝望封侯。  

陆游　怀昔  
昔者戍梁益，寝饭鞍马间。  
一日岁欲暮，扬鞭临散关。  
增冰塞渭水，飞雪暗岐山。  
怅望钓璜公，英概如可还。  
挺剑刺乳虎，血溅貂裘殷；  
至今传军中，尚媿壮士颜。  
岂知堕老境，槁木蒙霜菅。  
泽国气侯晚，仲冬雪犹悭。  
曩事空梦想，拥褐自笑孱。  
胡星未靊地，大弓何时弯？  

陆游　怀昔  
偶住人间日月长，细思方觉少年狂。  
众中论事归多悔，醉後题诗醒已忘。  
鼍作鲸吞吁莫测，谷堙山堑浩难量。  
老来境界全非昨，卧看萦帘一缕香。  

陆游　怀友  
酒家旗下分携久，山驿灯前感慨频。  
人事已随双鬓改，柳条又见一年新。  

陆游　还东  
还东寒暑几推移，渐近黄梅细雨时。  
窗下兴阑初掩卷，花前技痒又成诗。  
囊钱不贮还成癖，官事都捐未免痴。  
赖是病躯差胜旧，一杯藜粥且扶衰。  

陆游　还都  
平生薄名宦，所愿得早休。  
奔走三十年，镜中霜鬓秋。  
归踏长安道，恍然皆旧游，  
处处见题名，始惊岁月遒。  
西湖隔城门，放浪输白鸥。  
当时见种柳，已足系巨舟。  
挂冠当自决，安用从人谋；  
勿以有限身，常供无尽愁。  

陆游　还家  
富贵元须早致身，白头岂复市朝人。  
数声鹎鵪呼残梦，一架酴醾送晚春。  
叠嶂出云明客眼，澄江涨雨濯京尘。  
逢人枉道哦诗瘦，下语今年尚未亲。  

陆游　还家  
天津桥上醉骑驴，一锦囊诗一束书。  
作客况当多病後，还家已过暮春初。  
泥深村巷人谁顾，草满园畦手自鉯。  
不为衰迟思屏迹，此心元向利名疏。  

陆游　还舍  
剩欲衔杯乐太平，新愁还续旧愁生。  
出门始觉春来早，处处帘栊笑语声。  

陆游　还县  
霁色清和日已长，纶巾萧散意差强。  
飞飞鸥鹭陂塘绿，郁郁桑麻风露香。  
南陌东村初过社，轻装小队似还乡。  
哦诗忘却登车去，枉是人言作吏忙。  

陆游　浣花女  
江头女儿双髻丫，常随阿母供桑麻。  
当户夜织声咿哑，地炉豆秸煎土茶。  
长成嫁与东西家，柴门相对不上车。  
青裙竹笥何所嗟，插髻烨烨牵牛花。  
城中妖姝脸如霞，争嫁官人慕高华。  
青骊一出天之涯，年年伤春抱琵琶。  

陆游　浣花赏梅  
老子人间自在身，插梅不惜损乌巾。  
春回积雪层冰里，香动荒山野水滨。  
带月一枝低弄影，背风千片远随人。  
石家楼上贪吹笛，肯放朝朝玉树新。  

陆游　黄祊小店野饭示子坦子聿  
山林久衰病，生世几清明？  
未作松根卧，犹寻溪上行。  
食新炊麦饭，尝饁啜蓴羹。  
孺子虽知学，家贫且力耕。  

陆游　黄犊  
卖刀买黄犊，用以事耕稼。  
凄风山北秋，缺月溪西夜。  
小童拾竹枝，相呼聊一跨。  
秋来作栏成，参差出林罅。  
青烟起草积，微火近茅舍。  
未言东作功，此景已可画。  

陆游　黄鹤楼  
手把仙人绿玉枝，吾行忽及早秋期。  
苍龙阙角归何晚，黄鹤楼中醉不知。  
江汉交流波渺渺，晋唐遗迹草离离。  
平生最喜听长笛，裂石穿云何处吹？  

陆游　黄昏小雨中蹔憩苍头在傍云初未尝得瞑予乃甚适若熟寐者作五字记之  
人看初无寐，形劳幸少休。  
梦魂虽栩栩，鼻息未齤齤。  
轻若风中絮，浮如水上沤。  
死生君了否？试向此中求。  

陆游　黄牛峡庙  
三峡束江流，崖谷互吐纳。  
黄牛不负重，云表恣蹴蹋。  
吴船与蜀舸，有请神必答。  
谁怜马遭刵，百岁创未合。  
柂师浪奔走，烹彘陈酒榼。  
纷然餶神余，羹炙争嘬陀。  
空庭多落叶，日暮声飒飒。  
奇文粲可辨，高古篆籀杂。  
村女卖秋茶，簪花髻鬟匝，  
襁儿著背上，帖妥若在榻。  
山寒雪欲下，虎出门早阖。  
我行忽至此，临风久呜唈。  

陆游　黄山塔  
风吹旗脚西南开，挂帆槌鼓何快哉！  
转头已失望夫石，黄山孤塔迎人来。  
黄山劝汝一杯酒，送往迎来殊耐久。  
明年我作故乡归，还对黄山一搔首。  

陆游　黄氏冲和堂  
冲和堂中和气袭，堆笏满床群从集。  
宜州太史一纸书，百年笔墨犹山立。  
使君所学何超然？要是胸中不负天。  
王畿奉使才廿日，忠厚风流天下传。  
国家多事民力困，正要设施先百郡。  
但令一念与天通，河南南阳亦可问。  

陆游　黄蜀葵  
开时闲淡歛时愁，兰菊应容预胜流。  
剩欲持杯相领略，一庭风露不禁秋。  

陆游　黄亭夜雨  
未到名山梦已新，千峰拔地玉嶙峋。  
黄亭一夜风吹雨，似为游人洗俗尘。  

陆游　黄鸦吟  
嗟哉黄鸦一何陋！性喜隐翳藏荒囿。  
烟深翅重飞不起，鸣声谷谷知雨候。  
夜与妖鵩群，又似恶白昼。  
羽毛不足辱弹射，滋味不足登俎豆。  
捕之既无用，鬻之又不售。  
譬之人以支离而全，木以拥肿而寿。  
若予者智不能知农圃，学不能举孝秀，  
名不哗世，动得嘲诟，  
是亦天下不材之尤，尚何议乎汝後！  

陆游　黄州  
局促常悲类楚囚，迁流还叹学齐优。  
江声不尽英雄恨，天意无私草木秋。  
万里羁愁添白发，一帆寒日过黄州。  
君看赤壁终陈迹，生子何须似仲谋！  

陆游　挥手  
挥手群玉府，说驾石帆山。  
偶与片云出，却随孤鹤还。  
松风暮萧瑟，石溜夜淙潺。  
阿敏读书处，更添茆一间。  

陆游　会稽  
海近风云恶，城高鼓角雄。  
山川横惨淡，楼阁半虚空。  
故国千年鹤，征途万里蓬。  
余生犹几日，尽合付杯中。  

陆游　会稽行  
我欲游蓬壶，安得身插羽；  
我欲隐嵩华，叹息非吾土。  
会稽多名山，开迹　a往古；  
岂惟颂刻秦，乃有庙祀禹。  
山形舞鸾凤，泉脉流湩乳。  
家家富水竹，处处生兰杜。  
方舟泛曹娥，健席拂天姥，  
朱楼入烟霄，白塔临云雨，  
修梁看龙化，遗箭遣鹤取。  
茶莊可作经，杨梅亦著谱，  
湖蓴山蕨辈，一一难遽数。  
终年游不厌，冰玉生肺腑。  
诵诗有樵童，乞字到俚妪。  
况复青青衿，盛不减邹鲁。  
古诗三千篇，安知阙吴楚；  
土风聊补亡，吾言岂夸诩。  

陆游　晦前二日夜欲晓自湖上归对残月独酌  
小阁对寒蟾，山尊尽更添。  
方看一轮满，又叹两头纤。  
脉脉离云峤，娟娟傍画檐。  
五更清露下，不恨客衣沾。  

陆游　晦日西窗怀故山  
今朝休日仍无客，茶罢西窗卧解衣。  
白发已侵残梦境，绿苔应满旧渔矶。  
桃源鸡犬尘凡隔，杜曲桑麻梦想归。  
赖有小山聊慰眼，幽篁丛桂雨霏霏。  

陆游　或问余近况示以长句  
天亦知予嬾是真，暮年乞与自由身。  
幽寻东浦鹭迎棹，独卧北窗莺唤人。  
野卉满头狂取醉，草庐容膝乐忘贫。  
死时是处堪藏骨，不用要离更作邻。  

陆游　或遗木瓜有双实者香甚戏作  
宣城绣瓜有奇香，偶得并蕂置枕傍。  
六根互用亦何常？我以鼻嗅代舌尝。  

陆游　或遗以两大瓢因寓物外兴  
槲叶为衣草结庐，生涯正付两葫芦。  
名山历遍家何有？尘念空来梦欲无。  
野鹤巢云元自瘦，涧松埋雪定非枯。  
悠然但觅高楼醉，何处人间无酒徒？  

陆游　或以予辞酒为过复作长句  
陆生酒户如蠡迮，痛酒岂能堪大白；  
正缘一快败万事，往往吐茵仍堕帻。  
尔来人情甚不美，似欲杀我以麴蘖。  
满倾不许计性命，傍睨更复腾颊舌。  
醉时狂呼不复觉，醒後追思空自责。  
即今愿与交旧约，三爵甫过当亟彻。  
解衣摩腹午窗明，茶磑无声看霏雪。  

陆游　饥寒吟  
夜寒每达旦，怀抱安得宽；  
朝饥或过午，忍此良亦难。  
饥寒诚吾忧，忧有甚饥寒。  
弹琴不终曲，推去发永叹。  
大儿破绿襦，三岁待一官；  
小儿学耕稼，饭牛歌夜阑；  
老翁垂八十，扪壁行蹒跚。  
傍观勿嘲笑，穷死心所安！  

陆游　饥坐戏咏  
衰鬓萧然满镜霜，一庵归老镜湖傍。  
有怀每恨交朋远，无食方知日月长。  
落笔未妨诗衮衮，闭门犹喜气扬扬。  
晚来袖手蒲团稳，笑唤儿童代夜香。  

陆游　鸡犬  
乡村年久竞农务，秋歛春耕恐失时。  
我老元无夙兴事，嬾鸡啼晓恰相宜。  

陆游　鸡犬  
贫家也复谨朝昏，小犬今年乞近村。  
糖秕无多深媿汝，狺狺终夜护篱门。  

陆游　箕卜  
孟春百草灵，古俗迎紫姑。  
厨中取竹箕，冒以妇裙襦，  
竖子夹扶持，插笔祝其书，  
俄若有物凭，对答不须臾。  
岂必考中否，一笑聊相娱，  
诗章亦间作，酒食随所须。  
兴阑忽辞去，谁能执其袪。  
持箕畀灶婢，弃笔卧墙隅。  
几席亦已彻，狼藉果与蔬。  
纷纷竟何益，人鬼均一愚！  

陆游　稽山  
我识康庐面，亦抚终南背，  
平生爱山心，於此可无悔。  
晚归古会稽，开门与山对。  
奇峰绾髻鬟，横岭扫眉黛。  
岂亦念孤愁，一日变万态。  
风月娱朝夕，云烟阅明晦。  
一洗故乡悲，更益吾庐爱。  
东偏得山多，寝食鲜不在。  
宁无度世人，谈笑见英概。  
御风倘可留，为我倾玉瀣。  

陆游　稽山道中  
文章事业初何有，钟鼎山林本自同。  
昨暮钓鱼天镜北，今朝采药石帆东。  

陆游　稽山道中  
禹陵草木初沾露，谢墅人家已闭门。  
八十年间几来往，痴顽不料至今存。  

陆游　稽山农  
华胥氏之国，可以卜吾居，  
无怀氏之民，可以为吾友。  
眼如岩电不看人，腹似鸱夷惟贮酒。  
周公礼乐寂不传，司马兵法亡亦久。  
赖有神农之学存至今，扶犁近可师野叟。  
粗缯大布以御冬，黄粱黑黍身自舂，  
园畦翦韭胜肉美，社瓮拨醅如粥醲。  
安得天下常年丰，老死不见传边烽；  
利名画断莫挂口，子孙世作稽山农。  

陆游　稽山行  
稽山何巍巍，浙江水汤汤，  
千里亘大野，勾践之所荒。  
春雨桑柘绿，秋风粳稻香。  
村村作蟹椴，处处起鱼梁。  
陂放万头鸭，园覆千畦姜。  
舂碓声如雷，私债逾官仓。  
禹庙争奉牲，兰亭共流觞。  
空巷看竞渡，倒社观戏场。  
项里杨梅熟，采摘日夜忙，  
翠篮满山路，不数荔枝筐，  
星驰入侯家，那惜黄金偿。  
湘湖蓴菜出，卖者环三乡。  
何以共烹煮，鲈鱼三尺长。  
芳鲜初上市，羊酪何足当。  
镜湖滀众水，自汉无旱蝗。  
重楼与曲槛，潋灩浮湖光。  
舟行以当车，小繖遮新妆。  
浅坊小陌间，深夜理丝簧。  
我老述此诗，妄继古乐章；  
恨无季札听，大国风泱泱。  

陆游　稽山雪  
高人采药来禹穴，骨瘦巉然鬓眉白。  
结茅分得野鹿场，一夜北风三尺雪。  
明朝过午势愈恶，虎兕交迹人声绝。  
虚窗纵横丛竹入，幽涧荒寂孤松折。  
冻吟孰窥袁安户，僵卧秃尽苏武节。  
人生饥寒固亦有，养气不动真豪杰。  
希名後世吾所耻，姓字宁与身俱灭。  
班马复生无自书，我作此歌空激烈。  

陆游　羁怀  
羁怀不复耐悲欢，清镜朝朝雪鬓繁。  
谢傅畏逢亲友别，庞公思遗子孙安。  
残骸累岁归民伍，半俸今春上县官。  
闭户惟须学坚坐，不知更败几蒲团？  

陆游　汲东山下井  
从来耽酒须微禄，绝禄三年酒盏疏。  
百尺辘轳新浚井，一杯聊慰渴相如。  

陆游　即事  
我本区中士，偶来湖上居。  
时寻一枕梦，闲展数行书。  
得醉常欢甚，无炊亦晏如。  
今朝好天气，一笑命柴车。  

陆游　即事  
成败归青史，悲髈付浩歌。  
病从之岁减，诗比去春多。  
高枕观浮世，持杯养太和。  
功名亦易尔，难负此渔蓑。  

陆游　即事  
陶令常耽酒，庞翁不出家。  
安贫炊麦饭，省事嚼茶芽。  
池满浮雏鸭，庭荒噪渴蛙。  
诗成赏音绝，自向小儿夸。  

陆游　即事  
归卧已如狐首丘，不妨解剑换吴牛。  
扫空身外闲荣辱，阅尽樽前旧辈流。  
学道漫希僧坐夏，忧时常媿士防秋。  
一年历日开强半，叹息人间岁月遒。  

陆游　即事  
皋夔无近用，芝术少奇功。  
上寿当徐致，沉奇忌力攻。  
医传三世久，事历百年中。  
畏与庸人说，终身托病聋。  

陆游　即事  
萧骚白发满纶巾，犹是人间诗酒身。  
湖上悲秋新有作，眼边败意绝无人。  
稻粱栖亩雁初下，烟水粘天鸥自驯。  
堪笑推移成老大，时时几杖接乡邻。  

陆游　即事  
组绣纷纷衒女工，诗家於此欲途穷。  
语君白日飞升法，正在焚香听雨中。  

陆游　即事  
云本无心木不材，平生得丧信悠哉！  
钓鱼每过桐江宿，卖药新从剡县回。  
山圃莴蔓晨灌溉，地炉芋栗夜燔煨。  
人情万变吾何预，笑口何妨处处闻。  

陆游　即事  
塱壁编茅养病翁，五更拥褐听霜风。  
老鸡栖冷啼偏早，宿火灰深拨更红。  
知我向来惟断简，会心终竟在孤篷。  
东归已卖腰间剑，鲁叟从今不讳穷。  

陆游　即事  
万里山河拱至尊，羽林铁骑若云屯。  
群公先正不复作，故国世臣谁尚存！  
河洛可令终左衽，刍荛何自达修门？  
王师一日临榆塞，小丑黄头岂足吞！  

陆游　即事  
渭水岐山不出兵，欲携琴剑锦官城。  
醉来身外穷通小，老去人间毁誉轻。  
扪虱雄豪空自许，屠龙工巧竟何成。  
雅闻崏下多区芋，聊试寒炉玉糁羹。  

陆游　即事  
心与岩泉静，形如野鹤舑。  
朝餐美藜藿，夜学讲唐虞。  
婢老无钗泽，僮寒阙裤襦。  
所欣惟一事，无吏督残租。  

陆游　即事  
云起山容改，湖生浦面宽。  
寒鸦先雁到，乌桕後枫丹。  
年迈狐装帽，时新豆捣团。  
非关嗜温饱，更事耐悲欢。  

陆游　即事  
老来百事似婴儿，美睡甘餐只自知。  
陋屋略如营窟世，淳风不减结绳时。  

陆游　即事  
身向人间阅事多，杜门聊得养天和。  
盛衰莫问萧京兆，壮老空悲马伏波。  
日暮城楼传戍角，风生岭路下樵歌。  
君知此段神通否？竖拂能降百万魔。  

陆游　即事  
翁自析薪儿负薪，一生不似此年贫。  
折除却得常强健，天定方知果胜人。  

陆游　即事  
秃尾驴嘶小市门，侧蓬帆过古城村。  
此生感慨知何限？斗酒新丰不足论。  

陆游　即事  
穄饭流匙滑，葵羹出釜香。  
有时留野客，亦复饷邻墙。  
老圃传占法，行僧遗药方。  
未为全绝物，终胜利名场。  

陆游　即事  
鸿冥固自辞砫缴，樗散犹能谢斧斤。  
况是溪山幽绝地，有人高卧百重云。  

陆游　即事  
草衣木食更何求，穴处巢居过即休。  
尚恨未能全省事，一竿风月钓沧洲。  

陆游　即事  
遯居无外事，白日不胜长。  
诗为穷差进，琴虽老未忘。  
映窗精试墨，闭合苦留香。  
年少无相诮，功名事更狂。  

陆游　即事  
唐虞千载仰巍巍，太息儒生每背驰。  
经未尽亡君更考，古无不死我何悲。  
钓耕本是求贤地，宵旰今逢愿治时。  
寄谢公卿各努力，为吾君筑太平基。  

陆游　即事  
楸垂落索槐吐花，溪女采莲童抱瓜。  
一年光景又将半，愈老愈知生有涯。  

陆游　即事  
日上小窗东，禽鸣高树中。  
乐哉容膝地，著此曲肱翁。  
香迮常迟散，儿来亦旋通。  
所惭贪坐睡，铅椠少新功。  

陆游　即事  
烟雨凄迷晚不收，疏帘曲几寄悠悠。  
一双蛱蝶来可许？点尽青青百草头。  

陆游　即事  
我爱湖山清绝地，抱琴携鹤住茆堂。  
药苗自采盘蔬美，菰米新舂钵饭香。  
南浦风烟无限好，北轩雷雨不胜凉。  
旧交散落无消息，借问黄尘有底忙？  

陆游　即事  
闲行静坐乐谁如，红饭青蔬美有余。  
常笑痴人不更事，时时愁叹欲何须？  

陆游　即事  
纸洁晴窗暖，粳新午饭香。  
嗜眠为至乐，省事是奇方。  
孤蝶弄秋色，乱鸦啼夕阳。  
诗情随处有，信笔自成章。  

陆游　即事  
放翁老去未忘情，镜里森然白发生。  
一片常愁见花落，三声最怕听猿鸣。  
年年双双路傍堠，夜夜短长城上更。  
晚悟一条差似可，孤舟渔火看潮平。  

陆游　即事  
生来骨相本酸寒，天遣沙头把钓竿。  
但称山人攍耳帽，敢希楚客切云冠。  

陆游　即事  
有人叩户皆吾友，得屋施床即我家。  
缓步东西行饭耳，元非看竹探梅花。  

陆游　即事  
井税无余负，川原已饱犁。  
樵歌归市步，帆影过河堤。  
野实丹兼漆，村醪蜜与齑。  
虽云有丰约，不废醉如泥。  

陆游　即事  
了事如何省事奇，无心始觉有心痴。  
三更急雨打窗破，正是拥炉危坐时。  

陆游　即事  
鱼鳅群出天将雨，蛙黾争鸣草满庭。  
莫道归休便无事，时时襲襫伴园丁。  

陆游　即事  
还乡吴语熟，伏枕越吟悲。  
接客寒温简，过邻几杖随。  
独嗟亲旧少，不觉岁时移。  
陌上人争看，风欹白接篱。  

陆游　即事  
高人鬻骆放柳枝，豪士骏马换蛾眉。  
人间解事谁如我？小蹇山童自谓宜。  

陆游　即事  
幽鸟飞鸣翠木阴，小鱼游泳绿波心。  
满前好句无人领，堪笑寒窗费苦吟。  

陆游　即事  
小阁凭栏望远空，天河横贯斗牛中。  
他年鼓角榆关路，马上遥看与此同。  

陆游　即事  
幽鸟呼人出睡乡，层层露叶漏朝阳。  
临池只欲消残醉，无奈鹅儿似酒黄。  

陆游　即事示儿辈  
今岁霜迟殊未寒，篱东乌桕叶才丹。  
病轻渐喜免求药，老甚难夸能据鞍。  
邻舍僧贫分米少，酒坊人熟督钱宽。  
晚来笑向儿孙说，且得无生一话团。  

陆游　即事示子遹  
四十已悲非少年，耄期何事每欢然？  
游山夜雨眠僧院，沽酒秋风上钓船。  
诸友诗章来亹亹，小儿笔势亦翩翩。  
眼边不是常萧索，终忆巢居访老仙。  

陆游　即席  
解鞅名园眼倍明，殷勤翠袖劝飞觥。  
海棠红杏欲无色，蛱蝶黄鹂俱有情。  
去日不留春渐老，归舟已具客将行。  
倦游短鬓无多绿，生怕尊前唱渭城。  

陆游　即席  
稚荷出水榴花开，长苖圜鼙送举杯。  
村邻相乐君勿笑，要是安健无凶灾。  

陆游　即席  
醉中起舞递相属，坐上戴花常作先。  
要知吾辈不凡处，一吸已乾双玉船。  

陆游　即席  
长鱼腹腴羊臂臑，馋想久矣无秋毫。  
今朝林下煨苦笋，更觉此君风味高。  

陆游　即席  
小山榴花照眼明，青梅自堕时有声。  
柳桥东岸倚筇立，聊借水风吹宿酲。  

陆游　急雨  
阴云屯硖口，急雨过城头。  
白舫投沙峡，青帘卷市楼。  
漂摇争阖户，壅溢共疏沟。  
抽得驱蝇手，题诗慰旅愁。  

陆游　急雨  
触热支离老病增，忽看东北片云兴。  
疾雷载雨输膏泽，茂树生风洗郁蒸。  
采药喜逢岷下客，说诗曾对剡中僧。  
坐令身在羲皇上，绕坐何烦更设冰。  

陆游　急雨  
云从西南兴，风自东北至；  
老农占雨候，速若屈伸臂。  
乱点俄打窗，新凉已生袂。  
经旬苦肺渴，得此亦少慰。  
呼儿持故襦，买酒具一醉。  
薄言煮园蔬，雉兔未可议。  

陆游　急雨  
炎炎赤日当空烧，簿书围坐如居窑。  
黑云压檐忽迢巃，急雨鼎来风驾潮。  
弹压旱气苏枯焦，祝融退听不敢骄。  
父老歌舞看稻苗，杀鸡买酒更相邀。  
我亦巾褐凉萧萧，酒醒点滴闻梧蕉。  
珍簟不御扇罢摇，安用万里登凌歳。  

陆游　急雨  
急雨清风发土香，灵台如受宝犀凉，  
华胥一枕蘧然觉，却听蝉声送夕阳。  

陆游　急雨  
蜗庐四壁仅容身，赫赫炎曦不贷人。  
正喜风清三伏暑，已看雨压九衢尘。  
寒泉不减中{左氵右霝}味，贡茗初尝正焙新。  
安得凌空双健羽，径随猿鹤上嶙峋？  

陆游　急雨遽凉  
急雨消残暑，旷然天地秋。  
露萤矜熠熠，风叶送飕飕。  
凉篻惟添睡，明河不洗愁。  
流年又如此，随处怯登楼。  

陆游　疾小愈纵笔作短章  
治疾如治盗，要使复其常；  
藉曰用戈矛，全之宁欲伤。  
彼盗皆吾民，初非若胡羌；  
奈何一朝忿，直欲事欧攘？  
欧攘虽快心，少忍理则长。  
华陀古神医，煎浣到肺肠，  
取效虽卓荦，去死真毫芒。  
君审欲除盗，惟当法龚黄，  
抚摩倘有道，四境皆耕桑。  
我亦以治疾，不减玉函方。  

陆游　己巳元日  
曾孙新长奉椒觞，儿女冠笄各缀行。  
身作太翁垂九十，醉来堪喜亦堪伤。  

陆游　己巳正月十八九日间雪复大作不止  
早衰常畏雪，况复在江干。  
三日不能出，数年无此寒。  
卷帘惊滉漾，下榻觉蹒跚。  
稚子应怜我，孤吟兴未阑。  

陆游　己未冬至  
老人畏添岁，每叹时序速。  
今朝阳始生，在易得来复。  
扶衰奉先祭，拜起赖童仆。  
儿曹亦寿我，鱼兔随事足。  
欢言为一醉，家酿及新熟。  
占年当得稔，喜笑动邻曲。  
冀从宿麦始，载重车折轴，  
明年秋社时，处处餍酒肉。  

陆游　己未岁暮  
七十六年将到时，龙锺犹复强支持。  
寒灯照影始知瘦，薄酒作酲方觉衰。  
春日尚能持冷饼，花时未碍插繁枝。  
痴顽应有傍观笑，自课园丁补槿篱。  

陆游　己未新岁  
饯岁愁虽剧，迎年喜亦深。  
桃符带草写，椒酒过花斟。  
车马久无迹，儿孙聊慰心。  
更欣春意早，处处有鸣禽。  

陆游　己未重五  
门楣束艾作神人，团粽盘中节物新。  
安用丹书禳赤口，风波虽恶不关身。  

陆游　己酉元日  
夜雨解残雪，朝阳开积阴。  
桃符呵笔写，椒酒过花斟。  
巷柳摇风早，街泥溅马深。  
行宫放朝贺，共识慕尧心。  

陆游　计子布归程已过新安入畿县界  
忆昔初登下峡船，一回望汝一凄然。  
梦魂南北略万里，人世短长无百年。  
强遣老怀终兀兀，忽闻归骑已翩翩。  
今朝屈指无穷喜，历尽江山近日边。  

陆游　记出游所见  
我行初无折简招，出门十里未觉遥。  
憩装萧萧北崦寺，策蹇渺渺西村桥。  
眉头那可遣愁到，舌本正要著酒浇。  
寒风朝作入裘褐，荒祠暮过奠桂椒。  
平郊烟敛见聚落，细路日落逢渔樵。  
安得丹青王右辖，为写此段传生绡？  

陆游　记东村父老言  
原上一缕云，水面数点雨。  
夹衣己觉冷，秋令遽如许！  
行行适东村，父老可共语。  
披衣出迎客，芋栗旋烹煮。  
自言家近郊，生不识官府，  
甚爱问孝书，请学公勿拒。  
我亦为欣然，开卷发端绪，  
讲说虽浅近，於子或有补。  
耕荒两黄犊，庇身一茅宇，  
勉读庶人章，淳风可还古。  

陆游　记悔  
我悔不学农，力耕泥水中，  
二月始穑事，十月毕农功。  
我悔不学医，早读黄帝书，  
名方手自缉，上药如山储。  
不然去从戎，白首捍塞壖。  
最下作巫祝，为国祈丰年。  
犹胜业文辞，志在斗升禄。  
一朝陪众隽，所望亦已足。  
岂知赋命薄，平地成怨仇。  
生为马伏枥，死为狐首丘。  
已矣何所悲？但悔始谌错。  
赋诗置座傍，聊以志吾怍。  

陆游　记九月二十六夜梦  
海山万峰郁参差，宫殿插水蟠蛟螭。  
碧桃千树自开落，飞桥架空来者谁？  
桐枝高耸宿丹凤，莲叶半展巢金龟。  
和风微度宝筝响，永日徐转帘阴移。  
西厢恍记旧游处，素壁好在寻春诗。  
当年意气不少让，跌宕醉墨纷淋漓。  
宿酲未解字犹湿，人间岁月浩莫推。  
叹惊抚几忽梦断，海阔天远难重期。  

陆游　记九月三十日夜半梦  
一梦邯郸亦壮哉！沙堤金辔络龙媒。  
两行画戟森朱户，十丈平桥夹绿槐。  
东阁群英鸣佩集，北庭大战捷旗来。  
太平事业方施设，谁遣晨鸡苦唤回？  

陆游　记老农语  
霜清枫叶照溪赤，风起寒鸦半天黑。  
鱼陂车水人竭作，麦垄翻泥牛尽力。  
碓舂玉粒恰输租，篮挈黄鸡还作贷。  
归来糠粞常不餍，终岁辛勤亦何得！  
虽然君恩乌可忘，为农力耕自其职。  
百钱布被可过冬，但愿时清无盗贼。  

陆游　记梦  
环立江头千万峰，梦中於此倚枯筇。  
青冥谁见欹巾角，碧瀣闲将洗笔锋。  
一卷素书云笈贮，数升松麦水机舂。  
正呼鹤驾凌风去，惊觉西山烟外钟。  

陆游　记梦  
旅梦游何地？分明禹庙傍。  
不嫌村饷薄，但爱野蔬香。  
笋市连山坞，菱歌起夕阳。  
一蓑元所乐，枉道嬾衣裳。  

陆游　记梦  
东吴春暮寒犹重，睡美不闻城角动。  
身虽衰惰怕出门，江山尚入幽窗梦。  
梦到青羊看修竹，道人告我丹将熟；  
试求一黍换肝肠，它日重来驾黄鹄。  

陆游　记梦  
梦不出心境，旷然成远游。  
花残杜城醉，木落华山秋。  
战血磨长剑，尘痕洗故裘。  
那知觉来处，身卧五湖舟。  

陆游　记梦  
世事纷纷触眼新，何由常作梦中身。  
远游万里才移刻，豪饮千场不忤人。  
鼓吹满城壼日晚，莺花如海洞天春。  
是间可老君知否？莫信人言想与因。  

陆游　记梦  
梦游异境不可识，翠壁苍崖立千尺。  
楼台缥缈出其上，挥手直登无羽翼。  
门楣扁牓作八分，奇劲非复人间迹。  
主人鹿弁紫绮裘，相见欢如有畴昔。  
探怀示我数纸书，妙句玄言皆造极。  
我即钞之杂行草，主人戃恥如甚惜。  
梦中亦复知是梦，意恐觉时无处觅。  
自量强记可不忘，鸡唱梦回空叹息。  

陆游　记梦  
信命从来不问天，经旬无酒亦陶然。  
梦为估客扬州去，水调声中月满船。  

陆游　记梦  
夜梦游名山，翠壁开岩扉；  
主人喜迎客，剧谈皆造微。  
下临万里空，渺渺一鹤飞。  
安得弃家去，丹灶常相依？  

陆游　记梦  
我梦结束游何邦，小憩野馆临幽窗。  
千峰庐山锦绣谷，一水蜀道玻璃江。  
春耕叱犊翁眉厖，晓汲负盎女髻双。  
忽然梦断已鸡唱，拥衾坐待邻钟撞。  

陆游　记梦  
夜梦有客短褐袍，示我文章杂诗骚。  
措辞磊落格力高，浩如怒风驾秋涛。  
起伏奔蹴何其豪，势尽东注浮千艘。  
李白杜甫生不遭，英气死岂埋蓬蒿？  
晚唐诸人战虽鏖，眼暗头白真徒劳！  
何许老将拥弓刀，遇敌可使空壁逃。  
肃然起敬竖发毛，伏读百过声嘈嘈。  
惜未终卷鸡已号，追写尚足惊儿曹。  

陆游　记梦  
少日飞扬翰墨场，忆曾上疏动高皇。  
宁知老作功名梦，十万全装入晋阳？  

陆游　记梦  
梦泛扁舟禹庙前，中流拂面风泠然。  
楼台缥缈知几叠，云物点缀多余妍。  
莲房芡觜采无主，渔歌菱唱声满川。  
梦中了了知是梦，却恐燕语来惊眠。  
弄桡顾谓共载客，乖离不记经几年。  
即今相逢两幻质，转盼变灭如飞烟。  
斯言未竟客大笑，人生寓世岂独坚。  
元章嘉叟君所见，一别丹旐俱翩翩。  
君知梦觉本无异，勿为画饼流馋涎。  
我惭俯首梦亦断，尚觉细浪鸣船舷。  

陆游　记梦  
衣绅飘举发飕飕，一鹤聊为太华游。  
每过名山思小憩，天风浩浩不容留。  

陆游　记梦  
梦里都忘两鬓残，恍然白紵入长安。  
硾教纸熟修温卷，僦得驴骑候热官。  
红叶满街秋著句，青楼烧烛夜追欢。  
如今万事消除尽，老眼摩挲静处看。  

陆游　记梦  
久住人间岂自期，断砧残角助凄悲。  
征行忽入夜来梦，意气尚如年少时。  
绝塞但惊天似水，流年不记鬓成丝。  
此身死去诗犹在，未必无人麤见知。  

陆游　记梦  
梦里都忘困晚途，纵横草疏论迁都。  
不知尽挽银河水，洗得平生习气无？  

陆游　记梦  
黄河衮衮抱潼关，苍翠中条接华山。  
城郭丘垆人尽老，药炉依旧白云间。  

陆游　记梦  
乌巾白紵忆当年，抵死寻春不自怜。  
憔悴剑南双鬓改，梦中犹上暗门船。  

陆游　记梦  
西岩老宿雪垂肩，白石为粮四百年。  
喜我未忘山下路，殷懃握手一欣然。  

陆游　记梦  
团脐霜蟹四腮鲈，樽俎芳鲜十载无。  
塞月征尘身万里，梦魂也复醉西湖。  

陆游　记梦  
三髻山童喜欲颠，下山迎我拜溪边。  
松阴拂罢苍苔石，接竹穿云理旧泉。  

陆游　记前辈语  
畴昔见诸老，从客闻至言。  
马非求路寝，木岂愿牺尊。  
卧起数椽屋，啸歌三亩园。  
人生正应尔，云梦不须吞。  

陆游　记戊午十一月二十四夜梦  
街南酒楼粲丹碧，万顷湖光照山色。  
我来半醉蹑危梯，坐客惊顾闻飞屐。  
长绦短帽黄絡裘，从一山童持药笈。  
近传老仙尝过市，此翁或是那可识？  
逡巡相语或稽首，争献名樽冀余沥。  
我欲自言度不听，亦复轩然为专席。  
高谈方纵惊四座，不觉邻鸡呼梦破。  
人生自欺多类此，抚枕长谣识吾过。  

陆游　记闲  
白云堆里看青山，猿鸟为邻日往还。  
黄绮後身应我是，再来依旧一生闲。  

陆游　记乙丑十月一日夜梦  
梦里江淮道上行，解装扫榻喜新晴。  
店门邂逅绨袍客，共把茶瓯说养生。  

陆游　记乙丑十月一日夜梦  
旋籴街头米数升，黄昏看上店身灯。  
明朝山路闻饶石，买得乌骡喜不胜。  

陆游　纪怀  
未斸要离冢畔云，侩牛得食寄乡枌。  
修身本欲善吾死，临事岂忘尊所闻。  
时序管宁亲馈奠，江山庞老上丘坟。  
饰巾家箦从来事，万种悠悠莫苦分。  

陆游　季秋已寒节令颇正喜而有赋  
霜降今年已薄霜，菊花开亦及重阳。  
四时气正无愆伏，比屋年丰有盖藏。  
风色萧萧生麦陇，车声碌碌满鱼塘。  
老夫亦与人同乐，醉倒何妨卧道傍。  

陆游　季夏杂兴  
蚁门知将雨，虫鸣觉近秋。  
衰翁非爱酒，无计奈孤愁。  

陆游　季夏杂兴  
巉巉瘦驴岭，莽莽老牛陂。  
四海均羁旅，何人感此诗？  

陆游　季夏杂兴  
熟睡一炊顷，清谈数刻间。  
未言能近道，要得暂身闲。  

陆游　季夏杂兴  
疏泉浇药垄，枕石听松风。  
此乐惭专享，无因与客同。  

陆游　寂寂  
接客厌纷纷，客去喜寂寂。  
今朝下帘坐，疏雨时一滴。  
地炉拥破褐，自笑嬾无敌。  
新春傥得归，更面九年壁。  

陆游　寄别李德远  
萧萧风雨临川驿，邂逅连床若有期。  
自起挑灯贪夜话，疾呼索饭疗朝饥。  
即今明月共千里，已占深林巢一枝。  
惜别自嫌儿女态，梦骑羸马度芳陂。  

陆游　寄别李德远  
李侯不恨世卖友，陆子那须钱买山。  
出牧君当千里去，归耕我判一生闲。  
中原乱後儒风替，党禁兴来士气孱。  
复古主盟须老手，勉追庆历数公间。  

陆游　寄陈伯予主簿  
今年闰余时今早，十月霜风吹客倒。  
老夫畏寒不出门，数步邻家迹如扫。  
此时陈子独何勇，饥僮瘦马长安道。  
绝知涵养与人别，吐气如虹失衰老。  
孟轲浩然正应尔，岂比区区养梨枣。  
万锺于子本何加？一官未免从人讨。  
世谁不达子独穷，熟念令人恶怀抱。  
石渠天禄正须才，往乞杨雄太玄草。  

陆游　寄陈鲁山  
诸公贵人识面稀，胸中璀璨漫珠玑。  
即今举手遮西日，应有流尘化素衣。  
旧学极知难少眨，吾侪持此欲安归？  
夜来风雨空堂静，忽忆灯前语入微。  

陆游　寄陈鲁山  
天下无虞国论深，书生端合老山林。  
平生力学所得处，政要如今不动心。  
旧友几年犹短褐，谪官万里少来音。  
愿公思此宽羁旅，静胜炎曦岂易侵。  

陆游　寄陈鲁山正字  
平生交游中，陈子我所敬。  
初犹似豪举，晚乃抱渊静。  
独观心地初，皎若虚室镜。  
人知自渠事，道行君有命。  
青衫二十年，老色上须鬓。  
偶然预收召，瘦马趁朝请。  
退食辄杜门，不省求捷径。  
似闻石渠书，雌黄久未定。  
丁字犹恨曲，朋字竟须正。  
愿君试思之，鱼鲁何足订。  

陆游　寄成都籧道人  
卖药锦城中，烧丹雪山麓。  
石窦取鹅管，玉床收箭镞。  
紫云晨覆鼎，白虹夜穿屋。  
鬼神严厉守，沆瀣勤沐浴。  
此士真可人，高简遗世俗，  
江头十年别，颜色尚在目。  
使来每寄声，喜我淡无欲。  
灵剂何必多，分饷一黍足。  

陆游　寄成汉卿将军  
燕颔将军万里游，溪山好处即迟留。  
颇闻南岳度残夏，宁忆北平防盛秋？  
君已飞腾丹换骨，我方衰病雪蒙头。  
禅龛也有新勋业，百万魔军一战收。  

陆游　寄酬杨齐伯少卿  
杨卿人材金百链，岐公座上初识面。  
十年万事不须说，犹喜归来且强健。  
题诗想见初削瓜，寄到茆堂已归燕。  
辞严意密敢轻读，呼儿炷灯重把卷。  
即今相望几千里，何日蝉联语忘倦。  
就令有使即寄书，岂如无事长相见。  

陆游　寄酬曾学士学宛陵先生体比得书云所寓广教僧舍有陆子泉每对之辄奉  
庭中下乾鹊，门外传远书，  
小印红屈蟠，两端黄蜡涂。  
开缄展矮纸，滑细疑卵肤。  
首言劳良苦，後问逮妻孥，  
中间勉以仕，语意极勤渠。  
字如老瘠竹，墨淡行疏疏。  
诗如古鼎篆，可爱不可摹。  
快读醒人意，垢痒逢爬梳。  
细读味益长，炙毂出膏腴。  
行吟坐卧看，废食至日晡。  
想见落笔时，万象听指呼。  
亦知题诗处，绿井石发麤。  
公闲计有客，煎茶置风炉。  
倘公无客时，濯缨亦足娱。  
井名本季疵。思人理岂无。  
居然及贱子，媿谢恩意殊。  
几时得从公，旧学锄荒芜。  
古文讲声形，误字辨鲁鱼。  
时时酌井泉，露芽奉瓢盂。  
不知公许否？因风报何如。  

陆游　寄答绵州杨齐伯左司  
磊落人为磊落州，滕王阁望越王楼。  
欲凭梦去直虚语，赖有诗来宽旅愁。  
我老一官书纸尾，君行千骑试遨头。  
遥知小寄平生快，春酒如川炙万牛。  

陆游　寄邓公寿  
高标瑶树与琼林，灵府清寒出苦吟。  
海内十年求识面，江边一见即论心。  
纷纷俗子常成市，亹亹微言孰赏音？  
闻道南池梅最早，要君携手试同寻。  

陆游　寄二子  
大儿新作鹤林游，仲子经年戍吉州。  
日日望书常至暮，时时入梦却添愁。  
得官本自轻齐虏，对景宁当似楚囚？  
识取乃翁行履处，一生任运笑人谋。  

陆游　寄方瞳胡先生  
形槁神弥王，心虚脑自凝。  
平生一酒榼，万里两行縢。  
安枕存玄牝，斋居养绛陵。  
他年乔岳下，正昼看飞腾。  

陆游　寄奉新高令  
小雨催寒著客袍，草行露宿敢辞劳。  
岁饥民食糟糠窄，吏惰官仓鼠雀豪。  
只要闾阎宽箠楚，不须停障肃弓刀。  
九重屡下丁宁诏，此责吾曹未易逃。  

陆游　寄龚立道  
龚子吴中第一流，老农何幸接英游！  
难逢正似玉杵臼，易散便成风马牛。  
清夜话端思滚滚，暮年心事恐悠悠。  
何由唤得阊门棹，一醉千岩万壑秋？  

陆游　寄龚实之正言  
台省诸公岁岁新，平生敬慕独斯人。  
山林不恨音尘远，梦寐时容笑语亲。  
学道皮肤虽脱落，忧时肝胆尚轮囷。  
至和嘉佑须公了，乞向升平作幸民。  

陆游　寄黄龙升老  
读书万卷裂儒衣，黄金可成弃不为。  
快哉天马不可羁，开口便呼临济儿。  
诸方蹴蹋莫支持，吾州一老偶得之。  
闭门夜付僧伽黎，明日声价羽檄驰。  
弟子不必不如师，黄龙所立尤瑰奇。  
空山鬼火号狐狸，筑屋千础食万缁。  
痴人不解公游嬉，嫉怒欲碎门前碑。  
世衰道丧士自欺，山林亦复践骇机。  
长谣寄公公试思，吾辈救此当何施？  

陆游　寄姜梅山雷字诗  
章台官柳映宫槐，宝马蹄轻不动埃。  
只怪好诗无与敌，谁知古学有从来。  
江山常逐客帆远，岁月不禁衙鼓催。  
剩约东林投净灶，高情千载友宗雷。  

陆游　寄径山印禅师  
市朝声利战方酣，眼看纷纷每不堪。  
但有客夸车九九，了无人问众三三。  
会当身返东西蜀，要与公分上下庵。  
春枕悠然梦何许，两枝筇杖唤鱼潭。  

陆游　寄溧阳周丞文璞周寄诗卷殊可喜  
满握珠玑何自来，晴窗初喜拆书开。  
信哉天下有奇作，久矣名家多异才！  
隔阔经年如许进，超腾它日若为陪？  
山阴道上霜天好，安得相从赋早梅？  

陆游　寄吕博士  
薄宦东西蜀，侨居太少城。  
休论九年谪，喜识万人英。  
别久心常折，书来眼未明。  
功名君自力，丘壑我平生。  

陆游　寄吕子和南厢  
圣代多名德，君家不乏公。  
还看短袍绿，来蹋软麈红。  
小忍便无事，力行方有功。  
官闲能念我，时寄尺书东！  

陆游　寄邛州宋道人  
鸭翎舖前遇秋雨，独与宋生栖逆旅，  
坐门戃恥见老仙，剧谈气欲凌天宇。  
袖中出剑秋水流，血点斑斑新报仇。  
我醉高歌宋生舞，洗尽人间千古愁。  
老仙约我游太华，是夕当醉莲峰下。  
语终冉冉已云霄，万里秋风吹鹤驾。  
我今伶俜践衰境，不如宋生弃家猛。  
西望临邛一慨然，青松偃尽丹炉冷。  

陆游　寄十二侄  
庚寅吾入蜀，西过齐安城。  
雪堂拜老仙，眉宇寒峥嵘。  
微泉尚如昔，激激琴筑声。  
龙蛇入笔力，断石卧纵横。  
戊戌奉诏追，触热万里程；  
归途抵齐安，岁月浩可惊。  
三日乃东下，鼓角遥送迎。  
安国有老僧，元佑初载生，  
蝉联说旧事，耳目犹聪明，  
徒行就船别，耿耿恻怆情。  
岂知二纪後，汝乃为此行。  
追怀昔游地，未语涕已倾。  
念汝虽并塞，残虏方守盟。  
职虽在警盗，枹鼓寂不鸣。  
惟当奉法令，日夜抚孤惸。  
官卑俸入薄，切勿厌藜羹。  
勇如赤壁战，节若江水清。  
人谁不汝知，况事贤公卿。  
三山与七家，相望雨柴荆；  
归来讲学暇，襲襫同春耕。  

陆游　寄太湖隐者  
青松伐作薪，白玉碎作尘，  
虽云质已毁，见者犹悲辛。  
磊砢任栋梁，温润中琮璧，  
岂以捐空山，遂比凡木石。  
郦生吏高阳，马周客新丰，  
从来豪杰士，大指亦略同。  
具区古大泽，烟水渺千里，  
可望不可到，中有隐君子。  
图书兼河雒，成毁穷乾坤，  
有时跨蛟鲸，指撝雷雨奔。  
嗟我独何人，乃许望颜色；  
逝将从之游，变化那得测？  

陆游　寄陶茂安监丞  
永州太守鬓毛残，矍铄犹能起据鞍。  
徵土虽思赋松菊，隐居未可挂衣冠。  
功名梦境元非实，歌舞山城且自宽。  
也胜锺陵穷别驾，闭门无客遣忧端。  

陆游　寄题方伯谟远庵  
方侯胸中负经济，议论源源有根柢；  
借令不用老山林，尚欲著书垂万世。  
百年苦短万世长，荣利一时真聚蚋。  
渠曹定自别肺肝，今夕不为明旦计。  

陆游　寄题龚立道昆山栖闲堂  
我居山阴古大泽，出门尚恨风烟迮。  
欲求旷快舒眼力，梦中去作栖闲客。  
栖闲主人计不疏，万卷读尽家藏书。  
平时不喜入城府，况肯自屈承明庐！  
听鸡束带谁不尔？明时可仕君独止。  
不妨借地作园林，买山岂是巢由事？  

陆游　寄题胡基仲故居  
忆昔公来一束书，萧然不复畜僮奴。  
浮云每叹成苍狗，空谷谁能絷白驹？  
才气沙麈埋巨阙，文章林壑吼於菟。  
旅坟三尺云门寺，又见离离长绿芜。  

陆游　寄题季长饰庵  
近诏还中秘，新文记饰庵。  
主盟君勿让，贾勇我何堪。  
木落山容瘦，云齐雪意酣。  
何由共杯酒，把蟹擘黄甘？  

陆游　寄题栝苍陈伯予主簿平楚亭  
琵琶洲上暮山奇，五十余年役梦思。  
与子定交虽可乐，念身垂老亦成悲。  
远游倦似风枝鹊，愁思多於茧盎丝。  
安得往寻平楚约，一樽相属醉题诗？  

陆游　寄题李季章侍郎石林堂  
林虑灵壁名宇宙，震泽舂陵稍居後。  
翟公黄鹤得数峰，对客掀髯诧奇秀。  
我行新滩见益奇，千岩万窦雷雨垂。  
古来岂无好事者，根株盘踞不可移。  
侍郎筑堂聚众石，坐卧对之旰忘食。  
千金博取直易尔，要是尤物归精识。  
君不见牛奇章与李卫公，一生冰炭不相容；  
门前冠盖各分党，惟有爱石心则同。  
崎岖宦路多危机，凛然石友人间稀。  
它时样棹华亭岸，更看全窠买鹤归。  

陆游　寄题连江陈氏拂石轩  
平生闻说西江水，百丈奫沦深见底，  
渔舟来去白鸥飞，上有纶巾隐君子。  
作诗自许辈陶谢，啸傲烟云弄清泚。  
纷纷声利满人间，耳本不闻安用洗。  
李公过江号高流，逸气凛凛横清秋；  
沙边一笑偶邂逅，扫石荫松相献酬。  
浩歌声断七十载，尚寄万壑风飕飀。  
放翁老惫狂未歇，买船欲作西江游。  

陆游　寄题庐陵王晋辅先辈桂堂  
楚人记草木，桂在椒兰中，  
我懹小山句，妙絻穷化工。  
唐人作山水，亦以桂配松，  
丹葩间绿叶，锦绣相叠重。  
不知始何时，岩桂开秋风，  
楚人所称者，委弃等蒿蓬。  
鸣呼各有时。士岂怨不逢。  
我作桂堂诗，广子云梦胸。  

陆游　寄题求志堂  
古人不轻出，出则尧舜其君民；  
古人不轻隐，隐则坐使风俗淳。  
孰知後世乃不然，唐虞日远如飞烟，  
异端欲出六籍上，裔夷直居中夏先。  
穷居求志达行道，傥不塞责真负天。  
士固不可苟富贵，顾亦岂可徒贫贱；  
如其一念有媿心，宁不终身戴惭面！  
老夫少年铁铸砚，欲窥圣门终未见。  
祝君勿恃来日长，八九十年如掣电。  

陆游　寄题儒荣堂  
军容基祸庙谋疏，尚记文登遣使初。  
只道大功随指顾，至今遗种费诛锄。  
还朝不遣参麟笔，寓直空闻上石渠。  
剩办杀青君记取，龙庭焚尽始成书。  

陆游　寄题太和陈诚之秀才远明楼  
宦游再有江西役，南望庐陵每慨然。  
未见高楼出云雨，但惊妙语杂风烟。  
诸公何止元和盛，独我初非正始贤。  
笔力深知太辽绝，此诗它日勿同编。  

陆游　寄题王才臣山居  
王子自少无他娱，求佳山林结草庐。  
头童齿豁已衰矣，衣弊屡空常晏如。  
出游耻怀祢衡刺，归卧尽读倚相书。  
它日叩门倾白堕，要看著句到黄初。  

陆游　寄题王晋辅专春堂  
三月风光不贷人，千红百紫已成尘。  
牡丹底事开偏晚，本自无心独占春。  

陆游　寄题王俊卿看山堂  
广文风度绝清真，一代论交不数人。  
车马到门常谢病，北山虽远却相亲。  

陆游　寄题王俊卿看山堂  
闭户终年嬾出游，北山山色可消愁。  
何时一扫胡尘尽，更约同吟太华秋。  

陆游　寄题吴斗南玩芳亭  
北斗以南有吴侯，人物知非第二流。  
读书不放一字过，闭户忽惊双鬓秋。  
平生离骚读千遍，屈沱秭归要亲见。  
归来落笔愈惊人，宋玉景差俱北面。  
玩芳亭中兰茞芳，朝回解带春昼长。  
爱君忧国有奇作，坐令壮观还沅湘。  
老夫曩亦同此趣，甚欲闲题玩芳句；  
无奈生涯今已别，倒壑枯楠忘岁月。  

陆游　寄题徐载叔秀才东庄  
次公醒狂何必酒，直谅多闻俱可友。  
万签插架号东庄，多稼连云亦何有！  
今年偶入长安城，不识贵人呼作卿；  
南台中丞扫榻见，北门学士倒屣迎。  
郎官酸寒谁肯顾，君来下马谈至暮。  
东庄虽富未可矜，更要纵横开武库。  

陆游　寄题严居厚伴钓轩  
人生有至乐，莫若江湖中。  
千钱买短{左舟右付}，青箬织孤篷。  
潮生鼓棹去，烟波浩无穷。  
长歌送夕阳，回首万事空。  
伴钓君已奇，我乃真钓翁。  
君出羊裘家，散人亦吾宗。  
一见即定交，正以气味同。  
何时溪庄路，共醉芦花风？  

陆游　寄题扬州九曲池  
清汴长淮莽苍中，扬州画戟拥元戎。  
南连近甸观秋稼，北抚中原扫夕烽。  
茶发蜀冈雷殷殷，水通隋苑月溶溶。  
悬知帐下多豪杰，一醉何因及老农？  

陆游　寄题张仲钦左司盘涧  
剑溪之南有佳处，山灵尸之不轻付。  
张公鼻祖晋司空，谈笑得地开窗户。  
溪光如镜新佛拭，白云青嶂无朝暮。  
伏几读书时举头，万象争阵陶谢句。  
公今仙去有嗣子，关塞崎岖方叱驭。  
山城何曾叹如斗，皦皦不受世俗污。  
君不见伾文往者势如山，朝士几人无汗颜？  
尊公遗事不须述，但看当时出处间。  

陆游　寄题赵宽之主簿慈顺堂  
人间得意尽危机，独有荣亲事未非。  
魏阙恩光新绿绶，高堂娱侍旧斑衣。  
牙签插架书无恙，兰膳循垓养莫违。  
况有两公天下士，为君百斛泻珠玑。  

陆游　寄题哲上人漫堂  
老子从来任运行，爱君堂以漫为名。  
北邙大有英雄骨，枉用工夫过一生。  

陆游　寄题周丞相平园  
先生道心平如砥，秋毫忿欲何曾起。  
漫将周易著床头，本不洗心那洗耳？  
先生国论如砥平，三朝倚之作权衡。  
泰阶两两元不动，自然万里无欃枪。  
如今归来曲肱卧，世事无穷俱看破；  
不栽桃李不鉯兰，山僧野叟时来过。  
吾侪七十固已寿，更到期颐亦何有？  
倘知生死本自平，拈放一边如把酒。  

陆游　寄题朱元晦武夷精舍  
先生结屋绿岩边，读易悬知屡绝编。  
不用采芝惊世俗，恐人谤道是神僲。  

陆游　寄题朱元晦武夷精舍  
蝉蜕岩间果是无？世人妄想可怜渠。  
有方为子换凡骨，来读晦庵新著书。  

陆游　寄题朱元晦武夷精舍  
身闲剩觉溪山好，心静尤知日月长。  
天下苍生未苏息，忧公遂与世相忘。  

陆游　寄题朱元晦武夷精舍  
齐民本自乐衡门，水旱那知不自存。  
圣主忧勤常旰食，烦公一一报曾孙。  

陆游　寄题朱元晦武夷精舍  
山如嵩少三十六，水似邛郲九折途。  
我老正须闲处著，白云一半肯分无？  

陆游　寄天封明老  
浪迹天台一梦中，距今四十五秋风。  
胜游回首似昨日，衰病侵人成老翁。  
圣寺参差石桥外，仙蓬缥缈玉霄东。  
因君又动青鞋兴，目断千峰翠倚空。  

陆游　寄统  
大儿挈药囊，小儿负书笈。  
共作兰亭游，讵必群贤集。  
言此二十年，白首终未践。  
汝复守荆扉，经年不相见。  
楚越天一涯，书疏何由频？  
诸弟亦可怜，说兄辄酸辛。  
江城秋尚远，桐叶落可扫。  
怅然怀故溪，菱丝雨中老。  

陆游　寄王季夷  
平生吾子最知心，巴陇飘零岁月侵。  
万里喜闻身尚健，五更惟有梦相寻。  
插花意气狂如昨，中酒情怀病至今。  
共约暮年须强饭，天台庐阜要登临。  

陆游　寄王嘉叟吏部  
宿负烦公议，隆宽荷圣时。  
江湖真送老，药饵且扶衰。  
抚事惊年往，怀人有梦知。  
敢嗟贫到骨，饮水诵君时。  

陆游　寄五郎兼示十五郎  
八十九十老可惊，白发森然憎镜明。  
身当游岱尚少驻，书欲藏山殊未成。  
大儿为国戍绝塞，季子伴翁亲短檠。  
古人已矣不可作，夜阑抚几叹平生。  

陆游　寄徐秀才斯远并呈庄贤良器之  
徐子作别十年余，无人可寄一纸书；  
闲门美睡畏剥啄，自怪一念常关渠。  
西风萧萧吹槁叶，秋光正满蜗牛庐，  
读书易倦出无友，抚几惝恍空愁予。  
蜀庄之孙住南郭，亦复迹远非情疏。  
何时同载过老子，共饭赤米羹青蔬？  

陆游　寄彦成荣归  
交旧天涯晓宿稀，年来独子付心期。  
满床文史对谈处，万里风霜并辔时。  
雨滴空阶怜夜榻，吟牵芳草梦春池。  
合沙桥下东流水，双鲤何时上钓丝？  
车马填门拨不开，吾宗得隽凯歌回。  
折将蟾苑一枝桂，泛入萱堂百岁杯。  
雅望素钦山竦岳，芳名中占斗中魁。  
先登赖子光邦族，继踵行看衮衮来。  

陆游　寄杨济伯  
闻道皇华使，来从万里回。  
五溪春荠老，三峡暮猿哀。  
昔日文昌省，频年灩澦堆。  
问君何地险，斟酌寄声来。  

陆游　寄叶道人  
白首不堪忧患缠，要将乐事饯流年。  
寻山犹费几两屐，贮酒真须百斛船。  
若信王侯等蝼蚁，可因富贵失神仙？  
惊人亦莫摩铜狄，泰华松风足昼眠。  

陆游　寄隐士  
乳窦寒犹滴，岩扉夜不扃。  
奇书窥鸟迹，灵药得人形。  
浩浩天风积，冥冥海气清。  
傥逢王内史，更为乞黄庭。  

陆游　寄宇文成州  
成州太守比何如？梦里依然把臂初。  
复起卿当用卿法，长闲吾实爱吾庐。  
五湖风雨孤舟夜，万里关山一纸书。  
正使两翁长隔阔，子孙它日莫相疏。  

陆游　寄赠湖中隐者  
高标绝世不容亲，识面无由况卜邻。  
万顷烟波鸥境界，九秋风露鹤精神。  
子推绵上终身隐，叔度颜回一辈人。  
无地得申床下拜，夜闻吹笛度烟津。  

陆游　寄张季长  
发不胜簪短褐宽，每因临镜叹衰残。  
未尝三日不服药，虽满百年终阖棺。  
旧友岂知常阻阔，一尊那得叙悲欢？  
锦官花重应如昔，直欲凌风借羽翰。  

陆游　寄张真父舍人  
诸公方衮衮，无地著斯人。  
万里夔州守，中朝禁省臣。  
孤帆秋上峡，五马晓班春。  
想见怀明主，豲临白发新。  

陆游　寄张真父舍人  
天上紫微省，莺花绕直庐。  
逢时身鼎贵，忧国鬓先疏。  
憔悴元当弃，牵联也得书。  
犹能下榻否？拟卜瀼西居。  

陆游　寄仗锡平老借用其听琴诗韵  
放翁久矣无此客，闯户儿童皆动色。  
寒泉不食人喝死，素绠银瓶我心恻。  
千金易得一士难，晚途淹泊眼愈寒。  
岂知一旦乃见子，杰语豪笔无僧酸。  
门前清溪天作底，细细风吹縠纹起。  
倚栏一笑谁得知，爱子数诗如此水。  
江湖安得常相从，浩歌相踏卧短篷。  
功名渠自有人了，留我镜中双颊红。  

陆游　寄赵昌甫  
杳杳双鹊鸣庭除，东阳吏传昌甫书。  
纸穷乃复得杰作，字字如刮造化炉。  
尔来此道苦寂寞，千里一士如邻居。  
小儿得禄在傍邑，我贫初办一鹿车。  
过门剥啄亦奇事，拜起幸未须人扶。  
君看幼安气如虎，一病遽已归荒墟。  
吾曹虽健固难恃，相觅宁待折简呼。  
余寒更祝勤自爱，时寄新诗来起予。  

陆游　寄赵昌甫并简徐斯远  
我诗非大手，我酒亦小户，  
得游名胜间，独以用心苦。  
赵子乃宿士，山立谁敢侮。  
寓名祝融祠，蓑笠卧烟雨。  
高吟三千篇，一字无尘土。  
朱先少许可，书每说昌甫。  
虽云忍饥瘦，得丧亦相补。  
嗟君与斯远，文中真二虎。  
我老日益衰，想像气如缕。  

陆游　寄周洪道参政  
菱舟烟雨久思归，贪恋明时未拂衣。  
乞与一城教睡足，犹能觅句寄黄扉。  

陆游　寄周洪道参政  
半生蓬艇弄烟波，最爱三湘歡乃歌。  
拟作此行公勿怪，胸中诗本渐无多。  

陆游　寄朱元晦提举  
市聚萧条极，村墟冻馁稠。  
劝分无樍粟，告籴未通流。  
民望甚饥渴，公行胡滞留？  
徵科得宽否，尚及麦禾秋。  

陆游　寄子布  
钓滩耕垄雪盈簪，从入新年病至今。  
远使有书常洒泪，长宵无梦更伤心。  
何由老眼迎归棹，空为秋风感暮磚。  
一纸新诗千万恨，临风怅望独长吟。  

陆游　寄子虡  
十里城南路，萧然一秃翁。  
旧书衰易忘，新句嬾难工。  
山色春寒淡，溪流宿雨通。  
街头有良酝，思汝一尊同。  

陆游　寄子虡  
老自安故乡，况复触罪罟；  
五年三奉祠，每请幸听许。  
贫家似破屋，随事且撑拄，  
虽殊乞墦肉，已近掘野鼠。  
平生胆力薄，不敢犯张禹。  
有时一言失，恐惧气如缕。  
念此思挂冠，白首冀安处。  
吾儿哀乃翁，岁暮忍羁旅。  
何时得斗粟，归舍聊共煮。  
便草北关书，乞骸归卒伍。  

陆游　寄子虡  
吾儿适淮壖，送之梅市桥。  
三年安得过，思汝双鬓凋。  
今年当代归，秋色已萧萧。  
迎汝不惮远，梦泝钱塘潮。  
人事不可料，邑民挽归桡，  
郡牧部使者，交章闻之朝。  
增秩复使留，此事久寂寥。  
念汝未育子，大女方垂髫，  
小女闻学行，想像扶床娇。  
汝少知读易，外物莫能摇，  
但愿早举孙，不必七叶貂；  
归来郎罢前，相从乐箪瓢。  

陆游　寄子虡  
汝官南寿春，我居东会稽；  
疋马护秋塞，两犊翻春泥。  
淮天沙雁过，江村雪云低。  
书来动半年，相望常怆凄。  
父子不共耕，此悔真噬脐。  
明年城西社，烂醉相扶携。  

陆游　寄子虡  
人生恨无年，我老已烂熟。  
退耕镜湖上，风雨有茅屋。  
事君阙补报，得此不啻足。  
余年尚几何，嫋嫋风中烛。  
大儿戍塞垣，驰马佩矢箙，  
去家千余里，辛苦就微禄。  
书来续三纸，语悲不忍读。  
遹弟在我傍，亦复泪溢目。  
门户嗟日衰，持守赖家督。  
雪云暗淮天，念汝方露宿。  

陆游　寄子虡兼示子遹  
书生赋命艰，举步得忧患；  
敢论得意事，一笑亦有限。  
南征度闽岭，西戍历蜀栈，  
吴江听唳鹤，淮浦送归雁。  
归来耕故山，暮雨泥没骭。  
群鸦下空陂，黄犊鸣绝岸。  
索饭闵儿啼，乞墦虞妾觱。  
一裘三十年，破裂不受绽。  
欲添一把茅，百计亦未办。  
大儿急亲养，辛苦就远宦，  
间出冒虏尘，短甲中夜擐。  
小儿奉亲髈，野果采溪涧，  
勉使就微禄，未对涕先潸。  
观汝兄弟意，岂复厌藜苋；  
兄归弟不出，定省同夜旦。  

陆游　寄子虡子遹  
大儿再度吴门秋，小儿钱塘逾月留。  
恨身不能插两翅，与汝相守宽百忧。  
闻钟时宿云外寺，待月亦上湖边楼。  
但常保此岂不乐，路难悠悠非善谋。  

陆游　寄子坦  
目断西陵细霭中，津亭想汝系孤篷。  
颇忧昨暮云吞日，犹幸今朝雨压风。  
就食亦知难恋恋，挂帆终恨太匆匆。  
寒沙不是无来雁，频寄书归问老翁。  

陆游　祭灶与邻曲散福  
已幸悬车示子孙，正须祭灶请比邻。  
岁时风俗相传久，宾主欢娱一笑新。  
雪鬓坐深知敬老，瓦盆酌满不羞贫。  
问君此夕茅檐底，何似原头乐社神？  

陆游　霁夜观月  
云重真愁无散时，可怜不奈一风吹。  
清辉如此那休得，谁误虚空作许痴？  

陆游　夹路多修行  
黄茆持覆屋，溪石运作垣。  
桑麻有余地，家家养龙孙。  
春雷初起蛰，切玉供盘餐。  
一朝解风箨，靉靆苍云屯。  
我来倚拄杖，恐是辟疆园。  
千亩倘可致，封君何足言！  

陆游　家风  
春耕秋钓旧家风，门巷荒寒屋壁空。  
四海交情残梦里，一生心事断编中。  
买鱼日待携篮女，裹药时从挟簏翁。  
便废闲吟亦未可，吾徒岂独坐诗穷。  

陆游　家居  
清世念遗民，常情重老人。  
馈浆烦郡府，分胙媿乡邻。  
获稻黄云卷，舂粳玉粒新。  
膨脝自摩腹，一笑欲忘贫。  

陆游　家居  
老眊诗名减，登临笑口开。  
酿泉为酒熟，倩鹤附书回。  
纱帽方簪菊，筇枝又探梅。  
清狂君勿笑，曾是薄蓬莱。  

陆游　嬀　居  
蒲苇村深地，风霜岁晚天。  
溪柴胜炽炭，黎布敌纯绵。  
有客问奇字，无人嘲昼眠。  
谁言此翁老？懹抱尚超然。  

陆游　家居自戒  
曩得京口俸，始卜湖边居。  
屋财十许间，岁久亦倍初。  
蓺花过百本，啸咏已有余。  
犹媿先楚公，终身无屋庐。  

陆游　家居自戒  
平居少愧怍，动以直自遂；  
虽埴　虎兕群，我已无死地。  
神仙果可学，吾辈恐差易。  
勿言闻道晚，努力补黥劓。  

陆游　家居自戒  
世人无奈愁，沃以杯中酒；  
未能平磊块，已复生堆阜。  
治水不治源，九载亦何有？  
不如读周易，一卷常在手。  

陆游　家居自戒  
疾病当治本，神医古难遭。  
哀哉有限身，日与利欲鏖。  
大嚼徒为贪，刻饮岂足豪。  
淡薄以养寿，亦非慕名高。  

陆游　家居自戒  
饥寒陷侵暴，其实可怜伤。  
一事百自反，忿心冷如霜。  
恕物学者心，省事虑亦长。  
吾过固多矣，责彼何暇详！  

陆游　家居自戒  
霜严鸡报晨，月落犬警盗。  
遗粒与弃糠，每媿不足报。  
椎奴事樵汲，跣婢勤爨灶。  
有过姑教之，箠楚置勿道。  

陆游　家酿颇劲戏作  
千古英雄骨作尘，不如一醉却关身。  
鼎来虽恨王陵戆，熟味方知孟子醇。  
试问浩歌遗世事，何如酣枕养天真？  
竹林嵇阮虽名胜，要是渊明最可人。  

陆游　家山  
鹿食苹时犹命侣，鹤冲霄後尚思归。  
家山不忍何山隐，稽首虚空忏昨非。  

陆游　家有两瓢分贮酒药出则使一童负之戏赋五字句  
长物消磨尽，犹存两大瓢。  
药能扶囷惫，酒可沃枯焦。  
童负来山店，人看度野桥。  
画工殊好事，传写入生绡。  

陆游　家园赏花  
白首扁舟返旧邦，逢春直欲倒千缸。  
红云夹路蔷薇障，翠羽成层薜荔幢。  
莺语枝头常尽日，蝶迷弃底不成双。  
闲人烂醉寻常事，中圣先判卧北窗。  

陆游　家园小酌  
旋作园庐指顾成，柳阴已复著啼莺。  
百年更把几杯酒，一月元无三日晴。  
鸥鹭向人殊耐久，山林与世本无营。  
小诗漫付儿曹诵，不用韩公说有声。  

陆游　家园小酌  
满林春笋生无数，竟日鸬鹚来百回。  
衣上尘埃真一洗，酒边怀抱得频开。  
池鱼往者忧奇祸，社栎终然幸散材。  
世世纷纷心本嬾，闭门岂独畏嫌猜。  

陆游　嘉川舖得檄遂行中夜次小柏  
黄旗传檄趣归程，急服单装破夜行。  
肃肃霜飞当十月，离离斗转欲三更。  
酒消顿觉衣裘薄，驿近先看炬火迎。  
渭水函关元不远，著鞭无日涕空横。  

陆游　嘉川舖遇小雨景物尤奇  
一春客路厌风埃，小雨山行亦乐哉！  
危栈巧依青嶂出，飞花并下绿岩来。  
面前云气翔孤凤，脚底江声转疾雷。  
堪笑书生轻性命，每逢险处更徘徊。  

陆游　嘉定巳巳立秋得膈上疾近寒露乃小愈  
独立溪桥看落晖，残芜漠漠蝶飞飞。  
从来泽国秋常晚，叹息衰翁已衲衣。  

陆游　嘉定巳巳立秋得膈上疾近寒露乃小愈  
今年病老遂难禁，二竖奔逃岂易寻。  
风雨三更僮仆睡，自持残烛检千金。  

陆游　嘉定巳巳立秋得膈上疾近寒露乃小愈  
穷销壮岁功名志，病过新秋赏咏时。  
自古世间如意少，天公宁肯为君私？  

陆游　嘉定巳巳立秋得膈上疾近寒露乃小愈  
小诗苦思凭谁赏，绿酒盈尊每独倾。  
老境情悰例如此，不须惆怅感余生。  

陆游　嘉定巳巳立秋得膈上疾近寒露乃小愈  
一枕鸟声残晓梦，半窗竹影弄新晴。  
屏深室暖秋垂老，粥美蔬香疾渐平。  

陆游　嘉定巳巳立秋得膈上疾近寒露乃小愈  
半饥半饱随时过，无客无书尽日闲。  
童子贪眠呼不省，狸奴恋暖去仍还。  

陆游　嘉定巳巳立秋得膈上疾近寒露乃小愈  
粥香可爱贫方觉，睡味无穷老始知。  
要识放翁真受用，大冠长剑只成痴。  

陆游　嘉定巳巳立秋得膈上疾近寒露乃小愈  
小诗闲淡如秋水，病後殊胜未病时。  
自翦矮牋誊断稿，不嫌墨浅字倾欹。  

陆游　嘉定巳巳立秋得膈上疾近寒露乃小愈  
八月吴中风露秋，子鹅可炙酒新簄。  
老人病愈乡闾喜，处处邀迎共献酬。  

陆游　嘉定巳巳立秋得膈上疾近寒露乃小愈  
清泉白米山家有，盐酪犹从小市求。  
寸步须扶本常事，细书妨读却闲愁。  

陆游　嘉定巳巳立秋得膈上疾近寒露乃小愈  
束书不观万事休，谁令识字惹闲愁？  
胸中作祟知何物，不是当年老督邮。  

陆游　嘉定巳巳立秋得膈上疾近寒露乃小愈  
客疾无根莫浪忧，今朝扫尽不容留。  
饭囊酒瓮非吾事，只贮千岩万壑秋。  

陆游　嘉泰辛酉八月四日雨後殊凄冷新雁已至夜复风雨不止是岁八月一日白  
残暑方炎忽痛摧，无情风雨亦奇哉！  
但嗟不为贫人计，未动秋砧雁已来。  

陆游　嘉泰辛酉八月四日雨後殊凄冷新雁已至夜复风雨不止是岁八月一日白  
仲秋四日雁横天，闭户垂帷意已便。  
方叹今年时候早，夜深风雨更凄然。  

陆游　嘉阳官舍奇石甚富散弃无领略者予始取作假山因名西斋曰小山堂为赋  
昔人何人爱岩壑，为山未成储荦确，  
散落支床压酒槽，大或专车小拳握。  
幽人邂逅为绝叹，修绠趣取寒泉濯，  
峭峰幽窦相吐吞，翠岭丹崖渺联络。  
石不能言意可解，问我胡为怜寂寞？  
人间兴废自有数，昔弃何伤今岂乐。  
斯言妙矣予则陋，敢对石友辞罚爵。  
为君宽作十日留，在眼便同真著脚。  

陆游　嘉阳绝无木犀偶得一枝戏作  
久客红尘不自怜，眼明初见广寒仙。  
只饶篱菊同时出，尚占江梅一著先。  
重露湿香幽径晓，斜阳烘蕊小窗妍。  
何人更与蒸沉水，金鸭华灯恼醉眠。  

陆游　嘉佑院观壁间文湖州墨竹  
石室先生笔有神，我来拂拭一酸辛。  
败墙惨澹欲无色，老气森严犹逼人。  
惯阅冰霜元耐久，耻随儿女更争春。  
纷纷可笑空摹拟，尔辈毫端万斛尘。  

陆游　嘉州守宅旧无後圃因农事之隙为种花筑亭观甫成而归戏作长句  
吾州山水西州冠，正欠雄楼并杰观。  
奇峰秀岭待弹压，明月清风须判断。  
三峨旧不到郡斋，创为诗人供几案。  
烟云舒卷水墨图，草木清红锦绣段。  
一时冠盖共登临，百年父老俱惊惋。  
萦回舞袖试弓弯，宛转歌声学珠贯。  
佳人蜂蝶争遶鬓，上客龙蛇看挥翰。  
寓公虽作一月留，梅发东湖归思乱。  
儿戏聊成此段奇，陈迹应留後人叹。  
明朝艇子诉平羌，却伴谪仙游汗漫。  

陆游　蛱蝶词  
蛱蝶子，去复来。  
草长齐腰花乱开。蜜蜂辛苦为人计，  
林莺百啭胡为哉？嗟尔蛱蝶独得意，  
飞来飞去无嫌猜。追花逐絮阑干角，  
人生安得如汝乐！  

陆游　甲辰中秋无月十七夜独皦然达旦  
老觉人间无一欣，穷阎扫轨谢纷纷。  
已凭白露洗明月，更遣清风收乱云。  
栖鹊拣枝寒未稳，断鸿呼伴远犹闻。  
病羸慵踏梧桐影，倚柱长吟夜向分。  

陆游　甲申雨  
老农十口传为古，春遇甲申常畏雨，  
风来东北云行西，雨势已成那得御。  
山阴泆湖二百岁，坐使膏腴成瘠卤。  
陂塘遗迹今悉存，叹息当官谁可语！  
甲申畏雨古亦然，湖之未废常丰年。  
小人那知古来事，不怨豪家惟怨天！  

陆游　甲午十一月十三夜梦右臂踊出一小剑长八九寸有光既觉犹微痛也  
少年学剑白猿翁，曾破浮生十岁功。  
玉具拄颐谁复许，蒯缑弹铗老犹穷。  
床头忽觉蛟龙吼，天上方惊牛斗空。  
此梦怪奇君记取，佩刀犹得世三公。  

陆游　甲寅元日予七十矣酒间作短歌示子侄辈  
我昔自蜀归，百年已过半。  
观棋未终局，回视斧柯烂。  
饱知山林乐，富贵何足换。  
退休失健决，正坐闇且懦。  
齿发日衰残，岁月难把玩。  
萧朱尚或隙，籍湜固宜畔。  
出门无一欣，抚事有三叹。  
新年遂七十，推敬媿里閈。  
眷眷惜兹夕，凛凛畏明旦。  
豁然忽大笑，愁若春冰泮。  
穷达真两忘，生死付一贯。  
清尊既潋灩，硕果亦璀璨。  
拥门纷鼓笛，上寿列童冠。  
老翁亦忘疲，起舞影零乱。  
不独夸痴顽，自足洗患难。  
投床判宿酲，美睡到日旰。  

陆游　甲子立春前二日作  
头风初愈喜身轻，书卷时开觉眼明。  
养熟犬鸡随坐起，性灵乌鹊报阴晴。  
韭菘飣餷春盘好，芝术簁和腊药成。  
自笑衰残杀风景，灯时不拟入重城。  

陆游　甲子晴  
今日甲子晴，秋稼始可言。  
老农喜相觅，随事具鸡豚。  
扫地设菅席，酌酒老瓦盆。  
耳热仰视天，何异倾金尊。  
牛羊散墟落，霁色满衡门。  
起舞属父老，勿恨此酒浑。  

陆游　甲子秋八月丙辰鸡初鸣时梦刘韶美示诗八篇高古可爱明旦作此诗志之  
韶美仙去三十年，一念及之常怅然。  
秋窗忽梦接颜色，万里老鹤归辽天。  
赠诗温其似玉瓒，我亦麤识关雎乱。  
建安黄初不足言，笔端直觉无秦汉。  

陆游　甲子秋八月偶思出游往往累日不能归或远至傍县凡得绝句十有二首杂  
啮雪犹能活窖中，侩牛亦可隐墙东。  
来归里社当知幸，万卷书边一老翁。  

陆游　甲子秋八月偶思出游往往累日不能归或远至傍县凡得绝句十有二首杂  
小儿缘天摘列宿，老子含饴弄稚孙。  
郊居得此岂不乐，无奈催租人打门。  

陆游　甲子秋八月偶思出游往往累日不能归或远至傍县凡得绝句十有二首杂  
早携书剑三随计，晚辱弓旌四造朝。  
心媿石帆山下叟，一生不识浙江潮。  

陆游　甲子秋八月偶思出游往往累日不能归或远至傍县凡得绝句十有二首杂  
筋骸未废宁为老，烟火犹通岂是贫？  
时跨一驴山县去，园丁野老尽相亲。  

陆游　甲子秋八月偶思出游往往累日不能归或远至傍县凡得绝句十有二首杂  
蓍囊药芨每随身，问病求占日日新。  
向道不能渠岂信，随宜酬答免违人。  

陆游　甲子秋八月偶思出游往往累日不能归或远至傍县凡得绝句十有二首杂  
药麤野老偏称效，诗浅山僧妄谓工。  
怀饼裹茶来问讯，不妨一笑寂寥中。  

陆游　甲子秋八月偶思出游往往累日不能归或远至傍县凡得绝句十有二首杂  
家居愈老厌拘缠，旅舍僧房意自便。  
乞菜作羹殊有味，借床小憩即成眠。  

陆游　甲子秋八月偶思出游往往累日不能归或远至傍县凡得绝句十有二首杂  
乡闾敬老意常勤，一味甘鲜必见分。  
大胾在前无箸食，始知富贵本浮云。  

陆游　甲子秋八月偶思出游往往累日不能归或远至傍县凡得绝句十有二首杂  
市楼嘈囋知丰岁，驿树轮囷傲早霜。  
六十年间凡几到，剩沽新酒对斜阳。  

陆游　甲子秋八月偶思出游往往累日不能归或远至傍县凡得绝句十有二首杂  
燂汤具浴僧窗暖，舂黍供炊旅甑香。  
自笑平生为客熟，关山千里一衣囊。  

陆游　甲子秋八月偶思出游往往累日不能归或远至傍县凡得绝句十有二首杂  
胡麻刈罢下荞初，引水家家灌晚蔬。  
但有茅檐随处好，渊明可独爱吾庐？  

陆游　甲子日晴  
泽国春多雨，阅月殊未止，  
皇天俄悔祸，畀以晴甲子。  
山川相炳焕，桑柘郁千里。  
垄麦行可获，吴蚕亦三起。  
床头醅瓮香，大杓泻浮蚁。  
醉醒日已晡，长歌识吾喜。  

陆游　甲子岁暮  
世间巧拙亦何施？万事难禁岁月移。  
迟死几时天有意，要令自悟不须师。  

陆游　甲子岁十月二十四日夜半梦遇故人於山水间饮酒赋诗既觉仅能记一二  
拂衣金马门，税驾石帆村。  
唤起华山梦，招回湘水魂。  
心亲频握手，目击欲忘言。  
最喜藤阴下，翛然共一樽。  

陆游　甲子岁十月二十四日夜半梦遇故人於山水间饮酒赋诗既觉仅能记一二  
小山绿曲涧，路断得藤阴。  
忽遇平生友，重论一片心。  
兴阑棋局散，意豁酒杯深。  
鸡唱俄惊觉，凄然泪满襟。  

陆游　甲子岁元日  
饮罢屠苏酒，真为八十翁。  
本忧绿直死，却喜坐诗穷。  
米贱知无盗，云霒又主丰。  
一箪那复虑，嬉笑伴儿童。  

陆游　假寐见海山异甚作小诗记之  
海如黛色深，浪作雪点溅；  
数峰黄金山，巉绝出水面。  
此非想与因，了了目中见。  
何时真往游？浮世付掣电。  

陆游　假日书事  
万里西来为一饥，坐曹日日汗沾衣。  
但嫌忧畏妨人乐，不恨疏慵与世违。  
雕槛迎阳花并发，画梁避雨燕双归。  
放怀始得闲中趣，下马何人又叩扉。  

陆游　假山拟宛陵先生体  
叠石作小山，埋瓮成小潭，  
旁为负薪径，中开钓鱼庵。  
谷声应钟鼓，波影倒松楠。  
借问此何许，恐是庐山南。  

陆游　假山小池  
鑿池容斛水，壘石效遥岑。  
鸟喜如相命，鱼惊忽自沉。  
风来生细籁，云度作微阴。  
便恐桃源近，无人与共寻。  

陆游　假山小池  
连获三峰寺，桃源一路分。  
池偷镜湖月，石带澳州云。  
鱼队深犹见，琴声静更闻。  
严幽林箐密，疑可下湘君。  

陆游　假中闭户终日偶得绝句  
雨声滴滴暮未已，苔晕重重寒更添。  
知是使君初睡起，清香一线透疏帘。  

陆游　假中闭户终日偶得绝句  
老夫昔是青城客，酒肉淋漓岂本心。  
还我山家本来面，数拳春笋荐孤斟。  

陆游　假中闭户终日偶得绝句  
官身常欠读书债，禄米不供沽酒资。  
剩喜今朝寂无事，焚香闲看玉溪诗。  

陆游　坚顽  
小市朝行药，明灯夜读书。  
虽殊带箭鹤，要是脱钩鱼。  
有饭已多矣，无衣亦晏如。  
坚顽君勿怪，岂失遂吾初。  

陆游　肩舆历湖桑堰东西过陈湾至陈让堰小市抵暮乃归  
堤远沙平草色匀，新晴喜得自由身。  
芋羹豆饭家家乐，桑眼榆条物物春。  
野店茶香迎倦客，市街犬熟傍行人。  
墙头妇女更相语，认到先生折角巾。  

陆游　肩舆历湖桑堰东西过陈湾至陈让堰小市抵暮乃归  
贪看西南一面山，不知信步到陈湾。  
未言散释经旬病，且要消磨半日闲。  
蔬陇过寒常郁郁，鸟声迎暖已关关。  
斜阳不为行人驻，十里钟来翠霭间。  

陆游　肩舆至湖桑埭  
篮舆随意出衡门，日已沉山野未昏。  
小市丛祠湖上路，短垣高柳埭西村。  
麦苗极目无闲土，塘水平堤失旧痕。  
明诏裕民闻屡下，老农何以报君恩？  

陆游　肩舆至石堰村  
偶上篮舆踏夕阳，醉魂困思两伥伥。  
涧薪旋拾供茶灶，诗稿初成寄药囊。  
村舍蓺麻驱鸟雀，牧童随草放牛羊。  
归来徙倚衡门久，始觉中春已日长。  

陆游　检旧诗偶见在蜀日江渎池醉归之篇怅然有感  
江渎池头烂醉归，青旗日晚插城扉。  
正驰玉勒冲红雨，又挟金丸伺翠衣。  
老境渐侵欢意尽，旧游欲说故人稀。  
凭高三叹君知否，倦鷁无风亦退飞。  

陆游　简傅十八官  
朋旧凋零尽，新交得隽人。  
文章谐律吕，议论足精神。  
甚欲邀联骑，无如困负薪。  
兰亭修禊近，为记永和春。  

陆游　简何同叔  
白发都门客，青灯夜雪时；  
尽捐尘世事，细看月湖诗。  
格律冰霜敌，襟怀猿鹤知。  
吾侪端後死，此事要深期。  

陆游　简湖中隐者  
十里隔天镜，一庵依翠屏。  
甘泉胜牛乳，灵药似人形。  
处处筇枝健，年年鬓色青。  
客星犹不作，肯应少微星！  

陆游　简湖中隐者  
夫子终年醉不醒，若为问我故丁宁？  
书因遣仆驮黄蘖，诗许登山斸茯苓。  
畴昔但知悲骥老，即今谁不羡鸿冥？  
清宵定许敲门否，拟问黄庭两卷经。  

陆游　简黎道士  
满箔吴蚕茧渐稠，四郊膏雨麦方秋。  
道人昔是茶山客，病叟新为药市游。  
耆旧凋零谁晤语，篇章璀璨尚风流。  
兰亭剡曲春光好，倘肯杷从弄钓舟。  

陆游　简邻里  
今年意味报君知，属疾虽频未苦衰。  
独坐空斋如自讼，小镌残俸类分司。  
闲撑野艇渔蓑湿，乱插山花醉帽欹。  
有兴行歌便终日，逢人那识我为谁。  

陆游　简南襯勤长老  
宦游处处是君恩，归去无期莫更论。  
眼正修行新有力，心空忧患已无根。  
钵盂分我云堂饭，拄杖敲君竹院门。  
屈宋向来堪一笑，故乡何恋更招魂？  

陆游　简僧求奏望山拄杖  
老病龙锺不自持，饱知藤杖可扶衰。  
明朝欲入天台去，试就高人乞一枝。  

陆游　简苏邵叟  
君家文献历十朝，魏公峨冕加金貂。  
孙支得君愈隽发，贵名突兀凌烟霄。  
居吴入蜀三十载，诸公孰能折简招。  
涧松意气极磊砢，天马毛骨何超遥。  
鼎来行卷十九首，缑山明月闻吹箫。  
沉香亭畔未须说，想见风雪上灞桥。  
老夫诵之群玉府，学士如堵不敢骄。  
尔来一编愈妙绝，粲若新霁瞻斗杓。  
出为龙首子何有，老穿豹尾我亦聊。  
湖边酒楼无十步，胸次懑懑思同浇。  

陆游　简苏训直判院庄器之贤良  
行尽天涯白发新，槿篱竹屋著闲身。  
读书达旦失衰病，食菜终年安贱贫。  
正使寄声无薛孟，不妨同里有荀陈。  
从今杖履时相过，花柳村村次第春。  

陆游　简谭德称监丞  
广都江上送舟行，泪洒春风别少城。  
冉冉几经新岁律，依依犹有旧交情。  
尘冠当挂弹何用，革带频移瘦自惊。  
剩欲约公风雨夜，一灯相对话平生。  

陆游　简谭德称排闷  
动舆骨相称山岩，自要闲游不避谗。  
锦里先生为老伴，玉霄散吏是头衔。  
探春苑路花篸帽，看月江楼酒满衫。  
惟恨题诗无逸气，媿君阵马与风帆。  
世事何知与愿违，十年高卧看群飞。  
猎围花市无人问，渔艇烟村有梦归。  
银烛焰长摇酒浪，宝刀佩稳压戎衣。  
君看白首寒窗客，侠气纵横亦未非。  

陆游　简邢德允  
邢子襟灵旧绝尘，尔来句法更清新。  
淡交喜得山栖友，杰作疑非火食人。  
岂但仆奴看屈子，直须涂改到生民。  
与君两世交情厚，剩欲灯前对角巾。  

陆游　简杨庭秀  
衮衮过白日，悠悠良自欺。  
未成千古事，易满百年期。  
黄卷闲多味，红尘老不宜。  
相逢又轻别，此恨定谁知？  

陆游　简章德茂  
殊方邂逅岂无缘，世事多乖复怅然。  
造物无情吾辈老，古人不死此心传。  
冷云黯黯朝横栈，红叶萧萧夜满船。  
个里约君同著句，不应输与灞桥边。  

陆游　翦牡丹感怀  
雨声点滴漏声残，短褐犹如二月寒。  
闭户自怜今伏老，联鞍谁记旧追欢？  
欲持藤榼沽春碧，自傍朱栏翦牡丹。  
不为挂冠方寂寞，宦游强半是祠官。  

陆游　见蜂采桧花偶作  
来禽海棠相续开，轻狂蛱蝶去还来。  
山蜂却是有风味，偏采桧花供蜜材。  

陆游　见鹊补巢戏作  
卧看衔枝鹊补巢，方知此老嬾堪嘲。  
山村四十余年住，未省曾添一把茅。  

陆游　见事  
流光莫恨去联翩，见事还疑胜昔年。  
细改新诗须枕上，少留剧饮待花前。  
阴阴竹坞安茶灶，浅浅苹汀著钓船。  
物外家风吾岂敢，散人名号亦充员。  

陆游　建安陈希周官海南为予致两拄杖其一促节竹其一桄榔也  
雨渍岚侵藓晕重，石砮楛矢正相同；  
取从万里鲸波路，来伴三山鹤发翁。  
雪上有时留醉草，花前随处打残红。  
化龙径去吾何憾，且与人间作岁丰。  

陆游　建安遣兴  
建安酒薄客愁浓，除却哦诗事事慵。  
不许今年头不白，城楼残角寺楼钟。  

陆游　建安遣兴  
锦城重到叹无期，忽忆书台步月时。  
白浪黏天鲛鳄横，梦中识路亦何为？  

陆游　建安遣兴  
今岁清诗欠百篇，强寻笔砚意茫然。  
秋风有句君知否，合在严光钓濑边。  

陆游　建安遣兴  
古今清绝沅湘路，卧想蒲帆十幅开。  
不是避人思远适，肺肝尘土要诗才。  

陆游　建安遣兴  
绿沈金锁少时狂，几过秋风古战场。  
梦里都忘闽峤远，万人鼓吹入平凉。  

陆游　建安遣兴  
刺虎腾身万目前，白袍溅血尚依然。  
圣时未用征辽将，虚老龙门一少年。  

陆游　建安雪  
建溪官茶天下绝，香味欲全须小雪。  
雪飞一片茶不忧，何况蔽空如舞鸥。  
银瓶铜碾春风里，不枉年来行万里。  
从渠荔子腴玉肤，自古难兼熊掌鱼。  

陆游　建宁重五  
霏微入户黄梅雨，磊落堆盘碧筒黍。  
病来一滴不饮酒，但嗅菖蒲作端午。  
人生忽忽东逝波，白头奈此节物何！  
去年已作归州客，今年建州更愁绝。  
归州猿吟鸟啼里，屈沱醉归诗满纸。  
即今忆此那可得，西望归州三叹息。  

陆游　建州绝无芡意颇思之戏作  
乡国鸡头卖早秋，绿荷红缕最风流。  
建安城里西风冷，白枣堆盘看却愁。  

陆游　剑池  
我壮喜学剑，十年客峨岷。  
毫发恐未尽，屠钓求隐沦。  
今年独何幸，见此度世人？  
夜深来较术，雷雨战江津。  

陆游　剑客行  
世无知剑人，太阿混凡铁。  
至宝弃泥沙，光景终不灭。  
一朝斩长鲸，海水赤三月。  
隐见天地间，变化岂易测。  
国家未灭胡，臣子同此责。  
浪迹潜山海，岁晚得剑客。  
酒酣脱匕首，白刃明霜雪。  
夜半报雠归，斑斑腥带血。  
细雠何足问，大耻同愤切。  
臣位虽卑贱，臣身可屠裂。  
誓当函胡首，再拜奏北阙。  
逃去变姓名，山中餐玉屑。  

陆游　剑客行  
我友剑侠非常人，袖中青蛇生细鳞。  
腾空顷刻已千里，手决风云惊鬼神。  
荆轲专诸何足数，正昼入燕诛逆虏。  
一身独报万国雠，归告昌陵泪如雨。  

陆游　剑门城北回望剑关诸峰青入云汉感蜀亡事慨然有赋  
自昔英雄有屈信，危机变化亦逡巡。  
阴平穷寇非难御，如此江山坐付人。  

陆游　剑门道中遇微雨  
衣上征尘杂酒痕，远游无处不消魂。  
此身合是诗人未？细雨骑驴入剑门。  

陆游　剑门关  
剑门天设险，北乡控函秦。  
客主固殊势，存亡终在人。  
栈云寒欲雨，关柳暗知春。  
羁客垂垂老，凭高一怆神。  

陆游　洊饥之余复苦久雨感叹有作  
道傍襁负去何之？积雨仍愁麦不支。  
为国忧民空激烈，杀身报主已差池。  
属餍糠麧犹多愧，徙倚柴荆只自悲。  
十载西游无恶岁，羡他岷下足蹲鸱。  

陆游　涧松  
药出山来为小草，楸成树後困长藤。  
涧松郁郁何劳叹，却是人间奈废兴。  

陆游　江北庄取米到作饭香甚有感  
我昔从戎清渭侧，散关嵯峨下临贼，  
铁衣上马蹴坚冰，有时三日不火食，  
山荞畲粟杂沙碜，黑黍黄穈如土色，  
飞霜掠面寒压指，一寸赤心惟报国。  
即今归卧稽山下，眼昏臂弱衰境逼，  
新粳炊饭香出甑，风餐涧饮何曾识？  
我岂农家志饱暖，闭户惟思事耕织；  
征辽诏下倘可期，盾鼻犹堪试残墨。  

陆游　江村  
江村连夜有飞霜，柿正丹时橘半黄。  
转枕却寻惊断梦，拨炉偶见爇残香。  
医无绝艺空三易，死与浮生已两忘。  
拈得一书还嬾看，卧听孙子诵琅琅。  

陆游　江村  
江村一雨喜尘清，隐隐雷车意未平。  
莽苍郊原来暮色，飕飀林壑起秋声。  
书希简古终难近，诗慕雄浑苦未成。  
白首愈悲知我少，从今一技不须名。  

陆游　江村  
误著儒冠不更论，白头且喜卧江村。  
林深栖鸟逐更噪，埭近过舟终夜喧。  
病起日惟翻断简，愁来时亦倒清尊。  
自嫌未绝知闻处，尚有僧敲月下门。  

陆游　江村初夏  
紫葚狼藉桑林下，石榴一枝红可把。  
江村夏浅暑犹薄，农事方兴人满野。  
连云麦熟新食面，小裹荷香初卖鮳。  
苹洲蓬艇疾如鸟，沙路芒鞋健如马。  
君看早朝尘扑面，岂胜春耕泥没踝。  
为农世世乐有余，寄语儿曹勿轻舍。  

陆游　江村道中书触目  
短篱曲曲对开门，修竹阴阴不见村。  
别浦回潮鱼沪密，孤舟春近雁沙温。  
路逢行客时交辔，店卖新醅一举樽。  
忽过乱山幽绝处，恍如白帝到东屯。  

陆游　江东韩漕曦道寄杨庭秀所赠诗来求同赋作此寄之  
三朝巍巍韩侍中，烂然彝鼎书元功。  
西戎北狄问安否，九州万里涵春风。  
子孙继踵皆将相，我犹及拜西枢公。  
顾怜通家略贵贱，劳问教诲均儿童。  
西枢有孙又奇伟，凛然太华摩苍穹。  
小试玉节江西东，文书如海到手空；  
政成蒲鞭亦不用，地上钱流仓粟红。  
君持此手上廊庙，折冲御侮知从容，  
桑乾不劳尺箠下，榆关正可丸泥封。  
却归故里访遗老，应记山阴九十翁。  

陆游　江渎池纳凉  
雨过荒池藻荇香，月明如水浸胡床。  
天公作意怜羁客，乞与今年一夏凉。  

陆游　江渎池醉归马上作  
久住西州似宿缘，笙歌丛里著华颠。  
每嗟相见多生客，却忆初来尚少年。  
迎马绿杨争拂帽，满街丹荔不论钱。  
浮生何处非羁旅，休问东吴万里船。  

陆游　江干  
霜晴忽念到江干，小蹇羸童路已乾。  
骨相岂能当富贵？鬓毛聊喜耐悲欢。  
客途冬暖衣裘薄，村市年丰酒醆宽。  
残腊即今无十日，剩求芹蓼助春盘。  

陆游　江郊  
白草江郊暮，青帘野店秋。  
喧呼估船客，嵬峨饮家流。  
老岂题桥柱，愁惟倚寺楼，  
更伤昏涩眼，烟际数归牛。  

陆游　江陵道中作  
山川杂吴楚，气候接秋冬。  
水落鱼可拾，霜清裘欲重。  
乡遥归梦短，酒薄客愁浓。  
白帝何时到，高吟酹卧龙。  

陆游　江楼  
急雨洗残瘴，江边闲倚楼。  
日依平野没，水带断槎流。  
捣纸荒村晚，呼牛古巷秋。  
腐儒忧国意，此际入搔头。  

陆游　江楼吹笛饮酒大醉中作  
世言九州外，复有大九州。  
此言果不虚，仅可容吾愁。  
许愁亦当有许酒，吾酒酿尽银河流。  
酌之万斛玻璃舟，酣宴五城十二楼。  
天为碧罗幕，月作白玉钩;  
织女织庆云，裁成五色裘。  
披裘对酒难为客，长揖北辰相献酬。  
一饮五百年，一醉三千秋。  
却驾白风骖斑蚢，下与麻姑戏玄洲。  
锦江吹笛余一念，再过剑南应小留。  

陆游　江楼次前辈韵  
一日千回上庭树，城南尚记嬉游处。  
俯仰人间八十年，镜中未许朱颜去。  
甲第侵云多贵人，朝回扑帽软红麈。  
江楼月夜吹长笛，谁似侬家不负身？  

陆游　江楼夜望  
江楼百尺倚高寒，上尽危梯宇宙宽。  
秋近渐看河落角，天回更觉斗阑干。  
茫茫浦口烟帆远，坎坎城头漏鼓残。  
要得故人同蹑屐，一尊相属话悲欢。  

陆游　江楼醉中作曳策  
淋漓百榼宴江楼，秉烛挥毫气尚遒。  
天上但闻星主酒，人间宁有地埋忧。  
生希李广名飞将，死慕刘伶赠醉侯。  
戏语佳人频一笑，锦城已是六年留。  

陆游　江路  
江路最初程，飘然两屦轻。  
少留云际宿，徐待月明行。  
雁起平沙影，泉轻断岸声。  
谁知游剡兴，不减上青城？  

陆游　江路见杏花  
我行浣花村，红杏红於染，  
数树照南陂，一林藏北崦。  
虽惭岭梅高，繁丽岂易贬。  
雨丝飞复止，云叶低未敛；  
似嫌风日紧，护此燕脂点。  
身闲得纵观，无语吾所歉。  

陆游　江上  
禹会桥头江渺然，隔江村店起孤烟。  
冷云垂野雪方作，断雁叫群人未眠。  
万里漂流归故国，一生蹭蹬付苍天。  
暮年尚欲师周孔，未遽长斋绣佛前。  

陆游　江上  
江上霜寒透客衣，闭窗羸卧不支持。  
羁孤形影真相吊，衰飒头颅已可知。  
潦缩稳经行雨峡，竹疏剩见挂猿枝。  
清樽可置须勤醉，莫望功名老大时。  

陆游　江上对酒作  
把酒不能饮，苦泪滴酒觞，  
醉酒蜀江中，和泪下荆扬。  
楼橹压湓口，山川蟠武昌。  
石头与锺阜，南望郁苍苍。  
戈船破浪飞，铁骑射日光。  
胡来即送死，讵能犯金汤。  
汴洛我旧都，燕赵我旧疆。  
请书一尺檄，为国平胡羌。  

陆游　江上观月  
暗浪冲舟鼞鞈声，夷陵城下正三更。  
十分倾酒禁风力，一点无云祟月明。  
久坐不知衣露湿，浩歌时有水禽惊。  
诗成莫驾长鲸去，自是虚皇白玉京。  

陆游　江上梅花  
老年乐事少关身，犹喜尊前见玉人。  
岂是凄凉偏薄命，自缘纤瘦不禁春。  
娟娟月上明江练，黯黯天低糁玉尘。  
绝涧断桥幽独处，护持应有主林神。  

陆游　江上散步寻梅偶得三绝句  
小园风月不多宽，一树梅花开未残。  
剥啄敲门嫌特地，缓拖藤杖隔篱看。  

陆游　江上散步寻梅偶得三绝句  
钟残小院欲消魂，漠漠幽香伴月痕。  
江上人家应胜此，明朝更出小南门。  

陆游　江上散步寻梅偶得三绝句  
小南门外野人家，短短疏篱练白沙。  
红稻不须鹦鹉啄，清霜催放两三花。  

陆游　江亭  
野市逢虚日，江亭候暮潮。  
虫号霜後草，人立雨中桥。  
病骨羸将折，残魂黯欲消。  
无心作村醉，酒旆苦相招。  

陆游　江亭  
千载涛江上，书生诵所闻。  
铸形尊越蠡，抉眼悼荆员。  
高鸟冲烟没，轻舟压浪分。  
何由从此逝，挥手谢诸君。  

陆游　江亭  
旅食京华兴已阑，喜扶衰惫出重关。  
江波蘸岸绿堪染，山色迎人秀可餐。  
濠上观鱼非至乐，管中窥豹岂全斑？  
此行便问天台路，剩采灵芝换病颜。  

陆游　江亭冬望  
霜落江清水见鱼，偶来徙倚草亭孤。  
云天黯淡常如晚，烟树微茫直欲无。  
下泽乘车终碌碌，上方请剑漫区区。  
拟将疏逸消豪气，寻罢酒徒寻猎徒。  

陆游　江亭晚思  
本自无闲况有忙，远坊兀兀送年光。  
太空不碍云舒卷，高枕宁论梦短长。  
山破霁烟千万叠，鸟横潮浦两三行。  
年来自笑诗情减，愁绝奚奴古锦囊。  

陆游　江头十日雨  
江头十日雨，雨止春已尽。  
残红如扫空，草木皆绿润。  
村墟樱笋闹，节物团粽近。  
可怜笠泽翁，百忧集双鬓。  
赋诗空自清，学道了不进。  
林间一瓯茶，晤语君勿吝。  

陆游　江夏与章冠之遇别後寄赠  
骑鹤仙人不可呼，一樽犹得与君俱。  
未应湖海无豪士，长恨乾坤有腐儒。  
壮岁光阴随手过，晚途衰病要人扶。  
凄凉江夏秋风里，况见新丰旧酒徒。  

陆游　江月歌  
放翁平生一钓船，秋水未落江渺然。  
露洗玉宇清无烟，月轮徐行万里天。  
人间声利何足捐，浩歌看月冷不眠。  
孤鹤掠水来翩翩，似欲驾我从此仙。  
我寓红尘今几年？俛首缰锁常自怜。  
乐哉挥手过月边，西风未凋玉井莲。  

陆游　姜总管自筑墓舍名茧庵求诗  
君不见赘翁退隐真皇时，茧室遗名星日垂，  
虽无豪士千车送，不媿高人一锸随。  
又不见贞观故人有王显，抵老摧颓不作茧，  
一时戏语今尚传。人生穷达谁能免？  
茧庵知君出游戏，寿过期颐乃常事。  
青松手种三千本，会看半空翻鼓吹。  
人老则衰君不然，快泻玉船鲸吸川。  
钓璜远祖应相似，八十方为筮仕年。  

陆游　将赴官夔府书怀  
病夫喜山泽，抗志自年少。  
有时缘龟饥，妄出丐鹤料。  
亦尝厕朝绅，退懦每自笑。  
正如怯酒人，虽爱不敢釂。  
一从南昌免，五岁嗟不调。  
朝廷每哀矜，幕府误辟召。  
终然歛孤迹，万里游绝徼。  
民风杂莫徭，封域近无诏。  
凄凉黄魔宫，峭绝白帝庙。  
又尝闻此邦，野陋可嘲诮。  
通衢舞竹枝，谯门对山烧。  
浮生一梦耳，何者可庆吊？  
但愁瘿累累，把镜羞自照。  

陆游　将进酒  
我欲挽住北斗杓，常指苍龙无动摇，  
春风日夜吹草木，只有荣盛无时凋。  
我欲划断日行道，阳乌当空月杲杲，  
非惟四海常不夜，亦使人生失衰老。  
如山积麴高崔嵬，大江酿作蒲萄醅，  
颓然一醉三千杯，借问白发何从来！  

陆游　将军行  
将军入奏平燕策，持笏榻前亲指画；  
天山热海在目中，下殿即日名烜赫。  
驰出都门雪初霁，直过黄河冰未坼。  
绣旗方掠桑乾渡，羽檄已入金台陌。  
勇士如鹰健欲飞，孱王似兔何劳搦。  
戎服押俘献庙社，正衙第赏颁诏册。  
端门赐醫天下庆，御觞尚恨沧溟迮。  
从来文吏喜相轻，聊遣濡毫书竹帛。  

陆游　将离江陵  
暮暮过渡头，旦旦走堤上。  
舟人与关吏，见熟识颜状。  
痴顽久不去，常恐遭诮让。  
昨日倒樯干，今日联百丈。  
买薪备雨雪，储米满瓶盎。  
明当遂去此，障袂先侧望。  
即日孟冬月，波涛幸非壮。  
潦收出奇石，雾卷见叠嶂。  
地巑多崎岖，峡束少平旷。  
从来乐山水，临老愈跌宕。  
皇天怜其狂，择地令自放。  
山花白似雪，江水绿於酿。  
竹枝本楚些，妙句寄凄怆。  
何当出清诗，千古续遗唱。  

陆游　将入闽夜行之云门  
东骛并偏门，篮舆兀睡昏。  
纺灯穿壁罅，吠犬闯篱根。  
久客悲行役，清愁怯梦魂。  
余生犹几出，回首付乾坤。  

陆游　将之荣州取道青城  
倚天山作海涛倾，看遍人间两赤城。  
自笑年年随宦牒，不如处处得闲行。  
草痕沙际犹余绿，枫叶霜余已带趚。  
归去还堪吒儿辈，锦囊三十六峥嵘。  

陆游　将至金陵先寄献刘留守  
梁益羁游道阻长，见公便觉意差强。  
别都王气半空紫，大将牙旗三丈黄。  
江面水军飞海鹘，帐前羽箭射天狼。  
归来要了浯溪颂，莫笑狂生老更狂。  

陆游　将至京口  
卧听金山古寺锺，三巴昨梦已成空。  
船头坎坎回帆鼓，旗尾舒舒下水风。  
城角危楼晴霭碧，林间双塔夕阳红。  
铜瓶愁汲中{左氵右霝}水，不见茶山九十翁！  

陆游　讲学  
迁善以美身，讲学以尽性，  
能为可行尔，用舍固有命。  
天方斫斯文，鲁叟虚历聘。  
黎元则可哀，穷死吾何病！  

陆游　降魔  
老阅人间久，曾降百万魔。  
悲忧诚害性，喜悦亦伤和。  
省事常须勉，忘怀得最多。  
当年未知此，无奈月明何！  

陆游　郊居  
郊居本宴如，触事自多感。  
况当摇落时，云重天惨惨。  
路穷非通途，地偏无远览。  
残芜连古道，槁叶满幽坎。  
老来厌了了，万事付黮闇。  
地炉炽生柴，唤客烹荠糁。  

陆游　郊居  
平生万事不容求，惟有郊居志已酬。  
更漏远城鸡唱晓，岁时无历叶知秋。  
潮生小舫行收荻，月落长歌起饭牛。  
已作幸民仍醉死，人间毁誉判悠悠。  

陆游　郊居  
索米官仓例坐愚，东方未可戏侏儒。  
行藏要付他年看，富贵真堪一笑无。  
等死不过赊岁月，长闲勿更问妻孥。  
狂豪尽道非平昔，老胆轮囷尚满躯。  

陆游　郊行  
小雨东郊气象新，萧萧清吹爽衣巾。  
并溪密竹巧藏寺，爽道新麻高没人。  
老厌簿书愁欲睡，病疏杯酌渴生尘。  
桐君山路无多远，元自知津莫问津。  

陆游　郊行  
凄风吹雨过江城，缓策羸骖并水行。  
古路初惊秋叶堕，荒郊已放候虫鸣。  
壮心耿耿人谁识？往事悠悠恨未平。  
斜日半竿羌笛怨，西陵寂寞又潮生。  

陆游　郊行  
春郊无处不堪行，满路人家笑语声。  
卖剑买牛知盗息，乞浆得酒喜时平。  
西村日落川云暝，东岭虹收海气清。  
农事方兴戒游惰，为君来往主齐盟。  

陆游　郊行  
山色扫石黛，江流涨麴尘。  
春晴不终日，老病动经旬。  
竹密有啼鸟，村深多醉人。  
东阡与南陌，处处寄闲身。  

陆游　郊行夜归书触目  
老翁病起厌端居，随意东西不问途。  
霜野草枯鹰欲下，江天云湿雁相呼。  
空垣破灶逃租屋，青幔红灯卖酒炉。  
未畏还家踏泥潦，园丁持炬小儿扶。  

陆游　郊行夜归有感  
小市歌呼散，幽人悄独行。  
断鸿沙际冷，重露草根明。  
信古痴常绝，酬恩命本轻。  
还家掩屏卧，衰涕浩纵横。  

陆游　节物  
节物犹关老病身，乡傩佛粥一年新。  
檐间百舌还多事，探借园林十日春。  

陆游　结茅  
结茆湖曲两三间，客少柴荆尽日关。  
插架图书娱晚暮，满滩鸥鹭伴清闲。  
壁龛吴晋千年字，窗纳秦稽万叠山。  
自怪坚顽推不倒，时来临水照苍颜。  

陆游　婕妤怨  
妾昔初去家，邻里持车箱，  
共祝善事主，门户望宠光。  
一入未央宫，顾盼偶非常，  
稚齿不虑患，倾身保专房，  
燕婉承恩泽，但言日月长。  
岂知辞玉陛，翩若叶陨霜。  
永巷虽放弃，犹虑重谤伤。  
悔不侍宴时，一夕称千觞。  
妾心剖如丹，妾骨朽亦香。  
後身作羽林，为国死封疆。  

陆游　解嘲  
一壑栖迟久，多生习气消。  
行藏无媿怍，梦觉两逍遥。  
倩鹤传山信，疏泉洗药苗。  
晚来幽兴极，乘月过溪桥。  

陆游　解嘲  
我生学语即耽书，万卷纵横眼欲枯。  
莫道终身作鱼蠹，尔来书外有工夫。  

陆游　解嘲  
心如顽石忘荣辱，身似孤云任去留。  
酒瓮饭囊君勿诮，也胜满腹贮闲愁。  

陆游　戒杀  
物生天地间，同此一太虚，  
林林各自植，但坐形骸拘；  
日夜相残杀，曾不置斯须，  
皮毛备裘褐，膏血资甘腴。  
鸡鹜羊彘辈，尚食稗与刍；  
飞潜何预汝，祸乃及禽鱼。  
豺虎之害人，亦为饥所驱；  
汝顾不自省，何暇议彼欤？  
又于人类中，各私六尺躯，  
方其忿怒时，流血视若无。  
我欲反其源，默观受气初，  
梃刃之所加，惨若在我肤。  
朝饭一釜豆，暮饭一杯蔬，  
扪腹茆檐下，陶然欢有余。  

陆游　戒杀  
郊居去市远，猪羊稀入馔。  
既畜鸡鹜群，复利鱼蟹贱。  
暴殄非所安，击鲜况亲见。  
那得屠杀业，为客美殽膳？  
余年尚有几，过日如露电。  
岂无园中蔬，敬奉君子宴。  

陆游　戒言  
饶舌忧患始，铭膺勤戒深。  
谈空摩诘默，对酒子光瘖。  
久已忘齐语，何尝解越吟。  
悠然嫌未足，更抚绝弦琴。  

陆游　今年开岁三日上元三夕立春人日皆大晴  
今岁晴和历岁无，江城歌舞溢通衢。  
天心只向人心卜，不用殷懃问紫姑。  

陆游　今年立冬後菊方盛开小饮  
胡床移就菊花畦，饮具酸寒手自携。  
野实似丹仍似漆，村醪如蜜复如齑。  
传芳那解烹羊脚，破戒犹惭擘蟹脐。  
一醉又驱黄犊出，冬晴正要饱耕犁。  

陆游　今日史课偶少暇戏作五字  
仲夏入都门，堂瓦忽已霜。  
史馆方抡才，我亦厕其傍。  
三日败一笔，手胝视芒芒，  
吏来督日程，炙冷不及尝。  
今辰偶少静，扫地欲焚香，  
市声塞我门，驺呼过我墙。  
鄙性不耐喧，戃恥意欲狂。  
天生两穷耳，只堪听啼蟩。  

陆游　今岁六月望後一日立秋故比常年凉意差早  
九衢车马困炎曦，正是山中散发时。  
秋近梧桐已摇落，阴生蟋蟀最先知。  
稻陂水白宁忧旱？灶突烟青幸续炊。  
谁谓吾庐太岑寂，茶瓜亦有野人期。  

陆游　今岁游花泾差晚戏作  
满地残红点绿苔，花泾弭棹小裴回。  
春风又作　　别，老病无端衮衮来。  
亦悟百穷缘肮脏，终羞万事学低摧。  
吾文自欲忘忧耳，那博人间水一杯。  

陆游　金错刀行  
黄金错刀白玉装，夜穿窗扉出光芒。  
丈夫五十功未立，提刀独立顾八荒。  
京华结交尽奇士，意气相期共生死。  
千年史策耻无名，一片丹心报天子。  
尔来从军天汉滨，南山晓雪玉嶙峋。  
呜呼！楚虽三户能亡秦，  
岂有堂堂中国空无人！  

陆游　金丹  
子有金丹链即成，人人各自具长生。  
施行要使俗仁寿，收歛犹能心太平。  
剧饮似鲸身不倦，细书如螘眼常明。  
更余一事君难学，富贵真同涕唾轻。  

陆游　金牛道中遇寒食  
乍换春衫一倍轻，况逢寒食十分晴。  
莺穿驿树惺惚语，马过溪桥蹀躞行。  
画柱彩绳喧笑乐，艳妆丽服角鲜明。  
谁知此日金牛道，非复当时铁马声。  

陆游　金山观日出  
系船浮玉山，清晨得奇观。  
日轮擘水出，始觉江面宽。  
遥波蹙红鳞，翠霭开金盘，  
光彩射楼塔，丹碧浮云端。  
诗人窘笔力，但咏秋月寒。  
何当罗浮望，涌海夜未阑。  

陆游　金溪道中  
云闇苦竹市，雨来乌石冈。  
驾犁双犊健，{苘口换加}茧一村香。  
天地君恩重，风埃吏责忙。  
敢辞坡路滑，且领笋舆凉。  

陆游　锦亭  
天公为我齿颊计，遣饫黄甘与丹荔；  
又怜狂眼老更狂，令看广陵芍药蜀海棠。  
周行万里逐所乐，天公於我元不薄。  
贵人不出长安城，宝带华缨真汝缚。  
乐哉今从石湖公，大度不计聋丞聋。  
夜宴新亭海棠底，红云倒吸玻璃锺。  
琵琶弦繁腰鼓急，盘凤舞衫香雾湿。  
春醪凸盏烛光摇，素月中天花影立。  
游人如云环玉帐，诗未落纸先传唱。  
此邦句律方一新，凤阁舍人今有样。  

陆游　近村  
家居每思出，出亦无与游。  
江山岂不佳，乃复生我愁。  
不如适近村，家家业农畴。  
深巷鸣鸡犬，长陂下羊牛。  
枣熟稻当获，桑落酒可簄。  
宁无宾祭须，柿栗良易求。  
医翁日过门，得药疾自瘳。  
婚嫁不出村，百世加绸缪。  
我来每绝叹，恨不终岁留。  
人生正应尔，底事须王侯！  

陆游　近村  
去去柴车十里中，竹林密处路才通。  
渐闻水磑知村近，遥望禾囷喜岁丰。  
渔艇往来春浪碧，人家高下夕阳红。  
百钱又向旗亭醉，自笑吾生亦未穷。  

陆游　近村民舍小饮  
秋风吹细雨，萧然濯炎炽。  
老夫疾顿平，甘食仍熟寐。  
春物财几何，摇落已复至。  
昔人喻死生，谓若屈伸臂。  
愚公顾不灵，白首没荣利；  
嗟予幸学道，了此直差易。  
三拜散人号，退志获早遂。  
弦歌万二千，尽力不能祟。  
瘦驴骨可数，渺渺入空翠；  
霜蟹初把螯，丝蓴小添豉。  
平生笑巨君，老啮乾肉糽。  
异味幸满前，万事付一醉。  
