---
title: 第10部分
index: true
icon: editor
order: 10
category:
  - 诗藏
  - 诗集
  - 全宋诗
tag:
  - 佚名
---

范崇　句  
川源通汉沔，舟楫下潇湘。  

范端臣　半山亭  
窈窕转岩腹，划然见孤亭。  
横分树矗矗，下枕溪冷冷。  
日暮人迹绝，犹闻樵斧声。  

范端臣　藏春园  
园径萧条草树荒，半山林影净回塘。  
墙根绕荠春还近，亭角舒梅暖自香。  
两鬓斜知随节改，百忧差喜得身强。  
寻诗问酒追豪胜，且送残年入醉乡。  

范端臣　城南塔院  
青天寥廓地输囷，云海苍茫万里春。  
渺渺江风吹不断，塔中人与太虚邻。  

范端臣　此君轩  
主人结屋清溪侧，对敞轩扉幽更僻。  
自怜桃李涴尘泥，故植琅玕对丛碧。  
只今俗子纷廛阓，铜臭熏天夸侈极。  
曲眉皓具宴华堂，嫚绿妖红醉春色。  
争如此处是潇洒，左右牙签散图籍。  
暑风韵玉脱豹胎，凉月影金交兎魄。  

范端臣　登钓台  
此地有天险，双台千仞岗。  
眼宽知世窄，皇极便神伤。  
惨澹诸峰立，萦纡一水长。  
振衣怀古罢，新句入斜阳。  

范端臣　冬日寓宝惠教寺  
观书倦棐几，理策开逢门。  
萦纡竹溪步，迤逦僧家园。  
云容酿密雪，烟景收残暾。  
人语野桥店，鸟鸣桑柘村。  
山深古殿閟，涧曲回流喧。  
松桂不改色，梅蕊亦已繁。  
久厌城市卑，愈觉山林尊。  
归途偶成咏，所乐非所言。  

范端臣　洞桥  
桥边十丈水，折干余风霆。  
桥下一泓水，冷然照吾缨。  
世故暂如失，兹山得深行。  

范端臣　鹅湖山  
缭垣千尺秀峰环，台殿参差杳霭间。  
更借西湖一千顷，为君题作小孤山。  

范端臣　怪石  
人间足安危，顷刻异候状。  
唯应山中石，不爱客尘障。  
搜奇贮元龙，飞云劳鲁望。  

范端臣　岭南鞭春  
一辞湖上月，三见岭南春。  
怪鸟呼如鬼，痴猿立似人。  
蛮商通海舶，渔户杂江滨。  
尚有鞭牛扑，纷拿起路尘。  

范端臣　石磴  
短策将我影，照尽山前溪。  
夤缘入风磴，历览穷攀跻。  
不须剪梧桐，自倚青冥梯。  

范端臣　题灵洞路  
傍溪多立石，迳转特勾衣。  
云兼晚色至，叶带秋声飞。  
孤鹭忽惊去，片云明残晖。  

范端臣　题密山寺壁  
篱落邻林麓，江湾应霭烟。  
乌鸦依野屋，独鹿度平田。  
孤阁高竿隔，篮棂绿柳连。  
僧栖心象息，游衍亦夤缘。  

范端臣　题游叫岩  
溪心碛石圆如磨，岩腹精庐冷似冰。  
弭楫来游冲夜雨，翛然一叟对孤僧。  

范端臣　天池泉  
天然水泓洞，不涸亦不涌。  
纷披石苔静，掩翳寒茗拥。  
微风不生波，金刹影时动。  

范端臣　挽龙图待制徐良能墓  
少日蜚声竦白袍，暮年策足上青霄。  
功名略已追前辈，事业真堪托后凋。  
谏草半焚烟寂寂，琐窗一梦夜寥寥。  
古塘原上谁行路，只有哀笳引葬箫。  

范端臣　喜智者华藏二禅老到宝惠  
云窗井盥石潭冷，雪屋对吟山叶红。  
我欲径寻莲社去，莫将归目挂飞鸿。  

范端臣　下洞  
孤烟灵洞远，未羡三茅山。  
柏子得妙见，梅花有奇攀。  
虽无金碧丽，高士昔所关。  

范端臣　新嫁别  
雘家新妇谁家女，昨日嫁来今日去。  
徘徊欲去呼问之，何乃遽遭姑舅怒。  
妇欲致词先泪雨，妾在村东年十五。  
长成只待嫁良人，不识人间离别苦。  
妾从五岁遭乱离，频年况逢年凶饥。  
母躬蚕桑父锄犁，耕无余粮织无衣。  
十年辛苦寸粒积，倒箧倾囊资女适。  
岂知薄命嫁良人，招得偷儿夜穿壁。  
晓看奁橐无余遗，罗绮不见空泪垂。  
公姑忌妾遣妾去，欢意翻成长别离。  
公姑遣妾妾难住，出门惘失来时路。  
不恨良媒恨妾身，生离不为夫征戍。  
我闻此语长嗟咨，谁知贼遣人分离。  
抚人捕贼官乃职，纵贼不捕官何为。  

范端臣　秀野亭  
乞得天公五亩香，暂抛手板着纶巾。  
搴花露粉频沾袖，洗竹山光忽傍人。  
金点流莺田幂幂，雪翘幽鹭水粼粼。  
尊前无地栖荣辱，秀野亭中自在身。  

范端臣　秀野亭  
不敢寻诗怕雨催，须知挈榼为春来。  
天公未放阳乌出，坐客何妨笑脸开。  
寒食花光犹照眼，乱山云气欲侵罍。  
黄昏数点池南雨，似惜香尘逐马回。  

范端臣　又仙山行  
仙山仙山郁嵯峨，紫烟氤氲生绿波。  
飞琼玉楼不知处，杂佩丁珰隔烟语。  
三青山鸟去不来，六龙落日只衔哀。  
呼声嗷嗷动天地，老蛟吹涎海波沸。  

范端杲　香山塔院  
招提登览处，野客兴偏浓。  
路入千层翠，窗涵万垒峰。  
溪声来小院，云影落长松。  
幸对老僧榻，焚香话苦空。  

范端杲　秀野亭  
高着春山最蔚蓝，截然屹立白云端。  
小亭为爱依青壁，野色当窗指点看。  

范端杲　游宝惠寺山  
不到兹山久，寒梅又著花。  
白烟丛古木，乌鹊倚枯槎。  
路转冲危石，泉流涨浅沙。  
不堪回首处，樵唱起呕哑。  

范讽　句  
惟有南山与君眼，相逢不改旧时情。  

范讽　题鼎州甘泉寺  
平仲酌泉回北望，谓之礼佛向南行。  
烟岚翠锁门前路，转使高僧厌宠荣。  

范杲　寄宣议大师英公  
西游久不得师书，睹物相思展篆图。  
情厚未忘莲社约，分深曾伴橘洲居。  
青云作阵宜长卧，白酒资吟莫破除。  
见说近来挥彩笔，字皆飞动有功夫。  

范杲　句  
千里版图来浙右，一声金鼓下河东。  

范公　省谒观文之茔留题  
先帝龙飞第一年，囊封夜半达甘泉。  
朝来急召明光殿，谠论能回不夜天。  
遐想神□今已远，永怀帝德浩无边。  
他时信史传遗事，悟主应□数百篇。  
赞书褒显下重泉，嗣圣初临建武年。  
河洛图书光似日，商周盘诰远如天。  
孤墓岂意留空谷，直意犹能御二边。  
彷佛音尘如在目，遗风雅颂纪新篇。  

范季随　南源寺  
懒逐儿曹载酒行，朼来萧寺作清明。  
江湖万里此身健，风雨一春今日晴。  
露地野花双戏蝶，并湖烟树独啼莺。  
挂冠神武何时见，只合深藏讳姓名。  

范季随父　寄范季随  
万里投殊俗，余生老一丘。  
常怜子之秀，能慰此生愁。  
只欲连墙住，胡为下邑留。  
黄尘诗思尽，乞与四山秋。  

范洁　鹿苑禅寺  
晋远风流八百年，虎溪无复社中贤。  
爱斯吐月吞风屋，有此开花结子莲。  
直使渊明通耿介，亦教灵运费攀援。  
知师戒洁方投社，欲对松窗设榻眠。  

范浚　避盗泊舟武康远光亭下与同行分和杜工部诗伤秋及宿江边阁二首  
带郭人烟少，通村径路微。  
水光浮栋宇，野色动窗扉。  
小树无重数，前山不合围。  
艰危邻虎窟，奔迫诡牛衣。  
白舫意何适，丹枫看即稀。  
西园小茅屋，知复几时归。  

范浚　避盗泊舟武康远光亭下与同行分和杜工部诗伤秋及宿江边阁二首  
客子舟维岸，人家树作门。  
西风秋惨切，南鹊夜飞翻。  
恻恻惊心折，韚韚戍鼓喧。  
若为容足地，广大自乾坤。  

范浚　池上晚酌  
雨余池上兴悠哉，坐荫藤花藉石苔。  
白鸟联欢拳相对，红蕖粲艳一时开。  
吐吞月色云浓淡，经纬水纹风去来。  
幽事相关心自乐，岸巾独啸更衔杯。  

范浚　初冬郊行  
空阔野云疏，行行思郁纡。  
露花啼晚菊，风叶舞高梧。  
日落牛羊下，天寒雁鹜呼。  
却回南涧路，暝色拥蓬庐。  

范浚　春日行兰溪道中六言  
远草连云碧积，繁花照日红酣。  
信马贪看春意，不如错过村南。  

范浚　春融融效李长吉体  
天暄地媚春融融，化工点染分花容。  
东风夜半入香陌，杂树晓繁争白红。  
兰丛蕙根芳翠滴，柳艳明眉轻羃{上四下历}红颜绿鬓青春客，  
壶中新醅鸭头色。残丝冉惹悉如织，  
日暮低迷草萋碧。  

范浚　春望二首  
岑楼上独园，高槛俯平原。  
野秀风烟合，春深草木繁。  
晴山明历历，远水去浑浑。  
兴出青冥外，心随独鹤翻。  

范浚　春望二首  
眺听不知暮，徘徊聊复吟。  
归云迷近谷，去鸟度前林。  
长日凭高目，伤春望远心。  
边方杀气在，天北惨沉阴。  

范浚　春雪晚晴出西村  
步屐寻春犯雪泥，村南村北鹁鸠啼。  
堕梅残白犹明树，着柳暗黄初映堤。  
风景快晴云擘絮，江天未暮日悬规。  
最怜碧涨侵沙尾，更傍横桥一杖藜。  

范浚　春饮分章字韵  
传杯行美酿，击钵课名章。  
月借全窗白，花分小树香。  
人情欢不尽，道术醉相忘。  
欢黍襟期厚，渠沦汉范张。  

范浚　次韵陈叔永山居二首  
闻君结屋庐，幽意枕山隅。  
{左果右刂}竹开三径，栽桃课百株。  
眼根长寂寥，心地不崎岖。  
试问新诗句，能穷胜事无。  

范浚　次韵陈叔永山居二首  
子方夸小隐，我亦爱深居。  
出补登山屐，归携带月锄。  
旋沽新漉酒，聊驻故人车。  
有此幽栖乐，虽贫亦晏如。  

范浚　次韵弟茂通立春四首  
物华俱人发生辰，喜见花梢刺眼新。  
便好衔杯嚼红蕊，不须枝上火烧春。  

范浚　次韵弟茂通立春四首  
青青覆雉麦畦肥，柳线轻黄拂面垂。  
拟赠物华无丽句，徒惭口业未抛诗。  

范浚　次韵弟茂通立春四首  
春生稚戏我难同，聊复题诗方絮红。  
忽得池塘梦中语，知君句律有新功。  

范浚　次韵弟茂通立春四首  
富人百屋看钱堆，不省东风几日来。  
报答春光须我辈，要当剧饮纵欢咍。  

范浚　次韵弟茂通晚晴  
浮云卷尽绮霞明，藜杖扶行得晚清。  
斜日水边鸂鶒影，孤烟林外鹁鸠声。  
且从乐处安心地，可向艰时触志兵。  
幽意欲言言不得，因君聊复动诗情。  

范浚　次韵弟茂通效行见梅  
好风催冷蕊，上番即芳葩。  
春色独先得，年芳谁复别。  
日边看暖艳，雪后识真花。  
吟玩归来晚，江村月照沙。  

范浚　次韵富修仲见赠二首  
故人欣面款，令我得眉伸。  
意有千金重，诗无一字陈。  
清规看后裔，贤业想前人。  
会续安边策，何当谒紫宸。  

范楷　咏梅  
开遍南枝又北枝，春风消息不嫌迟。  
平生自抱冰为骨，莫待趋炎附热时。  

范宽之　游洞霄  
征轮偷暇款琳宫，洞水浮花二月中。  
尘慮坐清归意懒，涣襟高咏紫霄风。  

范良龚　妙庭观  
我昔遨游周八极，玉京金阙俱经历。  
翩然骑凤下瑶池，如与双成获相识。  
双成侍燕王母旁，道貌方瞳照人碧。  
玉笙吹彻奉琼觞，范子从旁丐馀沥。  
东方曼傅谓余言，汝亦名在地仙籍。  
凤城南望好溪山，此是元君故仙宅。  
琉璃槃上存金鼎，鼎内丹砂如琥珀。  
汝能服食早归来，与予同是逍遥客。  
我时贪醉蟠桃春，不记当年说仙蹟。  
一朝酒醒人世非，盘碎丹飞杳难觅。  
香风堂上久徘徊，苏李题诗挂空壁。  
孤云野鹤谩兴怨，我独摩挲问金狄。  
世人劝我舐丹鼎，我亦何尝苦营役。  
丈夫自有大还丹，得道不分今与昔。  

范令孙　句  

范令孙　孤云不为雨，尽日却归山  

范令闻　褒公亭  
唐变租庸调之后，皇朝列圣踵□余。  
□科若使犹仍旧，人到于今□奠居。  

范令闻　楚公鹰  
与鹰写真惟楚公，与公作歌惟老杜。  
画托此歌以不朽，至今人诵抟空句。  
相传妙画旧通灵，乌鹊不敢巢庭树。  
饥未饱肉资远击，凛然戴角乃□顾。  
枯枝绝笔半已讹，飞鸟脱字无缘补。  
好事能来一赏音，不必移之在缣素。  

范令闻　回龙院  
柏在去弗宿，万安退而止。  
见几懲贯高，噬脐嬖妃子。  
畏避虽同途，兴亡乃异轨。  
江边招提小，楼阁半倾圮。  
回薄二里余，六龙驻於此。  
愁横云盖山，闷系罗带水。  
历历斜谷路，云天尺有咫。  
昨夜雨中铃，哀音犹在耳。  
画像赭衣袂，挟一弓两矢。  
侑以圣云孙，祖武略相似。  
剑外尘再蒙，黄明著年纪。  
今我吊陈迹，行迈亦靡靡，  
吹动波间皱，正值秋风起。  
安得如渔翁，垂钓江之涘。  

范令闻　六一堂  
□□□□法，□□□□□。  
□□□□□，□□□雪人。  
□□□□照，□□江汉炳。  
灵□□物□，生五色虎□。  
□山□长□，唁□□□□。  
□简三□秩。满□中□□。  
然囊衣度云，栈□□□与。  
七贤□襁负，中□□金产。  

范昮　游南雁荡  
尘劳最是爱山居，借得丹台半日余。  
黄雪糁来松径满，白云飞去洞门虚。  
扫苔有客题诗句，滴露无人校道书。  
何日结巢依石室，早从湖海赋姨欤。  

范模　哭赵忠定  
日月开黄道，乾坤奠浑仪。  
斯人今已矣，吾道竟何之。  
玉铉忧思苦，金縢感慨迟。  
仆碑今复立，恨不见封彝。  

范模　哭赵忠定  
鼂董青冥上，夔龙紫极边。  
五龙方夹日，九虎已当天。  
夷险丹心直，安危白发卷。  
吊湘人不去，何用解胶弦。  

范某　句  
疑有仙人真影在，故垂百尺水日帘。  

范某　题织女祠  
商飚初至月埋轮，乌鹊桥边绰约身。  
闻道佳期唯一夕，因何朝暮对斯人。  

范仁仲　题梅山  
袖凛摧奸剑拂霜，奈何不报疏三章。  
南昌一尉孤忠日，西汉诸王百沸汤。  
便觅赤松为伴去，何求青史把名扬。  
想疑九转丹成后，愤吐精衷诉玉皇。  
说到神仙事渺茫，寿春亘古此灵场。  
松边白隐千年鹤，岭外红拖几夕阳。  
霞驭月寒时弄影，斗坛风冷夜闻香。  
先生不必真人号，自与乾坤共久长。  

范柔中　麻姑山  
岚迎晓日碧烟收，霜薄风清胜会游。  
虎驾不来空紫府，真人应接又瀛洲。  
岩前野草冬犹秀，亭下飞泉冻亦流。  
他日卜邻深有意，竟须平步揖浮丘。  

范师道　钓台  
乾坤交泰重弥纶，当日岩陵道最淳。  
大汉中兴得英主，先生高退作闲人。  
滩头风月遗千古，台上纶杆寄一身。  
今日病夫祠下过，独知疲懦长精神。  

范师道　题隐圃赠蒋希鲁  
勇退人难事，明公识虑长。  
波涛济舟辑，霜雪见松篁。  
林下开前圃，花间撤亚枪。  
二疏良宴会，老杜好篇章。  
道向清来胜，机于静处忘。  
当除印如斗，试一较閒忙。  

范师道　天平山  
万物天地间，或有奇胜踖。  
见赏能几人，不止今与昔。  
吴门多好山，天平为峻极。  
旦暮常白云，表里皆珍石。  
烟岚十里光，松桂四时色。  
我因一纵游，烦襟为开释。  
感古怀君子，翻然长太息。  
乐天赏云泉，诗章何历历。  
垂今数百年，继者漠然寂。  
间遇希文来，双旌守乡国。  
行春三镶原，吟哦尽所得。  
子美天与才，寻幽多采摭。  
赋百五十言，平地黄金掷。  
三贤固有名，山亦资辉赫。  
此去还几年，不逢好事客。  

范师孔　高楼  
高楼高登天，美人美如玉。  
美人坐高楼，更弹天上曲。  
飞声落人间，谁不注耳目。  
安知妾此心，长恐昼夜促。  
莫羡高楼高，莫羡美女美。  
楼头瞻明月，楼下看流水。  
月明圆易缺，水流去如驶。  
独爱山中兰，幽香抱枝死。  

范师孔　武夷山  
几与溪山绝世缘，重来猿鸟只依然。  
悬崖野瀑飘成雪，近午岚飞暗尽天。  
水尚未疏须识禹，山如深入定逢仙。  
洞中石鼎烹云处，此夜还来借榻眠。  

范师孔　小浆铺  
一路经行处，盘溪绕僻原。  
蜂喧花外坞，犬吠竹边门。  

范师孟　题北高峰石松  
根盘巨石四时青，陌上香泥岂敢侵。  
不但咏夸奇异迹，也须珍重岁寒心。  

范太中　立春寄梅坛梅逸老  
仕路蹉跎又见春，区区深厌走红尘。  
未能解脱无穷事，长忆逍遥自在人。  
瓦缶汲泉朝灌药，羽衣蒙露夜朝真。  
洒然物外清虚境，呼吸淳元养气神。  

范同　焦山  
客星底事犯宸居，输与焦君卧草庐。  
万树遮山难觅寺，百川入海此归墟。  
浮沉心事盟鸥鸟，献替功名愧{上制下鱼}鱼。  
独爱烟波开霁景，微云不遣滓清虚。  

范万顷　荆山客邸题壁  
囊金遗失正茫然，逆旅仁心尽付还。  
从此弋阳添故事，不教阴德擅燕山。  

范微之　岘山  
南□会要地，山水控雄壮。  
峨峨峙岘首，浓绿叠千嶂。  
群峰相迤逦，顽□厕□□。  
汉流纪东麓，汪汪□□涨。  
原隰错绮组，云□织纤纩。  
景物革四时，眺听增万状。  
羊公昔镇抚，平吴启霸王。  
经国有余裕，□□此登访。  
表表□形势。  

范希禹　江湖伟观  
望断菰薄烟水乡，凭高不尽意苍茫。  
神州北去山川远，王气南来天地长。  
晴见白云归竺国，夜看红日上扶桑。  
游人自拥笙歌醉，谁为梅花酹一觞。  

范晞文　湖上  
湖边多少游湖者，半在断桥烟雨间，  
尽逐春风看歌舞，几人著眼到青山。  

范晞文　题江湖伟观  
西湖何处可消愁，快上人间百尺楼。  
千里山川浮王气，百年形势壮皇州。  
逋仙宅近梅应古，坡老祠空竹自秋。  
立徧阑干无限意，六桥歌舞懒回头。  

范晞文　燕山闻鹃  
燕山三月初三夜，听得啼鹃第一声。  
同是小楼孤烛下，主人熟睡客惊心。  

范习父　句  
地收楚蜀西南水，天与江湖旦暮风。  
可笑祖龙游不得，欲於何处访蓬莱。  

范祥　送成都护戎韩舍人  
全蜀兵符重，霄宸注念劳。  
临戎号人杰，分组得时髦。  
军府威名播，斋坛世阀高。  
历桥题驷马，扬旆启三刀。  
矍铄前谋大，澄清此志豪。  
忠臣希子贡，民颂继王褒。  
腊市繁千盖，春江涨万艘。  
浣溪云粉簿，公暇废援毫。  

范协　年年  
年年如燕一还家，又访幽居过水涯。  
风雨满城春欲暮，山中犹有碧桃花。  

范心远　常庵题  
路入清溪第二湾，东风犹自逗馀寒。  
白云粘地扫不去，黄叶恋枝吹未乾。  
沙上湿痕谁涉水，天边长啸独凭阑。  
道人酒意无醲薄，饮尽携琴月下弹。  

范心远　题云溪庵  
云溪高隐卧烟霞，默饮阳晶与月华。  
雾敛丹台生瑞草，云收灵腑结琼葩。  
青龙吐火烹金茗，白虎跑泉溉玉芽。  
龙虎媾交功九转，刀圭一粒捧丹砂。  

范偃　和孟东野韵  
散策欲薄暮，疏钟犹殷床。  
风烟函古趣，岩壑生幽香。  
仰首逼象纬，俯视渺川光。  
向来非突兀，几成虎豹场。  

范偃　和张承吉韵  
飞阁临无地，巨区可平吞。  
高岩耸怪石，老木缠云根。  
人散鱼虾市，帆归葭苇村。  
每来豁尘虑，不妨频款门。  

范彦辉　句  
何当日月明，痛洗苍生病。  

范一飞　寿知宗  
天工未放二阳生，留得尧阶一叶蓂。  
庆诞仙源贵公子，祥开南极老人星。  
日随宫线添无尽，貌比庄椿看更青。  
岁岁华堂祝眉寿，笙歌声里雪梅馨。  

范宜　游虎丘  
山奇水秀碧交加，倚遍阑干眼力赊。  
阁跨剑池飞突兀，路盘石壁转欹斜。  
日移高塔桥边影，风送疏钟岭外家。  
杰出人间清胜地，老僧终日卧烟霞。  

范贻孙　送崇教大师归天台谨吟七言四韵  
名僧高隐尽修行，人说吾师最出群。  
新向天台承帝泽，便朝梁院谢明君。  
几程烟水趋丹阙，一院杉松锁白云。  
却泛轻杯旧山去，石桥秋月会声闻。  

范寅宾　建炎丞相成国吕忠穆公退老堂  
忽辞端委侍岩廓，归卧菟裘退老堂。  
远避势家萧相国，旁连永巷郭汾阳。  
江如渭水烟波碧，山似灵岩草木香。  
公向此閒留杖屦，宁知身在赤城傍。  

范寅宾　建炎丞相成国吕忠穆公退老堂  
不令甲第起康庄，却向郊园草作堂。  
庐阜规模临嵽嵲，霅溪颜色俯沧浪。  
参旗井钺聊遮户，赤舄貂冠且挂墙。  
几净窗明无俗事，愿公时草乞言章。  

范寅亮　句  
寺藏螺髻顶，人在藕花心。  

范寅孙　藤道  
峻极藤为道，盘旋百转多。  
崖悬枯树杪，涧折怪岩阿。  
雁入云霄去，猿从荆刺过。  
谁云西蜀险，罗此更如何。  

范应铃　金鸡城  
梦裹家山竹裹钟，金鸡山下快掀篷。  
垂杨不隔池楼月，宿酒吹残杨柳风。  

范应铃　明水寺  
环山清浅一溪水，夹径高低十里松。  
烟锁石门疑路断，斜阳影裹忽闻钟。  

范雍　安陆  
安陆号方镇，江边无事州。  
民淳讼词少，务简官政优。  

范雍　白兆山  
车盖聊引步，浮云镇消忧。  
郧川梦泽地，古迹堪询求。  
白兆桃花岩，翰林栖此邱。  

范雍　纪西夏事  
七百里山界，飞沙与乱云。  
虏骑择虚至，戍兵常忌分。  
啸聚类宿鸟，奔败如惊麕。  
难稽守边法，应敌若丝棼。  

范雍　纪西夏事  
剧贼称中塞，驱驰甲铠精。  
昔惟矜突骑，今亦教攻城。  
伏险多邀击，驱羸每玩兵。  
拘俘询虏事，肉尽一无声。  

范雍　纪西夏事  
承平废边事，备预久已亡。  
万卒不知战，两城皆复隍。  
轻敌谓小丑，视地固大荒。  
愿因狂狡叛，從此葺边防。  

范雍　句  
五老峰排连户色，万山寒耸入云株。  

范雍　句  
山奇号九崇，名与雍州同。  

范雍　句  
日下涢川暮，烟横梦泽秋。  

范雍　句  
清凉万杉下，苍翠五峰前。  

范育　送程给事越州  
雍容青琐汉儒臣，出牧东南七郡民。  
秘府内分龙节贵，故乡朝看锦衣新。  
湖山动色迎诗老，牛酒均欢慰路人。  
岂愧能名循吏后，应留美化大江滨。  
相逢日下黄门省。回首风前画鷁津。  
未省行春周泽国，即听鸣玉上枫宸。  

范育　韦曲  
竹巷松门堆白沙。老农犹指相君家。  
林塘卜筑今谁问，谱牒名流空自嗟。  
万簇晴山开玉案，一溪春水满晴沙。  

范元作　句  
山连巫峡几千里，水阔沅湘三四州。  

范云山　兴田铺  
曲坡行尽处，鸡犬两三家。  
十里长亭路，青山道正赊。  

范质　贺李昿  
翰苑重求李谪仙，词锋颖利胜龙泉。  
朝趋建礼霞烘日，夜直承明月印天。  
圣主重知缘国士，相公多喜为同年。  
青春才子金门贵，蜀锦袍新夺日鲜。  

范质　诫儿侄八百字  
去上初释褐，一命列蓬丘。  
青袍春草色，白紵弃如仇。  
适会龙飞庆，王泽天下流。  
尔得六品阶，无乃太为优。  
凡登进士第，四选升校雠。  
历官十五考，叙阶与乐俦。  
如何志未满，意欲凌云游。  
若言品位卑，寄书来我求。  
省之再三叹，不觉泪盈眸。  
吾家本寒素，门地寡公侯。  
先子有令德，乐道尚优游。  
生逢世多僻，委顺信沈浮。  
仁宦不喜达，吏隐同庄周。  
积善有馀庆，清白为贻谋。  
伊余奉家训，孜孜务进修。  
夙夜事勤肃，言行思悔尤。  
出门择交友，防慎畏薰莸。  
省躬常惧玷，恐掇庭闱羞。  
童年志於学，不惰为箕裘。  
二十中甲科，趙尾化为虬。  
三十入翰苑，步武向瀛洲。  
四十登宰辅，貂冠侍冕旒。  
备位行一纪，将何助帝酞。  
即非救旱雨，岂是济川舟。  
天子未遐弃，日益素餐忧。  
黄河润千里，草木皆浸渍。  
吾宗凡九人，继踵升官次。  
门内无百丁，森森朱绿紫。  
鵷行洎内职，亚尹州从事。  
府掾监省官，高低皆清美。  
悉由侥倖升，不因资考至。  
朝迁悬爵秩，命之曰公器。  
不蚕复不穡，未尝勤四体。  
虽然一家荣，岂塞众人议。  
飆飆十目窥，龊龊千人指。  
借问尔与吾，如何不自愧。  
戒尔学立身，莫若先孝弟。  
怡怡奉亲长，不敢生骄易。  
战战复兢兢，造次必於是。  
戎尔学干禄，莫若勤道艺。  
尝闻诸格言，学而优则仕。  
不患人不知，惟患学不至。  
戒尔远了耻辱，恭则近乎礼。  
自卑而尊人，先彼而后己。  
相鼠与茅鸱，宜鉴诗人刺。  
戒尔勿旷放，旷放非端士。  
周孔垂名教，齐梁尚清议。  
南朝称八达，千载秽青史。  
戒尔勿嗜酒，狂药非佳味。  
能移谨厚性，化为凶险类。  
古今倾败者，历历皆可记。  
戎尔勿多言，多言者众忌。  
苟不慎枢机，灭危从此始。  
是非毁誉间，适足为身累。  
举世重交游，凝结金兰契。  
忿怨容易生，风波当时起。  
所以君子心，汪汪淡如水。  
举世好承奉，昂昂增意气。  
不知承奉者，以尔为玩戏。  
所以古人疾，蘧蓏与戚施。  
举世重任侠，俗呼为气义。  
为人赴急难，往往陷刑死。  
所以马援书，殷勤戒诸子。  
举世贱清素，奉身好华侈，  
肥马衣轻裘，扬扬过闾里。  
虽得市童怜，还为识者鄙。  
我本羇旅臣，遭逢尧舜理。  
位重才不充，戚戚怀忧畏。  
深渊与薄冰，蹈之唯恐坠。  
尔曹当悯我，勿使增罪戾。  
闭门敛踪迹，缩首避名势。  
名势不久居，华竟何足恃。  
物盛必有衰，有隆还有替。  
速成不坚牢，亟走多颠踬。  
灼灼园中花，早发还先萎。  
迟迟涧畔松，郁郁含晚翠。  
赋命有疾徐，青云难力致。  
寄语谢诸郎，躁进徒为耳。  

范智闻　苍玉洞  
山容巀巐石为身，造化安排气象匀。  
杳{上宀下条}一湾开洞府，巉岩四立护风尘。  
溪光照野疑无夜，树色参天不计春。  
谁把翠崖磨似玉，喜留诗语记幽人。  

范智闻　登慈恩塔  
独上慈恩塔，疏怀亦慨然。  
异朝多少事，不改旧山川。  

范置公　赠惠演  
相逢三十年前话，记得途中并马御。  
顾我倦游成白首，喜君新命得青衫。  

范中立　句  
我本云山窟里人，每怜雪岭照人清。  

范仲黼　岑公洞  
石壁虚涵云气深，水帘簌簌堕璯琳。  
客来但爱幽栖好，谁识岑公万古心。  

范仲温　句  
新作春野亭。  

范仲淹　八月十四夜月  
光华岂不盛，赏宴尚迟迟。  
天意将圆夜，人心待满时。  
已知千里共，犹讶一分亏。  
来夕如澄霁，清风不负期。  

范仲淹　陈质殿丞挽歌词  
贤者逝如斯，皇天岂易知。  
众人皆堕泪，君子欲安碑。  
几世传清白，满乡称孝慈。  
贤哉生令嗣，遗秀在兰芝。  

范仲淹　城大顺回道中作  
三月二十七，羌山始见花。  
将军了边事，春老未还家。  

范仲淹　酬和黄太博  
古籍东南美，蔚蔚幕中议。  
懿行希圣贤，高文粲游赐。  
伊余发已秃，偶继立朝士。  
何以宣王政，甘为时所弃。  
酌以广州泉，不易伯夷志。  
直哉心如弦，安虑道边死。  
窃尝力于古，秉笔庶几至。  
孰为未闻达，聊以道幽秘。  
夫君锵以名，忧为世之器。  
赠我百馀言，升堂出而示。  
土木朽且陋，黼黻谬增贲。  
毋临烦刻画，返朴吾所愧。  
华勋爱士心，蓬壶延才地。  
何人薦于子，当彼得言位。  
吐以胸中奇，落落金玉继。  
九虚高可游。凌厉垂天翅。  
吾将退而隐，尚得荣其视。  

范仲淹　酬李光化见寄二首  
交亲莫笑出麾频，不任纖机祇任真。  
远护玉关犹竭力，入陪金铉敢周身。  
素心直拟圭无玷，晚节当如竹有筠。  
道本逍遥惟所适，吾生何用蠖求伸。  

范仲淹　酬李光化见寄二首  
万里承平尧舜风，使君尺素本空空。  
庭中无事吏归早，野外有歌民意丰。  
石鼎斗茶浮乳白，海螺行酒滟波红。  
宴堂未尽嘉宾兴，移下秋光月色中。  

范仲淹　酬滕子京同年  
谢家风雅若为酬，散吏方耽海上游。  
疏懒几忘传笔梦，寂寥仍有负薪忧。  
欲歌兰雪归真隐，敢向簪轩竞急流。  
如共茂先瞻气象，莫言神物在南州。  

范仲淹　酬叶道卿学士见寄  
世传学中禄，小子乃逢辰。  
一入谏诤司，鸿毛忽其身。  
可负万乘主，甘为三黜人。  
岂量尧舜心，如日照孤臣。  
薄责落善地，雅尚过朝伦。  
仅同龟在泥，敢冀蠖求伸。  
朱楼逼清江，下睨百丈鳞。  
羡此南鱼乐，不忍持钩轮。  
为郡良优优，乏才止循循。  
恬愉弗扰外，何以慰远民。  
拙可存吾朴，静可逸吾神。  
渐得疏懒味，下车将四旬。  
嘉兴风雅来，观对如天宾。  
感兹韶夏音，佐我台上春。  

范仲淹　出守桐庐道中十绝  
陇上带经人，金门齿谏臣。  
雷霆日有犯，始可报君亲。  

范仲淹　出守桐庐道中十绝  
君恩泰山重，尔命鸿毛轻。  
一意惧千古，敢怀妻子荣。  

范仲淹　出守桐庐道中十绝  
妻子屡牵衣，出门投祸机。  
宁知白日照，犹得虎符归。  

范仲淹　出守桐庐道中十绝  
分符江外去，人笑似骚人。  
不道鲈鱼美，还堪养病身。  

范仲淹　出守桐庐道中十绝  
有病甘长废，无机苦直言。  
江山藏拙好，何敢望天阍。  

范仲淹　出守桐庐道中十绝  
天阍变化地，所好必真龙。  
轲意正迂阔，悠然轻万锺。  

范仲淹　出守桐庐道中十绝  
万锺谁不慕，意气满堂金。  
必若枉此道，伤哉非素心。  

范仲淹　出守桐庐道中十绝  
素心爱云水，此日东南行。  
笑解尘缨处，沧浪无限清。  

范仲淹　出守桐庐道中十绝  
沧浪清可爱，白鸟鉴中飞。  
不信有京洛，风尘化客衣。  

范仲淹　出守桐庐道中十绝  
风尘日已远，郡枕子陵溪。  
始见神龟乐，优优尾在泥。  

范仲淹　春日游湖  
湖边多少游湖者，半在断桥烟雨间。  
尽逐春风看歌舞，几人着眼到青山。  

范仲淹　祠风师酬提刑赵学士见贻  
先王製礼经，祠为国大事。  
孟春祭风师，刺史敢有二。  
斋戒升于坛，拜手首至地。  
所祈动以时，生物得咸遂。  
勿鼓江海涛，害我舟楫利。  
旱天六七月，会有雷雨至。  
慎无吹散去，坐使百穣悴。  
高秋三五夕，明月生天际。  
乃可驱云烟，以喜万人意。  
愿君入薰弦，上副吾皇志。  
阜财复解愠，即为天下赐。  
八使重古礼，作诗歌祭义。  
诚欲通神明，非徒奖州吏。  
贤哉推此心，良以警有位。  

范仲淹　次韵和刘夔判官对雪  
蔌蔌楼台外，新辉溢四遐。  
云中凋玉叶，星际落榆花。  
岳色参差露，松声彷佛加。  
风流裁赋苑，清苦读书家。  
霜女惭轻格，蟾娥让素华。  
孤鸿迷鸟道，万马忆龙沙。  
净拂王恭氅，香滋陆羽茶。  
载歌劳郢谢，一奏待种牙。  
几处和梅赏，何人为鬓嗟。  
含毫看不足，诗社好生涯。  

范仲淹　答梅圣俞灵乌赋  
危言迁谪向江湖，放意云山道岂孤。  
忠信平生心自许，吉凶何卹赋灵乌。  

范仲淹　道士程用之为余传神因题  
貌古神疏画本难，因师心妙发毫端。  
无功可上凌烟阁，留取云山静处看。  

范仲淹　得李四宗易书  
秋风海上忆神交，江外书来慰寂寥。  
松柏旧心当化石，埙篪新韵似闻韶。  
须期管鲍垂千古，不学张陈负一朝。  
三复荆州无限意，王孙芳草路遥遥。  

范仲淹　登表海楼  
一带林峦秀复奇，每来凭槛即开眉。  
好山深会诗人意，留得夕阳无限时。  

范仲淹　鵰鹗在秋天  
秋汉寥寥迥，雄心肯木栖。  
人间正摇落，天外绝攀跻。  
月兔精应丧，阳乌影欲齐。  
长河匹练小，太华一拳低。  
下眄群毛遁，横过百鸟睽。  
乘风俊未已，空阔玉关西。  

范仲淹　钓台诗  
汉包六合冈英豪。一个冥鸿惜羽毛。  
世祖功臣三十六，云台争似钓台高。  

范仲淹　访陕郊魏疏处士  
贤哉先处士，天书召不起。  
云夫嗣孤风，复为隐君子。  
有石砺其齿，有泉洗其耳。  
下瞰红尘路，荣利无穷已。  
孜孜朝市人，同在风波里。  
大为高士笑，誓不拾青紫。  
我亦宠辱流，所幸无愠喜。  
进者道之行，退者道之止。  
矧今领方面，岂称长城倚。  
来访卧云人，而请益诸己。  
得无长者言，佩之玉非美。  

范仲淹　风水洞  
神仙一去几千年，自遣秦人不得还。  
春尽桃花无处觅，空馀流水到人间。  

范仲淹　赴桐庐郡淮上遇风三首  
圣宋非强楚，清淮异汨罗。  
平生仗忠信，尽室任风波。  
舟楫颠危甚，蛟鼋出没多。  
斜阳幸无事，沽酒听渔歌。  

范仲淹　赴桐庐郡淮上遇风三首  
妻子休相咎，劳生险自多。  
商人岂有罪，同我在风波。  

范仲淹　赴桐庐郡淮上遇风三首  
一棹危于叶，傍观亦损神。  
他时在平地，无忽险中人。  

范仲淹　古鉴  
磨此千年鉴，朱颜清可览。  
君看日月光，无求照人胆。  

范仲淹　观猎  
鹰犬一何骄，霜明远近郊。  
鸾皇不触网，狐兔自充庖。  
熠熠流鸣镝，纷纷过绿髾。  
雄飞侵汉下，杀气与云交。  
翦棘争探穴，摧林竞覆巢。  
惟开三面者，盛德播弦匏。  

范仲淹　归雁  
稻梁留不得，一一起江天。  
带雪南离楚，和春北入燕。  
依依前伴侣，历历旧山川。  
林叶程犹远，梅花信可传。  
子规啼到晓，鹦鹉锁经年。  
应羡冥冥者，东风羽翼全。  

范仲淹　过长安醉别资政郑侍郎  
乡关交复亲，把酒且逡巡。  
共上青云路，相看白发人。  
有为须报国，无事即颐神。  
故素几云在，风音莫厌频。  

范仲淹　过陈州上晏相公  
曩由清举玉宸知，今觉光荣冠一时。  
曾入黄扉陪国论，重求绛帐就师资。  
谈文讲道浑无倦，养浩存真绝不衰。  
独愧铸颜恩未报，捧觞为寿献声诗。  

范仲淹　过太清宫  
丑石危松半绿萝，函关真相玉鹾峨。  
谁言仙道求难至，自愧阴功积未多。  
渺渺云霞开绛节，雝雝鸾凤答空歌。  
几时身退琼坛畔，荣利匆匆奈老何。  

范仲淹　过馀杭白塔寺  
登临江上寺，迁客特依依。  
远水欲无际，孤舟曾未归。  
乱峰藏好处，幽鹭得闲飞。  
多少天真趣，遥心结翠微。  

范仲淹　和并州大资政郑侍郎秋晚书事  
太原兵重压强胡，莫对秋风忆鱠鲈。  
万里天声扬紫塞，十年人望在黄枢。  
定应松柏心无改，自信云龙道不孤。  
应笑病夫何所补，独能安坐养桑榆。  

范仲淹　和葛闳寺丞接花歌  
江城有卒老且贫，憔悴抱关良苦辛。  
众中忽闻语声好，知是北来京洛人。  
我试问云何至是，欲语汍澜堕双泪。  
斯须收泪始能言，生自东都富贵地。  
家有城南锦绣园，少年止以花为事。  
黄金用尽无他能，却作琼林苑中吏。  
年年中使先春来，晓宣口敕修花台。  
奇芬异卉百馀品，求新换旧争栽培，  
犹恐君王厌颜色，群芳祇似寻常开。  
幸有神仙接花术，更向都城求绝匹。  
梁王苑衷索妍姿，石氏园中搜淑质。  
金刀玉尺裁量妙，香膏腻壤弥缝密。  
回得东皇造化工，五色敷华异平日。  
一朝宠爱归特丹，千花相笑妖饶难。  
窃药常娥新换骨，婵娟不似人间看。  
太平天子春游好，金明柳色笼黄道。  
道南楼殿五云高，钧天捧上蓬莱岛。  
四边桃李不胜春，何况花王对玉宸。  
国色精明动韶景，天香旖旎飘芳尘。  
特奏霓裳羽衣曲，千官献寿罗星辰。  
兑悦临轩逾数刻，花吏此时方得色。  
白银红锦满牙床，拜赐仗前生羽翼。  
惟观风景不忧身，一心岁岁供春职，  
中途得罪情多故，刻木在前何敢诉。  
窜来江外知几年，骨肉无音雁空度。  
北人情况异南人，萧洒溪山苦无趣。  
子规啼处血为花，黄梅熟时雨如雾。  
多愁多恨信伤人，今年不及去年身。  
目昏耳重精力减，复有乡心难具陈。  
我闻此语聊悒悒，近曾侍從班中立。  
朝违日下暮天涯，不学尔曹向隅泣。  
人生荣辱如浮云，悠悠天地胡能执。  
贾谊文才动汉家，当时不免来长沙。  
幽求功业开元盛，亦作流人过梅岭。  
我无一事逮古人，谪官却得神仙境。  
自可优优乐名教，曾不恓恓吊形影。  
接花之技尔则奇，江乡卑湿何能施。  
吾皇又诏还淳朴，组绣文章皆弃遗。  
上林将议赐民畋，似昔繁华徒尔为。  
西都尚有名园处，我欲抽身希白傅。  
一日天恩放尔归，相逐栽花洛阳去。  

范仲淹　和韩布殿丞三首其二　琴酒  
弦上万古意，樽中千日醇。  
清心向流水，醉貌发阳春。  

范仲淹　和韩布殿丞三首其三　渔父  
月色满沧波，吾生乐事多。  
何人独醒者，试听濯缨歌。  

范仲淹　和韩布殿丞三首其一　泛湖中  
平湖万顷碧，谢客一开颜。  
待得临清夜，徘徊载月还。  

范仲淹　和黄搆太博上知郡杜少卿  
万石君贤再出麾，犹龙川上五歌时。  
九重执宪清规在，十镇分忧白发知。  
环禁申威星拱极，铃斋舒啸月侵帷。  
金台下客思何报，愿上中和乐职诗。  

范仲淹　和李光化秋咏四首其二　画  
日色清如照，前林叶未零。  
海东新隼至，一点在青冥。  

范仲淹　和李光化秋咏四首其三　晚  
晚色动边思，去年犹未归。  
戌楼人已冷，目断望征衣。  

范仲淹　和李光化秋咏四首其四　夜  
春色人皆醉，秋光独不眠。  
君看明月下，何似落花前。  

范仲淹　和李光化秋咏四首其一　晓  
墙外辘轳响，楼前江汉欹。  
曙光和月色，犹记早朝时。  

范仲淹　和庞醇之见寄  
北楼千尺午犹寒，冉冉飞尘不可干。  
横望沧溟了无际，贵人休向画图看。  

范仲淹　和人游嵩山十二题其八　天门泉  
天门有灵泉，埃尘未尝至。  
日月自高照，云霞亦辉庇。  
惟抱夷齐心，饮之可无愧。  

范仲淹　和人游嵩山十二题其二　拜马涧  
传闻王子仙，润边遗一骥。  
当时青云路，鸡犬亦可致。  
未必真龙媒，悠悠在平地。  

范仲淹　和人游嵩山十二题其九　天池  
岳顶见天池，神异安可度。  
勿谓无波涛，云雷有时恶。  
乘此澄清间，吾缨可以濯。  

范仲淹　和人游嵩山十二题其六　玉女捣衣石  
但见岩前砧，谁闻月下杵。  
金文与铁色，璨璨知千古。  
试问捣衣仙，何如补天女。  

范仲淹　和人游嵩山十二题其七　天门  
天门绝境游，熙然揖灏气。  
下顾莽苍间，云雷走平地。  
天威不远人，孰起欺天意。  

范仲淹　和人游嵩山十二题其三　二室道  
太室何森耸，少室欲飞动。  
相对起云霞，恍如游仙梦。  
何以宠此行，行歌降神颂。  

范仲淹　和人游嵩山十二题其十　三醉石  
巍巍八仙坛，上有三醉石。  
怜此高阳徒，如乐华胥域。  
憔悴泽边人，独醒良可惜。  

范仲淹　和人游嵩山十二题其十二　中峰  
嵩高最高处，逸客偶登临。  
回看日月影，正得天地心。  
念此非常游，千载一披襟。  

范仲淹　和人游嵩山十二题其十一　崚极上寺  
徘徊崚极寺，清意满烟霞。  
好风從天来，吹落桂树花。  
高高人物外，犹属梵王家。  

范仲淹　和人游嵩山十二题其四　自峻极中院步登太室中峰  
白云随人来，翩翩疾如马。  
洪崖与浮丘，襟袂安足把。  
不来峻极游，何能小天下。  

范仲淹　和人游嵩山十二题其五　玉女窗  
窈窕玉女窗，想像玉女妆。  
皎皎月为鉴，飘飘霓作裳。  
莫学阳台梦，无端惑楚王。  

范仲淹　和人游嵩山十二题其一　公路涧  
嵩高发灵源，北望洛阳注。  
清流引河汉，白气横云雾。  
英雄惜此地，百万曾相距。  
近代无战争，常人自来去。  

范仲淹　和僧长吉湖居五题其二　水月  
千寻月脚寒，湖影净于天。  
忽如常娥宫，俯仰见婵娟。  
更约中秋夕，长津无寸烟。  

范仲淹　和僧长吉湖居五题其三　筠亭  
为爱碧鲜亭，入夏叩叩至。  
台榭竞生烟，独有清凉意。  
高冈凤不来，幽人此沉醉。  

范仲淹　和僧长吉湖居五题其四　风笛  
风引湖边笛，焉知非隐沦。  
一声裂云去，明月生精神。  
无为落梅调，留寄陇头人。  

范仲淹　和僧长吉湖居五题其五　渚莲  
武陵谁家子，波面双双渡。  
空积心中丝，未成机上素。  
似共织女期，秋宵苦霜露。  

范仲淹　和僧长吉湖居五题其一　湖山  
湖山满清气，赏心甲吴越。  
晴岚起片云，晚水连初月。  
渔父得意归，歌诗等闲发。  

范仲淹　和沈书记同访林处士  
山中宰相下崖扃，静接游人笑傲行。  
碧嶂浅深骄晚翠，白云舒卷看春晴。  
烟潭共爱鱼方乐，樵爨谁欺雁不鸣。  
莫道隐君同德少，樽前长揖圣贤清。  

范仲淹　和太傅邓公归游武当见寄  
三提相印代天工，邓国归来耀本封。  
此日神仙丁令鹤，几年霖雨武侯龙。  
酬恩定得祠黄石，谈道须期会赤松。  
莫虑故乡陵谷变，武当依旧碧重重。  

范仲淹　和提刑赵学士探梅三绝  
萧条腊后复春前，雪压霜欺未放妍。  
昨日倚栏枝上看，似留芳意入新年。  

范仲淹　和提刑赵学士探梅三绝  
静映寒林晚未芳，人人欲看寿阳妆。  
玉颜须傍韶春笑，莫斗严风与恶霜。  

范仲淹　和提刑赵学士探梅三绝  
百花争早孰过梅，天与芳时岂待催。  
莫惜黄金置清赏，隔年春色为君开。  

范仲淹　和谢希深学士见寄  
天地久开泰，过言防结括。  
谁怜多出处，自省有本末。  
心焉介如石，可裂不可夺。  
尽室得江行，君恩与全活。  
回头谏诤路，尚愿无壅遏。  
岂独世所非，千载成迂阔。  

范仲淹　和延安庞龙图寄岳阳滕同年  
优游滕太守，郡枕洞庭边。  
几处云藏寺，千家月在船。  
疏鸿秋浦外，长笛晚楼前。  
旋拨醅头酒，新炮缩顶鳊。  
宦情须淡薄，诗意定连绵。  
迥是偷安地，仍当饱事年。  
祇应天下乐，无出日高眠。  
岂信忧边处，胡兵隔一川。  

范仲淹　和杨畋孤琴咏  
爱此千年器，如见古人面。  
欲弹换朱丝，明月当秋汉。  
我愿宫商弦，相应声无间。  
自然召南风，莫起孤琴叹。  

范仲淹　和运使舍人观潮  
把酒问东溟，潮從何代生。  
宁非天吐纳，长逐月亏盈。  
暴怒中秋势，雄豪半夜声。  
堂堂云阵合，屹屹雪山行。  
海面雷霆聚，江心瀑布横。  
巨防连地震，群楫望风迎。  
踊若蛟龙斗，奔如雨雹惊。  
来知千古信，回见百川平。  
破浪功难敌，驱山力可并。  
伍胥神不泯，凭此发威名。  

范仲淹　和运使舍人观潮  
何处潮偏盛，钱唐无与俦。  
谁能问天意，独此见涛头。  
海浦吞来尽，江城打欲浮。  
势雄驱岛屿，声怒战貔貅。  
万叠云才起，千寻练不收。  
长风方破浪，一气自横秋。  
高岸惊先裂，群源怯倒流。  
腾凌大鲲化，浩荡六鳌游。  
北客观犹惧，吴儿弄弗忧。  
子胥忠义者，无覆巨川舟。  

范仲淹　和章岷從事斗茶歌  
年年春自东南来，建溪先暖冰微开。  
溪边奇茗冠天下，武夷仙人從古栽。  
新雷昨夜发何处，家家嬉笑穿云去。  
露牙错落一番荣，缀玉含珠散嘉树。  
终朝采掇未盈襜，唯求精粹不敢贪。  
研膏焙乳有雅製，方中圭兮圆中蟾。  
北苑将期献天子，林下雄豪先斗美。  
鼎磨云外首山铜，瓶携江上中泠水。  
黄金碾畔绿尘飞，紫玉瓯心雪涛起。  
斗余味兮轻醍醐，斗余香兮蒲兰芷。  
其间品第胡能欺，十目视而十手指。  
胜若登仙不可攀，轮同降将无穷耻。  
于嗟天产石上英，论功不愧阶前蓂。  
众人之浊我可清，千日之醉我可醒。  
屈原试与招魂魄，刘伶却得闻雷霆。  
卢仝敢不歌，陆羽须作经。  
森然万象中，焉知无茶星。  
商山丈人休茹芝，首阳先生休采薇。  
长安酒价减千万，成都药市无光辉。  
不如仙山一啜好，泠然便欲乘风飞。  
君莫羡花间女郎祇斗草，赢得珠玑满斗归。  

范仲淹　和章岷推官同登承天寺竹阁  
僧阁倚寒竹，幽襟聊一开。  
清风曾未足，明月可重来，  
晚意烟垂草，秋姿露滴苔。  
佳宾何以伫，云瑟与霞杯。  

范仲淹　河朔吟  
太平燕赵许闲游，三十從知壮士羞。  
敢话诗书为上将，犹怜仁义对诸侯。  
子房帷幄方无事，李牧耕桑合有秋。  
民得夸襦兵得帅，御戎何必问严忧。  

范仲淹　鹤联句  
上霄降灵气，锺此千年禽。  
幽间靖节性，孤高伯夷心。  
颉颃紫霄垠，飘飘沧浪浔。  
岳湛有仙姿，钧韶无俗音。  
毛滋月华淡，顶粹霞光深。  
目流泉客泪，翅垂羽人襟。  
腾汉雪千丈，点溪霜半寻。  
纖喙砺青铁，修胫雕碧琳。  
岩栖干溪树，泽饮卑蹄涔。  
鸾皇自埙篪，燕雀徒商参。  
独翅耸琼枝，群舞倾瑶林。  
病馀霞云段，梦回松吹吟。  
静嫌鹦鹉言，高笑鸳鸯淫。  
金精冷澄澈，玉格寒萧森。  
洁白不我恃，腥膻非所任。  
稻梁不得已，虮虱胡为侵。  
天池忆鹏游，云罗伤凤沈。  
风流超缟素，雅淡绝规箴。  
相亲长道情，偶见销烦襟。  
西汉惜冯唐，华皓欲投簪。  
南朝仰卫玠，清羸疑不禁。  
端如方直臣，处群良足钦。  
介如廉退士，惊秋犹在阴。  
几诮鹰隼鸷，羁韛俄见临。  
还嗤凫鹥贪，弋缴终就擒。  
乘轩乃一芥，空笼仍万金。  
片云伴遥影，冥冥越烟岑。  
长飚送逸响，亭亭出霜砧。  
蓬瀛忽往来，桑田成古今。  
愿下八佾庭，鼓舞薰风琴。  

范仲淹　怀庆朔堂  
庆朔堂前花自栽，便移官去未曾开。  
年年忆着成离恨，祇托春风管句来。  

范仲淹　即席呈太傅相公  
凤池三入冠台躔，致了升平一品闲。  
白傅歌诗傅海外，晋公桃李满人间。  
上都云远经时别，故国春浓几度还。  
太史占天应有奏，寿星光彩近南山。  

范仲淹　纪送太傅相公归阙  
缙绅谁敢望差肩，独向昌期协半千。  
首会云龙游少海，亲扶日月上中天。  
碧油两就元戎镇，黄阁三提冢宰权。  
坐致唐虞成大化，退居师傅养高年。  
闲披丹诀开鑪灶，醉度清歌被管弦。  
同榜几人登将相，满朝今日羡神仙。  
松楸藄草思纯孝，里巷挥金过昔贤。  
归赴诞辰知兑说，轻安拜舞寿觞前。  

范仲淹　寄安素高处士  
吏隐南阳味日新，幕中文雅尽嘉宾。  
满轩明月满谭夜，共忆诗书万卷人。  

范仲淹　寄林处士  
片心高与月徘徊，岂为千锺下钓台。  
犹笑白云多事在，等闲为雨出山来。  

范仲淹　寄欧静秀才  
君归一水遥，魂断木兰桡。  
赖有南轩竹，清风慰寂寥。  

范仲淹　寄秦州幕明化基寺丞  
同时辟命新，中道改丝纶。  
沧海人归楚，清风子在秦。  
共居卿月下，独得将星邻。  
耸动军前檄，峥嵘席上珍。  
烽烟边信息，金鼓武精神。  
猎度天山雪，歌逢陇树春。  
燕台无限好，西向自沾巾。  

范仲淹　寄润州庞籍  
北固高楼海气寒，使君应此凭栏干。  
春山雨后青无限，借与淮南洗眼看。  

范仲淹　寄石学士  
家有清白志，所实甑中尘。  
休去无生涯，老来犹苦辛。  
一麾了婚嫁，万事蠹精神。  
与君尝大言，定作青山邻。  
蹭蹬未携手，得无羞故人。  

范仲淹　寄题孙氏碧鲜亭  
天地何风流，复生王子猷。  
黄金买碧鲜，绿玉排清秋。  
非木亦非草，东君岁寒实。  
耿耿金石性，雪霜不能老。  
清风乃故人，徘徊过此君。  
泠泠钧天音，千载犹得闻。  
应是圣贤魄，钟为此标格。  
高节见直清，灵心隐虚白。  
粉筠多体貌，锦箨见儿童。  
上交松桂枝，下结兰蕙丛。  
秀气蔼晴岚，翠光凝绿水。  
明月白露中，静如隐君子。  
不愿湘灵泣，不求伶伦吹。  
凤皇得未晚，蛟龙起何时。  
萧萧云水间，良与主人宜。  
红尘满浮世，何当拂长袂。  
坐啸此亭中，行歌此亭际。  
逍遥复逍遥，不知千万岁。  

范仲淹　寄题溪口广慈院  
越中山水绝纖尘，溪口风光步步新。  
若得会稽藏拙去，白云深处亦行春。  

范仲淹　寄题岘山羊公祠堂  
休哉羊叔子，辅晋功勋大。  
化行江汉间，恩被疆埸外。  
中国倚而安，治为天下最。  
开府多英僚，置酒每高会。  
徘徊临岘首，兴言何慷慨。  
此山自古有，游者千万辈。  
堙灭皆无闻，空悲岁月迈。  
公乎仁泽深，风采独不昧。  
于今堕泪碑，观之益钦戴。  
卓有王源步，文学伟当代。  
借麾来襄阳，高怀极恬退。  
山姿列云端，江响拂天籁。  
行乐何逍遥，览古忽感概。  
不见叔子祠，芜没民畴内。  
千金赎故基，庙貌重营绘。  
襄人复其祀，水旱有攸赖。  
太守一兴善，比户皆欢快。  
源叔政可歌，又留千载爱。  

范仲淹　寄题许州钱相公信美亭  
华搆高轩敞，名湖一面分。  
星辰居上相，鼓吹燕中军。  
山色来嵩室，风光彻汝坟。  
杉篁涵晚翠，兰茝薦时薰。  
坐啸频乘月，归怀几望云。  
迥临黄霸俗，远味仲宣文。  
万户方开国，三阶复致君。  
斯亭比棠树，千载颂清芬。  

范仲淹　寄西湖林处士  
萧索绕家云，清歌独隐沦。  
巢由不愿仕，尧舜岂遗人。  
一水无涯静，群峰满眼春。  
何当伴闲逸，尝酒过诸邻。  

范仲淹　寄乡人  
长白一寒儒，登荣三纪馀。  
百花春满地，二麦雨随车。  
鼓吹前迎道，烟霞指旧庐。  
乡人莫相羡，教子读诗书。  

范仲淹　寄馀杭全安石段少连二從事  
分携俱是佐高牙，两地光尘自等差。  
荣事日趋丞相府，道情时过老君家。  
双鸿得侣知风便，一鹤思鸣对露华。  
早晚相将云汉外，重为龙友免天涯。  

范仲淹　寄赠林逋处士  
唐虞重逸人，束帛降何频。  
风俗因君厚，文章至老淳。  
玉田耕小隐，金阙梦高真。  
罢钓轮生蠹，慵冠鉴积尘。  
饵莲攀鹤顶，歌雪扣琴身。  
墨妙青囊秘，丹灵绿发新。  
岭霞明四望，岩笋入诸邻。  
几侄簪裾盛，诸生礼乐循。  
朝迁唯薦鹗，乡党不伤麟。  
吊古夫差国，怀贤伍相津。  
剧谈来剑侠，腾啸骇山神。  
有客瞻冥翼，无端预薦绅。  
未能忘帝力，犹待补天均。  
早晚功名外，孤云可得亲。  

范仲淹　剑联句  
圣人作神兵，以定天下厄。  
蚩忧发灵机，干将构雄绩。  
橐籥天地开，鑪冶阴阳陃。  
南帝轮火精，西皇降金液。  
炎炎昆冈荧，汹汹洪河擘。  
雷霆助意气，日月沦精魄。  
神气不在大，错落就三尺。  
直淬灵溪泉，横磨太行石，  
雄雌威并立，画夜光相射。  
提携风云生，指顾烟霞寂。  
坚刚正人心，耿介志士迹。  
初疑成夏鼎，魑魅世所适。  
又若引吴刀，犀象谓无隔。  
截波虬尾滑，脱浪鲸牙直。  
顽冰挂阴靋，皓月乘孤隙。  
河角起彗气，云罅露秋碧。  
晓镡星斗烂，夜匣飞龙宅。  
舞酣霰雪回，弹俊球琳击。  
鲜摇霅水光，腻刮湘山色。  
青蛟渴雨瘦，素虺蟠霜瘠。  
清音锵以鸣，寒姿坚且泽。  
鬼类丧影响，佞党摧肝肠。  
一旦会神武，四海屠凶逆。  
周王奉天讨。商郊千里赤。  
楚子扬军声，秦师万首白。  
祥辉冠吴楚，杀气横燕易。  
与君斩鳌足，八极停震虩。  
与君製鹏翼，三辰增焕赫。  
莫使化猿翁，辱我为纪惑。  
莫使暴虎人，屈我执仇敌。  
尊严俟冠冕，左右舞干戚。  
功成不可留，延平空霹雳。  

范仲淹　江城对月  
南国风波远，东门冠盖回。  
多情是明月，相逐过江来。  

范仲淹　江干闲望  
江干日清旷，寓目一搘筇。  
落叶信流水，归云识旧峰。  
兰荪谁共采，凫雁自相從。  
莫爱苹风起，波来千万重。  

范仲淹　江楼寄希元上人  
清言一以遥，默默江楼上。  
安得如白云，无心两相忘。  

范仲淹　江上渔者  
江上往来人，但爱鲈鱼美。  
君看一叶舟，出没风波里。  

范仲淹　绛州园池  
绛台使君府，亭阁参园圃。  
一泉西北来，群峰高下睹。  
池鱼或跃金，水帘长布雨。  
怪柏锁蛟虬，丑石斗貙虎。  
群花相倚笑，垂杨自由舞。  
静境合通仙，清阴不如暑。  
每与风月期，可无诗酒助。  
登临问民俗，依旧陶唐古。  

范仲淹　晋祠泉  
神哉叔虞庙，地胜出嘉泉。  
一源其澄静，数步忽潺湲。  
此异孰可穷，观者增恭虔。  
锦鳞无敢钓，长生同水仙。  
千家溉禾稻，满目江乡田。  
我来动所思，致主愧前贤。  
大道果能行，时雨宜不愆。  
皆如恶祠下，生民无旱年。  

范仲淹　京口即事  
突兀立孤城，诗中别有情。  
地深江底过，日大海心生。  
甘露楼台古，金山气象清。  
六朝人薄命，不见此升平。  

范仲淹　九日  
欲赋前贤九日诗，茱萸相斗一枝枝。  
可怜宋玉情无限，争似陶潜醉不知。  
绿鬓爱随风景变，黄华能与岁寒期。  
登高回处狂多少，笑杀襄阳拍手儿。  

范仲淹　句  
唐世碑犹在，高丽鼓半穿。  

范仲淹　句  
劝君莫过南充路，恐被冯休笑一番。  

范仲淹　句  
金山寺近尘埃绝，铁瓮城高气象雄。  

范仲淹　句  
当门巴字分流水，去路难歌转曲岩。  

范仲淹　郡斋即事  
三出专城鬓似丝，斋中萧洒胜禅师。  
近疏歌酒缘多病，不负云山赖有诗。  
半雨黄花秋赏健，一江明月夜归迟。  
世间荣辱何须道，塞上衰翁也自知。  

范仲淹　览秀亭诗  
南阳有绝胜，城下百花洲。  
谢公创危亭，屹在高城头。  
尽览洲中秀，历历销人忧。  
作诗刻金石，意垂千载休。  
我来亭早坏，何以待英游。  
试观荆棘繁，欲步瓦砾稠。  
嗟嗟命良工，美材肆尔求。  
曰基复曰搆，落成会中秋。  
开樽揖明月，席上皆应刘。  
敏速迭唱和，醺酣争献酬。  
老子素不浅，预兹年少俦。  
九日重登临，凉空氛气收。  
风来雁声度，云去山色留。  
西郊有潭菊，满以金船浮。  
雅为郡子寿，外物真悠悠。  
过则与春期，春时良更优。  
焰焰众卉明，衮衮新泉流。  
箫鼓动地喧，罗绮倾城游。  
五马不行乐，州人为之羞。  
亭焉讵可废，愿此多贤侯。  

范仲淹　留题常熟顶山僧居  
平湖数百里，隐然一山起。  
中有白龙泉，可洗人间耳。  
吾师仁智心，爱兹山水音。  
结茅三十年，不道日月深。  
笑我名未已，来问无端理。  
却指岭边云，斯焉赠君子。  

范仲淹　留题方干处士旧居  
风雅先生旧隐存，子陵台下白云村。  
唐朝三百年冠盖，谁聚诗书到远孙。  

范仲淹　留题江秀才旧居  
结舍近沧洲，江山不外求。  
我来明月夜，更得主人留。  

范仲淹　留题小隐山书室  
小径小桃深，红光隐翠阴。  
是非不到耳，名利本无心。  
笋迸饶当户，云归半在林。  
何须听丝竹，山水有清音。  

范仲淹　留题云门山雍熙院  
一路入岚堆，还惊禹凿开。  
林无恶兽住，岩有好泉来。  
云阵藏雷去，山根到海回。  
莫辞登绝顶，南望即天台。  

范仲淹　庐山瀑布  
灵源何太高，北斗想可挹。  
凌日五光直，逗云千仞急。  
白虹下涧饮，寒剑倚天立。  
阔电不得瞬，长雷无敢蛰。  
万丈岩崖坼，一道林峦瀑。  
险逼飞鸟坠，冷束山鬼润。  
须当截海去，独流不相入。  

范仲淹　落星寺  
长江万里来，古寺中流起。  
何如天上星，汩汩波涛里。  

范仲淹　明月  
明月照前墀，牛弦奏流水。  
清风如未回，敢望无云起。  

范仲淹　明月谣  
明月在天西，初如玉钩微。  
一夕增一分，堂堂有馀辉。  
不掩五星耀，不碍浮云飞。  
徘徊河汉间，秀色若可餐。  
清风起丛桂，白露生阶兰。  
高楼望君时，为君拂金徽。  
秦以尧舜音，此音天与稀。  
明月或可闻，顾我亦依依。  
月有万古光，人有万古心。  
此心良可歌，凭月为知音。  

范仲淹　鸣琴  
思古理鸣琴，声声动金玉。  
何以报昔人，传此尧舜曲。  

范仲淹　南楼  
南楼百尺馀，清夜微埃歇。  
天会诗人情，遗此高高月。  

范仲淹　南园  
南园万树花，极目春芳丽。  
林下老成人，相招植松桂。  

范仲淹　欧伯起相访  
海涯牢落若为怀，惟子相过未忍回。  
劲覃不随风偃去，孤桐何意凤飞来。  
樽藏金醴迟迟进，匣锁云和特特开。  
万古功名有天命，浩然携手上春台。  

范仲淹　鄱阳酬泉州曹使君见寄  
吾生岂不幸，所禀多刚肠。  
身甘一枝巢，心苦千仞翔。  
志意苟天命，富贵非我望。  
立谭万乘前，肝竭喉无浆。  
意君成大舜，千古闻膻香。  
寸怀如春风，思与天下芳。  
片玉弃且在，双足何辞伤。  
王章死于汉，韩愈逐诸唐。  
狱中与岭外，妻子不得将。  
义士抚卷起，眦血一沾裳。  
胡弗学揭厉，胡弗随低昂。  
干时宴安人，灭然已不扬。  
匹夫虎敢斗，女子熊能当。  
况彼二长者，乌肯巧如黄。  
我爱古人节，皎皎明于霜。  
今日贬江徼，多惭韩与王。  
罪大祸不称，所损伤纖芒。  
尽室来官下，君恩大难忘。  
酒圣无隐量，诗豪有馀章。  
秋来魏公亭，金菊何煌煌。  
登高发秘思，聊以摅吾狂。  
卓有梅圣俞，作邑郡之旁。  
矫首赋灵乌，拟彼歌沧浪。  
因成答安戏，移以赠名郎。  
泉南曹使君，诗源万里长。  
复我百馀言，疑登孔子堂。  
闻之金石音，纯纯自宫商。  
念此孤鸣鹤，声应来远方。  
相期养心气，弥天浩无疆。  
铺之被万物，照之谐三光。  
此道果迂阔，陶陶吾醉乡。  

范仲淹　瀑布  
迥与众流异，发源高更孤。  
下山犹直在，到海得清无。  
势斗蛟龙恶，声吹雨雹粗。  
晚来云一色，诗句自成图。  

范仲淹　青郊  
青郊鸣锦雉，绿水漾金鳞。  
愿得郢中客，共歌台上春。  

范仲淹　清风谣  
清风何处来，先此高高台。  
兰丛国香起，桂枝天籁回。  
飘飘度清汉，浮云安在哉。  
万古郁结心，一旦为君开。  
有客慰所思，临风久徘徊。  
神若游华胥，身疑立天台。  
极渴饮沆瀣，大暑执琼瑰。  
旷如携松丘，腾上烟霞游。  
熙如揖庄老，语人逍遥道。  
朱弦鼓其薰，可以解吾民，  
沧浪比其清，可以濯吾缨。  
愿此阳春时，勿使飘暴生。  
千灵无结愠，万卉不摧荣。  
庶几宋玉赋，聊广楚王情。  

范仲淹　上都行送张伯玉  
上都有圣人，日月一以新。  
晔晔天下才，西才尧舜宾。  
百谷望东浸，万星依北辰。  
直者为之辕，曲者为之轮。  
一材不复遗，况此席上珍。  
南山张公子，气象清且淳。  
怀有绮绣文，朝无瓜瓞新。  
寸心如铁石，不羞贱与贫。  
买臣起白社，贾谊富青春。  
实此金辘轳，去去延平津。  

范仲淹　上汉谣  
真人累阴德，闻之三十天。  
一朝鸾鹤来，高举为神仙。  
冉冉去红尘，飘飘凌紫烟。  
下有修真者，望拜何拳拳。  
愿君银台上，侍帝玉案前。  
当有人间问，请为天下宣。  
自從混沌死，淳风日衰靡。  
百王道不同，万物情多诡。  
尧舜累代仁，弦歌始能治。  
桀纣一旦非，宗庙自然毁。  
是非既循环，兴亡亦继轨。  
福至在朱门，祸来先赤子。  
尝闻自天意，天意岂如此。  
何为治乱间，多言历数尔。  
愿天赐吾君，如天千万春。  
明与日月久，恩将雨露均。  
帝力何可见，物情自欣欣。  
人复不言天，天亦不伤人。  
天人两相忘，逍遥何有乡。  
吾当饮且歌，不知义与黄。  

范仲淹　射阳湖  
渺渺指平湖，烟波极望初。  
纵横皆钓者，何处得嘉鱼。  

范仲淹　升上人碧云轩  
爱此诗家好，幽轩绝世纷。  
澄宵半床月，淡晓数峰云。  
远意经年就，微吟并舍闻。  
祇应虚静处，所得自兰芬。  

范仲淹　石子涧二首  
凿开奇胜翠微间，车骑笙歌暮未还。  
彦国才如谢安石，他时即此是东山。  

范仲淹　石子涧二首  
飞泉落处满潭雷，一道苍然石壁开。  
故老相傅应可信，此山云出雨须来。  

范仲淹　试笔  
偶缘疏拙得天真，岂问前途屈与伸。  
车马纵能欺倦客，江山犹可助骚人。  
懒如叔夜书盈几，狂似渊明酒满巾。  
况有南窗姬易在，此心那更起纖尘。  

范仲淹　书海陵滕從事文会堂  
东南沧海郡，幕府清风堂。  
诗书对周孔，琴瑟亲义黄。  
君子不独乐，我朋来远方。  
言兰一相接，岂特十步香。  
德星一相聚，直有千载光。  
道味清可挹，文思高若翔。  
笙磬得同声，精色皆激扬。  
裁培尽桃李，栖止皆鸾皇。  
琢玉作镇圭，铸金为干将。  
猗哉滕子京，此意久而芳。  

范仲淹　书酒家壁  
当炉一曲竹枝歌，肠断江南柰尔何。  
游子未归春又老，夜来风雨落花多。  

范仲淹　书扇示门人  
一派青山景色幽，前人田地后人收。  
后人收得休欢喜，还有收人在后头。  

范仲淹　书事呈韩布殿丞  
南宫曾薦牧之文，失足徒劳忽十春。  
天上云龙期际会，山中猿鹤愧因循。  
无功岂不孤黄石，有道何堪忆紫莼。  
少壮由来须努力，篆铭锺鼎古何人。  

范仲淹　四民诗其二　农  
圣人作耒耜，苍苍民乃粒。  
国俗俭且淳，人足而家给。  
九载襄陵祸，比户犹安辑。  
何人变清风，骄奢日相袭。  
製度非唐虞，赋斂由呼和浩特吸。  
伤哉田桑人，常悲大弦急。  
一夫耕几垅，游堕如云集。  
一蚕吐几丝，罗绮如山入。  
太平不自存，凶荒亦何及。  
神农与后稷，有灵应为泣。  

范仲淹　四民诗其三　工  
先生教百工，作为天下器。  
周旦意不配刊之考工记。嗟嗟远圣人，  
製度日以纷。窈窕阿房宫，  
万态横青云。荧煌甲乙帐，  
一朝那肯焚。秦汉骄心起，  
陈隋益其侈。鼓舞天下风，  
滔滔弗能止。可甚佛老徒，  
不取慈俭书。竭我百家产，  
崇乐一室居。四海竞如此，  
金碧照万里。茅茨帝者荣，  
今为庶为耻。宜哉老成言，  
欲攦般轮指。  

范仲淹　四民诗其四　商  
尝闻商者云，转货赖斯民。  
远近日中合，有无天下均。  
上以利吾国，下以藩吾身。  
周官有常籍，岂云逐末人。  
天意亦何事，狼虎生贪秦。  
经界变阡陌，吾商苦悲辛。  
四民无常籍，茫茫伪与真。  
游者窃吾利，堕者乱吾伦。  
淳源一以荡，颓波浩无津。  
可堪贵与富，侈态日日新。  
万里奉绮罗，九陌资埃尘。  
穷山无遗实，竭海无遗珍。  
鬼神为之劳，天地为之贫。  
此弊已千载，千载犹因循。  
桑柘不成林，荆棘有馀者。  
吾商则何罪，君子耻为邻。  
上有尧舜主，下有周召臣。  
琴瑟愿更张，使我歌良辰。  
何日用此言，皇天岂不仁。  

范仲淹　四民诗其一　士  
前王诏多士，咸以德为先。  
道從仁义广，名由忠孝全。  
美禄报尔功，好爵縻尔贤。  
黜陟金鉴下，昭昭媸与妍。  
此道日以疏，善恶何茫然。  
君子不斥怨，归诸命与天。  
术者乘其隙，异端千万惑。  
天道入指掌，神心出胸臆。  
听幽不听明，言命不言德。  
学者忽其本，仕者浮于职。  
节义为空言，功名思苟得。  
天下无所劝，赏罚几乎息。  
阴阳有变化，其神固不测。  
祸福有倚伏，循环亦无极。  
前圣不敢言，小人尔能臆。  
裨灶方激扬，孔子甘寂默。  
六经无光辉，反如日月蚀。  
大道岂复兴，此弊何时抑。  
末路竞驰骋，浇风扬羽翼。  
昔多松柏心，今皆桃李色。  
愿言造物者，回此天地力。  

范仲淹　送蔡挺代父之蜀  
朔风岂不寒，蜀道岂不难。  
之子代亲行，万里心自安。  
剑阁雪犹明，锦江春未阑。  
到日必诗战，重登李杜坛。  

范仲淹　送常熟钱尉  
姑苏台下水如蓝，天赐仙乡奉旨甘。  
梅淡柳黄春不浅，王孙归思满江南。  

范仲淹　送陈环秀才游金陵  
君有江南行，为君歌以喜。  
龙盘山万曲，练静江千里。  
毀　山不可空，台星照吴中。  
古来王谢地，今有周召风。  
而间杨与郑，万丈光相映。  
煌煌聚宰府，金陵一何盛。  
此去知已贤，雅客情无边。  
白云起江树，明月逐江船。  
云月共徘徊，优哉如游仙。  
归来笑春风，白日登青天。  

范仲淹　送刁纺户掾太常下第  
精鉴本非深，英僚暂此沉。  
火炎方试玉，沙密偶遗金。  
岂累青云器，犹孤白雪音。  
敢希苏季子，潜有激仪心。  

范仲淹　送丁司理赴明州  
仙家枝叶令威孙，南去司刑庇越民。  
金阙道书微旨在，狱多阴德是真人。  

范仲淹　送韩渎殿院出守岳阳  
仕宦自飘然，君恩岂欲偏。  
才归剑门道，忽上洞庭船。  
坠絮伤春目，春涛废夜眠。  
岳阳楼上月，清赏浩无边。  

范仲淹　送何白节推宰晋原二首  
盛府兼名邑，荣归指故林。  
多年望乡泪，万里倚门心。  
江馆春寒薄，山程晚翠深。  
板与迎侍日，桃李正芳阴。  

范仲淹　送何白节推宰晋原二首  
此行深惜别，所喜是宁亲。  
祖帐千门晓，乡关锦国春。  
鸟歌疑劝酒，山态似迎人。  
我绝南陔望，因兄泪满巾。  

范仲淹　送何涉秀才  
蜀道归来万里身，上堂嘉庆动诸邻。  
贤良诏下先生起，休向成都问卜人。  

范仲淹　送河东提刑张太博  
忆守姑苏日，见君已惊人。  
翩翩幕中画，落落席上珍。  
强记及敏力，一一精如神。  
洎余领西帅，密与羌夏邻。  
君来贰边郡，表里还相亲。  
有如得四支，周旋卫其身。  
予始按万渠，兵行百物陈。  
而君主其事，进退皆有伦。  
羌酋八九百，醉歌喜齗齗。  
传告以号令，再拜冈不驯。  
作城大顺川，扼胡来路津。  
汉军始屯集，虑骑俄纷纶。  
诸将稍畏怯，偶语辞艰辛。  
君跃疋马去，入险将死滨。  
持挝画祸福，虎校靡不遵。  
呼兵就畚插，悦使咸忻忻。  
画夜战且役，城成未逾旬。  
虑乃急攻我，万众生烟尘。  
苍惶被矢石，遁走无逡巡。  
君驰奏阙下，感慨动中宸。  
是秋怀敏败，虑势侵泾源。  
天地正愁惨，关辅将迸奔。  
腹心苟不守，皮肤安得存。  
予召蕃汉兵，趋邠当北门。  
诸将切切议，谓宜守塞垣。  
惟君力赞我，咸镐为本根。  
全师遂鼓进，连城息惊喧。  
果释天子忧，奖诏垂明恩。  
予贰机衡重，君掌食货繁。  
岂敢懈夙夜，未尝摅笑言。  
今叨领南阳，会君乘使轩，  
携手百花洲，无时不开樽。  
语论极今古，情契及子孙。  
气同若兰芝，声应如篪埙。  
浩歌忘物我，剧饮无凉暄。  
自问平生心，此乐曾几番。  
一旦改使节，匆匆指并汾。  
惜别固不忍，赠行当有云。  
從来宿兵地，北与胡汉分。  
长河出紫塞，太行入青云。  
天然作雄屏，览者怀忠动。  
行府在平阳，山川秀氤氲。  
尧民击壤歌，千古犹得闻。  
君有经济心，润以金石文。  
揽辔问风俗，坐堂精典坟。  
此道日益大，行行思致君。  

范仲淹　送虎丘长老  
暂向天台参众真，虎丘风月远随身。  
琼台肯便长栖去，无限人间未度人。  

范仲淹　送黄灏员外  
三十馀年交旧心，相逢那复议升沉。  
卑飞尘土味诚薄，达宦风波忧更深。  
自古荣华浑一梦，即时欢笑敌千金。  
追陪未久还离索，早晚轩车重见寻。  

范仲淹　送江南运使张傅度支  
刑措东南始诏回，重分邦计命钦哉。  
于公已积充闾庆，萧相还施富国才。  
十郡甘棠歌未歇，一方流马路初开。  
启心知有嘉谟在，足乱云霓忆帝台。  

范仲淹　送李弦殿院赴阙  
寂寥门巷每相过，亲近贤人所得多。  
今日九重天上去，濉阳孤客奈愁何。  

范仲淹　送李弦殿院赴阙  
霜露丘园不忍违，三年月日速如飞。  
金门乍入应垂泪，因挂朝衣忆彩衣。  

范仲淹　送刘牧推官之兖州  
相国镇束鲁，开合多英豪。  
羡子赋從军，壮思如波涛。  
当有非常遇，所得连六鳌。  
故人孙复之，卧云生二毛。  
或作梁甫吟，秋风共呼号。  
翩翩草檄外，可与相游遨。  
益以夫子心，万物都一毫。  
此行名与节，须似泰山高。  

范仲淹　送欧伯起  
天与神交忽解携，一溪风月更同谁。  
自惭萧洒如猿鹤，却向周郎怨别离。  

范仲淹　送饶州董博士  
番国英豪富鲁儒，同时举送起乡闾。  
文章耻学扬雄赋，议论羞谈贾谊书。  
喜得明珠三十六，恨遗壮士二千馀。  
送君直上青霄去，行看归乘驷马车。  

范仲淹　送僧文光  
一品山前识，迢迢三十春。  
多惭画戟里，重见白云人。  

范仲淹　送石曼卿  
河光岳色过秦关，英气飘飘酒满颜。  
贾谊书成动西汉，谢安人笑起东山。  
亨途去觉云天近，旧隐回思水石闲。  
此道圣朝如不坠，疏封宜在立谭间。  

范仲淹　送识上人游金山寺  
空半簇楼台，红尘安在哉。  
山分江色破，潮带海声来。  
烟景诸邻断，天光四望开。  
疑师得仙去，白日上蓬莱。  

范仲淹　送魏介之江西提点  
旌旗如火浪如鸥，一路春城次第游。  
江上高楼欲千尺，便從今日望归舟。  

范仲淹　送吴安道学士知崇州  
一麾轻去奉兰羞，共惜清贤岂易求。  
筮易暗惊鸣鹤远，赋诗深望白驹留。  
古来经纬心皆晓，闲处光阴发半秋。  
长孺之才同吏隐，相宽频上海边楼。  

范仲淹　送向综国傅通判桂州  
通籍三公后，监州五岭深。  
欲知明主意，将慰远人心。  
岁计多藏药，舟行不废琴。  
归书清白最，宁问橐中金。  

范仲淹　送谢景初迁凭宰馀姚  
世德践甲科，青紫信可拾。  
故乡特荣辉，高门复树立。  
馀姚二山下，东南最名邑。  
烟水万人家，熙熙自翔集。  
又得贤大夫，坐堂恩信敷。  
春风为君来，绿波满平湖。  
乘兴访隐沦，今逢贺老无。  
文藻凌云处，定喜江山助。  
未能同仙舟，离樽少留驻。  
行行道不孤，明月相随去。  

范仲淹　送邢昂处士南游  
落落崆峒一大儒，四方心逸忆江湖。  
东南赖有林君复，万里清风去不孤。  

范仲淹　送徐登山人  
重君爱诗书，孜孜不知老。  
白发末理生，惟谈圣人道。  
爱君妙山水，所得是神气。  
尺素写林峦，邈有千里意。  
今日江南行，孤云无系程。  
直指九华峰，去扫先君茔。  
却来华阳川，与我溪上盟。  
行歌紫芝秀，坐啸清风生。  
练真变金骨，飘飘朝玉京。  
结成物外游，忘此天下情。  

范仲淹　送鄞江窦尉  
片帆飞去若轻鸿，一霎春潮过浙东。  
王谢江山久萧索，子真今为起清风。  

范仲淹　送郧乡尉黄通  
少年好逸骥，老者重安车。  
争先尚逐逐，致远贵徐徐。  
勿言一尉卑，千户击惨舒。  
外矜固不足，内乐则有馀。  
子游与季路，作邑宁欷嘘。  
五斗对万钟，所问道何如。  

范仲淹　送湛公归四明讲席  
满面南风指四明，山长水曲不胜情。  
自言此去云林下，惟讲华严报太平。  

范仲淹　送真元二上人归吴中  
归心不可夺，千里故园春。  
及见市朝事，却思江海人。  
烟波方得伴，松月定为邻。  
愿结虎溪社，休休老此身。  

范仲淹　苏州十咏其八　伍相庙  
胥也应无憾，至哉忠孝门。  
生能酬楚怨，死可报吴恩。  
直气海涛在，片心江月存。  
悠悠当日者，千载祗惭魂。  

范仲淹　苏州十咏其二　木兰堂  
堂上列歌锺，多惭不如古。  
却羡木兰花，曾见霓裳舞。  

范仲淹　苏州十咏其九　观风楼  
高压郡西城，观风不浪名。  
山川千里色，语笑万家声。  
碧寺烟中静，红桥柳际明。  
登临岂刘白，满目见诗情。  

范仲淹　苏州十咏其六　灵岩寺  
古来兴废一愁人，白发僧归掩寺门。  
越相烟波空去雁，吴王宫阙半啼猿。  
春风似旧花犹笑，往事多遗石不言。  
唯有延陵逃遁去，清名高节老干坤。  

范仲淹　苏州十咏其七　太湖  
有浪即山高，无风还练静。  
秋宵谁与期，月华三万顷。  

范仲淹　苏州十咏其三　洞庭山  
吴山无此秀，乘暇一游之。  
万顷湖光里，千家橘熟时。  
平看月上早，远觉鸟归迟。  
近古谁真赏，白云应得知。  

范仲淹　苏州十咏其十　南园  
西施台下见名园，百草千花特地繁。  
欲问吴王当日事，后来桃李若为言。  

范仲淹　苏州十咏其四　虎丘山  
昔见虎耽耽，今为佛子岩。  
云寒不出寺，剑静未离潭。  
幽步萝垂径，高禅雪闭庵。  
吴都十万户，烟瓦亘西南。  

范仲淹　苏州十咏其五　阊门  
吴门耸阊阖，迎送每跻攀。  
一水帝乡路，片云师子山。  
落鸿渔钓外，斜柳别离间。  
白傅归休处，盘桓几厚颜。  

范仲淹　苏州十咏其一　泰州十咏  
至德本无名，宣尼一此凭。  
能将天下让，知有圣人生。  
南国奔方远，西山道始亨。  
英灵岂不在，千古碧江横。  

范仲淹　睢阳学舍书怀  
白云无赖帝乡遥，汉苑谁人奏洞箫。  
多难未应歌凤鸟，薄才犹可赋鹪鹩。  
瓢思颜子心还乐，琴遇钟君恨即销。  
但使斯文天未丧，涧松何必怨山苗。  

范仲淹　岁寒堂三题其二　君子树  
二松何年植，清风未尝息。  
天矫向庭户，双龙思霹雳。  
岂无桃李姿，贱彼非正色。  
岂无兰菊芳，贵此有清德。  
万木怨摇落，独如春山碧。  
乃知天地威，亦向岁寒惜。  
有声苦江河，有心若金璧。  
雅为君子材，对之每前席。  

范仲淹　岁寒堂三题其三　松风阁  
此阁宜登临，上有松风吟。  
非弦亦非匏，自起箫韶音。  
明月万里时，何必开绿琴。  
凤皇下云霓，锵锵鸣中林。  
淳如葛天歌，太古传于今。  
洁如庖义易，洗入平生心。  
安得嘉宾来，当之共披襟。  
陶景若在仙，千载一相寻。  

范仲淹　岁寒堂三题其一　岁寒堂  
我先本唐相，奕世天衢行。  
子孙四方志，有家在江城。  
双松俨可爱，高堂因以名。  
雅知堂上居，宛得山中情。  
目有千年色，耳有千年声。  
六月无炎光，长如玉壶清。  
于以聚诗书，教子修诚明。  
于以列钟鼓，邀宾乐升平。  
绿烟亦何知，终日在檐楹。  
太阳无偏照，自然虚白生。  
不向摇落地，何忧岁峥嵘。  
勖哉肯构人，处之千万荣。  

范仲淹　滕子京魏介之二同年相访丹阳郡  
长江天下险，涉者利名驱。  
二公访贫交，过之如坦途。  
风波岂不恶，忠信天所扶。  
相见乃大笑，命歌倒金壶。  
同年三百人，太半空名呼。  
没者草自绿，存者颜无朱。  
功名若在天，何必心区区。  
莫竞贵高路，休防谗嫉夫。  
孔子作旅人，孟轲号迂儒。  
吾辈不饮酒，笑杀高阳徒。  

范仲淹　滕子京以真籾相示因以赠之  
泰山采芝人，吏隐清淮滨。  
金函秘实籾，奉之如高真。  
谓子有仙志，兴言一相示。  
叩头鸣天鼓，玉书粲然异。  
白云引轻素，朱丝闻灵篇。  
题云天实岁，传于任凤仙。  
兵火换九州，于兹三百年。  
非有灵物持，此书安得全。  
绿字起龙蛇，丹文挂星斗。  
六甲当奉行，百神乃奔走。  
密密天上语，忽忽人间有。  
与君置青山，解冠松桂间。  
服此上清籾，上清庶可攀。  
无为尘土中，草草凋朱颜。  

范仲淹　题翠峰院  
翠峰高与白云闲，吾祖曾居水石间。  
千载家风应未坠，子孙还解爱青山。  

范仲淹　天平山白云泉  
灵泉在天半，狂波不能侵。  
神蛟穴其中，渴虎不敢临。  
隐照涵秋碧，泓然一勺深。  
游润腾云飞，散作三日霖。  
天造岂无意，神化安可寻。  
挹之如醍醐，尽得清凉心。  
闻之异丝竹，不含哀乐音。  
月好群籁息，涓涓度前林。  
子晋罢云笙，伯牙收玉琴。  
徘徊不拟去，复发沧浪吟。  
乃云尧汤岁，盈盈长若今。  
万里江海源，千秋松桂阴。  
兹焉如有价，北斗量黄金。  

范仲淹　听真上人琴歌  
银潢耿耿霜棱棱，西轩月色寒如冰。  
上人一叩朱丝绳，万籁不起秋光凝。  
伏牺归天忽千古，我闻遗音泪如雨。  
嗟嗟不及郑卫儿，北里南邻竞歌舞。  
竞歌舞，何时休，师襄堂上心悠悠。  
击浮金，戛鸣玉，老龙秋啼沧海底，  
幼猿暮啸寒山曲。陇头瑟瑟咽流泉，  
洞庭萧萧落寒木。此声感物何太灵，  
十二衔珠下仙鹄。为予再奏南风诗，  
神人和畅舜无为。为予试弹广陵散，  
鬼物悲哀晋方乱。乃知圣人情虑深，  
将治四海先治琴。兴亡哀乐不我遁，  
坐中可见天下心。感公遗我正始音，  
何以报之千黄金。  

范仲淹　同年魏介之会上作  
寒苦同登甲乙科，天涯相对合如何。  
心存阙下还忧畏，身在樽前且笑歌。  
闲上碧江游画鷁，醉留红袖舞鸣鼍。  
与君今日真良会，自信粗官乐事多。  

范仲淹　桐庐方正父家藏唐翰林画白芍药予来领郡事因获一见感叹久之题二十  
治乱兴衰甚可嗟，徒怜水调诉荣华。  
开元盛事今何在，尚有霓裳寄此花。  

范仲淹　桐庐郡斋书事  
千峰秀处白云骄，吏隐云边岂待招。  
数仞堂高谁富贵，一枝巢隐自逍遥。  
杯中好物闲宜进，林下幽人静可邀。  
莫道官清无岁计，满山芝术长灵苗。  

范仲淹　无题  
十口相将泛巨川，来时暖热去凄然。  
关津若要知名姓，定是孤儿寡妇船。  

范仲淹　西湖筵上赠胡侍郎  
官秩文昌贵，功名信史褒。  
朝廷三老重，乡党二疏高。  
涯业尽图籍，子孙皆俊髦。  
西湖天下绝，今日盛游遨。  

范仲淹　西溪见牡丹  
阳和不择地，海角亦逢春。  
忆得上林色，相看如故人。  

范仲淹　西溪书事  
卑栖曾未托椅梧，敢议雄心万里途。  
蒙叟自当齐黑白，子牟何必怨江湖。  
秋天响亮频闻鹤，夜海曈曨每见珠。  
一醉一吟疏懒甚，溪人能信解嘲无。  

范仲淹　匣剑  
灵剑经年匣，决云谁为高。  
报分别有道，何认问吹毛。  

范仲淹　献百花洲图上陈州晏相公  
穰下胜游少，此洲聊入诗。  
百花争窈窕，一水自涟漪。  
洁白怜翘鹭，优游羡戏龟。  
阑干红屈曲，亭宇碧参差。  
倒影澄波底，横烟落照时。  
月明鱼竞跃，春静柳闲垂。  
万竹排霜杖，千荷卷翠旗。  
菊分潭上近，梅比汉南迟。  
岸鹊依人喜，汀鸥不我疑。  
彩丝穿石节，罗襪踏青期。  
素发频来醉，沧浪减去思。  
步随芳草远，歌逐画船移。  
绘写求真赏，缄藏献己知。  
相君那肯爱，家有凤皇池。  

范仲淹　萧洒桐庐郡十绝  
萧洒桐庐郡，乌龙山霭中。  
使君无一事，心共白云空。  

范仲淹　萧洒桐庐郡十绝  
萧洒桐庐郡，开轩即解颜。  
劳生一何幸，日日面青山。  

范仲淹　萧洒桐庐郡十绝  
萧洒桐庐郡，全家长道情。  
不闻歌舞事，绕舍石泉声。  

范仲淹　萧洒桐庐郡十绝  
萧洒桐庐郡，公馀午睡浓。  
人生安乐处，谁复问千锺。  

范仲淹　萧洒桐庐郡十绝  
萧洒桐庐郡，家家竹隐泉。  
令人思杜牧，无处不潺湲。  

范仲淹　萧洒桐庐郡十绝  
萧洒桐庐郡，春山半是茶。  
新雷还好事，惊起雨前芽。  

范仲淹　萧洒桐庐郡十绝  
萧洒桐庐郡，千家起画楼。  
相呼采莲去，笑上木兰舟。  

范仲淹　萧洒桐庐郡十绝  
萧洒桐庐郡，清潭百丈馀。  
钓翁应有道，所得是嘉鱼。  

范仲淹　萧洒桐庐郡十绝  
萧洒桐庐郡，身闲性亦灵。  
降真香一炷，欲老悟黄庭。  

范仲淹　萧洒桐庐郡十绝  
萧洒桐庐郡，严陵旧钓台。  
江山如不胜，光武肯教来。  

范仲淹　谢黄搆太博见示文集  
松桂有嘉色，不与众芳期。  
金石有正声，讵将群响随。  
君子著雅言，以道不以时。  
仰止江夏公，大醇元小疵。  
孜孜经纬心，落落教化辞。  
上有帝皇道，下有人臣规。  
邈与圣贤会，岂以富贵移。  
谁言荆棘滋，独此生兰芝。  
谁言蛙黾繁，独此蟠龙龟。  
岂徒一时异，将为千古奇。  
愿此周召风，达我尧舜知。  
致之讽谏路，升之诰命司。  
二雅正得失，五典陈雍熙。  
颂声格九庙，王泽及四夷。  
自然天下文，不复迷宗师。  

范仲淹　谢柳太博惠鹤  
新诗遗鹤指真经，对此仙标讵敢轻。  
万里华亭思去伴，千年辽海识归程。  
鸡群与处曾非辱，鹏路将翔孰谓荣。  
独爱九舦嘹唳好，声声天地为之清。  

范仲淹　新定感兴五首  
数仞黄堂上，题名仅百贤。  
孤高宋开府，千载可拳拳。  

范仲淹　新定感兴五首  
山水真名郡，恩多补谏官。  
中间好田锡，风月亦盘桓。  

范仲淹　新定感兴五首  
风物皆堪喜，民灵独可哀。  
稀逢贤太守，多是谪官来。  

范仲淹　新定感兴五首  
去国三千里，风波岂不赊。  
回思洞庭险，无限胜长沙。  

范仲淹　新定感兴五首  
江上多嘉客，清歌进白醪。  
灵均良可笑，终日著离骚。  

范仲淹　行歌  
行歌春满路，坐歌春满园。  
花前人自乐，桃李岂须言。  

范仲淹　驯鸥咏  
万物有常性，性无不贵生。  
风翔与骏奔，一一远害情。  
鴥彼沙上鸥，皎皎霜雪明。  
月宿沧洲静，日浴沧浪清。  
何以狎溪人，溪人澹无营。  
循循自饮啄，往往相逢迎。  
徘徊两无猜，何慕复何惊。  
客有怀依依，云水言将归。  
逐尔群鸥乐，群鸥尔勿飞。  
此心未忘者，天机非杀机。  

范仲淹　尧庙  
千古如天日，巍巍与善功。  
禹终平洚水，舜亦致薰风。  
江海生灵外，干坤揖让中。  
乡人不知此，箫鼓谢年丰。  

范仲淹　野色  
非烟亦非雾，羃羃映楼台。  
白鸟忽点破，夕阳还照开。  
肯随芳草歇，疑逐远帆来。  
谁谓山公意，登高醉始回。  

范仲淹　依韵酬邠州通判王稷太博  
南豳日日接英标，公外追随岂待招。  
恶劝酒时图共醉，痛赢棋处肯相饶。  
一抛言笑如何遣，频得音书似不遥。  
独上西楼为君久，满城明月会云销。  

范仲淹　依韵酬池州钱绮翁  
天涯彼此勿冲冲，内乐何须位更崇。  
白发监州身各健，青山绕郭景多同。  
日高窗外眠方起，月到樽前宴未终。  
况在江南佳丽地，重阳犹见牡丹红。  

范仲淹　依韵酬府判庞醇之见寄  
二十年前已定交，而今鹏鷃各逍遥。  
但能贾傅亲前席，何必萧生意本朝。  
直节羡君如指佞，孤根怜我异凌霄。  
莫将富贵移平昔，彼此清心发半凋。  
吴门歉岁减繁华，萧索专城未足夸。  
柳色向秋迎使馆，水声终夜救田车。  
丘山在负思朝寄，毫发经心愧道家。  
不似桐庐人事少，子陵台畔乐无涯。  

范仲淹　依韵酬光化李简夫屯田  
老来难得旧交游，莫欢樽前两鬓秋。  
少日苦辛名共立，晚年恬退语相投。  
龚黄政事聊牵强，元白邻封且唱酬。  
附郭田园能置否，与君乘健早归休。  

范仲淹　依韵酬黄灏秀才  
再贬鄱川信不才，子规相爱劝归来。  
客心但感江山助，天意难期日月回。  
白雪孤琴弥冷淡，浮云双阙自崔嵬。  
南方岁晏犹能乐，醉尽黄花见早梅。  

范仲淹　依韵酬李光化见寄  
南阳偃息养衰颜，天暖风和近楚关。  
欲少祸时当止足，得无权处始安闲。  
心怜好鸟来幽院，目送微云过别山。  
此景此情聊自慰，是非何极任循环。  

范仲淹　依韵酬李光化叙怀  
列宿专城且自娱，清名善最即前涂。  
江山乐国诚难会，风月诗家的不辜。  
未必晚成轮早达，好将高笑代长吁。  
公馀更励经邦业，思为清朝赞禹谟。  

范仲淹　依韵酬太傅张相公见赠  
出处曾无致主功，南阳为守地犹雄。  
醉醒往日惭渔父，得失今朝圆塞翁。  
七里河边归带月，百花洲上啸生风。  
卧龙乡曲多贤达，愿预逍遥九老中。  

范仲淹　依韵酬毋湜推官  
圣门非入室，文阵敢争盟。  
不意栖云阁，何才隶月卿。  
珍群怜未至，霄鹗引修程。  
直舍有仙味，秘庭无俗声。  
午阴宫树绿，宵刻禁锺清。  
奉製歌三秀，称觞听六英。  
恩辉孤易感，交结淡难成。  
新发鉴中改，旧山天际横。  
缨思渔父濯，春伴隼旟行。  
桃浪观秦塞，薰风省舜城。  
几多兴废迹，重叠古今情。  
进退思先觉，蹉跎畏后生。  
见诒如美衮，欲报管英琼。  
净揖澄江练，高窥抉露茎。  
复惊闻正始，终仰辅登闳。  
好励图南志，翱翔览四瀛。  

范仲淹　依韵酬吴安道学士见寄  
圣君贤相正弥纶，谏诤臣微敢猣身。  
但得葵心长向日，何妨驽足未离尘。  
岂辞云水三千里，犹济疮痍十万民。  
宴坐黄堂愧无恨，陇头元是带经人。  

范仲淹　依韵酬吴春卿二首其二　松  
亭亭百尺栋梁身，寂寞云根与涧滨。  
寒冒雪霜宁是病，静期风月不须春。  
萧萧远韵和于乐，密密清阴意在人。  
高节直心时勿伐，千秋为石乃知神。  

范仲淹　依韵酬吴春卿二首其一　鹤  
华亭孤立病时身，终日徘徊尚海滨。  
露掌思高还警夜，芝田音断欲务春。  
千年灵气何求药，八变奇姿已过人。  
莫厌在阴犹寡和，九舦非晚见精神。  

范仲淹　依韵酬叶道卿中秋对月二首  
天遣今宵无寸云，故开秋碧挂冰轮。  
诗人不悔衣沾露，为惜清光岂易亲。  

范仲淹　依韵酬叶道卿中秋对月二首  
孤光千里与君逢，最爱无云四望通。  
处处楼台竞歌宴，的能爱月几人同。  

范仲淹　依韵酬益利钤辖马端左藏  
滥登清顯遇公朝，岂有才谋可致尧。  
拙守自惭成木强，宦游谁欢仅蓬飘。  
醉来多谢提壶劝，归去宁烦杜宇招。  
好乐当年开口笑，此心无事愧重霄。  

范仲淹　依韵酬章推官见赠  
姑苏從古号繁华，却恋岩边与水涯。  
重入白云寻钓濑，更随明月宿诗家。  
山人惊载乌纱出，溪女笑隈红杏遮。  
来早又抛泉石去，茫茫荣利一吁嗟。  

范仲淹　依韵酬周髖太博同年  
孰敢先怀富贵图，良时须惜几嗟吁。  
众心可致巍巍主，上意思平两两符。  
不称内朝裨耳目，多惭外补救皮肤。  
子陵滩畔观渔钓，无限残阳媚绿蒲。  

范仲淹　依韵答并州郑大资见寄  
节製重并汾，淹留又见春。  
年高成国老，道在乐天真。  
风韵应如旧，精明迥绝伦。  
致君心未展，宁是式微人。  

范仲淹　依韵答韩侍御  
虽叨世契与邻藩，东道瞻风御史尊。  
郑馆昔时延下客，于家今日见高门。  
我居方面荣为惧，君向台端直且温。  
彼此中怀蕴金石，不须销黯动离魂。  

范仲淹　依韵答胡侍郎见寄  
千年风采逢明主，一寸襟灵慕昔贤。  
待看朝廷兴礼让，天衢何敢斗先鞭。  

范仲淹　依韵答贾黯监丞贺雪  
今之刺史古诸侯，孰敢不分天子忧。  
自秋徂冬渴雨雪，旬奏空文惭转邮。  
得非郡国政未洽，刺史闭合当自忧。  
上赖天子仁且圣，神龙奔走不俟求。  
同云千里结雪意，一夕密下诚如羞。  
晓来赏心江海上，东望不见三神丘。  
浑祛疠气发和气，明年黍稷须盈畴。  
烟郊空阔猎者健，酒市暖热沽人稠。  
光精璨璨夺剑戟，清寒拂拂生衣裘。  
铃斋贺客有喜色，饮酣歌作击前筹。  
常愿帝力及南亩，尽使风俗如东邹。  
谁言吾子青春者，意在生民先发讴。  

范仲淹　依韵答蒋密学见寄  
东南为守慰衰颜，忧事浑祛乐事还。  
鼓吹夜归湖上月，楼台晴望海中山。  
奋飞每羡冥鸿远，驰骋那惭老骥闲。  
此日共君方偃息，是非荣辱任循环。  

范仲淹　依韵答梁坚运判见寄  
蔽野旌旗色，满山笳吹声。  
功名早晚就，裴度亦书生。  

范仲淹　依韵答青州富资政见寄  
枢府当年日辇襄，隐然一柱在明堂。  
亲逢英主开前席，力与皇家正旧章。  
直道岂求安富贵，纯诚惟欲助清光。  
龚黄政事追千载，齐鲁风谣及万箱。  
伟望能令中国重，奇谋曾压北方强。  
故人待看调元后，乞取优游老洛阳。  

范仲淹　依韵答提刑张太博尝新醖  
南阳本佳处，偶得作守臣。  
地与汝填近，古来风化纯。  
当官一无术，易易复循循。  
长使下情达，穷民奚不伸。  
此外更何事，优游款嘉宾。  
时得一笑会，恨无千日醇。  
客有多闻者，密法为我陈。  
自言此灵物，尽心妙始臻。  
非徒水泉洁，大要黮檗均。  
暄凉体四时，日月周数旬。  
其气芳以烈，厥味和而辛。  
涓涓滴小槽，清光能照人。  
固可奉宗庙，宜能格天神。  
我姑酌金垒，驻此席上珍。  
况有百花洲，水木长时新。  
烟姿藏碧坞，柳杪见朱闉。  
两两凫雁侣，依依江海濒。  
晚光倒晚影，一川无一尘。  
悠悠乘画舸，坦坦解朝绅。  
绿阴承作盖，芳草就为茵。  
引此杯中物，献酬交错频。  
礼俗重三爵，今乃不记巡。  
大言出物表，本性还天真。  
或落孟嘉帽，或抛陶令巾。  
吾非葛天氏，谁为刘伯伦。  
大使达观者，与予日相亲。  
作诗美嘉会，调高继无因。  
但愿天下乐，一若樽前身。  
长戴尧舜主，尽作羲黄民。  
耕田与凿井，熙熙千万春。  

范仲淹　依韵答王源叔忆百花洲见寄  
芳洲名冠古南都，最惜尘埃一点无。  
楼阁春深来海燕，池塘人静下仙凫。  
花情柳意凭谁问，月彩波光岂易图。  
汉上山公发新咏，许昌何必诧申湖。  

范仲淹　依韵奉酬晏尚书见寄  
徽音来景毫，盛事耸吴乡。  
上象三台照，高文五色章。  
纯如登乐府，渊若测天潢。  
寒谷春重煦，幽宫草特芳。  
感知心似血，思报鬓成霜。  
新定惭无惠，姑苏惜未康。  
尧汤馀水旱，刘白旧风光。  
北阙云霓远，南园橘柚荒。  
愿闻歌画一，敢议赋长杨。  
碌碌嘲须解，循循教弗忘。  
迹甘荣路外，情寄圣门傍。  
几托为鱼梦，江湖尚渺茫。  

范仲淹　依韵和安陆孙司谏见寄  
穰下故都今善藩，沃衍千里多丰年。  
孙公顷以清净化，我来代之惭二天。  
人物高传卧龙里，神仙近接弄珠川。  
汉光旧烈山河在，徘徊吊古良依然。  
二十八将固不朽，风云一代皆忠贤。  
我亦明时得君者，出处十载功不前。  
尚得州麾养衰疾，优游岂减居林泉。  
因逢故人作宴喜，琴樽风月夕不眠。  
之翰诗诗来若金石，重于我辈何其偏。  
相其直道了无悔，宁争蠖屈与鹏骞。  

范仲淹　依韵和并州郑宣徽见寄二首  
钱唐作守不为轻，况是全家住翠屏。  
名品久参卿士月，部封全属斗牛星。  
仁君未报头先白，故老相看眼倍青。  
最爱湖山清绝处，晚来云破雨初停。  

范仲淹　依韵和并州郑宣徽见寄二首  
西湖载客恣游從，湖上参差半佛宫。  
回顾隙驹曾不息，沉思樽酒可教空。  
层台累榭皆清旷，万户千门尽郁葱。  
向此行春无限乐，却惭何道继文翁。  

范仲淹　依韵和胡使君书事  
都督再临横海镇，集仙遥辍内朝班。  
清风又振东南美，好梦多亲咫尺颜。  
坐啸楼台凌皓月，行春鼓吹入青山。  
太平天子尊耆旧，八十五祥未赐闲。  

范仲淹　依韵和介之未开菊  
本非桃李色，佳节敢先开。  
席上无言晚，霜前幸未摧。  
芳心应有待，真赏直须催。  
愿上金樽寿，何伤蝶不来。  

范仲淹　依韵和苏州蒋密学  
馀杭偶得借麾来，山态云情病眼开。  
此乐无涯谁可共，诗仙今日在苏台。  

范仲淹　依韵和孙之翰对雪  
江干往往腊不雪，今喜纷纷才孟冬。  
乃知王泽寝及远，益明天意先在农。  
有年预可慰四海，大瑞且当闻九重。  
况此湖山满清思，与君交唱若为慵。  

范仲淹　依韵和提刑太博嘉雪  
南阳风俗常苦耕，太守忧民敢不诚。  
今秋与冬数月旱，二麦无望愁编氓。  
龙遁云藏不肯起，荒祠巫鼓徒轰轰。  
昨宵天意聚回复，繁阴一布飘寒英。  
裁成片片尽六出，化工造物何其精。  
散乱狂飞若倚势，徘徊缓舞如今情。  
千门竞扫明月色，万木都拆寒梅英。  
天上风流忽尔在，人间险阻无不平。  
因松偶作琴瑟调，过竹徐移环佩声。  
江天鸣雁畏相失，龙庭奔马豪如惊。  
丞相沙堤初踏练，将军紫髯浑缀璎。  
岩前饥煞啸风虎，海上冻死吞舟鲸。  
我有高楼擘云上，双瞳一开千里明。  
群阎逐去疫疠远，长逵压下尘埃清。  
当知有年可坐致，东舦父老休营营。  
因招大使赏天瑞，醉把羲黄向上凭。  
穷通得丧了无事，庄老器宇何难并。  
君起作歌我起和，天地和气须充盈。  
当年此乐不可得，与雪对舞摅平生。  
共君学取雪好处，平施万物如权衡。  

范仲淹　依韵和提刑张太博寄梅  
数枝梅寄寂寥人，多谢韶华次第均。  
穰下此花留未发，待君同赏后池春。  

范仲淹　依韵和同年朱兵部王宾客交赠之什  
鹤禁兰宫达了身，高居南阙重为邻。  
西园冠盖时时会，北海樽垒日日亲。  
共弃荣华抛世态，同归清静复天真。  
一如刘白东都下，更得裴公作主人。  

范仲淹　依韵和魏介之同游玉仙坛  
云坛共上百神清，碧坞红霞相照明。  
幽草欲迷丹井处，乱峰依旧白云生。  
亭亭翠纛高杉矗，险险狂雷落石轰。  
待得九霄鸾鹤驭，玉书应改地仙名。  

范仲淹　依韵和襄阳王源叔龙图见寄  
高车赴南岘，敝郊主东道。  
风采喜一见，布素情相好。  
屈指四十秋，于今岁寒保。  
我起为君寿，善颂复善祷。  
愿尽杯中物，薄言理可到。  
君子贵有终，功名非必早。  
期端卿大夫，所尚贤而老。  
世虑久乃周，圣门深已造。  
与君誓许国，无忝于祖考。  
洁如凤食竹，乐若鱼在藻。  
安得长相亲，时时一绝倒。  
不忘平生期，明月满怀抱。  

范仲淹　依韵和延安庞龙图柳湖  
种柳穿湖后，延安盛可游。  
远怀忘泽国，真赏即瀛洲。  
江景来秦塞，风情属庾楼。  
刘琨增坐啸，王粲斗销忧。  
秀发千丝堕，光摇匹练柔。  
双双翔乳燕，两两睡驯鸥。  
折翠赠归客，濯清招隐流。  
宴回银烛夜，吟度玉关秋。  
胜处千场醉，劳生万事浮。  
王公多雅故，思去共仙舟。  

范仲淹　移丹阳郡先游茅山作  
丹阳太守意何如，先谒茅卿始下车。  
展节事君三黜后，收心奉道五旬初。  
偶寻灵草逢芝圃，欲叩真关借玉书。  
不更從人问通塞，天教吏隐接山居。  

范仲淹　忆杭州西湖  
长忆西湖胜鉴湖，春波千顷绿如铺。  
吾皇不让明皇美，可赐疏狂贺老无。  

范仲淹　应製赏花钓鱼  
万汇嘉亨日，皇心豫宴辰。  
华林新濯雨，灵沼正涵春。  
帝幄纷仙花，天钩掷锦鳞。  
洋洋颁睿唱，赓颂浃簪绅。  

范仲淹　鹦鹉  
堂上每云云，金笼久受恩。  
思山诚有意，对主忍无言。  
性比孤鸾洁，声殊百舌繁。  
云林如一去，应喜谢朱门。  

范仲淹　咏史五首其二　有虞氏  
成都成邑即天开，终践尧基咏起哉。  
但得四门元凯至，九韶何必凤皇来。  

范仲淹　咏史五首其三　夏后氏  
景命还将伯益传，九川功大若为迁。  
讴歌终在吾君子，岂是当时不让贤。  

范仲淹　咏史五首其四　商人  
履癸昆吾祸莫移，应天重造帝王基。  
子孙何事为炮烙，不念嘻吁祝网时。  

范仲淹　咏史五首其五　周人  
斧钺为藩忍内侵，商人涂炭奈何深。  
不烦鱼火明天意，自有诸侯八百心。  

范仲淹　咏史五首其一　陶唐氏  
纯衣黄冕历星辰，白马彤车一百春。  
莫道茅茨无复见，古今时有致尧人。  

范仲淹　咏蚊  
饱去樱桃重，饥来柳絮轻。  
但知离此去，不用问前程。  

范仲淹　游庐山作  
五老闲游倚舳舻，碧梯岚迳好程途。  
云开瀑影千门挂，雨过松黄十里铺。  
客爱往来何所得，僧言荣辱此间无。  
從今愈识逍遥旨，一听升沉造化鑪。  

范仲淹　游乌龙山寺  
高岚指天近，远溜出山迟。  
万事不到处，白云无尽时。  
异花啼鸟乐，灵草隐人知。  
信是栖真地，林僧半雪眉。  

范仲淹　又和赏梅  
故人为使富天才，相与抽毫赋早梅。  
气豽未劳横玉笛，风光先合倒金垒。  
陇头欲寄交情远，林下初逢病眼开。  
必若和羹有遗味，花王应亦命公台。  

范仲淹　又用前韵谢晏尚书以近著示及  
祖述贤人业，何因降玄乡。  
周公旧才美，夫子近文章。  
逸气弥冲斗，雄源甚决潢。  
月中灵桂老，春外实芝芳。  
远似天无翳，清如塞有霜。  
日星图舜禹，金石颂成康。  
涡曲风骚盛，营丘学校光。  
至精含变化，大手凿洪荒。  
崧岳词欺甫，甘泉价掩扬。  
满朝当讽诵，终古岂遗忘。  
恍若探龙际，森疑履虎傍。  
半生游此道，观海特茫茫。  

范仲淹　与人约访林处士阻雨因寄  
闲约诸公扣隐扃，江天风雨忽飘零。  
方怜春满王孙草，可忍云遮处士星。  
蕙帐未容登末席，兰舟无赖寄前汀。  
湖山早晚逢晴齐，重待寻仙入翠屏。  

范仲淹　与张焘太博行忻代间因话江山作  
数年风土塞门行，说着江山意暂清。  
求取罢兵南国去，满楼苍翠是平生。  

范仲淹　阅古堂诗  
中山天下重，韩公兹镇临。  
堂上绘昔贤，阅古以儆今。  
牧师六十人，冠剑竦若林。  
既瞻古人像，必求古人心。  
彼或所存远，我将所得深。  
仁与智可尚，忠与义可钦。  
吾爱古贤守，馨德神祇歆。  
典法曾弗泥，劝沮良自斟。  
跻民在春台，熙熙乐不淫。  
耕夫与樵子，饱暖相讴吟。  
王道自此始，然后张薰琴。  
吾爱古名将，毅若武库森。  
其重如山安，其静如渊沉。  
有令凛如霜，有谋密如阴。  
敌城一朝拔，戎首万里擒。  
虎豹卷韬略，鲸鲵投釜鬵。  
皇威彻西海，天马来駸駸。  
留侯武侯者，将相俱能任。  
决胜神所启，受托天所谌。  
披开日月光，振起雷霆音。  
九关支一柱，万宇覆重衾。  
前人何赫赫，后人岂愔愔。  
所以作此堂，公意同坚金。  
僿思宝元初，叛羌弄千镡。  
王师生太平，苦战诚未禁。  
赤子餵犬彘，塞翁泪涔涔。  
中原固为辱，天子动宸襟。  
乃命公与僿，联使御外侵。  
历历革前弊，拳拳扫妖祲。  
二十四万兵，抚之若青衿。  
惟以人占天，不问昂与参。  
相彼形胜地，指掌而蹄涔。  
复我横山疆，限尔长河浔。  
此得喉可扼，彼宜肉就椹。  
上前同定策，奸谋俄献琛。  
枭巢不忍覆，异日生凶禽。  
僿已白发翁，量力欲投簪。  
公方青春期，抱道当作霖。  
四夷气须夺，百代病可鎝。  
河湟议始行，汉唐功必寻。  
复令千载下，景仰如高岑。  
因赋阅古篇，为公廊庙箴。  

范仲淹　越上闻子规  
夜入翠烟啼，画寻芳树飞。  
春山无限好，犹道不如归。  

范仲淹　杂咏四首  
梓人一笑白云乡，杞桂森森遇豫章。  
闻道周公绳墨在，天庭谁此遇明堂。  

范仲淹　杂咏四首  
有客蓝田得意归，溪光冉冉白虹霓。  
玉人岂忍言环佩，留取天王尺二圭。  

范仲淹　杂咏四首  
铿铿千古峄山桐，金石声来造化中。  
谁道元和无复致，为君堂上起薰风。  

范仲淹　杂咏四首  
岭上英英向日开，帝乡情态自徘徊。  
如何一施阳春雨，依旧无心归去来。  

范仲淹　赠都下隐者  
梅福隐市门，严平居卜肆。  
乃知神仙徒，非必烟霞地。  
异哉西山人，逍遥京洛尘。  
门多长者车，察脉如有神。  
轩皇万馀载，此术了然在。  
精意洞五行，飞名落四海。  
结舍拟沧洲，东池接御沟。  
兰芳披幽径，琴樽在小舟。  
清夜泛月华，宛是江湖游。  
他日上云去，兹为黄鹤楼。  

范仲淹　赠方秀才  
高尚继先君，岩居与俗分。  
有泉皆漱石，无地不生云。  
邻里多垂钓，儿孙半属文。  
幽兰在深处，终日自清芬。  

范仲淹　赠广宣大师  
忆昔同游紫阁云，别来三十二迥春。  
白头相见双林下，犹是清朝未退人。  

范仲淹　赠茅山张道者  
有客平生爱白云，无端年老尚红尘。  
祇应金简名犹在，得见仙岩种玉人。  

范仲淹　赠攀秀才  
五代支雷屯，九野皆龙战。  
开国如棋枰，皇极何由建。  
太祖乘天飞，大发光华旦。  
攀公江表来，经纶还如电。  
微子入姬周，仓皇救涂炭。  
四海乃大同，万里闻薰风。  
礼乐与征伐，出自明光宫。  
大动未大赏，积庆宜我穷。  
李广不封侯，继世多英雄。  
公有承家子，所至神明理。  
复有起家孙，一见知千里。  
和气十洲春，清流九江九。  
非有神笔梦，粲粲文何绮。  
天子青春朝，列鼎招英髦。  
明年桃李开，禹浪如霞高。  
之子可变化，咫尺登金鳌。  
始知祖德长，光辉传佩刀。  

范仲淹　赠棋者  
何处逢神仙，传此棋上旨。  
静持生杀权，密照安危理。  
接胜如云舒，御敌如山止。  
突围秦师震，诸侯皆披靡。  
入险汉钭危，奇兵翻背水。  
势应不可隳，关河常表里。  
南轩春日长，国手相得喜。  
泰山不碍目，疾雷不经耳。  
一子贵千金，一路重千里。  
精思入于神。变化胡能拟。  
成败系之人，吾当著棋史。  

范仲淹　赠吴秀才  
万户侯家几叶孙，弟兄红旆独乌巾。  
携琴又入庐山去，谁信朱门有逸人。  

范仲淹　赠叶少卿  
退也天之道，东南事了人。  
风波抛旧路，花月伴闲身。  
湖外扁舟远，门中驷马新。  
心從今日泰，家似昔时贫。  
见子登西掖，携孙过北邻。  
白云高阁曙，渌水后池春。  
樽酒呼前辈，鑪香叩上真。  
祇应阴德在，八十富精神。  

范仲淹　赠馀杭唐异处士  
名动公卿四十秋，相逢仍作旅人游。  
青山欲买难开口，白发思归易满头。  
厌入市廛如海燕，可堪云水属江鸥。  
故乡知己方都督，千树春浓种橘休。  

范仲淹　赠张先生  
应是少微星，又云严君平。  
浩歌七十馀，未尝识戈兵。  
康宁福已大，清静道自生，  
邈与神仙期，不犯宠辱惊。  
读易梦周公，大得天地情。  
养志学浮丘，久链日月精。  
寿存金石性，啸作鸾凤声。  
阴德不形言，一一在幽明。  
何当换金骨，五云朝玉京。  
有客淳且狂，少小爱功名。  
非谓钟鼎重，非谓箪瓢轻。  
素闻前哲道，欲向圣朝行。  
风尘三十六，未作万人英。  
乃闻头角者，五神长战争。  
祸福有倚伏，富贵多亏盈。  
金门不管隽，白云宜退耕。  
人间有嵩华，栖之比蓬瀛。  
芝田春蔼蔼，玉润画铮铮。  
峰峦多秀色，杉桂一何清。  
月壑认瑶池，花岩列锦城。  
朱弦冉冉奏，金醴迟迟倾。  
相劝绮季徒，颓玉信纵横。  
此乐不寻常，何苦事浮荣。  
愿师先觉者，远远濯吾缨。  

范仲淹　赠锺道士  
人间无复动机心，挂了儒冠岁已深。  
惟有诗家风味在，一坛松月伴秋吟。  

范仲淹　斋中偶书  
狂愚多苦口，幽远独甘心。  
言路有馀责，权门无去音。  
忘忧曾扣易，思古即援琴。  
此意谁相和，寥寥鹤在阴。  

范仲淹　谪守睦州作  
重父必重母，正邦先正家。  
一心回主意，十口向天涯。  
铜虎思犹厚，鲈鱼味复佳。  
圣明何以报，殁齿愿无邪。  

范仲淹　芝山寺  
楼殿冠崔嵬，灵芝安在哉。  
云飞过江去，花落入城来。  
得食鸦朝聚，闻经虎夜回。  
偶临西阁望，五老夕阳开。  

范仲淹　知府孙学士见示和终南监宫太保道怀五首因以缀篇  
玉皇近侍请修真，赐得南山十里云。  
樽有圣贤聊自慰，鼎多龙虎复谁分。  
谢家山色朝晡见。陶隐松风寤寐闻。  
万物已齐无一事，独醒惟笑众醺醺。  

范仲淹　知府孙学士见示和终南监宫太保道怀五首因以缀篇  
要路抛来自寡忧，高怀卷去白云收。  
玉缘秘实须藏密，兰为奇香却在幽。  
仙骨岂曾移静节，帝心终是竭嘉猷。  
红霞绿竹忘机地，未免天家下诏求。  

范仲淹　知府孙学士见示和终南监宫太保道怀五首因以缀篇  
瑶坛日月静中长，诗思时时逸谢塘。  
神枕自成仙岛梦，朝衣犹有御炉香。  
三元秘简侵星奏，五岭灵芽待雪尝。  
金阙九重留不住，高风何处是严光。  

范仲淹　知府孙学士见示和终南监宫太保道怀五首因以缀篇  
门外烟岚紫阁横，九衢风土更何情。  
篱边醉傲渊明饮，陇上歌随桀溺耕。  
三乐放怀千古重，万锺回首一毫轻。  
鹏鹪共适逍遥理，谁复人间问不平。  

范仲淹　知府孙学士见示和终南监宫太保道怀五首因以缀篇  
汉陂高兴自飘飘，何必天台渡石桥。  
潭上药灵多饵菊，林间诗逸半书蕉。  
勤歌兰佩招逋隐，懒事尘缨逐采僚。  
客有赤松盟约在，异时猿鹤不相辽。  

范仲淹　中元夜百花洲作  
南阳太守清狂发，未到中秋先赏月。  
百花洲里夜忘归，绿梧无声露光滑。  
天学碧海吐明珠，寒辉射空星斗疏。  
西楼下看人间世，莹然都在青玉壶。  
從来酷暑不可避，今夕凉生岂天意。  
一笛吹销万里云，主人高歌客大醉。  
客醉起舞逐我歌，弗舞弗歌如老何。  

范仲淹　舟中  
珠彩耀前川，归来一扣舷。  
微风不起浪，明月自随船。  

范仲淹　诸暨道中作  
林下提壶招客醉，溪边杜宇劝人归。  
可怜白酒青山在，不醉不归多少非。  

范子长　南亭  
花木精神面面金，谁将好景作南亭。  
栗留枝上春风思，鶗鴃声中脱屐痕。  
檐后梅樊兄及弟，槛前竹鹤子生孙。  
我今犹是数旬客，遇意忻时即打门。  

范子长　右石老人  
欹右堂空怒翼垂，清泉赴壑两鱼嬉。  
道人强欲安楼宇，闲却南边一半句。  

范宗尹　诗一首  
丈人古君子，清德肖冰玉。  
仕宦三十载，一饱犹仰禄。  
驱车向金阙，此行何太速。  
家山岂不恋，陶令瓶无粟。  

范宗尹　题石桥  
古木森森白昼昏，瀑泉飞处两山分。  
石梁跨谷欣初睹，茗碗浮花信旧闻。  
行古向来悲一跌，洁身此去欲三薰。  
至人党有矜怜意，便与提携出世纷。  

范宗尹　题雁荡山  
一径入幽，随山几萦盘。  
云树深蓊蔚，石溪响潺湲。  
我来春色晚，山花亦何繁。  
好鸟不知名，向人自关关。  
遗我发兴新，探讨忘疲艰。  
龙湫信奇绝，飞泉落云间。  
快泻万斛珠，溅沫霜雪寒。  
尊者所经行，草木不可芟。  
敢将尘土足，濯此清泠湾。  
晚投野僧家，山作碧玉环。  
高堂极虚明，可寄须臾闲。  
此行端为山，山穷我当还。  
明朝驱车去，依然随尘寰。  
胜处未易忘，神游清夜阑。  

范宗尹　游大有空明洞  
暂到山中礼法坛，空明云气逼面寒。  
当年孤鹤是何处，遥想天风坠羽翰。  

范宗尹　游龙华寺二首  
晓出城东路，寻僧聊避喧。  
宿云开岭岫，晚稻没川原。  
村暗桑枝合，林红柿子繁。  
日斜僮仆困，共喜到山门。  

范宗尹　游龙华寺二首  
古寺山环合，崎岖路仅通。  
一庵寒闭户，群木夜号风。  
幽胜穷探尽，尘劳洗涤空。  
兹游恐不再，聊记小诗中。  

范综　岳阳  
万里山川宽眼界，两湖风月送天涯。  
云通巫峡襄王梦，鵩吊长沙贾谊家。  

范祖禹　八月十一日夜玉堂对月  
银云栉栉玉堂明，奁镜初开六合惊。  
天卷织毫光不隔，风收万籁夜无声。  
蓬莱想像皆云气，宫殿虚无尽水精。  
一夕梦飞双剑外，已疑身到雪山清。  

范祖禹　长安  
东风吹尘客心起，京华去蜀三千里。  
我来踏雪走函关，下视秦川坦如坻。  
晓登太华三峰寒，凭高始觉天地宽。  
却惜京华不可见，烟花二月过长安。  
长安通衢十二陌，出入九州横八极。  
行人来往但西东，莫问兴亡与今昔。  
昔人富贵高台倾，今人歌舞曲池平。  
终南虚绕帝王宅，壮气空蟠佳丽城。  
黄河之水东流海，汉家已去唐家改。  
茂陵秋草春更多，豪杰今无一人在。  
细观此事何足愁，不如饮酒登高楼。  
秦王何苦求九鼎，魏武空劳营八州。  
当年富贵一时事，身后寂寞余高丘。  
春风开花不易得，一醉何必封公侯。  

范祖禹　常大夫挽词  
礼乐追先哲，文名动缙绅。  
忠勤白首节，惠爱远州民。  
石室诗书在，天衢日月深。  
九原何所憾，有子嗣芳尘。  

范祖禹　初到玉堂  
旧庐风雨暗柴荆，丘壑元无绂冕情。  
一纪周南陪太史，八年书殿厕桓荣。  
陈编岂待伤麟止，藻思那能倚马成。  
空愧朱衣华发吏，玉堂三世见题名。  

范祖禹　春日有怀仆射相公洛阳园  
阙塞当门外，伊流绕舍西。  
松筠下改色，桃李自成蹊。  
稚笋穿阶迸，珍禽拂面栖。  
公归卧林壑，好作钓璜溪。  

范祖禹　春鲔初登  
风煦阳和候，冰消水泽春。  
乘舟施密罟，登鲔荐明神。  
大壑翻红鬣，长波失锦鳞。  
味参笾实美，羞与涧毛新。  
事异观棠日，时非滥泗辰。  
猗欤潜有颂，率职自{虑下换鱼右攵}人。  

范祖禹　答刘中叟  
十年卧伊洛，半世老铅椠。  
君恩还故栖，蠹简幸窥觇。  
滥陪英雄游，自觉山野僭。  
有美刘夫子，相逢乐无厌。  
腾骞入霜台，便若阻城堑。  
朝言渴蹇谔，民瘼待针砭。  
清诗叩哀玉，孤秀出群艳。  
伐木激颓风，佩兰起幽念。  
顾我久羁寓，来如水凫泛。  
晨兴想三川，夕梦越双剑。  
终当出都门，瘦马摇破韂。  
事业付公等，斯言免为玷。  

范祖禹　答孙莘老病中寄谢诸同舍  
言有逆耳忠，药有苦口利。  
康强本危虑，忧患生逸意。  
先生蹈周孔，陋巷乐仁义。  
新命登谏垣，四方想平治。  
舞雩逐清爽，伏枕送炎炽。  
作诗存警戒，教告在同志。  
苍生系正人，丹扆渴高议。  
矧当敷经训，劝讲日严侍。  
桓荣大师尊，郑公三鉴备。  
天衢进方亨，王路坦无陂。  
告猷补衮职，正色伏蒲地。  
阳城可以起，醇酒毋数醉。  

范祖禹　大雪入洛阳  
昨夜关山雪，仆夫晨起惊。  
挥鞭骑紫马，晓入洛阳城。  
川原渺茫茫，长啸视八纮。  
有如乘风驭，迢递奔玉京。  
伊水象天河，云涛向东倾。  
喧然古都市，沽酒吹玉笙。  
予心正浩荡，万里赴归程。  
遥望嵩峰顶，连天冻峥嵘。  
欲攀玉女窗，举手摩太清。  
思之不可去，怅望空含情。  

范祖禹　砥柱四首  
黄河倾落九天来，砥柱三山立欲摧。  
崖谷吐吞成雾雨，蛟龙战门作风雷。  

范祖禹　砥柱四首  
巨灵趐屃两山开，东放黄河万里来。  
地轴横斜争斡转，天维欹侧恐倾摧。  

范祖禹　砥柱四首  
禹开砥柱放河奔，浊浪轩轩日月昏。  
唯有三门君不见，惊波一起动乾坤。  

范祖禹　砥柱四首  
砥柱初开禹力穷，黄河从此去朝宗。  
长鲸一喷连山起，岌巌高於太华峰。  

范祖禹　殿试覆考和子由侍郎  
十五年前宿殿庐，伊川一纪卧岩居。  
雕虫尚忆长杨赋，汗简犹残太史书。  
日月当天瞻法座，烟霞落纸看华裾。  
品题幸预诸公末，更许追随侍玉除。  

范祖禹　多病  
多病心牢落，惊秋鬓飒然。  
风乾桐叶地，雨冷菊花天。  
旧隐荒江汉，新居俯涧瀍。  
西都长梦想，何日赋归田。  

范祖禹　过朝天岭二首  
夜上朝天晓不极，举头唯见苍苍色。  
回看初日半轮明，下视嘉陵千丈黑。  

范祖禹　过朝天岭二首  
地拆天开此险成，飘萧毛发壮心惊。  
人间行路难如此，叹息何时险阻平。  

范祖禹　韩献肃公挽词三首  
孝友天生德，公忠世象贤。  
八元推亮采，四海入陶甄。  
枌社棠阴老，槐庭棣萼联。  
谘询赖黄发，零落已重泉。  

范祖禹　韩献肃公挽词三首  
舜禹勤劳治，皋夔翊赞功。  
秉钧瞻上宰，宪老佚三公。  
寿考登耆耋，哀荣备始终。  
凄凉颍川路，箫鼓诉南风。  

范祖禹　韩献肃公挽词三首  
东阁开无倦，西园宴不疲。  
苍生望安石，多士美当时。  
功业归青史，音容閟惠帷。  
乌衣门巷在，过客有余悲。  

范祖禹　翰林寓直  
雨冷絺衣初觉单，清秋寓直玉堂寒。  
蒙蒙宿雾昏鴗鹊，猎猎光风转蕙兰。  
藓积书筠尘不落，云生砚水墨无乾。  
十年曾向伊川卧，长忆閒中梦寐安。  

范祖禹　和李方叔惠嵩山术煎松黄二首　右术煎  
八公淮水留丹灶，四皓商山余紫芝。  
嵩岭今成花练术，周原空咏堇如饴。  
容颜冰雪端能变，心肺尘埃信可治。  
多病直疑生羽翼，更纡仙客上清词。  

范祖禹　和李方叔惠嵩山术煎松黄二首　右松煎  
直干千年老雪霜，不随群木四时芳。  
冥冥黛色凝寒碧，冉冉云英末嫩黄。  
仙桂一枝聊比德，幽兰九畹幸同香。  
移文应怪归来晚，安石东山兴未忘。  

范祖禹　和刘莘老赠王圣美三子侄补试太学联中高等  
风流江左并淮原，王氏衣冠不乏贤。  
文似三珠才竞爽，名如群玉气相连。  
九秋鸿雁方遵陆，万里骅骝始下鞭。  
白发星郎推雅量，似闻折屐喜成颠。  

范祖禹　和吕龙图贺仆射相公  
鼎铉承家有庆基，苍生翘首圣神知。  
韦贤世德传经远，卫武年华入相迟。  
霖雨八方随说命，带河千古誓萧规。  
行看凤沼原鸰集，莫为旌麾滞朔陲。  

范祖禹　和吕原晨上清宫落成  
炎历储祥亿万年，宫成四海共熙然。  
玉虚真境朝群帝，金阙泠风下列仙。  
初日翠华来照耀，半天碧瓦欲飞骞。  
已瞻圣孝勤三殿，更寫欢声入五弦。  

范祖禹　和吕子进元夕  
何处元霄好，天街第一坊。  
九重金阙外，万寿彩山旁。  
扈跸凝祥岛，迎銮资善堂。  
帝城灯火满，归坐艀￥禅房。  

范祖禹　和门下侍郎东省夜直孀　左丞光禄  
黄阖訏谟作帝龙，文昌网辖振邦风。  
群才藻鉴归能哲，　　事钧衡仰至公。  
连璧辉光时共美，断金情契昔相同。  
折冲千里精神壮，正似山河绕汉宫。  

范祖禹　和门下相公从驾视学  
尧天云汰炳文章，亲学严师款上庠。  
万乘及门先降辇，诸生望日俨成行。  
三雍盛典遵前训，千古元龟鉴逸王。  
儒服观光真幸会，为容深愧鲁高堂。  

范祖禹　和钱穆父尚书蒋颖叔侍郎从驾景灵宫二首  
紫嵩清洛映重堙，旧隐荒芜白发新。  
麋鹿未能驯野性，鸾凰何敢望前尘。  
分班拜舞趋文陛，扈跸赓歌纪庆辰。  
共助成王朝太室，惭非史佚奉明禋。  

范祖禹　和钱穆父尚书蒋颖叔侍郎从驾景灵宫二首  
寝庙威神挟正元，初晨天仗下端门。  
寒生碧瓦气葱郁，日丽琱舆景晏温。  
霜露感时知世远，星辰拱极见君尊。  
自怜多病思归客，唯有山川役梦魂。  

范祖禹　和蜀公八十岁自咏  
卫武年将百，僖公寿有千。  
形方通帝梦，兆始见王田。  
白发高山雪，新诗清水莲。  
福绥真乐只，燕处自超然。  
浊酒不徐圣，泠风御列仙。  
劲松临绝壁，独鹤在青天。  
出处邦之望，清虚性所便。  
老谋方眷用，微物正思怜。  
汉室求园绮，周家重夭颠。  
虽怀箕颍志，应未许终焉。  

范祖禹　和蜀公紫薇花再发寄中书舍人  
几年幽独饮风霜，一日荣观似堵墙。  
地养深根成异产，天回淑气发新阳。  
宾朋须醉千锺酒，蜂蝶争偷百和香。  
留得青氈真旧物，于今凤阁有名郎。  

范祖禹　和王都尉押高丽人宴射北园  
天上星弧日射狼，副车衣袂得余香。  
朔云曾落双鵰羽，辽海将归万里航。  
酒滟尧觞宾已醉，春回汉苑漏初长。  
何郎拜舞恩波渥，花簇金鞍道路光。  

范祖禹　和五十四翁登恩第后赠杨君章  
力穑良农晚岁收，英名初喜动凝旒。  
光如剑气斗间没，文似河源天上流。  
莫叹黄金才易箒，安知布被不封侯。  
暮年烈士心方壮，双鹘搏风向九秋。  

范祖禹　和张二十五春日见寄五首  
绰约花无语，间关鸟自吟。  
及时须赏玩，风雨不能禁。  

范祖禹　和张二十五春日见寄五首  
莫恨生华发，唯须不负春。  
风光无老少，祗属有情人。  

范祖禹　和张二十五春日见寄五首  
潇洒幽栖地，山岚日夕昏。  
松风吹绿绮，溪月湛清樽。  

范祖禹　和张二十五春日见寄五首  
白日春台上，欢娱莫诉杯。  
飞花留客醉，啼鸟近人来。  

范祖禹　和张二十五春日见寄五首  
流水家家入，修篁处处同。  
城南履道宅，白传有遗风。  

范祖禹　和张二十五游白龙溪甘水谷郊居杂咏七首  
君家潇洒住园林，更入青山径路深。  
唯有白云为得侣，祗应流水是知音。  

范祖禹　和张二十五游白龙溪甘水谷郊居杂咏七首  
松资鹤性自宜闲，天与幽奇避俗喧。  
谢客风流临海峤，秦人歌啸入花源。  

范祖禹　和张二十五游白龙溪甘水谷郊居杂咏七首  
南窗高卧看云生，日暮回风动紫荆。  
鼓吹不须过野坞，青蛙雨后自能鸣。  

范祖禹　和张二十五游白龙溪甘水谷郊居杂咏七首  
田家何所乐，野老饭蒿藜。  
沙月鹭投宿，松风猿乱啼。  
侵衣青竹冷，拂面绿萝低。  
幽步无车马，唯应杖可携。  

范祖禹　和张二十五游白龙溪甘水谷郊居杂咏七首  
石径人行少，山云袖拂看。  
水流情共远，天阔望随宽。  
笙磬珍禽响，龙蛇怪蔓盘。  
洛川回首处，烟霭暮漫漫。  

范祖禹　和张二十五游白龙溪甘水谷郊居杂咏七首  
夜静月明溪水喧，先秋风物已萧然。  
藤萝作帐云为枕，冷挂絺衣石上眠。  
青山跬步去无由，唯有登临可散忧。  
浮世只知轩冕乐，几人能得少时休。  

范祖禹　和张给事喜雨  
玉座焦劳侧席居，侍臣忧国尽应徐。  
宸心有感先离毕，星使分祈未下舆。  
触石寸云寰宇遍，稽天巨浸百川趋。  
不才太史那能颂，唯待丰年以喜书。  

范祖禹　和张芸叟左司被赐资治通鉴  
六世承平有史臣，紬书东洛布成均。  
网罗遗佚三千载，采撷精华十九春。  
天作冠篇坟曲大，上思稽古宪章新。  
乌台御史辞雠校，头白空余汗简人。  

范祖禹　和子进六言二首  
夜静碧天如水，山空明月随人。  
此兴庾公非浅，远游王子何频。  

范祖禹　和子进六言二首  
萧散独游何处，寂寥四顾无人。  
月露沾衣觉久，水曲吹面宜频。  

范祖禹　和子进千春院观桃花二首  
西度天津水见沙，轻风飞盖绿杨斜。  
相逢喜到千春寺，最后方开第一花。  
富媪英华当閒出，东君照育想非赊。  
神仙高格黄裳色，安得深根植帝家。  

范祖禹　和子进千春院观桃花二首  
凤刹花光照碧霄，龙楼柳色暗朱桥。  
夸娥素月人疑近，姑射仙山路岂遥。  
琮玉温姿轻拂拂，鞠衣嘉色宛飘飘。  
都人莫怪芳华晚，如隔烟霞在泬寥。  

范祖禹　和子进夏日忆宝上人  
径藓铺苍锦，林花落绛趺。  
山光入户牖，云气起瓶盂。  
宴坐期三月，迷行有万途。  
寥寥方丈室，一物更应无。  

范祖禹　和子开从驾朝谒景灵宫二首  
雨师泛洒霁光匀，华盖香风不起尘。  
亿兆欢呼真帝启，谋猷左右尽君陈。  
云随仙驭三山远，日出咸池六合新。  
一别都门变桑海，来瞻原庙祗悲辛。  

范祖禹　和子开从驾朝谒景灵宫二首  
瑶池真气降东莱，营室新临渭北开。  
载见辟王遐迩至，思齐任姒肃雍来。  
龙胡尚泣遗弓剑，燧火俄惊变柳槐。  
谁识九重宵旰意，中天云汉望昭回。  

范祖禹　和子瞻禁林锁院诏赐烛酒  
晨入金华暮浴堂，声容不动笔奔忙。  
星间忽降龙衔耀，天上重分玉醴香。  
欲炧寒霄宫漏永，半酣归梦蜀山长。  
起看绛阙银河晓，山立千官拱未央。  

范祖禹　和子瞻尚书仪曹北轩种栝  
苏公沧洲趣，日夕怀山阴。  
公堂植珍木，寄梦天姥岑。  
亭亭碧玉干，气象俯乔林。  
雷霆已难拔，霜雪何敢侵。  
苍皮卷鳞甲，细叶抽锋针。  
稍出珊瑚枝，中含笙磬音。  
鸾凤待栖息，讵肯容凡禽。  
西风荡积雨，畏日方流金。  
潭潭宗伯府，窈窕岩谷深。  
北窗卧羲皇，笑语合朋簪。  
苍生望安石，出处本无心。  
万象入毫端，四溟纳胸襟。  
文房俎豆列，武库矛戟森。  
甘棠爱召伯，勿使蝼蚁寻。  
世俗多贵远，岂知古犹今。  
他年老东山，应记梁父吟。  

范祖禹　黄鲁直示千叶黄梅余因忆蜀中冬月山行江上闻香而不见花此真梅也鲁  
江上清香隔水闻，林间不见雪纷纷。  
春寒忽忆登山屐，归梦犹寻谷口云。  

范祖禹　寄华州提举崇福李侍郎  
洛社曾陪祭酒间，承明复接侍臣班。  
论交晚见松筠操，驻景长思冰雪颜。  
华岳闭门穷简册，邵堂隐几看河山。  
相逢一笑如何日，心逐飞云出故关。  

范祖禹　寄名山李著作  
剑外虽云远，外山信日闻。  
漏天常泄雨，蒙顶半藏云。  
万里飞凫舄，三年隐豹文。  
茗芽春后好，应许故人分。  

范祖禹　寄蜀州吴廷珍太守  
红旆前驱一舍间，里闾相望俗安闲。  
春风城郭千家柳，落日楼台四面山。  
南亩劝耕丹诏远，北堂侍膳彩衣斑。  
梁园倦客思归久，五马何时命驾还。  

范祖禹　寄题傅钦之济源草堂  
傅公有幽居，近在盘山下。  
清济出其间，白石明可把。  
盈科赴溟渤，羽坎日倾泻。  
竹色洗娟婵，松姿照萧洒。  
室有古诗书，门无俗车马。  
公居虽畎亩，寤寐惟朝社。  
云山聊啸遨，鱼鸟同游冶。  
在我本无心，群生系用舍。  
终当入帝梦，当象求岩野。  
题诗寄林坰，俚调惭非雅。  

范祖禹　寄题蒲氏清风阁  
阆山锦屏秀，阆水碧玉寒。  
高阁俯城邑，飞甍出云端。  
惟昔隐君子，卜筑兹考槃。  
图书侔藏室，一一手自刊。  
山园养松桂，庭砌被芝兰。  
雾深豹文蔚，风壮鹏翼搏。  
来为庙庙重，归为里闾欢。  
乃知哲人训，基构自艰难。  
我昔侍先君，借书尝纵观。  
题诗尚可记，手泽想未乾。  
尔来三十载，感事一汍澜。  
侧身西南望，安得陵风翰。  

范祖禹　寄题颍昌王氏巽亭二首  
危槛跨层城，凭高俗虑醒。  
鹏飞适莽苍，鸿去上青冥。  
隐地临箕岭，贤游会德星。  
跻攀何日共，远目寄郊坰。  

范祖禹　寄题颍昌王氏巽亭二首  
旧馆怀贤躅，先朝翊帝图。  
虹梁引层构，血汗出奇驹。  
几杖延乡老，诗书问鲁儒。  
南天望云气，应泣舜苍梧。  

范祖禹　九日寄诸弟  
白发宜新酒，黄花似去年。  
怀归双剑路，极望九秋天。  
乔木西山外，觚棱北斗边。  
遥知行乐处，药市隐真仙。  

范祖禹　句  
藓色通行径，松阴叩隐关。  

范祖禹　句  
上秩乾门下奠坤，玄都境界妙难论。  

范祖禹　句  
会老名堂清颍上，礼贤开馆大河滨。  

范祖禹　哭司马公休  
昔在西都日，趋庭见伯鱼。  
金华同勤讲，石室共抽书。  
鲍叔深知我，颜渊实丧予。  
衰年哭心友，忍复望灵车。  

范祖禹　坤成节教坊致语口号  
彩仗含风缥缈间，神孙当宁燕千官。  
太阴入梦祥初发，中岳闻呼老更难。  
诸夏丰年生诏令，两仪和气入吹弹。  
下臣拜献坤成乐，长奉千秋万岁欢。  

范祖禹　腊后一日雪晴西郊  
腊后寒威壮，春回岁律穷。  
薄云霏小雪，爱日解严风。  
银阙千门迥，瑶林万里同。  
谁能拂毫素，移入画屏中。  

范祖禹　乐通神明  
世治兴和乐，阳来符正声。  
纯能格天地，幽可逮神明。  
协气流无外，灵心识太平。  
九歌人鬼享，八变地祗迎。  
翕纵多祥集，欣欢万祉生。  
须知勋德大，圣作掩英茎。  

范祖禹　李朝议挽词二首  
美行商山老，高年渭水翁。  
政留循吏迹，家有古人风。  
操几门庭在，安车里巷空。  
子孙皆孝养，余庆自无穷。  

范祖禹　李朝议挽词二首  
解组红尘处，忘机白日迟。  
烟霞随步武，松竹想风姿。  
泈水流清范，盘山厚福基。  
乡人应配社，犹恨不期颐。  

范祖禹　李方叔馈潭笋  
穿云劚石远林空，来涉烟波几万重。  
实比梧桐堪食凤，箨翻风雨便成龙。  
一枝未许尘鞍挂，千亩终留渭水封。  
陋巷菜羹知不称，君王玉食愿时供。  

范祖禹　吏部彭侍郎召会冯少师园亭即席赋诗  
门生犹记凿龙登，载酒东堂命友朋。  
终日清谈陪几杖，赤松况是坐禅僧。  

范祖禹　七月五日热退喜凉资中有怀二十四韵  
仲夏金火争，阴阳势相夺。  
乾坤鼓洪炉，夸父死奔渴。  
普天无织云，厚土万丈裂。  
亭亭太阳午，安得日车跌。  
清冷想寒门，浩荡思舞雪。  
叹彼老农耕，有苗不得活，  
乞雨祷潭龙，望云驱旱魃。  
帝车俄回指，四序苦飘忽。  
木落天地秋，清霜洗空阔。  
凉风破阊阖，势欲卷溟渤。  
众鸟尽不飞，峥嵘见孤鹘。  
登临涤魂神，飒爽动毛骨。  
因怀京洛间，车马填城阙，  
红尘暗天宇，愚智共汩没。  
出门无所适，肝肺为枯竭。  
平生喜林泉，潇洒爱风月。  
沧浪有渔父，逸步脱羁绁。  
超然思远游，万古访遗辙。  
安能公侯间，俯偻事干谒。  
及来山水县，素志得少豁。  
白石拂云眠，芳荪乘露撷。  
寻山喜幽胜，照水玩澄澈。  
虽无巢许操，夙慕夷齐洁。  
庶以保吾真，无为事其末。  

范祖禹　秋夜  
月上霜威重，烟消霁景分。  
岭猿寒啸侣，涧鹿夜呼群。  
天静织毫见，山空落叶闻。  
此时真吏隐，高卧看浮云。  

范祖禹　三月十八日雨后访张二十五以诗见寄次其韵  
池上鱼相乐，林间鸟不惊。  
雨余荷气湿，风动水纹生。  
俗客心犹爽，高人兴自清。  
何时作邻里，卜宅翦榛荆。  

范祖禹　石耳  
庐山五老峰，下临大江水。  
绝壁千余仞，青冥洞无底。  
蒸云自太古，流雨洒千里。  
白日照层巅，阳崖生石耳。  
采之悬绳梯，磴藓滑屐齿。  
朱门登华筵，味敌莼丝美。  
小人勇趋利，所得仅刀匕。  
鸿毛轻躯命，一坠即已矣。  
吾思窒群欲，岂独艮其趾。  
高深有前戒，来者慎所履。  

范祖禹　守岁  
岁逐更筹尽，春随斗柄回。  
和风先傍柳，薄雪暗惊梅。  
坐对灯花结，欢吹酒蚁开。  
莫嗟华发短，且喜一年来。  

范祖禹　蜀公恳辞经席改领嵩宫赋诗以代献寿  
累诏褒优免造庭，两宫虚竚想仪形。  
千年辽鹤高华表，万里云鸿独杳冥。  
绮皓彩芝终佐汉，桓荣稽古旧传经。  
真宫岑寂烟霞外，南极光中作寿星。  

范祖禹　水纹扇  
剪出潇湘一片秋，动摇君手向空流。  
微风自有云涛气，梦入江天一钓舟。  

范祖禹　司马温公挽词五首  
伊吕为时耦，夷齐得圣清。  
精忠贯日月，至行格神明。  
微物沾仁泽，穷荒服德名。  
须知千载后，瞻仰重嵩衡。  

范祖禹　司马温公挽词五首  
文母扶皇运，成王绍庆基。  
萧公翼左右，裴相系安危。  
共恨登庸晚，俄成殄瘁悲。  
旂常纪勋业，长与日星垂。  

范祖禹　司马温公挽词五首  
上相经纶日，群生化育中。  
初开仁寿域，重立太平功。  
海宇还淳俗，朝廷复古风。  
英灵在王室，应佑宋无穷。  

范祖禹　司马温公挽词五首  
尽瘁忧民瘼，孤忠简圣心。  
忘身甘首疾，报国竞分阴。  
天夺杨公速，人思召伯深。  
秋风咽笳鼓，行路泣成霖。  

范祖禹　司马温公挽词五首  
自昔龙门峻，叨蒙国士知。  
紬书陪太史，问学仰宗师。  
一纪依林壑，千秋隔履綦。  
余生愧簪绂，无路送灵輀。  

范祖禹　四皓  
南山石壁陵苍苍，中有四老眉如霜。  
中原龙虚困格门，九霄鸾凤高飘翔。  
赤精斩蛇入咸阳，南极老人转遁藏。  
一朝相顾下云巘，共为羽翼安储皇。  
白云黄鹄高飞扬，虽有砫缴安能伤。  
君王慷慨但饮酒，戚姬起舞无辉光。  
古人不见虽已远，吾将杖策登崇冈。  

范祖禹　四月三十日慈孝寺山亭席上次韵经父舍人送子敦都运待制赴河北  
去年使河东，饮饯天始秋。  
今年使河北，复作萧寺游。  
愧我燕居息，送公频按州。  
雍容鹓鹭列，环佩鸣琅球。  
岂知勤徒御，与国扬王休。  
壁如果适口，安问梨与榴。  
此行功名会，肯使岁月流。  
载酒都门饯，行当迓归輈。  

范祖禹　送陈元舆侍御赴庐江  
忆昔仁皇凭玉几，延和春书神龙起。  
赭袍黄伞放诸生，却下红帘半天裹。  
君为第二惊众人，愧我非才居后尘。  
题名桂籍皆年少，有似鹤鸿毛羽新。  
尔来四朝三十载，相逢何怪容颜改。  
昭陵拱木郁参天，麟阁名臣几人在。  
侍从同登白玉除，每思夙昔梦华胥。  
君今出作八州牧，千里旌旗引舳舻。  
淮阳卧治岂当久，宣室夜召终非疏。  
下车先表崔节妇，助我汗简成新书。  

范祖禹　送道纯归南康  
平生闻庐岳，梦想入松门。  
京华走尘土，岁月空崩奔。  
缈思放岩壑，枕石清心魂。  
羡君归旧隐，山水当高轩。  
云林对寝食，烟霭变朝昏。  
晴空天池溢，瀑布银河翻。  
奇观穷宇宙，梦泽可以吞。  
少年负志气，海运期鹏鲲。  
晚登桂堂籍，燕石笑玙璠。  
飘飖考城吏，放浪彭泽园。  
回首出都邑，仙禽谢笼樊。  
顾我老文史，望天方戴盆。  
俯仰半世间，同僚念金昆。  
存亡已永隔，风义古所敦。  
寄语谢嵇绍，终惭山巨源。  
珍台闲馆切昭回，笙鹤应无俗驾陪。  
天浸祥池三岛向，春迷神囿百花开。  
沙鸥泛泛人相近，风燕飞飞隼莫猜。  
清洛故园荒径在，与君何日赋归来。  

范祖禹　送蒋颖叔赴熙州  
诗书谋帅得豪英，去拥洮河十万兵。  
舒卷风云为号令，笑谈樽俎是功名。  
胡尘不近弹筝峡，汉月长悬细柳营。  
莫谓安边无上策，农桑千里见升平。  

范祖禹　送李邠州  
文昌冠剑辍名卿，书殿丹青得老成。  
晓日旌旗熊虎动，秋郊组练雪霜明。  
邠郊风教农桑国，秦帝山河屏翰城。  
竹马儿童应借问，使君揽辔旧澄清。  

范祖禹　送吕通直致仕南游归寿州  
掞天畴昔阻雄飞，未及耆年早拂衣。  
白日浮丘仙袂远，清秋范蠡片帆归。  
京华岁月双奔毂，淝上沧浪一钓矶。  
况有孟光为道侣，散花诸国叩岩扉。  

范祖禹　送七主簿赴龙水  
山行水逶迤，郁屈如盘龙。  
缘溪夹修竹，被岭多长松。  
悬门倚岩石，终日对青峰。  
初仕昔为宰，读书过三冬。  
忘机狎鸥鸟，劝稼亲老农。  
讼庭可罗雀，铜印苍藓封。  
尔来三十年，梦想幽人踪。  
风尘京洛间，邑子或相逢。  
晚岁上玉堂，天门深九重。  
缅思寒潭碧，一洗我心胸。  
送子西南归，恨无羽翼从。  
为我谢邦人，今愧白发容。  

范祖禹　送秦主簿赴仁和  
我思适吴越，怀古意如何。  
太伯振高风，仲雍扬清波。  
绪余有季子，饥食玉山禾。  
山水发奇秀，古来英俟多。  
秦君淮海彦，文锋雄太阿。  
早依苏扬州，匠手为砻磨。  
光芒侵星斗，气象奔江河。  
青衫拾科第，试邑佐弦歌。  
春水生南国，扁舟浮绿罗。  
方将剖蚌璞，焜耀随与和。  
我病久废诗，缅思眄庭柯。  
傍徨恋此闼，岁月屡蹉跎。  
看君登朝廷，奏颂助猗那。  
为我谢苏公，先归待江沱。  

范祖禹　送圣徙入京兼呈纪常子进  
二年隔京洛，思见亦已久。  
骊驹将戒行，姑共一杯酒。  
君来买园林，山川既富有。  
顾我犹旅人。安排卧林薮。  
不意嵩岭云，输君先入手。  
谋生已知拙，高遁惭居后。  
贵富等浮云，名声似箕斗。  
终当结茅屋，邻舍闻鸡狗。  
杖履作往还，过从惟野叟。  
爱君修竹间，一水似崖口。  
扫除石上月，寒除石上月，  
寒桧摇青箒。早赋归去来，  
无为事奔走。前期知非远，  
同集待诸友。寄我思洛诗，  
东风想回首。  

范祖禹　送廷珍殿丞兄通判阆州、  
十年京洛弄残书，喜见西归别驾车。  
锦里追游贫莫厌，彩衣荣侍乐何如。  
诏条安远民为本，才刃如君地有余。  
不日还趋宣室召，伊川重访野人庐。  

范祖禹　送文周翰出守陕郊  
维师谢公衮，稷契仰高躅。  
公子卷庭闱，西郊作侯牧。  
飘繇丹穴凤，灿烂文昌宿。  
雅望冠朝端，妙年分陕服。  
彩衣照洛水，红旆驱崤谷。  
荆山连太华，翠气堆群玉。  
长河从天来，回斡卷坤轴。  
东奔触砥柱，北向摧平陆。  
壮哉山河固，屏翰神明雝。  
秦人亦劳止，生气日已蹙。  
兵戈困疮痍，赋敛苦敲朴。  
使君得召父，庶可饱饘粥。  
耕桑遍南亩，礼义兴比屋。  
门前长安道，日夕击征毂。  
念昔西徂东，经过厌结束。  
尔来卧岩谷，十载归天禄。  
犹如闭樊笼，恨未随鸿鹄。  
隐几思故山，侧身望乔木。  
何时拂尘衣，假道西走蜀。  
驻马问甘棠，歌谣听淳俗。  

范祖禹　送赵清宪入蜀  
上圣隆西眷，中朝报钜贤。  
三刀重梦寐，四国赖蕃宣。  
自昔方隅远，惟公惠泽偏。  
弦歌初抚字，使节再联翩。  
召父深仁浃，文翁美化全。  
南图回海浪，北极上星躔。  
霖雨苏群物，卿云被八埏。  
从容方论道，引避不居权。  
忠驭何频叱，行帷又一褰。  
漏天开雾雨，烧栈扫云烟。  
玉垒山横雪，罗江水映绵。  
闾阎瞻冕服，父老识旌旃。  
清静尝能理，烦苛冀尽蠲。  
销兵无吠警，含哺但安眠。  
富庶宁加此，功名固有焉。  
岂惟私蜀土，伫更秉陶甄。  

范祖禹　送郑闳中待制提举洞霄宫  
成均祭酒出储胥，叹息东门祖二疏。  
顾我言非韩吏部，多公节似孔尚书。  
诸生共惜阳城去，三径重开蒋诩居。  
琳馆遥瞻霄汉外，秋风一鹤上空虚。  

范祖禹　送周思道再知汉州三首  
千山行尽见平川，鸡犬相闻俗晏然。  
父老共知仁圣意，十年重借使君贤。  

范祖禹　送周思道再知汉州三首  
使君昔日抚疲赢，曾奏囊封有直词。  
一卧家山今白首，重来犹拥旧旌旗。  

范祖禹　送周思道再知汉州三首  
两川相望各繁华，二牧蕃宣出一家。  
衣绣聊为乡社宠，行看召节向天涯。  

范祖禹　送周正孺知梓州  
先朝直节贯秋霜，殿壁於今有谏囊。  
汲黯犹烦卧居郡，冯唐何事老为郎。  
山川壮丽开戎幕，草木荣华过故乡。  
青盖从来宜白发，行看高步入明光。  

范祖禹　孙秀才下第暂还京口留别起居邀余和以赠行  
翔鸾戢翼下层空，南浦归帆逐晓风。  
梦寐兰陔清露白，啸歌江国火云红。  
王畿结绶来无久，天汉乘槎去可通。  
莫为淹回销壮节，力行须与古人同。  

范祖禹　太皇太后挽词二首  
诞保天基命，光开帝永图。  
轩星临斗极，尧日上云衢。  
美化形风雅，成功入典谟。  
群生何以报，损寿济寰区。  

范祖禹　太皇太后挽词二首  
授几咨元老，垂帷揽众贤。  
舜功成二十，周士得三千。  
德泽流终古，规慕遗亿年。  
宁唯照彤史，石室灿青编。  

范祖禹　同安诞日赋小诗祝延  
海上蟠桃方结子，月中仙桂欲生枝。  
须知阴德多余庆，仁者从来与寿宜。  

范祖禹　同子瞻送子敦赴河北都运次韵  
顾公涉沧海，宇宙观奇伟。  
十年守沈冥，应笑柱下史。  
动静虽有殊，要之盖棺已。  
迩来拜东台，岩穴弹冠喜。  
昂藏出风尘，壮志在千里。  
忽持肤使节，急病仁为美。  
翰林出新诗，风霆奔落纸。  
朝廷日清明。君子慎所履。  
行当继禹功，洒灾澹洪水。  
过我伊洛间，松风醒俗耳。  

范祖禹　挽歌词  
彩旆篮舆访隐扃，云松雪竹想仪形。  
函关应望真人气，傅野今无处士星。  
犹忆九皋闻鹤唳，徒劳双目送鸿冥。  
将回俗驾频搔首，深愧山文旧勒铭。  

范祖禹　王承事挽词  
井络西南奥，今无处士星。  
天真养恬漠，世累绝尘冥。  
松菊陶公径，诗书孔氏庭。  
传家清训在，潜德继先铭。  

范祖禹　王开府挽词三首  
圣历当千运，天庭第一人。  
荣光亲日月，优宠极臣邻。  
贾马推先进，夔龙接后尘。  
藩垣赖耆德，宣力至终身。  

范祖禹　王开府挽词三首  
康宁五福备，出入四朝安。  
剑佩逼台室，旌旄登将坛。  
天池将浴凤，云汉拟骖鸾。  
缥缈凌霞意，今成逝水叹。  

范祖禹　王开府挽词三首  
连帅诸侯长，维师列爵隆。  
仪刑宪万国，眷礼视三公。  
白日年华尽，浮云世事空。  
九原伊洛上，松柏自悲风。  

范祖禹　王岐公挽词三首  
景运光华际，洪钧十六年。  
文明宪前古，礼乐被敷天。  
有美经邦业，无成载物权。  
君臣时契会，俯仰逐流川。  

范祖禹　王岐公挽词三首  
乘云仙驭远，出震帝图新。  
百辟瞻元宰，繁机仗老臣。  
中天扶日月，拱极失星辰。  
终始先朝遇，勤劳至没身。  

范祖禹　王岐公挽词三首  
王俭风流相，岐公博赡资。  
敷文成国典，亮采作官师。  
剑佩空黄合，音容想赤墀。  
元臣葬礼盛，箫吹朔风悲。  

范祖禹　望朝元阁  
昔年曾上阁边行，步步凌霞出太清。  
鹤驾不归云缥缈，凤箫空断目分明。  
秦川错绣孤烟媚，渭水浮银落日横。  
惆怅重游今未遂，参差天半望飞甍。  

范祖禹　望岳  
客行西入函关道，秀气东来满关好。  
北顾黄河天际流，回望荆山欲倾倒。  
前瞻太华三峰高，中天屹立争雄豪。  
群山朝岳皆西走，势似长风驱海涛。  
金天杀气何萧爽，羽驾飙轮应可往。  
安得云梯倚碧空，上拂烟霞看仙掌。  

范祖禹　文潞公生日  
天监仁皇德，惟时岳降神。  
英资备文武，贤业富经纶。  
梦頰求岩野，于畋载渭滨。  
三朝瞻上宰，四海入洪钧。  
谟烈重光启，枢衡万化新。  
珪璋扶日月，剑履上星辰。  
述职分东陕，宣威震北垠。  
长城万里远，奠枕四夷宾。  
自昔登储后，惟公秉国均。  
川河赖舟楫，霜雪儿松筠。  
阊阖朝黄道，云龙对紫宸。  
忠勋藏庙祏，异礼冠臣邻。  
风雨王城会，烟花洛苑春。  
麾幢近泉石，衮绣出埃尘。  
照社祥光盛，充闾庆旦臻。  
御炉熏黼黻，天厩辍麒麟。  
帝念深元老，邦基属柄臣。  
公虽慕前哲，天欲觉斯民。  
左右萧何手，安危晋国身。  
济时归寿域，遐算等灵椿。  

范祖禹　西街  
西街春日永，辇道与天通。  
御水横银汉，仙桥挂彩虹。  
草荒平乐馆，花发上阳宫。  
扰扰都门路，轮蹄日向东。  

范祖禹　希夷陈先生祠堂  
太华朝紫清，莲花开绿烟。  
尝闻希夷隐，欲学南华仙。  
道与寥廓友，形随变化迁。  
餐霞倚八极，御气游九天。  
静夜披蕊笈，清晨漱瑶泉。  
闲临日谷啸，下拂云窗眠。  
一朝玉棺坠，委体同蜕蝉。  
霓旌自宛转，羽驾何飘翩。  
空余故馆在，遗像犹依然。  
嗟吾生已后，不得见当年。  
扶摇若可借，永谢区中缘。  

范祖禹　席上分韵送天觉使河东以登山临水送将归为韵分得临字  
唐尧茹藜藿，民俗犹忧深。  
晋国壮山川，羌虏皆外禽。  
宸心敬折狱，使节慎所临。  
夫君台阁旧，空老翰墨林。  
松柏饮岁寒，鵰鹗候秋阴。  
揽辔上太行，北风爽烦襟。  
当令桑枣地，愁汉为讴吟。  
二江带双流，三峨耸危岑。  
何时早归耕，杖履日相寻。  

范祖禹　席上探题二首  
红蕉花谁植，风流太守家。  
烁烁犀灯燃晚雨，亭亭蜜炬照晴霞。  

范祖禹　席上探题二首  
秋夜雨点滴，梧桐乱人语。  
几行寒雁起沙汀，万里渔舟泊烟渚。  

范祖禹　鲜于谏议挽词二首  
西蜀文章老，中朝侍从臣。  
谏垣风烈在，书殿宠光新。  
宣室虚前席，清漳叹病身。  
致君才未展，青史迹空陈。  

范祖禹　鲜于谏议挽词二首  
白首方登用，忠规溢皂囊。  
仲山违衮职，汲黯卧淮阳。  
墓剑知谁挂，人琴竟两亡。  
犹思挺直操，松柏凛秋霜。  

范祖禹　谢赐御书诗五言十韵  
圣志探渊学，皇慈示至仁。  
论经穷古训，锡宴比嘉宾。  
天醴尧觞举，箫韶舜乐陈。  
隆恩均近辅，赐札下严宸。  
洒墨星辰烂，飞毫日月新。  
聪明钦作后，气志俨如神。  
龙马观犠迹，延陵识圣真。  
受藏辉蔀屋，荣遇极儒绅。  
方讲三王治，思还四海淳。  
顾惭愚陋识，何所补涓尘。  

范祖禹　谢子瞻尚书惠墨端溪砚二首　石端溪砚  
端溪清冥几千尺，玄潭喷云嘘紫石，  
层空飞溜泻珠玑，太古阴崖摧霹雳。  
剪栽岩屏作风字，琢磨水镜成月魄。  
似闻松上飕飕声，一洗尘埃倾七泽。  
先生每思穷禹穴，东叱天吴挂帆席。  
山祗水若献幽宝，赠我不啻千金璧。  
玉堂金井汲寒泉，坐视青天浸虚碧。  
岂知来从海峤外，鸟道穿云下绝壁。  
嗟我本是山中人，惭无词藻对卿客。  
乡人子云思奇苦，终老汉庭长执戟。  
至今旧宅有墨宝，何怪著叔玄尚白。  
行当提携返敝庐。  

范祖禹　谢子瞻尚书惠墨端溪砚二首　石墨  
禹平洪流锡玄圭，班于群神朝会稽。  
辽东飞烟过沧海，徂来古气临天齐。  
丹砂化出黄金鼎，雄麝焚身何噬脐。  
鱼膠清坚岂易致，燕支山北随佩觹。  
双龙蛇蟠戏缺月，吴军破甲光水犀。  
黑云如轮起端溪，挥洒倏忽奔鲸鲵。  
先生海内文章伯，穷年蒿目忧黔黎。  
玉堂新制自心巧。想见星象躔宝奎。  
落毫无胫走珠玉，雨雹霁止垂虹蝩。  
陋儒穷经脣欲腐，石室汗简空沈迷。  
眼昏画纸仅成字，何异月闇投玻璃。  
唯当藏作箧中宝，并荷蓑笠归锄犁。  

范祖禹　兴龙节传法院译经御筵  
诞圣千年日，祈祥亿劫尊。  
秘言翻贝叶，胜事集祗园。  
宝盖天香住，银珰诏语温。  
曾无了义学，空愧酌尧樽。  

范祖禹　夜直闻御沟声  
银河秋泻月明中，云卷风吹下碧空。  
终夕玉堂魂梦冷，蜀江声绕水晶宫。  

范祖禹　永州作  
京华驿候远，楚越山川分。  
心驰桂江水，梦绕苍梧云。  
夕与木石居，朝游麋鹿群。  
圣治逾绳契，皇明轶华勋。  
炎陬暨海表，休气塞无垠。  
羇臣此幽挚，何以答恩勤。  

范祖禹　游李少师园十题　笛竹  
凤食实已美，龙吟声更奇。  
惜无蔡邕识，那得马融吹。  

范祖禹　游李少师园十题　鹤  
王子吹笙去，仙禽下云端。  
夜栖松月静，朝舞桧风寒。  

范祖禹　游李少师园十题　莲池  
藻荇遍回塘，芙蕖出清水。  
红灯迭照映，翠盖相磨倚。  

范祖禹　游李少师园十题　茅庵  
结茅深林下，开户流水边。  
晓听松风坐，夜枕云涛眠。  

范祖禹　游李少师园十题　芡池  
向日铺青盖，浮波散绿盘。  
明珠洛浦佩，白玉水仙丹。  

范祖禹　游李少师园十题　水轮  
崩腾喷雪浪，书夜无停息。  
回旋天磨转，运动日卓侧。  

范祖禹　游李少师园十题　松岛  
孤屿何亭亭，苍松郁相对。  
池中蛟龙起，天际风雨会。  

范祖禹　游李少师园十题　雁翅柏  
高枝含烟雾，密叶张羽翼。  
参差随风势，惨澹入云色。  

范祖禹　游李少师园十题　月桂  
天寒桂子堕，花发向庭中。  
月华十二满，常照此芳丛。  

范祖禹　游李少师园十题　竹径  
整整植翠旗，森森列羽卫。  
微风群玉动，赫日苍云翳。  

范祖禹　游先主祠堂置酒  
驱车出郊坰，涉溪上青岑。  
峰头野寺不足到，先主祠堂犹可寻。  
祠堂之前流水长，翠屏重叠摇清光。  
老松窈窕入云汉，五月郁郁炎天凉。  
庙中女巫日歌舞，神去神来何处所。  
龙吟虎啸生风云，未似当时臣过主。  
三分割据霸业开，山河气象皆西来。  
功名煊赫陵宇宙，顾盼可使强敌摧。  
西南历数俄迁改，岷峨霸气今何在。  
万里浮云卷壮图，空余江水东流海。  
山风吹月海上来，松间云气嘘酒杯。  
高歌且醉一杯酒，昔日英雄安在哉。  
此时分散已陈迹，何足惨怆令心哀。  

范祖禹　又  
奕世登公衮，群生入化钧。  
须知盛德后，宜有正家人。  
令日垂门帨，清风采涧苹。  
儿孙环坐侧，岁岁祝千春。  

范祖禹　又和再寄二首  
青春忽已过，白发不须惊。  
招隐寻居士，论文访友生。  
到来尘虑息，归去梦魂清。  
尚想穿幽径，楸花间紫荆。  

范祖禹　又和再寄二首  
花落春台静，莺啼晓枕惊。  
竹间流水过，窗外白云生。  
襟抱怀冰爽，诗篇叩玉清。  
荒唐漆园吏，环堵但披荆。  

范祖禹　又和张给事喜雨  
瞻望昭回每夜分，崇朝忽起泰山云。  
乾坤荡暑如醒醉，江海生波想织纹。  
禁漏深迷天阙晓，朝衣凉带御炉熏。  
时清封奏何妨简，献纳赓歌见爱君。  

范祖禹　又三首  
九载扶皇业，三朝赖母仪。  
成乾功不有，并日照无私。  
天上轩星暗，人间薤露悲。  
君王自仁孝，旧典奉元龟。  

范祖禹　又三首  
治道初无事，齐家与正身。  
练缯躬至俭，行苇被深仁。  
受册辞隆礼，为霖属老臣。  
太平遗德在，白首泣尧民。  

范祖禹　又三首  
能助君成圣，惟知练必从。  
徽音推二后，盛治见三宗。  
虚扆翔丹凤，仙輴驾玉龙。  
凄凉厚陵路，墓木拱高峰。  

范祖禹　又雨中厨屋坏  
我从山中来，安宅岂敢卜，  
穷秋积霖潦，陋巷没车毂。  
环堵不蔽风，下床每涂足。  
灶蛙日已长，釜鱼时可漉。  
瓦解岂一朝，粪土扶朽木。  
中夜若崩山，微躯忧压覆。  
晨炊无尺椽，慨叹食重肉。  
益思反蓬茅，终老依松竹。  
云居荫薜萝，野性狎麋鹿。  
涧溪可濯饮，薇蕨余希蔌。  
宁惟此寓馆，薄宦同旅馆。  
吾食敢求饱，民生犹歉腹，  
囊空庶无寇，囷竭尚有粟。  
墨突不暇黔，谁能忧破屋。  

范祖禹　御制太皇太后挽词四首  
任姒基王迹，涂莘首化风。  
德超千古上，治定九年中。  
日月无私照，乾坤不宰功。  
宁神登太室，永佑宋无穷。  

范祖禹　御制太皇太后挽词四首  
定策元丰末，劳谦圣烈光。  
外家深自抑，俊德尽明扬。  
恭俭隆三世，宽仁覆万方。  
功成身不处，仙驾白云乡。  

范祖禹　御制太皇太后挽词四首  
天佑周邦世世仁，笃生文母济斯民。  
嗣徽慈后光宗祖，配极英皇育圣神。  
崇庆垂衣宁宝座，延和负扆翊冲人。  
长言永慕遵遗训，要在齐家与正身。  

范祖禹　御制太皇太后挽词四首  
八荒同轨寿原成，雨露俄悲岁律更。  
晓日瞳曨开凤翣，春风缥缈转龙旌。  
晨朝尚想趋金殿，飙驭难留返玉京。  
宝册形容虽四字，谁知盛德莫能名。  

范祖禹　原明官间以余兼职良苦作诗见劳次韵二首　右原明  
忘言象外已无求，应物环中自不忧。  
匠石旁观伤手斫，尚应皮裹有阳秋。  

范祖禹　原明官閒以余兼职良苦作诗见劳次韵二首　右言志  
野性从来麋鹿游，强加冠服祗为忧。  
何时放出樊笼去，定似飞鸿上九秋。  

范祖禹　月夜船行入资州  
忆昨卧碧山，苍苍丛桂间。  
白云为屏石为枕，绿萝长挂明日间。  
忽乘轻舟泛江水，山月随人还在此。  
白鹭惊飞宿霭间。青山倒卧沧波底。  
此时孤棹发中流，川后停波听棹讴。  
不学子猷中夜返，欲乘明月向资州。  

范祖禹　张三十病愈久不相见以诗寄问  
公干清漳卧，维摩净室居。  
作诗心在否，问法意何如。  
台榭花飞尽，当塘雨洗初。  
剧谈能强起，便欲驾柴车。  

范祖禹　中书侍郎傅公挽词  
岩野为霖后，千年复有人。  
累朝推鲠直，二圣倚经纶。  
尽瘁忧民色，孤忠许国身。  
徐公德不变，可使俗还淳。  

范祖禹　中书侍郎傅公挽词  
洛社瞻贤躅，书筵继老成。  
声容陪夙昔，论议想平生。  
节兴盘山峻，名随泈水清。  
草堂空旧隐，松月为谁明。  

范祖禹　资水  
资水通巫峡，谁家万里船。  
随云排楚气，隐几上吴天。  
神女迷朝雨，湘娥泣暮烟。  
何时一飞楫，长啸下牢边。  

范祖禹　资中八首  
剑阁横空锁蜀门，资中岩岫若云屯。  
天倾白日千山底，峡束长江万里奔。  

范祖禹　资中八首  
资山岩谷多神仙，鸾车凤马随飞烟。  
神女萧萧来暮雨，浮丘往往下云輟。  

范祖禹　资中八首  
醮坛高倚碧天开，中有清都白玉台。  
雾拥霓旌乘月去，风吹仙乐下天来。  

范祖禹　资中八首  
五月江流万贾船，迅如飞电擘群山。  
荆云峡雨须臾过，白帝江陵朝暮间。  

范祖禹　资中八首  
六月炎蒸烈火高，黑云驱雨驾波涛。  
千崖雪浪飞泉吼，万壑阴云古木号。  

范祖禹　资中八首  
风定江澄境象间，水清波影倒云山。  
渔舟荡漾清光裹，白鹭惊飞杳霭间。  

范祖禹　资中八首  
夷界荒山几万重，西穷月窟与天通。  
何时汉使还持节，从此乘槎上碧空。  

范祖禹　资中八首  
武侯祠庙遍空山，万古名重宇宙间。  
昔日南人皆稽首，至今歌舞聚夷蛮。  

范祖禹　资州路东津寺  
山行无晨暮，日暝崖谷昏。  
哀猿落客泪，永路惊旅魂。  
凭陵高山巅，俯视大江奔。  
回环岛屿合，萦转洲渚屯。  
行云赴楚天，飞鸟下蜀门。  
地遐怪物聚，寺古深殿存。  
忆昔李氏末，烟尘暗中原。  
奸雄竞草窃，割据穷海根。  
干戈百年后，见此败屋垣。  
我来属清秋，登览无俗喧。  
山深虎豹归，水静蛟鼍骞。  
临风独笑吒，浩荡欲飞翻。  

范祖禹　资州路月山亭  
轩亭枕苍峰，缥缈视空阔。  
长江翻天去，回斡地轴折。  
洪涛破山门，崖谷尽争裂。  
孤云行无踪，飞鸟去自没。  
游子怨路长，烦襟此披豁。  
昔观黄河流，浩荡窥禹穴。  
乾坤何壮观，永叹旧游绝。  
兹亭虽非匹，山水颇秀发。  
茫茫八紘内，所历但毫末。  
安得乘飞飙，人寰瓷超越。  

范祖禹　子瞻尚书惠涵星砚月石风林屏作歌以送之赋十二韵以谢  
端溪千仞涵明星，虢山木古藏阴灵。  
苏公赠我此二宝，使我坐卧瞻云屏。  
我观天地间，有物皆流形。  
或从清空入幽谷，中夜陨石翻阶蓂。  
齐谐志怪不能状，欲说但恐同优伶。  
公游浙江探禹穴，长啸宇宙临沧溟。  
手攀天河弄星月，醉落大笔还微醒。  
故分星月入我室，光照窗户风生庭。  
长林偃绝壁，晚色寒青冥。  
似闻洪涛卷万木，直干不折当风霆。  
玄云欲落雪。夜久孤灯荧。  
报赠愧无青玉案，苦吟徒使鬼神听。  

方琛　留题剑池石壁  
裂破幽篁续古苔，一泓俯瞰石房开。  
辘轳竟日知无尽，泉脉元从海上来。  

方大琮　寄题董宰读书轩  
坐衙弹琴和且平，退衙读书锵有声。  
琴声书声两相和，和气散作花满城。  
示知言游不可作，雅俗二者难兼行。  
曩余不敏坐此处，轩窗尘土安有名。  
堂前薇花寂寂笑，此殆文吏非书生。  
君非异人何能匀，吏事不废心转清。  
牒纷案聚判笑走，庭空吏散诗句成。  
尝闻欧公居夷陵，日讨故牍繙研精。  
金陵宰鄞政心礼，天津客已愁鹃鸣。  
怀哉尹君古道，请把此案为商评。  

方大琮　寄题永福董宰溪庄图  
羡君胸次有丘壑，眼底尘凡一洗之。  
地献溪湖供入画，天私风月要昌诗。  
贵人岂复知盘谷，名世应须学武夷。  
政恐主翁方宦达，买山虽早入山迟。  

方大琮　寿乡守张秘阁  
秋气高寒公始生，禀姿多得圣之清。  
官箴未许冰为洁，心事真堪月比明。  
久合紫囊还于世，却令皂盖历三城。  
凭谁尽纪前张政，只听村谣里唱声。  

方大琮　寿乡守张秘阁  
家宁源流今吏师，宽严殊剂亦殊施。  
豪宗咸服薤一本，野老齐歌麦两岐。  
最课休声无地看，芳名姱节有天知。  
请将郡志从头数，高直蓬山更有谁。  

方大琮　寿乡守张秘阁  
老去公为地主，賸将恩意煦摧颓。  
龟鱼得荫眠偏称，鸥鹭忘机熟不猜。  
方喜玺褒天下最，又闻玉节日边来。  
丰年一饱谁之赐，好把禾头祝寿杯。  

方大琮　送广东赵舶使  
百禽收舌后，一鹗凌清秋。  
沧波渺浩荡，中有万斛舟。  
劫灰烧不尽，宗老擅风流。  
典刑尚千载，雅奥根九畴。  
忠愤疏中壘，功名起武侯。  
功彼北方学，来为南边游。  
膻风痛洗濯，蛮俗赖怀柔。  
偶然得聊事，顾影岂其俦。  
逢迎时一笑，倾吐不复留。  
抵掌说西事，强颜愧楚囚。  
见晚别何早，含情酒浇愁。  
惟有加餐祝作歌住行辀。有诏愿亟起，  
且莫事耡耰。顾我何为者，  
一毛在九年。  

方大琮　送俊明李提举  
有美羊城一钜儒，菊坡气脉最关渠。  
村高懒宿郎官被，色养姑乘使者车。  
曩日绿林功未赏，今年清社事堪书。  
福星何事轻移去，久矣世无公毁誉。  

方大琮　送俊明李提举  
寺甚聊台余五月，户庭微细事皆知。  
山中菊径多归思，膝下莱衣少脱时。  
吏散庭空无滞牒，客来酒尽只新诗。  
耳闻眼见谁虚实。写与行人作口碑。  

方大琮　送俊明李提举  
时贤落落甚晨星，世事如棋局又新。  
赤白交驰边面急，腐红销尽国中贫。  
谁令野有横舟者，应是朝无惜宝人。  
握手不堪离思满，愿公自爱庙堂身。  

方大琮　送李兄赴省  
乃翁场屋负高名，里许工夫共讲明。  
谢氏弟兄辉玉树，韦侯父子薄金籯。  
世科莫讶争寒畯，少作曾看到老成。  
此去亲传衣钵在，想非漫饱志平生。  

方大琮　挽赵南塘  
初开学禁预招延，俄滞周南四十年。  
大振文词惊海内，肯将训诂让儒先。  
孤忠自许汉遗老，高气直凌唐谪仙。  
凤昔览辉今已矣，危楼百尽尚依然。  

方大琮　挽赵南塘  
晚起苏公以礼郎，侍经掌制位文昌。  
端平气脉真堪寄，元佑光阴惜未长。  
马邑深忧形谏墨，鸾台宁徙耻书黄。  
门生最是知心者，追记微言泪数行。  

方大琮　宴徐大参  
麟符久合又貂蝉，又向乡邦拥十年。  
眼赤腰黄天宠泽，颜红鬓绿地神仙。  
极知书绣堪行染，见说宵衣正渴贤。  
好事还殊门外路，人看四辈下翩翩。  

方德麟　春日田园杂兴  
绕畦晴绿弄潺湲，倚仗东风欲黯然。  
往梦更谁怜秀麦，间愁空自吒啼鹃。  
梨钥相种地力尽，花柳无私春色偏。  
白发老农独健在，一蓑牛背听鸣泉。  

方德麟　题郑所南老子推蓬竹圆  
雅操端如金同，岁度凌霜傲雪。  
风前略露烟梢，示许人窥全节。  

方逢辰　被召不赴  
万里皇华遣使辀，姓名曾覆御前瓯。  
燕台礼重金为屋，严濑风高玉作钩。  
丹凤喜从天上落，白驹须向谷中求。  
敲门不醒希夷睡，休怪山云着意留。  

方逢辰　和刘府判  
英雄牢落谷音空，敦薄犹存柳下风。  
善政有声闻六邑，病射无自谒千峰。  
乾坤许大心知少，道义相交我辈同。  
珍重瑰章何以报，烟云留护峡山松。  

方逢辰　和佥事夹谷之寄韵  
夫子说周易，肇开太极分。  
及乎作春秋，下逮西狩麟。  
混辟至决裂，坚冰致习驯。  
三皇何皞皞，五帝何纷纷。  
卓哉洙泗翁，道大孤无邻。  
于是作六经，以救万世人。  
孟氏辨义利，战国骇所闻。  
不肯为老聃，和光同其尘。  
人不识四端，岂知有君亲。  
孔孟作日月，然后夜向晨。  
天高与地下，中立师与君。  
师以扶网常，君以治广轮。  
廉耻甚鈇钺，礼教威斧斤。  
自古立宇宙，以道为精神。  
清溪斗大邑，土瘠民甚贫。  
虎豺方恣睢，髎骐忽诹询。  
痛民若赤子，礼士如上宾。  
簟瓢在陋巷，穷则独善身。  
家有读书屋，乃为劫火焚。  
仁人忽行恻，仲氏敢具陈。  
公肯挈坠道，天未亡斯文。  
移檄作主宰，歌诗示恩勤。  
弦歌已久废，简陋尚可因。  
祠堂俨遗像，生徒招惊麕。  
户内有洙泗，山中见华勋。  
光霁挹茂叔，粹盎师伯淳。  
体用契忠恕，恭安想天申。  
仰师千载上，兴起三代民。  
剥穷果不食，贞下元又春。  
太极在何处，青归烧痕新。  

方逢辰　和张寓轩题孤山二首  
吝骄专恣讳言兵，祸本伊谁自种成。  
潮汛有时声转怒，权奸一死罚犹轻。  
道无起灭无今古，物有消虚有长盈。  
赞化正需豪杰手，华山深处卧升平。  

方逢辰　和张寓轩题孤山二首  
西湖旧事逝如流，红紫尘沙新绿稠。  
昔日赏心今日吊，前人遗迹后人游。  
雨观水色连山色，晴看湖头送日头。  
鸥鹭无情自来往，兴亡不管帝王州。  

方逢辰　鸡雏吟  
我闻先儒云，鸡雏可观仁。  
须臾一舍母，是即孝弟根。  
不待教而知，不待习而成。  
于斯为良知，于斯为良能。  
人从此充拓，四海皆闵曾。  
异哉鸡伏鹜，出壳忘其恩。  
子向水中去，母从岸呼呜。  
子往母亦往，子疏母愈亲。  
鹰隼飞在天，母亦与子惊。  
或遇狸与狌，爱雏忘其身，  
不顾力小大，直与争死生。  
天于微物上，感人恻隐真。  
人观鸡护雏，铁石为动情。  
子呱方卧冰，安得卵覆人。  
勿看鸡伏鹜同时收行理仁。  

方逢辰　饯修史宫讲吏部陈大著赴镇赣州  
蠡湖擘破亨衢开，山川钟作魁奇材。  
九关叫后入云岫，六阴卷出登蓬莱。  
著庭万卷了汗竹，粉闱胡事初先幞。  
非徒五马人生荣，正要急流刚抲足。  
章贡二水分西东，江右九郡斯为雄。  
亭横尘外眇四海，台插天表森孤峰。  
三百里水见沙碛，一十八滩如剑脊。  
醉读题咏呼坡翁，此是太守风月窟。  
又闻犷俗多惊湍，况有虿尾邻诸蛮。  
付之重寄忧亦大，此是太守思虑关。  
代木诗废友道缺，道山幸有诗送别。  
一言爱助当何如，思虑先之后风月。  

方逢辰　南康遇雪  
夜来怪甚风太颠，掀箕震撼不可眠。  
门前铁骑怒拔屋，枕上猛虎飞吼天。  
却是庐山夕作雪，杨花未春先擘绵。  
左蠡门前玉两柱，江心落石鹭一拳。  
五峰千仞削银壁，重湖万顷开瓀田。  
若使瓀田可以种，虽遭赤地民不癫。  
若使银壁可以铸，当造白币权飞钱。  
要知冬燠生意泄，明年造化工斯全。  
帝呼玄冥急收敛，闭塞阳气胚丰年。  
虽云不可耕与种，桑麻谷杰兹开先。  

方逢辰　钱判府国史直讲秘书赴镇南剑  
番江之峰高插天，番湖之水渊其渊。  
山川钟作一书簏，胸次汹涌万斛泉。  
呼来天上佐良史，唤起英雄斧奸魅。  
玉堂万字云锦章，赤墀一对国士器。  
天为资善择畏师，汝作羽翼从吾儿。  
光芒忽报动双剑，翱翔直去分一麾。  
我闻了翁铁脊梁，生晚不得拜履舄。  
又闻龟山与延平，首为东南揭标的。  
今君剖符守其乡，视三先生为有光。  
开明义理当日用，扶植气节争秋霜。  
知君报政只数月，裦襦万口九天彻。  
去时好趁芦花天，归时又见橙橘节。  
道山缱绻持一觥，临别惟有诗送行。  
执手不敢赞谀语，版样惟视三先生。  

方逢辰　庆明堂礼成  
合宫芬郁彻垓埏，治象阳明景烂然。  
云气朝難疑欲雨，帝心夕阳即旋乾。  
皇穹后土实临汝，祖德宗功鉴在天。  
既灌更祈如未灌，缉熙此福万斯年。  

方逢辰　石峡山茶盛开  
冰崖赤骨物俱老，火树生阳我不孤。  
铁叶几经寒暑战，丹心不为雪霜枯。  
托根峡里老居士，加号花中烈丈夫。  
颜色不淫枝干古，洛阳牡药只为奴。  

方逢辰　石峡山茶盛开  
凡卉春妍夸国色，此花阴极抱阳明。  
人疑芝草非时出，我谓丹砂托树生。  
可惜洛中忻富贵，不知霜里蓄精英。  
老夫诗若宋初出，牡药如何得盛行。  

方逢辰　送胡兄远游  
人言行路险于山，君却乘槎欲问天。  
毕竟家邦总闻达，鸡鸣猛著祖生鞭。  

方逢辰　送潘翠谷  
无屋住僧庐，无菜挑野草。  
野草风味长，僧庐人迹少。  
剥剥谁扣扃，访予事幽讨。  
钱唐有骚翁，自号翠谷老。  
疋马游南墙，要伴松竹好。  
遐思到山人，迂寻出诗稿。  
诗无怨苦吟，扫退郊与岛。  
胸次鲍明远，笔下王逸少。  
我观阴与阳，禅代何时了。  
不能为鲁连，尚可作商皓。  
长歌黍离篇，酹酒问昮昊。  

方逢辰　颂徐大可为六县减免税粮得请  
六县欢娱已独劳，肯心行善是人豪。  
乞怜请命茧丝价，起死回生鼎釜熬。  
谁谓他人无力气，不于好事拔毫毛。  
老夫赞咏非夸诩，此在春秋亦合褒。  

方逢辰　题何潜斋安乐窝  
閒中历览古和今，夫岂全无所用心。  
书为重看因熟读，诗添新作费沉吟。  
消磨暇日尊前酒，赓和薰风膝上琴。  
过去未来都不管，却看明月是知音。  

方逢辰　题柯峰讞掾钱君叔行敬简轩  
是非辩白只须钦，敬简奚消读吕刑。  
一片公心一双眼，心醒醒则眼醒醒。  

方逢辰　题卢可庵天边风露楼  
龙泉三尺倚天横，浊世滔滔我独清。  
一柱高台仙掌起，愿推一滴活苍生。  

方逢辰　题卢文峰十二知丞文集  
骊珠一颗千仞渊，渔翁探得遭骊眠。  
一朝吹堕千万颗，恐是蛟骊卧半天。  
骈花俪叶妙天下，文赋直追古班马。  
手抉河汉裂锦章，写在诗歌轧骚雅。  
大篇赤手捕长蛇，不须控勒骑生騧。  
短篇任意起忽伏，苍江浩浩涛中槎。  
文章妙手压场屋，到底亡羊还得鹿。  
庐陵方买载月舟，清淡又展朝天轴。  
军将打门书一封，呼起醉梦为醒忪。  
只怕至宝不肯留山中，雷霆风雨取去还蛟龙。  

方逢辰　题吴氏梅堂  
闻君家在雪边住，靠尽阑干索尽诗。  
只怕梅花应冷笑，清香元不要人知。  

方逢辰　天对  
羊祜乘危乃并孙，杨坚非解自蚕陈。  
长江不是无天暂，只为江南多妇人。  

方逢辰　田父吟  
清溪眇如斗大吧，万山壁立土硗瘠。  
百分地无一分田，九十九分如剑脊。  
一亩之地高复低，节节级级如横梯。  
畈心一畦可一亩，边旁一亩分数畦。  
大家有田仅百亩，三二十亩十八九。  
父母夫妻子妇孙，一奴一婢成九口。  
一口日瞰米二升，茗鹾醯酱菜与薪。  
共来日费二三斗，尚有轮官七八分。  
小民有田不满十，镰方放兮有菜色。  
曹胥乡首冬夏临，催科差役星火急。  
年年上熟犹皱眉，一年不熟家家饥。  
山中风土多食糜，两儿止肯育一儿。  
只缘人穷怕饿死，可悲可吊又如此。  
有司犹曰汝富民，手执鞭敲目怒视。  
今年淫雨天作难，汹涌澎湃四五番。  
浮尸弊屋环江下，迸出裂地如鲸奔。  
半山都成水泽国，平地皆作龙蛇窟。  
水头晚退早复来，屋角朝出夕又没。  
岿然令丞簿尉衙，下视四境无人家。  
水平归家无屋住，有屋住者无生涯。  
农民抛家认亩陇，担砂翻石肩皆肿。  
百千一亩判晚身，一坵分作两坵种。  
都来一亩无百千，买身已费半百钱。  
眼前插种已剜肉，头后丰歉酒在天。  
晚田再种未可保，早田无身为出草。  
皂衣旦暮来槌门，今年苗税催得早。  
打快织机趁头网，作息糴米输苗仓。  
更有一言牢记取，断不许人言灾荒。  

方逢辰　挽宋吏部赵公  
翱翔碧水又蓬山，再入郎闱即丐閒。  
屡疏朝端词梗梗，一麾道院政斑斑。  
阁因书创家邹鲁，堂以亲名行冉颜。  
所恨与公非识面，一诗寄雁写潸潸。  

方逢辰　挽宋尚书余公二首  
时样多求赫赫声，惟公独韫玉精神。  
传无房杜可书一，心即羲皇太古人。  
日月升时先奋翼，风云浓处忽抽身。  
苍苍忍夺客星去，却使凌烟忆老臣。  

方逢辰　挽宋尚书余公二首  
扁舟一叶掠垂虹，因泛江莲得识公。  
千里军民安席上，一年宾主坐春中。  
斑催紫橐朝天近，梦到黄粱霍地空。  
契阔真情言不尽，只将楚些寄东风。  

方逢辰　挽有宋周府君袁夫人  
孩提均识有其亲，未有君家最睦姻。  
逊畔以全诸父义，在原此岂妇人仁。  
一门邹鲁斯文地，三世羲皇太古人。  
朱紫满门直余事，九京可作百其身。  

方逢辰　挽郑直斋居士  
有侄宰相才，昔惟吕文穆。  
有婿国士器，昔惟晏同叔。  
公乃兼其荣，秀气塞一门。  
为国作瑞琏，赖公培福根。  
世态方恶直，公乃自立的。  
掉头蛮触争，冷坐雪月窟。  
今世能几人，如公心迹清。  
馨艳有如此，公死犹如生。  

方逢辰　问天  
胭脂十二万风尘，一样胞胎父母身。  
天欲杀之胡至此，厥初何用降生民。  

方逢辰　猩猩歌  
猎者围猩猩，疑其以众抗。  
诿曰不取小，惟取大与壮。  
众猩自相仇，推挤送其长。  
以次索二三，不复推已往。  
四五至于十，无一得释放。  
众猩怒相目，各悔受人诳。  
及早同一心，未必躯尽丧。  
吁嗟兽不灵，相仇无足嗔。  
胡为豪杰群，不能自相亲。  
秦人吞六国，诸侯各附秦。  
并力取其一，冀不及他人。  
智者欲合从，徒自腐舌唇。  
安得先震邻，然后于其身。  
彼先噬其一，其次祸亦均。  
早知秦用术，六国同一心。  

方逢辰　赠大佛老子卖药斋僧  
药中得报饭中施，始实终空不是呆。  
水复去来来复去，谁知无去亦无来。  

方逢辰　赠风鉴曹老眼  
九重拊髀叹才难，币聘皇皇难未戡。  
老眼试寻天下看，岂无颇牧在东南。  

方逢辰　赠梁电目  
满睫尘埃寸许深，世间豪洁尚山林。  
冰壶指见形骸外，难照江湖一片心。  

方逢辰　赠墨士翁彦卿  
一团烟里蓄明光，做出棱棱竹样刚。  
语汝好寻台阁主，直将劲节扫豺狼。  

方逢辰　赠南山寄傲轩  
著心寻处元无物，开眼见时都是天。  
楚市少年霸陵尉，纷纷蠛蠓过吾前。  

方逢辰　赠樵隐  
樵仙深入琴棋境，一笑出门天地宽。  
人世已非存朽斧，土音不改只南冠。  
琴中自有铁心在，局外何妨道眼观。  
霁月光风元属我，饭牛何谓夜漫漫。  

方逢辰　赠术士刘衡鉴  
高目下耳赫如鉴，福善祸淫平如衡。  
颜癯胡夭跖胡寿，秀氏乃富宪乃贫。  
伯道无儿汤有后，造物岂是鉴不明。  
孔明遗恨懿血食，造物岂是衡不平。  
当知禀气有清浊，所以人品有善恶。  
至若夭寿与贱贵，又是禀气有厚薄。  
清浊厚薄物自圣，洪纤高下天何言。  
君子惟以理自充，英雄难与造物争。  
前人论理不论气，不信试问刘鉴衡。  

方逢辰　赠五星陈东野  
粤从动静极互根，裂为二气分五行。  
未有二气先有理，理与气合人物生。  
人惟禀得天地气，故为耳目形口鼻。  
人惟禀得气之理，故为仁义为礼智。  
气为人形理为心，同是水木火土金。  
今人问气不问理，茫茫只向天外寻。  
人而不仁木已死，不须更论败在子。  
人而薄义金已伤，如何却说生在巳。  
无礼无智水火灭，不忠不信土气绝。  
人于心上斩了根，是气安从有萌蘖。  
出门一笑逢星翁，谈天议论迥不同。  

方逢辰　赠相者  
烟霞泉石在空谷，富贵貂蝉在北方。  
林下野人无可相，相人须去相侯王。  

方逢辰　赠星命舒云峰  
五星聚东井，天下王业开。  
五星聚奎宿，下下多贤才。  
蚩尤扫彯□，搀枪卷飞埃。  
日月黄道见火罗，计孛乌能为之灾。  
云峰挟术善说命，穷通贵贱非所问。  
敢问何时聚五星，今年五星聚何分。  
圣人在上天下平，疏食饮水甘曲肱。  

方逢辰　赠杨内舍景尧刲股  
子肉可疗亲，或曰不敢毁。  
不见母生儿，生死一间耳。  
此身母之身，非可认为己。  
杀身可救母，当还爱一死。  
天理通神明，寸肤直糠秕。  
苟能充此心，是即学曾子。  

方逢辰　赠尹巽斋数学  
阴阳晴雨可前知，此是人间第一奇。  
鼾睡华山何日觉，烦君更与问希夷。  

方逢辰　赠月心  
苍苔破屋生涯足，淡饭清汤梦寐安。  
认得秀才穷快活，何须烦恼做军官。  

方逢振　茶具一贽鲜于伯机  
惠山天下第一泉，阳羡百草不敢先。  
二绝独与端石便，不受翠铁黄金煎。  
古来风韵擅玉川，日高丈五犹打眠。  
山中旧事今不然，石铫不在坡炉砖。  
柏机卓荦美少年，好官不做自取廉。  
床头月俸无一钱，手续陆羽经二篇。  
我有片石出古端，斤师斩成无脚铛。  
为君置之书几边，自汲活水烹新烟。  
不待七碗肌骨仙，飞去玉皇香案。  
天人以高高望眼穿，百姓堕落深深渊，  
无人敢说江南天。  

方逢振　次庐月山贺建造韵  
辙雪营巢近岁除，樵奴溪友落成初。  
卜邻喜有玉川子，作计拚为陶隐居。  
架上多储韩杜卷，案头不著老庄书。  
乾坤自有关心事，非是幽人偏爱庐。  

方逢振　悼亡秘书  
翠华东南来，奎聚属吴域。  
分王百馀年，灵光赫天德。  
龙文发南源，图书粲东壁。  
谁折天罅开，猝忽正气泄。  
剖藏发金枢，抉蕴破石室。  
签怕逐汗牛，至珍去遐绝。  
我欲然藜人，四库亦赤立。  
细人慕所爱，但嗟珠玉翼。  
君子为道谋，惟忧孔孟北。  
风气日已趋，南强变金革。  
周礼吾能言，欲徵恐无籍。  
落落星向晨，后生当努力。  

方逢振　风潭精舍月夜偶成  
茅屋三间一坞云，此窝真是足养吾神。  
不知逐鹿断蛇手，但见落花啼鸟春。  
石几梅瓶添水活，地炉茶鼎煮泉新。  
古今天地何穷尽，愧我其间作散人。  

方逢振　凤潭精舍偶成  
茅屋三间一雹云，此窝真足养吾神。  
不知逐鹿断蛇手，但见落花啼鸟春。  
石几梅瓶添水活，地炉茶鼎煮泉新。  
古今天地何穷尽，愧我其间作散人。  

方逢振　庚寅人日雨夕大雷电激而成雹阳专而阴不胜寒反为燠复雷雹大雨弥旬  
龙马交战相长雄，一胜一负互始终。  
二气协击威力穷，凝冰迸出焦火中。  
跳丸飞砲怒打空，一夜白尽千头峰。  

方逢振　庚寅人日雨夕大雷电激而成雹阳专而阴不胜寒反为燠复雷雹大雨弥旬  
顷田十万银裹封，东皇未肯开冶鎔。  
山眩水晃人灭踪，痴猿冻鹤惊折松。  
邻鸡失旦僧懒钟，昏晓不辨天地聋。  
盐虎坐险终陷凶，狞狮见日空眼红。  
书生径卧身龙钟，讽谏不到齐王宫。  
灞陵无驴句不工，万象丑怪难形容。  
我闻古语盈尺丰，今深一丈愁杀农。  
欲将此意问天公，天公高高高几重。  

方逢振　翰林将指下学峡宾声叟为诸友先雨雪载途民亦劳止一诗怀之  
空山雪片大如盘，有客远在孤馆眠。  
翰林喝马不到地，白帝叱驭亲行鞭。  
疾驱滕六笞飞廉，六花急舞狂且颠。  
玉皇香案口读宣，深衣大带依然仙。  
东里先生履欲穿，湿透布袜枵囊缠。  
高谈雄辩炉亭边，不有义意谁肯前。  
阳羡山中春信传，两骖已发垂虹鞭。  
诸君急棹山阴船，子猷逸兴今翻然。  

方逢振　贺蛟峰先生得孙  
翁年六十九，大郎才得孙。  
五行不孤亢，停当乾与坤。  
于焉观于穆，孝悌天已根。  
贤愚一任汝，鞠育推予恩。  
我观人祖心，恨不见曾元。  
曾元日以远，多至昧厥源。  
惟有眉山家，颍弟坡为昆。  
庆图挂高堂，幼幼而尊尊。  
代昌贤才出，根硕枝叶烦。  
愿是我家儿，庶几大吾门。  

方逢振　江湖稳处  
此舟无物本来虚，万斛清香只有诗。  
昨夜潮头高几丈，老僧睡著不曾知。  

方逢振　毛伯玉以六月廿七日来访是年天不雨梅亢热异常书数韵述怀且以赠之  
柏玉不我过，过我必六月。  
老天雨不梅，五行一乃绝。  
亢离单用事，赤乌赤如血。  
人寰何辠辜，几欲炮烙杀。  
左手解衣襟，右手不停箑。  
脱帽无奈何，而况可腰折。  
西望禽鬼焦，东望金鱼涸。  
前山牛眠洿，亦复如火发。  
相携将安之，只合坐论说。  
伯玉老先辈，家传洞林诀。  
谈辩管郭雄，五鬼皆避易。  
借君铁拄杖，蹴踏六月雪。  
为我买雪山，斩冰作天穴。  

方逢振　示湖田庵僧  
千里渴骥奔横川，万松滴翠蜿蜒盘。  
我来庐墓分一龛，纸窗摇动卓锡泉。  
铸钟{左革右兑}鼓买祭田，云冠雪衲聊结缘。  
崑崙石壁蛟龙渊，呵禁守护灵物专。  
六根五蕴洗不蠲，山鬼不肯降太颠。  
内热正坐饥火煎，睡蛇灭尽方安眠。  
君不见沩山禅，刚把铁牛鼻孔穿。  
犯人禾稼痛挞鞭，常见迥迥在我前。  
又不见高公嵬，天遣妖魔下玉輟。  
试我楞壁坚，不知死灰无复燃。  
我游诸方三十年，出入无界参人天。  
不羡翚飞绀碧捐金钱，不羡高堂会食罗大千，  
只羡当年开山祖师贤。  

方逢振　送侄隆吉作遂安教谕  
旧时州置文学掾，南宫集英大学选。  
英雄壮志必此争。饭囊郡庠奴隶县。  
今时学籍难登天，青山□□老天厌。  
蚁旋驴磨犹自痴，不释不玄良觉窘。  
南州谕缺数百员，得即忻忻不得愠。  
他年正录繇此迁，视博士员居四紧。  
博士以上梯级危，仕至泮宫鑽天令。  
小阮胆大志复狂，拔起泥中尤自奋。  
不顾在列嘲好为，滥取皋此得家便。  
天上知心爱屋乌，尚觉知心相勉劝。  
弘文弟子需补员，径合翰林集贤院。  
我欲劝子入翰林，却恐远嫁难为情。  

方逢振　挽谏坡居士  
谏议村中一布衾，幽潜两事最堪称。  
瘗骸鬼结来生草，削发僧然后夜灯。  
螭篆凄凉嗟老钝，薤章呜咽动亲朋。  
羡公有子能如此，多少英雄叫不应。  

方逢振　峡塾讲中庸第二章诗  
滔滔逝者若斯夫，不有耆儒孰共扶。  
昭揭五条皆达道，由来一本不殊途。  
圣贤奥义难穷尽，老笔名言妙写模。  
我欲研硃同点易，先生肯位此中无。  

方逢振　峡中和卜彦才韵  
尹躬乐不在耕莘，乐在明明以及民。  
贪看回头多应错，偶闻变色始知真。  
圣贤气象心为大，天地根萌人是仁。  
认著濂溪窗草意，自家胸次一般春。  

方逢振　赠山屋相士  
圆颅方趾具仁端，性体曲来只一般。  
若见里头腔子黑，相书已作死人看。  

方逢振　赠相士叶秋月  
麻衣道眼明如月，学士神仙带不来。  
天上贵人若相同，只消三字画炉灰  

方逢振　至元廿四年十一月二十日得宣命诣朝可庵有诗不敢当次韵以谢  
雪棹殷勤泛剡溪，吟香为拂案头埃。  
老躯久已乞骸去，瘦骨应难入画来。  
但愿东皇怜病瘦，早从西华觅云台。  
当年自是渠无分，明主何曾弃不才。  

方逢振　至元廿四年十一月二十日得宣命诣朝可庵有诗不敢当次韵以谢  
抱琴来会锦沙溪，音响能清一世埃。  
不学晋人反招隐，颇知陶令欲归来。  
羡君雪里骑驴兴，哀我年前戏马台。  
留取老翁看云月，乾坤撑拓赖奇才。  

方凤　八景胜概　卦尖望鼎  
遥岑谁画卦，置此荆山鼎。  
乍可姹女飞，千秋觇溟涬。  

方凤　八景胜概　华柱丹光  
何年撑宛荒，截置珊瑚树。  
长日灿朝霞。芙蕖挹新露。  

方凤　八景胜概　剑峡迟鸾  
峡中候帝子，青鸟空徘徊。  
搔首叩玄律，何当化鹤来。  

方凤　八景胜概　龙门飞瀑  
飞雪溅{左石右含}砑，流云当面起。  
邂逅缘毛仙，临流同洗髓。  

方凤　八景胜概　深穴嘘风  
草木何丰彤，悬崖护丹穴。  
相传通鼎湖，深窈吹寒冽。  

方凤　八景胜概　仙坛灵草  
葳蕤不记名，绝壁挂缕缕。  
果否垂衣年，丝麻绩衖午。  

方凤　八景胜概　药壶闪影  
紫车贮药壶，日夕发光怪。  
不道洞府深，翻嫌八荒隘。  

方凤　八景胜概　中峰啸月  
纵身尝决云，山月此晶皎，  
疑是七还丹，邠盼吐物表。  

方凤　八月十四寿吴良贵  
四十强而仕，斯言著礼经。  
搏鹏宜运海，振鹭且充庭。  
后夜中秋月，今朝南极星。  
耄夫频献酢，留眼看袍青。  

方凤　北山道中  
起犯春霜一径寒，清游乘兴约吟鞍。  
眼中最恨友朋少，尘外频闻山水宽。  
溪落旧痕枯野埠，树浮空翠湿危栏。  
岩头几处悬冰白，几作群羊化石看。  

方凤　北山道中  
拂衣去城市，信步踏晴泥。  
草意春风蚤，松阴野日西。  
语长忘路远，行近觉山低。  
更欲迟来此，穿林听鸟啼。  

方凤　呈皋羽  
依依莲社客，斗酒共相酬。  
臭味语中得，荣名杯上浮。  
世情余百变，吾道合千秋。  
肯信张平子，穷居但四愁。  

方凤　春日集张元吉兄弟宅  
衔杯不让阮家风，况复阳春白雪融。  
调合西堂琴欲响，情深北海酒难空。  
诗题历历诸名迹，酬和年年几醉翁。  
未尺清狂尚期约，同看灯火月明中。  

方凤　次陈浦泉教授渡江韵  
笑拂湖亭柳，春归客亦归。  
塔云连岫暗，颿雨绝江飞。  
老觉游非壮，癯应遯却肥。  
有诗充古锦，尚不愧林扉。  

方凤　翠微楼对竹会饮  
缥渺鼎烹矜大嚼，西家呼庐赛乳酷。  
肉食那知儒素风，似君臭味将无同。  
知我山齐少白粲，随时易办松花饭。  
佐食投筋毋乃馋，筠笼新掘来幽岩。  
封题遥寄四五尾。歆然解剥出肌理。  
和以芹根及薤芽，醯盐澹著香无涯。  
黄虀脱粟绝滓腻，得此加餐检残笥。  
手把南华读一过，诗思陡涌如春饭。  
题笔酬君君莫笑，胸中成竹谐清调。  

方凤　答仇仁近  
城郭相过懒，山房翳薜萝。  
谷当嘉客遯，阿称硕人藀。  
竹径鸣驺断，芝坛野鹿多。  
松风云壑冷，扫石待狂歌。  

方凤　东瓯雪中山茶盛开  
海色连蓬岛，同云一望迷。  
寒花空故故，醉酒只悽悽。  
卜世无三兆，伤心有五噫。  
仲宣楼上赋，愁绝不堪题。  

方凤　读西峰寺壁间诗  
出郭幽探约里程，竹篱小语忽云生。  
寺藏密树磬声得，客染流霞暑气清。  
煮茗每闻松湍落，长苔半与石床平。  
何来老衲吟魂尽，满壁多题世外情。  

方凤　对仙华雪怀  
仙华万仞石离离，山上崭崭万壑危。  
雪与梅花俱在望，琴携野鹤转相随。  
清如和靖西湖夜，兴如王猷剡上时。  
我欲酬诗追雅调，寒山鸟迹少于飞。  

方凤　故宫怨  
白日欲落何王宫，腥云颓树生烈风。  
猕猱几年争聚族，饥蟒狞狰攫人肉。  
熊豨肆毒夜横行，刺蛆刲血多飞鼪。  
萤尻大如鹜，照见女鬼迎新故。  
寒更鸱吻空哀哀，谁能化鹤还归来。  
山都冶夷总难记，妖孤吹火月堕地。  

方凤　观阳山大石  
殷勤挟小艇，迤逦登大石。  
怪险若神造，幽阗真鬼宅。  
凌汉龙头昂，负重龟背磔。  
倒拽万牛喘，列坐千人窄。  
眇视笑一拳，端拜俯半额。  
凭肩护胫酸，呼酒镇心忒。  
古壁剥旧题，灰窦碍颓屐。  
甫快雨忽晴，刚醉日欲夕。  
老禅嗜文词，短卷盈咫尺，  
挥毫神欲飞，云开万峰碧。  

方凤　和陶渊明九日间居韵  
小轩开傍小篱东，不但渊明有晋风，  
惟见幽芳为友发，谁知清兴与心同。  
犹邻推槛秋难老，更喜升樽酒不空。  
根本既能深保护，何愁霜雪傲寒冬。  

方凤　和张子良  
寤寐溪山好，相过不厌频。  
诗留曾宿客，月照乍归人。  
率尔呼盘粲，凭谁辩主宾。  
未须陈咫尺，高谊总秋昮。  

方凤　鸿门宴同皋羽作  
项王重瞳气盖世，叱咤暗哑万夫废。  
交何河山杯酒中，弱肉眈眈恣虎视。  
帐列年爪吞鲸鼍，神锋技系光荡摩。  
中有一人亦拔剑，是楚是汉舞婆娑。  
须臾壮夫拥盾人，怒目而语眦尽裂。  
项王煦妪无一言，楚国孤臣泪流血。  
玉玦何劳再三举，拂衣竟作彭城死。  
沐猴而冠何足云，君看五采成龙文。  

方凤　怀龚山人圣予  
西北有杰阁，岧峣切云天。  
绮窗通四望，绰约流苏悬。  
中有绝代人，端居方盛年。  
被服既殊众，容采亦鲜妍。  
瑶床置宝瑟，玉轸朱丝弦。  
有时扬妙指，泠泠宫商传。  
曲终恣仰頫，托契轩农先。  
靡曼谐里耳，大雅谁能怜。  
我欲往从者，淮海生寒烟。  

方凤　怀古题雪十首　长安落雪  
朔风琼粉如节堕，四望民居绝烟火。  
路无行踪门反关，珍重先生独僵卧。  
洛阳令尹举孝廉，三冬喜爱照河南。  
有志何妨屡迁擢，要以清操除寻贪。  

方凤　怀古题雪十首　韩玉堂雪  
圣主贤臣千载过，夜雪皑皑幸其第。  
直爱榻外非吾家，欲下江南须早计。  
炽炭烧肉锦茵铺，细君行酒以嫂呼。  
鲁论自可相天下，何必区区泥上书。  

方凤　怀古题雪十首　韩愈关雪  
浮屠诞谩唐宗惑，大内王宫迎佛骨。  
披忠谏婴直逆鳞，远贬潮阳蛟鳄窟。  
雪寒蓝桥道路危，车儿追陪儿女悲。  
覉穷因苦暂时事，朝食南海无终期。  

方凤　怀古题雪十首　李伋郊雪  
西湖无舟波冻合，孤山照人如玉立。  
太守徒行访隐君，门前净扫茶烟湿。  
坐谈会公幽怀开，寒梅吹香当酒杯。  
隐君平生厌城市，雪霁何妨公再来。  

方凤　怀古题雪十首　李诉怀雪  
有唐御极天所命，蠢尔孽臣作枭獍。  
克壮谋猷断乃成，出师不愁天雪盛。  
衔枚夜渡张柴村，西平有子国有孙。  
悬弧不固兵径入，擒取渠魁献至尊。  

方凤　怀古题雪十首　苏武窖雪  
子卿远使匈奴国，持节堂堂不肯屈。  
置之深窖死为神，饥啮毡衣渴饮雪。  
但怀忠赤自通神，未必长伴羝为群。  
西风吹堕上林雁，白发归来有麒麟。  

方凤　怀古题雪十首　孙康书雪  
宝贵爨炊蜡代薪，贫家读书夜无灯。  
案头寒雪三光白，欲益披卷未所能。  
长绳难系青春日，功业良田勤苦得。  
獬冠他日立朝端，寒士声名满邦国。  

方凤　怀古题雪十首　陶谷茶雪  
冯夷翦水飞九垓，琼花万树先春开。  
玉堂学士爱清味，取雪烹茶真快哉。  
堪笑娇娥党家妓，歌舞但知趋富贵。  
岂知吾儒俭素心，不夸文绮膏梁味。  

方凤　怀古题雪十首　伊川门雪  
定夫中立希贤士，事师河南程叔子。  
门外雪深三尺绝，假寐觉来犹在此。  
口生铁石为肺肝，心欲求道宁知寒。  
他年传授称高弟，不愧芳名千万看。  

方凤　寄仇仁近  
忆昔三浙湄，匆遽买舟詄。  
大海涨波涛，排空银浪掣。  
时方逢杪秋，凉风正凄绝。  
况复婴沈疴，残喘一身孑。  
落日古渡横，牵衣各呜咽。  
尚期营归余，旋泛山阴雪。  
讵料人事迁，芳春竟五阅。  
宁无双鲤鱼，寒温叙曲折。  
顾兹悲愤衷，未足陈一切。  
阶前金凤花，当车行复辍。  
阁上西湖光，可似旧澄澈。  

方凤　寄功父  
遗风日远日相疏，七载归来非故庐。  
烈屋漫思悬艾虎，忠臣空腹葬江鱼。  
云霁志气消磨后，锦绣园林破碎余。  
酒盏更须拚酩酊，诗简聊示寄勤渠。  

方凤　寄梁隆吉  
羡尔英年早息机，罗衣脱却著荷衣。  
黄醪白酿供吟咏，野史稗官漫是非。  
旧事横看东涧水，新餐谁共北山薇。  
金闺玉树思君甚，采药春华归未归。  

方凤　寄柳道传黄晋卿两生  
大火且西逝，赫曦讵能为。  
丛竹覆孤馆，绿阴相蔽亏。  
人散众喧寂，独鸟嘤鸣随。  
想见探讨余，层层发新知。  
傥不鄙朽拙，勉哉勤相遗。  

方凤　寄柳道传黄晋卿两生  
太璞散已久，鸿甄疑未均。  
惟有砥砺志，搜剥得其纯。  
勿以珪璋质，顽石置勿陈。  
君揽国香蕊，每与荆棘邻。  
荆棘岂不刺，反以扬素尘。  

方凤　寄柳道传黄晋卿两生  
盈盈黄菊丛，栽培费时日。  
依依五丝瓜，引蔓墙篱出。  
于今想新花，于今长秋实。  
花实岂不时，灌溉尚期密。  
毋令根莇伤，委弃等藜蒺。  

方凤　寄柳道传黄晋卿两生  
新秋凉气发，松籁调于喁。  
山房良静閴，文史淡足娱。  
吾心太虚廊，傥然万象俱。  
大观物物齐，何事分贤愚。  
遐哉金兰契，聊用佈区区。  

方凤　寄吴善父  
啧啧不得意，兴怀偏为君。  
犹为乞米帖，不作送穷文。  
纵酒长违俗，挥毫自出群。  
相思今夜雨，滴沥未堪闻。  

方凤　寄云林上人  
竹杖芒鞋去未能，鞅尘十丈苦相仍。  
去来今了三生事，输尔寒岩宴坐僧。  

方凤　九日同皋羽子善游白石龙湫用杜老九日蓝田韵  
尘埃隔处地天宽，选胜携觞且笑欢。  
不惜逍遥投杖屐，何妨磅礴解衣冠。  
晴余岚重雨犹落，秋老天高酒易寒。  
世事悠悠双眼外，与君飞瀑醉中看。  

方凤　句  
耕锄晓雨有余地，应接东南无暇时。  

方凤　客有问金华胜游者以诗叙其概  
赤松上下雨霖微，八咏楼头重拂衣。  
西港晴来汀草长，北岩幽处洞泉飞。  
风敲定磬鹿春过，月满丹台鹤夜归。  
历览因知古词客，盛夸云梦未全非。  

方凤　哭陆丞相秀夫  
祚微方拥幼，势极尚扶颠。  
鳌背舟中国，龙胡水底天。  
巩存周已晚，蜀尽汉无年。  
独有丹心皎，长依海日悬。  

方凤　哭余之张教授  
吾怜张仲蔚，青草少人行。  
晓帐萤犹湿，空山鹤自惊。  
徒余八斗望，谁筑五言城。  
莽莽孤村外，王孙挂剑情。  

方凤　辽西曲  
辽西八月边风急，塞草凝霜刁斗湿。  
旅雁嗷嗷思妇哀，锦机初罢流黄织。  
并州快剪裁作衣，制成千里寄相思。  
巧盘诘曲同心纽，附绣回旋锦字诗。  
诗长字字愁胸臆，纽比连环解难得。  
解难得时君莫谖，啼红认取封时痕。  

方凤　冒雨渡浦阳江  
痴云千顷压江壖，寂寞篮舆破午烟。  
树杪楼台看近郭，流头波浪忽滔天。  
舟依曲港难回楫，径转高陵每得筌。  
谁向龙山夸海国，一声铁笛女墙边。  

方凤　钱续古赘赵氏  
年华冠带玉辉辉，本悟秦风出赘扉。  
为要权宜就家室，不妨暂时别庭帏。  
化推正始余麟厚，占协和鸣待凤飞。  
老我相亲垂十载，指期观子共于归。  

方凤　三洞  
金华北山三洞天，垂髫欲往今华颠。  
春风吹衣雨洗屐，瘦筇忽拄苍山烟。  
山高地平走幽涧，根终石上森楠梗。  
步从飞桥瞰石洞，崖色阅世知几年。  
风痕雾迹化异物，龙首昂左尾右旋。  
就中暗穴如蟆颐，急水泻碧鸣娲弦。  
逆流束炬照徙涉，肩背擦石行拳挛。  
水穷路夷内景得，以炬交烛穷幽玄。  
细纹蹙波涌浪拦，皓彩凝雪飞霜鲜。  
大为狮子虎犀旬，琐碎亦复蜂屯然。  
蜿蜒双蟠角尾具，一一玉爪拿苍坚。  
穹龟负甲色深墨，长蛇白质相萦缠。  
钟能钟声鼓能鼓，不假枞笔和谁悬。  
直棂斜槛藏湢室，短畦长町移原田。  
青云白霓五色霞，笑画败絮留丹铅。  
中途经过最深省，伏身低眺洞口泉。  
空明一红线隔远见，秋蟾浴海光婵娟。  
左岩袈衣颇横亘，叠摺众皱垂蹁跹。  
自余神怪不可枯，似凿非凿镌非镌。  
出登山腰叩中洞，外视石井闻潺潺。  
入深踏险思缒绠，长竿揭炬后且先。  
水帘可俯心为悼，到此十九归言遄。  
嗜奇不惮历磊砢，足以目故差轻便。  
翻身却望水帘处，银河天落悬吾前。  
常情疑复下百尺，积水定作神龙渊。  
石乾径辟却易进，玉笋拔地修而圆。  
宜为渊处乃为屋，亦可摩藓题新篇。  
同游怪我久未出，笑谓岂欲井底眠。  
林幽风起日已晚，犹睨高洞山之巅。  
薪蒸可买樵我导，不远数里仍攀缘。  
傍从石壁入深坼，如铁户限琼为榜。  
俨然海相挂珠络，熟视始信非夸传。  
左为朝真正面入，便想笙鹤遨群仙。  
云霞波涛仙衣裳，奇诡岂必下洞专。  
歘然修梁架岩起，左右苍白龙形全。  
望中极底胜漆黑，双扉隐隐启半边。  
天光一道烛扉内，知此明罅从何穿。  
靋深壁峭不可往，安得插羽如飞鸢。  
嗟余兹游尚牵俗，身所骤历辞难宣。  
但思乞水学坡老，洗眼看字消余年。  

方凤　三吴漫游集唐  
江上巍巍万岁楼，今春花鸟作边愁，  
伤心欲问南朝事，凤去台空江自流。  

方凤　三吴漫游集唐  
愿及行春更一年，中流箫鼓振楼船。  
不知何处吹芦管，城外凤悲欲暮天。  

方凤　三吴漫游集唐  
不堪惆怅满离杯，水碧沙明两岸苔。  
无限塞鸿飞不度，二陵风雨自东来。  

方凤　三吴漫游集唐  
孤云独鹤共悠悠，别作深宫一段愁。  
万乘旌旗何处在，白云犹似汉时秋。  

方凤　三吴漫游集唐  
华表峨峨有夜霜，海天愁思正茫茫。  
遥知汉使萧关外，泣上龙堆望故乡。  

方凤　三吴漫游集唐  
塞上风云接地阴，万方多难此登临。  
坐中有老沙场客，霄汉长悬捧日心。  

方凤　三吴漫游集唐  
江南江北望烟波，南国浮云水上多。  
共说总戎云鸟阵，中原将帅忆廉颇。  

方凤　三吴漫游集唐  
边风萧飒动江城，独上高楼故国情。  
碛裹征人三十万，空教弟子学长生。  

方凤　三吴漫游集唐  
愁看直北是长安，云树深深碧殿寒。  
心折此时无一寸，梦魂不到关山难。  

方凤　三吴漫游集唐  
洞庭西望楚江分，回首姑苏是白云。  
今日南湖采薇蕨，何时重谒圣明君。  

方凤　上元陈丞相宅观灯有作  
渴龙入夜吼百川，无数鲛珠迸地圆。  
星斗撼天半欲落，五花琪树皆生烟。  
烟灯岂不胜花朵，踏歌何人增坎坷。  
风尘淮北驰羽书，金鼓江城赛灯火。  
君不见狄青宣抚荆湖间，上元张乐宴清班。  
忽然称疾灯未灭，五更已夺昆仑关。  

方凤　寿东先生  
黄菊香留晚节中，回头犹记矢悬蓬。  
细看南极寿者相，全与东山老子同。  
向日闾里门转人，此时庠序栋方隆。  
解衣推食虽私感，普为儒流更祝公。  

方凤　书示同志  
尚觉浮名累，樵渔寄此身。  
寻盟潜勗德，证业喜知新。  
气谊生无间，文章合有神。  
毋徒涉城市，出处任风尘。  

方凤　述怀  
避元困守静庵眠，鸡犬无声乐自然。  
石上清吟萝月小，松间畅饮藓花斑。  
幽深最似螺蛳洞，岩险何须虎豹关。  
今愧缙商绅隐晦，谁知四皓在商山。  

方凤　述志  
只因生在胡元世，岂将褴褛换罗衣。  
壮图落落还中止，高蹈悠悠且遁肥。  
松竹森然真有味，衣冠整伤不须题。  
优游但效商山客，云谷丛生薤露稀。  

方凤　送吴立夫  
有人储书塞中肠，不能奋发为辞章。  
亦有英姿限时命，坎坷名不登文场。  
吴子妙年即秀颖，只字过眼终无忘。  
文如翻水溢万斛，书夜不舍流汤汤。  
于今东南聚隽彦，奭然一发能穿杨。  
二十脱颖客毛遂，名登十九能低昂。  
亦如列宿二十八，有救天毕施之行。  
况子平生志远游，块坐已能穷八荒。  
从兹北上有历览，径到洪河经吕梁。  
青徐平野望不极，半万里程趋冀方。  
君不见龙门探奇气益壮，文豪千载同翱翔。  

方凤　宿保安寺  
扪萝山迳迥，流水石桥分。  
一雨过秋寺，千峰生暮云。  
望穷迷野色，沙远见鸥群。  
烟蔼苍茫外，寥寥清磬闻。  

方凤　题春寿堂  
人皆构堂思奉身，吴氏构堂养亲。  
人皆种花图炫眸，吴氏树萱可忘忧。  
慈亲鹤发寿且康，昆弟列罗如雁行。  
旦暮升堂直涤瀡，娱亲嬉舞斑衣裳。  
子能顺亲亲颜悦，和气盈盈蔼堂室。  
春风荆树发条枝，夜雨芝兰秀芽茁。  
由来孝道通神明，吴氏家世应昌荣。  
他年移孝事君主，定使芳名书信史。  

方凤　题光风霄月楼  
人间底处无风月，知用何时最佳绝。  
芳播崇楼淑气浮，影涵古桂清辉发。  
向来雅重无极翁，洒落襟怀与此同。  
去之百世犹彷佛，宛见道貌匡庐中。  
谁题品语黄太史，大书四字紫阳子。  
今从建水得此本，如拾{滨左换虫}珠卷文绮。  
携归八咏双溪州，晏然直与造化游。  
无边妙处乃萃此，韪矣君家百尺楼。  

方凤　题郑氏义门  
人爱渭水清，毕竟河流浑。  
不知黄虞世，何处觅旌门。  
旌门纵百世，岂能外彝伦。  
祗因风气漓，遂表为义民。  
麟溪有寒泉，西流类拖绅。  
泉声遍塞耳，乱却牝鸡晨。  
夜帐泼烟黑，秋缸吐火红。  
六世孝友家，元属书声中。  
烂银铺作榜，绰楔何崔崔。  
户神似相语，莫遣阿奴来。  
人心一遭蛊，五官皆作魔。  
不赓斯干诗，却听燃萁歌。  
兄弟本一气，为利分汝尔。  
借问嗜利人，千载得不死。  
鸱鸮巢满林，何地不感恻。  
若非慈乌啼，血泪收不得。  
我身亲乃有，况此身此物。  
世人果何思，肝胆每相贼。  
当年朱两辬，回首血在颐。  
争如义门鬼，千载不馁而。  
何人非杨椿，如椿能几我。  
只缘本心死，所以有缁磷。  
大树大十围，枝叶日敷蕃。  
愿培百尺土，庇此千岁根。  

方凤　同胡汲仲兄弟登香远楼  
策杖探幽胜，同登况二难。  
江山双极目，宇宙一凭栏。  
春色啼莺破，孤城拥浪寒。  
遥遥烟霭里，犹作故宫看。  

方凤　吴良贵雪中归  
别时黄菊映郊扉，转眼寒风刮毳衣。  
丰瑞正当三白见，修程适自四明归。  
因思水国银兼浪，胜看山乡玉作围。  
老去羊羔总陈迹，坐氊犹喜客堪依。  

方凤　吴清翁石桥  
金椎谁奋破山霆，趋石浑疑走六丁。  
间道便须横蟚蝬，长竿先已竖晴蜓。  
济川作略君堪纪，吟雪行藏我欲经。  
领取溪山好风月，更看高架翼然亭。  

方凤　吴仲恭翠微楼九日落成和谢皋羽  
楼成楚菊芳菲候，客凑齐山酩酊期。  
与俗相追何日了，登高一啸洗秋悲。  
望穷碧落鸿飞外，归恋清樽月到时。  
野服从北近萝薜，西风尘土莫轻吹。  
慈竹堂阴长露梢，又添杰阁俯江郊。  
眼空霞锦疑鸿字，手摘松枝碍鹤巢。  
野月散衣间弄笛，墟烟隔水见编茅。  
望中尚与渔樵接，若处真能广绝交。  

方凤　西鹿田寺听雨  
禅栖投倦客，山雨起更阑。  
窗叶散幽响，石林生峭寒。  
洞深犹暗瀑，江远忽飞湍。  
想像云萝外，应宜晓色看。  

方凤　仙华山采茶诗  
轩娥遗瑞草，仙掌撑何年。  
苗蕊矗空壁，殊根蟠远天。  
蒙头莫可劚，垂脚或争传。  
冉冉雪霜饱，亭亭风日蠲。  
危哉梯鸟道，允矣获龙涎。  
丛蘖杂丹鼎，湿云伴玉延。  
香真千里擅，苞结三生缘。  
夜荚抽雷后，春焙贡社前。  
一钥滴瀼露，片碾捣和烟。  
碧涧规模绝，洪州气味悬。  
滑甘矜紫笋，幽馥讶青莲。  
既拣兔毫点，应添蟹眼煎。  
松涛生远韵，风致想真筌。  
七碗赓仝咏，三篇继羽编。  
醉乡已失路，摩室将逃禅。  
服食益人寿，何当煮汞铅。  

方凤　仙华招隐  
轩后悲苍剑，神娥下玉霄。  
攀髯初失梦，遗蜕尚凌歳。  
碧堕升棺影，青分产柱苗。  
山精依鹿竹，天雨湿鸡翘。  
有约成孤愤，无人重久要。  
豢龙因姓氏，使鹤误轩轺。  
冉冉将终老，冥冥不可招。  
无书寄青雀，有恨在中条。  

方凤　药壶山寺步师远上人韵  
旭日耀禅林，瞳瞳晃虚室。  
观心得无为。颇觉诗思逸。  
得句祈疾书，振衣陡焉失。  
持此证空空，一笑堕不律。  

方凤　忆同张子长游北山诸名胜  
昔与张公子，翩翩访赤松。  
重来逾两纪，独去宿孤峰。  
古木苍陂映，禅房侧迳通。  
夕阴千嶂黑，人静一灯红。  
幸及轩车会，宁辞杖履从。  
相看如梦寐，健步愧儿童。  
春尽山仍好，林深涧忽穷。  
天低时堕雨，寺远偶闻钟。  
吊古田无鹿，探奇洞有龙。  
幽寻穿窈竔，高步蹋玲珑。  
灵草多成药，疏篁不作丛。  
岚光疑晻暖，野色在空蒙。  
下瞰疑无底，言旋复向东。  
岩阿依断礱，烟嶂落飞淙。  
细路缘苔磴，危桥跨石豥。  
泉依山曲曲，云与树重重。  
巨刹标名岳，穹垣护亩宫。  
倚栏斜日下，入室老僧逢。  
零落螭头墨，荒凉马鬣封。  
不才持薄禄，终古愧高风。  
驰擔云关裹，传觞雪峡中。  
追随寻道侣，述作付文雄。  
急景真流电，浮生尚转蓬。  
后期观岁晏，来往意憧憧。  

方凤　咏霜叶寄皋羽善父  
秋尽吴江道，丹枫树树奇。  
叶为诗者色，霜乃画之师。  
望似醉乡近，疑犹花事迟。  
停云俄在念，倚杖未归时。  

方凤　游宝掌山寺  
兹辰欲有适，轩车偶来髒。  
劚苔北村南，荒竹晴窗阴。  
接语未及久，相邀指丛林。  
涧行任诘曲，岩眺经嵚崯。  
于时春早暄，生意见草心。  
红紫寂未动，万山苍翠深。  
伊予夙好游，忽忽老见侵。  
孤兴尚衡霍，遐思或巫黔。  
况此近居里，而能盍朋簪。  
裂石发悲啸，沿流引清斟。  
扪萝复忘疲，古洞穷幽寻。  
岂无声利痼，见笑山水淫。  
人生本来浮，世故未易任。  
藓崖拂前题，挽仰已昔今。  
我法姑用我，瞔言属同襟。  

方凤　游仙华山  
仙华矗万仞，我乃庐其东。  
日夕与山对，今兹踏玲珑。  
起左信奔鹿，当前任啼狨。  
大啸崖石裂，一览天宇空。  
苍松饱风雨，绝壁挂老龙。  
樵斧不得睨，抚根憩吾躬。  
邈哉轩辕氏，问道由崆峒。  
龙髯一以远，千载悲遗弓。  
犹传少女灵，炼玉于焉宫。  
山林重帝胄，香火明民衷。  
我来重怀古，揽涕临西风。  
何当刺飞流，一洗磊磈胸。  

方凤　与皋羽子善游宝掌山  
宝掌一山何胜绝，老龙千载事已别。  
巉岩怪石峭森列，矫首三洞蹇奇崛。  
不知何年风雷烈，凿开混沌此瞥裂。  
高洞攀缘与天接，栖鹘所巢势嵽嵲。  
隙泉漏滴清且澈，薜萝为衣俨陈设。  
中之洞兮巧融结，四达坦明如我闼。  
低山一洞尤寒泬，铿然谷应合音节。  
共爱孤蝉远林咽，又疑帝子笙歌彻。  
乘风使觉神飞越，落景徘徊就僧榻。  
好向天风更搜抉，相期夜半踏明月。  

方凤　杂咏十首  
反哺鸟曰慈，食母枭名恶。  
如鸟莫如枭，人心当自觉。  

方凤　杂咏十首  
马舞睨禄山，猴朝识朱温。  
人岂不若兽，变故辄负恩。  

方凤　杂咏十首  
昆鹏奋云霄，尺鷃栖野草。  
物各适其天，夫岂论大小。  

方凤　杂咏十首  
蜂房开户牖，蚁穴有官守。  
究竟物皆然，梦幻君知否。  

方凤　杂咏十首  
小哉蛮触战，鄙甚蛙黾怒。  
达人能大观，本以和平故。  

方凤　杂咏十首  
瑞世凤鸣阳，司晨鸡鸣丑。  
呶呶取人憎，乱蝉合缄口。  

方凤　杂咏十首  
蚕茧每利人，蛛网偏害物。  
利害夐不同，其间仅丝忽。  

方凤　杂咏十首  
猿啼不窥窗，牛驯常露地。  
伏虎与降龙，此理元无二。  

方凤　杂咏十首  
解牛中肯綮，相马外骊黄。  
从知得三昧，意到形自忘。  

方凤　杂咏十首  
蚁封罅隙地，蛙井咫尺天。  
那能致广大，此道谁为传。  

方凤　赠乐间居士  
市远塵嚣隔，神闲幽事并。  
埽花怜竹影，煮茗讶松声。  
月与诗如约，琴将鹤互赓。  
冷香生碧落，秋梦不胜清。  

方凤　赠张叔元镇帅  
越东佳气郁巃嵷，捉鼻馨名久识公。  
对发蚤看翔艺苑。濡毫频见属诗筒。  
弃书忽学万人敌，秉钺尤夸一世雄。  
拔距三千堪敌忾，歌钟二八陋和戎。  
长驱誓捣燕幽北，大纛旋移浦沬东。  
重巩河山襄帝力，时垂竹帛励臣忠。  
东南半壁腾王气，杞梓全材恃将功。  
鹅鸭几惊消玉垒，熊罴屡奋壮金墉。  
玺书褒锡恩原厚，节钺招绥德愈隆。  
群策更能延俊彦，众讴先忆遍旄重。  
深仁共颂绵瓜瓞，伟绩还期勒华嵩。  

方凤　止所吴公挽歌辞  
岳岳文豪共识名，归来风月恣弹评。  
竹阶过鹤窥棋局，花院流莺和乐声。  
灯酌萧间期郑老，盆歌疏达慕庄生。  
何来排闼绯衣召，天上楼传白玉成。  
卷客囊书栖旧林，如兰交契岁寒心。  
行藏与共盟犹在，生死俄分感独深。  
丧宝可堪埋白璧，知音端合铸黄金。  
茱萸遍插明朝是，回首西风泪满襟。  

方凤　重阳对菊得菊字  
怀哉止所翁，与我几觞菊。  
方当旧节来，已作秋原哭。  
会葬有远朋，风雨此淹宿。  
佳儿敬父执，姻友更敦睦。  
投辖不愧遵，设醴仍为穆。  
其如插萸遍，不见而翁独。  
悲欢今昨筵，还往东西毂。  
回首试长望，依依但云木。  

方凤　重阳明日得日字  
浮生聚尘轻，流景飞羽疾。  
故人已新阡，旧雨又今日。  
不惜酒饮狂，且须诗缚律。  
一笑复掀髯，天地何终毕。  

方公权　城山拜林艾轩  
履斋早岁及朱门，末后通家得艾轩。  
德义远从王父父，典刑愧忝外孙孙。  
世无前辈吾安仰，师有传人道始尊。  
欲问先生游历处，庭前老树或能言。  

方公权　句  
一身担得乌山起，双手拿将龙□归。  

方鸿飞　宣妙楼  
云观烟楼是梵家，竹围如洗逼寒沙。  
因风绿浪摇晴麦，遇雨红香落润花。  
人锁昼房听鸟语，僧归晚坞放蜂衙。  
不须老远来沽酒，只觅天酥为点茶。  

方回　八月初二日  
蝉声渐渐怯西风，閒捻青枝玩菊丛。  
老去一身都是病，寤来万梦总成空。  
喜分果饵小儿女，浪费薪蔬顽仆僮。  
严濑家人报船至，更营樽酒恼衰翁。  

方回　八月初一日  
吾生遽如此，六十一衰翁。  
功过差相掩，时几大不同。  
冥冥终日雨，忽忽半秋风。  
食尽囊无物，今年始是穷。  

方回　八月初一日  
秋风几日尚无诗，政坐炎歳转赫曦。  
閒被贫为魔揽挠，病须凉当药医治。  
薄田董获收新粟，老圃开包献巨梨。  
顾此亦差胜穷宦，回头何啻十年迟。  

方回　八月二十九日雨霁玩古兰  
积雨不可出，五日无盐醯。  
纵复有雨具，出门将告谁。  
兹辰复何辰，明窗漏晴曦。  
我有古猗兰，瓦斛以莳之。  
举世无识者，惟有秋蝶知。  
紫穗密匼匝，雪茸纷葳蕤。  
国香袭衣袖，坚坐神自怡。  
微咏韩子操，长歌湘累词。  
空庖不遑省，聊足忘调饥。  

方回　八月二十日天晓  
清晓潮初过，西风猎弊裘。  
肯为贫士地，偏觉老人愁。  
蟋蟀声弥急，梧桐色渐愁。  
残星余几点，吾独倚吾楼。  

方回　八月二十日晓起  
夜阑不能寐，鸡鸣垂欲三。  
起步秋月影，寒发何毵毵。  
斗柄落山北，参旗挂庭南。  
三五忽四五，蛙蚓众喙缄。  
独有络纬声，催织何喃喃。  
禄仕心已息，愧未任桑蚕。  
昨暮缺薪米，质以衾及缣。  
七年为此郡，忍人所难堪。  
焉知窘至此，不给石与畑。  
独坐老树下，暗捻霜须髯。  
墙外行人动，丧事很小鼓酣。  
生之必有死，如岁代凉炎。  
但颇讶薄俗，不复甄廉贪。  
鄙诮采芝馁，歆羡脍肝馋。  
想见攫夺子，枥马已就衔。  
岂识有幽人，茹苦如饴甘。  
念虽乏智计，识度终不凡。  
儿女亦可割，深山建茅庵。  

方回　八月二十日赵西湖携酒夜醒二更记事  
社袄初穿暑气收，今朝五日过中秋。  
隔湖我每思□□，□市公能顾小楼。  
斗酒只鸡承厚意，扁舟匹马约閒游。  
吾侪不与人间事，肯挂眉头一点愁。  

方回　八月二十日赵西湖携酒夜醒二更记事  
酒醒更深独倚楼，天清地静俯河流。  
梧桐影转三更月，蟋蟀声催万象秋。  
自古有生皆有死，即今无喜亦无忧。  
更著四年当八十，我于人世复何求。  

方回　八月二十三日早起  
不寐缘何事，无言试自思。  
百年欹枕里，五夜倚楼时。  
天下奇才少，人中间气谁。  
洗心方见易，知道始能诗。  
可用黄庭演，何劳素问医。  
傥来縻尔爵，小事惄如饥。  
栗里渊明菊，商山绮里芝。  
乾坤万万古，达者姓名垂。  

方回　八月二十四日宾昫华父同登秀亭二首  
垂垂三径晚香开，二妙端能为我来。  
老瓦尚堪沽浊酒，破鞋何惜上高台。  
十年心事霜髯短，万□秋声画角哀。  
海内诗人有公等，悬崖待与斸苍苔。  

方回　八月二十四日宾昫华父同登秀亭二首  
两公诗思欲飞扬，颇似繁台俯大梁。  
潇洒道装衣袖阔，昂藏寿相耳毫长。  
持身未惯全随俗，玩世何嫌略放狂。  
我有平生八叉手，兴来举酒尚洋洋。  

方回　八月晦甲子雨至九月二日怀同来二僧及两子  
今年夏潦甚，秋暑亦云剧。  
豳霜届授衣，垢汗著单浴。  
园渴困力灌，井竭疲远汲。  
甲子似宜晴，一雨竟三日。  
□□□□僧，溪涨渡欲隔。  
颇复念幼子，饼蔬谁与摘。  
此地非我家，暂到犹是客。  
归舟可上滩，深湍没巨石。  
赀费殊未办，褐粟阙补籴。  
空庭无来人，爬痒看檐滴。  

方回　八月三十日晓晴  
高树号风始欲丹，秋晴诗老试凭栏。  
食贫破砚惊犹在，身瘦寒衣觉渐宽。  
家里儿孙音问好，客中僮仆使令难。  
雪前霜后归吾圃，瘦菊疏梅尽耐看。  

方回　八月十八日天晓二首  
木犀花正盛，吹入满楼香。  
不是人无寐，焉知夜已长。  
树鸣秋雨急，潮过海天凉。  
自觉衣裘少，侵寻近肃霜。  

方回　八月十八日天晓二首  
河中船已动，岸亦有人行。  
城北钟声断，楼东鬼宿明。  
倚□□酒醒，搔首小诗成。  
□□中秋热，今朝始渐清。  

方回　八月十八社不雨得酒  
近社当有雨，至是终无之。  
家贫久无酒，忽有社酒持。  
万事不可料，人生难前知。  
穷山旱已甚，园草日就萎。  
重九倏复近，眷焉顾东篱。  
稼穑不我与，灌此青蕊枝。  
幽赏心所寄，曾不忧朝饥。  
果茹愧云鲜，聊兹抚幼儿。  
扁舟欲有适，矫首空遐思。  

方回　八月十二日过湖  
荷已无花柳欲陈，秋风飒飒水粼粼。  
湖山惨淡西施老，细看终于胜丑人。  

方回　八月十二夜对月  
胡床正面紫阳山，净扫晴阶掩夜关。  
金气渐寒风露下，冰轮欲满斗牛间。  
衰怀突兀来千感，暮齿逍遥保一閒。  
天役万形仍自役，何为西堕又东还。  

方回　八月十五日二十日两至南山饮潇洒亭  
悠悠桐江水，寓庐十二年。  
重来六日内，两日登南山。  
南山有何好，高阁西北偏。  
隔江三千家，一抹烟霭间。  
阁槛一巨松，挺出众木前。  
野性所酷爱，老藤相纠缠。  
亦如我与僧，相对谈幽禅。  
稍遂物外性，屡写酣中篇。  
故侯复齐民，鬷发成华颠。  
念当舍此去，焉得长周旋。  

方回　八月十五夜对月  
散发披襟一再窥，未甘兀兀守书痴。  
且圆照尽天圆处，秋半凉当夜半时。  
人世无灯方作梦，山翁有酒更能诗。  
此心除却嫦娥外，惟许崚嶒瘦影知。  

方回　八月朔后雨昼夜不止  
□蔑丝毫暑，何庸一再霖。  
秋阴酸病骨，夜滴碎归心。  
剧盗应旁睨，余田或尽沉。  
无灯黑如漆，臆度近更深。  

方回　八月五日病中  
于心敢自欺，但恐不精思。  
未觉扶颠易，方惊悔过迟。  
病堪长作客，贫可荐招医。  
观井如彭祖，闻诸草角时。  

方回　跋高舍人钱舜举君选著色山水  
堆青仍积翠，山与水俱奇。  
毫发渔船远，寻常草舍卑。  
喜君真好学，索我细题诗。  
卷轴频舒卷，明窗肯见思。  

方回　跋郝仲雨游梁百韵  
读君百咏魏中梁，始僭诸侯又僭王。  
孟子两言无识者，六王亡更七王亡。  

方回　跋吴初邻山谷临风笛真迹  
临风玉笛调孙郎，百字尘昏纸尚香。  
细认黄家元佑郐，似人殊喜见他乡。  

方回　跋徐蜚英四世祖神童事  
□□□□□□□，□□□□□□□。  
□□□□□□□，□军不复过前村。  

方回　跋徐蜚英四世祖神童事  
句圆字稳削陈言，诗律吾曹合细论。  
五藁端能压南岳，后村死后有前村。  

方回　跋张明府独乐园图二首  
熙宁相住半山寺，元佑人宗独乐园。  
早起庵中钓鱼手，未应宣靖失中原。  

方回　跋张明府独乐园图二首  
独乐人闻新法新，定应翻作独愁人。  
墓碑一仆党碑立，已觉园花埋战尘。  

方回　白茅道中  
世故时时异，年华物物新。  
溪声添夜雨，麦事待晴春。  
草棘扃空户，岩崖伏冻人。  
问言何至此，征骑往来频。  

方回　白水寺  
壁画暗金则，无人犬吠堂。  
翠苔千古润，玉水一寻方。  
尘路云蒸火，阴林石凝霜。  
仙凡元不远，咫尺异炎凉。  

方回　白土道中  
雪后江南路，新晴野日浓。  
车舆通旅客，篱落聚村僮。  
澌解波□□，泥干土未松。  
吾家有春酒，归斸故园菘。  

方回　白云李处士于大樗下筑小庵用题王子由书斋韵赋之  
天地元知一指齐，樗庵小小架榱题。  
故应懒散身常健，孰谓昂藏意未低。  
神气自调丹鼎火，仙班不藉紫芝泥。  
落成此老来酣饮，酬爵端容据席西。  

方回　白云山房次韵马道士虚中三首  
閒愁不断连天远，浊醪快似并州剪。  
兴亡得丧横胸中，冰消雪释春风转。  
我本不学抱朴翁，何修致此丹砂容。  
服食呼吸能还童，不如但饮瑠璃钟。  
宝莲山南屡簪聚，醉乡不省归来归。  
东邻西舍姓名谁，但记门前大樗树。  

方回　白云山房次韵马道士虚中三首  
意所欲往路无远，暖韭早梅政堪剪。  
相逢不少酒一杯，大胜能成丹九转。  
争席者谁斯薪翁，何至帖奉鱼军容。  
我一山仆君一童，亦无蛾眉间歌钟。  
忽如云散倏萍聚，无何有乡是归处。  
寄声为谢黄面仙，焉用七重围宝树。  

方回　白云山房次韵马道士虚中三首  
霜净天空心共远，一缕游丝无可剪。  
欲识人间真道人，眼近红尘念头转。  
历历落落一秃翁，取数过多邴曼容。  
从今教子为牧童，岂复敢望铭鼎钟。  
閒朋冷友时相聚，方寸不无暗合处。  
谷神玄牝要深知，钓竿须拂珊瑚树。  

方回　百忧  
病骨真如削，耕畴已尽捐。  
终随万形弊，何用百忧煎。  
常肯事如意，恐无诗可传。  
屈伸判成败，吾亦听之天。  

方回　半山  
力引豺狼噬九州，獾郎于世果何仇。  
青苗法令初为崇，玉斧封疆半已休。  
绍圣南行多不返，靖康北狞欲谁尤。  
儿时曾读前朝史，几夜寒灯见泪流。  

方回　傍观  
老桧长松玉立身，雪摧霜挫不争春。  
但须处士杯中物，可用明公壁后人。  
自审诗肩无骨相，或称书眼尚精神。  
南山射虎非吾事，亦复傍观野水滨。  

方回　悲歌五首  
三十年前乐事饶，閒身无事暑初销。  
携琴岳寺延秋月，吹笛江楼过夜潮。  
自倚豪狂诗句疾，岂虞离乱鬓毛凋。  
故人死尽身犹在，交道生涯两寂寥。  

方回　悲歌五首  
更问公裳与幞头，披襟散发十年秋。  
郭郎鲍老元相□，张丈殷兄且自由。  
善乐神仙惟有醉，算知天地本无愁。  
奈何尚欲诛奸鬼，亹亹寒窗笔不休。  

方回　悲歌五首  
独立萧萧落叶风，閒居已忍十年穷。  
幸犹张籍不终瞎，未必杜微真是聋。  
琐事可容知较尽，尘编敢谓读皆通。  
骨骸欲朽心神在，未害藏山待至公。  

方回　悲歌五首  
忧惊喜愕梦纷纷，了了谁能白黑分。  
昼夜星辰常转换，春秋草木互芳芬。  
姬昌秦政今谁讳，吕洞钟权近不闻。  
气尽势穷终变灭，世间万事总浮云。  

方回　悲歌五首  
穷凶极诈肆淫贪，宾主湖山昼夜酣。  
世事可欺沙武口，天诛难免木绵庵。  
赀财已籍宫宜赭，腰领犹全首欠函。  
地下丽华应有语，不因玉树失江南。  

方回　北本兰亭  
一千年想永和会，十九之传贞观摹。  
此本中原今第一，真成一字一骊珠。  

方回　北高峰屡欲登而辍  
拟上高峰最上头，篮舆已赁又还休。  
旧来诗眼如今别，添与江南一段愁。  

方回　北珠怨  
北方有奇蚌，产珠红晶荧。  
天鹅腹中物，万仞翔冥冥。  
此贪孰能致，俊鹰海东青。  
钩戟为爪喙，利刀以为翎。  
采之肃慎氏，扶桑隔沧溟。  
无厌耶律家，苛取不暂停。  
中夏得此珠，艳饰生芳馨。  
辽人贸此珠，易宝衔□輟。  
东夷此为恨，耻罍嗟罄瓶。  
渡兵鸭绿水，犁扫黄龙庭。  
夹山一以灭，河朔无锁扃。  
幽燕及淮江，赤地战血腥。  
徒以一珠故，百亿殃生灵。  
两国失宗社，万乘栖囚囹。  
旅獒戒异物，圣人存为经。  
徒以一珠故，天地生虫螟。  
此事有本原，獾郎柄熙宁。  
力行商君法，诡勒燕然铭。  
延致众奸鬼，坏败先乾廷。  
焉得致渠魁，辳裂具五刑。  
钟山有遗瘗，漾这江中泠。  
我作北珠怨，哀歌谁忍听。  

方回　奔牛吕城过堰甚难  
君不见奔牛吕城，南人北人千百舟。  
争车夺缆塞堰道，但未杀人舂戈予。  
南人军行欺百姓，北人官行气尤盛。  
龙庭贵种西域贾，更敢与渠争性命。  
叱咤喑呜凭气力，大梃长鞭肆鏖击。  
水泥滑滑雪漫天，欧人见血推人溺。  
吴人愚痴极可怜，买航赁客逃饥年。  
航小伏岸不得进，堰吏叫怒需堰钱。  
人间官府全若无，弱者殆为强者屠。  
强愈得志弱惟死，无州无县不如此。  

方回　闭户  
闭户瓶梅满屋香，小楼微醉月昏黄。  
三更独坐犹无寐，更欲移花近枕傍。  

方回　碧桃花  
一种玄都旧种花，谁将缟雪换蒸霞。  
群仙醉啖瑶池果，况核曾封白玉砂。  

方回　编续集戏书  
朝衣已当酒家钱，更卖山中二顷田。  
尽听小姬辞别院，单留老马伴残年。  
假令埋骨终无地，断许知心独有天。  
一事差强今晚辈，桐江续集又千篇。  

方回　辨渊明诗  
微禽移木石，欲以塞东洋。  
赋寿何能远，衔冤未始忘。  
起脾讹越婢，澎浪转彭郎。  
轻改刑天字，于文恐未详。  

方回　别后  
朋簪连日醉如泥，别后临流意自迷。  
语燕驻空相尔汝，飞花吹岸各东西。  

方回　别后读鹤田李元晖新诗用其体  
菊悴兰摧忆别离，雪边重映十年诗。  
泪凝紫簊湘灵怨，血迸红英蜀魄悲。  
旷野虎狼喧寇暴，长途鱼雁隔亲知。  
庄生浪说能齐物，尧桀影殇讵可欺。  

方回　别后寄赵宾昫并杨华父二首  
虚翁眼暗鲁翁聋，聚散匆匆老病踪。  
近已有人传我死，何期此地与君逢。  
两穷未必时流识，一笑犹为造物容。  
自觉平生豪故在，能挥万字饮千钟。  

方回　别后寄赵宾昫并杨华父二首  
貌颠神定杨明府，听聩思聪赵广文。  
此老足成三钓叟，相望各占一溪云。  
宾昫客邸偶胥会，华父家园谁共醺。  
为报包山旧乔木，欲来系马说新闻。  

方回　别汪翔甫吴式贤  
天寒岁云暮，策马欲何之。  
叩户元无事，开襟莫更疑。  
可轻千里别，不话一番诗。  
今代能吟者，吾曹外有谁。  

方回　别秀亭五首  
秀亭亭上果何似，两水万山图画开。  
霜入川原疏草木，烟销城市出楼台。  
半空鹭点客悉破，何许笛吹诗句来。  
异日梦魂应历历，醉僧同此藉莓苔。  

方回　别秀亭五首  
七载专城閒五载，赖逢此地足娱宾。  
高凭远眺最佳处，□饮能吟凡几人。  
晚辈渐催前辈老，来时岂料去时贫。  
是身朽腐心无愧，他日谁能踵后尘。  

方回　别秀亭五首  
醉翁亭记四时乐，我乐谓何宁不惭。  
满地落花供妓席，隔江残雪认僧庵。  
邦人解学推敲势，野叟时同尔汝谈。  
盗贼猖狂兵革沸，谁怜此老苦中甘。  

方回　别秀亭五首  
市人指黑应怪讶，拄杖倚空何所为。  
戍角征鼙曾汹汹，樵歌牧笛尚熙熙。  
风流剩有登临兴，摇落宁无代谢悲。  
□□翁诗吾解赋，升平不似放翁时。  

方回　别秀亭五首  
作郡说贫人肯信，屋今售矣亦无田。  
囊中诗稿三千首，案上书灯十二年。  
马死尚难求别马，船归不过驾空船。  
秀亭手种花如锦，回首春风一惘然。  

方回　宾昫来饮秀山予醉小跌次韵为吴体  
无冰为水柘为浆，深入醉乡心自凉。  
微官误身鱼中饵，俗士缚礼龟搘床。  
未妨卖书笑杜甫，宁能食乳羡张苍。  
颠崖仆树幸无损，当复与君浮万觞。  

方回　冰崖杨明府德藻携红酒肴果来饮归舟独坐熊皮索笔作字且出示箧中书  
有美一人升秋堂，木犀花中清言香。  
熊皮端坐雪衣洁，兔颍疾挥葱指长。  
琥珀味浓酒溢□，□□价重书盈箱。  
炰羔剪韭儿辈问，此岂拜石米元章。  

方回　丙申生日七十自赋二首  
先君无罪谪封川，天畀遗孤出瘴烟。  
忽到古希年七十，犹思上大化三千。  
苦吟足可编诗史，狂醉真宜号谪仙。  
五子传家无一物，聊将书册当青毡。  

方回　丙申生日七十自赋二首  
一尺光阴七寸余，暗惊前路恐无余。  
匹如月欠三分满，又似蓂瓢六片初。  
学问文章俱废忘，科名官职总空虚。  
诸孙中有小丁亥，十岁应能读我书。  

方回　丙申元日五绝  
新年仍着旧年衣，老健深惭七十希。  
一炷炉香拜天地，今春早早买船归。  

方回　丙申元日五绝  
五更春雨细无声，石路溅泥齿屐鸣。  
后饮屠苏懒奔走，可能也喜鹁鸠晴。  

方回　丙申元日五绝  
雪余连雨满城泥，喝道宵行万马蹄。  
昨夜隔年书未点，瓶梅灯畔一枝低。  

方回　丙申元日五绝  
送寒迎暖柳梢知，风自东来着意吹。  
百万人家贺新岁，几家荼垒有新诗。  

方回　丙申元日五绝  
案上瓶梅阅两年，添花未有买花钱。  
东风恰似怜穷客，吹到新诗四五篇。  

方回　丙申重九前后得今日都无病一句成十首  
今日都无病，清晨独倚楼。  
端能常自遣，孰谓不堪忧。  
老谢人间事，寒添雨后秋。  
江天诗满眼，可似贾胡留。  

方回　丙申重九前后得今日都无病一句成十首  
今日都无病，康强百不爱。  
近霜黄菊月，过雨紫兰秋。  
可醉岂容避，欲归遄复休。  
寒衣浆补办，此外更何求。  

方回　丙申重九前后得今日都无病一句成十首  
今日都无病，沉吟算此生。  
誓将全晚节，懒复问修程。  
畏事防忧患，收心入老成。  
近时学康节，更敢竞时名。  

方回　丙申重九前后得今日都无病一句成十首  
今日都无病，今年粗慰心。  
西风田畯喜，南斗岁星临。  
人老颜如雪，家贫菊似金。  
典衣作重九，犹可一杯斟。  

方回　丙申重九前后得今日都无病一句成十首  
今日都无病，移盆看菊花。  
极知诗易脔，唯苦酒难赊。  
政用匆匆过，何妨小小差。  
重阳七十度，大半在天涯。  

方回　丙申重九前后得今日都无病一句成十首  
今日都无病，重阳酒满樽。  
浅斟聊慰意，高枕恐消魂。  
杜老萸难得，陶家菊尚存。  
邻人送糕果，遥忆小儿孙。  

方回　丙申重九前后得今日都无病一句成十首  
今日都无病，黄花酒一觞。  
登临怜老者，风雨过重阳。  
稔岁真希有，南天始欲凉。  
余生容苟活，不敢昧苍苍。  

方回　丙申重九前后得今日都无病一句成十首  
今日都无病，重阳倏又过。  
浊醪常醉好，佳菊未开多。  
岂必皆时节，焉容不啸歌。  
一樽二三友，风雨奈予何。  

方回　丙申重九前后得今日都无病一句成十首  
今日都无病，持杯得自如。  
空行万里路，枉读一生书。  
可奈多魔障，真当弃腐余。  
休官十六载，此计未全疏。  

方回　丙申重九前后得今日都无病一句成十首  
今日都无病，閒将往事想。  
不为一己计，宁受百人欺。  
老钝文章拙，温恭礼数卑。  
临风一杯酒，此意未全衰。  

方回　丙戌除夕次韵仁近二首  
岁穷犹此客，不早见几微。  
岂易赊邻酝，何惭典故衣。  
余寒当有几，小忍未为非。  
野烧回青润，春山饱蕨薇。  

方回　丙戌除夕次韵仁近二首  
盆梅开欲尽，翠干已苔深。  
物极容春蛰，人穷自陆沈。  
钟知浮世事，灯识老儒心。  
冶陌饶芳草，衰迟肯重寻。  

方回　丙戌十一月二十八日南至寓杭  
卧厌邻人聒，晨兴亦喜晴。  
心知云气好，眼眩日华明。  
吾事元无节，南方暂偃兵。  
新妆小儿女，谁识旧承平。  

方回　丙戌元日二首  
犹忆儿时襁褓中，天南跋涉到江东。  
间关岭海三千里，倏忽星霜六十翁。  
追远无涯心事苦，苟生何益暮途穷。  
雪消日薄寒尤力，独倚危楼数过鸿。  

方回　丙戌元日二首  
歙山严濑寄荆扉，想见同时雪正飞。  
柳动梅残惊岁换，儿寒女瘦望予归。  
百年偏许诗名在，双鬓能知世事非。  
社友踏泥肯相顾，酒钱更欲典春衣。  

方回　病后夏初杂书近况十首  
含桃豌豆喜尝新，罂粟花边已送春。  
岂谓单衣挥扇手，仍为败絮拥炉身。  
唾壶甫换痰仍满，药贴多夸料不真。  
火热冰寒但绝欲，世间疫疠本无神。  

方回　病后夏初杂书近况十首  
怯寒重着旧绵裘，已见盆栽坼绛榴。  
自厌一春常服药，忽惊半月不梳头。  
画评懒与痴儿辨，诗序难禁晚进求。  
带砺有盟犹未保，当时谁识种瓜侯。  

方回　病后夏初杂书近况十首  
髒髒七十保余龄，鱼眼无眠夜夜醒。  
魂梦不迷神女雨，形容欲似老人星。  
参同契注房中术，归去来辞座右铭。  
却笑空王太肤浅，张皇浪说八师经。  

方回　病后夏初杂书近况十首  
客楼卧病过花时，老态如狂复似痴。  
甚欲不餐烟火食，颇能时赋草茅诗。  
余生自晓寸关尺，他日谁传髓骨皮。  
少许青梅倾斗酒，心醒貌醉尔焉知。  

方回　病后夏初杂书近况十首  
初扫蚕今欲茧时，无朝无暮雨垂垂。  
渔家长价蓑衣贵，种户流涎麦饭迟。  
跬步过从难跋步，等閒脱着系安危。  
肉芝石髓身中有，可向山灵遽朵颐。  

方回　病后夏初杂书近况十首  
六年三潦困余黎，谁识他年旧浙西。  
靡有孑遗何可忽，不知归去果安之。  
属方理屋又闻漏，垂欲出门仍畏泥。  
家在穷山乱门外，自惭无策救儿饥。  

方回　病后夏初杂书近况十首  
今年春夏极穷忙，日检医书校药方。  
甫得木瓜治膝肿，又须荆芥沐头疡。  
一生辛苦身多病，四至平和脉尚强。  
寿及龟堂老睦守，不难万首富诗囊。  

方回　病后夏初杂书近况十首  
富儿肥马跃雕鞍，同伴何由识木兰。  
拄杖扶携元未老，交床随逐本无官。  
三叉路口人心异，百尺楼头客眼寒。  
黠鬼老狐足妖怪，架中閒摘旧书看。  

方回　病后夏初杂书近况十首  
妙年刚谓世无愁，汗漫猖狂万里游。  
梦里讲经天竺国，醉中横笛岳阳楼。  
散花女已无踪矣，老树精今尚在不。  
咋舌噬脐更摇手，颜瓢曾瑟外何求。  

方回　病后夏初杂书近况十首  
一切牵缠断孟劳，何金为带紫为袍。  
老从杨柳樱桃去，醉肯螟蛉蜾蠃家。  
共庆龙从乾五会，谁工雉食鼎三膏。  
折腰彭泽不归去，未必东坡肯和陶。  

方回　病酒良苦  
一醉几於死，人疑哎出肝。  
渴烧唇舌破，毒搅胃肠酸。  
寝不知雷响，愁偏怯雨寒。  
狎徒闻必哂，医叟疗应难。  
冰水差能燕，糜羹屡废餐。  
从今对花处，止可啜茶看。  

方回　病稍愈戏书三十韵  
药滓弃盛钵，药贴堆满案。  
药价殊不廉，药效一何缓。  
身昔未病时，饮啖百无惮。  
一病半月余，食味等土炭。  
昼睡反多夜，夕呻每彻旦。  
席硬骨加痛，衾垢肤转汗。  
三更渴吻急，强起揭书幔。  
灯量大如盆，故作红碧烂。  
年今五十九，溘死讵足叹。  
先君抱幽愤，较兹減三算。  
杜梅两诗老，声价百代冠。  
享寿仅及此，官职亦云漫。  
又如同学生，何止夭阏半。  
中道或无成，万事春凌泮。  
老我幸已多，苟脱兵火难。  
剥肤极杒削，糊口就退愞。  
造物屡见赦，得失互惊惋。  
未容遽朽腐，更遣足忧患。  
假如即不起，游魂去常干榦。  
殓具无可陈，襄事孰与赞。  
二儿寓邻州，两月消息断。  
何时捐别业，理舟抵归岸。  
人生良艰哉，受此世缘绊。  
抢榆及抟风，各各凭羽翰。  
至灵可不如，外攻乏中捍。  
自非有仙骨，宁免寒暑锻。  
彭殇终同途，颜跖匪殊贯。  
形凝靡不销，气聚会有散。  
达者悟期理，卢胡一笑粲，  
排闷写心谣，治命实非乱。  

方回　病因饮致  
痰锁卦喉管，疮钉突齿龈。  
猥勤无算爵，肯顾不赀身。  
未即容殂谢，徒令受楚辛。  
果能深避地，何敢妄尤人。  

方回　病中夜思  
垂及七旬叟，行将三伏时。  
归期秋未定，病势夜尤危。  
眼困终难寐，心明尚可医。  
阴寒伺阳燠，间隙不容丝。  

方回　泊赤岸微晓  
今年夏雨水，浙右岁事失。  
五月客杭城，市民几不粒。  
逮乎书云间，稍稍喜晴色。  
转手又不然，一雪二十日。  
岂止闾巷穷，大半缺衣食。  
我穷尤自笑，亦尝二千石。  
今如故将军，俗眼不见识。  
下舟北关埭，泥水何狼籍。  
离披一破伞，{杠右上加臼}杌两败屐。  
俗谚雨夹雪，未易得休息。  
大雪复大雨，造物讵容诘。  
柁师所见赁，修广仅数尺。  
而我凡五人，卧处殊太窄。  
初过皋亭山，垂近临平驿。  
有酒二三壶，聊以慰仆厮。  
吁嗟岁云暮，何苦事行役。  
马援壮志已，阮籍穷途迫。  
永夜不复眠，孤篷滴复滴。  
天地岂不大，一叶寄兹夕。  

方回　泊崇德县晓作  
岸上马蹄响，县中更鼓清。  
篷背雨亦止，意当明旦晴。  
梦记所泊处，乔木枯峥嵘。  
天色果开否，浩浩惟风声。  
篙师夜先起，船尾灯火明。  
苦寒未可发，妇为治餐烹。  
咀嚼似有味，宿昔余蔬羹。  
人世如此耳，役役一饭营。  
负贩规货利，干禄求荣名。  
斯人以家浮，止尔了一生。  
大者据疆土，以国相攻争。  
至微若蝼蚁，行阵有战征。  
我卧思此事，究竟终何成。  
顽仆懵无知，鼻息如雷鸣。  

方回　泊皋亭山下  
草草供行役，奇奇就苦吟。  
饭迟缘共灶，舟窄仅容衾。  
稍冷天须霁，将明夜已深。  
江湖四十载，空负一生心。  

方回　泊嘉兴城北门外  
老病今如许，江硝岂所宜。  
未妨宁过计，不是故多疑。  
歉岁真难度，奸人或见窥。  
移舟入城泊，何敢强违时。  

方回　泊皂林  
破鼓如敲板，荒营野市边。  
地平天四履，月望日双圆。  
徂谢悲人物，灾伤惜岁年。  
吾行为何事，洛咏不成眠。  

方回　薄游叹  
薄游庾公楼，俯仰三十载。  
触目昔人非，惟有庐山在。  
巴峡挟洞庭，彭蠡在沧海。  
奔涛何时休，故道终不改。  
翩舟事如昨，缁鬓忽已皠。  
俗隘路方棘，体病气未馁。  
春尽困旅琐，此意果谁待。  
欲见湘南人，问之以兰茝。  
川途恐寇暴，徒御鲜资贿。  
危阳日九回，山茹且归采。  

方回　不恨  
鼓腹千年有，平心一物无。  
粗能全晚节，不敢恨穷途。  
岂少真君子，何求老腐儒。  
春风香百划，千丈古松枯。  

方回　不寐  
孤灯独榻夜难晨，秋气初寒展转频。  
每怪未尝成梦寐，自怜何苦费精神。  
非关世事兼身事，欲学贤人与圣人。  
更著冰霜当七十，向来虚费几青春。  

方回　不寐  
眇忽微茫一入思，穿天匝地遍垓维。  
残秋夜静山深处，孤客灯昏酒醒时。  
自宝此身方有寿，不穷我辈更无诗。  
少陵同谷七歌在，每一歌之泪欲垂。  

方回　不寐十首  
清寒雪夜天，欹枕暗灯前。  
总为多思虑，常令少睡眠。  
著书传后世。讲学绍先贤。  
老死将无日，空閒十二年。  

方回　不寐十首  
孤灯深夜半，何乃抚床为。  
道左时通料，心方世岂知。  
孰刊前代史，肯作近人诗。  
黠鬼应相笑，乾坤一老痴。  

方回　不寐十首  
暮年无寐意，灯与影应知。  
谁复名三叛，空劳赋五噫。  
今人难与语，来世尚堪期。  
准易扬雄业，真成覆瓿为。  

方回　不寐十首  
无寐复无寐，自知仍自知。  
少狂今始悔，宿疾尚堪医。  
雪水消残酒，灯花送好诗。  
元龙湖海气，老矣复何施。  

方回　不寐十首  
世间无限事，总不属閒人。  
必欲伸公论，宁如爱老身。  
武成难尽信，泰誓尚非真。  
卫府公闾语，何哉彼鬼神。  

方回　不寐十首  
夜眠才合眼，即见此诸公。  
骸骨已应朽，精神犹自通。  
老怀常忽忽，暮景极匆匆。  
知己恩难报，皇天识寸衷。  

方回　不寐十首  
雪声兼雨声，静听到残更。  
为底常无寐，宁当有不平。  
食多嫌气浊，衾薄觉神清。  
万古书灯眼，心常与共明。  

方回　不寐十首  
涉世形容悴，违时嗜如偏。  
偶犹身未死，岂为己无眠。  
道丧文趋刻，谈高学类禅。  
申生真毙犬，望帝竟啼鹃。  

方回　不寐十首  
竺国轮回说，诬民断勿疑。  
还知已死后，即是未生时。  
六道何凭考，三身故强推。  
反终更原始，不寐试深思。  

方回　不寐十首  
细字昏难读，孤灯冷独挑。  
黄虀余口味，白豆验心苗。  
玉枕方春梦，金门正早期。  
先生唯默坐，窗外雨萧萧。  

方回　步雪过长桥  
太湖三万八千顷，物色分明为我饶。  
风急落帆临古塔，雪深首屐渡长桥。  
一蓑灭没渔家乐，数字欹斜雁路遥。  
小立忍寒不能去，百年壮观尽今朝。  

方回　残春感事十首  
寒暑元如故，乾坤岂不宽。  
时情工刻薄，生理转艰难。  
遑恤诸儿笑，终凭后代看。  
渊明咏贫士，感慨异悲酸。  

方回　残春感事十首  
守郡艰危日，还家老病时。  
僮奴惊逝谢，宾客听分离。  
耨草泥沾手，煎茶火燎髭。  
固穷终不怨，百链出新诗。  

方回　残春感事十首  
青简兴亡骤，苍规代谢频。  
悬知千古恨，政似一年春。  
甫换钟馗旧，俄闻杜宇新。  
梨花自寒食，谁酹石麒麟。  

方回　残春感事十首  
登高高处望，万嶂一溪横。  
不满千家市，今休十载兵。  
训狐号永夜，猛虎迫荒城。  
此亦关人事，忧端未易平。  

方回　残春感事十首  
学易何须博，乾坤第一爻。  
两仪能细察，万象已并包。  
枯秸供羸马，纖鳞餵乳猫。  
吾衰有三韭，端胜易牙庖。  

方回　残春感事十首  
果熟携竿扑，禽鸣挟弹窥。  
自怜多病叟，无奈近邻儿。  
排闼宁容锁，逾垣更问篱。  
牡丹才半拆，摘去最红枝。  

方回　残春感事十首  
底用春风急，诗肩暖亦寒。  
儿曹如笋长，吾事只梅酸。  
后死犹容健，余生愈觉难。  
一瓢自穷巷，何止此堪叹。  

方回　残春感事十首  
春雨溪桥断，才晴又浅流。  
端能操古节，何至堕穷愁。  
冯衍尝为郡，田丰不愿侯。  
吾儿犹未解，余子复奚尤。  

方回　残春感事十首  
格磔禽穿户，延缘蚁上衣。  
雨来山气润，花过树阴肥。  
去去春如梦，行行慕独归。  
偶无宾友至，自取一杯挥。  

方回　残春感事十首  
身起真寒士，名成老腐儒。  
暂时金马署，终世石鱼湖。  
旧种花犹有，新畲粟已无。  
傍人忧饿死，吾自典衣酤。  

方回　昌化道中  
县街长五里，当路卧耕牛。  
民户时常闭，官征琐屑收。  
永无灯火市，况有管弦楼。  
崖石偏欺马，湍溪不受舟。  
荤羶何可致，蔬茹尚滩求。  
客籴珠同价，村沽水杂簄。  
采樵多遇虎，护果最防猴。  
烟火销荒店，茅茨溃废邮。  
兵戈虽幸免，赋役更深忧。  
不是山堪赏，行人步步愁。  

方回　长安  
客从函谷过南州，略说长安旧日愁。  
仙隐有峰存紫阁，僧居无寺问红楼。  
兰亭古瘗藏狐貉，椒壁遗基牧马牛。  
万古不随人事改，独余清渭向东流。  

方回　长至日书  
年年春至此胚膠，地上严凝地底温。  
能几蟾蜍圆月魄，即须霹雳起雷门。  
知时久偃蛟龙势，养气深培草木根。  
表里阳和见天道，梅花别是一乾坤。  

方回　陈  
倏忽还如晋灭吴，六朝宫殿永榛芜。  
千娇玉座酣醽醲，一命青丝系辘轳。  
早使阁中无贵嫔，未应阙下有蛮奴。  
他时月夜逢杨广，衣钵相传不早无。  

方回　陈家冈  
倦马鞍鞯破，傭奴糗茹陈。  
不为终老计，犹作远行身。  
惶惑逢岐路，迟留俟过人。  
经时无可问，极目尽荆榛。  

方回　晨起二首  
近市招医士，空庖督爨奴。  
羶荤犹可绝，药饵岂容无。  
既欲营猫饭，仍当续马刍。  
晨兴百需缺，独喜见吾雏。  

方回　晨起二首  
蚊蚤宵为梗，葵榴晓可观。  
偶无酲待解，自觉寝难安。  
深癖穿蒙密，幽阴度屈盘。  
忽惊一点露，滴人发间寒。  

方回　丞相大观文马公先生挽词三首  
四载咸淳相，艰哉去国情。  
极知几事密，或遂好谋成。  
董卓徵荀爽，陈桓免晏婴。  
为公翻左汉，尚觉寸丹明。  

方回　丞相大观文马公先生挽词三首  
病笃辞台席，明年遂失襄。  
少容公展布，岂遽国危亡。  
此老为微子，吾君类偃王。  
欺孤木绵鬼，寸斩亦何伤。  

方回　丞相大观文马公先生挽词三首  
天地干戈阻，门生合会丧。  
谓传和相钵，有靦陆公庄。  
衰钝辜陶冶，危疑去庙廊。  
空怀精卫意，无奈海茫茫。  

方回　呈李让臣就寄翰林阎学士  
鞭霆来自紫皇宫，天上纶言播德风。  
为报玉堂真学士，犹怜雪鬓老诗翁。  
星明斗极璇霄北，水注蓬莱碧海东。  
身不能飞心独往，承颜常在梦魂中。  

方回　呈吕使君二首  
中川孤屿称诗才，雁荡龙湫遍赏来。  
千骑君侯鸣竞病，五年朋友共敲推。  
旧题谢守池边草，新寓逋仙屋角梅。  
欲叩吟窗看奇句，不应相遇只衔杯。  

方回　呈吕使君二首  
纷纷{衣中加八}{衣中加八}笑儒酸，独爱虀盐远绮纨。  
国手文章无敌手，将坛家世上诗坛。  
海艘荡寇鲸波静，江寺除凶鬼胆寒。  
才调极高心转小，近时人物此尤难。  

方回　呈吕使君留卿  
大门昔有谣，吕氏一千中。  
华胄所自出，恭惟齐太公。  
君伯先郡王，张韩刘岳同。  
百战护诸将，易名称武忠。  
武忠棣华众，皆有远祖风。  
分阃伏斧钺，威望真非熊。  
子姓几百人，人人俱英雄。  
人人俱智慧，人人俱疏通。  
三衢今使君，尤其明且聪。  
剑光夜冲斗，玉气日贯虹。  
好士出天性，坐满樽不空。  
民怀吏胆落，于物大有功。  
驿马走中原，蹇蹇臣匪躬。  
北上夏云赤，南还春花红。  
割牲饤鮳脯，邂逅孤山东。  
念此门下士，陋巷甘固穷。  
昨者诸彦集，长裾织青葱。  
岂谓龙虎阁，著此垂翅鸿。  
高怀极恋恋，莫景殊匆匆。  
愿言一转手，西江挂飞蓬。  

方回　呈孟君复能静使君二首  
细玩包瓜以杞爻，俊人肯与秃翁交。  
公侯复始须廊庙，尔汝忘形未草茅。  
各诵新诗针遇芥，相期古道漆投胶。  
一樽百尺楼头酒，玄白无心赋解嘲。  

方回　呈孟君复能静使君二首  
乃祖麒麟第一人，乃孙今代笔如神。  
三迁孟子慈闱教，十二甘罗相阀身。  
海内豪吟公与我，花边痛饮夏连春。  
浮生倏忽关山隔，数步过桥莫厌频。  

方回　呈吴门王治中元俞都中参政伯大孙先人同榜  
君家两参预，汉代韦平民。  
留耕而耕存，惟有是以似。  
乃祖忠文公，补天扶国是。  
乃父敬愍侯，浮海将使指。  
直谏炳遗藁，大节烨信史。  
神游天地间，不亡何谓死。  
先人前甲戌，忠文榜下士。  
一升上云端，一沉堕井底。  
老夫近乙亥，敬愍守吾里。  
朱辬过桐江，共饮钓台水。  
英英玉树郎，世济元凯美。  
忠文既有孙，敬愍又有子。  
邂逅忽相逢，不意闻正始。  
贮胸逾万卷，运肘动百纸。  
华年弱冠近，紧官半刺比。  
长风破巨浪，未易测涯涘。  
契好讵敢论，臭味差足恃。  
异时吴阊游，小舟或一舣。  
相门复生相，贻厥有如此。  
乃知吾家儿，不过豚犬耳。  

方回　呈阎子静廉访翰学二首  
先生谁解与传神，写向吾诗似亦亲。  
文字老坡真学士，丰姿太白谪仙人。  
明庭瑞彩陈圭璧，治世奇祥出凤麟。  
一道澄清非所凂，湖山暂此岸纶巾。  

方回　呈阎子静廉访翰学二首  
仍文星炯炯照吴钩，草诏金銮酒老儒。  
今□□公高北斗，后身白传到西湖。  
要途未若闲宫乐，心服□□貌敬殊。  
臭味果然有投合，及门岂在急抠趋。  

方回　呈赵左丞  
迩年士夫乏廉称，或以廉称不称能。  
兼廉且能毅且弘，嗟我有眼见未曾。  
君侯妙年翔鲲鹏，横击海宇无与朋。  
孝事其亲行有恒，移忠于君德日升。  
胸中朗彻水月澄，笔端变化云雾蒸。  
惠者怀之威者懲，内作心膂外股肱。  
浙右艰食何频仍，六年三潦岁不登。  
劝分之意极哀矜，坐使粒价不敢腾。  
馁腹再果僵复兴，今秋大稔稻没塍。  
长吏于民无弋砫，如寒与裘暑与冰。  
老夫昔也霜后鹰，即今仅似痴冻蝇。  
一纪不仕閒如僧，少陵日困籴五升。  
犹此客窗吟孤灯，往哉一见贤左丞。  

方回　承金汉臣寄诗将及一月次韵奉酬并呈徐蜚英  
千里秋光一倚栏，危楼四望碧云宽。  
遥知对垒分诗将，未觉同舟怯县滩。  
九日与谁同把酒，八年如我倦弹冠。  
会难别易驹阴迅，时展来篇细细看。  

方回　池亭秋思  
忆昨困炎蒸，衣单犹欲舏。  
秋气□□凉，饮可读亦可。  
稍久罄瓶罂，猝难致肴果。  
亦欲理蠹卷，未易启涩锁。  
刚肠恶充饫，病骨嗜慵惰。  
饥渴已两忘，岂较立与坐。  
前除水满池，有亭窄如舸。  
颓然一钓翁，照影愧巾裹。  
鱼负密萍行，蛙升侧荷堕。  
蛬蚻韵凄锵，虫蜢跳细琐。  
函灵各肖形，品物一何夥。  
气动不自由，孰非大专播。  
沮洳伏污湿，类壤孕么黱。  
诏以南面王，岂复知忖揣。  
私独念横目，识性异螟蠃。  
何谓等逍遥，弗更诹坎轲。  
市斛陡翔踊，旅邮欠贴妥。  
门楗敬逋篱，岸阁子美柂。  
钧天奏万舞，遑恤下民瘅。  
排阊宜一叩，有客答曰叵。  
腐儒丛百忧，曷不自忧我。  

方回　舂硙吟  
槁木岂有情，顽石且无知。  
何术使之动，不假人力施。  
纬竹以为车，堰水江之湄。  
湍流既迅急，枢轴为斡移。  
朽杵辄雀跃，死磨犹骥驰。  
一日殆百斛，成功归簸筛。  
吾闻往古初，冥冥若愚痴。  
火食尚未悟，人与禽兽嬉。  
圣智既有作，便利无不为。  
机事至此极，机心开自谁。  
所以桔槔人，旁贻瓮汲嗤。  
马本齕草物，教之谙战鼙。  
铁若不入治，焉有剑与锥。  
工械日以广，生灵日以糜。  
平生子方子，拙直为人欺。  
见巧终不喜，讽此舂硙诗。  

方回　仇仁近母邢夫人挽诗  
慈颜才一识，近获拜书楼。  
忽化金棺火，应添石室筹。  
乡邻传阃范，吊祭尽儒流。  
令子令和靖，诗名甲此州。  

方回　仇仁近之姑苏别后奉寄  
诗眼到姑苏，今愁古恨俱。  
台惊吴后鹿，江问汉时鲈。  
矫夺风应息，怀襄气未甦。  
梅边早回首，飞鹤望林通。  

方回　出城  
久病欣初愈，长忙爱暂閒。  
出城因送客，沿路得看山。  

方回　出马家坞  
野逈夏无暑，坞深朝更凉。  
路随流水转，山背古城荒。  
县宇欹红阁，僧庵缺粉墙。  
暗惊兵乱后，犹有数莲塘。  

方回　出歙港入睦界  
岚气湿征衣，千滩落翠微。  
悬崖樵屋小，破庙祭人稀。  
岸石看船立，溪禽贴水飞。  
乡心与客思，向晚重依依。  

方回　初二日甲子雨阻风自次韵  
居民汲江水，上下几千尺。  
黮糵化为酒，不肯赊一滴。  
高要堕黄叶，草树黯无色。  
讵意阻风人，于此费永日。  
篷低首难抬，薪重舟颇侧。  
醉乡失乐土，愁城遇坚壁。  
呻吟得新句，欲往题藓石。  
岸滑不可登，纵写复谁识。  
故庐百滩西，何事乃东适。  
兀坐但默然，顺走阅健席。  
豪举与时会，汹涌浪头白。  
及夫气势尽，泡灭岂有迹。  

方回　初二日许公度使君来自西坑贼寨见访  
曰予视贼垒，雨且二十日。  
山行屡颠仆，泥行马没膝。  
火攻未可施，诸军睨空碧。  
小丑胆气粗，亦有砲与石。  
持榜以招之，贷命续粮食。  
彼谓一下山，求活岂可得。  
使君廉且慈，眉攒咽为塞。  
未必皆凶徒，胁从十有七。  
暴露数月矣，武将正愤悒。  
合围焉肯退，但欲事鏖击。  
天意不肯晴，讵不念冤抑。  
渠魁谋遁逃，所幸已就执。  
焉得遂两解，曲赦与抆拭。  

方回　初凉  
余民脱死初平寇，歉岁逢秋亦喜凉。  
止水池边临树影，逆风林下溯花香。  
尚欣邻壁肯赊酒，不管空庖无宿粮。  
已往可惊来未测，延缘聊得抚流光。  

方回　初六日过湖  
长于花担看梅花，不访山巅问水涯。  
世换湖光无减少，时来春色与增加。  
荒榛德佑权臣宅，老树咸平处士家。  
一醉第三桥畔酒，佳蔬菜更美鱼虾。  

方回　初七日丁丑长至前喜晴  
楼南红气满霜天，新霁湖山晓色妍。  
七日喜逢长至日，百年惭到古稀年。  
故园卷饼思新菜，冻井浇梅出暖泉。  
谁信少陵夔府后，肯吟六琯五纹篇。  

方回　初晴  
雨与花无怨，何其气候乖。  
寒於春不便，晴以晚为佳。  
帆落北风舫，窗明西日斋。  
意行适邻圃，可免污吾鞋。  

方回　初三日甲子雨次日雪上元方立春  
我比绛老今何如，甲子三百六十余。  
雨多晴少几水旱，往往咎证符占书。  
新正三日甲子雨，残腊未春何所生。  
通理三白妄自宽，明旦寒檐雪寸许。  
耳顺已过从心前，平生目击真可怜。  
兵戈屠斫骨骸拄，疾疫葬埋墟墓连。  
偶容脱遗鬼录内，贫无人知窘无对。  
至此岂可逢歉岁，夜枕梦惊心欲碎。  
虽然慎勿尤天公，迩年米价元不穹。  
汝自不肯学贪吏，攒眉耸肩甘诗穷。  

方回　初三日水长二丈早行  
夜闻舟人呼，江水溢二丈。  
岸薪随波流，救者何扰攘。  
亥子十月交，地气不当上。  
岂不兆丰穰。积热化滂沱，  
倾空泻盆盎。前夕适醉卧，  
不省船背响。涛声撼醒枕，  
于兹发孤想。炎方节候乖，  
病叟体肤痒。遑遑欲何之，  
曷日中园仰。星斗犹粲然，  
晓征发双桨。起视所泊处，  

方回　初夏  
忽复荒山唤子规，来归已是腊残时。  
人穷怕老吾何愧，夏浅胜春古有诗。  
草靸紵衫并竹扇，石榴罂粟又戎葵。  
猫生三子将逾月，卧看跳嬉亦一奇。  

方回　初夏六首  
衰懒新诗少，芳菲急景过。  
来牟初饼饵，科斗已笙歌。  
独幸閒扃户，谁方远荷戈。  
隔墙落金弹，但避勿谁何。  

方回　初夏六首  
梅熟琵琶肥，山寒更衲衣。  
爨童锄菜去，饥雀入厨飞。  
湖海归来晚，亲朋乱后稀。  
可容无定力，事事与心违。  

方回　初夏六首  
近午初微暑，侵晨尚薄寒。  
暗窗蚕绩响，危栋燕泥乾。  
问价纖絺贵，寻盟旧扇完。  
野人言麦熟，出郭好同看。  

方回　初夏六首  
茂密逾千树，深幽仅一家。  
新蝉初蜕壳，稚菊始分桠。  
润气青阴石，晴光白湿沙。  
晚凉督园叟，添竹引篱瓜。  

方回　初夏六首  
窗皎日穿纸，巾凉风透纱。  
捕虫怜斗雀，蚀果去馋蜗。  
肠滑嫌灰酒，脾虚已未茶。  
暑天仍老境，强饭庶无他。  

方回　初夏六首  
霹雳疑天裂，滂沱剧海翻。  
势来能许怒，事过了无痕。  
朱已泥樱核，青还茁菲根。  
晚晴听人说，溪涨近城门。  

方回　初夏书事  
平生万事鸟飞空，绿鬓苍颜俯仰中。  
醉若山颓无旧侣，坐如泥塑有新功。  
新成不觉窗移日，心定何烦扇引风。  
结网小蛛恣来往，忘机应亦识衰翁。  

方回　除夕前大雨雪立春已八日  
行园似觉褐袍单，拣好梅枝子细看。  
节近年年多雨雪，客来草草治杯盘。  
故知更事无如老，岂谓交春便不寒。  
气数已回终是好，明朝红日上云端。  

方回　除夕前一日记事  
残腊先班隔岁春，匆匆五十九年人。  
一朝一暮即除夜，万是万非余病身。  
老子附炉无奈痒，小儿索纸卒难嗔。  
仆衫婢粉犹閒事，欠馈时官欠饮邻。  

方回　除夕再用韵答仁近二首  
多公二十岁，筋力早衰微。  
弃物犹残历，童心更美衣。  
春光终古在，人事逐时非。  
但愿干戈息，无庸咏戍薇。  

方回　除夕再用韵答仁近二首  
多公二十岁，此夕感尤深。  
颇觉北风转，不堪西日沈。  
醉喧邻巷语，愁动故乡心。  
七袠从今始，菟裘可缓寻。  

方回　垂欲归主客皆至  
荒林野冢古原头，倚树何人识故侯。  
幽僻閴寥变欢笑，针锋芥子忽相投。  

方回　春半久雨走笔五首  
月余不浴不流头，垢服埃巾独倚楼。  
万古事锁閒里醉，一年春向雨中休。  
天时才暖又还冷，人世少欢多是愁。  
治乱无穷如纠缠，华山高卧最为优。  

方回　春半久雨走笔五首  
早从师读易乾元，晚乃微探性命源。  
道在一前包宇宙，心无二处契羲轩。  
行将死矣依先冢，即合归欤理故园。  
二十余年复韦布，人生焉用两朱辬。  

方回　春半久雨走笔五首  
才喜晴明又雨阴，寻春未了早春深。  
牡丹芍药□□□，寒食清明上冢心。  
诗癖已应吟万首，酒狂何止费千金。  
□□百岁三分过，屡死焉知活到今。  

方回　春半久雨走笔五首  
万事心空口亦箝，如何感事气犹炎。  
落花满砚慵磨墨，乳燕归梁急卷帘。  
诗句妄希敲月贾，郡符深愧钓滩严。  
千愁万恨都消处，笑指邻楼一酒帘。  

方回　春半久雨走笔五首  
耳焦发秃四肢枯，年近非熊异壮图。  
见识渐高诗□□，精神常好酒相扶。  
地舆茂育元非有，天宇空虚不是无。  
自笑太仓中一粒，梦魂夜夜侍都俞。  

方回　春残归思  
春残江水匝江城，尚忆初来雪未晴。  
果菜芳辛频代谢，禽鱼孕育各生成。  
昼长独坐拍棋子，夜静不眠欹柝声。  
南望湘漓杳无耗，黟峰桐岘最关情。  

方回　春寒  
灯节萧条雷后雪，花天料峭雨余霜。  
经旬不出无情绪，恰见鹅儿似酒黄。  

方回　春寒纪异  
今年一何异，人日苦连雨。  
甲子复不晴，吾密识诸簿。  
烧灯前一夕，轰然震雷鼓。  
醉卧初未闻，遄骇雪霰舞。  
乍暄汗肤烂，倏冻尫脊楼。  
造物谑百昌，摩手遽斫斧。  
侵寻二月初，野花半吞吐。  
严霜甚腊天，挫使颜色沮。  
日昏眜黑子，天暗堕黄土。  
占谶或未习，灾眚亦可睹。  
有客言近县，疠鬼肆虐侮。  
槌撞体肢软，{左骨右列}棘喉咽楚。  
一家朝团栾，暮辄踣四五。  
上丁祭孔庙，儒冠列如堵。  
鼻雍背肩缩，咯唾满廊庑。  
閒居乏薪炭，畏风紧扃户。  
病轻勿略医，芎芷自煎煮。  
横纵乱方书，叠重着褐裿。  
向来佳气和，藜杖涉园渚。  
扫涸詗新泉，搜枯揽幽莽。  
融澌跳鲋鲦，润壤泄蛙{上去下黾}。  
谓即挈蛮榼，所至品村酤。  
此意未获骋，叉戟已见拒。  
遥遥莺花饶，惴惴蚕麦腐。  
身患能有几，时忧卒难数。  
乾坤亦大矣，一喙其何补。  
小待春事深，汛墓宴别墅。  

方回　春寒久病  
似觉今年太坎轲，春寒无策与降魔。  
断支酒费贫如故，细读医书病更多。  
客梦乡关心破碎，好花时节雨消磨。  
时人岂识衣冠会，清朗兰亭晋永和。  

方回　春后喜晴  
挈身归卧万山中，多谢灯花夜夜红。  
老病面颜开鼓色，雪霜天地转春风。  
菜鲜果脆深杯酌，衾汗鞋泥慢火烘。  
宽著心肠任时运，一顽能御百忧攻。  

方回　春江多大风  
春江多大风，每盛肯遽微。  
吹人虽不寒，崩浪良足唏。  
嗔读揭几帙，妒梦摇斋扉。  
况乃驾舻栧，敢与争狂威。  
郁郁羁思倦，寥寥遨侣稀。  
危陟据隄阜，遐眺穷湾圻。  
引雏鹊始大，长笋荻已肥。  
草远安所极，絮残犹自飞。  
眷此惜暮景，感怆将畴依。  
去国候屡改，怀人事多违。  
袍弊苦肤汗，药{上西下之}惧脉痱。  
岂无一杯酒，脯茹与同挥。  
道契讵易致，心赏何可几。  
天地身一蚁，举动有是非。  
汹涌复汹涌，四顾吾安归。  

方回　春尽  
时时屈指春余几，日日攒眉雨不晴。  
邂逅三年为此客，蹉跎一事竟何成。  
牡丹花过劳乡梦，石首鱼来听市声。  
自古忍穷尽豪杰，囊无挑药未须惊。  

方回　春前一日还家  
最险王干三岭路，加之雨滑马行迟。  
忽惊山客俱来迓，谁报家人已预知。  
饤果待斟分岁酒，剪蔬先赋立春诗。  
春闻六十犹痴谚，尚少一年焉不痴。  

方回　春晴  
饕风虐雪到家林，才喜春晴春已深。  
花片纷纷飞蝶乱，树阴渐渐早蝉吟。  
贫宁不仕元知命，老尚能诗懒用心。  
忽喜客来对棋局，旋沽村酒与同斟。  

方回　春日俳体  
气至时来物不违，小园閒步见天机。  
荷钱欲出鸣蛙出，柳絮才飞乳燕飞。  
屋少地宽何不可，家贫春好未全非。  
莫欺白发浑如雪，杯到犹能疾手挥。  

方回　春日小园即事十首  
閒园草划欠楼台，一纪干戈梦里回。  
尽失牡丹三百本，新移初见一枚开。  

方回　春日小园即事十首  
小亭新筑赏天香，恍惚春风旧洛阳。  
人道此翁畦菜手，元来亦解种姚黄。  

方回　春日小园即事十首  
长忆江湖看雨时，插天挂尾玉龙垂。  
归来老手今无用，养小鱼虾掘小池。  

方回　春日小园即事十首  
摘花不恤种花难，几日工夫一日残。  
最是好花留不得，不如只种菜花看。  

方回　春日小园即事十首  
城中谁道有花村，吟出园门醉入门。  
共笑老人骑老马，病身俱瘦壮心存。  

方回　春日小园即事十首  
傍宅荒山几许长，荛夫芸子纵牛羊。  
何当尽与栽桃李，叠石周遭筑短墙。  

方回　春日小园即事十首  
颓然无用一憨痴，虽老元来未可欺。  
鼻涕垂颐病拥塞，幽花香处最先知。  

方回　春日小园即事十首  
莳药移花撰石名，稍加心匠可经营。  
天真不假人为力，绿树啼莺一两声。  

方回　春日小园即事十首  
四十九时初作郡，帆风笠雨十余年。  
野花山鸟应相笑，依旧归来无一钱。  

方回　春日小园即事十首  
身隐山中聊复尔，诗传海外岂其然。  
□间日有人携酒，□恼如天亦醉眠。  

方回　春思  
枯树重看发刺桐，似闻陌上已残红。  
多端世故干戈后，大好春光老病中。  
万户独难侯李广，两生宁肯圣孙能。  
画楼著燕朱帘卷，别有冥冥物外鸿。  

方回　春晚杂兴十二首  
七年守郡罢三年，卖尽山中五顷田。  
书籍可捐衣可典，犹能醉面仰看天。  

方回　春晚杂兴十二首  
林下萧然一秃翁，吟髭全白醉颜红。  
米盐薪炭时时绝，自古诗人例合穷。  

方回　春晚杂兴十二首  
卖茶犹说有征讥，蕨菜何为入市稀。  
往往提篮采山者，怕逢猛虎竟空归。  

方回　春晚杂兴十二首  
午亭春醉耸吟肩，终是风流不愧天。  
屑麦调酥慢熬火，牡丹花共菊芽煎。  

方回　春晚杂兴十二首  
漫浪桐江一把麾，往来今积十年诗。  
次山自序舂陵集，岂望夔州杜二知。  

方回　春晚杂兴十二首  
岂有耶溪父老钱，无朝无暮在樽前。  
樱桃豌豆分儿女，草草春风又一年。  

方回　春晚杂兴十二首  
随分栽蔬复种花，逐时温酒又煎茶。  
两儿能售严州屋，便可归来共一家。  

方回　春晚杂兴十二首  
尫羸老马尚堪骑，角笏金章已属谁。  
政使死时无一物，清心壮胆有天知。  

方回　春晚杂兴十二首  
溪鱼山笋佐新簄，大胜长安上酒楼。  
春老犹寒宿酲困，酴醾花下拥绵裘。  

方回　春晚杂兴十二首  
桐花落尽熟朱樱，无数珍禽绕树鸣。  
乡羽翠衿政堪玩，伊谁轻著弹丸惊。  

方回　春晚杂兴十二首  
城市尘埃不见诗，西村东坞可寻谁。  
夏前十日尝新麦，政是江南最好时。  

方回　春晚杂兴十二首  
芳草茸茸没屦深，清和天气润园林。  
霏微小雨初晴处，暗数青梅立树阴。  

方回　春雨不已甚忧蚕麦二首  
提篮彩叶雨淋淋，蚕妇无言恨自深。  
绮陌惜花小儿女，愁眉相似不同心。  

方回　春雨不已甚忧蚕麦二首  
笼炊汤沸饼如银，辛苦焉知种麦人。  
今岁夏初似高凤，黄云欲割半沉沦。  

方回　淳熙癸卯钱伸东阳本  
永和贞观晋沿唐，奉诏临摹老遂良。  
展转流传非一手，虎贲犹得似中郎。  

方回　淳熙甲午东阳郡斋兰亭  
大唐天子绐孤僧，转瞬人间几废兴。  
一幅永和故茧纸，入昭陵又出昭陵。  

方回　淳熙戊申丘寿隽新昌石氏本  
颇如画手善传神，绝喜他乡见似人。  
俯仰之间已陈迹，如何千载尚如新。  

方回　次前韵赋隐居二首  
昆冈玉火脱焚如，万事灰心此定居。  
今古真成一梦耳，行藏略算十年余。  
曾微实誉歌来暮，岂可虚言赋遂初。  
邂逅乘车还戴笠，未妨多病故人疏。  

方回　次前韵赋隐居二首  
举世纷如自泊如，荒园僻巷闭门居。  
总干和鼎非吾事，啖茹燃萁不愿余。  
林下一声蝉噪处，山间十日雨晴初。  
空阶剩放苔痕长，始信先生屐齿疏。  

方回　次前韵将归隐黄山  
我家黄山百里远，两峰插天翠如剪。  
归心久落故溪云，柁转不由船不转。  
采茶斸药呼邻翁，藉草地宽何不容。  
挟兔园册教儿童，菜饱无异禄万钟。  
底须太史占星聚，世人寻觅无知处。  
海内故人脱相思，江东渭北空云树。  

方回　次前韵述将归  
我虽无丝无竹亦无肉，犹有杜子美万卷书，  
犹有陆士衡三间屋。作诗宁作郊岛之寒瘦，  
终不屑元轻而白俗。文章杂在众人中，  
大似浊河横济渎。平生浪费几吟笺，  
何啻右军九万幅。既尝注漆园之十九言，  
又颇拟栗里之四八目。道眼一照百皆妄，  
未若奴耕婢织躬课督。江湖落魄但欠一归耳，  
休官已幸天从欲。子男女七孙四人，  
有菜共羹吾亦足。过此更徼非妄福，  
政恐招忧复招辱。宅门夏荫双高桐，  
园径秋香万丛菊。于是自歌招隐歌，  
歌曰鹤怨猿惊兮在空谷。四十余年萍蓬将七十，  
又何必越之南燕之北。  

方回　次前韵谢袁提学及其弟府判二首  
公家贤伯仲，似是晋机云。  
黄卷丁年共，青灯午夜分。  
望风初魄动，饮德更心醺。  
自合登台省，官犹类广文。  

方回　次前韵谢袁提学及其弟府判二首  
春亭前日聚，一径入深云。  
水绿痕初涨，花红蕾欲分。  
频敲无限句。频敲无好句，  
屡釂有余醺。不減山阴胜，  
公宜作叙文。  

方回　次容斋喜雪禁体二十四韵  
燠寒节若无嗟若，不寒而燠疫疠作。  
叵堪穷腊阳气泄，况乃炎方土风恶。  
大块积蓄久酝酿，元造斡回骤飘落。  
朝曦掩翳九乌死，夜吹呼号万骑掠。  
饯岁才轰爆竹声，鞭春初截土牛角。  
芳芽脆甲缩芹荠，饥喙枵肠诉乌鹊。  
小迟尚可诧祥瑞，大快一举洗污浊。  
蛰虫且当伏深穴，贞松决不仆幽壑。  
孤舟独钓柳何奇，衡门空宇陶如昨。  
冻手三噢复三咻，泥屐一前仍一却。  
未妨猎骑湿鞍韉，政恐征车埋轸较。  
谁方轻暖拥文貂，我欲豪饮欠金错。  
雀窥囷廪绝秕糠，蛛軃檐榱收网络。  
老人畏怯小儿喜，富翁骄傲寒士虐。  
蜚蜮定复扫蛮蜑，归雁未敢度幽朔。  
衔枚猛将死不惧，煨芋野僧贫亦乐。  
九头鬼车悉逃遁，三足毕方能距躩。  
眼生灯晕蝶栩栩，肤涩衾棱鸡喔喔。  
预占麦饵堆村场，绝喜米价减郛郭。  
忽得肤使奇丽句，韵未易赓笔屡阁。  
颍阴故事聚星堂，汶叟先生元佑脚。  
禁体物语继醉翁，即今再见苏龙学。  
幸公忧国仆无与，煎水烹茶聊一酌。  

方回　次韵宾昫观陆右丞王葆真二像  
出城挟一儿，策杖极幽邃。  
村俗谂父老，古迹按图志。  
平生丘园心，贲趾远朝市。  
行行墟墓间，是亦有何味，  
陆家三太守，此邦荣世仕。  
旧祠附学宫，缘情颇应义。  
奈何埤雅公，像于王氏置。  
君不平其然，似欲删厥位。  
俚舛聊举隅，谄媚□触类。  
一一口舌争，何事如人意。  

方回　次韵宾昫桂枝塘  
吴越兹上游，一江贯千山。  
山峻江更急，力耕云雾间。  
民穷实可悯，俗俭无与班。  
瓮灌既已拙，斗籴弥足叹。  
十日天不雨，魃也肆厥奸。  
吾昔忝长吏，郡图朝夕看。  
水源浅易涸，无地施防关。  
此陂筑千所，岁事或苟完。  
幽人采荷衣，隄岸穷跻攀。  
更觉沧浪篇，万顷吹波澜。  

方回　次韵宾昫令郎见示二首  
盛名从昔起寒微，逆旅萧条未必非。  
政可夜楼观月落，不应晓枕叹霜飞。  
妙年振鬣思千里，他日干霄会百围。  
通介随时有中道，稍容衰老擅渔矶。  

方回　次韵宾昫令郎见示二首  
老我泥涂久，郎君玉雪清。  
百年双鬓谢，一醉万缘轻。  
孰肯延枚叟，端难少贾生。  
修程未可料，聊此慰诗情。  

方回　次韵宾昫龙泉  
小国号瘠土，根据千岩隈。  
泉味天下最，莫许他郡偕。  
宁当饮此清，饥肠鸣如雷。  
广斥岂不富，咸浊良可咍。  
谓兹大龙窟。无乃由齐谐。  
患不甘且冽，榛莽能久埋。  
心恻或不食，汲路荒苍苔。  
蒙养内自充，何嫌世好乖。  
君子有本性，勿问塞与开。  
成功故偶耳，隐德弥佳哉。  

方回　次韵宾昫梅氏山居访茱萸  
癖习嗜幽讨，刚气负殊穉。  
寂寥荒山中，十载赋招隐。  
偶逢梅尉孙，漠事一暗省。  
斯人纵非仙，英概故不泯。  
是日秋□霁，村坞足清景。  
叶脱高木疏，云净远岑逞。  
田家竟收获，岂复有遗秉。  
芳萸摘并空，戍卒亦太甚。  
怀古兼叹今，野老仅能茗。  
此心谁当知，应有月中影。  

方回　次韵宾昫某氏坟庵  
读君古墓作，因之怀抱萦。  
老夫九年前，小雏怜宁馨。  
一夕病弗起，殇车出北城。  
卜兆邻古寺，守诃乏村氓。  
去岁罹发掘，盗踪无由明。  
跋马近往视，坏垣环枳荆。  
藏中本无物，□至睨兹茔。  
玉匣患不侈，宜尔巢鼯猩。  
杨生昔舏葬，汉传留佳评。  
世事可以鉴，悲哉聊此吟。  

方回　次韵宾昫啼字犹字二首  
醉眼看东误作西，衣缁巾醭屦拖泥。  
身无却少心徒壮，花自重开草更萋。  
信马旧痕今已灭，干虹老气似宜低。  
楼中是日喧呼甚，闻说邻儿亦止啼。  

方回　次韵宾昫啼字犹字二首  
往年灯火醉樊楼，月落吹很小未肯。  
不惜黄金追胜事，肯回青眼顾时流。  
燕来鸿去春光在，死易生难病脉浮。  
更问西池赏花约，心虽欲往豫兮犹。  

方回　次韵宾昫斋中独坐五首  
舞燕歌莺子所无，不无灯照短檠书。  
酒来形影相酬酢，诗就烟霞共卷舒。  
八极渺茫供傲睨，一襟空洞极恢疏。  
世间底是英雄物，未许曹瞒笑本初。  

方回　次韵宾昫斋中独坐五首  
诗来似诉屈原醒，阿堵于公颇不庭。  
白水真人从断绝，丹元童子尚神灵。  
秋眠簟未捐桃竹，晚食齱应韭萍。  
肯美张苍肥若瓠，从来吟影只伶俜。  

方回　次韵宾昫斋中独坐五首  
蚁溃金隄薄俗颓，圣门谁与嗣云来。  
良难托讽追风雅，只可微辞纪定哀。  
有志向能穿虎石，无疑今始悟蛇杯。  
掀天气焰吾尝见，转首空成一聚埃。  

方回　次韵宾昫斋中独坐五首  
谁欤载笔掌丝纶，雾雨何伤隐豹文。  
绝望都俞参稷契，劣能损益记周殷。  
蠹残书册犹堪觑，草没阶除尽不耘。  
郑老襟期少陵解，从渠衮衮更纷纷。  

方回　次韵宾昫斋中独坐五首  
惯忍饥穷即圣贤，松心玉质未贞坚。  
苦无乱己庸何憾，断不逢人便乞怜。  
龟鹤算高终老死，星辰位定有推迁。  
味公独坐诗中意，可惜侵寻绛县年。  

方回　次韵宾昫张考坞观茶花  
头上洒酒巾，吹风行欹斜。  
野径政自稳，世途殊未涯。  
礼能致商皓，势足屈孟嘉。  
君身独自由，时到山人家。  
播植话禾稻，绩纺询桑麻。  
侧闻此一坞，村酤亦易赊。  
芙蓉万红萼，锦绣纷交加。  
掉头不肯顾，特往观茗葩。  
嗅芳摘苦叶，咀嚼香齿牙。  
榷利至此物，谁为疲氓嗟。  

方回　次韵宾昫张氏山园红菊  
惟菊可配松，受命天地正。  
吾家植千本，朝耘暮灌润。  
未言制颓龄，且用乐野性。  
严霜百草死，后皇布肃令。  
始知贞劲节，老硬异脆嫩。  
俗圃莳红卉，赖君古道振。  
斥谓非其类，一洗灵均根。  
骚人昔所餐，此辈何敢竞。  
恶紫如恶莠，鲁叟遁无闷。  
世眼重脂粉，君子故安命。  

方回　次韵宾昫子镇草字  
平生挟壮心，长剑倚晴昊。  
岂意日昃歌，高台化为沼。  
沈蛟九渊底，翔凤千仞表。  
永言遁遐迹，未觉郁孤抱。  
良辰值佳友，忽若咏凫藻。  
大胜新亭集，洪流吟浩浩。  
初筵客或讶，酒资焉所讨。  
曰予贷诸邻，趁此风日好。  
君看万金室，一朝不自保。  
何如酣中隐，忘忧且娱老。  
赵翁玉雪郎，弄翰颉颃早。  
誉儿未妨癖，长松缘小草。  

方回　次韵伯田见酬四首  
久缺笺筒到霅滨，相逢依旧气如春。  
深藏尺璧元无价，时击圆蓍尚有神。  
桑梓兵戈三峡路，衣冠文物五朝人。  
片时略得陪清话，一扫胸中万斛尘。  

方回　次韵伯田见酬四首  
世故吾其问水滨，向来不合典班春。  
一从去作沧浪客，几度重题郁垒神。  
垂死岂堪思往事，忍穷方欲作閒人。  
喜公强健犹如故，未有清樽可祓尘。  

方回　次韵伯田见酬四首  
半年洄泝越江滨，每愧羊裘老富春。  
归隐尚能联比长，出游复肯祭行神。  
枯肠近饱三爻梦，宿齿宜肩四豆人。  
能顾寒斋共芳茗，蠹编时为拂蛛尘。  

方回　次韵伯田见酬四首  
六桥久客旧湖滨，春日花开不似春。  
游学顿无福建子，科名更说梓潼神。  
暗惊渊实丘夷事，枉作书痴传癖人。  
辛苦湘累辨兰艾，庄生齐物等埃尘。  

方回　次韵曹清父营生坟追和范石湖韵四首  
桑榆未迫尚东隅，诸子盈前返哺乌。  
早检青囊营□□，□□丹灶著工夫。  
无生话可忘言了，自祭文能信手摸。  
□□□年未遑办，一抔□□□良图。  

方回　次韵曹清父营生坟追和范石湖韵四首  
古来奕世保松楸，八百姬周四百刘。  
今代未闻□□□，□时尚想引{魉两换其}头。  
干戈蒿里无完穴，□□兰亭有□□。  
□□□□谁可免，一杯聊□祝千秋。  

方回　次韵曹清父营生坟追和范石湖韵四首  
□□如斯举一隅，谁非长夜閟金乌。  
裹尸马革真□□，□□□山浅丈夫。  
羽化苦无仙伎俩，茶毗别是佛规模。  
□□彭祖终须尔，匪悟浮休肯豫图。  

方回　次韵曹清父营生坟追和范石湖韵四首  
杀心奕局响纹楸，鸡肋何如酒德刘。  
世事但堪常袖手，人生政要早回头。  
谁能卒办鱼千里，自笑终成貉一丘。  
□□明年才七十，商山剩饫紫芝秋。  

方回　次韵陈正之团扇画一鱼二首  
莫想银丝脍，冰盘一醉吞。  
好为玉带佩，朝谒九重门。  

方回　次韵陈正之团扇画一鱼二首  
妙得濠梁趣，任公犗肯吞。  
□泉如有待，头角上天门。  

方回　次韵程以忠同饮  
饮湿自嫌无圣酒，摘鲜犹幸有真茶。  
艰危昔偶分侯竹，老病今还齕庶瓜。  
已约社鸥盟水石，尚惊征马困风沙。  
醉人不管傍人笑，瘦影伶俜乱鬓髿。  

方回　次韵程以忠同饮  
风云变化世常有，丘壑盘旋谁与同。  
驾驭孟嘉真得势，滑稽方朔浪言工。  
律严诗友何妨少，租薄秋田亦幸丰。  
两手搔头指欲秃，犹堪举酒吸长虹。  

方回　次韵仇仁近见赠  
霜削风杒纭絮轻，忍能吊古上颓城。  
穷途我辈俱相似，老态今年转可惊。  
差喜有儿胜伯道，故知　　婢效康成。  
紫阳溪上余茅屋，终与沙鸥不负盟。  

方回　次韵仇仁近梅雨  
客心何日渡桑乾，琐琐良难雨更难。  
途潦家家逾户限，檐声夜夜过更阑。  
归舟屡阻千滩涨，暑簟频惊五月寒。  
会许灯花报晴信，书帷新照玉虫丹。  

方回　次韵仇仁近晴窗二首  
涧毛足可继晨羞，窗暗窗明日去留。  
古道海深磐石坠，时情风缓暖丝游。  
天渊有间终何恨，人我相违各不求。  
四顾茫然欲焉往，一寒端为效忠谋。  

方回　次韵仇仁近晴窗二首  
往时渓涊玷蕃宣，处士名闻积有年。  
甚欲同倾彭泽酒，未能略送始兴钱。  
细看好句无疵处，时出名言亦自然。  
苦海爱河争没溺，禅窗一榻篆茶烟。  

方回　次韵仇仁近题王子由隐居  
凉窗暑却扇，燠合寒谢裘。  
主人一不凡，永无俗客游。  
地高山使然，十倍百尺楼。  
人品似更高，不识王公侯。  
是中即洞天，何所复昆丘。  
灵府能自超，玄关元一幽。  
染腴匪道味，涉累非仙流。  
寂静保此室，毫发不外求。  
有书亦时读，一日逾千秋。  

方回　次韵仇仁近谢诗跋  
羁角朋从饰帨觿，成人可更戏桐圭。  
万钧致力终能举，一字争工未易题。  
鲁颂向来睎考父，雩风元自异公西。  
长江破浪输君手，肯学村船逆上溪。  

方回　次韵仇仁近用韵见示五首  
时惊驿走听庭宣，老朽于予孰使年。  
鸣玉久忘緋结佩，穿花空忆锦连钱。  
愧非今代王摩诘，许识能诗孟浩然。  
野服幅巾亦堪画，丹青何必上凌烟。  

方回　次韵仇仁近用韵见示五首  
眼过登伽皱面羞，湖山信美为谁留。  
开通一办多王老，下泽唯思侣少游，  
行役自量非得已，食贫能忍复焉求。  
余生至此当知命，壮事虚抛更老谋。  

方回　次韵仇仁近用韵见示五首  
久已休官卧紫阳，故园稍复葺荒凉。  
虽无厦屋千间广，尚有书檠二尺长。  
清赏五更花过雨，珍烹十月菜经霜。  
客游漫惹兴亡恨，早觉归心晓夜忙。  

方回　次韵仇仁近用韵见示五首  
治任犹近旦中觿，旅次今移日至圭。  
恶况味逢佳节序，懒情怀怯好诗题。  
向来守黑元知白，几辈平东复镇西。  
定是仇仙知此意。卜邻端欲共花溪。  

方回　次韵仇仁近用韵见示五首  
褒衣全觉近人轻，击柝鸣鼙满万城。  
士气欲如枯草死，文声未见蛰雷惊。  
绛侯岂识长沙傅，秦宓能非棘子成。  
当复夜窗抱吟膝，百年长与一灯盟。  

方回　次韵仇仁近有怀见寄十首  
我能纳禄君辞聘，大觉蓑衣胜袞衣。  
有径弗行缘畏险，无形可见要研几。  
就令枵腹常亡赖，尽胜枯骸永不归。  
何限戟门委荒草，高堂犹记旧巍巍。  

方回　次韵仇仁近有怀见寄十首  
谁识虚翁此一虚，归来不叹食无鱼。  
早闻曾撰异三子，近喜陶诗赋二疏。  
但苦老身多疾痛，时呼医士问方书。  
君知湖海元龙否，豪气年来已尽除。  

方回　次韵仇仁近有怀见寄十首  
老玩韦编尚可为，复能吃口对期期。  
离明偶剔书灯见，坎止因斟砚水知。  
岂厌微尘裨泰岳，只愁残照近咸池。  
儿曹未悟侯王梦，不了邯郸黍一炊。  

方回　次韵仇仁近有怀见寄十首  
身历干戈百战尘，休官仍似布衣贫。  
每看事有难行处，未见心无不愧人。  
秋稔粥饘犹可继，夜凉灯火已堪亲。  
闭门读易吾谋决，莫用蓍龟问鬼神。  

方回　次韵仇仁近有怀见寄十首  
寄来诗卷了无尘，想见家贫道不贫。  
真复远追前辈味，颇惊顿异去来人。  
驱车荡荡行须至，破的遥遥见已亲。  
换骨得仙内丹熟，可须浮海望三神。  

方回　次韵仇仁近有怀见寄十首  
少年忽作白头人，慷慨悲歌岂为身。  
屈子独醒天可问，重华久去士常贫。  
瓶无储粟陶元亮，马似乘船贺季真。  
此味孰能相识察，陨霜硕果有余春。  

方回　次韵仇仁近有怀见寄十首  
汉廷簪绂簉金张，初服逡巡返士乡。  
勇退能为疏傅去，过刚似胜次公狂。  
庭梧陨叶元非死，秋燕辞巢不待凉。  
玩物察时远宋咎，不须空热九回肠。  

方回　次韵仇仁近有怀见寄十首  
守雌甘似不鸣将，静看无庸手脚忙。  
沮溺故难同孔子，绮园何独避高皇。  
星移斗转光阴疾，林密山深气味长。  
万事灰心如嚼蜡，唯余杯酒未相忘。  

方回　次韵仇仁近有怀见寄十首  
犹喜看书懒作诗，暮年自合省云为。  
预知阴雨骨骸痛，怯上好山筋力罢。  
不寐有时忘数息，无疑焉用扣归奇。  
寄声为报仇香道，近日交朋独尔思。  

方回　次韵仇仁近有怀见寄十首  
相从汩没走泥涂，忽又还家半载余。  
把盏何由尝我酒，典钱犹忆借君书。  
儿孙十辈娱诗老，梅竹千株护野庐。  
东望怀人屡搔首，能来相访定何知。  

方回　次韵仇仁近至日  
浪说春回地底阳，驼裘正怯北风凉。  
未来事甚云难测，已老身无日再长。  
紫逻招魂千里雪，彤庭待漏五更霜。  
閒人幸脱拘挛外，客枕何庸早起忙。  

方回　次韵酬郝润甫二首  
与君山泽两舑仙，浪走尘埃汩市廛。  
老貌相逢今又别，余生更觉不如前。  
孰追赤制春秋笔，稍悟黄庭内外篇。  
俯仰此心了无愧，冷看举世售栀鞭。  

方回　次韵酬郝润甫二首  
幸君三复甫田诗，髀肉空消万里驰。  
真与群飞争勇往，可能小退入深思。  
古人未必成功易，智士宁无见事迟。  
海阔天长一翘想，抟鹏岂料竟低垂。  

方回　次韵酬刘彦直  
稷下先生旧老成，十年江表耸雄名。  
观星南极孤槎远，赏月西湖独榻横。  
笔底篇章追梦得，樽前风味胜公荣。  
酒楼一诵惊人句，四座如闻霹雳声。  

方回　次韵酬吴僧一山行魁  
为僧应胜我，可惜堕禅林。  
铸错剪须发，书痴雕肺心。  
闻名梅止渴，晤语旱逢霖。  
一句诗传世，猿边几夜吟。  

方回　次韵酬赵无己  
文才因学进，名誉待时隆。  
定有仙能遇，元无鬼可穷。  
刚贞侔铁石，猥琐笑蒿蓬。  
百尺楼头目，时时没去鸿。  

方回　次韵邓善之论诗  
未极皮毛落，端难颊舌传。  
夔音谐柷敔，岐脉按铭弦。  
举自常如见，关心或不眠。  
江湖无正色，龋齿亦嫣然。  

方回　次韵邓善之书怀七首  
二十八回见，天门阖左扉。  
不嫌笔端退，但骇镜中非。  
自爱希声瑟，谁知尚絥衣。  
人生年七十，肯复壮心飞。  

方回　次韵邓善之书怀七首  
老怀饶感慨，无一可欢娱。  
久矣还初服，胡然落半途。  
流年苏开雁，往事左慈鲈。  
莫笑腰围减，还堪作酒壶。  

方回　次韵邓善之书怀七首  
今代予元侯，书窗不外求。  
寡言良有味，节用绝无愁。  
真是温如玉，兼能爽似秋。  
銮坡宜趣召，夜直结邻楼。  

方回　次韵邓善之书怀七首  
我听髯张作，清于月夜笳。  
曹思先七子，杜老到三巴。  
有力能推拉，无疵可汰沙。  
文潜遗论在，霜露老蒹葭。  

方回　次韵邓善之书怀七首  
子将今月旦，可否判生枯。  
高论真能借，羁怀未觉孤。  
竹吟风拂席，花饮月当垆。  
甚愿陪游屐，唯惭老杜殊。  

方回　次韵邓善之书怀七首  
以逊而绵者，居然古性情。  
温恭瞻道貌，响浪听心声。  
施药痊诸病，留田与后耕。  
日予拜嘉惠，欲报乏连城。  

方回　次韵邓善之书怀七首  
昭谏先生宅，咸平处士庐。  
大名无死朽，外物几乘除。  
岁月勤稽古，山林永遂初。  
能诗直余事，焉不蔺相如。  

方回　次韵范景文莺字早字二首  
醉眼无国色，醉耳无霆声。  
醉卧亦无梦，一醉泯七情。  
宿醉魂死矣，谁欤奠孔楹。  
酒醒魂忽还，里巷无不惊。  
决定一锸埋，绝胜五鼎烹。  
诗人张公子，中年捐燕莺。  
独肯从我辈，共醉争筹觥。  
果能再一醉，勿爽游金明。  

方回　次韵范景文莺字早字二首  
深衣讲儒业，羽衣学仙道。  
变性欲变衣，又谓田衣好。  
三叉路口人，左右惑忧抱。  
不如从我游，一醉玉山倒。  
美岂无苏小，富亦有王老。  
谁能一斗间，百篇挺华藻。  
范侯诗酒流，观国声誉早。  
睥睨蛉蜾豪，百万可一扫。  

方回　次韵方去言用予喜归韵见寄三首  
秋高亲见老崖来，险阻嵌崎付一杯。  
万古悬知名不夜，九泉谁免骨为灰。  
轻鸥熟与风波狎，劲柏宁资粪壤栽。  
却笑诸儿浪生死，大都暮落枉朝开。  

方回　次韵方去言用予喜归韵见寄三首  
笔法君追宝晋斋，禅机我愧老蒲鞋。  
尝僚台阃相知旧，得友江山到处佳。  
铁马尘高频极目，锦鳞音断岂忘怀。  
亦思竹底陪溪逸，人品终疑未易侪。  

方回　次韵方去言用予喜归韵见寄三首  
野鸟呼风金粟堆，曲江宫殿委荒苔。  
是非谁办笔褒贬，鸿燕屡惊春去来。  
偃月人今奸骨配，浣花翁未醉眉开。  
吟君诗罢登山崦，立尽余阳尚懒回。  

方回　次韵分仇仁近暑中二首  
初減官河几许深，向来惟恐百城沈。  
晴阶近喜收檐滴，暑屋殊嫌乏树阴。  
妾妇齿牙工斗阋，比邻瘧疠厌呻吟。  
悬知壮士无颜色，赖有同心可断金。  

方回　次韵分仇仁近暑中二首  
瞬息凉炎代谢频，沉冥自养静中身。  
读书快意如抓痒，得句言怀当写真。  
幸不与闻当世事，可须常作半途人。  
忽思秦汉干戈际，商岭犹堪避战尘。  

方回　次韵感学事二首  
风雩谁识旧童儿，法令今惟柱后师。  
刻枣谁书惊荡尽，踏槐遗老叹崩离。  
堂中授讲亡高座，庑下题名剩续碑。  
奎壁不存斋舍改，端能为泯少年诗。  

方回　次韵感学事二首  
战鼙惊倒白头翁，慨想青衿旧日风。  
或厌三场争小技，孰知一目网群雄。  
虀盐此地涵濡久，藻鉴他时赏拔公。  
松老槐颠异畴昔，定应穷极道还通。  

方回　次韵高子明投赠二首  
中原从昔信多艰，尚有文才与古班。  
诗律规随元好问，乐章雋永蔡萧閒。  
要知精会神全处，须到声销色泯间。  
此话无人胶凤觜，一蓑烟雨紫阳山。  

方回　次韵高子明投赠二首  
四时天地共成春，千古羲黄寸壤邻。  
空复飞车行万里，本无弱水隔三神。  
大人尺蠖同伸屈，俗物群狙易喜嗔。  
子欲从吾参此妙，倒翻银汉洗尘巾。  

方回　次韵汉臣闵口渡  
岁月匆匆雁往回，马头西去又东来。  
不知自有乾坤后，几度芦花谢复开。  

方回　次韵郝元隐浙西山  
疏处温凉密处寒，未须向背问支干。  
猿闲配偶双嬉戏，树古根枝万屈盘。  
何限楼台荒宿草，几年歌舞罢鸣銮。  
赖天独肯扶僧刹，佛大泥多许共看。  

方回　次韵胡正卿  
长途疾足讵容休，政是嘶风抹电秋。  
小复低回从吏隐，未应拘窘叹官囚。  
声名甫逐涛江起，魂梦空随沁水流。  
一顾即看逢伯乐，直须昼绣问刀头。  

方回　次韵恢大山拟古三首  
高不至元恺，下不为庶顽。  
木雁有不幸，雾豹藏其斑。  
天衢龙凤翔，万一冀附攀。  
未若颂我酒，善闭刘伶关。  
岁寒昆虫蛰，日暮飞鸟还。  
小侯大者王，焉识商颜山。  

方回　次韵恢大山拟古三首  
六月甚锻鞴，我非金石顽。  
谓古有不死，请看湘筠斑。  
神仙虚空中，黄鹄高难攀。  
月娥本无药，鬼门焉极关。  
自能节嗜欲，即是丹九还。  
内观无愧心，所至三神山。  

方回　次韵恢大山拟古三首  
六度莫先慧，三风尤恶顽。  
此心朗如镜，磨尽青铜斑。  
微利毫发计，虚名分寸攀。  
朝市多此人，平地剑门关。  
老夫一丘壑，辙迹无往还。  
彼哉岘山泣，况乃泣牛山。  

方回　次韵会真堂呈景高士  
夜卧月一枕，晨漱泉一盏。  
期人世未识，庐阜乃具眼。  
片影下岷峨，辟谷谢堂产。  
何树不可巢，老鹤以意柬。  
屼屼九江城，九坡何{左山右产}{左山右产}。  
碧天落吾手，了无藩篱限。  
烟霞争目献，蛇鼠不待划。  
空瓢无余物，非病未足赧。  
山如缺一篑，城或少三版。  
汝画古所讥，匠事誓终僝。  
愚生雾雨姿，皮毛惜文{左虎右戋}。  
纷华梯冲来，以道与镌铲。  
匣剑藏百链，帨巾解六绾。  
真游辟坦途，尘虑杜危栈。  
康董不可觌，觇睨费瞠睅。  
景叟无乃是，功行堪论撰。  
便堂请丹经，岂必诏青简。  
饥从景叟游，不顾八珍馔。  
渴听景叟言，焉问九酝醆。  
我漫尔其聊，此粲彼亦莞。  

方回　次韵寄川无竭并送所撰旃檀林记二首  
彭门不记旧楼黄，吟社参寥未肯忘。  
更着雪添双短鬓，早惊秋隔两重阳。  
遥知剩种旃檀树，便拟同焚艾纳香。  
勉为龟蚨驱兔颍，愧无雄健亢三长。  

方回　次韵寄川无竭并送所撰旃檀林记二首  
多生曾结短檠，埋没书蟫不记年。  
左郁右邻窥奥藏，南浯北峄问奇镌。  
更饶曼倩三冬学，未抵天龙一指禅。  
丝尽茧成终有日，与公同作老蚕眠。  

方回　次韵寄题堪上人云外轩  
万重云外一蘧庐，想见降龙长者居。  
溪上过桥谁觅路，峰头飞锡已凌虚。  
汉台列像焉如许，陶岫吟归孰起予。  
傥憩夜炉煨芋处，可能更读邺侯书。  

方回　次韵夹谷子括吴山晚眺  
诗眼书胸碧宙宽，暮天摇落纵遐观。  
霜明枫叶红于染，春点梅梢玉不寒。  
北望遥迎书雁至，南烹屡餍脍鱼残。  
一规明月悬江海，几许人家夜枕安。  

方回　次韵夹谷子括吴山晚眺  
鹘飞欲没海天宽，万动盈虚静处观。  
一画微阳迎日至，九畴休徵验时寒。  
世间劫火灰何限，物外仙棋局未残。  
好与苍生司性命，五风十雨报平安。  

方回　次韵夹谷子括吴山晚眺  
落木萧萧泽国宽，偶舒岩啸纵川观。  
六鳌海阔征帆远，万象天低步屧寒。  
旅泊余生箪食菲，宦游旧味瓮虀残。  
达人不堕牛山泪，何待将心与汝安。  

方回　次韵金汉臣见雪闻雁二首  
山城酒薄客愁浓，卧厌秋霖万事慵。  
九月十月忽飞雪，北人南人俱笑容。  

方回　次韵金汉臣见雪闻雁二首  
月暗云迷度杳冥，飞鸣未肯落寒汀。  
得无田里声相似，独此长官能细听。  

方回　次韵金汉臣五城道中  
郊行胸次爽于秋，岁稔天宽百姓忧。  
但有樵人歌陇上，永无廷尉望山头。  
最宜旷野开诗思，未觉他乡动客愁。  
想见霜林疏更好，绿阴时节忆曾游。  

方回　次韵金汉臣喜晴  
雨足秧畴始放晴，乡邻所至有欢声。  
宰公明察无冤狱，太守辛勤自劝耕。  
我昔黄童成白首，谁今赤子视苍生。  
定知米价秋来减，遍买村醪处处行。  

方回　次韵金汉臣喜雨  
山高田易旱，已过一旬晴。  
岂止商饥饱，真成决死生。  
甘霖三尺透，病体十分轻。  
想见琴堂老，催诗意倍清。  

方回　次韵金汉臣雨后病起见寄  
一自蒲杯吊楚湘，倏成炎溽乍阴凉。  
恨无枥上如飞马，往问斋中独宿床。  
病起精神如雨止，怀归悉思与天长。  
何时共□□诗说，直上高峰看夕阳。  

方回　次韵金直卿夏夜  
楼高夜独吟，鉴古复寿今。  
不竞当知命，无瑕在养心。  
人声钟后绝，天影水中深。  
风槛微凉处，时时一正襟。  

方回　次韵景安提学谩成三首  
豪里俗事不留情，诗律峥嵘骨骼清。  
初仅传闻心已服，每当展玩眼尤明。  
笑谈足使千军扫，移斡真能九鼎轻。  
焉得夜檠对吟影，同听急雪打窗声。  

方回　次韵景安提学谩成三首  
敢着寻常白眼看，壑冰峰雪照人寒。  
言诗已是登坛将，劝学聊为祭酒官。  
士类相推无异论，亲颜遥觉有余欢。  
即今人物皆公等，岂不忧时意稍宽。  

方回　次韵景安提学谩成三首  
岁晚江空野泬寥，冲寒访我不辞遥。  
褰裳却马从泥溅，掬水烹茶待雪消。  
百战奚为蜗左角，一炊未办米长腰。  
寻梅端忘车笠，握手城西遍六桥。  

方回　次韵景安吴山观雪  
尽洗眼底尘，顿宽胸中忧。  
此雪端为谁，奇哉君之游。  
平步飞鸟背，长啸孤峰头。  
恍惚阆苑，嫖姚结邻楼。  
不了异天上，培塿视九州。  
北方当此时，如蝟缩马牛。  
南方幸不然，但觉瑞彩浮。  
晴日一以出，壮观挽不留。  
作急首妙句，小费灵府谋。  
老夫傥可从，亦足祛穷愁。  
凡骨绝仙分，胜览输高流。  
乃后有佳集，次第或见收。  
冰解烧痕青，问梅孤山幽。  

方回　次韵九月十七日饮陆君用见山堂  
凤凰山下隐君庐，水竹宽閒十亩余。  
稚子已能题砌叶，饮徒时许共畦蔬。  
杜同谷怨长才柄，马伏波思下泽车。  
何似此公一丘壑，潸心逸兴西阳书。  

方回　次韵君泽夜坐示子侄三首  
灯影稀疏两岸楼，市声已寂睡声齤。  
几家梦断三更过，此老心穷信极游。  
服气仙人吾不学，坐禅释子彼何求。  
夜思昼读诸郎识，俯仰青春鬓忽秋。  

方回　次韵君泽夜坐示子侄三首  
一样乾坤几样人，甑生尘异袜生尘。  
寒窗黄卷青灯雨，暖阁金钗玉斝春。  
谁同公子梦方魇，我与先生诗又新。  
□□儿曹供笔墨，为言不是写真真。  

方回　次韵君泽夜坐示子侄三首  
两脚如麻坐到明，雨楼听尽五更声。  
无人共唱寻寻觅，有子聊教仄仄平。  
凌室不能藏腊冻，稼场或至误秋成。  
谁知忧世书生意，惟愿天阶正玉衡。  

方回　次韵君泽正月五日早见示  
人人有此珠，万古天地宝。  
法当潜厥光，蚌谷护其表。  
能使华岳移，可叱峡流倒。  
未若床缺足，梓匠不自造。  
脱华培深根，屏翳返内照。  
与办以兴戎，宁讷而出好。  
恭惟羲皇心，岂有夜与晓。  
我眼彻地底，常见日皎皎。  
爰自彖及系，纂述屡脱稿。  
仙游慕升飞，佛障怯烦恼。  
九转与八解，母不摆缠绕。  
彼岂知吾学，往来玩大小。  
艮止体阴负，离明决阳抱。  
平生无所媚，不灶亦不奥。  
突过子云玄，眇视老氏妙。  
慎察进退间，以为先师报。  
宜耦长沮耕，遑待方朔诏。  
黑头气公旺，黄馘项吾槁。  
一当蛰幽閒，一当翔穹吴。  
何以明其然，□□□衰老。  

方回　次韵康庆之催借所著及谢见过  
闻道公家所著书，担囊荷箧喘肩夫。  
定应未肯轻传借，良贾深藏有若无。  

方回　次韵康庆之催借所著及谢见过  
胸涵太古恐无邻，面著微埃讵许亲。  
顾肯城南访穷巷，松风时煮一瓯春。  

方回　次韵康庆之见过醉归读予鄙作  
饭颗山头老面瘦，沈香亭北碎颜醒。  
二豪诗骨已沦渊，谁能汲古出深井。  
康侯天笔雕风骚，一蹴已过庐山高。  
大鹏运海翔六翮，我岂能为腹背毛。  

方回　次韵康庆之秋夜客怀自述  
遁肥久已远羋罗，独慨流年老易过。  
宦学向来千龃龉，功言竟复两蹉跎。  
是山可隐在人耳，今雨不来如彼何。  
群蛰闭关迫摇落，未须轻奋怒蝇戈。  

方回　次韵康庆之秋雨喜凉书怀五首  
躁求慾火炽，寂守德宇凉。  
期人老世故，秋雨锄骄阳。  
季郼鸡浪斗，臧谷羊俱亡。  
矢诗写高怀，耸如见清扬。  

方回　次韵康庆之秋雨喜凉书怀五首  
少年健如虎，不信发齿落。  
风雨凄其秋，众叶失所托。  
深潜泉自滋，猛锻石亦铄。  
细思陶元亮，大胜王镇恶。  

方回　次韵康庆之秋雨喜凉书怀五首  
补袞据鼎鼐，赐履铭旂常。  
流汗每浃背，孰知北窗凉。  
协力诛楚新，见忌于高光。  
商山与富春，采钓庸何伤。  

方回　次韵康庆之秋雨喜凉书怀五首  
游子悲天涯，志士栖山阿。  
少游一款段，何必減伏波。  
矍铄岂不伟，末路终蹉跎。  
催科拙下考，当如阳城何。  

方回　次韵康庆之秋雨喜凉书怀五首  
雨陇秋告稔，风庭夜饶清。  
疲庶感幽念，未用思神京。  
矧兹九日近，亦足醉菊英。  
公暇一出野，细询田父情。  

方回　次韵康庆之题予桐江诗卷  
每愧诗无古风调，背山楼阁晒花褌。  
稍知海若吞河泊，敢眩蹄涔一勺浑。  

方回　次韵康庆之题予桐江诗卷  
小儒百窘似贫户，薪及扅襦作褌。  
梓泽珊瑚许窥否，未多玉璞与金浑。  

方回　次韵康总管庆之和碑字韵二首  
周颂岐阳鼓，秦铭泰岳碑。  
览观明古镜，推测妙神蓍。  
真复登三事，何如赋万诗。  
江湖频作郡，棠荫有人知。  

方回　次韵康总管庆之和碑字韵二首  
山游灵运屐，寺乞简栖碑。  
岁计多栽菜，流年懒问蓍。  
醉眠书当枕，禅戏偈成诗。  
鬓白非今日，何劳晓镜知。  

方回　次韵李景安提学同过伯几  
万卷芸香拥燕居，客来谈论汹淮湖。  
精言琴律根前辈，朗诵诗篇压老夫。  
胥谓买邻迁爽垲，只应负郭欠膏腴。  
真能隐处非难事，恐有天边尺一呼。  

方回　次韵李景安提学同过伯几  
宦学因之当卜居，定能骑舫遍林湖。  
遗编早已探千古，绪论何难夺万夫，  
近日人才愁閴寂。此君风味极芳腴，  
香山老子閒无事，张丈殷兄或许呼。  

方回　次韵李太白  
太白配苏黄，如松柏与竹。  
不受春风恩，劲气尚可掬。  
诗名乃其余，受命天地独。  
间生五百年，相望若信宿。  
予老栖圣门，措辞愧言卜。  
一览紫极题，三作白圭复。  
群仙悯世顽，互生反乎覆。  
曷日从之游，神交道心熟。  

方回　次韵李允道四言  
之子酒所，龙蛇挥扫。  
清风拂砚，明月视稿。  
佳思涌出，傍观惊倒。  
岂不有学，升之曰造。  

方回　次韵连伯正见赠  
古调于今底所寻，麟胶忽嗣绝弦音。  
骤观布置如平易，徐认萦回极杳深。  
露下九皋秋鹤唳，月寒三峡夜猿吟。  
宁为清绝更凄楚，肯弄文君户外琴。  

方回　次韵灵鹫清长老二首  
粗读书难尽信书，世谁鲠直但何谀。  
平生湖海悲游子，晚岁乾坤老腐儒。  
知己尚堪抬醉眼，从僧似欲剃吟须。  
可当灵鹫兼三竺，日伴猿饥侣鹤舑。  

方回　次韵灵鹫清长老二首  
得句无僧字不清，公来一日两诗成。  
龙雷珠浦东坡和，海日江湖老宋惊。  
鲁直尚能推大国，长卿谁可诧长城。  
二桃三士抱吟膝，我所师兮葛孔明。  

方回　次韵刘君鼎见赠二首  
厌闻世态已如聋，旧雨人来久绝踪。  
自笑云萍无定止，不图针芥有奇逢。  
侯门列鼎三牲奉，田舍巾车一鹿容。  
试问吟怀欲何向，定应羞傍马医钟。  

方回　次韵刘君鼎见赠二首  
真复多多穷传记，端能亹亹著诗文。  
名场早捷千军阵，胪陛应符五色云。  
乱后湖山今稍稍，閒中宾主几醺醺。  
衰迟亦欲陪赓唱，未必当筵逮所闻。  

方回　次韵刘元煇初寒夜坐并序  
山肩寒耸月随归，榾柮炉红闭板扉。  
跨灶郎来湿课册，齐眉人为摺深衣。  
花传喜信灯如语，草就佳篇字欲飞。  
旧日声名刘夜坐，能传家钵似君稀。  

方回　次韵刘元煇飞雪数片之作  
六幕垂同冻不埃，舞霙呼我燕窗开。  
已从衣上霏微见，未肯檐前汗漫来。  
就砌拾看呵指笋，隔帘迎数斗妆梅。  
衰髯却怪全相似，且置閒愁拨蚁醅。  

方回　次韵刘元煇喜予还家携酒见访三首  
白紵乌纱巾，久不见此客。  
眉长耳有毫，眸子秋水碧。  
惠然顾柴门，坐对山气夕。  
荒芜渊明径，寂寞子云宅。  
携酒意殊厚，细酌话宿昔。  
袖中出新作，关键有阖辟。  
五十始学诗，定复笑高适。  
繄予骨相屯，年年困行役。  
里社何幸还，尾君杖屦迹。  
苦辛厌奔驰，忧患饱阅历。  
胸中万不平，一笑春冰释。  
双鸡古侯膳，拜赐书之策。  
顾无明月珠，何以报私觌。  

方回　次韵刘元煇喜予还家携酒见访三首  
我其方玄英，君可刘宾客。  
年皆七旬近，相对诗眼碧。  
向来每过从，剧谈动至夕。  
久别坐何事，蓬蒿翳荒宅。  
归舟落孤帆，曾未逾信昔。  
空庭迟汛除，野径缺锄辟。  
便能致果馔，共此片时适。  
萍氏宽征讥，章甫复力役。  
尚可卜孟邻，未至削孔迹。  
飘芳渐纷纷，晴巘正历历。  
此酒不快饮，忧抱何由释。  
但愿长穷健，纵无马可策。  
从步顷刻间，亦足奉良觌。  

方回　次韵刘元煇喜予还家携酒见访三首  
死者已无知，生者暂为客。  
三年归故庐，松竹元自碧。  
屡惊山中人，永卧泉下夕。  
一二老朋友，何处卜兆宅。  
独君有寿相，气貌不异昔。  
冷官故稍卑，良畴焉从辟。  
幽抱能自宽，胜味各有适。  
中守神既全，外物至莫役。  
未悟如梦寐，忽觉无痕迹。  
眼明远堪眺，脚健险可历。  
万重烟霞间，不乏仙与释。  
吾侪数老翁，撰日散游策。  
当有佳诗篇，付与来者觌。  

方回　次韵刘元煇元日  
九十日春已十日，清晨閒步小园中。  
池痕欲涨去年水，柳色渐回东畔风。  
砥道歌游全似梦，专槃生化本无穷。  
阴晴寒暖频占相，世事唯宜岁事丰。  

方回　次韵吕肖卿讲学三首  
平生但力田，岂计不逢年。  
吾道桴浮海，斯文笔补天。  
早能丹点铁，曾用白嘲玄。  
万虑今亡矣，焚香易一编。  

方回　次韵吕肖卿讲学三首  
玄珠在掌握，一失永难寻。  
岂不求成道，谁其办苦心。  
待时花结果，着力杵磨针。  
何幸忘年去，能鸣治世音。  

方回　次韵吕肖卿讲学三首  
忽复机锋对，真堪底里倾。  
果能成伏老，时许唤殷兄。  
可惜兹逢晚，相期不计程。  
受恩凡两世，焉敢恝无情。  

方回　次韵齐君见过  
从容谈笑猎文场，焉用椎锋更挽强。  
政使成功能裂土，未如闻道许登堂。  
勇捐将印机心息，深隐书帷古味长。  
我亦暮年懒干禄，肯来同醉简编香。  

方回　次韵前广德赵教授  
修程万里未为赊，年少曾逢世运嘉。  
早擢高科题雁塔，合班迩列餍龙茶。  
宦情划似云归岫，时事惊如雨送花。  
书林宝藏饶词藻，肯羡青霄富贵家。  

方回　次韵前住中竺希鉴上人五言  
中兴今佛法，百倍胜儒绅。  
达磨重初祖，观音再化身。  
此心元是道，何物不为尘。  
轂觫齐王眼，焉知一角麟。  

方回　次韵全君玉和高士马虚中道院  
古人无欲非引年，古无有欲之圣贤。  
曰无欲者无私欲。昊皇鲁叟画系传，  
柱下木子知止足。岂谓出神凌紫烟，  
骖鸾驾鹤事恍惚。别异道家分神仙，  
浅之又浅伯阳契，痴儿妄诧玄又玄。  
内丹水火一升降，髑髅立变童颜妍。  
三载告成夺天地，汝拖肠鼠能攀牵。  
私欲如此大莫大，破入寒狱赦倒悬。  
遨昆登阆谓不死，终然白骨埋黄泉。  
腐儒一笑了万事，何谓赤明龙汉前。  
号召风师呼雨伯，杖剑叱喝急急律。  
四时饭噉百花香，万间厦入一壶窄。  
洞天有天魂兮来，弱水元无跬步隔。  
拄杖化龙为作凫，意所不求忽自得。  
醉眼暂作如是观，谁识咏归暮春瑟。  
和同光尘赤一法，岂敢訑訑见颜色。  

方回　次韵全君玉元日二首  
五更皆早起，惟我是閒人。  
展镜须仍雪，添杯脸暂春。  
有终还复始，无旧不成新。  
万古烧痕意，陈根岂尽陈。  

方回　次韵全君玉元日二首  
春攽诸郡国，汉守喜惟良。  
旦宿重中尾，时花竞向阳。  
古今新旧历，老少后先觞。  
万事比如此，无如且醉狂。  

方回　次韵权季玉枕上偶成  
迩日屡闻亲药鼎，客怀沈郁与谁论。  
细参素问心无病，勤剔青灯眼未昏。  
九折政思为孝子，七襄未用乞天孙。  
察君诗味如枯淡，中有无穷古意存。  

方回　次韵仁近见和怀归五首  
诸公合沓据天津，往事微茫问汉滨。  
老病腐儒无可意，雪霜死草有重春。  
散花不复来天女，中酒焉能致圣人。  
谁一生尘赋罗袜，吾家已恐甑生尘。  

方回　次韵仁近见和怀归五首  
轮蹄追想禁街驰，尚有君平卖卜帷。  
遁世久忘三接卦，怀人空赋八哀诗。  
敛华就实嗟何及，悟往知来尚可为。  
归去井梧应好在，白头江令自堪悲。  

方回　次韵仁近见和怀归五首  
日短晴窗顷刻阴，乾坤万虑入孤斟。  
故交剩见车逢笠，初学谁羞屋画金。  
菱镜岂堪朝幌觑，茗炉聊伴夜瓶吟。  
生平不倚心如铁，似觉难禁世故侵。  

方回　次韵仁近见和怀归五首  
万险千艰历历更，是非他日伏谁明。  
著书何用心徒苦，欹枕无眠耳自鸣。  
劫火不虞逃厄运，浮沤亦复任残生。  
说与稗官应末減，堂厨初未识鱼羹。  

方回　次韵仁近见和怀归五首  
端能何地脱尘寰，万壑松风梦寐间。  
无限三槐仍九棘，孰知东国与西山。  
声名赫奕终非福，滋味悠长莫若閒。  
马足车轮不到处，陶门惟有昼常关。  

方回　次韵仁近九日予病不出  
炎凉飘忽叹如流，久客仍逢岁不秋。  
高处未应堪著眼，闷中惟可独搔头。  
市酤太恶难沾醉，晴色良佳竟倦游。  
戏马龙山总灰灭，儿曹焉悟此身浮。  

方回　次韵仁近客兴二首  
阅世纷如起灭沤，可须金羽较沈浮。  
自知人老宜坚坐，更为春寒倦薄游。  
羌蹇尚能哦楚些，仪邻不复梦唐楼。  
载书归老黄山下，待唤溪翁赁半舟。  

方回　次韵仁近客兴二首  
华年君俗隐山村，如我弥当杜筚门。  
落落筋骸作老病，奄奄气息仅生存。  
黄精满谷春苗嫩，丹卝藏山石溜温。  
足可无求度残岁，自编诗集教儿孙。  

方回　次韵仁近讶约予不至  
风尘矫虔称寡孤，疲甿暴骨纷痕瘏。  
骤得如愿宫亭湖，鬼妾色悲充尔娱。  
老夫旅庖悭薪蔬，爨仆揶揄朝连晡。  
畴昔过君观异书，谇语谓为饥所驱。  
前二千石出无马，徒步亦无傍人扶。  
忽往倏还元不拘，休官解缚身自如。  
有酒可再折简呼，索诗即恐技如鼯。  
归与归与巾柴车，不用祖席歌骊驹。  
青山白云落吾手，春天梦断章台柳。  

方回　次韵僧自文见赠四首  
去思无德政，岂有吏民碑。  
家乏千头橘，官羞七尺蓍。  
樵蹊谈野史，茗榻和僧诗。  
是事山中好，归来始得知。  

方回　次韵僧自文见赠四首  
浪说扬州鹤，居多荐福碑。  
听师无孔笛，弃我不灵蓍。  
冷阅人间事，閒题物外诗。  
修行真有力，肯被鬼神知。  

方回　次韵僧自文见赠四首  
空庭风卷叶，坏庑雨淋碑。  
起废须成厦，占孚预击蓍。  
红楼追曩集，碧落待谁诗。  
非有钩牵□，□□亦未知。  

方回　次韵僧自文见赠四首  
莫诧横磨剑，宁为没字碑。  
问花惊兔麦，赋药护羊蓍。  
今我都无事，非公不作诗。  
夜窗各坚坐，两地月明知。  

方回　次韵邵君以客名斋二首  
细读来诗窥所学，忘机忍事用功深。  
远同随笔洪公号，妙得吟窝邵子心。  
怀抱春浓重酝酒，语言渊嘿绝弦琴。  
我能容物天容我，无是无非镇似今。  

方回　次韵邵君以客名斋二首  
我能容物天容我，容足元消地几多。  
结莫逆交聊尔汝，闻无义语勿谁何。  
飘零踪迹因循惯，冷淡光阴苟且过。  
人世政如蚕食叶，百年谁办茧成窝。  

方回　次韵沈茂实小园偶书  
人因雅俗分高下，同是园林兴不同。  
时觉燕莺相尔汝，焉知蜂蝶有雌雄。  
岂惟酒可兼诗可，常在花中与竹中。  
秋老纱窗犹未换，要令深夜月华通。  

方回　次韵沈茂实小园偶书  
秋风稉稻又尝新，续食年年肯济贫。  
远学佺期响□□，近同东老致仙人。  
贵公勋业一杯水，俗子面颜三斛尘。  
流火授衣诵豳什，戒寒深恐雁来宾。  

方回　次韵受益九日  
归欤岂少旧林塘，何用痡瘏陟彼冈。  
白发转添吾辈老，黄花不减去年香。  
每嫌佳节多风雨，犹喜炎陬缓雪霜。  
典尽寒衣偿酒债，衰翁聊以醉为乡。  

方回　次韵受益苦雨二首  
乃者黄梅近，朝朝以雨书。  
将无作人鮳，孰不困河鱼。  
近郡淹城郭，连村浸室庐。  
何当与奇术，辟谷驾飞车。  

方回　次韵受益苦雨二首  
甘泽关民命，随时不在多。  
滴穿檐下石，烂倒水中荷。  
天有凶荒岁，人无政事科。  
诚心能抚字，乖气转为和。  

方回　次韵受益题荆浩太行山洪谷图五言  
画闻与画见，巧拙不同科。  
譬如未入蜀，想像图岷峨。  
可以欺他人，不可欺东坡。  
又如写神女，瞥然巫山阿。  
宋玉一点笔，眸子横清波。  
上党太行山，怀孟逾黄河。  
水落天井关，长剑垂新磨。  
昌黎寻李愿，借车方口过。  
劈斫开崖壁，巨扁侔斧戈。  
荆浩家其间，烟霞恣麾呵。  
亲见胜剽闻，胸次所得多。  
天亦宝此画，易世终无他。  
退之太行诗，幼诵今鬓皤。  
洪谷太行画，恍兮聊浩歌。  

方回　次韵受益喜晴二首  
谁扶一轮日，与扫万重云。  
水已落数尺，田犹收几分。  
大钧回叶气，疏网削深文。  
尔饭堪餬口，忍为梁上君。  

方回　次韵受益喜晴二首  
高楼晓气清，钟鼓报新晴。  
乍睹阳乌色，频闻喜鹊声。  
纵难期上熟，差足慰深耕。  
忍见民穷极，唯宜岁事成。  

方回　次韵受益再题荆浩山水图当是洪谷子自写所居  
太行荆浩之乡里，佳处立参仍坐倚。  
崖树涧石皆写真，想见今毫吮沁水。  
当年自号洪谷子，画成署名细如蚁。  
此岂自图其所居，屋上峰峦插天起。  
栅门鸡犬锁寒林，僮马盘山暮烟紫。  
高者佛寺平者川，关仝范宽焉得比。  
我少学画中弃之，时到古斋漫随喜。  
好古人多识古希，不意永嘉闻正始。  

方回　次韵送郝同知还闽二首  
平生奔走遍区中，老尚流离作寓公。  
合坐黄堂称太守，愿求丹剂学仙翁。  
繄谁虎豹占文变，何限貂蝉出武功。  
可似有心随李耳，流沙西迈过崆峒。  

方回　次韵送郝同知还闽二首  
字画多年逼献之，高材天赋岂人为。  
一枝秃笔无能敌，百尺名楼有所思。  
碛马塞鸿忘旧梦，建茶闽荔富新诗。  
皇天具眼终徼福，多病从来喜让夷。  

方回　次韵送胡教论炳文如金陵二首  
子有山中田，何不力自耕。  
曰予抱奇志，犯輗为此行。  
于兹匏瓜系，曷若凤凰鸣。  
徒步未可料，一日秉国成。  
老夫察时义，不待易四营。  
大物苦难运，高位防易倾。  
苟且忝一命，奔走疲送迎。  
乡里政自佳，归来训诸生。  

方回　次韵送胡教论炳文如金陵二首  
治郡愧坐啸，归田服躬耕。  
始觉少年误，浪作万里行。  
书传极古汲，词艺争先鸣。  
岂知老欲死，一事终无成。  
之子初游远，物务思经营。  
北望中原阔，东视长江倾。  
金陵冠盖地，岂无倒屣迎。  
心赏少不至，谨无负平生。  

方回　次韵送张文焕  
廊庙端非岩壑姿，慵庵未是可慵时。  
浮荣故自无心向，素抱其如有己知。  
天上要途终一武，江南绝景已千诗。  
欲从无祖赤松子，小待功成亦未迟。  

方回　次韵送张文焕  
深愧衰残蒲柳姿，忽思同眺万山时。  
各将谷雨崖烟写，独许溪鸥野鹭知，  
两载再逢怜我老，五更不寐和公诗。  
愿闻事丛如房杜，一曲清商自尉迟。  

方回　次韵孙元京见过言诗  
骚坛争长各称兵，未卜谁欤霸业成。  
欲疗左肩治谷废，合除白俗扫元轻。  
屡更落落心犹壮，常恐空空气骤盈。  
据险作难终未是，赖公指示轨图平。  

方回　次韵孙元京见过言诗  
眼底惊嗟见此流，只嫌接对未云稠。  
苏门逸响追长啸，湘浦余情续远游。  
新息今须乘果下，襄阳谁漫钓槎头。  
吾衰久矣公犹健，好控飞车跨九州。  

方回　次韵唐师善见寄  
闻风足使鄙夫宽，家世言诗自杏坛。  
万卷古书侔藏室，十年深谷隐王官。  
大材益厚榝楠植，至宝终垂琬琰刊。  
愧我老衰已无力，青云中道铩飞翰。  

方回　次韵唐师善见寄  
归来数亩小园宽，风有轩棂月有坛。  
总为才疏能忤俗，兼缘兴尽合休官。  
空山老死知无补，往代兴亡稍欲刊。  
洛下寄书藉黄石，莼鲈终恐愧张翰。  

方回　次韵滕君宾日  
数步朱塘路匪赊，晦翁亭创自端嘉。  
遥闻古屋环修竹，拟汲寒泉荐苦茶。  
万镒黄金何足宝，四枝丹桂有余花。  
诸孙风骨今犹别，师友渊源自一家。  

方回　次韵汪庭芝投赠  
鱼龙仙派古来闻，南渡枢臣七世孙。  
幸不幸间身且隐，玄之玄处道常尊。  
惜閒剩读真书传，入静时思旧户门。  
送往恤孤尚留意，亦防公议恐无恩。  

方回　次韵汪翔甫读予诗稿见寄二首  
我诗蒯侯剑，玉具谢华装。  
老矣三荒径，悠哉一瓣香。  
漫垂船子钓，懒下赵州床。  
忽忆高轩过，仙巾戴华阳。  

方回　次韵汪翔甫读予诗稿见寄二首  
十年兵甲梦，投老卸戎装。  
有药医诗病，无花恼梦香。  
书明萤度几，簟冷竹遮床。  
属与公携酒，蹉跎换岁阳。  

方回　次韵汪翔甫和西城吕全州见过四首  
想见花间路，篮舁草草装。  
叩门驯石喜，入室蠹鱼香。  
蹑石苔粘屐，眠松露滴床。  
焉知人世事，积甲又宜阳。  

方回　次韵汪翔甫和西城吕全州见过四首  
闻道过从地，衣冠异俗装。  
小孙迎劝酒，后院出行香。  
贾客珠量斗，侯家笏满床。  
未如耆旧辈，庞马隐襄阳。  

方回　次韵汪翔甫和西城吕全州见过四首  
五鼎封君食，千金奉使装。  
傥来皆外物，不朽有真香。  
满酌圣贤酒，虚争上下床。  
细思诸葛事，只合卧南阳。  

方回　次韵汪翔甫和西城吕全州见过四首  
骤见累侯印，遄闻趣相装。  
相期终古事，未用暂时香。  
清论玉霏麈，高眠雷撼床。  
前鱼又堪笑，红袖泣龙阳。  

方回　次韵汪以南归途见寄  
身轻更觉马蹄轻，倦听昕堂讲鼓声。  
示病早能效摩诘，赋归真复继渊明。  
食租近郭膏腴足，卜筑依山爽垲成。  
疾寄新诗似怜我，弃田捐宅不聊生。  

方回　次韵汪以南閒居漫吟十首  
恭惟天地心，物物息相禅。  
诗人卜丰年，生意寓雪霰。  
彼但言其消，譬梦幻泡电。  
痴悯狙公赋，忿斥过国战。  
焉知往圣作，视世岂邮传。  
向明赞化育，司牧必南面。  
寸丹对上穹，退以学自练。  
至其出为物，过暍忍不扇。  
吾目故未瞽，此道若有见。  
自养非所养，焉敢事荒燕。  

方回　次韵汪以南閒居漫吟十首  
渴心望古人，无井可不凿。  
但勤驽马驾，定胜屠门嚼。  
长怀谪仙翁，英爽谢冥漠。  
兹山肯神游，曷日旌{旗其换童}落。  
惚恍琴高鱼，飘摇子晋鹤。  
空余泣鬼诗，光燄耿如昨。  
升天人有分，换骨岂无药。  
舐鼎化鸡石，此语君勿噱。  
读书三万卷，太白亦可学。  

方回　次韵汪以南閒居漫吟十首  
采芑采于田，采芹采于水。  
岂弟君子心，作人岂异此。  
神农昔尝药，志在起人死。  
百圣一乐育，亦如尝药然。  
医国得一士，亿万性命悬。  
诡诞王母桃，幻虚太华莲。  
孰为返魂草，足扶天地颠。  
嗟嗟燕昭王，海上求神仙。  
不务长尔国，徒欲长尔年。  

方回　次韵汪以南閒居漫吟十首  
何人不骸骨，龙蚁共一朽。  
圣贤独不死，天若顾之厚。  
太昊初画卦，迄周兴井柳。  
经制斯大备，中坠赖鱼叟。  
立言栋纲常，万古绝夷丑。  
荀扬犹微疵，晚出揭韩斗。  
力御异端侮，圣门俨先后。  
未学能臻兹，身泯誉常有。  

方回　次韵汪以南閒居漫吟十首  
晋季有诗人，忽如古伯夷。  
其人果为谁，请读渊明诗。  
同时颜谢流，望风悉披靡。  
东阡西陌间，黍稷何薿薿。  
烹葵酌浊醪，世味世复美。  
百万呼卢公，枉为寄奴死。  
漫仕心未安，托辞避邮史。  
自挽何谓亡，宇宙与终始。  
眷言尘缨客，试问沧浪水。  

方回　次韵汪以南閒居漫吟十首  
夏葵时丹卉，秋菊培金蕤。  
曷不蓻菽粟，犹足疗调饥。  
曰予心不然，求饱何党之。  
倾日与傲霜，志定节不移。  
怀古睇此物，聊足慰我思。  
不见恩泽侯，崇侈事台池。  
失势一蹉跌，书堂荆棘滋。  
岂复有绯紫，走趋列宾墀。  
小圃异金谷，应无坠楼悲。  

方回　次韵汪以南閒居漫吟十首  
占易用九六，初爻变乾坤。  
时当退且慎，复命归厥根。  
浑天日夜转，中星异旦昏。  
北辰俨不动，帝居华盖尊。  
于人是为心，君子严操存。  
肯受外物汩，澡扰摇精魂。  
皇泽甦旱暵，时雨翻天盆。  
敢不效微力，先后风雷奔。  

方回　次韵汪以南閒居漫吟十首  
九关守虎豹，崇墉方言言。  
馁也自其分，秉耒耕荒原。  
江左瑜盖辈，岂必贤虞翻。  
汤网无厄羽，文治无困麟。  
一物有疾痛，圣王视犹身。  
如何杏坛上，鸣鼓攻门人。  
材有善不善，大匠严选揄。  
所以获麟笔，有秋斯有春。  

方回　次韵汪以南閒居漫吟十首  
鱼龙古仙翁，诸人赖私淑。  
五教绍虞敷，六艺极周郁。  
邦侯绝相知，异君大雅姿。  
胡欲撤皋比，不愿为人师。  
老我羽已铩，栖此鹪鹩枝。  
君当上青云，阿阁巢长离。  

方回　次韵汪以南閒居漫吟十首  
亿劫日月曜，万古河江流。  
惟有人寿短，况不皆白头。  
石火仅微吐，草露已遽收。  
下士惑齐物，祖述逍遥游。  
说梦悔蚁国，悟空惊蜃楼。  
实路我异是，鑽仰师尼丘。  
志学至从心，绝笔于春秋。  
相鲁故匪泰，厄陈初佑忧。  
比彭十不一，聘辙半九州。  
中道叹不行，尝欲乘桴浮。  
颜子夭穷巷，季路戕凶矛。  
是亦各有命，岂伊圣门羞。  
人生敬闻道，寒饥胜王侯。  
修身以俟死，言行无悔尤。  
寄语夜读子，继晷崇膏油。  

方回　次韵汪以南教授美康使君新政因及贱迹四首  
吾州今岁得儒臣，坐镇浮浇力万钧。  
月榭风台寻古迹，烟畦雨陇劳遗民。  
长庚往往诗无敌，子美云云笔有神。  
老懒未遑致三请，低回只欲老垂纶。  

方回　次韵汪以南教授美康使君新政因及贱迹四首  
溃蚁狂澜拔地来，日多事变少人才。  
鼎钟古篆盲谁识，布素轻缣拙易裁。  
夷甫风流空自命，子山词赋有余哀。  
邦侯博雅难酬对，且向筵前覆酒杯。  

方回　次韵汪以南教授美康使君新政因及贱迹四首  
汉廷久已推三杰，鲁国弱难致两生。  
云雨蛟龙真有势，风霜草木易无情。  
小迟玉玺徵黄霸，定许青门老邵平。  
勇据皋比作歌颂，依稀駉駜似难赓。  

方回　次韵汪以南教授美康使君新政因及贱迹四首  
石壁峰前旧泮林，新培槐市绿成阴。  
川流决溃终归海，木德回环会守心。  
夷轨得朋殊未艾，长谣怀感抑何深。  
矧伊色笑逢民则，好续当年躥躥吟。  

方回　次韵王君偕子同来访  
愧子初来坞路赊，曾微酒旨与肴嘉。  
答诗辄便拈拈笔，接话才能供淡茶。  
膝上佳儿如玉雪，山中雪事几风花。  
良畴世世勤菑播，终待明时遇宅家。  

方回　次韵王俊甫山长九日登乌聊二首  
山色初明小雨开，可容无地拓襟怀。  
荒寒试与登临去，奇崛能随感慨来。  
何限诗愁关世故，终凭烂醉了生涯。  
风流二谢犹堪恨，俯首刘郎戏马台。  

方回　次韵王俊甫山长九日登乌聊二首  
江边危阜俯江皋，去马来牛细若毛。  
古道向来元寂寂，俗流何处不滔滔。  
漫拈老笔雕空阔，径命芳樽洗郁陶。  
天地年年有遥落，悲秋端谢楚人骚。  

方回　次韵王起宗勉为高子明绘松岩图  
松下客携琴，岩中人读书。  
声气相应求，妙写人画图。  
洒落真意趣，冷淡閒工夫。  
体中脱不佳，明窗时自娱。  
谁方策龙骧，万里{薾艹换竹}云衢。  
卿自用卿法，未用轻贤愚。  

方回　次韵文蔚约梅上人来访  
惭非限客郑当时，猥荷高人不见遗。  
顿悟可能参佛理，淡交谁是喜僧诗。  
过从未许泥行数，属和多因险韵迟。  
彼此缄滕各收拾，他年开卷两相知。  

方回　次韵吴僧魁一山十绝  
百结袈裟破唐帽，子为何物我为谁。  
敦知各有直钩钓，解出珊瑚海底枝。  

方回　次韵吴僧魁一山十绝  
天河泻水洗心君，瞎眼能观聩亦闻。  
不是唐皇迎佛骨，大颠焉得见韩文。  

方回　次韵吴僧魁一山十绝  
潘江陆海一笑唾，暂借禅衣隐此身。  
坡谷两翁合为一，座间始可着斯人。  

方回　次韵吴僧魁一山十绝  
七十三回生一阳，子年未半升我堂。  
筠溪牧潜即汝是，一系驴橛须耐霜。  

方回　次韵吴僧魁一山十绝  
筠溪四十三岁殀，师弟与兄传夜衣。  
国手棋高更有着，百年政恐疾于飞。  

方回　次韵吴僧魁一山十绝  
已学故学天隐说，多因误剃镜中头。  
戏拈当日颜良案，两足何堪踏两舟。  

方回　次韵吴僧魁一山十绝  
长安应制住红楼，浪惹玄都紫陌愁。  
天目有山无捷径，落花莫放出溪流。  

方回　次韵吴僧魁一山十绝  
隋朝桧下访仙真，五十年前夜榻身。  
至道宫前天目顶，羡公去作卧云人。  

方回　次韵吴僧魁一山十绝  
东南衲子密如云，何限参寥与惠勤。  
泉下欧苏今不作，伽佗只夜乱纷纷。  

方回　次韵吴僧魁一山十绝  
高安僧宝姚圆至，盐水谁其成酱冰。  
莫为猢狲打筋斗，回头不记读书灯。  

方回　次韵鲜于伯几秋怀长句  
逾燕涉漠将十霜，西风满眼榆林黄。  
时逢北客话围场，鞍马意气犹扬扬。  
骆驼红乳蒲萄酒，袒割一醉千百觞。  
君今病店卧南方，掉头不顾尚书郎。  
紫阳山人饿欲死，江湖一壑秋田伤。  
哀歌相和意惨怆，夜视宇宙何茫茫。  

方回　次韵鲜于伯几秋怀古体  
斯人晚始识，浪走天下半。  
既将戟为髯，更用田作面。  
大材异拱把，劲翮谢笼绊。  
去年主糟丘，稍厌盆盎乱。  
忸怩较毫里，踊跃凌汗漫。  
今年灶产蛙，田里足咨怨。  
民穷如受围，合遣老将援。  
医王殊不灵，瘧鬼未即窜。  
卧念为鱼者，厄运孰与逭。  
羸马驻刍秣，稚子且葵苋。  
大似周南留，宁有东平恋。  
或报御史除，摇首亦弗愿。  
点勘篆籀古，掇拾简编断。  
秋雨吟斋灯，夜月邻砧练。  
一醉洗抑郁，岂无爱酒伴。  
蠖屈未可欺，鹏抟讵能算。  

方回　次韵象山书院山长汪德载垂访  
古学非如进士场，渊乎深处海难量。  
善藏未用争饴利，中立悬知异狷狂。  
度远出寒公案在，渐修顿悟话头长。  
公□与我评兹事，一洗人间粉黛妆。  

方回　次韵谢曹之才见赠  
崦嵫苒苒迫斜晖，梦断铭功十二旂。  
邻曲过从穿不借，故乡书问寄当归。  
因穷敢向中途悔，小隐无令始愿违。  
万境皆空心已死，沾泥落絮肯重飞。  

方回　次韵谢董君读予诗稿  
少年客洛走缁尘，自倚诗才敌万人。  
岳耸河奔争气势，霜严月郎借精神。  
镜中颜床惊非昔，笔底工夫苦不新。  
辜负桐江好山水，花开叶落十秋春。  

方回　次韵谢董君读予诗稿  
宇宙茫茫战马尘，中原文献不无人。  
诗裁彩笔天公妒，书拥青灯夜气神。  
簁雨簸风六月冷，磔云裂雾千峰新。  
何当君病早勿药，共倒松阴百瓮春。  

方回　次韵谢洞霄俞仲囦  
卷舒来卷彻初终，物象惟君指呼中。  
夜鹤一声醒閴寂，晚霞千变绘虚空。  
市朝往事惊阳焰，林壑幽居胜阆风。  
如许高流吾未识，半生湖海浪萍蓬。  

方回　次韵谢遁翁吴山长孔昭三首  
笔追古作未云赊，正始遗音到永嘉。  
谏列合骑沙苑马，从臣宜赐壑源茶。  
吟边彭泽先生柳，梦里长安进士花。  
不朽故知非爵位，文章海内旧名家。  

方回　次韵谢遁翁吴山长孔昭三首  
乾淳一老去非赊，里社游谈亦孔嘉。  
仙驭不还缑氏鹤，禅机空说赵州茶。  
神农为我先尝药，迦叶谁今又笑花。  
欲向君侯问端的，流风应谢鲁东家。  

方回　次韵谢遁翁吴山长孔昭三首  
降原陟巘敢嫌赊，风物元从僻处嘉。  
晴日缓行果下马，春山初试雨前茶。  
野桥潇洒泉如雪，石壁巉岩藓自花。  
剩欲移居此中住，便依诗老作邻家。  

方回　次韵谢河内张明府来访  
此老良高谊，能来问故侯。  
人清严濑水，家住沁园州。  
兀坐元无事，閒谈幸少留。  
重逢定何日，归梦在瓜畴。  

方回　次韵谢胡子游学二首  
瞻紫阳山日仰高，此翁暮景亦云劳。  
一爻变卦逢初遁，万古哀心寄续骚。  
倬彼大贤犹蠖屈，矧予小技仅蝉号。  
竹林书在吾能读，不厌千遧更百遭。  

方回　次韵谢胡子游学二首  
泮宫分席佐邦侯，免使诗人讽不求。  
九转定应能点铁，一泓何可着吞舟。  
稍知今是山林晚，独奈吾衰岁月流。  
径欲为君赋招隐，朝簪窃恐未容抽。  

方回　次韵谢黎制干  
寿垂登八十，落笔尚凌云。  
阅世千帆过，观人一鉴分。  
黑知须未梁，红觉貌如醺。  
勿谓先生老，非熊或遇文。  

方回　次韵谢李寅之鄂渚见寄  
龙沙象徼各行役，汉树江云频寄诗。  
政尔一天心不隔，其好两地梦相思。  
投簪得谢今无事，命驾寻盟会有时。  
未爱镜湖矜敕赐，更能宣室对神釐。  

方回　次韵谢李寅之鄂渚见寄  
叩户惊传千里使，开缄快睹七言诗。  
古希年迫公犹健，不仕风高我所思。  
儿大知书聊慰意，家贪食粥亦随时。  
迩来稍喜休兵革，赛社秋场醊祭釐。  

方回　次韵谢吕君见寄二首  
弱冠清修更老成，诗来重　°故人情。  
向曾屡共阿戎语，今乃新闻侯喜声。  
材大君当为杞梓，哭微吾仅比瓶罂。  
平生吟社雕零尽，合许忘年友与盟。  

方回　次韵谢吕君见寄二首  
鄂城未至客湓城，谁识惓惓欲见情。  
端肯寄书凭雁足，遥知求友认莺声。  
论心政愿投胶漆，临路良难渡水罌。  
江海一生今老矣，待来重结岁寒盟。  

方回　次韵谢平心胡祠监见惠生日五首  
晚生何敢跳前贤，夫子宫墙赐及肩。  
忆枉朝车十官宅，喜成邻舍万山巅。  
尚堪湖学生徒齿，恰少汾阳考第年。  
想得囊中有仙诀，形容枯槁但神全。  

方回　次韵谢平心胡祠监见惠生日五首  
五朝遗老冠时贤，家祭犹无掩豆肩。  
文采春花洛阳苑，精神秋隼华峰巅。  
难兄共对三千字，晚境今开九十年。  
富贵朱门百杂碎，先生归卧故庐全。  

方回　次韵谢平心胡祠监见惠生日五首  
势途勇退似差贤，焉用鸿门切盾肩。  
早赐輼輬埋厚夜，宁扶楖栗走荒巅。  
泥龟不羡鹍鹏路，粪菌徒输栝柏年。  
我谓是身如尺璧，深藏短褐庶能全。  

方回　次韵谢平心胡祠监见惠生日五首  
酒可吾中孰圣贤，定开愁眼耸吟肩。  
共怜雪鬓双垂叟，时到花屏万仞巅。  
暂借松阴消永日，敢求药诀觊长年。  
风惊尘愕奔车跌，醒者苍黄醉者全。  

方回　次韵谢平心胡祠监见惠生日五首  
风追电逐角材贤，我独从公息担肩。  
野旷杖藜临绝景，山寒采梠度层巅。  
淡汤煮饭身无病，小秤收租岁有年。  
臭橐腐仓死兵火，何如清节保生全。  

方回　次韵谢王君  
妙年富才藻，亹亹迫渊云。  
逸势波澜阔，神功混沌分。  
百为争细故，一笑付微醺。  
天地江河在，终垂万古文。  

方回　次韵谢魏公辅二首  
之子如天马，终归十二闲。  
相期作名士，不厌坐穷山。  
师席抠趋际，亲庭定省间。  
鹤仙门户冷，今喜一珠还。  

方回　次韵谢魏公辅二首  
男儿初嗜学，如日晓行天。  
意气无余子，诗书有夙缘。  
果能知此道，深欲候吾船。  
梦寐心常在，孤灯可不传。  

方回　次韵谢吴太初  
落笔谁云古意赊，四灵何得擅东嘉。  
跨鸾未所吴刚桂，对鹤频烹魏野茶。  
商略春词犀堕雪，留连夜酌烛生花。  
如君三世工文墨，江左于今有几家。  

方回　次韵谢夏自然见寄四首  
与子俱逢掖，寒瓢共碧流。  
歙今全似鲁，睦亦盛于邹。  
竹屋南溪外，风帆古渡头。  
相寻欠相遇，遄复堕音邮。  

方回　次韵谢夏自然见寄四首  
门人浮小艇，不比旧专城。  
自愧频来往，何烦数送迎。  
病身缘畏饮，去路似贪程。  
别后君诗进，他时定有名。  

方回　次韵谢夏自然见寄四首  
通经闻大道，余事始为诗。  
初或无人识，终须有己知。  
真能深造否，孰谓晚成迟。  
小袖朱弦手，何忧乏子期。  

方回　次韵谢夏自然见寄四首  
士气兼文脉，湮微复几年。  
浅肤专徇俗，高亢类谈禅。  
春动霆声起，云开月体全。  
古人方册在，达者以心传。  

方回　次韵谢徐赞府  
越燠燕寒万里赊，相逢重接话言嘉。  
乘车君不轻予笠，缺酒吾惟啜子菜。  
斯立官衔清似水，叔原乐府丽于花。  
内交傥许如元白，各赋春深二十家。  

方回　次韵谢严养晦酒边说易  
四正为奇偶四隅，旧窥七七古河图。  
易虽未画元知有，极果何形孰识无。  
方寸天开通造化，半生夜坐下工夫。  
老衰多学精专少，病体抠趋但要扶。  

方回　次韵谢余知郡和予识山会饮韵  
衣冠奇古旧儒风，湖海襟期臭味同。  
七字不妨容我和，一樽酒欠与君中。  
春光是处饶生意，山色何曾碍太穿。  
九叠云屏三笑路，何当偕访虎溪翁。  

方回　次韵谢俞山长见赠  
年衰才尽懒挥毫，定有移文责鲁皋。  
学到紫阳今欲绝，诗如清老子能高。  
栖迟矮屋官犹冷，傲睨芳樽气自豪。  
试遣俚音辱聪听，未应堪比郁轮袍。  

方回　次韵谢喻岩叟  
妙年璧水播英辞，半世闻声鬓未丝。  
赐姓远从梁武日，家风复见喻凫诗。  
九霄空阔飞胜势，万卷纵横讲授师。  
重到庐山亦何喜，喜君知我我君知。  

方回　次韵谢喻岩叟读予近作二首  
观君于势利，如箒扫丝窠。  
阅世云翻雨，持心济贯河。  
端居冠必整，閒赋砚频磨。  
我岂无新作，何堪对雅歌。  

方回　次韵谢喻岩叟读予近作二首  
鬓须全是雪，政坐癖於诗。  
老不谋丹穴，贫犹泥墨池。  
今年逢旅卦，何日赋归辞。  
得句求君廖，时容诣讲帷。  

方回　次韵谢周兄见访  
弱壮之间几辈流，不凡已与老成侔。  
笔端可挽千钧弩，胸次如登百尺楼。  
良木政须资长养，芳兰未厌□□□。  
□□衰晚不闻道，幸早专心似奕秋。  

方回　次韵休宁程君圉来访君先公伯祥，秋崖先生之至交也。乙卯冬同饮于  
秋崖劲笔敌黄陈，贽卷当年许望尘。  
十载江湖春雁断，万山烟雨石羊新。  
余生敢忘尊前话，先正曾同席上宾。  
今日相逢两家子，可无努力继前人。  

方回　次韵徐容斋赠丘通甫  
绝如山谷赠初君，奇绝新诗妙绝文。  
斥逐三彭精异术，破除二竖奏元勋。  
千茎白雪难重少，一匕玄霜幸见分。  
可惜向来缺参请，按摩搬运漫辛勤。  

方回　次韵徐赞府蜚英八首  
长官行县课农书，耕叟治田贾趁虚。  
上到岭头望应喜，人烟今密旧时疏。  

方回　次韵徐赞府蜚英八首  
高低田水入溪流，溪岸閒横野渡舟。  
麦饭家家甑中有，永无犊佩起山头。  

方回　次韵徐赞府蜚英八首  
树形万怪石千奇，我亦曾行亦有诗。  
焉得一官如长吏，出郊长是看山时。  

方回　次韵徐赞府蜚英八首  
悬崖复岭间冈坡，如此天边远碧何。  
谁道此中曾得句，道傍老树阅人多。  

方回　次韵徐赞府蜚英八首  
骑入州城出县城，不须人送不须迎。  
连峰峻岭崎岖极，政自胸中掌样平。  

方回　次韵徐赞府蜚英八首  
摩拊惸嫠达下情，领州作县总书生。  
清诗要自清心出，比自新安水更清。  

方回　次韵徐赞府蜚英八首  
屏除呵殿少人知，随马囊诗更有谁。  
五百不来村落静，自然生齿似螽斯。  

方回　次韵徐赞府蜚英八首  
老农持底报君公，十日甘霖五日风。  
夜静山中看天象，福星偏许照江东。  

方回　次韵徐子英读予所抄赵章泉诗  
陈隋余习尚尘飞，可乏诗坛白羽挥。  
凡物晚成华者实，如吾素论是耶非。  
三生不堕扬州梦，一笑应知佛祖机。  
苦不若人亦余事，真源向上更深微。  

方回　次韵徐子英江楼二首  
虚器浮名蜃结楼，潮痕才落水添舟。  
医工药不关生死，詹尹蓍宁究咎休。  
华盖天临批凤诰，长杨日侍射熊侯。  
是人有命皆能致，终许难凭智力求。  

次韵徐子英江楼二首  
娱老曾微燕子楼，谋生又欠木奴洲。  
不无造物司行止，岂与齐民系戚休。  
幸际乾龙亨庶物，故希晋马锡康侯。  
妙龄今日如公等，声气方当叶应求。  

方回　次韵许大初见赠二首  
相逢未觉道途难，把酒论诗数夕间。  
磊落胸襟开古谊，从容色笑借和颜。  
长年役役鱼千里，末俗悠悠虎九关。  
赖是同乡复同味，一寒如此遽春还。  

方回　次韵许大初见赠二首  
风灯雪屋话艰难，各喜诗成咳唾间。  
早幸渊骞同阙里，终当园季隐商山。  
草玄执戟空投阁，枕曲参军善闭关。  
只恐傍人足嘲讶，如泥烂醉不知还。  

方回　次韵许瑞石送邵容斋见寄  
款段余生谢伏波，咏归心事竟云何。  
藕花又趁榴花发，诗债仍兼酒债多。  
击壤先生黄色论，卖薪老子翠微歌。  
吾侪胸次元相似，谁道金章胜钓蓑。  

方回　次韵雪后  
檐澌余滴溅风櫺，三日晴犹剩半庭。  
足使蝗蝻俱屏迹，未妨莺燕尚潜形。  
调盐冻字难为墨，透瓦炊烟渐放青。  
共笑爱梅痴老子，夜深温水换铜瓶。  

方回　次韵阎学士靖轩赠受益山居二首  
十里方诸影绿鬟，空蒙潋滟一窗间。  
天河不洗读书眼，未可同君上此山。  

方回　次韵阎学士靖轩赠受益山居二首  
八月涛江五月湖，画图一见粟生肤。  
君家奄有两奇观，更觉天真胜画图。  

方回　次韵俞好问庆予七十  
固穷早类从心孔，懒读今如便腹边。  
时制堪惊小戴记，初筵敢拟卫公篇。  
云何此老偏令寿，其或斯文遂有传。  
见一庵前碧溪在，花瓢归饮许仙泉。  

方回　次韵俞如问旅思送之游松江  
芰制荷纫未絮衣，溪船信宿自堪归。  
倚门尚尔嗟行役，抱瓮元来久息机。  
江阔天遥鸿雁断，日斜岁暮稻梁稀。  
芋炉有地煨风雪，骨肉团栾夜共围。  

方回　次韵元煇中秋雨  
良辰合与一樽酬，有酒无朋也自愁。  
万事只堪花老眼，一年又过雨中秋。  
鸣砧处处凄邻巷，击檄相望起戍楼。  
更着乱蛩环独榻，平生天地付神游。  

方回　次韵元煇昨游  
藕花茭叶忽明眼，此地聊乘解愠风。  
无酒尚堪翻作有，苍颜终不变为红。  
虚声浪漫盈天下，急景奔腾过日中。  
万事可容着心力，迩来诗句亦匆匆。  

方回　次韵袁提学题皇甫真人清虚庵二首  
清地虚天渺何许，芒鞋未往意先飞。  
山中叱石初平隐，月下吹笙子晋归。  
不死真人千劫在，无垠浊世一尘微。  
何当日燕丹池水，长共寒猿啸月霏。  

方回　次韵袁提学题皇甫真人清虚庵二首  
犹忆清虚下云汉，转头劫堑已灰飞。  
三山恍惚惊鳌动，千岁凄凉望鹤归。  
风度羡君仙骨莹，年华迫我世缘微。  
岂无道侣歌招隐，许脱红尘卧碧霏。  

方回　次韵赠仇二近  
如池之酒如林肉，不与寒士作厦屋。  
马畜弥山金满堂，此但可以骇愚俗。  
得时引类上云霄，失势举族填沟渎。  
曾不若仇翁方叟两穷交，相与坦荡忘边幅。  
知我无钱借书令我典，至今市井小儿相指目。  
嗟今之人我未识，可鲁阳虎宋华督。  
屈心抑志谅未能，及物济人非不欲。  
古人胸次一相知，刘文叔忘其腹，  
严子陵忘其足。后之君子若自求福，  
考槃遁肥远匪辱。檀道济号为万里之长城，  
何似陶元亮醉卧一篱菊。危途所至太行坂，  
深坑莫测沃焦谷。我将归老紫阳山，  
尚恐乌大夫之马币聘温生洛之南，聘石生洛之北。  

方回　次韵赠道士汪庭芝二首  
鸤鸠不遇岂非天，斗谷于菟亦偶全。  
中野履霜宁怨命，通宵煮石且随缘。  
此身幸是无还有，所学当令后胜前。  
肯复杏坛闻木铎，可能蓬岛问风船。  

方回　次韵赠道士汪庭芝二首  
七叶衣冠尺五天，赤眉兵起竟谁全。  
备尝庶孽流离□，□会仙直接引缘。  
身世万端艰苦后，家门十载变更前。  
操持正要看帆柂，勿便夸为到岸船。  

方回　次韵赠上饶郑圣予沂  
郑里茶山乃诗祖，继之章涧两泉吟。  
端能捷疾追芳躅，当复幽冥入苦心。  
力到光前还绝后，事殊思古定伤今。  
儿啼可止有新样，黄叶元来不是金。  

方回　次韵赠吴羽士月湖大椿  
万事平生大道杯，恍然曾过望乡台。  
荣华外物毛端细，飘忽阳神顶上回。  
罗殿堪思蛮峤瘴，郁仪永谢劫池灰。  
何□乞我刀圭剂，同见蟠桃几度开。  

方回　次韵赠赵岂卿吟啸公之孙乃父亦能诗  
大门祖父昔闻声，交臂差池恨晚生。  
欲与万山修郡志，谁能三世擅诗名。  
故知龙颔无鱼目，更觉松心异舜英。  
字稳句圆经几炼，定应九转已丹成。  

方回　次韵张耕道喜雨见怀兼呈赵宾昫  
疲氓多菜色，去守乏棠阴。  
属虑千峰旱，俄闻六月霖。  
面滩船欲涩，茗务井还深。  
香润回瓜圃，声酣起蔗林。  
炎官初恣肆，道暍稍侵寻。  
畏日方焦野，油云忽冒岑。  
此凉甦万病，厥价倍千金。  
解郡虽逾岁，留家尚至今。  
田登欣火贱，屋老惧书淋。  
遥念儿衣醭，兼虞妇灶沈。  
凄清传古调，忧闷豁烦襟。  
拭汗紕練帨，搔头断玉簪。  
却思穿石罅，共坐听泉音。  
韭脆鲜鳞缕，梅芳煮醖斟。  
一江同照影，两地隔论心。  
疑雪佳公子，输君日对吟。  

方回　次韵张鹏飞三绝  
舐犊区区笑老牛，阿瞒焉恤一杨彪。  
英雄误理大床话，卖药惟应学伯休。  

方回　次韵张鹏飞三绝  
酒箴酒颂日夜读，后喜伯伦前子云。  
浪说平生三万卷，一言无用总虚文。  

方回　次韵张鹏飞三绝  
雪天人品最高者，蓑笠江干一钓竿。  
才有侍儿焉识此，党晖陶谷总酸寒。  

方回　次韵张师道庆予七十  
斋沐披来卷，焚香道主臣。  
误蒙玉堂老，垂顾草庐人。  
帝所闻韶奏，朝廷掌制纶。  
属请长孺告，肯逐子云贫。  
公伫登翘馆，吾惟钓富春。  
骨将埋冢墓，心敢望陶钧。  
百岁倒七指，万形归一尘。  
庄生真浪语，岂有八千椿。  

方回　次韵张文焕慵庵万山堂即事二首  
张侯诗思涌如泉，吟榻横陈翠麓巅。  
十雨五风今乐国，千村万落几人烟。  
赏心眺览知何算，转首音尘竟弗传。  
句勒口碑天共远，不虚佳月佐觥船。  

方回　次韵张文焕慵庵万山堂即事二首  
新晴钟鼓暮楼台，人与清空两不埃。  
日已顿无宣子畏，云应全为退之开。  
夜凉河汉牛初渡，秋爽关山雁欲来。  
好向丰年作张主，未须松鼎煮丹胎。  

方回　次韵张慵庵观予奕棋  
与牧豬奴可不同，嗟予老矣尚心童。  
戏拈玉子鸣飞雹，良喜青裾驻织葱。  
浪设机关何所益，仅存边角未为雄。  
小鬟有着能相恕，冷被傍人笑此翁。  

方回　次韵张慵庵立秋有怀  
西风一叶未为稠，积雨寒添客思秋。  
试以物情观燕垒。可无心事寄菟裘。  
砚何堪办三钱水，竹岂能逾十稔楼。  
真是先生有归兴，不应如我雪盈头。  

方回　次韵张慵庵言别就送  
屡陪幽话探玄关，虚往无何已实还。  
远眺每穷千里外，佳吟时见一联间。  
致身霄汉名方起，回首林泉意欲閒。  
闻说姑溪卜新筑，会须容访郭青山。  

方回　次韵张中白元日  
瓣香清晓肃冠绅，户外遥山展翠颦。  
瘦影自怜耽醉叟，欢声何限喜晴人。  
匆匆节序梅花老，袞袞尘埃世事新。  
自有天来至今日，不知芳草几番春。  

方回　次韵张仲实读予近稿  
平生穷到骨，不受世人怜。  
肠倒三江洗，诗凭万口镌。  
旂常无可纪，衣钵尚堪传。  
今日如斯者，输君独妙年。  

方回　次韵张仲实见赠  
久縻官务费爬梳，一旦投閒得自如。  
紫绶金章已高阁，青鞋布袜是安车。  
漫郎心事诗能说，散圣禅流发未除。  
物我重轻中了了，可能秤象待苍舒。  

方回　次韵张仲实岁晚  
老穷胜夭达，敢惜岁时迁。  
食玉多忧死，披簑且醉眠。  
西湖非昔者，南雪尚春前。  
稍足陶瓶粟，诸公不用怜。  

方回　次韵赵宾暘见寄长句  
百忧攻心成白首，不少自宽死已久。  
我初作郡犹未贫，□□比□□□□。  

方回　次韵赵达夫过访  
无限溪山画不如，特寻花竹到贫居。  
相迎具茗凉堂上，独肯冲泥苦雨余。  
伐病政思翻素问，论诗徒觉过黄初。  
脱然百脉俱甦醒，药饵登已可疏。  

方回　次韵赵达夫问疾  
烦君遣信问何如，霖雨无人叩陋居。  
孰信着绵当夏半，自惊伏枕已旬余。  
百年未办书传后，一壑犹欣服返初。  
处约得衰更多病，从今誓与酒杯疏。  

方回　次韵赵朴翁赴衍圣公峄山书之招  
邹鲁相望击柝间，亦颜谁许独晞颜。  
同源泗水别溯水，接壤峄山连泰山。  
万山元勋辟杨墨，一时浮论主雍环。  
七篇事业君能讲，男子临岐泪肯潸。  

方回　次韵赵云中饮呈孟君复二首  
旧业田荒百顷莱，眉头长与醉怀开。  
春愁忍共金钗诀，夜禁偏嫌玉漏催。  
聚散有情都是梦，古今无物不成灰。  
何时再觅狭邪路，白骨谁非塌井苔。  

方回　次韵赵云中饮呈孟君复二首  
可遨昆阆步瀛莱，只爱鑽腮笑靥开。  
暮雨朝云元易散，昏钟晓鼓故相催。  
身如病鹤犹遗骨，心似焦桐亦未灰。  
纵使吾曹不排闼，不应门阈上苍苔。  

方回　次韵芝田上人子虚二首  
年长山僧五十秋，每携诗卷过吾楼。  
老衰英妙心相似，灵隐亭前水不流。  

方回　次韵芝田上人子虚二首  
为问葛藤禅律论，口箝舌结更无言。  
何如了办眼前事，且说诗家不二门。  

方回　次韵志归十首  
远望舒长啸，幽踚发永叹。  
能诗今不少，得句古云难。  
涉世颠毛白，希贤寸腑丹。  
他乡仍故国，何处可求安。  

方回　次韵志归十首  
老不任时栋，穷犹宅士乡。  
端能甘澹泊，未觉厌荒凉。  
古井深泉冷，閒庭异草香。  
田翁来问字，略为说偏傍。  

方回　次韵志归十首  
痴与狂皆有，贫兼病亦应。  
屡尝三斗醋，不梦一条冰。  
买药凭船贾，分茶谢家僧。  
短衣射猛虎，老矣竟无能。  

方回　次韵志归十首  
还家五月初，倏忽又旬余。  
凉剂医羸马，尘编磔蠹鱼。  
小迟延客饮，作急报儿书。  
歙睦频来往，何时永定居。  

方回　次韵志归十首  
添竹复添花，清阴一倍加。  
病身思灼艾，暑节近浮瓜。  
晚景今如许，初心岂有他。  
甘贫仍守拙，肯羡五侯家。  

方回　次韵志归十首  
解语莺能巧，交飞蝶许狂。  
苔纹深碧毯，榴靥竞红妆。  
粗已成幽圃，犹当筑小堂。  
未妨无暑药，熟水紫苏香。  

方回　次韵志归十首  
楸局堪谁对，铜壶拟共投。  
高轩能坐致，浊酒岂难谋。  
林鸟供歌吹，园蔬当馔羞。  
谓无忧不可，聊以此消忧。  

方回　次韵志归十首  
谯国资深入，彭门纳晚成。  
至今为癖习，自幼有常程。  
朽老宁孤瘦，飞扬勿剽轻。  
悬知千载士，肯竞一时名。  

方回　次韵志归十首  
书盍多多读，诗须细细评。  
后生才染指，半道遽寒盟。  
直取珊瑚出，宁争熠燿明。  
伯牙弦已绝，举世喜筝声。  

方回　次韵志归十首  
近城一耕叟，仅有使牛能。  
人似愚偏寿，家由俭故兴。  
不知求仕宦，未省结交朋。  
笑我儒冠误，今如退院僧。  

方回　次张鹏飞解官旧韵  
聚敛臣应愧直臣，暂閒身似胜官身。  
险夷异路良难测，进退忘怀直任真。  
万国山河封域广，九天日月照临新。  
乌台凤沼登耆旧，屈指如公几正人。  

方回　村女  
青荷叶伞茜裙红，随母归宁省外翁。  
莫笑梳装未京样，兵余犹见太平风。  

方回　村咱有呼予老朝奉者  
真公真相自难诬，非相非公亦好谀。  
谁忽谓予老朝奉，心知不是赝称呼。  

方回　存心具饮  
朝雨复暮雨，暑气日已微。  
凉轩水□爽，幽坐延秋晖。  
孤抱无一惬，前事有百非。  
可读书本少，能言士尤稀。  
积倦蠹帙翻。久辍犀柄挥。  
吾儿忽具饮，山茹姜葖肥。  
青慈古茗器，十觞联若飞。  
此生老且死，所幸岁不饥。  
似闻吴中潦，米价良足唏。  
东游岂不快，何如且言归。  
一醉未易得，家贫今典衣。  
典衣亦常事，冥心甘息机。  

方回　大北早行  
重雾须髯湿，深林草树香。  
山中人未起，马上晓偏凉。  
晴屋悬新麦，寒田莳晚身。  
近来兵事息，烟火渐微茫。  

方回　大风寒微晴  
穷旅宽愁思，严寒作淡晴。  
终须开日色，何可欠风声。  
地白犹含冻，天青渐放明。  
吴门稍和暖，应有故人迎。  

方回　大浪滩步至东馆  
瞬息阅一纪，作郡初此来。  
小城虽寂寞，尚复具舆台。  
患难偶未死，覂乏良可咍。  
夜泊大浪滩，沽酒登崔嵬。  
随我别无物，但有双破鞋。  
破鞋足徒步，何必车中栖。  
质明日尚凉，行行高峰西。  
秋暑草不露，脚胫黏灰埃。  
破屋一小憩，老妪若见哀。  
万事岂可测，熙怡付刘谐。  

方回　大雪泊平望买酒戏书  
天若不产绵，世多冻死民。  
世若不酿酒，亦复愁杀人。  
冻面无人色，泊舟下塘侧。  
绵衣既云薄，酒亦何可得。  
妙绝少陵句，舟重欲无闻。  
袖手复缩脚，意张思一醺。  
试一问篙工，酒自此间有。  
奈何泥滑滑，寸步未易取。  
不恨衣绵少，但愁无酒钱。  
能将钱致酒，即似衣添绵。  
忍冻至于此，犹喜肆嘲弄。  
此雪遂大作，不冻复谁冻。  

方回　大雪出三桥寓桥  
冻雀愁鸢噤不哗，漫天浩瀚逐风斜。  
映楼横过三千丈，接屋平铺十万家。  
静夜有窗皆贮月，寒空无树不开花。  
诗成欲捻冰须断，聊举深杯答岁华。  

方回　大雪约程以忠不至次日以诗问之  
御寒时著火文武，等醉岂拘杯圣贤。  
土润春应萌有日，尘清野更洁於天。  
谁呵冻笔诗能画，独上高岗意欲仙。  
剩有篱根未消处，试裒枯簊取茶煎。  

方回　大衍易吟四十首  
卦下观一彖，卦中求六爻。  
今人仅知此，着眼未为高。  

方回　大衍易吟四十首  
太极元无极，先天异后天。  
今人不识此，读易岂其然。  

方回　大衍易吟四十首  
谓今三画卦，不自偶奇生。  
便指三为八，徒功口舌争。  

方回　大衍易吟四十首  
乾坤用九六，义例析为三。  
朱子申欧说，开编请细探。  

方回　大衍易吟四十首  
阳爻极六位，进退贵因时。  
德则何忧亢，神而不可知。  

方回　大衍易吟四十首  
六阴升已极，坤下战乎乾。  
建亥阳生处，居然复卦前。  

方回　大衍易吟四十首  
用九不为首，阳画位屯初。  
百八十五变，刚爻可舍诸。  

方回　大衍易吟四十首  
十年女乃字，守节以胜情。  
凡诸卦用六，观兹利永贞。  

方回　大衍易吟四十首  
屯初康险难，蒙上觉昏童。  
开辟乾坤后，君师大有功。  

方回　大衍易吟四十首  
德盛时逢险，乾刚坎在前。  
谚云姑少待，乐饮岂徒然。  

方回　大衍易吟四十首  
讼吉观西伯，师中验太公。  
得人师不战，反已讼无终。  

方回　大衍易吟四十首  
小畜过无坎，胡为以雨云。  
互观藏兑泽，止水亦兴云。  

方回　大衍易吟四十首  
履若蹈虎尾，五刚亨厥躬。  
乾三独柔变，是以哸人凶。  

方回　大衍易吟四十首  
盛夏靡草死，岁寒松柏贞。  
泰须防陂复，否有大人亨。  

方回　大衍易吟四十首  
大有同人盛，离柔寓戒辞。  
无威斯近弱，不广即为私。  

方回　大衍易吟四十首  
谦卑六位得，豫乐四爻非。  
庄敬与安肆，冥冥祸福几。  

方回　大衍易吟四十首  
泰变即为蛊，否变仅为随。  
元佑绍圣事，至今心骨悲。  

方回　大衍易吟四十首  
俯下知临吉，其如仰观何。  
相孚不待荐，一盥已为多。  

方回　大衍易吟四十首  
离明用狱四，噬嗑贲旅丰。  
中孚夹离卦，两画玩虚中。  

方回　大衍易吟四十首  
剥三与复四，皆处五阴中。  
自拔弃其类，吾推道是从。  

方回　大衍易吟四十首  
仁道成已极，体元乾长人。  
独休不远复，当且学回仁。  

方回　大衍易吟四十首  
午月至子复，书云七日来。  
六日七分说，观天何隘哉。  

方回　大衍易吟四十首  
无妄均所与，大畜患不多。  
性岂无知者，心如未尽何。  

方回　大衍易吟四十首  
艮上戒舌驷，震初羞指鼋。  
细观颐内外，口是祸之门。  

方回　大衍易吟四十首  
大过本末弱，厄运逢瞒奴。  
文举有死耳，渊明其归乎。  

方回　大衍易吟四十首  
习坎德天险，重离文日新。  
明内始照外，亨心方发身。  

方回　大衍易吟四十首  
咸取男下女，恒言妇事夫。  
始感终当□，君臣其谨诸。  

方回　大衍易吟四十首  
姤阴进不已，吾遁其奚言。  
阳壮过于泰，口虞羝触藩。  

方回　大衍易吟四十首  
夜暗勿遽戚，昼光无疾行。  
自昭惟进德，用晦岂伤明。  

方回　大衍易吟四十首  
一女卦反对，不同而后同。  
始知天下事，苟合最为凶。  

方回　大衍易吟四十首  
在险惟反己，出险即及人。  
让夷急病者，蹇解二忠臣。  

方回　大衍易吟四十首  
损其不善者，惟善则益之。  
自然获天佑，可受十朋龟。  

方回　大衍易吟四十首  
五王复唐祚，不杀武三思。  
苋陆察爻义，惜哉张柬之。  

方回　大衍易吟四十首  
六籍火未熄，龙兴芒磝云。  
呼韩朝渭上，已纳王政君。  

方回　大衍易吟四十首  
原筮而后比，无疑方可升。  
不食匪井患，有言奚困亨。  

方回　大衍易吟四十首  
震动对艮止，革故继鼎新。  
饮啐随时义，天机信屈伸。  

方回　大衍易吟四十首  
屡厄未济旅，难逢既济丰。  
巽谦能自降，蹇困讵为穷。  

方回　大衍易吟四十首  
易乃一量秤，铢铢分重轻。  
百千亿万事，义理是权衡。  

方回　大衍易吟四十首  
全卦定凶吉，逐爻殊否臧。  
顷刻有变易，纵横无典常。  

方回　大衍易吟四十首  
凶人凶其吉，吉人吉其凶。  
曳轮能自信，揲策勿求通。  

方回　代次韵闻砧  
谁家秋夜捣衣声，遥忆良人在戍营。  
野宿貔貅天一角，树移乌鹊月三更。  
怨怀想像闺中切，逸韵悠扬枕上清。  
砧杵催成岁迟暮，换时亦觉壮心惊。  

方回　戴帅初赋道人萧了空坐逝出神事借韵  
漆园老子蝶魂飞，缑氏仙人鹤驭归。  
往事何凭烟漠漠，余生几度雪霏霏。  
早容身厕三千列，偶许年过七十稀。  
籍湜叛韩吾岂敢，平生不惯食言肥。  

方回　丹青歌赠王春阳用其神丹歌韵  
世上若无钟子期，破琴勿为俗子嗤。  
人间亦有王昭君，奈何众女嫉蛾眉。  
我粗能诗子能画，笔力岂不山可移。  
希声绝色识者少，妾妇嗃嗃仍嘻嘻。  
宣和画史我尝读，山水王诜并郭熙。  
儋州秃翁早题品，元佑文章众首推。  
坡诗一句不收拾，熙丰孽党遗群儿。  
大坡小坡俱写竹，黜不登载无一枝。  
河东颛征领节度，贼贵时实筹兵帷。  
谓此昏椓亦善画，缪取人主玉色怡。  
画之是非且不辨，国势竟随阉宦痿。  
花光墨梅方盛行，乃坐山谷屏斥为。  
简斋五诗动万乘，此等佳作亦弃之。  
五日十日一水石，王宰见赏杜拾遗。  
如许名手无其名，可谓世衰人才衰。  
简不肯破菜不泼，朝士闳籍涂粉脂。  
青城北辕五马渡，正邪稍稍分荼饴。  
万事尽如画谱意，焉得炎正不中微。  
雪苏黄冤尚伊洛，始觉七政齐衡玑。  
锦囊玉轴锁御府，径与宗祏同灰飞。  
米元章史论稍公，遗物太仓存一稊。  
子能画，亦能诗。  
众人不识不必疑，相逢但当醉如泥。  

方回　丹阳道中大雪  
轻船摇兀涕垂颐，我见人船更谓奇。  
琐细穿篷仍急舞，迷漫渡水故斜吹。  
孤村茅屋炊烟绝，匹马毡衫冻仆随。  
此是老夫有声画，丹阳道上雪天诗。  

方回　丹阳苦寒再赋  
冻雪犹凝滞，阴风欲怒号。  
树梢栖鸟堕，船底积冰胶。  
孰匪焦先室，谁能范叔袍。  
竟无沾醉策，足与苦寒鏖。  

方回　淡竹岭农家  
茅坞石巉岩，无云亦有岚。  
纸材槌稚竹。泉笕穴枯杉。  
跣足何曾袜，趙肩或不衫。  
邻家石茶磨，妇借自能担。  

方回　道山座主先生平章吕公挽歌辞五首  
一门真将相，天地间生之。  
表海太公望，封王郭子仪。  
□□堪袭阃，跨灶早持麾。  
福寿完终始，人□□□□。  

方回　道山座主先生平章吕公挽歌辞五首  
乃公同此老，两柱共擎天。  
初作二千石，才生十九年。  
汉阳□最大，岭外帅何缘。  
极恨湖滨相，奸臣喜弄权。  

方回　道山座主先生平章吕公挽歌辞五首  
□公三十岁，死守汉阳城。  
焉得江陵阃，能支鄂渚兵。  
椿庭才不起，槐府已无情。  
最恨木绵鬼，乾坤一掷轻。  

方回　道山座主先生平章吕公挽歌辞五首  
昔仆叨名第，繄谁极作成。  
首捐登仕诰，误掇别闱□。  
□□人皆喜，权臣独不平。  
可怜身欲死，无以报平生。  

方回　道山座主先生平章吕公挽歌辞五首  
大别登秋兴，南楼望战尘。  
兴亡元有数，生死不无神。  
将相名千古，儿孙近百人。  
生灵活亿万，报岂止公身。  

方回　得存心书诉贫  
务得终多惧，图全敢叹穷。  
懒能争口腹，差觉负儿童。  
客久丛咨怨，年衰绝变通。  
云台少冯衍，未必尽人雄。  

方回　得老  
方腴前臑与同甘，茄瓠朝朝满菜篮。  
万马昔从行漠北，一蓑今得老江南。  
将军夜度弹筝峡，处士秋栖挂篰岩。  
予夺喜嗔两堪笑，暮三何必胜朝三。  

方回　登高临大江  
客思忽不乐，登高临大江。  
风湍睇遥席，云岫思幽窗。  
淮蒌昔未茁，庐瀑今已淙。  
我本休官人，曷为栖是邦。  
中肠有所思，所思渺天末。  
戎徼融古雪，波浪日以阔。  
西从巴硖下，南与洞庭合。  
身无黄鹄翅，九疑不可越。  
宿负子钱急，岁收南亩稀。  
儿女望我还，岂不歌式微。  
仿佛汉阳树，突兀吴王矶。  
佳音或跫然，未忍轻言归。  
邻墙善蓍翁，盍往决咎吉。  
鬼神素所昧，忠信讵云忒。  
聚粮别里门，业已掉臂出。  
小俟麦风凉，马蹄患不疾。  

方回　登上竺兴福寺新阁五首  
狮子峰高侧见巅，怒飞危欲堕檐前。  
千松万竹阑干畔，瘦骨秋寒似雪天。  

方回　登上竺兴福寺新阁五首  
面面峰峦杰阁新，好山借我倚栏身。  
商量壁记留名易，未是题诗第一人。  

方回　登上竺兴福寺新阁五首  
跳过西湖万万重，半天蓬鬓洗松风。  
自惭不得留终日，又向船中入市中。  

方回　登上竺兴福寺新阁五首  
乳窦峰前路不穷，穿林逾岭浙江通。  
紫阳山雨钓台月，消得潮头几信风。  

方回　登上竺兴福寺新阁五首  
燕蛰蜂{外广内音}菊始开，秋凉入骨病堆貀。  
吟僧欲约山中宿，后夜须携絮被来。  

方回　登屋东山作  
我生篾拘束，萍梗堕游宦。  
迟暮齿发落，归来岁已晏。  
□□一纪前，罢官避谗讪。  
故人为买地，诛茅偃岩涧。  
忍饥苦不坚，浪出蹈忧患。  
缪遭千骑拥，云贵阅万甲擐。  
亦尝排九阊，稍纳小臣谏。  
途穷事已去，运尽泪空潸。  
狼虎瓷吞噬，鬼蜮肆亵嫚。  
岂料全性命，复此莳葵苋。  
坏屋如敝衣，随意补破绽。  
北檐者马槽，南墙葺羊栈。  
东山一何高，癖习喜登{左间右见}。  
荒蹊乏耘丁，褰裳现{俊亻换骨}骭。  
百谷锁密雾，秋阳和除铲。  
聚落草树分，耕畲冈陂间。  
凄其寒事迫，天意欲过雁。  
蕴隆兹可虑，旨蓄焉所办。  
曰予本窭士，枯淡少小惯。  
但恐涸辙鱼，生望绝罩汕。  
赀用傥粗给，终老寄衰慢。  
不然弃去之，七泽钓葭{上艹下乱}。  
蛟龙无定宅，麒麟不受豢。  
眯目埃堁儿，孰能判真赝。  

方回　登秀山至半而还有怀宾昫  
拥书终日汗如浆，试上崔嵬觅晚凉。  
忽喜孤烟支拄杖，偶逢平石寘绳床。  
十年世事头须白，六月江城草树苍。  
莫尽山颠且山半，待携诗友共清觞。  

方回　典秀山宅半  
半宅分僚友，门开别向西。  
送书人未识，归舍犬犹疑。  
老喜吟窝窄，廉从典价低。  
余山兼剩沼，亦足杖吾藜。  

方回　店绐叹  
均为横目民，贤否天壤异。  
苟怀长者心，必徇君子义。  
道途分两岐，书木立标识。  
行人免颠迷，岂不亦一惠。  
大泽陷项王，亡楚固天意。  
奈何效田父，动以绐为智。  
军旅比骚动，所至迟迁避。  
有屋空无人，有人门亦闭。  
隔篱缪云云，前有佳店肆。  
荒榛狼虎间，日暮竟无诣。  
嘻其孰使然，险薄乃至是。  
试尝评往册，匪敢立怪议。  
友或失之初，绝交宜早计。  
临危乃卖之，吾终罪郦寄。  
呜呼今之人，此辈殆满世。  

方回　丁亥生日纪事五首  
千世谋生百念捐，穷空肯复受人怜。  
九还未悟长生诀，七袠初开本命年。  
寡欲自来甘淡薄，忘机时或放狂颠。  
归舟已办赍粮绝，犹欲经营买鹤钱。  

方回　丁亥生日纪事五首  
山路访僧规已定，晓楼闻雨事还非。  
今年生日无人识，几度儿曹望我归。  
清茗半瓯浮雪乳，古香一剂炷烟霏。  
割牲酾酒贫难办，只待天晴浣虱衣。  

方回　丁亥生日纪事五首  
我生之日忆我父，痛甚少游眠古藤。  
忍见金汤今堕甑，劣容诗礼尚传灯。  
策名作郡了无益。罔利肥家终不能。  
决定归欤守先墓，种瓜聊得似东陵。  

方回　丁亥生日纪事五首  
先君俊誉早飚驰，晚落蛮陬祸事奇。  
六十年前生子日，三千里外忆亲时。  
霍光擅汉人皆恐，侯景归梁国欲危。  
埋骨瘴烟抱冤愤，蓬莱水浅定前知。  

方回　丁亥生日纪事五首  
杯酒谁欤可共挥，残年心事转多违。  
颇闻铜柱征蛮急，孰念葵丘遏籴非。  
典质衣裳今已尽，留连舟楫可无归。  
故园堪共吾儿灌，政恐淫霖岁亦饥。  

方回　丁亥十一月初八日南至二首  
閒客何庸早起忙，高眠懒复问云祥。  
宦情不作葭灰动，吟笔宁争绣线长。  
逆旅四年逢此节，徒行六间日吾乡。  
冲风踏雪须归去，荠菜肥甜白酒香。  

方回　丁亥十一月初八日南至二首  
涉险骑危一纪强，四惊阳复寓钱塘。  
山深黟歙生涯薄，水溢苏湖岁事荒。  
暂遣归宁怜小婢，尚迟绝少抚诸郎。  
官壶岂似无灰酒，有客携来亦尽觞。  

方回　丁亥元日二首  
元日如常日，閒人更老人。  
后杯真寿酒，便服胜朝绅。  
何物称三品，今朝过六旬。  
候门怜稚子，莫放杏梢春。  

方回　丁亥元日二首  
孰不闻钟起，吾犹拥褐眠。  
家人分两地，客邸跨三年。  
果蓏思携幼，粢盛忆祀先。  
故山归去好，当及挂灯前。  

方回　丁桥晓行  
苕水无声镜面光，渔家孤艇泊中央。  
十幅生绡谁画得，一轮斜月一篷霜。  

方回　丁戊行  
丁日释奠集儒士，戊日赛社髈农民。  
四海干戈万事革，独此仿佛殷周因。  
古礼仅存吏治落，农极憔悴儒尤贫。  
章甫行市笑骂众，夫须服田科敛频。  
今年五月大霖雨，旧谷已□新□□。  
精凿有之敢靳价，万钱不得五斗陈。  
青衿生徒□困馁，白首父老空嚬呻。  
仲秋甲子雨益甚，山怀河溢阴逾旬。  
庭酹坛献想草草，瘠牲酸酒羞明神。  
一旦警急盗贼起，生聚未保明年春。  
钱塘儿女长市井，书灯耕耒两不亲。  
但知佚乐逐浮末，岂料离乱遭风尘。  
丁戊二祭实素昧，竞诧潮过天凉新。  
肯念道傍横死人，芙蓉金菊迎佳辰。  

方回　丁酉生日二首  
今年五月冷非常，拥袖无聊一老尫。  
应俗但宜司马好，全生不必次公狂。  
绛人甲子差相近，皇考庚寅暗自伤。  
病酒客楼听泥屐，愁边更用雨淋浪。  

方回　丁酉生日二首  
未甦残醉茗频煨，夙荷诸公载酒来。  
照镜所存唯雪鬓，典衣已尽况银杯。  
色婴单豹偶然耳，带索启期焉怨哉。  
弱水元无三万里，此心安处是蓬莱。  

方回　丁酉元日年七十一  
晚节诗如白乐天，每逢元日有新篇。  
九胪唱第今三纪，七袠开端又一年。  
风雪五年怜过马，儿孙百指望归船。  
老身穷健无烦恼，犹倚文章卖酒钱。  
扶胥湾口铁山头，汗漫空为万里游。  
一第仅如晁济北，万诗堪继陆严州。  
可用老扶灵寿杖，也曾亲到结邻楼。  
余生无所求于世，今世何人识故侯。  

方回　东晋魏收选《元魏书》，目东晋为僭，晋宋以下为岛夷，世称秽史，  
刘琨劝进岂无闻，王猛临终亦有云。  
秽史汝能诬正统，老伧谁实蓋余分。  
山阴禊事流觞帖，彭泽归来植杖文。  
二物万年终不泯，可能草木张吾军。  

方回　东坡真迹  
欧苏一代两文忠，赖是滁阳起醉翁。  
谁欲儋州杀坡老，靖康战血鼓腥风。  

方回　东山庙  
灵迹从来擅胜游，兹山亦复甲吾州。  
杉腰一殿悬金屋，云脚千家耸画楼。  
钟鼓邻僧新院宇，桑麻平世旧田畴。  
乾坤大数谁能问，生者聊存死即休。  

方回　读方处士墓志挽诗题其后阎集贤承旨文赵翰直书傅学士序  
瑰文宝翰勒坚珉，薤露诸篇序更新。  
凤阁鸾台三学士，羊裘鱼钓一诗人。  
登金竞奋凌云笔，埋玉如瞻垫雨巾。  
逢掖的过二千石，九原不死气如神。  

方回　读放翁诗作  
放翁六十二，起家守严陵。  
三稔即只召，礼闱直青绫。  
虚翁四十九，外补当兵兴。  
七稔始受代，万死脱怨憎。  
放翁□□豪，决起天池鹏。  
短章异大篇，往往蛟龙腾。  
虚翁亦嗜诗，瘦骨枯崚嶒。  
欲和郡中作，百冗嗟弗能。  
曩读剑南集，几夜挑孤灯。  
今兹一再读，愤气填我膺。  
公昔承平日，从容泥轼凭。  
啸咏遍泉石，醉乐多宾朋。  
而我值变故，祸患来相作。  
钤须意少暇，晓夕惟战兢。  
拙稿千取百，秋暮号蝉蝇。  
仰望子陆子，绝意天阶升。  
忽梦一老仙，电眸齿如冰。  
手执玉如意，坐控琴高鲮。  
指麾若讲授，揖我谓我譯。  
大道有坛阶，所□□级登。  
汝年故未耄，亢健侔霜鹰。  
乞汝九万笺，但勤攻剡藤。  
异日大罗天，后车许汝乘。  
西风萧萧凉，桐江碧澄澄。  
祠诀隐丹崖，古刻刓苍棱。  
万重云雾间，往问南山僧。  

方回　读旅闷诗再赋  
身心喜自如，贲趾出无车。  
官职休停后，田园废荡余。  
宁从若敖馁，不奉子公书。  
折槛今烟草，朱云气未舒。  

方回　读孟君复赠岳仲远诗勉赋呈二公子  
维岳兵穆王，复讎议不合。  
老桧卖中原，神龙困蚁{左口右替}。  
维孟忠襄公，缓兵策弗纳。  
清之三京师，万众死者{三十集中}。  
憸党梗国论，孰与噬而嗑。  
世事可流涕，循至虞不腊。  
秦郑两奸驵，百年棺已阖。  
骨朽遗臭在，厥后极茸阘。  
岳氏家几传，阳羡溪山市。  
故书三万卷，金石烂模搨。  
孟氏神童孙，卜宅占苕霅。  
诗声鸾凤鸣，众作扫蛙蛤。  
猗欤先王公，百战动摧拉。  
身在国庶几，心与天响答。  
造物报勋裔，纵未黄其合。  
各各神仙姿，不受尘土杂。  
臭味崇芝兰，情谊笃鹣鲽。  
着我珠玉间，鬓蓬愧衰飒。  
冷话暗灯火，清宴倒壶榼。  
时凭城边楼，同望湖外塔。  
二豪马蹄花，春堤厌蹴踏。  
而我枯如僧，山肩一破衲。  
未甘脱儒冠，萧寺求挂搭。  
终不望汉廷，安车聘申盖。  
顾独喜结交，勿疑朋簪盍。  
同道脗漆胶，开诚去栀蜡。  
将相棨戟门，六辔驾群軜。  
七十返初服，无复韍{左韦右末}{左韦右合}。  
岂其珠履中，不许青鞋靸。  

方回　读孟信州和方亨道六月雨时当雪天改为欲作雪先作雨次韵  
十月墐户入室处。东作丰登未可期，  
南方瘴疠已堪御。去年雪不及腊间，  
霜天桃杏敷红颜。今年夏竟无冰卖，  
富屋钱谩堆如山。秋来数郡融风烈，  
万舍烟灰千屋拆。骄阳失性化为霖，  
鞭蛟笞龙精髓竭。救火救水不少閒，  
民生下土何其难。此时早降六花瑞，  
时寒休徵犹可还。雁低楼外彤云起，  
万里北风开爽气。雨声一变为霰声，  
霰效前驱雪踵至。古称民以食为天，  
天欲饱民殊易然，但恐燮理无真贤。  
果能燮理得真贤，岂不一白二白三。  

方回　读书遇难字  
痴癖好冥搜，忘忧亦解愁。  
划逢难字窘，遍取韵书求。  
忠恕闻何博，昌朝辨亦优。  
孚尹能进业，燠林勿包羞。  

方回　读四明尊尧集  
大道行天如日月，群儿簸弄竟何如。  
自悲责沈曾为学，安得尊尧更有书。  
义胆轮囷千古在，神州攻战百年余。  
诬辞逆像今俱已，犹恐忠贤恨未祛。  

方回　读素问十六首  
昼夜雨不止，旬余复旬余。  
垢衣裹弊絮，念已朱夏初。  
逆旅何可处，出门但泥涂。  
属时乏美酒，积闷无由除。  
翻阅故箧中，偶得黄帝书。  
维昔世未季，曰土牧田驹。  
五运今未测，飘骤将焉如。  
大谷十二俞，孰砭斯民瘉。  

方回　读素问十六首  
真人古不死，变形能登天。  
圣人乃其亚，在宥亦长年。  
尧舜寿逾百，犹若膋腊然。  
后世妄庸子，多欲求神仙。  

方回　读素问十六首  
上古僦贷季，色脉通神明。  
人处禽兽间，于物澹无情。  
针石有不用，祝由足移精。  
世降尚毒药，一误百祸生。  

方回　读素问十六首  
煌煌金兰室，历历玉版文。  
伏羲之所为，传逮轩辕君。  
妙测天人际，岂徒针药云。  
予实有左癖，此岂非三坟。  

方回　读素问十六首  
素问虽医书，读之患不精。  
大可用人国，小亦可用兵。  
行所胜不胜，逆从决死生。  
勿待阴阳间，关格不相营。  

方回　读素问十六首  
反治非反治，缪刺岂缪刺。  
不同将无同，不异所以异。  
寒热故殊途，左右肯易位。  
圣贤善用权，初不失经意。  

方回　读素问十六首  
窭人冒杀气，感寒多两伤。  
贵者不其然，所患由高粱。  
美石能发{疗了换真}，芳草能发狂。  
喜怒不中节，邂逅身亦亡。  

方回　读素问十六首  
方隅各有四，明堂朝八风。  
圣人以治世，不受外邪攻。  
方士祠太一，贵神分九宫。  
祸福初不验，徒用欺盲聋。  

方回　读素问十六首  
病人有谷气，面黄无不瘳。  
黄不欲太明，如缟裹栝楼。  
相工摭绪余，喜色占眉头。  
得非许负术，亦从岐伯求。  

方回　读素问十六首  
尝富后乃贫，其病名失精。  
尝贵后忽贱，病又名脱营。  
区区得丧间，性命系死生。  
不有穷愁者，著书如虞卿。  

方回　读素问十六首  
故贵或脱势，封君有败伤。  
良医所不治，其人神已亡。  
秦汉以至今，此事纷披猖。  
失侯可种瓜，奈何失国王。  

方回　读素问十六首  
凡火以水沃，无不立销灭。  
龙火行雨中，沃水乃愈烈。  
甚者则从之，不以寒治热。  
后主先所因，神圣有祠诀。  

方回　读素问十六首  
三阴与三阳，应天之六气。  
五行加相火，于地分六位。  
羲画箕子畴，恐亦出此意。  
汉儒灾异学，可择但勿泥。  

方回　读素问十六首  
用针取工巧，用药称圣神。  
伯高不尽言，极艺未易臻。  
针法今鲜传，甚于药杀人。  
与落庸医手，寡欲全其身。  

方回　读素问十六首  
鬼臾区所陈，太始天元册。  
后世言阴阳，胥于此焉出。  
九星首天蓬，遁甲云古术。  
要是秦汉间，良医所祖述。  

方回　读素问十六首  
三品别贵贱，四制寄奇偶。  
主病则用之，上药或弗取。  
得士寒畯可，量才世胄否。  
豕苓鸡壅言，吾亦闻庄叟。  

方回　读太原王氏家记二首  
卧冰公相旧家声，纪载铿锵乐九成。  
大姓江山同久远，雄文日月竞光明，  
双亲强健跻高寿。两纪休閒致盛名，  
冠豸澄清聊一出，万钟千驷未为荣。  

方回　读太原王氏家记二首  
中原表表日星垂，积善传家泗水湄。  
一瓣心香邹国庙，八分手笔峄山碑。  
检身粹行言相应，报国精忠孝可移。  
千万人中无一二，庭闱偕老及期颐。  

方回　读陶集爱其致意于菊者八因作八首　八曰松菊犹存  
种松今世见松老，种菊常年见菊开。  
十一月霜花欲槁，巾车岂可更迟回。  

方回　读陶集爱其致意于菊者八因作八首　二曰空服五华  
金英足可换君骨，绿醑宁当腐我肠。  
空服九华无九酝，帝乡何似醉为乡。  

方回　读陶集爱其致意于菊者八因作八首　六曰采菊东篱下悠然见南山  
采采东篱亦易寻，悠然见处孰知心。  
心曾目送飞鸿否，谁不能近叔夜琴。  

方回　读陶集爱其致意于菊者八因作八首　七曰秋菊有佳色裛露掇其英  
饮酒成诗二十篇，诗成多在菊花边。  
秋英掇取枝头露，想见朝趄起卯前。  

方回　读陶集爱其致意于菊者八因作八首　三曰菊为制颓龄  
自性不随黄落去，始能为尔制颓龄。  
涪翁具眼曾拈出，我为重吟换鬼听。  

方回　读陶集爱其致意于菊者八因作八首　四曰尘爵耻虚罍寒华徒自荣  
杯空无酒非瓶耻，耻在虚罍敢怨嗟。  
想见此翁不憔悴，天寒犹自有荣花。  

方回　读陶集爱其致意于菊者八因作八首　五曰芳菊开林耀青松冠岩列怀此  
人间红叶去无踪，膏沐谁为百草容。  
霜杰同时谥贞秀，抗衡惟许老蟠龙。  

方回　读陶集爱其致意于菊者八因作八首　一曰秋菊盈园而持醪靡由  
陶公爱菊满园秋，甚欲持醪竟靡由。  
世事重华那复尔，无钱更觉少陵愁。  

方回　读魏鹤山先生渠阳集五首  
登门四十九年多，细读公书百遍过。  
今岁摘抄靖州作，遁翁堪配不传轲。  

方回　读魏鹤山先生渠阳集五首  
濂翁传到紫阳朱，复见嘉端此大儒。  
一论道原一原道，他求伦拟汉唐无。  

方回　读魏鹤山先生渠阳集五首  
汉唐台阁画功臣，何似宣尼从祀人。  
欲绘两贤继张吕，临邛魏老建安真。  

方回　读魏鹤山先生渠阳集五首  
投荒弥远凶徒炽，出督清之狡计行。  
得柄欺君例如此，国亡徒剩正人名。  

方回　读魏鹤山先生渠阳集五首  
瀛登湘渡偶皆同，一了乾坤此两翁。  
前后身吾虽未信，俱遭权孽肆奸凶。  

方回　读宣枢南山朱公遗集二首  
疽根蟠阃内，命也可由人。  
蜀雪犹坚壁，江风已震邻。  
功名拘气数，文字见精神。  
仰药临危日，何曾爱此身。  

方回　读宣枢南山朱公遗集二首  
廿年前一见，池口卸帆亭。  
老子髯初雪，门生鬓未星。  
汉衰诸葛死，楚恨屈原醒。  
恻怆观遗集，犹欣有宁馨。  

方回　读子游近诗复次前韵二首  
射至于侯又中侯，盍求诸己勿人求。  
欲升海底珊瑚树，不藉沙边舴艋舟。  
急要瑳磨删俚语，可容藻鉴徇常流。  
端能过我论兹事，一听盆缫轧轧抽。  

方回　读子游近诗复次前韵二首  
江湖流辈互相高，刻楮搏沙漫自劳。  
孰肯剖肠湔垢滓，始能落笔近风骚。  
通疏障碍河东注，剔抉幽微鬼夜号。  
汉魏以来数人耳，曲须和寡始为遭。  

方回　独立  
午窗睡起懒衣裳，独立楼头数过航。  
苔藓瓦连苍晕古，梧桐桅覆绿阴凉。  
北来话旧玉堂雨，西望怀人白笔霜。  

方回　独游塘头五首  
纳谒心全懒，紬书眼倍昏。  
偶思行药圃，独往叩柴门。  
湿岸凫梳羽，颓塍枣露根。  
元来好诗句，只在数家村。  

方回　独游塘头五首  
诗必城这外，胡为不出城。  
渐逢人少处，初听水流声。  
异卉栀香酽，纤梢笋粉明。  
是中亦堪隐，浪出误平生。  

方回　独游塘头五首  
蒲藕上塘种，养鱼于下塘。  
积泥春粪树，储水岁浇秧。  
未藉知章敕，堪浮逸少觞。  
扫松须憩此，系马古垂杨。  

方回　独游塘头五首  
密树窥青果，方塘数绿荷。  
久晴田水细，向晚野烟多。  
兀坐几忘起，成诗费屡哦。  
归鞍犹觉早，再欲叩烟萝。  

方回　独游塘头五首  
雊雉古原侧，归牛荒潦滨。  
炊烟已昏野，花气更留人。  
剩欲培幽筑，端容买近邻。  
向来惟有梦，今此岂非真。  

方回　独酌有感  
破窗枯叶共秋声，寒近贫人共喜晴。  
守道故知终有命，感时焉得便无情。  
今年浙右全伤水，何日天涯尽寝兵。  
闻道街头卖黄雀，且须沽酒作南烹。  

方回　断河酒楼得花字落字二首  
忽此四十载，弱冠来京华。  
缪乘朝士马，偶驾刺史车。  
谤墨满褚笥，战血腥干铘。  
良喜返初服，草屩牧羜豭。  
曷乃浪复出，头雪眼已花。  
市人幸不识，徒步趋酒家。  
惊倒道上客，高楼何欢哗。  
醉卧忘解衣，巷瓯朝鸣茶。  

方回　断河酒楼得花字落字二首  
六客三老翁，范张雅善谑。  
逆耳两能受，傍观殊错愕。  
当其未醉时，容言极温恪。  
美俗夸英多，玄理探敷落。  
罚{左酉右光}弗少恕，谈锋遂相斫。  
傥非德将之，岂不咎狂药。  
红尘玄都观，玉树临春阁。  
此感独慨予，默然引深酌。  

方回　断酒半月余  
毒手遭风伯，危机伏醉乡。  
不成摩诘　　，未悔次公狂。  
饮器质钱尽，酤垆添价昂。  
酒徒容改事，瓦碗茗芽香。  

方回　断桥西人家三首  
无数菰蒲间藕花，万丝垂柳曳风斜。  
竹篱茅舍浑如画，最爱桥西第一家。  

方回　断桥西人家三首  
主人傥不粗能吟，辜负湖天水竹林。  
我若移家来此住，诗人无数日相寻。  

方回　断桥西人家三首  
望极苏堤欲尽头，丛篁老柳水天秋。  
船中遥看家家好，却恐君来住亦愁。  

方回　遁翁赐诗不已复次韵二首  
登畿稍借隙阴赊，告后谋猷岂不嘉。  
未断周妻及何肉，已忘党酒与陶茶。  
病躯度日惟凭药，秃鬓经春不识花。  
赖有公诗满归橐，定成多宝骇贫家。  

方回　遁翁赐诗不已复次韵二首  
极知旅琐酒难赊，亦欠鱼如丙穴嘉。  
稍向市工求旧砚，更从山户觅新茶。  
芙蓉欲度崔嵬岭，芍药犹余烂漫花。  
但恐归途别怀恶，时须回首故人家。  

方回　二色桃花  
阮郎溪上醉腮融，蓦忽深红又浅红。  
料得金闺描绣样，一花成换几针茸。  

方回　二十八日残雪不消怀旧  
老眼今犹见雪明，几番绝景慰生平。  
三高祠畔吴江棹，百战军前鄂汉城。  
颠沛艰难垂欲死，登临慷慨谩多情。  
骆驼乳紫青貂暖，老矣无由再玉京。  

方回　二十九日岁除  
六十年前幼学儿，端平明日改嘉熙。  
黟川亡妹来归日，歙陇先君改葬时。  
学问文章成画饼，科名官爵着饶棋。  
细思未觉家声坠，能忍穷人不是痴。  

方回　二十七日又大雪凡半月  
茂林枯树总模糊，半月檐声乍有无。  
天鼓北风神转王，地穷南海瘴全苏。  
战鼙戍角夜烽火，旅棹征鞍朝道途。  
辛苦一生亦奇绝，暮年犹许画寒炉。  

方回　二十三日大雪弥甚  
压船塞户路迷迷，絮帽毡衣马缓驱。  
一夜遽然三尺许，万家欢谓几年照。  
美观顿觉湖山改，生意潜回草木枯。  
面贱米平来岁事，饥民谁与续朝晡。  

方回　二十三日天气绝佳西军还二十四日东如绩溪  
独会绿阴下，追思秋日春。  
眠蚕方放大，早麦欲尝新。  
岂意贼生贼，忍闻人食人。  
何时兵遂解，纵遣上城民。  

方回　二十五日庚辰连作暴雨即霁  
昨日占天色，心知有异同。  
甫能湖水绿，不合晓霞红。  
龙挟滂沱过，蝇惊霹难雳。  
斯须即开霁，共快楚台风。  

方回　二十一甲子晴  
昨日大风声，今朝甲子晴。  
整襟衣顿爽，开匣镜偏明。  
早就鲸鲵筑，终全燕雀成。  
清和旧时节，新面入山城。  

方回　二月三十日  
酒病专欺老，诗材苦欠新。  
客窗庐阜雨，故圃洛花香。  
岁支江声急，家人夜梦频。  
遥知扫松处，笋茗正芳辛。  

方回　二月十六日夜独酌思归四首  
閒忆山中一片云，归欤莫待草风薰。  
老身岂可为形役，俗语何堪著耳闻。  
乍醉乍醒终郁郁，孰非孰是几纷纷。  
颠寒踣饿男儿事，已办渊明自祭文。  

方回　二月十六日夜独酌思归四首  
聊复埋身黡蘖昏，倘来倘去肯销魂。  
瓦犹幸有三间屋，绢可全无二丈褌。  
壮士笑谈跻将相，寒儒衰老误儿孙。  
社公雨作春灯暗，独尽花前酒一樽。  

方回　二月十六日夜独酌思归四首  
不谢车尘觅饷偎，前行后指亦危哉。  
一贫牵绊似绳缚，百怪攻攒如箭来。  
自倚此中惟拙直，未知何故每惊猜。  
是尧非桀俱尘土，且可深杯更浅杯。  

方回　二月十六日夜独酌思归四首  
楼前春水欲生蛙，楼上无眠夜忆家。  
官道靴鸣知有雨，故溪船去好移花。  
耆年极荷神只借，直性难禁世俗哗。  
便可真归不须梦，烂烹新笋煮新茶。  

方回　二月十七日偕宾昫市饮二首  
误著儒冠玷甲科，休官重到旧沙河。  
未妨缓步微行好，犹恐傍观窃议多。  
我辈相逢唯酒可，桃花如许奈春何。  
雪儿人物今难得，一曲离骚醉自歌。  

方回　二月十七日偕宾昫市饮二首  
无官岂畏犯金科，饮量真能海纳河。  
人老自于春色淡，花开最恨雨声多。  
向来伴侣今都尽，乃后光阴复几何。  
更挈残樽趋曲巷，小姬摘阮和燕歌。  

方回　二月十五日赵君实南山别墅俟主客俱不至  
篱落梅残野菜青，田间閒看鹤梳翎。  
主人不到客且去，细雨南山暗画屏。  

方回　二月十五晚吴江二亲携酒  
今日山城好事新，客来夸说齿生津。  
喜晴郊外多游女，归暮溪边尽醉人。  
鲜笋紫泥开玉版，嘉鱼碧柳贯金鳞。  
一壶就请衰翁饮，亦与花朝报答春。  

方回　二月十一日晓发龙山风顺  
繁华销歇市朝空，此地何堪着固穷。  
久似坎蛙居井底，忽如野鹤出笼中。  
宿酲夜解催花雨，归棹春乘上水风。  
及得清明到家否，新芽茶绿牡丹红。  

方回　二月朔大雪已五日三首  
侵寻半月是花朝，大雪漫天五日飘。  
腊月如春众芳吐，繁华时节却萧条。  

方回　二月朔大雪已五日三首  
燕山雪花大如席，岂料江南亦见之。  
腊前六出知焉往，却在春风二月时。  

方回　二月朔大雪已五日三首  
牛马毛寒缩如蝟，古今此句绝奇奇。  
今春大雪亦将尔，莺死无声社燕迟。  

方回　泛浙江二首  
不为潮从海上生，元来水浅浪波平。  
屈曲盘旋船百转，始知从古浙江名。  

方回　泛浙江二首  
海门山到富春山，碍石冲沙水几湾。  
不是此江故盘屈，雪涛何得诧吴蛮。  

方回　范文正公楷书昌黎伯夷颂平江李使君信之久藏真本以归文正远孙族长  
班固人表吾尝疑，第一武王二伯夷。  
我谓伯夷可第一，武未尽善宜二之。  
退之第一唐文人，希文第一宋辅臣。  
韩为夷颂范为写，三绝谁为什袭珍。  
星奎运逾三百年，皇佑庆历诸钜贤。  
逮至渡江乾淳后，珠题玉跋盈长篇。  
范氏袞袞饶公侯，幽州栝州至苏州。  
行军元昊惊破胆，义庄睦族春复秋。  
子子孙孙居吴中，指李后人今黄龚。  
锦囊偶贮此三绝，燕香夜寒吐长虹。  
袞衣绣衣观且夸，故国乔木兴咨嗟。  
大尹不吝归赵璧，祠以少牢复其家。  
提学翰林索我诗，肯捐此宝真复奇。  
授者良难受者易，即此可刊遗爱碑。  

方回　方去言府判挽诗二首  
诸老非前日，吾宗有若人。  
大圭全粹质，劲柏挺长身。  
仓卒完乡县，艰难寝战尘。  
深惭铭笔短，未足永坚珉。  

方回　方去言府判挽诗二首  
壬戌同登日，秋崖尚见之。  
王家子敬字，谢氏惠连诗。  
乡校六龙渡，宗盟七桂枝。  
残碑麟笔绝，后死叹吾衰。  

方回　访临川杨仲权于天庆  
隐居何所为，性懒绝造请。  
驾言东城东，恍兮异人境。  
修廊寂无声，未忍践竹影。  
独立味玄澹，徐步入深冷。  
秋光照虚庭，拱揖冠服整。  
中有专气翁，学道早脱颍。  
诚极语谢饰，几动意潜领。  
煮茶杂椒樧，案酒粲梨梬。  
悦神良会稀，遗物閒晷水。  
术官陶元亮，遁世陆修静。  
异代复同调，霞外兹可骋。  
研幽挹高致，探妙发遐省。  
可言壶中天，心远尘自辟。  

方回　访唐师善山居  
苕溪南问旧长桥，渡水穿云不作遥。  
迂道征鞍何自苦，隔林吟屋屡相邀。  
晚晴浓淡烟俱好，春近高低雪尽消。  
尚觉粗材欠诗料，政须余馥乞唐瓢。  

方回　访吴式贤归赋诗复以未用韵成篇如前数  
秋仲已数晨，残暑饕余威。  
两旬赫斯旱，岁事将告饥。  
五谷既不熟，百卉亦具腓。  
白露辍救田，巫祝绝祷祈。  
湍漭原野间，行行策征騱。  
所至问父老，最苦螟与蜚。  
官府发令宽，疲甿犹庶几。  
奈何迫赋役，有弦终无韦。  
初筮或金紫，不复先绿绯。  
牛羊为求刍，今乃如猎围。  
戚吁良易察，厥病不在厞。  
适我故友家，美奂思如翚。  
谓言绿林蜚，秉畀灰炎煇。  
别墅今尚佳，细故未足欷。  
明窗可教子，辛苦出萤帏。  
地出禁酒界，煮鱼刲豪豨。  
饤果灿□枣，芼羹芬藿薇。  
老衰感嘉意，满斟余十挥。  
缪忝五年长，一命先登畿。  
三益夙好在，万事危途非。  
此来听所谈，字字侔珠玑。  
终当簉凤沼，否亦齿虎闱。  
民瘼熟览采，一一笺斧扆。  
何乃怀其宝，不受良工睎。  
昔□更四稔，泮水撷藻芹。  
晚节岂倦游，故托左臂痱。  

方回　访西湖郑高士  
不为寻仙了，吾能远出湖。  
水滨维舴艋，屋角认棕榈。  
漉瓮分红酒，挥毫写白须。  
思诗看素壁，待与再来书。  

方回　放夜  
深夜楼前笑语哗，禁街钟鼓暂停挝。  
冶游谑浪非吾事，富足欢娱有几家。  
春酒可能融鬓雪，书灯独自照梅花。  
黄柑犹见升平物，四十年前客永嘉。  

方回　废宅叹  
兹为何人宅，桂柏犹苍苍。  
楼阁已倾卸，下有室与堂。  
窗户半拆卸，髹漆留余光。  
釜去存破灶，画剥欹颓墙。  
想见全盛时，日夜崇豆觞。  
书塾在其左，子弟声琅琅。  
问今安所往，岂不有死丧。  
死丧则不然，避兵移他乡。  
他乡亦不远，深阻逾磵冈。  
自古有避地，兵来尚可避。  
惟有避役难，追逮穷所至。  
昔住大宅人，今为忍冻民。  

方回　分韵实得閒字再赋  
一城最高处，晚色引跻攀。  
莽莽斗牛野，重重吴越山。  
秋将佳句画，人共老僧閒。  
聚首非容易，何妨酩酊还。  

方回　夫容  
粲粲夫容花，昨日犹鲜妍。  
憔悴忽乃尔，霜实使之然。  
南山有松柏，初未见贞坚。  
弱草一已萎，独立众木前。  
世不逮王霸，天犹生圣贤。  
君谅达兹理，何用常忧煎。  

方回　孚舟亭独坐  
荦确莳籼米，浅清钓鲦鱼。  
兹事不在多，克俭即有余。  
俯仰六十载，山城八迁居。  
忆昔罢阃幕，始有此屋庐。  
鞠躬畚瓦砾，流汗薅茅苴。  
前后列花果，左右环图书。  
谁令厕朝士，又驾太守车。  
大兵革宇宙，乘时沸猱狙。  
斸掘坏畦径，抉偷夷庭除。  
厨荒败炊爨，室空移贮储。  
归来问邻旧，死徒徒欷嘘。  
募工淘秽井，课仆通污渠。  
旋理短檠灯，复荷长柄锄。  
倏忽九寒暑，出入无驴舆。  
忍贫不肯仕，人谓回也愚。  
今岁事大谬，群贼屠郊墟。  
古树伐作薪，野茹挑为蔬。  
淡食已数月，穷乃至此欤。  
筋力既衰劣，鬓毛苦凋疏。  
以今较畴昔，百事皆弗如。  
弗如又何嗟，不系天命且。  
柴荆永日闭，池亭秋霁初。  
朝看白云起，暮对丹霞舒。  
独坐心自赏，是身如空虚。  

方回　孚舟亭新成赋十绝  
岸人胆落傍船看，灶吐鲸吞一叶寒。  
鬼伯神官莫狂荡，灵台无愧自平安。  

方回　孚舟亭新成赋十绝  
南北东西四面看，舸轩虽窄自心宽。  
永无金马门边梦，岂有黄牛峡里滩。  

方回　孚舟亭新成赋十绝  
春浓面面透花香，秋皎团团转月光。  
窗户总空天是壁，如吾肺腑没遮藏。  

方回　孚舟亭新成赋十绝  
六爻虚实相为用，二位高卑各有宜。  
顺抚说随心不爽，风漂罗刹有还时。  

方回　孚舟亭新成赋十绝  
傍石横陈八柱亭，一篷撱矮似船形。  
松声浪作风涛吼，何处风涛不惯经。  

方回　孚舟亭新成赋十绝  
心许天知不愧天，酣风醉月仰天眠。  
自疑略似知章马，人道还如太乙莲。  

方回　孚舟亭新成赋十绝  
不须有客问张恁，且要无人觅庾冰。  
好是夜寒负浪静，月明空载一孤僧。  

方回　孚舟亭新成赋十绝  
人间踏地有风波，归老山林莫问他。  
身是我船心是柁，早寻岸泊奈侬何。  

方回　孚舟亭新成赋十绝  
向来人唤老梢工，解使帆樯八面风。  
今日钓鱼亦无力，劣能听雨卧船篷。  

方回　孚舟亭新成赋十绝  
不待圆□□□□，□□□□□□□。  
栖梁燕乳春声豫，细玩天机坐此亭。  

方回　辅德庙碑歌  
绿之渚兮浣侯衣，青厥蟾兮神所依。  
未壮而逝兮匪夭，白首者拜兮莫之敢非。  
潮来兮潮往，侯朝出游兮夜归。  
侯昔家兮今庙，奠椒醑兮神其我釂。  
渺渺兮绿之渚，子陵在上兮子胥下。  
羊裘孔乐兮鸱夷犹怒，勾吴炎汉兮俯仰今古。  
侯之愿兮天不违。保我民兮靡兵靡饥。  
水无蛟蜮兮山无{左豸右区}豹，有苹有芷兮岁其报。  
彭殇共尽兮孰尽而神，不死者心兮幻者身。  
雨八荒兮先我桑梓，刊此石兮百世之史。  

方回　复次前韵四首呈二袁君并王君申禄  
良辰古难得，歌吹遏行云。  
豪意牛心割，清言獭胆分。  
予惭四皓老，公胜七贤醺。  
苦雨忽三日，垢衣生苏文。  

方回　复次前韵四首呈二袁君并王君申禄  
卧雪名家彦，诸孙耳又云。  
永怀玉笋立，肯放紫荆分。  
埙奏仍篪奏，贤醺复圣醺。  
高才能下问，所谓孔文文。  

方回　复次前韵四首呈二袁君并王君申禄  
今代王摩诘，诗机织锦云。  
高棋饶算数，善射较毫分。  
泥屦难相过，残樽愧独醺。  
何时重握手，星聚应天文。  

方回　复次前韵四首呈二袁君并王君申禄  
老予尚行役，旅棹泛江云。  
足迹更南北，时光几至分。  
百年丁字误，万事卯杯醺。  
先汉功臣辈，惟宜戆少文。  

方回　复次韵吴遁翁  
乾坤磔裂岁年赊，忽复中原庆获嘉。  
雷焕竟能出神剑，张华才许识真茶。  
一身北去南来雁，万事朝开暮落花。  
诗句辱公过相奖，已甘终老作田家。  

方回　复过临平  
岸上类呼喝，船中剧荡摇。  
倒桅将过市，落牵为逢桥。  
蟹断非羲卦，渔榔即舜韶。  
客愁元历历，诗思亦飘飘。  

方回　复记乙酉重九  
无酒无钱不可赊，穷居犹胜走天涯。  
晴轩小圃篱门掩，时有人来觅菊花。  

方回　复如严陵就省先墓  
暮景能几何，行役复行役。  
薄命不由人，岂不愿休息。  
江鄂访知旧，不遇悔浪出。  
子舍寓严濑，逋负日夜迫。  
老夫匪亲往，未易纾此急。  
买舟更东下，赀粮费捃拾。  
是时梅雨已，巨浪百谷集。  
深江水气凉，古岸树阴密。  
壮观足忘忧，飞泉落奇石。  
晚拜先子墓，旧庐化榛砾。  
恶邻肆焚燎，用意甚寇贼。  
大木幸俱全，不至损茔域。  
其人偶遇赦，罚不毫行一。  
予亦持恕心，讵敢太刻覈。  
标民陆续至，樵茗弛担笠。  
杯酒先癃耄，幼稚与果核。  
一僧独沾醉，座间具纸笔。  
索诗苦不已，佳句岂易得。  
松风杂滩声，睡醒残月白。  
明发鼓征棹，矫首望青壁。  
山川信佳哉，纡余绕崷崒。  
何当即归来，于此筑书室。  

方回　复雨  
郁蒸终不解，白昼忽昏迷。  
树暗全如暮，禽惊误欲栖。  
银丝斜翠壁，雪练堕青梯。  
壮观何须数，茫茫后土泥。  

方回　复雨  
三月寒如腊，绵袍脱又添。  
摘花谁过户，观雨独垂帘。  
伐病思奇剂，稽疑望吉占。  
客怀闷良极，晴暖亦何嫌。  

方回　富阳田家  
自从丧乱来，懒复治生事。  
行行过田家，因之动幽意。  
早稻青已黄，晚稻亦垂穗。  
霅霅割稻声，自与割草异。  
是时秋欲半，蒲柳风日脆。  
儿卧牛自行，客熟犬不吠。  
螃蟹出篱间，茅茨临水际。  
使吾劣有此，亦足活老稚。  
宦学四十年，进退两不遂。  
扶犁手尚可，奈无可犁地。  

方回　改白云庵疏语为李道大  
昔有隐君子，中年洛阳居。  
击壤歌太平，洛人为结庐。  
名曰安乐窝，花间行小车。  
昔有贤宰相，退休寓洛都。  
心乎爱此老，卜邻同里闾。  
买园广其宅，至今传画图。  
贤宰富彦国，隐君邵尧夫。  
走也非隐君，贤宰今不无。  
草草白云庵，隙地日自锄。  
欲筑三两亭，冠盖延朋徒。  
劝君可绿蚁，揣己无青蚨。  
解剑肯指廪，芳名宜大书。  

方回　感旧  
春暖莺簧绝，宵寒鬼燐微。  
美人应骨朽，华屋已灰飞。  
巷陌名空在，毗邻事总非。  
昔贤歌麦秀，不必泪沾衣。  

方回　感事  
直道难容世，深言易绝交。  
但称司马好，勿解子云嘲。  
彼自盟黄棘，吾宁藉白茅。  
一竿至清水，归去老江郊。  

方回　感叹三首  
浪说千军战，空登二纪名。  
乾坤恩甚大，毫发事无成。  
长日柴门掩，閒人俗眼轻。  
窃花无力护，笑道近专城。  

方回　感叹三首  
长歌归去来，无乃已迟哉。  
遇事佯如聩，从人唤作獃。  
胡僧需酒肉，戍卒借亭台。  
岂不二千石，闲居自可{左日右台}。  

方回　感叹三首  
孰识维摩病，犹疑子夏肥。  
少曾逢顺境，动辄履危机。  
奕局雨斜湿，吟笺风急飞。  
夜寒逢恶客，酒尽未云归。  

方回　感昔  
古郡峰峦拥，吾家望最奇。  
水疑无去处，树少不阴时。  
岘首名犹在，西州意自悲。  
典刑与风景，宁复后人知。  

方回　艮思台冬日  
晚台閒一望，城尽古溪头。  
冬暖人多病，山深市早收。  
打门惊客至，乏酒遗儿谋。  
数蟹才堪擘，酣眠失非忧。  

方回　艮思台秋眺  
风亭月榭欲为之，十许年前已筑基。  
秋着碧山环作画，天将白鸟点成诗。  
抚松已幸追陶径，梦草无烦忆谢池。  
典午纪中摇落语，白头洄泝不胜悲。  

方回　庚寅  
江湖秋水事茫茫，近县犹闻有战场。  
多病多忧欺此老，半醒半醉了重阳。  
见山篱下无人至，戏马台头几客忙。  
万事不同时节似，感今怀古倍悲凉。  

方回　庚子元日  
腊天何故燠于春，恐为衣单念小民。  
略见雪才余一寸，叵堪雨却过三旬。  
野中荠麦不胜旺，市上杏桃无数新。  
白尽此头浪多事，可怜七十四年人。  

方回　龚侯玉豹图  
龚侯之先楚两龚，远孙挺挺有祖风。  
五鼎食肉不挂意，万卷读书曾用功。  
草字隶字各神妙，古诗律诗俱豪雄。  
虽有一癖好画马，不比人间凡画工。  
飒爽修髯雪三尺，长安市上无人识。  
等閒幅纸写骅骝，或者终身求不得。  
我未尝求忽得之，袖出玉花驄一疋。  
开卷如闻嘶风声，蹴踏青天砲霹雳。  
曹霸昔遇唐明皇，画出此马真龙骧。  
黄金拜赐南薰殿，赫奕门户生辉光。  
升平难保金易散，晚岁奔波逃战场。  
却得少陵诗一首，名撑宇宙相悠长。  
龚侯不干万乘主，但欲追寻穷杜甫。  
老笔一洗韩干肉，天闲至宝落环堵。  
诗非杜甫画胜曹，无乃心神漫劳苦。  
龚侯此笔游戏耳，别有文章垂万古。  

方回　估客乐  
为吏受赇婴木索，汉相忽遭东市斮。  
不如估客取邪赢，居货罔人人不觉。  
布素寒儒守乡学，夜夜孤灯同寂寞。  
不如估客醉名倡，百万呼卢投六博。  
估客乐哉真复乐，大舶飞山走城郭。  
珊瑚未数绿珠楼，家僮多似临邛卓。  
十牛之车三百车，雪象红牙水犀角。  
养犬喂肉睡毡毯，马{外广内殷乙换二}驴槽亦雘。  
生不羡凤凰池，死不爱麒麟阁，  
估客乐哉真复乐。迩来六月钱塘潮，  
一估传呼千估愕。大风来自度朔山，  
吹倒岷峨舞衡岳。一江一日殒千艘，  
四海五湖可隃度。诸宝下输龙王宫，  
蝦蟹龟鼋恣吞嚼。人言估客乐，  
估客有时也不乐。百年计较千年心，  
不禁一日风涛恶。  

方回　古店  
古店看题壁，儒风岂易还。  
匪因登贡籍，即为叩贤关。  
腾踏云霄上，沉埋草莽间。  
其人俱已矣，遗迹尚斑斑。  

方回　故太学徐君哀辞  
蹈海沈江合比踪，子阳蛙坎可能容。  
自闻门外韩擒虎，岂乏云间陆士龙。  
信矣百年谁不死，哀哉三子亦相从。  
烂为井底泥无恨，肯顾区区马鬣封。  

方回　故王氏安人挽辞  
淑配生同邑，钱王锦绣乡。  
甫登重卦寿，遽掩若堂丧。  
桑梓推真节，芝兰笃义方。  
冥冥资佛力，长子作缁郎。  

方回　怪梦十首  
高枕非难就，深杯未易谋。  
五须疑噩梦，久已惯穷愁。  
老矣何嫌死，归欤岂愿留。  
晓梁数声燕，搔首倚五楼。  

方回　怪梦十首  
倜傥千金尽，艰难斗酒谋。  
有生谁不死，惟醉暂无愁。  
彭泽先生去，周南太史留。  
谁家锦步障，还坠绿珠楼。  

方回　怪梦十首  
休官二十载，丝发不身谋。  
肯顾江淹恨，焉知庾信愁。  
但当思反鲁，何必望封留。  
闭目常危坐，胸中百尺楼。  

方回　怪梦十首  
身谋曾不暇，何况子孙谋。  
我老宜多病，痴人岂识愁。  
管窥天谓小，绳挽日难留。  
将骑言何猥，苍茫下白楼。  

方回　怪梦十首  
勤能将拙补，命辄与仇谋。  
尚有江湖债，终无世俗愁。  
已衰犹未死，欲去又还留。  
万事鹅儿酒，诸公燕子楼。  

方回　怪梦十首  
文宗韩吏部，诗学杜参谋。  
余子焉能凂，吾徒别有愁。  
潮阳宁远谪，补阙肯中留。  
往事惊棋局。  

方回　怪梦十首  
子午参同契，春秋类是谋。  
生前焉用学，死外别无愁。  
岂料犹穷健，胡为此滞留。  
客怀谁可比，王粲赋登楼。  

方回　怪梦十首  
三朝前谷雨，寒甚过时谋。  
夜短难声早，春阑燕语愁。  
独行仍独坐，难去又难留。  
粗守持身法，坚城护百楼。  

方回　怪梦十首  
万变观时事，谁其肉食谋。  
乾坤一儒腐，今古两眉愁。  
白首生何益，青春逝不留。  
孤灯夜夜坐，晓角动军楼。  

方回　怪梦十首  
昔日颛朝柄，何人误庙谋。  
渐惊吾辈尽，谁识向来愁。  
忠鲠芳香在，奸邪臭秽留。  
一时穷富贵，蜃气结成楼。  

方回　观岸树  
行舟观岸树，意若有不足。  
岂惟树柳杨，亦颇间篁竹。  
猥琐匪大材，谁谓真不曲。  
北风稍向南，南风稍向北。  
弱质不自由，随风作反覆。  
我家有乔松，似是千秋木。  
下无藤萝缠，上无禽鸟宿。  
清阴荫百亩，颜然立于独。  
八面吹不动，矧肯变寒燠。  
是可托吾庐，隐居于此卜。  
焉能江湖间，浪与此辈逐。  

方回　观灯小酌十四夜半大风而雨  
皓月微红映落霞，试呼樽酒答年华。  
柑为天下无双果，梅是春前第一花。  
自古良辰难得友，暂时老子不思家。  
夜深忽作大风雨，乐事元来亦未奢。  

方回　观圃  
行行观我圃，物理析秋毫。  
日夜新花发，春秋老树高。  
力耕何所获，瓮灌未为劳。  
天地一樽酒，螟蛉视尔曹。  

方回　观丧事  
悠悠谁到百年身，百万杭民一聚薪。  
棺内棺前争几许，挽郎自是白须人。  

方回　观食叹  
里巷有穷叟，颓屋仅四壁。  
晨出暮乃归，升合赖筋力。  
何能致大嚼，所具但粝食。  
上以饫老妻，不以毓子息。  
每饭焉得饱，醯酱或弗给。  
惧然咀啖间，相对无戚色。  
谁家粗禄仕，粱肉颇丰殖。  
至亲本不多，辛苦养奴客。  
雕盘割玉脂，香甑淅珠粒。  
精腶及美糗，俊味岂易得。  
大姬挟怨怨，不举至日昃。  
小婢亦仰面，屏置若弃掷。  
政尔万金重，不作一钱直。  
主人敢兴问，翠眉愈烦啧。  
乃知钟鼎门，庖宰刀机赤。  
不如□□底，破铛煮荞稷。  

方回　观世音像赞  
观见世间，苦痛之心。  
而往救之，脱彼呻吟。  
咄，千□□□，  
□□只眼。曰何以故，  
以心观心。  

方回　观蚁行知雨  
行行密密复疏疏，衔子沿阶粟粒如。  
几夜夏寒疑未雨，槐安国有五行书。  

方回　归兴  
投老深知万事难，骨骸熬暑又煎寒。  
暗量已觉穷无敌，退省犹须强自宽。  
稚子能吟青玉案，异人初付紫金丹。  
先生归去山中好，剩有閒云许细看。  

方回　癸巳生日二首  
夜来终日雨如倾，晓起楼头喜渐晴。  
血气衰微吾道胜，欲心死绝此身生。  
一区宅愧先人业，万首诗垂后世名。  
蚊喙收声蛙不吠，忽闻邻柳送啼莺。  

方回　癸巳生日二首  
倚楼历历算行藏，囏阻颠危暗自伤。  
垂近七旬天所借，孰怜三岁父云亡。  
岭南蛊毒千山雾，燕北毡寒六月霜。  
殿榜郡符皆画饼，空余骨痛似金疮。  

方回　癸巳元日年六十七  
生平砽砽短檠窗，晚节灰心殢酒缸。  
百岁三分新过二，十行一目旧无双。  
又惊客枕听春雨，即合归舟上浙江。  
未必樊迟劣颜子，故应学稼胜为邦。  

方回　癸未九日  
芙蓉一雨烂枝繁，篱落纷披菊满园。  
岁月少恩寒事迫，乾坤多难老身存。  
酒逢我辈何拘节，山在吾家不出门。  
高可常登亦常醉，独能此日与销魂。  

方回　癸未至节以病晚起走笔戏书纪事排闷十首  
过节何其窘，治家乃尔难。  
谷生舂苦碎，薪贵灶嫌宽。  
病体危狼狈，时情畏触蛮。  
拥衾闻客至，强整旧衣冠。  

方回　癸未至节以病晚起走笔戏书纪事排闷十首  
屋少未成宅，地宽聊作园。  
吾能甘菜食，或颇送花根。  
莳喜阳坡暖，浇怜冻井温。  
丁宁三径客，缓步惜苔痕。  

方回　癸未至节以病晚起走笔戏书纪事排闷十首  
忍事宁生瘿，今谁似我能。  
缺钱分灶婢，赊米乞庵僧。  
恶语闻皆恕，凡诗见亦称。  
平生楼百尺，非复旧陈登。  

方回　癸未至节以病晚起走笔戏书纪事排闷十首  
此老谁能画，蒙头一破巾。  
有杯常设客，无局不饶人。  
仆醉邻翁怒，儿啼乳媪嗔。  
佯聋付一笑，莫漫耗精神。  

方回　癸未至节以病晚起走笔戏书纪事排闷十首  
老子家风旧，从来节是常。  
糟姜三盏酒，柏烛一炉香。  
今岁适多病，吾儿犹异乡。  
十分无意绪，檐雨晓淋浪。  

方回　癸未至节以病晚起走笔戏书纪事排闷十首  
贫家无节物，何况此荒城。  
村妓闻来贺，山翁懒出迎。  
头疡连耳肿，夜雨杂风鸣。  
政尔堪高卧，床香菊枕成。  

方回　癸未至节以病晚起走笔戏书纪事排闷十首  
重报莺花信，谁司铁炭权。  
更经三度节，即满六旬年。  
豪动书千纸，穷难致一钱。  
不忧无穴葬，惟喜有诗传。  

方回　癸未至节以病晚起走笔戏书纪事排闷十首  
家人簪珥旧，草草亦梳妆。  
雪几茶花雅，风炉柿叶香。  
乃翁时自笑，此辈讵吾量。  
免贺俱休拜，新正一并偿。  

方回　癸未至节以病晚起走笔戏书纪事排闷十首  
古道古君子，今于何处求。  
每闻栀马箠，不虑蘖驴秋。  
买药全多伪，医钱卒易酬。  
头岑姑止酒，或恐自然瘳。  

方回　癸未至节以病晚起走笔戏书纪事排闷十首  
云无事书者，泥屦隔墙声。  
小市扃虚肆，荒庖绝美烹。  
流涎淮蟹紫，入梦海柑頳。  
莫殢闭关卦，兵戈商不行。  

方回　衮绣球花  
舞姬初试薄罗衣，趁蝶随蜂玩午晖。  
各折一枝入深院，欢声赢得绣球归。  

方回　过白土布  
椒颂无闻不见傩，客途如此寂寥何。  
丙寅小运流年换，丁亥当生本命过。  
白土市荒沽野酿，紫阳山远梦吟窝。  
还家要及春犹早，花满千山笋满坡。  

方回　过长安市  
算橘租菱小市哗，堰头桥尾约千家。  
人家已尽无人处，时见芙蓉一岸花。  

方回　过崇德县  
枯柳无风影不摇，败墙颓屋意萧萧。  
忽然唤醒承平梦，犹有红栏夹画桥。  

方回　过钓台  
真人飞白水，屏迹独蒿莱。  
汉祀无宗庙，严家有钓台。  
高风真可仰，逝水自堪哀。  
扰扰俱澌尽，千帆日往来。  

方回　过芙蓉岭对镜岭羊斗岭新岭塔岭赋短歌五首  
平生所闻芙蓉岭，上如攀天下入井。  
老乃来游殊不然，褰裳顷刻升绝顶。  
南逾大庾鹧鸪啼，北度居庸朔风紧。  
客行到彼例凄酸，我已恍惚梦中景。  
视险如夷兮要深省。君不见芙蓉一岭今已过，  
我但慢行君奈何。  

方回　过芙蓉岭对镜岭羊斗岭新岭塔岭赋短歌五首  
千钧巨石百十万，乱堆横峙塞山涧。  
故今流水作呜咽，行人厌闻犹喜阚。  
芙蓉非花镜非镜，无可充君耳目玩。  
第一岭望二三岭，蜿蜒似作长蛇缓。  
努力向前兮不须叹。君不见老夫足垠斗天下，  
临危岂是趦趄者。  

方回　过芙蓉岭对镜岭羊斗岭新岭塔岭赋短歌五首  
客谓老夫今老矣，胡为尚落空山里。  
千艰百难万不平，上岭下岭不肯已。  
此岭第三未为险，人面兽心险于此。  
乾坤一纪战旗红，偶脱乱离身不死。  
流可无行兮坎即止。君不见羊化为石斗即休，  
两角蜗争何所求。  

方回　过芙蓉岭对镜岭羊斗岭新岭塔岭赋短歌五首  
第四岭头分两邑，相背无情水流急。  
浙河东下彭蠡西，到海终须合为一。  
海东闻有沃焦石，万国之水不供吸。  
世故人心千百岐，有生必死终无迹。  
焉用皇皇兮仍汲汲。君不见塔岭之塔焉在哉，  
不如有酒斟一杯。  

方回　过芙蓉岭对镜岭羊斗岭新岭塔岭赋短歌五首  
混沌何年分宇宙，于地日月常如旧。  
如旧之中却常新，何曾一点受尘垢。  
谁凿此山为捷径，争利奔名足驰骤。  
新岭终无可旧时，燠不加肥寒不瘦。  
行人自无兮百年寿。君不见岭头日日吹征尘，  
剩有新人无旧人。  

方回　过湖口渡  
峨峨临峭壁，渺渺指寒洲。  
船压万钧重，帆开一叶浮。  
云沙连几郡，雪浪舞中流。  
目快心还恐，吾行曷少休。  

方回　过湖口望庐山  
江行初见雪中梅，梅雨霏微棹始回。  
莫道无人肯相送，庐山犹自过湖来。  

方回　过画龙天始明  
落月犹余彩，荒村已几过。  
店明灯透壁，石响马升坡。  
起早寒多嗽，忘劳暗自歌。  
老夫亦小憩，霜重手频呵。  

方回　过嘉兴道中接待寺丁丑十二月赴逮扬州遇雪留宿怆然有感  
畴昔留此寺，亦兹腊雪天。  
天寒了不异，俯仰十一年。  
是时尚守郡，赴逮趋淮壖。  
不知坐何事，自省无尤愆。  
家有屋几间，亦有数顷田。  
书生未甚穷。不忧无酒钱。  
事白夏至秋，然后得南旋。  
即今身自由，幸已不属官。  
客贫一物无，驾此如叶船。  
四仆色常饥，况望酣与羶。  
家人九霄外，何由致橐饘。  
岂不亦念我，逢曲流馋涎。  
我非不欲仕，危途畏難颠。  
势虽已窘迫，心终无忧煎。  
新岁六十二，白发被两肩。  
尚堪屈此膝，跪起贵要前。  
访旧非得已，谁当佐腰缠。  
尅日可以归，小俟春牛鞭。  

方回　过句容县  
王气金陵宅，仙家句曲山。  
兴衰频返掌，寒燠互循环。  
雪没陂塘里，春生花树间。  
颇闻糁羊美，无酒破愁颜。  

方回　过李景安论诗为作长句  
三百年来工五七，追雅媲骚谁第一。  
独闻彭城陈正字，向来得法金华伯。  
终古不朽语言在，以诗教人人不识。  
善学少陵而不为，殆如孟子不言易。  
世人往往谈神仙，便欲插翅登青天。  
邀寻道士学服饵，朝呼暮吸夜炼煎。  
换骨一语曾未悟，未办黄庭修内丹。  
俗流无骨但有肉，虾蟆敢竞骊龙先。  
姚合许浑精俪偶，青必对红花对柳。  
鹄乃类鹜虎胜狗。由陈入黄据杜坛，  
当知掬水月在手。后生可畏尝闻之，  
君友何人师者谁。双井白门浣花脉，  
实字用正虚用奇。郁轮袍曲异筝笛，  
藐姑射姿无粉脂。梯危磴绝不可近，  

方回　过临平二首  
临平山下泛归船，何必荷花五月天。  
记取五更霜□□，□芳桥买小鱼鲜。  

方回　过临平二首  
行在名存一梦惺，西湖路近六长亭。  
陈桥驿与临平镇，兴废何人了汗青。  

方回　过临平镇  
楼船载甲晓闻钲，知是何营将校行。  
百五十年兴废事，韩家军马战临平。  

方回　过社  
来时犹见雪飞花，花落今成雪委沙。  
旅舍燕声春过社，禅窗蝶梦客思家。  
猫头味荐廉泉笋，雀舌香分净社茶。  
岂谓故园无此物，直烦博望泛仙槎。  

方回　过石门  
麦田下种稻田乾，秋尽江南亦未寒。  
水净风微船牵慢，莼花蕰草尽堪看。  

方回　过汪翔甫宅  
南纪干戈后，相逢皓首稀。  
草问翁仲在，华表令威归。  
骨寿由心泰，身癯独道肥。  
公松对吾菊，同阅几芳菲。  

方回　过吴式贤宅  
君家梅最古，举世少人知。  
天地无吾党，风霜自北枝。  
一痕新月外，数点小春时。  
肯为援琴否，浮香更有诗。  

方回　过秀州城东  
海邑疏囚昔此过，鸣榔未了又渔歌。  
重来野色秋如许，似觉人家旧更多。  
晴日茅檐横晒布，水田竹架倒扦禾。  
吴侬苟且度饥岁，焉得官廉吏不苛。  

方回　过许村  
长安才上堰，风物似微饶。  
野老能相认，轻船不待招。  
炊菱开甑热，秤鲫满篮跳。  
偶前樽中物，何为靳一浇。  

方回　过杨华父宅与二僧同舟不及访  
每喜佯狂叟，穷途说共财。  
忽辞酒仙市，径上客星台。  
鼓枻携支遁，过门忆老莱。  
恐劳难黍具，或可致新醅。  

方回　海棠花  
锦城春色万人迷，饭颗无心着品题。  
实不如华谩浓艳，秋霜谁觑海棠梨。  

方回　寒朝  
甚欲常晴日，何堪复暗云。  
树寒禽缩项，雨冻瓦成纹。  
归路非嫌泞，行庖岂厌荤。  
独能知此意，朝镜白纷纷。  

方回　寒热不调病一月余  
不肯中和按故常，膈痰鼻涕更头疡。  
尘飞泥涴三春尽，热熯寒僵一月强。  
乍把酒杯嫌药气，屡翻诗卷写医方。  
年年忆得古人语，端午绵衣未可藏。  

方回　寒士吟  
小贪咂蚊蝇，大贪噬豺狼。  
此类殊不少，毒虐纷披猖。  
独彼寒士者，自身无衣裳。  
唧唧如蟋蟀，与人忧雪霜。  
平生谨绳墨，丝铢较词章。  
寒士苟无命，低垂困名场。  
风尘一以起，盗贼腰金章。  
寒士但忍饿，颜色无晶光。  
豹胎紫驼峰，不到寒士肠。  
斧磚斫将相，寒士亦不忙。  

方回　寒夜  
薪粲常相迫，衾裘本自单。  
至分惊屡改，去住觉俱难。  
愁与思妨寐，霜兼雪倍寒。  
百年谁一尽，一夕独堪叹。  

方回　寒燠  
仲秋帆清湍，单衣滴垢汗。  
曾不两朔望，拥绵炽炉炭。  
万古正如此，寒燠顷刻换。  
愁人苦夜长，志士惜日晏。  
何似酩酊翁，懵不辨昏旦。  
百年会有尽，一朝非所患。  

方回　寒早  
春闰秋寒早，人穷物议多。  
孰非愁里老，聊且醉时歌。  
轻捷矜乘跨，张皇侈殿呵。  
老夫自高卧，风雨梦渔蓑。  

方回　韩蕲王源上骑驴图为王孙叶叶赋  
取日虞渊战临平，鼓起金山麾伏兵。  
既不画此背嵬军阵形，国容貂蝉佩葱珩，  
军容金甲马朱缨。又不画此生面真仪刑，  
昔王不肯专枢庭。清凉居士以自名，  
散遗万骑还屯营。独控长耳游林坰，  
林间坐石樵叟争。不无醉尉呵夜行，  
孰识朱门抗旄旌。王孙妙年万事轻，  
欲蹈箕颍遗浮荣。龚侯淡墨胜丹青，  
作此灞桥风雪征。龙变不测人中英，  
谛观岂是寒书生。丈夫出处吾能评，  
不可长剑即短檠。得时用世身名亨，  
否哉履道幽人贞。叶叶用意何峥嵘，  
大司马侃孙渊明。  

方回　汉  
灯前閒覆孟坚书，瞬息炎刘四百余。  
五聚井星才属尔，一抔陵土竟何如。  
早夸发纵轻烹狗，终藉吞舟失漏鱼。  
若使高皇为晋献，可须莽卓始丘墟。  

方回　汉臣明府与公度使君话吾州山水之胜有诗次韵二首  
绣作群峰玉作川，笔端秋思浩无边。  
赐金增秩从民借，会费将军九万笺。  

方回　汉臣明府与公度使君话吾州山水之胜有诗次韵二首  
秋容洗雨雁浮空，牛斗之南江以东。  
是处皆为群玉府，谁家不似水晶宫。  
君侯总是文章伯，文物差宜锦绣胸。  
缓马倚楼随所适，高情长在醉吟中。  

方回　杭正月十七夜用韵  
歌词南北混乡音，犹忆仙台万烛吟。  
俗侈观优无不笑，令严罚饮必须深。  
未阑晓阙落梅曲，已动春郊芳草心。  
四十年前政如许，白头凄怆忽斯今。  

方回　杭正月十三夜  
歌鼓犹闻治世音，逃喧爱寂自沈吟。  
九衢翠铀春□□，一室青灯夜独深。  
岂不冻云开霁月，其如老眼异童心。  
□□变幻凉州梦，便觉繁华胜似今。  

方回　杭正月十五夜用韵  
随缘徇俗岂知音，戏队遨朋舞间吟。  
但信金鞍忘路远，不知玉漏早更深。  
春光月色相为赐，公子佳人别有心。  
旧观依稀百分一，十年兵甲到如今。  

方回　何仁甫作室日生男  
筑室肇闻开吉卜，弄璋恰喜共良辰。  
千间广厦连云起，一颗明珠入掌新。  
撰上梁文焉用我，作汤饼客可无人。  
门闾如此须高大，他日能容驷马轮。  

方回　和李鹤田乙未赠李个庵  
这个庵中这个人，莫将两个认心身。  
一个亦无羲□□，□于此处玩天真。  

方回　和陶咏二疏为郝梦卿画图卢处道题跋作  
彭泽五斗米，竟为督邮去。  
动干寄奴诛，孰识日涉趣。  
汉元潜震宫，广受忽高举。  
心已料恭显，定至杀萧傅。  
事君义当死，肯复问生路。  
威福弗惟辟，明哲有回顾。  
渊明咏二疏，寄意匪自誉。  
丧元辱先体，贪位综世务。  
未若见几微，政尔养高素。  
展画读瑰染，公等各超悟。  
风霜敛劲气，泉石入幽虑。  
足可休余年，何年簉明著。  

方回　和陶渊明饮酒二十首  
生死乃常理，兴亡殊似之。  
火鸟化王屋，鼎迁亦有时。  
骊山发金雁，汉陵复如兹。  
丹成云得仙，虚冢令人疑。  

方回　和陶渊明饮酒二十首  
康庐插南斗，其西柴桑山。  
我往挹风竹，如听渊明言。  
作歌以自挽，于今垂千年。  
有口可与饮，公心谁其传。  

方回　和陶渊明饮酒二十首  
立功亦云可，于世能无情。  
屈体丧厥节，宁若理我名。  
极不过馁死，馁死胜饱生。  
是翁醉中语，细味足叹惊。  

方回　和陶渊明饮酒二十首  
黄雀啐野田，见人辄惊飞。  
飞飞一不早，恐有虞罗悲。  
眯目饕餮子，缪谓得所依。  
岂不知必尔，甘往终无归。  
志士馁欲死，未觉劲气衰。  
手口自斟酌，勿令心事违。  

方回　和陶渊明饮酒二十首  
羊车一失驭，天地兵甲喧。  
中国不自正，王业东南偏。  
运甓有贻厥，卧龙康庐山。  
使处王谢位，大物岂不还。  

方回　和陶渊明饮酒二十首  
子云草太玄，万言无一是。  
唯有鸱夷篇，千古不可毁。  
太上立酒德，余事徒为尔。  
酤尽捐我衣，繿缕胜缯绮。  

方回　和陶渊明饮酒二十首  
九日戏马台，二谢词翰英。  
良辰各有句，得无差过情。  
元嘉事其子，不救巢卵倾。  
渊明东篱下，马识笳鼓鸣。  

方回　和陶渊明饮酒二十首  
华鬓极老态，丑面乏妍姿。  
插花已不可，可插唯菊枝。  
□□偶有酒，此事竟大奇。  
连作数日饮，诗亦未暇为。  

方回　和陶渊明饮酒二十首  
高台翳榛棘，荷锸冈路开。  
振衣陟云端，朗然豁秋怀。  
言念半死树，类我晚节乖。  
风雷劈半腹，叶落禽不栖。  
幸不为薪槱，烧之化尘泥。  
谓可材为琴，于调恐不谐。  
醉抱作此感，暝色南北迷。  
下山不可急，小僮扶我回。  

方回　和陶渊明饮酒二十首  
此邦最佳处，乃在城北隅。  
野田荞麦傍，松下复问涂。  
酷爱古石峙，故缓羸骖驱。  
一生能几许，于兹十载余。  

方回　和陶渊明饮酒二十首  
明年五十九，早岁已闻道。  
忆昔初远游，岂信今遽老。  
暇日一醉娱，往事万念槁。  
悬知身死后，岂无数诗好。  
心欲刊晋史，罪匪一灵宝。  
陶翁焉得作，细与问江表。  

方回　和陶渊明饮酒二十首  
行乐忽有感，当此穷秋时。  
吾生会亦尔，落叶与树辞。  
田父屋颇宽，生理仅存兹。  
积逋既已迫，悉售不复疑。  
宁免世人笑，且复相轻欺。  
儿辈勿戚戚，酒至姑饮之。  

方回　和陶渊明饮酒二十首  
士本不畏贫，所畏迫老境。  
百忧无一乐，可醉不可醒。  
寒风颇欲霜，缝补阙袍领。  
酒胆一何大，和陶效坡颍。  

方回　和陶渊明饮酒二十首  
重五去未远，重九倏已至。  
不论家与客，遇节必烂醉。  
前日期未兴，有谒入客次。  
病酒不遑萧，匪敢挟长贵。  

方回　和陶渊明饮酒二十首  
秋风吹古城，乱山绕荒宅。  
树影日以疏，沼落见萍迹。  
客来觞我菊，献酬殆至百。  
斜照未云夕，草端露已白。  

方回　和陶渊明饮酒二十首  
早省宦径恶，荷锄宁带经。  
岂不尝守郡，生涯百无成。  
一夕偶不饮，鳏枕听遥更。  
残灯暗虚牖，落叶锵空庭。  
鼠啮叱不止，呼奴效猫鸣。  
孰与醉卧熟，万事忘吾情。  

方回　和陶渊明饮酒二十首  
一日不举酒，即患偏头风。  
明日忽不患，乃在酒一中。  
人言饮致疾。此理恐未通。  

方回　和陶渊明饮酒二十首  
三戒二已亡，所戒惟在得。  
大道辟我前，幸无两岐惑。  
谁歌返招隐，口待秽袜寒。  
身为葛天民，宅在建德国。  

方回　和陶渊明饮酒二十首  
气豪心未平，三已复三仕。  
毫发志不伸，所至但屈己。  
屡触炙眉怒，讵帝折腰耻。  
七年困江国，脱身走故里。  
欲著藏山书，实录立传纪。  
往事邈难问，毫简遽云止。  

方回　和陶渊明饮酒二十首  
天命孰为之，万有凝精真。  
变气间庞杂，未尝泯其淳。  
风雨骤冥晦，昫乌出还新。  
圣孔昔云没，杨墨仍仪秦。  
复生一辩孟，扫之如游尘。  
诸老自有宗，鑽研患不勤。  
彼以顿自诧，所见特未亲。  
月晦有死魄，潦涸无迷津。  
天定盍少俟，屦□□于巾。  
不饮但多忧，无乃真痴人。  

方回　贺陈正之得男  
初喜明珠入掌中，良由善念与天通。  
吉祥预报长庚梦，福德应临长子宫。  
急写贺书端不错，滥叨佳集顾何功。  
此诗特为高门庆，大似麟经记鲁同。  

方回　红蔷薇花  
月桂金沙各斗春，蔷薇红透更精神。  
虽然面似佳人笑，满体锋铓解刺人。  

方回　红云亭即事五首  
一行城外路，事事胜城中。  
是处稻争绿，谁家莲忽红。  
深篱幽户闭，小水暗渠通。  
独坐谋诗句，何人识此翁。  

方回　红云亭即事五首  
游观不在大，但取意疏恢。  
积雨欣初霁，閒人偶独来。  
目随新句转，萍殿去凫开。  
无酒胜于酒，移时再茗杯。  

方回　红云亭即事五首  
三十余年事，千纷复万纭。  
战尘飞白羽，花事梦红云。  
园契更为王，州符阅几君。  
池声送今古，犹似旧时闻。  

方回　红云亭即事五首  
江湖垂老死，天地忽风尘。  
岂不多华屋，何曾属主人。  
此亭聊着眼，数口仅容身。  
鸡犬桑麻里，侯王愧小民。  

方回　红云亭即事五首  
池塘通磵水，篱落护柴门。  
昔在承平日，谁知化育恩。  
艰危多死徒，侥幸或生存。  
予亦问关久，频来憩此村。  

方回　猴牛尾狸图  
宣城牛尾雪天狸，梅老才涎为赋诗。  
曾与沐猴戏相得，脂膏争奈猎人知。  

方回　后苦雨行  
七昼夜雨可已否，五更屋角万马走。  
击碎屋瓦如拳然，三桥街中人乘船。  
五斗陈米已万钱，籴且无之矧借旃。  
一檐十蛛不成网，亿万万喙饥可想。  

方回　后秋思五言五首  
多病全然懒，微凉尚未寒。  
偶然无一事，蛛网雨中看。  

方回　后秋思五言五首  
诗老吾衰矣，秋风又飒然。  
黄花香五度，八十太公年。  

方回　后秋思五言五首  
黄陈今不作，天地少诗人。  
不是诗人少，诗人未必真。  

方回　后秋思五言五首  
诗与风骚迫，文兼史汉长。  
半山非不尔，僻学汴梁亡。  

方回　后秋思五言五首  
五房十昆仲，独许一身存。  
今日重阳日，登楼欲断魂。  

方回　后天易吟三十首  
万古未来事，先天逆已知。  
卦中无不有，却要后天推。  

方回　后天易吟三十首  
位须分对待，气即验流行。  
羲体兼文用，俱由造化生。  

方回　后天易吟三十首  
世治常无乱，民安永不危。  
尚须西伯演，羲画可无之。  

方回　后天易吟三十首  
易名缘变易，周义取周流。  
出震始终艮，当于此处求。  

方回　后天易吟三十首  
震位东方木，胡为以帝言。  
一芽观出处，主宰见天根。  

方回　后天易吟三十首  
万物皆相见，文明午日中。  
圣人南面立，品汇各亨通。  

方回　后天易吟三十首  
兑泽何言说，秋成看水田。  
黄云万万顷，滋润作丰年。  

方回　后天易吟三十首  
天一实生水，冬藏坎次乾。  
精神要休养，酝酿出春天。  

方回　后天易吟三十首  
万物天为大，中间地次之。  
成功付诸子，父母似无为。  

方回　后天易吟三十首  
雷风火泽水，独艮不言山。  
朔易指方位，万形消息间。  

方回　后天易吟三十首  
君知已似嗣，音义古来同。  
万物生相续，南薰鼓巽风。  

方回　后天易吟三十首  
役物至未极，分明土王时。  
嗣火孕金气，秋成方在兹。  

方回　后天易吟三十首  
阳生在十月，亥谓之天门。  
战乎乾者物，乾实战于坤。  

方回　后天易吟三十首  
八列方隅位，四周分至时。  
画疆兴庶务，地矩囿天规。  

方回　后天易吟三十首  
宗庙焌尝礼，朝廷觐见仪。  
无穷天下事，不过似农时。  

方回　后天易吟三十首  
细玩文王卦，如何法地方。  
田从一井起，乡遂及要荒。  

方回　后天易吟三十首  
观身不见背，动体悉由心。  
向阳负阴处，离坎细推寻。  

方回　后天易吟三十首  
次谦终以巽，九卦至三陈。  
圣人有忧患，何况是凡人。  

方回　后天易吟三十首  
元亨犹利正，始可用纯乾。  
未了一贞字，何用保性天。  

方回　后天易吟三十首  
亨到离时见，贞从坎处来。  
归根培养熟，方解鼓风雷。  

方回　后天易吟三十首  
背于身不见，亦不见庭人。  
物我俱无与，方知止处真。  

方回　后天易吟三十首  
乾坤始开辟，六坎首经纶。  
士不知忧患，焉能免世氛。  

方回　后天易吟三十首  
始屯终未济，世故信多艰。  
维坎刚中吉，周旋险难间。  

方回　后天易吟三十首  
彖辞六十四，三十四方贞。  
干事匪正固，难求心外亨。  

方回　后天易吟三十首  
亨嘉谁不愿，贞固士之常。  
乾体充刚健，刊爻认直方。  

方回　后天易吟三十首  
祖考精神散，子孙能聚之。  
淫祠祭非鬼，萃涣义何居。  

方回　后天易吟三十首  
卦之凶者五，否剥未济三。  
如姤与归妹，深防女败男。  

方回　后天易吟三十首  
易经之下卷，何以始恒咸。  
贞女家人得，如诗有二南。  

方回　后天易吟三十首  
二五时难遇，沈沦下位多。  
乾潜与坤屦，退谨养天和。  

方回　后天易吟三十首  
学者欲学易，当观羑里时。  
如何是敬字，恐惧畏忧危。  

方回　湖堤雨中夜归  
夜雨昏昏欲雪天，数家灯火北山前。  
乡心认作桑麻路，忽有湖船奏管纮。  

方回　湖口寄方去言  
不见秋崖老，吾宗尚有人。  
十年疲远梦，七尺记长身。  
醉月金陵晓，遨花辇路春。  
雁题盟未爽，鹤化事遄新。  
稍觉高闳改，徐行曲巷询。  
应门才入谒，下榻愧为宾。  
小阁书窗净，芳筵饮{斝上换二厶}醇。  
尽令诸子拜，更许大难亲。  
积庑刍粮溢，堆盘果饵珍。  
和篇勤唾玉，枉教妙钩银。  
霁雨微膏野，和风早应辰。  
挈壶烦仆御，并辔出城闉。  
缱绻情何厚，殷勤意甚真。  
道傍分手暂，陇上转头频。  
无复离怀恶，谁云古谊陈。  
长郎仍远饯，羁客倍惊神。  
跋涉将千里，漂摇近一旬。  
二孤彭蠡外，五老大江滨。  
倦憩停征驭，遐思值便鳞。  
寄诗寓予感，衰老易谵谆。  

方回　湖口阻风  
涛江白雪喷苍昮，晚日红金缘翠云。  
天著此奇刮诗眼，略须掇实张吾军。  

方回　湖曲细嚼梅花咽酒  
梅心微苦似梅仁，细嚼香须酒入唇。  
笑指逋仙坟上土，一杯好与酹芳辛。  

方回　湖山堂再修仅有  
飞鸟穿堂柱半欹，春晴犹不似春时。  
上梁文记临邛魏，天目洪家却立碑。  

方回　湖上晚归  
此身閒一日，足使百忧忘。  
城外天能大，山中地许凉。  
喧呼经妓舫，寂静忆僧房。  
薄暮归穷巷，谁家正绝粮。  

方回　湖上喜晴  
人閒尘不到，别是一清凉。  
雨足千峰净，风薰百草香。  
阴森穿茂密，汩虢溯深长。  
想见吴中路，连天尽绿秧。  

方回　湖州推官史彦明碎妖石  
君不见杜子美，搜诗益州城。  
西门所见石笋高蹲，欲募壮士掷天外，  
使人不疑见本根。又不见韩退之，  
□□□□怜愚民，枯株朽木事为神。  
偶然题作木居士，便有□□─　福人。  
安吉古庙李卫公，有一怪石左庑中。  
不知始初孰舁致，矫诬妄讴　欺吴侬。  
诸欲杀人劫盗者，牲酒奠祭骈群凶。  
狂魂滞魄诧凭附，乞灵徼福撑虚空。  
忽值湖州推官史，□如明月清如水。  
集众捶之百杂碎，弃置沟渠同粪矢。  
南方淫祠百且千，焉得一一皆若比。  

方回　虎渡亭观江浪  
春风鼓大江，孰能度广狭。  
似觉海东涛，顷刻上三硖。  
兹辰当改火，每岁已衣褀。  
岂意九派天，故絮未可匣。  
北顾马当矶，西睨鸿宿夹。  
雪浪欲沃城，无复一凫鸭。  
钉缆虞岸裂，阁舫惧崖压。  
天吴政尔骄，水伯讵敢狎。  
津亭叹逝翁，衰鬓侧乌幍。  
既昧升天行，亦缺缩地法。  
故畴身麦交，田事失锄锸。  
儿曹岂不思，杳不寄书劄。  
意所欲见人，久俟庚复甲。  
音问苦辽缅，赀用迫空乏。  
何当乘安流，平沙暮篙插。  
归欤招白鸥，盟血尚可歃。  

方回　画观世音赞  
□见呻吟，我砭我针。  
人有此心，即观世音。  

方回　怀惭  
逃生何处可茅庵，城市山林总不堪。  
人莫我知姑用六，今非昔比更缄三。  
擘麟行酒海深浅，系雁传书天北南。  
数月儿曹尽饥瘦，无能衰叟但怀惭。  

方回　皇甫巨川父年八十八母年八十四歌  
屈二指兮郎罢九秩，虽则九秩兮髯犹如漆。  
梁之郊兮黍稷栉栉，父曰儿归兮吾督汝銍。  
加六算兮圣善九旬，虽则九旬分发犹未银。  
汴之水兮鲂鲤鳞鳞，母曰儿归兮我甘汝珍。  
夫妇偕老兮古无此比，父母俱存兮今谁其拟。  
禄养于南兮云胡不善，汴梁言还兮昼锦乐只。  
二老有子兮又有孙，寿且康兮施及后昆。  
逮老及彭兮永贞厥根，泽诗薰书兮益大宁斋翁之门。  

方回　黄浦门解缆有怀川无竭  
旧守烦人送酒钱，江边五夜泊归船。  
就中最忆南山好，一老癯僧伴醉颠。  

方回　黄蔷薇花  
春工借露染莺裳，欲学东篱一样黄。  
输与菊花在何处，止禁晴暖不禁霜。  

方回　灰心  
志大终痴拙，年衰合老成。  
口无谈世事，身不要时名。  
偶后诸人死，犹余几日程。  
灰心良已是，拊髀未须惊。  

方回　回生丁亥方端叟乙酉长二岁其弟名万里庚寅少三岁用予旧韵来订兄弟  
闻说庚寅弟，兼思乙酉兄。  
楼高江树远，帆去暮潮平。  
药岂能延寿，符焉可避兵。  
各恁心事好，共保岁寒盟。  

方回　回生丁亥方端叟乙酉长二岁其弟名万里庚寅少三岁用予旧韵来订兄弟  
越州兄弟好，年与德俱高。  
未觉同宗吝，宁须盖代豪。  
雪炉称夜坐，花墅接春遨。  
何日成三老，茶瓯沦碧涛。  

方回　回愚  
人云回也乐，愚亦定何如。  
瘠产今无几，荒园尚有余。  
离骚香草木，尔雅古虫鱼。  
名数谁能记，年来懒著书。  

方回　悔少作  
崛强轮囷谓绝奇，刮摩剔抉更多疑。  
彭门峻步勤除道，栗里高风晚得师。  
乃后容赊十年死，定应全废一生诗。  
根柯直待如铜石，始是参天溜雨时。  

方回　会鹤舑郑高士庵为予写神走笔赋杂言  
我不羡渠乘大马食肥肉，我不羡渠寝细毡居华屋。  
富贵两字输与渠，奈渠未免一字俗。  
我有诗肠如月郎三秋，我有酒肠如海吞百渎。  
西湖之水足供酒一杯，西湖之山可作诗千幅。  
羽客写我醉吟意，雪为长髯电为目。  
岂知天上三台星，焉用人间九州督。  
仕宦不达坐多言，衰老未死缘寡欲。  
眉毛及须尚如漆，此为寿相万事足。  
莫言不智又无福，宁当忍穷勿受辱。  
气豪未減天外鸿，神清差似霜前菊。  
有人指点问为谁，云是紫阳方虚谷。  
欲求我者，南山之南，  
北山之北。  

方回　会张仲实宅得天字  
兵甲更多难，桑榆迫暮年。  
孰能容此老，犹得并诸贤。  
空阔瞻乔木，推移叹逝川。  
醉乡春有路，暂觉异寒天。  

方回　会真吟  
俗缘羒区中，幽意傒方外。  
兹坡一褰裳，万事忽蝉蜕。  
心与江流远，眼逐天宇大。  
小轩纳空明，坐觉众真会。  
独树表高原，遥峰淡微霭。  
倦喜床座稳，渴赏茗味最。  
道人有神丹，一撮似可丐。  
愧我屋宅老，朽壁讵堪绘。  
思归僮仆嗔，忍饥儿女慨。  
云卧殊未可，当且还钓濑。  

方回　蕙花  
药辨君臣医或误，花旌王后俗徒奢。  
早兰晚蕙真兄弟，我与二难分等差。  

方回　或献髭药却之  
行路乾坤半，流年六十强。  
不营埋骨穴，更用染髭方。  
政使飞升可，犹难服食良。  
养生或攻名，曾否鉴嵇康。  

方回　急雨  
极热方亭午，浓阴忽半空。  
众蝉暗急雨，独鹞攧高风。  
过湿蔬争绿，矜晴果骤红。  
树凉宜就饮，残滴入樽中。  

方回　集贤堂已无  
旧日三贤又集贤，看人歌舞过湖船。  
一时去取非公论，到底终难昧老天。  

方回　己亥十一月二十一日长至前一旬书  
北极地上三十六度出，南极地下三十六度入。  
四海之内居中国，不见南极见北极。  
东生西没一轮日，西没昏黑生白。  
春分秋分昼夜中，天上地下度数同。  
地上天少日晷短，子月日南而北返。  
地上天多日晷长，午月日北而南行。  
四时成岁岁如此，日南日北而已矣。  
一百八十度有奇，不过一往一来耳。  
或谓四游升降殆不然，所以景佑新书删其篇。  

方回　计桐江续稿九卷卷百首书其末  
诗律中年悟，嫌工更恐肥。  
独行无与语，每出又空归。  
姜枣频煎药，袍衫屡换衣。  
病身自无赖，犹忍泄天机。  

方回　记火  
吾州斗大城，辛丑爇于火。  
予时年十五，天地一蜾蠃。  
窜身城北门，尚忆双髻鬱。  
秋暑七月半，汹涌沸炎堁。  
日午饥无食，枝头得梨果。  
不谓心尚孩，析薪未克荷。  
先君儒起家，负冤踣奔播。  
赭垣获苟免，小宅亦云颇。  
先祖之旧居，竟弗脱此祸。  
二三叔父家，赀产素不夥。  
焚如既已酷，生理各坎坷。  
老者渐丧亡，赖尝教敕我。  
田屋悉破散，江湖走一舸。  
掇科敡历久，身幸青紫裹。  
中年营一区，稍于己意可，  
紫阳正面南，乌柳在其左。  
前荣艺花木，后圃莳菜蓏。  
军兴盗贼起，万卷破甑堕。  
乙未九月灾，天特赦么黱。  
岿然七十翁，吾其理归柁。  

方回　记三月十日西湖之游吕留卿主人孟君复方万里为客  
丙申上巳七日后，一主二宾夫岂偶。  
遣车却骑钱塘门，主人满船富肴酒。  
别唤轻船载仆从，大船品字着三友。  
旁观指点知为谁，对峙玉人间白叟。  
岂无识老讶此老，不愧妙年两贤守。  
孟侯吕侯将相家，早绾金章纡紫绶。  
方干云孙耸吟肩，左右鼎鼐中瓦缶。  
虽然兰臭尚同心，剧谈锋起各虚受。  
是日杭人诧佛事，焚寄冥财听僧诱。  
公子王孙倾城出，姆携艳女夫挈妇。  
放生亭远鹜长堤，保叔塔高陟危阜。  
居然红裙湿芳草，亦有瑜珥落宿莽。  
暖热已极天色变，大风滔天怒涛吼。  
篙师缭绕孤山背，倘佯里湖保无咎。  
百舠千舫第二桥，四圣观前依古柳。  
春色浓时良佳哉，游人聚处可舍否。  
一杯一杯入醉乡，诙嘲谑笑无不有。  
泉币重费忘多少，歌妓频呼杂妍丑。  
似狂非狂痴非痴，何啻万众愁回首。  
我时颓然乎其间，看朱成碧辰至酉。  
健啖晚菘兼早韭，快赏调冰仍雪藕。  
归途恍然了不记，晓窗半醒卧噎呕。  
一日之乐三日病，宁负衰躯护馋口。  
愿从孟侯觞吕侯，更着百千沽十斗。  

方回　记游自次前韵  
百岁十分过七分，侥幸古来所希有。  
寻壑经丘讵得知，揣谓偷閒问花柳。  
未暇扶杖支疲癃，每羞照镜现老丑。  
商洛隐遁似辈行，幽并游侠豆朋耦。  
朝哦雅什讽骚些，夜玩易爻测玄首。  
焚膏空余冰檗心，补{衣中加八}不到犁锄手。  
惊思此生如掣电，昨日黄童今白叟。  
炙眉折肱了不悔，爱评文字判是否。  
包藏彼且城府深，骾直我乃肺肝呕。  
尔来何止师左次，三十六策上策走。  
况如韩子生之辰，牛奋其角箕张口。  
梯冲百道公输攻，一兽不答坚墨守。  
城西俊游小不忍，焉能轩左复轾右。  
兰亭梓泽座有人，足与德功参不朽。  
是日已尝谷雨茶，是岁木星守南斗。  
是集举杯各见釂，浅量可能一敌九。  
坐视喧哗醉愈恭，不记俎奇忘豆偶。  
麦熟在即曲蘖富，更愿所至可赊酒。  
情怀坦荡尚真率，滋味淡薄保长久。  
宁从散人盟狎鸥，勿作功臣烹走狗。  

方回　记正月二十五日西湖之游十五首○  
一犁酥润万牛耕，饭碗人间系死生。  
公子楼头赏春雨，杏花树上听新莺。  

方回　记正月二十五日西湖之游十五首  
来舆去马禁城空，丰乐楼消一炬红。  
说与吴侬莫惆怅，龙墀犹化梵王宫。  

方回　记正月二十五日西湖之游十五首  
情知太乙已西游，筑馆焉能强挽留。  
此老平生让人者，佛来我去尚何求。  

方回　记正月二十五日西湖之游十五首  
一夜缁郎划醮坛，三清四圣化泥团。  
也曾输与林灵素，顶上曾缨德士冠。  

方回　记正月二十五日西湖之游十五首  
千树梅花斫半无，有人更欲涸西湖。  
曾思慎勿近前日，不看老彭观井图。  

方回　记正月二十五日西湖之游十五首  
石梁石柱石为碑，山拔泉飞石可移。  
两玉堂仙一髠叟，自应名字万年垂。  

方回　记正月二十五日西湖之游十五首  
空埋贞观兰亭字，再出文城玉枕书。  
想见八梅冢无物，生前曾笑马相如。  

方回　记正月二十五日西湖之游十五首  
身为帝傅辩章公，慎恤奇丸侈后宫。  
更欲长生汲丹井，山中笑倒葛仙翁。  

方回　记正月二十五日西湖之游十五首  
炎炎赫赫忽荒寒，败瓦颓墙百顷宽。  
谁识旧朝大丞相，手携红妓倚阑干。  

方回　记正月二十五日西湖之游十五首  
容堂何地可容人，一语忠规坐杀身。  
母死明年尔亦死，盗名犹谓再庚申。  

方回　记正月二十五日西湖之游十五首  
千山斫入亚夫营，佳墅名园怕近城。  
赖是白公资佛力，小留苍翠作秋声。  

方回　记正月二十五日西湖之游十五首  
业已通名敢退无，小为性命忍须臾。  
十年朝士知何限，不许游湖许见湖。  

方回　记正月二十五日西湖之游十五首  
相逢剑客曳长巾，曾道西湖看尽人。  
石屋雨来春树暗，人琴两已作埃尘。  

方回　记正月二十五日西湖之游十五首  
六桥箫鼓日喧天，谁料年来渐索然。  
兴废荣枯都不识，一家活计一渔船。  

方回　记正月二十五日西湖之游十五首  
苏公堤畔水如天，又见侵疆筑葑田。  
遥望横斜似棋局，飞乌翘鹭自争先。  

方回　寄彬州孙通守振武闻泝湘将至八桂  
南斗之南八桂林，携琴欲觅旧知音。  
想君湘水花边路，识我衡阳雁外心。  
逼侧甲兵询动静，艰难书问畏浮沉。  
相烦为报真消息，莫待春江柳色深。  

方回　寄伯宣尚书士常吏侍二首  
林下休官已七年，新闻偶到白云边。  
一时人物归司命，二老儒臣筦吏铨。  
严子钓台踚旧隐，山公启事玷群贤。  
驱驰力尽心徒在，聊信归鸿寄短篇。  

方回　寄伯宣尚书士常吏侍二首  
贫与身仇病作魔，春来为况复如何。  
梅花未了桃花动，诗债犹稀酒债多。  
剩喜故人跻要路，稍令閒客藉余波。  
吏廉岁稔兵氛寝，是处江湖可一蓑。  

方回　寄呈吕道山于八桂  
朼从歙浦来湓浦，闻自全州入桂州。  
倚俟先生还北棹，定容小子到南楼。  
甘留旅琐缘何事，积受恩私愧未酬。  
但愿岁时一相见，萍踪从昔惯漂浮。  

方回　寄仇仁近白廷玉张仲实京口当涂江阴三学正兼述新岁阴雨春寒有怀  
同时纠正诸侯学，铛脚相邻总钜邦。  
足可养廉三斛米，未妨温故一灯窗。  
有人北面求宗旨，无事东流送大江。  
向道紫阳山色好，何为不肯溯溪泷。  

方回　寄董总管文卿精春秋连为太平姑苏二大郡  
春秋家学汉醇儒，才尹当涂又尹苏。  
光价九霄悬日月，爱思两郡甲江湖。  
蛾眉采石风前笛，橘里长桥□后鲈。  
太白季鹰俱不及，□□□□拥菟符。  

方回　寄抚州吕使君索李雁湖注王半山诗  
一别龙门十五期，湓城日夜梦魂驰。  
归装初解临川印，注本应多介甫诗。  
定复一鸱能见惠，遥知五马未相遗。  
鲤鱼直下西江水，兼有书来慰我思。  

方回　寄还程道益道大昆季诗卷  
山水吾州称绝奇，间生杰出当如之。  
不行天上五岭路，焉识人间二程诗。  
无逸幼槃金华似，才翁子美欧阳知。  
怒流汹涌各分派，万折到海夫奚疑。  

方回　寄集贤阎子静学士  
新年七十一衰翁，此道心知万折东。  
名位集贤唐学士，文章内相陆宣公。  
两朝纶綍倾前古，四海绅緌立下风。  
手把一枝梅欲寄，江南岁暮待春鸿。  

方回　寄康庆之钱塘二首  
奕品深参古烂柯，笔踪傍出旧临河。  
诗成不觉千篇易，书读曾逾万卷多。  
壮士玉关汗血马，美人南国采莲歌。  
俊游奇观平生事，将相其如此老何。  

方回　寄康庆之钱塘二首  
暮年生计乏从容，六秩临头万事慵。  
官酒河豚如有毒，故姬秋燕已无踪。  
往来迎送犹多事，俯仰炎凉竟少悰。  
独□已知心欲去，西湖同赏木芙蓉。  

方回　寄老山张鹏飞御史  
通袖风霜手，挥毫雅颂音。  
柄臣曾见惮，素士许同吟。  
包括沧溟浅，蜚腾岁月深。  
一朝梦惟肖，槁草仰商霖。  

方回　寄刘伯宜南昌  
西浙东江昔袂分，洪都湓浦忽相闻。  
才看陶令门前柳，却忆滕王阁上云。  
何处鱼蛮能避役，无边鲸海尚行军。  
诗书胸次堪筹国，定不专凭柱后文。  

方回　寄平江王元俞治中并呈孟君复总管  
两玉人俱出相家，一时顿有富才华。  
登楼赋咏追王粲，落帽风流致孟嘉。  
未肯一茎生白发，相逢九日醉黄花。  
苏台欲往何由得，独立吴山眺晚霞。  

方回　寄寿牟提刑献之巘  
七十閒人两地仙，恰如同见会昌年。  
诗名我愧刘宾客，心事君真白乐天。  
致仕元无官爵累，藏书各有子孙传。  
磻溪淇澳可齐寿，入相封侯恐未然。  

方回　寄寿牟提刑献之巘  
乃翁曾记脱靴亭，直节高风有宁馨。  
知命时年弃轩冕，传心学问本家庭。  
饱餐霅水仍苕水，高揭文星更寿星。  
我亦七旬乃雌甲，林惭磵愧负山灵。  

方回　寄题毕氏鲤潭寿藏  
阴德蒙泉日夜流，使君乡社号千秋。  
方闻寿倒三松咏，遽作身随一锸谋。  
谁谓滕公居此室，何云文子乐斯丘。  
穴中得石如金槊，定有人封万户侯。  

方回　寄题曹氏居竹  
维古修竹乡，君子世此居。  
厥壤既宜竹，种竹环其庐。  
根不取马箠，笋不供盘蔬。  
永保岁寒盟，子孙乐只且。  
老夫何当曳长裾，一窥旌节旧门闾。  
华亭岂羡扬州鹤，松江自足冯髈鱼。  
田园伏腊颇有余，竹中明灯夜读书。  

方回　寄题畅上人文溪别业诗  
爱僧予尤爱诗僧，千偈万颂传五灯。  
寒山拾得两奇绝，妙压神秀卢慧能。  
四明北郭四十里，文溪之名四海称。  
文溪上人貌古怪，吟坛突兀高千层。  
我虽未到燕坐处，想见藓薜枞行藤。  
上之所陟耸楼阁，星辰日月危栏凭。  
下之所种足锄耒，芋菔黍梁满甑焌。  
有时挑包大都会，省台贵显皆其朋。  
紫阳山叟年八十，吟号夜蛬书秋蝇。  
厥今流俗所不齿，独肯惠顾谈上乘。  
门前车马热如火，兀坐相对森寒冰。  
气臭吻合风味似，万里可并横坐肱。  
文溪文溪有别业，松阴百谷禾千塍。  
何当插翅渡潮海，月门吾敲堂吾升。  
春华樱李杏桃药，夏果榛相似莲藕菱。  
西风九日东篱菊，十月早梅霜霰凝。  
短才题咏匪骚雅，有愧蹇羌惭观兴。  
公诗自是第一等，纸上龙变青云蒸。  
文溪有集定脱稿，庶越韩门岛可澄。  
老夫所作岂敢并，鵰鹗风前踚冻鹰。  

方回　寄题陈公辅听雨轩  
知时润物最关心，不作珠帘暮卷吟。  
龙过惊回欹枕梦，檐声点点是商霖。  

方回　寄题德清周氏牡丹花台  
百品千株养牡丹，远同京洛近新安。  
种非宝贵不能种，看到子孙方是看。  
麟脯琼浆金凿落，蛾眉翠袖玉阑干。  
天香易赋难陪席，政恐诗翁骨相寒。  

方回　寄题冯君宁国梦堂  
六如第一伽陀字，堂扁剩传弹铗冯。  
肖象谓当求傅弼，伤麟无复见姬公。  
发棺义已参坡老，札闼嘲犹忆醉翁。  
栩栩侯王热人眼，渠知身落大槐宫。  

方回　寄题佛智忠禅师实庵  
皴皮槁项换儿童，依旧恒河见性同。  
作茧蚕宁长恋叶，蜕形蝉待别嘶风。  
双趺可逐茶毗尽，只履谁知窣堵空。  
设上馒头诳人眼，新罗鹞子过天东。  

方回　寄题佛智忠禅师实庵  
实翁大笑笑虚翁，自辟新庵地几弓。  
万事我俱捐堕甑，百年公已办幽宫。  
恢张远算遗身后，跳脱迷魂出梦中。  
智了愚冥莫分别，乾坤黄落一秋风。  

方回　寄题感应夫人庙  
观世音化马郎妇，西王母嘲方朔儿。  
乾坤大幻万千变，□我敬之而远之。  

方回　寄题济南蒋氏务本堂  
人生真乐在田庐，几顷膏腴几卷书。  
遴选友朋研简册，抚存僮仆课犁耡。  
紫荆一树永无恙，丹桂五枝应有余。  
孝弟俭勤植根柢，时闻佳气又充闾。  

方回　寄题九华苏君明甫梦牛亭  
融融洩洩非烟雾，金门玉堂严陛枑。  
上帝高居朝百灵，神人真官俨无数。  
九华种德萱堂仙，许傍红云听韶頀。  
琼林宴罢偃霓旌，诏赐麒麟引归路。  
似牛非牛斯何祥，梦觉生此玉树郎。  
渥洼汗马实非马，洛洞髯珠谁谓羊。  
天上真龙世莫测，例晦头角韬晶光。  
梦中这牛颇类此，岂果噉刍甘服箱。  
忠臣事君比蝼蚁，慈父爱子号豚犬。  
鸠雎夫妇雁兄弟，托物取象意微婉。  
冉耕伯牛司马牛，大贤名字何赫烜。  
得非此母奇此儿，他年负重能致远。  
绣舆羽卫归蓬莱，奇徵异兆犹昭回。  
作亭大刻梦牛记，银黄上冢兼荣哀。  
函关道士驾西迈，万岁树精焉在哉。  
邂逅便当知止足，曳转鼻头归去来。  

方回　寄题九仙俞君竹屋  
竹绕屋之外，屋中人定贤。  
戛风疑有客，搅雨不妨禅。  
勿起青奴想，毋垂玉版涎。  
新梢添秀色，长日照吟编。  

方回　寄题吕常山平章锦绣香中  
修善过如修亭馆，种德高于种花木。  
四时芳菲人不知，蜂犹有鼻蝶有目。  
公心一寸春万字，好事如麻不计斛。  
将相富贵世不少，钟鸣夜行鼎折足。  
我公之游追张良，我公子隐胜梅福。  
犹忆妙年伐鬼国，二师击宛骑斩郁。  
独乐先生五亩园，大庇寒士万间屋。  
图形已上功臣阁，投老未数王官谷。  
千葩万卉春昼长，范蠡西施着膏沐。  
锦天绣地香中醉，汉相政窘千金牍。  
一品閒身释{衣中加八}衣，万古芳名垂汗竹。  
红霞蒸处几东风，会见瑶池三度熟。  

方回　寄题沈可久雪村  
吾闻昔人善赋梅，尝是梦中见春来。  
前村深雪天未晓，焉知昨夜一枝开。  
江村一雪复一雪，三白丰年与玉屑。  
多事诗人要閒管，想像高唐写奇绝。  
真曾质明杖屦无，前随牧童后樵夫。  
暗香何处费摸索，寒生吟癖浩然驴。  
平生我有脊梁铁，明年八十冻不折。  
卿用卿法自雪村，横斜独玩书窗月。  

方回　寄题松江下砂唐氏竹友  
赵子昂书今第一，竹友二字大逾尺。  
结交此君者为谁，松江其家吾未识。  
想见仿佛如渭川，千亩比封环乃宅。  
根竹可曾掘作鞭，笋出不忍煮为食。  
青琅玕栖紫凤凰，可待九成击夔石。  
老夫客居杭州城，一苇可航不三日。  
不问主人即直造，谁知亦复有此癖。  
梦到霜松雪梅边，龟谷踞兮蛤蜊食。  
取此三友并友之，月明半夜吹长笛。  

方回　寄题桐君祠  
问姓云何但指桐，桐孙终古与无穷。  
遥知学出神农氏，独欠书传太史公。  
可用有名留世上，定应不死在山中。  
休官老守惭高致，政恐犹难立下风。  

方回　寄题汪称隐海阳船亭  
望之有若船，其实止一亭。  
世情作风涛，平地有沧溟。  
中裁宫室制，外肖舳舻形。  
片帆可万里，眇视蛟龙腥。  
吾友汪定翁，积世家海宁。  
海宁亦海阳，难考山海经。  
季子栋此宇，世皆称宁馨。  
乘桴否运革，作楫良辰丁。  
漳饶两分教，奕叶家毡青。  
记者弘斋老，文辞摇斗星。  
不慕蓬莱岛，不求楚江萍。  
野水无人渡，何时一扬{左角右令}。  

方回　寄题汪君秀山高处  
秀山高处我未到，想见斯人独啸歌。  
静赏奇云临翠巘，醉吞朗月上银河。  
异香染笔花间写，清影摇衣竹里过。  
愧无健句凌空阔，奈此天边绝景何。  

方回　寄题婺源程氏得寓亭  
今醉翁遨古醉乡，斯亭有路到羲皇。  
九流人品杯中物，万卷家书膝上郎。  
山意相迎随步好，花阴独立满身香。  
临风诗思谁能画，想见津津喜色黄。  

方回　寄题鹜源戴氏苍山歌  
大苍山，小苍山，  
有若醉翁亭外滁山环。万梅万竹万松柏，  
万岩万壑超人寰。河洛以来万万卷，  
上至姚姒下孔颜。蝇头细字藏数世，  
晁张韩柳笔追还。三道八韵果何用，  
时文之学久已删。星源幸有此一老，  
妙龄早悟向上关。明年古希满七十，  
不知京洛有尘陎。花间自与莺蝶赏，  
果熟朝共猿猱攀。文人才士过从每樽酒，  
樵夫牧子亦许荆同班。海内一统三十载，  
书文车轨过荆蛮。捐轩弃冕考槃磵，  
清朝乃容此士閒。神仙窟宅何可到，  
蓬莱弱水隔险艰。安得插翅一飞往，  
穿深憩密弄潺湲。王摩诘心似可拟，  
陶渊明径焉能扳。既而思之各有分，  
命所当得天不悭。大苍山，  
小巷山，此非百顷之家不能办，  
游人未易窥豹斑。  

方回　寄题休宁赵氏云屋省心翠侍问道亭有有堂五首  
不品官班但品人，深云藏屋屋藏身。  
就中别有难藏者，名震京师郑子真。  

方回　寄题休宁赵氏云屋省心翠侍问道亭有有堂五首  
心属何人省者谁，自家主宰自家知。  
从来此地惺惺处，不要医工用药医。  

方回　寄题休宁赵氏云屋省心翠侍问道亭有有堂五首  
青疏老瘦碧孱颜，杳杳深深万翠间。  
侍坐侍行仍侍立，雪松霜竹雨余山。  

方回　寄题休宁赵氏云屋省心翠侍问道亭有有堂五首  
三叉路口驻车轮，莫讶知津更问津。  
何限出门向西笑，忙行不似慢行人。  

方回　寄题休宁赵氏云屋省心翠侍问道亭有有堂五首  
贯配青钱粟腐红，何如心不愧天公。  
一方寸里无余物，却笑敖仓武库穷。  

方回　寄题云屋赵资敬启蒙亭风雩亭二首  
坤三变艮山，天一生坎泉。  
注谷未浩浩，滴石初涓涓。  
君子观厥象，有若重稚然。  
更历几险阻，然后为巨川。  
始教及龉龀，成功从心年。  
夫人可为望，往圣敢自专。  
果行誓必往，江海迷溯沿。  
育德滋无穷。昼夜鸣潺湲。  
云屋有遗老，凿渠玩清涟。  
时时泛羽觞，坐致兰亭贤。  
曷时亦酌我，同赋临流篇。  

方回　寄题云屋赵资敬启蒙亭风雩亭二首  
昔人筑雩坛，群巫此歌舞。  
骄阳煽蕴隆，吁叹以降雨。  
良辰岁时和，遗迹林壑古。  
枯卉换槁叶，芳荑抽宿莽。  
徜徉沂水上，童冠七或五。  
春袖风乎兹，缋绣无火黼。  
千载想佳人，不仕东国鲁。  
异彼三子撰，圣师独予取。  
吾友赵隐君，笑唾卿相组。  
猿鸟听新咏，点瑟时一鼓。  
汉歌曾罔闻，楚台未渠数。  
泠泠列御寇，肯尔哙等伍。  

方回　寄题张受益会清堂  
伏生年九十，腹贮秦坑书。  
终童年十八，手掷汉关繻。  
一老一妙年，智勇夫何如。  
两皆济南人，禀受风气殊。  
乾坤妙融结，山水清有余。  
钟贤代不乏，一变可鲁儒。  
吾友子张子，世于此焉居。  
乌哺奉甘旨，鵷行赞都俞。  
将指许假道，荣哉兼熊鱼。  
甲此一都会，筑堂冠盖趋。  
万象纳户牖，八荒来庭除。  
阳丘古邑南，均是宅一区。  
粗中必有精，所见独异诸。  
人见花与竹，我见皆道腴。  
彝鼎日玩弄，简册日卷舒。  
拔出形器上，漉水月本无。  
譬若椰子腹，中有万卷储。  
何必西域贾，剖股藏明珠。  
矢诗说解悟，指天撮空虚。  
何如登君堂，啸傲倾觞壶。  

方回　寄题赵高士委顺山房  
红尘回首即蓬莱，辛苦龙门枉曝鳃。  
道与时行谁不愿，心为形役自堪哀。  
閒观刘项临棋局，笑挹羲农入酒杯。  
欲乞长年伏青鸟，三危天远肯重来。  

方回　寄题朱信州自闲堂  
吾师魏华父，庵以自为名。  
自庵有类稿，其文世盛行。  
吾友陈寿夫，堂以自为号。  
谓予可言诗，玉成有大造。  
上饶朱使君，燕居题自闲。  
此自指何处，专指方寸间。  
闲眠与闲防，暇字匪二义。  
自防乃自暇，只是一个自。  
子思慎其独，使君资之深。  
自身闲不难，先当闲自心。  

方回　寄同年宗兄桐江府判去言五首  
联翩同挂别闱名，尚得秋崖病体轻。  
三十四年如一瞬，梦中时见老先生。  

方回　寄同年宗兄桐江府判去言五首  
秋崖犹子蛟峰弟，同榜三人老弟兄。  
君玉中尝辞直指，去言晚乃佐专城。  

方回　寄同年宗兄桐江府判去言五首  
不识康庐真刺史，可怜德佑假平章。  
木绵老鬼死遗臭，万古秋崖姓字香。  

方回　寄同年宗兄桐江府判去言五首  
子陵滩上一诗翁，七十四年双耳聋。  
第一老穷吟第一，一樽时与酹江风。  

方回　寄同年宗兄桐江府判去言五首  
好山多处说严陵，官事閒时定一登。  
野寺岂无僧十百，爱僧须是爱诗僧。  

方回　寄魏鹤台并呈虚舟  
损益相因俯仰间，人才世事颇相关。  
熙丰消息黄龙府，濂洛源流白鹤山。  
此道不随高岸改，吾徒宁作野云閒。  
世家但保书灯在，莫羡云霄玉笋班。  

方回　寄魏景山  
长桥身作长城梦，南五湖天北济淮。  
重听吴歲怜我老，忆骑塞马与君偕。  
田园粗有何须侈，子婿俱贤岂不佳。  
七十六翁如未死，便邮一纸更忘怀。  

方回　寄魏珍卿  
五十年登静老门，八男今见九曾孙。  
浮生变幻□□□，□事艰危讵忍论。  
三级浪知龙有种，九皋声喜鹤犹□，  
□□舟畔书帷旧，酒醒灯前欲断魂。  

方回　寄许太初  
忆昨与君同榻时，奇温叠重狨豹皮。  
醉卧哎吐污茵帐，君不诮责予不知。  
一从建康出城去，七里八冈泥涉路。  
一步一滑一可度，始复思君寝处处。  
幸有笋舆犹得乘，其实不胜其战兢。  
句容破店无卧榻，一夜打坐如禅僧。  
老顽穷健耐辛苦，地角天涯迷处所。  
客中知我何如人，店妪无赖肆讥侮。  
蹉跎六十二年身，明日又见新年春。  
只应独坐思乡客，犹胜孤征失路人。  

方回　寄阎承旨靖轩  
相逢偶值寄梅人，今岁江南暖未匀。  
报与玉堂真学士，小诗聊当一枝春。  

方回　寄赠集虚孟高士  
天地春藏冻核中，时来蜂蝶哄东风。  
万端变化根无极，一寸灵明裹太空。  
妙处千江分明月，飘然六合点飞鸿。  
守玄知默交龙虎，肯泥丹炉子午红。  

方回　寄赠介石沈高士并序  
荦确崎岖峭壁间，险过巫峡更潼关。  
石头莫待微相磕，便合收心早早还。  

方回　寄赠介石沈高士并序  
两边巇险我居中，岂可挨西又捺东。  
冷笑主人忘曲突，泥梁燕燕说春风。  

方回　寄张鹏飞浙东  
政是清和四月天，马头无数好山川。  
千花果熟黄莺树，百谷秧深白鹭田。  
汉传风霜驱使节，越溪冰玉劈吟笺。  
四州士友相吟送，应羡风标似谪仙。  

方回　寄赵宾昫二首  
秀亭山下旧吾庐，十二年邻长者居。  
近别复经三换历，相疏不寄一行书。  
诸郎已了婚姻未，所至堪怜盗贼余。  
老我种瓜生事拙，想君更苦食无鱼。  

方回　寄赵宾昫二首  
才疏意广道难行，深入穷山隐姓名。  
自分一瓢终陋巷，谁知五马昔专城。  
去年是处兴兵甲，此老无人问死生。  
忽忆杜微今七十，寄声聊见不忘情。  

方回　家书  
倚楼閒看雨，已下又重登。  
困和春深剧，愁逢日暮增。  
家书闻子病，时事说兵兴。  
流汗才挥扇，风寒忽似冰。  

方回　甲申生日  
劬劳永感正关情，厚意殷勤荷友生。  
隔日移庖成剧醉，终朝欹枕困余酲。  
略加芎煮香苏饮，少著盐庖苦{贾上出头}羹。  
数首诗词懒酬和，杜门止酒始神清。  

方回　甲申元日  
春光几度九十日，人寿都卢一百年。  
老圃地宽花富贵，醉乡天阔酒神仙。  
谁能晚节消閒福，时喜新诗得警联。  
晓色欲红拜元造，炉熏一炷鹊声前。  

方回　甲子雨  
紫阳元日得晴日，晓鹊声边骈贺客。  
玉梅烂漫照椒觞，尽我真珠红一石。  
祁山山下初立春，马上送迎逢故人。  
故人挈榼藉芳划，啼鸟游丝天气新。  
吟鞭转入西江路，宝月欲圆碧霄暮。  
南方战罢闻者喜，尽道上元仍甲子。  
卒然军兴由盗兴，千里无烟况有灯。  
鸡犬逃生且未暇，上元之雨吾何憎。  
万马还营速须早，放与田家蚕麦好。  
甲子之雨恐不可，听彼谣言愁杀我。  

方回　简张中白  
畴昔兵兴岂料今，朱幡犹忆对青衿。  
棠郊自愧无遗爱，芹泮遥知有好音。  
练水招予归旧隐，锦峰输子擅清吟。  
岂无樽酒能娱客，黄浦门头一再斟。  

方回　简赵宾昫  
书生豪侠味终酸，诗客颠狂骨本寒。  
趋就坦夷非不欲，屈蟠老硬亦良难。  
故将军已编民伍，冷广文犹齿学官。  
何处浊醪谋一斗，能来相送上严滩。  

方回　简郑高士二首  
忆昔西湖北，闲寻隐士庐。  
水滨维舴艋。屋角认棕榈。  
红出仙人酒，黄披老氏书。  
写真元有约，隔岁定何如。  

方回　简郑高士二首  
再见湖东岸，迁居傍废城。  
鹭群窥钓石，荷气馥棋枰。  
歉岁难羁旅，泥途厌步行。  
幽怀徯清话，岂不向君倾。  

方回　见李提学所和诗次韵  
南来藉藉已声先，遥挹清扬意谓然。  
果见新诗金掷地，始知余子管窥天。  
三书光范门前拜，一斗长安市上眠。  
旧日猖狂俱已矣，输君衡鉴政高悬。  

方回　见梅  
翠竹阴森护槿篱，玉梅庭院粉墙欹。  
几年避地无人住，犹有花开一两枝。  

方回　建康道中  
土入江东厚，民方浙右醇。  
疏松冈路雪，晴麦野田春。  
往事更离乱，衰年厌苦辛。  
兴亡不须叹，请看石麒麟。  

方回　閒居  
叠嶂层峦画不如，虽贫未死比閒居。  
旧移一纪桐初大，重种三年竹尚疏。  
定借厄穷延老寿，敢禁桀黠笑痴愚。  
邻家夜夜谁吹笛，每辍灯前数叶书。  

方回　閒书二首  
年年心事乐陶陶，气不低垂亦不豪。  
酒饮八分何必满，棋赢一子便为高。  
修行到此元非易，把捉从今更要牢。  
缙笏可须烦左手，年年留取剩持螯。  

方回　閒书二首  
草木归根白露零，寒蛬欲蛰动酸吟。  
每惊世事如翻手，难保人生不负心。  
旷野嗟嗟三献玉，权门诩诩四知金。  
旧来梁上称君子，犹自潜形伺夜深。  

方回　江望  
晴江望不极，滉漾照愁人。  
黄鸟声初动，青梅味已新。  
越乡惭古节，乐事负良辰。  
独立高原上，霜毛飒垫巾。  

方回　江行大雨水涨四首  
客路由来但喜晴，山深何况更舟行。  
孤篷酒醒三更雨，滴碎愁肠是此声。  

方回　江行大雨水涨四首  
一夜水高丈五六，移舟稳傍渔家宿。  
矶头浪急上滩难，舟子索钱赛神福。  

方回　江行大雨水涨四首  
踏午倒挂倒飞猱，水长船行拂树桃。  
忽讶平途成峻濑，更怜危石没深涛。  

方回　江行大雨水涨四首  
何处岸颓漂大树，明朝水落阁平滩。  
村民争剪为薪去，万事从前预料难。  

方回　江涨  
暑雪西南下，愁霖日夜倾。  
高城人避水，古庙吏祈晴。  
沙鸟依庭宿，渔船入市行。  
老夫隐几意，可但悯吾生。  

方回　将至魏塘镇  
客路晴为最，舟行稳似车。  
天形环泽国，秋色画田家。  
未用怜霜草，犹时见水花。  
雁过知已近，鹊语故微哗。  

方回　将至严陵  
汀洲渺渺长，野牧纵牛羊。  
岛寺林间塔，溪船郭外樯。  
得诗真是画，闻酒忽能香。  
新屋谁家者，高楼四面凉。  

方回　解閟  
苦吟成癖习，多难迫衰年。  
生理终无赖，诗名似许专。  
刚肠百链劲，老笔万钧悬。  
得失元相半，乾坤本不偏。  

方回　今春苦雨初有春半曾无十日晴之句去立夏无几日愈雨足成五诗  
小楼欲不怕泥行，春半曾无十日晴。  
老眼看花如隔雾，只消卧听卖花声。  

方回　今春苦雨初有春半曾无十日晴之句去立夏无几日愈雨足成五诗  
今年草草过清明，春莫曾无十日晴。  
担上牡丹犹许见，城中浑不识莺声。  

方回　今春苦雨初有春半曾无十日晴之句去立夏无几日愈雨足成五诗  
青梅未了已朱樱，春尽曾无十日晴。  
稍欲出城问蚕麦，生愁城外杜鹃声。  

方回　今春苦雨初有春半曾无十日晴之句去立夏无几日愈雨足成五诗  
湖头准拟赏新晴，雨过风号万马声。  
宋玉未夸巫峡梦，杜陵翻作渼陂行。  

方回　今春苦雨初有春半曾无十日晴之句去立夏无几日愈雨足成五诗  
读书听雨过三更，定是明朝又不晴。  
就枕未鼾饥鼠出，掀书舐砚上灯檠。  

方回　今秋行  
八月十五夜赏月，楼台丝管沸金穴。  
百万珠帘卷嫩凉，茉莉花阑木犀发。  
八月十八日观潮，幕帟粉黛迎兰桡。  
雪山沃天雷动地，出没工旗争锦标。  
此是钱塘旧风俗，骄贵小儿生华屋。  
四时有春无秋风，常知歌笑不识哭。  
一年不似一年秋，渐衰渐老成白头。  
去年之秋尚云乐，今年之秋何其愁。  
中户田租三万石，水潦不容收一粒。  
况从兵乱窘避地，白璧黄金俱丧失。  
前朝后市旧富人，半作道傍蓝缕身。  
委巷小民或绝食，粥卖伉俪捐僮俥。  
一切时节不复讲，履长贺岁犹卤莽。  
淫雨连旬未必晴，潮何人观月谁赏。  
月缺月圆宵复宵，潮落潮生朝又朝。  
事与承平不异处，唯有南来秋雁飘。  

方回　景安录示旧雪诗拟简斋走笔赋所感奉谢  
名都十万户，拥貂者为谁。  
一二达官外，絮纩或无之。  
南雪压瘴疠，此事不可迟。  
窭人既云众，速霁斯为宜。  
天公作恶剧，十日韬晴曦。  
平地尺未已，塞门湮途岐。  
少年未更事，骇谓如此奇。  
危登或深泛，一酣倾百卮。  
今年老更穷，客炉拥尫羸。  
稍稍穴窗隙，缩首略一窥。  
未卜黣麦王，但悯乌鸟饥。  
大儿寄书来，土冻菜本萎。  
归家煮荒荠，一饱亦肉糜。  
宁当卧袁安，何用访戴逵。  
答云有故人，贻我幼妇词。  
未妨三十韵，一酬带间诗。  

方回　九日  
楼前楼比后徘徊，便当登高百尺台。  
海内共知吾辈老，江南未见菊花开。  
细思去岁人谁健，遥想中原雁已来。  
我似少陵亦赊酒，不妨剩举两三杯。  

方回　九日北山寺二首  
松阴佳处路宜迟，裹袖寒鞭马上垂。  
邂逅同倾九日酒，凄凉暗诵十年诗。  
试回白首思前事，未觉青山減旧时。  
节后骚英应好在，煮茶更与野僧期。  

方回　九日北山寺二首  
白云苍藓尚知心，野径荒泉杵重寻。  
一马出城元近近，万松藏寺已深深。  
同游似觉无先到，半醉谁知政独吟。  
十度重阳如瞬息，足知往古与来今。  

方回　九日归自南山  
山寒小雨晴，落叶献秋声。  
酒可诸僧共，诗须此老评。  
钩帘修竹净，辟户远江横。  
相送依依意，丹青画不成。  

方回　九日即事  
閒居九日意何穷，落木长江感旧同。  
佳句致多惟杜老，良辰专美只陶翁。  
为问从人游戏马，何如对物咏来鸿。  
无萸无菊无螃蟹，亦可随宜酒一中。  

方回　九日南山寺  
佳节携壶意，全如杜牧之。  
百年谁不死，九日可□□。  
□□差能饮，平生政坐痴。  
胸中不酩酊，未许野人知。  

方回　九日烹二鸡终不得酒  
长女近归宁，念母省所患。  
临别无可烹，仅余一老雁。  
兹辰遂重九，空庖绝刍豢。  
伏雌劣足膳，时醪靡由办。  
平生万卷肠，半世饫藜苋。  
中尝长军府，岂不宴集惯。  
晚年畏祸机，弃官老林涧。  
卖书辍架签，典衣解袍襻。  
佳节无一钱，终一羡配贯。  
瓶罄何耻为，更用奴隶讪。  
但甘颜乐瓢，宜免周誓辳。  
粲粲东篱英，聊与岁同晏。  

方回　九日诗冯伯田王俊甫刘元煇杨泰之见和复次韵二首  
空经虚纬费来之，弦急常由瑟柱危。  
壮似阴山歌敕勒，悲于易水和渐离。  
崎岖万古无穷事，酩酊重阳几句诗。  
剩喜故人会吾意，东篱何日酹残枝。  

方回　九日诗冯伯田王俊甫刘元煇杨泰之见和复次韵二首  
归来誓墓学羲之，政坐机张触处危。  
久已光芒韬世阙，更能文采眩长离。  
奏书方朔三千牍，饮酒渊明二十诗。  
索米长安饥欲死，何如终保傲霜枝。  

方回　九日汪元卿送酒亦有相拉者以病嗽不出  
紫兰黄菊园丁送，亦有邻翁送酒来。  
何忽于斯须煮药，不然夫岂怯衔杯。  
登高朋友空相见，抱病情怀未易开。  
过了重阳更堪醉，霜天螃蟹小春梅。  

方回　九日无酒  
陶杜休官窘可知，更怜坡老惠州时。  
三人九日俱无酒，一笑千年各有诗。  
我辈固穷生事拙，今秋悭雨菊花迟。  
典衣不办杯中物，空嗅青英有所思。  

方回　九日用渊明韵二首  
穷山岂有节，疲氓不聊生。  
比户迫冻馁，九日存空名。  
旦视觜参中，斗极南北明。  
知我乏机杼，促织亦销声。  
昔健酒易得，痛饮倚妙龄。  
焉知齿发暮，壶尽无可倾。  
寒英粲荒圃，槁叶铿前荣。  
坚忍验学力，乖离怅时情。  
死也谅不磨，可惜百无成。  

方回　九日用渊明韵二首  
渊明谢督邮，犹有金石交。  
故人笃古谊，未随霜叶雕。  
把菊东篱下，气与南山高。  
颜生忽至止，双凤鸣青霄。  
我誓死岩穴，瓮灌讵云劳。  
奈何今年秋，一旱川原焦。  
酒钱蔑由致，拟坡聊和陶。  
索寞世所贱，由来非一朝。  

方回　九日有感再书  
荒山过雨薄寒新，洗尽西风扇底尘。  
萍梗江湖今故国，干戈天地几遗民。  
向来佳节都如梦，不谓衰年剩此身。  
草草儿曹一杯酒，谁欤可与话酸辛。  

方回　九日约冯伯田王俊甫刘元煇  
山雨初开一望之，似无筋力可登危。  
每重九日例凄苦，垂七十年更乱离。  
今岁江南犹有酒，吾曹天下谓能诗。  
肯来吊古酣歌否，恰放黄花一两枝。  

方回　九日早起  
今日真当烂醉时，丁床搔首便吟诗。  
拟斟白蚁元来少，旋典青蚨亦未迟。  
万事茫茫先卯饮，一家草划仅晨炊。  
纸窗日上微风冷，斜倚危楼有所思。  

方回　九月八日宾昫携酒西斋晚登秀亭次前韵  
深箝笑口似难开，顿喜诗仙载酒来。  
此道孰为今老笔，吾庐适有古荒台。  
焉知晚节逢陈厄，忽听高歌类郢哀。  
倚石自怜吟不就，频将拄杖划莓苔。  

方回　九月八日宾昫携酒西斋晚登秀亭次前韵  
楚调悠然抑更扬，四愁平子五噫梁。  
身同落叶常无定，□比寒花似较长。  
但喜有乡频得醉，不知何药号为狂。  
芬香臭腐俱尘土，莫问桑田与海洋。  

方回　九月初八日  
今年未见菊花枝，老恐登高亦不宜。  
但得明朝须有酒，可能我辈更无诗。  
身閒天下朋游少，秋暑江南雁到迟。  
宗武宗文佐觞咏，几家伯道叹无儿。  

方回　九月初六日客报吾州初一日大火城中俱尽吾家亦尽七八九报皆然初十  
生死由来一念间，回头不落鬼门关。  
细思上策莫如醉，稍据要津焉得閒。  
婢仆冻饥犹恋主，儿童婚嫁合还山。  
一穷惹起无穷事，独乐吾惟学巷颜。  

方回　九月初四日大风雨近重阳无酒夜成二首  
怕见秋深秋又深，青灯白发厌愁霖。  
百年剩几重阳日，万事都无一称心。  
自揣老怀饶感慨，可须佳节强登临。  
在陈自郐哦韩句，敢望空罍有浊斟。  

方回　九月初四日大风雨近重阳无酒夜成二首  
秋霖欲洗庾公尘，不管楼头客恨新。  
塞雁又为江左客，菊花曾识晋时人。  
百年虚谷先生老，一纪严州太守贫。  
几向客右度重九。苦无佳句答良辰。  

方回　九月初五日  
暮雨萧萧鼓角风，草枯木落雁横空。  
每逢九日不胜感，垂近七旬无奈穷。  
螃蟹今年犹未有，茅柴我辈亦堪中。  
篱边瘦菊青如粟，已胜芙蓉万朵红。  

方回　九月初一日  
满城风雨夜初长，晓径衣单野圃荒。  
秋着此寒欺老我，诗将何句待重阳。  
山容竞爽穿疏树，菊意高骞迓早霜。  
人事日非物良是，悲来谁办铁为肠。  

方回　九月二十二日晓倚楼  
北斗挂楼北，晓柄正指东。  
乃知今夕昏，移以招西风。  
南州霜未降，九月已过中。  
候虫既无声，天犹迟过鸿。  
一岁事垂了，吾生将无同。  
春草百种死，夏木千林空。  
依依墙壁间，独剩残菊丛。  
日出万马动，谁其知此翁。  

方回　九月二十六日雪予未之见北人云大都是时亦无此寒  
立冬犹十日，衣亦未装绵。  
半夜风翻屋，侵晨雪满船。  
非时良可怪，吾老最堪怜。  
通袖藏酸指，凭栏耸冻肩。  
枯肠忽萧索，残菊尚鲜妍。  
贫苦无衾者，应多疾病缠。  

方回　九月二十五书事二首  
苍颜未怯冷风吹，过了残秋更自奇。  
细嚼菊花吞美酒，閒拈柿叶写新诗。  
繄谁屡贺参元火，与客仍消李远棋。  
七十余龄能有几，开怀切勿皱愁眉。  

方回　九月三日晚登秀亭分韵得七字  
登高佳辰近，暗数屈指七。  
古郡拥乱山，危亭低落日。  
未堪摘嘉菊，亦且醉新秫。  
矢诗记同游，是岁实丙戌。  

方回　九月三十日汉臣置酒次日有诗次韵  
槁梧策策晚风秋，始觉天边雨意休。  
扫尽阴霾共一醉，豁开空阔慰双眸。  
青铜未至无王老，红袖何嫌有莫愁。  
我亦放颠插残菊，不羞衰老雪盈头。  

方回　九月十二日得蟹小酌  
莫欺虚谷太凄凉，短发频搔意自长。  
万古江山宜晚景，一番宇宙更秋光。  
东篱把菊非尘世，左手持螯可醉乡。  
二物于吾犹莫逆，达人何日不重阳。  

方回　九月五日所乘小骢不起  
瘦骨如山老病骢，圉邕治药竟无功。  
岂徒倜傥权奇惜，曾与艰难险阻同。  
万里风沙来往外，十年宾旅送迎中。  
□□一失真难得，宁少人间女颊红。  

方回　九月雪十月雷记异  
九月二十五夜雪，南天稻梁未全结。  
十月二十五夜雷，东风桃李俱误开。  
七十三翁骇何谓，雷旧惯闻雪则未。  
水旱国家有仓储，人能寡欲疫疠无。  

方回　九月一日稍佳演作五十六字终不及少陵牧之  
少陵哦后牧之□，□□篇章可谓过。  
真是能专诗笔否，似应无奈菊花何。  
雁来秋老江湖落，病感风寒涕唾多。  
自古死生元有命，满斟且复醉颜酡。  

方回　久不作诗非避俗议偶老懒且次范君泽韵  
俗坌蝟毛奋，老倦龟壳缩。  
闭门自著书，此外百无欲。  
试将双鬓比，我白君尚绿。  
固宜斗百篇，醉不问今昨。  
异端朱翟徒，孟子辟之廓。  
傲睨则有之，未必果落魄。  
焉得百尺楼，与公共盘礴。  
坐令许汜辈，螟蟭仰黄鹤。  

方回　久过重阳菊英粲然即事十首  
早伴茱萸插帽纱，尚堪荐酒更堪茶。  
花边行立花边坐，不是閒花是菊花。  

方回　久过重阳菊英粲然即事十首  
种就株株攒万蕊，摘多干干茁三桠。  
此诗两句烦君听，不是閒花是菊花。  

方回　久过重阳菊英粲然即事十首  
倏过重阳几一月，菊花更觉有精神。  
必重阳日始赏菊，此是人间最俗人。  

方回　久过重阳菊英粲然即事十首  
紫阳山下园五亩，一半教儿种菊花。  
霜渐浓时花更好，六年何事未还家。  

方回　久过重阳菊英粲然即事十首  
平生我解量人品，元亮真成晋伯夷。  
我欲招魂无别物，剩将洒酒菊花枝。  

方回　久过重阳菊英粲然即事十首  
菊芳兰秀幸同时，汾水刘郎语最悲。  
谁果肖兰谁肖菊，未知黄落又为谁。  

方回　久过重阳菊英粲然即事十首  
风霜无畏最耐久，粪壤不资真自然。  
正则夕餐骨已换，凌江端作跨鳌仙。  

方回　久过重阳菊英粲然即事十首  
把之手香嚼齿香，饫之燕之香肺肠。  
金英满泛日百盏，何必帝乡姑醉乡。  

方回　久过重阳菊英粲然即事十首  
有酒泛菊釂美酒，无酒嗅菊倚阑干。  
时人谁会先生意，常把霜枝子细看。  

方回　久过重阳菊英粲然即事十首  
江南菊花差晚开，把酒前兰复后梅。  
天公何尝负此老，天下腐儒臣方回。  

方回　久苦春寒三月三日戏作俳体  
似惜残红未放稀，佳人怯试薄罗衣。  
桃花水涨冰犹凝，燕子泥融雪更飞。  
老去寻芳元自懒，病来吹霎不如归。  
常嫌禊帖书清朗，尔许奇寒可浴沂。  

方回　久晴十月二十四日五日连雨程以忠来同饮  
侵寻小雪初，不雨五旬余。  
深井腥泥水，荒畦槁蛀蔬。  
牛灾传聚落，蛇出骗阶除。  
巫诧瘟神王，官虞火政疏。  
浅流停碓硙，硗陇抗犁锄。  
闽粤挻兵祲，江淮断漕渠。  
讹言兴委巷，秽气集穷闾。  
市药邀珍价，僮衣类臭帤。  
衰年今尔许，恶况又何欤。  
脚汗眠慵洗，头风坐畏梳。  
扪多王猛虱，食谢孟尝鱼。  
半世空为吏，平生误信书。  
得閒真已幸，多惧复焉如。  
田不能仓廩，家才有室庐。  
稍令逢小稔，亦足慰贫居。  
骤湿生朝础，斜飘过晚墟。  
檐茅声乍滴，槛药色微舒。  
牟麦还堪望，蝗蝻想渐祛。  
良朋胥此会，忧抱与俱纾。  
斗酒适酤至，烹鸡漉韭菹。  

方回　久雨  
云胡不出，积雨予尼。  
意弥八纮，膝此一席。  
谁具焌徒，假予楫航。  
一往沧海，观彼茫洋。  
掩关昼眠，胡宁不暇，  
鲁叟攸戒，敢视为夜。  
寂寂疏帘，幽幽空阶。  
鸟下碎藓，伤予之怀。  
悠悠古道，溢溢行潦。  
岂无岑楼，送目遥草。  
心之忧矣，莫或予知。  
彼其之子，谓予寒饥。  
