---
title: 第61部分
index: true
icon: editor
order: 61
category:
  - 诗藏
  - 诗集
  - 全宋诗
tag:
  - 佚名
---

于石　梁父吟  
建安天下如溃瓜，一榻之外非吾家。  
黄屋飘飖定何许，龙为鱼兮鼠为虎。  
老瞒持力敢欺天，朵颐汉鼎方垂涎。  
紫髯将军一攘臂，控荆引越三千里。  
慷慨山东大耳儿，南飞乌鹊栖抚枝。  
草庐一语君臣契，目中久已无吴魏。  
堂堂大义刢不磨，灵关剑阁争嵯峨。  
昨夜西南一星落，六尺之孤竟谁托。  
渭水旌旗归故都，江上空存八阵图。  
抱膝长歌出师表，古柏苍苍为谁老。  

于石　邻叟言  
客行归故乡，依依一邻叟。  
把酒向我言，重叹生不偶。  
大男年二十，前年方娶妇。  
府帖点乡兵，井邑备攻守。  
万骑声撼天，战骨今欲朽。  
小男年十三，娇痴犹恋母。  
所恃惟此儿，未忍辄笞殴。  
垂白力耕耘，一饭仅充口。  
东邻数十家，兵火十无九。  
西邻破茅屋，萧然一无有。  
悍吏猛索租，摧剥及鸡狗。  
嗟子行四方，颇亦闻此否。  
偶述邻里情，勿讶言语丑。  
老妇洗瓦盆，呼儿进畦韭。  
愿子姑暂留，为我进杯酒。  

于石　邻叟招饮  
灯火隔篱落，呼儿掩柴门。  
邻叟挽我衣，笑指老瓦盆。  
酒尽意未已，语杂情更真。  
嗟嗟行路难，劝我归与邻。  
团坘一家乐，亦足娱其亲。  
低头愧叟言，未语面辄頳。  
父昔教我书，意在为荣亲。  
十岁始知学，二十能为文。  
三十将远游，海波忽扬尘。  
年今几半百，亲老安可云。  
岁时一杯酒，父子祖与孙。  
客多在家少，暂聚还复分。  
曾不如尔乐，欢然力耕耘。  
父醉儿解扶，翁归妪相迎。  
十日九在家，笑语蔼生春。  
我无田可归，岂无山可耕。  
我无秫可酿，岂无泉可烹。  
幸及亲未衰，菽水或可营。  
无愧邻叟言，乃不愧予心。  

于石　林下  
结屋万松顶，悄无人往还。  
饮猿摇涧月，飞鹭点秋山。  
竹静风相挠，水流云自闲。  
翛然忘物我，禽语两相关。  

于石　柳子厚  
早缀朝班附叔父，晚随儿女拜双星。  
半生巧宦翻成拙，何用区区更乞灵。  

于石　鹿田  
鹿田逈在翠微巅，乘兴来寻半日闲。  
径入古松行落叶，目随飞鸟破寒烟。  
钟声不隔东西寺，屐齿何辞上下山。  
一见老僧如旧识，相留煮茗试岩泉。  

于石　路傍女  
路傍谁家女，踌躇不能去。  
自言妾小时，家本樵川住。  
十五嫁良人，长年秉机杼。  
辛勤奉舅姑，足不越庭户。  
去年秋枣红，边人健如虎。  
移家入深林，自谓百无虑。  
空山鸣剑戟，失色骇相顾。  
星散各偷生，不幸适相遇。  
妾身如风花，飘零委尘土。  
妾命如蜉蝣，焉能保朝暮。  
一死恨不蚤，空为年少误。  
去去忽相失，零落在中路。  
妾有乳下儿，咿哑方学语。  
四海尚干戈，安知尔生死。  
回首望天涯，家山在何处。  
妾命负所天，顾影惟自怜。  
自怜轻失节，天下何独妾。  

于石　旅夜  
拥炉兀兀坐成睡，梦到家山人不知。  
半夜酒醒还是客，一庭黄叶雨来时。  

于石　旅中遣怀  
片云相望浙东西，回首家山路欲迷。  
昨夜桐江江上梦，倒随流水上双溪。  

于石　美人一章寄徐秉国  
有美人兮天一方，弭绛节兮撷琼芳。  
瑶环瑜珥锵琳琅，修竹萧萧翠袖长。  
芝宫芙馆椒为堂，青琐窗户白玉床。  
一笑满酌天瓢浆，簸弄骊龙明月光。  
欲往从之路茫茫，爱而不见空彷徨。  
安得骑麟鞭凤凰，飞霞翩翩高颉颃。  
白云缥缈遥相望，凭谁寄取双琼珰。  

于石　祢衡  
怀中漫刺欲何之，四海交游只两儿。  
不死曹瞒死黄祖，杀身何补汉兴衰。  

于石　母子别  
客游严陵道，中路哭者谁。  
哀哀母子别，云是夫弃妻。  
百年结欢爱，一旦生别离。  
妾去何足怜，怜此乳下儿。  
哌哌未能语，弃去良可悲。  
儿啼苦恋母，母闻转悲凄。  
欲语别离苦，孩提尔何知。  
徒能抚汝项，相顾空泪垂。  
夫妇义已绝，母子恩亦亏。  
尔饥谁与哺，尔寒谁与衣。  
明年尔学行，谁与相提攜。  
人言无母怜，有父尚可依。  
尔父忍弃我，弃汝将如遗。  
去去两相失，相见未有期。  
娟娟秀眉目，梦寐或见之。  
夜静涧声咽，犹似闻儿啼。  

于石　拟古  
君心如柳枝，春尽絮狂飞。  
妾心如古木，不受春风吹。  
古木宁槁死，可伐不可移。  
风絮飞不已，飘零将安归。  

于石　拟古  
东篱有佳菊，埋没野草傍。  
草蔓日以滋，菊苗日以荒。  
生意几欲息，菊短草何长。  
深秋严霜下，百草不复芳。  
采采东篱花，澹然发幽香。  
万物各有时，盛衰固其常。  
荣华不足恃，穷困果何伤。  

于石　偶成  
长剑不入英雄手，劲气摩空拂牛斗。  
埋光铲采今几年，匣中忽作蛟龙吼。  
古琴不入时人耳，断弦挂壁尘埃久。  
桐尾半作爨下焦，高山流水今安有。  
自笑长不满七尺，役役徒为牛马走。  
学剑学琴两无用，肯以穷困移所守。  
孔颜非厄，盗跖非寿。西子非妍，无盐非丑。  
一时荣辱闲过眼，千古是非空挂口。  
何如长歌归去来，万事无心一杯酒。  

于石　七月七日  
西风扫残暑，微月澹新秋。  
相传织女星，今夕嫁牵牛。  
翩翩联鹊桥，亭亭拥龙辀。  
多少乞巧人，笑语穿针缕。  
吾尝夜观象，细与推其由。  
惟有五纬星，顺逆有去留。  
经星二十八，历历如缀旒。  
万古俨不动，分列十二州。  
其余众常星，烂然满空浮。  
休咎必有证，君德修不修。  
胡独牛与女，不与众星侔。  
乃知尘世人，配偶相绸缪。  
少陵号诗史，万象穷冥搜。  
亦云年年渡，秋期何用愁。  
彼哉柳河东，抱拙不自谋。  
旁趋事曲折，窃效儿女求。  
谁与倡邪说，诞谩不复收。  
淫襝转相袭，寝使其辞浮。  
仙槎倘可乘，我欲凌空游。  
再拜二星灵，一洗千古羞。  
天高不可问，河汉空西流。  

于石　七月七日  
玉宇无尘淡月辉，谁传织女夜停机。  
阮分南北任贫富，河度东西果是非。  
扪腹有书安用晒，揆心无巧不须祈。  
逢时且共樽前乐，一笑淋漓酒满衣。  

于石　栖真院  
空翠凝寒不受埃，断崖千尺拥崔嵬。  
老僧倚树惊猿去，童子扫阶知客来。  
石径晴因松露湿，茶烟远趁竹风回。  
禅家也办吟边料，不种闲花只种梅。  

于石　祈雨  
六月不雨至七月，草木脆乾石欲裂。  
方士画符如画鸦，呵叱风伯鞭雷车。  
九天云垂海水立，骄阳化为雨三日。  
万口竞夸方士灵，彼亦自谓吾符神。  
谁知水旱皆天数，贪天之功天所恶。  
吾心修德可弭灾，大抵雨从心上来。  
桑林自责天乃雨，岂在区区用方士。  

于石　琴寥歌  
壁乎琴兮不弹，心乎道兮忘言。  
操履霜兮猗兰，忠与孝兮两全。  
松风兮涧泉，琴无弦兮有弦。  
青霞兮柯仙，道不传兮有传。  

于石　清明次韵赵登  
九十春光半晦明，东郊攜手趁新晴。  
飘零风絮如行客，冷暖厨烟见世情。  
宿雨秋千花有泪，斜阳古冢草无名。  
劝君且尽樽前兴，柳上一声何处莺。  

于石　清明次韵周君会  
可惜韶光过眼明，一分流水二分尘。  
杜鹃声感客中客，蝴蝶梦飞身外身。  
一滴清明寒食酒，万家红杏绿杨春。  
斗鸡走狗非吾事，新火书灯谁共亲。  
墓祭非经古未闻，年来拜扫隘车尘。  
谁怜原上千年冢，且醉樽前百岁身。  
榆火欲燃行客晚，梨花不减故园春。  
石泉浇醒浮生梦，耿耿孤怀孰与亲。  

于石　秋思  
远水遥天起断鸿，秋光冷淡客情浓。  
一川疏雨平沙牧，半树斜阳隔坞舂。  
落叶轻於流俗态，寒花羞作少年容。  
凭高不碍乾坤眼，兴入晴岚第几重。  
草堂何必倣卢鸿，水色苍茫山色浓。  
待月轩窗留客话，隔篱灯火起邻舂。  
虫鸣终夕如相语，燕去知时不苟容。  
一片吟情渺何许，西风吹入乱云重。  

于石　鹊鸦行  
世以鹊为吉，人多喜其鸣。  
世以鸦为凶，鸣多人辄嗔。  
吉凶一以定，嗔喜此焉分。  
相彼新罗鹞，于何分爱憎。  
群鸦竞喧集，有耳若不闻。  
一鹊不相容，搏击以为能。  
不知鹊可喜，甘与鸦为群。  
妒善复党恶，鸷悍徒不仁。  
石显怙权宠，望之不容身。  
林甫擅柄用，何有乎九龄。  
宁为望之辱，不作石显荣。  
宁为九龄死，不作林甫生。  
邪正苟倒置，是非竟难陈。  
人事无不然，何独此微禽。  

于石　壬辰春雪  
和气胚胎斡化钧，胡然积雪拥柴门。  
花梢冻压春无力，山骨晴销晓有痕。  
阳壮谁令阴作梗，寒骄犹勒暖归根。  
昌黎浪说丰年瑞，为瑞为灾未易言。  

于石　三洞  
群峭摩天不染埃，凝岚滴翠郁崔嵬。  
帘垂飞瀑无人卷，舟引游仙出洞来。  
一竅中谁开混沌，三山外亦有蓬莱。  
扪萝更间朝真路，夹迳松阴覆绿苔。  

于石　山居二首  
结屋万山顶，柴扉昼懒开。  
捣茶惊鹤醒，抛果引猿来。  
笋短和泥掘，松高倚石栽。  
有时寻胜去，多趁暮钟回。  

于石　山居二首  
不谈当世事，荣辱两无闻。  
诗思半山月，生涯一坞云。  
砚乾分瀑润，香断借兰熏。  
有客时相过，呼儿采涧芹。  

于石　山中二首  
我家万山中，日日采樵去。  
扪萝上层巅，苔滑不留履。  
落日负樵归，云深失归路。  
谁家犬吠声，声在云深处。  

于石　山中二首  
偶因抱瓮出，夜汲涧底泉。  
荡摇水中月，水定光复圆。  
问水水不语，问月月不言。  
倚树一长啸，万壑松风寒。  

于石　山中何所有  
山中何所有，古松与清泉。  
一泓涵素月，千尺摇苍烟。  
我生乏世用，乐此山林闲。  
临流或倚树，物我两悠然。  
慎勿作梁栋，斧斤斲其天。  
慎勿入江海，汹涌生波澜。  
流荡易忘返，正直难自全。  
我欲叩其理，水去松无言。  

于石　邵氏园亭  
曲曲亭台日月春，人间荣辱两无闻。  
梅边读易分明月，松下敲棋碎白云。  
东里先生新酿酒，北山逋客旧移文。  
家传应得青门趣，手种园瓜手自耘。  

于石　始皇  
万世纲常具六经，天应未遽丧斯文。  
焚书欲灭先王道，道在人心不可焚。  

于石　示衢子  
我学三十年，巧不能胜拙。  
汝年今弱冠，慎勿虚岁月。  
何必千里师，而后可受业。  
何必万卷书，而后称博洽。  
读书贵有用，岂徒资笔舌。  
立身一弗谨，万事皆瓦裂。  
蔬肉同一饱，自可甘薇蕨。  
布帛同一暖，何必轻裿褐。  
贫贱士之常，纷华安足悦。  
晴窗明几砚，夜灯耿风雪。  
汝今其勉旃，经史须涉猎。  
顾我何足学，当学古贤哲。  

于石　述怀  
孔明卧隆中，世事若不闻。  
草庐两三策，大义固已明。  
陶潜晋处士，束带耻屈身。  
浩然归去来，把酒惟长吟。  
潜鱼游深渊，好鸟鸣高林。  
是以古君子，出处各有心。  

于石　水亭小集  
亭俯一泓碧，倚栏思濯缨。  
游鱼惊扇影，幽鸟避歌声。  
云断远山出，林疏落日明。  
竹风如有意，为我扫棋枰。  

于石　水亭夜坐  
水光涵月浸虚窗，醉倚栏干午夜凉。  
蛙一两声隔篱落，萤三四点过池塘。  
风摇松影蛟龙活，露泻荷盘翡翠香。  
俯仰不知天地阔，悠然长啸据胡床。  

于石　送友人之武林  
钱塘江上一帆风，为我重寻旧日踪。  
十里湖山空战艦，千年宫阙咽僧钟。  
潮生潮落东西浙，云去云来南北峰。  
往事茫茫何处问，残烟衰草泣寒蛩。  

于石　送赵宰之上虞二首  
百里子男邦，职任非不厚。  
治民如牧羊，扰之则惊走。  
眷兹上虞邑，江海环左右。  
萧萧北风寒，怒涛声撼吼。  
元亮已赋归，世事付杯酒。  
宗子古维城，此行应不苟。  
茧丝与保障，二者孰先后。  
勉旃重勉旃，毋袖经纶手。  

于石　送赵宰之上虞二首  
吾闻句践国，昔有鸱夷子。  
沼吴收雋功，扁舟五湖里。  
又闻越东山，安石真奇士。  
一局别墅棋，失笑屐折齿。  
缅怀百世风，可以肃顽鄙。  
峨峨禹穴山，滔滔浙江水。  
山川今犹昔，宁无安与蠡。  
为我谢二公，幸为苍生起。  

于石　宿栖真院分韵得独字  
空翠冷滴衣，石藓滑吾足。  
偶随白云去，栖此林下屋。  
楼影挂斜阳，钟声出深竹。  
山僧老百壁，谁与伴幽独。  
分我云半间，欹枕听飞瀑。  

于石　所怀寄何寺簿  
斜日明远树，落叶走空阶。  
闭门寂无事，心澹境自佳。  
美人期不来，此乐谁与偕。  
岂无南飞雁，可以寄所怀。  
所怀不可寄，孤云渺天涯。  

于石　探梅分韵得香字  
绝壁两屦云，荒村半桥霜。  
孤往欲何之，林下幽径长。  
寒梅在何许，临风几徜徉。  
谁家断篱外，一枝寄林塘。  
水静不摇影，竹深难护香。  
无言独倚树，山空月荒凉。  

于石　题石壁寺  
石壁名山多胜游，背环古木面清流。  
一池空对旃檀塔，双港中分芳草洲。  
豹隐安知兴废事，牛眠不碍往来舟。  
海棠菡萏今何在，风月人间几度秋。  

于石　田家妇  
村南村北麦欲枯，桑麻阴阴满路隅。  
炊黍田头行饷夫，饼炉未熟儿呱呱。  
鸭头长袜短布襦，平生未识铅与朱。  
弹筝不用如罗敷，怀金不愿逢秋胡。  
眼前富贵何足娱，一身饱暖自有余。  
茅檐笑语寒灯孤，夜舂晓织奉舅姑。  

于石　庭前有松树  
庭前有松树，百尺盘虬龙。  
材大不适用，偃蹇霜雪中。  
五陵年少儿，种花不种松。  
寄言傲霜雪，何似媚春风。  
松有千岁根，花无十日红。  
众人逐时好，君子惟固穷。  

于石　同韵俲欧苏体  
草庐抱膝方卧龙，狞飚撼户云埋峰。  
冻鹊依依飞堕地，饥鹰侧翅低盘空。  
岂知水官夜鏖战，鞭蚢笞凤驱前锋。  
茫茫万里混一色，远近高下俱迷踪。  
松标特立刢生气，竹腰不折凌高风。  
长江一派清不泯，浩浩独行天地中。  
小民祁寒易咨怨，君子守道惟固穷。  
有雪无雪两不问，仁耕义耨无歉丰。  
君不见闭门无人僵卧处，任渠门外深丈许。  
穷则当与凡民异，达则当为国之瑞。  
何当燮理司化钧，坐令寒谷回阳春。  

于石　晚步  
径狭不容车，溪浅不容钓。  
平芜淡云烟，独鸟下残照。  
见山孑无言，倚树忽长啸。  
徘徊澹忘归，空林明远烧。  

于石　晚眺  
渔歌樵语隔溪村，沙上牛归小径分。  
烟树参差片帆落，半川斜日九峰云。  

于石　我从山中游  
我从山中游，归来林壑暝。  
涧水冻不流，月出四山静。  
柴扉不敢敲，恐惊孤鹤醒。  
徘徊踏明月，倚杖看松影。  

于石　吾家二首  
松阴六七里，茅屋两三家。  
坡暖四时笋，溪寒五月花。  
泉声挟风雨，云气走龙蛇。  
谁谓谋生拙，门前数亩瓜。  

于石　吾家二首  
明月成三友，青山结四邻。  
家贫猿执爨，林静鸟司晨。  
好竹能医俗，幽花不媚人。  
盘餐何所有，春韭与秋莼。  

于石　戊子元夕大雪  
去年逢元夕，交光灯与月。  
今年逢元夕，交光灯与雪。  
有月已甚奇，一雪更奇绝。  
灿烂星斗光，晃耀琼瑶阙。  
纷纷竞儿嬉，笙歌声不歇。  
年来独衰懒，颇亦厌喧杂。  
呼儿早闭门，拥炉烧落叶。  
雪月两不知，孤灯任明灭。  

于石　西湖  
西湖胜概甲东南，满眼繁华今几年。  
钟鼓相闻南北寺，笙歌不断往来船。  
山围花柳春风地，水浸楼台夜月天。  
士女只知游赏乐，谁能轸念及三边。  

于石　西湖荷花有感  
我昔扁舟泛湖去，四望荷花浩无数。  
谁家画舫倚红妆，笑声逈入花深处。  
笙歌凄咽水云寒，花色似嫌脂粉污。  
夜深人静月明中，方识荷花有真趣。  
水天倒浸碧琉璃，净质芳姿澹相顾。  
亭亭翠盖拥群仙，轻风微颤凌波步。  
酒晕潮红浅渥唇，肤如凝脂腰束素。  
一捻香骨薄裁冰，半破芳心娇泣露。  
湖光花气满衣襟，月落波寒浸香雾。  
恍然人在蕊珠宫，便欲移家临水住。  
回首落日低黄尘，十年不到湖山路。  
花开花落几秋风，湖上青山自如故。  

于石　西岩寺  
丹崖翠壁数千尺，绝顶僧房三四间。  
老树倚岩岩倚屋，白云飞去又飞还。  

于石　潇洒亭  
背依古塔面层峰，曲曲阑干峻倚空。  
万屋参差江色外，片帆出没树阴中。  
五更钟鼓半山月，两岸渔樵一笛风。  
极目子陵台下路，滔滔惟有水流东。  

于石　小反岭  
泉本至清谁曰盗，溪虽可染却名愚。  
一夫作难随倾覆，千古青山独受污。  

于石　小三洞  
四山回合响幽泉，古木苍藤路屈盘。  
一局残棋双鹤去，石屏空倚白云寒。  

于石　小三洞  
洞门相对是吾家，朝看烟云暮看霞。  
铁笛一声山石裂，老松惊落半岩花。  

于石　小三洞  
断崖怒涌四时雪，虚壁寒凝六月霜。  
倚树老僧闲洗钵，碧桃花落涧泉香。  

于石　小石塘源  
万山郁回合，群木尤老苍。  
细路百盘折，崎岖陟羊肠。  
凉阴覆峭壁，萦回涧流长。  
绿萝下百尺，笑挹清泉香。  
甘寒试一潄，齿颊凝冰霜。  
拂石坐未去，樵叟来我傍。  
云此涧中水，其源来浦阳。  
浦阳婺属邑，亦我父母邦。  
欲我饮此水，而不忘故乡。  
叟言起予意，振衣欲飞扬。  
便将随水源，径度千仞冈。  
叟前挽我衣，迟留且勿忙。  
吾家隔前坡，林居愧荒凉。  
寒醅旋可压，为子炊黄粱。  
微径行荦确，柴门隐松篁。  
推户拂尘席，延我入中堂。  
呼儿出长揖，阔步何蹡踉。  
问我从何来，惊顾走欲僵。  
屡呼不复出，自起致茶汤。  
坐不分宾主，高谈到羲皇。  
炊烟淡茅屋，劝我饮尽觞。  
葫芦烂鹅鸭，盘饤罗芥姜。  
一饱共酣寝，此乐殊未央。  
摄衣起谢叟，听我歌慨慷。  
风埃暗宇县，干戈几抢攘。  
朽骨缠蔓草，呻吟卧残创。  
荒丘奔狐兔，断礱悲蛩螀。  
奔逃不相顾，流离各悽伤。  
十年未返业，几人失耕桑。  
而此源中民，熙然独徜徉。  
数家联聚落，茅茨带林塘。  
笑语声相闻，隔篱灯火光。  
翁妪各垂白，童稚纷成行。  
嫁女必近邻，生男不行商。  
死徙无出境，耕织各有常。  
地罏老瓦盆，竹几素木床。  
俗淳器亦古，岂识时世妆。  
瓜瓠满篱落，麻苧翳门墙。  
缺窦出鸡犬，平坡散牛羊。  
豚蹄一盂酒，神休答丰禳。  
村讴杂社鼓，醉舞衣淋浪。  
昼无悍吏恐，夜无君盗狂。  
生者遂所养，死者得所藏。  
其乐有如此，宜与世相忘。  
叟前重致词，为子言其详。  
使我居华屋，绮疏交洞房。  
使我服鲜丽，翠襦绣罗裳。  
食必具水陸，饮必酣琼浆。  
出则盛车骑，锦鞯紫游韁。  
归则拥歌吹，粉黛环姬姜。  
贵封侯万户，富储粟千仓。  
如此岂不乐，患至难豫防。  
利者祸之的，何地非战场。  
况有吏椎肃，宁免盗陸梁。  
安贫即乐土，多财必遗殃。  
人生守常分，世事胡可量。  
我闻重叹息，临风几徬徨。  
林霏掩苍翠，回首路杳茫。  
远山衔落日，惨惨尘沙黄。  
因思桃源中，人多寿而康。  
山深事简寡，居安俗淳良。  
不与外人接，别在天一方。  
儿孙自生长，古今任兴亡。  
世以为神仙，此说诚荒唐。  
平生志远游，恨不穷八荒。  
去家百里近，绝境见未尝。  
邈与桃源居，异世遥相望。  
安知千载下，以我非渔郎。  
独恨无桃花，夹岸摇红芳。  
花落春水涨，一苇或可航。  

于石　徐子观生輓诗  
一片清虚太极心，浮云流水世情轻。  
有生已作无生计，未死先求不死名。  
墓必预铭唐杜牧，诗能自輓晋渊明。  
岿然貌不随年老，留与斯文主夏盟。  

于石　许劭  
四海同推月旦评，是非公论至今存。  
老瞒敢肆奸雄志，未必不因公一言。  

于石　续金铜仙人辞汉歌  
汉皇锐意求神仙，神仙之效何茫然。  
蓬莱弱水不可到，且立宫中承露盘。  
饿餐玉屑不堪饱，谁谓有方能却老。  
人生修短数在天，多慾未必能延年。  
秋风吹老茂陵树，年年空滴金茎露。  
建章宫阙随烟尘，块然屹立惟铜人。  
宫官西来果何意，一朝辞汉将归魏。  
吁嗟铜人如有知，口不能言惟泪垂。  
自从曹氏盗神器，父子相传已三世。  
汉宫故物无一存，汝独犹能感旧恩。  
凄然照影临渭水，一折铜人扶不起。  
宁为弃物委道傍，不忍漂泊离故乡。  
迢迢东望洛城路，回首长安愁日暮。  
长安繁华非昔时，洛阳寥落谁复悲。  

于石　雪  
天地混一色，楼高试卷帘。  
青山新面目，老树换须髯。  
夜皎月千里，晴暄雨四檐。  
岂无寒馁者，僵卧在穷阎。  

于石　雪  
谁欤变幻旧乾坤，剪水仙人手段新。  
银屋万家成骤富，青山半点不藏春。  
西园太尉方交贺，北海中郎岂愿臣。  
把酒孤吟元不俗，何须夜访剡溪人。  

于石　雪竹  
君子亭亭操，刚强能自持。  
夷齐饿欲死，巡远守方危。  
大节不可屈，真心终莫移。  
人心与物理，每向岁寒枝。  

于石　野田黄雀行  
鸣不择上林，栖不依华屋。  
雄飞各呼雌，翩翩自相逐。  
渴饮野田水，饥啄野田粟。  
一饮一啄能几何，慎勿远飞投网罗。  
君不见金笼老鹦鹉，向人空作闲言语。  

于石　夜烧松明火次韵黄养正  
银炉炽炭麒麟红，销金帐暖熏笼烘。  
爨下有蜡可代薪，笑我夜寒痴坐然枯松。  
贫富贵贱何不公，安能排云叫呼天九重。  
空怜尔松生抱有用材，不遇匠石梁栋施帡幪。  
盘根错节屹立冻不死，刢刢劲气犹足排严冬。  
颠崖峭壁人迹绝，闲云流水相冥蒙。  
胡为明不能保身，丁丁斧斤山其童。  
鹑衣百结缩如蝟，地炉拥膝便可闲从容。  
当年榷油幸不严汝禁，余用尚及斯民穷。  
阳和无声入骨髓，不知夜雪没屋霜横空。  
但见蒙蒙香雾霭四壁，红辉紫焰明窗栊。  
御寒何必裘蒙茸，盎然一室回春风。  
何当散作一天暖，坐令四海尽在春风中。  

于石　夜坐读书有感  
四山月落正昏蒙，留得书灯到晓红。  
千古是非昭简册，百年兴废老英雄。  
人因厌乱方思治，道本无穷岂有通。  
植立纲常垂万世，至今周孔不言功。  

于石　伊昔四首  
伊昔西湖柳，清阴满画楼。  
午凉欺舞扇，晚雨系渔舟。  
春尽花无主，风寒叶自秋。  
六桥今在否，空惜旧时游。  

于石　伊昔四首  
伊昔西湖上，孤山几树梅。  
断篱深院落，流水旧亭台。  
明月无今古，春风自去来。  
逋仙不复作，消瘦为谁开。  

于石　伊昔四首  
伊昔西湖里，娉婷十里莲。  
香凝花上露，影落镜中天。  
枕簟水亭雨，笙歌月夜船。  
双鸳不解事，常傍翠阴眠。  

于石　伊昔四首  
伊昔西湖外，清阴九里松。  
天低深雨露，风怒走蛟龙。  
林霭通樵径，山云隔寺钟。  
何时一行乐，重到北高峰。  

于石　有虎行  
有虎有虎山之巅，怒目炯炯当昼眠。  
百兽畏伏不敢前，凭林一吼秋风寒。  
昨日邻家妇，哀哀哭其子，  
叩头叫天天不语。或曰枭食母、犬吠主，  
含沙射影毒欲死。封豕长蛇肆侵侮，  
如此纷纷何独虎。虎哉虎哉尔何知，  
磨牙摇尾争奔驰。妖狐犹将假尔威，  
岂知强者易弱盛必衰。北平将军怒欲飞，  
弯弓远挂扶桑枝。嗟尔有力何由施，  
吾见食汝肉而寝汝皮。倚剑睨天三太息，  
弱肉强食今何时。麒麟驺虞亦物耳，  
呜呼吾不得而一见之。  

于石　有客  
有客叩我门，动色谈公侯。  
权门热於火，富贵可力求。  
我性不谐俗，素拙生计谋。  
苟求未必得，徒为君子羞。  
拂衣起谢客，夷然卧林丘。  

于石　有所思  
君在南山南，水阔云漫漫。  
我在北山北，木落天地宽。  
所思不可见，孤峰碧巑屼。  
片云遥相望，脉脉一水间。  
水流渺何许，抚松独盘桓。  
人生有离合，把酒欲问天。  
何以寄所思，取琴倚风弹。  
一弹不成调，再弹谁与言。  
抱琴耿无寐，月落空山寒。  

于石　月夜纳凉  
天地空无半点尘，翛然池馆浸虚明。  
几更今古月常在，一片襟怀水共清。  
风定波摇晴树影，鱼翻露泻翠荷声。  
炎凉圆缺须臾事，我独於斯感世情。  

于石　杂兴四首  
屋上青山屋下云，清泉为镜石为屏。  
客来问我谋生计，一卷家传相鹤经。  

于石　杂兴四首  
偶种阶前竹数根，引风招月伴清樽。  
春来为爱临阶竹，今日翻嫌竹碍门。  

于石　杂兴四首  
采药归来竹径凉，满身草露湿衣香。  
怕惊幽鸟穿林去，不扫松花卧石床。  

于石　杂兴四首  
四围绿树岩藏屋，一枕清风竹满轩。  
醉里不知山雨过，醒来惟怪瀑声喧。  

于石　再和潘天英韵  
人生一传舍，於世懒蝇营。  
千古月知己，四时花有情。  
吟怀今郑綮，家学昔玄成。  
自适眼前乐，何须身后名。  

于石　再游石壁寺  
曾为石壁游，更借僧房宿。  
楼阁倚林腰，溪山醒尘目。  
敲门寻旧僧，清响应林谷。  
老僧不厌客，分我云半屋。  
禅月岂后身，尚余诗满腹。  
疑我亦荀鹤，再与赋汉牧。  
汲井昼煮茶，洗钵夜分粥。  
山空人语寂，邀我入深竹。  
独抱无弦琴，不唱浮生曲。  
月树影参差，风鸣声断续。  
翛然出尘表，身世转幽独。  
明朝出山去，无言笑相瞩。  
江上石牛眠，秋草为谁绿。  

于石　赠王法官  
石作人言豕人立，或啸其梁阚其室。  
道人叱咤鞭雷公，驭风骑气行虚空。  
赤手缚鬼如缚虎，画地为牢通鬼语。  
登坛摄将如有神，问其姓字皆忠臣。  
生不求生以害仁，死犹赫赫濯厥灵。  
百鬼啖尽何足恤，吾独因之三太息。  
关云长，张睢阳，  
刢然大节死不屈，至今日月犹争光。  
荆州一失不复得，江淮保障谁之力。  
欲为汉唐开太平，老天胡不留斯人。  

于石　赠星命松坡  
昌黎之生月南斗，牛奋其角箕张口。  
坡翁宿直斗牛箕，自谓文似昌黎叟。  
顾予命亦坐磨蝎，碌碌浪随二公后。  
文章学问愧前修，有口但知能饮酒。  
松坡磊落湖海人，为我掉舌谈星辰。  
蛟龙蟠屈终变化，君子忧道宁忧贫。  
夜半狂吟踏破瓮，结柳为车穷莫送。  
掀髯一笑问松坡，文如二子今何用。  

于石　赠姚星士  
姚生年来如我贫，澜翻口舌谈星辰。  
凄风落日低黄尘，客路相逢眼为青。  
草鞋生翼杖生鳞，一笑索我诗赠行。  
我诗何足为重轻，历象妙处须推寻。  
相国之生孕昴精，客星动摇归富春。  
天不祚汉星坠营，泰阶或坼中台星。  
大抵人事关天文，试算天下英雄今几人。  

于石　赠张君玉  
闭门十日雨，萧然抱孤琴。  
之子从何来，踏雨叩我门。  
对床话达晓，山窗耿青灯。  
挽衣不可留，何以赠子行。  
问子此何时，眯目凄黄尘。  
四海非不宽，可语今几人。  
潇潇风雨中，奔走欲何营。  
愿子重自爱，堂有白发亲。  

于石　张德裕盘谷隐居  
盘谷四面环青山，晴岚暖翠浮云烟。  
盘谷之阻多幽泉，湛然深碧蛟螭蟠。  
中有华屋賏神仙，猿鸟不惊犬不喧。  
竹侵行迳松碍檐，人疑无路堪攀缘。  
忽闻读书声琅然，始信别是壶中天。  
翩然振屐登其巅，仰林俯壑天地宽。  
桑麻尽处开平川，千帆来往无时闲。  
旁有一叶渔翁船，出没红蓼黄芦边。  
呼之来泊岩下湾，就船买鱼归烹鲜。  
煮茗有泉秫有田，问之世事笑不言。  
家藏黄石书一编，安用李愿归来篇。  
我欲前峰卜数椽，幅巾杖屦行其间。  
目遂归鸿挥五弦，闲窗静听松风眠。  

于石　追和东坡次蔡郎中游湖韵  
昔年著脚穷深幽，藕花十里烟波秋。  
骑驴踏月杨柳市，买舟听雨菰蒲洲。  
酒楼倚天沸歌管，繁华转眼如云浮。  
山川悠悠尚如昨，岁月匆匆不可留。  
君不见钱唐江上潮，早潮生兮晚潮落，  
滔滔东去何时休。  

于石　子房  
韩亡誓欲报秦仇，秦灭还兴伐楚谋。  
一念为韩非为汉，无功何必愿封留。  

于石　紫薇翁歌  
一掬之泉，可湘可沿。  
一拳之石，可潄可眠。  
其动也以天。万壑之风，  
不琴而弦。两山之云，  
不炉而烟。其静也以天。  
前钟后鼎，左瓢右箪。  
何荣何辱，孰愚孰贤，  
先生笑而不言。  

于石　紫薇岩  
灵岩旧是先生宅，拈笔新题郡守名。  
月落空山人语寂，涧泉犹作读书声。  

于石　自述  
大儿不学小儿痴，四十头颅已可知。  
道胜自然贫亦乐，气充不与貌俱衰。  
三杯徐邈圣贤酒，一卷渊明甲子诗。  
满眼世情从厚薄，此心当与古人期。  

于石　自笑  
归来更读十年书，自笑今吾即故吾。  
栗里溪山晋处士，桐江风月汉狂奴。  
种梅添得诗多少，爱菊何拘酒有无。  
随分生涯聊尔耳，门前应免吏催租。  

余伯皋　游虎邱  
才出阊门望虎邱，马行冲雨上扁舟。  
绿杨碧草沿溪岸，白水青苗满稻畴。  
云雾黯然方润溽，山林蕞尔自清幽。  
吴王邱墓分无所，英气犹依剑石留。  

余俦　题韩仲止壁二首  
谒入久不出，兀坐如枯莇。  
苍头前致词，问我何因来。  
士节久凋丧，人情易嫌猜。  
本无性命忧，不去安待哉。  

余俦　题韩仲止壁二首  
名闻由昔者，礼进合欣然。  
古有不屑教，意令加后鞭。  
尚书八座贵，吏部一灯传。  
惊代文章伯，曾容贾浪仙。  

余淳礼　题遗直轩  
二苏翰墨仙，同谪百蛮里。  
时有田舍翁，结茅住行李。  
尔来三十年，闻名辄掩耳。  
天定能胜入，稍复蒙料理。  
公卿寻断编，台隶藏敝屣。  
败屋亦见修，变故乃如此。  
开轩画遗像，刢刢有生气。  
却恨封德彝，不见盛时死。  
兄弟对床眠，此意孤一世。  
骑鲸傥相逢，笑人真好事。  

余大雅　呈朱晦翁  
三见先生道愈尊，言提切切始能安。  
如今抉破本根说，不作从前料想看。  
有物有常须自尽，中伦中虑觉犹难。  
愿言克已功夫熟，便得周旋事仰鑽。  

余迪　登翠微亭  
数年乐此宦池城，每爱湖光分外清。  
远浦落霞秋水阔，乱山斜日碧云横。  
牧吹牛背归林晚，渔唱舟中对月明。  
同览翠微重吊古，谩将诗酒逐交情。  
池阳胜迹翠微峰，今古才人咏不穷。  
僧寺宛如仙仗里，人家俨若画图中。  
迎风杨柳依依绿，带雨桃花淡淡红。  
沉醉不知归去晚，匆匆回首月升东。  

余萼舒　杨梅  
摘来鹤顶珠犹湿，点出龙睛泪未乾。  
若使太真知此味，荔支应不到长安。  

余凤　胡澹庵招宴  
称藩割地竟何如，抗疏孤臣只索居。  
万死不回三寸舌，千金空募一封书。  
醉中益抱蒙尘恨，梦里犹呼和议愚。  
长脚老奸今已朽，请君努力上安车。  

余复　报恩寺  
大山奔到海之滨，中有辉光佛刹新。  
前后二三皆梵侣，不知谁是报恩人。  

余复　和御赐登第  
风虎云龙岂偶然，信知盛世士多贤。  
虞庠教育蒙深泽，汉殿咨询愧首延。  
释褐遽沾琼宴宠，锡诗齐听玉音宣。  
爱君尤国平生志，敢负周王宴乐篇。  

余复　霍童山  
霍童山峰凡六六，不知仙子在何山。  
秋风万里一黄鹤，返照半林双白鹇。  
长剑气横霄汉外，飞泉影落画图间。  
自怜懒作朝阳客，访道寻真日往返。  

余复　金鳌桥  
吾闽三山妙天下，灵鳌背上罗高峰。  
山环水绕龙虎伏，人在缥渺烟霞中。  

余复　瑞峰  
海上一峰高插天，山头眼力穷大千。  
飞来鸿鹄下霄汉，掩翼缩足今三年。  

余复　文笔峰  
一飞一飞知几时，斗酒落魂谁共知。  
胸中造物饱星斗，笔下方字盘蛟螭。  

余复　西陂  
涉海波涛险，登山足力疲。  
胡为赤鉴游，海角山之涯。  
崎岖乱石间，况复乘船危。  
兹游固有意，访古伤今时。  
荒陂存遗迹，缺处十丈馀。  
父老向我言，先畴为农师。  
当时大父行，相与篵此堤。  
堤成百物丰，师承及见之。  
稻蟹不论钱，竞敢论糠秕。  
一朝坏不修，惊心作鼓鼙。  
田家岁作苦，土狭何由支。  
忆昔禾黍地，石水数斗泥。  
前功嗟已废，继者今其谁。  
曾闻部使者，询问及故基。  
水利固可究，具文怨徒欺。  
又闻动农吏，楚楚多奇姿。  
朝游暮始还，山水穷清晖。  
有念不及此，但见冠盖飞。  
公家争相斂，星火惊文移。  
农无地可耕，岁入何从亲。  
今幸长官贤，顾言拯我饥。  
作书白太守，经营得如茲。  
珍重父老言，岂为儿童戏。  
皇华如观风，此老诚可资。  

余复　仙霞岭  
二十年前过此间，旅囊羞涩笔头悭。  
时来山色与人好，我亦诗肠似海宽。  
旧事消除身后梦，新声惭愧路旁官。  
乘车衣锦浑闲事，留此功名竹帛看。  

余观复　步绕  
步绕苍苔自咏诗，吟情惟有涧泉知。  
山猿忽地来偷果，攀断庭前乌桕枝。  

余观复　次韵  
榴簇殷红竹迸青，风惊檐玉一时鸣。  
晚来幽趣无人解，流水声中看月行。  

余观复　次韵春日  
日淡风轻养物华，老天将此付诗家。  
人情巧似营巢燕，春意忙於赴壑蛇。  
寂寞兰亭空有感，凄凉金谷竟谁夸。  
绝怜狂甚樊川杜，枉杀吟情豆蔻花。  

余观复　读柴桑集  
游心太古初，得句万物表。  
平生一樽酒，寂寞三迳小。  
有琴不张弦，正以知音少。  
伊予挹残芳，道心炯相照。  
北窗清梦长，山间自啼鸟。  
吾欲部先生，天阔白云杳。  

余观复　寄伯成  
昔别青梅酸，今来黄叶堕。  
叶随却归根，窗隙见驹过。  
大巧亦自然，小智空琐琐。  
一言取封侯，千金贾奇祸。  
达人知倚伏，去就无不可。  
天公亦可为，妙用正在我。  

余观复　寄伯成  
风雅不可复，亦乃世代然。  
君看黄初语，已减河梁篇。  
神思透溟涬，至宝辞雕镌。  
党欲剩着语，不如寂无言。  

余观复　梅花  
自是孤芳集大成，红红白白漫争名。  
天边差有雪堪亚，世上更无花敢清。  
笔到花光空幻想，句如和靖蔼遗声。  
一枝色引窗前月，冷淡相看太古情。  

余观复　梅花  
群卉皆舆隶，孤标直圣贤。  
乾坤清不彻，风月兴无边。  
生意春常在，贞心晚更坚。  
骚经虽不载，已改二南篇。  

余观复　梅花引  
耨银云，锄璧月，  
栽得寒花寄愁绝。阳和一点来天要，  
春满江南谁漏泄。珊瑚作树玉为肤，  
沉水熏香檀吐屑。野桥横，  
寒涧洁，斜梢舞破屋角烟，  
老树压残墙角雪。风流不肯王谢俦，  
孤高尚笑夷齐劣。萧然与俗最无缘，  
此语难明向谁说。绝爱西湖君，  
暗香浮动月黄昏。亦爱东坡老，  
竹外一枝斜更好。二仙去矣花寂寥，  
着语压花花不倒。谁能淡笔传其真，  
谁能楚语招其魂。参横月落兴未了，  
三叫花神闻不闻。花影摇摇情默默，  
冷透吟脾醒醉魄。问渠桃李岂知春，  
西抹东涂受春役。自然香，  
无色色。谯楼角动霜初飞，  
萧寺钟鸣天欲白。披衣绕遍树头行，  
判断人间风月国。  

余观复　木犀  
盘盘老桂树，金屑黄{上髟下龙}忪。  
孕此无尽香，袭袭乘西风。  
幽人为延伫，古意滋无穷。  
王孙招不来，西郊草蒙茸。  
欲以遗远者，道阻嗟难从。  
□□不忍替，揽之寄房栊。  
梦魂恥而清，夜午超鸿蒙。  
常恐芳气歇，我恨何时终。  

余观复　山居即事  
密竹环茆舍，应无俗士过。  
睡浓嫌日出，坐久厌尘多。  
斗雀翻危叶，饥鹅唼短莎。  
世涂真九曲，奔走欲如何。  

余观复　咏怀  
山容洗眼青，江光照肌白。  
翻枝鹊查查，抱叶蝉啧啧。  
蒹葭摇风声，梧桐淡秋色。  
草木了无能，阴阳互相激。  
人於大化中，真成逆旅客。  
藏舟夜半移，不假贲育力。  
尘网罩八纮，贪夫受罗织。  
蹇予丘壑姿，一室颇安适。  
荒寻纵奇怀，清诡吊尘迹。  
风摇泛海槎，雨涩登山屐。  
世远事荒唐，天高兴寥閴。  
渺渺孤征鸿，一举振六翮。  
此意人莫知，独啸岩扉寂。  

余国宝　祥符寺水阁  
楚江空阔水阆收，葭苇萧萧两岸幽。  
柔橹推残千顷浪，好风吹过一帆愁。  
人归别浦云烟晚，舟泊寒沙岛屿秋。  
领略风光须我辈，谩寻诗句倚江楼。  

余瀚　自题岁寒堂  
书堂高构岁寒巅，水秀山明隔市廛。  
两岸柳风吹道骨，一溪梧月浸心天。  

余宏孙　和通山尹张松坡梦游庐山吟  
我行匡庐鬓青青，往往大醉琵琶亭。  
归来老我二十载，惟有梦寐劳神形。  
有时遍历开先寺，老僧禅定齤齤睡。  
有时经过五柳家，秫香酒熟邀人醉。  
恍兮惚兮真若飞，高泊天地坐忘归。  
晴云漠漠披絮帽，白鹤冉冉来羽衣。  
方将餐霞炼颜色，觉来无失亦无得。  
何当整理下泽车，共逐双凫访真迹。  

余宏孙　和余天开见寄  
春树君今吟渭北，林塘我已卜溪西。  
赏心乐事优游处，花自飞飞鸟自啼。  

余洪道　句  
著心计较般般错，退步思量事事宽。  

余洪道　句  
须知凡卉空千万，不似寒花只两三。  

余洪道　句  
世上声名无买处，人间官职有来时。  

余季芳　平园  
柳暗花明自一春，青山缭绕水如襟。  
偶然觅得桃源路，便欲分栖竹屋阴。  
清昼平原寻小隐，夕阳归路入閒吟。  
迟迟风袂烟堤上，遥望环溪鸭绿深。  

余玠　句  
老子也曾来候，诸公聊复忍须臾。  

余靖　酬和苏梦得运使  
选任逢明主，休嗟尚散郎。  
远均天雨露，全抚越封疆。  
早振连城价，尝陪照乘光。  
宦途更险易，人事变炎凉。  
遽喜輶轩至，同期远俗康。  
交情重推致，民意乐舒长。  
况有江山助，无怀节物伤。  
罇前且欢醉，一别久相望。  

余靖　酬黄都官舟次近垌见寄次韵  
南州苦炎酷，薄宦淹翘隽。  
怡然贤者心，五稔若一瞬。  
归程江海遥，永日风波进。  
屡经溪壑险，且乐帆樯顺。  
忽传邮驿音，雅什浑金振。  
披襟许见过，握兰欣入觐。  
衡门久索居，黄陂渴馀润。  
观止君子容，玉光窥千仞。  
高谈尽今古，不独期廉蔺。  
相逢勿惜醉，别去生蒙吝。  

余靖　酬萧阁副惠末利花栽  
素艳南方独出群，只应琼树是前身。  
自缘香极宜晨露，勿谓开迟怨晚春。  
栏槛故将宾榻近，丹青重整画图新。  
移根得地无华裔，从此飞觞不厌频。  

余靖　次韵酬孙明复见寄  
门外车尘绝，樽前俗虑无。  
轻身脱羁绊，曳尾得泥涂。  
出处天真在，炎凉物性殊。  
寄言钦雅意，相望隔江湖。  

余靖　次韵奉和到塞下有怀青社之作  
十二山河壮东夏，黄扉当日建行台。  
封陲自此赭衣尽，鼁校于今绛帐开。  
负海遂成安堵俗，济川元是代天才。  
耆明虽乐归閒趣，睿瞔岩廊徯再来。  

余靖　答伯恭招棋  
谁知坐隐妙通仙，国手那能得万全。  
对面机关难测度，临危一著谩争先。  

余靖　答祖太博借山居要术  
经济谅周当世务，收藏敢秘老农书。  
相逢莫羡山居好，归去蓬山有直庐。  

余靖　代赠  
幽房寂寞时，香散轻裲衣。  
可怜夜永不成寐，苦恨春残犹未归。  
归来一见伸修眉，宝柱新声逐调移。  
多少相思说不尽，泪满玉壶著自知。  

余靖　冬月茹青台子有感  
雪霜不到海山隅，随分园蔬助醊餵。  
万物无情乘暖长，秦皇何事枉坑儒。  

余靖　读车千秋传  
汉武好迂诞，江充专险贼。  
引对大台宫，君臣自相得。  
世乱谗人胜，奸谋多造饰。  
元良天下本，掘蛊遭荧惑。  
春坊一动摇，前星冷无色。  
恐为扶苏诛，掘节储君侧。  
屈氂亡庙谋，转战同昏蚀。  
臣心无以明，野死不容息。  
千秋初奏疏，翩翩举其直。  
一言能悟主，破怒成悽恻。  
归来及望思，层台起东域。  
徒步取卿相，分茅非旧德，  
因思壶关老，先此陈奇策。  
嘉言若时用，生归当有益。  
徙薪不蒙赏，焦头为上客。  
汉道用人轻，取笑羞夷狄。  

余靖　端午日寄酒庶回都官  
龙舟争快楚江滨，吊屈谁知特怆神。  
家酿寄君须酩酊，古今嫌见独醒人。  

余靖　端午日事  
江上何人吊屈平，但闻风俗彩舟轻。  
空斋无事同儿戏，学系朱丝辟五兵。  

余靖　恩守赣上谢和叔见寄次韵  
六载心闲类死灰，岂期朝奖念粗材。  
凤衔君命从天降，鹊喜邮音度岭来。  
恩重乍惊三采绶，使专仍咏一枝梅。  
切磋甫得依贤检，疾恶刚肠愈不回。  

余靖　感旧  
醉吟曾共倚江楼，秾艳清香万柄秋。  
荡子再归时已暮，暮鸿惊散水悠悠。  

余靖　赣石  
万堆顽碧耸峣嶕，壅遏江流气势骄。  
铁马阵横秋战苦，水犀军乱夜声嚣。  
吕梁谩记庄篇险，滟滪休夸蜀道遥。  
怒激波声犹可避，中伤荣路不相饶。  

余靖　观钓  
趋尘寒浦波，桂子秋空月。  
烟湿钓纶轻，雨溅苔矶滑。  
健鲤吞香钩，锦文红鱭鱭。  
将为沸鼎游，势穷犹喣沫。  
搘颐闲怅望，江湖晴荡漾。  
奋鬣就其深，族类能相忘。  
胡为贪一饵，委身刀机上。  
寄言洗耳翁，逃名真可尚。  

余靖　桂源晓别秦珏河堤  
回馆逢清论，长亭惨别襟。  
亡羊南北路，躶马利名心。  
酒市摇风帜，花村锁雾林。  
行行俱得意，结绶有知音。  

余靖　桂源早行  
闻鸡已行迈，策马更徘徊。  
月色依山尽，秋声带雨来。  
自堪悲玉璞，谁复筑金台。  
薄宦空羁束，西斋长绿苔。  

余靖　过大孤山  
有形天地分，设险山河壮。  
孤山镇南服，峨峨楚之望。  
中立亡所倚，屹然怪其状。  
石嵾入春空，翠柱搘秋浪。  
片时起雪痕，万顷排霜杖。  
噫气专呼吸，横流以溟涨。  
行人多躁进，那解明得丧。  
不顾风涛险，半就江鱼葬。  
挂席经其旁，往往乞灵贶。  
遂因孤独名，塑立轻盈像。  
绰约姑射姿，梦魂巫峡想。  
如何方面祠，终古承其妄。  
五岳视三公，降杀不过两。  
不然为子男，何以通祀享。  
四气均分风，条融各有掌。  
避其狂怒势，亦可利攸往。  
亭育天地心，凭险恣荡漾。  
正直鬼神德，非名奚独飨。  
不使悔吝侵，庶几忠信仗。  
在人不在神，勿为虚稽颡。  

余靖　寒山  
空翠纷纷冷不流，风云常是护灵湫。  
山神鞭起龙行雨，散作炎州六月秋。  

余靖　和伯恭殿丞登武江门楼怀杨叔武太保  
徙倚江边槛，旌旗望处遥。  
交情深慕蔺，风韵渴闻韶。  
寄远缄灵药，迎归舣画桡。  
伏波新荡寇，气入岭云飘。  

余靖　和伯恭殿丞游西蓉山寺  
休澣约过从，宁论隘与恭。  
溪光染醽渌，山色秀芙蓉。  
乍霁千丝雨，齐张万盖松。  
岫孤如欲遁，迳曲似相逢。  
共怏云霞志，更寻麋鹿踪。  
氅披吴国紵，杖拄蜀郊筇。  
奕布东西刹，鳞差远近峰。  
禽喧五色聚，钟迥六时樁。  
兴废虽留目，荣枯莫荡胸。  
忽惊雷出地，未省雪经冬。  
阴谷鸣归鹤，灵湫起应龙。  
跳梁窥果狖，缥缈入花蜂。  
磴滑并萝蹑，岩幽半藓葑。  
竹间泉缭绕，烟外草蒙茸。  
民乐讴谣洽，春和气象浓。  
吟多资雅兴，望极动离悰。  
有语嫌双燕，无虞羡大槦。  
归来却回睇，暮雾已重重。  

余靖　和伯恭自造新茶  
郡庭无事即仙家，野圃栽成紫箂茶。  
疏雨半晴回暖气，轻雷初过得新芽。  
烘褫精谨松斋静，采撷萦迂涧路斜。  
江水对煎萍彷佛，越瓯新试雪交加。  
一枪试焙春尤早，三盏搜肠句更加。  
多谢彩笺贻雅贶，想资诗笔思无涯。  

余靖　和董职方见贺诞子诗  
天幸依仁守列藩，佳篇为贶荷谦尊。  
固憀彝鼎无勋阀，且喜桑弧有子孙。  
岂比芳兰庭下秀，预知苦李道傍繁。  
日临庶狱虞阴谴，敢望高开纳驷门。  

余靖　和董职方见示初到番禺诗  
五方殊俗古难并，千载犹存古越城。  
客听潮鸡迷早夜，人瞻飓母识阴晴。  
波涛汹涌天边阔，犀象斓斒徼外生。  
太守不才当远寄，惟忧南亩废农耕。  

余靖　和胡学士馆中庭树  
仙材封植九重深，苒苒何年别故林。  
晓色半笼青琐闼，春光长在玉山岑。  
静临高阁飜清吹，坐见羁禽息密阴。  
休羡井梧能待凤，凌霜坚守岁寒心。  

余靖　和钱学士见谢新栽竹  
碧池深院斸莓苔，鼓吹山前共得来。  
高节最宜和雪看，虚心莫把夹桃栽。  
肤清似玉休移石，骨瘦成龙不待雷。  
若使菁莪逢此地，也应同喜育良材。  

余靖　和邃卿张学士暑夕  
危坐空斋暝色低，三金才伏火将西。  
烟蒙细草流萤度，月上疏林倦鹊栖。  
荃葛野裳交羽扇，桔槔邻圃响蔬畦。  
中宵爽气夺炎热，却笑班姬谩惨悽。  

余靖　和王子元过大庾岭  
秦皇戍五岭，兹为楚越隘。  
尉佗去黄屋，舟车通海外。  
峭巘倚云汉，推轮日倾害。  
贤哉张令君，镌凿济行迈。  
地失千仞险，途开九野泰。  
安得时人心，尽夷阴险阂。  

余靖　和王子元同归曲江有感  
年少登科今白头，不才多病分归休。  
深恩未报云天施，弱质易惊蒲柳秋。  
进退无机常蹭蹬，穷通知命自夷犹。  
相逢莫问市朝事，绿水青山是胜游。  

余靖　和王子元中秋会饮  
混元鼓橐四气平，西商之气爽且轻。  
望舒按辔出东海，孤轮斲冰碾太清。  
碧落坦夷轮不停，银河浩荡波无声。  
千家万家调管弦，唯恐游氛翳至明。  
秋深夜永景澄霁，老兔不死穴青冥。  
世间荣谢易反掌，得意难与良辰并。  
我谪闲官归故里，君承新渥来江城。  
相逢并座叙离阔，把酒共见圆蟾生。  
嫦娥耐閒不肯嫁。破鉴再合光荧荧。  
白露乍零群动息，浮云一开万目倾。  
但知吟处罇前乐，勿问区区时世情。  
高人洗耳让天下，下土絞臂争杯羹。  
贤愚相远九牛毛，宠辱去就何足惊。  
醉乡无关好游处，劳生万虑徒营营。  

余靖　和王子元重阳日千善寺会饮  
人生聚散苦难期，且喜清游酒满卮。  
秋径却逢黄菊日，春风休惜落花时。  
仙翁有识应须避，楚客多悲亦强为。  
好景莫教容易过，醉吟何必绕疏篱。  

余靖　和运使张学士惠诗  
澄清数路拥轻轩，列郡钦瞻已历年。  
谈剧乍欣倾盖日，酒深因惜落花天。  
偶回风鉴怜孤拙，能聚星文愧昔贤。  
明旦吏迎山驿去，不须容易到罇前。  

余靖　贺孙抗员外春昼端居  
万事皆从适意休，何须快马骋长楸。  
高人鼓吹鸣蛙地，当世神仙笑躭楼。  
燕到捲簾如旧分，花开逢雨最闲愁。  
僧来更学尝茶诀，白乳枪旗带露收。  

余靖　贺运使学士分散傜人  
狂傜数载扰湘东，多谢招降息战攻。  
千里山川还汉界，万人戈甲卷秋风。  
牛羊野放狼心伏，鹰犬閒眠兔穴空。  
不独事宁论爵赏，须知全活有阴功。  

余靖　胡语诗  
夜宴设逻臣拜洗，两朝厥荷情感勤。  
微臣雅鲁祝若统，圣寿铁摆俱可忒。  

余靖　湖乡检旱回入南路夜宿江寺对望郛郭  
高城锁夕霭，远水浮秋空。  
此时行役心，展转如飞蓬。  
路入浅沙断，堪恸车辙穷。  
岂无舟楫利，枉道非所从。  
虽有泉石趣，暂到徒匆匆。  
儿啼不入门，敢辞身猣公。  
梦归身未归，薄宦真池龙。  
披衣复起坐，惊鸿鸣西风。  

余靖　回雁  
暗随春力起冥冥，微物宁知造化情。  
律变惭逢冰雪解，风和应助羽毛轻。  
塞云空阔归犹远，鱼纲稀疏意尚惊。  
不学鹰鹯因肉饱，背人飏去恣飞鸣。  

余靖　慧照大师  
已向南宗悟，尤於外学精。  
士林传字法，僧国主诗盟。  
初地形容古，弥天语论清。  
因君支遁辈，徒擅养鹰名。  

余靖　寄邓秀才求桃枝接头  
自惭闲索居，岂贪颜色盛。  
爱渠真不言，可以通三径。  

余靖　寄韶石长老求柏栽  
森然桃李阴，当春皆手植。  
更求青青枝，要见岁寒色。  

余靖　寄题宝峰山玩云亭  
指月犹为幻，玩云应强名。  
遥思一雨润，能使六尘清。  
望岫幽人兴，观空达士情。  
何当扣禅闼，高论俯轩楹。  

余靖　寄题广州田谏议颐堂  
退食公堂暇，应无俗虑侵。  
帘开双燕外，吏散百花阴。  
海域逍遥境，荣途淡泊心。  
政成先养正，惠爱及民深。  

余靖　寄题宋职方翠楼  
层楼幽趣称登临，望远凭高豁素襟。  
棋酒等閒忘世虑，溪山最乐是家林。  
松声带雨千峰外，潭影涵虚落照深。  
此景为君珍赏甚，起余归兴欲抽簪。  

余靖　寄题田待制广州西园  
善政遍修举，增完池馆清。  
地含春气早，月映暮潮生。  
石有群星象，花多外国名。  
与民同雉兔，邀客醉蓬瀛。  
翰墨资吟兴，云泉适野情。  
镇应持左蟹，快欲鱠长鲸。  
积霭藏楼阁，驯鸥识旆旌。  
甘棠留美荫，高倚越王城。  

余靖　寄袭长老  
三径荆榛尽力开，千株桃李手新栽。  
殷勤莫怪寻嘉树，又喜春风过岭来。  

余靖　谨吟五十六字攀送仲求殿丞之任赣川窃惟严君国博挂冠归闲而仲求兄  
一门三组序四雝，又见双旌并训农。  
三釜亲庭交禄养，夹河子舍接邻封。  
酒阑风雪催行色，吟际江山助笔锋。  
我亦思亲求郡绂，东湖南浦好过从。  

余靖　靖启伏蒙观文相公以靖忝承善政特寄嘉篇谨依严韵和郀
幸奉前规尽所怀，閒身吏隐裕春台。  
山回翠幌凭栏见，花簇红房绕郭开。  
爱树细民思美化，续貂孤迹愧非才。  
南河旧事依然在，禊饮杯盘耻尽罍。  

余靖　静台  
江城吏隐敞朱扉，旋筑高台望翠微。  
景对云山诗笔健，政移风俗讼筩稀。  
那将尘虑干方寸，但觉仙踪在四围。  
花木阴森鱼鸟乐，暂来犹拟便忘机。  

余靖　九　￥赏池会上酬王职方  
雅集高谈思豁然，齐山依约对疏烟。  
江城泛菊逢佳节，禁苑闻韶忆去年。  
久厌风波惊世路，且同樽酒醉凉天。  
今来古往情何异，弄水亭边舣画船。  

余靖　句  
暂离人世界，且至佛家乡。  

余靖　句  
时人花卉眼，谁共岁寒看。  

余靖　句  
要知当日循良　　，留得松南堕泪碑。  

余靖　哭王子野待制  
赤墀趋步近相陪，邸吏俄传远讣来。  
方冀君心辨忠义，岂知天意夺贤材。  
堪伤棣萼同时葬，空想铭旌此日回。  
谪宦无缘亲渍酒，江边长恸独徘徊。  

余靖　荔香亭  
虚亭何所赏，为爱果中奇。  
气禀南方秀，生当火王时。  
渡淮嫌橘变，经庾笑梅衰。  
不共花争艳，残莺莫傍枝。  

余靖　灵泉山上晚望  
野旷树还乱，林深烟更微。  
天随残日尽，云掣断山飞。  
玉垒风烟阔，秦城草木腓。  
凭高无限事，今夜客沾衣。  

余靖　灵树喜长老属疾见寄次韵酬之  
鸣韶山下客，多病似吾身。  
每想弥天辩，谁为问疾人。  
泉清偏照月，松瘦不知春。  
未遂寻高论，相遥一水滨。  

余靖　留题澄虚亭  
湖光湛寒碧，簾影拂莓苔。  
鱼戏应同乐，鸥闲亦自来。  
雨馀轻霭合，竹外杂花开。  
久欲留诗去，惭无绮靡才。  

余靖　留题龙光禅刹呈周长老  
寻幽逢胜地，方外趣无垠。  
双涧流寒月，千峰锁暮云。  
路盘尘境断，世系祖灯分。  
却丑留题处，犹须说见闻。  

余靖　留题许国博申申堂  
宴居潇洒一斋宽，每到高谈暮忍还。  
境胜自容巢燕托，时清谁顾卧龙闲。  
桥前水石纷华外，窗下琴书寂寞间。  
兼济未成归有地，羡君因此转思山。  

余靖　落花  
小园斜日照残芳，千里伤春意未忘。  
金谷已空新步障，马嵬徒见旧香囊。  
莺来似结啼鸾怨，蝶散应知梦雨狂。  
清赏又成经岁别，却歌团扇寄回肠。  

余靖　马当呼鸦不至偶成呈同行诸官  
昔年曾泛马当湾，团饭唤鸦篙楫间。  
今日江头飞不下，应知人世足机关。  

余靖　暮春  
草带全铺翠，花房半坠红。  
农家榆荚雨，江国鲤鱼风。  
堤柳绵争扑，山樱火共烘。  
长安少年客，不信有衰翁。  

余靖　南斋新植牡丹初冬忽开数朵爱玩不已因而感咏呈知郡中舍  
峤南足暄候，秋叶不凋霜。  
孤根自北来，绣蘥忽葩张。  
嗟尔本国艳，秀色含天香。  
淑气入春萼，园苑生辉光。  
豪家走钿车，珠翠妍新妆。  
贵门陈广宴，金碧开华堂。  
惟恐风雨至，不羞歌舞狂。  
意态占韶景，众媚曷能妨。  
今兹植荒圃，空斋围短墙。  
节物寒蝉后，林木野梅傍。  
胡为吐奇卉，特此昧温凉。  
祇知逢日暖，岂测非春阳。  
蜂蝶不尔采，坏栏啼夜螀。  
伊予久杜门，荆榛三径荒。  
独酌难成醉，徙倚徒徬徨。  
怜尔守常性，幽丛不改芳。  

余靖　曲江津亭谒华严长老见所赐御书因成二韵  
数年不侍御炉傍，梦断千山隔帝乡。  
今日见师堪下泪，御书开卷带天香。  

余靖　仁化锦石岩  
巉岩绚烂倚云隈，万玉无香结作堆。  
不是虬龙眠铁树，原来假石作根莇。  

余靖　仁宗皇帝挽诗二首  
丕承三后绩，盛烈古难陪。  
纳谏书囊集，谈经殿阁开。  
御弧圆月满，宸翰舞鸾回。  
冠剑虽归葬，英风万祀恢。  

余靖　仁宗皇帝挽诗二首  
四十载居尊，勤劳涤化源。  
精禋敦舜孝，至治布尧言。  
武尚包戈节，刑宽解纲恩。  
遗弓初奉讳，雨泪遍乾坤。  

余靖　塞上  
汉使重颁朔，胡臣旧乞盟。  
烽烟虚昼望，刁斗绝宵惊。  
虎落云空锁，龙堆月自明。  
祁连山更北，新筑受降城。  

余靖　山馆  
野馆萧条晚，凭轩对竹扉。  
树藏秋色老，禽带夕阳归。  
远岫穿云翠，畬田得雨肥。  
渊明谁送酒，残菊绕墙飞。  

余靖　山寺独宿  
柴车走县封，穷途秋耿耿。  
急雨带溪声，残灯背窗影。  
驱驰下士身，凄凉旅人景。  
山寒梦不成，愁多知夜永。  

余靖　双松  
自古咏连理，多为艳阳吟。  
谁知抱高节，生处亦同心。  
风至应交响，禽栖得并阴。  
岁寒当共守，霜雪莫相侵。  

余靖　思寿阳寓居高氏园亭  
尝借芳园石友家，幽栖无复羡纷华。  
敞扉气爽云生栋，卷箔香微露泫花。  
桂向淮山分月魄，桃从秦洞得仙葩。  
别来追想清闲境，悔褫方中走栈车。  

余靖　松门守风  
彭蠡古来险，汤汤贯侯卫。  
源长云共浮，望极天无际。  
传闻五月交，兹时一阴至。  
飓风生海隅，馀力千里曀。  
万竅争怒号，惊涛得狂势。  
涌恐楚山拔，声疑夏鼎沸。  
妖蜃吐浓烟，层台夸壮丽。  
奔雷鸣大车，连鼓声粗厉。  
岂诚阴阳争，长忧天地闭。  
孤舟一叶轻，飘如斿在缀。  
所以泝沿人，未尝贪既济。  
逆犹上坂丸，顺比飞鸿翅。  
直待浮云收，乾坤廓然霁。  
湖光百里平，波色连天翠。  
然后榜兰桡，以避蛟龙害。  
进退甘迟留，克保无祇悔。  
我愿修身者，体此操舟态。  
动静惟时几，畏慎存织芥。  
跬足虽平易，尽心防暧昧。  
长如履险时，终身不危殆。  

余靖　送陈京廷评  
曲江居岭阨，楚越封疆间。  
异时置冶官，岁入不盈万。  
将漕择材能，招徕委成算。  
扇橐大野烘，凿矿重崖断。  
闽吴荆广人，奔走通昏旦。  
千夫即山铸，毕给未酬半。  
三监居江湄，僦辇日充羡。  
地官奏计最，遂为天下冠。  
尝闻卜大夫，名声传史汉。  
素履骋修程，逸足何由绊。  

余靖　送邓秘丞知德安县  
里闬俊游心久降，越台成政俗敦庞。  
香炉山下重为县，阊阖风高还渡江。  
且喜恩威长及物，莫嫌功业未经邦。  
公斋更近渊明宅，寄傲情应卧北窗。  

余靖　送盖太博通判定州  
墨诏殷勤擢俊贤，精求毗佐四方翰。  
封疆谨守卢奴塞，旌旆仍亲上将坛。  
衰草带霜秋马健，黄云遮日暮城寒。  
燕南赵北边之要，旅拒凭君一策安。  

余靖　送海琳游南海  
触目尽尘累，如师真不群。  
圆明水中月，去住岭头云。  
意为乘风快，名应过海闻。  
翛然此高迹，世纲慢纷纷。  

余靖　送黄秘校南剑州司法  
早年援笔气飘飘，尚屈区区补郡寮。  
苦掾去平三尺法，急贤期赴一封轺。  
舟冲柳市吟春昼，帆卷江风宿暮潮。  
及著莱衣过乡梓，循陔多羡撷兰苕。  

余靖　送江秀才归庐陵  
感君千里远相过，晤语经旬接粹和。  
上客杯盘祗炊黍，主人门巷正张罗。  
海山雾暗红尘少，岭路梅黄细雨多。  
日暮津亭送归恨，唯知极目望烟波。  

余靖　送李廷评知福清县  
世阀茂儒绅，瓯闽宠命新。  
县图遥尽海，乡树密藏春。  
供帐莺将老，登车雉已驯。  
行闻趋召节，旧美政如神。  

余靖　送林秀才归南海  
红尘倦客游，緕衣归故山。  
凛凛朔风劲，携手江之干。  
江声万雷震，帆影孤鸿翻。  
修途南尽海，冰雪凄人肝。  
不但川陆险，所思在承颜。  
亲膳足甘滑，家居富林泉。  
怀安实败名，无为乐丘园。  
好爵縻英贤，早奋冲天翰。  

余靖　送灵谷山人  
万树秋风一路蝉，渡头重舣木兰船。  
自惭蹙頾非奇骨，拟问清朝躶马年。  

余靖　送凌屯田知和州  
粉署仙郎守一麾，都门别岸柳依依。  
定知春雨随车至，且喜秋风破浪归。  
仁政便当闻虎渡，治声犹在隔牛矶。  
侬今亦懇怀章请，假道尚应鲈正肥。  

余靖　送刘学士知衡州  
朱辬新命汉诸侯，地扼荆湘占上游。  
醽渌水声侵古堞，祝融峰色入晴楼。  
昼垂三组乡枌过，春拥双旌岳寺游。  
番直星垣归缓步，谪仙通籍著瀛洲。  

余靖　送栾驾部  
赋政古循良，恩威著一方。  
疲民恋冬日，黠吏畏秋霜。  
直道经摧折，公心愈激昂。  
米盐躬细务，绳墨谨周防。  
度岭囊装简，攀辕父老忙。  
采诗如有诏，持此续甘棠。  

余靖　送曲江知县赵节推  
命将久征蛮，骚然数载间。  
一言巢穴破，千里鼓旗闲。  
刀盾无私蓄，耕桑有复还。  

余靖　送任秘丞知长兴县  
懿文通籍气飘飘，二十年来困下僚。  
吾道本将忠许国，世途休叹老登朝。  
囊装冷落堆青简，衙署幽深枕画桥。  
预想吴人蒙美化，海鸥桑雉共逍遥。  

余靖　送容州杜秘丞  
官满一舟归，高怀俗背驰。  
家藏唯翰墨，民政在声诗。  
气劲秋霜并，吟多夜月知。  
知贤无路荐，何以报明时。  

余靖　送僧惠勤归乡  
旧国起归兴，三江一棹轻。  
夜吟逢月白，晓渡趁潮平。  
楚岸云藏寺，吴宫水绕城。  
羡师尘外去，何日濯吾缨。  

余靖　送施屯田知太平州  
天阁汉郎居，新荣刻兔符。  
趋曹兰在握，到境弩先驱。  
地望遥分楚，州封半入吴。  
仙科存俊望，归路约蓬壶。  

余靖　送舒太博通判眉州  
通守方忻再命新，东风疏雨拂行尘。  
封疆远入鱼凫国，岐路正逢蚕市春。  
彭岫晓岚迎画隼，锦江晴绿照朱轮。  
归期不待更书至，旧有清名在缙绅。  

余靖　送苏祠部通判洪州  
天家顿纲极详延，果见鸿风颂得贤。  
庭拜外官聊试治，史分新策入编年。  
江淹赋笔虽伤别，郭泰归舟只恐仙。  
南国勿思终计最，蓬丘番直即和铅。  

余靖　送温陵庄君崇班赴长乐都尉  
新命升鹓序，办严辞浚都。  
去乘关吏传，归握戍兵符。  
云阔逢乡树，风和见海桴。  
南枝羡君乐，遣我忆蒪鲈。  

余靖　送希昱上人永嘉觐亲  
阊阖西风高，振锡吴门去。  
三江碧浸天，惟持一杯渡。  
败叶梧桐秋，云中永嘉树。  
借问何言归，亲齿桑榆暮。  
再怀生育仁，聊为馨洁具。  
聆师金石词，郑重加钦慕。  
陆梁原上兽，群居先识母。  
嗷嗷林中乌，敛翼受子哺。  
云何蚩蚩辈，胜衣复能语。  
口腹徒自丰，骨肉如行路。  
师本谈空人，浮云无去住。  
未出轮回身，归心应有悟。  
临岐索赠言，愧乏雕章句。  
愿达采诗官，当令不孝懼。  

余靖　送峡州推官  
决科雠汉策，佐郡得荆关。  
地胜诗锋锐，兵销檄笔闲。  
路岐高鸟外，城郭白云间。  
婉画应馀刃，何人荐祢还。  

余靖　送薛秀才归乡  
半岁接高论，一朝归故关。  
道存憀设醴，别易忍登山。  
进即龟龙瑞，退当江海闲。  
无为牵俗趣，碌碌利名间。  

余靖　送杨学士益州路转运  
芝函新命直仙蓬，又见岷山叱驭忠。  
玉佩晓班辞日下，水牛秋粟转褒中。  
花时井邑蚕丛富，徼外人家栈道通。  
奇技刺文频诏约，此行应更变民风。  

余靖　送岳师归赣川  
千里起归思，翛然物外身。  
海山经处雾，梅岭到时春。  
药更开新楮，庭应长旧筠。  
年衰重方术，聊此送行人。  

余靖　送张如京知安肃军  
赐戟衔恩出斗城，塞门迢递草初青。  
新提司马临戎节，旧应衣乌近极星。  
叔子戍吴长缓带，单于归汉已空庭。  
圯桥自得家传策，不问人间太白经。  

余靖　送张屯田通判益州  
数载关中闻美名，可怜随调却西征。  
天台晚帐含香别，栈阁秋霜叱驭行。  
杜曲尚逢樽酒乐，回溪应望白去生。  
相期勉力宣新政，侧耳民谣起少城。  

余靖　宿山观  
孤枕秋宵永，山寒梦不成。  
残灯背窗影，急雨带溪声。  
未分山中老，空思日下名。  
区区如逆旅，此际若为情。  

余靖　题刘太博栖心亭  
宏搆小侯第，避权长掩关。  
地分金穴贵，人共白云闲。  
野色春墙外，池香暮雨间。  
燕申忘万虑，吏隐敌箕山。  

余靖　题庾岭三亭诗　叱驭楼  
山巅层构与云平，贤者新题叱驭名。  
为要澄清归治道，不辞艰险表忠诚。  
南枝初见梅林秀，九折遥思剑栈横。  
若使当时嫌远宦，海隅何得有欢声。  

余靖　题庾岭三亭诗　来雁亭  
南方旧说无燕雁，岁序严凝亦暂来。  
天外每随寒雨过，春前先逐暖风回。  
人稀弋射砫休避，俗厌鱼餐纲莫猜。  
况是弟兄封境接，登临因此几徘徊。  

余靖　题庾岭三亭诗　通越亭  
行尽章江庾水滨，南踰梅馆陟嶙峋。  
城中绍祚千年圣，海外占风九译人。  
峤岭古来称绝徼，梯山从此识通津。  
舆琛辇赆无虚岁，徒说周朝白雉驯。  

余靖　同黄宰游宝林精舍书佑长老壁  
浮生万虑日营营，同访禅居耳目醒。  
寻胜已穷烟霭外，谈空应有鬼神听。  
松筠不变春长在，风雨无时地本灵。  
便拟构庵来结社，莫嫌频此扣岩扃。  

余靖　同李秘校谭员外宿月华上方  
上方逢夏夕，月色遍千山。  
但觉星河近，偶同江海闲。  
事抛兴废外，谈极有无间。  
却笑明朝俗，红尘随马还。  

余靖　同李秘校谭员外月华长老谒慈济禅师会宿宝林道场  
祖堂留胜迹，再宿此登临。  
云月自明暗，山川无古今。  
谷声猿啸远，泉脉虎跑深。  
共到忘言处，休论佛与心。  

余靖　晚至松门僧舍怀寄李太祝  
日暮倦行役，解鞍初息肩。  
雾昏临水寺，风劲欲霜天。  
蓼浦初闻雁，人家半在船。  
思君正怊怅，黄叶正翩翩。  

余靖　微凉  
鲛绡蝉翅薄，湘簟水纹流。  
雨送三金伏，风生一叶秋。  
檀栾疏影乱，菡萏远香浮。  
飞盖宜清夜，天高挂玉钩。  

余靖　闻栾驾部度岭见寄  
久接贤规见準绳，还朝犹听颂声腾。  
安民虑还疆封静，富国材高帑藏增。  
野老赓歌除横敛，侍臣交表荐殊能。  
岭头若著关官籍，可察孤清节似冰。  

余靖　五色雀  
五方纯色俨衣冠，应是山灵寄羽翰。  
多谢相逢殊俗眼，谪官犹作贵人看。  

余靖　西山  
万壑千岩斗物华，搘筇閒访道生涯。  
一坛星斗修真馆，数里云烟斸药家。  
鱼戏竹溪寒影碎，路穿松坞翠阴斜。  
桃源自有神仙宅，未信明河八月槎。  

余靖　夏日江行  
解组趋宸阙，扁舟泛江练。  
健舻雁齐鸣，轻帆云一片。  
水阔烟难收，雨昏风易转。  
曲浦逗留多，修程梦魂倦。  
舟子怯风波，终朝股交战。  
预忧雷电惊，先喜虹蝩断。  
安知农夫望，只顾行人便。  
愚儒有所思，自愧心如面。  
追惟亡异才，承恩得为县，  
盘错非所长，耕桑当勉劝。  
十日衍一雨，灾恐延农畔。  
靡爱弊与牲，群望走之遍。  
山川未应诚，兼晨不敢饭。  
霈然得嘉澍，荷天如免谴。  
何以迅流间，遽逐庸夫变。  
江淮民荐饥，糟糠未充膳。  
粢盛苟无害，岂将风雨怨。  
玉烛长均调，寸进真君愿。  

余靖　先赏牡丹寄提刑考功  
花期何事早追陪，莺未迁乔燕未来。  
曲槛为逢春日暖，香苞先逐晓风开。  
旋邀歌舞同侪乐，却叹光阴急景催。  
可惜韶妍莫虚掷，馀芳留待使车回。  

余靖　湘中送人  
离讴方揭耳，别绪已凄然。  
草蔚湘累浦，花残蜀魄天。  
嶷山晴拂汉，啼竹冷澄烟。  
后夜思君意，空歌皓月篇。  

余靖　享庙诗  
裸献遵彜典，时思展圣谟。  
猗那百世祀，孝爱万邦孚。  
礼盛郊丘配，感因霜露濡。  
承祧光德劭，进册报仁劬。  
想见先猷远，恢弘介福俱。  
明灵钦至治，纯嘏被欢呼。  

余靖　谢伯恭重阳惠酒  
早霜新菊谩葳蕤，寇过人家空酒卮。  
多谢使君怜病废，免教寂寞倚东篱。  

余靖　谢伯恭篆屏蟾砚  
古砚蟾蜍滴，文屏薤叶书。  
世间多倚伏，休叹橐中虚。  

余靖　谢连州沈殿丞惠石  
遗我岩岩石，拜嘉贤使君。  
何当天共补，应免玉偕焚。  
想自乘槎得，知从饮羽分。  
试将簷畔累，尚带故山云。  

余靖　谢送篆文屏风因次来韵  
一局聊将万境祛，非同得兔守枯株。  
北窗枕畔添奇物，却想渊明旧日无。  

余靖　谢孙抗员外惠酒  
白衣远远到江楼，报道携壶助胜游。  
醉眼便堪终日富，离肠先破一春愁。  
梅梢背岭开犹晚，雪片当风舞未休。  
此景满觞方得意，不须千酿敌封侯。  

余靖　谢邕倅王寺丞惠韩柳碑文  
南方异产足珠珍，薏苡兴谗不忍闻。  
一见知君清白节，箧中惟贮色丝文。  

余靖　谢祖太博见访西园  
初闻结驷访幽斋，拂曙呼童扫绿苔。  
方愧蓬蒿开径晚，已惊驺驭过江来。  
林间载酒情偏厚，门外回舟事可咍。  
交态于今易离合，感君敦旧重徘徊。  

余靖　新息道中遇雪  
寒深雪压春，去去祗伤神。  
巢穴有归鸟，路岐无住人。  
远光天共白，夜色月相亲。  
独酌不成醉，自嫌名利身。  

余靖　许申工部招九华许亮山人因有和赠  
闻说方平镇往来，碧衣曾见立徘徊。  
中真久待茅君会，密信频教鹤使催。  
玉斧祖风应共继，琼酥宾讌更谁陪。  
西山五色从兹得，脱略浮名薄似埃。  

余靖　禋郊诗  
函夏恢文治，禋燔讲礼隆。  
物兼明德荐，天以至诚通。  
制度亲祠盛，威仪陟配崇。  
戎容俨仙仗，霁色照郊宫。  
国典书昭事，神禧报屡丰。  
端闱宣大号，王泽浸无穷。  

余靖　咏史  
王氏席世宠，垂组驰朱轮。  
五侯同日拜，四塞黄雾昏。  
妖气徒勃勃，爵王各终身。  
富贵若在天，祸淫真谬云。  

余靖　游临江寺  
古寺远尘笼，乘閒访此中。  
客心千里静，僧语万缘空。  
门暗松溪雾，楼间竹坞风。  
吟馀懒复去，山照夕阳红。  

余靖　游山五题　留题龙潭  
峭岭盘远郊，幽泉生石罅。  
沮洳成深潭，神龙隐其下。  
气昏云雾朝，光寒风雨夜。  
绝境邻梵宫，馀波沃农稼。  
秋态月色澄，晴蛟虹影射。  
势非蛟室卑，名将凤池亚。  
存身此蟠蛰，得时扶造化。  
何当岁大旱，移湫救函夏。  

余靖　游山五题　题白莲庵  
掩室昔宴居，冥心遗万化。  
菡萏本无染，纷华共高谢。  
夜禅杉月落，晨斋庭鸟下。  
栋间云气浮，地面秋香诧。  
演法辞故栖，幽踪贲寒野。  
蜡屐此同游，愿结宗雷社。  

余靖　游山五题　题憩贤亭  
虚亭迟嘉客，登临日相继。  
松篁夏吹寒，烟霞暮江霁。  
高兴山光远，急影波声细。  
区区荣利途，扁舟暂时憩。  

余靖　游山五题　游大峒山  
十里松桧风，万仞斗峭壁。  
阳崖雷自奔，阴壑雪犹积。  
势争衡霍雄，地控楚越扼。  
胡为千载间，名未光图籍。  
物乃因人彰，闻人於在昔。  
不逢巢许高，箕山亦顽碧。  
我今共游览，逍遥非俗格。  
剧论穷古今，玄谈叩虚寂。  
攀萝蹑孤峰，和云坐幽石。  
濯缨清泠泉，留为不朽迹。  

余靖　游山五题　赠青林庵主  
佛性深如海，中边见各异。  
道在有无间，语论皆儿戏。  
几多名利僧，妄习诸家气。  
贪嗔尚缠牵，生灭何由离。  
三世古今佛，岂离根本智。  
捨此觅菩提，谁譪菩提位。  
吾师识自心，有为皆委弃。  
冥坐不知年，了了忘言意。  

余靖　游韶石  
世务常喧嚣，物外有真赏。  
结友探胜概，放情谐素想。  
韶山南国镇，灵踪传自曩。  
双阙倚天秀，一径寻云上。  
长江远萦带，众峦疑负襁。  
千里眇平视，万形罗怪象。  
日影避昆仑，鳌头冠方丈。  
青螺佛髻高，群玉仙都敞。  
霞城晴煜爚，桃溪春浩荡。  
仰攀霄汉近，俯瞰神魂恥。  
涧深溜如织，岩虚动成响。  
造化与真质，妙画胡能倣。  
贱子生海隅，逢辰辱朝奖。  
靡成彝鼎勋，甘从丘壑往。  
惊禽恋故林，困骥畏羁鞅。  
兹游得幽深，同怀乐清旷。  
世言帝有虞，朔南声教广。  
丹冥卜巡幸，翠华临苍莽。  
箫韶曾此奏，钟石无遗像。  
但觉薰风存，翛然天籁爽。  
姬公著治典，历代所遵仗。  
九野奠山川，万灵通脄蠁。  
医闾与吴岳，半列戎夷壤。  
四时迎气祠，犹烦礼官掌。  
况乃祝融区，群物资含养。  
来仪威凤居，乐育菁莪长。  
肤寸起成霖，崇高一方仰。  
跻之佐衡霍，无憀公侯享。  

余靖　游水南寺  
双刹耸浮云，层轩绝世尘。  
松溪千盖雨，茶圃一旗春。  
夜梵龛灯暗，朝香篆火新。  
暂来犹永日，堪羡白莲人。  

余靖　游应圣宫  
驱羸远远出严闉，云构祠宫绝世尘。  
伴鹤不知龟甲子，斸山多见药君臣。  
雨昏仙穴丹砂井，云映楼居玉洞人。  
只待策勋书竹帛，抽簪来此卜比邻。  

余靖　又和寄提刑太保  
常记临岐把酒杯，芳心应得见归来。  
不从去日丁宁约，已向东风取次开。  
清燕固难停烛待，雕鞍须是著鞭催。  
栏边残艳犹堪赏，莫使韶光过了回。  

余靖　再简伯恭  
十载京华九日期，帝家园苑醉金卮。  
今朝郭外寻僧话，坐听寒泉绕行篱。  

余靖　斋中芍药与千叶御米花对发招伯恭饮  
岭南卉木少珍奇，且喜逢春具数枝。  
百禄大来唯酒美，一年全盛是花时。  
芳心未吐蜂先到，秀色如凝露暗滋。  
犹倚栏干忍虚过，可能垂顾习家池。  

余靖　重游英州碧落峒  
幽景前贤恨到难，泉声清浅出岩间。  
区区宦路重来此，尘世难逢特地闲。  

余靖　子规  
一叫一声残，声声万古冤。  
疏烟明月树，微雨落花村。  
易堕将乾泪，能伤欲断魂。  
名缰憀自束，为尔忆家园。  

余力斋　谢石守留度岁  
岁近归程梦里忙，可怜一日九回肠。  
雪中饮酒难为醉，梅下吟诗易得香。  
无愧我心何毁辱，休将世事论行藏。  
相逢柳已开青眼，共对东风舞一场。  

余良弼　教子诗  
白发无凭吾老矣，青春不再汝知乎。  
年将弱冠非童子，学不成名岂丈夫。  
幸有明窗并净几，何劳凿壁与编蒲。  
功成欲自殊头角，记取韩公训阿符  

余良肱　和蒋颍叔泾溪  
画舸夷犹紫翠间，暮云如扫月如环。  
三山六刺须臾过，恰似严陵七里滩。  

余某　句  
此生待足何时足，未老得闲方是闲。  

余芑舒　九月二十四日  
蝶翅平沉疑坠叶，蝉声孤起在高枝。  
空庭秋意无人会，月转西楼淡淡时。  

余芑舒　南轩独坐  
往来都是由天造，妙处何须更我为。  
但向物初看老子，恍然身外有婴儿。  

余芑舒　岁寒山  
岁寒老石尚干霄，松柏摧残只艾萧。  
岣嵝字昏烟漠漠，空同人去夜寥寥。  
凉蝉高挂千寻壁，断涧闲浮五石瓢。  
不信渠侬呼不醒，倘逢归鹤试招邀。  

余芑舒　天门山  
谁将嘉号标奇观，山鸟山花第一重。  
天阙常时瞻北极，县图此处数西峰。  
景云百战犹遗址，当日诸公几瘦筇。  
定有英灵来访旧，夜闻嘶马晓无踪。  

余芑舒　悟道  
何人解管身中事，今我才知学有源。  
养得心源身事毕，春花秋月共忘言。  

余芑舒　正月五日漫兴  
雪檐晴作雨，道空日如年。  
燕坐无馀事，床头易一编。  

余谦一　城山国清塘  
湖光山色酒杯中，此会那知一笑同。  
风暖空岩落松子，雨晴新涨没凫翁。  
隔林村落微茫见，一径禅房曲折通。  
老艾当年题品处，斜阳无语想高风。  

余谦一　次韵胡攵城元夕  
佳人月下翠成行，糰铺高张碗舞忙。  
想见风情杜书记，暗中挥泪忆钱塘。  
一老东家唤不应，当年膴仕正承平。  
何人诵得科灯判，莫向膏脂上取明。  

余谦一　三友堂  
岁晚惟松竹，于梅伯仲间。  
藉溪并白水，着个老屏山。  

余谦一　送陈竹所帅越  
留侯羽翼计危成，谁遣鸿飞避杳冥。  
一女倚楹犹有识，不知柱后立何人。  

余谦一　送陈竹所帅越  
供帐荣归一日同，故乡增重汉朝空。  
二疏事莫徵图画，西陌东阡看两翁。  

余谦一　送陈竹所帅越  
便使丝絧离禁闼，还教牙纛傍天京。  
邺侯浪说君王宠，避谤江西几许程。  

余谦一　挽陈郡倅用虎妻朱安人  
阖郡无男子，夫人可奈何。  
平生羞蔡琰，一死伴湘娥。  
门盍来旌表，邻应辍杵歌。  
潘郎家国恨，怪得鬓丝多。  

余谦一　挽陈郡倅用虎妻朱安人  
太息睢阳事，重围保障孤。  
兄公能死节，女子亦捐躯。  
半被金闺婿，孤灯自发姑。  
百年遗恨处，风雨暗环湖。  

余谦一　温陵吴氏瓠斋  
试问高斋底许，瓠瓜星舍明边。  
椰大能容千古，壶中别有洞天。  

余谦一　温陵吴氏瓠斋  
大樗大椿等类，率是内篇寓言。  
我谓惠王瓠种，合种庄家漆园。  

余谦一　温陵吴氏瓠斋  
诗记断壶秋半，易占硕果春先。  
粒许中间种子，乾坤生意无边。  

余谦一　温陵吴氏瓠斋  
提壶足供杯勺，吹匏可入弦歌。  
一瓢瀋落无用，无奈夫君拙何。  

余湜　句  
西母已回金殿冷，绿珠一坠玉楼空。  

余湜　送龙池廖先生开讲沙场诗  
沙场诸子弟，少小尽晞颜。  
迎我五经笥，归来七岛山。  
朝游松子洞，暮宿惠人湾。  
讲罢西风里，扁舟早送还。  

余叔英　句  
野市人来郢，毗邻水接襄。  

余壹　重修朝宗门楼集句呈王宰  
兹城实佳丽，上与浮云齐。  
加望川之阴，津途去不迷。  
一旦起楼高百尺，城高跨楼满金碧。  
朱门峨临九衢，一片彩霞迎晓日。  
好奇赏俊实难逢，看此宁避雨与风。  
仍夸县尹风骚客，与人一心成大功。  
应喜中原正无事，出为苍生作仙吏。  
大贤为政即多闻，不独文章推国器。  
立驱巘崿压波澜，千古烟霞一望间。  
江上晚来堪画处，丹青画出是君山。  
况乃烹鲜会嘉客，楼上重重歌吹发。  
艳歌一曲酒一杯，华筵有戏呈初彻。  
楼中美人夺神仙，轻身起舞红烛前。  
须臾宴罢日将夕，断烬遗香袅翠烟。  
四座少年君听取，太平时节难身遇。  
先生中业不可量，此中岂是久留处。  
且饮美酒登高楼，高视乾坤又何愁。  
早晚北门下徵诏，佩声归去凤池头。  

余翼　诗二首  
偶閒如到女娲天，深入何殊葛稚川。  
何必东山随谢守，尽游终日恣陶然。  

余翼　诗二首  
□几□□□□□，□□依旧向阳开。  
神仙究竟归何处，驻马多时望不回。  

余愚　游洞霄宫  
琳宫胜处绝尘嚣，千古佳名号洞霄。  
地锁九峰形屈曲，擎天一柱势岧峣。  
凤鸣怪石仙岩邃，蛟舞流泉涧壑遥。  
幸有飞升遗迹在，便须骑鹤快扶摇。  

余越　题白云院  
松花蔌蔌糁苍苔，墙角梧桐取次开。  
倚遍阑干人未去，一双白鹭破山来。  

余知阁　绝句三首  
几年魂绕浙城西，十里荷花漾锦陂。  
踏遍两峰三竺路，又随青嶂入云栖。  

余知阁　绝句三首  
洛邑名园歌舞沈，乱鸦啼破几深林。  
何人学得香山老，千载精庐有梵音。  

余知阁　绝句三首  
千里旌旗拥六飞，投簪欲上钓鱼饥。  
无端忽被闲云引，回耀峰前掩竹扉。  

余子侯　游虎丘岩偶题壁韵叶因分字联句  
一室函沧海，群公半列侯。  
放怀追许谢，洗耳笑巢由。  
花暖蜂相趁，泥香燕自求。  
杖藜穷胜境，染笔记春游。  

余子畏　句  
我合焚香夜深坐，等君头白柳州来。  

余子畏　句  
世多畏路嗟予怯，天有危机奈子何。  

余子畏　句  
若知瓦砾乐成道，便觉珠玑不属君。  

鱼潜　古意  
青青陵上柏，落落劲不摧。  
人生百年内，朝夕变所怀。  
斗酒命同好，万里不顾回。  
闻有昌国君，谈笑黄金台。  
柔言更长跪，信是富贵媒。  
但恐气习移，古今不同才。  
寄言去国者，岁晚有馀哀。  
权衡岂公平，天驷但伏枥。  
东井不救渴，仓库何时实。  
元工青白假，名器甚可惜。  
如何万万古，不行督责术。  

鱼潜　送郑秘书南归  
垂老乃如此，凭高俱惘然。  
空能正几字，好去作千年。  
童子歌鸲鹆，幽人拜杜鹃。  
江花独烂熳，春去得谁怜。  

鱼潜　闻歌  
流云行水出名姝，酒尽花前双玉壶。  
此曲江南都忘却，春风转调小单于。  

鱼潜　杨白花  
杨白花，谁教度帘幕。  
摇荡春风能几何，不比无情自漂泊。  
人生只合作支离，长秋鸦啼江水落。  

鱼肉和尚　题秦昌龄写真  
动著万丈悬崖，不动当处沉埋。  
弥勒八万楼阁，击著处处门开。  
会得紫罗帐里事，不妨行处作徘徊。  

俞本　游妙行寺  
中峰苍翠里，微径入禅关。  
石座香尘积，莲池苔藓班。  
鹤盘云在树，龙过雨侵山。  
会得规中意，怡然一解颜。  

俞朝士　游春黄胖  
两脚捎空欲弄春，一头上又安人。  
不知终入儿童手，筋骨翻为陌上尘。  

俞成　题钓台  
千古英风想子陵，钓台缘此几人登。  
谁知避讳更严氏，滩与州名总误称。  

俞畴　跋山谷书范滂传帖  
貂珰群雏擅天纲，手驱名流入钩党。  
屯云蔽日日光无，卯金神器春冰上。  
汝南节士居危邦，志划萧艾扶兰芳。  
致君生不逮尧舜，死合夷齐俱首阳。  
千年兴坏真暮旦，殷鉴讵应如许远。  
安知后人哀后人，又起诸贤落南叹。  
宜州老子笔有神，蝉蜕颜扬端逼真。  
少模龙爪已名世，晚用鸡毛亦绝人。  
平生孟博吾尚友，时事髒髒建宁旧。  
胸蟠万卷老蛮乡，独感斯文聊运肘。  
老子书名横九州，一纸千金不当酬。  
此书岂但翰墨设，心事悢悢关百忧。  
人言老子味禅悦，疾恶视滂宁尔切。  
须知许国本精忠，不幸为滂甘伏节。  
九原莫作令人悲，遗墨败素皆吾师。  
从君乞取宜州字，要对崇宁党籍碑。  

俞处俊　句  
叫月子规喉舌冷，宿花蝴蝶梦魂香。  

俞处俊　伤春  
黏天芳草绿蒙茸，久客伤心望不穷。  
山色自随人远近，莺声只在水西东。  

俞处俊　搜春  
千林欲暗稻秧雨，三月尚寒花信风。  
九节老筇应不惜，步随流水看残红。  

俞纯父　流花亭  
山溪穷洞府，江岸绕楼闉。  
晓艳尝迷客，飞香尚袭人。  
凭高能赋远，祖别重伤春。  
莫惜离歌醉，曾闻上玉津。  

俞丰　凤山  
老树萧萧吹古风，满阶落叶鸣寒蛩。  
插天殿阁云不锁，挺柱石箂擎太空。  
凤去台空秋寂寂，瑶草离离自青碧。  
玉箫吹彻渺遗音，十二阑干空月色。  

俞桂　半塘  
因访云岩过半塘，清明时候野花香。  
小舟趁雨冲风去，不及寻僧到上方。  

俞桂　丙午七夕后一日晚抵松江塔下  
到得垂虹迫暮烟，前村雨暗莫行船。  
幸然得与僧人熟，借得终宵客位眠。  

俞桂　丙午七夕后一日晚抵松江塔下  
客中情况少人知，正值钟声约束时。  
清坐更无人共话，挑灯来看菊潭诗。  

俞桂　采莲曲  
画艇将归笑语频，鸳鸯对对起还沉。  
妾心先自怀郎苦，怕嚼莲心苦转深。  

俞桂　采莲曲  
朝露湿妾衣，暮霞耀妾瞩。  
一叶小如瓜，去住无拘束。  
兀棹歌采菱，袭袭薰风足。  
芦叶映港清，捉对鸳鸯浴。  
莲中有苦心，欲折手还曲。  
折莲恐伤藕，藕断丝难续。  

俞桂　采莲曲  
平湖淼淼莲风清，花开映日红妆明。  
一双鸂鶒忽飞去，为惊花底兰桡鸣。  
兰桡荡漾谁家女，云妥髻鬟黛眉妩。  
采采荷花满袖香，荷深忘却归时路。  

俞桂　采莲曲  
西湖西畔荷花多，扣舷女儿娇歌。  
道旁骏马金叵罗，欲住不住横秋。  
放船却入花深处，临流照妆噤不语。  
南山起云山山雨，折得荷花不归去。  
弄波惊起鸳鸯双，水珠溅湿芙蓉裳。  
恨无飞羽致汝旁，朔洄从之云路长。  

俞桂　采莲曲  
西风引袂涼云起，鸳浆扶船浮渌水。  
露沁花脂茜粉香，满柄锋芒刺葱指。  
红绡半妥金钏明，堤上六郎阯唱声。  
湘中暮雨欢期失，各自东西空目成。  
船荡波心烟漠漠，归路花从唱边落。  
绿艳红妖江水深，水底灵均庆不觉。  

俞桂　采莲曲  
女伴歌采莲，汪声度流水。  
无意惊鸳鸯，鸳鸯自飞起。  

俞桂　采莲曲  
荷叶笼头学道情，花妆那似妆清。  
双双头白犹交颈，翻笑鸳鸯不老成。  

俞桂　采莲曲  
拗落圆房响钏金，昔人细数子藏深。  
不嫌到手多尖刺，只怕伤人有苦心。  

俞桂　初秋  
火老金柔暑告残，乘凉正好望西山。  
秋声来处无寻觅，只作窗前竹叶间。  

俞桂　初夏  
蔷薇花已谢，芍药拟下坡。  
午阴有嘉树，景序犹清和。  
日得诗篇咏，门无俗客过。  
笋胎今岁少，荷叶小池多。  
春去余旬日，夏云已嵯峨。  
吾去年嗟矣，身事笑蹉跎。  
但欲卧白石，幽岩扪青萝。  
已与心料理，不必问如何。  

俞桂　垂虹  
松江一景是虹桥，欲约骚人钓巨鳌。  
吴越封疆知几梦，只今人物壮三高。  
雪天斫脍莎烟冷，秋月渔歌剑气豪。  
收拾琉璃千万顷，尽为醽醲汲波涛。  

俞桂　春归  
青青结子在梅梢，方见春来夏已交。  
认得主人双燕子，香泥衔去理新巢。  

俞桂　春归  
晴天气淑浓如酒，引得狂蜂路亦迷。  
独立栏干凝望处，卖花人在画桥西。  

俞桂　春暮寄友人  
日暖梨花雪，风吹杨柳绵。  
春逾三月半，梦忆十年前。  
诗借莺声和，书无雁字传。  
东君还似旧，吾鬓叹皤然。  

俞桂　春日即事  
羲驭舒徐日正迟，园林已觉杏花稀。  
半晴半雨春无准，燕怯轻寒不耐飞。  

俞桂　春日即事  
春入侯家春事深，日长庭院又沉沉。  
客中不耐如丝雨，搅起思家寸寸心。  

俞桂　春日即事  
春光满目是吴头，水碧琉璃拍岸流。  
忆着去年桃叶渡，相思无限使人愁。  

俞桂　春晚湖上  
花事已成休，都人懒出游。  
水添烟浪阔，山带夕阳愁。  
柳树鸣黄鸟，沙堤卧白鸥。  
不辞归路远，何必买扁舟。  

俞桂　春咏  
尽日看诗只掩扉，出门细雨怕沾衣。  
杏花已露胭脂色。燕子如何却未归。  

俞桂　次坦庵兄韵  
便中蒙赐墨，得句胜如书。  
暂尔两年别，俄然春暮余。  
梦驰情不间，心迩迹何痚。  
自省吾今老，湖山缚屋居。  

俞桂　次吴秋潭韵  
相逢款话傍檐西，坎止流行事不齐。  
君到白苹秋正好，饱吟风月棹前溪。  

俞桂　次下竺僧韵  
朝市软红尘，山林气味深。  
放怀随野鹤，过耳任春禽。  
石涧鸣泉玉，松钗坠日阴。  
隐居无个事，存养读书心。  

俞桂　钓台  
不爱三公汉禄荣，一丝风月许多清。  
只将节义高千古，岂钓人间利共名。  

俞桂　东山  
东山随分作生涯，即是清高隐者家。  
粗有小园供日涉，不愁无地种梅花。  

俞桂　枫桥寺  
湖水相连月照天，雁声嘹呖搅人眠。  
昔年曾到枫桥宿，石岸傍边系小船。  

俞桂　甘露寺  
占断淮南势，西风入鬓毛。  
一江流不尽，多景最为高。  
斜日迷烟树，孤帆送客舠。  
兴怀人物少，今古等秋毫。  

俞桂　赓宋雪岩韵  
诗与梅花一样清，江湖久矣熟知名。  
未容便理趋朝计，行见相留入幕深。  
照座精神澄玉宇，当官才刃压金城。  
星郎况是曾知己，刮目英游藻鉴明。  

俞桂　古意  
无言情脉脉，美人久相隔。  
道阻修且长，春草几番碧。  
凤钗冷鬓云，鸾镜轻云羃。  
昔为比翼鸟，今作孤飞翮。  
愁绝寄郎衣，腰瘦裁宜窄。  

俞桂　闺怨  
凤帏晓起鬓{上髟下龙}松，枕肉初生酒晕红。  
一把柳丝挪在手，沉吟无语对春风。  

俞桂　闺怨  
谁怜人去锁朱楼，终日凭栏只带愁。  
燕子也知人薄倖，飞来略不傍帘钩。  

俞桂　过湖  
舟移别岸水纹开，日暖风香正落梅。  
山色蒙蒙横画轴，白鸥飞处带诗来。  

俞桂　海棠  
海棠袅袅弄胭脂，雨入枝头睡正宜。  
最是高人有遗恨，杜陵因甚却无诗。  

俞桂　和乐天初夏韵  
雨脚来山岫，溪痕涨岸沙。  
插旗多酒户，挂纲尽渔家。  
地出绷儿笋，园收菜子花。  
春归莺啭嬾，风急燕飞斜。  
杯泻青荷叶，瓯煎白玉茶。  
孤村流水晚，数点有归鸦。  

俞桂　和叶广文韵  
入得春来物物饶，翻思湖上短长桥。  
去年寒食闲游处，曾把扁舟系柳条。  

俞桂　湖上闲步  
一番雨过一番春，芒竹闲行踏软尘。  
城里不知春色早，湖边杨柳已撩人。  

俞桂　虎丘  
两寺今寺一，因秦虎占丘。  
鹤飞王剑化，鸟宿古坟愁。  
石与泉流接，池通海水浮。  
十奇多胜概，不及尽追游。  

俞桂　虎丘  
突兀浮图插翠微，吴王事迹总成非。  
寺僧未晚山门闭，不放闲云一片飞。  

俞桂　惠山  
径入松关古，秋云带树烟。  
只疑山有雨，恰是涧流泉。  
骚客诗留壁，游人岸系船。  
凭谁招陆羽，瀹茗古栏边。  

俞桂　即事  
东君无处不繁华，一雨才晴意便佳。  
客舍山梅开遍了，从今懒飞檐头花。  

俞桂　即事  
薄薄轻轻寒露雨，微微飒飒早秋风。  
小舟办了松江去，占取三高作钓翁。  

俞桂　即事  
阴云酿雨勒花迟，梅已飘残到杏枝。  
好是池塘清梦处，勾吟春草入新诗。  

俞桂　即事  
暑赫练襟汗浴流，倩谁唤得一天秋。  
无人共订吟边句，独有蝉声叫树头。  

俞桂　即事  
吹落杨花春事了，小池新绿雨添痕。  
育蚕时节寒犹在，村落人家半掩门。  

俞桂　纪愁  
可笑无诗纪四愁，强将欢伯解吾忧。  
夜长明月纱窗冷，分得寒蛩一半秋。  

俞桂　寄陈芸居  
生长京华地，衣冠东晋人。  
书中尘不到，笔下句通神。  
江海知名日，池塘几梦春。  
精神长似旧，芸藁愈清新。  

俞桂　寄怀  
一番旧事总成空，莫使相思梦里逢。  
惆怅阳台云共雨，阳台今隔几千重。  

俞桂　寄书  
岁月逡巡笑故吾，人生南北隔江湖。  
楼头约取衡阳雁，寄得一行书信无。  

俞桂　家园  
眺望西山在目中，更须宽展竹篱通。  
残梅尚守清帘节，不嫁东君昨夜风。  

俞桂　江上  
小雨才收日渐斜，酒旗插处两三家。  
江头妆点秋来景，半是芦花半蓼花。  

俞桂　江上  
江头云阁雨，柳色与春深。  
船发春风阻，谁知客子心。  

俞桂　江头  
渔浦山边白鹭飞，西兴渡口夕阳微。  
等闲更上层楼望，贪看江潮不肯归。  

俞桂　久雨  
逾月留京国，春光总不知。  
可伤连夜雨，好似暮秋时。  
有客来无酒，逢人只说诗。  
官中闻闭籴，应是细民饥。  

俞桂　居官  
幸喜居官事不多，庭空吏散雀堪罗。  
近来转觉诗朋少，谁肯高轩为我过。  

俞桂　居闲  
富贵人所原，贫贱不堪忧。  
自有兰蕙清，非比萧艾羞。  
功名如露草，飘瓦若虚舟。  
千载傥相遇，皋夔及伊周。  
苟使穷未达，一壑营一丘。  
出处谨吾节，斯心已细筹。  

俞桂　军中请衣  
诸营今日请春衣，积沓如山竞捧归。  
曾念雪中兵堕指，戍边铁甲正防围。  

俞桂　看先叔祖青松居士仓使诗  
儒冠每笑拙身谋，春日因何桂玉留。  
南浦未思芳草恨，西湖正为落梅愁。  
四灵去矣今如在，诸老萧然事已休。  
衣钵青松谁继续，家鸡还复可搜求。  

俞桂　口占  
园林绿暗又红稀，蜀鸟啼山笋蕨肥。  
春夏一番交篆早，绵衣脱了着单衣。  

俞桂　腊八前四日  
天气晴和又作阴，老来畏冷自难禁。  
余霙待伴留痕在，殊动骚人访戴心。  

俞桂　冷泉亭  
步入侵云岭，亭高路恰平。  
池边幽树占，水底细沙明。  
无友诗难咏，逢僧话转清。  
此中真胜地，林寂鸟无声。  

俞桂　冷泉亭  
欲访飞来景，湖头赁小船。  
白云侵岭下，翠树傍泉边。  
入寺人须到，深林影自圆。  
山居相去近，夜坐学参禅。  

俞桂　灵隐  
回首得两年，曾入灵隐去。  
一路看不足，衣沾松上露。  
白云来相迎，涧泉飞瀑素。  
此景天下无，远胜庐山路。  

俞桂　论诗  
大道本无体，何在文字间。  
昴从先天画，诗自圣人删。  
流风传益远，后作莫可攀。  
推敲谁氏子，一字不可闲。  

俞桂　买鱼  
芦花荷叶晚秋天，雁影横斜远水连。  
频唤买鱼人不譯，偷忙撑入怕官船。  

俞桂　南跄踚上人之平江  
青浦相逢恰二年，今宵再会亦前缘。  
诗囊和月横挑去，稳泛枫桥夜半船。  

俞桂　农事  
东作农家处处忙，金珠非是疗饥方。  
京华只识笙歌乐，岂识男耕与女桑。  

俞桂　偶成  
吹来一圳报秋知，玉露金风正及时。  
戴了凉巾披野服，桂花香里看唐诗。  

俞桂　偶成  
短发萧萧满镜秋，家居但觉岁时流。  
两年不见西湖面，笑我寒盟是白鸥。  

俞桂　偶吟  
降伏吾心法，无如去外魔。  
苦吟诗愈拙，着意字犹讹。  
荏苒青衫旧，消磨白发多。  
不才为世弃，徒自咏卷阿。  

俞桂　裴坟  
买船穿僻径，坟古最幽深。  
山近风常冷，松蟠昼亦阴。  
来时无整骑，骑路有鸣禽。  
寄语城居者，何人肯访寻。  

俞桂　平湖  

平湖一景堪图画，舟子烟波去复归。  
旧日玄真无觅处，西山长见鹭鸾飞。  

俞桂　七夕有怀  
擘钗情绪思悠悠，月下穿针嬾傍楼。  
非独双星苦离别，人间天上一般愁。  

俞桂　清明  
朝来阁雨喜新晴，枝上绵蛮调好声。  
佳节莫将虚过了，人生赢得几清明。  

俞桂　秋怀  
晚醒归舟是早秋，水光云影两悠悠。  
西风不管梧桐怨，一叶吹来一叶愁。  

俞桂　秋千  
吾今两鬓已成丝，每每逢春独自悲。  
最恨秋千无力上，风流不比少年时。  

俞桂　秋日  
芙蓉未拆桂香浮，落日西风雁过楼。  
一雨空阶深夜滴，十分秋是十分愁。  

俞桂　秋日即事  
宿有骚人兴，休教世俗知。  
郊墟聊晚眺，风月入秋宜。  
愁极惟凭酒，囊空却剩诗。  
更长人不睡，灯火可亲时。  

俞桂　秋行吟  
西风紧兮叶脱枝，寒露瀼兮菊绕篱。  
芦花白兮蓼满湄，雁声急兮蛩转悲。  
乐吾渏兮殊兴思，况东淮兮落远陲。  
朝气肃兮夜漏迟，暮云黯兮山色衰。  
纷纷眯目黄埃吹，艰关千进而徒驱驰。  
穷猿投林任所之，膏粱诸公那得知。  
从今休被微官缚，示若琴歌诗酒乐。  
岂无手足怀我情，当念行人多寂寞。  

俞桂　秋夜  
月华如水净无尘，千里相思总一心。  
络纬篱边吟不彻，做成秋意十分深。  

俞桂　秋夜  
秋夜多愁思，虚堂风露凉。  
观书灯可近，欲睡漏初长。  
蛩响频催织，萤飞烁有光。  
雨梢窗外过，散入稻花香。  

俞桂　秋咏  
吟轴卷还开，行歌兴尽回。  
买花浇换叶，开么扫苍苔。  
巾学凉纱样，衣从薄苧裁。  
潘郎羞鬓白，多是为秋来。  

俞桂　山中  
剖竹相通涧下泉，更邀山色在樽前。  
一钩明月轩窗上，欹枕藤床独自眠。  

俞桂　赏月  
天净无一云，地净无一尘。  
十六月圆满，皎皎白玉轮。  
古今同此月，照破世间人。  
夜久方浴出，露坐风满襟。  
清影入窗户，聊足尉我心。  
所欠一樽酒，所乏一张琴。  
如此好月色，惜乎在海滨。  
痴儿官事了，空自疲精神。  
不得赏新月，酬酢相与频。  
今宵诗兴动，狂吟渔溪民。  
独对犹复尔，况逢亲共宾。  

俞桂　社日  
今朝社日寒犹力，燕子还寻五柳家。  
宰肉不沾吾分薄，强斟聋酒度年华。  

俞桂　石笋峰  
异种休参玉板禅，崭然一角立层巅。  
远尖自抱云根壮，叠藓谁疑雨箨缠。  
梦里三生空过眼，胸中千亩漫流涎。  
此龙难入宁僧谱，出土摩霄是几年。  

俞桂　首夏  
槐幄阴阴蔽绿扉，池抽荷叶落蔷薇。  
梁间紫燕新雏弱，来傍檐前旋学飞。  

俞桂　书怀  
僻性止耽书，村中谩寓居。  
心惟求事省，身合与名痚。  
木叶秋风起，蛩吟夜雨初。  
吾生今晚矣，不必间何如。  

俞桂　书斋  
野草沿庭砌，清闲日掩扉。  
晚凉痚雨过，落叶觉蝉稀。  
天籁自鸣竹，砧声谁捣衣。  
僧寮不过此，何必扣玄机。  

俞桂　述己  
落落功名鬓久斑，重游京国又何颜。  
早知寸禄荣家晚，悔不当初便入山。  

俞桂　松江  
香飘菡萏短篷中，水色山光一样同。  
行止又非人所料，今年两度上垂虹。  

俞桂　松江  
荷叶翻风暑气微，看山露冷湿征衣。  
垂虹夜静三高月，只照渔溪一舸归。  

俞桂　送春  
作恶情怀是别离，老夫懒作送春诗。  
东君归去无踪迹，试问垂杨便可知。  

俞桂　送人到松江  
西风萧瑟入船窗，送客离愁酒满缸。  
要记此时分袂处，暮烟细雨过松江。  

俞桂　苔钱  
庭砌方圆出化钧，何须抵死论钱神。  
贫家阿堵新添富，买断西湖风月春。  

俞桂　提干渔溪  
不涉惊涛心自稳，柳阴阴处著孤舟。  
的知世路多机穽，一线閒名付直钩。  

俞桂　惜春  
春事三分过二分，桃花水上觅红云。  
游人浪说春归去，柳外黄鹂尚自吟。  

俞桂　溪流  
云脚才行又复开，一声隐隐只空雷。  
家僮忽报溪流涨，知是前村落雨来。  

俞桂　喜雨上别大参  
爰立为霖仰望深，今朝一雨慰苍生。  
经纶久柬君心在，变理还同天道亭。  
爱国虑勤宽玉带，筹边谋远捍金城。  
我公动业难模写，但见皇家庆太平。  

俞桂　夏晨偶作  
蚕事行将了，农家刈麦初。  
雨悭林少笋，水涩港无鱼。  
因病尝惩酒，偷闲懒答书。  
今年身愈老，事事觉全痚。  

俞桂　夏日遣怀  
老大今无用，吟诗了白头。  
百年如电景，万事付沙鸥。  
性淡偏宜静，居贫动是愁。  
人情难似旧，门外水长流。  

俞桂　夏中即事  
青青梅子已添肥，犊角新抽晚笋迟。  
茶罢日长消睡处，案头一卷乐天诗。  

俞桂　夏中即事  
重梅过了犹悭雨，幸有南薰在以槐。  
燕子亦於贫者薄，今年全不见飞来。  

俞桂　夏昼  
轻摇羽扇着轻纱，闲汲清泉自煮茶。  
缘是夏来无甚雨，小池犹未有荷花。  

俞桂　闲中  
花飞春减燕雏飞，西兴渡口夕阳微。  
等闲更上层楼望，贪看江潮不肯归。  

俞桂　香林洞  
月月岩头古翠埋，绵云深隔洞门开。  
苍藤随石无根活，灵杞何年有种栽。  
气凝野烟疑麝过，暖熏山雨误蜂来。  
空庭谁领幽芳坐，雪鹤同行损绿苔。  

俞桂　心事  
落落功名鬓早斑，蹉跎心事十年间。  
看来只合归湖上，渔钓丛中尽日闲。  

俞桂　新竹  
傍墙穿过邻家竹，爱护新篁数十竿。  
剪伐莫令童仆辈，老夫日日要来看。  

俞桂　性拙  
性拙难为巧，年来阴屡经。  
身闲诗谩赋，心静梦能灵。  
富贵如朝露，英雄几晓星。  
寻思世间事，日影过中庭。  

俞桂　烟霞石壁  
山深入翠微，寺僻掩幽扉。  
景别金仙地，人忘尘世机。  
石滋崖雨滴，龙出洞云飞。  
结屋同僧处，何须赋式微。  

俞桂　延祥观  
御园犹自有　　梅，约束游人莫肯开。  
听得老兵谈旧事，几年不见翠以来。  

俞桂　吟诗  
渔溪僻好只吟诗，此意还须识者知。  
自古岛郊贫彻骨，诗逢穷处始为奇。  

俞桂　羽气  
羽气於诗却未除，尽教人笑治生痚。  
功夫若到[穷吟地，虽是居贫富不如。  

俞桂　雨后  
雨后新晴日转西，桑间犹更　拙鸠啼。  
十分愁意无人管，红蓼黄芦水满溪。  

俞桂　雨吟  
轻轻烟雾失楼台，雨暗吴山锁山开。  
试与渔翁闲访问，落花几许泛溪来。  

俞桂　雨中遣愁  
花已开时人正愁，花簪头上使人羞。  
一春可厌无晴日，下却珠帘懒凭楼。  

俞桂　寓归  
水激长江浪，风传远寺钟。  
宦情秋意薄，归兴客愁浓。  
卷箔迎新雁，喧篱厌旧蛩。  
何时旋故里，载酒插芙蓉。  

俞桂　寓京二首  
一官瀋落笑如初，只合空山去读书。  
不稼不渔无活计，谩将名氏玷公车。  

俞桂　寓京二首  
车马滔滔厌软红，湖边秋意属西风。  
木犀初放荷花老，买个船儿学钓翁。  

俞桂　豫章滕阁  
滕阁昔曾游，今无槛外楼。  
远山连树合，尽日对江流。  
古石空存记，骚人易感愁。  
夜深歌酒处，灯火灿渔舟。  

俞桂　月夜  
江南又见雁初飞，枫叶萧痚旋觉稀。  
边塞戍夫天气冷，谁家月夜扫征衣。  

俞桂　阅名胜诗集  
买得山房数册诗，倚篷细读已移进。  
只贪眼底看冰玉，月上荷花更不知。  

俞桂　杂兴  
漫山花发草萋萋，杨柳飞绵水拍堤。  
况是客怀禁不得，那堪杜宇耳边啼。  

俞桂　早春  
客里匆匆二月春，梅花开后柳争新。  
西湖不待清明到，早有寻芳拾翠人。  

俞桂　赠云间陆琴士  
地僻居闲绝可人，殷勤过我抱桐君。  
声中知有辽天鹤，弹散华亭一片云。  

俞桂　种竹  
门前槐已长，庭内草自生。  
所欠园中竹，多种渠几茎。  
此君真可爱，非独王猷情。  
有时吟咏暇，入园得闲行。  
所幸笋萌出，次第阴可成。  
□使神宇爽，渐觉眼界清。  
最是秋雨夜，风来□□□。  

俞桂山　海棠  
向晚鸾笺擘砑红，相烦归燕简东风。  
酬春未得偷间力，迟放海棠花几业。  

俞桂英　句  
一点梅香到，三分酒力消。  

俞桂英　句  

俞桂英　母念子行远，儿云爷未归，  

俞桂英　句  
百无一事身为客，十有九分心在家。  

俞桂英　句  
白云一树鹤孤宿，明月满楼钟声。  

俞桂英　人影  
身外复添汝，无言随去留。  
自从生便有，直到死方休。  
步月常相逐，临溪元不流。  
静中明道眼，总是一虚浮。  

俞国宝　山茶花  
花近东溪居士家，好携樽酒款携茶。  
玉皇收拾还天上，便恐筠阳无此花。  

俞国宝　山茶花  
玉洁冰寒自一家，地偏惊此对山花。  
归来不负西游眼，曾识人间未见花。  

俞灏　病眼  
三分春色二分过，检校花程已下坡。  
近日顿然行乐少，今掉分外负春多。  
闲身自在宋须禄，俗客相看只是魔。  
四百病中偏病眼，禁烟酒禁却如何。  

俞灏　湖堤晚行  
暝色才从草色生，管弦罗绮尽归城。  
不应闲却孤山路，我自扶藜月下行。  

俞灏　句  
不知雨后理精神。  

俞灏　偶成  
白发黄尘一梦中，又将愁眼对春风。  
不知夜雨能多少，染得桃花到处红。  

俞灏　鹹鹆  
守黑元知分，能言亦任真。  
人知不可食，我得自全身。  
牛背烟村画，乌群野水春。  
从教鹦鹉贵，笼终媚宫嫔。  

俞灏　三高堂  
东华车马日滔滔，始觉三高分外高。  
吴越衣冠几春梦，古今身世一秋毫。  
临流久立迷烟艇，驾月归来认雪涛。  
琢句不成风又起，寒蒲霜鬓两萧骚。  

俞灏　武康道中  
竹窗听雨自安眠，不道惊湍近屋前。  
省得去年桃弃渡，水痕只到树傍边。  

俞灏　云海亭  
恋恋栏干云复留，恍然天地与身浮。  
水涵空界光无际，山在地州翠欲流。  
点破琉璃云表雁，足成图画柳边舟。  
岁阑却自忘归兴，更欲同为雪后游。  

俞瑊　句  
壁山僻陋户口少，两衙之外惟高眠。  

俞瑊　孙氏池亭  
壁介山水间，幽棲愧尸禄。  
眠食行坐处，山光水声足。  
嗟我心未厌，出郊搜胜躅。  
尝闻隐者居，未为人所目。  
素商适丁序，一空老林簏。  
飞鞭走崇冈，惟恐到不速。  
扪萝出孤险，果得烟霞谷。  
神仙何玄怪，刻划乾坤腹。  
囊括幽绝景，所谓天下独。  
门前白石溪，丁当潄寒玉。  
山泉落云头，漫漫泛余绿。  
静听宿乌吟，间看浮鸥浴。  
万古分池穴，何日此镌筑。  
欲探龙颔珠，潭深怯狞毒。  
瀑布想匡庐，香山葺茅屋。  
松窗风浪摇，石径苔藓覆。  
楼藏未见书，园挺耐寒木。  
清风谁共延，墙头万个竹。  
造化曲尽情，远引空江束。  
阴寂窟蛟蜃，雨雹生晴燠。  
孙氏何代贤，据此傲此浮俗。  
岩留五君诗，尘埋不可读。  
殷勤补讹缺，磨写笔屡秃。  
开亭追古踪，仙游一朝复。  
自惭缚冠冕，暂到不得熟。  
何时酬素心，归来免荣辱。  

俞瑊　中山别墅  
村居何所乐，我爱读书堂。  
阶划侵窗润，瓶花落砚香。  
凭栏看水活，出岫笑云忙。  
野客时相过，聊吟坐夕阳。  

俞君锡　句  
野猿偷果去，村仆借书还。  

俞君锡　句  
洗瓢鱼隐石，扫叶蚁移家。  

俞君锡　句  
蛩声依坏砌，树影倒寒池。  

俞君锡　句  
教仆扫枯叶，留僧煎早茶。  

俞君锡　句  
荒店难寻酒，长途半趁船。  

俞君锡　句  
半身长在旅，何日定还家。  

俞君宣　采莲曲  
小姨学采莲，两腕白于雪。  
花色妬缃裙，瓣瓣红如血。  
西邻小姑亦采莲，隔岸徒闻语笑喧。  
从来不相识，相呼好并船。  
停桡花下勤把手，他年何处投箕帚。  
苦乐参差不可言，此日花开得来否。  
难割藕丝肠，怕逢游冶郎。  
归去风吹小簟凉，时闻花外香。  

俞君选　送砚与整套元真广文  
插天万仞芙蓉峰，茫茫积翠连青空。  
中有千年苍玉骨，山奇水怪秀所钟。  
汤崖绝壁不可到，虎豹守护烟萝封。  
一朝良工夺天造，云斤月斧磨玲珑。  
踏天下割碧云髓，往往霹雳惊蛇龙。  
冰蚕吐丝织新就，罗文光莹浮青铜。  
人间何处用此物，造化欲付文章公。  
先生早晚运椽笔，判花视草蓬莱宫。  
手挥五色补天漏，放开白日消阴虹。  
坐令万物无羌疠，尽从笔底生春风。  
此时浓墨书大字，正须巨石相追从。  
愿公收拾此至宝，相伴他年参化工。  

俞可　句  
拂座好风来橘社，隔汀长笛过松江。  

俞可　吴江太湖笠泽虹桥  
范蠡避名湖上去，季鹰乘兴日边归。  
洲连笠泽春游远，路入松陵夜钓稀。  

俞烈　题东山  
文会得吾党，净居清书长。  
平生爱山僻，暇日聊徜徉。  
风流谢康乐，肥遯计亦良。  
钟鼎成淹留，江湖晚相望。  
山色青未改，山名久愈彰。  
松风度晚曲，岩花弄晨妆。  
尚疑缥缈人，髻鬟下鸣当。  
凄凉怀古恨，野水涵方塘。  
功名不作难，出处何可忘。  
人自草木腐，看渠日争光。  
香消酒力微，缘阴听圆吭。  
悠然发遐想，莞尔还成章。  
归管有清泚，濯缨咏沧浪。  

俞烈　题净梵院清虚堂  
天清蚕麦余，绿结桃李实。  
老僧诗衔袖，过我语言质。  
怀山意先行，如病梦芝术。  
去□才一舍，鞭策不终日。  
堂筵新结束，空洞无长物。  
风来舞翠杉，土暖荣病橘。  
欲行意先清，舌评骥不及。  
可由解鞍卧，夜枕雨潇瑟。  
泉清韵磬远，要樾琅玕密。  
杯寒续飞斟，烟继香绕室。  
谈玄契参同，酒旨妙真一。  
怀新辜雅趣，意懒□健笔。  
亦如罢参僧，野禅缚枯律。  

俞茂实　游大涤  
未了烟霞痼，来从大涤游。  
一区藏世界，九锁閟林丘。  
寒翠霏霏起，春波慢慢流。  
人间空岱岳，海上谩瀛洲。  
隐迹悲猿鹤，祥光射斗牛。  
有人相领略，何地不夷犹。  
好景行行得，遗踪细细搜。  
山根云欲滃，石罅凤仍留。  
琴瑟听泉奏，珠玑看瀑流。  
山灵应有识，鄙句含包羞。  
逸兴那能已，奇观谩此酬。  
会须寻石室，相继篵菟裘。  

俞某　贺陈随隐以布衣除东宫掌书  
万人海里辟幽扉，欲学深居只布衣。  
不道内前车马闹，又催父子入宫阙。  

俞鼐　疏山  
路入千岩紫翠深，溪山好向梦中寻。  
松风洗净笙歌耳，泉石挽回花柳心。  
曲水流觞追禊事，茂林修竹是出阴。  
兰亭旧墨空磨灭。俛仰人间成古今。  

俞如山　句  
鸟随牛后窥秧过，蝶趁蜂来慈菜花。  

俞汝尚　东山招复古  
闻道广文客，东来欲载书。  
志勤甘淡薄，情旧免生疏。  
野饭多无菜，溪羹或有鱼。  
小心新买得，且遂带经锄。  

俞汝尚　过淮阴侯庙  
当时谋战不谋安，将众多多是祸端。  
万垒在前攻掠易，四方无事保全难。  
晓堂锺鼓修淮祀，古壁旌旗拥汉官。  
天下息肩兵革定，一瞻祀宇一长叹。  

俞汝尚　戒香院  
崎岖穷谷翠屏围，却讶游人到此稀。  
修竹带云当户耸，暗泉鸣玉绕亭飞。  
春风欲老茶含旆，暑雨初收水带矶。  
扰扰红尘何处好，令人回首重忘归。  

俞汝尚　久客  
久客西城里，人家似旧邻。  
众知趋事懒，僧厌打门频。  
倦枕费窗竹，开书破砚尘。  
阴晴消白日，门巷忽青春。  

俞汝尚　汝尚将归吴兴齐州记室苏子由辱诗送因逐韵谢之  
释履从军蚤滥官，已衰能复尚盘桓。  
迩来齿发羞相问，乞有衡茅觅自安。  
使我襟怀遗内热，诵君诗句袭人寒。  
知谁便是知音者，且作岩溪雪景看。  

俞汝尚　题蒙泉  
幽人{左屬右斤}寒泉，井甽金曰蒙。  
井贵德不改，蒙以养为功。  
非徒玩清冷，润液幽芳丛。  
说筑傅岩下，伊耕莘野中。  
静守一夫事，勤政王道隆。  
孔孟不得志，日月经高穹。  
休哉圣贤心，养私而用公。  
宇宙间生民，草木与昆虫。  
仁渐而穠郁，义惨而庞洪。  
泓泓此中泉，与物资天功。  
勿谓短绠浅，海底渊源通。  
勿谓一勺轻，洗涤人心空。  
近林郁青苍，远涧与冲融。  
往往中间云，滂霈起天风。  
汲引即所利，孰遣榛莽丰。  
有道无得丧，孰患番险蒙。  
君子修诸业，虑初而图终。  
为君赋此诗，勿厌吾道穷。  

俞汝尚　题三角亭  
奇哉山中人，搆此池上宇。  
蕙径斜映带，林烟尽吞吐。  
春无四面花，夜欠一帘雨。  
寄傲足有余，何须循广庑。  

俞汝尚　夏日闲居  
无人到穷巷，长日守闲居。  
宿火惟烘药，新晴还晒书。  
邻翁伴村酒，稚子课园蔬。  
门外蒿莱地，泥深不用锄。  

俞汝尚　赠张伯玉倅古睦  
新定烟霞外，溪山清可依。  
夜风泉溜响，春雨药苗肥。  
野鹤眠花圃，晴岚溼案衣。  
预知公暇日，垂钓子陵矶。  

俞似　题英州金山寺壁  
莫遣鞲鹰饱一呼，将军谁志灭匈奴。  
年来万事灰人意，只有看山眼不枯。  

俞似　题英州金山寺壁  
转食胶胶扰扰间，林泉高步未容攀。  
兴来尚有平生履，管领东南到处山。  

俞文豹　句  
脚根须管虚中实，眼界当於窄处宽。  

俞文豹　徐进斋得古铜香炉具象鼻眼博古图谓之象鬲属余赋之虽不足言诗聊记  
在象数前钟鼻眼，出嚣尘外铸形模。  
传香到手亲曾见，全胜人看博古图。  

俞文豹　余有三恨一无子二无助三无成抱北苦心娱以文字既绝笔於斯录复长吟  
可笑春蚕有许痴，年年辛苦为他谁。  
恰如贫女飞梭了，挂估何曾有一丝。  

俞文豹　余有三恨一无子二无助三无成抱北苦心娱以文字既绝笔於斯录复长吟  
天下奈何无可问，世皆如此有谁听。  
为侬指点春知处，惟有垂扬眼独青。  

俞献可　万杉寺  
栽培万杉树，延纳五峰云。  
莲社松门接，陶居柳径分。  

俞昕　袭菊岩房清境堂即事  
物外神仙窟，巾车为小停。  
一泓寒玉境，四面翠微屏。  
清境诗无尽，红尘眼顿醒。  
我来谋此住，把酒问山灵。  

俞秀才　句  
在高日远云雾阔，黄金白璧孤虞卿。  
汉廷无人荐司马，故山有客呼孔宾。  

俞洵直　游洞霄  
九折山围五洞天，中间玉殿倚祥烟。  
隔云鸡犬闻清晓，锁径松篁认永年。  
野鹿献花来石室，寒猿掷果饮溪泉。  
玉皇弄笑飞金电，太上红颜雪满颠。  

俞演　句  
残灯吟夜雨，破榻卧秋山。  

俞掞　白华岩  
风剪飞丝雨脚残，半山虚旷九秋寒。  
洗开万里乾坤眼，更上苍岩顶上看。  

俞掞　六石峰  
劚石云边着着高，几经吟笔写风骚。  
山翁莫袖经纶手，好趁春风钓门鳌。  

俞掞　三岩  
三岩之下有贤良，暮史朝经万卷长。  
树老山空人已尽，炯然千古姓名香。  

俞掞　浯溪  
大唐有颂到浯溪，翠藓苍崖古画垂。  
西望函关今万里，淡烟斜日几荒碑。  

俞掞　浯溪  
宋朝一统旧江山，南北中分已百年。  
壮士不须夸此颂，健提椽笔上燕然。  

俞野处　句  
郎罢耕归呼囝牧，阿翁眠起间姑簪。  

俞应符　漳河疑冢  
生前欺天绝汉统，死后欺人设疑冢。  
人生用智死即休，何有馀机至丘垄。  
人言疑冢我不疑，我有一法君未知。  
直须尽发疑冢七十二，必有一冢藏君尸。  

俞应佥　秦皇石  
祖龙盛气役神鞭，壁立无移只屹然。  
定见先朝陈宝化，阴灵寂寂笑求仙。  

俞跃龙　忆匡山  
匡庐一掬里，雪眼嗽天根。  
时落冻僧影，不逢飞鸟痕。  
梦中石门路，月照柴桑村。  
春水自兹远，幽期空复存。  

俞肇　句  
石根行步转，耳畔水声移。  

俞徵　庆元三年以职事至零陵访澹岩  
传闻此地稀，来为细搜奇。  
眩眼珠泉滴，抬头玉乳垂。  
虚明天广大，重叠石参差。  
坐久衣襟润，声翻语笑随。  
幽深多怪巧，高下复逶迤。  
历览仙君迹，难酬太史诗。  
自然千古意，形咏愧芜词。  

俞鼒　龙岩寺  
虬须公子真奇物，曾把英灵寄此山。  
鼓鬣掀髯天上去，空留遗迹在人间。  

俞自得　春日田园杂兴  
暄和春景好供诗，日暖风轻上胍肥。  
白鹭时窥秧剌剌，黄莺频说柳依依。  
几回野水闻姑恶，数树春英叫妇归。  
物态满前看不足，等闲吟诗对斜晖。  

馀杭令　游洞霄  
野服萧萧款翠微，虚亭高敞射晴晖。  
仙归洞府云烟静，春入名山笋蕨肥。  
缓饮壶觞聊自适，暂指朱墨便忘归。  
何时罢脱利名去，始悟人间万事非。  

湡禅师　偈  
优游实际妙明家，转步移身指落霞。  
无限白云犹不见，夜乘明月出芦花。  

虞俦　罢郡游何山  
寻山多胜概，辍棹偶留连。  
南浦浑无绪，东风忽放颠。  
蹊成桃李退，人去蝶蜂喧。  
气味馀禅榻，煎茶竹里烟。  

虞俦　宝阁尚书凌公挽诗  
新学轻馀子，忠怀策万言。  
治安犹涕泣，师友故渊源。  
日曳尚书履，风生刺史辬。  
汉庭谁第一，殊未逊公孙。  

虞俦　宝阁尚书凌公挽诗  
未识嵇中散，今无元鲁山。  
宦游真恨晚，逸驾竟难攀。  
阅月推评旦，闻风尚起顽。  
九原那可作，苍弁亦推颜。  

虞俦　被旨暂摄四明已具舟而雪作王诚之有诗相饯次韵  
剡溪风雪正纷纷，暗想清游已目存。  
颇怪扁舟遽乘兴，应缘坐席不容温。  
海圻聊尔夸千骑，帐底何如具一尊。  
回首兔园吟赏地，从今授简致频频。  

虞俦　比收张伯子尚书书报诸公有相招意因赋拙句  
入台羞结舌，去国坐婴鳞。  
东道今行李，南宫乃故人。  
寒温烦见问，书劄不辞频。  
向日区区意，还曾扣大钧。  

虞俦　比收张伯子尚书书报诸公有相招意因赋拙句  
与物初无竞，何人苦见衔。  
冯唐虽白首，商皓岂空函。  
包鹊新传喜，青蝇渐息谗。  
鸳鸿满台阁，只保理归帆。  

虞俦　比收张伯子尚书书报诸公有相招意因赋拙句  
天上张公子，殷勤忽枉书。  
几年怜尜倒，今日遂吹嘘。  
贡喜惭何暮，冯招恐不虚。  
吾生真有命，造物合何如。  

虞俦　别后寄主簿  
尘埃襞积颜如甲，丹墨纷纶眼有花。  
君去何人堪共语，秋来无梦不还家。  
飘零酒盏今真止，冷淡诗筒不复夸。  
莫使音书成断绝，风前雁字政横斜。  

虞俦　丙辰二月上丁释奠致斋于经史阁呈郡僚  
泮水分明记旧游，上丁祠事得重修。  
音遗金石疑犹在，菜有蘯蘩信可羞。  
老我今惭郡文学，诸生试觅汜乡侯。  
缅怀安定规模远，杰阁城西最上头。  

虞俦　病后有感作  
今旦病思清，把书坐晴檐。  
體舒百息匀，心远万虑恬。  
收视等庖郢，妙观到羲炎。  
顿忘饥寒苦，但觉中边甜。  
习气尚稍稍，自喜良沾沾。  
故家东堂书，高架纷悬籤。  
我时且儿子，气欲俱并兼。  
浇着胸次问，政尔意不廉。  
此意竟蹉跎，衰迟侵戟髯。  
迩来又留滞，郁郁三年淹。  
是秋节物高，露白原草沾。  
斜河转空阔，夜气方森严。  
此日足可惜，黄尘满征襜。  
明年会当归，赤米荐白盐。  
繙经慰老眼，甘作书蠹潜。  
共嘲玄尚白，指笑突不黔。  
亦知屠沽儿，羔豚方属餍。  

虞俦　病起据案无绪辄书二十五韵呈簿尉  
只役来异乡，瘧鬼巧伺便。  
寒热四五行，大小六七战。  
初如蹈阴壑，赤身卧冰霰。  
继若煽红炉，虐焰工煆炼。  
先生但坚壁，高卧观物变。  
谓我则忘吾，日舍其犹传。  
童子更进药，先生强起嚥。  
群鬼竞揶揄，医工何瞑眩。  
忽然汗四出，心愧颜有靦。  
须臾返清凉，轻健欲舞抃。  
宁唯疏枕簟，便觉美肴膳。  
气和疾自去，福至祸亦转。  
我生多蹇剥，县尹剧卑贱。  
王事有期程，私室敢安宴。  
日出事还生，孤游无一援。  
讼牒犹山积，愚拙费裁{左博去十右刂}。  
催科正火急，日夕竢诃谴。  
督邮顾小忍，斗米那可恋。  
弹琴不复梦，据案敢告倦。  
仇梅二友生，洒落邦之彦。  
颇复相料理，何尝语游衍。  
城南万荷花，浣溪锦一片。  
凉生雨初过，香度风微扇。  
碧筩亦易办，白堕傥可荐。  
诗以代折简，辞兮非黄绢。  

虞俦　伯兄挽诗  
邻鸡催晓破秋天，一枕邯郸便脱蝉。  
应了世间如梦幻，况於酒里得天全。  
鸿陂曩昔闻谣鹄，下舍凄凉念击鲜。  
谁遣惊风吹雁序，不堪雪涕望新阡。  

虞俦　参议余公挽诗  
惨澹门阑色，凄凉月旦评。  
居官皆可纪，当路竞知名。  
香火祠庭老，锱铢郡绂轻。  
弹冠公自懒，相国讵忘情。  

虞俦　参议余公挽诗  
假荫非公志，书生若命何。  
高才宁汩没，荣路故蹉跎。  
仲子能传业，词场遂决科。  
暮年方慰意，乐极又悲歌。  

虞俦　成均同舍饯别新安使君徐子宜太丞分韵  
我昔弦歌乳溪侧，嗟哉所割真鸡肋。  
期民疾苦得饱谙，离彼三年能记忆。  
丁男个个事播殖，红女家家动纺织。  
可怜卒岁无完褐，纵使丰年有菜色。  
夏税未毕秋税来，县家小缓州家逼。  
拆东补西恐不免，剜肉医疮宁有极。  
小儒安敢私其民，上官贻怒几遭劾。  
痛定还思当痛时，至今梦里犹心恻。  
歙为富州传自旧，谁以留州事苛刻。  
徐侯固是清庙器，抚摩暂遣凭熊轼。  
朝廷选用盖不轻，祖帐衣冠倾上国。  
德星往矣勿复道，田里从兹无叹息。  

虞俦　呈吴守  
风流正始孰追回，沈谢曹刘岂乏才。  
诗律恢长怜我老，吟编端的赖君开。  
秋怀拍拍须千首，世事悠悠付一杯。  
已是醉吟输白傅，雪霜头上更相催。  

虞俦　程待制挽诗  
科第联三世，声名动九垓。  
激昂存壮志，盘错见奇才。  
往者分边阃，胡然避憲台。  
教忠知有待，馀庆接三台。  

虞俦　程待制挽诗  
有子严廊贵，知公衣钵传。  
内祠初趣召，次对暂回旋。  
偕老莱衣喜，虚怀帝席前。  
恩荣方沓至，遽返九华仙。  

虞俦　酬常丞见和  
周南留滞玉堂仙，千骑那教下蜀川。  
梁上几看明月夜，江东空想暮云天。  
五年契阔音书断，万里归来语笑鲜。  
喜有常郎天下士，肯来相对语残编。  

虞俦　出郊劝耕因游吴山清隐  
第一林泉得纵观，春风随步着栏干。  
山园梅雪千株在，门纳湖光十里宽。  
水上湿红云片段，亭前鲜碧玉檀栾。  
主人才调浑相称，题柱诗篇一一刊。  

虞俦　出郊迓倅车暮归二首  
簿书丛里得抽身，岂是将迎不厌频。  
何处鸡豚燕同社，有时鸥鹭喜相亲。  
山头落日催归骑，陌上丰年见醉人。  
更羡柴门无限好，今宵相对月华新。  

虞俦　出郊迓倅车暮归二首  
轧轧篮舆迫暮归，前村灯火渐依稀。  
溪边默数黄牛过，烟际遥看白鸟飞。  
把酒无人风落帽，荷锄有客露沾衣。  
关门山寺知何许，忽听钟声度翠微。  

虞俦　初八日早出洪泽闸泛淮  
乾道年中再讲和，当时议者厌干戈。  
长淮不管蛟龙怒，巨舰宁容鹅鹳过。  
岁晚民方愁道路，天寒我亦困风波。  
中流击楫非无志，时运相违奈若何。  

虞俦　初夏凹沼独坐  
墙隈绿袅风前竹，池上青横雨后峰。  
森然便有濠濮想，若者曾吞云梦胸。  
杳无碧涧来鸂鶒，安得旧水藏蛟龙。  
我今齿发亦自料，回首家山归兴浓。  

虞俦　初夏凹沼独坐  
芳草沿堤长，圆荷出水迟。  
倚栏风醒酒，岸帻雨催诗。  
鸂鶒巢安在，仙凫舄讵期。  
游鱼知我意，吹沫弄清漪。  

虞俦　除兵部侍郎赐带趁朝参  
幸叨持橐侍甘泉，敢意恩荣慰暮年。  
紫绶金章光照地，丝鞭玉勒喜朝天。  
儿曹莫起无鱼叹，人世难为跨鹤仙。  
报国无功还自愧，直须及早决归田。  

虞俦　除日失步诗以自解  
双脚平生不踏空，谁教仰面看飞鸿。  
娱亲正要同莱子，烂醉何曾过阿戎。  
已分折腰营五斗，恐因折臂作三公。  
妻孥不用间惆怅，得失从来塞上翁。  

虞俦　除日狱空唯欠租监系颇众因悉纵遣之期以开岁五日毕来因记东坡先生  
讼牒日已稀，私幸庭无留。  
胡不了租税，顾为此拘囚。  
催科迫星火，对案亦包羞。  
作苦念田家，岁莫得少休。  
羔酒会邻里，盍归与妇谋。  
刻期亦人耳，吾其反自修。  

虞俦　除夜书怀  
吴楚乡风异，悲欢物态多。  
岁华惊晚暮，吾道恐蹉跎。  
莫唱黄鸡曲，宁为白石歌。  
明年六十一不醉待如何。  

虞俦　触事  
制锦无工拙，迷途有是非。  
承符何所恃，投檄会须归。  
未饱豺狼欲，宁论雁鹜肥。  
归来羞碌碌，老去与心违。  

虞俦　触事  
绿匣何烦至，黄衣尚有云。  
催科宁是拙，稼穑亦良勤。  
当念沟中瘠，难专柱后文。  
谁令公喜怒，雁鹜政纷纷。  

虞俦　春蚕行  
今年桑叶贱如土，吴蚕戢戢多於鲁。  
叶底时闻健食声，树头飒飒初来雨。  
辛勤出火倏三眠，淮拟收功千万缕。  
县官何忍为茧丝，女红切勿事纂组。  
愚儒请遗天下衣，各使苍生有环堵。  
天寒岁暮田舒翁，白发霜风吹两股。  

虞俦　春大阅呈郡僚  
青油谈笑坐生风，便觉湖山气象雄。  
霁色喜浮旌旆上，欢声争入鼓鼙中。  
中军合用诗书帅，上马空惭矍铄翁。  
横槊赋诗君等事，何妨寓目此时同。  

虞俦　春大阅望郡圃齐云楼悼亡  
官事谁能了，浮生迹易陈。  
齐云连绿荫，和泪送青春。  
缓带空凝月，凭栏不见人。  
只应曾到处，愁极倍精神。  

虞俦　春晴  
万里阴云一战收，怪生和气袭兼裘。  
昆山龙过初衔烛，暘谷乌飞不傍舟。  
曝背爬搔疑挟纩，冻躯伛偻快伸钩。  
老农扶杖间相过，一味丰年说不休。  

虞俦　春晴  
结习已空摩诘袂，苦寒聊解拾遗裘。  
梅花已负先驱弩，竹叶随牵下濑舟。  
门外有谁惊剥啄，林间何处叫钩辀。  
诗人莫费雕肝贤，付与晴窗茗碗休。  

虞俦　春日书怀  
吴兴太守也堪怜，十日斋厨九不烟。  
索漠清怀寒食夜，颠狂风雨落花天。  
流莺百啭还求友，化鹤重来不是仙。  
待得麦秋民足食，君恩万一许归田。  

虞俦　春晚汉老弟不来有怀南坡  
如麻密雨不收脚，妒花恶风常打头。  
那无一日好天气，只有千山供客愁。  
垂杨未击金袅娜，隔叶倦听黄栗留。  
南坡是处堪欣赏，把酒还当酹我不。  

虞俦　次林正甫韵  
湖山梦想阻登临，柳色门前绿未深。  
老去青衫谁著眼，向来白战尚寒心。  
浇愁可欠杯中物，遣兴聊为洛下吟。  
倒指启关春已暮，直须修禊继山阴。  

虞俦　次韵古梅  
怪底昌园一种梅，老枝强项独迟开。  
伶俜鹤膝翻嫌瘦，皴皵龙鳞不受摧。  
羞把冰肌混桃李，故将粉面映莓苔。  
广平铁石心犹在，宁有诗情似玉台。  

虞俦　次韵汉老弟对月满饮  
鹤发金桃母，蛾眉萼绿华。  
月圆香度桂，饮罢烛生花。  
何惜尊熔酒，能令春满家。  
更邀重九菊，醉里堕乌纱。  

虞俦　次韵曾使君和删定鲍倅谯楼双门复旧观之作  
公家文字足搜寻，间览容陪夏日临。  
句里江山元自旧，笔端造化速宜今。  
朱扉对启雄潭府，秀气平分入泮林。  
青佩龙门行在望，跃鞭莫负使君心。  

虞俦　次早再出  
晨起候鸡鸣，我车催发轫。  
列炬犯星微，衣襟蒙雾润。  
将迎恐后期，奔走追前进。  
拭面愧缁尘，垫巾怜雪鬓。  
吾年已如此，世态何当徇。  
曷不归去业，荣枯才一瞬。  

虞俦　次张安国舍人读王侍郎诗有怀其人韵  
盖世声名紫府仙，平生襟袖著山川。  
一麾管领秋江月，千首凭陵杜曲天。  
畴昔风云馀感慨，归来文字带芳鲜。  
和韩何限惊人句，应有门人李汉编。  

虞俦　道场山劝农  
粤在千峰顶，重来二月天。  
雨红晴尚湿，波碧远相连。  
旌旆行云里，楼台落照边。  
一犁农事起，胡不早归田。  

虞俦　道中雨  
晨光欲动尚熹微，漠漠春阴未解围。  
雾掩前村迷酒旆，风吹寒色着征衣。  
功名底许妨行乐，出处年来果是非。  
一笑南坡归梦里，满山桃李政芳菲。  

虞俦　得旨与郡归自浙东余成卿王贯之叶德还追送至于震泽舟中款语数日而  
怀抱连宵得好开，莫愁波浪与尘埃。  
中年已是难离别，此地何妨数往来。  
送我扁舟宁作远，唤人归鸟苦相催。  
邈然后会知何处，更欲临分把一杯。  

虞俦　叠蒙林子长和章愈索愈奇未敢遽竖降旗犹能背城借一也  
诗情引上碧天高，侍史毋辞走送劳。  
栗里正思陶靖节，愚溪不数柳仪曹。  
只惭同队痚头角，莫恋樊笼损羽毛。  
取友如君千载士，陆机作赋岂其豪。  

虞俦　丁钦夫来宰吾县几三年清德美政兹不复道二诗送行意之所寓钦夫固已  
明月从来忌暗投，污渠尤忌映清沟。  
上书未办诛屠伯，束带何曾问督邮。  
袒裼直前当暴虎，善刀那见有全牛。  
区区三仕并三已，喜愠眉间了不留。  

虞俦　丁钦夫来宰吾县几三年清德美政兹不复道二诗送行意之所寓钦夫固已  
绿涨春波到白蘯，高怀宁便忆鲈莼。  
缘谁一笑理归棹，为我千岩访古人。  
已狎风波浮宦海，可能宵汉隔通津。  
割鸡却叹非吾事，况是劳观亦损神。  

虞俦　丁未礼部贡院监门次张伯子判院韵兼简正甫判院三诗  
金门误喜缀朝班，犹自尘劳债未还。  
晓漏惊催门外鹄，春蚕空想管中斑。  
群公神遇无全目，老我旁观只汗颜。  
安得仙人修月斧，与君携手到中间。  

虞俦　丁未礼部贡院监门次张伯子判院韵兼简正甫判院三诗  
禹凿门高竞化龙，桃花浪暖百川能。  
图南俱运云鹏翼，逐北谁收汗马功。  
锁钥仅能防宿弊，权衡正好变文风。  
抱关碌碌真吾事，窃喜清朝取士公。  

虞俦　丁未礼部贡院监门次张伯子判院韵兼简正甫判院三诗  
槐市同登弟子员，虀盐灯火记初年。  
寻春紫承蚬流在，通籍金闺步武联。  
眼底要观新事业，笔端犹着旧山川。  
夜窗细话行藏处，始信于君有厚缘。  

虞俦　冬至后五日夜雪复作再用韵  
灯火黄昏渐渐收，乌薪已尽典轻裘。  
自簄浮螘床头畒，谁脍新鲈江上舟。  
卧听玉霙惊淅沥，起看琼树怪联钩。  
多应武仲添诗兴，下笔翩翩更不休。  

虞俦　冬至后五日夜雪复作再用韵  
绿野功名一战收，何如危坐拥狐裘。  
歌儿解咤销金帐，酒子能添药玉舟。  
莫为温柔寻伐斧，免劳服饵到悬钩。  
谁言柳絮浑相似，恼乱春风恐未休。  

虞俦　冬至后五日夜雪复作再用韵  
银烛生花香雾收，中堂密坐促貂裘。  
羊羔儿酒浮琼斝，牛尾狸酥映玉舟。  
扶醉缓歌金缕曲，怕寒催下画帘钩。  
纷纷扰扰成何事，且斗尊前一笑休。  

虞俦　冬至念母  
儿行十里程，母心千里逐。  
昔昔子曾子，不忍离一宿。  
今我独何为，旅食久辇毂。  
来时月中秋，坐待阳初复。  
薄命难推挽，阔步窘边幅。  
慰藉烦友朋，栖迟愧僮仆。  
画饼唐生相，说河严子卜。  
世态方奔竞，人情虑反覆。  
夫岂不怀归，所恶在欲速。  
眉寿翠涛春，洞庭霜橘熟。  
亦足尽亲欢，何必此微禄。  

虞俦　冬至日泊舟严陵滩下  
书云瑞应协黄钟，人事天时讶许同。  
葭管阴阳消长际，朱幡新旧送迎中。  
严陵滩昔怀高节，茂苑城今愧下风。  
醉里不知乡国异，团坖相映酒颜红。  

虞俦　冬至之二日兄弟儿侄偕过西山道院归而微雪  
忽然薄暮暗江天，冲面凉风马不前。  
五色书云占昨日，六花瑞雪应明年。  
向来水旱民何罪，此去流移天盍怜。  
逗晓阳乌升若木，摧颓病鹤亦蹁躚。  

虞俦　读白乐天读者论坛集  
说观白傅一篇诗，长日何须一局碁。  
字细纵然劳眼力，理长尤是契心期。  
夸张歌酒浑相似，消遣穷愁亦自知。  
大节更思公出处，寥寥千载是吾师。  

虞俦　读汉老弟中秋前一夕之诗似太凄切辄次韵勉释之  
秋与诗人着意清，不平宁作候虫鸣。  
间愁有底能千斛，久雨终当快一晴。  
富贵时来何足道，英雄天亦不徒生。  
来宵径就姮娥约，丹桂当年种已成。  

虞俦　读乐天诗戏效其體  
杖屦南坡路不赊，就中景物四时佳。  
春林竞秀烘迟日，雪岫初晴眩晓霞。  
炎夏清风横一榻，澄秋明月满千家。  
人生适意须行乐，况是樽前鬓未华。  

虞俦　杜门绝俸呈陈倅  
家食年来叹不充，支离受粟信无功。  
白头慈母须微禄，青眼何人到寓公。  
未办杀鸡留郭泰，更能给俸助卢仝。  
半生画饼真堪笑，已戒奴星好送穷。  

虞俦　端午日用韵  
今朝端午懒吟诗，此意儿曹莫遣知。  
萱草著花空有恨，菖蒲称寿永无时。  
远途日暮休回首，近事风传只皱眉。  
角黍堆盘何处奠，沉湘千古使人悲。  

虞俦　二十三日被旨再往天目谢雨留数语壁间  
万山深处得重来，天目晴云未放开。  
尽喜山田秧{左禾右罢}稏，那愁石径湿莓苔。  
铁冠道士今安在，玉局仙翁去不回。  
唯有洞中龙应祷，果能因旱起风雷。  

虞俦　俯江楼  
异乡王粲懒登楼，肠断淮山落木秋。  
塞上阴云空漠漠，江边艇子故悠悠。  
悲凉只怕闻孤雁，浩荡那堪没白鸥。  
莫怪楚囚频下泪，何人谈话到神州。  

虞俦　赴吴兴初入境  
诏书催发太频频，千骑东来喜望尘。  
不为寻芳宁较晚，固应入境便颁春。  
风和渐觉旌旗转，野旷遥闻钲鼓新。  
千里嗷嗷方待哺，自惭何以慰斯民。  

虞俦　赋芍药  
纷纷时世妆，争欲媚韶光。  
正值三春暮，能教一国狂。  
妖娆欺酒圣，豪丽僣花王。  
不料东风恶，飘零亦太忙。  

虞俦　赋雪  
风紧灵犀怯镇帷，晓来白尽远山眉。  
石蹲错认盐形虎，地暖应知穴处狸。  
色混江梅无眼目，润添陇麦有膏脂。  
朱门酒肉嗟遗臭，蓝缕樵夫不掩肌。  

虞俦　赋雪  
风回雪急巧穿帷，黄竹歌残更敛眉。  
燕集几家寻鹄鹭，猎围何处问狐狸。  
长饥政自愁黄独，高卧谁能管窃脂。  
赖有寒梅为老伴，也应冻减一分肌。  

虞俦　巩使君劝耕汪倅有诗次韵  
小队行春簇使旌，黄童白叟递逢迎。  
劝耕试向何山麓，竞渡还倾极乐城。  
画舫骁腾喧鼓吹，红妆凝儜傍轩楹。  
山公归路人争看，已有丰年笑语声。  

虞俦　巩使君一新社稷坛宇次汪倅韵  
岿然坛宇俯清流，须信规摹跨别州。  
端为苴茅崇屏翰，要知束楚贵绸缪。  
治聋有酒烦分馈，宰肉何人叹滞留。  
天欲吾公安社稷，未宜小试羡三休。  

虞俦　故安国夫人挽诗  
雅趣工书画，高怀陋鼎钟。  
家声推两大，壼范见三从。  
贤得鲁侯配，荣开安国封。  
平生耽静胜，宸翰焕鸾龙。  

虞俦　故安国夫人挽诗  
阀阅联蝉冕，台郎有凤毛。  
美形彤管旧，节视柏舟高。  
南涧夫人藻，西池阿母桃。  
哀荣生死是，诏墨看重褒。  

虞俦　故奚公学长挽诗  
诗酒平生兴，人琴毕竟空。  
儒冠成晚岁，尺牍到诸公。  
忽叹群无鹤，谁留目送鸿。  
竹林家世事，清节见君同。  

虞俦　观鹤  
仙格孤高老始成，临池爱刷羽毛轻。  
未看月下婆娑舞，且听风前嘹唳声。  
向人自在有真态，伴我官间无俗情。  
少待相将林下去，携筇更引鹿同行。  

虞俦　观园夫种菜  
町畦纷接壤，灌溉细穿渠。  
坐待佳蔬长，应须恶草除。  
向来师老圃，此去遂间居。  
绕屋扶痚处，兼寻种树书。  

虞俦　官况  
流落经年别，平安只信通。  
宦情元自薄，春色为谁浓。  
抚字愁眉上，青红醉眼中。  
著诗无好语，还往负筠筒。  

虞俦　官况  
触手逢人怒，低头与俗同。  
一惭那可忍，百巧固应穷。  
酒有兼旬绿，花无百日红。  
悲欢真破甑，堕地并成空。  

虞俦　过登源英济庙祈雨  
古庙出灵响，吾侪非过求。  
山田虽欠雨，陂水尚通沟。  
出郭渐无日，祈年望有秋。  
豚蹄真狭甚，明信或堪羞。  

虞俦　过登源英济庙祈雨  
连年因旱祷丛祠，未免斯民有怨咨。  
拟学催科今晚矣，不能引去更何之。  
下田敢有百车望，好雨犹宽三日期。  
惭愧农家私水利，桔槔虽巧不容施。  

虞俦　过西山遇雨晚晴乘凉以归  
岩前垂溜忽涓涓，疑是池龙肯看鞭。  
千嶂黑云才过雨，一番白水又平田。  
润添秔稻翻凉叶，喜入樵苏爨晚烟。  
马上归来闻好语，荷锄相对说丰年。  

虞俦　寒食风雨呈林正甫  
不住风和雨，思归日似年。  
他乡寒食泪，深院落花天。  
午枕飞蝴蝶，春山叫杜鹃。  
有谁怜赵壹，肮脏倚门边。  

虞俦　韩知府挽诗二首  
宦路云霄近，乡评月旦贤。  
不惟同里巷，曾是接官联。  
西浙劳裨赞，东淮适后先。  
向来吹送意，岂料隔重泉。  

虞俦　韩知府挽诗二首  
方美朱轮贵，俄惊丹旐新。  
凤毛看二子，鹤发慰偏亲。  
甲第归无日，名园迹已陈。  
风流山下路，楚挽倍伤神。  

虞俦　韩知合挽诗  
一品真王裔，先朝长主孙。  
华途声烈在，上合典刑存。  
闾里群知敬，朝廷愈觉尊。  
天胡啬之寿，莫返九原魂。  

虞俦　韩知合挽诗  
容色虽严重，襟怀实坦夷。  
功名期自奋，趋向肯随进。  
翻念悬车乐，俄成易箦悲。  
扁舟苕霅上，此意几人知。  

虞俦　汉老弟寄示雪诗倡和已成轴矣因次韵  
腊尽冰花堕渺茫，诗来爽气想清扬。  
润添陇麦知年熟，影浸溪梅见月将。  
闭户谁能呼白堕，回风却笑舞红妆。  
小桥梦入南城路，并辔骑驴赋短章。  

虞俦　汉老弟寄示雪诗倡和已成轴矣因次韵  
衡门虽设昼常关，人在琼楼玉宇间。  
一笑眼青馀老桧，相看头白只高山。  
携壶索共梅花醉，著屐扶行竹杖斑。  
此兴此时吾不忘，倦飞深羡鸟知还。  

虞俦　汉老弟寄示雪诗倡和已成轴矣因次韵  
飞洒羞明不肯朝，徘徊待伴未全消。  
将花著袂元无迹，认柳吹绵别有条。  
璧月半规开水面，玉龙千丈转山腰。  
玄冥已自呈三白，青帝何须又一飘。  

虞俦　汉老弟近书云欲看文字无暇作记者证财用韵  
脱粟羹藜未厌餐，何必华屋荐金盘。  
风前觅句巾常岸，月下挥觞影亦单。  
懒拙不堪当世用，行藏留与后人看。  
也知妍丑初无定，马面相怜亦突栾。  

虞俦　汉老弟去秋留别有明年桃李月春入马蹄轻之句今茯时也因次韵招之  
晤言堪慰意，别语最关情。  
老我春还暮，思君月共明。  
丁宁期后会，容易即前程。  
命驾何妨再，闻知四體轻。  

虞俦　汉老弟生朝  
风流曼倩碧云仙，惯见儿嬉寿母前。  
莫讶科名后馀子，要教富贵出长年。  
鹅黄新酿香浮畒，雁翅横秋影接天。  
端的姮娥消息近，南坡丹桂已开先。  

虞俦　和安抚王诚之给事重九日登高诗韵  
登临兴引越山高，醉眼何曾识二豪。  
戏马向来夸胜饯，卧龙此去记吾曹。  
风前短发还羞杜，笔底新诗欲和陶。  
赖有蛤蜊风味在，固应居士笑卢遨。  

虞俦　和安抚王诚之给事重九日登高诗韵  
秋雁初飞几点高，卧龙送目十分豪。  
且容司马吹纱帽，莫向参军问骑曹。  
饮吸百川从酩酊，诗驱万象入甄陶。  
菊花开日重阳是，有暇何妨更一遨。  

虞俦　和安抚王诚之给事重九日登高诗韵  
眼横秦望接云高，不独诗豪酒亦豪。  
岂是过呼韩吏部，未应轻比汉功曹。  
尊空北海怀文举，菊绕东篱念老陶。  
只恐诏归天尺五，直须秉烛与公遨。  

虞俦　和鲍倅暴雨大水之作  
坳堂方笑芥为舟，骤雨俄惊汇众流。  
天漏不知何处补，地卑转觉此生浮。  
会须击水扶摇上，政想乘风汗漫游。  
宦海陆沉聊尔耳，诗人休咏白蘯洲。  

虞俦　和鲍倅首夏闻莺  
芳草池塘晚，垂杨院宇清。  
梦回初恨蝶，春去懒闻莺。  
翠幄何须恋，金丸恐见惊。  
一枝栖更稳，好去凤凰城。  

虞俦　和鲍倅同汤欧二倅春日郊行  
别驾联镳喜在坰，不妨修禊继兰亭。  
雅知社结池莲白，况复诗成水荇青。  
问讯梅花才半树，渐看柳絮又浮萍。  
风光流转须时赏，烂醉从今莫放醒。  

虞俦　和陈倅留题奉圣  
飞鸿渺天末，目送类中散。  
谪仙负诗狂，直欲摘星汉。  
白云千丈峰，金碧美且焕。  
忘言老瞿昙，只作空花观。  
轩冕傥来耳，世事亦其漫。  
鸾凤在赤霄，宁有就绁伴。  
惟馀忧国心，抚事辄悲怨。  
饥馑有流离，十室九不爨。  
上动黄屋念，每日不遑旰。  
公岂爱登览，微意寓篇翰。  
山僧遽传似，字字如珠贯。  
劝分岂无术，未必愧鞭算。  
升斗倘均惠，沟壑庶少逭。  
福星公恐是，畴复虞岁旱。  
王事敢告劳，行役春过半。  
鬓丝禅榻畔，纶巾时一岸。  
溪山得胜赏，歌舞废屡按。  
请颂海沂康，民谣兹可耫。  

虞俦　和陈倅游石门吊瞿硎先生  
我坐南坡上，高鸿忽飞去。  
指点夕阳外，文脊盖其处。  
下有奇洞府，有道乃宜据。  
鹿裘坐石室，先生岂真踞。  
傥是我辈人，傲视非所虑。  
桓漫汝何为，乃欲效三顾。  
奸心妄窥鼎，未见神合沮。  
猿鹤亦汝羞，未易饮食举。  
伏滔不自重，且为温所遇。  
赞词纵云美，所耻百所慕。  
迩来贤别驾，物外欲轩翥。  
功名恐未免，溪山亦已饫。  
五字识岩石，千载想风驭。  
神交付冥漠，心契自平素。  
苍苔留履迹，飞花约归路。  
先生还一笑，晴云为披絮。  

虞俦　和陈德章春日送客  
年华看鬓上，春事转头中。  
羯鼓催花雨，虹桥送客风。  
未须愁酒债，政复坐诗穷。  
谁识挥弦意，寥寥寄远鸿。  

虞俦　和陈德章春日送客  
花柳无多事，阴晴不必天。  
急舂村外雨，并舍晚来烟。  
白堕先春手，红妆最妙年。  
庞翁虽不出，门巷得相连。  

虞俦　和陈德章春日送客  
胜事壶觞里，韶华杖履中。  
歌情千里月，花信几番风。  
取友须三益，论文笑五穷。  
含含歌麦秀，庑下老梁鸿。  

虞俦　和陈德章春日送客  
岁月斜川路，风流杜曲天。  
过墙红杏雨，低户绿杨烟。  
鸿秸今千里，莺花又一年。  
阳春惭属和，五字得珠连。  

虞俦　和巩使君释奠韵  
畴昔东家一亩宫，推尊昭代比天崇。  
弦歌未辍文斯在，俎豆亲陪献有终。  
采藻载歌思泮水，浴沂行咏舞雩风。  
自惭谬玷诗书走，未羡诸儒舍盖公。  

虞俦　和广德宋宰喜雨  
一雨丰年兆可探，全胜雪瑞白成三。  
偏怜令尹关心切，喜对农夫洗汗渐。  
秔稻秀畦欣绿润，芙蓉依水媚红酣。  
词源顿遣如泉涌，酒量悬知似海涵。  

虞俦　和汉老弟久雨  
檐声点滴送愁频，梦雨连江遽一旬。  
杜老多情还动本义，坡公何事却伤神。  
渭城官柳难留客，巫峡行去不见人。  
可是蓱号工洒道，东郊淮备要迎春。  

虞俦　和汉老弟立春  
吹葭六管候频频，眉寿先储酒十旬。  
鞭到土牛休袖手，斗回天驷已驰神。  
花梢彩胜翻新样，镜里朱颜只故人。  
生菜玉纤能细缕，大家醉赏满盘春。  

虞俦　和汉老弟牛尾貍韵  
堂馈流涎玉面貍，也知臭腐出神奇。  
分无竹叶浮酥面，尚想梅花映雪肌。  
渠幸腊前能漏网，人言春后亦非时。  
吾侪口腹真馀事，莫倚雄豪浪赋诗。  

虞俦　和汉老弟喜雪  
为瑞虽多却不宜，谁怜孤坐拨灰时。  
兴添竹叶蛆浮畒，瘦损梅花雀抱枝。  
闭户从教行迹断，裹裘犹怯暮寒欺。  
天工似欲还三白，冷淡家风合有诗。  

虞俦　和汉老弟雪诗  
大皞行春未有闻，六花连夜舞缤纷。  
落梅未晓惊三弄，宿麦先秋定十分。  
飞上彩幡怜我老，映来书幌慰儿勤。  
四时代谢从来事，造物何心更策勋。  

虞俦　和汉老弟雪下不聚  
剪水飞花散又收，天人袖手翠云裘。  
待滋宿麦须连陇，政虑流民醉覆舟。  
村店浪夸沽酒旆，寒窗谁上钓诗钩。  
玄冥岂是痴儿子，且与天工了事休。  

虞俦　和汉老弟迎春  
青旂小队唤渠频，新历先看早二旬。  
羯鼓催花夸敏捷，舞腰回雪斗精神。  
燕飞欲傍钗头月，雁过才归陌上人。  
谁道土牛鞭不动，也能脚底散阳春。  

虞俦　和姜总管归途  
城郭迎车骑，溪山展画图。  
归鸦翻落叶，宿雁集寒芜。  
酒里倾肝胆，吟边识步趋。  
佳人来底暮，心傒碧云苏。  

虞俦　和姜总管送别  
富贵如浮云，于我初何有。  
转徙浙东西，仅足糊其口。  
去年在吴兴，民物犹未阜。  
赈荒事方殷，奚暇诗与酒。  
今年到东阳，政成不待久。  
邂逅遇诗仙，襟抱得细剖。  
切磋愧子贡，起予幸鲁叟。  
琮琤苍玉佩，关键黄金钮。  
拟学西子颦，益愧邻女丑。  
赓酬强追逐，要是非敌手。  
目短曹刘墙，气轹鲍谢囿。  
我如武成策，第可二三取。  
山泽多蛇龙，松柏无培塿。  
缅怀南涧老，斯人骨已朽。  
人事真好乖，又假苏台守。  
遽辞山水邦，暂缺云龙耦。  
酒罢雨沾裾，船开山入牖。  
似鹤出樊笼，如鱼脱窠臼。  
分袂却关情，鼓棹犹回首。  
长篇肯赠我，字字炳星斗。  
愿保岁寒心，莫愧金石友。  

虞俦　和姜总管喜民间种麦  
腰镰刈晚禾，荷锄种新麦。  
田家竞作苦，羔豚劳岁夕。  
翠浪惬初怀，黄云期后穫。  
晴暖得天时，肥瘠随地力。  
賸欲观风谣，未暇履阡陌。  
宁唯饼饵耳，庶免鞭笞责。  
拟踏青州麴，酿酒邀佳客。  
〖体裁〗：七言律诗  
〖来源〗：四库全书  
〖注解〗：该作品已收入二四六三  

虞俦　和郡人汤倅中秋月  
怪底今宵眼界宽，银潢不动蘸金盘。  
未应天上追时好，无奈人间别样看。  
酒盏飘零惊鹤唳，笛声哀怨起龙蟠。  
经年不复南楼梦，且作三人取次欢。  

虞俦　和林卿盘隐诗  
溪山千里胜，花木四时春。  
家酿新来熟，园收旧不贫。  
上都无阙事，空谷有佳人。  
天下滔滔者，谁能此问津。  
般礴五千卷，辛勤四十春。  
向来忧国意，肯顾在家贫。  
丘壑宁违性，功名恐悮人。  
似闻归赋后，喜气日津津。  

虞俦　和林卿盘隐诗  
倘佯三径里，陶冶一家春。  
笔下文为富，胸中道不贫。  
穷通知有命，行止信非人。  
第恐归田计，翻成要路津。  

虞俦　和林子长分赠丹桂韵  
月桂天应惜，溪堂人与清。  
五枝蒙折赠，双目喜增明。  
红药羞丹禁，彤霞避赤城。  
剩闻烧烛赏，有底置公荣。  

虞俦　和木犀  
岩桂无人也自芳，月宫仙子道家妆。  
露溥仙掌三秋色，风动枝头十里香。  
先世栽培虽地僻，近年卜筑发天藏。  
后堂元有文犀贵，可但腰金照地光。  

虞俦　和木犀再开  
东堂留得最高枝，向道重开果有时。  
仙掌露溥秋气重，山头月照晚妆宜。  
层层黄色眉间见，拂拂清香鼻观知。  
更约菊花为老伴，四难并处可无诗。  

虞俦　和宁国守沈察院九月严霜十五韵  
九月十月交，卦应西北乾。  
少昊犹执矩，玄冥遽行权。  
庆元敦牂岁，夏无雨暘愆。  
早禾既有秋，人斯望有年。  
晚稻亦怀新，颖实相接连。  
不间东南亩，宁分左右肩。  
严霜忽早降，节候无馀暄。  
黄熟乃无日，青乾空在田。  
殆不如稊稗，那敢咏好坚。  
造物岂弃遗，繄时失后先。  
逐夫亟欲诉，有司不谓然。  
课无责之有，何异扼其咽。  
使君恻兴念，官租为渠蠲。  
作诗宽彼忧，至哉仁人言。  
幸甚宣城民，信乎有二天。  

虞俦　和潘簿旅怀  
朔风动关塞，羁人先自知。  
忘情须我辈，了事岂儿痴。  
雁信凭谁寄，蛩吟暗自悲。  
遣排消底物，不饮复何为。  

虞俦　和潘接伴韵  
久矣闻名忻识面，哦诗一字果何难。  
笔端风月窥天巧，句里冰霜饱岁寒。  
自昔登坛须老将，只今握节愧粗官。  
相逢忽有新篇赠，病眼摩挲得细看。  

虞俦　和七月初五日夜得雨  
一尊情话向南荣，好雨知时盆样倾。  
且喜黍苗饶岁事，莫愁梧竹作秋声。  
檐花夜永灯前落，池草诗成梦里惊。  
端的对床寻旧约，韦郎曾赋五言城。  

虞俦　和劝农诗  
世故偶夷险，吾行无介通。  
谁为青眼旧，人想翠眉浓。  
风雨花时过，溪山酒圣中。  
何时莲荡里，共把碧弯筒。  

虞俦　和劝农诗  
节物常流转，人情作异同。  
颇期千载后，宁忍一朝穷。  
隔叶饶晴唘，游丝羒堕红。  
老春何足恨，结习本来空。  

虞俦　和人木犀  
月娥一笑抵千金，玉粟枝头点缀深。  
莫怪谪仙犹未赏，却因犬子喜相寻。  
溥溥白露新秋色，楚楚黄裳翠雨襟。  
高兴已辜红袖饮，何心相伴白头吟。  

虞俦　和绍兴钱参政贡院落成  
能为君王猎隽英，区区循吏笑西京。  
忽看广厦千间辟，蚤觉先春万木荣。  
有客囊中来露颖，何人垄上去傭耕。  
知公造化无遗物，咫尺龙门雷电生。  

虞俦　和沈祭酒韵  
诗思花前发，春光眼底来。  
一区聊自适，三径为谁开。  
圣主方求旧，清时况急才。  
凤池波自暖，鸥鹭勿多猜。  

虞俦　和使君巩大监秋阅  
金钲鼙鼓肃秋声，画戟油幢照座明。  
千骑夹营横槊气，六花簇队焕新晴。  
雍容坛上看儒将，潦倒尊前愧老兵。  
横槊赋诗豪杰事，澄江休数谢宣城。  

虞俦　和宋宰立春雨  
怪生淑气静氛埃，知是东君一笑开。  
膏雨任能滋宿麦，香风先已上寒梅。  
交情太薄莺犹懒，远信难凭雁却回。  
闻道君家春最胜，十分眉妩画章台。  

虞俦　和宋宰立春雨  
镜里朱颜一寸埃，感时怀抱向谁开。  
典衣饾饤盘心菜，贳酒留连眼底梅。  
三　　莺花劳问讯，几家幡胜带能回。  
新来不作温柔梦，有底诗情似玉台。  

虞俦　和孙尉登空翠堂鼓琴酌茗有怀怜令二首  
楼畔晴岚翠拂空，天教我辈一尊同。  
只愁杨柳归来绿，却叹桃花去后红。  
春事又还觞咏里，人生正堕别离中。  
不堪搔首东南望，独立惊风叹断鸿。  

虞俦　和孙尉登空翠堂鼓琴酌茗有怀怜令二首  
花满芳洲月湀　楼，留连从事到青州。  
巧分茗碗消磨睡，静拂琴徽断送愁。  
寒食烟花知有几，上元灯火恰才收。  
冷官已办江头费，烂醉春风典破裘。  

虞俦　和太守  
岂弟循良守，功成意益谦。  
寻求七字律，想见一生廉。  
活火烹茶蕊，消愁媚酒帘。  
南楼月华好，吹笛指须纤。  

虞俦　和探菊南坡  
春来自分菊成坡，秋晚何妨日一过。  
喜色忽看眉上见，霜华应向掌中多。  
一枝须索蚁浮畒，三径从教雀可罗。  
坡下有泉唯可饮，西风吹鬓未应皤。  

虞俦　和汤倅春雪  
雪瑞元来竟不空，丰年消息喜潜通。  
故怜梅老扶衰白，未放桃夭嫁小红。  
夜动檐花犹带雨，晴看陇麦待摇风。  
强颜追逐新年事，倍费天人剪水工。  

虞俦　和汤倅留别  
官冷门前可设罗，高轩多谢肯相过。  
别离渐近那堪说，觞咏从今莫厌多。  
风月平分聊尔耳，云霄咫尺奈君何。  
汉庭行且迎枚乘，南浦从教恨绿波。  

虞俦　和汤倅梅花韵  
玉奴端不负花期，乞得东皇一笑归。  
淡扫娥眉怜虢国，半匀妆面妒徐妃。  
有情立马留新恨，无赖啼禽送落晖。  
金铉政须和鼎实，莫嫌笛里浪惊飞。  

虞俦　和汤倅七夕  
目断银河婉娈期，彩云香雾转駃駃。  
天孙无赖能专巧，世俗由来亦妄祈。  
穉子唤人占蟢网，老妻怜我泣牛衣。  
客星若就群肛平卜，更问金穰与木饥。  

虞俦　和陶学长雪诗  
寒侵病骨笑支离，炉拨通红小放围。  
风运六花侵几席，云移万杵碎琼玑。  
从渠穷巷回车辙，休羡朱门点舞衣。  
造物想怜为学苦，分光先许到书帷。  

虞俦　和万舍人折赠蜡梅韵  
问讯江梅意未回，少林横出不知裁。  
争先赖有园夫报，折赠空惊驿使来。  
痚影暗香宁是伴，蜡言栀貌未须媒。  
主人闻说归朝近，且趁眉间喜色开。  

虞俦　和万舍人折赠蜡梅韵  
蜡缀枝头春来回，缃罗休用剪刀裁。  
直须浮蚁相携去，应有游蜂错认来。  
晕紫檀心真似假，娇黄妆额自能媒。  
年来世味浑如此，嚼蕊吹香一笑开。  

虞俦　和万舍人折赠蜡梅韵  
步绕名园日几回，司花着意巧能裁。  
影痚雅称灯笼映，香细疑从酒面来。  
破白江梅羞月妒，黏红仙杏待春媒。  
何如新样龙山种，却在京都占早开。  

虞俦　和万元亨舍人送芡实  
吴兴鱼稻乡，来视刺史印。  
适丁饥馑后，仓廪无馀蕴。  
当馈下不嚥，宁望馔中雋。  
年来稻如云，便觉摇其吻。  
丰年百物熟，天意毋宁靳。  
郡候有佳惠，芡实粲光润。  
东山愿不违，南荡居其近。  
此物旧知名，采撷手自引。  
剖蚌讶珠还，泣蛟疑泪迸。  
软温新剥肉，饤饾初尝醖。  
遗我水之滨，此意君其问。  

虞俦　和汪倅  
城头杖屦恣延缘，终日看山也自贤。  
浮蚁酿来堪把盏，飞鸿送尽且挥弦。  
卷残帘幕千家雨，倚遍阑干四角天。  
渭北江东何处是，谪仙诗兴政飘然。  

虞俦　和王诚之群圃胜集  
何人浪说四难并，此地追随眼更清。  
飞盖数移红步幛，肩舆稳度翠围屏。  
春回觞咏频频举，风度笙歌处处听。  
昼短夜长公莫恨，当家故事有兰亭。  

虞俦　和王天任喜雪  
姑射之山果何如，往者吾言闻接舆。  
肌肤冰雪能绰约，是中知有神人居。  
神凝自使年穣熟，况有疵疠烦驱除。  
乘云四海聊戏剧，磅礴万物同惨舒。  
至哉河汉已无极，俗士区区穷尾闾。  

虞俦　和王天任喜雪  
我家四壁真相如，晨兴欲出无车舆。  
独骑瘦马南坡下，阆风十二仙人居。  
书生一朝忽富贵，瑶林琼树环玉除。  
梅花失喜为三白，一枝放我眉冰舒。  
春风醉眼红绿乱，尔时独醒如三闾。  

虞俦　和闻杜鹃  
万里归飞怪底迟，岂缘鸟道险而奇。  
尚怀旧国初来日，偏恨群芳欲尽时。  
回首暮山宁久住，论心残月漫相知。  
何人远道长为客，为尔声声劳梦思。  

虞俦　和闻莺  
度柳穿花故故迟，黄金新刷羽毛奇。  
惊回午梦花梢日，啼破春愁柳絮时。  
老去上林空好语，向来幽谷有谁知。  
纷纷云雨成翻覆，求友唯君慰我思。  

虞俦　和吴守赋秋阅之什  
秋郊小队暂徘徊，谁信儒门出将才。  
千骑控弦吴月满，一声鸣角楚天开。  
赋诗已是夸横槊，看剑何妨更引杯。  
收取中原报明主，凌烟事业正相催。  

虞俦　和吴守韵送木犀  
珍重黄堂遗送来，淮南未数小山才。  
分从月里双株在，趁得风前一笑开。  
秋著屏帏蟾弄影，春生酒面蚁浮杯。  
姮娥自与花为约，不爱人间羯鼓催。  

虞俦　和杨仲才归途秋郊即事  
马上西风着面凉，翩翩乌帽更低昂。  
晚晴是处鸦声喜，秋熟连阡禾穗香。  
穉子候门应自语，征夫指路未渠忙。  
歇鞍野店谁为伴，自买村醪一举觞。  

虞俦　和俞孚仲游南坡  
列岫峥嵘栋宇连，平栏曲砌俯氓廛。  
坐谈风月三千里，直傍云烟咫尺天。  
栗里尚怀陶靖节，竹林还想杜樊川。  
冷官幸有田园乐，笑谢苏公乞酒钱。  

虞俦　和俞孚仲游南坡  
平昔相期汗漫游，杖藜还肯访林丘。  
君来便觉客不恶，我醉无言山自幽。  
柏子乍燃香拂袖，酷奴初试雪浮瓯。  
慈亲眉寿间居好，谁道周南叹滞留。  

虞俦　和郁簿  
先生雅意在垂虹，底事鸾栖枳棘中。  
几欲上书排北阙，却应举扇障西风。  
官清高枕梦魂好，兴动长吟诗句工。  
琐琐升沉何足道，只凭心地与天通。  

虞俦　和郁簿述怀古风  
莫笑当年韩与侯，钓鱼温水垂纤钩。  
鸢肩自是腾上速，安用常何荐马周。  
先生直气摩星斗，肯来州县某低头。  
莅官姑欲行所学，一猿未足胜众猴。  
平生一介重取与，邈祝不义如云浮。  
同舍傥金初何有，从者窃屦还言否。  
古井新来亦波浪，夷途强指如山丘。  
毁言中人以疑似，心苟无瑕何足尤。  
虽然铄金忌家口，此语不妄闻诸邹。  
谁知三月未得禄，长饥日典鹔鹴裘。  
不和颜公乞米帖，吟诗肝肾愁镌锼。  
诗成险语破鬼胆，我惭属和真蛮讴。  
愿须暇日荐所有，君方有行宁少留。  
何妨暂驾扬州鹤，犹胜他人万斛舟。  

虞俦　和耘老弟得铜龟韵  
神龟又复化顽铜，块处潭心智莫穷。  
岂悔刳肠游梦里，还羞曳尾向涂中。  
波摇金色连山亦，星动瑶光彻夜红。  
网送吾家占瑞应，向来左顾与今同。  

虞俦　和耘老弟冬夜闻雨有怀  
蒲团睡思欲蒙蒙，珍重贤人酒一中。  
夜静喜听悬靋雨，寒多更怯战窗风。  
檐花细落浑疑梦，诗句频催政未工。  
雪拥红炉愁不寐，此时怀抱想君同。  

虞俦　和耘老弟木犀诗韵且督汉老弟同赋  
团饼秋光入好枝，一天风露最清时。  
管窥豹雾岩前隐，杯泛鹅黄月下宜。  
子落谁赓沧海咏，丛生应有小山知。  
惠连更喜姮娥近，底事观书却废诗。  

虞俦　和耘老弟南坡芙蓉  
簇簇坡头锦绣丛，几番消息问来鸿。  
素商未遣先惊绿，青女何妨更染红。  
向日壅培曾覆篑，有时灌溉亦连筒。  
年来羁宦成离索，却欠看花一醉同。  

虞俦　和耘老弟庆太安人恩封  
天上恩荣逮我亲，日边消息趁蕤宾。  
光生花诰宜多寿，喜动莱衣别有春。  
须信庆源能衮衮，故教乐事愈频频。  
明年不但郊封止，八秩重看宠渥新。  

虞俦　和耘老弟喜雪  
天怜好景付君收，一笑春生紫绮裘。  
赋就兔园争授简，酒酣鲸海快吞舟。  
怪来柳絮穿帘额，舞上花裵衬袜钩。  
画饼丰年赊一醉，腊前三白讵应休。  

虞俦　和张伯子韵  
士流竞弹冠，州牧纷劝驾。  
器识在所先，文艺乃其亚。  
朼来同抱关，因得奉馀暇。  
软语杂嘲谑，小酌见蕴藉。  
官禁不通风，门键那容罅。  
豹斑纵未窥，鲸背几思跨。  
君来怪已三，我到嗟方乍。  
前头万木春，当户三星夜。  
弃甲勿复来，背城宁一借。  
新诗抵骊珠，归橐何妨诧。  

虞俦　和张簿南坡  
春风吹水生碧鳞，南坡花事日日新。  
水流花出人间去，应有桃源迷路人。  
四围山绝染黛绿，夹道柳丝摇麴尘。  
碧桃和露真含笑，海棠过雨犹横陈。  
蜜脾未满蜂子闹，麦穗欲齐媒雉驯。  
满堂金玉空为尔，不博班衣膝下春。  
我今家居奉慈母，长年直欲齐大椿。  
每当淑景恣游览，白藤肩舆敷锦茵。  
华发映花更萧爽，朱颜得酒能精神。  
授柑政类潘骑省，举觞敢望周伯仁。  
仙家日月虽不老，人生行乐须及辰。  
张侯故是名家子，万里碧云看致身。  
朼来吾县鸾栖棘，少年得禄说及亲。  
洛滨侍从追前躅，喜君有此与我均。  
花间不用锦步障，莺蝶近前郡勿嗔。  
双瓶姑饷千日寿，待戒园夫休厌频。  

虞俦　和张文潜有所叹韵  
老骥困盐车，四足若有绊。  
莺鸠抢榆枋，控地不能远。  
我本田家子，释耒事游宦。  
少壮耻干请，老大谁推挽。  
抚字亦徒劳，催科宁趣办。  
於心傥无愧，此首何妨挽。  
财由政事足，轲也岂好辩。  
苟得而富贵，孰若甘贫贱。  

虞俦　和中本留题照石诗  
故人别来知几年，怪我相逢须鬓白。  
看镜功名不用频，苍苔遍教留行迹。  
蚤知宇定发天光，未闻终日介如石。  
此理昭然何足疑，来诗并遣镌崖壁。  

虞俦　和主簿喜雨二首  
龙眠熟处雷呼醒，蚁战酣时雨趁来。  
凉入稻云青漠漠，润添田水白皑皑。  
但期家给皆红腐，莫管庭空长绿苔。  
老令催科知自拙，推挤不法谓何哉。  

虞俦　和主簿喜雨二首  
年来事事与心违，墨绶尘劳莫我知，  
慷慨归田虽有赋，殷勤喜雨漫赓诗。  
谁怜饭颗山头瘦，却想松江水面肥。  
一笑桑榆收已暮，向来膏润太逾时。  

虞俦　和主簿主伯伦喜雨  
电帜摇摇眩目光，雷车殷殷讶空肠。  
咄嗟有底和峰雨，珍重无多一瓣香。  
秔稻气苏南亩喜，芭蕉声到北窗凉。  
恭惟英济纲维是，并遣炎官理去艎。  

虞俦　和子长县尉林同年立春后十日风雪大作访客不值  
一束乌薪抵百金，外间风雪政愁阴。  
履穿东郭先生病，梅老西湖处士吟。  
青帝未教春满目，玄冥还有岁寒心。  
蹇驴不踏长安道，恐落泥涂迹愈深。  

虞俦　和总管姜知阁  
五笔梅山漫不休，诗筒倏寄置书邮。  
分符我亦惭铜虎，问俗人谁忍佩牛。  
已洗圜扉亡久系，更教彩棒息群偷。  
年来况是催科拙，聚敛平生笑冉求。  

虞俦　虎丘劝农  
春事三分破二分，山郊劝相岂虚文。  
通宵已过台前雨，破晓谁耕陇上云。  
士女携壶方杂还，老癃扶杖亦欢欣。  
迂痚为郡浑无补，只把丰年答圣君。  

虞俦　虎丘劝农  
风月联翩别驾分，双凫飞舄总能文。  
苔痕点绿山头石，花影浮红水面云。  
一舸鸱夷聊尔尔，千岩啼鸟自欣欣。  
徘徊斗粟归田缓，堪笑痴顽老使君。  

虞俦　护客高邮道中舟中读简斋十月诗因和其韵  
莫莫休休兴已阑，满头尘土更弹冠。  
雁从北到传书易，淮界中流遣恨难。  
蓬底吟哦诗有味，胸中磊磈酒无欢。  
故人莫枉绨袍意，范叔犹能忍一寒。  

虞俦　淮西赵漕子固挽诗  
疏搞廷臣右，经传弟子行。  
江淮归德政，蛮貊诵文章。  
世路风波恶，仙家日月长。  
西林曾有约，楚挽莫凄凉。  

虞俦　淮西赵漕子固挽诗  
西帅予曾忝，无何马首东。  
计台初不远，交篆竟成空。  
夜壑移舟半，淮山落木中。  
堂堂宁复见，丹旐猎霜风。  

虞俦　黄仲本自浙西漕幕得倅临安暂往寓居德清遽然话别诗以送之  
外台宾幕始知名，见说君王念老成。  
此去监州真有命，向来相国讵忘情。  
吾侪老矣难为别，世路悠然莫计程。  
强说从来还信否，一篙春水片帆轻。  

虞俦　徽州织溪县六月二十五日迎汪王於县厅祈雨未这应也七月三日率同官  
何须祷旱必桑林，试扣丛祠丐一临。  
再拜炉烟方裛裛，四周云气已髒髒。  
田龟向去亡凶兆，垤鹳新来有好音。  
多谢神灵怜老令，肯倾膏泽慰民心。  

虞俦　回程泗州道中  
淮北燕南昔混同，相望却恨马牛风。  
往来未省谁为伴，言语从来自不通。  
百岁遗民悉绪外，数声羌笛梦魂中。  
径须争渡长淮去，三月烟尘一洗空。  

虞俦　即事  
夺得饥民鬼手中，误恩增秩敢言功。  
颇闻有意徵黄霸，却坐无书遗子公。  
莫我愁眉劳抚字，从渠醉眼乱青红。  
床头况有韦编在，消长何妨以数穷。  

虞俦　即事  
天末孤鸿远，园荒一径深。  
畦蔬供小摘，家酿慰孤斟。  
斋日浑无事，春天故作阴。  
瀎池兼插柳，取次见吾心。  

虞俦　即事  
光阴老去漫匆匆，千骑南来岁又穷。  
竹瘦固应留晚节，梅开宁亦待春风。  
青冥蹭蹬何关我，白发飘萧恐未翁。  
毕竟田园归去好，暮云回首自江东。  

虞俦　即事  
问讯莺犹懒，寻芳花较迟。  
忽惊雷送雨，渐喜水平池。  
窃禄惭无补，归耕未有期。  
春工谁道巧，不染鬓成丝。  

虞俦　即事  
已是春光晚，那堪雨气昏。  
数茎惊白发，万感集清樽。  
才力须时展，功名有命存。  
眼前何足校，一笑任乾坤。  

虞俦　即事  
归来世一任浮沉，车马萧条门巷深。  
一榻容身无妄想，两餐度日少关心。  
园收佳实随时荐，畒有新簄待月斟。  
老觉间居浑有味，不须荣宦说駸駸。  

虞俦　即事  
春工投老日駸駸，阅遍芳菲又绿阴。  
不复椅梧倾宿凤，几番淮海变鸣禽。  
太阿自抚为知己，焦尾谁弹莫赏音。  
高下风花何足问，向来出处固无心。  

虞俦　即事  
酷吏人同疾，流民天亦怜。  
麦登收两倍，蚕好得三眠。  
况是宽征赋，那忧有俗缘。  
眼前百事好，买酒答丰年。  

虞俦　寄同年林子长郎中  
功名虽结少年场，看镜空惊两鬓苍。  
我已青冥甘蹭蹬，君今列宿倍辉光。  
寸心只自怀三径，尺素何妨枉一行。  
多谢南宫故人报，日边消息想能详。  

虞俦　家书送白额因赋  
虎踞南山孰敢樵，盗渠名字却深逃。  
谁能雪里穷三窟，缚送尊前慰老饕。  
试唤玉纤揎碧袖，笑看霜片落金刀。  
族庖堪恨无风味，红晕蒸花更藉糟。  

虞俦　甲寅十一月朔旦冬至适值先妣太夫人服阕从吉感而赋诗二首  
黄鸡催晓破霜天，起整冠裳拜影前。  
又见刺文添一線，谁知泣血已三年。  
蟠桃海上今应熟，双橘怀中只自怜。  
未必儿童知此恨，彩衣依旧戏蹁跹。  

虞俦　甲寅十一月朔旦冬至适值先妣太夫人服阕从吉感而赋诗二首  
维摩应待散花天，无复称觞寿母前。  
从隔蓬壶三万里，尚期华表一千年。  
弟兄黄发三人在，故旧青云众目怜。  
自愧阿奴真碌碌，不妨鉴井又蹁跹。  

虞俦　驾御带欲载糯米入城先以诗叙情因次韵只此便当执状也  
种术诗人也未穷，百篇欲就醉颜红。  
却思白堕相逢晚，不分青铜一笑空。  
卧畒更须防吏部，抱琴应不问新丰。  
何当乞与青田核，圣处时时任一中。  

虞俦　监学同舍饯南康新使君黄雍文分韵  
人生五马古云乐，今君此行殊不恶。  
君才自是瑚琏器，十载声华满台阁。  
胡为忽厌东华尘，一麾要把江之滨。  
闻道丰登少公事，姑与匡庐作主人。  
到郡莫辞讥屡费，政恐朝来多爽气。  
山中向有读书人，为问归来头白未。  

虞俦　简萧东夫  
向来一瓣为南丰，纵使能诗也坐穷。  
千里望中同夜月，五言城里带春风。  
人言止酒今直止，君自中书岂不中。  
莫道天工全愦愦，满头白发亦何公。  

虞俦　简友人  
按剑何由骇夜光，险心真复易羊肠。  
未能种橘千奴足，且欲滋兰九畹香。  
人哦满前多汩没，玉人在侧独清凉。  
夜来忽有家出梦，便向清溪欲舣艎。  

虞俦　将至富阳  
宦路初无定，吾行有底忙。  
江清针不聚，天远雁南翔。  
整棹须平进，回澜亦太狂。  
平生湖海意，何梦到凝香。  

虞俦　将至天目登高岭  
天近初凝目，云横便蹑梯。  
前瞻千嶂列，回首一川低。  
雨过黄梅尽，风来翠剡齐。  
灵源穷不到，晴昼挂虹霓。  

虞俦　讲稿公妓饮问政堂有诮予不来者借韵呈司户同志  
广文官舍自萧然，好事何人与酒钱。  
惯伴诸生甘寂寞，倦从狷子醉妖妍。  
静挥绿绮心逾适，渴饮门冬手自煎。  
畴昔东山怀雅尚，未须轻鄙笑舑仙。  

虞俦　讲稿公妓饮问政堂有诮予不来者借韵呈司户同志  
生涯冷淡我胡然，客里空囊愧疚一钱。  
已负酒杯同笑语。强排诗句斗清妍。  
官间只起樊笼叹，内热真犹膏火煎。  
试问聚蚊成一饷，何如高枕梦游仙。  

虞俦　讲稿公妓饮问政堂有诮予不来者借韵呈司户同志  
几日斋厨愧索然，信君高会拚金钱。  
迩来此乐城中少，况有今宵座上妍。  
连放酒杯浮潋滟，须防更漏解催煎。  
闭门独坐何由羡，漫搅枯肠赋八仙。  

虞俦　讲稿公妓饮问政堂有诮予不来者借韵呈司户同志  
孤游冷宦叹徒然，安得通神十万钱。  
南北阮家何似富，东西施子廻争妍。  
歌筵怜我应无分，诗债忧君苦太煎。  
却忆金明年少事，春风得意醉群仙。  

虞俦　讲稿公妓饮问政堂有诮予不来者借韵呈司户同志  
东家谁念我累然，惭愧何曾十万钱。  
病骨那禁三伏热，长眉空负十分妍。  
睡凉喜有青奴伴，药瞑频呼赤脚煎。  
阁束箪瓢缘少味，非关辟穣要求仙。  

虞俦　交韵汉老弟假山  
庭空吏散无公事，一枕清风供午睡。  
列仙之陬渺何许，化蝶翩翩可坐致。  
梦中意行不识路，神前那有车乘坠。  
立壁延缘萝蔓绿，滑径行视莓苔翠。  
南游忽到九疑峰，竹痕班班湘娥泪。  
箫韶声断苍梧云，石上虚馀千古意。  
回镳斜经少昊墟，阆风县圃穷幽邃。  
昆仑铜柱高隐天，河流九曲东南被。  
高掌远蹠得我惊，二华巨灵留趂屭。  
三拓却转问勾芒，首冠连鳌谁所置。  
蓬莱浪自弱水隔，挽仰之间兴已寄。  
传闻有枣大如瓜，一笑安期方指示。  
恶风骤起吹船回，未悟此身在平地。  
咚咚衙鼓忽惊觉，起业恰见群儿戏。  
叠石亭前作假山，列嶂层峰生诡异。  
有如中怒互拏攫，或似画眉相妩媚。  
神獒狮子岂其朋，伏虎卧驼非若类。  
珠屏九折地不惜，西柱一峰天所弃。  
眼中乍见已堪赏，梦里曾游俱可志。  
连筒灌水瀑泉飞，薄岸临坻盘石岿。  
瓦盘拳石养菖蒲，小有仇池今见二。  
乃知仙境只人间，跬步不移千里至。  
向来封国在槐枝，我今此梦真相似。  
要知万事孰非梦，何物世间能久嗜。  
有人夜半欲移舟，读我此诗宁不愧。  

虞俦　脚婆子  
此姥原无姑与嗔，平生气类竹夫人。  
蛾眉渐遣温柔梦，鸱腹犹疑见在身。  
包裹形模才一衲，薰蒸汤沸稳相亲。  
承恩脚底非由貌，启沃怜侬夜夜新。  

虞俦　脚婆子  
百沸催汤沃，孤灯迫睡昏。  
复皤馀家涨，足蹜但鸱蹲。  
一衲包缠密，重衾底里温。  
穷冬为老伴，永夜得深论。  

虞俦　脚婆子  
着瓦霜威重，侵窗月色昏。  
相依纸帐梦，犹胜火炉蹲。  
伸脚三更稳，回头一笑温。  
温柔非老事，付与少年论。  

虞俦　九日南坡兄弟同集  
曳杖携壶意颇长，了无风雨破重阳。  
团栾饤座橙方绿，蓓蕾扶篱菊未黄。  
醉里茱萸须遍插，尊前鸿雁政成行。  
持杯快嚼夸强健，只恨双螯未著霜。  

虞俦　九日雨  
满城风雨不禁秋，宁是先生懒出游。  
采菊未成三径约，看囊尚有一钱留。  
催租有底关诗思，落帽何妨付酒舟。  
今岁重阳还是客，湖山信美岂吾州。  

虞俦　九月八日游报本寺  
诗翁怀抱十分秋，探借重阳作胜游。  
莲社政须陶靖节，竹林未羡阮陈留。  
逢僧应说无生话，顾我何如不击舟。  
明日黄花须斗酒，莫将容易换凉州。  

虞俦　久不得广文俞同年书颇闻病瘧小诗往问讯  
问讯俞夫子，兼旬不寄书。  
官居还独冷，體力复何如。  
药石宁须尔，炎凉一任渠。  
诗能驱瘧鬼，下笔莫踌蹰。  

虞俦　久雨  
秋到天公日日阴，林间厌听鹁鸠鸣。  
向来南亩频忧旱，此去西成只欠晴。  
檐有漏痕看菌出，径无行迹认苔生。  
夜窗细诵秋阳赋，才谢坡仙和不成。  

虞俦　拒霜  
纤枝绿叶竞成丛，谁障西来落木风。  
霞散缠头千丈绮，春回醉面一番红。  
伶俜欲嫁还羞晚，梳洗随宜不爱工。  
况是秋高花已少，对花莫放酒杯空。  

虞俦　剧暑出局径归打睡逾月不奉正甫谈绪且顿寒诗盟有诗见问辄次韵谢不  
早归伏日莫踌躇，昼寝众教笑宰予。  
奠枕清风招我老，揽衣阅月向人痚。  
宁无酒共公荣饮，亦有诗成阿买书。  
须待雨凉寻旧约，只今旱火况焚如。  

虞俦　据案偶得数语录呈簿尉  
昔年官冷欲无毡，制锦如今又不然。  
老去几遭官长骂，书来却有故人怜。  
敢期翠羽还池上，渐喜黄衣减目前。  
欲学催科无奈拙，直须天假一农年。  

虞俦　绝市无糯旋挼青穗日熬以酿戏成  
种秫无多望岁穰，无功何日果还乡。  
尚无彭泽五十亩，安得谪仙三万场。  
挼穗昔闻今始见，拨醅未熟且先尝。  
今年太岁还非酉，惭愧邻家仅得浆。  

虞俦　苦雨  
经时梅熟雨翻盆，老我无聊正杜门。  
日焙衣巾留白醭，年侵腰脚倦黄昏。  
扫除云雾风无力，点滴轩楹漏有痕。  
入市乘船虽未验，溪流已涨几番浑。  

虞俦　蜡梅  
龙麝浓薰总不宜，幽香细细忽闻时。  
蜜脾悬磬无馀味，鹤膝横陈有老枝。  
玉蕊檀心还得似，蜡言栀貌有谁欺。  
却疑不是人间物，三嗅殷勤与赋诗。  

虞俦　蜡梅  
冰霜元不与花宜，颇怪梅花亦后时。  
庾岭别来无驿使，少林忽见有横枝。  
花工真幻知谁办，诗老题评岂我欺。  
世味饱谙浑似蜡，对花不饮漫赓诗。  

虞俦　离都下  
经年不踏软红尘，偶入修门中事新。  
本为湖山寻旧约，却愁风雨送行人。  
多情黄菊空搔首，无伴芳醪可入唇。  
今岁重阳殊草草，南陂归梦夜来频。  

虞俦　李参政挽诗  
望重三朝旧，年过八秩希。  
股肱康帝室，羽翼傅储闱。  
北阙恩虽厚，东山愿岂违。  
苍生犹有恨，不见衮衣归。  

虞俦　李参政挽诗  
廊庙推良弼，屏藩纪吏师。  
三孤崇恤典，公座有佳儿。  
风节萧长倩，诗篇杜拾遗。  
倏骑箕尾去，名共列星垂。  

虞俦　李参政挽诗  
末路怀前辈，分符记旧临。  
吴兴惭薤本，宝婺仰棠阴。  
骥子尝倾盖，龙门亦整襟。  
无繇陪执绋，楚挽寄哀音。  

虞俦　立春日雪  
古候农祥恰正晨，一天遽有散花人。  
飘扬柳絮犹疑早，点缀梅花欲乱真。  
但爱千峰如立鹄，谁怜百结有悬鹑。  
玄冥珍重丰年意，分付东皇作好春。  

虞俦　连日大雪独坐有感  
低唱谁家帐缕金，何如短棹泛山阴。  
天边雁断无留影，泓下龙寒亦懒吟。  
着柳便随风作态，欺梅除有月知心。  
晴光却喜前村动，春事从今日日深。  

虞俦　连日大雪独坐有感  
呼得苍头数橐金，旋沽村酒过墙阴。  
焦琴不鼓知音断，冻笔频呵作意吟。  
扰扰漫天空眩目，看看出日为寒心。  
凭君试向江边问，又涨晴波几尺深。  

虞俦　连日祷雨犹未应也数语漫述皇恐之意呈簿尉  
谁令旱魃逞神奸，怅望西畴一雨悭。  
日永六龙方缓辔，天高九虎政当关。  
不论赋入令难办，见说流移昔未还。  
地上小臣真虮蝨，祷祈无效只惭颜。  

虞俦　连日祷雨犹未应也数语漫述皇恐之意呈簿尉  
小儿曼倩儘狂奸，试掉雷车与破悭。  
慰我农民须早计，怜渠岁事颇相关。  
斋盂并日浑忘味，诗债如山只欠还。  
谢令冥顽推不去世，毫丝无补亦胡颜。  

虞俦　两日绝市无肉举家不免蔬食因书数语  
市无晨饮助加餐，空愧先生芷蓿盘。  
尚有园人供菜把，漫劳穉子写牌单。  
俸钱先自无多了，宾客从来不惯看。  
已誓长斋依绣佛，妻孥休怪瘦栾栾。  

虞俦　两日绝市无肉举家不免蔬食因书数语  
山园秀色故堪餐，明月批来白玉盘。  
小县经年常乏俸，颓墙过午尚悬单。  
妇兴举案齐眉叹，婢媿添薪墨腕看。  
无肉纵令人解瘦，却宜相对碧檀栾。  

虞俦　两日绝市无肉举家不免蔬食因书数语  
怪生食指动晨餐，拗项蒸毛忽满盘。  
总为饥驱嗟我老，未能饱死笑人单。  
不除豪气杯中兴，空有功名镜里看。  
菽水虽贫归去好，白头慈母要团栾。  

虞俦　林正甫察院出示送刘德修都运殿院诗并德修和章人事好乖置之勿复道  
吾道艰难孰使然，忧来真欲问诸天。  
方看骢马避桓典，遽为虾蟆赋玉川。  
去国身轻宁絜絜，爱君意在故卷卷。  
瞿塘滟滪风波恶，百丈孤骞上濑船。  

虞俦　林正甫察院出示送刘德修都运殿院诗并德修和章人事好乖置之勿复道  
弹劾生风笔有神，天教末路得相亲。  
从来名下无虚士，今见朝端第一人。  
销印不知谁发难，投珠那得谓无因。  
何妨弭节潼江上，我亦归欤伴隐沦。  

虞俦　林正甫举似所和双丫岩诗且索同赋  
君不见罗敷采桑城南路，不肯轻为使君妇。  
又不见银钗垂颈负薪归，四十未嫁夔州女。  
双丫何自老山中，当年岂羡西邻富。  
花前啼鸟春不知，水里姮娥夜相顾。  
宁为山头望夫石，傥有飞鸿传尺素。  
莫学巫山十二峰，为云为雨朝还暮。  
老奴玉镜谁自料，阿娇金屋知何所。  
明珠节妇浪悲吟，罗袜洛神空有赋，  
蛾眉入宫须见妒。  

虞俦　林正甫寺簿举似所和判院徐册年咏所居诗且俾同赋  
二妙诗情仆命骚，驱万象入甄陶。  
三休亭上频回首，八节滩中稳着篙。  
巢幕只应怜乳燕，戴山谁复笑灵鳌。  
也知廊庙须公等，宁羡华堂数仞高。  

虞俦　林正甫与子中春并命为御史正甫按刑浙东道别去兼旬而予衔命按视宫  
乌台当日选名流，佥谓君才与我优。  
公议略伸君便去，上恩未报我宁留。  
自怜秦缓难为疾，岂意良霄尚有莸。  
况是亲年当喜惧，欲将归计问扁舟。  

虞俦　林正甫与子中春并命为御史正甫按刑浙东道别去兼旬而予衔命按视宫  
衔命宫陵偶一回，山阴道上得徘徊。  
溟鹏好在思抟击，乘雁何尝计去来。  
万壑千岩况秋色，明珠白璧更尘埃。  
相逢未稳还为别，一段诗愁费剪裁。  

虞俦　林子长见访泊舟姑苏台下有诗因次其韵  
怀人玉树向风前，明月中秋动隔年。  
胜处杯中忘尔汝，几回纸上落云烟。  
已能命驾来吴苑，未许回舟指霅川。  
顾我从来无此客，渔蓑那得恋江边。  

虞俦　林子长见示悼鹤之诗若不能释然者因次韵以广其意且於鹤不能无责焉  
君家青田姿，见之毛骨寒。  
方当秋露警，遽迫夏景残。  
年来纵饮啄，意外失防闲。  
谁欤不具眼，死之于汝安。  
竹林有馀荫，荷塘岂不宽。  
正坐出门误，宁虞行路难。  
因思出处理，士君子惟艰。  
方其穷居时，孤进无还丹。  
山林欲长往，钟鼎夫岂悭。  
一朝陇书至，倏若登天翰。  
肉食无远谋，伐檀讥素餐。  
失身坠戮辱，无乃佞与奸。  
逐兔牵黄犬，东门那得还。  
竟死咸阳市，恸哭何辛酸。  
丹涂布衣愿，恨不蒯与菅。  
富贵履危机，怅望扶摇抟。  
世事亦堕甑，天理真循环。  
向来京口铭，俯仰成悲欢。  
世无薛公笔，想像付永叹。  

虞俦　林子中知府挽诗  
彩棒初行志，华途蚤策勋。  
旋闻凫舄召，径有虎符分。  
叹息谁为党，推求误到君。  
天公还愦愦，玉石竟俱焚。  

虞俦　林子中知府挽诗  
畴昔因难弟，夤缘幸识君。  
宦途俱别日，苕水再披云。  
劳苦惊多病，悲凉惜离群。  
斗金峰下路，铎挽不堪闻。  

虞俦　临安泛舟  
雨送行人上短篷，东君更借一帆风。  
桃源春水半稿稳，锦谷清溪几曲通。  
远岫天边凝晚碧，夕阳波面泛微红。  
舟行又胜山行好，两岸芳菲一顾中。  

虞俦　六月请俸张簿摄邑止支其半因却还之  
间居须薄俸，未足保妻孥。  
州县真徒尔，儿曹敢料吾。  
挥金怜橐在，储粟笑瓶无。  
敝褐犹堪典，新凉要一壶。  

虞俦　龙池祷雨  
御府金奁出宝薰，爇来池上定知闻。  
龙应覆手能为雨，岫岂无心漫出云。  
秧插高田犹未遍，泉流幽涧恐难分。  
奉常典礼吾方与，毋作神羞视秩文。  

虞俦　旅怀上石似之郎中  
妄意弹冠不作痚，向来曾是曳长裾。  
倚门慈母须微禄，当路君公亦荐书。  
杜曲诗成还蹭蹬，河东赋在有吹嘘。  
上林不敢栖高树，斗水何妨置腐鱼。  

虞俦　旅怀上石似之郎中  
骚人先自不禁秋，风雨相将作许愁。  
尚有壮怀因酒到，苦无佳思慕诗休。  
故乡音信新来雁，尽日笙歌谁氏楼。  
满目黄花笑樵悴，未应回首没江鸥。  

虞俦　旅怀上石似之郎中  
暮鹊投林意自深，向来一诺抵千金。  
面看逆旆有归色，足望穷途无好音。  
岁晚更怜霜点鬓，夜寒除是月知心。  
政应老死何须惜，或有遗书备访寻。  

虞俦　缪夫人挽诗  
黯淡金花诰，凄凉柏叶觞。  
开屏惨佳婿，扇枕念诸郎。  
家事千奴橘，仙游一梦粱。  
了知元不朽，千载有铭章。  

虞俦　木犀初开悉离披於雨今再著花特盛因折送常丞代简以诗兼简孙尉  
万壑千岩秋欲阑，金商点缀破天悭。  
未须狂雨相将去，且索西风一笑还。  
香列酴醾檐萄右，清宜茅舍竹篱间。  
闻君画柳为眉妩，可复扶花上髻鬟。  

虞俦　木犀花开折赠县宰代简  
缃黄襞积间琉璃，病眼看花喜欲迷。  
半树斓斑藏雾豹，一秋清绝辟尘犀。  
谁分仙种来蟾窟，知有生香洗麝脐。  
天女维摩应大笑，一枝扶上髻鬟低。  

虞俦　木犀晚来盛开寄吴守  
缭枝偃蹇傍岩隈，密叶稄层不露才。  
一色浑疑新酿熟，址分端为好诗开。  
佳人宜与簪云髻，上客须邀釂玉杯。  
只恐王孙归未得，小山招隐故应催。  

虞俦　欧公诗有云俸优食饱力不用官间日永睡莫兴因广之  
日长官事少，食饱俸钱优。  
宴坐香凝篆，欲眠书枕头。  
莫知斯我贵，此外更何求。  
毕竟归田是，他乡莫久留。  

虞俦　偶成二诗  
间处田园好，愁边岁月催。  
事鑫违壮志，吾亦愧无材。  
有底金千锊，无何酒一杯。  
漫凭诗遣兴，情至却生哀。  

虞俦　偶成二诗  
今夕知何夕，吾年且暮年。  
劳生斫桂斧，游宦逆风船。  
幸不愁婚嫁，何须问计然。  
男儿有门户，温饱故随缘。  

虞俦　偶和万舍人中秋有月无客有酒无肴韵  
积阴成久雨，浃日掩三辰。  
吏已疲祈祷，天方杀怒嗔。  
但愁云似墨，那顾月如银。  
磋负中秋约，嫦娥莫妒人。  

虞俦　偶食鸡头有怀万元亨沈德远林子长横塘三主人  
秋风一熟平湖芡，满市明珠如土贱。  
昔也兼名鸿雁头，今兹始识胡孙面。  
应须我辈剩著语，会有后人来作传。  
横塘地主总好事，凌波不过空山嚥。  

虞俦　偶食鸡头有怀万元亨沈德远林子长横塘三主人  
年丰岂特菱莲芡，米价新来如许贱。  
不孤后稷由已思，谁作颜回忍饥面。  
清朝已拜富民侯，太史莫书循吏传。  
我今何事不归田，豆饭芋魁甘得嚥。  

虞俦　七月初得雨后大有秋意  
好雨真无价，炎天不易求。  
十全成稔岁，一上作凉秋。  
吏逭陂塘责，民宽沟壑忧。  
催科无奈拙，此去恐优游。  

虞俦　七月三十日大雨连宵  
彻夜盆翻天井潢，回澜谁障百川狂。  
鲲方怒翼思溟海，鼠已摇牙伺太仓。  
秋着屏山惊客枕，润添衣笼费炉香。  
惠连应记池塘梦，近有书来说对床。  

虞俦　七月三十日大雨连宵  
乘槎有客泛仙潢，咋指泥涂悔我狂。  
此去不烦推谢令，向来宁是尼臧仓。  
愁惊过雁乡心碎，喜溢浮蛆畒面香。  
金井老梧秋色重，时翻危叶堕银床。  

虞俦　七月十四日夜大雨彻晓方止田家云早晚禾自此不忧矣喜而为诗  
夜雨倾盆捣瓦沟，檐声汹涌碎江流。  
安眠一枕西窗晓，饱饭十分南亩秋。  
老火熏天已无迹，频年赤地更谁忧。  
起来喜拨床头畒，却待今宵月满楼。  

虞俦　祈晴  
何许龙蟠雨应求，参天老木古灵湫。  
投诚已自刲鹅颈，激怒宁烦掷虎头。  
南亩有人朝负耒，绝潢无客夜行舟。  
寄言神物须终惠，为挽天河使倒流。  

虞俦　千秋岭  
轻阴漠漠雨班班，岭上风来一解颜。  
已是去天才尺五，却令缓步有跻攀。  
飞泉百道萦罗带，列岫千峰拥翠鬟。  
应是北堂春正满，几回回首望家山。  

虞俦　前诗谓思索诗句可以度日第恐终无益再赋一首以广之  
年来世味一毫轻，宿契诗书尚有情。  
魔事从教从眼赤，内观还觉寸心明。  
思量诗句嗟无补，检校医方恐未精。  
俗学可怜夸口耳，何如默坐息营营。  

虞俦　青山买舟  
落日千乌外，青山一望中。  
买舟群仆喜，兀坐与谁同。  
旅店孤烟起，田家曲港通。  
鸥盟暂时乞，又踏软尘红。  

虞俦　清明  
江南三月暮春天，上巳清明五日前。  
红杏园林初过雨，绿杨庭院欲生烟。  
无花无酒伤今日，宜麦宜蚕胜去年。  
却怪山中时候早，树林深处有鸣蝉。  

虞俦　清平阁  
律身端合励冰清，莅政尤须称物平。  
知是夫君深寓意，雅宜斯阁遂安名。  
池幽自足龟鱼乐，林静休教虫鸟鸣。  
况复官间州似斗，不妨时此濯尘缨。  

虞俦　顷尝将漕淮东林子长今膺是选因以小诗述怀庶几古人赠言之意云  
德星天遣出淮濆，玉节光华委十分。  
可但筹边专馈饷，直须旷土尽耕耘。  
向来我已惭无效，此去群当勉策勋。  
尚有龟山风浪恶，得无遗恨雁离群。  

虞俦　顷尝将漕淮东林子长今膺是选因以小诗述怀庶几古人赠言之意云  
淮边陈迹试重论，走遍西途落木村。  
依旧江山连北固，承平池馆羡东园。  
中原入望堪垂涕，古汴无情尚有痕。  
岁漕东南六百万，云何异域得游魂。  

虞俦　秋大阅呈郡僚  
横槊何人解赋诗，东方千骑出郊时。  
天高霁色旌旗上，地迥秋声鼓角悲。  
漫授一编黄石老，相从千载赤松期。  
据鞍矍铄非吾事，惭愧江湖把一麾。  

虞俦　秋怀  
登楼何处不陈诗，况是秋高木落时。  
极目但随归雁远，老怀犹作故乡悲。  
毋宁觞咏须前辈，有底功名亦后期。  
试问沈郎那得瘦，此心元不慕州麾。  

虞俦　秋怀  
结发从来数亦奇，人言猿臂不遭时。  
诗成杜曲何多兴，赋旧兰台只浪悲。  
松菊不关年少事，冰霜曾与岁寒期。  
君看昨日凉风起，瓜上青蝇岂待麾。  

虞俦　秋日同官游圣感寺晚饮范公亭分韵得须对二字  
招提城东隅，胜集僚友俱。  
腐儒元自舑，午饭厄斋盂。  
不如许一醉，况有高阳徒。  
小秋颇解事，鸡鹜营庖厨。  
我归与妇谋，但问酒有无。  
妇言有斗酒，待子不时须。  

虞俦　秋日同官游圣感寺晚饮范公亭分韵得须对二字  
木末好风来，山头凉月杅。  
快哉城上亭，登临吾亦再。  
堂堂文正公，精神凛犹在。  
怀行且停饮，四座俱起酹。  
义气激余衷，豁若挹沆瀣。  
此夕饮也清，且无俗子对。  

虞俦　秋释奠于学万舍人示诗次韵以酬  
昔年泮水忽专城，文会何妨一再盟。  
已媿簿书成俗吏，却陈俎豆见诸生。  
一时同队鱼犹在，千载重来鹤更清。  
况有卞峰青眼旧，试登杰阁快双明。  

虞俦　秋晚矣菊犹未开小诗速之  
问讯东篱菊，如今开未开。  
不应辜酒伴，宁是欠诗催。  
屈指秋将尽，关心日几回。  
霜风不相借，何意尚徘徊。  

虞俦　秋晚矣菊犹未开小诗速之  
酒为多多办，花须早早开。  
已愆重九约，犹待两番催。  
明日还何益，西风定肯回。  
游言空自解，蜂蝶笑徘徊。  

虞俦　秋雨  
阴风搅林壑，骤雨倒江湖。  
白日不觉没，繁云何处无。  
楼吟凉笔砚，溪梦乱菰蒲。  
闻说京华甚，污泥入敝庐。  

虞俦　秋雨欢  
少昊欲行秋，骄阳犹跋扈。  
炎蒸不易涤，颇费天人雨。  
浸淫三日霖，云气政旁午。  
所虑早禾伤，佳实卧场圃。  
翻思向来旱，南亩生尘土。  
矫首望云霓，一滴如膏乳。  
及兹收敛际，反以多为苦。  
苍苍匪天欤，恻怛群物祖。  
怨咨尚未免，是非何所付。  
会当返秋阳，新晴照区宇。  
禾实趁登场，不特盈我庾。  
荷担趙肩归，亦足慰田父。  
黄鸡能渐肥，红酒幸可酤。  
持用答丰年，造物傥复许。  

虞俦　求杨仲才芍药  
见说江都一骑来，筠篮坏土带春回。  
不堪羁宦思金谷，宁有诗情似玉台。  
纶阁翻阶无复梦，乳溪临槛想传杯。  
殷勤分赠须闻早，社后重阳政好培。  

虞俦　劝汉老弟饮酒  
尊前一醉莫辞频，三万场当岁十旬。  
况有好诗能泣鬼，宁无妙画可通神。  
快呼左手持螯客，莫著倾身障鹿人。  
绿涨大江浑是酒，蒲萄波面已生春。  

虞俦　劝农  
平生忧国愿年丰，荒政那知技已穷。  
千里农桑千里雨，一番桃李一番风。  
宦游老去春强半，劝相归来日过中。  
自媿活人无好手，只将水旱祷天公。  

虞俦　劝农  
郊原春已半，沟洫水先通。  
劝相宁文具，归耕亦兴浓。  
一犁新雨后，小队乱山中。  
粗识斯民意，何须教缿筒。  

虞俦　劝农  
惭愧荒三径，羁栖漫一同。  
青春非老事，白眼有途穷。  
柳暗鸦藏绿，花飘燕蹴红。  
平生孔北海，未放酒樽空。  

虞俦　日来欢息顿减幸秋雨既足中秋定晴预约南坡小集观月且属耘老弟董共  
酒熟床头已圣清，吟诗窗下莫悲鸣。  
故人明月从来共，今岁中秋定好晴。  
雨脚已随荷盖尽，风头还逐桂花生。  
试谋一笑君须会，谁道尊前笑不成。  

虞俦　闰二月二十九日早离广德大雨日午晚晴又雨宿黄蘖坊  
家山入望更贪程，造物无心雨与晴。  
今日莫愁明日近，一程但作两程行。  
生须快意何尝梦，久不还乡亦自惊。  
亲戚固应情话在，争先僮仆已欢迎。  

虞俦　三十日乃耘老弟生朝余护客舟行高邮道中不胜恋恋之情因赋鄙句以寄  
爱日初看一线迟，门弧喜气又相随。  
遥知绮席团栾处，正是蓬窗寂寞时。  
节爱堂中先遣信，富阳驿里旧吟诗。  
生涯已是千奴办，且泛新阳入寿卮。  

虞俦　三月初一日晴色甚快人意晚宿撮石岭陈氏书院  
昨晚雨不止，今朝天假晴。  
路乾里堠缩，人健板舆轻。  
父老惊相顾，亲朋渐出迎。  
端知华表鹤，珍重故乡情。  

虞俦　上巳恐可回舟略访子长园亭然未敢为宿诺  
名园天气更须新，况有弹筝甲用银。  
舟欲暂回成邂逅，酒因同载作逡巡。  
飞花一片休嗟晚，啼鸟千岩莫怨春。  
未暇湖亭修故事，水嬉遍阅水边人。  

虞俦　社日邀温卿溪王天仕吴钦孺游草堂钦孺有诗因次其韵  
烟霞痼疾自年龄，冷落江城处士星。  
松下茶烟青幂幂，竹间碁韵子丁丁。  
林泉雅许幽人往，猿鹤应羞俗驾经。  
沽洒抱琴还有约，要看桂子月中零。  

虞俦　圣龙长老资公求修佛殿疏余不暇作也昔丹霞烧木佛院主堕落须眉普贤  
风雨飘摇绀宇摧，百身古佛尽莓苔。  
政须豪士修檀施，定自诸天打供来。  
向晚钟鱼犹短气，只今龙象亦生哀。  
道人莫惮朱门去，会有清莲一朵开。  

虞俦　十二月初六日抵仪真廨舍次日即出护使客天气严寒里河冰合有厚一二  
王式当年本不来，那堪岁晚犯尘埃。  
淮分南北谁为梗，路适东西意自哀。  
锦缆千艘分玉帛，冰河万处碎琼瑰。  
只消一夜东风力，一一船头尽拨开。  

虞俦　十二月二十六日早起雪已三寸许夜来初不觉也  
晓来眼界忽然新，一色琼瑶与烂银。  
人事乖时空请祷，天心回后只逡巡。  
不教三白孤残腊，要与千家作好春。  
宿麦连云虽入望，路傍犹有翳桑人。  

虞俦　十六日云气薄阴晚有雨微甚夜间颇凉恐明日未必有雨也  
谁与天公沃亢阳，洒尘微雨仅毫芒。  
只忧南亩频年旱，敢爱北窗通夕凉。  
何物兴云须蜴晰，几时舞野定商羊。  
会当直入雷霆室，戏掉狂车下大荒。  

虞俦　十七日乘马过草堂已而骤雨  
此邦旱暵已连年，民亦何磋欲籲天。  
鸠拙林间时自唤，龙慵潭底敢安眠。  
忽看注雨如车轴，便觉流泉满稻田。  
我亦驾言随霹雳，一瓢倾倒马鞍前。  

虞俦　十七夜待月  
青天遥望片云无，坐待冰轮出海隅。  
沆瀣已垂梧叶重，婵娟犹惜桂华孤。  
夜阑红烛休更秉，春满香醑不用沽。  
且放虚檐歌缓转，恐惊三匝未栖乌。  

虞俦　十一月二十八日用后山诗韵  
日暮江东天一涯，孤云飞处路何赊。  
雪将入腊未破白，梅过先春竞着花。  
过眼光阴浑是客，满怀风雨政思家。  
何如醉里都忘却，拟向穷途问麴车。  

虞俦　十一月三十日乃耘老弟生朝余是日也宿留富阳驿中念之殊不胜情因赋  
玉琯新阳七日来，天将风月赋诗才。  
别来又喜逢初度，相望何由把一杯。  
霜后不凋门外柳，春前已折陇头梅。  
团栾今夜华堂燕，应念三州数往回。  

虞俦　十一月一日早起  
怅望淮山落木风，楚天云雾更重重。  
粤从西路来东路，倏见三冬过一冬。  
貂敝人谁怜季子，楼高吾岂下元龙。  
求田问舍今良策，自觉归欤兴颇浓。  

虞俦　十月到南坡  
触眼嗟黄落，凭高接翠微。  
幽禽私自语，寒蝶晚相依。  
醉熟风吹帽，愁生带减围。  
功名竟何许，尊酒莫相违。  

虞俦　石芥  
杯酒流行四座倾，此君风味始峥嵘。  
捣残薻桂嫌无韵，扫尽茅柴不到酲。  
崖谷野人羞自荐，膏粱公子莫知名。  
攀萝采撷天寒甚，谁念终朝掬不盈。  

虞俦　石照劝农晚归有雨  
痚林拂拂见旌旗，短镫翩翩度翠微。  
十里好山供客醉，一犁春雨劝农归。  
水流花出红成队，麦雨天连绿打围。  
投老田园今晚矣，不须五十始知非。  

虞俦　食洞庭橘有感  
洞庭霜橘偶明珠，磊落堆盘照坐隅。  
九颂固应原取友，千头宁与李为奴。  
佳名自昔南邦贵，丹实由来北地无。  
此日满怀三叹息，惸然天地一身孤。  

虞俦　食后过竹堂风雨遽作赋所见  
云气四菡雷蓄怒，山雨一来风借助。  
抱头乳燕竮低檐，噤口黄鹂在深树。  
竹围万槊齐惊呼，老松不动如亚夫。  
何人笔端带三昧，画作竹堂风雨图。  

虞俦　食墨鱼有感  
诳人吐尽胸中墨，不料反为人所得。  
祸变之来非所虑，仅与诗人供一筹。  
韩非竟以说难死，杨恽诗成汙刀机。  
子云嗜学甘寂寞，晚年奇字终投阁。  
撑肠文字五千卷，不救颜回忍饥面。  
三年博士冗不治，半生铅椠宁非痴。  
老兵两眼不识书，饱食高眠我不如。  

虞俦　使北宿留盱胎  
浩荡春风吹客愁，谁教杨柳击行舟。  
燕然有约终须到，淮水无情只漫流。  
蝶弄风光还草草，雁传消息底悠悠。  
梨花寒食无多日，且傍南山作胜游。  

虞俦　是夜三鼓后睡起月色满庭  
幽人睡起已三更，始信今宵不浪晴。  
天宇元来如许净，月华别是一般明。  
风前雁断应无信，露下蛩吟岂不平。  
无赖姮娥肯留照，疾驱蟾魄度前荣。  

虞俦　收汉老弟近书知十全遂勿药之喜慰可知也但未卜来期诗以见意  
一日思郡一度年，家山好在落霞边。  
飞鸿日去情何限，黄耳书来病已痊。  
欹枕池塘春草梦，闭门风雨落梅天。  
南坡政恐春留住，过我何时果着鞭。  

虞俦　书怀  
丘山何必万牛回，栎杜从来贵不才。  
无事饮多惟日醉，有声画好亦天开。  
欲谋松菊园三径，翻讶文章水一杯。  
未免无衣忧卒岁，篱根惭愧候虫催。  

虞俦　书怀  
宦路侵寻已倦游，功名何敢望前修。  
谬纡州组三宜去，回视儒冠一忍羞。  
畴昔尝窥循吏传，只今谁是富民侯。  
夜来好雨催归棹，春水茫茫涨鸭头。  

虞俦　述情  
间阔忻逢诸葛丰，不应阮籍哭途穷。  
拟留重客倾家酿，更喜贤郎有父风。  
诗思凭陵烟雨上，宦情拌擞簿书中。  
击鲜下舍聊乘兴，未许黄堂舍盖公。  

虞俦　数诗煎迫太甚再为花下一转语  
蝶自无心懒，花应有意开。  
含香特珍宠，顾影尚低回。  
毕竟风流在，从渠火急催。  
浮华不相待，庄重政徘徊。  

虞俦　思归  
风雨连朝作伴牢，只堪痛饮读离骚。  
谁知老境侵腰脚，早是多情惜鬓毛。  
杖屦出门还有碍，簿书堆案敢辞劳。  
年来俯仰终无补，尚欠归田一著高。  

虞俦　宋宰不赴王倅招有诗次韵  
冷宦门罗雀，高轩间不过。  
似闻諠棰楚，莫恨笑弦歌。  
会意庭前柏，输香水面荷。  
道人观物妙，宴坐养天和。  

虞俦　宋宰不赴王倅招有诗次韵  
风号天籁怒，雷引雨声长。  
但喜书帷润，那知酒斚凉。  
夜光宜月露，霁色醒松篁。  
通介从流俗，徐公自有常。  

虞俦　送别王诚之给事  
嫋嫋酸风吹客衣，冥冥芳树揽秋思。  
谁教宦路分南北，自是人生足别离。  
送岸飞花何太急，留人夜雨故来迟。  
眼前他日凫鸿堕，莫作情痚不寄诗。  

虞俦　送邓舍人将漕西淮用舍人坐上诗韵  
西湖烟柳胜阳关，遮断淮南大小山。  
诗好固应倾座上，酒行犹喜到花间。  
君王纳谏宁容去，风雨愁予岂坐悭。  
未用疾驱催上道，锋车有诏径须还。  

虞俦　送邓舍人将漕西淮用舍人坐上诗韵  
醉里谁分主与宾，离觞到后莫辞频。  
感怀今日知何日，屈指三春破二春。  
北郭忍教风送客，江湖犹赖雨留人。  
晚晴依旧山光好，稳稳移舟傍玉津。  

虞俦　送林子长赴姑孰泮宫  
绿波风驶引征帆，九万扶摇入羽翰。  
诗句最怜云不定，宦情况与月同寒。  
襟期莫作别时恶，出处须留晚岁看。  
漫道江东怀李白，清才应合在金銮。  

虞俦　送汤倅二首  
青衫试吏古桐川，识面池阳别驾贤。  
但喜论交时一笑，不知为客度三年。  
新来怀抱愁分袂，此去功名好着鞭。  
未必九华清绝地，更能留滞玉堂仙。  

虞俦　送汤倅二首  
别乘词锋不费磨，江山得助想经过。  
离情柳色长亭暮，愁绪梅腮细雨多。  
渭北论文须细与，洛南问业念如何。  
有时尺素频相寄，莫负东来锦鲤波。  

虞俦　送万舍人将漕江东  
左螭玉立耸朝端，底事飘然便挂冠。  
简记起家千载遇，光华持节万人看。  
溪山好处宁终恋，鸥鹭盟前莫遽寒。  
已是诏书催上道，却烦尺鲤问平安。  

虞俦　送颜尚书知泉州  
听履星辰最上头，一麾得请暂南州。  
高风凉凛凛推前辈，政路髒髒却倦游。  
地近枌榆同衣锦，天低雨露密承流。  
只今廊庙须公等，燕寝凝香莫久留。  

虞俦　送隐静恭老  
妙喜老人骨应槁，明月堂空迹如扫。  
丛林耆旧半消磨，砥柱颓波馀此老。  
五峰深处开道场，道价重於连城宝。  
我盖知各二十年，长恨识师之不早。  
朼来陵阳第二峰，一笑相从即倾倒。  
午窗对坐语笑清，夜榻归来魂梦好。  
大颠理势恐是渠，澄观公才何足道。  
青衫我亦行作吏，未尽俗缘多病恼。  
相期巢父早掉头，共住山中拾瑶草。  

虞俦　送张伯子尚书帅隆兴  
舂容听履上星辰，玉笋班中第一人。  
暂藉威名分阃寄，剩留风采照廷绅。  
何人重记西山雨，老我空伤南浦春。  
此去莫贪为郡乐，紫枢黄阁待经纶。  

虞俦　送张伯子尚书帅隆兴  
十年沉落困推挤，出处於公恨不齐。  
本谓重来酬契阔，岂期一见又分携。  
风吹渭水波声小，春压阳关柳色低。  
老矣销魂难语别，且须倒尽玉东西。  

虞俦　送朱宰  
畴昔鸣琴子贱堂，至今弦诵尚悠扬。  
农桑乐岁千家足，桃李春风几度芳。  
疾恶政缘同伯厚，爱民何止一桐乡。  
乌台此去真朝夕，剑履还须去尚方。  

虞俦　送朱宰  
一识荆州已是荣，二年尤足慰平生。  
从来东粤轻公子，只有临邛贵长卿。  
惨别翻令诗句钝，临行重把酒壼倾。  
故人闻道开东阁，拭目云霄九万程。  

虞俦　宿巢县地藏寺枕上偶成  
年来踪迹漫奔波，其奈功名有命何。  
书虎向人无好手，饭牛怜我有悲歌。  
丹心永夜灯前苦，白发明朝镜里多。  
却谢前村鸡唱好，呼儿起舞肯蹉跎。  

虞俦　宿祠山报恩寺枕上闻杜鹃有感  
此去家山仅两程，不烦鸟语苦丁宁。  
烟花三月忙中过，风雨连宵构里听。  
问雁呼卿情大薄，闻鸡起舞意还醒。  
年来纵迹浑无定，渠亦相怜水上萍。  

虞俦　宿临安童县慰庵童慰送酒  
深深松竹隐禅房，更渡溪桥暂解装。  
但喜还家无数日，不知行路过重阳。  
白衣送酒劳相问，黄菊依人未肯芳。  
珍重山僧能会意，殷勤扫榻为烧香。  

虞俦　岁除  
除日催人不奈频，那堪月小不圆旬。  
谁能椒颂花如锦，自写桃符笔有神。  
通夕留连分岁客，明朝多少贺年人。  
寿觞举处慈颜喜，却是萱堂剩得春。  

虞俦　太守送酒  
拜捧双壶急破封，蓬庐惊怪闹儿童。  
欢生和气薰菡外，春在先生醖酿中。  
枯涸诗肠偏借润，飘零酒盏不忧空。  
更看小队寻花柳，太守风流似醉翁。  

虞俦　太守送酒  
黄堂还复念酸寒，馀沥分来玉斚宽。  
遽遣茅柴羞避席，快呼芷蓿强登盘。  
步兵胜处轻刘子，北海狂言迕阿瞒。  
何似老虔春夜酌，檐花细雨洗愁端。  

虞俦　太学秋试封弥夜深独坐怀考试诸友  
衡鉴高悬已自公，修严官禁不通风。  
樊墙便有河山隔，梦寐犹疑笑语同。  
离索暂应痚酒盏，往来争敢递诗筒。  
灯花预报杨园约，端的钗头缀玉虫。  

虞俦　堂前东偏松棚清荫可爱为赋五言八句  
问讯苍官旧，掀髯肯见临。  
笑谈驱酷暑，朝夕托清阴。  
便引夷风至，宁容盾日侵。  
北窗高卧处，靖节是知音。  

虞俦　同舍饯新滁阳使群范子由寺丞于成均芳润轩分韵  
忆昔飞凫来上国，作县声名动宸极。  
今朝颇怪空马群，十年所得真鸡肋。  
笑指滁阳有佳处，手把一麾留不得。  
醉翁相望百年间，琅琊自此添颜色。  

虞俦　同主簿过翠眉亭  
墨绶低回叹陆沉，好山浑作翠眉颦。  
我聊尔耳宁违俗，仕有时乎亦为贫。  
老去催科非所学，向来凋瘵愧斯民。  
整襟再拜栾城像，幸剩残膏丐后人。  

虞俦　同主簿过翠眉亭  
宦情元薄且浮沉，抚字劳心只效颦。  
白首论交嗟已晚，青衫捧檄只缘贫。  
简书岂不怀朋友，德意安能及吏民。  
误矣折腰成底事，谁欤高枕有间人。  

虞俦　途中得姜总管诗因和韵  
相知何必旧，我辈正钟情。  
老去难为别，诗来愈觉清。  
舟虚和雪载，水浅过滩平。  
一路俱佳境，收归五字城。  

虞俦　途中述怀  
悠然旅酌夜沉沉，漫想歌眉带浅颦。  
兴寄鳞鸿宁有限，诗成珠玉未羞贫。  
尚烦潇洒登山屐，聊慰崎岖穷谷民。  
已笑割鸡非我事，颇尝栖棘有斯人。  

虞俦　挽承事汤公诗  
屋底千金润，尊前一笑真。  
名蓝寻入社，家事岂关身。  
丈室空天女，凌波悼洛神。  
鹿门携手后，还有姓庞人。  

虞俦　挽崇宪靖王诗  
龚庆安僖八十春，绵绵仙李更蟠根。  
王封一品身尤贵，位冠三师德愈尊。  
华萼楼边空堕泪，白蘯洲上重销魂。  
哀荣终始公何憾，节钺貂蝉萃一门。  

虞俦　挽崇宪靖王诗  
诏书催唤衮衣归，富贵谁知已息机。  
北阙恩荣宁久恋，东山雅志肯相违。  
伤心水月人安在，回首湖山事亦非。  
他日苏公堤畔路，只愁老泪不胜挥。  

虞俦　挽都运徽猷陈君诗  
煮海摅忠论，潢池讋武威。  
分符留惠爱，持节借光辉。  
阀阅伊谁似，功名与愿违。  
未前宣室问，遽作九原归。  

虞俦　挽都运徽猷陈君诗  
玉节稽严召，琳宫暂列仙。  
月华方喜见，薤露忽悲缠。  
回首长安日，伤心蜀道天。  
初无封禅议，遗藁总堪传。  

虞俦　挽范承事诗  
贝叶神怡处，南柯梦觉时。  
月评依旧好，露挽不堪悲。  
分米谁怀惠，兼金肯拾遗。  
绀莲华发后，见佛想舒眉。  

虞俦　挽吏部石似之  
四海声名桂一枝，流年仅及手中蓍。  
康成未免龙蛇厄，翁子宁酬富贵期。  
天上玉楼须好记，人间金谷漫遗诗。  
宦途落寞知音绝，三抚朱弦只自悲。  

虞俦　挽吏部石似之  
忧国囊封岂是痚，有才无命信何如。  
风回册府三山远，星殒郎墙一位虚。  
贾谊自伤终太傅，薛收若在必中书。  
哀哉埋玉今何地，却返当年处士庐。  

虞俦　挽吏部石似之  
期公簪橐侍甘泉，底是上天不假年。  
才大难为当世用，文高犹有后人传。  
魂销闽檄千山路，泪挽银河七月天。  
会葬谁欤铭郭泰，固应无愧翠珉镌。  

虞俦　挽水东吴主簿诗  
当年投笔过淮山，油幕谈兵故不凡。  
老去功名空白发，向来簿领愧青衫。  
龙龛内典超金界，鸿宝遗编付王函。  
况有诸孙振门户，不须留恨黯松杉。  

虞俦　挽吴公祥承事诗  
故国衣冠后，传家礼法尊。  
击鲜更下舍，容驷闶高门。  
河润金挥橐，风流酒满樽。  
平生阴德事，五世眼中孙。  

虞俦　挽吴公祥承事诗  
昔过高阳时，尝登通德门。  
敢违乡党敬，尚想典刑存。  
乔木萦心曲，空花浥泪痕。  
定应归净土，何必赋招魂。  

虞俦　挽奚公彦章承奉诗  
上国曾倾盖，文闱昔盍簪。  
科名终在子，章服果何心。  
朝露悲蒿里，遗风上竹林。  
人琴俱不见，哀挽为沾襟。  

虞俦　挽奚公彦章承奉诗  
已识嵇中散，谁惭王瀎冲。  
鸿飞嗟目断，鹤化骇群空。  
懒作金门客，宁为铁面翁。  
后园花木在，回首又春风。  

虞俦　挽仙尉黄公诗  
平生怀抱欲凌云，元佑名家盖有君。  
况是生儿胜武子，何须不第叹刘蕡。  
伤哉未作河西尉，已矣还空冀北群。  
从此太湖风月夜，一声渔笛不堪闻。  

虞俦　挽新安恭荣王诗  
安僖折派庆源长，宪靖猗兰奕叶芳。  
可但词章夸华白，更馀政事说龚黄。  
两宫密侍清间燕，三事荣分衮绣光。  
生死哀荣难得似，宸纶一品赠真王。  

虞俦　挽新安恭荣王诗  
弁峰茹水挽将归，北第南园自一时。  
过眼浮名真是梦，回头乐事总成悲。  
荆兰膝下同黄壤，鸿雁行中失白眉。  
曾是汝阳门下客，凄凉空咏八哀诗。  

虞俦　挽余丞相  
淑气含公鼎，明时预政机。  
仲出维补衮，文子不胜衣。  
南国恩偏厚，东山志偶违。  
一为天下恸，无以我公归。  

虞俦　挽余丞相  
暑路驱红旆，天书趣紫泥。  
长沙元忌鵩，太岁又逢鸡。  
挽铎春风咽，铭旌夕照低。  
冠车纷会葬，桃李自成蹊。  

虞俦　挽俞君任通判诗  
乡评月旦尚依然，旁郡人称别驾贤。  
邂逅宦途同晚岁，游从太学记当年。  
谁怜冷落堪为地，我欲吹嘘送上天。  
荐墨未乾君已矣，漫凭楚挽慰重泉。  

虞俦　挽主簿杨仲远诗  
居士胸怀壑与丘，琴山怀抱枕清流。  
一区宅好真扬子，万卷书多似邺侯。  
好客亦尝陪俎豆，诸郎殊不废箕裘。  
人间俯仰成千古，痛念吾乡马少游。  

虞俦　晚花  
花开春已去，春在此中藏。  
可恨芳菲晚，翻令气味长。  
繁阴供翠幄，轻暑绚红妆。  
莫起后时叹，时来未遽央。  

虞俦　万侍郎母夫人挽诗  
闺壶高风在，乡闾美事传。  
宁须伯仁长，更觉寿昌贤。  
禄养酬初志，恩封慰暮年。  
侍郎官已贵，遽返阆昆仙。  

虞俦　王簿不惮暑途亲扣石金祈雨盖有志乎民者也以小诗简之  
饥馑忧渠欲扆臻，大田不雨已生尘。  
何人有力能鞭石，老令无能漫积薪。  
诸佛未尝违众愿，上苍宁不悯斯民。  
诚烦仇览登山履，为扣岩前彼上人。  

虞俦　王诚之分惠卧龙新茶数语为谢  
卧龙骧首奋轻雷，一一枪旗次第开。  
遽浼春风归七碗，宁容卯酒困三杯。  
森严莫讶先尝苦，隽永方知后味回。  
不羡金钗候汤眼，可能萧寺略追陪。  

虞俦　王贯之有诗留别因次其韵  
樯头语燕底匆匆，满幅蒲帆送客风。  
合与仇谋从此逝，病兼贫至向来同。  
纷纷时事愁眉上，咄咄人情醉眼中。  
颇觉田园归去好，固应马首未渠东。  

虞俦　王彦谟挽诗  
蚤岁游三舍，明经束九师。  
声名虽烜赫，科第竟差池。  
之子能传业，兴宗会有时。  
只今官冢地，看出印罍罍。  

虞俦　王彦谟挽诗  
润屋金千锊，浮生黍一炊。  
里闾思长者，门户托佳儿。  
华表终来鹤，支床尚有龟。  
洗心元悟易，杯水漫劳持。  

虞俦　往瓜州护使客回程  
寒天短日少晶辉，薄暮边城鼓角悲。  
外使方将接踵至，淮民未有息肩期。  
吁嗟道路频牵挽，表里河山几合离。  
闻道遗黎尚思汉，中原恢复定何时。  

虞俦　往瓜洲护使客回程  
北使朝京阙，东淮领计台。  
舟师虽夙戒，顿食更频催。  
州县愁劳费，风霜困往来。  
和盟终不赞，旧好政无猜。  

虞俦　委长洲赵丞祷雨阳山龙祠有应  
不向龙祠小乞灵，连宵那得雨冥冥。  
势方聚处中心喜，声渐微时侧耳听。  
便觉田头秧稻绿，更夸陇首麦苗青。  
丰登自此无公事，只有棠阴蔽广庭。  

虞俦　蚊  
床前蜡纸一灯明，殷殷闻雷数震惊。  
忽去青天无鸟迹，骤来红树有莺声。  
噆肤噬血宁甘死，投隙穿帷太巧生。  
为尔通宵愁不寐，几回枕上又诗成。  

虞俦　蚊  
青奴良夜偶相依，斑扇团团亦倦挥。  
我自蒙头还引睡，渠应播腹不能飞。  
多愁白发三千丈，无分红绡十幅围。  
安得西风来一扫，固知么麽未胜威。  

虞俦　问讯木犀  
两行丛桂手亲栽，移自深岩远壑来。  
今夏蒙茸看叶长，来秋端的见花开。  
早时切记频浇灌，瘦地仍须苦壅培。  
待得东堂枝可折，满山桃李尽舆台。  

虞俦　卧病枕上再用韵  
文书堆案眼慵开，客有可人今雨来。  
说剑丹心空耿耿，岸巾雪鬓欲皑皑。  
山田渐喜滋香稻，客位从教长紫苔。  
涸辙穷鳞赖濡沫，未宜曷月咏归哉。  

虞俦　卧病枕上再用韵  
领邑西来物物违，只应松竹旧相知。  
宽心雨意浓如酒，满眼秋怀总是诗。  
惭愧不才劳抚字，平生何意羡轻肥。  
飘然傥遂归田赋，食蘖毋忘在莒时。  

虞俦　乌程宰十三日往龙洞祷晴归言见田家两岸车水其声如雷兼刈穫甚忙若  
惭愧田家趁好晴，鸦鸦两岸水车鸣。  
畦丁露宿腰镰健，馌妇泥行脚板轻。  
作苦仅能供伏腊，有年何处不升平。  
只愁官里催租动，里正敲门沸似羹。  

虞俦　无眠  
丙夜不成寐，可知心念家。  
人情风上草，身世眼中沙。  
宿鸟司更漏，黄蜂集晚衙。  
了忘官府事，高枕是生涯。  

虞俦　无眠  
蛩吟砌下岂知时，我亦无眠有所思。  
夜永只怜灯作伴，秋凉最许簟先知。  
十年扰扰梦中事，一笑悠悠世上儿。  
数尽更筹窗送曙，起来赢得鬓成丝。  

虞俦　吴使君置酒见邀坐间雪作有诗即席和韵  
渔蓑江上晚垂钩，艇子何如唤莫愁。  
相伴梅花开庾岭，宁将斗酒博梁州。  
夜归深巷闻惊犬，岁稔无人见佩牛。  
明日楼前增伟观，试看银海戏群鸥。  

虞俦　吴守相邀壮观登高坐中出示佳篇因继韵以酬  
壮观登临引兴长，黄花亭下未经霜。  
江平雁到涵秋影，野旷鸦归带夕阳。  
佳节欲酬须酩酊，今年在处说丰穰。  
楚云不动淮山碧，且缓笙歌釂羽觞。  

虞俦　吴守置酒壮观为登高之集因赋数语  
九日登高作胜游，使郡携客此迟留。  
天连楚观风吹帽，木落淮山菊满头。  
何处台前犹戏马，几人江上不惊鸥。  
年来只有身穷健，莫把茱萸浪自愁。  

虞俦　五月二十七日夜大雨前三日热甚  
雷车谁唤阿时推，酿雨云头簇不开。  
猛热急欣江汉立，先声偏上竹梧来。  
高唐赋就何曾梦，杜曲诗成不费催。  
颇欲灯前同夜酌，却愁牢落馈无台。  

虞俦　五月四日过西山道院田间记老农语  
偶从野叟问耕桑，说到春来日日忙。  
老尽吾蚕桑自绿，化残胡蝶麦犹黄。  
迎梅已过三旬雨，秧稻初齐五月凉。  
天上何人调玉烛，但知击壤乐时康。  

虞俦　西归有期喜而复作  
懒于尘土踏京华，张翰西风久忆家。  
江上鱼肥应可脍，田家酒熟未容赊。  
狂踪泛泛浑犹梗，病眼昏昏只俗花。  
为报王孙早归矣，莫凭芳草浪咨嗟。  

虞俦　奚通直挽诗  
自昔高阳里，尝推月旦评。  
华簪先德齿，朱绂羡恩荣。  
奴岂谋干树，金方笑满籯。  
有孙看鼎贵，钟庆验佳城。  

虞俦　喜花开  
落木惊秋晚，黄共彻夜开。  
便教双蝶舞，宁是万牛回。  
有酒须频举，将诗莫浪催。  
渊明千古意，为汝转徘徊。  

虞俦　喜晴  
黄堂通夕听檐声，去谒灵湫及未明，  
画鹢破寒收宿霭，老龙擎日献新晴。  
何须厌胜驱黄帽，况复精诚却卫兵。  
尽道使君能抚字，归途争看古阳城。  

虞俦　喜晴  
洞中龙亦讋先声，韬敛云阴放日明。  
久雨也知田父苦，十分端为使君晴。  
但令渤海捐刀剑，不用天河洗甲拴。  
昨夜铃斋诗欲就，鬼神闻已泣蒲城  

虞俦　喜晴  
雨占甲子向来频，谁道开晴必换旬。  
云过阳台空有梦，雪消姑射漫凝神。  
林间却喜鸠呼妇，檐外何妨鹊噪人。  
可怕西郊泥一尺，径须跃马去寻春。  

虞俦　喜晴  
连宵骤雨喜初晴，何处残蝉不乱鸣。  
晚熟岂妨秔术好，秋声先傍竹梧轻。  
纷纷云散心安在，隐隐雷收气未平。  
半蔌惊魂犹未定，老农那得不懲羹。  

虞俦　喜晴  
雨馀天宇十分清，到处官蛙噤不鸣。  
残点喜闻檐溜断，新凉更觉葛衣轻。  
飞扬楚观人无梦，畜缩胥涛怒已平。  
满眼秋风归未得，却惭千里话莼羹。  

虞俦　喜晴  
西风有意作新晴，不遣中宵鹤鹳鸣。  
红袂行云仙梦断，青灯对酒客愁轻。  
起看垅首禾无害，见说溪头水已平。  
莼菜鲈鱼秋正美，谁能分我一杯羹。  

虞俦　喜雨  
鼎来雨喜动吟笺，顿遣醯鸡舞畒天。  
傅野要观新事业，巫山莫学短因缘。  
碧筩便好浮家酿，红粉还羞着老年。  
此意自佳君自会，将诗不必众人传。  

虞俦　喜雨  
云气翻车盖，天河注瓦沟。  
滂沱三日雨，登济一年秋。  
旱火扫无迹，狂雷怒不收。  
腐儒营一饱，卒岁恐优游。  

虞俦　喜雨  
雨脚初鸣屋，风头忽转廊。  
馀凉生簟枕，好梦到池塘。  
黄妳真三窟，青奴得两忘。  
功名休恨晚，身世一藤床。  

虞俦　喜雨  
云酿南山雨，风勾北牖凉。  
绿蒲澄水石，丹藕净池塘。  
冷客频牵兴，炎官罢斗强。  
无波真古井，此味淡中长。  

虞俦　喜雨  
梅雨知时节，农家喜若何。  
积薪蚕下箔，锄水稻分窠。  
绿有笋成竹，黄无麦作蛾。  
一春尝苦旱，三日未云多。  

虞俦　喜雨呈太守  
精祷能令天意回。猖狂旱魃敢为灵。  
龙眠熟处雷呼觉，蚁战酣时雨趁来。  
耕父荷锄歌召杜，腐儒秉笔愧邹杖。  
太平知有三登象，从此官胜不费催。  

虞俦　戏和东坡先生牛尾貍诗韵且效其體  
夜寒那得到帘帷，前拥红炉后翠眉。  
未致马蹄沙水鳖，且尝牛尾雪天貍。  
葅寒石芥愁辛鼻，鲊熟雏鹅怯带脂。  
端的为渠添酒兴，红颜相映玉肤肌。  

虞俦　戏简林子长  
溪上园亭处处新，想君屡费橐右银。  
莺窥绣户烦三请，蝶绕花梢知几巡。  
恨不即时谋载酒，恐因暇日得寻春。  
只愁又隔同年面，却欠尊前似主人。  

虞俦　戏简林子长  
崇桃积李巧争新，红胜舉脂白胜银。  
车骑每劳莺命唤，药栏聊伴蝶游巡。  
何须歌舞留连夜，漫与诗篇慰藉春。  
珍重海棠烦问讯，肯教空谷老佳人。  

虞俦　戏书  
去年今日到湖州，救得饥民岁又周。  
阅遍炎凉还自笑，坐靡廪饩更何求。  
渊明栗里终归去，太史周南枉滞留。  
咄咄大钧何必问，固知蒲命与仇谋。  

虞俦　暇日邀王天任诸公游南坡天任有诗因次韵  
梅黄收宿雨，山绿呈层巅。  
高轩荫修竹，朱槛俯流泉。  
雅致轶天外，俗物无眼前。  
笑人声利场，蛾眉竞争妍。  
半生政坐拙，州县空回旋。  
自视甘寂寞，何心慕华鲜。  
南坡吾菟裘，杖履有厚缘。  
暇日领佳客，颇办沽酒钱。  
愧无丝与竹，后堂欠彭宣。  
何以侑谈笑，赖有兹山川。  
送鸿烦远目，落雁惊虚弦。  
门径回俗驾，山泽非舑仙。  
剧谈交玉麈，醉吟飞彩笺。  
榴花媚红皱，李实荐翠圆。  
相忘恣谐谑，小谨略跽拳。  
兹游无可纪，须君赋长篇。  

虞俦　暇日邀王天任诸公游南坡天任有诗因次韵  
我诗苦艰澁，蹇步太行巅。  
笔乾砚欲裂，何地觅涌泉。  
巧匠愧傍观，袖手不能前。  
敝帚徒自珍，捧心岂成妍。  
辟舍不获命，属韐试周旋。  
君诗巧层出，浥露晨花鲜。  
前辈借波澜，后生敢并缘。  
平生程不识，毁不直一钱。  
五色烂摩尼，八音和相宣。  
挹袂庾开府，拍肩杨盈川。  
每发必中的，矢脱无空弦。  
我盖三复之，飘飘意欲仙。  
此计太冷淡，浪费五彩笺。  
不如醉红裙，且听歌喉圆。  
况当荷倾盖，莫待栗过拳。  
徐看骑鲸伯，一斗挥百篇。  

虞俦　暇日邀王天任诸公游南坡天任有诗因次韵  
雨骤频垂脚，山高故隐巅。  
南坡疑断路，平地怪流泉。  
猿鹤谁为伴，凫鸿亦堕前。  
梅黄虽借润，榴火漫呈妍。  
人世隙驹过，天形磨蚁旋。  
云容愁暮合，霞彩望朝鲜。  
已负杖藜约，宜修香火缘。  
江山如得助，风月敢论钱。  
今日苦不乐，此情谁与宣。  
高歌怀杜曲，晚赋拟樊川。  
屋破时悬溜，弓惊不受弦。  
好邀沽酒伴，却羡泛舟仙。  
竹色杯中绿，花光笔下笺。  
左持还有蟹，右画更成圆。  
自笑牛刀割，难安鸡肋拳。  
补天非我事，聊尔继新篇。  

虞俦　暇日邀王天任诸公游南坡天任有诗因次韵  
君家有西园，望我南山巅。  
觞咏继曲水，花石希平泉。  
长沟流砌下，远岫列楹前。  
春风一披拂，百卉为渠妍。  
迨兹夏日永，杖履宜盘旋。  
梅黄已过雨，清润霁景鲜。  
主人虽好事，欲往无由缘。  
似闻三径深，日夜长苔钱。  
行当载酒过，高情与君宣。  
飞鸿渺天末，浴鹭来平川。  
良辰恐易失，勿待月下弦。  
前者坐中看，俱是桂堂仙。  
酒豪倒金壶，诗健轻华笺。  
琴弄朱弦古，碁枰寒玉圆。  
君才尤中的，霜鹘无空拳。  
諄复记幽会，舂容看大篇。  

虞俦　下山雨骤  
下山虽幸免颠跻，骤雨冥冥步转迷。  
白马已翻青嶂去，黄鹂犹恋绿林啼。  
人皆有路通霄汉，我独无桥渡涧溪。  
且傍田塍欹侧过，从教甲子混涂泥。  

虞俦　下山雨骤  
连宵风雨太飘摇，颇讶龙吟意气豪。  
三座危桥过不易，一溪湍水涨能高。  
栖迟王事嗟何及，咫尺威颜敢告劳。  
袖取丰年天上去，洗泥淮拟醉香醪。  

虞俦　下山雨骤  
宝熏降自九重天，再款龙祠礼亦专。  
谢雨归来还得雨，今年必定作丰年。  
弥天膏润人皆喜，连日奔驰我独贤。  
回首家山今不远，固应惭恨不归田。  

虞俦　夏芙蓉  
四月池边见拒霜，园丁惊问此何祥。  
花如云锦翻新样，叶似宫袍染御香。  
病不能陪花酒伴，诗犹堪讁鼓旗傍。  
诸君笔力回元化，努力先春压众芳。  

虞俦　夏芙蓉  
老子而今两鬓霜，未应痴绝泥秙祥。  
不能木末搴朝露，争免篱边嗅晚香。  
便合折来书卷畔，讵宜簪向宝钗傍。  
漫山千树方芽甲，肯信人间有早芳。  

虞俦　县中迎石金山甘灵大士就放生池祈雨早上偕簿尉往炷香  
甘雨祈三日，香云捧一龛。  
依归甘露灭，珍重蔚头蓝。  
官事何当了，枯禅且罢参。  
莲花初出水，朝日借红酣。  

虞俦　县中迎石金山甘灵大士就放生池祈雨早上偕簿尉往炷香  
夜起占星毕，朝趋礼佛龛。  
拥桥莲坠粉，萦沼水揉蓝。  
屏翳何须靳，登伽不受参。  
悬知天欲雨，蚁战已酣酣。  

虞俦　晓晴  
屋角勃姑时自唤，篱根络纬竞先鸣。  
刈禾政想頳肩重，扬秕那愁眯目轻。  
考满我应书下下，赈荒人谓策平平。  
回思旧岁民情恶，不但中山有啜羹。  

虞俦　谢广文俞同年惠{上制下鱼}鱼  
朝朝粗粝腐儒餐，清坐焚香篆印盘。  
早计何尝为温饱，倦游谁复念羁单。  
瓮头社酒欣方熟，篱下秋英渐可看。  
更寄拈鱼君有味，鼎烹曾覆晋之栾。  

虞俦　谢周睎颜寄惠新芽  
摘鲜分送细茸茸，知在春山第几重。  
包裹雅宜青箬篰，宠珍宁羡赤囊封。  
{左石右靡}惊雪落岩前石，烹讶风生涧底松。  
堆案文书吾欲睡，赖渠唤醒小从容。  

虞俦　新糊小室明帘戏书  
先生丈室净无尘，白纸糊帘莫笑贫。  
夜静风严褰不动，朝来雪积欲争新。  
围炉只用深藏火，隐几还应暖似春。  
纸帐一床馀纸被，不妨更作独眠人。  

虞俦　新晴  
凹沼几平岸，晴云故出溪。  
已添新绿润，尚有暗芳栖。  
风雨将春去，樽罍欠日携。  
归田吾未果，愧尔杜鹃啼。  

虞俦　休日欲报谒林子长值雨不能前用小诗以谢不敏  
朝雨城南柳色新，溪光溶漾宛如银。  
地偏心远开三径，风引船回欠一巡。  
二月欲来正月尽，三分已过一分春。  
莺啼燕无非吾事，管领韶华自有人。  

虞俦　学录李诗翁以诗访予于乳溪之上且求县学积俸偶值窘匮恨不能满其意  
二月江南花气昏，锦囊诗话喜重温。  
百篇换去东湖骨，一醉招来北海魂。  
投老黄尘真左计，半生青眼向谁论。  
学宫乞俸能多少，骥子怜渠蚤候门。  

虞俦　雪后过南坡  
南坡千树总琼瑶，走马来看及未消。  
短鬓风前愁素领，衰颜酒后借红潮。  
松饶苍鬣犹能奋，梅耿香魔苦费招。  
此景此时无我共，新诗吟罢独长谣。  

虞俦　雪后过南坡  
扶桑暖翅接金怀，鞲上饥鹰待一呼。  
悬滴梅梢珠璀璨，堕花桧顶粉模糊。  
明年翠浪麦须好，何处青帘酒可酤。  
万里江山谁画得，天开新样雪晴图。  

虞俦　雪晴后书怀  
烂银白璧遣谁收，米尽家家典破裘。  
应为溪桥添晓溜，岂怜野渡有横舟。  
侵凌蓬鬓霜千丈，浮动梅梢月一钩。  
岁晚风光天必相，未甘亭上话三休。  

虞俦　雪晴后书怀  
明堂杞梓必兼收，未信英雄老一裘。  
彭泽不妨聊束带，巴东何事叹孤舟。  
会须取印大如斗，宁羡封侯曲似钩。  
咄咄那庸如许事，尊前且食蛤蜊休。  

虞俦　扬司理章公挽诗  
宦游曾记旧桐川，泮水凄凉愧郑虔。  
怪得儒流有师法，知从乡老得心传。  
未酬龙伯连鳌手，遽作维扬跨鹤仙。  
太息孔门空用开，不教一柱果擎天。  

虞俦　杨伯贤挽诗  
月记乡评好，年推辈行尊。  
巨山曾入梦，楚些莫招魂。  
太息驰驹隙，浑疑隐鹿门。  
他时耆旧传，知有姓名丰。  

虞俦　杨仲才挽诗  
孝友怀宗族，谦恭接里闾。  
克家千树橘，教子万签书。  
酿酒偏延客，能诗亦起予。  
天胡中不寿，埋玉恨何如。  

虞俦　杨仲才挽诗  
别意经时序，音书缺置邮。  
子来方问疾，傲吏已移舟。  
华屋生存处，佳城身后谋。  
望风怀执绋，老泪为君流。  

虞俦　叶大猷挽诗  
月旦评犹在，题舆事已非。  
田园宁作计，鸥鹭本忘机。  
此地期相款，终天愿忽违。  
西风送丹旐，老泪不禁挥。  

虞俦　叶大猷挽诗  
非意俱飘瓦，高怀只杜门。  
谁云九地底，犹抱十年冤。  
未尽沧浪兴，难招楚些魂。  
伤心追往事，愁极却无言。  

虞俦　夜读邵尧夫诗戏效其體再赋蜡梅  
纷纷蜂子竞生涯，每到花时辄放衙。  
悬室尽将花作蜡，何人翻以蜡为花。  
姑从凡卉论先后，若比江海有等差。  
弄假像真真像假，小儿造物未须夸。  

虞俦　夜来四鼓枕上闻雨声喜而不寐  
雨声天外倒银潢，枕上才闻喜欲狂。  
鼓吹不须教两部，稻粱行庆有千仓。  
青缸照影花无睡，红袂行云梦有香。  
最好空阶泻檐溜，却疑并舍压糟床。  

虞俦　夜舟过龟山  
长淮东下月西流，起视龟山势若浮。  
厅岸崎岖须列炬，波涛汹涌更行舟。  
今秋暴涨尤堪畏，去岁坚冰亦合忧。  
有底往来能屑屑，痴儿了事几时休。  

虞俦　夜坐书怀  
看镜功名不用频，醉乡境界几由旬。  
何妨走马来为问，纵未成龙亦有神。  
生计一丝宁挂眼，间居百事不如人。  
惊鸿亦有高飞意，姑傍花前过却春。  

虞俦　夜坐书怀  
梦觉谁呼小玉频，分灯魔女笑波旬。  
暮年禅悦浑知味，少日文章岂有神。  
赤脚玉川容老婢，绿珠金谷漫佳人。  
玄冥不是梅花主，开尽南枝付与春。  

虞俦　一冬无雪立春后九日始有之次汤倅韵  
冰花何事太迟开，肯傍春风脚底来。  
飞絮漫天轻认柳，落英满地错怜梅。  
玄冥莫恨空归去，青帝从教倒载回。  
官冷无毡须一醉，可能来共即时杯。  

虞俦　移守吴门酌别姜总管  
宦游踪迹一浮萍，末路从公盖已倾。  
方喜溪山来入社，忽惊弦管作离声。  
河梁恋恋看云别，剡棹看看载雪行。  
从此江东还渭北，莫因契阔负诗盟。  

虞俦　以郡醖十斗送林子长  
我友溪堂爱说诗，兵厨况有酒如池。  
留髠一石从来惯，访戴扁舟莫太迟。  
已办鸱夷陪后乘，姑令从事作先驰。  
凭君试向松江望，绿涨蒲萄正渺瀰。  

虞俦　以莲心茶送巩使君小诗将之  
未雨馀寒力尚严，岩前蚤见摘纤纤。  
初尝似带莲心苦，回味宁输崖蜜甜。  
渴想清香凝燕寝，更馀黄卷乱牙签。  
一瓯幸入春风手，微草从今价亦添。  

虞俦　以莲心茶送巩使君小诗将之  
采得莲心苦更严，青裙白面退尖纤。  
竹轩旋碾香尘散，槐梦初回齿颊甜。  
况是澄泉元带锡，自应佳句合编签。  
直须陪侍挥谈麈，习习清风两腋添。  

虞俦　以酥煎小龙茶因成  
水分石鼎暮江寒，灰拨砖炉白雪乾。  
蟹眼已收鱼眼出，酥花翻作乳花团。  
撑肠尚有书千卷，枵腹无忧食一箪。  
只欠绿珠煎点在，诗情宁使愧麤官。  

虞俦　以新米作捞饭有感  
老矣何妨受一廛，笑渠杨恽强歌田。  
惊心赤地三年旱，慰眼黄云八月天。  
他日江船来白粲，暂时水碓捣红鲜。  
软炊香饭怜脾病，从此长斋绣佛前。  

虞俦　忆友人  
紫鸾栖棘乳溪边，不羡群飞漫刺天。  
一见交情真我辈，更将诗句洗尘缘。  
宁唯刮目须三日，恨不从公蚤十年。  
只恐秋风趣分袂，尺书傥有雁能传。  

虞俦　因次郊行韵眷然怀归  
杖藜何日返林坰，梦想西山几草亭。  
丛菊暂为三径别，垂杨又见两番青。  
宦游知己云中月，市道交情水上萍。  
多事不烦渔父问，铺糟久矣忘偏醒。  

虞俦　咏打扇  
腕脱何须问小童，汗流聊复慰衰农。  
联翩天下一轮月，簸荡人间万竅风。  
萤火招来还自照，蚊雷挥去觉群空。  
散仙未办朝阊阖，乞与羲皇笑傲中。  

虞俦　咏麦  
平生笑盗儒，口诵青青麦。  
刻烛和新诗，此夕知何夕。  
六花来未晚，三白会有获。  
雨暘亦天事，勤惰繄人力。  
何妨纵牛羊，况已遍陇陌。  
青黄未交时，补助岂无责。  
我亦念归田，聊作数旬客。  

虞俦　用山门记游韵赋酴醾简林子长不蒙宠和岂不复作书生调度耶因以诗督  
袅娜柔条不自持，锁窗深处最相宜。  
试教疑手簪双鬓，莫遣新愁上两眉。  
子建洛神空有赋，乐天杨柳可无诗。  
为君唤起温柔梦，春草池塘日正迟。  

虞俦　用韵酬翟曾二倅和章  
那得朝朝琼树新，拥炉添炭费乌银。  
试呵冻笔还搜句，浅酌香醪未计巡。  
过眼年华休恨晚，转头天令即行春。  
纷纷桃李谁知问，只有寒梅是故人。  

虞俦　用韵酬翟曾二倅和章  
诗成开府让清新，纸扫溪藤笔弄银。  
斗转苍龙归北望，日行黄道傒东巡。  
人情自是随时变，天意何私与物春。  
官里簿书殊未了，不知花事属何人。  

虞俦　用韵赋岁暮田家叹闻之者足以戒也  
催科里正莫频频，望麦登场更浃旬。  
纨绔向来无饿死，黄冠此去罢迎神。  
田间作苦谁怜汝，天上调元合有人。  
自叹农家消底物，百金斗米便回春。  

虞俦　用韵和仲兄  
鼯鼠相将五技穷，东来岁月太匆匆。  
冷官敢恨知音少，直道难教与俗同。  
翻忆对床听夜雨，不堪举扇障西风。  
诗来唤起还家梦，目断成行天际鸿。  

虞俦　用韵约宋宰诸公为寻梅之行  
澹烟寒雨洗轻埃，千树江头探借工。  
莫倚风流贪画柳，直须火急去寻梅。  
可能卯酒三杯罢，索取冰姿一笑回。  
好手河阳教落后，纷纷桃李满舆台。  

虞俦　游虎丘再用韵  
虎丘欲到几年华，灵运何妨不在家。  
风艇也遭新壩阨，芒鞋可惮去途赊。  
禅心默会点头石，幻化应羞解语花。  
忆昔吴王旧池馆，一堪行乐一堪嗟。  

虞俦　游宦十年于外归自浙东睹西山先茔周围林木气象大非昔比盖缘藩篱既  
万亩坟山遍野阴，几年樵采到如今。  
藩篱有限重加护，斤斧无端免见侵。  
缺处更须频检校，暇时何惜一登临。  
先君暗里应倾倒，方信流长源更深。  

虞俦　有怀广文俞同年  
宦游霜宿与风餐，环郭青山岂日盘。  
馀暇每思亲丈席，新凉政喜入中单。  
交情老去才方见，世事年来亦饱看。  
颜色想君如李白，却疑明月满重栾。  

虞俦　有怀广文俞同年  
客来愧乏牛心炙，茶罢空堆马乳盘。  
纵有诗篇惭和寡，了无心印可传单。  
平生黄卷能忘味，晚岁青山未厌看。  
归去吾庐吾亦爱，更须华屋羡雕栾。  

虞俦　有怀广文俞同年  
祝君努力且加餐，世路羊肠政屈盘。  
烹鲤何由问消息，割鸡政自困平单。  
书生说食真成癖，俗子疑人莫与看。  
搜搅枯肠有文字，玉州犹爱月团栾。  

虞俦　有怀广文俞同年  
万山深处只空餐，报赠惭无双玉盘。  
日晏仅馀晨粥半，夜凉更觉夏衾单。  
怜渠许国丹心在，付与穷途白眼看。  
它日鸡豚燕同社，不烦父老见思栾。  

虞俦　有怀汉老弟  
先自无聊懒出门，南坡一到一思君。  
松筠俱是栽培力，亭榭无非卜筑勤。  
本约暮年栖息共，岂期中道死生分。  
风前试数当时雁，一雁今归何处云。  

虞俦　有怀汉老弟  
缺落槿篱须补缀，稀痚菜甲欠锄耘。  
芙蓉泣露坡头见，桂子飘香月下闻。  
策杖却愁成独往，举杯谁与醉浓芬。  
欢悰莫讶年来减，触目无非是忆君。  

虞俦　有怀汉老弟  
村童先遣扫柴门，检校园芳待置尊。  
丛菊稍斑溥露点，芙蓉已带着霜痕。  
诗篇纵好成孤讽，心事凭谁与共论。  
已是西风悲落木，那堪幽独更销魂。  

虞俦　有怀南坡盖雪阻旬日不到  
催年节物太频频，不涉南坡又一旬。  
苍桧风前应强项，玉梅雪里想精神。  
后车同载有名酒，折简欲呼无可人。  
说似阿连须早计，莺花休拟负青春。  

虞俦　余护客至盱眙忽有召命应广文有诗相庆因用韵以谢  
尺一西来唤我归，扁舟正是泛淮时。  
功名不复平生梦，物色能销几首诗。  
去国九年嗟已老，暮途双节偶然持。  
一丘一壑真吾事，惭愧夔龙集凤池。  

虞俦　余假守是邦所幸今夏雨泽适中高下咸宜客有谓今秋一稔前此数岁未之  
骚人墨客可无诗，正值秋郊刈穫时。  
此日三登殊可乐，向来半菽亦堪悲。  
家家芋栗儿童喜，处处鸡豚父老期。  
负郭有田归去晚，婆娑拙守不劳麾。  

虞俦　余居太夫人忧三年泪枯老眼既除丧颇理故书似觉有味矣数日眼疾作此  
三年涕泪剧悬河，断简残编奈若荷。  
纵使相看青眼在，故应添得黑花多。  
衰迟把酒元无分，冷淡观书亦有魔。  
掩卷相吁心自了，莫将文字问维摩。  

虞俦　余秋初离庭闱冬至犹未得归夜读宛丘先生秋日忆家诗辄次韵以述旅怀  
屈指西风阅岁华，半年行役苦思家。  
彩衣归去亲闱好，画角吹残客梦赊。  
病里中秋慵见月，醉中九日强簪花。  
朼来又过书云候，节物催人一可嗟。  

虞俦　余壬子秋丁太夫人忧因取藏经看阅至甲寅春以病眼且止然将及一半矣  
五千经卷乃吾心，眼力年来却不胜。  
且学赵州看半藏，从教舍利说三乘。  
循行数字难成佛，兀坐焚香也似僧。  
此法本来无所得，多生受记有燃灯。  

虞俦　雨中偶成呈天任  
久雨苦不乐，吾庐亦未贫。  
十旬兼美醖，千亩长脩筠。  
睡蝶频来梦，歌莺皆恼人。  
得君新唱和，懒病起精神。  

虞俦　玉溪梅株柯殊绝宣和间用事者尝图以进竟不报今乃弃置蔬畦摧折憔悴  
玉溪得得探芳期，孤负诗人尽醉归。  
消息向来空驿使，画图老去惜明妃。  
香魂月堕惊春梦，翠袖天寒怯暮晖。  
蜂蝶卑凡浑省识，良迷桃李趁狂飞。  

虞俦　郁簿行年四十有九读李太白浔阳感秋诗慨怀有作次韵勉之  
清德如公畏四知，流光底事感圆蓍。  
日边丹凤聊栖棘，月下惊鸿尚拣枝。  
五十知非惭漏尽，百年强半怪驹驰。  
买臣富贵犹堪待，莫诵浔阳落魄诗。  

虞俦　元日小集耘老弟有诗和韵  
弟侄团栾岂偶然，华堂绮席间婵娟。  
试看今夕知何夕，颇觉新年胜旧年。  
黄纸除书须有命，青春作伴且随缘。  
从今屡费何须惜，日办杯觞趁和篇。  

虞俦　元日小室独坐情思不怡  
坐久无人问，愁多莫我娱。  
颇知新岁好，却讶五行孤。  
书乱尘凝案，灰寒雪拥炉。  
可能无斗酒，墙外杂歌呼。  

虞俦　元宵不出  
东风摇荡玉奁冰，车马从人唤不应。  
赖有麴生来入座，了无魔女与分为。  
夜深月色明如洗，寒在梅梢瘦不胜。  
却笑少年行乐地，华胥枕上太瞢腾。  

虞俦　元衍曹居士挽诗  
与物初无竞，安居不用名。  
平生惟下泽，月旦有南评。  
岁月惊飘忽，乡闾失老成。  
联翩先友记，百代许同声。  

虞俦　元衍曹居士挽诗  
先君无恙日，居士得游从。  
酒醆花前月，茶瓯石上松。  
有时连款段，胜概每从容。  
指点佳城处，相闻道院钟。  

虞俦　耘老弟五月十三日亲往新亭种竹喜而赋诗  
移竹应须竹醉时，不妨带笋一时移。  
清阴且障东西日，碧色还分上下池。  
岁晚雪霜成超级大国伴，夜凉风月得新知。  
朼来便有亲亲意，玉立无言似索诗。  

虞俦　耘老弟於新厅之后起楼名之日叠翠有诗因次韵  
楼成叠翠相奇奇，不羡围屏锦绣机。  
卜筑又新王粲宅，登临莫下董生帷。  
高吟得助添新卷，清赏何须賏舞衣。  
问舍却怜吾未就，归心长与落霞飞。  

虞俦　再促花  
珍重栽培意，商量仔细开。  
花心终有待，诗句漫劳催。  
莫恨三秋去，须教一笑回。  
但储千斛酒，端的奉徘徊。  

虞俦　再和  
天时人事日相煎，否泰俄惊在眼前。  
积闰尽归冬十月，纪元一似太初年。  
联珠合璧犹重见，华发苍颜益可怜。  
三抚祥琴无意绪，当筵那忍舞蹁跹。  

虞俦　再寄广文俞同年  
有客传新句，呼儿整旧书。  
劳生徒扰扰，不动只如如。  
病瘧犹怜我，流行也到渠。  
平生真莫逆，裹饭肯踌蹰。  

虞俦　再委赵丞阳山送龙祷雨  
传闻神姥产英灵，雷电当时亦晦冥。  
好雨因宜随祷应，夜窗曾误几番听。  
关心病守头空白，失喜农夫眼倍青。  
水溢旱乾宁有数，人间无路叩天庭。  

虞俦　再委赵丞阳山送龙祷雨  
老龙高卧复何求，韬敛风雷自一湫。  
不恨如麻无雨脚，却愁生耳有禾头。  
向来河内惭移粟，此去江边欲具舟。  
龙若有灵须早计，霖霪莫待火西流。  

虞俦　再用难字韵简潘接伴  
当年名下无虚士，此日诗中有二难。  
方驾饭山何太瘦，拍肩东野不言寒。  
来章只好先呈佛，属和何当胜得官。  
珍重牛腰成巨轴，丁宁莫与俗人看。  

虞俦　再用韵呈林子长  
痴儿谁识坐谈高，抚字年来亦漫劳。  
簿领何妨聊尔耳，湖山正是属吾曹。  
百年心事空三叹，五马人生却二毛。  
欲作报章还自笑，郊寒宁解敌韩豪。  

虞俦　再用韵赋木犀  
高枝曾折记前回，晚路重逢叹滞才。  
天上移来和月种，人间占得及秋开。  
香浮翠葆花藏叶，景动燃犀酒映杯。  
犹有黄花堪殿后，为渠留恋为渠催。  

虞俦　再用韵简王簿  
山云泼墨度墙隈，信道鸣鸠唤雨来。  
骤泻竹梢青幂幂，乱翻荷盖白皑皑。  
尊前花落愁赊酒，地上钱流错认苔。  
更愿公家宽赋敛，斯民卒岁亦悠哉。  

虞俦　再用韵简王簿  
当面论交背面违，此心叔向几人知。  
喜君一见便倾盖，过我相从唯说诗。  
别后梅花看太瘦，向来瓠白不应马。  
何如且缓东归策，共醉橙黄橘绿时。  

虞俦　再用韵述怀  
少年发愤欲忘餐，信木能鑽透石盘。  
灯火半生徒自苦，虀盐并日不嫌单。  
嗟来未肯低头拜，臭腐那须着眼看。  
何物马肝犹不悟，怜渠五利竟诛栾。  

虞俦　再用韵谢王簿来诗褒借过当之意  
黄妳朝千卷，书灯夜一龛。  
玄文今尚白，袍色故应蓝。  
簿领聊尔耳，朝班行矣参。  
惊雷虽破柱，午寝不妨酣。  

虞俦　再用韵谢王簿来诗褒借过当之意  
早魃争攘袂，群龙仅守龛。  
云峰疑燎火，天色转澄蓝。  
甘露元同注，丛林莫遍参。  
新来焦渴甚，无梦到沉酣。  

虞俦　早上过溪报谒林子长承约客回途作  
臭味还吾辈，炎凉笑若曹。  
相逢倾盖旧，可但泛舟劳。  
夜雨湖山好，西风鼓角豪。  
主人宁避客，只觉杜门高。  

虞俦　早上过溪报谒林子长承约客回途作  
画诺何如瑨，歌呼敢效曹。  
一饥才免死，千虑亦忘劳。  
酒里愁先醉，吟边句未豪。  
北窗陶靖节，千载只渠高。  

虞俦　曾守谯楼既成邀宾从同登议辟双门以复旧观从士子请也  
楼下遗踪宛可寻，尚须宾从一来临。  
三峰嵂崒浑依旧，双阙岧峣复见今。  
麻麦向来迷绿野，簪缨久矣负儒林。  
使君不惜褰帷问，慰我邦人望望心。  

虞俦　曾守谯楼既成邀宾从同登议辟双门以复旧观从士子请也  
杰阁危栏不许寻，境环千里望中临。  
古桃风物宁非旧，甲子规模廻到今。  
堪笑折腰趋府事，何如长啸入山林。  
故园猿鹤休惊怨，山岫孤云岂有心。  

虞俦　赠潘接伴  
淮海相逢便说诗，新来匡鼎解人颐。  
句中有眼人谁识，弦上无声我独知。  
每见朋游谈警策，偶因王事得追随。  
西湖近报梅花约，归趁东风第一枝。  

虞俦　赠孙尉姑苏紫石铫孙有诗次韵  
吴侬生长水与云，不采莲花拔蒲根。  
穷山凿石出奇怪，颠坑仆谷无寒温。  
宣和倖臣以佞进，横江花石如云屯。  
造化有此诚疮痏，奈何浮靡夸朴敦。  
守令诛求星火迫，州县惊扰河涛翻。  
举觞谁酹栟榈子，我欲从之以为昆。  
尔来刳作短尾铫，形模简古得全浑。  
遗君日以烹龙凤，要和松风泻潺湲。  
弥明讥评二子媿，卢仝风味千载存。  
搜搅胸中万卷富，倾动笔下三峡源。  
可怜长安贵公子，饱餐荔支餍河豚。  
岂知是中有佳趣，目方忏视手不扪。  
武夫丁字且不识，一礮拟落天骄魂。  
平生攘臂咤飞石，唾取青衫明主恩。  
书生调度清且苦，臭味不同谁与论。  
祝君勿遣羊羹污，以友石供古铜盆。  

虞俦　章解元挽诗  
诗礼传家旧，田园晚岁丰。  
月评犹未改，露挽遽成空。  
曲巷连桑荫，幽岩长桂丛。  
南坡吾独往，无复访邻翁。  

虞俦　章枢密挽诗  
当年抗疏动宸旒，骑省乌台许遍游。  
稳稳枢庭方缓步，駸駸揆路却回头。  
空馀荣锦开三径，犹有甘棠蔽两州。  
浮世功名俱一梦，不须夜壑怪移舟。  

虞俦　章枢密挽诗  
引年归老十星霜，养素遗荣道愈光。  
可但苍生思谢傅，未应白首愧冯唐。  
龙光方庆千龄遇，凤诰俄嗟一鉴亡。  
前辈风流磨灭尽，后生无复见堂堂。  

虞俦　真情  
魏紫姚黄次第荣，政须亲戚话真情。  
楼台是处增诗兴，罗绮丛中放酒行。  
下榻能留黄叔度，高斋端有谢宣城。  
却怜老令卑栖甚，目送归鸿意自倾。  

虞俦　枕上偶得数语呈林子长  
碧梧翠竹日相高，怀想家山魂梦劳。  
钟鼎故知非我事，箕裘犹可冀儿曹。  
眼中谁是真犀角，池上君今有凤毛。  
直探牛心屠狯耳，能安贫贱乃英豪。  

虞俦　枕上同志赋  
折桂东堂又一回，秋花此外只凡才。  
千岩万壑幽深处，玉露金风烂漫开。  
有客挥犀纷入坐，几时清燕小持杯。  
作诗且与留花住，青女繁霜未要催。  

虞俦　正卿不见累日闻十二日与郑丈舍人游何山书此为寄  
剩欲从公朝暮间，一溪留我未容还。  
极思谈笑三秋隔，相望林泉数里间。  
诗绝一时同郑老，书堂终日憩何山。  
报来定有吴门信，快矣黄嘉明月湾。  

虞俦　正月二日大雪  
东风欲动管灰飞，剪彩工夫莫恨迟。  
残腊竟呈三白瑞，新春元与六花期。  
羊羔酒好浮琼液，牛尾狸堪削玉肌。  
欲就江梅赊一笑，前村容有未开枝。  

虞俦　政在簿书丛中王簿示二诗推案漫述数语  
文书堆案汗如洗，雁鹜满庭声甚喧。  
纵有中人来眼底，了无佳思到吟边。  
翠眉对我何曾展，白眼逢渠不受怜。  
上策从来三十六，就中除有一归田。  

虞俦　中秋不见月寄耘老弟  
举杯邀月且留残，覆雨翻云意未阑。  
自是阴晴难淮拟，莫将怀抱逐悲允。  
灯前白发惊秋半，镜里清光有岁寒。  
玉斧只应修未就，素娥宁许等间看。  

虞俦　中秋夜微雨  
醉张白眼望层空，作意中秋一笑同。  
忽讶微云得急雨，纵妨明月有清风。  
连宵桂近姮娥惜，尽日槐忙举子工。  
勿指凉天云即是，且须倾尽玉西东。  

虞俦　中书黄舍人父总干挽诗  
孝子推慈父，明君有直臣。  
岂惟成羽翼，况复掌丝纶。  
想像成斋旧，昭回宸翰新。  
固应方寸地，种德玉堂人。  

虞俦　中书黄舍人父总干挽诗  
有子能传业，黄金笑满籯。  
去华虽不第，谷口岂其卿。  
四海知名姓，诸儒仗老成。  
平生郭有道，真不媿碑铭。  

虞俦　中书郡舍人挽诗  
璧池鼓箧岁庚辰，蟾窟分枝癸未春。  
夹侍螭坳司记注，同升凤掖演丝纶。  
靖言交契从来厚，追想音尘不复亲。  
拘缀无由陪执拂，招魂楚些为沾襟。  

虞俦　仲本别去才半月尔瞻恋不啻如隔岁奉比寄怀  
纷纷覆雨与翻云，只有吴人不世情。  
穷迫每怜长袖舞，别离愁听短歌行。  
春波碧草连南浦，朝雨垂杨拂渭城。  
丝竹未应陶写得，向来肝胆为渠倾。  

虞俦　仲本索归甚遽前诗送行言之不足见示和篇览之益用慨然再用前韵  
幸有绨袍恋故人，不应回棹遽忘情。  
相逢且话十年事，此别又成千里行。  
归去我犹惭靖节，催科谁解恕阳城。  
黄堂今有仁人在，璧水当年盖已倾。  

虞俦　舟中  
寒日移阴短，清溪放溜迟。  
归田真晚矣，泛宅欲何之。  
鸿送天边目，山横雪后眉。  
诗中无限兴，一一报公知。  

虞俦　舟中冬至  
阴阳消长际，新旧送迎中。  
异县他乡泊，天时人事同。  
世方期道泰，我岂坐途穷。  
儿女番为寿，衰颜借酒红。  

虞俦　舟中睡起  
望外星占婺，年馀水记苕。  
去思谁结恋，来暮岂闻谣。  
季布从渠毁，冯唐莫我招。  
舟中无一事，睡足有今朝。  

虞俦　朱天永示仆二诗盖有激而云者因用其韵以广之  
是非得丧一毫轻，蛮触何劳角上争。  
未可轻量天下士，渠知不是彀中英。  
平生我亦轻馀子，到处君安得此名。  
勿对秋花叹憔悴，春风回首又欣荣。  

虞俦　朱天永示仆二诗盖有激而云者因用其韵以广之  
弹铗悲歌莫浪嗟，笔耕心织是生涯。  
区区子岂痴摹虎，事事吾犹错画蛇。  
不分缩头几类鳖，苦嫌怒目几遭蛙。  
凭君试读山君传，鹤岂能言为嫉邪。  

虞俦　诸公和诗而菊开主簿沃同年乃有褒拂之语用韵谢之  
怪底花心转，知从笔力回。  
不嫌嘲我瘦，良是为君开。  
白雪词何有，黄鸡曲漫催。  
待牵重九兴，篱下醉徘徊。  

虞俦　主簿昨示喜雨之作末章用李文饶故事非所敢闻用韵回纳  
朝来一穗看炉烟，遽挽银河下九天。  
东海不冤私自幸，南阳高卧且随缘。  
佳名德雨闻前代，尺字商霖证昔年。  
老子婆婆那辨此，两翁心印有人传。  

虞俦　子长来诗乃有杜口毗那之语但天女天花未尝见也诗以先之  
属和何面蚌鹬持，笙歌鼎沸政相宜。  
劝君莫惜松醪酒，容我来看柳叶眉。  
春去自怜莺命友，夜来空费雨催诗。  
海棠还有风流伴，留得芳菲不恨迟。  

虞俦　自叹  
落落高才岂晚收，枉将岁月送菟裘。  
未能鹏击三千里，空费龙骧万斛舟。  
明月有珠谁按剑，珊瑚作网漫沉钩。  
求田问舍非吾事，豪气元龙死不休。  

虞俦　自叹  
明经青史不难收，怪底依然处士裘。  
谁谓封侯安事笔，我闻定霸必焚舟。  
骥腾夷路须联辔，鳌负三山好掷钩。  
对策清时看第一，未应蕴藉愧裴休。  

虞俦　自中秋月圆木犀开后倡酬络绎今可以止矣再书数句殿其后  
秋月秋花自一回，锦囊收拾靡遗才。  
吟馀顾兔毫端满，赋罢文犀纸面开。  
十里清香供隐几，三人对影称挥杯。  
笑渠冷淡为生活，何似笙歌鼎沸催。  

虞俦　昨日於竹堂后开一迳通南坡甚近从此便於往还遂成日涉之趣矣  
先生一室如悬罄，弹铗浩歌谁复听。  
篮舆每出欠仆夫，蹇驴试跨愁泥泞。  
南坡日涉恐负渠，寸步跻攀如折胫。  
偶向田头问小溪，何妨竹里通幽径。  
杖藜从此便还往，出趁晨光归及暝。  
更遣苍头佩一壶，醉中却爱风吹醒。  

虞俦　昨夜雨又作方此祈祷辄得数语述怀  
淫雨天公不肯晴，区区香火屡哀鸣。  
雨年苦潦民何罪，千里分忧责匪轻。  
已幸早禾方露积，正怜秋稼与云平。  
蓱号莫败西成好，捩手从为易覆羹。  

虞大博　水帘  
疏水成帘造化功，冷光千丈半岩风。  
层霄蟚蝬正铺地，苍海珠玑初堕空。  
天下奇观更何处，骚人幽咏未全工。  
要知出壑争流意，不向三巴直向东。  

虞大熙　送程给事知越州  
标置才谋孰尚公，拜恩新领浙江东。  
黄扉玉殿官仪贵，皂盖朱幡使节雄。  
耕织富饶青嶂里，楼台缥缈翠云中。  
到时湖上看秋月，安得清樽侍下风。  

虞德观　句  
我因国破家何在，君为唇亡齿亦寒。  

虞刚简　句  
天上人间元一气，如何倾刻烂樵柯。  

虞刚简　三池丁祭宿斋所赋  
洙泗微言日夜行，天高地下昨犹今。  
□□□□六经意，识得皇皇万古心。  
宗庙百官谁不见，朱弦疏越有知音。  
同人得似三池盛，属目冠裳俨若林。  

虞刚简　送子就试帖  
儿有掌中杯但把，归期苦苦催奕世。  
衣冠仍上第公台，元自诗书裹面来。  
秋色为渠开先我，梁世马首回猿鹤。  
莫轻窥蕙帐惊猜，苔步归休亦乐哉。  

虞刚简　游灵岩寺  
八年前识兹山面，今日幽盟许重寻。  
乱石悬崖僧易少，疏林浅薄寺难深。  
流泉药得何人病，绝壁灵通古佛心。  
老我泊然元会得，俯空一笑晚风临。  

虞刚简　游灵岩寺  
摩挲石刻拜方兴，误国从初恨老秦。  
十六州归仍遗虑，百馀年事语谁人。  
出师表在今如昔，坠泪碑存旧似新。  
江水江花岂终极，风光一任转青春。  

虞荐发　忆梅  
不见疏花久，恓然恨满襟。  
相逢当岁晚，一别又春深。  
冷落山中约，凄凉月下心。  
期君须待雪，把酒候前林。  

虞祺　句  
留得甘泉作霖雨，白云来往自无心。  

虞兟　鹿鸣宴  
儒雅从来说雉山，抱琴何幸预荣观。  
六人同榜昔犹有，一邑三魁今所难。  
方喜棘闱连鹗荐，又欣碧海起鹏搏。  
联科甲第应余事，须把声名久远看。  

虞氏　句  
田舍辘轳出短墙，村落秋千挂高树。  

虞似良　横溪堂春晓二首  
一把新秧趁手青，轻烟漠漠雨冥冥。  
东风染尽三千顷，白鹭飞来无处停。  

虞似良　横溪堂春晓二首  
田塍常满雨常余，绿遍溪南我独无。  
珍重天公不遗物，也分余润到昌蒲。  

虞似良　诗一首  
一杯山茗雪花白，数片甘瓜碧玉香。  
但得心閒无个事，人生何地不清凉。  

虞似良　消湖  
野草闲花洞口春，碧潭如鉴净无尘。  
江山好景携不得，漾入酒杯和月吞。  

虞亿　晚对亭  
落日下青嶂，归云独未安。  
倚杖无言久，夕阴生翠寒。  

虞亿　中秋同诸子九曲泛月  
名山阅万古，明月来几时。  
顾游属中秋，万里云雾披。  
心间境亦静，月满山不移。  
况兹九曲溪，正漾清涟漪。  
呼舟星村来，十客琴觞随。  
此客俱不心，洒落同襟期。  
居然命钓艇，造席不复疑。  
陶兀入醉乡，伴我老不羁。  
临流振衣袂，飒飒刚风吹。  
银盘　　岩阿，两川光渺瀰。  
崚嶒大王峰，嵌窦渺可窥。  
云輟与凤钗，来往谁可知。  
但闻山桂香，缤纷落残户。  
酒酣各言志，抗论不少卑。  
诸君爱轩冕，许身皋与夔。  
矫首青云衢，尘鞅甘羁縻。  
那知涉幻境，百岁黍一炊。  
风波世上险，日月壶中迟。  
何如归此山，相乐从希夷。  

虞展　宝唐帖  
□□□□未满看，虚庭小饮胜凭阑。  
浮云尽卷堂堂见，清影将圆处处欢。  
一点神光千里在，三秋佳景四并难。  
人生几度逢今夕，更觉閒中天地宽。  

虞展　释奠诗  
正学昭昭责力行，湖湘一派到于今。  
好翻愚岛词锋手，密察濂溪理窟心。  
二水秋清严奠礼，九疑云近想韶音。  
咏归也觉西风好，须信诗□在泮林。  

虞诏　荷花  
晚来一棹鉴湖东，队队峰峦入短篷。  
一色藉花三十里，淡妆浓抹锦青o￠。  

虞诏　柳花  
短长亭外柳依依，念我心归未得归。  
粉蝶不知行客恨，也随飞絮点征衣。  

虞子万　晚对亭  
落日下青嶂，归云犹未安。  
倚杖无言久，夕阴生翠寒。  

宇文绍节　句  
过口此舟方属汝，行人何用较锥刀。  

宇文绍庄　踏碛  
八阵图前凛古风，武侯英烈岂忽忽。  
江流千载长呜咽，山插孤云亦蒨葱。  
陡觉新春忘病思，喜陪高论自情钟。  
曲刑前辈今能几，岁晚相期华发同。  

宇文师献　梅林分韵得酒字  
平生慕英游，望公真山斗。  
一见开心诚，已落诸人后。  
龙门岂甄择，大小俱容受。  
联辔寻胜践，春风倚尊酒。  
惟公对江梅，端若同志友。  
玉色洗尘沙，幽姿出藜莠。  
命客花下坐，相与沃醇酎。  
非公无此客，譬诸草木臭。  
向晚入深巷，苍根倚畒牖。  
始知水西头，卧梅胜卧柳。  
有客三叹息，此树警老丑。  
一笑客诚痴，万法要经久。  
奇卉如尤物，过眼不必有。  
惠我终日香，重来香在否。  
但从此理悟，那复长搔首。  
念公捧召节，修名当不朽。  
舣舟未忍去，拓寻访林薮。  
中心甚虚明，外慕厌纷纠。  
杖屦循古岸，细话犹开诱。  
再拜诵公诗，一洗刍豢口。  

宇文孝叔　题回山人画像  
仙踪久矣闭禅关，忽遇高人唤得还。  
创就琳宫依岌页，移来真像带斓斑。  
路通远浦重重水，楼倚长松面面山。  
酌我一杯如有意，坐令衰脸变朱颜。  

庾卜礼　题云锦园  
我观大瀛海，山与水相伴。  
维兹山水丽，邈在西南畔。  
公如出岫云，顷刻固已漫。  
倏尔转晴空，化为五色斓。  
三径他山缉，万里归心断。  
要从父老归，不作儿女观。  
苏公金石心，坐阅岁时换。  
来赴林泉期，更觉云锦焕。  
五采弄珠玑，八章诵云汉。  
向来古使星，久未视龟篆。  
心贪汗漫游，行无麋鹿乱。  
快哉天下乐，岂以寸心玩。  

玉壶洞客　题玉壶洞  
洞前流水碧于苔，洞口桃花扑面开。  
转头望断意不断，长啸一声须再来。  

玉遞　富沙  
忽惊羁旅身，已落富沙湾。  
江海旧茅屋，遥岑带潺湲。  

玉盘居士　题樟林寺  
千岩壁立任苍苔，今日玉盘居士来。  
洗斸云根堪宴坐，不教独秀在天台。  

育王寺僧　阻史弥远占寺偈  
寺前一块地，常有天子气。  
丞相要作坟，不知主何意。  

喻良弼　经理西山同二客兄弟侄辈侍太孺人游观联句  
诗见香山集卷九。  

喻良能　爱山  
柳丝稀处见前山，半在云间半雾间。  
回首乱红浓翠里，春风啼鸟更绵蛮。  

喻良能　爱山堂  
栋宇还依石，窗扉不碍山。  
丹青宁办此，烟雨饱孱颜。  

喻良能　安抚大资李参政生辰  
仙李盘根几百秋，我公勋业比伊周。  
推恩已解宏元化，戢患犹能庇七州。  
不日定为黄合老，他年应伴赤松游。  
三江愿得浑为酒，寿斝年年给献酬。  

喻良能　安抚大资李参政生辰  
崧岳生申占腊前，预将和气作春妍。  
蟠桃结实三千岁，莲叶成巢几百年。  
聊向蓬莱开燕寝，即纡衮绣画凌烟。  
只应便是神仙事，方丈瀛洲却未然。  

喻良能　安抚开府史丞相诞辰  
一年好处橘初绿，雨后秋容净如沐。  
潭潭大府忠孝家。黄堂正奏千秋曲。  
挥毫落纸妙卿云，千佛经中蚤致身。  
横飞直上九万里，金鱼玉带真天人。  
筹边利国知谁似，直节长才堪重寄。  
手扶杲日照乾坤，力转洪钧陶品汇。  
橐兜戟纛粲煌煌，紫极联休衮绣光。  
暂向闽都分帅阃，再归天阙致时康。  
鲰生才业等袜线，昔辱甄收今论荐。  
喜看太白应长庚，乐颂燕公符玉燕。  
旧闻庄叟说太椿，八千为秋八千春。  
愿将眉寿同长久，永作王家柱石臣。  

喻良能　八月十八日观潮  
万叠银山出海门，百川渺渺不劳吞。  
晴江斗起黏天浪，一洗忠胥愤屈魂。  

喻良能　八月十八日观潮  
谁遣群儿把彩旛，翩翩惊浪怒涛间。  
不知岸上人皆愕，但觉波心意自閒。  

喻良能　八月十六夜月  
一更山吐月，万里湛虚明。  
聊当中秋色，堪欣此夜情。  
西风金盏侧，香雾玉簪横。  
却忆青莲语，寒鸦栖复惊。  

喻良能　八月十三夜仲季二弟弄月亭对饮  
今宵端正月，故故向湖山。  
玉兔窥杯凸，冰娥怪鬓斑。  
诗情甪里逸，酒胆夏黄悭。  
兴罢度桥处，天风松桂间。  

喻良能　八月十四日亦好亭迟月不至分韵得秋字  
亦好登临似庾楼，是中风月最宜秋。  
素娥欲赴经年约，行雨潜分一段愁。  
聊复飞觞追胜赏，何妨秉烛事清游。  
明年此夕看明月，千里相思楚水头。  

喻良能　八月十五日夜试院玩月呈叶判官徐教授蔡主簿  
西风细逐桂枝生，秋月圆从屋角明。  
欢伯向人端有意，素娥於客亦多情。  
试吟飞鹊南枝句，更听春蚕食叶声。  
从此涂山添胜事，四翁相遇四难并。  

喻良能　八月十五夜玩月  
前年磬湖新雨歇，独绕湖边待明月。  
夜深云散月华来，疑是山阴踏晴雪。  
去年锁宿校群英，冰娥於人亦有情。  
仰看一镜缘云上，俯听春蚕食叶声。  
今年广文在官舍，亦复开樽临月榭。  
慈颜一笑彩衣轻，谁云官冷孤清夜。  
酒阑月色更徘徊，卷帘开户真佳哉。  
悬知明年应更好，扁舟正泊双溪隈。  

喻良能　悲夏畦  
悲夏畦，南亩苗未长，东皋草已齐。  
旋令妪妇办饷馌，独引丁男耘稗稊。  
悲夏畦，炎天炙背如爇鸡，渴来不得饮清溪。  
宁知水榭冰山里，犹自频嫌日未西。  

喻良能　北山登高  
九日红茱紫菊催，相携缓步上飞来。  
酒酣便有龙山趣，不用重寻戏马台。  

喻良能　被郡檄祷雨丹井山徐真君祠登山拜毕即获雱霈追用韩文公郴州祈雨韵  
欲解骄阳厄，宁辞祀礼繁。  
纯诚殚毣毣，英烈仰言言。  
云阵千屯合，雷声万马奔。  
晚来归路好，飘洒势腾轩。  

喻良能　被檄之上饶言还未几又复往焉至小渡遇雨遣兴一首  
檄至方云急，吾行敢滞留。  
朔风经小渡，细雨过中洲。  
冉冉新斑鬓，飘飘敝黑裘。  
欲知来往久，三见月如钩。  

喻良能　窆石  
禹陵踪迹颇堪疑，窆石衣冠知几时。  
犹解起人河洛思，可怜大胜峄山碑。  

喻良能　丙午仲春西湖舟中作  
春阴将近一百六，絮擘晴云新雨足。  
烟边芳草碧如茵，篱畔海棠红映肉。  
相携逗晓出城西，城西风景如杜曲。  
两岸云光罨画浓，一湖春水蒲萄绿。  
坐中豪俊杂吴蜀，磊落群书纷拄腹。  
掀髯一笑浪波间，淋漓衣袂寻棋局。  
他年想像此风流，应作生绡图一幅。  

喻良能　病起  
寝瘵初休意未便，筼箉生笋柳生绵。  
谁能朼朼团栾走，只要齤齤酩酊眠。  

喻良能　病起  
几岁思归今得归，一筇三迳共忘机。  
寸肠满贮愁千斛，的当回头觉昨非。  

喻良能　伯琬明府年兄和予致字韵诗举英石见遗谨次来韵以报盛贶  
久闻英石空流涎，意欲得之无力致。  
士衡东头富玲珑，染指独许尝鼎味。  
明窗净几拂蛛尘，尤物定自能移人。  
报惠惭无百金寿，赠公相好无时朽。  

喻良能　伯琬明府年兄和予致字韵诗举英石见遗谨次来韵以报盛贶  
公家一峰如终南，须信是中有佳致。  
对之忘饥亦忘愁，岂待声色兼臭味。  
嗜好萧然迥出尘，同年要是我辈人。  
世间何物如石寿，墨妙与之俱不朽。  

喻良能　伯兄由临海归省出示近诗次韵奉别  
相别既四载，相看如友生。  
未成投辖饮，先作倒衣迎。  
夜雨方同听，秋风又独行。  
不堪分手处，霜重雁行轻。  

喻良能　捕盗至栗洪岭下道人庵滞留数日遣兴  
乱山深处小溪隈，夏木阴阴水半回。  
风岸欹斜对青竹，雨枝低重弄黄梅。  
浓愁难办新诗语，吉耗聊倾浊酒杯。  
戏彩老人须强饭，玉钩才吐即归来。  

喻良能　采菊  
采采黄金蘥，盈盈白玉觞。  
露兰何足饮，自觉肺肝香。  

喻良能　参议李郎中惠示古律诗两巨轴次韵首篇奉酬  
邺中七雄迹既扫，谢楼梦断池塘草。  
仙李诗人麻竹多，佳句唯传杜陵老。  
省郎句法专后来，压尽今世诗流才。  
并刀翦水有佳致，月中聚雪无纖埃。  
穿天出月馀四纪，捉月风流今不死。  
从教人售一杯水，自信笔挟风霜字。  
次山风味唤仍回，老文犹未磨苍崖。  
收拾明珠百馀斛，寒光入夜阖复开。  
我得公诗兴叹慨，千古长留诗卷在。  
只恐天官下取将，人间古货今难卖。  

喻良能　参议李郎中见和次韵奉酬  
顷岁题名曲江院，及肩曾许亚宫墙。  
胸中阔贮云梦泽，笔下浓薰班马香。  
省直旧沾衾半白，除书行见纸新黄。  
和篇如出少陵手，谁谓无心赋海棠。  

喻良能　参议林郎中蓄乘轩君向来止有其一今日见之乃有嘉偶因得小诗  
物情非耦不能久，并蒂芙蓉亦自变。  
珍重鹤君新得配，故应清唳彻秋江。  

喻良能　曹务拘缀不及赴张持荷赏梅之约因得小诗寄似  
渺渺烟波阔，南湖在帝城。  
梅将春共早，人与境俱清。  
笔墨探三昧，樽罍有四并。  
未能乘兴去，遥望目增明。  

喻良能　草堂成即事二首  
三年留滞江之南，归来故园寝亦甘。  
经理草堂唐宝应，耘耡荒径晋陶潜。  
寸心自昔似南八，双鬓只今如谢三。  
手栽杨柳既合抱，木尚如此人何堪。  

喻良能　草堂成即事二首  
燕雀桑麻五亩匀，香炉峰下磬湖滨。  
青衫不碍两居士，白发真成六老人。  
子美浣花元不恶，渊明栗里总宜贫。  
作诗饮酒真吾事，回首江湖懒问津。  

喻良能　策杖  
田园依峻岭，牵兴每须登。  
却得台郎力，扶持借赤藤。  

喻良能　昌园赏梅  
十年不踏淮安路，今日昌原得纵游。  
千树撩人诗兴动，恰如何逊在扬州。  

喻良能　长至忆天衣旧游寄王状元  
去年连辔到朝阳，红日初添一线长。  
八俊偶同人已羡，四难俱得计真良。  
浇肠竹叶惊深碧，插鬓梅花咤浅黄。  
回首只今深似梦，云山烟水正相望。  

喻良能　朝爽轩红蕉著花喜而成篇  
青绮丛中蹙绛纱，碧云阙处抹晴霞。  
凌霜窈窕含朱彩，消得愚溪作意夸。  

喻良能　朝爽之前瑞竹忽生  
好竹逾千个，数茎忽发生。  
月明连理影，风细合欢声。  
矫矫双鸳举，悠悠两凤鸣。  
只应三昧手，彩笔画难成。  

喻良能　陈彦山寄示新诗次韵奉酬  
山园宁厌小，閒地只如馨。  
木落长天碧，云飞远岫青。  
故人应见忆，新咏许时听。  
句好何劳琢，虽搜不用冥。  

喻良能　陈知府体仁和予七夕试院诗并以龙涎数十饼为饷次韵奉酬陈每讲会甚  
八郡经生满鱣堂，那能斗酒博西凉。  
晚年刻意玄虚讲，蚤岁留心翰墨场。  
怜我无毡寒坐客，分公燕寝旧清香。  
相逢一笑宁多得，归去匆匆有底忙。  

喻良能　丞相大资叶公挽词  
双豨钟地谶，一相破天荒。  
道至黄扉重，勋由紫府昌。  
堤成欢百辟，台坼泣群方。  
盛烈铭钟鼎，千秋耿不忘。  

喻良能　丞相大资叶公挽词  
德望堂堂重，威名凛凛寒。  
三年衮衣粲，四海寸心丹。  
绿野悲裴度，苍生忆谢安。  
白头宾客在，惭痛泪阑干。  

喻良能　丞相王公挽词  
炎统中兴日，淳熙翊赞功。  
宪邦同吉甫，待旦类周公。  
一品恩荣重，三朝礼貌隆。  
欲知勋业盛，请眎鼎彝中。  

喻良能　丞相王公挽词  
维岳钟英粹，兴王有俊良。  
文章周卫武，书考郭汾阳。  
调燮民庸茂，弥缝主道昌。  
中台一宵坼，四海泪滂滂。  

喻良能　丞相王公挽词  
畴昔翘材馆，疏庸获屡游。  
衮衣无傲色，吐握有勤求。  
辅弼十年久，雍容片善收。  
至今天下士，语及泪交流。  

喻良能　丞廨之后正瞰城城上有古木十数株盛夏五六月清风徐来萧然有山林之  
地静城荒可当山，士衡瓦屋两三间。  
作亭领略吾何暇，留待来贤涉笔间。  

喻良能　乘风雨登舟至曲院  
猛雨连天水满湖，扁舟风撼碧涛粗。  
掀髯笑咏烟波里，两岸人应作画图。  

喻良能　池边树  
砾索池边树，疏花照浅清。  
虽无却月观，且有一枝横。  

喻良能　池阳报恩寺新成轮藏应公出示鲍仲山诗因赠  
招提雄冠浦边州，宝藏琅函眩电眸。  
更出故人奇绝句，相看知是赞公流。  

喻良能　初到庐山  
匡庐山水甲南州，况是曾经靖节游。  
眼底总堪供赋咏，新诗不碍细雕锼。  

喻良能　初离鄱阳  
三年劳簿领，今日进归程。  
意与长途远，身兼薄縠轻。  
板舆频送喜，山驿屡逢晴。  
道上人争指，霜髭彩戏荣。  

喻良能　除夕  
夜永灯明岁又除，依然坐冷乏氍毹。  
平生潦倒如中散，大半交游今左符。  
未办黄精除白发，渐惊玉水点银须。  
欲论旧事无人共，闲把香醪细细{左奭右斗}。  

喻良能　春尽偶书  
溪流如带碧萦纡，满地閒花杂野蔬。  
浓淡柘阴三月暮，浅深山色晚晴初。  
颇惊井落家徒壁，却喜盘餐食有鱼。  
蜀魄健啼春又老，挥鞭吾亦忆吾庐。  

喻良能　春日道中绝句  
缭绕孤村一迳斜，绿杨深处有人家。  
翠眉红颊墙头出，淡淡春山浅浅霞。  

喻良能　春日偶成  
烟霏初散晓寒收，花气烘晴草色浮。  
一片风光吟不尽，青春池上海棠洲。  

喻良能　春水  
磬湖春水夜来生，晓起雷声逗雨声。  
去马来牛心莫辨，鸬鹚鸂鶒眼俱明。  
飘零花片有底急，摇曳柳丝如许轻。  
旬月烟村半风雨，榆钱好为买春晴。  

喻良能　春晚  
春及瓜期夏景生，鸣蝉渐欲替啼莺。  
蜂臣飞急冲残絮，蚁子行忙碍落英。  

喻良能　春晚  
荷叶商量贴水开，乱红无数点苍苔。  
穿帘双燕复双燕，把酒一杯还一杯。  

喻良能　春晚遣兴  
乳鸭池塘春水满，秋千院落东风暖。  
帘间燕子语虽忙，叶底黄鹂啼更缓。  
长大何如年少时，雕鞍骏马踏芳菲。  
闭门不觉庭花落，颠倒残红作地衣。  

喻良能　春兴  
日日春泥妨杖藜，一声何处子规啼。  
红将满地花空委，绿尽前山草正萋。  
已办篇章书侧理，可无杯斝捧婺荑。  
消明过后芳菲少，桃李清阴欲满蹊。  

喻良能　春雨  
晚风吹雨过西畴，恻恻轻寒似早秋。  
燕乳鸠鸣春又老，可堪芳草唤人愁。  

喻良能　春雨  
春阴不断怒鸠声，日日溪云带雨行。  
试挂西窗看霁色，一川烟草画难成。  

喻良能　椿桂堂  
昔时共说窦家椿，今见清门五桂新。  
我亦乡闾夸盛事，比君家尚少三人。  

喻良能　淳熙己酉上巳前一日蚤与遂昌县尉叶禾晚与弟良弼侄得之金华监酒何  
曲沟流水绿蜿蜒，正值春风上巳天。  
不是永和东道主，一觞亦复会群贤。  

喻良能　次槐卿舅咏梅二绝  
玉肌冰滑不多枝，半映清池半近篱。  
寒雪尚迟新月早，横斜分影到涟漪。  

喻良能　次槐卿舅咏梅二绝  
朔风寒日澹孤芳，冰雪相看有暗香。  
但得横枝临却月，不须斗酒博西凉。  

喻良能　次陆务观韵题姚复之秀才适斋  
姚子神情处处便，床头周易杖头钱。  
逢僧与语闲终日，遣客归休醉欲眠。  
应觉此生如寄耳，何妨一室且萧然。  
无心更觅封侯事，纳履谁能博一编。  

喻良能　次马抚干韵赠黄泰之状元  
褎然射策向明光，紫禁春深日正长。  
风细御炉烟冉冉，天晴宫柳絮茫茫。  
玉阶亲奉唐虞问，彩笔浓薰班马香。  
千佛经中名第一，鸿文端不数长杨。  

喻良能　次王待制维舟弄水亭韵  
万里浮江更绝湖，扁舟东人霅川图。  
莫言旧菊荒三径，须信中流待一壶。  
今日诗筒烦远寄，昔年樽酒记相呼。  
立朝大节人能说，月在青天影自孤。  

喻良能　次王状元晚菊二绝  
虽晚亦既好，花中无此香。  
谁能识真趣，高隐在浔阳。  

喻良能　次王状元晚菊二绝  
并与杞同赋，旧尝闻雪堂。  
先生澹无欲，亦复爱清香。  

喻良能　次韵伯寿兄残春即事  
屏居事幽潜，亲故成久别。  
茅檐翳浓绿，酴醿堕香雪。  
山气清凉国，溪声广长舌。  
但须贤人酒，安用长者辙。  
吟肠绕碧云，醉脸晕红缬。  
奴耕谷可徯，儿书笔难掣。  
地偏尘不到，心境两清绝。  
啸歌何穷已，未觉处身拙。  

喻良能　次韵伯寿兄海棠  
无情长笑杜陵老，不识海棠春意好。  
东坡作意赏东风，为爱轻绡映肉红。  
枝头点缀知多少，贪睡今年开不早。  
含情欲开还未开，紫蝶黄蜂亦懒回。  
可怜熟视明人目，长恨年年看不足。  
晓来风定雨霏霏，减却春光一片飞。  
多愁更被花相恼，宁惜春衫同藉草。  

喻良能　次韵伯寿兄见寄  
江国疏梅吐玉英，故园想见木欣荣。  
二年鸿雁碧云阔，千里江湖春水生。  
冉冉池塘应入梦，潇潇风雨若为情。  
行看戏彩青萱发，准拟芳樽相对倾。  

喻良能　次韵伯寿兄秋日偶题  
渐老良多感，悲秋强自宽。  
鬓惊潘掾白，衣怯范生寒。  
迳合荒苔碧，窗明落叶丹。  
浇愁须暂醉，忍放酒杯乾。  

喻良能　次韵伯寿兄宿华藏有感  
水净溪空峰更青，目虽未到已先明。  
栋浮万缕晴云细，轩拥千重夏木清。  
幽兴入门应自适，残樽下马与谁倾。  
老僧斋罢唯须睡，不信人间有月评。  

喻良能　次韵伯寿兄中秋玩月  
中秋自古月华好，何况浮云扫碧天。  
不比寻常三五夕，须知潋滟十分圆。  
画檐影转犹宜饮，银汉辉斜未忍眠。  
却忆年时今夜里，独将醒眼对婵娟。  

喻良能　次韵陈鲁望郎中  
笔底词华盛，宁论大小山。  
敷腴建安际，古澹贞元间。  
未许窥三昧，时容见一斑。  
草堂诗律在，风味唤仍还。  

喻良能　次韵陈侍郎李察院潇湘八景图　洞庭秋月  
洞庭乾坤日夜浮，月明天净最宜秋。  
何人独卧清风里，万顷烟波一叶舟。  

喻良能　次韵陈侍郎李察院潇湘八景图　江天暮雪  
群山总入玉壶中，只有沧波映远空。  
独钓寒江晚来雪，凭谁画我作渔翁。  

喻良能　次韵陈侍郎李察院潇湘八景图　平沙落雁  
江南云水蓼花洲，中有飞鸿巧自谋。  
过尽关山都不住，直须来趁楚江秋。  

喻良能　次韵陈侍郎李察院潇湘八景图　潇湘夜雨  
平生云梦泽南州，秋思春情浩莫收。  
更听潇湘夜深雨，孤篷点滴替人愁。  

喻良能　次韵陈侍郎李察院潇湘八景图　渔村落照  
乱山深处水边村，小艇初归未掩门。  
吹火煮鱼倾浊酒，半规斜日照黄昏。  

喻良能　次韵程观过夜饮灵济祠下  
松月泻清影，炉烟凝宿云。  
檠灯寒照席，樽酒细论文。  
清漏转三鼓，芳杯釂十分。  
纷胜银烛里，妙舞盾榴裙。  

喻良能　次韵丁端叔舟中值雪三绝  
轻舞谢衣端不恶，斜侵潘鬓总堪惊。  
偶思功业聊看镜，自怪年来太瘦生。  

喻良能　次韵丁端叔舟中值雪三绝  
但知才出吴公右，孰识诗堪子建亲。  
不惜剩吟黄竹句，何妨传示白头人。  

喻良能　次韵丁端叔舟中值雪三绝  
延和初奏三千牍，畿甸旋移尺五天。  
风格出尘谁可并，争看辽鹤一千年。  

喻良能　次韵范伯廉机宜病起见寄  
夫君自是颖囊锥，何事翻为沧海遗。  
造化小儿聊戏剧，山林大药岂无资。  
得闲因病还应乐，信手挥毫却有诗。  
休叹银杯成羽化，会须拔剑拨年衰。  

喻良能　次韵逢使君寺丞见赠  
冰花零乱飞庭户，夜色晶莹似三五。  
诗仙晓赠白雪篇，便觉清风追吉甫。  
区区五斗不知疲，故园应有北山移。  
冻冷不暇搜佳句，千里归心到乡树。  

喻良能　次韵奉酬参议林郎中见贻之作  
紫宸畴昔幸同朝，去国俄惊数舍遥。  
轻细难沾时服赐，氤氲正想御香飘。  
年加赖有板衣戏，心静真同桂隐招。  
龙瑞此时探禹穴，天津何日渡京桥。  

喻良能　次韵奉酬黄泰之状元见寄  
千佛经中第一人，明光前殿奏雄文。  
论心讵止称三益，识面端能胜百闻。  
畴昔清谈如扣玉，只今佳句欲凌云。  
高情已出苏州右，未用清香扫地焚。  

喻良能　次韵奉酬林明府咏梅  
政足廉平诗更佳，铁肠还解赋梅花。  
律传和靖未多叶，名接水曹今几家。  
丹粉讵须烦巧妙，清新止为写横斜。  
拟携卷轴江东去，乞与诗仙作意夸。  

喻良能　次韵奉酬茂恭送茉莉重台白莲  
异暑歳然金欲流，缟裙练帨两宜秋。  
笑他山谷夸黄钿，欲学令狐赋白楼。  
粉笔有心争试巧，红妆无面可障羞。  
明来自足映茆屋，况有诗轻万户侯。  

喻良能　次韵奉酬王给事见贻之什  
谁知州宅似精庐，山绕檐楹水绕除。  
堂静惠风长细细，楼高烟雨又疏疏。  
贫如坡老工餐菊，性似边韶懒读书。  
赖有嵩山王给事，作诗贻赠问何如。  

喻良能　次韵奉酬刑部王嘉叟侍郎书戏彩集后  
制作参易经，不用草玄准。  
眼空天壤间，谁得并捷敏。  
鸿文翻水就，未省苦吟吻。  
齐梁逮陈隋，众作付一哂。  
南国容本冶，西子发更鬷。  
混然真天成，宁复分域畛。  
飞上青云端，秋空击鹰隼。  
岂唯持荷橐，已复班玉笋。  
虽未究所长，要亦摅素蕴。  
大手秉纶綍，至音发簴簨。  
嗟予堕诗穷，政坐无铅粉。  
数奇只自怜，多忤谁汲引。  
有赋难逐贫，无诗不招隐。  
明公独深怜，不嫌边幅窘。  
谓虽敝帚如，或可充贡箘。  
恃此以无恐，枚皋穷久忍。  
傥复念菅蒯，庶免辱荆槿。  

喻良能　次韵奉酬赵景明法曹见赠  
宗英贺白俦，肯从野人游。  
相见各失喜，胡为俱皇州。  
孤灯照清谈，新诗澹牢愁。  
明日却分袂，独往涛江头。  

喻良能　次韵巩宪见示桐柏瀑布之作  
昔闻孙兴公，尝赋飞流水。  
至今福庭地，犹属羽人里。  
瀑泉天半来，界道见清泚。  
迢迢白虹贯，隐隐玉龙起。  
宇宙虽云宽，壮观知能几。  
谷帘信有之，界图宁辨此。  
清秋饶爽气，朱夏绝埃滓。  
何当振金策，逍遥山之趾。  
眺览既惬适，啸歌何穷已。  
青鞋未成往，抚己空自鄙。  

喻良能　次韵郭删定观潮四绝  
白浪初看云出门，惊涛旋见大江奔。  
不因江海雷霆斗，安识蛟龙窟宅尊。  

喻良能　次韵郭删定观潮四绝  
天池潮汐渺难推，何事多盈亦有亏。  
生长涛渊头纵白，问之消息莫能知。  

喻良能　次韵郭删定观潮四绝  
忆昔初为总角儿，年年秋后厌旌旗。  
只今廓廓浑无事，樽酒何妨乐圣诗。  

喻良能　次韵郭删定观潮四绝  
身到钱塘江上初，端如碧海挂新图。  
不知洗眼观潮日，豁得平生俊气无。  

喻良能　次韵何茂恭永新见寄之什  
起家从吏役，宁为贪无鱼。  
游乐废山泽，怀归畏简书。  
文章簿领外，风采折腰馀。  
卧辙从兹始，为谋未觉疏。  

喻良能　次韵何茂恭永新见寄之什  
尺书将远意，飘忽渡江湖。  
嘉楮藤溪少，纖毫月窟无。  
封题烦妙札，沾焉到迂儒。  
多谢相思切，迢迢千里途。  

喻良能　次韵何茂恭咏玉簪三绝  
金谷坠楼人已远，楼前首饰尚堪寻。  
谁家玉面雪肌女，淡扫蛾眉方称簪。  

喻良能　次韵何茂恭咏玉簪三绝  
未开黄钿紫冠小，谁与幽人作好秋。  
一笑相看两不厌，翠云堆里玉搔头。  

喻良能　次韵何茂恭咏玉簪三绝  
月露洗沐秋容净，姑山初逢冰雪仙。  
风流水部与藻饰，从此梅花应并传。  

喻良能　次韵何茂恭重阳前二日见过  
西风篱落兴悠然，秋影横江雁帖天。  
短发未成吹帽饮，高吟先赠把茱篇。  
黄花一笑小重九，青眼相看又四年。  
欲试烟波钓竿手，南湖同上月明船。  

喻良能　次韵何茂宏见寄  
牧之俯首随缰锁，元亮高情乐里闾。  
樽酒未能供一笑，尺书多谢附双鱼。  

喻良能　次韵和夷仲节推陪府公游北山  
红莲犹得爱青山，翠木苍萝处处攀。  
云水窟中聊假日，簿书丛里暂偷闲。  
幨帷车乘春同到，灯火城门夜未关。  
我亦林泉曾俯仰，只今双屦又尘寰。  

喻良能　次韵和宗郎中秋不饮  
暮烟收尽玉盘生，是处同欣此夜晴。  
云断三山凝紫翠，星稀万里湛虚明。  
低临朱箔千寻白，高并银潢一派清。  
赖有彩衣堪醉舞，残樽深夜更重倾。  

喻良能　次韵槐卿舅诗寄石榴  
细高风物总幽奇，朱实离离瘦玉枝。  
居士既为东道主，文人休勒北山移。  

喻良能　次韵黄三以诗分送笋  
此君稚子别经年，忽到茅斋意豁然。  
自愧清贫馋太守，尝新翻在小春前。  

喻良能　次韵季野弟蜡梅  
媚色全胜柳，孤标半似梅。  
蕊寒金粉腻，香重麝脐开。  
徐笔那能画，并刀未易裁。  
扶头中酒味，安得一枝来。  

喻良能　次韵季直弟春日雪  
休惊双鬓二毛加，且喜东君发物华。  
未向林梢开嫩叶，先於檐际舞飞花。  
鼠须正好书春帖，蟹眼偏宜试露芽。  
便欲扁舟访安道，不堪山驿水程赊。  

喻良能　次韵季直小疾初愈见寄  
暌违才一日，怀想似三秋。  
忽得五字句，真成百不忧。  
荷花要同赋，竹径拟清游。  
明夜月华满，杖藜能过不。  

喻良能　次韵夔府王待制寄示巫山图  
碧嶂嶙峋夔子国，白云缥缈昭君乡。  
平生不识巫山面，今日巫山到眼傍。  

喻良能　次韵李大著春日杂诗十首  
春晚饶芳景，官閒得细看。  
隔窗黄鸟并，开卷壁鱼乾。  
过雨苍苔湿，迎风翠竹寒。  
发华搔更短，斗酒自相宽。  

喻良能　次韵李大著春日杂诗十首  
漫仕叹迟暮，卜居城北偏。  
已教山白石，只欠沼清泉。  
帘透一檐月，窗横数尺天。  
杂花还映竹，故故自芳妍。  

喻良能　次韵李大著春日杂诗十首  
贱子知何幸，莱衣老更斑。  
白头居杜曲，清梦到香山。  
琢句愁雕肾，衔杯喜渥颜。  
此身惭暮翼，飞倦未知还。  

喻良能　次韵李大著春日杂诗十首  
偏亲须寸禄，匠院敢辞留。  
颇愧花经眼，还应草唤愁。  
身唯亲布被，交已绝牙筹。  
诗兴抽毫足，无劳入海求。  

喻良能　次韵李大著春日杂诗十首  
花日浅明牖，竹风低度墙。  
举头空弱絮，转盼堕危芳。  
兴遣恁毛颖，愁消赖羽觞。  
阴阴繁夏木，故里耿难忘。  

喻良能　次韵李大著春日杂诗十首  
借居仍种菊，往往似天随。  
日味三春酒，灯明午夜棋。  
閒临永和帖，细诵建安诗。  
潦倒同中散，欢欣似启期。  

喻良能　次韵李大著春日杂诗十首  
帝里春仍好，风和昼漏迟。  
但怀三釜乐，遑恤北山移。  
老大谙斑戏，空疏愧色丝。  
平生杜陵老，耿耿寸心知。  

喻良能　次韵李大著春日杂诗十首  
屯云初解驳，晓日有晶辉。  
城郭红尘软，江湖春水肥。  
小舟浮绿净，芳径步熹微。  
起我故山思，多惭未拂衣。  

喻良能　次韵李大著春日杂诗十首  
素发已垂领，故园犹未归。  
鸟声思磴道，柳色忆荆扉。  
嫩绿枝边暗，残红叶底稀。  
几多新乳燕，一一出巢飞。  

喻良能　次韵李大著春日杂诗十首  
二载违枌社，全家客帝都。  
浊醪充上顿，清俸付中厨。  
亲老唯须养，皇恩讵敢孤。  
逍遥处山泽，未忍学仙舑。  

喻良能　次韵李同年诚之见贻之什  
兄弟同登年亦同，羡君墨妙更文工。  
我惭潦倒头仍白，拟学韩豪一送穷。  

喻良能　次韵李同年诚之见贻之什  
笔端洒落谪仙人，况复曾同桂苑春。  
一笑相逢端莫逆，门前洲渚正横陈。  

喻良能　次韵林参议七月七日见示新作  
晓雨初过溽暑收，微云澹月作新秋。  
清风政对三休阁，绝景还思八咏楼。  
缑岭当年乘白鹤，银河此夕渡痴牛。  
寿觞一举烘堂乐，净洗胸中万斛愁。  

喻良能　次韵林参议小雪快晴  
着地晶莹月在沙，忍寒聊作短歌夸。  
暖肌未办裁驼褐，露趾唯应有革韞。  
细点竹梢添爽洒，偶经梅蕊映横斜。  
何当既积还消后，剩取清泠试叶嘉。  

喻良能　次韵林参议致甫以诗见索近作  
朝行款接已弥年，会府重逢意豁然。  
好酒未容千日醉，恶诗不必万人傅。  

喻良能　次韵林明府何主簿唱酬之什  
向来十载愿识韩，一日下车许追攀。  
美句已出黄初右，清谈尚馀正始间。  
烦公笔底澜翻水，洗我胸中磊块山。  
更挽何郎入诗社，三人俱有彩衣斑。  

喻良能　次韵林致甫参议西园宴集  
西园潇洒似蓬丘，容我追随飞盖游。  
一一娉婷供笑语，双双鸂鶒对沉浮。  
嵁岩窈窕如天造，洞壑清泠与目谋。  
欲识清欢兼卜夜，东山月色足淹留。  

喻良能　次韵刘淳叟见寄二首  
九万垂云翼，胡为乃倦飞。  
丘园聊偃息，岩阜故因依。  
蝶栩新酣睡，鸥驯久息机。  
只应与风景，相赏莫相违。  

喻良能　次韵刘淳叟见寄二首  
出处双青鬓，生涯一钓舟。  
浅深山远近，浓淡树稀稠。  
隐几昼逾静，卷帘春更幽。  
便当乘兴去，舣棹向汀洲。  

喻良能　次韵马驹父晚菊五绝  
朔风吹冷破檀心，浥露匀铺琐碎金。  
喜见鲜鲜长踊跃，只应吏部独知音。  

喻良能　次韵马驹父晚菊五绝  
开及梅花未发时，那愁三弄有桓伊。  
何时栗里东篱下，冷蕊寒英伴酒卮。  

喻良能　次韵马驹父晚菊五绝  
嫩黄初破未凋残，风露相禁晓色寒。  
欲并墨梅兼墨竹，何人为作画图看。  

喻良能　次韵马驹父晚菊五绝  
不知香靥为谁开，衫染鹅黄巧翦裁。  
但得目成兼色授，何妨顷刻耻樽罍。  

喻良能　次韵马驹父晚菊五绝  
雾幌褰开秀色明，曲尘半臂亦多情。  
芳菲不拟亲桃姊，萧洒端宜齿石兄。  

喻良能　次韵马叔度再用前韵见寄  
善弈从来数弈秋，胜游今作子长游。  
才多已觉悬河似，诗妙无劳入海求。  
画月裁云宁底巧，奔泉抉石一何遒。  
谁知倾盖成胶漆，笑杀如新到白头。  

喻良能　次韵茂恭见寄  
中书一挥千万言，有如水悬吕梁间。  
奔逸绝尘不可及，蹇欲从之良独难。  
如君文字可华国，胡为犹在南湖侧。  
樊川昌谷纵多才，欲以比君那可得。  
君家红杏连白榆，似向君王得鉴湖。  
水光溶溶浸山色，楼台上下如冰壶。  
磬湖萧瑟逢秋令，男呻女吟贫非病。  
阿奴碌碌仅自全，伯氏今亡嗟短命。  
恨我不如大小山，徒尔思苦仍辞艰。  
既无击钵挥毫敏，空愧诗筒数往还。  

喻良能　次韵茂恭元日大雪  
逗晓褰帏著彩衣，忽惊庭户有光辉。  
缓将柏叶随觞举，细看梅花伴雪飞。  
阿堵无心来润屋，诗仙有句到柴扉。  
酒酣笑共儿曹说，去岁如今归未归。  

喻良能　次韵梅花绝句  
玉裙练帨清无尘，一笑唤回幽谷春。  
天寒日暮故相恼，不怕近前丞相嗔。  

喻良能　次韵木蕴之状元见寄之作  
水绕星山林绕庐，江城孤绝政愁予。  
鸟言为吏居篁竹，乌鬼得鱼欢里闾。  
照眼梅花寒皎皎，关心烟雨晚疏疏。  
真山多谢遥相忆，长句新诗细字书。  

喻良能　次韵木蕴之状元义乌道中一首  
奔走尘埃老未休，每思上下两岩稠。  
关心簿领三书考，回首家山两换秋。  
搘腹自怜鹪鼹小，江湖谁计雁凫留。  
又遮西日长安去，惭愧平生马少游。  

喻良能　次韵侍御晚宿三叉口  
故里频怀梓，新堤未筑沙。  
文章真吏部，吟咏许刘叉。  
酒盏孤风物，诗筒隔岁华。  
相思江路远，烟雨茁芳葭。  

喻良能　次韵侍御五月二十日闵雨  
使君慕丘祷，用志端不分。  
天高听甚卑，深知使君勤。  
立致楚东雨，如开衡岳云。  
赖此苗尽活，不然尪可焚。  

喻良能　次韵宋嗣宗梅花  
野外江头一树垂，正当霜后腊前时。  
清如弘景松临阁，韵似渊明菊映篱。  
铁石广平曾作赋，风流水部亦哦诗。  
却愁折向妆台下，莫遣佳人取次知。  

喻良能　次韵宋嗣宗梅花  
洗尽红妆见玉颜，一年相别此时看。  
房陵粉水休争白，姑射冰肌巧耐寒。  
自爱一枝横竹外，未须千树绕江干。  
东风也是相欺得，已作和羹一点酸。  

喻良能　次韵送季直弟入越  
积雨新晴耳目醒，长阶柳色静閒庭。  
已看桃萼胭脂湿，未有杨花雪片零。  
客路汝应怀稚子，家居吾亦念樵青。  
须知两地无百里，不用阳关肠断听。  

喻良能　次韵提举五正言寒食游茶焙  
摘山胜煮海，财货所源流。  
建焙甲天下，赋入十倍收。  
国计颇赖之，贡输何时休。  
择人为提领，得贤从宛丘。  
文章脱吏腕，风味登瀛洲。  
佐职亦已久，再见春草抽。  
郊原富枪旗，岁事日以修。  
抚民端若子，疾恶信如仇。  
驱车向凤山，父老观道周。  
青春行画图，佳处时一留。  
风前耳潺湲，雨后目纖柔。  
酒酣已胜赏，珠唾挥钓钩。  
咨予素么麽，受恩犹未酬。  
铭心虽甚坚，抚己徒怀羞。  
平生困坎壈，暮年尚依刘。  
投公一纸书，远寄粤王州。  
书传得妙帖，想像寒食游。  
终防好事人，豪夺或巧偷。  

喻良能　次韵外舅黄虞卿为爱山园好八首  
为爱山园好，芒韕步步高。  
绿针挦露韭，碧箸翦春蒿。  
但得林泉趣，谁能州县劳。  
何惭王孝伯，痛饮读离骚。  

喻良能　次韵外舅黄虞卿为爱山园好八首  
为爱山园好，芳篱占一涯。  
自耘三径草，不断时四花。  
柳絮风中雪，芙蓉水上霞。  
银潢何处是，不拟问仙槎。  

喻良能　次韵外舅黄虞卿为爱山园好八首  
为爱山园好，年年草色新。  
醉眠欹柳幄，吟坐俯苔茵。  
栗里风烟古，樊川花木春。  
谁云无伴侣，对影共三人。  

喻良能　次韵外舅黄虞卿为爱山园好八首  
为爱山园好，都无尘世喧。  
穗禾临芰沼，绳草对苔垣。  
去就随佳酝，穷通付寓言。  
还同李长吉，来过有高轩。  

喻良能　次韵外舅黄虞卿为爱山园好八首  
为爱山园好，萧斋竹迳通。  
疏帘卷雌霓，曲槛倚雄风。  
爱酒杜陵老，煎茶桑苎翁。  
菟裘真得计，踪迹免飘蓬。  

喻良能　次韵外舅黄虞卿为爱山园好八首  
为爱山园好，投闲日日来。  
花时长夜饮，雪后暖寒杯。  
一迳松篁影，满畦桑柘栽。  
未能湖海去，缨兴亦悠哉。  

喻良能　次韵外舅黄虞卿为爱山园好八首  
为爱山园好，林塘十亩宽。  
露深花脸湿，春浅柳眉攒。  
只拟希高隐，那能缚小官。  
寿山谁问讯，太白正蚢蟠。  

喻良能　次韵外舅黄虞卿为爱山园好八首  
为爱山园好，红尘半点无。  
自应成小隐，谁复叹将芜。  
香秫五十亩，黄柑二百株。  
何必随俯仰，归去亦良图。  

喻良能　次韵王待制初见虎牙铜柱诗  
千骑远征夔子国，百篇还赋杜陵诗。  
虎牙突兀撑空出，恰似云开衡岳时。  

喻良能　次韵王待制读东坡诗兼述韩欧之美一首  
文章端与时高下，列国有风周有雅。  
建安气质混不伤，齐梁纷纷堪斗量。  
先唐诗人子韩子，落笔洗空千古士。  
篇章杼轴自己出，正派犹能传六一。  
作诗馀事真诗仙，骑麟被发何翩然。  
韵宽泛押入傍近，窄韵宜搜期押尽。  
钩章棘句未多郊，古讽新题宁数稹。  
五季诗流喜穿凿，蝉噪蛙鸣嗟众作。  
皇朝天人欧与苏，星凤初见人惊呼。  
醉翁句法到胜处。纡馀条畅今古无。  
铺张扬厉词藻挟，雅称金泥兼玉检。  
一篇妙绝庐山高，几首清新写郁陶。  
造化机缄富状汇，岂独文星南斗避。  
如何妄评味短长，自古群儿喜嘲议。  
雪堂羁穷如牧之，得非天欲昌其诗。  
平生古律三千首，无愧清风白雪词。  
才如太白更无敌，文似子长兼爱奇。  
江西宗派不足进，自郐以下曾无讥。  
流传海内皆珠玉，到处逢人俱愿学。  
不须酬唱说西崑，宋有欧苏唐有韩。  
二文邈乎其杖几，一编且诵苏夫子。  

喻良能　次韵王待制刘侍郎倡和  
衮衣犹未趣东归，吴会先传蜀道诗。  
急峡高江追子美，清风明月笑严维。  
花围白帝行春日，香蔼黄堂坐啸时。  
顾我迂疏堪底用，强颜薪粟效支离。  

喻良能　次韵王待制题予庐山记后二绝  
曾到匡君住处山，始知身在五云间。  
吟毫挥尽无佳句，空遣奚囊捆载还。  

喻良能　次韵王待制题予庐山记后二绝  
山阿诗刻照云松，到处逢人问我公。  
白傅苏仙名不灭，公名今在两贤中。  

喻良能　次韵王待制游东坡留题十一绝  
吞舟尺泽岂能容，此地谁知著卧龙。  
当日春风生笔底，至今山色十分浓。  

喻良能　次韵王待制游东坡留题十一绝  
当年随意乐江天，句句新诗尽可传。  
事业文章两俱美，先生兼比二公贤。  

喻良能　次韵王待制游东坡留题十一绝  
五年同社乐田神，一扇西风障庾尘。  
文采风流千古事，野人恨不识天人。  

喻良能　次韵王待制游东坡留题十一绝  
赤壁奴台视白楼，五言端的胜苏州。  
政缘不得文章力，故许江山作意游。  

喻良能　次韵王待制游东坡留题十一绝  
何处重寻饭颗诗，先进诗语总英奇。  
细吟出月穿天句，想见挥毫落纸时。  

喻良能　次韵王待制游东坡留题十一绝  
对泣何曾学楚囚，扁舟时作大江游。  
眼看西蜀三千里，身在淮南第几州。  

喻良能　次韵王待制游东坡留题十一绝  
前代乐天今复见，后身元亮更何疑。  
百年人物有谁在，千古声名无尽时。  

喻良能　次韵王待制游东坡留题十一绝  
笔下无非幼妇辞，胸中端拟效安期。  
我生只许拜遗像，不见先生无恙时。  

喻良能　次韵王待制游东坡留题十一绝  
先生仙去几经年，赤壁依然浪接天。  
去棹来舟相指示，曾游元佑玉堂贤。  

喻良能　次韵王待制游东坡留题十一绝  
雪堂风物渺江村，行客恓迷欲断魂。  
不见当年谪仙面，空馀春柳典型存。  

喻良能　次韵王待制游东坡留题十一绝  
腐儒诗胆大於身，所恨陈言老未新。  
何日小舟江上去，一杯聊酹笔端神。  

喻良能　次韵王宫教见贻之什  
家住涛江东复东，渺然云浪接晴空。  
半生仕路崎岖里，十亩家山杳霭中。  
来往未成三径乐，笑谈还喜一樽同。  
强将俚语赓妍倡，曹郐端惭齿卫风。  

喻良能　次韵王龟龄春日湖上  
春老花茵积，云开天镜磨。  
暖风今日好，细雨向来多。  
柳荫青丝障，湖明金匣罗。  
何时成醉倒，烟草藉晴坡。  

喻良能　次韵王龟龄侍御不欺室  
与玄虽非童九龄，向来亦既许攀鳞。  
从容撰屦饱言论，我知公直社稷臣。  
此心炯炯贯白日，何止不欺寻丈室。  
霜台白简凛乘骢，史馆诛奸森直笔。  
紫岩先生子张子，百世一人嗟已死。  
室中八十四骊珠，千载流芳同信史。  

喻良能　次韵王龟龄谒大禹祠酌菲饮泉  
不到稽山已十年，梦中物色故依然。  
忆寻绝境经幽寺，曾向东风酌妙泉。  
书穴雨馀云扑地，鉴湖春昼水连天。  
别来乔木高多少，想见娇莺自在迁。  

喻良能　次韵王龟龄状元西湖赏梅  
乘闲选胜真修哉，正见千树冰花开。  
天寒日暮湖面净，疏影著水清无埃。  
杏桃畏寒不敢吐，春榜占作群花魁。  
广平无人何逊死，睥睨欲赋嗟无才。  
东嘉夫子一何妙，笔端游戏成琼瑰。  
繁英丽句斗清好，不用白鹭双飞来。  
要令奚囊出佳什，故遣渔唱传清杯。  
西湖处士骨虽槁，一唤暗香风味回。  

喻良能　次韵王侍郎寄题亦好园  
磬湖鸥鹭自相亲，湖边山园步步新。  
鱼鸟细看自足乐，芋栗可收犹未贫。  
我觉有园贫亦好，人笑此园何太小。  
他年便拟当菟裘，不羡莼鲈归计早。  

喻良能　次韵王侍御题诗史堂  
欲识当年泣鬼神，诗皆绢妇与虀辛。  
洗空千古无凡马，称到於今有几人。  
肯与齐梁充后乘，只应苏李是前身。  
丰碑更著最佳处，传示宜过一万春。  

喻良能　次韵王侍御夜宿高牙  
相别三时久，相望望城赊。  
携书期过雁，徙倚至昏鸦。  
风雨番君国，云烟夔子家。  
何时趣归觐，重许拜高牙。  

喻良能　次韵卫知机秀才梅花  
东君调护亦多情，瘦比夷齐彻骨清。  
有韵绿毛时倒挂，无尘白鹭可同盟。  
未应桃叶能称姊，若齿山樊定是兄。  
何事故园频入梦，疏枝新赏玉豨晴。  

喻良能　次韵戏彩老人重阳怀故园作  
潇洒秋容雨后天，丹青端似倩龙眠。  
故园绿竹应今日，异县黄花又一年。  
微禄只堪供菽水，菲材安敢拟渊骞。  
日来王事欣多暇，聊向樽前一粲然。  

喻良能　次韵谢察院田寺丞倡酬之作  
两翁辞采偶同时，春草还应梦谢池。  
出月穿天端有意，掀雷抉电岂无期。  
推门不作孤吟苦，击钵犹嫌得句迟。  
顾我无才难入社，焚香时许诵清诗。  

喻良能　次韵谢子良咏雪  
晚来寒气重，景物故撩人。  
不厌诗雕肾，宁辞酒入唇。  
恍惊残夜月，疑梦故园春。  
欲倩何人画，纷纷飞玉尘。  

喻良能　次韵杨廷秀浣花图歌  
诗翁衔袖出清诗，醉墨淋漓惊乍写。  
明珠炯炯照户牖，恍疑骊龙睡遗者。  
弥明高唱诗云云，此翁一扫如飞蚊。  
诗狂克念酒作圣，樽前笑杀刘师命。  
李白张旭称世贤，姓名优入少陵编。  
平生我亦忝词客，自得此诗轻尺璧，  
他年别去长相忆。  

喻良能　次韵杨廷秀郎中游西湖十绝  
湖波万顷泻鎔银，妙句谁能敌李绅。  
桡影缓随红蓼岸，荷香细著白纶巾。  

喻良能　次韵杨廷秀郎中游西湖十绝  
萧萧竹径细通幽，小刹明窗瀹茗瓯。  
夏木阴阴可人处，黄鹂飞上碧枝头。  

喻良能　次韵杨廷秀郎中游西湖十绝  
裴园亭榭水之滨，草树云烟满目横。  
尽日对山仍把酒，兹游绝胜若耶行。  

喻良能　次韵杨廷秀郎中游西湖十绝  
与世从来最阔疏，年来况复味潜虚。  
漆园不嗜濠梁乐，人自人兮鱼自鱼。  

喻良能　次韵杨廷秀郎中游西湖十绝  
忆昔孤山和靖家，光风霁月总输他。  
几多水草连烟草，无限苹花杂藕花。  

喻良能　次韵杨廷秀郎中游西湖十绝  
谁云骑马似乘船，摇曳中流即水仙。  
香绣几屏波底影，烟绡千幅望中天。  

喻良能　次韵杨廷秀郎中游西湖十绝  
湖堤楼阁剧蜂房，楼上争看湖上航。  
万柄芙蓉清冉冉，临风新折麝脐香。  

喻良能　次韵杨廷秀郎中游西湖十绝  
一时谈笑总名流，十里西湖恣意游。  
熟醉侧身窥翡翠，狂歌左手把蝤蛑。  

喻良能　次韵杨廷秀郎中游西湖十绝  
袢暑浑如深甑炊，凉飔一饷最先知。  
凭谁为觅丹青手，画我谈诗剥芡时。  

喻良能　次韵杨廷秀郎中游西湖十绝  
湖边幽胜满青莲，到处时时泊画船。  
竟日涟漪吟不足，欲归重看水中天。  

喻良能　次韵叶省干重九楼上言怀  
水落鱼龙已退藏，小楼萧爽褀衣凉。  
山云雨过无穷态，岩桂风来不断香。  
已分文章成白豕，拟将富贵等黄粱。  
嵇康潦倒浑无取，岂复眉开一点黄。  

喻良能　次韵叶宰植竹四绝  
檀栾节目瘦长枝，晴既萧骚雨亦奇。  
谁道此君惟澹泊，细看频赏自多姿。  

喻良能　次韵叶宰植竹四绝  
苍烟翠雾两冥迷，秋雨丛深不作泥。  
冷叶寒枝须管领，亭亭会见拂云齐。  

喻良能　次韵叶宰植竹四绝  
谁云青士太无情，偏结骚人冷淡盟。  
不假遥岑分寸碧，故应双目自增明。  

喻良能　次韵叶宰植竹四绝  
木本曾看烟雨梢，临窗依砌韵偏高。  
可怜不入繁华眼，只称清谈王马曹。  

喻良能　次韵俞尉春日遣兴  
渐欣长昼暖，欲解短炉围。  
春色已如此，故园犹未归。  
韦编今日事，回首去年非。  
镜里衰迟色，多惭壮志违。  

喻良能　次韵宇文舍人见贻之作  
不见褚公今二年，重来青眼尚依然。  
偃松篇美天犹和，正殿班清人孰先。  
今日赤墀烦暂立，他年黄阁径须仙。  
白头宾客无聊甚，只待吹嘘送上天。  

喻良能　次韵张持荷桂花  
别驾风流继竹林，名园幽榭水云深。  
匀铺叶底森森碧，细糁枝头粟粟金。  
酒酌香浮杯面蚁，诗成霜洒月中砧。  
清芬冉冉仍多韵，不比晴窗一穗沉。  

喻良能　次韵赵景明呈许明府  
卜昼开英集，瑶林映珷玞。  
顾惭梅隐吏，缪接范莱芜。  
官柳春犹浅，江梅韵亦孤。  
他年想风味，应有沬川图。  

喻良能　次韵赵景明初见梅花  
不解何郎五字诗，年年长是探梅迟。  
未甘辜负春消息，强拟来看竹外枝。  

喻良能　次韵赵十太尉留题驿亭绝句  
青衫憔悴鬓毛节，还记并州旧葛强。  
楚尾吴头秋驿好，喜闻嚼麝笑谈香。  

喻良能　次韵赵禹平春日书怀  
草色青青二月时，物华虽是我庐非。  
日明院宇燕相语，花发园林莺乱飞。  
无数小桃初掩映，几多垂柳自因依。  
春风十里归吟笔，未用罗帏绣幕围。  

喻良能　次韵郑季远国录贤良题余庐山诗记  
青鞋忆昔到庐山，回首清游梦寐间。  
忽见广文奇绝句，十年风雨唤仍还。  

喻良能　次韵郑季远国录贤良题余庐山诗记  
天姥梦魂劳太白，赤城想像赋兴公。  
匡庐缥缈烟云境，总磁析篇妙句中。  

喻良能　次韵周敏卿秋兴三首  
炎暑堕何许，凉风忽吹衣。  
野水映荒岸，寒丛秀疏篱。  
萧萧林影薄，杳杳鸿声悲。  
秋禾亦既获，聊足充吾饥。  

喻良能　次韵周敏卿秋兴三首  
团团岩中桂，移根篱舍间。  
秋风一披拂，袅袅天香寒。  
对此径须饮，把酒酬西山。  
浩歌何穷已，宁必素与蛮。  

喻良能　次韵周敏卿秋兴三首  
悠悠草根虫，鸣声近我床。  
皎皎林间月，亦已照我墙。  
感此动万虑，聊复举一觞。  
何以侑我酒，清啸闻疏篁。  

喻良能　次韵周希稷咏芭蕉  
经年不接故人书，开户逢渠了不殊。  
谁运七轮风里扇，时跳千斛雨中珠。  
退之有意吟山石，摩诘无心作画图。  
为爱青青无俗韵，故教移植傍庭隅。  

喻良能　次韵朱昂仲见寄一绝  
使君诗酒日娱嬉，燕寝新来一段奇。  
政是梦熊佳节里，释迦抱送宁馨儿。  

喻良能　次韵宗郎中师仁见示古风  
平生癖瘀诗，业债馀清净。  
但已心孔开，敢夸笔锋劲。  
疾书或欹斜，所向必雅正。  
顾惭非晋人，出语那韵胜。  
亦好三亩园，松竹互掩映。  
门阑虽间启，俗客未省迎。  
岂唯惬幽情，颇复动诗兴。  
朼来古泮宫，未谙麋鹿性。  
何处更有诗，抗走足不定。  
宗英出大篇，重此绿绮赠。  
未应费推敲，讵止工竞病。  
此作不为妙，妙处知难更。  
吟坛将风雅，琐尾宜退听。  
贺白真雁行，离骚可奴命。  
熟复句　-眼，如对麈尾柄。  
迷途获指南，从此识畦径。  
自应形赞叹，谁复献嘲评。  
佳处未易知，当有识者证。  

喻良能　村居夜坐读王右丞山中与裴迪书爱其清婉有魏晋风味因集其语作诗一  
景气既和畅，故园殊可依。  
远山映清月，曲水涵沦漪。  
寒犬吠如豹，村舂闻自机。  
因思曩昔友，携手同赋诗。  

喻良能　大雪  
山阴境中寒雪顀　，山川明秀见应稀。  
严威不贷乘兴棹，馀彩并入繙书帷。  
黄竹应歌姬满曲，素花又舞谢庄衣。  
东郊薪者寒到骨，纵有狐裘那忍披。  

喻良能　大雪追和退之辛卯年雪韵  
太昊亦已至，玄冥犹未归。  
茫茫天壤间，浪阔银山围。  
玉龙横梅度，皓鹤漫空飞。  
白帝有所适，飘飘扬旌旗。  
从者一何繁，缟席仍练衣。  
招邀姑射仙，逢迎广寒妃。  
祥耶时令耶，畴能测天机。  
饥人冻欲死，赏玩理则非。  
安得万裘褐，寒者或庶几。  
愿言均此惠，不知身贱微。  

喻良能　悼吴居厚  
学问从来著月评，慈恩何事欠题名。  
贤哉难老堂虽就，惜也陈情表未成。  
畴昔几回同把酒，於今一涕独沾缨。  
张公当日称操履，江汉伤心昼夜倾。  

喻良能　道旁松  
郁郁千丈松，谁栽荫修路。  
年祀寖绵邈，斧斤时谬误。  
皇华重怜恻，霜根辱调护。  
他日比甘棠，流风继行露。  

喻良能　道上口占  
陇北麦苗初覆块，舍南梅蕊已含须。  
小春似有芳菲意，凭仗何人为写图。  

喻良能　道中口占  
出郭及初旭，郊原豁寒晴。  
云净空既碧，霜明湖更清。  
萧萧众木下，杳杳孤鸿鸣。  
安得陶谢手，作诗替丹青。  

喻良能　道中口占  
空山古寺里，斋宿值冬晴。  
尘嚣一何寂，心境两俱清。  
砌月晓霜色，松风夜籁鸣。  
语阑人未寝，孤馆伴灯青。  

喻良能　得伯寿兄知丞书因成绝句奉寄  
两地相望千里馀，一番梅雨晓晴初。  
无因可寄平安信，喜傍征人接近书。  

喻良能　登清音堂  
堂上横看江上洲，洲边春浪拍天浮。  
晴栏倚遍无多景，浩荡时时没白鸥。  

喻良能　登清音堂  
洲以檀槽旧得名，风来草木自成声。  
青衫司马令人恨，只作浔阳送客行。  

喻良能　登清音堂  
平生秀句诵随州，今日身亲历胜游。  
欲赋江山无好语，强赓归鸟与孤舟。  

喻良能　登寺后峰绝顶  
杳杳扶筇上翠岑，松风萧飒五云深。  
不知直自登临处，下至平川几百寻。  

喻良能　登蒜岭  
三年乌石山边路，每恨南留未北归。  
今复无端登蒜岭，却寻乌石认亲闱。  

喻良能　登望海亭  
谁将龙脊置新亭，一饷登临耳目醒。  
欲识海门山尽处，烂银堆里数螺青。  

喻良能　登五峰亭望庐山  
平生庐阜去无因，咫尺于今不得亲。  
顾我尘劳四十九，羡他萧散二仙人。  
会当拄颊看山色，更欲题诗满涧滨。  
为报草堂莲社友，扫云开户待游轮。  

喻良能　点检朝陵内人顿递至西兴道中纪事  
平湖潋滟摇春风，扁舟轻驶如飞鸿。  
垂杨万缕长青茸，倚岸崇桃醉脸红。  
满空烟雨霏蒙蒙，柯桥精庐闻午钟。  
平畴麦苗青苖苖。崇峰秀岑纷玲珑。  
图经未看名叵穷，雨葩烟叶交朦胧。  
吾欲图之谁其工，妙语却思六一翁。  
解道山色有无中，薄暮舣舟依竹丛。  
夜深点滴听孤篷，天明利涉浮梁雄。  
钱清虽小炊烟重，我生之辰今适逢。  
一杯水暇缘匆匆，聊以新诗娱老悰。  
龛山西北水溶溶，白鹤桥边小梵宫。  
海天茫茫空复空，放眸一望日本东。  
萧山小邑河阳同，桃李漫山如锦幪。  
豨旁驿亭名梦笔，故居知是江文通。  
西兴浦口天连水，满眼长安紫翠浓。  

喻良能　叠嶂寒溪砚屏  
叠嶂千重秀，寒溪十里清。  
渔舟朝歡乃，樵斧昼敲铿。  
窈窕疑身到，幽奇讶笔精。  
萧斋凝睇久，坐觉世情轻。  

喻良能　丁未二月十三日延和轮对  
六年不获面虞皇，重对彤墀昼漏长。  
玉色粹温天一笑，归来满袖有浓香。  

喻良能　定泉  
兹泉定力冠诸泉，故向空山独湛然。  
终日虚明无一物，客来惟见浪痕圆。  

喻良能　东归  
无边春意正冲融，十幅归帆到渏东。  
照水杏花红翦翦，弄晴杨柳绿茸茸。  
风光并入吟毫里，山色都归醉眼中。  
说与林间子规道，丁宁不必向东风。  

喻良能　东归见梅  
老大无堪鬓似银，虚名犹复玷簪绅。  
久为碌碌趋朝士，暂作栖栖去国人。  
行李冲寒归故里，江梅偷暖报新春。  
万钟於我何加益，三釜新来喜及亲。  

喻良能　东吕生辰  
宝历天重启，皇图日寖昌。  
九重资燕翼，万国仰元良。  
玉律秋初杪，金飚岁正穰。  
前星辉采盛，少海庆源长。  
甲观祥烟滃，春宫协气翔。  
千秋佳节胜，四荚瑞蓂芳。  
瓜枣欣初献，蟠桃庆乍尝。  
庭罗六佾舞，天荐九霞觞。  
银榜弥生耀，铜扉粲有光。  
讙声连紫极，喜气溢穹苍。  
册锡雕珉焕，旗颁青辂扬。  
衣惟珍黻冕，音不嗜宫商。  
问寝同周发，隆师过汉庄。  
猷为规禹启，翰墨掩钟王。  
化被宾詹属，恩沾左右坊。  
善三今独冠，明两古难方。  
陆贽言犹采，宣尼训敢忘。  
本支绵百世，羽翼贰岩廊。  
宿忝宫僚旧，曾沾兑泽滂。  
愿斟沧海酒，岁祝寿无疆。  

喻良能　东轩即事  
啸傲东轩得此生，平章物理忆渊明。  
晴塘滟滟起萍浪，夏木阴阴求友声。  
聊欲庶几三不惑，谁能复较四难并。  
旋烧蟹眼烹鹰爪，啜罢呼儿课二京。  

喻良能　都丞李侍郎叔永和予小园二十六诗因成古风一首奉谢  
黄昏兀坐对疏竹，歨有寒光临蔀屋。  
焚香发轴得新诗，炯炯骊珠二十六。  
三唐妙音久已断，辋川丽藻今能续。  
报瓜何必枉琼华，抵鹊奚须费明玉。  
韩豪苏仙吁可畏，白俗元轻何足录。  
从此磬湖三亩园，绝胜李愿一盘谷。  

喻良能　都丞侍郎再和屋字韵诗次韵奉酬  
小园五亩依篁竹，中有茆茨数椽屋。  
小桥度水既窈窕，侧径穿花仍曲六。  
惯看翠碧羽差池，时听黄鹂声断续。  
诗成持鼓过雷门，谁信抛砖能引玉。  
长篇丽句为藩饰，小草么花蒙著录。  
悬知家世以诗鸣，压倒平泉与昌谷。  

喻良能　读初寮集呈王宗丞  
初寮文律冠中京，晚岁深严三折肱。  
清处月中仍聚雪，高时风里政抟鹏。  
家声不坠推王粲，句法能传有杜陵。  
剩作诗文追汉魏，非公谁不阏溪藤。  

喻良能　读韩诗有感用介甫体  
少陵无人谪仙死，吏部文章日月光。  
半世遑遑就选举，十年蠢蠢随朝行。  

喻良能　读淮海集  
五言未数韦应物，八面须还秦少游。  
花气湖光吟鉴水，雷推雨电赋黄楼。  

喻良能　读乐天诗  
乐天古律三千首，下笔当年不自休。  
平水儿童犹诵习，鸡林贾客亦争求。  

喻良能　读林公懿诚竹轩集次韵卷首一篇  
南渡诗流复数谁，为虞作乐只闻夔。  
细看出胁穿心句，想见裁云画月时。  
此集自应传异域，吾生还恨不同期。  
先唐作者谁堪并，奴仆微之辈牧之。  

喻良能　读侍御去国集次韵卷首赴召  
先生一饭不忘主，诗句端如杜少陵。  
敬读新编二百首，凛然风采照隆兴。  

喻良能　读书  
傍砌看黄妳，临池诵子虚。  
顾惭虽耗忘，聊复惜居诸。  
屋上两鹹鹆，波间双鲤鱼。  
疑他不识字，何事也听书。  

喻良能　读书  
一饱无馀事，平生万卷书。  
短檠头雪白，端为惜居诸。  

喻良能　读玉局集  
晓读苏仙集，披翻未觉劳。  
衙官视宋玉，奴仆命离骚。  
赤壁清风远，黄楼逸兴高。  
独嗟生苦晚，不得侍挥毫。  

喻良能　独善堂  
赏心并四者，文史足三馀。  
不作簪绅念，唯使水竹居。  
佳名元籍籍，真乐每如如。  
月旦遗评在，今经几建除。  

喻良能　渡江至侯官镇记所见  
破腊侵星渡急流，晓风吹动黑貂裘。  
黄云不断碧云暗，荔子林边甘蔗洲。  

喻良能　端午至太平寺  
客里逢端午，僧廊雨气凉。  
筼箉千个碧，藆蕁六花香。  
鲁頶程尤远，潘舆兴自长。  
糁蒲倾美酒，笑入醉中乡。  

喻良能　对镜芙蓉二岭相望仅三十里高不知几百尺十步九折殆不啻蜀道之难也  
石镜宁堪对，芙蓉不是花。  
险中多虎迹，平处少人家。  
曲六蛇行迥。欹危鸟道斜。  
白云宜入望，不怕乱山遮。  

喻良能　对厅口号  
欢声喜气溢黄堂，解愠风清化日长。  
簪绂尽倾千里目，冕旒遥祝万年觞。  
韵敲碧玉檀栾嫩，色斗红妆菡萏香。  
共庆庞恩新浃洽，圣君文母寿无疆。  

喻良能　鹅池  
空馀青李与来禽，宝墨知谁是赏音。  
未若山阴羽衣客，等閒犹识爱鹅心。  

喻良能　鹅湖双松亭  
白壁长廊数十间，峨峨佩剑两苍官。  
艳阳满目皆桃李，晚节如公可岁寒。  

喻良能　鹅湖寺  
鹅王牧群鹅，浊世肯下游。  
积水近天关，有时戏沈浮。  
老禅天人师，领略倾九州。  
初开选佛场，坐断诸峰头。  
当时江东西，海纳吞众流。  
岁晚徙山麓，华堂跨龙楼。  
至今韦公碑，照曜苍崖幽。  
陈迹记往昔，登临纵冥搜。  
重来岁月疾，俯仰五十秋。  
抚事一太息，何从问人牛。  
惟馀拱把木，百尺环道周。  
成坏各有时，干戈今少休。  
空怀三宿恋，为尔半日留。  
钟声远送客，雾雨昏林休。  

喻良能　鹅湖寺  
长松夹道摇苍烟，十里绝如灵隐前。  
不见素鹅青嶂里，空馀碧水白云边。  
氛埃斗脱三千界，潇洒疑通十九泉。  
五月人间正炎热，清凉一觉北窗眠。  

喻良能　鹅湖寺  
水鸟飞来一问津，璧宫珠塔便红尘。  
开基古佛留遗像，直日奇峰列众宾。  
芋火拥残知永夜，霜钟递起向初晨。  
川徒渺渺驱尘驾，回首林前愧野人。  

喻良能　二月二日大雪  
磬湖二月雪，寒气故裴回。  
面市连天合，银花照眼开。  
送穷穷不去，招隐隐难来。  
幸有曲生在，何妨略耻罍。  

喻良能　二月二十八日周提宫叶致政楼司理过访锦园  
锦园春色满西东，一笑相欢四老翁。  
八秩总开三百岁，玺天风味此时同。  

喻良能　二月二十八日周提宫叶致政楼司理过访锦园  
锦园不减商山乐，四皓中间著此翁。  
今日可无千字作，何人似此一樽同。  

喻良能　二月二十四日杨廷秀郎中诸友约游西湖佘以小疾不至分韵得子字  
都城西头二月尾，湖水平堤縠纹起。  
南北山光罨画中，浅深草色裙腰里。  
群仙领客泛艅艎，黄帽劈波惊鰋鲤。  
中流剧谈闻两岸，阖坐题诗动盈纸。  
如渑自足醉朋从，馀沥犹能沾走史。  
当年曲水迹已陈，此日渼陂欢莫拟，  
蹇予小疾独不至，诗伯索诗殊未已。  
笔已老矣何能为，但诵西湖比西子。  

喻良能　二月二十一日何司业集客于张园玉牒给事命予赋诗紫微舍人左史舍人  
寒食初过天气佳，帝城名园绿藏鸦。  
白绵红雨互飘泊，莺啼燕唘纷交加。  
司成领客当暇日，不惜醉脸生红霞。  
坐中宾客皆贤豪，一一圭璧无纖瑕。  
夕郎风采照今古，封驳不贷奸与衺。  
紫微笔语妙天下，文锋凛凛森莫邪。  
左史声名动六合，岂特畴昔传三巴。  
一朝樱笋德星聚，离骚可奴玉可衙。  
兰亭觞咏仅堪比，金谷歌舞徒能奢。  
我有一匹好东绢，谁为作图千古夸。  

喻良能　二月十五日陪府公出郊劝农  
雨过郊原草色匀，元戎小队出城闉。  
聊穿阡陌沟塍路，遍劝耡耰襫人。  
红杏梢头春意好，绿杨深处鸟声新。  
此行端为劭农设，肯学醺酣吐锦茵。  

喻良能　二月五日夜梦何茂恭论诗  
不见水曹久，相思亦已勤。  
梦中不识路，樽酒细论文。  
家食甘春荠，官居采泮芹。  
何时真会面，风月与平分。  

喻良能　乏酒  
摇落偏悲客，清寒易中人。  
寂寥那自守，淡泊亦殊真。  
浮俗仍皆醉，虚谈浪饮醇。  
高歌傲燕市，忽忆重千钧。  

喻良能　方池  
四角朱弦直，双桥小霓欹。  
寒星夜稀密，冷浸一枰棋。  

喻良能　访何茂恭於南湖何有诗因次韵  
相别三年久，相逢一笑时。  
眼边无俗物，袖里有清诗。  
山路梅花早，湖天雪意迟。  
不眠成夜话，寒月在疏枝。  

喻良能　访何茂恭於南湖作三绝句  
十里相望烟树，旬月不绝篮舆。  
漱石枕流戏彩，浮家泛宅南湖。  

喻良能　访何茂恭於南湖作三绝句  
南湖绿发居士，恰少磬湖八年。  
欣雷抉电杰句，出月穿天大篇。  

喻良能　访何茂恭於南湖作三绝句  
啼饥妻子眼底，厚禄故人日边。  
一钱不直谁念，五十无闻自怜。  

喻良能　放姑恶  
为怜心折骨仍惊，四十方兄博汝生。  
从此直须防巧中，著身未稳莫先鸣。  

喻良能　菲饮泉和韵  
不觉当年室与宫，菲泉犹得想遗风。  
至今美食鲜衣者，不敢缘窥绿净中。  

喻良能　奉酬鲍仲山机宜见赠  
四海今诗伯，才名许孰俦。  
波澜掩颜谢，步骤到曹刘。  
婉画参机幕，精忠动冕旒。  
时危须戮力，谈笑复神州。  

喻良能　奉酬王宗丞用宿大木寺韵见赠  
誉处千钧重，文章一世雄。  
诗工穿月胁，檄好愈头风。  
北岳关山碧，南州荔子红。  
使君今北海，还许一樽同。  

喻良能　奉和赵大本教授何处春深好二首  
何处春深好，春深泮水家。  
不妨频折角。宁复误随车。  
已见倾三峡，行看判五花。  
日边催觐速，芝检紫泥斜。  

喻良能　奉和赵大本教授何处春深好二首  
何处春深好，春深粹贰家。  
雨低檐外柳，风度牖间花。  
有意挥吟笔，无心顾曲车。  
慈颜一笑粲，戏舞彩衣斜。  

喻良能　伏日陪府公侍御登四望亭分韵得四字  
危亭压层城，是中有佳政。  
面面看江山，水云自相媚。  
使君暇日登，火老金正穉。  
杯盘莹无尘，笑语清有味。  
快风千里来，暑气三舍避。  
赋诗红莲幕，煎茶白衣吏。  
诙谐想割肉，摇扇笑疼臂。  
乐事古云少，能并今有四。  
兹游岘山民，千古知姓字。  
吾辈亦何为，虽驽犹附骥。  

喻良能　府学职事置酒九仙以饯予行  
玉友金朋三十三，携尊相属向晴岚。  
含毫共赋黄初句，挥麈仍追正始谈。  
再用清烟喷白泽，更霏香雾噀黄柑。  
俊游胜事真堪画，华发飘萧只自惭。  

喻良能　赋竹  
冥搜高出月，幽思渺裁云。  
拟遣穷愁去，那能无此君。  

喻良能　丐外得括苍东归侍次  
一家满载扁舟里，两桨春风去似飞。  
渐识路人乡树出，世间乐事莫如归。  

喻良能　丐外得括苍东归侍次  
十年长客帝王都，五亩田园半欲芜。  
乞得此身犹未老，自摇小艇钓平湖。  

喻良能　高国正约饭素净慈遂至刘寺酌茗于凤凰泉同游者苏太博计抚挥公禅师  
三亥并游真盛矣，二禅入社亦佳哉。  
凤池一段风流事，不欠支郎与辩才。  

喻良能　庚戌中秋病起言怀  
病来十日不饮酒，起对中秋良可人。  
银汉迢迢清未了，金波潋潋净无尘。  
艳歌未暇成三叠，美酝何妨釂十分。  
记得昔年当此景，厌厌夜饮在成均。  

喻良能　古风一首奉送淳叟太博通守豫章  
刘侯精神秋隼紧，高论悬河倾不尽。  
至尊动卮色嗟谔，权幸切齿畏謇謇。  
致君未觉贾谊疏，济时尚嫌马周窘。  
三年博士向见治，万卷蟠胸一何敏。  
歨然大起故乡思，自请题舆佐旟隼。  
笑指江城欲载驰，轻弃斑列谁能挽。  
羡君去骑日髒髒，顾我朝行犹蠢蠢。  
语离宁惮十觞连，惜别不知双泪陨。  
赠言见意乏珠玉，作诗饯行少铅粉。  
从今数日待君归，握手修门未为晚。  

喻良能　古风一首谢张漕子温惠示诗卷  
前辈久零落，老成惊创见。  
平生耻问津，如今真北面。  
胸中五色丝，织此锦绣段。  
见之心孔开，照眼光烂烂。  
我亦好吟咏，忍饥说刍豢。  
辛勤三十年，功效无一线。  
偶兹得大嚼，味永不忍宴。  
嘉惠讵敢忘，仁风敬扬扇。  

喻良能　观田家宴集  
村落秋气高，凉飙泛林莽。  
田家刈获閒，斗酒劳良苦。  
畒瓯间竹箸，杀鸡仍具黍。  
昏昏灯火照，草草杯盘举。  
初喧鹅雁声，中静儿女语。  
醉来或田歌，散去亦社舞。  
不信五侯家，软盘荐肥羜。  

喻良能　广信道中  
昔日题诗处，重来续胜游。  
绿阴初入夏，苍鬓几经秋。  
细雨渡头市，孤烟汀际舟。  
溪山虽信美，翻恨不淹留。  

喻良能　广信试院追和东坡催试官考校韵  
深院锁凉秋，西风坐间好。  
几净窗明尘不飞，似蹑红云至三岛。  
数枝淡淡桂新香，千带垂垂柳初老。  
此邦天下秀，多士邹鲁无。  
负薪或解谈王道，被褐或解谈王道，  
被褐无非怀璧夫。五兵夺目库观武，  
大嚼快意门过屠。谁言扳才古难必，  
披沙求金要须得。回思裹饭然脂烛，  
一心敢拟思鸿鹄。  

喻良能　过东亭湖  
篮舆诘旦过东亭，日出烟销十里平。  
翠袖舞风菰叶举，红妆照水藕花生。  
恨无钓艇浮深碧，赖有吟毫赋晓晴。  
归对老人夸胜赏，从今不数鉴湖清。  

喻良能　过分水岭初出建宁界  
辛卯逾闽峤，淳熙出建关。  
弥漫第五渡，险绝百重山。  
近夏凉风发，新晴丽景还。  
翠烟飞缥缈，好乌语绵蛮。  
密树青罗幄，连峰碧玉环。  
野英纷剨剨，岩溜碎潺潺。  
小艇横清泚，飞桥截碧湾。  
机舂流水激，架厂石崖悭。  
紫笋和泥采，青梅带叶攀。  
未能供旨味，聊得悦慈颜。  
取醉三杯适，欹眠一饷闲。  
自怜霜鬓白，人羡彩衣斑。  
物色挥毫里，家山隐几间。  
狂歌聊尔耳，同志傥吾删。  

喻良能　过严濑寄陆守务观  
翰墨场中老伏波，挥毫快马下晴坡。  
三年睿主思献纳，千里疲民赖抚摩。  
潇洒郡斋方在望，飘摇征棹未能过。  
拟求墨妙辉衡宇，应有黄庭换白鹅。  

喻良能　海上作  
晴浪空仍白，云峰远更青。  
乾坤几万里，聚落一浮萍。  
自昔闻溟渤，从今小洞庭。  
端如初发覆，坐觉病眸醒。  

喻良能　海棠坞  
晴坞夕阳媚，暖梢春意留。  
讵须吞绛蘥，方解解人愁。  

喻良能　寒食游香山  
杖藜随所适，花柳自村村。  
野岸桃临水，人家竹映门。  
香泥飞燕子，芳草思王孙。  
著处堪沈醉，春醪正满樽。  

喻良能　豪士  
东海一豪士，西山两逸民。  
涕唾弃周粟，谈笑无秦军。  
饿死骨仍香，辞封名益芬。  
至今千载下，不敢轻隐沦。  

喻良能　好溪堂  
好溪无复怒涛粗，缭绿萦青秀色腴。  
更著华堂临绝境，风流长与岘山俱。  

喻良能　何茂宏茂恭携酒见过复侑以诗次韵一首  
薄云漏朝羲，积雨霁中夏。  
白波涵磬湖，清影漾茆舍。  
轮蹄绝还往，文史富闲暇。  
畏友有机云，英标凛王谢。  
喜寻范张约，偕命嵇吕驾。  
岂徒贵密迩，聊亦重姻娅。  
戏彩膝才容，亦好草藉。  
瓦眃荐豨毛，竹箸羞鸡炙。  
剧谈掌屡抵，粝食咽亦下。  
晚凉过古刹，明月耀修架。  
蒲团语上方，篝火耿良夜。  
凌晨一瘦藤，支径双不借。  
长啸陟云岭，清吟探石罅。  
嵚岑近明目，湍激深没胯。  
别袂余力掺，归鞍子傭跨。  
何时许重临，倒屣肃邀迓。  

喻良能　何司业和屋字诗见诒次韵奉酬  
亦好园林富松竹，爱山堂上书连屋。  
恨无妙语为题品，空对奇峰有十六。  
先生佳句落泉石，杜诗韩笔端能续。  
有如妙响发朱弦，恰似清音动寒玉。  
须知小圃辱提撕，何异寒门被收录。  
从今草木有光辉，盎盎春温入邹谷。  
何逊梅花诗云枝横却月观林和靖云水边篱落忽横枝又云疏影横斜水清浅是或一律也亦好园江梅一株枝横丈馀作平坛凿小池於其下坛池初成榜曰横枝喜而赋诗。  
却月枝横淮海初，水曹句法到西湖。  
横枝影瘦池清浅，奇绝何人作画图。  

喻良能　荷花  
花落波间生缬纹，香飘风外似炉薰。  
六郎颜色应惭汝，八子风流定似君。  

喻良能　贺知章祠  
乞得君王一曲湖，笑他三迳就荒芜。  
欲知千古高风在，月落寒山影自孤。  

喻良能　闳中堂  
危檐覆虚明，景趣清且长。  
曲池散涟漪，珍木含葱苍。  
离离荔子丹，冉冉茉莉香。  
有堂既足佳，无毡庸何伤。  

喻良能　洪右相生辰  
凤将南吕入筩声，节近中秋协气横。  
玉燕呈祥生硕德，金瓯覆字佐升平。  
望同北斗泰山重，操与秋霜烈日争。  
昨夜清台占越分，中台星带老人明。  

喻良能　洪右相生辰  
黄合调元鬓未霜，只应书考似汾阳。  
恳辞阊阖沙堤路，暂乐蓬莱燕寝香。  
茂烈未饶周叔虎，英词宁谢汉班扬。  
会看绣衮重催起，快卷三江入寿觞。  

喻良能　湖口主簿刘君少魏以皂湖石二峰见遗其一盘拗呀豁彷佛金华洞天因目  
片石来从凤枳家，天然崖竨自唅呀。  
从今喻子新三洞，不减坡翁旧九华。  

喻良能　湖上二绝  
轻阴疏雨帝城西，目断裙腰绿正齐。  
处处春风围绣幕，行云莫与湿障泥。  

喻良能　湖上二绝  
初过百六见梨花，堤路烟轻雨更斜。  
玉雪一枝端可念，柳丝深处水边家。  

喻良能　湖上用王茂材同年韵  
木落长空净，秋深爽气多。  
澹烟浮远树，晶日泊平蓑。  
小艇浮深碧，孤筇曳慢坡。  
菊花簪雪鬓，桑落滟金荷。  
妙兴追潘岳，清游轶永和。  
何当命菱角，唱我醉时歌。  

喻良能　华峰亭  
华峰抱紫翠，兹亭瞰清幽。  
春林罗画屏，新月吐玉钩。  
宛如东屯居，恍若南涧游。  
信美吾亦乐，特用慰淹留。  

喻良能　怀爱山  
空陂流水淡泠泠，小立舂锄点远汀。  
烟雨半收山更好，知谁不唤作丹青。  

喻良能　怀东嘉先生因诵老坡今谁主文字公合把旌旄作十小诗奉寄  
文章无正体，源浚流乃深。  
能者主宰之，古来非独今。  

喻良能　怀东嘉先生因诵老坡今谁主文字公合把旌旄作十小诗奉寄  
大雅久不作，淳风日浇漓。  
挽回既狂澜，此道非公谁。  

喻良能　怀东嘉先生因诵老坡今谁主文字公合把旌旄作十小诗奉寄  
三赋成会稽，四集始东楚。  
一洗凡马空，斯文有宗主。  

喻良能　怀东嘉先生因诵老坡今谁主文字公合把旌旄作十小诗奉寄  
对策婉而切，奏疏忠且纯。  
风行水自波，至哉天下文。  

喻良能　怀东嘉先生因诵老坡今谁主文字公合把旌旄作十小诗奉寄  
退之在元和，昌言主文字。  
扬镳踵芳尘，公乎得无意。  

喻良能　怀东嘉先生因诵老坡今谁主文字公合把旌旄作十小诗奉寄  
作诗必坡老，作文必欧公。  
欲知鸣道心，端与二公同。  

喻良能　怀东嘉先生因诵老坡今谁主文字公合把旌旄作十小诗奉寄  
直道盖中朝，雄名横六合。  
吾道其非邪，胡为未舟楫。  

喻良能　怀东嘉先生因诵老坡今谁主文字公合把旌旄作十小诗奉寄  
三让始循墙，一麾尝屡把。  
夔门德政碑，深閗仍大写。  

喻良能　怀东嘉先生因诵老坡今谁主文字公合把旌旄作十小诗奉寄  
不见我公久，摇摇动心旌。  
敢以一瓣香，为公罄精诚。  

喻良能　怀东嘉先生因诵老坡今谁主文字公合把旌旄作十小诗奉寄  
苏公亦有言，公合把旌旄。  
庶使湛辈名，亦与岘山高。  

喻良能　怀王侍郎刘秘监  
平生西蜀刘中垒，四海东嘉王右军。  
三载相思千里梦，何时把酒听论文。  

喻良能　怀亦好园钓矶寄仲文季直二弟  
磬湖雨过漾清波，古岸秋来长薜萝。  
问讯石君无恙否，试烦著手为摩挲。  

喻良能　黄讲书太器见和五诗次韵一篇奉酬  
客毡寒莫致，官舍总萧然。  
睡思茶甘外，穷愁酒力边。  
未成投辖饮，时作拨书眠。  
野鹤如双鬓，衰迟只自怜。  

喻良能　黄石榴吾里所未有仆始携自中都植之二年方着花明洁可爱异於他榴  
但见蹙红巾，未闻衣黄里。  
一试缕金裳，世职真西子。  

喻良能　黄石榴吾里所未有仆始携自中都植之二年方着花明洁可爱异於他榴  
细染曲尘英，稀着鹅黄蘥。  
虽无蜡梅香，风味绝相似。  

喻良能　黄泰之郎中以潮阳诗见贻次韵一篇奉酬  
千里潮阳喜政成，五年重会帝王城。  
尺书不寄头俱白，一笑相逢意已倾。  
辉采共看新列宿，风流犹记古州瀛。  
诗编总是惊人语，怪得年来太瘦生。  

喻良能　洄溪阁  
十寻杰阁倚云隈，淡霭轻烟照眼来。  
山色不随天际远，溪流长为水深回。  

喻良能　吉老手刃凶人为母报仇诗以纪之  
卧冰叱驭全忠孝，王氏多贤今古同。  
公乎孝行惊创见，落落岂特汉晋风。  
凶人夜半发丘陇，敢尔残暴不畏公。  
古来刃仇不共天，痛贯肝膂何时穷。  
刳心设祭久自许，何况临机敢不武。  
拔刀断贼血模糊，袍笏雍容诣官府。  
忍耻贪生真可羞，退之谆谆言复仇。  
请衣一击当报怨，豫子犹能致嘉传。  
如公壮志今已伸，他日定为忠义臣。  
行看气节动天子，诏书一洗泉下耻。  

喻良能　汲水  
山泉盈石坎，抱罋每相从。  
广寒宫阙里，今夕是何年。  

喻良能　即事  
亦好经年别，归来意转亲。  
横斜花练练，清浅水鳞鳞。  
又逼瓜时戌，聊娱戏彩身。  
新添兰桂圃，近在岸西滣。  

喻良能　己亥中秋  
二七月皎皎，三五云沈沈。  
终然露半璧，亦复牵孤吟。  
夜久群动息，唯有寒蛩音。  
长年重节序，感慨非独今。  

喻良能　己酉中秋  
磬湖秋半溢青波，一岁月明今夕多。  
剩办新诗娱老境，满倾太白醉冰娥。  
一天风露寒衣袂，举室儿童杂笑歌。  
不是钴潭奇绝处，未妨丁夜更娑婆。  

喻良能　记六月二十日湖上所见  
羽客相携六一泉，炎歳立变晓凉天。  
陈朝古桧参天瘦，和靖孤坟傍竹偏。  
却向苏堤剥新芡，更寻萧寺听寒蝉。  
长吟小醉归来晚，足底清风似欲仙。  

喻良能　记梦  
小窗幽阁睡初匀，梦到钧天侍紫宸。  
盘号搯桃真异器，果名黄枣岂常珍。  
殊恩并浃鸰原弟，美味初尝鹤发亲。  
愿竭精忠图报称，觉来肝胆已轮囷。  

喻良能　既游东山乘月登舟至曹娥江  
虞江波上一帆风，天水澄明夜色空。  
古体诗成岩影里，新醅酒酌月明中。  
吚哑两桨止还作，歡乃数声西复东。  
尘滓此时无一点，恍疑身在水晶宫。  

喻良能　寄陈孟容二首  
先生湖海士，馀子讵能班。  
正始清谈近，黄初美句还。  
相望半舍外，契阔数年间。  
何日衡茅底，匏樽一破颜。  

喻良能　寄陈孟容二首  
细草还堪藉，柔荆亦可班。  
驭风如肯过，踏月不妨还。  
种药临花畔，分流绕竹间。  
眼边无俗物，颇似一瓢颜。  

喻良能　寄程教授士廓  
去年同宴小重阳，香雾霏霏橘半黄。  
楚尾吴头双妙丽，茱枝菊蕊总芬芳。  
十分满釂白衣酒，两袖浓携燕寝香。  
回首只今如梦寐，暮云烟浪正微茫。  

喻良能　寄洪舍人二绝  
人物中朝第一人，胸蟠万卷笔如神。  
调元要倚经纶手，黄屋虚心待旧臣。  

喻良能　寄洪舍人二绝  
仲氏昔尝司宥密，长公元已转洪钧。  
紫微岂久承流地，黄合终须报主身。  

喻良能　寄湖口刘少魏主簿求皂湖石  
平生爱石似奇章，老矣一拳犹未致。  
夜来梦绕太湖侧，万玉嶙峋清有味。  
梦回身复落红尘，闻道皂湖山可人。  
幸致一峰为我寿，为君作诗传不朽。  

喻良能　寄宋子渊运使  
对阁思槐市，成规愧奉常。  
六年谈笑阻，千里梦魂长。  
将漕衣仍绣，空餐鬓已苍。  
何当奉犀麈，风月要平章。  

喻良能　寄题梅山  
平生满耳说梅山，十里荷花缭绕间。  
宫女三千颜绰约，绣衣十万彩斓斑。  
濒江景好图难尽，飞鹭诗工语莫删。  
定约后期穷胜赏，不辞和月棹船还。  

喻良能　寄张君玉  
橘亭一别五回冬，寤寐何曾置此翁。  
二十五声秋后点，八千里外月明中。  
夫君不寄平安信，而我方栖簿领丛。  
三峡江高天共远，侧身西望兴何穷。  

喻良能　寄周彦礼知丞楼文举司理  
从容里闬待时须，二老风流孰与俱。  
迁善节香如故否，望云迎月更佳无。  
醲寒凛凛侵衣袂，薄雪斑斑入书图。  
欲把一杯论旧事，五年魂梦隔江湖。  

喻良能　检书偶见故王侍郎嘉叟旧与余倡和之什良用慨然因题四韵  
文字名三世，精神运五兵。  
徒看遗墨在，却叹曲池平。  
浙右频犀麈，江东几兕觥。  
倡酬今已矣，抚卷泪纵横。  

喻良能　简张子温运使  
宗丞砽砽不离口，右司时时说解颐。  
岂独当今三昧手，故应胜古四诗诗。  

喻良能　简张子温运使  
少陵子厚妙炉锤，力不能追心自期。  
杯水平时犹不直，试求印可老宗师。  

喻良能　鉴湖  
忆昔未曾游鉴水，画图髣髴见非真。  
年来饱泛同苕霅，宁愧江湖旧散人。  

喻良能　鉴湖道中口占  
轧轧篮舆鉴水滨，水纹如染草如茵。  
繁红零落徐娘老，远翠低徊西子颦。  
犹及残春追胜赏，不妨馀事作诗人。  
胸中磊块须浇洗，未厌伤多酒入唇。  

喻良能　姜春坊以诗编见贻借题雪堂图韵作诗为谢  
红颜话别浦边秋，白发同为帝里留。  
璧水庸庸参末坐，春坊荦荦冠名流。  
功名君且登麟阁，出处吾行具钓舟。  
饷我一编清似玉，五言端的继苏州。  

喻良能　郊行  
散策林塘路，秋深别有光。  
晦明云聚散，浓淡树青黄。  
晚觉衣襟冷，风吹橘柚香。  
菊花何处有，聊欲试重阳。  

喻良能　浇花  
花木蒙沾润，根坚枝亦骄。  
悬知如舌本，端藉酒杯浇。  

喻良能　锦园  
孟夏锦园好，山花高下开。  
风欹红芍药，雨重紫徘徊。  
衣染香边蕊，韕粘绿处苔。  
莺歌兼蝶拍，时送掌中杯。  

喻良能　锦园  
山园多胜践，缭绕磬湖滨。  
畦药青生甲，湖波绿动鳞。  
勃鸪知欲雨，鸦舅报将晨。  
却忆京华日，长怀浩荡春。  

喻良能　锦园双桂植之二十八年未尝著花今忽盛开紫趺黄蕊所未曾见喜而赋诗  
畴昔栽双桂，于今四七秋。  
紫趺香冉冉，金蕊色浮浮。  
标致殊他桂，风流最蓐收。  
无才强摹写，著语故难遒。  

喻良能　锦园小春  
细雨将春上晓枝，东风吹绿到涟漪。  
长沟绕槛多佳处，小迳穿花无尽时。  

喻良能　近结茅屋数椽以可赋轩揭取子美可以赋新诗之义用沈约体赋诗一首  
安仁偃息处，之问读书室。  
茅轩规昔人，聊可容吾膝。  
幽芳秀垣曲，翠簊蓊檐隙。  
松窗炯虚明，荆篱互疏密。  
淡月晓窥几，候虫夕鸣壁。  
诗书后前陈，图史左右秩。  
遐览到三五，旁搜及坚白。  
一语偶有得，寸心欣自适。  
轮奂非所慕，兹焉颇放逸。  
渊明傥来过，真趣会能识。  

喻良能　经理西山同二客二弟侄辈侍太孺人游观联句  
西山仍复踞西台，石迳嵚崎此日开。  
竹杖相邀七八客，芳樽时釂两三杯。  
瀑悬岩腹如飞雨，石转山腰若隐雷。  
敬侍慈颜供一笑，陂陀坐稳兴悠哉。  

喻良能　景德道中口占  
捧檄东方日，芳春未及归。  
路花红掩映，溪树绿因依。  
鸟语催寒食，人烟接翠微。  
寻诗忘远近，细雨湿征衣。  

喻良能　九曲溪  
扁舟一叶破涟漪，九曲穷时山更奇。  
唤取谪仙来著句，平章佳处要清诗。  

喻良能　九曲溪  
十年来往大江东，每为青山引兴浓。  
自到此山寻绝境，悔看五老九华峰。  

喻良能　九日鞫狱茶山广教院遣兴一绝  
牧之秋浦峰头饮，王勃南昌阁上吟。  
千古胜游谁复继，只今重九欠登临。  

喻良能　九日青阳道中呈张主簿  
重阳时候在青阳，野店山肴对举觞。  
菊蕊半开簪鬓好，橘包初破噀人香。  
西风有意吹纱帽，细雨无情湿锦障。  
但得一樽相对饮，不须更问是他乡。  

喻良能　九日同尤司户舟行游梅山  
令节逢重九，相携鉴上游。  
扁舟游舴艋，左手把蝤蛑。  
红叶明青眼，黄花重白头。  
晚来风色好，归棹得夷犹。  

喻良能　九日无酒  
年年把酒对黄花，一任西风醉帽斜。  
今日无钱还对菊，不知何处酒堪赊。  

喻良能　九日无酒仍不见菊唯岩桂一瓶伴此岑寂  
白衣不至酒难赊，兀坐晴窗独饮茶。  
今日重阳对岩桂，昔年百本看黄花。  

喻良能　九日偕成均同官北山登高二首  
轻霞朝日两微茫，沙路髒髒十里强。  
照水有情枫叶赤，倚崖无数菊花黄。  
兴酣争举凌云笔，醉熟重浮滟海觞。  
明日蝶愁人亦懒，未须归去苦匆忙。  

喻良能　九日亦好园小集  
疏雨萧萧岩桂香，西风驱冷作重阳。  
池塘秋草还争绿，篱落寒花未肯黄。  
又是一年新度节，何妨九客共飞觞。  
园亭低小殽蔬陋，不比龙山吟帽狂。  

喻良能　九日诸暨道中示兴之  
客里逢重九，萧萧落叶风。  
略无花对菊，但有鬓如蓬。  
蕉卷新收绿，枫旗半展红。  
登临语宗武，剩喜一樽同。  

喻良能　九月八日次韵沈虞聊一首  
白发苍颜会帝乡，微云淡雨小重阳。  
一樽相属非无意，欲搅胸中书传香。  

喻良能　九月五日周少府卫秀才会饮吴波亭周有诗因次韵  
碧水初微落，黄花亦未簪。  
三人千里客，尊酒五年心。  
我独年齐白，君皆句似阴。  
不妨铛脚坐，聊作夜深吟。  

喻良能　就报恩借碾碾茶彝老有诗因次其韵  
断无鹅鸭恼比邻，赖有钟鱼隔竹闻。  
故遣新茶就佳硙，要供戏彩满瓯云。  

喻良能　筠溪  
精舍仍幽处，深溪冒浅篁。  
寒声随浪起，翠影共流长。  
断岸通秋月，虚檐受夏凉。  
虽无杜陵韵，绝胜赞公房。  

喻良能　开交代将至喜而成篇  
三年泮水冷无毡，赢得萧萧雪满颠。  
晚景不妨供彩戏，他乡安敢废诗篇。  
賸将杯酒浇行色，速赁双童担近编。  
任是身归落雁后，乡心先抵磬湖边。  

喻良能　苦热不寐独起对月  
暑气推不去，凉风挽不来。  
中庭月色净，揽衣起徘徊。  
夜久万籁寂，秋近孤蛩哀。  
月堕玉绳低，此兴真悠哉。  

喻良能　愧陶  
渊明在彭泽，到任八十日。  
虽营三径资，未获公田秫。  
珍重千金腰，不为督邮折。  
拂衣赋归来，何异自投劾。  
我生本樗散，山林久蟠蛰。  
虽非渊明俦，颇亦慕幽迹。  
偶然得一第，遂窃升斗秩。  
未书蓝田考，已捧锦溪檄。  
荒县饶逋负，催科费鞭抶。  
强颜簿领间，忽复弥数月。  
心焉愧渊明，俯首三叹息。  
番江何时还，哦松聊自适。  

喻良能　腊八日雪参议林郎中有诗因次韵  
玉树参差见，银花子细看。  
淖糜分腊序，圆炭度朝寒。  
冉冉头新白，匆匆岁又残。  
聊凭一杯醉，忍把两眉攒。  

喻良能　腊前二日见青梅桃花  
潭国寒多春事迟，南来地暖意都迷。  
城阴雨过腊初近，梅子青青桃满蹊。  

喻良能　览镜  
平生壮夫志，老去未消磨。  
其奈青铜里，萧萧双鬓何。  

喻良能　老僧携筇竹杖来试就求之欣然举以见赠  
万里携来自蜀州，老僧珍重许谁求。  
相逢举赠宁无意，要我云山处处游。  

喻良能　李大著惠示诗卷次韵首篇为谢献之  
辱赠舂容卷轴新，悬知蚤岁擅诗声。  
千林有韵霜风劲，一点无尘霁月清。  
细味班香兼宋艳，自惭白俗与元轻。  
欲哦恶语赓妍倡，一夜昏花对短檠。  

喻良能　李侍郎三和屋字诗次韵为谢  
卫武文章比淇竹，闭阁著书欣仰屋。  
胸蟠载籍馀万卷，为家五百九十六。  
词华尔雅骚可奴，议论渊源经可续。  
笔端凛凛挟风霜，齿颊泠泠潄冰玉。  
久知广大端可法，自顾么微何足录。  
愿同湛辈附羊公，庶比江西派山谷。  

喻良能　立秋日迓宣谕中丞奉怀宋嗣宗  
绣斧离朝右，羸骖走道周。  
侵星宵不寐，曝日夕初休。  
天地方炎暑，山林漫早秋。  
广文官舍静，应念汗交流。  

喻良能　连理枝  
紫荆斜倚磬湖隈。并干连枝锦作堆。  
犹记太虚坛上木，无风双影并徘徊。  

喻良能　林明府携所和诗见过次韵奉酬  
退之初过玉川家，春径春泥草带沙。  
几点飞来溪柳絮，一番开尽海棠花。  
窗间细雨青衫湿，袖里新诗醉墨斜。  
客散酒阑还掩户，可堪明月满天涯。  

喻良能　灵山寺  
松竹声中寺，山深人迹稀。  
石从林背出，云向屋头飞。  
野鹿寒仍聚，栖禽暮自归。  
怪来襟袖冷，浓翠湿征衣。  

喻良能　留别伯寿兄  
相过不惮远，相迎慰所思。  
须知对床处，绝胜陟冈时。  
夜雨论畴昔，秋风惜别离。  
明年楚东景，准拟共题诗。  

喻良能　留别王嘉叟检正  
初寮久已往，今谁主文盟。  
王公有嫡孙，见者服且惊。  
胸中九云梦，笔端三折拔。  
招致道山中，掉头不肯应。  
论事常山蛇，持身玉壶冰。  
平生谢先容，要津真自登。  

喻良能　留别王嘉叟检正  
四海望霖雨，一人须股肱。  
我本田家子，蹉跎将暮龄。  
相逢岂在早，一见盖已倾。  
谓我虽秃犀，敝帚亦足称。  
持献先簵箘，长篇有明徵。  
公乎傥践言，庶为老亲荣。  

喻良能　留别王状元二十四韵  
才大文章伯，忠纯社稷臣。  
七州钟秀异，孤屿赋精神。  
德蕴圭璋润，胸涵海岳春。  
麟经频得隽，槐市早称珍。  
宿弊时方革，皇纲上正亲。  
大廷清问降，空臆谠言陈。  
力补严宸衮，深撄睿主鳞。  
一元追董相，多诈耻平津。  
文擅无双价，胪传第一人。  
声华飞宇宙，风采耸簪绅。  
贵纸宁堪数，回天仅足伦。  
施行均令甲，奖谕见丝纶。  
未覆金瓯墨，聊为绿水宾。  
爱民如赤子，束吏似生薪。  
鉴水书题遍，稽山赋咏频。  
却梅清节著，诬狗滞寃伸。  
贱子嗟何幸，同年盖宿因。  
糟糠聊摄局，山水获联茵。  
醇酎容沾醉，新诗许效颦。  
独蒙青眼旧，端异白头新。  
酬倡几千首，从游殆十旬。  
笑谈将契阔，肝胆政轮囷。  
帝梦方思说，天民伫起莘。  
不才虽苦窳，终始愿陶钧。  

喻良能　留别赵明府  
彩棒漫分部，牛刀新发硎。  
花城方窃荫，瓜戌已馀蓂。  
生计双蓬鬓，归心几驿亭。  
他时重会面，应是眼俱青。  

喻良能　留别直院莫子斋少卿  
郁郁千丈松，植根在崇冈。  
清阴亘十亩，直干凌穹苍。  
好风一披拂，声韵谐宫商。  
古来成大厦，此物宜栋梁。  
不待岁月久，共看柱明堂。  
微木有石楠，枯崖饱风霜。  
三百甲子馀，围才拱把强。  
大楹分难充，一桷庶可当。  
傥容附松末，虽晚庸何伤。  

喻良能　柳季修知丞以诗见贻次韵为谢  
古木阴阴绕屋庐，官居端的似田居。  
诗清子厚龙城句，字瘦诚悬殿壁书。  
那复有心追四至，只应无事富三馀。  
一樽閒论金罍事，为笑纷纷竭泽渔。  

喻良能　六月二十二日夜省宿一首  
省庐频宿直，何异在承明。  
地峻江声近，风轻荷气清。  
鬓毛真骑省，诗思小阴铿。  
记得山村日，驰情向玉京。  

喻良能　六月晦日同楼少府由钱塘门至上竺遂游下中竺憩冷泉亭涂中记所历  
联舆缓步踏葱苍，十里荷香杂稻香。  
庚暑此时无一点，秋风明月洒长廊。  
林间岩洞侵衣润，水际亭台彻骨凉。  
何处山泉落檐溜，恍疑飞雨晓浪浪。  

喻良能　六月十日偕夏卿兄季野孟明仲文季直弟游香山因得小诗书僧堂壁  
夏木阴阴翠竹疏，相携萧寺馔伊蒲。  
他年细味禅房句，便是香山六老图。  

喻良能　龙池寺  
发轫资福山，弭辔龙池寺。  
杪春新雨足，老红围穉翠。  
溪流素縠寒，山色青罗腻。  
拄颊坐移晷，此意谁能会。  

喻良能　绿萼梅  
白练铢衣翠袂斜，洗妆不着脸边霞。  
天寒日暮倚修竹，初见仙人萼绿华。  

喻良能　绿毛龟  
白玉盆中浅更清，绿毛浮水斗轻盈。  
须臾食罢浑无事，自上盆山顶上行。  

喻良能　罗春伯以吕居仁集寄似作诗为谢  
平生子吕子，妙语总关心。  
忽得诗三百，端胜书万金。  
愔愔醒睡眼，炯炯净烦襟。  
何以报嘉惠，空惭绿绮琴。  

喻良能　买舟至九里松游三天竺  
解维凌皱玉，辍棹理孤筇。  
游遍三天竺，行穷九里松。  
泉声依石细，山色共秋浓。  
佳处吾能识，幽岩倚秀峰。  

喻良能　茂恭见和再用前韵奉酬  
朗朗百间羊胖，森森千丈长舆。  
一身宜着台阁，半生流落江湖。  

喻良能　茂恭见和再用前韵奉酬  
忆昔永新番水，俱吏江左三年。  
不作载苡马援，聊为留犊苗篇。  

喻良能　茂恭见和再用前韵奉酬  
少陵时时醉里，子山日日愁边。  
白发新来满镜，故人万一能怜。  

喻良能　茂林见访有诗次韵奉酬  
解鞍挥玉麈，亹亹笑谈清。  
昨夜灯花喜，今朝乾鹊声。  
兴同狂秘监，诗似老弥明。  
忆昔南台北，相逢盖始倾。  

喻良能　孟秋七日邀从兄廿五宣义四弟五侄同饮锦园即席之作  
湖水林风清复清，买肴置酒七峰亭。  
直须待得玉钩挂，要看牵牛织女星。  

喻良能　磨勘转朝请郎  
脱身畎亩簉簪绅，父母妻孥均沐恩。  
百年七万二千饭，要须一饭不忘君。  

喻良能　木状元惠示近诗一卷作诗为谢  
洪都通守词华溢，汉殿文章元第一。  
万卷落落蟠胸中，三江衮衮悬吟笔。  
赠我玉佩联玦环，未数大鹏兼小山。  
欲知风味不能尽，此卷长留天地间。  

喻良能　南剑道中  
桂树青青百里疆，鹧鸪啼彻午阴凉。  
延平津上峰如削，剑去江空水自长。  

喻良能　辇下言怀  
马蹄重踏帝京尘，七载江湖饱问津。  
白发有人疑甲子，清斋无日不庚申。  
不才讵敢诬明主，厚禄那能羡故人，  
乞得泮宫闽粤去，未妨闲处着吾身。  

喻良能　廿五兄宣义见招偕诸弟赴新亭宴集即席有作  
潇洒新亭好，松长桂亦稠。  
清秋集鸿雁，暇日劝觥筹。  
既远含香直，何辞秉烛游。  
主人情义重，终宴不知休。  

喻良能　宁川  
平生满耳说宣城，入境云烟照眼明。  
过雨偏浓千嶂碧，未秋先冷数溪清。  
细看菡萏波间色，时听绵蛮竹里声。  
不是多才谢公子，江山犹解发吟情。  

喻良能　凝霜阁  
归然飞阁榜凝霜，雪散冰丸却暑方。  
治郡风流无处觅，只应栋宇是甘棠。  

喻良能　凝香阁  
渠渠夏屋翠阴稠，沉水香浓瑞霭浮。  
愧我无才吟五字，未妨燕寝似苏州。  

喻良能　弄水亭次李察院韵  
清溪一曲抱危亭，天水无尘相与明。  
昔日紫微今御史，两翁诗句一般清。  

喻良能　弄月亭  
掬水弄涟漪，清辉碎更随。  
人间无太白，欲捉可凭谁。  

喻良能　偶成  
祠山东畔古桐西，垂柳阴阴映短扉。  
谁道官居太萧瑟，香粳甜輭鳜鱼肥。  

喻良能　偶成  
寓居东青城北端，夏室阴阴簟色寒。  
瓜盘那复集蝇蚋，研沼似欲生波澜。  
奇奇怪怪石几壑，谡谡苍苍竹数竿。  
枕扇衣斑自不恶，时文思索愧空餐。  

喻良能　偶题  
少陵五十六，负暄候樵牧。  
我今年与齐，而亦处幽独。  
小亭数椽净，新月半钩曲。  
聊将万斛愁，付与一杯绿。  

喻良能　潘淑妃  
东昏当日宠容华，潘妃步步生莲花。  
阅武堂前种杨柳，玉儿雪腕亲沽酒。  
莲花不见杨柳空，苍烟白露杂悲风。  

喻良能　判院蔡丈和予五诗次韵一篇奉酬  
病起惊华发，官閒觉素餐。  
文章惭李益，名誉羡苏端。  
老去观书嬾，愁来避酒难。  
非关作诗苦，自尔带围宽。  

喻良能　陪曹使君牧马寺劝农  
朱辬小队出郊坰，风卷浓阴作快晴。  
夹道老人迎五马，啭枝黄鸟避双旌。  
参差麦垅云屯重，零乱梅花雪片轻。  
劝课定知非小补，扶犁携饷趁春耕。  

喻良能　陪胡少卿登山瞻禹陵  
考古年来喜有徵，相携步步上崚嶒。  
皇华使者归朝著，好为诗翁说禹陵。  

喻良能　陪通守李丈出郊  
出郭旌旗及晓晴，朔风凛凛水泠泠。  
堵墙野老瞻泥轼，冠剑长松拂屏星。  
破腊梅花强半白，先春草色未多青。  
经行肯为游观美，王事驰驱不敢宁。  

喻良能　裴园小集郑汝谐同年有诗次韵奉酬  
慈恩雁塔题名处，回首端如梦寐中。  
千里远从当日别，一樽重喜此时同。  
飞腾我久钦公辈，潦倒君当恕此翁。  
异日尚期尘史册，事功那敢废磨礲。  

喻良能　盆池  
小凿方池供醉吟，才添斗水浪偏深。  
莹心未数寒泉井，明目何须寸碧岑。  
树影落时清浸玉，鱼鳞动处细浮金。  
年来点检曾经汲，淮有浇花趁日阴。  

喻良能　蓬莱阁  
绝知蓬岛异尘寰，弱水相望万里间。  
争似卧龙云际阁，不劳跨海即鳌山。  

喻良能　琵琶亭  
琵琶人去几经秋，司马青衫亦故丘。  
唯有当时亭下水，无情依旧更东流。  

喻良能　平湖  
平湖潋滟浸葱苍，画出风烟十亩强。  
蜜曲六从霜后熟，玉芙蓉向露中芳。  
新开石洞连松碧，低结萸房映菊黄。  
最爱堤边秦地柳，一回春到一回长。  

喻良能　平远台  
平远台高俯翠微，海天烟雨正霏霏。  
登临何处明人眼，乌石山前白鸟飞。  

喻良能　仆不饮久矣今日过宋嗣宗且谈且饮不觉沾醉  
年来饮酒不濡唇，蘸甲今朝始为君。  
颇似昌黎当日语，人皆劝我若无闻。  

喻良能　仆坐钓矶季野弟寄诗来因次韵  
湖岸柳根半欹侧，柳边仍有陂陀石。  
不因斧凿成渔矶，燕坐未妨钩饵垂。  
磬湖宁待他山错，白波分影涵翠幄。  
翠幄阴中千结藤，对面好山罗画屏。  
遥岑无云明入眼，遣我烂如岩下电。  
平生不忧臭於铜，俗氛安能蔽重重。  
兴来散策饥来食，起居无时惟其适。  
诗穷吾师杜少陵，一杯未用身后名。  
他年挂冠不待老，归来从君乞身早。  

喻良能　莆阳道中  
闽粤溪山处处经，长松夹道奏箫笙。  
只应行客忘劳役，千里清阴管送迎。  

喻良能　曝书  
秋阳千里晒，聊复曝吾书。  
自笑年来事，昏眸眩鲁鱼。  

喻良能　七峰亭独坐  
屿岫新亭好，悠然见七峰。  
凭栏吟不尽，春色与秋容。  

喻良能　七峰亭独坐  
雨霁失炎燠，新亭境清淑。  
层波绿奫泫，叠嶂青陆续。  
风篁韵丝桐，烟柳开画轴。  
澹然尘虑销，庶足永曛旭。  

喻良能　七夕戏咏  
别多会少两情深，风幌云屏喜不禁。  
谁道初秋清夜永，须知一刻直千金。  

喻良能　七月晦日闻莺  
忆得东风泛蕙兰，晓窗红树听绵蛮。  
如何却到深秋节，尽日犹啼修竹间。  

喻良能　齐山  
龛岩宜号秘密藏，翠微应呼清净身。  
欲凭妙句发佳境，安得挥毫我辈人。  

喻良能　铅山  
三月春风暖更飘，满山嫩绿正娇娆。  
几声劝我脱破裦，何处撩人婆饼焦。  
甘旨仅能供素发，涓埃未有答皇朝。  
吾庐惭近亦堪喜，试把白醪倾绿瓢。  

喻良能　签厅落成为赋长句  
幕中英俊许谁先，一一骅骝拟着鞭。  
老我漫夸森画戟，夫君端称泛红莲。  
鸠工已见成轮奂，载酒何妨醉圣贤。  
闻道公馀多暇隙，定持椽笔籬云烟。  

喻良能　遣兴  
山园近寒食，春事总芳菲。  
风暖鹁鸪语，日长蝴蝶飞。  
花光明醉眼，草色净尘衣。  
自足家居乐，为生未觉非。  

喻良能　遣兴  
昔忝郡文学，今为宗子师。  
政怀三釜乐，那复四愁诗。  
时服光摇目，香秔滑溜匙。  
唯应讲风雅，傥可解人愿。  

喻良能　秦望阁  
傲睨须知古有秦，却将黔首等微尘
当时虚上峰头望，不见桃源避世人。  

喻良能　青岩道中  
寒食江村路，东风野渡航。  
一篙春水碧，两岸落花香。  
飞絮匆匆远，青山故故长。  
兹洲自奇绝，底用更寻芳。  

喻良能　清心堂  
雨馀池水淡泠泠，霜后梅花照眼明。  
题作清心知未称，此心元自不须清。  

喻良能　磬湖即事  
十亩烟波阔，平开一画图。  
已添无数景，唤作小西湖。  

喻良能　磬湖居士得片石于斗坡山其长五尺其广一尺有咫耸拔孤秀缜密温润绝  
六丁驱石日本，堕落斗坡山中。  
一片苍珪紫玉，几回秋雨春风。  
不假镌閗刻削，自然巧妙嵌空。  
居士置之朝爽，是谓飞来小峰。  

喻良能　磬湖偶成  
只欠退之盘谷序，已成摩诘辋川图。  
暮年宁复须西子，不用扁舟向五湖。  

喻良能　磬湖小山激水作小溪  
平湖激水转山流，石涧萦纡走碧虬。  
料得丹青无貌处，白苹红蓼满汀州。  

喻良能　磬湖之侧累拳石为山岩谷幽邃有巫庐台霅之趣因成短篇  
背湖临槛碧崔嵬，万壑千岩咫尺开。  
坐觉巫峰天际落，忽惊庐阜眼中来。  
地偏未害心还远，潭小何妨水自回。  
竟日相看两不厌，老夫真个似童孩。  

喻良能　秋浦试院奉和马驹父见寄  
也知融帐多馀暇，欲往论文偶未遑。  
弃置亡何投辖饮，经营俱下读书行。  
子云但觉玄犹白，元亮应欣菊已黄。  
辱赠清诗不知报，剩亲灯火趁新凉。  

喻良能　秋日有怀仲文季直二弟  
微云初月澹层城，络纬声连促织清。  
北雁不来千里信，西风还起故园情。  

喻良能　秋暑炽甚忍饥偶作书季直弟以诗见嘲因次韵  
老夏雨既少，穉秋云亦无。  
枯池罢桔槔，蔫花委芙蕖。  
不糁漫藜藿，不爨空樵苏。  
苏州亦有言，家人笑著书。  

喻良能　秋晓野步  
幽居迩郊原，出户目已瞭。  
闲携一枝竹，散步及秋晓。  
寒烟引轻云，澹澹萦木杪。  
矫首瞩层穹，转盼失飞鸟。  
野潦净荒陂，惊飚泛枯簊。  
世态徒营营，此心殊了了。  
佳处谁与论，聊用付清醥。  

喻良能　曲水  
不是山阴画，清流曲更方。  
欲知三面景，绝胜九回肠。  

喻良能　衢右道中  
投晓行衢右，经旬别楚东。  
侵衣梅溽雨，吹面麦秋风。  
垅亩凝烟外，峰峦滴翠中。  
悬知乡井近，渐喜语音同。  

喻良能　衢右道中  
渐喜家居近，相望六驿间。  
脱身江左役，洗眼浙东山。  
乡味初充馔，慈闱亦破颜。  
经过縠溪水，应笑鬓毛斑。  

喻良能　去岁十月六日由番江向安仁今岁十月回自广信复以是日同王蓝田诸公  
去岁兹晨离楚东，今年飞盖上晴空。  
烟云晻霭江天暮，一笑都如梦寐中。  

喻良能　人日道中口占  
初日轻烟溪上桥，远峰积雪未全消。  
东君也是多情思，先遣青光到柳条。  

喻良能　人日道中口占  
竹篱茆舍水边家，窗牖虚明小迳斜。  
草色未多春意好，疏梅映竹两三花。  

喻良能　任公钓台  
任公垂钓古来称，千载危台尚可登。  
尺泽只今无处觅，悬知深谷解为陵。  

喻良能　入局言怀  
学省清秋好，无尘意趣长。  
讲馀帘影静，坐久彩衣凉。  
未有裨三族，真成耗太仓。  
顾惭麋鹿质，亦许玷朝行。  

喻良能　若耶曲  
若耶溪上凉如许，五月清风不知暑。  
半空浓翠接苍烟，满眼轻阴觉疏雨。  
织女潭边深复深，绕门山畔石成林。  
红妆荡桨谁家女，笑入荷花无处寻。  

喻良能　三月二十六日工部宿直  
邃宇近霄汉，微风摇竹梢。  
漏声通五夜，钟韵自三茅。  
衣褀偏宜睡，杯单讵用庖。  
夙兴那敢后，鸡唱已噀噀。  

喻良能　三月二十四再到永佑陵  
扁舟投晓出重城，春浪初肥绿满汀。  
竹里几声泥滑滑，河边十里草青青。  
人家艾叶惊飞燕，水面杨花点翠萍。  
渐近昭陵佳气集，五云松柏喜重经。  

喻良能　三月六日湖上分韵得山字  
剩涨三篙水，宽围十里山。  
垂杨飞舞里，细雨有无间。  
把酒从杯溢，题诗任鬓斑。  
青春仍暇日，莫惜晚西还。  

喻良能　三月六日清明节道中  
清明时候雨初足，白花满山明似玉。  
十里春风睡眼中，小桃飘尽馀新绿。  

喻良能　三月六日宴李家园亭  
林园过元巳，流水绕芳藂。  
略彴半寻影，酴醿一扇风。  
杯盘花气里，枕簟鸟声中。  
公子敬爱客，月明樽未空。  

喻良能　三月十四日陪同年十有六人游净慈遂饮於水月居坐中即事  
车驰卒奔风雨过，粉白黛绿春事妍。  
裙腰政佳酒仍美，那复有路到愁边。  

喻良能　三月十四日陪同年十有六人游净慈遂饮於水月居坐中即事  
崇桃秾李亦不恶，一笑海棠尤可人。  
徐熙赵昌俱骨朽，翠袖卷绡谁写真。  

喻良能　三月十四日陪同年十有六人游净慈遂饮於水月居坐中即事  
美酒未尽双玉瓶，更听提壶鸣不停。  
斜阳可饮径须饮，趁得城门打鼓声。  

喻良能　扫室  
凝尘昼满室，燕处亦超然。  
扫罢掩关卧，从嘲边孝先。  

喻良能　山阴  
绿发经行处，重来两鬓丝。  
共谁论旧事，何处有新诗。  
鉴水春妍蚤，兰亭雪意迟。  
邦人争指似，寿母近期颐。  

喻良能　上清  
积雨新晴翠霭浮，好风掖我上清游。  
白头捧檄真聊尔，那忍深文学杜周。  

喻良能　上巳郡宴即事  
细雨轻阴修禊天，海棠睡足柳初眠。  
凝香帘幕东风暖，小醉清吟锦瑟边。  

喻良能　上叶参政二绝  
密幄从容仅五旬，趣专大政转洪钧。  
熙朝未有金华相，创筑沙堤第一人。  

喻良能　上叶参政二绝  
前世莱公今复见，后身文正更何疑。  
君臣相得同鱼水，剩把勋名镇四陲。  

喻良能　少微阁  
临空瞰阔俯清溪，阁占黄堂西复西。  
我昔曾攀郎宿近，只今人指二星齐。  

喻良能　摄邑狱空  
番邑於今剧，民风自古雄。  
琴堂惭久摄，剑狱喜新空。  
纆索尘埃里，桁杨片段中。  
使君端不扰，顾我百无功。  

喻良能　十一月二日与陆明府陈广文黄使君吴都曹江广文同饮於闳中堂修年契  
菊色犹黄处，梅花未发天。  
三山千里客，一笑六同年。  
公等多朱绂，予方乏坐毡。  
清谈仍痛饮，应作画图传。  

喻良能　十一月十日同幕府诸公游郡圃叶抚属得梅花一枝马抚属有诗因次韵  
横枝十月要清诗，南国今年尔许迟。  
梦绕故山千叠叠，眼看新萼一枝枝。  
欲知影瘦香微处，未称天寒日暮时。  
却忆玉溪当日树，浅霜深雪总相宜。  

喻良能　十月二十三日携家游裴园  
笋舆趁晓踏铜驼，休暇仍逢景色和。  
閒挈壶觞游翠霭，尽呼儿女看沧波。  
茫茫烟渚群鸥下，隐隐晴虹短棹过。  
最是小春奇绝处，梅花破萼未全多。  

喻良能　十月五日从兄四弟三侄侍太孺人赏菊亦好园以赏心乐事为韵分得赏字  
霜天豁澄明，水日共清朗。  
西园足甘菊，欢言事幽赏。  
板舆奉慈颜，华发森少长。  
一笑喜团栾，千枝迷俯仰。  
黄英浥露繁，翠蔓缘篱上。  
雄蜂与雌蝶，采撷纷还往。  
逸兴既中酣，佳致仍外奖。  
未多彭泽贤，不羡天随广。  
忆昔吏江东，王事困鞅掌。  
及令处闾里，暇日娱垲爽。  
殽酒虽不丰，献酬非或强。  
分韵先阿连，作诗真技痒。  

喻良能　石洞  
此秘昔未睹，斲云今始开。  
苍松临怪石，宜号小飞来。  

喻良能　石扶山  
玲珑怪石巧相扶，奇绝无人作画图。  
要是飞来嫡孙行，恨君生不近西湖。  

喻良能　石井  
山右最佳处，有泉生石傍。  
虚明秋后月，清冷雪前霜。  
鳗井真牛后，龙湫可雁行。  
濯缨仍潄齿，政尔不能忘。  

喻良能　石塘  
野色知何处，松边竹外塘。  
雨馀红菡净，风起白苹香。  

喻良能　石钟山  
坡翁文字妙来今，仙去遗踪杳莫寻。  
惟有石钟还好在，未须霜降自清音。  

喻良能　石钟山  
南北两石钟，上下一水侧。  
造物妙鎔冶，蜚廉巧撞击。  
镗韔仍噌吰，歌钟与无射。  
丰山吾焉知，蒲牢尔何力。  
咨余久愿游，偶此事行役。  
时秋风飕飕，日暮水激激。  
初如钧天鸣，乍若金奏寂。  
入耳粹而清，洗心欣以怿。  
怪奇有如此，游览谁能测。  
发端示来今，注经人姓郦。  

喻良能　史丞相生辰  
姓名久已覆金瓯，一品师臣德业优。  
黼扆尚询黄发旧，衮衣难伴赤松游。  
松筠劲节高三事，桃李浓阴遍九州。  
萧叶杨门端可继，只今衮衮富公侯。  

喻良能　史丞相生辰  
长才蚤立太平基，奥学曾为帝者师。  
谋计不资同列断，规存长许后人随。  
金鱼玉带今谁似，橘绿橙黄景最宜。  
再拜祝公千万寿，三江细酌入瑶卮。  

喻良能　始生之日黎明以职事出郊  
征鞍随晓色，重露湿衣巾。  
谁谓悬弧日，翻为执辔辰。  
野花工笑客，啼鸟故窥人。  
呼酒浇孤闷，何心作好春。  

喻良能　侍亲由三山还东阳  
南雪不到地，玄冬偏满山。  
春风仍料峭，彩袂正斓斑。  
广厦千间静，虚空一宿閒。  
此身如羽翼，飞倦始知还。  

喻良能　侍太夫人拜扫先茔季直弟有诗因次其韵  
东郊云气晓疏疏，十里相携霁色初。  
林幄尽头闻杜宇，荇丝深处见王馀。  
提壶相劝仍沽酒，扶杖来观或荷锄。  
不向如皋閒射雉，真成一笑粲潘舆。  

喻良能　侍太孺人由安国过贤沙至凤池  
板舆多乐事，沙路及晴时。  
约略瞻龙卧，逶迤到凤池。  
匏樽细斟酌，华发足遨嬉。  
此意安仁解，曛酣更赋诗。  

喻良能　侍御王公去饶饶之士民数千万人遮道攀辕又相与断城北桥以留之公不  
东嘉老先生，文字继坡谷。  
治饶如京兆，三王岂其族。  
政成无一事，澹若处幽独。  
追踪古循吏，清净非碌碌。  
每以坐啸馀，时出阳春曲。  
风流化帮人，吟咏成国俗。  
乙酉秋七月，天地正炎燠。  
有诏帅夔门，引道不淹宿。  
境内闻公行，仓皇守牙纛。  
攀辕人填咽，遮道车击毂。  
已去复挽回，出入成重複。  
桥断蜂腰分，巷拥鱼鳞矗。  
竟从间道去，复许谁追逐。  
子母若弟昆，相顾皆嚬蹙。  
吾父既往矣，畴能继英躅。  
孟尝附商船，千古垂简牍。  
偷席广文毡，使者为标目。  
去思闻九重，盛事传西蜀。  
先生美无度，推诚置人腹。  
画图照人间，斯民记恩育。  

喻良能　侍御宴僚属于番江楼以卧病不克与分韵得四字  
使君自是廊庙器，五马一麾聊尔耳。  
今年清净狱既空，去岁丰登米不贵。  
郡中九贤政可十，京兆三王何足四。  
乘闲领客宴江阁，对景题诗忘肉味。  
坐间僚属总文采，笔下波澜更源委。  
夏木阴阴啼鸟喧，烟波渺渺轻帆驶。  
错落觥筹略达尊，从容笑语穷幽意。  
嗟予薄命捩翻羹，卧病空斋吟拥鼻。  
画戟凝香不同赋，白衣送酒犹沾醉。  
追攀逸韵苦无才，想像清欢欲生翅。  
兰亭被罚定非佳，金谷望尘吁可愧。  
他年江左仰遗风，应有画图传盛事。  

喻良能　试院次韵马驹父&nbsp;见寄  
华发萧萧知更稀，回头五十四年非。  
花添病眼正临卷，春满故园犹未归。  
止酒独醒陶靖节，寄诗相忆谢玄晖。  
若为比得新篇美，西蜀江头锦一机。  

喻良能　试院九日次王茂材丞公韵兼呈翁沂伯广文  
秋杪仍新霁，天涯忆故乡。  
少陵三坐客，太白两重阳。  
深院日复日，寒花黄未黄。  
昔年吹帽饮，今日读书床。  

喻良能　试院七夕  
过雨秋风洒客裳，长廊广厦更清凉。  
不看云际痴牛女，细读文中古战场。  
病骨未轻聊把酒，诗情欲适旋焚香。  
敢辞秉烛分清夜，犹记槐黄昔日忙。  

喻良能　试院一首  
南国诸侯老宾客，霜叶青衫头雪白。  
绣衣使者急搜贤，又向文场三捧檄。  
全闽多士如邓林，大厦度材惭匠石。  
细看太白日万言，时取武成二三策。  
清心期识璞三献，过眼敢迷目五色。  
只今虽无衣钵传，向来未省原天觅。  
更长宁辞烛屡秉，漏下何啻夜十刻。  
回思前日踏槐花，忍使青袍轻饮墨。  

喻良能　试院中秋效诸进士作月涌大江流  
团月临清夜，平分一半秋。  
轮侵斜汉迥，色涌大江流。  
皎皎惊飞鹊，亭亭喘卧牛。  
一川寒练静，十顷素光浮。  
碎彩通袁渚，余辉谢庾楼。  
翻思杜陵老，岸草泊樯舟。  

喻良能　试诸生直庐书事  
长日初随彩线还，阴阴帘幕曲栏干。  
白袍三百近洙泗，青桂两株如广寒。  
下笔万蚕争食叶，为文三峡泻惊湍。  
谁知潦倒真无补，不愧无毡愧素餐。  

喻良能　释奠礼成上安抚大观文十四韵  
钜宋中兴日，全闽极治年。  
保厘须硕德，镇抚赖真贤。  
燕寝何曾逸，儒宫最所先。  
上丁将蒇事，仲月乃修虔。  
铏鼎参罍洗，牺尊间豆笾。  
低昂衮绣服，拜起冕旒前。  
庭燎明如昼。炉熏滃似烟。  
向风入引领，观礼士填咽。  
阖郡讙声沸，熙朝盛事传。  
僖公甘避路，常相敢差肩。  
宜有新诗播，庸昭美化宣。  
陋儒何幸会，典礼获周旋。  
南纪非工部，中和岂子渊。  
斐然形颂述，深愧采芹篇。  

喻良能　誓节马驿读龙溪诗  
博山一穗爇沉薰，寄傲胡床笑此身。  
马队也知非讲肆，聊从开府乞清新。  

喻良能　寿星泉  
水边岂无清江使，石上自有黄冠仙。  
更须唤取辽东鹤，便是人间不老泉。  

喻良能　书大洞僧壁  
招提閟林麓，鱼鼓白云边。  
地僻疑无路，山深别有天。  
幽花充佛供，好鸟伴僧禅。  
何日征鞭暇，重来借榻眠。  

喻良能　书红香堂壁  
瓦影鳞鳞荫曲塘，疏帘不下纵荷香。  
绿波乍识红妆面，未忍轻将比六郎。  

喻良能　书堂  
每忆书堂好，重来又十年。  
征途聊复尔，风物故依然。  
松竹千岩暮，云烟九月天。  
凭栏佳兴发，欲进剡豨船。  

喻良能　书赵德庄词后  
老眼看书成雾，介庵墨妙金篦。  
波底斜阳红湿，绝胜彩笔新题。  

喻良能　叔度贤良再用游字韵见贻复次韵谢之  
夕郎分阃镇东秋，幕下挥毫秦少游。  
一代风流今不泯，百年文物尚堪求。  
交情莫逆人谁似，吟事方殷岁又遒。  
他日约君为伯仲，三间瓦屋住东头。  

喻良能　帅参宴客於蓬莱阁林参议有诗次韵呈府公  
久以嘉谋赞迩英，暂分东渏慰苍生。  
闲携僚吏挥金盏，更遣娉婷吹玉笙。  
霖雨千岩垂欲作，孤舟野水未妨横。  
匪因衮绣归黄合，还念知章在四明。  

喻良能　水乐洞  
近听千丝急，遥闻一磬清。  
恐伤诗肺腑，不作断肠声。  

喻良能　司户李岩詹和予庐山诗二十一篇作诗为谢  
东野龙钟夸白首，岩詹矍铄事清修。  
胸中似有九云梦，笔下倒倾三峡流。  
和我七言清有味，能令三伏凛生秋。  
当年庐阜赏心处，恨不携公九日游。  

喻良能　思归  
五载怀归不得归，故园想像每依依。  
蚕生村落桑黄长，麦熟田家稚子肥。  
谷鸟缓歌金缕曲，箨龙浑著老莱衣。  
一篇未就张衡赋，漫向成均咏式微。  

喻良能　四月二十九日坐直庐读山谷效东坡作薄薄酒二章慨然有感追赋一首  
薄薄酒，胜独醒。丑丑妇，胜鳏茕。  
笙歌鼎沸不须羡，松风满耳自足听。  
前遮后拥未必乐，邀月对影堪娱情。  
晚食有味可当肉，衡宇无灾胜列屋。  
鲁东门外听钟鼓，齐宣堂下状觳{觳殳换束}。  
何如巢林一枝，饮河满腹。  
水硙多至三十具，胡椒满贮八百斛。  
何如浊酒一杯，弹琴一曲。  
子平为富不如贫，子方称贱能骄人。  
高明之家鬼可瞰，网射纳税官不嗔。  
中山醇醪醉千日，文君远山致消渴。  
不如茆柴百钱可一斗，荆钗白头长相守。  

喻良能　松峭山傍偃松昔尝过之为赋长句今三十有六年矣复至其下慨然有感因  
人日肩舆度晓峰，长松偃蹇倚晴空。  
几年不见根如铁，老境重来鬓似蓬。  
独树未须夸老杜，五楸那复论韩公。  
青幢翠盖貌难似，想见霏霏烟雨蒙。  

喻良能　松源山  
征途未尽弋阳西，且过松源九节溪。  
烟雨蒙蒙山色好，鹧鸪更与尽情啼。  

喻良能　送伯寿兄之官上虞  
平生艺苑笔同耕，兄弟须知似友生。  
三载方寻夜雨约，六旬又作越中行。  
举杯不学销魂别，侧耳惟听报政声。  
从此西冈数登眺，白云飞处总关情。  

喻良能　送参议李器之  
人间今北海，天上谪仙人。  
雄论堪医国，新诗可泣神。  
摇毫云落纸，挥麈坐生春。  
芸阁登吟惯，绫衾入直频。  
三十辞故里，二载宦合闽。  
婉画裨南阃，英名动北辰。  
惠风吹别思，细草碾征轮。  
行矣跻华要，声猷日日新。  

喻良能　送参议林郎中  
人孰不识面，相知贵知心。  
唯我与夫子，倾盖成断金。  
畴昔居京邑，庀职偶相临。  
肯纡钟期聪，俯听牙弦琴。  
讲说三百篇，一一蒙赏音。  
朼来钟山旁，休沐同搜吟。  
联镳照湖侧，携手天衣岑。  
飞鸣互嘤嘤，和乐长愔愔。  
无诗不属和，有酒相与斟。  
饷我破羌帖，佳妙同来禽。  
复遗先圣像，摹写自孔林。  
二年如巨蛩，一旦辰与参。  
襟期自兹远，诗盟几时寻。  
愿言蚤盍簪，无为徒滞淫。  

喻良能　送陈给事帅四川  
四海繁华一蜀都，君王谋帅意渠渠。  
百城赤子烦摩抚，一代长材获展舒。  
玉垒倚空充屏翰，铁衣如洗护储胥。  
夸韞帕首郊迎处，想见旌麾入境初。  

喻良能　送陈给事帅四川  
礼乐诗书一世英，碧油青鬓二难并。  
惯看词翰流三峡，剩有精神驱五兵。  
暂向坤维聊镇抚，却归天阙致升平。  
明年春水如天日，彩鹢乘风向帝京。  

喻良能　送高炳如粹天台  
高侯吾所畏，学问觑壶奥。  
秋水莹精神，春华丽词藻。  
三馆朼来游，两鬓青未皓。  
何心玩岁月，刻意事探讨。  
二志既崇成，八书可偕考。  
乌台伫风采，纶闱须典诰。  
引疾遽有祈，勇退一何早。  
丹丘非大名，泥轼仅小好。  
会看有诏追，岂必俟身到。  
行矣即轻安，恺悌神所劳。  

喻良能　送广漕曾郎中赴阙奏事  
绿鬓怀中诏，清秋向上都。  
圣图方广大，贤路不崎岖。  
会见除清切，宁须复转输。  
公如任风宪，抨劾莫踟蹰。  

喻良能　送洪右史赴召三首  
胸蟠补衮五色丝，笔驱波涛三峡词。  
上追班马真辈行，下视燕许如儿嬉。  
拙工废绳那足道，巧匠缩手今当施。  
前途着鞭政须急，玉堂独步非公谁。  

喻良能　送洪右史赴召三首  
长公前日辞揆涂，少公今日被锋车。  
路人共指拜内相，天子久欲登鸿儒。  
黄麻端拟似经训，金莲不独荣传呼。  
如闻书诏正填委，北辕疾驱公勿徐。  

喻良能　送洪右史赴召三首  
月宿南斗穷何遣，爬沙脚手钝可咍。  
一生冰清但糠粃，两鬓雪白独尘埃。  
达人疑剑未免按，夷途荐毂谁当推。  
公乎行矣断国论，能忘料理忍穷枚。  

喻良能　送黄机宜叔愚归省四明  
洒落孤标第一流，笑谈倾座气横秋。  
聊参机密东州幕，曾与风流玉局游。  
听雨忽惊形梦寐，临风那肯更迟留。  
橘堂想像多佳致，恨不追参李郭舟。  

喻良能　送江充之郎中知温州  
岩廊拱神圣，岳牧用才良。  
委寄晋藩镇，飞腾汉省郎。  
缣推非矫激，绵蕝岂寻常。  
花粲挥毫玉，风生漱齿霜。  
儿童骑截竹，父老候甘棠。  
五马晴熏细，双旌晓月凉。  
清香凝燕寝，春草梦池塘。  
乳哺苏民瘼，生薪束吏行。  
谢楼山色净，孤屿海天长。  
信美毋多恋，遄归觐建章。  

喻良能　送交代李丞元举  
蓝田松下日栖迟，不比韩公作记时。  
鹢首千行攀别泪，牛腰几轴送行诗。  
我无楚尾歌来暮，君有齐民颂去思。  
自是中年多作恶，可堪烟雨话分离。  

喻良能　送李深卿赴省试  
事业平生在管城，策勋今日向神京。  
区区一第慁子耳，要听胪传第一声。  

喻良能　送李深卿赴省试  
曲江深院题名处，应有春风得意诗。  
为想杏花三十里，却思三五少年时。  

喻良能　送刘孟冶司令之官四明  
先生行孝人莫攀，平生急禄怡亲颜。  
三千曲礼发已白，七十老莱衣尚斑。  
秋容新沐江涵天，潘舆低昂御花间。  
凭谁为唤吴道子，一写画图连越山。  

喻良能　送楼大防粹丹丘  
我以疏慵丐外迁，公乎何事亦翩然。  
两家俱有亲庭乐，且结斑衣自在缘。  

喻良能　送吕宪帅维扬  
读我宋实录，元丰治明昌。  
五年九月中，上特开天章。  
从容谓辅臣，边民疲可伤。  
吕独为腾言，他人终未尝。  
已乃命正献，由定帅维扬。  
学士加大称，庸以示宠光。  
移镇未去久，趣归总台纲。  
尔来九十年，谁其踵遗芳。  
我公嫡孙行，祖烈蔚载扬。  
持节古闽粤，摄事今福唐。  
仁风杂和气，盎盎如春阳。  
甿谣玉律响，圜扉春草长。  
英声飞九重，御屏书益详。  
广陵大都会，经理须才良。  
拥麾往镇之，非公廪谁当。  
延阁升宝书，恩纶湛洋洋。  
左符分淮海，西顾宽岩廊。  
想见入境初，快睹争星凰。  
折冲向樽俎，宣威谢金汤。  
行看有锋召，衮衣侍虞皇。  
贱子一何幸，窃庇逾两霜。  
误蒙剡荐牍，名彻凝旒傍。  
受恩未知报，肝胆徒激昂。  
唯祈转洪钧，复立弟子行。  

喻良能　送师相陈大观文  
地总全闽控百蛮，政成治最二年间。  
五千里见耕桑盛，百万人欣日月閒。  

喻良能　送师相陈大观文  
腥风吹海向来惊，玉帐分弓射怒鲸。  
千里妖氛都镜净，商船载月夜深行。  

喻良能　送师相陈大观文  
频年秋稔穣相因，八郡恩波著处匀。  
长乐城中家几万，家家生子总名陈。  

喻良能　送师相陈大观文  
化国熙熙日自迟，棠阴无讼草含滋。  
何人剩伐南山石，大刻详书德政碑。  

喻良能　送师相陈大观文  
裴令有心吟绿野，赞皇作意向平泉。  
君王夜半思元老，明日金瓯宝墨鲜。  

喻良能　送师相陈大观文  
黄童白叟走踷踷，总向城边拥去轮。  
愿为此邦聊小驻，公归谁作万家春。  

喻良能　送师相陈大观文  
将令四海变虞唐，那得夔龙滞一方。  
寄语邦人休卧辙，道傍行看舍人装。  

喻良能　送师相陈大观文  
溶溶曳曳白云閒，救旱濡枯顷刻间。  
四海苍生望霖雨，谢公早晚起东山。  

喻良能　送师相陈大观文  
朱朱白白总精神，共喜今年化笔匀。  
尚有穷乡寒谷土，政须一气转鸿钧。  

喻良能　送侍御帅夔府  
湖海番君国，江山白帝城。  
凝香馀坐啸，飞诏趣遄征。  
誉处千钧重，辎车一羽轻。  
攀辕雪眉老，送目逐双旌。  

喻良能　送侍御帅夔府  
千古楚东郡，风流今在兹。  
鲁公元直道，文正不妨诗。  
钳吏似束湿，麾龙如使儿。  
甘棠足遗爱，会有去思碑。  

喻良能　送侍御帅夔府  
西风动行色，诗景绕征鞍。  
赤甲悬危壁，黄牛泻急湍。  
猿声云背落，山势马头盘。  
天险须人守，毋辞蜀道难。  

喻良能　送侍御帅夔府  
诸葛仍祠庙，公孙只故基。  
栋梁酣夕照，雉堞蔓秋葵。  
耿耿登临意，悠悠今古思。  
烹鲜不劳力，馀事杜陵诗。  

喻良能　送侍御帅夔府  
四海犹多事，中原未版图。  
皇心思启沃，赤子望沾濡。  
八阵难留滞。三阶拱进趋。  
藏弘宁有意，江左待夷吾。  

喻良能　送王共父  
西蜀东吴万里程，偶然相值两浮萍。  
黑头君已登三馆，白发吾方醉六经。  
夜幌论文灯耿耿，春堤把袖草青青。  
艅艎小别须回棹，不用阳关肠断听。  

喻良能　送王季海敷文赴闽漕  
铁冠慷慨老臣风，谏纸雍容补衮功。  
久以精忠简天上，暂将和气到闽中。  

喻良能　送王季海敷文赴闽漕  
谏省归来三载馀，君王应渴见鸿儒。  
七闽重地谁能漕，聊出长才为转输。  

喻良能　送王季海敷文赴闽漕  
圣主方怀南顾忧，且烦持节按闽州。  
政成早作朝天计，两地端须第一流。  

喻良能　送王节推夷仲秩满赴阙  
紫禁胪传第四人，锦肠贝齿凛长身。  
三年来作诸侯客，千里江山阴受春。  

喻良能　送王节推夷仲秩满赴阙  
胸中深蟠万卷馀，笔端倒倾蚁室珠。  
掖垣政要舍人样，致主泽民推宿儒。  

喻良能　送王节推夷仲秩满赴阙  
战和未定议纷纭，草茅有忠天莫闻。  
公乎行矣陪国论，毋愧新亭千载人。  

喻良能　送王节推夷仲秩满赴阙  
中年谢傅良多感，欲别能忘作恶无。  
今日与公休惜别，须知元不隔江湖。  

喻良能　送阎紫微归蜀  
曲江分袂十年中，一笑相逢楚水东。  
西掖判花知思涌，南墙哦竹坐诗穷。  
秋风但觉艅艎驶，昼绣何妨画戟雄。  
道过夔门王内史，为言双鬓已如蓬。  

喻良能　送晏伯安  
古绸於今婺，盖亦一壮县。  
剧繁号难理，百令无一健。  
英英晏伯安，年壮政则练。  
咄嗟扫宿弊，谈笑了宿案。  
公庭坐无事，自可名道院。  
老眼空四海，於公惊创见。  
今公赋归欤，敢以一语饯。  
边陲正驿骚，朝野未闲燕。  
公才浩纵横，敌可受八面。  
要须诣明光，上书还自荐。  
口伐或箸筹，收功在不战。  
不然飞刍粟，坐使军储羡。  

喻良能　送杨飞卿国录  
杨侯作录来成均，野鹤昂昂端不群。  
一朝议论不入意，弃掷禄位如浮云。  
群公挽衣留不住，直入苕霅亲耕耘。  
惜吾无力叫帝阍，不能以侯直谅闻。  

喻良能　送曾大卿将漕江东  
公去何尝负二宜，要持玉节瑞明时。  
江畿列郡皆争睹，台阁名流总赋诗。  
雕鹗暂为云外举，凤凰终集上林枝。  
近臣侍从多虚位，会见回帆春色随。  

喻良能　送张使君  
桐川风物最三吴，刺史循良继两都。  
但见卖刀还买犊，谁知有裦本无襦。  
来时竹马迎儿辈，去日棠阴绕舍隅。  
攀断车辕留不止，他年应作祖张图。  

喻良能　送赵达明太社知江州  
天上佳公子，人间少吏师。  
文华绅笏服，名字冕旒知。  
剸决监州日，舂容栗社时。  
未成持从橐，聊复把州麾。  
京邑期蒙福，湓城望宠绥。  
朱辬临境土，竹马走童儿。  
去兽同均辈，蠲逋继浚之。  
政成遄入觐，献纳日论思。  

喻良能　送终南函谷二图还司路钤  
平生饱看江湖景，所恨未游关辅山。  
一朝图画入吾手，似到终南少室间。  

喻良能　送朱师古少卿归蜀  
西蜀多贤士，于今见奉常。  
十年方出守，万里好还乡。  
峡水冬无险，河图晚有光。  
临歧分手处，政尔不能忘。  

喻良能　送竹枕与勾希载太博  
谁人彩斲渭川村，有节轮囷秋竹根。  
割我便便春昼睡，乞君栩栩梦中魂。  

喻良能　题东林寺  
江湖大兰若，庐阜一东林。  
砌绕琮琤水，门罗翠碧岑。  
烟云千古色，松桧四时阴。  
岸帻销尘虑，凭栏净客心。  
殿成神运力，泉出虎跑音。  
溪在思元亮，堂荒忆醉吟。  
图传三笑粲。阁拥五杉森。  
贝叶应难访，经台已莫寻。  
僧袈何代醑，佛影几时沉。  
晋辇黄埃久，殷碑苍藓深。  
不妨闲吊古，谁复为沾襟。  
香火惟莲社，传流直至今。  

喻良能　题东山谢安石故居  
江边潇洒东山寺，知是曾经谢傅游。  
一代英姿馀信史，千年陈迹付东流。  
暮云初致苍生恨，远翠如凝妓女愁。  
好古嗟予生苦晚，停桡明月满沧洲。  

喻良能　题泛五湖游东山图  
陶朱西子功名后，安石东山隐遁初。  
画图三挹春风面，豁得平生俊气无。  

喻良能　题冯家洞  
空岩寒气凛兢兢，入户神清思亦澂。  
似应如非声澒洞，已垂未落石崚嶒。  
深於豳俗藏冰室，险过文王避雨陵。  
刮藓磨崖书淡墨，胜游聊复记吾曾。  

喻良能　题谷帘泉  
此水名传自昔贤，味甘谁敢斗芳鲜。  
一瓯雪乳初尝罢，知是人间第一泉。  

喻良能　题归宗寺  
寺因逸少曾为宅，峰自秦皇已得名。  
不独山南称最古，故应江左号尤清。  
路趋绛阙山梁险，奁隐金轮石镜明。  
谁信尘埃倦游客，西风还许杖藜行。  

喻良能　题郭邵州同尘庵  
荣辱酣歌里，贤愚睡眼中。  
未应分野马，那复障西风。  
晏坐从凝席，扬鞭任软红。  
岩栖兼鼎食，处处不妨同。  

喻良能　题何茂宏茂恭林堂  
华堂閟林樾，林秀水泉甘。  
野色袁家渴，秋声钴鉧潭。  
二难今有此，四者许谁参。  
他日承明直，悬知忆翠岚。  

喻良能　题红云岛  
红云覆绝岛，望之心神开。  
弱水不负舟，何由至蓬莱。  
吾欲烦巨鳌，为载三山来。  
不然骑鲸去，一醉流霞杯。  

喻良能　题湖上月林  
月林风物最湖山，十里烟绡映雾鬟。  
欲识丹青难貌处，渚鸥汀鹭有无间。  

喻良能　题建德驿用经略张舍人壁间韵  
残暑涂山去，凉风至德来。  
吟馀秋色老，客里菊花开。  
传舍全依石，中庭半是苔。  
张公有佳句，三复兴悠哉。  

喻良能　题旌忠庙次王龟龄韵  
睢阳截然当贼中，婴城既久粮食空。  
矢死不降有二公，更史皎皎书其忠。  
国家涵养自建隆，上至鹓鹭下罴罴。  
一节一义皆获通，无不昭然简宸衷。  
建炎多难谁奋躬，开门纳降何匆匆。  
达官尚尔况困穷，嗟嗟唐侯一何雄。  
抽砖击敌甘命终，愿以颈血污刃红。  
精诚贯日亘云穹，上彻九重达尧聪。  
诏令血食居镇东，激昂臣子忠勇风。  
嘉名千古齐华崧，王仙作诗美抗戎，  
岂比尔雅诂鱼虫。  

喻良能　题径山一览亭  
历览众峰顶，下视飞鸟背。  
一身凌紫霞，迥出尘寰外。  

喻良能　题九华山用太白联句韵  
千古池阳郡，九峰应最华。  
明珠绚晨露，丽绮粲晴霞。  
岭头过子晋，岩腹憩洪崖。  
谪仙无复见，空想夏侯家。  

喻良能　题开先寺  
少年魂梦到庐山，今日亲游鬓已斑。  
聊复挥毫吟紫翠，未妨拄颊对孱颜。  
遥看飞瀑三千丈，近去青天咫尺间。  
不为白云频属念，应游此地不知还。  

喻良能　题开先寺  
壮观端宜冠九州，未应万壑敢争流。  
尽将银汉为悬瀑，一洗红尘变凛秋。  
白雨廉纖飞迥野，玉龙夭矫下灵湫。  
庐山处处虽奇绝，不到开先未是游。  

喻良能　题开先寺飞桥次待制王公韵  
漱玉亭边百尺桥，游人平步玉虹腰。  
凭栏下眠清渊底，秋水无尘浸碧霄。  

喻良能　题蓝田松竹图  
风姿凛凛千君子，冠剑堂堂两大臣。  
著我中间哦五字，只应斯立是前身。  

喻良能　题楞伽寺李公山房藏书阁  
小阁峥嵘在空谷，云是先生读书屋。  
不见善和数千卷，空闻邺侯三万轴。  
先生一去几经年，山色依然为谁绿。  
只今赖有卫夫人，壁上萧萧数竿竹。  

喻良能　题李氏拥万堂  
我如王恭读书少，君如邺侯藏书多。  
排签插架三万轴，知从何处能网罗。  
上自先秦下五季，奥帙隐篇皆略备。  
不同邢邵嬾校仇，丹墨精研吁可贵。  
君不见庐山先生子李子，白石房中富文史。  
胸蟠万卷笔如神，事业文章俱两美。  
又不见西蜀刘公少常伯，平生醢芹嗜图籍。  
倾赀尽写中秘书，随身卷轴车连轭。  
迩来置书事经纶，论思献纳日日新。  
君今堂中书汗牛，愿君学李兼学刘。  
尽揽英华归肺腑，一鸣便作冲天举。  

喻良能　题李通判断桥图  
平生心地夷坦，一旦足跟崄巇。  
不是篮舆安稳，只应神物护持。  

喻良能　题李通判断桥图  
桥上笋舆岌岌，桥下浪波泇泇。  
但觉往来无恼，不知观者伤神。  

喻良能　题灵源洞  
细数峰峦到石门，缓移屐齿步云根。  
一樽浊酒林间坐，古木苍萝日月昏。  

喻良能　题灵源洞  
鬼凿神閗巧更纡，直疑有路到华胥。  
坐来浓翠沾衣冷，恰似飞来秋意初。  

喻良能　题愍孝庙次王龟龄韵  
曹娥卓行传丰碑，越人往往贵女儿。  
建炎蔡氏有孝子，事比孝子尤环奇。  
自从结发读书史，倜傥不受靮与羁。  
乃翁诖误落囹圄，疚心疾首泣以悲。  
胡能安坐视父击，朝暮哀诉当旌麾。  
府公傥许赎父罪，名隶卒伍所不辞。  
不然奋身事征讨，赳赳勇力犹可施。  
黄堂沈深身则微，虽有诚恳无人知。  
归来静默心语口，此事感悟当以尸。  
临河勇决不复顾，纯孝宁不由天资。  
缇萦上书解刑网，言虽迫切身无亏。  
文本理寃由一赋，孰与捐命如含饴。  
杀身成仁古所罕，殆类饿踣齐与夷。  
事闻黄屋亦动色，亟诏立祠河水湄。  
嗟嗟玄应固不朽，万口至今皆一词。  
东嘉夫子好事者，作歌登载仍吁嘻。  
异时国史编宋雅，人间重见白华诗。  

喻良能　题齐山翠微亭  
山深云气多，拨云寻径入。  
但觉襟袖寒，不知浓翠湿。  

喻良能　题钱清江  
不受百钱馈，从兹号钱清。  
至今千载后，犹得仰佳名。  

喻良能　题确山梵安寺  
确山风物似齐山，谁着精蓝乱石间。  
僧梵四时看紫翠，轩窗终日对孱颜。  
暂容借榻松风惬，更欲题诗藓壁悭。  
老我还思十年事，飞来峰上晓跻攀。  

喻良能　题三洞  
千古巢仙地，嵌空本自然。  
一看三叹息，十步九留连。  
似入华阳洞，疑通小有天。  
何时洗尘垢，来作枕流眠。  

喻良能　题石榴洞  
有客持柯石门道，避人避世白云边。  
相逢惊喜还相问，应说经今八百年。  

喻良能　题石榴洞  
溪谷幽深可避秦，桃源风物画难真。  
思量却得蓝超力，解遣人知洞里春。  

喻良能　题石榴洞  
当年鸡犬白云中，屋角榴花带露浓。  
洞口只今无处觅，唯馀碧水绕青榕。  

喻良能　题太白祠堂  
长安酒楼歌管新，一曲乌栖泣鬼神。  
狂客解龟同一醉，人人知是谪仙人。  

喻良能　题太白祠堂  
倒披绮裘草裹巾，酒醒玉山来映人。  
明月沧江故无恙，骑鲸何处狎龙鳞。  

喻良能　题太白祠堂  
潮生采石波涛险，秋入青山草木寒。  
千古风流无处觅，空吟亭北倚栏干。  

喻良能　题听雨轩  
小轩在官舍，不与嚣尘并。  
清池浸窗槛，修篁碍檐楹。  
几当迢迢夜，听此潇潇声。  
怀哉对床约，辗转难为情。  

喻良能　题晚节香亭  
周侯人中英，为文若翻水。  
苦节凌雪霜，香名馥兰芷。  
考槃在幽谷，篁竹富清美。  
竹边两桂树，碧叶光薿薿。  
扁堂曰节香，欲以规业履。  
竹桂日以茂，业履日以修。  
一觞一咏知未称，愿续离骚赋远游。  

喻良能　题吴先生祠  
先生高义薄层穹，解使池庭化泮宫。  
应笑兰亭旧豪逸，溪山千古寂寥中。  

喻良能　题五泄瀑布四首  
玉龙千丈自夭矫，飞雨十里长廉纖。  
愚柳一见心眼爽，未须界围观水帘。  

喻良能　题五泄瀑布四首  
香炉太白有佳句，雁荡老坡题画图。  
安得二仙居至此，新诗想见唾成珠。  

喻良能　题五泄瀑布四首  
越绝徒闻万壑流，他山未比此山幽。  
谁云十地有热恼，但觉三伏生凉秋。  

喻良能　题五泄瀑布四首  
瀑雨霏霏湿翠岚，来从天半许谁探。  
凌空踏尽崚嶒石，始到峰头第一潭。  

喻良能　题祥符寺灵山阁  
一倚危栏已快哉，俯看屏障掌中开。  
江间碧浪循城去，天外青山入座来。  
隔岸几声闻鼓角，傍林千簇见楼台。  
白云只在孤飞处，西望关心首重迥。  

喻良能　题秀野堂  
秀野临空阔，三堂若是班。  
荷香平入座，湖影倒涵山。  
鱼鸟丹青里，云烟水墨间。  
他年傥同社，应共狎鸥閒。  

喻良能　题绣川驿揖秀亭次张明府韵  
一色苍波百顷烟，直楣横槛覆华椽。  
从来好景无今日，何限清诗似昔贤。  
把盏有山来酒面，凭栏无路到愁边。  
我来政值雨新足，芳草芊芊绿满川。  

喻良能　题徐子由菊坡图  
先生万事不挂眼，独向秋丛餐落英。  
未省折腰营五斗，悬知今日有渊明。  

喻良能　题徐子由菊坡图  
葺坡种菊当餱粮，想见西风百本黄。  
安得一尊相对饮，为公满意赋柴桑。  

喻良能　题雪峰寺  
兰若接闽天，登临意豁然。  
楼台秋色里，钟梵暮云边。  
未遂游山兴，聊为借榻眠。  
白头仍捧檄，奔走只堪怜。  

喻良能　题颜范祠堂  
圣宋神唐两钜人，高风劲节许谁伦。  
闉阇自昔宜双庙，轮奂于今始一新。  
破敌威名优魏国，偃藩功业过张巡。  
后先来作江城守，俱障西风避庾尘。  

喻良能　题叶省干见示诗卷次韵一篇  
微官讵足施才具，每向閒中有佳句。  
要同秦系下长城，却笑屈原无圣处。  
穿天出月摘清芬，煎胶续弦唯有君。  
命题探韵侪辈分，昂昂野鹤在鸡群。  
绿发才名今白首，未数剅虚与乌有。  
会当载酒擘鸾笺，共试吟边三昧手。  

喻良能　题亦好亭集句  
从士力难任，何其挂怀抱。  
不及在家贫，在家贫亦好。  

喻良能　题挹仙亭  
鹤驾鸾骖入杳冥，望中遗迹照人清。  
只今缥缈烟云里，应有仙家犬吠声。  

喻良能　题隐静寺  
杯渡已仙去，兹山馀胜踪。  
傍云开广殿，夹道荫长松。  
幽洞秋含雾，清溪冷浸峰。  
老僧如宿昔，一笑喜相逢。  

喻良能　题渊明祠堂  
宅边虽有五柳树，归去已荒三径园。  
平生胸中羞五斗，偶尔城市羡华轩。  
盈樽浊酒自可漉，得趣古琴那用弦。  
欲知耿耿忠愤意，甲子断自永初年。  

喻良能　题渊明醉石  
平生忆渊明，偶此访遗迹。  
柴桑仅未泯，栗里犹可识。  
寒溜澹泠泠，孤烟轻幕幕。  
抚事良多感，西风生醉石。  

喻良能　题圆通寺至乐亭次待制王公韵  
地偏境自佳，烟云绕孤屋。  
寒声渺疏松，翠影澹修竹。  
林深桂花晚，微风度馀馥。  
特用永岁年，聊足媚幽独。  

喻良能　题云黄山宝林寺  
弥勒下生地，溪山秀且长。  
萧萧双树碧，冉冉片云黄。  
晓日觚棱净，西风松桂香。  
十年疏杖屦，玉石耿难忘。  

喻良能　题张漕子温贵希斋  
新营老先生，喜好一何异。  
端能友造物，直欲骑元气。  
古货今难卖，太羹元少味。  
阳春谁肯和，玄白人争议。  
知己如晨星，一笑聊自慰。  
先民不云乎，有以少为贵。  

喻良能　题智者双清堂  
潦收池净见鱼行，木落山空鸟语鸣。  
更待夜深来徙倚，要看霜月斗波清。  

喻良能　题周希稷清閟轩  
之子蕴琅玕，幽轩足考槃。  
茏葱烟翠湿，琐碎日光寒。  
似向兰亭见，全胜墨三看。  
是中虽信美，未可懒弹冠。  

喻良能　题煮泉亭  
甘香曾饮谷帘前，携茗仍来试煮泉。  
更觉清风生两腋，始知鸿渐是茶仙。  

喻良能　天申节明庆寺启建  
两鬓萧萧华发生，欲寻江上白鸥盟。  
皇恩却许陪鹓鹭，重听景阳钟鼓声。  

喻良能　天申节望阙口号  
日永凉生殿阁风，需云宴衎庆流虹。  
明良叶德千龄遇，臣妾倾心万国同。  
葵影缓随羲驭转，榴花高映御袍红。  
西逾葱岭东辽海，长属尧封禹贡中。  

喻良能　天台歌  
涉海神仙夸蓬莱，登陆胜地称天台。  
天台枕海连四明，万峰千岭相萦回。  
赤城绣出绮霞色，瀑布界破瑶山青。  
神仙居处寸步有，游人白日迷杳冥。  
剡溪昔年有二客，五月此山同采摘。  
只知采采不盈筐，不觉行行失归陌。  
龟肠蝉腹忽鸣饥，倾壶进食欲令谁。  
山桃一颗垂林畔，共食歨然肌骨换。  
下山得水涧石中，以手饮之还濯盥。  
又见芜菁出山腰，一杯圆转中流漂。  
二人相顾却相谓，此地去人应不遥。  
过溪水深四尺许，又度一山逢二女。  
韶颜艳色世所无，南国东邻何足数。  
笑唤刘晨阮肇名，相识浑如旧有情。  
问郎若个来何晚，遂即殷勤相奉迎。  
入户幔帷殊不恶，错落珍珠与璎珞。  
只将左右几青衣，也胜人间夸绰约。  
逡巡进脯饭胡麻，琼杯片片斟流霞。  
不知仙客来何处，各把宫桃庆女家。  
歌吹嘈嘈张内乐，颜色有欢情有乐。  
金鸦飞入向虞渊，客散虚堂掩帘箔。  
夜深各拥一仙娥，泛泛鸳鸯在绿波。  
和鸣乍自秦箫起，行雨初从楚梦过。  
瞥然一留因半载，天气常如三月在。  
百鸟哀鸣不可闻，感此茫茫愁似海。  
俗缘未断身未轻，思归日有求归声。  
更招女伴作离乐，共写深衷无限诚。  
曲终一出山中洞，万里云烟空目送。  
归来不见去时人，寂寞惊魂若春梦。  
子孙虽在不相知，欲寻旧路已多歧。  
棋迷柯岭难重见，花失桃源空自悲。  
风流云散令人惜，至今犹唱阮郎归。  

喻良能　通判孙宗丞分饷温柑次马抚干咏橘韵作诗为谢  
珍果分柑不作疏，李衡千颗直堪奴。  
初尝蔌蔌泉流齿，未摘青青香满株。  
可是骚人怜楚树，只应仙种自蓬壶。  
龙城当日亲封殖，还有霜苞似此无。  

喻良能　同从兄季弟游香山追和东坡端午游诸寺韵  
前车惟伯氏，后乘载阿连。  
相携青莲界，共开白社筵。  
黄梅雨初歇，红榴花正妍，  
净境聊莞尔，妙兴真悠然。  
偈言溢四方，经卷馀五千。  
长廊含清风，古潭摇苍天。  
幅巾既萧散，青鞋亦轻便。  
登临自晨曦，谈笑穷暮烟。  
衡宇开卷坐，僧房借榻眠。  
却忆苏州语，喧静两皆禅。  

喻良能　同德坊寓居  
天地方摇落，江湖入梦思。  
三为京辇客，十见载华移。  
亹亹金闺直，萧萧素发垂。  
残年饱吃饭，细诵少陵诗。  

喻良能　桐庐舟中  
急桨如飞破浪纹，子陵滩下水泇泇。  
江风初静扁舟稳，卧看青天行白云。  

喻良能　桐沬  
东沬波吞岸，西桐水见沙。  
祠山千古盛，州宅四时嘉。  
前直三峰峻，旁连大洞呀。  
黄南清港曲，织女小桥斜。  
野店篱为户，春山茧作花。  
乌羊难入馔，青果颇宜茶。  
绷锦饶新笋，枪旗富嫩芽。  
灵山古佛地，丹井列仙家。  
铁冶名犹壮，金牛迹尚漥。  
滞留三载久，诗板满烟霞。  

喻良能　涂中读周希稷所示诗卷以诗代简  
周郎诗句故惊人，尔许清新思不群。  
不是并刀工翦水，定知琼尺巧裁云。  

喻良能　挽处士陈容  
乾坤身老大，邱壑迹委蛇。  
不枉安车召，谁为荐鹗词。  
平生五千卷，身后宁馨儿。  
他日编遗藁，应多感遇诗。  

喻良能　挽处士陈容  
历数乡闾老，谁知德齿尊。  
无心游魏阙，有意乐丘园。  
漫不沾三釜，真堪映九原。  
涕洟歌楚些，已矣莫招魂。  

喻良能　挽高宗皇帝词  
扈从浮江日，忧勤立极初。  
八年躬甲胄，万国混车书。  
治定端无竞，功成自不居。  
休明媲虞舜，逸乐梦华胥。  

喻良能　挽高宗皇帝词  
天地重开辟，民人拱德馨。  
奎文赞元圣，宸翰列群经。  
礼乐盈三纪，光华亚九龄。  
龙髯攀莫及，臣子涕交零。  

喻良能　挽国史侍读李公仁父  
大名垂宇宙，秀气发岷峨。  
学比渊云赡，才方贾马过。  
九朝资直笔，二子振贤科。  
已矣流芳在，千秋保不磨。  

喻良能　挽黄泰之  
汉世无双价，皇朝第一流。  
文章惊北阙，名誉满中州。  
槐市师模邃，兰台史笔遒。  
所嗟时未合，不作济川舟。  

喻良能　挽李靖少傅夫人  
九月秋光急，山川苦雾迷。  
卜邙新隧启，度巩短箫齐。  
宝剑知终合，灵蟾已陨西。  
松门来会葬，车马几千蹄。  

喻良能　挽李靖少傅夫人  
板舆曾至郑，灵輤此归周。  
霭霭云将夕，亭亭月正秋。  
九原开袝穴，故土覆新丘。  
岁晏寒松下，茅苫孝子留。  

喻良能　挽楼士特  
平生易诸子，向我独拳拳。  
雪屋倾银斝，春风并锦鞯。  
笑谈多竟夕，契阔未经年。  
来作生刍奠，凄凉涕泫然。  

喻良能　挽商元鼎  
举世方贪禄，斯人只自怡。  
一官如涕唾，半世足遨嬉。  
心地陂千顷，生涯洒一卮。  
唯应郭有道，吾不愧为碑。  

喻良能　挽施州使君钟公  
弱冠为儒世所推，中年事业更环奇。  
才名屡致诸公荐，谠论深蒙睿主知。  
郡政坚强同薤水，行囊萧瑟似琴龟。  
只今惟有清江路，父老相逢说去思。  

喻良能　挽石似之郎中  
几作儒林冠，亲承帝渥隆。  
双旌大江左，一节古吴中。  
列宿英声在，浮云旧事空。  
无从挂吾剑，老泪湿西风。  

喻良能　挽司理奉议楼公  
老烂为儒山泽舑，半生辛苦就名誉。  
三千白发身无事，一点青灯夜读书。  
真率杯盘如洛会，崎岖岩壑似陶庐。  
欲知老泪挥难尽，洒遍霜飙更湿裾。  

喻良能　挽汤丞相汉国夫人  
七秩芳名盛，于今等逝波。  
承天登宰辅，看子掌编摩。  
凤去青春独，鸾回紫诰多。  
他年彤管史，兼述采蘩歌。  

喻良能　挽唐立夫舍人  
才名振西蜀，老气益中州。  
草制追盘诰，筹边动冕旒。  
已令荣压角，复遣饮遨头。  
千古九江恨，长随逝水流。  

喻良能　挽提宫知丞周公  
妙龄驰誉满东吴，落笔骅骝走坦途。  
四十年来鸣道学，一千人内最群儒。  
二松不负经纶志，三迳真成隐遁娱。  
老我与君端莫逆，遗文时阅漫长吁。  

喻良能　挽吴春卿舍人  
出处平生似昔贤，高风劲节凛朝端。  
回天议论心无歉，脱腕文章世所难。  
斫铁叫天蛮獠服，调羹满钵里闾欢。  
定应直笔书英躅，留与千秋后代看。  

喻良能　挽县尉陈元圭  
平生自负气雄豪，落笔文词涌怒涛。  
蚤岁贤关几雁塔，暮年花县未牛刀。  
凛然风义谁能并，伟甚衣冠众所高。  
我欲临风新执绋，忍於绘事看青袍。  

喻良能　挽盐官县丞何公  
先子生辛未，齐年见此翁。  
从容六纪内，隐约古人风。  
教子从书积，延宾畏酒空。  
阶前桃杏色，依旧入帘红。  

喻良能　挽周判院  
昔年胪唱下彤墀，名压人头似牧之。  
风动鱣堂昭武日，化行雉径敬亭时。  
曾无簪笔朝端用，何以修文地下为。  
我老不堪供执绋，独将双泪逗瑶卮。  

喻良能　挽周子及  
洒落孤标迥不群，胸罗星宿富多文。  
两科擢第未为贵，八事筹边堪策勋。  
鲠亮谏辞端似贾，崎岖宦路仅胜蕡。  
我惭不执云溪绋，空望云溪溪上云。  

喻良能　晚行竹山道中  
山瘦溪如练，丹青见亦稀。  
乱鸦将景过，孤鹜带霞飞。  
秋色此时老，故园何日归。  
西风吹独立，搔首怯征衣。  

喻良能　王丞相生辰  
金华千仞摩穹苍，双溪迢迢碧流长。  
清淑之气从风翔，霜缣雾縠不足当。  
真贤挺生金玉相，上撷屈艳薰班香。  
畴昔视草居明光，鸿文大册压常杨。  
既升紫枢兵气扬，运筹决胜如子房。  
鸿钧一气转混茫，相吉崇瓃何足方。  
直与夔龙为雁行，烟火万里俱耕桑。  
冠带百蛮走梯航，玉皇案前勤赞襄。  
坐令我宋如虞唐，中书事业殊未央。  
二十四考嗤汾阳，北堂西母寿而康。  
荣封大国富井疆，锦衣命服粲煌煌。  
麻姑一半鬓未霜，亭亭玉树阶兰芳。  
徽献凝操书道昌，向来王谢今只王。  
十倍江左浩莫量，四海同词祝寿觞。  
愿公寿比赤松强，永作一柱扶明堂。  

喻良能　王丞相生辰  
皇宋十一叶，时清风俗淳。  
实维元首明，亦繄股肱纯。  
煌煌冀国公，自昔抱经纶。  
初掌黄麻诰，黼黻同卿云。  
继处有密地，五兵驱精神。  
一品坐黄扉，十载转洪钧。  
雍容陪都俞，黾勉承华勋。  
镜净沧海波，烟销紫塞尘。  
伊傅堪并驱，萧曹真下陈。  
柔兆岁若午，协洽寅在辰。  
入梦一玉燕，持炉两天人。  
二十四书考，八千岁为春。  
西湖为酒醴，南屏为膳珍。  
万口均一词，共祝柱石臣。  
一祝锡难老，再祝长同寅。  
百祝配辽鹤，千祝如大椿。  
国寿箕翼齐，洎公永无垠。  
贵名与鸿烈，日新日日新。  

喻良能　王枢使生辰  
金华千古赤松宅，中有初平叱羊石。  
双溪衮衮泻苍波，三洞潭潭接天碧。  
钟英孕粹昴星精，文章蚤岁瑞王廷。  
横飞直上九万里，红颜两鬓何青青。  
金銮畴昔挥毫处，尝草尺书招赞普。  
职亲孰听玉宸钟，夜分更秉金莲炬。  
只今右府冠枢衡，坐运精神驱五兵。  
一烽莫睹狼烟燧，四海不闻金革声。  
苍生飆飆待霖雨，黄屋便蕃颁异数。  
姓名久已覆金瓯，东街行筑沙堤路。  
江左夷吾望更尊，二十四考何足论。  
已见威棱动蛮貊，会看勋业照乾坤。  
六十门生焚蕙炷，再拜祝公如卫武。  
柱石皇家不计年，长容矿质入陶甄。  

喻良能　望湖亭  
倚栏遥望贺家湖，千顷波光半欲芜。  
试问青铜未消蚀，西湖得及此间无。  

喻良能　望所居西山瀑布  
山居尠欢悰，理策事遨嬉。  
嵚岑属初霁，眺览得所宜。  
悬崖有飞瀑，注壑从凉飔。  
蒙蒙喷雾雨，冉冉含烟羲。  
清泠讵可汰，驶激畴能陂。  
会心欣有得，徙倚不知疲。  
雁荡境千里，香炉天一涯。  
平生未能瞩，昏旦矧欲窥。  
何如兹山溜，若与幽人期。  
他年营菟裘，舍是将安之。  

喻良能　望月台  
滟滟冰轮林上头，烟锁雾敛桂花浮。  
要看夜静天如水，莫遣疏帘不上钩。  

喻良能　为柴怀叔殿院题世彩堂  
庆积门阑久，祥钟家世醲。  
乘骢惊创见，戏彩觉重逢。  
鲐耋频三喜，孙曾见八龙。  
年龄开九秩，孙子章千钟。  
奕叶今荣耀，蝉联旧素封。  
家风追万石，眉寿拟三松。  
画栋侵银汉，平地浸碧峰。  
同心木芍药，并蒂水芙蓉。  
委曲颜常悦，骞腾色愈恭。  
会须陶谢手，觅句细形容。  

喻良能　为何盐狱题种德堂  
作堂备登览，既作扁其颜。  
扁颜固云易，践名良独难。  
我友何水曹，筑堂水云间。  
瞰临擅奇绝，佳气何郁盘。  
横以数亩池，缭以四面山。  
石楠间女贞，青士依苍官。  
纷纷杂花卉，栽植日以繁。  
岂独秀春融，未应凋岁寒。  
凭栏试游目，皎皎万虑宽。  
张公江海客，一见颜为欢。  
嘉名揭种德，寓意固有存。  
期君宴游日，内照时返观。  
善性益培壅，芜累须一删。  
木老德亦熟，无忘老坡言。  

喻良能　为周提宫题尚友堂  
先生高节昭流俗，未应名宦能羁束。  
归来卜筑傍泉石，洒落轩楹照山谷。  
外罗君子六千人，中有插架三万轴。  
我尝一日坐其间，至今清兴犹堪掬。  

喻良能　温泉  
招提閟林麓，栋宇压江郊。  
来作温泉浴，如逢痒处搔。  
彩衣临砌槛，华发对尊匏。  
一笑凉风起，红欹荔子梢。  

喻良能　温泉  
不与骊山脂水并，独於庐阜占佳名。  
我来试作泉间浴，一洗平生病恼轻。  

喻良能　文举司理以鸂鶒一双见遗作诗为谢  
五采斓斑好毛羽，金沙石砾映毰毸。  
我无御史西台望，安用一双鸂鶒来。  

喻良能　文举仙尉以诗寄似兼惠新安纸乳洞荼次韵奉酬  
闭户莺声老，开缄鲤素新。  
多惭青眼旧，远寄白头人。  
佳楮冰天茧，芳芽雪洞春。  
著书兼破睡，勒谢敢辞频。  

喻良能　闻东嘉王公得杂学士喜而成篇  
四海王夫子，精忠简冕旒。  
诏纶飞涣渥，禁阁要名流。  
江左思安石，朝端欠武侯。  
命珪兼召节，蚤晚到南州。  

喻良能　闻庄鹏举山茶小盆葩华杂然有意举以见遗因作诗求之  
琉璃翦叶碧团团，收拾繁枝径尺寒。  
举赠诗翁知有意，要令饱看鹤头丹。  

喻良能　蚊  
慢肤秋来困扑缘，手不胜拍身听旃。  
昨夜狞飙惬人意，一扫天宇何澄鲜。  
蚊子蚊孙与蚋伯，飞鸣适意须明年。  

喻良能　蚊  
声如蛾唱更悠扬，透縠穿纱喙许长。  
莫倚传呼工噬啮，须知十月有清霜。  

喻良能　吴越王庙  
五季流民去不还，赖君抚有此江山。  
嫌名举世犹知避，何况来瞻庙貌间。  

喻良能　五舅处士惠访小园作诗为谢  
五舅多道气，相过茹杞苗。  
意行随绿径，情话竟清宵。  
送酒飞花急，撩人鸟语娇。  
不堪分手处，风雨晚潇潇。  

喻良能　武夷山  
冲佑观前水绀色，升真洞北山笋攒。  
群峰不断四时翠，万壑长留九月寒。  
溪上桃花引渔子，云间仙犬逐刘安。  
平生饱识佳山水，直作东南第一看。  

喻良能　勿言鲁酒薄为史端叔作也端叔同寮於越未终更求奉中都祠归丞相侍傍  
同寮虽云多，交友未易结。  
臭味一小异，肝胆便楚越。  
君侯宰相子，风度何翩翩。  
四偕计吏贡，春铨复襧然。  
一见盖为倾，相逢岂在早。  
白发与红颜，论交非草草。  
君才若杞梓，真能世其家。  
顾我如驽骀，只堪服盐车。  
心情过中年，何翅数日恶。  
径须酹一樽，勿言鲁酒薄。  

喻良能　戊子除夕追和陈简斋除夜一首  
世事年来已饱更，百年今夕两分平。  
窗间蜡炬偎人暖，瓶里梅花照眼明。  
瓦屋三间聊足喜，鬓霜千丈总堪惊。  
明朝同上西山望，应有江湖春水生。  

喻良能　西禅寺  
修廊千柱压城阴，山并庐山胜二林。  
六月檐楹无暑气，四时山水有清音。  
鸟飞不尽上方远，鲸吼希闻别院深。  
更欲题诗发佳境，泮林讲说总关心。  

喻良能　席上  
奉常珍重末僚情，许以疏慵簉俊英。  
已办初筵酬物色，更将馀事到诗盟。  
贪吟不惜挥貂笔，忍醉何妨釂兕觥。  
细踏芳菲过腴润，桃蹊红雨报新晴。  

喻良能　喜待制王丈归自夔门  
三年遥望瞿塘峡，独立西风首重回。  
一骑扁扁飞诏去，片帆渺渺下江来。  
平生不愿侯万户，今日重欣酒一杯。  
闻道日边催觐速，不须归路更徘徊。  

喻良能　喜雪  
同云生旧腊，积雪入新春。  
野色连沧海。髈声动紫宸。  
峰峦朝掩映，楼阁夜精神。  
莫展山阴画，虽工不是真。  

喻良能　喜雪次侯宰韵  
冻笔难成授简章，寒光先到读书堂。  
乱飘扑面如平叔，几点侵眉似马良。  

喻良能　喜雨  
九重午刻命精祷，四海中宵同出云。  
溽暑已随飞雨散，清声还并晓风闻。  

喻良能　戏彩堂有作  
捧檄及偏亲，斑衣聊效颦。  
旨甘贫有味，温清静无尘。  
北户足萱草，南风宜棘薪。  
版舆多喜色，庶不愧安仁。  

喻良能　戏咏书案上江梅水仙  
偷将行雨瑶姬佩，招得凌波仙子魂。  
幽韵清香两奇绝，小窗斜月伴黄昏。  

喻良能　峡桥  
惊流落石震林坰，一洗红尘耳目醒。  
妙语曾闻杜陵老，高江急峡斗雷霆。  

喻良能　峡桥  
百尺危桥跨彩虹，快输白浪入晴空。  
眼惊巫峡江山近，身在苏仙诗句中。  

喻良能　仙隐观费长房故宅旧名灵阳宫观后有葛陂盖竹杖化龙处也  
松风百步到灵阳，千古风流忆长房。  
竹杖化龙无处觅，空饶陂水绕堤长。  

喻良能　贤良马叔度和周内翰送予粹越诗见贻次韵奉酬  
一鸣一息几千秋，风翼端宜汗漫游。  
笔底珠玑谁得似，胸中云梦复何求。  
谈馀正始人加胜，诗比黄初语更遒。  
西笑定应参儤直，东游聊复伴遨头。  

喻良能　显谟左司周公元吉将漕湖北一时名流赋诗饯行予与左司同出於詹事周  
微云疏雨凉新秋，皇皇玉节掺不留。  
夫君不惮原隰险，圣主坐宽宵旰忧。  
巴音聊复祖行色，楚水恨不尾仙舟。  
籍籍预传新漕挽，汗青未数富民侯。  

喻良能　县斋夜坐  
鹜行散尽室如冰，数卷残书一穗灯。  
尚有茹荤兼饮酒，不然全似打包僧。  

喻良能　献之大著得予喜赋以诗来谢次韵奉酬  
夺袍吟处笔，垫角雨馀巾。  
黄绢才无敌，青藜杖有神。  
将乘醒典马，肯受庾公尘。  
老我知何幸，穷涂获卜邻。  

喻良能　向伯章通判请赋画扇  
晴天万顷浮烟水，小艇鸣榔烟水里。  
一声歡乃西风起，满轮明月蓼花秋。  
富贵於我真浮沤，世间何事不悠悠。  

喻良能　小山  
峰秀因拳石，溪清见发鱼。  
毫厘辨乔梓，咫尺有匡庐。  

喻良能　晓霁  
夜来细雨暗冥冥，晓起秋容入画屏。  
水色净涵天影碧，林梢微露远峰青。  
嫩黄稼卧衡从亩，老翠柳拖长短亭。  
一晌西风醒睡眼，端如痛饮读骚经。  

喻良能　晓行  
树头鸟语落虚檐，清梦惊回睡未厌。  
笑跨紫骝穿绿径，晴云凉月正纖纖。  

喻良能　晓行霜重如雪  
霜重寒威一夜加，晓来人迹板桥斜。  
已看白雁来千里，想见青州满百花。  
何处菊枝犹复耐，故园菊味定堪嘉。  
慈颜正念征裘薄，归去萱堂笑语譁。  

喻良能　校官厅新栽岩桂  
不将官舍等逆旅，故把霜根栽绕墙。  
他日花开映秋色，何人手折惹天香。  
丁宁护取森森碧，想像匀排粟粟黄。  
顾我疏慵百无取，未应人错比甘棠。  

喻良能　谢陈苏州送酒  
宫庠寂寂雀罗门，宁有贤人倒绿樽。  
赖得苏州情义重，肯令从事问寒温。  

喻良能　谢监丞子长雪中四绝  
水花翦翦坠同云，万里横陈似画坤。  
不见银杯兼缟带，知谁肯访席为门。  

喻良能　谢监丞子长雪中四绝  
国子先生老宦游，十年学省一狐裘。  
饥雷有意鸣蝉腹，寒粟无端起玉楼。  

喻良能　谢监丞子长雪中四绝  
江边钓雪翁荷笠，道上行人马度桥。  
说与儿童须爱惜，莫贪琼屑撼长条。  

喻良能　谢监丞子长雪中四绝  
万玉妃来遣目迷，缟裙练帨颤鸾篦。  
令人却忆桐川路，粉蘥垂垂照玉豨。  

喻良能　谢君植矮梅百许株蟠屈如轮腊至皆著花洒洒可爱  
孤竹低回首阳下，许由偃蹇箕山巅。  
谢君雅有林泉趣，种得江梅如二贤。  
南州腊月温和早，赖有冰花除热恼。  
鳞差百树夹径明，似过山阴雪中道。  

喻良能　谢司路钤遗菊花塔  
夫君遗我菊浮屠，分得清香供读书。  
突兀便高三数尺，层层画影绿扶疏。  

喻良能　谢叶致政送芍药  
佳葩如美人，艳态妖且闲。  
叶园美无度，有花字雌丹。  
晨妆谢膏沐，秀色若可餐。  
芳根裹春泥，举赠不作难。  
{左华右甲}{左华右上次下木}照池亭，一洗儒生酸。  
从今杜陵眼，不复嗟长寒。  
何以报嘉惠，作诗当琅玕。  

喻良能　谢张使君惠簟  
瘦玉敲风翠干长，织成漪浪莹沧浪。  
封题尚带鄱江润，卷赠犹馀燕寝香。  
竹笛当年同秀质，桃笙何处避寒光。  
微躯讵足当珍赐，持奉亲闱枕扇凉。  

喻良能　谢赵昌父投赠诗卷  
赵子有新作，鼎珍初出庖。  
端能工竞病，宁复费推敲。  
白战应难敌，清舑亦任嘲。  
风流前辈尽，试合续弦胶。  

喻良能　谢中书施舍人宴集  
紫微高义笃同年，邃宇开筵近腊寒。  
绿蚁醅浓粘玉盏，紫驼峰美照金盘。  
醺酣上颊生春意，文字清谈卜夜阑。  
更辱盘餐馈黄发，顾惭珍报乏琅玕。  

喻良能　新安遇雪  
寒色今朝异，屯云万里同。  
定知花翦水，不是絮因风。  
蒲宦翻成旅，愁吟未易工。  
白头亲八十，留滞楚江东。  

喻良能　新居成茂恭以诗见贺次韵奉酬  
子美堂工始上元，断手乃在宝应年。  
顾我无能为杜役，有此屋庐差不难。  
欲移修竹梅花亚，暮霭朝烟迷上下。  
室远地偏来者谁，时有相思稽老驾。  
平生愿足不愿馀，底用虚名更著书。  
虽无拄腹五千卷，且有山阳宅一区。  
海内长句君最好，辱致新篇为善祷。  
鸡豚社酒幸不远，来往他年成二老。  

喻良能　新浴  
新浴换轻縠，披襟临榧台。  
好风知人意，为我东南来。  
晚池雨草青，庶足充徘徊。  
呼狼具绿樽，聊进纳凉杯。  
一酌暑气消，再酌愁怀开。  
三爵竟酩酊，浩歌临苍苔。  

喻良能　星源县斋书事  
冬仲弭征辔，歨焉及新春。  
饱吃番阳饭，细治星源民。  
星源故自佳，民俗良易驯。  
不嫌聋丞愚，翻爱假令真。  
相与不忍欺，见谓无缁磷。  
牒讼日以简，赋输日以臻。  
遗我以暇隙，使得窥典坟。  
短檠一窗灯，孤讽至夜分。  
平明坐厅事，帘影清无尘。  
闾里颇熙熙，孰云民不淳。  
顾谓汝父老，辱爱亦已勤。  
为我理归棹，吾久思吾亲。  

喻良能　雪  
翦水轻花著地消，弱肌无力倚风飘。  
欲知回旋空中舞，恰似杨家静婉腰。  

喻良能　雪  
密雪乘风逞素肌，穿窗透隙入帘帏。  
漫空隐隐琼瑰悄，乱眼纷纷鸥鹭飞。  
三客新成梁苑赋，六花又舞谢庄衣。  
回思拜表明光罢，携得香烟满袖归。  

喻良能　雪  
长风永夜搅青冥，晓起寒光乱眼凝。  
回旋舞空端入画，飘萧着水自成冰。  
松篁被练三千士，冈阜瑶台十二层。  
茆舍倍添薪火费，只因无事读书灯。  

喻良能　雪中赏横枝梅花  
横枝梅花最先开，影着清浅无纖埃。  
寿阳妆额依然在，姑射冰肌何处来。  
无数雪花新点缀，几番霜鬓独徘徊。  
想见怀安官道侧，十里洁白如琼瑰。  

喻良能　丫头岩  
自有宇宙有此山，万八千岁须臾间。  
亭亭造天屹石壁，雨淋日烁逾坚顽。  
且无泉瀑美裙帨，肯以草木媚容颜。  
丫头得名良未称，那有巨手梳髻鬟。  
会当呼作陆砥柱，长与羲娥阅往还。  

喻良能　岩桂  
粟粟枝头浅浅黄，十分风味百分香。  
广寒宫殿清秋里，掠削云鬟试靓妆。  

喻良能　岩桂  
枝头金粟色偏匀，空里非烟气自薰。  
莫把白旃檀漫比，香浓犹得逆风闻。  

喻良能　岩桂  
水沉风味郁金黄，风定犹闻十里香。  
造物普令薰一切，故应五浊暂清凉。  

喻良能　沿檄舟行出五云关  
画舫朱帘出晓关，便风飞过几重湾。  
路经僧舍渔村畔，身在烟霏雾霭间。  
惊浪沸晴输远浦，乱云拖粉露崇山。  
偶因王事从心赏，诗语匆匆不暇删。  

喻良能　彦礼提宫寄似黄芙蓉诗次韵奉酬二绝  
红粉虽云妙，鹅黄亦大奇。  
欲知堪画处，绝胜采江时。  

喻良能　彦礼提宫寄似黄芙蓉诗次韵奉酬二绝  
幽圃知何处，青山东复东。  
芙蓉黄玉蘥，还与海榴同。  

喻良能　彦礼提宫以诗见招赴惠山登高之集次韵奉酬  
王勃挥毫滕阁上，苏仙把酒华山颠。  
去秋相与追清赏，回首匆匆又一年。  

喻良能　彦礼提宫以诗见招赴惠山登高之集次韵奉酬  
西风摇落雁南翔，万里晴空一洗凉。  
幸有从来茱菊约，敢辞相对引壶觞。  

喻良能　彦礼知丞上巳过访流觞於爱山之曲水  
年来曲水竞流觞，元巳夫君访草堂。  
波撼石麟杯斝乱，风翻花片笑谈香。  
哦松适意清篇富，闭户端忧白日长。  
更约来年春好处，重来相与醉沧浪。  

喻良能　砚屏  
长江远浪连天碧，岸柳垂垂临断石。  
渔舟一叶白头翁，独把钓丝待鱼食。  
我身犹是红尘客，对此无言三叹息。  
安得轮竿入手来，与君共钓消长日。  

喻良能　宴饯逢寺丞口号  
一扇清风自楚台，公堂葱郁玳筵开。  
旌幢映座千峰日，鼓吹喧天万壑雷。  
秋水几行挥玉箸，春葱千指送金杯。  
甘棠不独留遗爱，会见翻为调鼎梅。  

喻良能　叶自强读书堂  
退之宰阳山，暇隙唯读书。  
同年大雅姿，文史以为娱。  
治剧逾整暇，日与竹素俱。  
頫首繙汉晋，高声诵唐虞。  
不善吾所鉴，善者吾所摹。  
撑肠仍拄腹，何翅五千馀。  
似闻书带草，已复生庭除。  
愿言饱经济，舒之弥八区。  

喻良能　夜发曹娥堰  
孤灯乍明灭，隐约小桥边。  
野市人家闭，晴天斗柄悬。  
秋深风落木，夜静浪鸣船。  
却忆前年事，扁舟过霅川。  

喻良能　夜梦亦好园  
薄宦思归切，天涯秋气深。  
一番南国梦，千里故园心。  
历历湖边路，悠悠沙上禽。  
横枝清绝处，何日复追寻。  

喻良能　夜宿浮石山崇福寺上方题壁  
窈窕寻支径，萦纡度密林。  
岸回溪更驶，峰转坞逾深。  
僧梵云边寺，钟鱼竹里音。  
解鞍生妙兴，倚槛净烦襟。  
永夜凉飙动，初秋爽气侵。  
岩空寒溜滴，壁静候虫吟。  
香篆窥孤宿，灯花伴独斟。  
不谙尘外趣，谁识此时心。  

喻良能　夜宿天章寺  
兰亭负崇冈，修竹翳寒绿。  
嚣烦隔人境，爽气森佛屋。  
薄暮行役罢，言就上方宿。  
是时秋峥嵘，西风响岩谷。  
越兰不可见，浩歌想馀馥。  
右军恨何许，禊序空三复。  
夜久百虫绝，灯花媚幽独。  
萧然四壁静，一洗圣万斛。  
何当脱羁鞅，阴岩事卜筑。  
聊复得此游，澹然心赏足。  

喻良能　谒太平兴国宫  
平生耳满太平名，今日身亲谒太平。  
道子画图形未泯，庐君山水眼初明。  
雨馀翠滴千峰色，秋半寒生万壑声。  
扣石当年开洞府，傥容丹骨到蓬瀛。  

喻良能　一室  
阴阳一室冷兢兢，燕坐何曾病郁蒸。  
只拟纶巾持羽扇，未须赤脚踏层冰。  
满盘碧玉初投箸，一榻清风更曲肱。  
扫地焚香凉到骨，疏帘何处欲挥蝇。  

喻良能　乙未咏梅  
疏枝倚竹更临池，一饷清寒瘦雪肌。  
恰似玉儿初识面，朱唇苏颊总相宜。  

喻良能　以春盂送茂恭蒙以古诗为谢次韵奉酬  
我家古畒彭亨腹，十年贮酒色如玉。  
倾泻惟须老瓦盆，精器便成蛇著足。  
花瓷脆薄谁能携，遣送君家保不亏。  
虽然金眃未伯仲，傥与椰樽相等夷。  

喻良能　亦好亭独坐  
亭上横看十六峰，峰头烟霭碧连空。  
不须更作游山计，坐遣诗情落酒中。  

喻良能　亦好园初春次韵  
梅开群玉府，柳试缕金衣。  
过腊山逾瘦，迎风水渐肥。  

喻良能　亦好园初春次韵  
初日宜征辔，轻寒怯褀衣。  
蟹黄经雨润，鸭绿得春肥。  

喻良能　亦好园春晚再用前韵  
境净山别明一家，几多垂柳袅平沙。  
閒中牵梦一池草，空里愁人万点花。  
细雨朝朝兼暮暮，淡烟整整复斜斜。  
绿阴青子真堪画，满意春风磬水涯。  

喻良能　亦好园海红黄香梅著子戏成小诗  
一枝浓艳倚东风，千叶轻黄点翠丛。  
占得娉婷仍结子，故应花果谱兼通。  

喻良能　亦好园海棠秋开红英满树  
微云澹日映寒流，画出西园一幅秋。  
白帝幻成红玉蘥，金风吹绽碧枝头。  
睡余艳艳真妃子，梦罢愔愔一解愁。  
熟赏细看须着句，为君重赋紫绵揉。  

喻良能　亦好园即事  
谁将春色到山家，湖绿平堤草满沙。  
细刻真酥水仙蕊，匀搓绛蜡海红花。  
芳林得日莺还啭，香径无风蝶自斜。  
聊与后生修故事，未妨诗酒作生涯。  

喻良能　亦好园江梅变红仲文季直二弟有诗因次韵  
萧萧亦好耐寒枝，天与风流一段奇。  
刻玉不惟工傲雪，施朱端欲妙凝脂。  
佳人趙颊今才见，公子酡颜顷未知。  
便好作轩名顿有，二难连璧赋清诗。  

喻良能　亦好园菊花盛开为赋二绝  
风厉霜严了不知，晚来幽独更多姿。  
纶巾细漉柴桑酒，坐对疏篱却始宜。  

喻良能　亦好园菊花盛开为赋二绝  
穷秋篱落日萧萧，浅笑临风画亦劳。  
彻骨清寒香未了，落英犹更入离骚。  

喻良能　亦好园梅花  
一别经年见未曾，冲寒相值意凌兢。  
肌肤姑射仙人雪，品格中山孺子冰。  
清浅池塘春未动，黄昏篱落月初棱。  
从来自倚心如铁，被恼如今似少陵。  

喻良能　亦好园群花盛开戏成  
小圃初乾晓雨，杂花争试新妆。  
揉色似观濯锦，吹香如过河阳。  

喻良能　亦好园群花盛开戏成  
三岁无诸国里，青春不是花时。  
今日小园春半，百般红紫芳菲。  

喻良能　亦好园四咏　钓矶  
只为贪趙鲤，还应爱碧流。  
风来花落饵，云破月沈钩。  

喻良能　亦好园四咏　菊径  
小径三秋好，西风百本黄。  
但令频泛酒，日日是重阳。  

喻良能　亦好园四咏　磬湖  
未用他山错，宁须泗水浮。  
冲风时激浪，清韵乱鸣球。  

喻良能　亦好园四咏　亦好亭  
亦好新亭小，登临意绪长。  
清流依槛曲，明月逐檐方。  

喻良能　弈棋  
睡馀无俗役，信手一枰间。  
胜负何须较，神情政欲閒。  

喻良能　饮茶  
清风生两腋，雪乳啜云团。  
便拟乘风去，翻嫌缚小官。  

喻良能　饮饯王共父分韵得转字  
子猷风味最诸王，墨妙文工眼如电。  
惯吟疏雨滴梧桐，解道澄江净如练。  
去年落笔中书堂，姓名高彻蓬莱殿。  
至尊动色催除目，俾向兰台参俊彦。  
要成远业待时须，故遣读书破万卷。  
夫何归思动岷峨，自请题舆近乡县。  
学省诸公怅别离，击鲜载酒开芳燕。  
欲浇胸次数日恶，剩作林亭百壶饯。  
落花送酒舞缤纷，乱絮催诗飞眩转。  
临歧那用赋销魂，但要修门重会面。  

喻良能　印印诗  
印印秀而好，明眸冰雪肤。  
逢人赏岐嶷，问字识之无。  
若有万金药，真成千里驹。  
空花今已矣，晬日一长吁。  

喻良能　永佑陵  
乘骑导从朝陵日，漫山桃李花如织。  
好风吹散半空云，丽日放将新霁色。  

喻良能　永佑陵  
森然一径趋高爽，郁葱佳气遥相望。  
松声万壑奏笙竽，山形千叠开屏障。  

喻良能　永佑陵  
小臣生长宣和初，深仁浃髓沦肌肤。  
只今白首冯唐似，何幸清斋拜鼎湖。  

喻良能　咏怀  
一夔方佐舜，二公还相周。  
三杰从高祖，四皓屈留侯。  
五龙翔日边，六逸啸溪头。  
七贤傲竹林，八仙隐糟丘。  
九老山中卧，十友方外游。  
百炼竟不变，千载存风流。  
名节良足贵，万事真悠悠。  

喻良能　咏梅  
竹外江头带雪看，花中清绝画应难。  
玉肌莹骨冰姿瘦，单著生绡怯暮寒。  

喻良能　咏月  
何年玉斧巧修成，半似明生半魄生。  
易使飞乌来匝绕，难将老蚌较亏盈。  

喻良能　咏月  
桂枝不逐秋风老，水影长随夜气清。  
曾是广寒宫里客，旧游重访更含情。  

喻良能　由安仁回宿大木寺  
御史题诗处，山深草木雄。  
一番青烧雨，十里锦帆风。  
婆饼林间语，山茶叶上红。  
明朝入于越。吟咏与谁同。  

喻良能　由当涂回宿齐山用杜牧之韵  
一望云烟兴欲飞，晴光聊复步熹微。  
几年想像空怀古，今日登临自送归。  
寒菊有花宜靖节，澄江如练忆玄晖。  
夜深静坐清人骨，岩影侵阶月满衣。  

喻良能　由建宁回三山道中重阳  
征鞍初自富沙还，乱叶殷红点碧山。  
客里黄花惊度节，镜中白发巧摧颜。  
三休磴道惟频叹，一饭茆檐得暂闲。  
为想成均新榜帖，阿奴才力胜黄间。  

喻良能　由上饶之贵溪舟中书事  
日月三秋杪，江山万象殊。  
小舟浮舴艋，广信出闉阇。  
草木关诗律，云烟入画图。  
水清沙可数，景好句难摹。  
汀际寒鸣雁，樯端晚噪乌。  
樵村人语静，商棹夜灯孤。  
冷水寻宵泊，焦滩就晓餵。  
雾销分浦溆，风定少帆蒲。  
爱日生篷背，奇峰涌坐隅。  
芙蓉多落蒂，杨柳有枯株。  
枫叶红绡翦，芦花白雪铺。  
扁翩两行鹭，泛泛一双凫。  
断岸几千尺，诛茅间一区。  
鹚岩清港急，龙濑碧涛粗。  
断已凭三老，那能贵一壶。  
酒垆劳问讯，渔艇费招呼。  
鲜鲫还堪买，香醪亦任沽。  
不妨成酩酊，聊复免驰驱。  
沬口真萧镇，钱仓岂旧炉。  
藂篁惊外裹，怪石觉中刳。  
渐喜三吴近，宁辞十里纡。  
波平如泻镜，罡密似连珠。  
啸咏知谁和，欹眠只自娱。  
市声喧戈邑，山雨闹莲湖。  
拟傍桃花宿，容繙贝叶无。  
鸟栖方舣楫，鲸吼又乘桴。  
野菊新收艳，官梅未吐须。  
贵溪端爽洒，贱子小踟蹰。  
王事三旬外，舟程六驿逾。  
更判弦月上，应得彩衣趋。  

喻良能　由下梅至资福估卖官产  
晓发下梅寺，霁色浮垅麦。  
崎岖白杨岸，诘屈黄牛轭。  
野芳吐丰茸，山羽鸣格磔。  
驱车复前途，聊欲遍阡陌。  

喻良能　由真隐至枕峰寺  
南国清秋杪，长林翠霭重。  
嬾黄千顷稻，深碧万株榕。  
峡水风前急，方山雨后浓。  
征鞍何所憩，萧寺枕孤峰。  

喻良能　由真隐至枕峰寺  
野外初凉冷，征衫亦未重。  
檀栾溪上竹，勃窣道边榕。  
秋意撩人切，岚光泼眼浓。  
更寻天竺寺，却忆此高峰。  

喻良能　由之流溪回亭午苦热小憩牧马寺  
长途畏日欲流金，聊向招提觅快襟。  
翠合苔痕人寂寂，凉生柏影院深深。  
苦无俗物败佳思，况有寒泉醒客心。  
一饷清风寄蕲竹，又飞征盖指城阴。  

喻良能　游柴桑怀渊明二绝  
语客归休醉欲眠，素琴虽蓄本无弦。  
南窗寄傲北窗卧，买断清风不用钱。  

喻良能　游柴桑怀渊明二绝  
草莽连云旧迳荒，人人称是古柴桑。  
园蔬篱菊知何处，乔木萧萧挂夕阳。  

喻良能　游龙井  
九月十日天气凉，桂花零落菊花黄。  
竹根如意双不惜，放眸一望海天长。  

喻良能　游龙井  
天人弥天同一游，洒落珠玑不自休。  
二老风流今净尽，空馀怪石对龙湫。  

喻良能　游龙井  
致身通湿大槐梦，快意畋鱼紫石潭。  
何似相携古兰若，细看香篆味茶甘。  

喻良能　游鹿田三洞  
东西两鹿田，上下三洞天。  
苔径劣容足，石门低及肩。  
乳窦断还滴，天窗皓仍玄。  
何当出樊笼，悠哉聊永年。  

喻良能　游青山当涂王使君命供张甚适  
雨映青山访谪仙，颂厨分酿割肥鲜。  
酣歌一曲西风里，顿失羁愁向酒边。  

喻良能　游西源  
万里西源路，秋风屐齿鸣。  
嶙峋千障碧，窈窕一川清。  
天柱云霄迥，香炉雾霭轻。  
何当携翠袖，重遣酒壶倾。  

喻良能　游西源于白云峰下烟霏雾霭间逢一女子缟裙翠袂玉雪可念同游十有二  
相携摄履响层峦，翠蔓苍萝著处攀。  
身在天台秋色里，路经巫峡暮云间。  
欲飞还住一仙子，似淡如浓双远山。  
笑尽一樽无处觅，断肠雾鬓与风鬟。  

喻良能　游下岩过松峭祠傍偃松又赋长句  
谁将秋色替云峰，万里炎歳一洗空。  
细雨复青池上草，西风顿白鬓边蓬。  
聊同吾党二三子，来访山中十八公。  
更拟夜深乘月到，要看香雾共冥蒙。  

喻良能　有感二首  
冉冉新华发，飕飕敝黑裘。  
一官方半刺，六十已平头。  
稠叠耶溪泛，崎岖禹穴游。  
未能江海去，聊作稻粱谋。  

喻良能　有感二首  
再有淮南乱，纷纷几战场。  
血腥官道雨，骨映野田霜。  
行阵青黄气，朝廷赤白囊。  
何时洗兵甲，四海重耕桑。  

喻良能　予卧病数日意思殊昏昏中秋强起陪老人把酒对月不敢濡唇吻思去岁在  
楚水涂山各一涯，今年还是去年时。  
古来明月皆如此，我试停杯一问之。  
丹桂飘香知有子，飞乌绕树似无枝。  
直须看到冰轮昃，忍负姮娥隔岁期。  

喻良能　予由中都还至暨阳道中闻禽鸣云明朝早起插田作诗识之  
沟塍雨新足，{左禾右罢}稏秧正绿。  
林间鸟声喧，明朝起插田。  
明朝插田起须蚤，谢汝殷勤劝畦稻。  
禽声禽声亦不恶，大胜人歌金缕曲。  

喻良能　余祷雨龙湫翼日响应儿子兴之有诗纪实仲文季直弟亦既同赋老子久不  
龟龄昔祷五龙调，曰雨而雨若有期。  
我无能为此云役，云螭何事不相违。  

喻良能　余同年由试院积俸给买马而归中路几逸戏作长句赠之  
知君几作东野毕，瘦马田间风欲逸。  
圉人白汗似翻珠，暂尔奔腾未为失。  
归家须办紫游韁，玉辔红缨摇闹装。  
一鞭嘶风映垂杨，要试宁川春草长。  

喻良能　馀干资福寺岩桂盛开因折一枝戏成绝句  
绿玉枝头金粟团，可人风味胜红兰。  
一枝携向金溪去，袖里谁知有广寒。  

喻良能　雨后闻蛙  
雨过窗虚夜气清，草间何处乱蛙鸣。  
休论公地兼私地，且听萝根呷呷声。  

喻良能　雨后晓行  
宿雨晓初收，长天澹如洗。  
解带临清流，泉声细娱耳。  
有如到愚溪，还似游栗里。  
人生若此少，贫贱非所耻。  

喻良能　雨馀  
雨馀平野绿，耕种满东皋。  
处处鞭黄犊，家家卖孟劳。  
筠盘馈糠籺，瓦眃荐溪毛。  
所愿甘霖足，梁间挂桔槔。  

喻良能　雨中至上竺  
云满千山雨满川，肩舆来礼白衣仙。  
山间秋色知多少，总在危檐缭槛前。  

喻良能　禹帝祠  
几岁钦文命，今朝拜禹陵。  
稽山新雨霁，鉴水暮云凝。  
更睹玄圭锡，悬知四载乘。  
川灵洎河伯，千古获依凭。  

喻良能　禹帝祠道中  
薰风正欲拂江梅，去岁兹晨宿雾开。  
新竹出墙荷贴水，今年潦倒又重来。  

喻良能　狱空  
公庭日将夕，吏报空狱岸。  
虽无春草鞠，已有蛛丝蔓。  
欢乐见鸟乌，呻吟绝鹅雁。  
谅非片言折，聊发一笑粲。  

喻良能　元日追次东坡和子由省宿致斋韵  
五十之年又过三，依然白发照青衫。  
年来大起山林兴，任达从教笑阮咸。  

喻良能　园中即事二绝  
锦园无十亩，缓步足登临。  
弄月波涛细，爱山花木深。  

喻良能　园中即事二绝  
风动木初落，霜轻花更幽。  
晴香山苦马，冷艳水牵牛。  

喻良能　园中口占  
舂锄野凫疑水乡，湖阴山色仍苍苍。  
西风三径有佳致，朔雪横枝多暗香。  
长统游戏自足乐，少游赢馀非所望。  
开林帖石兴未已，瓜时逼人须趣装。  

喻良能　约季野九日登云黄不果季野有诗因次韵  
青山如候虫，可赏不可恋。  
胡为谢康乐，游览乃欲遍。  
纵登最高顶，过眼犹掣电。  
何如菊花天，周绕篱落畔。  
对面黄云峰，未妨篱下见。  
相携凌紫霞，更约东风便。  

喻良能　月窗以所画观音见遗为赋一篇  
白衣仙人云海上，肉眼欲看唯想像。  
月窗道人心孔开，貌得人天行道相。  
吾闻伯时晚画佛，妙处不减王摩诘。  
龙眠久矣寂无人，安得却有伯时笔。  

喻良能　月桂堂  
月桂堂何有，池清桂影横。  
画图宁办此，玉斧巧修成。  
入夜境逾妙，才秋风又生。  
饶阳岩石下，隐约欠分明。  

喻良能　月桥诗  
天迥月逾晶，地偏人亦静。  
箫然寻丈桥，寄此绿净境。  
洗盏荐寒光，掬泉弄清影。  
尘远耳目醒，令人发深省。  

喻良能　月山诸峰  
平生固寡好，嗜石如奇章。  
家无千金产，舁致穷涧冈。  
寿星来金华，衣冠何昂藏。  
屈肘据膝坐，风雨须眉苍。  
松石产花溪，奇诡颇异常。  
鼻祖乃赤松，素质侔白羊。  
舞袖出烟霞，浑脱类大娘。  
想当虞韶成，率兽杂凤跄。  
觥觥石柱峰，孤峭仍轩昂。  
长不满五尺，势欲摩穹苍。  
狮子来何许，俯首未腾骧，  
何时一喷薄，百兽走且僵。  
鸱尾由天成，略不假斧{左爿右斤}。  
端宜侈绘事，讵止工压禳。  
康坡小仇波，大笔流芬芳。  
康公醉道士，名篇粲煌煌。  
矧我此数峰，介重百琳琅。  
愿缔金石交，出处永不忘。  

喻良能　月台  
青林阙处绿阴开，十里长风送月来。  
妒雨玩云都净尽，素华清影巧裴徊。  

喻良能　云锦阁  
岩花乱落随春水，万丈轻红绕驿楼。  
不是江流似云锦，政应云锦似江流。  

喻良能　再用前韵  
晚驱羸马背重城，晓度层峦淡月明。  
醉与别愁相唤醒，秋兼诗思一齐清。  
舞风繁蓼堤边影，泣露寒蛩草际声。  
欲驻征鞍聊小憩，敢将王事徇私情。  

喻良能　再用前韵呈参义李郎中  
独冷官曹有底忙，经旬不得造门墙。  
雨添垂柳丝丝碧，风搅飞花片片香。  
顾我摧颓如病颡，羡公腾踏胜飞黄。  
新诗迥出南丰右，不是无香似海棠。  

喻良能　再用彝公长老韵赠嗣宗教授  
居易青衫旧，安仁素发新。  
愁思中酒圣，贫忍论钱神。  
白也诗谁敌，潮乎笔更亲。  
生辰宿南斗，同是数奇人。  

喻良能　再游东阳  
十年不到还重来，往事一梦真悠哉。  
寻幽已访涵碧寺，乘兴欲上吴宁台。  
苍松怪石虽饱览，黄钿拒霜犹未开。  
白云西来入我念，又驭两腋清风回。  

喻良能　赠陈宣干  
嗜古心仍切，寻诗句益工。  
十年江左别，一笑日边同。  
补外吾天幸，怀归子道东。  
好为旬朔款，解榻待春风。  

喻良能　赠楼尉  
谁识尊前戏彩身，须髯如棘鬓如银。  
久为朝士空餐甚，又见秋声满耳新。  
元亮只思三迳乐，子云何事九衢尘。  
襟期兰契如君少，未可匆匆动去轮。  

喻良能　赠神童陈朴  
陈郎七岁富三冬，此去声名动九重。  
好践退之童子序，莫随刘晏颂东封。  

喻良能　赠神童林公滋公泽女神童幼玉  
一英二孺同一家，衮衮诵书几五车。  
语音娅姹春帘燕，稚齿清便兰砌芽。  
联茵并载惊都市，万里青云从此始。  
两驹应佩金削刀，双鬟会作女博士。  

喻良能　斋宿净明寺小饮易安斋口占  
净明斋宿近初庚，西蜀东吴一世英。  
行径九盘山荦确，流泉百折玉琮琤。  
频飞兕斝颜俱渥，细听犀谈座为倾。  
觞咏直多幽兴足，未应不饮似公荣。  

喻良能　斋宿昭庆院祀南岳南海  
秉檄奉中祀，驱车出重关。  
晓风铁叶岭，烟雨南屏山。  
瀹茗澡尘虑，褰帘饫孱颜。  
精意孚海岳，清声摇佩环。  

喻良能　展敬文孝庙  
才昔高南国，名今播八纮。  
英姿留此地，馀泽及编氓。  
仙去江山在，恩来日月明。  
经从千载后，款谒荐微诚。  

喻良能　张持荷示诗编次韵一篇为谢  
先唐诗道昌，万象绕吟笔。  
长吉穷巑怪，奚囊销永日。  
一洗齐梁陋，古澹见摩诘。  
诘斋妙入神，二者无一失。  
游戏唾成珠，所至动盈帙。  
长篇杂短咏，朱弦响玉律。  
脱身声利场，宴坐心更逸。  
高眠听松声，清话剥芡实。  
声名笑山王，任达景嵇毕。  
时发孤凤鸣，不作寒蛩唧。  
人讥雕肺肝，悠然非所恤。  
编成客未佳，椟藏谨勿出。  

喻良能　张持荷以二诗见贻不敢虚辱次韵奉酬  
南湖骑马似知章，熟醉清吟锦瑟傍。  
不分鹜行遮电眼，偷闲检校水云乡。  

喻良能　张持荷以二诗见贻不敢虚辱次韵奉酬  
南湖一似锦江园，秀句端宜入杜编。  
想得公馀时步屧，清风明月不论钱。  

喻良能　张持荷以诗见约同沈无隐赏梅因得绝句奉谢  
结斋风味如和靖，况有凌风百尺台。  
雪霁春新多办酒，两翁乘兴欲寻梅。  

喻良能　张丽华  
张家女儿号丽华，十岁选入君王家。  
君王一见念玉雪，唤作后庭琼树花。  
临风结绮香度，自谓朝朝兼暮暮。  
那知梦断金井栏，往事茫茫堕烟雾。  

喻良能　张使君生辰  
绿茸红糁细团枝，天上麒麟瑞此时。  
风度冕旒尝见问，威名草木自应知。  
当年玉燕生燕国，他日金貂侍汉墀。  
再拜祝公何所似，胜游长与赤松期。  

喻良能　之官括苍道出涵碧因题四韵以继宾客刘公之后尘云  
平生性僻耽山水，不愿加封万户侯。  
但得双鱼长到眼，未须万壑更争流。  
只今奇绝齐三洞，自昔流传遍九州。  
记得当年小盘礴，坐令炎赫变清秋。  

喻良能　之官桐川道中口占  
登道重逢驿，离家再及晨。  
云轻山色晓，寒浅鸟声春。  
碧涧梅花老，银杯竹叶新。  
前途风日好，持用悦慈亲。  

喻良能　直庐锁宿呈监丞宋丈  
轩窗空洞惟修竹，风韵时时自琴筑。  
学省萧然冷欲冰，两翁相对清如玉。  

喻良能　至德  
至德春山紫翠堆，楚东征吏又重来。  
是中正好觅佳句，扪腹自怜无此才。  

喻良能　至日见梅  
渐老身仍健，多愁鬓易华。  
异乡逢至节，细雨见梅花。  
酒薄那能醉，诗成敢自夸。  
何时故园里，徙倚看横斜。  

喻良能　中秋爱山玩月  
年年秋半在长安，今夕园林且尽欢。  
一笑团栾人似月，十分潋滟酒生澜。  
遍簪丹桂香巾袂，尽吸清辉澡肺肝。  
饮罢月斜吟兴动，挥毫风露一天寒。  

喻良能　中秋示仲文弟  
古来佳节是中秋，今比重阳许燕游。  
已觉冰轮无限好，不须玉斧更重修。  
三飞惊鹊纷无定，一点闲云净不留。  
况有阿连同彩戏，何妨呼酒互相酬。  

喻良能　中秋望月偶诵唐欧阳詹玩月诗追和一首  
云净天既碧，境幽月逾光。  
未数钴鉧潭，不羡桂子堂。  
霏霏香雾横，蔼蔼明辉扬。  
冥搜兴乍酣，徙倚夜未央。  
走兔望圆魄，飞鸟喜新凉。  
但知整纶巾，何用翻霓裳。  
芳尊聊自倾，玉盘欲谁将。  
美人何时来，渺渺天天方。  

喻良能　中秋终日雾雨予还自都下宿分水岭夜漏约七八刻月出乌饭草荐山之东  
乌饭山边白玉团，瑞光千丈溢清寒。  
斜穿逆旅茆茨室，正照先生苜蓿盘。  
聊向青天思太白，却吟飞鹊忆曹瞒。  
今宵不拟逢明月，更向尊前仔细看。  

喻良能　种菊  
子猷借宅亦种竹，渊明荒径犹存菊。  
九日黄英凛碎金，三冬翠干森寒玉。  
亦好才围一亩宽，恨无九畹养芳兰。  
聊种寒花一百本，要伴此君秋后看。  

喻良能　种水仙酴醿  
酴醿水仙皆玉英，请借汝南言以评。  
水仙内润叔慈似，酴醿外朗似慈明。  

喻良能　重九会饮爱山堂  
闲居爱重九，赊酒对黄花。  
水榭杯盘莹，家人笑语譁。  
宦情薄秋霭，吟思绕晴霞。  
向晚归途好，飘飘醉帽斜。  

喻良能　重阳  
一年秋节重阳浓，园林上下皆清风。  
远山百里削寒玉，平湖十亩磨青铜。  
亦好茂树蓊西北，露枝霜叶纷青红。  
枝头寂寂少啼鸟，天外隐隐飞征鸿。  
弄月基蟠绿净中，东南况有小垂虹。  
潭清潦尽境更好，水落石出摹难工。  
爱山堂前花作丛，疏疏杨柳瘦毛同。  
红蕉碧桂互掩映，芦花蓼穟交蒙茸。  
新亭爽垲瞰空阔，赁栏一目连七峰。  
烟霏雾霭扫欲尽，但见突兀撑晴空。  
携筇更登月山椒，嶙峋怪石高玲珑。  
香炉近出陂陁侧，云黄复在南山东。  
水声激激来涧曲，飕飕风响生樛松。  
菊英萸实篱可采，山肴野蓛盘能供。  
作诗颇类台戏马，吹帽未减山名龙。  
良辰美景乐心赏，四者偶并今始逢。  
明朝不问蝶愁绝，更饮黄花琥珀醲。  

喻良能　重阳遣兴  
秋高身老少陵悲，不独云飞雁亦飞。  
红叶色深偏照酒，黄花香重欲沾衣。  
绝知落帽欢娱好，最奈登山伴侣稀。  
强插茱萸修故事，未妨醉眼送斜晖。  

喻良能　重阳咏菊  
年年自赴重阳约，不待陶家诗句催。  
更欲急呼欢伯赏，未知谁遣白衣来。  
红萸有韵岳连湛，素蕊无香赐望回。  
何事杜陵嗔竹叶，却教从此不须开。  

喻良能　州宅  
势压江峦栋宇雄，使君如在广寒宫。  
微之政以江山助，千首诗成咳唾中。  

喻良能　州宅  
古栝提封接日畿，专城皓首有光辉。  
全家饱暖君恩重，属邑丰登公事稀。  
一簇楼台居洞府，四时风景对屏帏。  
多惭郎省无裨补，丐外犹能占翠微。  

喻良能　周少府由姑熟送余同宿于玩鞭亭  
相别古桃郡，相逢南豫州。  
五年劳望眼，一笑失离愁。  
碧水溪桥暮，西风野店秋。  
追随成夜宿，不为玩鞭留。  

喻良能　周希稷见示诗卷作诗为谢  
周郎列宿胸中罗，笔端有口如悬河。  
赠我明珠六十八，一一照乘圆无颇。  
我学谷梁失也短，君才士衡患其多。  
中兴功业要纪述，浯溪石崖当往磨。  

喻良能　竹岩  
怪石谁雕斲，苍萝翠木斜。  
幽岩画屏倚，却忆柳州夸。  

喻良能　追和陈子高赠王法曹韵  
肯学少陵对马军，肯同太白谢汪伦。  
聊将文字饮一盏，不待月影成三人。  
门前车马闹迟日，陌上绮罗娇暮春。  
想见流觞多乐事，酒酣人问斗升嗔。  

喻良能　追忆王詹事何知录  
平生师友子王子，四海襟期录事君。  
白发红颜俱异物，高山流水欲谁闻。  

喻良能　紫君林  
此君仍佩紫，直节自来孤。  
欲倩文夫子，招邀入画图。  

喻良能　紫霄宫  
间关穿木杪，诘屈转山腰。  
自昔形清梦，于今到紫霄。  
容仪粲冰雪，环佩响琼瑶。  
安得顾吴手，凭渠图素绡。  

喻良能　紫笑  
表里俱秾紫，冬春独擅青。  
每蒙天一笑，不与素同馨。  
风味撩吟笔，芳非入画屏。  
几番饶睡思，闻此洒然醒。  

喻良能　自入新安境中鸭脚千树罗生道傍秋实离离低拂行客顾之欣然因成绝句  
离离秋实压枝柔，带露含烟烂不收。  
须信新安生鸭脚，大胜霅水熟鸡头。  

喻良能　自题端溪砚  
吴兴青石今无闻，歙郡刷丝端可焚。  
儒生谁是喜书者，安得一逢王右军。  

喻良能　自题木假山  
根干轮囷蔽马牛，何年飘泊寄沧洲。  
幽岩邃壑渔罾得，百巧千奇云浪锼。  
好唤老泉来作记，肯将居士与同游。  
毕宏韦偃丹青妙，画得天然意绪不。  

喻汝楫　征夫  
白骨茫茫散不收，朔风吹雪度瓜州。  
残阳欲落未落处，照尽行人今古愁。  

喻峙　山中  
我是山中万户侯，明知骑马胜骑牛。  
晚来马上看山色，不似骑牛得自由。  

喻仲文　经理西山同二客兄弟侄辈侍太孺人游观联句  
诗见香山集卷九。  

遇僧　题来安县兴国寺  
三千里地孤寒客，七十年前富贵家。  
泛海玉龙驾雪浪，权藏头角混泥沙。  

愈上人　句  
闲伴孤云自在飞。  

冤亭卞　留题灵岩古诗十韵  
屈指数四绝，四绝中最优。  
此景冠天下，不独奇东州。  
夜月透岩白，乱云和雨收。  
甘泉泻山腹，圣日穿崖头。  
大暑不知夏，爽气常如秋。  
风高松子落，天外钟声浮。  
祖师生朗石，古殿名般舟。  
人巧不可至，天意何所留。  
老僧笑相语，此事常穷求。  
移出蓬莱岛，侍吾仙子游。  

元绛　爱亭  
朱辬何事独来频，不为溪山只为民。  
最爱年年禾稻熟，时丰自有壤歌人。  

元绛　次韵和君贶会赵叔平少师  
黄发逍遥并旧臣，燕间加意占先春。  
成龙天外惟三友，积雪筵中止数人。  
昔日荐才闻最课，当年诵赋得魁伦。  
会须共作游河侣，五老星飞事更新。  

元绛　凤池山  
州人未识凤池山，朱毂时来此往还。  
四坐杯盘在天上，满轩云雨落人间。  
千围老木排旌盖，百尺飞泉响佩环。  
谁为霜绡图景象，翠微高处一开颜。  

元绛　过牛光禄故居  
白头重到故人家，境是人非起叹嗟。  
三径未荒陶令菊，四时长放庾郎花。  
林风光动藏莺叶，溪涨痕生宿鹭沙。  
肯构有材移病久，会凭诗酒傲烟霞。  

元绛　和  
晼晚年垂尽，阴沈气始凝。  
云霄方一色，霰雪忽相仍。  
何处兹辰好，吾州自古称。  
稽山呈刻画，铿水弄鲜澄。  
佛土横银界，天文露玉绳。  
缏珠压帘翠，砻璧累台层。  
昆露朝垂木，郇盐夕满塍。  
浓梅明庾岭，乱蝶闹青陵。  
舞缓来还转，惊多下忽腾。  
藏崖未见睍，著靋即垂冰。  
密处清何极，狂时力不胜。  
夺鲜迷野鹤，汙白绝藩蝇。  
孙幌方开卷，焦庐正曲肱。  
悲鸣栓老骥，怒系下豪鹰。  
顾我虽迟暮，当欢亦疆能。  
醉怀思日富，病眼喜晨兴。  
贺帐催休吏，宾筵幸得朋。  
周诗诵昌满，邺酌对刘应。  
赏为良辰乐，高宜善赋登。  
鹴裘欣未至，青简使先蒸。  
富岁还相庆，阳春各自矜。  
酏颜均玉气，此墨出圭稜。  
句待呼胡续，舟期访戴乘。  
长谣辱君赠，珍感服吾膺。  

元绛　和梅龙图游西湖见寄  
湖上喜明霁，寻春偶啸俦。  
花多红夹马，山远翠藏楼。  
水气烟中合，风光草际流。  
都人待千骑，快作谢公游。  

元绛　和人  
笔下云霞落彩牋，诸君清思尽佳篇。  
谁人读得郊居字，流水汤汤正满弦。  

元绛　和上巳西湖胜游  
清明风日战方酣，朱毂雍容旆鬺。  
火令正严绵上俗，禊游仍胜会稽岩。  
马盘金埒连乾湿，人映氊车帽角搀。  
湖水绿烟浮醉席，杏花红雨拂春衫。  
公如庾老情非浅，客似渊君调不凡。  
只恐颍川飞召节，便随五凤降绨函。  

元绛　和圣徒洛中九老会  
五日佳辰郡政闲，延宾谈笑豁幽关。  
阊门歌舞尊罍上，林屋烟霞指顾间。  
德应华星临颍尾，年拘皓发下商颜。  
名花美酒疏钟永，坐见斜晖隐半山。  

元绛　贺王禹玉  
前殿听宣中禁制，南宫看集外朝班。  
星辰影落三阶下，桃李阴成四海间。  

元绛　怀荆南旧游  
去年曾醉海棠丛，闻说新枝发旧红。  
昨夜梦回花下饮，不知身在玉堂中。  

元绛　将去郡席上呈同僚  
在官七百二十日，只为台州不为身。  
民事勤劳心力尽，世涂忧畏鬓华新。  
离筵欲醉樽前月，美景难留洞口春。  
他日相逢应更好，诸君皆是眼中人。  

元绛　句  
笙歌车马东方晓，风月山川北固凉。  

元绛　句  
英翰五五出南闽。  

元绛　句  
小雨疏疏向晚晴。  

元绛　句  
仙骥籬云穿仗下，佛花吹雨匝天流。  

元绛　句  
五日看花怜并叶，今朝斗草得宜男。  

元绛　句  
五蓂开端荚，百草斗香苕。  

元绛　句  
丝竹渐高桡鼓急，瑶津亭下竞凫车。  

元绛　句  
使君麾盖傲烟霞。  

元绛　句  
九重侍从三明生，四纪乾坤一老臣。  

元绛　句  
神石溪头好明月，夜来谁此凭兰桡。  

元绛　句  
玉露精神山合沓，溪成文字水横斜。  

元绛　句  
黄阁势连东凤阙，紫枢光直右银台。  

元绛　句  
联名适以三株树，传玩惊看五朵云。  

元绛　句  
花阴转午清风细，玉燕钗头艾虎轻。  

元绛　句  
陈前舆服同桓傅，拜后金珠有鲁公。  

元绛　句  
可惜闽州风物好，一生魂梦到三山。  

元绛　句  
何人更得通天带，谋合君心只晋公。  

元绛　句  
菖酒朝觞满，兰汤晓浴温。  

元绛　句  
过庐都失眼前人。  

元绛　流觞亭诗  
春风流水出岩扉，载酒轻舟飏彩旗。  
把得玉杯还自笑，老翁真令似童儿。  

元绛　诗一首  
闽山过尽见吴山，天载天涯五马还。  
旧列未归青琐闼，余生方入玉门关。  
林蛮迤逦平无数，星斗阑干近可攀。  
回首冶城何处所，只应烟雨渺茫间。  

元绛　石伞峰书堂  
奇峰如繖见遥青，玉笥山头地有灵。  
三径荒凉丞相隐，一篇清绝放夫铭。  
孤标竦处天门近，直影圆时日御停。  
谁蹑严梯访遗迹，远孙高谢在鸿冥。  

元绛　泗洲岭  
万里一朱幡，崎岖度岭关。  
路盘云雨际，人在斗牛间。  

元绛　送程给事知越州  
四十年来出处同，交情偏见岁寒中。  
相先各上青云路，斗在俱为白发翁。  
万里厌劳方稍稍，一麾乘兴又恠恠。  
清风冠剑辞仙殿，流水旌旗下越宫。  
山半楼台迎日动，帐前铙鼓入秋雄。  
因君更忆蓬莱雪，不觉吟魂过剡东。  

元绛　送梵才大师归天台  
责垂忧多两鬓斑，十年长梦赤城山。  
何时得似净名子，潄石眠云恣意閒。  

元绛　题鼓山元公亭  
谁书吾姓揭亭颜，栋宇飞腾气象完。  
谷口秋风吹鬓发，海东朝日上兰干。  
地高顿觉群山小，天近须知六合宽。  
三到岩扉殊不厌，异时长向画图看。  

元绛　题溪口广慈寺  
云外轩窗切斗牛，翛然三伏亦生秋。  
青山屈曲无重数，俱束溪光款款流。  

元绛　题秀野亭  
亭占青山口，郊原四望平，  
遥林连崦黑，白水隔田明。  
翠麦波涛动，飞泉剑佩轻。  
长年便野趣，攎欲解塵缨。  

元绛　桐庐晚景  
向晚西风急，扁舟下濑轻。  
帆樯挂山影，鼓吹压潮声。  
白鸟烟中没，斜阳雨外明。  
油然五湖意，浑欲薄功名。  

元绛　挽赠太常少卿封川曹使君观  
仓卒蛮鼙上水滨，使君忠愤独亡身。  
平明戈剑摧城阖，俄顷衣冠落路尘。  
志士一门能许国，老夫当　￥亦知人。  
朝廷赠秞哀荣极，青骨千金合有神。  

元绛　戊戌清明在吴去春阅武于河朔今被召参贰大农悦然有感  
前载赏花乡国中，三行粉面绮罗红。  
去上持斧边城下，十万国声鼓吹雄。  
每岁春辉长忽忽，此时朝骑又恠恠。  
却将半暗尘沙眼，去看东都御柳风。  

元绛　谢京师故人  
丹荔黄甘北苑茶，劳君诱我向天涯。  
争如太液楼边看，池北池南总是春。  

元绛　巡按睦州过乌龙山  
群山衮衮卷波涛，举手天门尺五高。  
尘土多年昏病眼，犹能千里见秋毫。  

元绛　因览状元节推和诗再和一首  
缇龠惊年杪，铃齐戒夙兴。  
连空集霙霰，撇席命宾朋。  
菌阁盘虚出，箯舆选胜登。  
山川方晻蔼，缟素竞飞腾。  
密著珠帘重，低沈粉水澄。  
迷藏秦洞穴，刻镂禹沟塍。  
蓬岛三番扑，瑶峰四彻绳。  
风传天外簌，湖写鑑中冰。  
银色三千界，琳台十二层。  
折梅思陆凯，咏絮对王凝。  
妒舞轻飘燕，临书细字蝇。  
光凌射的鹤，气压沃州鹰。  
櫂月豩翁共，歌兰楚客能。  
琼辀走油壁，练马顿鉤膺。  
泽渗阳膏动，和薰气烛蒸。  
冬权时已正，尺瑞岁将应。  
鄙也同民乐，油然弗自胜。  
平时陪法从，长忆奉昭陵。  
拂旦开金殿，鸣鞘下玉乘。  
六花朝服满，万岁寿觞称。  
就望尧云日，赓歌舜股肱。  
冰醪霑饫赐，竹唱听哀矜。  
尔后孤从远，频年老病仍。  
两朝还观魏，何日见觚稜。  

元绛　隐几萩诗  
分得藩符近海滨，溪山清处养天真。  
幅巾隐几春萩静，直是义皇已上人。  

元绛　永新县春风亭  
三年到此百无功，种得桃花满县红。  
此日不能收拾去，一时分付与东风。  

元绛　早梅  
照夜直为明月侣，倚风先作艳阳煤。  
多情欲著红妆面，故上含章白玉台。  

元绛　诏修两朝国史开局日赐筵史院和首相吴公席上韵  
殿帷昕对罢，省户两阴馀。  
诏赐尧尊酒，人探禹穴书。  
夔龙方客右，班马盖徒欤。  
径醉俄归弁，云西见日车。  

元绛　赵潜叔殉节诗  
转战谯门日再晡，空拳由自冒戈殳。  
身垂虎口方安坐，命弃鸿毛更疾呼。  
柱下杲卿存断节，裦间杵臼得遗孤。  
可怜三尺英雄气，不愧西山士大夫。  

元居中　风水洞  
二洞标奇石，连岩葺宇新。  
凉生清桂晓，暖涨青桃春。  
闲拥东方骑，来寻北陇人。  
破云拖蜡屐，琢句写霜筠。  
谭剧频飞屑，歌长益落尘。  
为探琼巘胜，不记玉觞巡。  
下客惭长颖，高筵饮德醇。  
追随到峰顶，疑化九霄身。  

元居中　临安石  
人久众所僧，物久众所惜。  
为负磊落姿，不随寒暑易。  

元居中　上祖无择  
洞蔽深云远俗尘，山中曾未识朱轮。  
自从白傅来游后，三百年间又一人。  

元溥　送黄公择还故山  
惜解鸥边缆，愁分柳下襟。  
柴荆方永昼，草树复连阴。  
煮茗泉须沽，烧香火放深。  
是中真富贵，莫受二毛侵。  

元溥　岁后书怀  
他乡故乡老若此，新岁旧岁穷依然，  
烹茶但有二升水，沽酒初无三百钱。  

元掔　题胶山寺壁  
岗头鹁鸠鸣，定欲唤晴雨。  
驱车指东山，山下寺亦古。  
道人双眼青，雪齿起柔语。  
松回万壑风，落絮趁轻舞。  
日薄咏归欤，扁舟在烟渚。  

元勋　和朱利宾题妙智院  
放怀对客初寻笑，满目开花未放愁。  
望远此情天不尽，名山何得逐穷幽。  

元勋　灵岩  
诸仙深窟宅，石门限尘寰。  
空洞初不碍，风扉敞云关。  
高广几何许，百夫可回环。  
谁托遗迹在，溟蒙烟雾间。  
羽驾此来往，朝贡想清班。  
西风翠屏近，藤萝莫容攀。  
因循再阅岁，建见亦以艰。  
旧闻剑门好，形势摧夷蛮。  
今兹固殊特，独冠江南山。  
少陵惜未到，我语凭谁删。  

元勋　题白帝庙诗并序  
楚山中到三峡开，长江浩浩从西来。  
奫沦巨浸吞万派，淫预杰立高崔嵬。  
鲸波回薄山角，征鼙掺叠鸣春雷。  
蹴石岩壁势益狠，怒涛骇浪争鸣貀。  
舟师绝叫不容瞬，风满孰敢施樯桅。  
龙骧蒙冲量万斛，梢濆撇漩如枯莇。  
昔闻有神司正直，江潭祠宇留山隈。  
羞牢酾斝荐诚奶，幽鉴冀蒙神所哀。  
跋柁鼓楫驶东鹜，忽忽已过巫阳台。  
巴徼炎瘴昼如雾，汤燖赫日昏风霾。  
歨然晴皎射峭壁，翠光冶滟无织埃。  
联娟岚光落衣袂，飞云容与风{外风内委}{外风内委}。  
祝融之祥古亦有，神之报与良丰哉，  
嗟余陷阱岂无谓，九死宁知祸有胎。  
触机直前靡顾后，壬人资从或嫌猜。  
燎原之势既炎烈，垂涎膏血如狼豺。  
盻刀阴顾肆舞勇。肋肩谄笑如诙俳。  
违道奸径踖禁橐，尽纲异议为梯媒。  
旋踵已为鬼矙室，俄惊白骨到苍苔。  
人胜有时天亦定，脄蠁疏纲常恢恢。  
险夷百折坚一节，君恩浩荡天昭回。  

元勋　题灵岩各景　碧云洞  
踏流逆风寒，危径仅可伛。  
中空遂闳深，翠润欲垂雨。  
人间知何时，石乳观万古。  

元勋　题灵岩各景　朝阳岩  
烟磴入风路，欹危转深冥。  
通明忽到眼，石自太古青。  
仙人故台在，何处乘云骈。  

元勋　题灵岩各景　涟漪洞  
畏心恐灵居，空渺不可际。  
奇石坠惊云，凉坐得少憩。  
何曾落花流，自隔人间世。  

元勋　题灵岩各景　明心洞  
僧房尚闻声，云扃已通步。  
观身空翠间，宿霭避市屦。  
不须蹑回踪，径自通仙路。  

元勋　题灵岩各景　夕阳洞  
东风送花归，曳杖云可倚。  
泉石符宿缘，相见作欢喜。  
西瞻少迟留，天末霞成绮。  

元勋　题灵岩各景　紫云岩  
历翠扪苍坚，不犯尘衣涴。  
暗香何处花，松下微风过。  
当有道人来，霏烟承宝坐。  

元在庵主人　石堂歌  
吾斲石堂无变怪，土缶瓦鼓闲游戏。  
一钁相随万事空，十二时中空捉击。  
牢捉击，不在三閒前后际。  
拍将两手笑呵呵，这个消息不容易。  
不容易，拈起石头拈不住，  
放下石头放不去。去与住，  
认取石堂门前路。不开窗，  
不闭户，塞破世界无觅处。  
暖则乘风凉则眠，烟霞云外朝还暮。  
朝还暮，不贫荣，  
不贫富，不恋妻帑及儿女。  
随缘自在度时光，看著古今都错误。  
皇天后土莫相瞒，翻来覆去能几许。  
前贤后圣说多般，千经万论从头注。  
渠不省，渠不悟，  
一任从渠失故步。我自知，  
我自顾，富贵浑如草头露。  
人与我，爱与妒，  
对境不生无喜愁。清凉世界乃吾台，  
是非海裹终不觑。不向君王殿下行，  
不入豪豪问尊贵。红妆艳粉任安排，  
夸逞从斗能会。英雄强弱只一般，  
喽啰巧拙说甚彩。少年才子漫风流，  
绝代佳人臭囊袋。一息不来何所寻，  
万两黄金不容带。都是空，  
必意败。唇锵舌刘递相欺，  
从使金印如斗大。尽数收拾满仓箱，  
不知前面能几岁。一著错分明，  
轮却无赢落。聚散还同浮水沤，  
顷刻之閒难捉摸。不向根基上乘寻，  
个个急后抱佛脚。早悟解，  
早悟解，不如石堂一大块。  
石堂坏时从他坏，这一大块元自在。  
坚且耐风霜，雪雨催不碎。  
祁寒隆暑没遮栏，春去秋来任推载。  
四方八面透玲珑，石堂裹面快活睡。  
觉后还将凭麽时，撒手便行无布摆。  

员安舆　诗一首  
国初吾乡民，万户一逢掖。  
盖自咸平后，俊髦始接迹。  

员兴宗　别眉山源上人  
我生喜际招提客，欲宜沤幻子尘色。  
偶然挥斥仍六极，无相光中岂南北。  
上人得我慰寂寞，相与含笑了一默。  
生死夺机无瞬息，禅谈鹘落霜后翼。  
中间鹄鹄露白黑，我欲角角急不得。  
终朝为子写胸臆，回首江山忘乡国。  
相看一梦非空质，山风吹衣马去枥。  
君不见九华虽堕名利场，逢人也解吞荆棘。  

员兴宗　菜食  
员子一寒世无有，爱簇生盘如爱酒。  
菠韮铁甲几戟唇，老苋绯裳公染口。  
骈头攒玉春试笋，掐指探金暮翻韮。  
达官堂馔化沟坑，我诵菜君人解否。  

员兴宗　酬新安仁孝主簿  
汴水奔流天子都，海涵百谷来群儒。  
黑笠白袍纷盈衢，清才落笔各有徒。  
人人怀矛戈戟殳，文阵未战磨以须。  
我方整旅备不虞，坐惊絷微党援孤。  
闻君烈烈真丈夫，外视宫室呈廉隅。  
於时委身愿投壶，亦既见止心则愉。  
联翩折趐同嗟吁，奈何西归不得俱。  
地远天高成异区，尺书相问药困痡。  
繼之诗句非常模，字妙羲献堪仆奴。  
幽怀感深长郁纡，鱼目安可酬骊珠。  
古今穷达犹摴蒱，慎无致意荣且枯。  
六经且务评精粗，一朝良媒聘闾娵，  
神房山馆魁众姝。  

员兴宗　春日过僧舍  
青春了无事，挈客上伽蓝。  
遥指翠微树，来寻尊者庵。  
不须谈九九，何必论三三。  
且坐吃茶去，留禅明日参。  

员兴宗　春游分韵得雨字  
疏疏来往舟，续续后前雨。  
湖光不自持，春色遽如许。  
日车忍停轮，塔铃幸无语。  
冲怀宇宙宽，空蒙我当取。  

员兴宗　歌两淮  
君不见北风吹淮风浪黑，铁马千群凝一色。  
当时庙论孰经济，将相无言潜动魄。  
或云南纪当何忧，今代诸葛身姓刘。  
陆下唤取守淮甸，彼有胜算逾干矛。  
登时诏语从天坠，汜为先锋制置。  
并遣健士付阿权，等是两淮兵马地。  
岂期将溃兵川流，翻手忽忽无十州。  
前时冠剑错准抉拟，此事吐口贻人羞。  
幸哉天祸不终极，至尊避殿忧思集。  
枢臣督战侍臣谋，上则倚公参赞职。  
征鞍此日去皇皇，所过骑士多羸伤。  
不见何人出声鼓意气，但见十十五五坐路傍。  
公趣下马询众语，众共来前致辞苦。  
平时节使驱为奴，逐逐无聊战无主。  
而今侧身堕两失，官骑已亡难再得。  
诚令军政日月悬，我有微躯人不惜。  
公闻瑟缩涕潸然，汝曹寄命真可怜。  
朝今清明万乘圣，权已殛死家南迁。  
若等是行能奋死，朝建勋名暮朱紫。  
官今付我诰如山，节使察使皆在此。  
军家闻此逐蹄轮，喜气酣酣如遇春。  
当时战死身昧昧，今日分付当其人。  
兵官来见同听命，适有时张王戴盛。  
分麾列伍摆布毕，仿佛平戎万全阵。  
斯须望敌来何多，千里断岸皆遮逻。  
天低野旷笳鼓咽，众寡不敌将奈何。  
是时仲冬日建丑，群雄争先莫肯后。  
濯缨刑马震天地，焰焰兵威古无有。  
旋见飞台天样齐，黄盖团团傍赤旗。  
指挥渡河在顷刻，我默战义人安知。  
公呼时俊腾口说，汝每四方闻胆决。  
只今战态作儿女，便恐汝名从此歇。  
长啸激俊挥戈回，万斧并下声如雷。  
十舟先粉百舟败，连艟接舰成飞埃。  
嗟敌初来何草草，一夕崩摧如电扫。  
命逾破竹青离离，血溃江流红杲杲。  
明朝北阵更奔波，坐料强敌成蹉跎。  
堤防更藉盛新力，为我往护杨林河。  
运去一朝同覆水，敌再渡江终送死。  
射人射将数不彻，何况更问舟中向。  
移时巉天送哭喧，弃舟而挝舟自焚。  
公命火攻列火伞，船焦楫烂无逃门。  
敌愁惊心疑鹤唳，十步回头九堕泪。  
又疑官军尾其众，清野数州无食地。  
众残北顾心悠悠，金亮更欲抵死留。  
放言京口少备者，曷若举兵由润州。  
大将显忠来是日，执杖升阶光照席。  
公先劳苦甚生平，遂借百舟如过鹢。  
迤逦仲冬日十二，旅食无烟寝无寐。  
公来督府见相公，便及瓜洲防拓事。  
督视推公胆有馀，此事岂忍他人徂。  
昨来兵试威万万，别遣诸将无乃迂。  
公仍禀命侵星过，或传铁骑金山破。  
淮西万姓舍惟烟，淮东居民泪潜堕。  
公摆吴艟异水嬉，势压海浸倾天维。  
一见使敌无可奈，再见使敌心骨悲。  
敌亡傲兀犹不悟，尚呼达官招万户。  
岁云暮矣无北归，我所思兮决南渡。  
达官再拜乞徐徐，波浪驾天千丈馀。  
比前采石三倍恶，主其急我吾其鱼。  
金亮尚嫉忠言丑，快剑垂垂拟其首。  
只今速渡汝得活，不尔爱身身在否。  
万户相顾归相言，慻悍难容血面论。  
北人项领不易保，如此郎主何足存。  
此夜疏星江泪湿，敌将一一弯弓入。  
御寨三重侍卫郎，对面公然如不识。  
帐中方嬖花不如，帐外忽飞金仆姑。  
投哀赊死身困苦，软语不类平时粗。  
骨肉披离头万里，魂飞却作他乡鬼。  
杀气漫天烟草迷，不归州绝风尘起。  
君不见昔日秦魏之兵扼上流，阿坚阿瞒皆老谋。  
淝水血腥赤壁溃，两豪一蹶泯默至死休。  
况我中都徃颓促，千古丧师无此酷。  
沉冤万众衔已久，合沓天心宜下烛。  
三十年飞战马尘，支吾多用豪杰人。  
但传凶势时未减，不见度外加经纶。  
须信更生无尽福，高价属公勋誉逐。  
不费两淮千斛水，一洗万古乾坤辱。  
近来分陕从天阙，悬解西民愁百结。  
三军鼎鼎礼意浓，七兵堂堂恩数绝。  
行并咸秦脉络通，更遣诸将图山东。  
为君再赋洗兵马，下客敢繼唐诗翁。  

员兴宗　管宁  
幼安湖海士，气香秋空云。  
远目隘九州，谁识中领军。  
真命寒柏独，逸气崇兰熏。  
超遥首阳山，夫子犹二君。  

员兴宗　海波  
上妙空王殿，灵神不敢窥。  
乾坤捧兜率，日月绕须弥。  
八柱真如宰，三山自不奇。  
海鲸吞巨浪，只要十分诗。  

员兴宗　和王丞绝胜亭  
时序一转毂，乾坤双旅亭。  
此日即昨日，春过秋峥嵘。  
如何万象间，寓我七尺形。  
忽忆县以西，远览目屡经。  
前峰一鳌伏，遥巘千螺青。  
是穷天外胜，谁托世上名。  
翩翩佳公子，语秀含馀清。  
来此集宾客，溪山两锺情。  
亭如栖烟树，客乃委浪萍。  
共此一时胜，遐哉万古城。  
长歌白云遏，落日金杯倾。  
我至将无时，庶以娱瞻听。  
三嵎此其一，松柏争敷荣。  
地灵莹骨秀，不受红尘撄。  
今朝动清兴，有人踏皇扃。  
胜绝定何如，同起为苍生。  

员兴宗　贺雨  
岁若大旱作霖雨，祷而雨兮旱不苦。  
诚之一字与天参，往古圣贤珍此语。  
岁星在蜀二十年，触处丰登多黍稌。  
世不少惜蹂践之，枉使宝稼叶如土。  
况复纵恣相凭凌，气焰熏天遽如许。  
三纲五常沦且斁，以故伤和逢瘅怒。  
旱魃为灾炽袢暑，扑鹿阳乌乘九数。  
火云釜甑蒸肉山，不奈炎官云我所。  
公方忧民心瘉瘉，扫除热瘴还清楚。  
却忆曾侍玉帝旁，授以金科行按部。  
办狱更过颜鲁公，一路传呼御史雨。  
不闻匹妇且衔冤，西蜀向安谁敢侮。  
和以致祥应止止，喜见太平旧官府。  
萧时若是号休徵。甘泽沾霈来以叙。  
石燕漫飞商羊舞，穴处那能问狐鼠。  
巫觋罢散鼓笛闲，龙德欲归江海去。  
为言西成祀田祖，饱食不骄民乐聚。  
昔何戚嗟今怡悦，力回造化公为主。  
濯濯厥灵玉不焚，伊格皇天归宰辅。  
焰焰无若雨反风，燮理阴阳且封鲁。  
御灾捍患世亦希，可但明时繼前古。  
愿言霖雨思贤佐，镌入坚珉作诗谱。  

员兴宗　即事  
我本不即世，世网以维之。  
维之意何伤，俯仰百念衰。  
清真寓天壤，诚尽复谁欺。  
情忘物自遣，深虞未忘时。  
平生寄笔墨，幽解{上四下各}自兹。  

员兴宗　哭待制许先生  
平生一灵台，机智得深屏。  
出使星移天，归朝月生岭。  
上书肺肝露，不事颊舌逞。  
事状严历历，九原忽苏醒。  

员兴宗　哭友人故校书王君夷仲  
天台插天天一色，先生乃在山之侧。  
拥书万卷日逍遥，户外绝无尘土客。  
自踖诗书分战场，垂垂六甲皆科郎。  
治言说尽万物理，亦有苦语原天荒。  
保宁之军愤苛取，大夫回回军吏苦。  
公来约束仗忠信，健儿三千胆如鼠。  
倦游俯仰栖瀛洲，吏非散仙矧肯留。  
金门间作林下语。对之使我销百忧。  
人皆病心公病膝，归卧轻舟江月夕。  
君不见书剑只今谁访君，灵鹫萧萧墓三尺。  

员兴宗　李巽岩四望楼  
青青十二楼，万瓦浮云棱。  
居者谁氏子，酒肉堆丘陵。  
一一闲峨眉，舍此不为登。  
清梦几时回，何曾舍虚凝。  
本欲了万境，竟为景所绳。  
我友子真子，士以古谊徵。  
载书来上都，结朿车不胜。  
插架备小篵，且以觞宾朋。  
或人指之笑，谓此不能宏。  
有如短尾航，又如朿翅鹰。  
团疑恋壳龟，局类遭寒蝇。  
卑卑形覆缶，短短射依堋。  
行行频壁碍，倚倚难轩凭。  
风立苦打头，月坐伤横肱。  
寒足笼拥掩，炎躯甑炊蒸。  
俯首忽见地，闭目可数层。  
何当揽星辰，惟堪挂用缯。  
君子促改办，不尔陋可憎。  
我兴听是说，诸友无乃称。  
交从二十年，我能识其膺。  
彼腹椰子大，千卷贮亦曾。  
体作黄冠朴，言乃水云僧。  
岂其八尺高，而能碍晨兴。  
瞻想西南北，众万皆环緪。  
奈此归思何，犹然间骞腾。  
世好巍粉饰，是态恶可惩。  
元规尘可谢，肝胆醒春冰。  
但使居者乐，勿使疑者升。  
诸公敛戏语，俄然迭嗟矜。  
携酒共过之，窗虚纳清澄。  
员子眼力到，数来数归鹏。  
拟乎天上人，天门杳不应。  
为君出登赋，归来伴龛灯。  
三年京国梦，一柱立不能。  
我数无何乡，神尻以为乘。  

员兴宗　梦邴徵君  
我梦穷跻攀，滑滑泥掩胯。  
我自摩天岭，而转风木榭。  
有客冠甚峨，见之惊已乍。  
邴姓原其名，风流蔑曹谢。  
宾我复坐我，丰草殊可藉。  
英言有深吐，微论亦高驾。  
与原阔千祀，待我仍管华。  
斯人竟天游，神尻不暂卸。  
愿言赴汗漫，同予观物化。  

员兴宗　平等寺  
万籁久已息，幽鸣竟天和。  
川灵如有知，野鸟时惊柯。  
明月照我衣，我起聊自歌。  
无酒今可觞，如此良夜何。  

员兴宗　阮籍  
我爱阮嗣宗，天怀达而放。  
理觞堕沉冥，出语辄清旷。  
驾言穷所之，途穷涕亦浪。  
伊人已真契，谁谓失之荡。  
夷庚得神超，世以多岐丧。  

员兴宗　瑞芝  
君不见翳嘶路转重行行，玉几有洞含馀清。  
跨鳌栖魂正尔所，合沓万古遗忠名。  
洞口云腾紫羃羃，洞外草茁未英英。  
从来精爽自难没，地不爱宝天敷荣。  
嘉祥一书世则瑞，而况君家二者并。  
请原昨日杯酒事，公子沃客金杯倾。  
有童有童跪再拜，云得异本由天成。  
主人于于众客笑，春入四座欢纵横。  
夜如何其不忍去，翦烛细看枝琼琼。  
有同魏县玉三干，大似汉宫金九茎。  
岩间义气埋不得，宛转再露乾坤情。  
公子世猷亦有相，他山之石何由生。  
愿言勿隐东郭几，稳出卧护南阳城。  
天边瑞盖两旌节，我相公子非癯卿。  

员兴宗　述古  
道浑语不枯，意尽文自止。  
思成茧抽绪，涣若风行水。  
恭惟古先民，吾今亦如此。  
谁欤章句绘，碌碌寄馀子。  

员兴宗　送崔子渊登第西归  
少日家邻社，生年说二崔。  
诸孙接高第，吾子更长才。  
意逐归鸿急，身疑社燕回。  
再逢却持酒，同上望乡台。  

员兴宗　送关国录守简州  
生世事忧喜，扰扰合与分。  
合即海上鸥，分乃风中云。  
分合悬有定，谁能预戚忻。  
心空等行脚，得酒且策勋。  
念昔求见子，相看每相群。  
夤缘再值遇，天南话乡枌。  
朝声并屋喧，夜饮竟面醺。  
我遇不易振，但知祖皇坟。  
君言时作我，神机谢耡耘。  
如何日蹙唧，蹙唧向我云。  
自来越上吟，五别西山芹。  
缅然动中怀，羁心为之焚。  
辞殚起后虑，徃勇稽前闻。  
归思溢浩浩，江流泛泇泇。  
君鞭先我着，我其敢后君。  
蜀远谁肯顾，万里乘华勋。  
国恩自丘山，彼此当勤勤。  
况复坐红日，椒桂来奇芬。  
人生行乐尔，妙寄穷天垠。  
却写分外虑，太空鼓蝇蚊。  
君行不作痴，我将理吾军。  
渐营卓锥地，遗书收放纷。  
故家通社腊，与子同朝曛。  
斯言不自领，请移北山文。  

员兴宗　送李省元周辅  
舟亦不肯驻，人亦不肯息。  
君有浩荡志，我带憔悴色。  
欣然别我去，吾宁旅终极。  
念昔始知子，气度流辈百。  
元祐明公孙，对面想宿昔。  
冯翁口吃吃，遇子亦宾客。  
悼徃怀今兹，俯见江汉窄。  
一官家万里，怅恍冻饥逼。  

员兴宗　送校理梁同年子辅守彭门  
众万欣有旗，我兴渺无依。  
轲雄去则久，道论何其衰。  
味薄成抱恶，时趋化心低。  
岂谓杳莽中，有子相嬉嬉。  
君乃柏下铃，我乃松间丝。  
河关两值遇，绸缪竟天姿。  
直我我即敬，晓我我自思。  
如何万里舟，忽去不可维。  
频变觉情易，人远中自移。  
持杯动孤影，秋风又凄其。  
去日悬几许，重来傍衰迟。  
浑浑皓首交，愿言固来兹。  

员兴宗　题山月水月二亭  
山月照我形，水月澡我神。  
对月泪已波，尚想亭之人。  
高怀寓玄照，清晤逃时纷。  
老我竟谁怜，岁月空峥嵘。  
寒光注夜夜，琼树舒冥冥。  
而子於是间，逸抱回天真。  
我时走浩荡，乾坤渺虚营。  
文字挂众陋，一纵不可循。  
子起笑谓言，世念违红尘。  
忘言亦忘默，第饮千杯醇。  
藉我月下草，枕我亭边云。  
游将蹑天去，寸步逶迤亲。  
故人今何许，白日仍西倾。  
悼徃迹已迈，趋交意弥屯。  
尚尔一径迷。烟草空亭亭。  
何当三千秋，归鹤惊四邻。  

员兴宗　挽二叔通直  
知公经术富，少小足奇尚。  
堂堂兰茁芽，愿言契新赏。  
萧条度风霜，汴西鞍马上。  
暂行几羊肠，世路蛛自网。  
绿衣一秋荷，而能脱尘鞅。  
圣言得微奥，理明词亦畅。  
有文不带酸，馀味甚熊掌。  
其中殆天全，识解自超旷。  
事佛当晚年，精神著内朗。  
禅谈水月澄，逸韵天风爽。  
我昔尚童子，门戟过双敞。  
而公见之喜，单辞幸相广。  
励我多苦心，寒庖对珍享。  
山花草然然，胡为岁月往。  
瑞兰期远插，庶以慰黄壤。  

员兴宗　挽喻夫人  
太丘落日东郊昏，兰风桂露啼幽痕。  
年周九十笑语温，冲头雪矣花仍存。  
仙裾拂拂始倚门，扶挟何必烦诸孙。  
二鷕前起慰心魂，喻宗老人五院尊。  
众口咽矣遍地恩，柔则之馀六四坤。  

员兴宗　宜宾别杨同年  
江行骇湍涛，文字无暇寻。  
满听舟人歌，胸中垢秽侵。  
宜宾夷獠乡，系缆日欲沉。  
仓卒拜年契，外堂闻韶音。  
鸡肥为予烹，酒美亦共斟。  
语笑不知夕，蟾蜍满衣襟。  
首陈兵战谋，西北敌可擒。  
次论月蚀诗，独采仝愈心。  
未憎轻簿走，窍誉希山林。  
儒学规矩奇，约绳固所钦。  
誓将革愚鲁，庶异柴与参。  
会浅别又长，情重愁愈深。  
愿终保壮节，勿作涧松吟。  
天子思太平，此非久滞淫。  

员兴宗　遗任子渊省元六首  
山花乱纷葩，崇兰度轻馥。  
谓言抱正身，何以堪众目。  
离披委丛萃，万物困幽独。  
美人寻当来，纫之佩空谷。  

员兴宗　遗任子渊省元六首  
平生数任李，异质苦同调。  
饥作一饱营，词欲四裔照。  
虫鱼慎勿笺，皇坟可敷奥。  
我亦玩世者，畸言期久要。  
斯人竟天游，出语仍奇妙。  

员兴宗　遗任子渊省元六首  
何劳话前三，俱共入不二。  
耕耕我村田，自免荆棘累。  
因兹等用舍，已作舟不系。  
枯风掩我情，零露泫我泪。  

员兴宗　遗任子渊省元六首  
妙想语不周，中夜兴抱膝。  
忆昨亲蛟蜃，风浪身恻恻。  
天意增吴涛，沧江渺何极。  
君舟且勿理，南首快所历。  
何如西楼观，蕉花红正滴。  

员兴宗　遗任子渊省元六首  
我有二三子，文字粲彪炳。  
一说为波臣，或传近华省。  
岂徒异荣寂，又堕生灭境。  
悬知群物摄，大类任毛颖。  
不如洗故习，长笑天地永。  

员兴宗　遗任子渊省元六首  
我兴一枯卉，空此岁月度。  
公干仍多难，病亦沉绵屡。  
象犀竟谁揽，漫冲江海雾。  
谁说官异人，我才止堪簿。  

员兴宗　永嘉水  
郑侯兴言水于温，厥灾茫昧数莫源。  
于时顽秋后中元，淫虹曳曳妖晕喷。  
夜星不呈墨微垣，郁律撼怒排天根。  
摆磨杂岳涛飞轩，豁惊瞥悚势荡浑。  
凶飓埽宽震虚垠，瀿倾渎裂轴转坤。  
腷膊万马来声喧，众鼓骇骇阗篪埙。  
湠漫沏送无回泇，阴旄威纛空飞骞。  
婴鲐漂沛趋冥门，带不不属隳巾裻。  
啾呶直上声天冤，元驱鬼绁俱奔奔。  
肉不拥掩张髀臀，母识子死翁号孙。  
凌耶厉耶千山髠，而况下数鸡鼠豚。  
泞淖飞溅疑翻盆，岸津水溽沸鵰猿。  
目材耳井其能存，我知其端义可援。  
无乃水伯真少恩，翘翘抉抉凶凌屯。  
手擘三山巨灵翻，大沤幕岛丛旗{怨心换巾}。  
天吴不仁闪双湲，主张龙孽龟鱼鼋。  
牙眼怖鳄翼厉鲲，唅呀摆掉齿腭反。  
禹手不胼息两跟，四载难乘驻厥辬。  
汉家循河昔垫昏，侧身以蔽太守尊。  
渏东之东孰於藩，赤子鱼头浸莫言。  
帝阶修修辟重阍，媕娿欺天树幽怨。  
沉家十万忍不论，谁欤广骚些其魂。  
幸哉皇明煦朝暾，罗金走帛恩丘园。  
我咨温人为周爰，河魁之应颠昆仑。  
嗟嗟奚自理不烦，常盘喜鲜口吐吞。  
剜元剔鬣命蜿蜿，毫发不备唏空飧。  
以是眩客诏后昆，帝敕海若浇愁痕。  
自今起仁略炮燔，纵彼川泳鳞鳍掀。  
物不暴殄帝所敦，永嘉于于福以蕃。  
呜呼愈也惟戒焚，我则解摘哀穷樊，  
其亦灭愧心可扪。  

员兴宗　咏蛤蜊  
君起西南思，为予叠前篇。  
我兴乐东西，珍烹口同然。  
佳哉有蛤氏，商略依舜泉。  
马刀形则古，瓦屋虫能天。  
入手意便韵，况余谢荤膻。  
何必逢麴车，为君口流涎。  

员兴宗　咏鸡头  
桃李妍众目，取次红绿插。  
练练湖中姿，佳菓须作铁。  
名字胜且高，意亦倣鸡舌。  
黧面君莫侮，满腹珠玑列。  
昔者灵沼会，赋就苏子辙。  
只今风味远，是说非密说。  

员兴宗　咏江鳐  
鲜鲜眼中瑶，玉柱出珍抱。  
吾家天万里，识君恨不早。  
携来定雪儿，中膏非外槁。  
不知何物尤，醉脸兹一扫。  
平生珠为邻，冰盘仗幽讨。  
或言比丹荔，同传韩非老。  

员兴宗　游城西李氏园李仁甫谢伯坚同会席中得当字  
吾生会如寄，俯仰岁月荒。  
安得无尽境，寓乐穷时觞。  
劫来古城隅，露坐荫石床。  
皎皎月在野，山光映低昂。  
诸公饮文字，歌黛何由将。  
环客者谁欤，青青在吾傍。  
此君有令质，简洁韵自长。  
一扫尘土想，化作冰雪肠。  
岁寒知几何，众木谁能霜。  
独此抱身正，有耻逾平当。  
高度竟凛凛，不以外物攘。  
此会定清真，此怀为君忘。  

员兴宗　游汉嘉明月湖次宇文子重韵  
君不见天台贺季真，监湖一曲光泠泠。  
又不见钱塘林处士，西湖千载成高名。  
千顷菰蒲抹岸白，几树寒梅疏影横。  
呼吸湖光映湖绿，两公便谓得此生。  
吾僚胸次本丘壑，中有林贺之高情。  
银盘夜色清镜动，便欲邀汝成三人。  
旋喜叵罗金在眼，肯议仙桂来无根。  
前时六浊皆运出，招此不夜归重城。  
未蒙濡沫到恶客，先苦诗句来缤纷。  
思君对洗同一静，大胜狂歌归四明。  

员兴宗　游九顶清音亭次宇文子重韵  
君不见昔贤声名渺云边，追慕茫茫千百载。  
东山遗墨不尘埃，南海碑辞尚光彩。  
是公胸怀冰镜清，当时玉署厌残更。  
惟馀清梦到古寺，因为亭宇加修名。  
亭边古洞可治易，何必竹溪师六逸。  
清音不断山不磨，人间衮衮成今昔。  
徃日中都朋党兴，贤者皆思御李膺。  
元祐谏纸今最重，此亭返不蒙知音。  
我闻胶西黄楼宾主列，赋就价喧君弟辙。  
彼楼虽已陷幽都，名号犹为人记别。  

员兴宗　赠吕德璋道人  
世纲连天天地窄，君乃对人眼青白。  
口占道论馀五千，身徃仙山寻八百。  
赵侯精灵足诗态，员子惭愧今词伯。  
不须对月人自三，他年共作沧浪客。  

员兴宗　赠云上人  
君不见昔日中岩印无发，声名宇县何煌煌。  
层冰莹骨语秀静，松风入齿诗清狂。  
有时健笔赋岩石，天地万象随低昂。  
儒流稽首颂舌相，徃徃谓带花木香。  
自从别我无消息，江鳄无情江浪黑。  
至今夹岸枫林青，岁老迷魂招不得。  
古来英才多薄命，杳杳湘潭丝五色。  
世间妙质便恐无，使我哀吟缠八极。  
岂料嘉川馀旧游，云来云来开我愁。  
时吐芳鲜恣吞嚼，软语仿佛从汤休。  
劳生乾坤我已倦，饮半一啸沧浪舟。  
三峨联子憩寂寞，下视华屋皆山丘。  

员兴宗　州以隆名诚盛事也父老欢喜一仆亦感且慰因赋诗以志其盛  
青峰高隆隆，赤县垂世世。  
俯仰或百年，兴衰寄一字。  
有人纪国勋，今日起天意。  
父老欢不彻，衢歌传盛事。  

员兴宗　诸公饮海棠下因赋韦陶体二首  
相与饮花下，饮极人自歌。  
有酒不共尽，奈此春光何。  
翻愁白日短，勿厌红树多。  
树多尚云可，红落无停柯。  
万象悬悲端，归卧山之阿。  

员兴宗　诸公饮海棠下因赋韦陶体二首  
雨露下泽泽，众卉含新滋。  
彼美海外棠，嫣然自繁枝。  
枝繁不忍折，与春作容姿。  
春容无定好，纷落青门道。  
故山菖蒲花，九节石上老。  

员兴宗　紫云洞  
君不见茂州长史文章翁，生平姓字悬天东，  
英言撼帝帝不从，建隆以来无此忠。  
今焉栖神寓玄躬，道在翳嘶峰外之高峰。  
是间真趣排天胸，指顾可了荆岱嵩，  
迩年秋练春光融，离离渡汉舒溟蒙。  
状殊宋车非越龙，亦非石壁浮青红。  
望之云远讨其踪，类风飘烟欺雾浓，  
直排阊阖贯紫宫。父老语我昭我聋，  
疑是先生不掩之精雄。自尔支拄琼崖中，  
要把英爽飞摩空。有如韩王结襦腾腾化异气，  
亦如卫生食昂叠叠欺长虹。诚於斯民有愿力，  
此段奇特将无同。先生英名无有尽，  
乃云无心洞无穷。或云砻凿发天秘，  
不知的的胜事符阿戎。劝君不必昆阆通，  
五云之祥由李宗。君家种义昭玄穹，  
可隶黄字驱青童。扫洒愿勿俗子容，  
斗酒为嗔王无功。  

员兴宗　自荆入沌至鄂凡十日沌中  
长芦冲短芦，挽船如挽车。  
一缕江摇天，萦带千里馀。  
时焉忽断岸，依依见幽居。  
试问居者谁，此地家焉如。  
居十顾我笑，官何问之愚。  
一生宅莽苍，岂觉城市娱。  
出户舟为步，入户羹为鱼。  
田牧我有时，牛羊与之俱。  
但愿秔稻丰，俯仰无所须。  
山河总白日，城市仍丘墟。  
我兴愧其言，劳生叹囚拘。  
因笑永民鼠，人大长狙狙。  

袁藏云　魏侯故城  
独向条阳翠霭行，杖藜徐步怆吟情。  
长河漫有怀山迹，故国空传让畔名。  
远树半遮干木庙，断云犹锁魏侯城。  
可怜列土繁华地，只是寥寥作钓耕。  

袁点　呈东坡  
青盖美人回凤带，绣衣男子返云车。  
上天一笑浑无事，从此人间乐有余。  

袁凤　句  
坐观天下本无事，何必昌阳作引年。  

袁甫　褒三汤孝行  
谁道田家不读收，一门孝行与人殊。  
直将自己通天地，岂是无心惜体肤。  
人愿生儿皆似此，神如佑善肯忘吾。  
勉哉一念勤推广，已辨嘉名里巷呼。  

袁甫　朝阳三章  
日之出矣，于彼扶桑。  
凤之鸣矣，于彼高冈。  
匪高刚鸣，朝阳之光。  
君子如凤，爱此朝阳。  
纯德孔明，闻于四方。  

袁甫　朝阳三章  
日之出矣，其光融融。  
凤之鸣矣，其声雝雝。  
鸣于何所，于彼梧桐。  
凤兮凤兮，和乐冲冲。  
匪凤匪桐，在君子躬。  

袁甫　朝阳三章  
日之出矣，万象光明。  
凤之仪矣，箫韶之音。  
观彼仪凤，以观我生。  
生生不息，匪亏匪盈。  
面此朝阳，默养和平。  

袁甫　崇圣寺瀑布泉二首  
古来翠瀑仅涓涓，戛玉新亭却沛然。  
世事废兴皆若此，醉眠何用问青天。  

袁甫　崇圣寺瀑布泉二首  
半山飞瀑元如雪，况是今朝雪里来。  
界破青山休谩诧，神光妙用亦奇哉。  

袁甫　钓台  
逆风吹我到严滩，拥被掀篷一破须。  
寒色侵凌欺白发，雪花撩乱失青山。  
未消据案千尘积，且爱哦诗一饷间。  
惭愧钓台风韵在，他年归隐许跻攀。  

袁甫　东松庵  
六月山泉定易枯，枕流洗耳事何如。  
幽人高卧浑无恼，好把录源日日疏。  

袁甫　读朱冠之诗有作三首  
孔孟宗师心中的，回由评品手持衡。  
至刚大勇本来有，由义居仁熟处行。  
说到孤忠推自孝，辄拚一死肯偷生。  
此篇此语令人醒，夜半青灯看到明。  

袁甫　读朱冠之诗有作三首  
浮云擘破月华明，怎得浮云不再生。  
几度月明云机擘，全无云翳月全清。  
后生欲解凭谁问，先觉虽知肯尽明。  
苦硬工夫须彻底，秋云漠漠一轮横。  

袁甫　读朱冠之诗有作三首  
多言外好中何有，有德之言意一融。  
惟一性天真洞彻，许多事理尽流通。  
句新悦耳源先个，思苦雕肝味易穷。  
自古才人皆患此，就中崛强是扬雄。  

袁甫　番阳喜晴赠幕僚  
大江以乐，岁屡弗康。  
民病未苏，正兹忧惶。  
一雨六旬。巨浸汤汤。  
我告上帝，是祈是禳。  
我来宿斋，室名朝阳。  
顾瞻斯名，与我心当。  
天告我兆，劂应果彰。  
朝阳一升，阴沴伏藏。  
众不归壑，殃转为祥。  
民奠攸居，岁保金穰。  
耄倪载咏，喜气洋洋。  
匪我颛蒙，能动上苍。  
赖我诸友，冈或怠荒。  
斋事孔明，纯诚是将。  
上帝昭桥，随此瓣香。  
我勉诸友，秉德日疆。  
朝阳在我，自然发光。  
阳复之始，养而勿伤。  
常如对帝，中正斋庄。  
乃保终吉，以活吾氓。  
稍或安肆，冈念作狂。  
政刑弗谨，号令弗臧。  
天非可恃，祥覆为殃。  
敬之敬之，斯须勿忘。  
既以告友，抑以自防。  

袁甫　分题得莫氏荷池  
我老贫无居，借宅横水北。  
轩窗五月凉，四面绕修竹。  
方塘贮清泉，绿净荫湖目。  
初疑青钱小，稍展圆盖绿。  
红妆出菡萏，敛萼似羞缩。  
清晨露华滋，掩苒耀容服。  
风来香十里，雨过珠百斛。  
全家在清凉，衾枕有余馥。  
吾师老瞿昙，六入渐驱逐。  
尘嚣化五浊，热恼变三伏。  
食实餐其根，对案何用肉。  

袁甫　耕乐诗四首  
优游无事只耕田，顾我归耕子已先。  
可但千仓良足乐，不收一粒亦欣然。  

袁甫　耕乐诗四首  
一犁春雨趁农耕，歌咏康衢了此生。  
若有可忧方有乐，本无亏处亦无成。  

袁甫　耕乐诗四首  
一片灵明自有田，当仁那肯逊儒先。  
归来不说溪山好，只说癯仙气浩然。  

袁甫　耕乐诗四首  
少时操笔代躬耕，老鹤如今太瘦生。  
已识个中真乐地，谁云骨相费生成。  

袁甫　赓周纯甫法语归三首  
秋风一夜簸清波，我自思亲奈客何。  
远地少书消息好，书多愁闷转添多。  

袁甫　赓周纯甫法语归三首  
苦过重阳赋式微，黄花賸插两三枝。  
对花酬酒坚盟红，依旧黄山唱和诗。  

袁甫　赓周纯甫法语归三首  
人生何处是知半，契合端由一片心。  
瞥见先生清苦貌，吾儿且喜埋沈。  

袁甫　和高应朝  
明越两相望，别久忘岁月。  
今秋对标榘，喜见冰玉洁。  
实材信有用，至刚元不折。  
青青岁寒松，不畏霜与雪。  
世道有夷险，人心难泯灭。  
烦公作津梁，勿使微言绝。  

袁甫　和韩履善韵  
雨雪霏霏，青山华巅。  
能令山老，曷不老泉。  
雪高高山，雪深深渊。  
山自寂寂，泉自涓涓。  
我爱嶙峋，亦爱漪涟。  
雪兮入水，我观其澜。  
雪也在山，我取而餐。  
入水不见，依旧灵源。  
在山见雪，不见苍然。  
苍然虽改，岿然则存。  
见与不见，神光浑全。  
悟此雪词，龟龙参前。  
一止一流，谁合谁分。  
忘言为赘，言本无言。  

袁甫　和韩履善韵  
谈经说史谩支离，大道宁容小智窥。  
山峙川流俱是妙，鸢飞鱼跃两忘机。  
识天乃乐天之乐，非我安知我不知。  
细读新诗消息好，桃花见后更无疑。  

袁甫　和惠宰修县学韵  
人爵非贵，天爵惟尊。  
贤哉惠侯，兴学祁门。  
祁门之士，夙号有文。  
兑心久废，索居离群。  
自侯来思，锐志兴复。  
士脱旧穴，迁于乔木。  
人性本善，混混源泉。  
四端素具，若火始然。  
谁其启之，君子德风。  
即修学宫，藏修其中，  
内养克充，外养亦备。  
尔不吾负，吾宁尔弃。  
坛名舞雩，乐道无欲。  
梁跨幽涧，潺潺潄玉。  
面此清致，皆学之助。  
本心融明明，庶几寡过。  
滔滔世途，人而匪天。  
儿童之戏，殆类纸鸢。  

袁甫　和晋斋兄韵  
斟酌元气，斗为帝车。  
四时迭运，其信也且。  
天道不言，莫非教欤。  
日之升矣，云翳扫除。  
本无体质，湛然太虚。  
历山舜耕，雷泽舜渔。  
天德首出，芘焉权与。  
晋斋作诗，诲语勤劬。  
我处山攀，饮水饭蔬。  
一雨苏旱，民气欢如。  
东邻杀牛，西邻刲猪。  
市贾不售，始到吾庐。  
买来烹之，每食无余。  
凉哉枕簟，凄其葛練。  
忽念世涂，滔滔沦胥。  
自昔兴亡，具载诗书。  
蛊弊极矣，谁与爬梳。  
已而谛思，惊饵如针。  
谁谓王门，可轻曳裾。  
观诗水章，荷兄警予。  
老冉冉至，虚度望舒。  
学贵密察，勿事恢疏。  
一念微差，恶草必锄。  
真刚大勇，那可踌躇。  
未济濡尾，既济濡裮。  
元自昭晰，无惑可怯。  
拜兄忠告，其敢忘诸，  
且此养疴，谁毁谁誉。  

袁甫　和晋斋兄韵三首  
不爱金章紫绶纡，欣然玉局自安居。  
近来作计谁云拙，六六之年创一庐。  

袁甫　和晋斋兄韵三首  
不羡勋名逐日新，课孙种绩及青春。  
试将圆镜当空照，始识庐山面目真。  

袁甫　和晋斋兄韵三首  
家塾提纲属晋斋，絜斋气脉远乎哉。  
何时升讲开聋聩，衿佩跄跄济济来。  

袁甫　和令君岁寒亭韵  
老干森森当翠屏，壁间诗句有留名。  
昔逢利口挤之死，今伴苍髯凛若生。  
雪压枝擎犹有力，月高林静更双清。  
无松似共黄门语，况听萧萧枕上声。  

袁甫　和陆伯微韵  
皇都喜见天宇晴，好风拂掠条不鸣。  
幽人领袖二三子，适意涌金门外行。  
云岫重重仍翼翼，举头不愧林间翮。  
赏心乐事浩无涯，独念黎元生理窄。  
胸中宿昔富兵机，气压贲育走且疲。  
卯年会见佛狸死，天数一定端可推。  
九重求士忘食息，三聘躬耕在昕夕。  
愿君努力应时须，宇宙垂名长的皪。  

袁甫　和履善游三洞天韵  
长空万里普光明，此地缘何独著灵。  
不是天晴窥白日，爱他月黑满疏星。  
石松有子能呈巧，金囤无沙似遁形。  
蓦地回头千万点，谛观顿使我心醒。  

袁甫　和毛中书劝宵韵三首  
曲奏梅花促晓更，更声方断又鸣钲。  
篮舆咿轧亲巡野，枥马喧填看勉耕。  
酒酌田翁添醉色，泽均牧叟助欢声。  
天公也欲催佳句，特放晴光分外明。  

袁甫　和毛中书劝宵韵三首  
历遍田畴问我农，都言杼柚久虚空。  
吏胥祗是工椎剥，仓廪何曾识腐红。  
愿得家家歌乐岁，直须日日扇和风。  
如今拙手徒餐粟，惭见天民四者穷。  

袁甫　和毛中书劝宵韵三首  
劳农因得步河桥，仰视前贤隔九霄。  
凡骨鸡仙安素履，腐儒学吏守邦条。  
荷公美意鞭驽质，惠我名篇胜翠翘。  
痛饮春醪那可强，胸中磊声把诗浇。  

袁甫　和南康守韵  
结亭故事重牛出，领略匡庐高更高。  
身在山中学面目，心游局外见分毫。  
平湖雪意天急，古木风声卷地号。  
此地徐笔鼛鼓节，知公一念在民劳。  

袁甫　和王伯友韵  
三春强半麦青青，是处田家只望晴。  
雪压霜欺愁正极，日融云净眼增明。  
纷纷民瘼关吾念，得得天公相此得。  
更问老农官与吏，几人贪浊几人清。  

袁甫　和魏都大牡丹二首  
初放姚黄一两枝，旋看魏紫格尤奇。  
天公似欲留连住，伴我酴醾满架时。  

袁甫　和魏都大牡丹二首  
费尽工夫始盛闲，一时赏玩四时培。  
东君摧折飘零后，犹带天香溪上来。  
’  

袁甫　和扬秀甫韵  
天下大物山与泉，山泉为蒙义皎然。  
坐对岩岩听潺潺，以兹名斋日周旋。  
杨君作诗老更妍，解把山尔写天全。  
山谷松梅咏坡仙，到今笔语带芳鲜。  
松梅双清固堪怜，熟似山尔浩无边。  
顾我蒙养铣弥坚，要参圣处力加鞭。  
杨君一见出佳篇，古淡端如朱丝弦。  
弦中传雅奏，难共俗人言。  
我欲和君一两聊，山尔入梦且高眠。  

袁甫　和越帅汪仲宗韵  
稽山窟宅尽神仙，多少棠阴属钜贤。  
万壑千岩长似旧，一翁二季美无前。  
风流自昔遗芳在，衣钵于今盛事传。  
行见直声追轨躅，岂徒庆礼侈宾筵。  

袁甫　和赵克家三洞二首  
洞外老天非不大，洞中天小却奇哉。  
此奇端的由天造，不枉携朋得得来。  

袁甫　和赵克家三洞二首  
自昔尧汤水旱年，祗缘先备国无捐。  
我今皭火区区甚，惭见容光照洞天。  

袁甫　晦庵文公祠堂和令君韵  
当年独抱伯牙名，身后祠堂列佩衾。  
官职平生安义命，诗书终老惜光阴。  
一椽古歙溪山窟，千古长松风月林。  
彭令经营真有趣，个中应契老师心。  

袁甫　寄题材夏时甫晓山亭诗  
夏君人中英，讷斋天下士。  
襟期修篁友，节操孤松比。  
大书晓山扁，山色来棐几。  
爱此朝气爽，未明搅衣起。  
讷斋我妇翁，颇曾窥涯涘。  
结交折辈行，逢人说夏子。  
因读晓山吟，令我慨生死。  
人世亦何为，仕宦聊尔尔。  
熟知死不朽，香比名垂祀。  
此人不复得，此诗谁能似。  
时甫盍刻石，方山可对峙。  

袁甫　尖月赠朱几仲  
天上月，三月盈兮三五缺。  
湖中月，无缺无圆无生灭。  
天上月，虾蟱妖精敢作孽。  
湖中月，能使痴蟱踪影没，  
岂是蟾兔不如龙，不知龙有何秘诀。  
甓社湖中看明月，湖中天上双皎洁。  
湛卢令我书大字，老来百事懒且拙。  
惟有作字气如虹，写罢森森清彻骨。  
神龙见之应骧首，共伴寒光千古揭。  
夜夜明月照我字，我字照湖两相埒。  
更得湛卢著佳句，便与盂城成三绝。  

袁甫　见梅  
半月山行不识梅，近城缠见一枝开。  
呼童截竹敲冰水，盛取数枝随轿来。  

袁甫　见牡丹呈诸友  
从来洛花天下最，姚黄魏紫尤奇异。  
坐令百花失颜色，唤作国香谁是对。  
十年之前来新安，阅尽妖娆兴欲兰。  
晚得一枝睡露蝉，分明好似画中看。  
人世匆匆驹过隙，重游正值春三月。  
园丁折得数盘来，旋买畁谩成列。  
殷红照日更嫣然。轻素含风玉色鲜。  
中有杨妃曾一捻，咄哉尤物累天全。  
我今褰惧问疾苦，皇华那受妖花污。  
掷置道旁何足惜，亦如佞人吾所恶。  
顿使心胸和且平，况闻麦陇香气腾。  
处处一犁春雨足，家家合掌庆丰登。  

袁甫　江东巡部纪行  
春过三之一，轻车走阡陌。  
平坂抹池阳，迤逦山路埆。  
凤颠吹人面，雪滑皲人足。  
忽然铜钲挂，九华醒两目。  
自经千万劫，寒翠光堪摘。  
半霄非人间，大江横其侧。  
行行逼宣州，麻姑正面矗。  
且上敬亭山，感慨怀李白。  
听说三洞天，渴见恨无翮。  
岩幽鬼神哭，罅开星月烛。  
金沙烂吾前，祖师灯未没。  
赓酬二三子，不觉诗笔秃。  
歙州我旧游，迎笑儿童簇。  
本无棠荫芾，漫云恩波沐。  
黄山怅无缘，不得搜仙窟。  
祁门山何如，险与石埭埒。  
山花溪边明，时有新凫浴。  
古木龙吟啸，巨石虎蹲伏。  
伟哉岳鄂王，提兵旧盘礴。  
像设俨遗祠，光芒射斗宿。  
凌晨拜祠下，忧思心恻恻。  
无心惜落花，惟愁民捐瘠。  
浮梁与乐安，五十笔步百。  
幸瞻慈湖祠，风声尚堪忆。  
钟君我所敬，能续兹湖脉。  
乍合又倏离，人事渺无极。  
别友情无奈，看山意无足。  
山围如城郭，渐逼鸣山麓。  
父老阑道叫，一路藉神福。  
问尔所欲何，作庙新奕奕。  
我来为尔民，尔欲我筹度。  
越宿至芗溪，三山森在列。  
顾我一瓣香，端为象翁设。  
象翁百世师，此道揭日月。  
书堂卜筑成，屋与人俱杰。  
深夜济济容，学子纷四集。  
前廊问伊谁，同门旧知识。  
新知有二郑，操行端矩获。  
此学其兴乎，欲去令人惜。  
大字书磨崖，字径二三尺。  
匆匆过安仁，交友相追逐。  
汤董最可人，吉德侔金玉，  
干越今称贤，闾阎声籍籍。  
此声买无价，民彝知未灭。  
我行三千里，六十零四日。  
明当抵番江，秉烛写胸臆。  
若夫谘熟事，多赖诸贤力。  
云何略不书，此是使者职。  

袁甫　九芙蓉峰  
眼底山光半有无，芙蓉面目定何如。  
忽然皓月当空挂，始信山灵不负予。  

袁甫　九华山  
天河秀出九芙蓉，白也诗词信是工。  
我欲依然名九子，人情山意两融融。  

袁甫　留无邪字  
此骏产渥洼，神奇莫浪夸。  
相期千里志，赠子字无邪。  

袁甫　龙女泉  
录泉何事迸幽岩，龙女分从万丈潭。  
一勺之多龙在否，烦君试向此中参。  

袁甫　蒙程伯寓知府给事以仆生祠妙唱见寄辄次韵奉酬  
闻道邦人尚去思，栽松植竹绕丛祠。  
要知独立无言处，正似危邦援绝时。  
平世功名付图画，暮年活计在钩丝。  
谢公旌旆巡山后，千里殷勤寄好词。  

袁甫　莫能名庵二首  
说道空室元不空，太空何物不能否。  
世人枉被虚名幻，到底还须识正宗。  

袁甫　莫能名庵二首  
青山突兀倚长空，不作人间儿女容。  
几载无名茅处士，一朝识破有林宗。  

袁甫　蟠梅二首  
篱外横斜只任真，无端束缚损花神。  
孤标自是为人妒，一笑春风不用嗔。  

袁甫　蟠梅二首  
幸自尘埃不许侵，千盘万结戏相寻。  
只缘漏汇春消息，惹动旁人机巧心。  

袁甫　憩折山市  
折山山下簇人烟，一似吴儿笑语喧。  
始信烟脂溪水媚，木瓜分得也嫣然。  

袁甫　衢学讲堂更名时心和贰车韵车韵五首  
道心无坏变无成，只怕微云点太清。  
重坎之亨人不识，一轮素月本来明。  

袁甫　衢学讲堂更名时心和贰车韵车韵五首  
意味澄然未动初，纲常大道本同趋。  
直须丽泽工夫熟，便是当年咏舞雩。  

袁甫　衢学讲堂更名时心和贰车韵车韵五首  
终身不察是凡人，一日三回省此身。  
参也亲传端的处，品题宜亚不违仁。  

袁甫　衢学讲堂更名时心和贰车韵车韵五首  
缅怀周道意悠长，事业姬公念不忘。  
宗庙百官谁识者，仲由也只许升堂。  

袁甫　衢学讲堂更名时心和贰车韵车韵五首  
莫道今人不古如，分明气象鲁之洙。  
坤爻六二知何义，试叩胶庠学易徒。  

袁甫　趣诸友观牡丹  
天工不管国香奇，流落民家识者希。  
特地邀宾宾不至，国香也是少人知。  

袁甫　三衢效周雅作鹿鸣宴诗三章  
鹿鸣鹿鸣，呦呦之声。  
我有嘉宾，柯山之英。  
来燕公堂，天府是升。  
同我乡老，遹观劂成。  

袁甫　三衢效周雅作鹿鸣宴诗三章  
鹿鸣鹿鸣，食苹与蒿。  
我有嘉宾，柯山之翘。  
岁逢丑矣，喜见斗杓。  
我有旨酒，嘉宾是邀。  

袁甫　三衢效周雅作鹿鸣宴诗三章  
鹿鸣鹿鸣，惠我好音。  
我有嘉宾，言献其琛。  
虽则轩裳，不改山林。  
我有十箴，以淑我心。  

袁甫　石松子  
壳坚于石，色白于雪。  
仁在其中，香味清绝。  
况之松子，格韵度越。  
庭前柏树，视此亦劣。  
松柏著土，其子乃结。  
此仁无根，更何所著。  
松柏有种，有枯有活。  
此仁无种，生生不灭。  
天不能灾，人不能伐。  
吾欲令此仁普偏博，吾欲令此仁取不竭。  
家家且足，可采可撷。  
人人圆成，可咀可嚼。  
初无奥旨，亦无秘诀。  
不假思量，何劳论说。  
个中浑全，了无分别。  
仰见高山兮，石洞之穴。  
俯此清泉兮，万古不个。  

袁甫　时心堂记言五典也载赓前韵以歌之  
事亲尽教自天成，鉴本无尘水本清。  
相彼禽兮犹学习，灵乌反哺更分明。  

袁甫　时心堂记言五典也载赓前韵以歌之  
习容斋戒适朝初，佩玉锵鸣谨进趋。  
大分凛然冠履判，一诚不散若郊雩。  

袁甫　时心堂记言五典也载赓前韵以歌之  
齐家断勿责他人，须信仪型只在身。  
习习谷风讥义薄，交相爱也是为仁。  

袁甫　时心堂记言五典也载赓前韵以歌之  
徐行后长味深长，此道谁能笃不忘。  
我欲讲行乡饮酒，大明上齿习斯堂。  

袁甫　时心堂记言五典也载赓前韵以歌之  
切偲取义思怡如，兑心工夫忆泗洙。  
泮水朋来方衮衮，三千攀附圣门徒。  

袁甫　寿冯德厚三首  
人生汩汩逐风波，祝子长年要若何。  
一日洞然无障碍，元来佛法也无多。  

袁甫　寿冯德厚三首  
麟经咀嚼造深微，攀取秋风第一枝。  
便把斯言为子寿，崧高不用更吟诗。  

袁甫　寿冯德厚三首  
朱弦疏越澹徽音，身在尘中只古心。  
祝子长年仍健饭，好书读到夜沈沈。  

袁甫　寿张享之祖国统一母夫人  
为问蟠桃熟几番，见儿发白著衣斑。  
孙枝又作红蕖客，更愿云礽捧寿山。  

袁甫　寿赵处仁母夫人  
有子见如真西山，有孙又把桂枝攀。  
堂前萱草年年绿，庆事天公定不悭。  

袁甫　述易述雅二与赵清臣制帅  
六十四卦，惟谦纯吉。  
九四大臣，居位以德。  
满则易敧，盈兮斯食。  
惟谦下人，不违天则。  
此则伊何，元无损益。  
澄然太空，秉心惟一。  
明哲保身，神所辅翊。  
持此伪谦，与宋无极。  

袁甫　述易述雅二与赵清臣制帅  
大雅不作，吁谟音希。  
公既奏功，衮衣盍归。  
归矢尔谟，琅琅劂辞。  
用清帝聪，烛于几微。  
天位孔艰，夙夜弼违。  
逆耳为忠，隐情乃欺。  
择乎二者，上帝监兹。  
煌煌祖业，忠臣念之。  

袁甫　送别同志有前韵  
歙江归艇棹晴波，同去同来日几何。  
不怕黄花负人纪，只愁人意负花多。  

袁甫　送别同志有前韵  
凤凰翔集肯卑微，独向梧桐拣一枝。  
乍别故棲知未忍，临行更赋白圭诗。  

袁甫　送别同志有前韵  
殷勤害信胜邮音，合把君心印我心。  
老老及人仁者事，祝君毋得任浮枕。  

袁甫　送池阳张倅奉祠归清江二首  
题舆名满大江东，忽忆家山合皂中。  
孤棹赋归犹带雪，深衣养浩直摩空。  
从教风月分多少，独抱春秋究始终。  
籍堤近来知叛否，只君不负紫阳翁。  

袁甫　送池阳张倅奉祠归清江二首  
自怜凡骨未能仙，每对仙都辄爽然。  
序齿十年兄弟行，论交一日友朋缘。  
干戈满地心忧国，事业弥天世急贤。  
已把封章排紫闼，未容问舍与求田。  

袁甫　送番阳程令出乡行古问百年礼  
黄柏冈前百岁翁，婆娑终日酒杯中。  
此得得行烦君问，荒政如今惬老农。  

袁甫　索新进诗  
君传秘诀解观人，瞥见双眸识破真。  
收拾后生知几许，为予唤取傥相亲。  

袁甫　螳螂捕蝉诗  
鸣蜩善择木，木美叶敷腴。  
国于美荫中，自庆无他虞。  
螳螂伺其便，欲进复趦趄。  
怒臂俄一施，捕取如囚拘。  
委身膏利吻，性命缠须臾。  
均之细微物，一何强弱殊。  
蜩科汝无识，自知其过欤。  
物在宇宙间，谨默酒安居。  
今汝独聒聒，书夜长喧呼。  
汝闹力不足，彼静智有余。  
胜负此决，谁谓汝非辜。  
螳螂即得意，自谓零点良图。  
那知仅一饱，　　鹊已窥觎。  
出尔反乎尔，胡能独全躯。  
乃知祸与福，不系巧与愚。  
晓晓固不免，默默复何如。  
置之不足道，燕坐观厥初。  

袁甫　题半霄亭  
今朝带月上山头，面面晴岚翠谷流。  
此处青霄缠是半，半霄以上许登不。  

袁甫　题陈和仲观聚堂  
习庵筑室，偏曰观聚。  
堂前何有，万象可睹。  
山如郛郭，烟云吞吐。  
草木2　若，春光媚妩。  
修篁漫山，不知隆暑。  
何况秋宛，呼日入户。  
朔风吹雪，松声如怒，  
上天下地，四言曰宇。  
物生其间，何可胜数。  
我于是观，乐哉斯土。  
随意作室，不华不窳。  
买山旋添，稍葺园圃。  
得趣幽闲，不入城府，  
良朋偶来，倾倒肺腑。  
不及时事，惟谈邹鲁。  
朋去何为，周易一部。  
消息盈虚，穷今亘古。  
观乃自观，寂无一语。  

袁甫　题陈和仲尊明亭  
非德不尊，非道不明。  
爰取斯义，以句吾亭。  
亭在山巅，气象巍然。  
山从何来，蜿蜿蜒蜒。  
我坐亭上，极目一望。  
群峰毕朝，尊无与搞。  
我抚亭下，万状难写。  
一一分明，入我盏斝。  
有时携筇，偕二三朋。  
莫知我心，独抚孤松。  

袁甫　题慈云阁  
不见慈湖二十年，忧心如醉复如颠。  
我来忽见慈云阁，恍若慈湖现我前。  

袁甫　题梅四首  
占断春光，水边横枝。  
欲识生意，未著花时。  

袁甫　题梅四首  
雪欺梅耶，抑梅欺雪。  
孤高之操，凛凛清绝。  

袁甫　题梅四首  
花勿尽开，尽开香歇。  
勿待月圆，缠圆即缺。  

袁甫　题梅四首  
竹外一枝，啸傲东风。  
许多真趣，在月无中。  

袁甫　题象山先生帖  
谊重舅聊语甚真，典型满纸墨犹新。  
中间多少箴规意，须信亲亲即是仁。  

袁甫　题英烈庙  
二难千载牛山事，压尽当年虎帐功。  
始屈终伸天赫赫，皇家特地侈真封。  

袁甫　题赵氏连理木图  
连理呈祥炳寸丹，异斋高致佛云端。  
须知念念通冥漠，不见声声说急难。  
义概莫如生死际，家风要使子孙看。  
城南我祖嘉名似，从此心期共不刊。  

袁甫　魏鸿禧叙别二首  
世间万事尽筌蹄，尘外工夫好者希。  
大道精通元自在，旁门浅陋谩多岐。  
六年铁治劳经画，九转金丹默受持。  
归去小溪溪上坐，要求消息在婴儿。  

袁甫　魏鸿禧叙别二首  
别有金丹简且真，不烦火候不劳神。  
自知自信融融乐，无虑无营盎盎春。  
天地游心元广大，风云入句更精神。  
我将归去偿兹愿，溪上相逢只幅巾。  

袁甫　辛亥寒食清明之交社陵先生暂归省谒与诸生食罢游后园独坐萧然戏作  
克风吹花次第芳。桃红李白蔷薇黄。  
榆钱柳絮飞欲狂，酴醾引蔓草木香。  
老人燕坐窥虞唐，日览千载游八荒。  
群儿奔趋如群羊，走过东阡复西厢。  
归来汗喘无可将，何如明窗治墨庄。  
读诵经史声琅琅，首节间美非笙簧。  
有如农夫勤理秧，秋来乃有千斯仓。  
先生即至心不忙，背念衮衮倾三湘。  
一语蹇吃涕泗滂，老大空得徒悲伤。  
圣明天子坐未央，收拾俊杰罗文章。  
褎然举首弃贤良，仲舒轼辙俱轩昂。  
吾家有子雏凤凰，声价一日坏驰乡。  
随群逐队恣颉颃，终抱粪壤如蜣螂。  

袁甫　新安乡会  
紫阳处百神仙窟，谁泛仙槎竞问津。  
二妙先传聊璧喜，九人齐著赐袍新。  
自怜十载龙门客，来领三科燕席宾。  
酌颂年家无浪语，黄山高节两嶙峋。  

袁甫　映山红  
山花无数笑春风，临水精视迥不同。  
唤作映山风味短，看来恰惟映溪红。  

袁甫　咏丹桂赠周纯甫冯德厚  
一种自然色，如吾方寸丹。  
天教传信到，人莫作花看。  
骨气超凡俗，声名彻广寒。  
留君良为此，忆别鼻休酸。  

袁甫　咏丹桂赠周纯甫冯德厚  
孤却团圆月，今朝桂子丹。  
莫教疏雨打，留向晚秋看。  
色借幽岩秀，香通古壑寒。  
痴儿被花笑，世味只辛酸。  

袁甫　咏东松庵  
作意东松访旧闻，山岩窟里梵宫存。  
矮楼蛙井身如蛰，峭壁鱼鳞手可扪。  
草草反成多景致，悭悭别是一乾坤。  
输他饱饭安眠处，朝菲暮烟霞吐吞。  

袁甫　咏裴休舍宅为寺  
我怜裴相爱参禅，石上莲花几刻镌。  
舍宅何如休起宅，赞侯师俭是名言。  

袁甫　游敬亭山用谪仙韵二首  
黄檗道场古，裴公心事间。  
白诗三绝并，那似敬亭山。  

袁甫　游敬亭山用谪仙韵二首  
事从尘世去，心共白云间。  
不作游山计，朝朝饱看山。  

袁甫　元夕留城外  
三市香尘隘绮罗，游人无奈月明何。  
吾侬分得宽间外，地阔天高得月多。  

袁甫　岳忠弄祠三首  
当年老桧肆欺谩，忠武哀哉抱寸丹。  
赖有皇天为吐气，岂无青名更诊治奸。  
字留陈迹何年泯，烟锁空山尽日间。  
世事关心眠不得，今朝下涕为潸潸。  

袁甫　岳忠弄祠三首  
儿时曾住练江头，长老频频说岳侯。  
手握天戈能决胜，心轻人爵祗寻幽。  
堪嗟爝火当时灭，谁信长川万古流。  
机会莫言今到手，却愁无饭饱貔貅。  

袁甫　岳忠弄祠三首  
背嵬军马战无俦，压尽当年几列侯。  
先辈有闻多散轶，后生谁识发潜幽。  
伤心咄咄权臣事，满眼滔滔债帅流。  
槌剥到今浑似鬼，向人休说是貔貅。  

袁甫　再和时习五章取礼记一句　射义习射于泽  
蓬矢桑弧男子初，泽宫试事翼如趋。  
采蘩盈耳皆音节，盛乐何消待大雩。  

袁甫　再和时习五章取礼记一句　王制习乡上齿  
复礼工夫本易成，此心对越只寅清。  
居乡上齿家常饭，此道于今晦不明。  

袁甫　再和时习五章取礼记一句　玉藻习容观玉声  
佩玉之声清越长，此身无故讵容忘。  
挈渠方屦圜冠士，登我光风霁月堂。  

袁甫　再和时习五章取礼记一句　月令上丁习舞释菜  
圣道洋洋沧海如，不流天下只流洙。  
上丁释菜今非古，唤起遗凤属我徒。  

袁甫　再和时习五章取礼记一句　月令鹰乃学习  
鹰犹知学况於人，羽翮冲霄具此身。  
须信数飞方解熟，熟之取熟即为仁。  

袁甫　再用前韵  
瑚琏区区只小成，休言果艺与忠清。  
圣师忘食兼忘老，地久天长日月明。  

袁甫　再用前韵  
山未烟云水未波，试参妙处定如何。  
黄花未见庆难地，见了黄花会意多。  

袁甫　再用前韵  
逾年政化一无成，敢道民和狱论清。  
不以旁人评得失，个别一点自知明。  

袁甫　再用前韵  
本是尘中诗兴微，秋风偶折最高枝。  
诗坛方筑那言去，为我留连百首诗。  

袁甫　再用前韵  
修匿之余德复初，更须辨白舍并趋。  
善哉三语当年问，直到于今相从雩。  

袁甫　再用前韵  
心事如何忍负初，官居每忆过庭趋。  
勤勤抚字今微验，雨足春畴不待雩。  

袁甫　再用前韵  
百首诗成遇赏音，云何容易动归心。  
少陵不具为轻薄，笑杀王杨井底沈。  

袁甫　再用前韵  
两地参天命曰人，灵龟端合取诸身。  
笑渠到处间寻觉，直信人言井有仁。  

袁甫　再用前韵  
诚心谕俗淑斯人，莫宝金珠宝此身。  
昨日偶牛乡记看，几家教养渐兴仁。  

袁甫　再用前韵  
吾儒政事话头长，步步诗书可暂忘。  
齐相未知真不扰，无端逊与盖公堂。  

袁甫　再用前韵  
逝者如斯书夜长，会心能使百忧忘。  
生前身后浑如此，丝竹之音孔子堂。  

袁甫　再用前韵  
蒲卢喻政意何如，此语源流亦自洙。  
若愿小民皆类我，须知类我始生徒。  

袁甫　再用前韵  
小时所学老何如，自诧西河不记洙。  
曾子斯言讥背本，祗今犹足警吾徒。  

袁甫　赠单判官秩满言归  
达士如弦直，直乃根性天。  
平易无他事，大道本自然。  
吁嗟机巧人，屈曲而拘挛。  
不求心境静，但取世俗妍。  
我来官柯山，同僚单君贤。  
赞画得佽助，直道无盘旋。  
廉介味已熟，恬退性所便。  
两载且追随，使我无大愆。  
临行重惜别，赠君可忘言。  
所愿松柏操，岁寒毋变迁。  

袁甫　赠韩拙堂  
世所谓巧，请为翁说。  
巧于利口，佞辞河决。  
何如吉人，其言呐呐。  
巧于附势，炙手可热。  
何如节士，刚肠若铁。  
巧于营生，百计渔夺。  
何如儒家，冷淡生活。  
拙反为巧，巧乃大拙。  
蓦然猛省，比论示彻。  
本无巧拙，奚较优劣。  
大道融融，旷兮太空。  
恶不待攻，善与人同。  
客访拙翁，携酒相从。  
客去西东，翁数飞鸿。  
春日烘烘，适兴携筇。  
兴呼童年，燕坐堂中。  
一门雍雍，兰玉玲珑。  
客贺拙翁，笑倚长松。  

袁甫　忠孝诗  
曾子立言诏后世，战陈无勇非孝也。  
战死犹留千古名，大夫赤心为宗社。  
而况判死乃得生，父母贵体非轻舍。  
忠孝从来只一原，此道於今识者寡。  
兹湖老师遗墨在，光焰万太追风雅。  
发挥天经与地义，为怜世人多聋哑。  
跋语流传壮矣哉，忠由孝出非外假。  
厥今边庭尚绎骚，其势飙炊陵诸夏。  
孤忠步步踏实地，纸上陈言付土苴。  
报国即是报新恩，忠孝断断非二得。  
两阃对峙贵通情，胸怀如水常善下。  
不见天高并地阔，要令物物归化治。  
雍容课笑净边尘，直把兵氛都汛洒。  
名垂竹帛增亲荣，入观至尊金斝。  
到此纯孝通神明，冥冥之中锡纯虾。  
病夫山中何所能，功成请将椽笔写。  

袁复一　昨暮侍玉霄亭坐新月初上凉风叠至配以丹荔白醑景物且美赋诗呈知府  
夜凉时到此亭中，舞袂掀髯几许同。  
竹叶旧曾浮大白，终囊新喜擘轻红。  
若为遽舍风千叠，未苦能留月一弓。  
只尺玉峰应好在，欲招鸾驭下空濛。  

袁瓘　鸿门行  
少年买意气，百金不辞费。  
学剑西入秦，结交北游魏。  
秦魏多畸人，结交亦殊伦。  
由来不相识，皆是暗相亲。  
宝马金丝辔，狐裘貂鼠服。  
晨过剧孟游，暮投咸阳宿。  
然诺本云云，诸侯莫不闻。  
犹思百战术，更逐李将军。  
始从灞陵下，遥遥度朔野。  
北风闻楚歌，南庭见胡马。  
胡马秋正肥，相游夜合围。  
战酣烽火灭，路断救兵稀。  
白刃纵横逼，黄昏战不息。  
虏骑血洒衣，单于泪沾臆。  
献凯云台中，自言塞上雄。  
将军行失职，部曲遂无功。  
新人不如旧，旧人不相救。  
万里长飘飘，十年计不就。  
弃置难重论，驱马度鸿门。  
行看楚汉事，不觉风尘昏。  
宝剑中夜抚，悲歌聊自舞。  
此曲不可终，曲终泪如雨。  

袁瓘　句  
芳草不复绿，王孙今又归。  
青州熟铁不足数，卫公结邻差可方。  

袁宏德　留别贵州父老  
鄱笑行藏不自由，邮亭杯酒又淹留。  
罢官却喜身还健，报最空惭政未优。  
截镫只今难击马，卖刀自昔已牵牛。  
蛮烟岭树斜阳路，两地离怀一样秋。  

袁豢龙　题曹娥庙  
不是沉渊效楚平，爱亲念重受身轻。  
一抔残土今如昨，千载英魂死亦生。  
辞诧外孙堪称德，书传列女永扬名。  
哀哀衔痛无时极，犹听江猨似哭声。  

袁瑨　卜居  
宦海茫茫阔，幽栖洵远图。  
折腰原为米，搔首却思鲈。  
笳鼓深秋动，田园旧梦无。  
干戈方满地，吾辈尚穷途。  

袁瑨　游白云山  
策杖白云岑，云深不知处。  
恍见云中君，白云乡里住。  
举手弄竹云，招我登云路。  
漫漫云路长，愿乘黄鹤驭。  
黄鹤不复回，白云自来去。  

袁坰　句  
虽云误失风霜操，不替调羹为子贤。  

袁君儒　大涤洞天留题  
断鳌立极天不崩，谁着天柱东南方。  
浑沌无窍不斧凿，谁开九锁如回肠。  
栖真其人今在吾，天坛千载空苍茫。  
我来泉上一抚掌，龙洞激烈而腾骧。  
翠蛟亭前无六月，天为洗涤心清涼。  
雅欲削去仙隐迹，驱此山过云水乡。  

袁抗　句  
压江揖翠镇庚方，一带蓝光属豫章。  

袁抗　句  
许乡松老神仙远，葛井丹成日月长。  

袁立儒　题驸马都尉王晋卿所作梦游瀛山图卷  
珍木文禽玉佩环，清都绛阙色阑玕。  
香山居士蓬莱院，借与王郎梦里看。  

袁聘儒　三高祠  
功成但可将身去，逃难安贫适所遭。  
三子有灵应共笑，一时何意故为高。  

袁韶　句  
宴堂联族子，讲席后诸生。  

袁韶　水仙王庙辞  
桂水阔兮仙宫，今何为兮山之中。  
羌时俗兮改错，寄嘉名兮土龙。  
卜中洲兮芷闾，仙归兮故居。  
旂夫容兮兰枻，诏冯夷兮先驱。  
杜蘅纷兮旅庭，酌寒泉兮秋英。  
福帝郊兮尘清，终万古兮所灵。  

袁韶　题林和靖像  
避影林壑，清畏缩侨。  
尔梅多事，漏吾天机。  
长风孤骞，秋鹤与飞。  
山高水深，无成无亏。  

袁枢　高宗皇帝挽词二首  
云集燕城扰，龙翔汉业兴。  
风燃燎衣火，雪拥渡河水。  
险验成戡定，忧劳付纂承。  
百年余父老，呜咽望原陵。  

袁枢　高宗皇帝挽词二首  
历数钦尧命，讴歌乐舜归。  
玑衡新日月，黼黻旧裳衣。  
姑射游神远，崆峒探道微。  
龙髯攀莫及，空怅白云飞。  

袁枢　寄朱晦翁山中丹砂  
丹砂九转世莫传，羽衣婀娜飞朝天。  
凄然风露洗尘世，星斗一天随转旋。  
空余丹鼎在岩际，夜夜虹光腾霁烟。  
天遗紫阳弭绛阳，点石成玉公须专。  
朝来金锁开洞府，丹火已灰当复然。  
离龙坎虎玄又玄，不须人间询谪仙。  
黄熊跑号青兕舞，争欲舐鼎严笞鞭。  
岩头风高卷衣袂，嘶断玉龙云满川。  
怡然上池漱琼液，鼓枻下濯丹溪泉。  
云间双鹤傥未下，招隐为我歌长篇。  

袁枢　句  
温黄前后并，殿下不须行。  

袁枢　题建宁南乡桥  
玉龙倒影卧寒潭，人在云霄天地宽。  
借问是谁题此柱，茂陵词客到长安。  

袁枢　题屏风  
泰山一毫轻，沧海一滴水。  
我观天地间，何啻犹一指。  

袁枢　武夷精舍十咏　茶灶  
摘茗蜕仙岩，汲水潜虬穴。  
旋然石上灶，轻汎瓯中雪。  
清风已生腋，芳味犹在舌。  
何时棹孤舟，来此分余啜。  

袁枢　武夷精舍十咏　钓矶  
投辖出东溟，持竿归九曲。  
溪翁来问讯，笑失双鬓绿。  
潭边旧钓石，莹滑磨青玉。  
竟日谩垂纶，忘机看鸥浴。  

袁枢　武夷精舍十咏　观善斋  
出处绍前哲，典型资后生。  
虚堂悬青镜，视者心自明。  
古人不难到，功用在力行。  
缅怀朋簪盍，耿耿中夜情。  

袁枢　武夷精舍十咏　寒栖馆  
岩前风入松，谷口泉漱石。  
写之五弦琴，身在函丈席。  
竹间有余地，营馆招羽客。  
静夜緪高弦，待月寒林隙。  

袁枢　武夷精舍十咏　仁智堂  
此身本无累，动静随所寓。  
结庐在岩谷，自适山水趣。  
朝来挹云气，日夕沐风露。  
坐观天地心，讵忘仁智虑。  

袁枢　武夷精舍十咏　铁笛亭  
当年跨鹤翁，想在云深处。  
铁笛忽龙吟，万壑披霾雾。  
遥知发天秘，踏破苍苔路。  
吹与众仙闻，来看晚题句。  

袁枢　武夷精舍十咏　晚对亭  
落日郁苍烟，空山转寒碧。  
石屏倚天立，端峭一千尺。  
无言独与对，足以永朝夕。  
何用向时流，抵掌恣谈剧。  

袁枢　武夷精舍十咏　隐屏精舍  
先生出云谷，看尽东南山。  
吴越几往来，衡庐屡跻攀。  
恨无瓀瑶英，驻此冰雪颜。  
有怀武夷仙，相期苍翠间。  

袁枢　武夷精舍十咏　隐求室  
本是山中人，归来山中友。  
岂同荷蓧老，永结躬耕耦。  
浮云忽出岫，肤寸弥九有。  
此志未可量，见之千载后。  

袁枢　武夷精舍十咏　渔艇  
溪回山路断，月白沙汀冷。  
有人掀短篷，击櫂歌声永。  
闻之三叹息，涣然发深省。  
归去万石滩，理我钓鱼艇。  

袁说友　跋本朝六名公帖  
道丧嗟耆旧，人亡独简编。  
家藏六君帖，何必万人传。  

袁说友　跋冯文简公赠朱忠靖公帖四首  
三魁天下阴登庸，具眼相看识巨公。  
翰墨密传心印子，勋名同在百年中。  

袁说友　跋冯文简公赠朱忠靖公帖四首  
人间事了乞身归，想见萧然闭户时。  
钟鼎山林元不二，惟公全德两无亏。  

袁说友　跋冯文简公赠朱忠靖公帖四首  
传家二帖到今存，岁月君看上相言。  
大似涪翁推酉日，永平七{左衤右异}记盐盘。  

袁说友　跋冯文简公赠朱忠靖公帖四首  
忠靖由来世不殊，昔年我亦见今謩。  
至今犹有家风在，却恨丘原起日无。  

袁说友　跋苏文忠公帖  
世言晚食同于肉，缓步犹云可当车。  
三复文忠二三帖，古人深意在徐徐。  

袁说友　霸王庙  
志大无遗策，天亡有愧心。  
威棱空炯炯，祠殿独阴阴。  
木秀千年古，溪流万折深。  
江东父老意，羯鼓奏新音。  

袁说友　白鹭洲  
可惜洲亭已惭荒，了无鸥鹭白双双。  
摩挲石上琳琅句，犹得斯文镇大江。  

袁说友　白苹亭  
苕水夸空阔，苹花笑泬寥。  
楼台溪上女，杨柳岸边桥。  
凉月明烟渚，春水称画桡。  
晚来鱼一跃，带雨识鱼跳。  

袁说友　白雪堂  
今代斯文只此翁，乾旋坤转独狐忠。  
千年此地江山里，一日东坡翰墨中。  
莫起莫泉空老泪，可怜赤壁几春风。  
潇潇暮雨双双竹，白雪堂前忍酹公。  

袁说友　北园  
菡萏暑风晓，芙蕖秋露时。  
青山无限好，明月故相宜。  
雨长穿城竹，湖深隔岸池。  
春堂夜留客，举首问南箕。  

袁说友　被旨往许浦阅兵风雨中舟过梅里  
浓云障日卧前山，已觉林深寸步难。  
风雨于人本无意，筋骸如我不禁寒。  
小窗饱听喧江浪，萧寺时惊落岸滩。  
慨念兴亡千古事，夜阑相对说江干。  

袁说友　被旨许浦蒷兵道中冻合舍舟行陆二首  
已办轻舟著脚登，笑渠河伯故阴凝。  
征车政欲周阡陌，赢得天教一夜冰。  

袁说友　被旨许浦蒷兵道中冻合舍舟行陆二首  
荒村十里展琉璃，依旧篮舆涉水湄。  
自是小臣怀恐惧，要令履薄但兢危。  

袁说友　被旨许浦阅舟归  
皇家百万兵，一一拱行阙。  
杁恩劳军士，有诏涓良月。  
鸣鸾肃天仗，君王自亲阅。  
旌旗照鼙鼓，铠甲耀冰雪。  
金缯辱君赐，再拜嵩呼叠。  
天子曰嘻哉，长江殆虚设。  
云屯皆壮士，宁有中外别。  
乃命臣某某，腆犒均行列。  
许之问军旅，利害与优劣。  
臣闻畴昔论，舟师利通捷。  
出入如风驰，进退如电制。  
乡来经始意，规置有余烈。  
更张一何误，事亦随废缺。  
横舟卧平沙，鍪胄半折裂。  
蒙冲才什五，水卒无枭杰。  
只今众弊见，嘌不一语决。  
往往忧国者，无路伸喙舌。  
小臣愧不敏，衔命纡华节。  
愿陈一得虑，竹头而木屑。  
方略许图上，稽首思罄竭。  
君王赦其愚，臣敢毕其说。  

袁说友　闭户  
户屦无人满，庭罗尽日张。  
閒窗书白羽，清梦熟黄粱。  
瓦瓮苕溪渌，铜炉柏子香。  
出门本无碍，龟穴惯深藏。  

袁说友　碧澜堂  
照影澜飞碧，临深雨过凉。  
夜横千櫂月，冷浸一溪堂。  
鱼跃翻寒藻，鸥閒戏夕阳。  
百年数行客，几度落危樯。  

袁说友　壁画竹鹤  
风月寒窗寂，丹青半堵开。  
南墙看俨立，华表认归来。  
邈想风声唳，求栖鸟雀猜。  
雨余新著色，点点上苍苔。  

袁说友　卞山石林  
物是人非旧，堂空语不应。  
千重云夭矫，百态玉崚嶒。  
断壁苔封径，县岩树挂藤。  
搘颐重觅日，犹记昔年曾。  

袁说友　冰解图  
游鱼岂解和人意，孝子精诚一念深。  
乐事世间如此少，我怀风木只伤心。  

袁说友　病不能从沈德远少卿草堂醵饮  
溪南十里山，有客今渊明。  
归来厌城市，着脚鸥鹭汀。  
客来笑谈剧，日暮车马行。  
我昔曾见之，浩气犹凭陵。  
尊酒浸成列，翰墨时相迎。  
惭渠前日约，念此故旧情。  
冲风走篮舆，剥啄山头扃。  
人生等游戏，底问割与烹。  
但令宾主欢，莫识众我醒。  
毋以患难移，政须公主盟。  

袁说友　泊采石登蛾眉亭蛾眉山为云霭所蔽  
平生山水缘，所阅辄相偶。  
寻幽半江浙，领攇如益友。  
我闻姑孰下，二梁山对守。  
两娥颦黛远，久落诗人手。  
今行适未到，梦寐念殊久。  
今朝古亭上，四望一无有。  
风岚暝四合，云沙涨江口。  
渺渺天际间，了不辨妍丑。  
登临漫连日，所得竟何取。  
嗟予山泽姿，林泉剩奔走。  
岁晚忆蛾眉，欲见事还否。  
人间遇不遇，难以智力诱。  
坠楼人不见，举案情何厚。  
何如对此山，远拂双眉柳。  
风樯明日上，相期后牛首。  
天净楚江寒，黄昏一杯酒。  

袁说友　泊姑苏馆  
冲风挟雨到苏州，赢得樯乌半日留。  
岂是甘棠无剪伐，浪持使节几经由。  
群观底事多耆老，一笑犹能认故侯。  
回首齐云旧游处，西山端欲送行舟。  

袁说友　泊金陵得仲元书  
亲戚不忍别，弟兄那可离。  
枕边鸿雁信，天外鹡鸰诗。  
老大须长健，音书莫较迟。  
今朝万金至，无语不成思。  

袁说友　泊金山观虞仲房书云峰扁榜  
平生笔法蔡中郎，到处标名忆仲房。  
一涕无从人不见，云峰亭不水茫茫。  

袁说友　泊荆南二首  
荆州天险大江蟠，坐制金陵自不难。  
却遣千艘沉赤壁，至今耆老笑曹瞒。  

袁说友　泊荆南二首  
可怜吴蜀爱荆州，胜赏相当卒罢休。  
何地无城堪保障，此城端为据咽喉。  

袁说友　泊沙市  
雪浪云烟日卷舒，去城远近聚廛居。  
千年堤岸园沙市，十里人烟半竹庐。  
荆国平分荆水阔，楚楼遥接楚天余。  
江民日与波神狎，只把涛雷当噏嘘。  

袁说友　泊吴江食莼鲈菰菜二首  
青丝族饤莼羹味，白雪堆盘缕脍鲈。  
我向松江饫鲜美，菜肠今更食新菰。  

袁说友　泊吴江食莼鲈菰菜二首  
一舸清风四牡还，垂虹亭上几栏干。  
季鹰命驾劳千里，如我清游却不难。  

袁说友　泊真州沙岸  
终朝百尺制风槎，半夜将星到白沙。  
休说元戎夸十乘，且随商橹傍村家。  

袁说友　采石遇顺风  
我观挽强弓，去镞不可止。  
弓力小有尽，所至亦无几。  
又观鸿鹄飞，冲霄势难已。  
天高羽翼倦，俄复知还矣。  
何止我行舟，雄风东北起。  
危樯张横幅，波涛涌前水。  
青山掠窗户，白浪送舟尾。  
快哉一帆速，何止万牛比。  
飞蓬偶飍滟，稚子且忧喜。  
众曰无彼惧，天借此风只。  
鸣钲十数还，瞬目三百里。  
嗟我出修门，江浙半经履。  
轻舟纵壑便，未见捷如此。  
颇闻顺逆势，殆似倚伏理。  
逆境当反视，顺亦无自侈。  
今朝进固锐，明日去还弛。  
迟速本何常，付之造物耳。  

袁说友　尝顾渚新茶  
碧玉团枝种，青山撷草人。  
先春迎晓至，未雨得芽新。  
云叠枪旗细，风生齿颊频。  
何人修故事，香味彻枫宸。  

袁说友　常熟敲冰行舟三首  
岸头猛作敲冰势，船下俄闻戛玉声。  
寸进未应容退尺，要于此地卜平生。  

袁说友　常熟敲冰行舟三首  
画鹢悠悠辄退飞，一程百里两程归。  
天公若念羇怀恶，一夜东风便解围。  

袁说友　常熟敲冰行舟三首  
一枕更阑客梦回，冰声犹作浪声来。  
并刀曾剪松江水，更欲从渠为剪开。  

袁说友　常通判惠虞美人花亦名双鱼儿花  
好景无穷巷，名园有异姿。  
春今十分好，花又一番奇。  
比目红绡结，双鱼碧玉枝。  
孤窗还遣伴，空忆美人词。  

袁说友　车驾过重华宫和陈止斋韵  
晓到觚棱簇仗斋，千官星拱马无嘶。  
清尘警跸来宫阙，夹道观声浃耄倪。  
孝治未应夸郑隧，皇威今已竦边鼙。  
小臣何以扬君德，手舞相呼醉月溪。  

袁说友　陈日华删定读书林  
雄编已汗南山竹，对坐松篁夸鼎足。  
犹嫌官事作痴儿，故向书林巧徵逐。  
苍龙宛转鳞之而，此君寂寞清且高。  
晚来雁鹜无人进，又报明公欲变骚。  

袁说友　陈氏子读书堂  
为公相与年犹小，拾芥明经意转非。  
惟有城南贤父子，读书元只为传衣。  

袁说友　陈主管招饮  
鹊拳庭竹语频频，忽有书来寂寞滨。  
盛事许同花烛夜，芳辰仍醉绮罗春。  
璧联香阁初鸣凤，霞泛仙觞定脯麟。  
更办归装攟珠玉，一时人物各诗人。  

袁说友　成都府鹿鸣宴  
大启文明会胜流，同升更合上西楼。  
三春得意桃花浪，八月乘槎桂子秋。  
结绶偏应登凤阙，拿云直欲钓鳌头。  
乘除但看今年好，六八名高五十州。  

袁说友　成都府学释奠  
西风淅淅露漙漙，释菜雍容礼可观。  
冠带三千严鹄立，风云九万欲鹏抟。  
锦江曾吐胸中凤，泮水新回笔下澜。  
拭目诸君快秋捷，胪传高压万人看。  

袁说友　呈浙西张提仓  
老掾当年意已倾，执鞭虽晚眼仍青。  
绣衣公子初云汉，璧水先生尚典刑。  
负弩前驱容漫叟，下帷覃思愧玄经。  
催科欲付翻羹手，照我山行定几星。  

袁说友　诚斋指檐头雪为诗材二首  
春风著意向春宵，巧作冰澌细细飘。  
正好千门竞灯火，故添万瓦灿琼瑶。  
谁怜梅蕊犹含玉，大遣杨花为夺标。  
一段风光付诗手，物华正恐为君撩。  

袁说友　诚斋指檐头雪为诗材二首  
使旌猎猎昼连宵，剩说吟边涌思飘。  
晓枕已哦千树雪，夜船更踏一溪瑶。  
谁将春霰天然巧，来伴寒梅别样标。  
赢得袁家僵卧者，开门今为好诗撩。  

袁说友　持课  
梦接三乘境，乘胜一炷薰。  
风窗独趺坐，鸟雀听声闻。  
目想金刚会，心存贝叶文。  
稍蠲烦恼毒，天雨看缤纷。  

袁说友　出东城观水  
浩荡东城外，微茫病眼开。  
烟帆一鸟过，云插乱峰堆。  
绿水漫漫去，青山衮衮来。  
飞边双鹭没，天末晚风回。  

袁说友　楚楼  
东江风月夜潮平，西望巫山白帝城。  
止为山川增楚观，惜哉徒沸市廛声。  

袁说友　楚渚宫  
楚王下见溯江舟，岂是城隅沮洳头。  
自古循名多失实，不妨犹记旧风流。  

袁说友　春日怀钱塘西湖  
只今春色满皇州，料得西湖已纵游。  
出郭竞联城下骑，循堤同上柳边舟。  
恨无两翼从渠去，曾有诸公念我不。  
到底长安风物外，远方何敢诧遨头。  

袁说友　慈感寺  
门近沧浪水，堂深泰华莲。  
光芒珠一粟，相貌佛诸天。  
树老半无叶，僧閒谁问禅。  
雨暘须大士，泽国屡丰年。  

袁说友　慈感寺放生  
生灭成宗劫，慈悲种善因。  
纷纷嗟蠢动，一一付波臣。  
物我形声异，人禽爱恶均。  
不堪明月夜，小艇掷丝纶。  

袁说友　慈感寺四月八日浴佛会  
一刹传经地，诸天诞佛辰。  
犹将清净水，更浴涅盘身。  
居士应无垢，菩提各有因。  
要须凭苦海，万里涤情尘。  

袁说友　次常熟县先君旧所摄宰也  
冲寒一舸下琴川，小缆依依市柳边。  
花县重来听好语，棠阴深处不论年。  
钓游颇忆儿童旧，风物徒惊岁月迁。  
老恐不任奔走力，问侬何日赋归田。  

袁说友　大风雷雨  
雷风一息到山西，欹侧村花不自持。  
际晚甘霖如倒峡，今年香雪可翻匙。  
绿秧蘸脚元非揠，白水齐腰不恨迟。  
浪说随车夸故事，但知忧国愿无饥。  

袁说友　大石  
困卧篮舆中，醒视人影直。  
伸头起四望，不断山环碧。  
羊肠路百转，当面一蹲石。  
高广不可际，隆重谁与匹。  
宛如百楹屋，玄缯四笼羃。  
又如龙虎踞，烟云绕其侧。  
突出众山间，旁无他石立。  
古今岁年久，光彩净如拭。  
儿童梯级上，群聚相戏剧。  
伟哉殊特观，我来聊扣击。  
汝从何代有，长养成大质。  
汝今阅世多，几见陵谷易。  
汉王欲东时，曾经车马迹。  
武侯三顾后，曾见王师出。  
衮衮千万载，人与事如织。  
兴亡竟何在，而汝独如昔。  
古有石能言，今乃不可诘。  
徘徊不忍去，抚掌重太息。  
安得李将军，一箭夸雄力。  

袁说友　丹桂  
月窟分仙种，人间识此花。  
十分晴殢酒，一抹晚呈霞。  
晓镜匀丹脸，香肌挹疑纱。  
相看秋色净，独映夕阳斜。  

袁说友　祷祈喜以甲子日得晴  
去年闵雨忙，今年以晴祷。  
年年水旱苦关心，忧国不知身暗老。  
蜀田百里无陂池，山头陇亩如画棋。  
平时忧旱不忧水，秋水十日忧雨垂。  
天公忍使垂成阨，但把精诚期感格。  
扶桑忽上东海来，一夜天清风露白。  
今朝甲子逢晴秋，定应无耳生禾头。  
少待余粮栖亩日，倩渠送我归田休。  

袁说友　祷雨于保福寺是日大雨至  
常暘为虐势流金，稽首长松幸屈临。  
一佛等慈清苦海，众生度厄浴甘霖。  
沛然而下期中熟，可以无饥免大祲。  
好雨后人愁抱释，退思畴昔尚熏心。  

袁说友　到房山交代招饮四首  
嗫尽巉岩气未苏，悔来坡下独长吁。  
一观烟雾南山面，从昔名坡信厚诬。  

袁说友　到房山交代招饮四首  
檐外浮岚{堧土换日}惊动堆，道人清眼为渠开。  
餐钱官薄何须计，直为南山亦合来。  

袁说友　到房山交代招饮四首  
胜日山堂共一樽，未妨窈窕对嶙峋。  
髻分翠影眉争绿，人与南山各可人。  

袁说友　到房山交代招饮四首  
妓围檐额润空青，岫幌云关夜不扃。  
吏隐风流输我辈，不须逋客诧山灵。  

袁说友　灯花  
一点寒鈍照，楼头夜鼓挝。  
报人初缀玉，戏我只空花。  
身已遗荣辱，灯应误逞夸。  
焚膏畴昔事，墙角几檠斜。  

袁说友　登第一山  
极目俄登最上岩，秋风衰草塞云閒。  
漫游江浙几千里，今识东南第一山。  
志士逢时宁恨晚，壮怀有泪不须潸。  
兴亡自古知多少，天道何曾不好还。  

袁说友　登嘉州万景楼  
我行大江西，胜槩数追逐。  
南楼岳阳上，雄绝快心目。  
今到西南第一楼，嗟哉余子真碌碌。  
岩层嶂叠匝天外，蒲净葭丛蘸江曲。  
三峨之雪晚在望，九顶之云暗相矗。  
萦纡拱揖俨左右，吞吐澎湃环山腹。  
瀰瀰漭漭三万顷，何止江郊供远瞩。  
俯观大象欲堕地，仰摘星辰几可掬。  
一天万景不可状，尽付此楼归约束。  

袁说友　登嘉州万景楼  
危栏徙倚纳清观，蹁跹意已追鸿鹄。  
仙官五千九百到，我亦悠然立于独。  
雾收江际天接水，日动山尖光漾木。  
倚楼拍手叫青天，一笑江横送飞鹜。  

袁说友　登蓬莱合  
痴儿官事苦相临，每到蓬莱慰赏心。  
一水萦湖连海去，片云带雨入山深。  
自怜老客从渠晚，喜有诗翁到此寻。  
中外升沉政悬绝，强抽荒思续高吟。  

袁说友　登屋后城  
笑傲愁如失，登临酒半醒。  
故将双眼碧，割断半山青。  
土沃差宜竹，城高未著亭。  
可人东郭外，绡翠舞娉婷。  

袁说友　登张说楼  
谯楼伟观接城西，天遣公来重以诗。  
岂是江山与人助，江山元是以人知。  

袁说友　丁端叔茶马会同年同庚  
竹林宾主乐襟期，并榜齐年两见之。  
丙午同生虽共老，甲辰笑我独为雌。  
秋鸿社燕时难值，桂酒椒浆醉莫辞。  
半是天涯老行客，耆英当继洛中诗。  

袁说友　洞庭立峰  
绝壁横翔势，当轩伟岸姿。  
一峰云欲下，乱藓雨频滋。  
独立霜寒耐，衔空月影筛。  
缅怀黄石事，犹想谷城时。  

袁说友　鬭茶  
截玉夸私鬭，烹泉测嫩汤。  
稍堪肤寸舌，一洗苋藜肠。  
千枕消魔障，春芽敌剑铓。  
年年较新品，身老玉瓯尝。  

袁说友　读书  
宦牒刚驰逐，篇章半扫除。  
稍寻无事日，重理旧诗书。  
笔砚寒灯寂，轩窗昼景舒。  
政须堂下问，糟粕意何如。  

袁说友　渡嘉陵江宿什邡驿  
山程十日不见江，前日初逢黎渡水。  
牵车又到渠江畔，漾漾翻波意尤美。  
今朝嘉陵江水宽，危峰大石更巑岏。  
棹儿艇子呼晚渡，亦刜钲鼓推标竿。  
渡头枫绿蔷薇密，我宿山南雍城侧。  
细思青史什邡侯，君恩何似嗟来食。  

袁说友　渡杨子江遇颠风和霍希文韵三首  
危樯恰恰傍金山，风送船回势莫攀。  
忘却波涛望金碧，无边阁上几层栏。  

袁说友　渡杨子江遇颠风和霍希文韵三首  
冲涛逐浪不禁寒，何止舟行百丈滩。  
柂橹一声江已转，瓜州岸上报平安。  

袁说友　渡杨子江遇颠风和霍希文韵三首  
朝暾下接水光明，风激涛头浪卷层。  
衮衮舟帆来复往，江心笑杀几閒僧。  

袁说友　端叔奉诏还朝二首  
清樽连日话辛酸，正为中年作别难。  
二十年间嗟契阔，八千里外得团栾。  
湖山觉梦俱萍迹，风月题诗遍锦宫。  
一舸输君已仙去，微吟空所屈平叹。  

袁说友　端叔奉诏还朝二首  
万目环观一节东，江酣迟日漾春风。  
君王恨见严徐晚，廊庙方资稷契忠。  
四蜀正须烦笔下，一言知已定胸中。  
少焉我欲归田去，拭目期君鼎鼐功。  

袁说友　鄂渚得雨  
江头一夜水鸣艖，江外欢声百万家。  
已报主人诗满袖，更夸使者雨随车。  
支离田父烟蓑湿，辟易炎官火伞伴。  
一望阿瞒狼狈地，村村刺水透针芽。  

袁说友　二十日新田清江一曲小饮  
一曲清江古岸头，茅檐初日照高秋。  
数声又得閒身到，相对绿漪横小舟。  

袁说友　二月上浣会制司幕属和孟诚之制参韵  
三刀入梦乡，远作益州镇。  
空怀十驾念，那复一篑进。  
心劳政自拙，愧彼东郊尹。  
得人盛乌幕，澹台不由径。  
竞效有用学，一扫虚名徇。  
雍容三语掾，文润相涵映。  
一樽聚群彦，坐乏黄封印。  
开怀纵清酌，词锋凛篆隽。  
春花自开落，醒醉百念静。  
谈笑吐胸臆，宁较名与分。  
矧兹宾客贤，讼过便退听。  
吾侪东与西，邂逅喜滋甚。  
惜也民菜色，旦旦急荒政。  
及兹雨膏麦，觞咏是招聘。  
我方道州考，盍抗归老论。  
早上竹笮船，故园松菊盛。  

袁说友　发山阳得顺风二首  
晓入山阳古渡头，轻帆猎猎送行舟。  
风师怜我征程滞，顷刻扬舲到泗州。  

袁说友　发山阳得顺风二首  
一阵南风更带回，轻扶柂橹疾于飞。  
舟行若借帆樯便，细数何数十日归。  

袁说友　翻流水  
荆江七百拗如讎，尽日萦纡倒转舟。  
不必潇湘时逆泛，清波今日不翻流。  

袁说友　饭西湖兜率寺  
风炉煮饼梵王家，一日平湖十里赊。  
游子政须供杖屦，老僧应有痼烟霞。  
绝知咳唾新珠玉，想见冰霜绕齿牙。  
我恨三山无路到，望中赢得眼昏花。  

袁说友　访赵王北园荷池  
小熟乌程酿，重游习氏园。  
乱蝉依柳噪，疏雨趁荷喧。  
短棹双溪静，轻鸥一羽翻。  
青山满归路，新月送黄昏。  

袁说友　复次韵四首  
诸李辞章推李白，向来蜀道赋噫吁。  
房陵山险犹如许，石穴巴节定不诬。  

袁说友　复次韵四首  
昔上瞿塘滟澦堆，盘涡如井放舡开。  
山行欢喜今非错，备见捎濆漩来。  

袁说友　复次韵四首  
十里髻鬟谁绾结，半天苑翠自嶙峋。  
教儿莫惮依山住，阔领裁衣尽土人。  

袁说友　复次韵四首  
病肺还沽竹叶青，小园春去尚深扃。  
春衫红药强相比，婢子可怜无性灵。  

袁说友　甘棠桥  
波入南溪绿，荷薰夹岸香。  
一川虹倒影，百步带横塘。  
舟榜桥边柳，鱼惊月下榔。  
人亡遗爱远，谁复赋甘棠。  

袁说友　橄榄来自嘉州  
筠笼相逐到天涯，喜见森森色正佳。  
尚想红盐落青子，未夸黄蜜挂苍崖。  
眼中乡味催归梦，足下跫音慰远怀，  
稍待酒残回齿颊，余甘犹足助谈谐。  

袁说友　高庙灾董仲舒推说其意稿未上主父偃候仲舒私见嫉之窃其书而奏焉上  
老学推占后，奸人娼嫉初。  
怀私真诡计，候见窃成书。  
猛欲挤贤辙，宁思戒覆车。  
那知一回首，身已毙诛锄。  

袁说友　恭和御制赐进士诗韵二首  
云汉昭回下建章，鸾翔凤翥灿龙光。  
晨奎错落皆谟训，圣语丁宁示抑扬。  
自古求言开数路，只今兼听极群方。  
一篇默寓忧勤意，正为成王不敢康。  

袁说友　恭和御制赐进士诗韵二首  
尧言不数汉文章，漫说唐人万丈光。  
百辟共知尊上指，群儒何止戴言扬。  
丝纶甫幸来中禁，琬琰俄欣奏上方。  
京邑小臣观盛事，愿输忠悃赞明康。  

袁说友　古镜  
老眼羞看镜，华颠怯半霜。  
栖迟勋业晚，孤负岁年长。  
月透光深杳，花摇影颉颃。  
衣冠从尔正，不趁晚来妆。  

袁说友　故人爽贷粟之约  
小泊渔舟晚，春风燕子回。  
从渠三月约，误我一舟来。  
风雨故相厄，溪山犹可陪。  
人生竟何有，此抱向谁开。  

袁说友　观潮  
倏见江头万鼓催，更闻脚底一声雷。  
怒涛直欲浮天去，急浪犹能带雨来。  
岂但皇都夸伟观，要令区宇绝纖埃。  
灵胥勇志嗟何在，共吊江山付此杯。  

袁说友　观盐井二首  
桔槔汲水三千丈，顷转轮余一日回。  
蓑笠傍城埋井底，皮囊契出漟泉来。  

袁说友　观盐井二首  
私井公盐日夜煎，力劳功寡废民田。  
不如大噫驱东海，卷取洪波向蜀川。  

袁说友　观野塘荷花  
淤泥生荷化，物外各有性。  
环城散红锦，飍滟满支径。  
人卧莲叶舟，酒吸碧筒柄。  
个中有真乐，乐尽意不尽。  

袁说友　观渔舟得巨鱼  
猛作修鳞想，观渔忆故濠。  
横舟排雪浪，敏手夺银刀。  
过熟偏宜酒，余鲜更带糟。  
忍穷须忍口，老矣为渠饕。  

袁说友　归舟遇大风雨  
客里老三日，归来仅一程。  
片云天外立，短棹雨中行。  
小却黄昏路，犹须半夜晴。  
春光又零落，游了不胜情。  

袁说友　归自郊外遇雪  
细雨初收脚，飞来已溅身。  
固应宜瑞雪，未必困行人。  
酒里寒犹重，吟边语未新。  
更怜渠白叟，呵手诉车尘。  

袁说友　桂椿堂  
欈李于门伯仲佳，声名籍籍到天涯。  
一经早已传韦氏，五桂今重说窦家。  
满眼衣冠真盛事，几年棠棣看联华。  
兰台曷与编青史，要使文风万世夸。  

袁说友　过池阳旧治和吕子西韵  
浮沈宦海几春秋，岁晚重来旧典州。  
昔日青山虽在眼，故侯白发已盈头。  
吟边感慨关情久，忙里工夫著意偷。  
闻说峡江春涨晚，掷帆聊为此邦留。  

袁说友　过赤壁  
几年青史说周郎，赤壁乌林在武昌。  
明日有人山下过，一樽容我吊兴亡。  

袁说友　过楚州用霍希文韵  
夜入山阳鹢首东，单车出郭更匆匆。  
欲知势扼三江近，政以城高百尺雄。  
此恨终天身未老，何人抵掌气凌空。  
连云细草秋风下，把酒长吁问化工。  

袁说友　过道人矶  
几年烟雨锁苍苔，咫尺侯门路不开。  
夜半一声横笛处，道人随月过山来。  

袁说友　过洞庭  
两湖绵亘连千里，万古苍梧说二妃。  
最羡巴童并蜀客，饱看日月去还归。  

袁说友　过富池庙  
祀典名称重，神灵远近闻。  
陈牲共豕一，裹饭集乌群。  
水旱忧民切，江山护国勤。  
丹诚祷祠下，不敢事虚文。  

袁说友　过故郡渡  
山路一千三百里，中间四渡今江流。  
天涯作客壮年事，老马长途几日休。  
谁知江深念归客，日向峨岷无尽头。  
举首白云天共远，四方上下与同愁。  

袁说友　过广安军王恭父大著墓  
与君执友共为郎，尚忆松江送客艎。  
在昔清班方衮衮，至今衰草恨茫茫。  
百年名世嗟天丧，一日修文在旁傍。  
云槚风杉空挂剑，不胜老泪洒危冈。  

袁说友　过怀安军云顶寺  
拂云绝顶俯金囦，直上重山最上颠。  
一佛向来临大地，万松今独近高天。  
枯楠夭矫浑生意，断石盘陀几合年。  
大士重来闻嘱付，毫光端欲扫烽烟。  

袁说友　过黄泥坂  
牵车缓上黄泥坂，复岭重岗甚前日。  
跻攀千级下如之，十里三山三降陟。  
平生两脚疲辛酸，岁晚行路熟蹒跚。  
人言蜀道如登天，未必登天如此难。  

袁说友　过邻水县横碧川  
一水横空翠，群山送远阴。  
临流新柳媚，隔岸小楼深。  
五斗渊明米，杘年子贱琴。  
可人山水县，莫倦读书音。  

袁说友　过马肝峡石形与色皆如马肝迸出峭壁之上予观之盖石芝耳大窠一本小  
巉岩复巉岩，昨日通灵滩。  
通灵二十里，有峡名马肝。  
一山削壁立万仞，中有突兀如芝蟠。  
轮囷累片叶，盘结分枝栾。  
宛然老枝菌，如出枯树端。  
大窠数尺迸崖缝，小者四五高低攒。  
往来竞称马肝石，不悟石芝为异观。  
朝廷日清明，郡国无旷官。  
钟此温厚气，瑞划凝巑岏。  
不见为羊又为马，石芝灵异元非难。  
此芝瑞峡中，一一行人看。  
何人果妙丹青手，便可图上归长安。  

袁说友　过渠江渡  
櫂歌江峡三月程，颇厌风涛困征橹。  
驱车山路两旬浃，又觉崎岖萃劳苦。  
甘溪岭下冉村路，一道渠江拆山坞。  
风平雨细无皱面，浥浥寒漪清客暑。  
渡船也学钲鼓声，催上篮舆傍江浒。  
夷犹短楫瞥眼过，却怀江程久如许。  
山踪水迹本游戏，南北东西惯安处。  
兹行两脚不遗力，千里环山几艰阻。  
一江淼淼横目前，如渴得泉旱得雨。  
流波闻向合州去，却入恭江汇西溆。  
便欲挟浪扁舟西，褰裳回首忻从之。  
君恩如天未酬，一念惓惓系孤变。  

袁说友　过三山矶有庙祀李氏女尝以诗托之过客梦中江神日游奕将尝求经于陈  
矶到三山峻，涛奔乱石滨。  
吟哦灵女庙，游奕护江神。  
古往人何在，幽冥事已深。  
平生仗忠信，持此问天津。  

袁说友　过虾蟆泉  
平生一壑清濯裳，爱泉谨护如堤防。  
酌饮爰至虾蟆涪，水经第四源流长。  
天教神禹使壬甲，幻得蟾蜍半山压。  
建瓴泻出沆瀣清，底事汗流犹背浃。  
惠山车马松江舟，两泉寒冽天下求。  
不知此水更奇品，世间实处多名浮。  

袁说友　过霞山小饮  
霞山书院醉焚香，细雨轻阴见海棠。  
春动旧怀杯酒后，晚吹新恨笛声长。  
或红或白花饶笑，为整为斜草更芳。  
寄语风光易尘土，相看充转且相羊。  

袁说友　过新滩百里小驻峡州城  
明朝上巴江，日日峡中行。  
天险三峡路，峡险滩头程。  
就中十二滩，新滩尤右惊。  
父老记往时，此地江流平。  
一朝陵谷变，崩裂山峥嵘。  
大崖江里卧，小石江心横。  
作此一大滩，水石相吞并。  
涛雷殷昼夜，浪雪鸣轩轰。  
空山十里遥，已接千鼓声。  
末流到山尾，犹作汹涌鸣。  
朝家忧病涉，遣使劳经营。  
辇石竟无谋，舟至不敢征。  
东来西上者，因有盘滩名。  
我来滩水傍，滚沸如煎烹。  
众畏岂不畏，稚耋栖檐楹。  
遐观一舟来，掀浪嘈鼓钲。  
群夫山下蚁，百丈风中筝。  
冲涛已飍滟，转柁犹欹倾。  
戛戛到龙门，艰苦如颉羹。  
须臾近平峡，便觉天地清。  
携孥稳乘舟，相庆如更生。  
蜀道登天难，于此论始明。  
况我衰病余，怀此忧惧情。  
国恩念未报，一叶身为轻。  
小臣抱孤忠，思有称使令。  
举酒望星河，作诗聊自评。  

袁说友　过扬州平山堂邂逅许深父主漕  
平生踪迹半江湖，岁晚淮乡识旧都。  
小却车尘行复止，要看山色有还无。  
关山回首嗟何限，风景于人岂不殊。  
犹得故人谈世事，金城方略政堪图。  

袁说友　过雨顶山  
直上风顶山，如接天上主。  
环观千里内，此山峙为主。  
循披下山脊，翠石满原膴。  
巉岩巧雕刻，诡特效蟠舞。  
青苍高一色，磊块千万数。  
光腻细泼油，滋腴润经雨。  
攒太石林居，绵地三茅宇。  
大湖石可并，灵壁磬同取。  
少却俄回首，一洞视须俯。  
崖深拱四壁，下蛰蛟龙虎。  
梯蹑不可下，蹲望深可怖。  
但觉拂衣尘，微风洞门鼓。  
太息天地间，纷纷诧奇睹。  
云收树阴转，山净川华吐。  
长吟笔力穷，小憩去程阻。  

袁说友　过袁村  
在昔有袁村，今到袁村路。  
峰傍呼父老，同姓亦三数。  
贵贱本无种，苗裔有疏附。  
我家建家派，一经立门户。  
安用黄金籯，守此青简蠹。  
庶几亢吾宗，百世传儒素。  
作诗示云来，聊并城南句。  

袁说友　过忠州酆都观  
古柏修篁万木颠，盘山百折叩真仙。  
便疑脚踏如来地，已觉身游洞府天。  
空翠遐观浮海日，偃云时汲濯缨泉。  
我来只恨无仙骨，未必丹炉不再燃。  

袁说友　海棠  
江行了不按春光，江路欣看得海棠。  
浅蘸深红丛蓓蕾，细开浓白巧梳妆。  
蜀花但鬭胭脂湿，荆种新傅腻粉香。  
行客绿纷正寥落，为渠着语快飞觞。  

袁说友　呵笔  
呵笔小吟消白日，闭门高卧却红尘。  
平生笑我千方误，投老从公两岁雘。  

袁说友　呵笔  
欲放酒肠愁酒病，强投诗社阙诗声。  
浮生失意每如此，薄命何人详细评。  

袁说友　和成父过宝应县韵  
趁得花封八月凉，相家有子绾铜章。  
习华指日神京路，此地方知宝应祥。  

袁说友　和程阁学观雪韵  
入竹投窗细细添，两山琼玉称遐瞻。  
巧于夜半将新岁，每以风回蹴上帘。  
寒雀栖枝惊落屑，饥乌鸣食讶堆盐。  
正须度腊成三白，已觉西风势转严。  

袁说友　和程阁学送小春茶韵四首  
眼看节物去重来，又见寒梢数点梅。  
草木已随新岁好，冬芽豫占一年魁。  

袁说友　和程阁学送小春茶韵四首  
物物呈祥岂偶然，新芽新味更新年。  
灵苗却解为人寿，请为君谟续此篇。  

袁说友　和程阁学送小春茶韵四首  
七碗由来厌八珍，犹堪代酒亦生春。  
个中风味须知趣，惭愧刘公独倚新。  

袁说友　和程阁学送小春茶韵四首  
家山历历未归来，投老江湖只自咍。  
赖有年年乡信好，一瓯浮玉饱春台。  

袁说友　和程泰之阁学春雪韵  
妒腊三呈白，欺春六出花。  
玉层浑欲堕，珠霰一何奢。  
巧态穿庭树，余寒恋钓槎。  
积难殊未密，散易已成赊。  
有客门间卧。何人帐里遮。  
浅斟羞独举，低唱敢言哗。  
故压梅花信，犹先柳絮斜。  
晚澌方历乱，夜橹正咿哑。  
剩把新年雪，初烹改火茶。  
剪裁归妙造，比兴属诗家。  
应有呵纖手，朝窗学画鸦。  

袁说友　和程泰之阁学泛舟南溪遇雪韵三首  
目断山前浮玉，春回雪里宜城。  
得意扁舟乘兴，归来好语增明。  

袁说友　和程泰之阁学泛舟南溪遇雪韵三首  
怜我闭门卧雪，惭渠有酒盈樽。  
老尽青山晓色，愁添白发霜根。  

袁说友　和程泰之阁学泛舟南溪遇雪韵三首  
孤雁声悲南浦，渔人冷彻归蓑。  
独有耐寒琼玉，一枝先夺阳和。  

袁说友　和程泰之阁学咏雪十二题　藏雪  
凛节清姿老更坚，不须藏雪待炎天。  
明年归拜颁冰宠，吉甫清风在舜弦。  

袁说友　和程泰之阁学咏雪十二题　嘲雪  
浪走娇儿意却痴，长安饿客最忧时。  
尤怜甲士寒侵骨，十万边兵政有辞。  

袁说友　和程泰之阁学咏雪十二题　打雪  
庭柯风动还筛玉，稍稍柔条醉欲持。  
刚道琼瑶未轻扫，晚鸦栖处已摇枝。  

袁说友　和程泰之阁学咏雪十二题　挂雪  
一庭冰柱初融湿，满阵飞沙又压檐。  
夺得琼花消息早，扬州十进而上珠帘。  

袁说友　和程泰之阁学咏雪十二题　看雪  
僵卧谁怜此意真，开门羞见玉为尘。  
休穿东郭先生履，要踏蜂巢满地银。  

袁说友　和程泰之阁学咏雪十二题　留雪  
相看景物又年华，淅淅投窗意转嘉。  
冷落不堪春信晚，稍留六出待梅花。  

袁说友　和程泰之阁学咏雪十二题　弄雪  
天与骚人景物宜，风流嘲戏恰相知。  
长安道上吟诗罢，笑里骑驴缓勒羇。  

袁说友　和程泰之阁学咏雪十二题　钱雪  
阳春有脚时难驻，见{左日右见}初消意　2先。  
我亦鬓蓬飞雪满，与君相遇约年年。  

袁说友　和程泰之阁学咏雪十二题　闻雪  
洒窗犹作故人来，声到楼头画角猜。  
闻罢更须凭目力，个中时欲认真梅。  

袁说友　和程泰之阁学咏雪十二题　饮雪  
饮冰受命元非僻，齧雪充饥岂是狂。  
何似催班仙仗里，一堂均宴近臣觞。  

袁说友　和程泰之阁学咏雪十二题　招雪  
一别瑶池辄去思，明年农事要先知。  
天风夜半旛旂动，便欲欺梅更压枝。  

袁说友　和程泰之阁学咏雪十二题　煮雪  
春芽初趁六花光，嫩火新烹唤客尝。  
政藉琼浆浮点乳，浪云胜雪诧余香。  

袁说友　和丁端叔九日韵  
风雨重阳候，旌旗五客游。  
清樽烦卜夜，归鬓但惊秋。  
薄暮霭云散，倾城终日留。  
晚楼东望际，萸菊故园丘。  

袁说友　和丁端叔书怀韵二首  
养花藏日半笼晴，尚有娇红照眼明。  
却恨中年怕离别，好诗撩动故乡情。  

袁说友　和丁端叔书怀韵二首  
春江稳去趣东归，折尽亭前杨柳丝。  
我欲吴江办投劾，与君花下说襟期。  

袁说友　和丁端叔双清韵  
翠云白雪两仙容，末怯姮娥傍月宫。  
若把佳人较清绝，争妍应愧伯夷风。  

袁说友　和丁端叔月窟韵  
几度飘零满地金，移根堂下豁尘襟。  
主翁自是曾修月，更为人间著翠阴。  

袁说友　和董显叔韵  
江南人称在觌面，足以慰予畴昔念。  
识公只在文字间，君子若人今子贱。  
江湖路远睽言谈，八年于外自亦閒。  
有时拂拭旧珠玉，端欲论诗伯仲间。  
公怀席珍方就聘，一航我欲长安近。  
只知喜接故人欢，宁羡官高如斗印。  
羇怀寂寞逢春光，未著语意何可当。  
下帷诸孙出新句，如茧抽绪思无疆。  
一诗杰出骇奇创，陡觉诗坛群胆丧。  
自怜老退无好怀，语不惊人惭少壮。  
宦情不绝真如丝，有愤莫吐谁与咨。  
只今犹得斯人语，剩有风骚同激推。  
不堪人事长乖处，闻说扁舟复西去。  
十年一见意匆匆，更写潇湘别离句。  
男儿气节天所资，道大何计合与违。  
但读诗书谈世事，看公衣锦他年归。  

袁说友　和董显之留西湖韵  
开门喜得故人音，访我浮生一旅亭。  
老大区区惊岁月，功名落落负簪缨。  
有谁知己头空白，举世如君眼独青。  
羡子百篇诗在手，湖山相望不胜情。  

袁说友　和范石源咏双莲三首  
江妃瑟里恨沈沈，万点红边意转深。  
拥出三千歌舞罢，翠绡萦得两同心。  

袁说友　和范石源咏双莲三首  
天泉池上舞晴晖，一别人家未肯归。  
千载却随湘女泣，风前时学凤凰飞。  

袁说友　和范石源咏双莲三首  
鉴湖一曲记蓬莱，櫂入红蕖挽不回。  
今日池光少公事，好怀聊复为渠开。  

袁说友　和艮斋赠轮道者韵  
血指濡毫字字工，赤髭白足会常同。  
从今定了沙弥相，总为先生一语中。  

袁说友　和韩倅沧浪亭韵  
平生公赏最岩居，肯作痴儿失故吾。  
正尔不堪尘满面，为君何惜酒随车。  
十年夜隔青藜杖，一日身游碧玉壶。  
莫道欲归归未得，买山作计定何如。  

袁说友　和洪叔昞主簿浮玉亭韵  
亭为君来又得名，公余赢取眼双明。  
溪光影碎黄金艳，波面声流白玉琤。  
夜半吴歌缘底恨，晚来山色不胜情。  
风光我欲平分破，故把吟边当结盟。  

袁说友　和惠国博韵  
平生心赏有高踪，更喜夤缘造化中。  
语次欲传须柳子，诗宗不愧是江翁。  
无言可究称醇德，有眼能看拜不风。  
共睹谢庭兰玉秀。只今攀桂广寒宫。  

袁说友　和惠老元日立春复雪韵  
一声春正晓，雪里荐新年。  
揽镜星霜久，催人岁月迁。  
化工原著意，物态漫争妍。  
我老心尤迟，居閒觉地偏。  

袁说友　和惠老自上方来住广福寺  
岁晚逢三友，身閒爱一丘。  
喜闻孤锡至，又向白苹留。  
失笑拈花手，无人野渡舟。  
个中须具眼，著语待公酬。  

袁说友　和兼善韵  
江湖踪迹厌萍游，只有诗魔老未休。  
平日故人谈语句，杘胩裹眼识风流。  
自能作意閒中趣，无复关心世外愁。  
趁此百年身偶健，为君一语竟须酬。  

袁说友　和康叔探梅韵三首  
今年人忆去年梅，试问今年花已开。  
见说春风正料理，不应小雨便花摧。  

袁说友　和康叔探梅韵三首  
诗坛传檄未应虚，忍负东君自作疏。  
急急花前岩下看，横斜浅浅两何如。  

袁说友　和康叔探梅韵三首  
寻梅著语乐清閒，已觉孤山气象还。  
未办轻舟行百里，也须踏脚法华山。  

袁说友　和梁曹池阳道中遇雪韵  
痴儿汩汩尚寻梅，点检花梢次第开。  
客里相逢秋日好，雪中重喜故人来。  
岁寒过我留佳句，夜半论文酹此杯。  
毋疾其驱行有诏，江头准拟送君回。  

袁说友　和梁饰甫通判招饮林子长溪堂韵  
多病苦长夏，炎歳盛朱明。  
得秋如故人，一见意已清。  
夜来风袭月，桂柳窥栏楹。  
颇忆横塘溪，百计无余营。  
清风菡萏秋，摇摇月中声。  
剽闻有新约，宾主意各倾。  
妙语含风漪，一笑槊可横。  
尊前欠佳各，岂无葛强生。  

袁说友　和梁饰甫通判招饮林子长溪堂韵  
千家满明月，更觉双溪明。  
秋来诗酒无，毋乃亦太清。  
诗筒解我意，续续堆轩楹。  
岂无斗酒藏，而待君所营。  
顿闻别驾贤，行听立鹄声。  
秋光恐无几，有酒何从倾。  
扁舟下沧浪，有此月犹横。  
要当办兹游，奇绝夸平生。  

袁说友　和梁转运判官韵  
古括人豪醉墨鲜，一樽宁怯酒如船。  
新诗磊磊珠玑落，不记梅花在眼前。  

袁说友　和林子长池上听雨韵  
远浦鸣疏雨，平林送落晖。  
霏烟青柳暗，晚霁白鸥归。  
触目怀心赏，凭川念昔非。  
池塘消息近，一笑莫身违。  

袁说友　和林子长海棠韵  
去年寒食犹依然，海棠花落南溪前。  
风随雨雪作三厄，燕支落尽无人怜。  
今年花下去年色，不暖不寒三月天。  
花间置酒君有意，我负宿约惭周旋。  
年年惜春春易老，春去花残常恨早。  
劝君更办一杯春，明朝卷地东风扫。  
园溪已涨桃花急，月明夜钓渔舟笠。  
君能割我半亭溪，宁叹此锥无地立。  

袁说友　和林子长家庭韵  
诸郎方竞秀，兰玉谢庭家。  
国士无双誉，蟾宫第一花。  
侍嫔歌采苢，笄鬓绾堆鸦。  
已办如椽笔，绵绵赋瓞瓜。  

袁说友　和林子长谢徐吉甫蒲萄韵  
吾儿癸卯豚犬耳，徐家同日生明珠。  
乃翁爱子爱其类，堆盘岁岁分甘腴。  
尝新既足旨甘奉，遣送更欲均有无。  
但肯食芹而美矣，如渠此意夫岂徒。  
嗟予已老将疾至，肉味不啜惟僧蔬。  
忽惊马乳堕几案，未免馋口餐其余。  

袁说友　和林子长训诸郎韵  
祝舏不知难，舐犊不知累。  
我生饱经涉，一一如历块。  
泛观孩提儿，铿锵捷应对。  
由其不不学，所人遂同异。  
有子当务教，否则基业坠。  
明经仰韦贤，所重识与器。  
黄金委尘土，教子游于艺。  
父子踵黄阁，功业美且粹。  
最怜房杜家，门户早覆篑。  
纷纷不肖子，扫荡等剧戏。  
贤愚岂少年，成败见晚岁。  
君家万金产，两两兰玉萃。  
儿时见头角，已负食牛气。  
诵诗了瑟僩，引义触俦类。  
长大守经训，含咀乐心醉。  
澜翻纸上语，笔力功凭恃。  
老蚌生明珠，光彩烂足畏。  
渥竏堕龙种，不数蟾蜍辈。  
孟仲叔季间，更盛而迭贵。  
吾儿豚犬耳，衣钵倘可遗。  
登门倚群玉，辱交每不外。  
譬如般若光，照此大海会。  
愿续无尽灯，庶为宗门慰。  

袁说友　和林子长韵  
横塘老居士，官意云蹉跎。  
归田百顷溪，一目真恒河。  
春来几栉沐，昧者时工呵。  
惟公独未然，计拙乐且多。  
秧针破水面，照景成婆娑。  
黄梅雨朝昏，已压前溪荷。  
连旬听盆倾，颓空竞嵯峨。  
城头望弥漫，湖海环丘坡。  
横堤荡如洗，灭没相陂陀。  
却闻城南围，千丈一水过。  
坚壁了不动，坐胜洪涛波。  
佛力与愿力，精意驯蛟鼍。  
独此夏日雨，慰公春时蓑。  
我方岁事忧，一饱今无何。  
乞我黄淤秋，同此天地和。  
不然遂弹铗，稍续冯君歌。  

袁说友　和林子长韵二首  
霜风弄衣结，脱木嘶千峰。  
寒暑相主客，造物谁为功。  
百年俯仰间，逸兴追林宗。  
白发已种丝，飞寻筛长松。  
宦游岂不佳，于我马牛风。  

袁说友　和林子长韵二首  
我老倦吟哦，君诗如渊明。  
秀句出閒暇，熏然有余情。  
寒深雪意浅，颇厌十日晴。  
东邻买婵娟，一斛明珠轻。  
借我一面看，诗人岂狂生。  

袁说友　和林子长种菰韵  
城郭千林静，菰蒲二顷宜。  
移根元不费，殖利已先知。  
仅脱黄泥贱，相从白玉炊。  
平生惯藜藿，于此羡耘耔。  

袁说友　和刘叔骥司户韵  
不饮无何一味膻，听渠七字辄欣然。  
念非公子谁堪比，可奈吾衰不待年。  
料得诗魔排锦绣，却从笔力里山川。  
兰亭若未归修禊，更伴刘郎发秘传。  

袁说友　和陆成父司户过淮阴县韵三首  
谁云追信属酂侯，政为高皇意欲留。  
岁晚不疑云梦计，那知在业已兴刘。  

袁说友　和陆成父司户过淮阴县韵三首  
当年三杰共封侯，谁念淮阴为汉留。  
不是向来曾蹑足，未容平勃独安刘。  

袁说友　和陆成父司户过淮阴县韵三首  
论功久已冠群侯，更欲王齐愿自留。  
从此朝家若懲创，王侯应得戒非刘。  

袁说友　和陆成父韵  
功名落落愧强年，晚到淮乡意惘然。  
问月高歌聊自适，吟秋苦思替渠怜。  
据鞍剩欲夸驰骏，酾酒犹堪醉击鲜。  
坐对晴云净如拭，水光秋色正连天。  

袁说友　和闾丘资深转运判官送张同年韵  
造门剥啄笑谈余，过我频迂长者车。  
八咏继吴推翰长，一封谕蜀属相如。  
岷峨诗富追风雅，韶瀋声谐复古初。  
仰止骚坛方北面，不堪官事蠹书鱼。  

袁说友　和罗春伯奉常寄题稽山阁韵  
公来只谒自周行，脚踏稽山意远翔。  
叠嶂排云烟杳霭，半天得月夜凄凉。  
无言可状湖山好，有客来时绵绣张。  
底事东吴声价重，螭头椽笔冠文场。  

袁说友　和某提举喜雪韵  
冷彻狐裘薄，风团柳絮堆。  
雪先迎腊至，梅怯后时开。  
晓色连山老，年华两鬓催。  
浮生惊节物，谁与赋归来。  

袁说友　和南伯山行韵二首  
日日登山复下山，崎岖分寸绝难攀。  
已无鱼腹江湖虑，肯怯羊肠道路弯。  
满目诗材供各子，一杯醽醲染衰颜。  
四方弧矢男儿事，扪尽参墟莫畏艰。  

袁说友　和南伯山行韵二首  
千峰踏尽又层坡。冠染征尘不暇峨。  
佳处赏心惟酒尔，愁时引睡奈诗何。  
憩亭尚远日先书，脚力力穷山更多。  
白发对山聊自醉，如公自富郢中歌。  

袁说友　和潘德久韵  
曾读桐江路上题，斯文便合请君司。  
向来吴会连朝语，晚岁扬州七字诗。  
忧世自怜闻道晚，论心犹恨结交迟。  
帆樯百里孤吟罢，坐爱雄风约雨师。  

袁说友　和浦勉道转运判官巡行出关韵  
涛雷殷昼候前驱，驷马桥边使者车。  
风约江声喧笑语，山迎雨脚傍阎闾。  
城头北海倾樽后，马耳西风揽辔初。  
关外秋来闻小熟，更将余瘵入呵嘘。  

袁说友　和人怀归  
宦海风波恶，穷途故旧新。  
匹夫犹按剑，夜璧莫投人。  
狎水舟沈羽，防城口累身。  
归来老丘壑，一笑乐吾真。  

袁说友　和沈德远寄江鳐韵  
粉身截玉慰渠贪，浪迹泥涂遽著篮。  
坐缺江生嗟不乐，诗来东老谢分甘。  
世间风味鄞江颊，传里形容太史谈。  
欲报琼瑶无一可，移文空到北山南。  

袁说友　和施德远双莲韵二首  
老向尘埃度岁华，不堪才拙负州家。  
天公着意成丰岁，地产无心出异葩。  
乱翠绡中双晕脸，抹青山外两凝霞。  
何人欲采莲归去，我有轻舟试一拿。  

袁说友　和施德远双莲韵二首  
政拙才疏只具员，也应和气到吴边。  
乡来偶尔双岐麦，今复申之并蒂莲。  
颇觉园丁惊创见，正须骚客赋新联。  
天休要是传消息，得得装成大有年。  

袁说友　和唐英韵  
客久催归驭，愁牢近大杯。  
骊驹勤咏叹，行李尚淹回。  
皇甫有书至，盖公何日来。  
巾车莫濡滞，只此趣盐梅。  

袁说友　和同年成峡州韵  
南北城高俯堑深，过帆猝猝倦登临。  
两山未远瓜洲渡，十里俄惊皂角林。  
坐想英灵犹炯炯，眼看祠庙独阴阴。  
塘村共说兴亡处，笑指东河血未沉。  

袁说友　和同年春日韵五首  
寻花喜见去年人，点检枝头次第春。  
踏遍云塘旧游处，漾波涨碧更粼粼。  

袁说友　和同年春日韵五首  
伤心客里子规啼，自笑情怀更小儿。  
短策强随杨柳去，归来却喜燕衔泥。  

袁说友　和同年春日韵五首  
一川晴草竞春光，绿抹红匀日日忙。  
榼酒莫辞花下醉，相将堤上柳花黄。  

袁说友　和同年春日韵五首  
雨膏风软草烟低，处处春来处处知。  
尤喜梅花未轻褪，枝头一朵尚凝脂。  

袁说友　和同年春日韵五首  
雄篇多幸到柴扉，只恨空留最后枝。  
收拾愧同螬食李，侯生谁复敢言诗。  

袁说友　和同年张季良少卿馈家酿韵三首  
六十衰颓愧鬓蓬，黄花更负一年中。  
白衣谁荐红萸酒，吸尽残荷碧玉筒。  

袁说友　和同年张季良少卿馈家酿韵三首  
与君昔日赋斜阳，绮语曾窥万丈光。  
节物撩人人更老，篱边犹是去年黄。  

袁说友　和同年张季良少卿馈家酿韵三首  
拭目高吟陋戴盆，续貂何敢曳诗门。  
百壶荡桨惟公尔，此外应无说尹村。  

袁说友　和同年张唐英怀弟晋英韵二首  
旧学知何补，丹心早已平。  
过从欣故侣，慨慕熟英声。  
笑洽愁肠释，诗来俗眼清。  
君家好兄弟，何愧洛中程。  

袁说友　和同年张唐英怀弟晋英韵二首  
嗜利终羞涩，论交愧懒昏。  
日高忺闭户，客至倦迎门。  
多谢铿金语，来如挟纩温。  
穷年得佳友，花柳乐村村。  

袁说友　和王德和知县谒萧千岩韵二首  
虚名误壮夫，黄金变颜色。  
谁欤帛米谋，困此刍狗迹。  
安和一榻上，精神余笔力。  
我欲造之深，剧谈忘漏刻。  

袁说友　和王德和知县谒萧千岩韵二首  
诗工解穷人，词苦乃见意。  
味公千岩篇，粗了瑟僩义。  
平生师友念，正尔金兰契。  
毋使我回还，执炙不知味。  

袁说友　和王使君惠诗酒韵  
我生纪历三逢申，久矣只影谁为亲。  
恋彼溪山意已在，举止晚友君子人。  
言论道德归大醇，葑菲不采颜色温。  
买羊一见慰饥渴，载酒三就忘辛勤。  
今朝好语几盈门，排攒炫晃惊童孙。  
字向纸上欲翻舞，句生妙处增清新。  
推窗更沃嗫嚅口，便觉四体陶然春。  
嗟予从此毋多作，君方袖手韬奇略。  
诗坛行即拜将军，更谓小儿多浅薄。  

袁说友　和魏南伯乞酒韵  
古人行旆夸碧油，我舟寂寞随处留。  
何人夜半诗博酒，鬼神欲泣如楚囚。  
一朝江上同漂泊，莫向樽前情淡薄。  
为君更作白头吟，欲办锦囊惭句恶。  

袁说友　和魏南伯县丞寒食西湖韵  
红尘久厌人，湖山猛从事。  
巾车出西关，触目饱幽致。  
聊从吸鲸饮，发我涌泉思。  
松鸣当丝竹，山肴胜肉味。  
爱此天地宽，无复名利觊。  
淡妆与浓抹，晴雨盖一类。  
车马几驰逐，簪珥颇遗弃。  
稍出鹓鹭行，来与鸥鸟缀。  
归来灯火近，忽枉珠玉遗。  
三复已醒然，袭藏有巾笥。  

袁说友　和魏南伯县丞韵  
著语相过见一斑，我惭尺雨强跻攀。  
羇怀衮衮三江水，去路迢迢万里山。  
酒盏逢花寻客处，诗筒将月对船间。  
固应侯喜多知己，未必诗怕只汗颜。  

袁说友　和许深父转运判官韵二首  
我辈难忘故旧情，为君满意说诗情。  
抛砖不愧尘埃想，剖蚌俄惊的皪明。  
宦路几年嗟契阔，长安累月话平生。  
诗筒趣趁邮筒急，吟到扬州更袖呈。  

袁说友　和许深父转运判官韵二首  
诗里论交淡淡情，个中风味不胜清。  
锦囊著句知才尽，山色逢人作意明。  
已觉头颅侵晚景，尚堪风月快余生。  
与君握手关心处，愧乏琅玕腹可呈。  

袁说友　和薛公叔留都城韵  
年来更觉一身难，却扫应须早闭关。  
老矣壮怀空岁月，归欤活计只溪山。  
未堪鹍化摇而上，肯类蝇营去复还。  
白璧深藏有余地，区区何必苦跻攀。  

袁说友　和薛子晋来庆癸未登第韵二首  
云雾油然托应龙，姓名偶彻大明宫。  
胪传殿庑千官肃，声到旌旗万马雄。  
黄蝶飞来惊拜命，青衫误著敢言功。  
如何李邰犹能第，造物何心本至公。  

袁说友　和薛子晋来庆癸未登第韵二首  
寒莇也趁百花新，眼懒犹贪上国春。  
五技怪能成薄命，一名却喜继前人。  
唤将好意诗频赋，洗却閒忧酒再巡。  
底事牛堪有归序，韩公平日最相亲。  

袁说友　和杨诚斋春雨  
十年此袂与君分，一笑楼头日过晨。  
真个愁来真似梦，不因诗到不知春。  
云霄元似非关我，风雨何须故恼人。  
犹得吟边慰怀抱，绝知膏馥乞诸邻。  

袁说友　和杨诚斋韵谢惠南海集诗三首  
斯文宗主赖公归，不使它杨僭等夷。  
四海声名今大手，万人辟易几降旗。  
天方欲治将焉往，用不崇朝尚窃迟。  
整顿乾坤从小试，南州昔日洗潢池。  

袁说友　和杨诚斋韵谢惠南海集诗三首  
玉海书来喜欲狂，餐霞食瀣齿牙香。  
固应宗派名江右，底用宫袍入建章。  
今代欧黄真有种，向来沈鲍肯同行。  
只今五集三千首，但觉荧煌锦绣张。  

袁说友　和杨诚斋韵谢惠南海集诗三首  
芸阁登儒拜黼衣，凤凰来泊凤凰枝。  
待教黄阁调元去，暂对青藜下烛时。  
身到三山真得路，君留群玉几题诗。  
十年前访岷峨事，也作书郎慕左思。  

袁说友　和野堂惠老中秋月蚀韵  
一年清绝中秋时，仰天高欲攀桂枝。  
乾坤熔入玉奁鉴，万象一扫光芒垂。  
今年不见今宵月，有物噉之倾且仄。  
惜哉至此狼狈凶，空效玉川歌月蚀。  
一杯相嘱三更夜，安得飞来明月借。  
明年应解胜今年，莫使诗人愁笔下。  
吁嗟今夕知何夕，且对孤灯照窗隙。  
夜阑搔首独翻书，且喜灯前双眼碧。  

袁说友　和野堂僧子惠韵  
与公林下昔閒人，别后书来意转亲。  
老去兴怀空缱绻，诗来得句爱清新。  
眼看吴地千峰月，心在苕溪一钓纶。  
犹得支郎消息好，锦囊时寄笔端春。  

袁说友　和应宪使游沧浪亭韵  
使星两两照前山，笔下高吟万选钱。  
绝景政须终日款，兹游真可以诗传。  
深得遇雨排清昼，晚日迎风浸碧烟。  
千载不浑亭下水，俯栏犹得继前贤。  

袁说友　和友人秋日韵二首  
楼外西山日脚低，萸觞新唱缕金衣。  
十年为客秋风里，空负黄花几赋归。  

袁说友　和友人秋日韵二首  
了无风雨夕阳低，多少诗翁问白衣。  
把酒西风暗相约，年年篱下菊时归。  

袁说友　和虞仲房潼川运使韵  
西湖樽俎忆风流，今日樯乌过我州。  
万里相忘嗟又别，九华何惜更同游。  
中郎有了新镌石，小子无言只点头。  
及此公余多暇日，为君作计且邀留。  

袁说友　和张季长少卿尘外亭韵  
金城玉垒雄西边，云崖凛凛摩苍天。  
环城万井四十里，无处著眼江头烟。  
我来登临重叹息，搜索胜景披云巅。  
结亭百雉上南郭，山川映带围桑田。  
春风城南细麦好，夏雨城北圆荷鲜。  
长澜四溢去不断，茂林百种森当前。  
朝光下卷西山雾，界天一白如熔甄。  
两年寂寞谁知己，一日邂逅诗中仙。  
品题印可喜所遇，澜翻笔下源流泉。  
平山醉翁何以重，一词一记垂千年。  
于今尘外已独步，壮观绝致谁争妍。  
痴儿莫苦簿书债，一笑亭上应忘筌。  
春来花柳剩遨乐，念我一舸方东遄。  
甘棠遗爱定无有，赤壁怀去犹能全。  
他年吴蜀问安好，简缯各寄沧浪篇。  

袁说友　和张思济县尉韵二首  
作计寻山径，论交独两生。  
相过真有意，多病只垂情。  
老怯终年别，诗烦一夜程。  
怀思几秋梦，月落晓溪横。  

袁说友　和张思济县尉韵二首  
书债频年积，舟行一水期。  
稍吟秋夜雨，不尽故人思。  
正为才高累，宁论事了嗤。  
相忘心屡折，落笔更蜚驰。  

袁说友　和赵成子提干喜雨韵  
一天膏泽下民区，此意拳拳敢自居。  
欲写吴歌夸岁好，苦无杰语愧才虚。  
稍留佳客联珠履，共酹余觞笑曲车。  
试问苏州两年熟，岂无名笔作农书。  

袁说友　和赵成子提干喜雨韵  
十年三已冒为州，每每于民有旱忧。  
午听雷声鸣屋角，晚惊雨脚压云头。  
及时三日为霖好，为汝千箱乐岁求。  
欲办一椽名喜雨，愧无老笔赞宸旒。  

袁说友　和赵周锡咏魏南伯家葱茶韵  
武夷十月尝先春，风生两腋撩诗人。  
玉尘一缕轻且纯，不与凡味争比邻。  
铛中碧玉涛涌银，七碗不厌烹啜频。  
书窗假寐熟欠伸，重煎倍觉滋味匀。  
吾乡此茗孰与伦，谁家却说江茶珍。  
剥葱细切夸珠蠙，泛瓯更骋如铺璾。  
不知珉玉难并陈，从来居上嗟积薪。  
魏君胡为白头新，怀兄讵可论不均。  
我虽曾沃齿下龈，不敢溢美忘乡津。  
方圭圆璧当春晨，请君反本毋予嗔。  

袁说友　和赵周锡制干峡中韵四首  
西陵峭壁路初经，但见搀空两岸青。  
天近下连苍玉嶂，山高傍涌翠云屏。  
划开龙虎流三峡，敕下雷霆遣六丁。  
终日横风倚江转，恍疑身世在沧溟。  

袁说友　和赵周锡制干峡中韵四首  
千仞山头更有山，一山去后一山还。  
林峦有路春回绿，仙洞无人夜启关。  
岫列千屏森葆卫，石藏五色像形颜。  
举头待向峡中望，见说青天近一斑。  

袁说友　和赵周锡制干峡中韵四首  
急峡高流日夜东，嵌空怪石浪穿礲。  
涛喧滩口波翻雪，云断山腰气吐虹。  
几阵堂堂峰硉砵，一泉滴滴水玲珑。  
我行天下今将半，安得名山如此工。  

袁说友　和赵周锡制干峡中韵四首  
绝景都忘峡路长，江风时送野花香。  
峰排玉帐腰凝雪，泉溜珠帘乳滴房。  
后日奇山犹续续，而今伟观已堂堂。  
雄篇曲尽形容妙，满袖珠玑到旅囊。  

袁说友　和忠父于先生西湖韵  
先生摆脱世间缘，老去犹堪十万钱。  
气节向来投匦意，风流今识咏梅篇。  
饱闻东合抡材久，未许西湖对客眠。  
圣主如天怀谠论，只今此席为君前。  

袁说友　和仲躬赠轮道者韵  
孤峰顶上阿谁能，苦竹怜渠著意曾。  
他日林间重勘辨，我身元是在家僧。  

袁说友　和周元吉提刑席上得雨韵三首  
西山忽作暮卷势，长蝩噀水驱炎晖。  
雷车震动吹海立，火伞退避如鹢飞。  
天公不惮翻覆手，客醉何惜淋浪衣。  
云收暑退夜空阔，归路已觉星河稀。  

袁说友　和周元吉提刑席上得雨韵三首  
湖山十里围万井，烟云过尽迎朝晖。  
连峦得雨有余态，归鹭倚风无限飞。  
田头无布翠縠浪，池上暗湿红裙衣。  
山翁何惜一倒载，及此论简人已箕。  

袁说友　和周元吉提刑席上得雨韵三首  
蓬莱秦望两如峙，中有万顷浮光晖。  
自怜俗吏脚不历，每欣奇观身欲飞。  
苖苖布野翠卷浪，霭霭出袖云为衣。  
诗材满目供不尽，只恐寡和诗人稀。  

袁说友　和资深同游尘外亭韵  
城南绝景半林端，城北荷塘十亩宽。  
风月无尘频入座，江山吊古一凭栏。  
瀛红浅露娇啼脸，绡翠轻颸醉倚干。  
日暮对花吟不足，三翁步屧小桥看。  

袁说友　和子长见招韵四首  
攻击愁城从事里，消磨日月手谈中。  
不缘我辈真风味，安得尊前笑语同。  

袁说友　和子长见招韵四首  
青林绿幄春归后，翠岫苍崖雨过初。  
作意寻幽还得笑，随宜供客莫求余。  

袁说友　和子长见招韵四首  
清游已恨杘年别，胜处能消一日情。  
莫对浮山无好语，相逢草木有佳声。  

袁说友　和子长见招韵四首  
飞香雨过双溪阁，舞翠荷开十丈花。  
佳处正须供一赏，相从吾亦岂匏瓜。  

袁说友　和子西喜雨  
战龙卷水动诗兵，着语才非喜雨亭。  
但得云粳香颗颗，不愁霜发短星星。  
秧针刺水轻浮绿，麦浪翻风半挟青。  
只愿年年饱忧国，庶几万里一心宁。  

袁说友　胡元迈编吕仙翁传  
工夫未达性中天，九转还丹漫费年。  
至理本无多智巧，此公自有一神仙。  
绝知开卷翁如在，剩欲忘言意自传。  
功行世间千百亿，诸天更办笔如椽。  

袁说友　怀借舟主人  
自怜五十鬓如丝，更把閒身与物驰。  
惟有高人收倦翼，世间万事一弹棋。  

袁说友　怀仲子病目  
秋日家乡远，西风去雁迟。  
小儿应药喜，老父数归期。  
昨夜三江梦，今朝五字诗。  
至情如饮水，冷暖自深知。  

袁说友　淮白  
未识淮乡味，饕馋老不衰。  
及兹秋水张，已食小鲜肥。  
众口虽难美，饥肠本易为。  
岂无鲈脍好，物以罕为奇。  

袁说友　会文堂  
束带峨冠集会文，郡侯著语到诸君。  
平居讲习须朋友，退食工夫在典坟。  
士学何先先尚志，书生务业业惟勤。  
鹍鹏他日扶摇上，共致云霄庆策勋。  

袁说友　会新第进士和陈振享韵  
梧桐风细月将楼，犹得公余款俊游。  
喜入芳樽凉彻夜，风生绮席气横秋。  
两魁前躅高三辅，八隽飞觞照一州。  
屈指吴门多盛事，眼看勋业佐宸旒。  

袁说友　晦日昌甫见过因约伯皋小饮黄守继至三首  
满檐风动海棠雨，北客江南诗酒中。  
华发尊前无好句，飞花常望夕阳红。  

袁说友　晦日昌甫见过因约伯皋小饮黄守继至三首  
章泉泉水在玉山，有客岁时来往间。  
今古风烟只如此，见君生怕又言还。  

袁说友　晦日昌甫见过因约伯皋小饮黄守继至三首  
靖州太守诗自佳，留连浊酒看残花。  
涧上久矣无此乐，落拓尤怜云月家。  

袁说友　惠相之惠顾渚芽答以建茗  
一室环三径，诸郎读五车。  
山高空锁翠，涧阔自流花。  
辍我闽山焙，酬君顾渚芽。  
书来惊岁晚，老去各天涯。  

袁说友　集同年于聚景图  
慈恩回首几番春，樽酒相期在帝京。  
人事好乖知岁久，天宫作意得朝晴。  
向来禁粃所未到，同此英游真可荣。  
无奈斜阳又催去，更凭余酌话平生。  

袁说友　季提刑自夔宪知常德府  
十年踪迹两参商，解后天涯一咏觞。  
老景不堪朋旧别，客怀惟觉岁时长。  
猛辞蜀道浮江白，稳上吴船逆诏黄。  
我欲着鞭归路日，更期相过水云乡。  

袁说友　寄李兼善  
湖山昔日记清游。百遍相过语未休。  
远迩漫劳人室念，东西宽望浙江流。  
中年别去情尤恶，幅纸书来意转愁。  
岁晚渐于诗兴好，待君归后饱赓酬。  

袁说友　寄同年怀安曹守二首  
慈恩犹记北山游，四十年间几别愁。  
岁晚天涯重握手，两翁齐白九分头。  

袁说友　寄同年怀安曹守二首  
我丈之贤今老成，题舆剖竹傍青城。  
从容官事一时了，莫忘莼鲈秋日羹。  

袁说友　寄于忠父先生  
天教英雄声名好，满眼看渠腾蹋早。  
吁嗟世事暗如漆，虞卿穷困刘蕡老。  
平生翰墨弥九州，丰城埋剑干斗牛。  
一官了不受羁束，婆娑风月聊归休。  
天欲成之烦一蹶，子美东屯笑耕月。  
诸山摇落不成林，看取孤松岁寒发。  
西湖十顷玻璃风，酒阑豪气诗千筒。  
请君流水照冰雪，长鱼岂与虾蚬同。  

袁说友　寄于忠父先生  
诗来已报平安好，犹恨得公诗不早。  
忽闻单舸下沧浪，却喜此翁元未老。  
折腰耐辱来皇州，大手妙割无鸡牛。  
平生拄腹五千卷，百未一究真难休。  
我昔从之曾竭蹶，刮眼期公空岁月。  
老来犹足举千钧，岂是周郎独英发。  
苕溪猎猎苹花风，溪楼万瓦如铺筒。  
未须黄帽催归去，尊酒一笑期君同。  

袁说友　寄中都故人  
千山叠叠高入天，中有缥缈之神仙。  
壁立烟容风虎卧，林深洞启云龙潜。  
长安诗公有健笔，蜀道客子无新篇。  
尺书万里寄天远，万一故人曾我怜。  

袁说友　家信报仲子目疾已平用前韵  
岘也平安久，书云传遽迟。  
意宽千里远，归更一旬期。  
眼过无非景，身閒足可诗。  
江湖终欲老，鸥鸟已先知。  

袁说友　坚老住广福  
高僧七十未龙钟，飞锡飘然百里中。  
正欲逢场施手段，不妨临老入花丛。  
把茅便可传宗旨，一钵由来是祖风。  
直要空门高著眼，看渠拍手任西东。  

袁说友　简唐英同年四首  
春风已落百花中，镜里空嗟两鬓蓬。  
病懒未能禁酒困，多愁元不为诗穷。  
偶然贞曜生同世，尤喜丁宽易未东。  
聚散由来皆造化，一篇我欲谢天公。  

袁说友　简唐英同年四首  
早起孤舟掀浪中，自怜老大要飘蓬。  
风前索酒轻寒杀，梦里寻诗始意穷。  
帆饱急随山脚去，橹回强趁水头东。  
明朝已作扫门计，未必堂堂舍盖公。  

袁说友　简唐英同年四首  
书生怀贽大门中，一见归来话小蓬。  
坐喜情文浑不薄，退嗟吾道岂忧穷。  
更将儒术重熙载，要使君心亦欲东。  
若也铭勋在彝鼎，古今何止一周公。  

袁说友　简唐英同年四首  
旧言山色有无中，今日环观在短蓬。  
游子不堪归路冷，篙师愁杀裹囊穷。  
便回溪口风尤急，欲到山头月已东。  
赢得閒言扰诗社，烦君更语主人公。  

袁说友　饯金使出北关风雨大作  
出郭初行十里赊，狂风急雨闹田家。  
香粳饱熟云翻浪，荞麦新开雪作花。  
浅水半村环野趣，好山一带接京华。  
晚来踏尽临平路，风脚全收雨脚斜。  

袁说友　饯送蜀进士入奉廷对  
蜀才卓荦照宾筵，秀出斯文万选钱。  
圣主龙飞初策士，皇朝春好正朝天。  
丹墀独对三千字，黄甲重魁四十年。  
归把群书观未见，要令学业到纯全。  

袁说友　江岸茅舍傍古梅奇甚携酒即之  
不为村深与水隈，也依篱落有时开。  
几年寂寞无人问，一日声名动客杯。  

袁说友　江汉楼  
楼高百雉楚城东，吴蜀衣冠邂逅逢。  
自是荆山为屏翰，更看江汉日朝宗。  

袁说友　江上度元宵节  
一舟元夕卧孤村，夜半相呼了不应。  
说与儿曹休谇语，黄州明日买残灯。  

袁说友　江行得水仙花  
彻底清姿秀可餐，柔枝不怯胆瓶寒。  
三星细滴黄金盏，六出分成白玉盘。  
是物合陪仙子供，何人遣傍客舟看。  
山礬似俗梅偏瘦，别与诗人较二难。  

袁说友　江行有惠梅花者因忆杜少陵云江上被花恼不彻无处告诉只颠狂遂借此  
去年短櫂孤山阁，寻得横斜在篱落。  
带花饮酒六七人，醉傍钱塘城下泊。  
今年江上花恼时，无处告诉狂如痴。  
一枝的抵消对无语，独把诗酒相羁縻。  
平生百念轻于发，惟有梅花心未歇。  
只愁花谢老相催，老尽头白花又发。  

袁说友　江舟撁夫有唱湖州歌者殊动家山之想赋吴歌行  
我家苕霅边，更更闻夜船。  
夜船声歡乃，肠断愁不眠。  
一声三四咽，掩抑含凄切。  
宛转断复连，尽是伤离别。  
两月江头程，杳不闻此声。  
身游荆渚路，梦到湖州城。  
但闻空山女儿呼，不见前溪渔父鸣。  
今朝撁头上，忽作吴歌唱。  
初声与后声，一一浑悲怆。  
问汝何所得，昔棹吴中航。  
吟得溪女曲，动君思故乡。  
我方西上夜，夜夜家山侧。  
声声劝早归，霅水年年碧。  

袁说友　将至慎邑寄鼎  
踏尽琼瑶百里山，欲投城郭暮云间。  
红炉速置一壶酒，故岁谁家新岁还。  

袁说友　解机政得请题归舟  
浮沉宦海笑童颠，好上鸱夷老子船。  
今日君恩赐骸骨，半篙秋水送归田。  

袁说友　金陵  
青衫往事几经秋，白首重来忆旧游。  
今夜台城无限月，更凭樽酒豁羇愁。  

袁说友　荆州道中  
硉砵奇峰绕复环，淼茫大水枕前湾。  
望迷荆楚山川外，浮遍乾坤日夜间。  
举酒欲吞云梦去，倚楼无复利名干。  
雾船风缆经多少，老尽行人只此山。  

袁说友　景山寺古鼎  
小憩山前路，清谈得道僧。  
爱渠惟一鼎，持此共三乘。  
制作前无古，摩挲喜不胜。  
兹游真可乐，著句忆弄曾。  

袁说友　久雨霁后见月  
涨水横侵屋，轻舟半宿溪。  
竹风千影乱，帘月一钩低。  
鼠黠欺残照，鸦啼识故栖。  
余樽才稍稍，薄露已凄凄。  

袁说友　句  
扁舟系柳向朱扉。  

袁说友　句  
坐来客子浑忘倦。  

袁说友　句  
水暗人家水拍堤。  

袁说友　绝粮  
旧索长安米，今无负郭田。  
平生一饱计，岁晚百忧煎。  
漂母今何有，王孙空自怜。  
日高亭欲午，寒屋灶无烟。  

袁说友　郡寮案乐饮赵判院有诗次其韵  
簿书纷如丝，取乐得少空。  
悠然杯勺兴，藉此歌舞送。  
从事来官厨，醉不睡邻瓮。  
衣裳贝{賸月换贝}泽，言议杂嚣共。  
人生配忌独，胜日饮须痛。  
向来韝上鹰，府公解其纵。  
先生作禅卧，肯以静嗤动。  
形舑诗则昌，万境供日用。  
文字与红裙，宁非一理共。  
退之强分别，无乃梦中梦。  
丝竹娱中年，耐此发种种。  
明当解予醒，酒德赓旧颂。  

袁说友　侃老舍天宁寺往游何道二山二首  
拍手笑无语，挑包去不还。  
行行余一钵，历历上诸山。  
明月随方照，孤云任意閒。  
猊床待师处，猿鸟撤松关。  

袁说友　侃老舍天宁寺往游何道二山二首  
飞锡真游戏，论诗解往还。  
一声狮子吼，十里道场山。  
绿竹静无语，白云长自閒。  
赵州应路滑，无复叹间关。  

袁说友　孔明庙柏  
陵邱冉冉烟草新，丛祠寂寂君与臣。  
千年不死一庭柏，八阵犹余三峡春。  
昔人已化辽东鹤，古往今来事如昨。  
当年鱼水奋云龙，天不兴刘死诸葛。  
