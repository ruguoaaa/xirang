---
title: 第51部分
index: true
icon: editor
order: 51
category:
  - 诗藏
  - 诗集
  - 全宋诗
tag:
  - 佚名
---

王奕　和遗山呈太山倪布山真人  
江右书生枉白头，杖藜始得北山游。  
手摩红日登三观，袖拂黄埃看九州。  
及下诚明真气貌，方知岁月老春秋。  
更须梓就诸公什，焰焰声名万古留。  

王奕　和元遗七首  
鸡豚邻栅翁，盼盼延允谱。  
仲尼土万世，岂必志百亩。  
谁知弗父何，让德报以鲁。  
蚁穴几王侯，林庙此其所。  
东周礼乐心，岂不在文武。  
大器信有神，予夺孰敢侮。  
郏鄏鼎铉雄，弱臂竟莫举。  
大厦庇生民，云仍合分庑。  
诗礼世其传，嘉种无莽卤。  
庭趋揖须眉，返此末代古。  

王奕　和元遗山八首  
荒荒望鲁甸，姬孔庙粼粼。  
允祚五十代，颜孟东西邻。  
旁求侍坐翁，草莽迷城闉。  
岂应发肤体，竟此成湮沦。  
铿尔续道韵，垂此天伦亲。  
犁锄供子职，犹裕耕凿民。  
可能百世祀，不庙三省身。  
亦必有坛壝，尚稽廓荆榛。  
五贤配西序，。  
余沥波杨荀。肥马视轻服，  
此景良清新。微言苟不及，  
往迹亦易陈。  

王奕　和元遗山二首  
高垣门十一，云是鲁城基。  
浮浮化荆榛，孔庙存威仪。  
奎门出浩荡，杏坛历逶迤。  
古今帝王所，形仆影即随。  
人间此天阙，可望不可跻。  
诗书寿老壁，孙子绵遗规。  
杲杲不可尚，百世当前知。  

王奕　和元遗山九首  
耕民昧帝力，焉用典与谟。  
奈何降衷后，气禀分贤愚。  
天锡孔孟氏，一整绰有余。  
廓哉邹鲁地，良足容轩车。  
皇皇七十国，辙迹何区区。  
谁知百世下，流作章句儒。  
掌股弄神器，敝屣直弃如。  
遂令桐梓地，尽化荆棘涂。  
昏林畏馋啖，秉烛来趋隅。  
巫咸倘可问，为我还其初。  

王奕　和元遗山六首  
壮哉景陵宫，龟屭极神猛。  
洪惟在庭库，制度合雄骋。  
圣世尚封崇，功拟天地并。  
中天怪事发，灵长转俄顷。  
我登望岳台，一慨心自领。  
涿鹿策奇勋，自谓出天幸。  
大运旋丸棋，拜首归旧鼎。  
富贵积金台，础砾掩营屏。  
倘无六籍在，讵免胥狒犷。  
下土位人上，奈何不深儆。  

王奕　和元遗山三首  
圣人与天游，择地岂必巧。  
袤延十里林，老翠镇盘绕。  
斧斤不可寻，兵劫不能燎。  
翁仲俨冠带，麟虎峙强矫。  
书生拜风木，起立九肠搅。  
筑室今不多，驰跸古应少。  
春秋泉壤幽，日月天地晓，  
洙桥一线流，渗注入万沼。  
入陵见金碗，公相计不早。  
父乾兮母坤，白骨无寿夭。  
衔冤绝归鹤，谁复詃华表。  
九原信可作，两观事未了。  

王奕　和元遗山十首  
人惟君与师，得在天地间。  
蜂蚁失所主，生息决不蕃。  
逐日渴未死，顾影悲余年。  
平生东鲁心，卑首瞻圣贤。  
上下二千载，历历观遗镌。  
惜哉数墨子，想像成虚传。  
十章纪大略，尽和遗山篇。  
忠肠搅葵漆，喉棘不忍言。  
持归刻瑘石，何□勒燕然。  

王奕　和元遗山四首  
西偏颜乐园，屋角接圣境。  
想当坐忘时，聪明尽黜屏。  
上植松数株，下种麻千顷。  
蛛网结秋丝，绵密藏废井。  
东连胜果寺，元此诞庄颍。  
象教剥床肤，所事终不永。  
兴亡有定在，虽帝不可请。  
缅想书云时，五色垂灿炳。  
三家浚深井，录讫水亦冷。  
卓卓正宪祠，蒸尝犹定省。  
金縢宗老心，复辟直要领。  
照影吊伯禽，抱渴空望绠。  

王奕　和元遗山太山古句  
我来拜争鲁，舟过歌凤台。  
登峄仰东蒙，自谓高矣哉。  
及登东山顶，天级真难阶。  
河渎走罅漏，嵪陵塌埏垓。  
己大物自小，夙学得所谐。  
圣贤分地步，高下随其材。  
于道既有觉，沿崖剔碑苔。  
七十二君者，谬迷良可哀。  
王侯哄蚁穴，休王滋无涯。  
三千六百杘，治忽知几回。  
悠哉身后史，聊尔生前杯。  
大块囿躯壳，客气行风雷。  
神功一收敛，非去亦非来。  
试出亭毒表，岱峰赤微埃。  
安得铁柄箒，埽尽兀实堆。  
上下一无极，释然畅虚怀。  
平明下山去，天门挂芒鞋。  
金童玉女夹道迎，鸾铃凤翟红云开。  
道逢明复与守道，拊肩携手歌崔嵬。  
谓予如欲看白日，请骑黄鹄同上无色空界外。  
苍梧帝子正与彼，倏忽混沌高卧真蓬莱。  

王奕　和元遗山五首  
高门连曲沼，上有泮宫台。  
芹藻莽不复，菰蒲弄风埃。  
灵光突其右，荒秽良可哀。  
两阜爪距地，驱车俨临淮。  
鸡虫争得失，扰扰胡为载。  
何如袖春服，行歌与时偕。  
我来晞白发，归咏同此怀。  
柴桑志童冠，寤寐须偕来。  
酌逵洗逸盼，雅趣孰此偕。  
步雩习风腋，自觉聪明开。  

王奕　和赵若伦旧题多景楼  
大地山河合九州，秋风吹起故乡愁。  
洛山冉冉机云出，汉水潇潇巡远羞。  
东望海连甘露寺，北来诗满镇江楼。  
金台万里天门杳，且问东津汶上舟。  

王奕　和中丞徐容斋贯户维扬  
岳到东原掌样平，南州师友树高名。  
圣人门户三千教，老子胸怀百万兵。  
学要绝时须著继，道逢夷处不消争。  
凤池乌府皆余事，急拯苍生作九京。  

王奕　鹤林寺绝句  
应是鹃花笑口开，火头天子果何哉。  
远公满眼沾春酒，引杀陶潜不肯来。  

王奕　护驾泉  
岳泉匹练落云间，万折东流不得闲。  
驾到源头犹且护，如何护不到崖山。  

王奕　淮安路教谢西溪己丑二月饮叠山于敬义堂有诗后三月仆至西溪见示时  
收敛眉山草木英，心潜羲孔与时行。  
浣花杜老惊人句，采石虞公贯日诚。  
合上燕台为上宰，暂劳楚泮领诸生。  
沉吟敬义堂中句，莫赎豪狂祢正平。  

王奕　黄池大水歌  
玉斗山人归自鲁，迂途携酒酬谪仙。  
丹阳滞留十日雨，坐见平陆成长川。  
不冲不激不澎湃，漫高漫长漫嚣尘。  
黄地地势低且圹，筑堤种柳名圩田。  
一圩动是数百顷，耕民缚舍沿郊阡。  
良苗怀新交翠浪，一刻莽作蛟龙渊。  
仓皇老释竞祈祷，搬移儿女外牵连。  
村庄草屋浮断梗，黄流黑气蒸腥膻。  
市民运土积塍脊，危如燕垒悬杗前。  
中宵突尔駃一决，尽与河伯裾相牵。  
或云岳渎潴魍魉，呴沫吹浪如吹煎。  
昌黎谕鱷许戮蜃，古今此理容或然。  
粤从天一中入坎，水德流动随乾圜。  
彝伦攸斁五行汩，君舟民水几覆颠。  
神姒凿窟逾九载，到今三千七百年。  
三时粟麦天不雨，苍生何赖无瘠捐。  
天变不能违者水，民命自以君为天。  
当今君相即尧禹，蓄积期会谁当先。  

王奕　回建德寄冯和峰隐士  
王子归邹鲁，知公隐德乡。  
道为千载惜，身抱六经藏。  
青壁丹崖远，黄花白骨香。  
百年交一臂，悔不拜庞床。  

王奕　回马岭  
岭入青天不可梯，六飞到此尽遭迟。  
异哉犹有秦皇马，回向庭前化鹿儿。  

王奕　见陈月观二首  
鳌转山空海失深，仙人抱月自高吟。  
春秋两字尊王义，皇极一编经世心。  
千载文声扶学校，万年史笔寄山林。  
太邱古矣元龙老，天霆先生续正音。  

王奕　见陈月观二首  
仲尼日月几曾昏，自古君师岂必存。  
水陆三千游圣域，风云万里望天阍。  
燕台接武何多隗，吴国孤骞未见云。  
观上又分明月影，漫漫长夜与谁论。  

王奕　金余元遗山来拜祖庭有纪行十首遂倚歌之先后殊时感慨一也和元遗山  
鲁桥卸淮舸，淖涂历蓁芜。  
翠峄倚天末，仿佛东南隅。  
薄暮曲纪城，三清敞仙居。  
平原积磥砢，灵河鸣泉珠。  
小径斗折上，行与狐兔俱。  
循崖索期篆，恍惚东封书。  
丛巅集莲瓣，岩岩瞰青凭借。  
正途尽茅塞，正尔宜羊车。  
蚌珍不蔽美，岧峣到枌榆。  
南门肃孟庙，冠袂先抠趋。  
气大夙有配，邾少不必都。  
盥既觌慈靖，择师谁复如。  

王奕　九月申屠伯骥同饮寿张蚩尤冢上  
蚩尤一梦四千年，涿鹿如今又不然。  
栅上悬丝重放下，草门朽骨尚高眠。  
升乌沉兔人今古，点鹊痴蝉事后先。  
醉插黄花供一笑，谁知吟客是乔仙。  

王奕　孔庙既拜之后又不远三百里过泰山过汶河壮哉斯游上日观作宾日歌少  
日月东行天左旋，丸中久矣和乾圜。  
稔闻泰山有日观，窃疑板墨多夸传。  
甚言抱鸡候其上，鸡鸣海水如炊煎。  
火轮磨荡上复下，崖撞石裂声填填。  
天门钟鼓报清晓，尘世正尔沉元元。  
几回掩卷信且惑，安得臂羽如飞仙。  
谁知白发际同轨，得来邹鲁拜圣贤。  
竟游曲阜至岱岳，扪参历井登其嵀　。  
濯足就宿会真殿，如乘析木栖微垣。  
是时八月二十夜，明月正值奎娄躔。  
窗明斗落惧失晓，一宵十起无宁眠。  
偕行诸子大鼾睡，笑我历辘狂且颠。  
深衣端坐愈不寐，湔肠涤胃玉女泉。  
少需道人谓予曰，若欲观日今当前。  
忙迷扶策抉草莽，翩跹搀夺诸公前。  
诸公拍手笑于后，被公吞了丹砂元。  
{左足右盘}跣一气涉观顶，隐隐红罅开东边。  
玄云荏苒幻紫色，金楼宝阙蒸琼田。  
秋深露重湿我趾，扶桑望决眼欲穿。  
须臾眉黛抹天杪，脱然宝镜开微奁。  
上上下下复上下，千辛万苦方团圆。  
小臣不敢瞠目视，九拜塌额肝胆县。  
起来恍惚抱影泣，昔何容易沉虞渊。  
羲和湎淫失宾饯，掩覆白日为元天。  
蚊躯螳臂负不起，忍渴未死甘氓廛。  
狨号螭泣虎豹舞，单衣尚絥得瓦全。  
梦醒忽尔登泰岱，稽首再拜清光还。  
愿保初阳守黄道，重离赫赫行纯乾。  
泣余收泪盼下界，西北迤逶生霞烟。  
山如鳞甲水如带，八荒草木皆新鲜。  
回视秦碑与汉篆，神光灿烂生蛟涎。  
古今圣贤几登此，乍睹莫不心虔虔。  
归来玩愒复弄影，入夷出晋谁与怜。  
苍梧不返放勋死，倾恋惟有葵心坚。  
分阴寸晷正可惜，人间儿女醯鸡然。  
登封观日世不少，作如是观能几焉。  

王奕　茂陵封禅坛  
祥符天子旧明堂，二丈丰碑宿草荒。  
人世已非坛更是，摩挲老泪湿斜阳。  

王奕　梅  
爱梅坐至夜三更，坐至三更意未平。  
潜以晋来为己任，亮将汉去与天争。  
是心或可道前哲，此理如何语后生。  
莫笑书生穷到老，虽穷到老也留名。  

王奕　彭泽祭陶靖节祠  
呜呼，典午去矣，  
柴桑归矣，黄花老矣，  
徵士卒矣。尚飨。  

王奕　青山二章章四句  
青青者山，并祠其间。  
郭李遐矣，高义莫攀。  

王奕　青山二章章四句  
山之青青，策蹇来经。  
千古一日，二公之灵。  

王奕　石塘歌呈吴侍郎  
谁剜太素一拳石，石壳皴皱涵芳塘。  
塘中清淑族查滓，积成土块如浮航。  
三千界分有南赡，休王帝伯更皇王。  
尧衢涨作九年潦，秦火煎成百沸汤。  
入昏出晓乌兔浴，韬风蓄电蛟龙藏。  
巫姒凿开通浩浩，女娲炼熟补苍苍。  
三山缥缈出塘外，人云此是蓬莱乡。  
谁令海乾白石烂，黑风吹散天风裳。  
鼋腥蜃秽趂屭立，虾螺鳅鳝生毫光。  
西江老子一口吸，喷作万顷澄汪汪。  
何当长啸挈斗柄，与君塘上酬酢倾天浆。  

王奕　书赵忠靖公祠堂  
老臣将略服先零，撑拓淮江五十年。  
不把壑舟移半夜，未应杞国坠中天。  
父奢既不惭诸葛，子括胡为愧仲连。  
节义功名父兄在，摩挲丰碣重潸然。  

王奕　水帘洞  
密织多因雨线添，泉绅高挂月钩纖。  
洞仙羞见秦丞相，故遣东风放下帘。  

王奕　四绝呈周月湖  
丸中日月妙推移，才过三千六百杘。  
霁月光风无尽藏，不应便黑小圈儿。  

王奕　四绝呈周月湖  
不画修眉不易妆，箧中犹是主衣裳。  
起观疆宇皆周土，只有西山尚属商。  

王奕　四绝呈周月湖  
君住山阳岸口矶，风帆雨驿去如飞。  
十年多少金台客，曾有沿津问泗沂。  

王奕　四绝呈周月湖  
草带粘天只辨星，燧楼尽化作邮亭。  
柳桥梅驿多来使，只寄山中养鹤经。  

王奕　送泰山倪布山真人  
赤松宗世远，岳地作神仙。  
粲粲龟瞳碧，昂昂鹤骨坚。  
五全皇极福，三受圣朝宣。  
道德交前辈，声名在集贤。  

王奕　孙明复石守道祠堂  
师生高掠二山名，千载谁云道义轻。  
岳府柏林风雨夜，琅然犹带读书声。  

王奕　泰山  
扆齐机鲁镇天关，左右微垣列两班。  
大展明堂俱翕受，黄河东畔少游山。  

王奕　题北固亭  
杜老当年识恨遗，与天争汉死奚疑。  
伏羱犹忆分三日，老骥空悲混一时。  
往事竟随东逝水，新题全是北来诗。  
如今多景楼头酒，免得诸公赋黍离。  

王奕　题池州邮亭  
驿堠珠连辏北燕，西风落日几枝蝉。  
唐仪汉令碑上下，楚馆秦邮世后先。  
新柳不知迎送事，短藜聊信去来缘。  
如今亭长皆民尹，那复圯桥更授编。  

王奕　题焦山客位  
锁断长江铁户门，风帆云海几朝昏。  
能依佛教绵遗址，大胜焦家裕后昆。  
鹤骨已仙羲帖在，鳌身不动米碑存。  
住山传得文殊印，遮莫前身是了元。  

王奕　题焦山吸江亭  
甲子三千六百杘，此山崒嵂起何时。  
雄吞海渎金狮子，霸断吴门铁犍儿。  
水镜照空三国恨，浪鼋撞破六朝悲。  
后来尽有无穷事，留与他年再赋诗。  

王奕　题金山金鳌阁  
谁橐红炉铸宝刀，辟开太极奠金鳌。  
尾摇光岳星辰转，背负乾坤日月劳。  
潮落潮生通气息，帆来帆去动毫毛。  
不知南北车书混，此际翻身第几遭。  

王奕　题彭泽旧县锹梁公祠  
周纪唐纲一线间，旋乾容易乾坤难。  
不将庙襘来雄辨，焉得宗祧可再安。  
国事固当元老定，德碑留与具臣看。  
寄言彭泽亲民者，须学好人为好官。  

王奕　题泰山仁安殿壁  
大极何年庭帝孙，中居岱岳镇乾坤。  
三年余载昭明代，七十二君来至尊。  
鲁甸齐邱雄地势，秦松汉柏护天门。  
兵尘不动绵香火，万里东书寿一元。  

王奕　题陶锹二贤祠  
丰碑大字极誉扬，并祀渊明与锹梁。  
宇宙事皆吾己分，君臣义亦本天常。  
休官彭泽当存晋，取日虞渊合为唐。  
自是后人无远识，不知遗臭与流芳。  

王奕　题维扬  
半在书剑走闽瓯，三十年前欠此游。  
赤脚有心尊鲁国，白头无力赋扬州。  
花明靴巷新番市，草暗城隅旧敌楼。  
桥上更无何逊迹，梅花明月为谁留。  

王奕　题小蒜岭  
西风策策麦花凉，重把新诗自品量。  
禽不为人音自好，路因无驿里偏长。  
百年白发空前辈，两载黄花笑异乡。  
归去玉瑘牢闭户，莫教旧隐姓名香。  

王奕　闻叠山己丑四月七日死于燕  
声名如此付杯羹，满腹琅玕不得呈。  
诺士倘能如孔子，杀身未必死盆成。  
骨埋北壤名山重，冤入南天上帝惊。  
当日刀圭成谩尔，金华仙籍再书名。  

王奕　五绝呈李惟学山长  
尝笑蓝仙踏踏歌，极知感慨欲如何。  
檐头白日苍生共，到了圣贤分得多。  

王奕　五绝呈李惟学山长  
铸金为蠡声犹泯，磨石为碑字亦漫。  
杂杂万形归五化，烬余方策更长存。  

王奕　五绝呈李惟学山长  
朝餐暮饮逐尘寰，清镜无情不驻颜。  
千古菊泉香火地，名贤多是靠名山。  

王奕　五绝呈李惟学山长  
星气西流一掷梭，起看斗柄夜如何。  
篝灯急了床头易，明发开门事又多。  

王奕　五绝呈李惟学山长  
只影随阳逐稻粱，故山元自富苍筤。  
孤雄不作山梁梦，晚岁收声在凤冈。  

王奕　谢叠山先生己丑九月被执北行闽士以诗送之倚歌之饯  
皇天久矣眼垂青，盼盼先生此一行。  
遗表不随诸葛死，离骚长伴屈原清。  
两生无补秦兴废，一出诚关鲁重轻。  
白骨青山如得所，何消儿女哭清明。  

王奕　谢叠山先生己丑九月被执北行闽士以诗送之倚歌之饯  
襄汉无人替一肩，遂令杞国坠青天。  
是谁铸此一大错，此事公知三十年。  
尽爱中都为宰相，岂知上界有神仙。  
纵饶不返南飞翼，也合津桥化血鹃。  

王奕　谢吴侍郎  
屋角梅花枕鲁宫，柏台借重过江东。  
月明鸟定文书静，九郡谯楼起烈风。  

王奕　谢吴侍郎  
谁道灵光独不焚，孔堂金石至今存。  
皇王帝伯从开辟，不毁乾坤一合门。  

王奕　新州枕上有感二首  
尼山拜了又何求，驰鹜中原作壮游。  
泰岱峰头观日出，汶阳城外看河流。  
朝吟阚县蚩尤冢，暮醉新州太白楼。  
从此不消删白发，留归江上对眠鸥。  

王奕　新州枕上有感二首  
岱岳名山天下无，老来游玩易嗟吁。  
帝孙池畔秦松老，圣母祠前汉柏孤。  
古篆蚀苔悲建武，漫碑宿草忆祥符。  
逢人不解从头数，牢记山名画作图。  

王奕　再和前韵蛾眉亭  
天经地纬脱笼羁，团拓乾坤作弹泥。  
采石青山知己少，渝州明月为谁题。  
令公望重恩尤重，杜老名齐命亦齐。  
拟和岱吟才气短，半眉蛾影暮云凄。  

王奕　再和韵上石塘吴  
发燥闻君响泮宫，玉溪昩水限西东。  
惜哉宴罢瑶池晚，乃在崇台拜下风。  

王奕　再和韵上石塘吴  
不能随调转商宫，独抱瑶琴过鲁东。  
霜满乌庭无过雀，非君谁与借东风。  

王奕　再和韵上石塘吴  
人心六籍未尝焚，千古师存道亦存。  
见说汶阳官路口，几年鞍马上君门。  

王奕　再和韵上石塘吴  
破笈兵韬久已焚，床头仅有易书存。  
一观周礼归来后，依旧白云深闭门。  

王奕　贽见五峰燕先生  
康庐崒嵂撑青空，五峰下有神仙翁。  
黄金为佩白玉琐，跨虹飞上燕台穹。  
紫垣苍琐白月静，薇花韵的明丹衷。  
帝谓公田久不井，为提明月江西东。  
某邱某壑无隐耳，贮见汉庾堆陈红。  
周官六曲冢宰事，有功亩亩方为忠。  
蹇予落魄不耕了，半生煮字悲吟穷。  
盖头不思恋茅屋，负笈无拜夫子宫。  
黄河泰华幸一见，于人须识欧阳公。  
枯根纖芥尽收拾，药笼未必遗芳藭。  
品题愿借燕许笔，可以报德歌豳风。  

王奕　祖庭观丁歌  
吾祖河汾文中氏，受恩未报夫子灵。  
末孙愿言无忝尔，幸际天地还清宁。  
奔波水陆数千里，袖香今得拜祖庭。  
天欲使观周礼在，时载巧值开上丁。  
北方学者曹博士，新膺上命来交承。  
圣门不敢负所学，事事必欲行六经。  
尔时己丑八月朔，大中门辟天微明。  
左开毓粹右观德，灯球灿烂交流星。  
奎文阁下爇柴燎，柏林鸠鹊争飞鸣。  
金丝堂前班引出，笙镛隐隐金石声。  
三氏诸孙列左右，皎洁宿鹭排圆汀。  
各崇尊长例就位，深衣徵及江南生。  
礼官三请诣磬所，朱扉咿{左口右轧}开中扃。  
太常金乐交佚奏，秩秩笾豆环簪缨。  
首从先圣告祝后，邹兗次第彝樽倾。  
却诣齐国父母庙，泗沂分配随重轻。  
五贤推尊孔道者，俎豆亦得陈其诚。  
春秋天下祀文庙，太常四丁惟鲁行。  
青衿白发老学校，观丁未有如斯荣。  
俨然清都听雅乐，耳目变换心神惊。  
南门礼毕饮福胙，公堂交错飞兕觞。  
饮余独立杏坛下，予怀缥缈欣慨并。  
恭惟素王师万世，道如日月行天晴。  
几年读易坐瓮牖，景仰阙里真篷瀛。  
谁令溟渤化清浅，温凉亲得瞻仪形。  
吁嗟麟踣凤不至，青霄栩栩飞梁楹。  
想当削迹伐木日，诺仕委曲随人情。  
不知无可无不可，与时潜跃无将迎。  
君臣大义要不废，岂应弦辙俱纷更。  
匡围宋害走列国，哀诔流祠垂千龄。  
谁云木坏文寝丧，墓林楷理犹纵横。  
文谟武烈悉斯烬，春秋无复陈尝蒸。  
皇王帝伯禅林休，尼山泗水常朝廷。  
孔林黄屋已八至，功与泰山争峥嵘。  
惜载祥符天子幸，生晚不得随公卿。  
封疆万里撤私町，冠佩此夕仰大成。  
八表云昏尘眯目，仲孙宣子视独瞠。  
观周反鲁学益进，矇与瞍语闻惊霆。  
两生此日既见圣，中道未有倾盖程。  
箪瓢道不在房杜，深惭礼乐孤汾亭。  
归与玉斗授论语，愿与诸子歌菁菁。  
庶乎可以报罔极，蠢生未必终顽冥。  

王益　和梅公仪留题重光寺罗汉院赠宪上人  
晓剃吟髭雪半零，海窗曾咒钵龙醒。  
蚤知西竺能持法，应笑南僧不会经。  
云气昼间侵尘柄，藓痕春老上铜瓶。  
近来禅观都无语，手指馀花满寺庭。  

王益　和梅公仪新繁县顯曜院  
梵宇萧条白日长，苦空谭尘接藤床。  
云章酷爱休诗丽，莲柄慵思远社香。  
石发雨梳鸡苑寂，风梭春织鹫山凉。  
劫灰心火销平尽，又听钟声下讲堂。  

王益　句  
不逢星汉使，谁识是灵槎。  

王益　灵谷  
灵谷神仙宅，言归肆目新。  
山光远如画，秋色老于人。  
世俗棋争劫，人心海变尘。  
功成思范蠡，湖上一间身。  

王益　灵谷山  
灵谷神仙宅，言归肆目新。  
山光远如画，秋色老於人。  
世俗棋争劫，人心海变尘。  
功成思范蠡，湖上一闲身。  

王益　留题清凉院  
背倚青峰面枕溪，濡毫新向壁间题。  
善根不挠金莲合，净界无尘水月齐。  
会启苾蒭真乐境，花开檐蕁远香畦。  
因思祖塔尝游处，更在龙蟠虎踞西。  

王益　新繁县东湖瑞莲歌  
火云烁尽天幕腥，水光弄碧凉无声。  
荷华千柄拂烟际，杰然秀干骈双英。  
天敕少昊偏滋荣，宵零仙露饶金茎。  
袅袅飘风起天末，绿华珰来琤琤。  
觥觞式宴资击赏，何人掞藻飞笔精。  
越国亭亭八百里，木兰泛咏称明媚。  
争如锦水派繁江，孤根擢翠葩分腻。  
紫清合曜流霞晖，楚台无梦朝云飞。  
韩虢佳人新侍宠，温泉宫里赐霞衣。  
赫赫曦阳在东井，珍房萃作皇家庆。  
流火初晨复毓灵，连璧更疑唐杰盛。  
眇观熙政接元和，嘉穣重荣田野歌。  
高宗昔庆刘仁表，五色卿云世甚少。  
我今取喻进德流，优哉祥莲出池沼。  
草莱泥滓俱弃捐，致君事业殊商皓。  
归作舦夔稷卨臣，同心一德翊华动。  

王益柔　奉答尧夫先生金雀石砚诗  
般阳有山名金雀，山发清辉奇璞。  
望气尝言玉宝藏，贾胡几遣良工度。  
金刚宝鑽竞穷搜，百里青苍困鋔凿。  
琼瑰未获得研材，温润还将六美学。  
有若玉徵琴面莹，有如金弹陶轮著。  
规天矩地形制毓，中或辟流外圭角。  
晴窗气暖墨花春，牋襞毫奔光照灼。  
吾生特好惟四物，累载裒鸠盈几格。  
先生闭户日著收，朝餐每不餍藜藿。  
高闳梁肉虽有余，孰敢就门趒隐约。  
先生固自尝有言，不忍将身作沟壑。  
先生崖岸高莫攀，持此谓宜无见却。  
一留为惠固已多，敢冀新诗旋踵作。  
精深雅健迫风骚，使我忧荒忽惊矍。  
还如甘露醒心昏，更似神篦除眼膜。  
先生精义已入神，准易时容见涯略。  

王益柔　奉和尧夫  
固穷终不悔沉沦，满腹深藏上古珍。  
手写新诗成几卷，亦教余事照千春。  

王益柔　莱石茶酒器寄邵先生作诗代书  
宝刀切石如春泥，雕剜成器青玻璃。  
吾尝阅视得而有，惜不自用长提携。  
前时过君铜驼陌，门巷深僻无轮蹄。  
呼儿烹茶酌白酒，陶器自称藿与藜。  
爱君居贫趣间放，一语不涉青云梯。  
嗟予都城走尘土，日远樽杓愁盐齑。  
缄封不启置墙角，顿撼时作琼瑶嘶。  
争如特寄邵高士，书帙几杖同幽栖。  
荷锄剩治田间秽，抱瓮勤灌园蔬畦。  
明年春酒或共酌，为我扫石临清溪。  

王益柔　送程给事知越州  
紫绂黄金太守章，旌旗遥指五云乡。  
若耶溪上朝风快，宛委山中六月凉。  
政事雍容多润泽，诗情闲淡合宫商。  
羡君一入蓬莱阁，吟醉萧然未遽央。  

王益柔　题招提院静照堂  
构堂幽僻断尘踪，静照为名我所通。  
一室可知天下事，十方齐见定心中。  
清朝云散层峰出，后夜潮回涨海空。  
槜李御儿多旧迹，几时烟舸访支公。  

王益柔　遥题钱公辅众乐亭  
四明旧说南湖好，岁久濒崖变涂潦。  
建旟一日得贤侯，千里山川真再造。  
偃月堤成车马道，湖光如截天好抱。  
鸳鸯瓦影乱凫鹥，绿柳环堤花映岛。  
珠宫贝阙竞来还，泉客鲛人争献宝。  
春风浩荡波涛卢，彷佛仙人骑赤鲤。  
金盘下筋饱鲈鱼，尘事茫茫隔烟水。  
都人士女从如云，丝竹清音雨岸闻。  
饮酣落笔歌绿水，烂漫天葩飘远芬。  

王益祥　题资福院平绿轩  
太室无馀地，生涯小有天。  
推窗成旷阔，俯槛绕清涟。  
载酒日边客，闻歌柳外船。  
隔墙人易与，胜著买山钱。  

王翊龙　煎茶  
春霆发蕾抽新馥，榷吏穷搜不容粟。  
是谁千金收寸芽，烹鼎车声绕斜谷。  
白云飘落甘露椀，清风吹破玉川屋。  
平生此腹负将军，空揽十年灯火读。  

王翊龙　谢王绣使同二教举充讲宾  
绣衣玉斧下青冥，端为斯文主夏盟。  
师道更全双璧白，讲堂初奏六茎清。  
秦灰不烬诗书种，孔壁犹铿丝竹声。  
惟有渔翁只自叹，谈经敢望汉鸿生。  

王逸　句  
他年馆阁同游处，荣路方踪继二孙。  

王繹　句  
直自牧之怀古后，适当慧远送图来。  

王繹　句  
荔陈贡篚清香馥，峰倚三山秘篆奇。  

王繹　题张公洞  
高上宸居隔紫烟，洞中金阨暗相连。  
辅光灶冷留香壤，太素渊清涌玉泉。  
后夜龙归云浪湿，未明人起月华鲜。  
秋光不老岩前麓，到此偷闲亦自贤。  

王隐　次韵之秋日雨后韵  
洺州秋雨后，幽胜可供间。  
白首留他县，归心绕故山。  
野泉来竹底，危磴入云间。  
尚记登高会，重岩细菊斑。  

王隐　谢竹堂先生见过  
学稼古寺侧，结庐高柳阴。  
音书故交绝，岁月杜门深。  
新雪添衰鬓，寒灰死壮心。  
西州贤别驾，连日肯相寻。  

王应麟　鳖山  
天柱不可折，柱折不可撑。  
九鼎不可覆，鼎覆人莫扛。  
袁公烈丈夫，独立东南方。  
欲以一己力，代国相颉颃。  
适遭宋祚移，耻为不义戕。  
奋然抱志起，誓欲扫搀枪。  
拔剑突前麾，手回日月光。  
敌势愈猖獗，山摧失忠良。  
鸣呼绝伦志，不得骋才长。  
妻孥悉从溺，枯骨夜为襄。  
忠烈动天地，游魂为国殇。  
山水倍堪悲，抱恨彻穷苍。  
穹苍幸一息，庶几纪星霜。  
西风白杨路，哀猿号崇冈。  
解剑挂墓柏，泣下沾衣裳。  
惜哉时不利，抽毫述悲伤。  

王应麟　东钱湖  
湖草青青湖水平，犹航西渡入空明。  
月波夜静银浮镜，霞屿春深锦作屏。  
丞相祠前惟古柏，读书台上但啼莺。  
年年谢豹花开日，犹有游人作伴行。  

王应麟　东山  
东山美周公，千载邈遗音。  
槃槃谢家安，陈迹犹可寻。  
仰睇虞峰高，俯挹娥涛深。  
伟人不可作，感慨生登临。  
典午鼎岌岌，日夕照忠忱。  
谈笑沮温谋，尊俎却氐侵。  
斯民免为鱼，清风濯鬴鬵。  
抚筝疑未释，西州复沾衿。  
紫囊皆少年，秉钺扫云阴。  
茂绩世茅土，有孙亦璯琳。  
祚移卯金刀，志士皆噎喑。  
曷不效靖节，种菊遁幽林。  
既縻无嘉爵，空怀子房心。  
鸿鸣九霄远，雉翳嗟珍禽。  
行藏异危逊，览古得良箴。  
吾游几入越，独欠難崯岑。  
晋士岂清谈，底柱几江浔。  
翠屏倚空碧，浮云更古今。  
永言广武叹，谁续洛生吟。  

王应麟　配食大成乐章　酌献鄇国公  
心传忠恕，一以贯以。  
爰述太学，万世训彝。  
惠我光明，尊闻行知。  
继圣迪后，是享是宜。  

王应麟　配食大成乐章　酌献沂国  
公传自曾，孟传自公。  
有的绪承，允得其宗。  
提纲开縜，乃作中庸。  
侑于元圣，亿载是崇。  

王应麟　唐开成年墓志石  
鸿蒙肇开辟，变嬗几成毁。  
寥寥断竹歌，瓦堲溯姚姒。  
周坟典以族，讵认青乌子。  
公琴记咎繇，邢山称东里。  
葛渦失之矫，璠玙过于侈。  
焉知宫夹墓，莫识龟言水。  
铜槃字十六，铭自此于始。  
延陵有孔篆，乌宁半辞止。  
汉砖犹简朴，石章寝华靡。  
无愧惟有道，媚俗多虚美。  
七松谈士良，何以懲不轨。  
载笔鲜南董，袭浮谬臧否。  
岂悟冢中人，三百年不死。  
妇名弗出阃，古未有碑诔。  
谥见春秋初，志起典午氏。  
簪蒿隐士妻，芳刻垂千祀。  
杨高托不朽，习之文中理。  
或犯葵丘禁，息国事何耻。  
蛾眉为黄土，磨灭更谁纪。  
宰如比何人，维邑之士女。  
逸民孺仲裔，冰雪濯纨绮。  
采俪古鄞州，俭勤终莫齿。  
试问几何年，颇与铜人似。  
虽微黄绢辞，亦质而不俚。  
丘夷池又平，蓬颗今廛市。  
聚庐寒劫灰，余光辉泥滓。  
曰德巢由俦，闺曰莱鸿比。  
我行松柏下，势荣朝菌尔。  
隆碣牛砺角，翁仲卧荆杞。  
兰艾均一尘，玉岷同一爏。  
孤竹梦泡然，柳下垄孰是。  
片石幸有传，诗以贻彤史。  

王应麟　天童寺  
十里青松接翠微，梵王宫殿白云飞。  
钟声出岫客初到，月色满庭僧未归。  
偶有閒情依净土，竟无尘虑渎天机。  
明朝尚有登高兴，千仞冈头一振衣。  

王应麟　望春山  
群峰西南起还伏，湖上丹丘立于独。  
神仙寓迹山水间，不在幽深在清淑。  
松潭水暖龙欲起，蕙帐人空鹤自宿。  
飞云晓驭紫琼车，沆瀣宵涵白银屋。  
蓬莱之名不可思，俗客须当避尔躅。  

王应麟　吴刺史庙  
城西有祠临水涘，翠松列植路如砥。  
问之耆老此为谁，唐大历中吴刺史。  
刺史为民开陂湖，故迹犹传堰九里。  
年很小鼓报丰穰，决渠为雨润泽美。  
遗爱有桥名怀恩，姓名不载太史氏。  
昔汉吴公治第一，列传寂寂名无纪。  
刺史岂其苗裔欤，明州政亦河南比。  
堂上大书荆公诗，兰菊春秋百世祀。  
地志只称王长官，有功于民盖一揆。  
吾闻是邦多贤守，裴王碑字颜与李。  
惟侯盛德著人心，彼石可焚祠弗圯。  
广德湖为鸿隙陂，召棠栾社谁敢毁。  
秔稌充羡侯之赐，庙食辰存如此水。  

王应麟　吴刺史庙祭神辞  
坎击鼓兮鄞水浒，思仁侯兮昔召父。  
堰九里兮酾流为雨，水泱泱兮苖苖麦黍。  
鸿隙堙兮谣莣芋，侯嘉绩兮依其在渚。  
神之来兮飙轮下，兰觞勺兮荐椒糈。  
民不忘侯兮歌且舞，侯不忘民兮俾宁宇。  
神之归兮娭瑶圃，格颢穹兮降多祜。  
娄丰穰兮除疾苦，年千世百兮保艾吾土。  
事侯如存兮侯其福女，敬共承祀兮无怠终古。  

王英孙　宝林寺  
飞来几千载，台殿压岧峣。  
落日飞仙鼠，秋风下健雕。  
山腰危露石，海眼暗通潮。  
堪叹玄英后，诗名竟寂寥。  

王英孙　题高房山夜山图  
等闲吴越在毫端，叠巘微茫月影寒。  
一曲危阑人独倚，江山浑作梦中看。  

王英孙　岳王墓  
埋骨西湖土一丘，残阳荒草几在秋。  
中原望断因公死，北客犹能说旧愁。  

王雍　题三学山  
五色琉璃白画寒，当年佛脚印旃檀。  
藕丝织出三衣妙，贝叶经传一偈难。  
夜看圣灯红菡萏，晓惊飞石碧琅玕。  
更闻鹦鹉因缘塔，八十山僧试说看。  

王栐　白水山  
高空重素练，界断碧山纹。  
雪浪冲天下，风涛带雾分。  
乌尖峰顶水，驴迹岭头云。  
几欲乘槎访，星河没夕曛。  

王用　送枢密使楼先生还乡  
辅治皇朝已有年，一朝辞老意乾乾。  
满京朱紫咸怀德，设席城门表大贤。  
别酒斟来须罄盏，阳关迭唱促开船。  
于今解职归田里，指日丹书下九天。  

王用亨　平绿轩  
尘器胸次尝苦隘，谁谓一隅天地宽。  
野色供餐来几上，山光极目在林端。  
犁耕宿雨春风暖，舟撼清流夜雨寒。  
却笑贺湖临水寺，闭门不借俗人看。  

王用亨　平绿轩  
禅窗虚敞瞰西南，野色溪光接画檐。  
云云碧天无间断，一眉依约见山尖。  

王有大　挽象山先生  
笃学光前哲，知言众所迷。  
学同颜氏好，功与孟轲齐。  
献替心弥切，藩经政可稽。  
儒官俨遗像，垂范逢江西。  

王右丞　句  
寻得天花伴众芳。  

王右丞　茉莉花  
欹烟裛露暗香浓，曾记瑶台月下逢。  
万里春回人寂寞，玉颜知复为谁容。  
香严童子沈薰鼻，姑射仙人雪作肤。  
谁向天涯收落蕊，发君颜色四时朱。  

王侑　乡饮酒倡和诗  
昩江文物盛江西，有底醇风欠转移。  
端藉乡贤扶世道，共修礼饮迪民彝。  
厖眉华发四朝老，方领圜冠三代仪。  
天理人心非外有，信乎王道不难知。  

王侑　乡饮酒诗  
圣主方求治，偏城敢后儒。  
采芹严祀事，序齿集生徒。  
黄发居宾右，青衿隘坐隅。  
远侔鲁泮饮，下陋汉庭醫。  
席正群心萧，盃行美化敷。  
君恩何以报，忠孝是良图。  

王予可　宫词  
水曲朱门漪漾漫，一帘花雨月波寒。  
金闺背衬鸳鸯冷，春困秋千立画干。  

王予可　宫体二首  
红叶铺霜撼御阶，绣莲尘蹴衬罗鞋。  
袖沾莺翅调簧语，堕却衔翘入鬓钗。  

王予可　宫体二首  
骄马金笼藉草归，翠鸾屏曲染红霏。  
凭栏山色春风裹，唤得莺儿燕子飞。  

王予可　句  
凤环捧席带香屏，鲸杯倚枝和云卷。  

王予可　句  
凤蹴瑶华散，龙衔桂子香。  

王予可　句  
一片冷截潭底月，六弯斜卷陇头云。  

王予可　句  
壶树苔波月渍皴。  

王予可　句  
金盆水不暖，翠雀啄晴苔。  

王予可　句  
帘卷绿阴花外月，玉山冰雪醉扶翁。  

王予可　句  
石裂雯华渍月秋。  

王予可　句  
啼鸟倒衔金羽舞，惊蛇斜傍玉帘飞。  

王予可　句  
唾尖绒舌淡红甜。  

王予可　句  
万叠云山飞不雁。  

王予可　句  
一壶天地醒眠小。  

王予可　句  
风色偃貂裘。  

王予可　南园湖石  
翠雀衔云堕翠芜，砥峰倒影卧平湖。  
飞花不到穿帘月，高倚晴天一剑孤。  

王予可　题灵隐寺  
游山无处浣尘埃，出郭寻幽入翠苔。  
众水尽从双涧去，一峰元自五天来。  
行春人散题名在，坐夏僧閒吸讲回。  
清磬一声猿鸟寂，石楠花落满经台。  

王予可　驯鹤图  
寝处妆铅未卷钗，孤云花带月边来。  
六宫帘幕金鸾冷，露湿晨烟啄翠苔。  

王予可　杂诗二首  
白露沙滩浸绿湄，小舟舣岸尚依稀。  
山回屏曲江连树，春锁人家深处归。  

王渔壑　月夜登楼  
维舟古柳傍严城，借我今宵倚晚晴。  
一笛清风秋万里，半楼残月夜三更。  
客怀耿耿清樽窄，世故悠悠白发生。  
醉倒拍床谁唤醒，辘轳声里辨长庚。  

王嵎　登更好堂同景思少卿表丈韵  
万里同行一瘦筇，寻山问水有先容。  
更穷天姥投南路，已过台山第几峰。  
从此又随双涧月，不妨曾听五峰钟。  
却从更好堂前望，满眼诗材思不供。  

王与钧　代谢刘小坡送乡会劝酒赓韵  
履端开帝历，会拜谨王春。  
百世枌榆旧，一番桃李新。  
珍颁来腆渥，妙句带清真。  
骑省云霄上，宁辞染翰频。  

王与钧　代谢刘小坡送乡会劝酒赓韵  
一枝鹪漫集，千仞凤方翔。  
谏纸清时省，经帷镇日香。  
湖波怜鸭绿，宫醖挹鹅黄。  
应轸乡中士，毛锥未脱囊。  

王与钧　经筵彻章物赐诗卷  
一种寒梅白玉条，回临村路傍溪桥。  
应缘近水花先发，疑是经春雪未消。  

王与能　赓翠蛟亭韵  
灵砂九转炼金顽，留得丹泉在此间。  
明月清风谁管领，洞天福地占幽闲。  
岩巅雪涌金波立，石罅潮生银屋翻。  
句续坡仙怀古意，梅花也觉带欢颜。  

王与能　游洞霄宫  
洞霄飞杖屦，人境共真清。  
天柱擎峰出，丹泉迸靋生。  
栖岩遗隐迹，漱石洗虚名。  
珍重乐斯者，微吟谩纪行。  

王羽　朝阳岩二首  
石岸盘危磴，烟和晓日浓。  
长桐应待凤，占水必藏龙。  
老树藤多附，层崖路莫从。  
平矶看浪没，峭壁任苔封。  
箫韵生群籁，岚光簇众峰。  
何时有达士，栖此信疏慵。  

王羽　朝阳岩二首  
东向水西阿，无时景物和。  
松阴不映户，晓日有烟萝。  
人迹如行少，山禽似语多。  
清高知隐者，尘虑自销磨。  

王禹偁　八绝诗白龙泉  
崖石何凿凿，渤潏涌山脚。  
含虚光可鉴，倒影壁如削。  
弥漫到前溪，支脉通远壑。  
白龙乃神物，胡此恋一勺。  
势能为霖雨，力可兴雷雹。  
上天未有命，兹焉缩头角。  
应防困蝼蚁，泥蟠讵敢跃。  
葅醢曾是忧，豢养殊非乐。  
亦如君子道，出处贵先觉。  
吾生苦迁谪，未免郡政缚。  
偶来泉畔坐，感兴题秋箨。  
斗薮缨上尘，试就清涟濯。  
聊将一掬水，洗我面惭怍。  
日暮不忍归，风埃满城郭。  

王禹偁　八绝诗垂藤盖  
古藤何樛蟠，低荫庶子泉。  
童童若青盖，挂在绝壁前。  
月穿波影碎，露滴岸声圆。  
晓笼使君醉，夜覆溪僧禅。  
昔之好事者，为作出偶然。  
人亡藤已朽，犹得声名传。  
我欲移青松，植向泉眼边。  
既图岁月久，复取节操全。  
所为亦一时，所期或千年。  
庶吾不朽名，长与偃盖悬。  

王禹偁　八绝诗归云洞  
碧洞何眈眈，呀然倚山根。  
朝云出如呕，暮云归如吞。  
大块气不死，兹为玄牝门。  
怪石攡左右，势若貙虎蹲。  
旁行数十步，漆黑不可扪。  
安得鞭烛龙，为吾前驰奔。  
寻尽神仙窟，一一知其源。  

王禹偁　八绝诗明月溪  
涨溪者为谁，人骨皆已朽。  
我来寻故迹，溪荒乱泉吼。  
惜哉幽胜事，尽落唐贤手。  
唯余旧时月，团团照山口。  

王禹偁　八绝诗清风亭  
兹亭废已久，厥趾犹在哉。  
清风为我起，疑有精灵来。  
神交念宫相，临砌倾一杯。  
回头问黄菊，寂寞与谁开。  

王禹偁　八绝诗庶子泉  
物形固天造，物景不自胜。  
泉乎未遇人，石罅徒流迸。  
宫相政多暇，行乐蹑岩磴。  
发蒙涨为溪，幽致兹焉盛。  
唐贤大历後，峭壁刻名姓。  
我来一何暮，今秋始乘兴。  
山势环有缺，山门壶引柄。  
户挹清泚姿，颇惬幽闲性。  
味将春茗宜，光与晓岚暝。  
架竹落僧厨，远声入清磬。  
何当宿禅室，欹枕终夜听。  
饮多病骨换，照久尘襟逈。  
销尽谪居愁，无心治归艇。  

王禹偁　八绝诗望日台  
荒台隐层碧，云磴踰百尺。  
攀萝试一上，依然有遗迹。  
掌舒旧砌平，屏卓诸峰直。  
凭高聊写望，孤怀念乡国。  
长安不可见，但对金乌赤。  
倾尽葵藿心，庶免浮云隔。  

王禹偁　八绝诗阳冰篆  
泠泠庶子泉，落落阳冰笔。  
云气势崩垂，龙蛇互蟠屈。  
峄山既劘灭，石鼓又缺失。  
唯兹数十字，遒劲倚云窟。  
模印徧华夷，流传耀缃帙。  
书诚一艺尔，小道讵可忽。  
乃知出人事，千古名不没。  

王禹偁　暴富送孙何入史馆  
孟郊常贫苦，忽吟不贫句。  
为喜玉川子，书船归洛浦。  
乃知君子心，所乐在稽古。  
汉公得高科，不足唯坟素。  
二年佐棠阴，眼黑怕文簿。  
跃身入三馆，烂目阅四库。  
孟贫昔不贫，孙贫今暴富。  
暴富亦须防，文高被人妬。  

王禹偁　北楼感事  
北楼出林杪，登览开病姿。  
旁带滁州城，雉堞何逶迤。  
下人刺史宅，却临统军池。  
伊予翰林客，失职方在兹。  
两衙簿领外，尽日吟望时。  
晚窗度急雨，夏木交繁枝。  
淮南气候殊，经秋啭黄鹂。  
檐前有山果，采掇亦甘滋。  
樽中有官酝，倾酌任醇醨。  
忘机得真趣，怀古生远思。  
念昔李太尉，落落邦家基。  
下笔到西汉，料兵如六奇。  
谪官来此郡，郁郁时一麾。  
尝作怀嵩楼，记文悲盛衰。  
甚得进退理，深明祸福机。  
未几再入用，斯言忽如遗。  
君恩匪胶柱，天殃若影随。  
六月万里行，炎荒竟不归。  
功成又名遂，不退将安之。  
姑以人事较，忽凭天命推。  
矧予草泽士，被褐复羹藜。  
谬因弄文翰，八载侍丹墀。  
三入承明庐，古人期并驰。  
玉堂百日罢，所累非文词。  
强仕未为老，望郎不为卑。  
淮边永阳郡，人物自熙熙。  
费用量所入，豱约从其宜。  
一妻本糟糠，不识金翠施。  
三男无庶孽，讵爱纨绮赀。  
甘贫绝诛求，易退无羁縻。  
五十拟归耕，何必悬车期。  
且予望卫公，云龙与山麋。  
唐贤昔际遇，文雅道光辉。  
进士取将相，易于俯拾棋。  
自从五代来，素风已陵迟。  
干戈为政事，茅土输健儿。  
儒冠筮仕者，仅免寒与饥。  
至今明圣代，此风犹未移。  
自无经济术，乌用碌碌为。  
归欤复归欤，无忘北楼诗。  

王禹偁　弊帷诗  
谪宦那堪叹弊帷，承明寓直收年骑。  
满阶红药曾嘶处，六田青山忽毙时。  
骏骨欲埋金价直，的颅犹爱雪离披。  
贰车谩道貂冠贵，从此徒行奉一麾。  

王禹偁　别北窗竹  
满窗疏韵伴吟声，别夜犹怜枕簟清。  
见说解梁难种植，此君相别若为情。  

王禹偁　别丹水  
曾经烂漫濯吾缨，忍别潺湲月下声。  
便入红应染诗思，吟魂犹合数年清。  

王禹偁　别商山  
欲辞苍翠入尘嚣，把酒看山思寂寥。  
莫动移文苦相责，解梁闻说近中条。  

王禹偁　别四皓庙  
明朝欲别采芝翁，吟遶阶前苦竹丛。  
贬谪入山非美退，此中争敢逐冥鸿。  

王禹偁　别堂後海棠  
一堆红雪媚青春，惜别须教泪满巾。  
好在明年莫憔悴，校书兼是爱花人。  

王禹偁　别仙娥峰  
商山留滞再经春，吟爱仙娥最出群。  
若有精灵念迁客，暂来河北作行云。  

王禹偁　病假  
小郡虽无事，常时亦有劳。  
坐衙衫强着，判案笔须操。  
眼病因求假，身闲更觉高。  
何当长似此，归去老蓬蒿。  

王禹偁　病起思归  
年年多病转思山，终日呻吟簿籍间。  
叔夜养生休著论，陶潜难死只因闲。  
又移郡印三年调，未报君恩两鬓斑。  
安得便归田里去，松篁泉石掩迤关。  

王禹偁　病起思归  
四十为郎非不偶，况曾提笔直瀛洲。  
明时遇主谁甘退，白发侵人自合休。  
梦得蹉跎因出郡，薜能诗什耻监州。  
春来病起思归甚，未敢飞章达冕旒。  

王禹偁　病起至幽谷二首  
□□漳滨几晦明，起扶藜杖试闲行。  
清泉□□□□□，□□□□□可惊。  
万壑松声□□□，□□□□□□□。  
□□□起沧洲趣，便欲投簪此濯缨。  

王禹偁　病起至幽谷二首  
□□□□□□家，中有流泉一道斜。  
列壑攒峰□□窕，茂林修竹翠交加。  
雨侵怪石苔生晕，水满平田稻放花。  
乘兴偶来心更适，归时灯火欲栖鸦。  

王禹偁　病中书事上集贤钱侍郎  
力疾奉期谒，归来倦送迎。  
老为儒术误，瘦爱道装轻。  
罗药幽香散，移琴细韵生。  
晨餐渐有味，笋蕨倍关情。  

王禹偁　病中书事上集贤钱侍郎  
妻儿惯蔬素，仆马任龙锺。  
一榻浑无物，孤琴对病容。  
风翻帘影乱，旱减井痕重。  
幽寂谁为伴，扶行赖瘦筇。  

王禹偁　病中书事上集贤钱侍郎  
食贫当岁旱，朝退百端忧。  
典笏逢休假，焚香愿有秋。  
病饥浑厌肉，瘦冷未更裘。  
梦见山村兴，披蓑钓乱流。  

王禹偁　病中书事上集贤钱侍郎  
郎署领制诰，十年未上坡。  
冯唐空潦倒，卫绾是谁何。  
犹赖紫垣直，聊遮白发多。  
归田未有计，村树绿婆娑。  

王禹偁　病中书事上集贤钱侍郎  
日日春朝请，病多仍食贫。  
揶揄应有鬼，九俟岂无人。  
凤阁十年笔，乌纱九陌尘。  
集仙知己在，应为指迷津。  

王禹偁　不见阳城驿  
不见阳城驿，空吟昔人诗。  
谁改避贤邮，唱首元微之。  
微之谪江陵，顦悴为判司。  
路宿商山驿，一夕见嗟咨。  
所嗟阳道州，抗直贞元时。  
时亦被斥逐，南荒终一麾。  
题诗改驿名，格力何高奇。  
乐天在翰林，亦和迁客词。  
遂使道州名，光与日月驰。  
是後数十年，借问经者谁。  
留题富水驿，始见杜紫微。  
紫微言驿名，不合轻改移。  
欲遣朝天者，惕然知在兹。  
一以讳事神，名呼不忍为。  
一以名警众，名存教可施。  
为善虽不同，同归化之基。  
迩来又百稔，编集空鳞差。  
我迁上雒郡，罪谴身絷维。  
旧诗犹可诵，古驿殊无遗。  
富水地虽在，阳城名岂知。  
空想数君子，贯若珠累累。  
三章诗未泯，千古名亦随。  
德音苟不嗣，吾道当已而。  
前贤尚如此，今我复何悲。  
题此商於驿，吟之聊自贻。  

王禹偁　残句：  
飘飘粉翅和梅艳，细细香魀伴柳丝。  

王禹偁　残句：  
刺史好诗兼好酒，山民名醉又名吟。  

王禹偁　残句：  
春回积雪殊冰里，香动荒山野水滨。  
带月一枝斜弄影，背风千片远随人。  

王禹偁　残句：  
且留重戴士风多。  

王禹偁　残句：  
一回酒渴思吞海。  

王禹偁　残句：草屦布裘轻紫绶  
草屦布裘轻紫绶，角冠纱帽换朝簪。  

王禹偁　残句：床头只有黄州印  
床头只有黄州印，监里看成白发翁。  

王禹偁　残句：春残叶密花枝少  
春残叶密花枝少，睡起茶亲酒盏疏。  

王禹偁　残句：帝怜守土旧时臣  
帝怜守土旧时臣，添赐春光入酒尊。  

王禹偁　残句：杜甫且为诗宰相  
杜甫且为诗宰相。  

王禹偁　残句：二月探供三月酒  
二月探供三月酒，今年未得去年钱。  

王禹偁　残句：风雨江城暮  
风雨江城暮。  

王禹偁　残句：佳人方素面  
佳人方素面，对镜理新妆。  

王禹偁　残句：年来复有事堪嗟  
年来复有事堪嗟，载笔商丘魒欲华。  
酒好未陪红杏宴，诗狂多意刺桐花。  

王禹偁　残句：青云随步登华榻  
青云随步登华榻，红雪飘香入杏园。  

王禹偁　残句：秋近草虫乳  
秋近草虫乳，夜遥霜月寒。  
扇声酋泛暑，井气忽生秋。  

王禹偁　残句：三入承明不知举  
三入承明不知举，看人门下放门生。  

王禹偁　残句：山州过夏如山寺  
山州过夏如山寺，销尽机尘见道心。  

王禹偁　残句：身后声名文集草  
身后声名文集草，眼前衣食簿书堆。  

王禹偁　残句：水芝卧玉腕  
水芝卧玉腕，天棘舞金丝。  

王禹偁　残句：唐虞得良弼  
唐虞得良弼，姬孔是前身。  
尼丘钟骨骼，嵩狱舆精神。  

王禹偁　残句：讨情不负齐安郡  
讨情不负齐安郡，杜牧掌年与我齐。  

王禹偁　残句：惟有南宫竇员外  
惟有南宫竇员外，为予垂泪閤门前。  

王禹偁　残句：武昌官柳见毫厘  
武昌官柳见毫厘，八字山遥细似眉。  

王禹偁　残句：先帝升遐日  
先帝升遐日，词臣寓直时。  
柩前书愿命，笔下定鸿基。  

王禹偁　残句：香絮乱飘梁苑雪  
香絮乱飘梁苑雪，细秫轻袅楚宫腰。  

王禹偁　残句：锈服霍嫖姚  
锈服霍嫖姚。  

王禹偁　残句：学士旧班云捧日  
学士旧班云捧日，使君新政雨随车。  

王禹偁　残句：泽畔骚人正憔悴  
泽畔骚人正憔悴，道旁山鬼莫揄揶。  

王禹偁　残句：蜘蛛虽巧不如蚕  
蜘蛛虽巧不如蚕。  

王禹偁　茶园十二韵  
勤王修岁贡，晚驾过郊原。  
蔽芾余千本，青葱共一园。  
芽新撑老叶，土软迸深根。  
舌小侔黄雀，毛狞摘绿猿。  
出蒸香更别，入焙火微温。  
采近桐华节，生无谷雨痕。  
缄縢防远道，进献趁头番。  
待破华胥梦，先经阊阖门。  
汲泉鸣玉甽，开宴压瑶罇。  
茂育知天意，甄收荷主恩。  
沃心同直谏，苦口类嘉言。  
未复金銮召，年年奉至尊。  

王禹偁　长洲遣兴  
七十浮生已半生，徒劳何日见功名。  
折腰米贱堪羞死，负郭田荒好力耕。  
庭鹤惯侵孤坐影，邻鸡应信夜吟声。  
年来更待贤良诏，咫尺松江未濯缨。  

王禹偁　长洲遣兴  
妻儿莫笑甑中尘，只患功名不患贫。  
自觉有文行古道，可能无位泰生民。  
烟村旧业劳归梦，雪屋孤灯照病身。  
投老绿袍未休去，九重天子用平人。  

王禹偁　长洲种牡丹  
偶学豪家种牡丹，数枝擎露出朱栏。  
晚来低面开檀口，似笑穷愁病长官。  

王禹偁　唱和暂停霖淫复作因书四韵呈仲咸兼简宋从事  
山云漠漠雨霏霏，正是骚人唱和时。  
谪宦惭无贾生赋，愁霖合有谢公诗。  
已妨步月尘凝榭，恐误登高菊满篱。  
且喜宾筵得同道，不为篇什欲何为。  

王禹偁　唱山歌  
滁民带楚俗，下俚同巴音。  
岁稔又时安，春来恣歌吟。  
接臂转若环，聚首丛如林。  
男女互相调，其词非奔淫。  
修教不易俗，吾亦弗之禁。  
夜阑尚未阕，其乐何愔愔。  
用此散楚兵，子房谋计深。  
乃知国家事，成败因人心。  

王禹偁　朝退偶题  
吏隐金门祗似闲，退朝穷巷懒开关。  
经年不到公卿宅，五日空随侍从班。  
禁漏出花寒历历，御泉通市细潺潺。  
功名未立年犹少，争忍携琴去旧山。  

王禹偁　朝簪  
一戴朝簪已十年，半居谪宦半荣迁。  
壮心无复思行道，病眼唯堪学坐禅。  
醉谢陶公长欠酒，俸惭吾祖不言钱。  
白头郎署成何事，见拟休官自种田。  

王禹偁　成武县作  
释褐来成武，初官且自强。  
位卑松在涧，俸薄叶经霜。  
雨菌生书案，饥禽啄印床。  
犹惊写秋卷，槐砌落花黄。  

王禹偁　池边菊  
绿池遶迳几千栽，准拟登高泛酒杯。  
未到重阳归阙去，金英寂寞为谁开。  

王禹偁　池上作  
未遂沧洲去，池边弄绿波。  
醉浮船底兀，吟遶履痕多。  
静照新华发，沉思旧钓蓑。  
晚凉得幽趣，鱼戏上圆荷。  

王禹偁　稠桑坡车覆  
称桑坡险忽摧车，悔戴儒冠出敝庐。  
已被文章相错误，谪官犹载一车书。  

王禹偁　酬安秘丞歌诗集  
我闻天有二十八个星，降生下界为英灵。东方曼倩萧相国，至今留得终天名。  
又闻地有三十六所洞，洞中多聚神仙众。  
神仙负过遭谴谪，谪来人世为辞客。  
李白王维并杜甫，诗颠酒狂振寰宇。  
今来相去千百年，寥落乾坤闃无睹。  
皇天何不生奇人，庸儿蠢夫空纷纷。  
夜眠朝走不觉老，饭囊酒瓮奚足云。  
陶丘忽见安秘书，星精仙骨真有余。  
月中曾折最高桂，趁出玉兔惊蟾蜍。  
示我歌诗百余首，笔锋闪闪摩星斗。  
乍似碧落长拖万丈虹，饮竭四海波澜空。  
又似赤晴乾撒一阵雹，打折琼林枝倒卓。  
夜来梦见李长吉，叩头再拜须来乞。  
自言失却照海珠，至今黑坐骊龙窟。  
方知安侯不是星辰类，即是神仙辈。  
不然又争得标格峻迈，文辞颠怪。  
有时醉起一长嚧，八极风清鬼神骇。  
他年却入蓬莱宫，休使麻姑更爬背。  

王禹偁　酬安秘丞见赠长歌  
我闻进士登科换凡骨，信知不是风尘物。  
贡籍由来数百年，直疑空却神仙窟。  
其间最贵龙虎榜，乘时得路为卿相。  
一从巢寇犯阙来，梁氏礼闱还草创。  
庄宗明宗虽膺命，晋朝汉朝俱不永。  
其中纵得神仙材，太平不见哀之哉。  
上玄应恐天地闲，安仙又谪来人寰。  
二十把笔疏辞源，黄河倾落昆仑山。  
有周道衰犹叹凤，天公留得归皇宋。  
天水夕郎掌贡时，禹门万仞连云耸。  
不是真龙不能过，嗔波怒浪浇雷火。  
是岁北极七个星，一时下降为门生。  
安仙堂堂冠其首，六星煌煌愿随後。  
驺虞赋就铿金石，丹水诗成摛锦绣。  
玉皇殿前受恩渥，一时命入芙蓉幕。  
独得归州近巫峡，十二晴峰长在睫。  
郡斋狂醉复狂吟，书尽巴东一川叶。  
迩来游宦五六年，吴山越水供新编。  
还同白傅苏杭日，歌诗落笔人争传。  
去年始上芸香阁，出典陶丘滞锋锷。  
阮籍营中浮蚁馨，亚夫门外垂杨弱。  
骥足虽知暂縻绊，樽前未始长嗟叹。  
只应会得老聃言，大器本来成较晚。  
吾君正是兴文教，不日徵归掌纶诰。  
醉挨雉扇扫宫辞，怒上螭头呈谏草。  
笔下追还三代风，袪尽浇漓成古道。  
丈夫方见兼济才，莫学西山采薇老。  
我今自是蓬蒿身，如何一见如故人。  
长歌谓我相翦饰，便疑平地升青云。  
文章难得逢知己，知己相逢贵终始。  
伊我行止方凄凄，老亲稚子相顾啼。  
出门动足歧路迷，得君引上登天梯。  

王禹偁　酬处才上人  
我闻三代淳且质，华华人熙熙信佛。  
茹蔬剃发在西戎，胡法不敢干华风。  
周家子孙何不肖，奢淫惛乱隳王道。  
秦皇汉帝又杂霸，只以威刑取天下。  
苍生哀苦不自知，从此中国思蛮夷。  
无端更作金人梦，万里迎来万民重。  
为君为相犹归依，嗤嗤聋俗谁敢非。  
若教都似周公时，生民岂肯须披缁。  
可怜嗷嗷避征役，半入金田不耕织。  
君子之道动即穷，亦有贤达藏其中。  
上人来自九华山，叩门遗我琼瑶编。  
铮铮五轴余百篇，定交仍以书为先。  
书中不说经，文中不言佛，  
有心直欲兴文物。感师自远来相亲，  
为师画卦成同人。出门无咎非群分，  
袈裟墨绶何足云。  

王禹偁　酬高邮知军蒋殿丞见寄  
青云岂望更翱翔，览照唯添鬓雪光。  
为郡自知无政术，归田犹拟拜封章。  
且眠锦帐趣兰省，终掩云关卧草堂。  
三入承明已过分，有何词笔敌长杨。  

王禹偁　酬太常晁丞见寄  
当年布素定交情，恨不同为出谷莺。  
犹作三丞君最屈，遍寻两制我知荣。  
湮沉莫厌青衫在，彼此俱嗟白发生。  
重入玉堂非所望，汶阳田好欲归耕。  

王禹偁　酬杨遂  
杨君江左士，文律何飘飘。  
人言未冠时，作赋凌洞箫。  
甲科中南国，通籍趋东朝。  
農轲位不进，陶潜还折腰。  
宰邑向蜀道，萑蒲忽兴妖。  
官小力不支，奔窜避枪刀。  
朝廷责守土，黜入县佐僚。  
昨朝写孙愤，遗我有客谣。  
伊予亦左迁，讽之心无憀。  
人生一世间，否泰安可逃。  
姑问道何如，未必论卑高。  
自古富贵者，撩乱如藜蒿。  
德业苟无取，未死名已消。  
岂期颜子渊，不朽在一瓢。  
推此任穷达，其乐方陶陶。  
达则为鵾鹏，穷则为鹪鹩。  
垂天与巢林，识分皆逍遥。  

王禹偁　酬赠田舍人  
君不见天上星辰拱环极，忽然陨地变成石。  
又不见云中鹰隼横高秋，有时搨翼化作鸠。  
人生进退甚类此，左迁右转谁自由。  
忆昔逢君在邹鲁，翰林丈人东道主。  
一言得意便定交，数日论文暗相许。  
迩来倏忽十余年，共上赤霄连步武。  
禁中更直承明庐，深喜蒹葭依玉树。  
两制惟君最青慎，笔力辞锋有余刃。  
方期夜直金銮坡，谁知共理淮阳郡。  
官衔新换版曹郎，腰佩初悬列侯印。  
西垣三字班列闲，南面百城资望峻。  
且应尽意颁诏条，岂复回头顾文阵。  
下车果有讴谣生，卖刀买犊民归耕。  
黄发老农鼓腹唱，雪花双鹿挟輈行。  
棠阴露浓滴朱绂，麦秋风冷吹红旌。  
行春多暇吟情发，闲作长歌寄同列。  
歌中首写明君语，指点神仙为旧侣。  
严徐虽合在蓬瀛，邵杜已闻为父母。  
重来便恐调金铉，无复区区当文翰。  
直如经岁未徵黄，道在何劳重嗟叹。  
入则步苍苔，咏红药，  
了事舍人孙处约。出则张皂盖，  
拥朱轮，贤明太守召信臣。  
请君屈指数交友，似此宦名能几人。  
逢时谁不欲行道，遇主我亦思庇民。  
功名富贵皆待命，出处语默聊卫身。  
一车甘雨方建隼，万国淳风莫泣麟。  
他时宣室召贾谊，贤人事业当并伸。  
檐间忍见乌兔走，监里星星将白首。  
休躭铃合家藏书，且酌郡斋官给酒。  
婴儿稚女满眼前，莫负时光笑开口。  

王禹偁　酬种放徵君一百韵  
太岁在辛卯，九月万木落。  
是时太阴亏，占云臣道剥。  
王生出紫微，谴逐走商洛。  
扶亲又抱子，迤逦过京索。  
弊车载书史，病马悬囊橐。  
西都不敢住，空负香山约。  
閿乡正南路，秦岭峭如削。  
肩与碍巨石，十步三四却。  
妻孥亦徒步，碛砾不容脚。  
山店蓋木皮，烟火浑熏灼。  
夜深闻櫖趉虎，全家屡惊戄。  
山泉何萦回，切冽无桥彴。  
卸鞍引羸蹄，解袜事芒屩。  
晨澜发可监，朝涉胫如斮。  
商山六百里，天设皆岩崿。  
上洛在其中，狴牢曾未若。  
逐臣自可死，何必在远恶。  
刺史不我顾，古寺聊淹泊。  
卜居杂民甿，致养无精舂。  
知道由自宽，有亲强为乐。  
侧闻种先生，终南卧云壑。  
长沮既躬耕，元礼仍开学。  
王绩妇未娶，介洁翘孤鹤。  
之推母偕隐，教诲修天爵。  
诗情亦嗜酒，道气不服药。  
田衣剪荷芰，野饭烹茝蒻。  
雾豹泽文彩，冥鸿避砫缴。  
肯从羔雁聘，唯恐簪裾缚。  
如何宋右史，斥鷃议鵰鹗。  
玄纁与丹诏，恩礼诚非薄。  
仍敕京兆府，敦谕辞恭恪。  
先生恋板舆，纯孝心坚确。  
散发走烟峦，拜章谢恩渥。  
巨材犹在涧，大玉不出璞。  
使者遂空回，软轮何寂寞。  
贤母召徵君，庭责词嗃嗃。  
胡为事章句，漏名入街郭。  
府县污我山，胥徒噪吾幄。  
以兹近声利，安得成高邈。  
誓将徙穷谷，庶可逃喧浊。  
先生拜引过，为寿开樽杓。  
陶陶又熙熙，何啻闻竽龠。  
人传到迁客，面目敦憀怍。  
器小识不远，当年事头角。  
遭时得一第，游宦何龌龊。  
逐膻甚蚍蜉，斗耀同熠燿。  
宰邑乏弦歌，谏垣无謇谔。  
便蕃朱紫绶，僭忝丝纶阁。  
方号騤騤龙，已困狺狺{左犭右足}。  
待罪始知非，咄哉昧先觉。  
一聆高世行，罪发庸可擢。  
忍耻赋三章，尘埃寄寥廓。  
明年会恩宥，量移井蛙跃。  
靡暇谒南山，征途望西岳。  
黄河波汹涌，白迳苔班驳。  
中条围解县，五老烟龊龊。  
此焉为郡副，乌敢事陨获。  
笼禽幸未死，尚且谋饮啄。  
米呼村婢舂，樵雇山僮斫。  
喂马捽寒芜，看书爇秋箨。  
信口亦吟哦，放心无适莫。  
君恩已绝望，人事终难度。  
相府一张纸，唤起久屈蠖。  
诚知有梁栋，未忍弃榱桷。  
五城天上开，三殿云间卓。  
重取故衣冠，笼裹山猱玴。  
病翼得风云，坏墙劳赭垩。  
谏官与史氏，旧职聊羁络。  
举袖拂石螭，凝眸睨金雀。  
冥心想前事，一梦何挥矐。  
长恐先生闻，倚松成大噱。  
关中朋友来，遗我神仙作。  
繁华远客骑，铮鐆美人错。  
古澹啜鉶羹，文雅铿木铎。  
千言距百韵，旨趣何绰绰。  
孰念气如虹，翻然轻抵鹊。  
俊甚麻姑抓，快比屠门嚼。  
浑金岂在熔，尺璧宁施琢。  
愈风齐捧檄，忘味同闻乐。  
致之同怀袖，日夕芬兰若。  
褒我尘俗韵，铅刀化干镆。  
同声必有应，过实还疑谑。  
盛夸山中事，云屋张霞幕。  
兰芽含露采，石髓和烟酌。  
巢由泉涤耳，园绮芝盈握。  
有时上绝顶，星斗近可摸。  
　　视尘世人，营营似蟡{左虫右上少右中日右下小}。  
男儿既束发，出处岐路各。  
苟非秉陶钧，即去持矛槊。  
致主比唐虞，安边如卫霍。  
不尔为逸人，深居返吾朴。  
胡然自碌碌，名节日销铄。  
行年过半世，功业久圭勺。  
无术铸五兵，使民兴钱鎛。  
无材统六师，逐寇开沙漠。  
空言说王道，肆眼看人瘼。  
多憀指佞草，虚效倾心藿。  
　　览大雅文，起予亦何博。  
况兹山野性，谟画昧方略。  
搔首谢朝簪，行将返耕凿。  

王禹偁　酬仲咸雪霁春融偶题见寄之什  
琼华消散暖风来，多费阳春白雪才。  
守道也知心下乐，流年争奈魒边催。  
君愁离别烟花好，我待量移翅羽开。  
渐老分飞更堪惜，海棠凋尽始应回。  

王禹偁　出商州有感  
圜丘恩例得量移，笑领全家出翠微。  
惟有来时的颅马，商山埋骨不同归。  

王禹偁　出守黄州上史馆相公  
出入西垣与内廷，十年四度直承明。  
又为太守黄州去，依旧郎官白发生。  
贫有妻贤须薄禄，老无田宅可归耕。  
未甘便葬江鱼腹，敢向台阶请罪名。  

王禹偁　初拜拾遗游琼林苑  
开宴曾游此缀行，五年为吏别仙乡。  
杏园莺蝶如相识，应怪重来蒨绶香。  

王禹偁　初出京过琼林苑  
忽忆今春暮，宫花照苑墙。  
琼林侍游宴，金口独褒扬。  
立向勾陈内，宣来帝座傍。  
丁宁问年纪，委曲叙行藏。  
屏息闻天语，酡颜醉御觞。  
近臣多健羡，睿眷岂寻常。  
盛事谁能及，非才自不遑。  
厚恩难负荷，薄命果譸张。  
得罪縻山郡，携家出帝乡。  
何时重到此，驻马泪浪浪。  

王禹偁　初到商州馆于妙高禅院佛屋壁上见草圣数行读之乃数年前应制所作皇  
应制诗篇对玉除，是谁传写到商於。  
昔从蓂荚阶前作，今向莲花座畔书。  
商岭未甘随绮季，汉庭曾忝用相如。  
山僧莫怪频垂泪，乍别承明旧直庐。  

王禹偁　初入山闻提壶鸟  
迁客由来长合醉，不烦幽鸟道提壶。  
商州未是无人境，一路山村有酒沽。  

王禹偁　初上单州有作  
旧官休念直承明，就养虽能系宦情。  
蓝绶昔年为短簿，彩衣今日是专城。  
妓人半在登楼看，亲老初来满郡迎。  
慢逐板舆张皂盖，平生唯有此时荣。  

王禹偁　除夜  
四十强而仕，礼文可遵守。  
筮仕已十年，明朝三十九。  
自知得禄早，左宦诚宜有。  
年虽过潘岳，未为全白首。  
贫犹胜墨子，黔突聊供口。  
若比张辟强，吾甘为老丑。  
若比太公望，吾方为少秀。  
任从新岁来，且献高堂寿。  
更解金貂冠，多贳商山酒。  

王禹偁　除夜寄罗评事同年  
除夜在天涯，共君同忆归。  
梦中倾寿酒，堂下着斑衣。  
腊雪通宵舞，梅花到处飞。  
更堪洞庭宿，愁思倍依依。  

王禹偁　除夜寄罗评事同年  
郡僚方贺正，独宿太湖棱。  
阶下羞为吏，船中祗载僧。  
折梅和薄雪，煮茗对孤灯。  
应笑排衙早，寒靴踏晓冰。  

王禹偁　除夜寄罗评事同年三首  
岁暮洞庭山，知君思浩然。  
年侵晓色尽，人枕夜涛眠。  
移棹灯摇浪，开窗雪满天。  
无因一乘兴，同醉太湖船。  

王禹偁　滁上谪居  
迹去金銮殿，官移玉笋班。  
才高宁免妬，命薄不如闲。  
晓监悲华发，春醪慰病颜。  
为郎身渐老，自笑不归山。  

王禹偁　滁上谪居  
迹忝词林旧，官为郎署卑。  
同群甘鸟兽，苟禄为妻儿。  
未有一事立，空惊双鬓衰。  
唯怜文集里，添得谪官诗。  

王禹偁　滁上谪居  
敢叹我命薄，所嗟吾道消。  
谪官淮上老，京信日边遥。  
巧宦或五鼎，甘贫唯一瓢。  
居然古人事，名迹讵相饶。  

王禹偁　滁上谪居  
一日复一日，悠悠任此生。  
所悲频谪宦，不是厌专城。  
有悔皆因禄，无凶未若耕。  
林泉何处好，终卜挂吾缨。  

王禹偁　滁州官舍  
忽从天上谪人间，知向山州住几年。  
俸外不教收果实，公余多爱入林泉。  
朝簪未解虽妨道，宦路无机即是禅。  
铃阁悄然私自问，郡斋何异玉堂前。  

王禹偁　滁州官舍  
失职金銮假一麾，琅邪山色遶城池。  
解龟且作三年调，下马先吟八绝诗。  
勾检簿书宁免俗，逢迎使命亦随时。  
公余不敢妨吟咏，异日声名继至之。  

王禹偁　春郊独步  
襟袖飘飘晚吹轻，孤吟何必共人行。  
绿杨系马寻芳迳，春草随人上古城。  
不愤黄鹂夸巧舌，多惭戴胜劝归耕。  
凭高朗咏沉湘赋，自许吾生似贾生。  

王禹偁　春郊寓目  
百舌娇慵未苦啼，雪随春水下松溪。  
何人樵树和云斫，几处山田带雨犁。  
蜀柳半开鹹鹆眼，海棠深结麝香脐。  
东风似待闲人出，一路青莎衬马蹄。  

王禹偁　春居杂兴  
雨株桃杏映篱斜，妆点商山副使家。  
何事春风容不得，和莺吹折数枝花。  

王禹偁　春居杂兴  
春云如兽复如禽，日照风吹浅又深。  
谁道无心便容与，亦同翻覆小人心。  

王禹偁　春居杂兴  
闲写新诗十数篇，晓来铺向竹窗前。  
无端燕子欺人睡，故落春泥污彩笺。  

王禹偁　春居杂兴  
一夜春雷百蛰空，山家篱落起蛇虫。  
无端蚯蚓争头角，触破莓苔气似虹。  

王禹偁　春日  
门冷官闲似死灰，人言今日是春来。  
犹残旧锡银幡胜，且向山州当酒杯。  

王禹偁　春日登楼  
红桃飞尽绿杨深，独倚危楼半日吟。  
六里山川多逐客，贰车官职是笼禽。  
蓬沾残雪经秋鬓，葵隔浮云向日心。  
身世荣衰不能算，且倾村酒沃愁襟。  

王禹偁　春日官舍偶题  
薄宦苦流离，壮年心已衰。  
莺花愁不觉，风雨病先知。  
晓月晃竹屋，寒苔叠槿篱。  
无人慰幽寂，庭柳自低垂。  

王禹偁　春晚绿野秀诗  
雨过川原上，凝眸送晚春。  
韶光销欲尽，野色望来新。  
天末迷蓝嶂，江湄乱麴尘。  
重杨难认影，幽鹭莫藏身。  
远接天开幕，晴和草展茵。  
明时四郊静，凌乱踏青人。  

王禹偁　春晚游太和宫  
数里新萍夹岸莎，春来乘兴宿烟萝。  
随风蝴蝶颠狂甚，当路花枝采折多。  
绛节参差抽苦笋，翠钿狼籍撒圆荷。  
湖山满眼不休去，空羡渔翁雨一蓑。  

王禹偁　春游南静川  
南过高车岭，川原似掌平。  
峰峦开画障，畎亩列棋枰。  
帝女柔桑绿，王孙野莫生。  
提壶催我醉，戴胜劝人耕。  
商岭堪携妓，丹河好濯缨。  
盖圆松影密，鞭乱竹根狞。  
勃勃畲田气，磷磷水磑声。  
野桃谁是主，山鸟不知名。  
欲舞宁无蝶，思歌亦有莺。  
官闲春日永，担酒此中行。  

王禹偁　淳化二年八月晦日夜梦于上前赋诗既寤唯省一句云九日山州见菊花间  
节近登高忽叹嗟，经年憔悴别京华。  
贰车何处搔蓬鬓，九日山州见菊花。  
梦里荣衰安足道，眼前杯酒且须赊。  
商於邹鲁虽迢递，大底携家即是家。  

王禹偁　次韵和丁学士途中偶作  
淮海丰登接帝畿，家家耕破旧荒陂。  
乳牛引犊精神健，野叟携孙鬓发衰。  
河市妓翻轻蒨袖，社筵人插小红旗。  
凭谁画取村田乐，尽使忧民圣主知。  

王禹偁　次韵和朗公见赠  
朗公垂老尚吟诗，曾泛三湘看九疑。  
欲问劳生心扰扰，强酬佳句思迟迟。  
红尘策马殊无味，碧嶂携僧自合宜。  
共待中条山有雪，寺楼吟尽更同谁。  

王禹偁　次韵和史馆丁学士赴阙书怀见示  
清夜哀吟敌晓鸡，行藏无玷白於圭。  
阳春寡和人传郢，肉味都忘子在齐。  
绝俗文章终远大，循资班列暂卑栖。  
看君更刷鸶皇翼，一举方知燕雀低。  

王禹偁　次韵和仲咸对雪散吟三十韵  
静对春天雪，时烹月俸茶。  
久闲便澹薄，渐老厌諠哗。  
徙倚终朝看，溟蒙向晓加。  
应同头上发，复乱眼中花。  
光暝侵灯暗，声繁拂竹斜。  
东风吹片片，北户积些些。  
最豁三农望，匀淹百草芽。  
润胜天上露，媚掩日边霞。  
史笔应先纪，丰年的不赊。  
舞萦农叟袂，飘逐使君车。  
善政商於郡，优闲副使家。  
酒钱随分有，诗笛且须夸。  
岸洒泉声好，园滋荠色嘉。  
无心思北阙，有兴读南华。  
地隐商於洛，山绵楚与巴。  
拖肠甘似鼠，画足不争蛇。  
有病如原宪，无才敌景差。  
由来叩寂寞，全胜事骄奢。  
世态诚堪笑，前贤亦可嗟。  
绛侯憎贾谊，白傅怨王涯。  
宣室终前席，浔阳暂种畲。  
升沉常自得，消息一何佳。  
自顾曾伤翼，甘同不食瓜。  
但全蝼蚁命，敢斗虎狼牙。  
竹箭天生直，潢污地本洼。  
敢云求富贵，且免奉奸邪。  
夜黑灯烧桦，朝饥饭带砂。  
尚惭纡紫绶，岂望署黄麻。  
亲寿高如鹤，儿娇语似鸦。  
时时倾一酌，聚口笑唅呀。  

王禹偁　次韵和仲咸感怀贻道友  
莫问穷通事若何，遇花逢酒且狂歌。  
人情易逐炎凉改，官路难防陷穽多。  
只合收心抛世网，不须推命说天罗。  
如今玉石休分别，免被无辜刖卞和。  

王禹偁　次韵和仲咸感怀贻道友  
好齐生死与穷通，古往今来事略同。  
轩后谩留烧药鼎，汉皇虚篵望仙台。  
鑑中容魒看看老，梦里荣枯岁岁空。  
不逐冥鸿天外去，可怜焦烂扑灯虫。  

王禹偁　次韵和仲咸送池秀才西游  
夏课诗成又旅游，离离秦树叶惊秋。  
青霄路在何难到，白雪才高岂易酬。  
几处读碑寻野迳，共谁沽酒上高楼。  
商於迁客曾如此，系滞空思十二旒。  

王禹偁　次韵许推官行县道中纪事  
禾头低映黍头昂，处处沟塍水面凉。  
村路扶携伙冻馁，里门嬉戏有丁黄。  
鸡豚入市溪鱼美，梨枣登盘社酒香。  
岁乐田家风景好，待君模写奏明光。  

王禹偁　村行  
马穿山迳菊初黄，信马悠悠野兴长。  
万壑有声含晚籁，数峰无语立斜阳。  
棠梨叶落胭脂色，荞麦花开白雪香。  
何事吟余忽惆怅，村桥原树似吾乡。  

王禹偁　代答  
何必骖鸶上五云，由来吾道贵全身。  
君看白日冲霄者，多是偷桃窃药人。  

王禹偁　丹河闲步  
谁爱潺湲到水滨，春来唯有我来频。  
沙边坐惯渔翁识，岸上行多白鸟驯。  
髭发照看添霰雪，冠缨濯後少埃尘。  
今秋更拟营蓑笠，冒雨冲风把钓纶。  

王禹偁　丹水  
瑟瑟复潺潺，朝宗去不还。  
和云归汉浦，喷雪下商山。  
影浸仙娥面，波涵织女鬟。  
饮猿清满掬，渡鹿冷侵斑。  
北润深通洛，东犇巑叩关。  
灌园萦似带，漕磑曲如环。  
夜枕惊幽梦，秋汀照病颜。  
玉膏分地脉，银汉落人寰。  
漱石藏青鲤，崩沙聚白鹇。  
村桥微雨後，岸树夕阳间。  
翠涨新萍绿，红浮败叶殷。  
贰车时濯足，来伴钓翁闲。  

王禹偁　道服  
楮冠布褐皂纱巾，曾忝西垣寓直人。  
此际暂披因假日，如今长着见闲身。  
濯缨未识三湘水，漉酒空经六里春。  
不为行香着朝服，贰车谁信旧词臣。  

王禹偁　得昭文李学士书报以二绝  
谪取不敢咏江蓠，日永门闲何所为。  
多谢昭文李学士，劝教枕藉乐天诗。  

王禹偁　得昭文李学士书报以二绝  
左宦寂寥惟上洛，穷愁依约似长沙。  
乐天诗什虽堪读，奈有春深迁客家。  

王禹偁　登郡南楼望山感而有作  
西接蓝田东武关，有唐名郡数商颜。  
二千石尽非吾道，一百年来负此山。  
重叠晓岚新雨後，参差春雪夕阳间。  
唯供迁客风骚兴，醉望吟看不暂闲。  

王禹偁　登秦岭  
巉岩石上候肩舁，因想前贤似坦途。  
韩愈谪官忧瘴疠，乐天左宦白髭须。  
商於郡僻何人到，秦岭峰高我仆痡。  
且咏诗章自开解，仕从霄汉落泥涂。  

王禹偁　登寿宁寺阁  
乘兴登虚阁，披襟一望间。  
圣朝新日月，亡国旧江山。  
柱隔晴虹断，檐喧夕鸟还。  
归衙不辞晚，吟思白云闲。  

王禹偁　东风解冻诗  
习习气初通，峨峨势自融。  
渌波归旧水，寒片漾和风。  
暖想千溪绽，吹疑一夜空。  
鹭翘休映白，鱼跃乍翻红。  
缯裂方塘上，琼流巨壑中。  
漪涟还浩渺，须赖济川功。  

王禹偁　东邻竹  
东邻谁种竹，偏称长官心。  
月上分清影，风来惠好音。  
低枝疑见接，迸笋似相寻。  
多谢此君意，墙头诱我吟。  

王禹偁　东门送郎吏行寄承旨宋侍郎  
西门送仆射，鞍马照路光。  
南门送贰卿，冠盖遥相望。  
东门送郎吏，舣舟隋堤傍。  
郎吏诚隔品，同直白玉堂。  
丈人况知己，振拔在举场。  
怜才惜我去，深劝离别觞。  
醉中不记事，烟水空茫茫。  
醒来闻鸣橹，呕轧摇斜阳。  
犹疑在禁中，残漏寒丁当。  
回望银台门，五云遮帝乡。  
聚散本如此，升沉庸何伤。  
丈人名位峻，只久登岩廊。  
平居倦朝请，高论思退藏。  
圃田有别业，古木罗修篁。  
艹亭寒萧萧，池波碧泱泱。  
尝云拂袖去，可以傲羲皇。  
丈人果能尔，识度非寻常。  
安车比疏广，辟谷如张良。  
再拜愿丈人，寿考仍康强。  
自念山野士，不解随圆方。  
宦途多龃龉，身计颇悲凉。  
行将解簪笏，归去事农桑。  
幸容操杖履，酒扫近丘墙。  

王禹偁　洞庭山  
吴山无此秀，乘暇一游之。  
万倾湖光里，千家橘熟时。  
平看月上早，远览鸟归迟。  
近古谁真赏，白云应得知。  

王禹偁　读汉文纪  
西汉十二帝，孝文最称贤。  
百金惜人力，露台草芊眠。  
千里却骏骨，鸶旗影迁延。  
上林慎夫人，衣短无花钿。  
细柳周将军，不拜容櫜韐。  
霸业固以盛，帝道或未全。  
贾生多谪宦，邓通终铸钱。  
谩道膝前席，不如衣後穿。  
使我千古下，览之一泫然。  
赖有佞幸传，贤哉司马迁。  

王禹偁　读史记列传  
西山薇蕨蜀山铜，可见夷齐与邓通。  
佞幸圣贤俱饿死，若无史笔等头空。  

王禹偁　独游南静川  
高车岭上无人见，南静川中信马行。  
多谢仙娥相管顾，远擎松雪助诗情。  

王禹偁　独酌自吟拙诗次吏报转运使到郡戏而有作  
日高睡足更何为，数首新篇酒一卮。  
郡吏谩劳相告报，转输应不管吟诗。  

王禹偁　对酒吟  
劝君莫把青铜照，一瞬浮生何足道。  
麻姑又采东海桑，阆苑宫中养蚕老。  
任是唐虞与姬孔，萧萧寒草埋孤冢。  
我恐自古贤愚骨，叠过北邙高突兀。  
少年对酒且为娱，几日樽前垂白发。  
安得沧溟尽为酒，滔滔倾入愁人口。  
从他一醉千百年，六辔苍龙任奔走。  
男儿得志升青云，须教利泽施于民。  
穷来高枕卧白屋，蕙带藜羹还自足。  
功名富贵不由人，休学唐衢放声哭。  

王禹偁　对雪  
帝乡岁云暮，衡门昼长闭。  
五日免常参，三馆无公事。  
读书夜卧迟，多成日高睡。  
睡起毛骨寒，窗牖琼花坠。  
披衣出户看，飘飘满天地。  
岂敢患贫居，聊将贺丰岁。  
月俸虽无余，晨炊且相继。  
薪刍未阙供，酒肴亦能备。  
数杯奉亲老，一酌均兄弟。  
妻子不饥寒，相聚歌时瑞。  
因思河朔民，输税供边鄙。  
车重数十斛，路遥几百里。  
羸蹄冻不行，死辙冰难曳。  
夜来何处宿，阒寂荒陂里。  
又思边塞兵，荷戈御胡骑。  
城上卓旌旗，楼中望烽燧。  
弓劲添气力，甲寒侵骨髓。  
今日何处行，牢落穷沙际。  
自念亦何人，偷安得如是。  
深为苍生蠹，仍尸谏官位。  
謇谔无一言，岂得为直士。  
褒贬无一词，岂得为良史。  
不耕一亩田，不持一只矢。  
多惭富人术，且乏安边议。  
空作对雪吟，勤勤谢知己。  

王禹偁　对雪感怀呈翟使君冯中允同年  
岁暮山城雪，民和岁有秋。  
深闻五裦咏，聊减贰车愁。  
凌乱藏溪寺，霏微酒郡楼。  
冻宜粘酒旆，香好试茶瓯。  
逐吹殊无定，连宵势未休。  
仙娥低粉面，熊耳压峰头。  
树老花重发，川长缟不收。  
平沉采芝洞，深锁避贤邮。  
麋鹿全迷迳，鹰鹍不下鞲。  
夜村埋古屋，丹水咽寒流。  
上洛城中客，梁园日下州。  
前年直纶阁，腊月奉宸游。  
六出寒光乱，重瞳喜气浮。  
催班临秘殿，称贺拱凝旒。  
漠漠笼天仗，轻轻落御沟。  
瑶池同皎洁，珠箔助飕飀。  
民有丰年望，君无旱食忧。  
佩垂延喜玉，服曜吉光裘。  
鸡树令开宴，鸳行许命俦。  
千锺方艳艳，三爵未油油。  
举白朱颜凝，飞文彩笔抽。  
传宣须尽醉，御札遣冥搜。  
晚出苍龙阙，骄驰紫燕骝。  
自惭生草泽，人指在蓬丘。  
薄命诚非据，清途不久留。  
左迁来僻郡，对景忆瀛洲。  
谪宦谁还往，贫家自献酬。  
敢言无俸禄，且喜润田畴。  
凤阁名虽黜，貂冠命亦优。  
山中甘散秩，膝下奉晨羞。  
默默惟思过，陶陶亦自由。  
摇头咏诗什，合眼入衾裯。  
只恨方于枘，何尝曲似钩。  
讵能悲鹏鸟，早合畏牺牛。  
玉冷期三爇，兰香任一莸。  
梦中非蛱蝶，世上本蜉蝣。  
祸福如亡马，机关喻狎鸥。  
甘贫慕原宪，齐物学庄周。  
尚赖迁莺侣，旁依建隼侯。  
愿随商洛叟，击壤金皇猷。  

王禹偁　对雪示嘉佑  
去年看雪在商州，使君命我山寺头。  
峰峦草树六百里，饥鼯冻鸟声啾啾。  
山城穷陋无妓乐，何以销得骚人愁。  
抱瓶自泻不待劝，乘兴一引连十瓯。  
晚归上马颇自适，狂吟醉舞夜不休。  
今年看雪在帝里，瑶台琼树佳气浮。  
朝回揽辔聊四望，移下五城十二楼。  
樽中有酒翻不饮，郁郁不快非怨尤。  
吾儿娇騣未晓事，问我胡不私献酬。  
困令把笔写我意，为渠吟作雪中讴。  
昔为副使不理事，待罪且免忧人忧。  
今为谏官非冗长，拾遗三馆俸入优。  
秋来连澍百日雨，禾黍漂溺多不收。  
如含行潦占南亩，农夫失望无来黣。  
尔看门外饥饿者，往往殭殕填渠沟。  
峨冠旅进又旅退，曾无一事裨皇猷。  
俸钱一月数家赋，朝衣一袭几人裘。  
安边不学赵充国，富民不作田千秋。  
胡为碌碌事文笔，歌时颂圣如俳优。  
一家衣食仰在我，纵得饱暖如狗偷。  
况我眼昏头渐白，安能隐几勤校雠。  
何时提汝归田去，卖马可易数只牛。  
深耕浅种苟自给，藜羹豆粥充饥喉。  
黍畦锄理学元亮，瓜田浇灌师秦侯。  
素餐免作疲人蠹，开卷免对古人羞。  
未行此志吾戚戚，对酒不饮抑有由。  
斯言不敢向人道，语尔小子为贻谋。  

王禹偁　泛吴松江  
苇篷疏薄漏斜阳，半日孤吟未过江。  
唯有鹭鹚知我意，时时翘足对船窗。  

王禹偁　放言  
谁信人间是与非，进须行道退忘机。  
卦逢大壮羝羊困，乡入无何蛱蝶飞。  
泽畔衣裳兰作佩，山中生计竹为扉。  
饥肠已共夷齐约，一曲高歌去采薇。  

王禹偁　放言  
荣枯祸福转如轮，幽暗难欺有鬼神。  
天上若无司报者，世间争向不平人。  
夏虫莫怪冰壶色，秋隼休猜月窟身。  
吾道斯文如未丧，且凭方寸托穹昮。  

王禹偁　放言  
贤人虽学心无闷，君子须知道自消。  
德似仲尼悲凤鸟，圣如姬旦赋鸱鴞。  
看松好待严霜降，试玉宜将烈火烧。  
青女祝融如不党，愿分金石与山苗。  

王禹偁　放言  
人生唯问道如何，得丧升沉总是虚。  
宁可飞鸟随四皓，未能鱼腹葬三闾。  
傅岩偶梦谁调鼎，彭泽高歌自荷锄。  
不向世间争窟穴，蜗牛到处是吾庐。  

王禹偁　放言  
静算人间事偶然，穷通未必在穹玄。  
关从白马欺来度，赦被青蝇暗里传。  
禁树罢吟红烂漫，江蓠且咏绿芊绵。  
放言诗什谁堪赠，焚赠微之与乐天。  

王禹偁　凤皇陂  
次公治颍川，仁政被一方。  
神物不藏瑞，兹焉集凤皇。  
在昔奏箫韶，舜庭来跄跄。  
西伯有至化，亦见鸣岐阳。  
仲尼岂无德，已矣空悲伤。  
夫何刀笔吏，而能致殊祥。  
我来过荒陂，烟草但苍苍。  
缅怀汉循吏，史笔恐未详。  

王禹偁　伏日偶作  
移床拖簟就南轩，门掩闲坊半树蝉。  
多病形容唯有骨，食贫生计旋无钱。  
掖垣已忝年深直，朝谒终妨日晏眠。  
会解纶闱求郡印，早收余俸卜归田。  

王禹偁　赴长洲县作  
移任长洲县，扁舟兴有余。  
篷高时见月，棹稳不妨书。  
雨碧芦枝亚，霜红蓼穗疏。  
此行纡墨绶，不是为鲈鱼。  

王禹偁　赴长洲县作  
移任长洲县，辞亲泪满衣。  
折腰虽未免，搔首欲何归。  
晓白霜华重，晴红栗叶飞。  
江头鸥鸟在，应怪不忘机。  

王禹偁　赴长洲县作  
移任长洲县，孤帆冒雨行。  
金家随逆旅，一夜泊江城。  
身世漂沦极，功名早晚成。  
惟当泥尊酒，得丧任浮生。  

王禹偁　赴长洲县作  
移任长洲县，穷秋入水乡。  
江涵千顷月，船载一篷霜。  
竹密藏鱼市，云疏漏雁行。  
故园渐迢递，烟浪白茫茫。  

王禹偁　赴长洲县作  
移任长洲县，沿流渐入吴。  
见碑时下岸，逢店自徵酤。  
野庙连荒冢，江禽似画图。  
高堂从别後，应梦宿菰蒲。  

王禹偁　赋得腊雪连春雪  
腊雪连春雪，商民舞且歌。  
数年求不得，一尺未为多。  
试法烹茶鼎，资吟落钓蓑。  
登楼应更好，丹水是银河。  

王禹偁　赋得南山行送冯中允之辛谷冶按狱  
商山三月花如火，草树青葱雨初过。  
柳条渐软蝶双飞，桑叶尚多蚕一卧。  
薄情野水流不回，无力春云慵欲堕。  
团团榆荚是谁抛，漠漠游丝向人嚲。  
可怜花木间岚光，花前正好飞觥觞。  
冯君夙驾一何速，捧檄银坑按辛谷。  
转输昨日又移文，小甿诉牒何纷纭。  
见说南山六百里，踒尽马蹄摧屐齿。  
是何屈于不知己，冲斗太阿教补履。  
龙无尺水且蟠泥，骥困盐车但垂耳。  
片言折狱亦胡为，必也无讼方君子。  
吾徒事业本稽古，得行其志当刑措。  
画衣画地免烦苛，抵璧捐金返淳素。  
未行此道且营营，营营为禄聊代耕。  
残春小别不足念，为君高唱南山行。  
南山一月期回首，莫诉临歧数卮酒。  

王禹偁　赋得纸送朱严  
洁白又方正，似君心坦平。  
空随文价贵，未免刺毛生。  
客被侵霜薄，山窗映雪明。  
前春悬作榜，应见淡书名。  

王禹偁　甘菊冷淘  
经年厌粱肉，颇觉道气浑。  
孟春奉斋戒，敕厨唯素飱。  
淮南地甚暖，甘菊生篱根。  
长芽触土膏，小叶弄晴暾。  
采采忽盈把，洗去朝露痕。  
俸面新且细，搜摄如玉墩。  
随刀落银镂，煮投寒泉盆。  
杂此青青色，芳草敌兰荪。  
一举无孑遗，空媿越眃存。  
解衣露其腹，稚子为我扪。  
饱惭广文郑，饥谢鲁山元。  
况吾草泽士，藜藿供朝昏。  
谬因事笔砚，名通金马门。  
官供政事食，久直紫微垣。  
谁言谪滁上，吾放饱且温。  
既无甘旨庆，焉用品味繁。  
子美重槐叶，直欲献玉尊。  
起予有遗韵，甫也可与言。  

王禹偁　甘露降太一宫诗  
甘露霭长空，垂休太不宫。  
瑞光经日在，圣德与天通。  
如醴沾衣白，凝脂间叶红。  
淋漓滴层汉，顾眄骇重瞳。  
五色名难比，三危味莫同。  
祗应书信史，千古仰玄功。  

王禹偁　甘棠即事简孙何  
甘棠风雅美贤臣，伐树凄凄亦圣人。  
因感得时留蔽芾，更嗟无位泣麒麟。  
谁知素教长多难，我向清朝自不辰。  
听讼何如使无讼，与君忧道合沾巾。  

王禹偁　感流亡  
谪居岁云暮，晨起厨无烟。  
赖有可爱日，悬在南荣边。  
高舂已数丈，和暖如春天。  
门临商於路，有客憇檐前。  
老翁与病妪，头鬓皆皤然。  
呱呱三儿泣，惸惸一夫鳏。  
道粮无斗粟，路费无百钱。  
聚头未有食，颜色颇饥寒。  
试问何许人，答云家长安。  
去年关辅旱，逐熟入穰川。  
妇死埋异乡，客贫思故园。  
故园虽孔迩，秦岭隔蓝关。  
山深号六里，路峻名七盘。  
襁负且乞丐，冻馁复险艰。  
唯愁大雨雪，殭死山谷间。  
我闻斯人语，倚户独长叹。  
尔为流亡客，我为冗散官。  
左宦无俸禄，奉亲乏甘鲜。  
因思筮仕来，倏忽过十年。  
峨冠蠹黔首，旅进长素餐。  
文翰皆徒尔，放逐固宜然。  
家贫与亲老，睹翁聊自宽。  

王禹偁　感兴  
吾尝入深山，溪谷寒且冱。  
杉桧颇凌云，岁月自朽蠹。  
般输目不见，何由用斤斧。  
东山大夫松，中岳金鸡树。  
秦政本独夫，则天乃淫妪。  
名号被常材，所幸因一顾。  
为木岂有命，偶然生要路。  
谁取涧底松，立作明堂柱。  

王禹偁　橄榄  
江东多果实，橄榄称珍奇。  
北人将就酒，食之先颦眉。  
皮核苦且涩，历口复弃遗。  
良久有回味，始觉甘如饴。  
我今何所喻，喻彼忠臣词。  
直道逆君耳，斥逐投天涯。  
世乱思其言，噬脐焉能追。  
寄语采诗者，无轻橄榄诗。  

王禹偁　高闲  
谪宦滁上欲何为，唯把高闲度岁时。  
费尽俸钱因合药，忙於公事是吟诗。  
京中吏去慵传信，江外僧来与撰碑。  
更待吾家婚嫁了，解龟休致未全迟。  

王禹偁　阁下暮春  
诏书稀少日何长，闲枕通中睡一场。  
院吏报来丞相出，紫微花影上东廊。  

王禹偁　阁下咏怀  
正向承明恋直庐，年来华发已侵梳。  
官清自比乘轩鹤，心小还同畏网鱼。  
西掖永怀王阁老，北门堪叹扈尚书。  
会当辞禄东陵去，数亩瓜田一柄锄。  

王禹偁　公退言怀  
吏胥围绕簿书堆，病眼昏昏素发垂。  
已觉文章无用处，不归田里待何时。  
两衙决事官差我，五日延英诏问谁。  
赖有古人踪迹在，只应蘧宁是吾师。  

王禹偁　公余对竹  
冠褐飘飘户退公，引吟留坐一丛丛。  
买添幽景浑无价，洗却繁阴别有风。  
曾任雪欺终古绿，也从桃映暂时红。  
此君合是吾庐物，会种婵娟伴钓翁。  

王禹偁　宫漏出花迟诗  
丹禁迟迟漏，深宫灼灼花。  
繁枝开正满，清韵出何赊。  
静拂红英密，微穿翠叶斜。  
衣稀惊宿蝶，冷落动晨鸦。  
细逐香离槛，轻翻露滴沙。  
愿当直仙署，铃索共交加。  

王禹偁　恭闻秉山人表谢急徵不赴荣侍因成拙句仰纪高风  
未赴吾君凤诏徵，蒲轮何似板舆荣。  
自期物外长无事，谁觉人间已有名。  
饵术肯尝锺鼎味，纫兰应笑佩环声。  
洛南迁客堪羞死，犹望量移近帝城。  

王禹偁　谷帘水  
泻从千仞石，寄逐九江船。  
迢递康王谷，尘埃陆羽篇。  
何当结茅屋，长在水帘前。  

王禹偁　故殿中侍御史荥阳郑公  
柱史有名迹，清才自天纵。  
构思庆云合，落笔醴泉涌。  
歌诗与文赋，铮铮人口讽。  
扬袂入泽宫，鹄心一箭中。  
恃才善戏谑，负气好侮弄。  
大志有谁知，细行乖自讼。  
小谏事世宗，惕惕佩光宠。  
太祖方历试，握兵权已重。  
上书范鲁公，先见不能用。  
历数不在周，讴谣卒归宋。  
汗漫失屠龙，接舆遂歌凤。  
行荷伯伦锸，高卧毕卓瓮。  
神德不为嫌，优待台谏俸。  
晚求万泉令，吏隐官资冗。  
一旦随朝露，识者弥哀痛。  
无子嗣家声，身世若一梦。  
文编多散失，人口时传诵。  
空持一器酒，何处浇孤冢。  

王禹偁　观邻家园中种黍示嘉佑  
比邻有闲园，瓦砾杂荆杞。  
未尝动耕牛，但见牧群豕。  
今夏赤旱天，斲琢谁家子。  
播种甚莽卤，苗稼安能起。  
秋来连月雨，迤门昼不启。  
新晴一携杖，出户聊徙倚。  
重到田中立，黍稷何薿薿。  
吐穗欲及肩，鸟雀声亦喜。  
力穑乃有秋，斯言不虚矣。  
向使懒种植，荒榛殊未已。  
有书闲不读，为学还如此。  

王禹偁　官成武主簿作五首  
释褐来成武，始知为政难。  
每签逃户状，羞作字人宦。  
冷砌莓苔遍，荒城草木寒。  
宦情销已矣，时梦钓鱼滩。  

王禹偁　官成武主簿作五首  
释褐来成武，徒劳自感伤。  
位卑松在涧，俸薄叶经霜。  
迳拥寒莎绿，门横古木苍。  
冠缨尘已满，未敢濯沧浪。  

王禹偁　官成武主簿作五首  
释褐来成武，经春自愧多。  
晨炊犹接续，时雨未滂沱。  
拂榻惊巢燕，陈书起蛰娥。  
惠民无政术，尸禄竟如何。  

王禹偁　官成武主簿作五首  
释褐来成武，闲思应举时。  
投人天下遍，瘦马雪中骑。  
秋卷何年中，春愁到处随。  
如含名已遂，争敢话官卑。  

王禹偁　官成武主簿作五首  
释褐来成武，携家别故乡。  
北堂微禄及，南亩旧田荒。  
篱菊飞乎蝶，庭莎叫夜蟩。  
无人慰孤寂，窗月自凄凉。  

王禹偁　官舍偶题  
俸钱随月尽，公务逐时生。  
白发多悲感，皇华倦送迎。  
奉身无实事，困我为虚名。  
会向沧浪上，秋风自濯缨。  

王禹偁　官舍书怀呈郡守  
年来潘令鬓初凋，瘦马青衫耻下僚。  
药债渐多医宿疾，宦情犹切恋明朝。  
空江梅雨添幽郁，古县槐花鏁寂寥。  
赖有郡侯知己在，每怜憔悴贳金貂。  

王禹偁　官舍书怀呈罗思纯  
同年事分几船同，墨绶逶迤一郡中。  
仙桂并枝攀月魄，县花交影笑春风。  
分莎种就寻僧迳，借竹编成养鹤笼。  
公暇不妨闲唱和，免教来往递诗筒。  

王禹偁　官舍竹  
谁种萧萧数百竿，伴吟偏称作闲官。  
不随夭艳争春色，独守孤贞待岁寒。  
声拂琴床生雅趣，影侵棋局助清欢。  
明年纵便量移去，犹得今冬雪里看。  

王禹偁　官醖  
为郡得官醖，月给盈三斛。  
地僻少使车，时清罕留狱。  
老大复迁谪，吾怀颇幽独。  
婵娟楼上月，烂漫池边菊。  
东院与西亭，翛翛风弄竹。  
对此不开樽，骚人应恸哭。  
独酌入醉乡，陶然瞑双目。  
醒来成浩叹，胡为事口腹。  
彝酒书垂诫，群饮圣所戮。  
汉文亦禁酒，患在糜人谷。  
自从孝武来，用度常不足。  
榷酤夺人利，取钱入官屋。  
古今事相倍，帝皇道难复。  
吾无奈尔何，更尽杯中渌。  

王禹偁　馆中春值偶题  
御柳差差拂禁墙，菲才何事直仙乡。  
坐闻鸡唱皇宫近，睡枕鱼须白日长。  
帘挂藓庭微雨霁，研添桐井落花香。  
春风老尽诗情淡，翻卷青编独绕廊。  

王禹偁　过鸿沟  
侯公缓颊太公归，项籍何曾会战机。  
只见源沟分两处，不知垓下有重围。  
危桥带雨无人过，败叶随风傍马飞。  
半日垂鞭念前事，露莎霜树映斜晖。  

王禹偁　海棠木瓜二绝句海棠赠木瓜  
我向商山占断春，风流还似锦江滨。  
群花自合知羞耻，莫对西施更学颦。  

王禹偁　海棠木瓜二绝句木瓜答海棠  
莫夸颜色斗扶疏，穠艳繁香总是虚。  
看取卫风诗什里，只因投我得琼琚。  

王禹偁　海仙花诗  
一堆绛雪压春丛，嫋嫋长条弄晓风。  
借问开时何所似，似将绣被覆薰笼。  

王禹偁　海仙花诗  
春憎窈窕教无子，天为妖娆不与香。  
尽日含毫难比兴，花中应是卫庄姜。  

王禹偁　海仙花诗  
何年移植在僧家，一簇柔条缀彩霞。  
锦带为名卑且俗，为君呼作海仙花。  

王禹偁　寒食  
寒食江都郡，青旗卖楚醪。  
楼台藏绿柳，篱落露红桃。  
妓女穿轻屐，笙歌泛小舠。  
史君慵不出，愁坐读离骚。  

王禹偁　寒食  
今年寒食在商山，山里风光亦可怜。  
稚子就花拈蛱蝶，人家依树系秋千。  
郊原晓绿初经雨，巷陌春阴户禁烟。  
副使官闲莫惆怅，酒钱犹有撰碑钱。  

王禹偁　寒食出城马上偶作  
欲报君亲与愿违，今年寒食任芳菲。  
八音遏密因山後，双泪滂沱拜墓归。  
艳治桃花迎马笑，轻狂榆荚扑人飞。  
宦途时态更谙尽，犹媿妨贤直紫微。  

王禹偁　翰林毕学士寄示医瘿药方因题四韵兼简两制诸知  
预忧囊瘿病龙锺，乞得仙方便有功。  
纵免项如樗里子，也应头似夏黄公。  
西晖亭下峰峦碧，南静川未木叶红。  
尽是贰车堪醉处，春来唯恐酒罇空。  

王禹偁　合崖湫  
合崖何嵌崆，湫水何浺瀜。  
瀛污暨积潦，滞泥不朝宗。  
有时见鬼怪，无人荐王公。  
止可饮麋鹿，未尝产蛟龙。  
山甿自神之，祠祀众口同。  
今春商於旱，太守职忧农。  
先请境内山，熊耳有如聋。  
乃迎是湫水，盈乎素缶中。  
州民与郡吏，觋女杂巫童。  
朝祈又夕祷，拜起虔且恭。  
馨炉复茵爵，牲币洁而丰。  
适与天雨会，三日势蒙蒙。  
致谢送水归，尽礼有始终。  
水旱蓋定数，灾祥与政通。  
傅岩道丧久，咄尔贪天功。  

王禹偁　和安邑刘宰君见赠  
数年侍从立丹墀，掌诰长惭格调卑。  
左宦久劳青琐梦，归山犹负白云期。  
一生得丧唯凭道，千古声名合在诗。  
深谢多才遗佳句，此身休退是何时。  

王禹偁　和陈州田舍人留别  
宛丘分理藉贤明，暂辍词臣抚百城。  
职罢掖垣人共惜，郡连京辅自为荣。  
休吟红药堦前色，且听长淮枕上声。  
驻马都门相别处，柳黄莎碧上林莺。  

王禹偁　和陈州田舍人留别  
东风初暖酒难销，五马行春罢趁朝。  
道畔棠阴同召伯，堦前蓂荚别唐尧。  
下车正是尝新笋，得句何妨寄旧僚。  
预想郡斋公宴处，桃花凝露柳垂条。  

王禹偁　和陈州田舍人留别  
演纶多暇每封章，暂去颁条道更光。  
郡吏好排红粉妓，史君曾是紫微郎。  
楼台有月新诗出，囹圄无人绿草长。  
地接清淮足佳致，水村烟坞似鱼乡。  

王禹偁　和陈州田舍人留别  
淮阳冰绽柳条新，风物暄妍土俗淳。  
捧诏暂辞双阙路，劝农深入四郊春。  
茶烟静拂听琴鹤，谷雨轻笼锄麦人。  
羸得褰帷恣吟兴，落花飞絮满车茵。  

王禹偁　和陈州田舍人留别  
颁条京辅近吾君，政术高于召信臣。  
道服日斜披鹤氅，药畦春暖步龙鳞。  
归朝莫指三年调，化俗应苏一郡人。  
愿作淮阳去思颂，与君刊石慰陈民。  

王禹偁　和冯中戍炉边偶作  
谁为东君掌青律，故将春日连人日。  
春日雨丝暖融融，人日雪花寒栗栗。  
雨雪寒暖苦不同，可比交情去就中。  
仲咸拥炉发歌咏，古风泪破浇漓风。  
人情离合古来有，召公初亦疑周公。  
汾阳临淮本雠隙，一旦分兵若亲戚。  
四公翻覆人不讥，各各操心为邦国。  
此外譸张多为己，反掌背面如千里。  
张耳陈余不忍言，魏其武安何足齿。  
我爱中庸君子心，心与人交淡如水。  
别有人间势利徒，一去一就随荣枯。  
西汉董贤方佞幸，孔光迎拜卑如奴。  
是时杨雄在东观，投阁欲死无人扶。  
有唐力士夫人死，朝士执丧如丧妣。  
是时李白放江边，憔悴无人供酒钱。  
小人之性何所似，真如蜂蝶并蝼蚁。  
寻春逐臭苟朝昏，岂顾松篁与兰茞。  
重君誓心一何极，涧底松兮陵上柏。  
涧松陵柏有朽时，我约君心无改易。  

王禹偁　和冯中允仙娥峰  
熊耳如当出槛熊，仙姿孤秀压诸峰。  
采芝逋客怜贞质，化石佳人妬丽容。  
身上霓衣慵整顿，天边华盖会裁缝。  
嫦娥月里休相笑，万古应无窃药踪。  

王禹偁　和国子柳博士喜晴见赠  
霖霪为害正忧农，昨日阴云散碧空。  
泼刺退滩鱼失水，啁啾高树鸟知风。  
洗开霁月婵娟色，放出秋花菡萏红。  
劳寄新诗曲相贺，由来灾异系三公。  

王禹偁　和郡僚题李中舍公署  
树影池光映晓霞，绿杨阴下吏排衙。  
闲拖屐齿妨横笋，静拂琴床有落花。  
地脉暗分吴苑水，厨烟时煮洞庭茶。  
青宫词客多闲暇，接曲飞觞待岁华。  

王禹偁　和吏部薜员外见寄  
枨也好刚多悔吝，唯凭忠信自书绅。  
严陵知退遗荣利，只拟沧浪把钓纶。  
老去趁朝慵待旦，病来求假动经旬。  
西垣兴味更谙尽，一片乌纱满马尘。  

王禹偁　和庐州通判李学士见寄  
北门西掖久妨贤，出入丹墀近八年。  
且把一麾淮水上，敢思三接浴堂前。  
将何政术称循吏，岂有文章号谪仙。  
除却清贫入诗咏，山城坐客冷无氈。  

王禹偁　和庐州通判李学士见寄  
金銮失职下蓬瀛，也向淮边领郡城。  
堆案簿书为俗吏，满楼山色负吟情。  
庐江地近音尘断，何逊诗来格调清。  
未得樽前一开口，可怜心绪独摇旌。  

王禹偁　和屯田杨郎中同年留别之什  
科名长恐辱同年，许国丹诚皎日悬。  
谬掌斯文虽未丧，欲行吾道即无权。  
谢公留滞苍苔院，潘岳征行落叶天。  
引重力轻深自媿，强酬诗什益凄然。  

王禹偁　和杨遂贺雨  
我罢内庭职，出临永阳民。  
永阳民虽庶，未免多饥贫。  
富之既无术，龊龊为谨身。  
可堪今夏旱，如燎复如焚。  
厥田本涂泥，坐见生埃氛。  
稚老无所诉，嗷嗷望穹昮。  
食禄忧人忧，蚤夜眉不伸。  
促决狱中囚，遍祷境内神。  
楚辞有山鬼，庙貌罗水滨。  
胡法有浮图，寺宇连城闉。  
斋庄命寮寀，供给抽俸缗。  
鼓笛迎湫水，香花照金轮。  
诚知非典故，且慰旱熯人。  
偶与天雨会，靟靟四郊匀。  
插秧复修堰，野叟何欣欣。  
可办官赋调，亦免农艰辛。  
燮调赖时相，感应由圣君。  
于吾复何有，敢望歌颂云。  
清流杨水部，德与我为邻。  
仇香官位屈，何逊诗格新。  
见投贺雨篇，言自人口闻。  
夫君盖私我，过实岂相亲。  
为霖非我事，职业唯词臣。  
若有民谣起，当歌帝泽春。  
庶使采诗官，入奏助南薰。  

王禹偁　和张校书吴县厅前冬日双开牡丹歌  
君不见年年三月千丛媚，紫烂红繁夸胜异。  
寻常人戴满头归，醉折狂分不为贵。  
枝闲叶尽根空培，人情皆待明年开。  
化工自有呼魂术，霜前唤下琼瑶台。  
王母亲将金粉傅，麻姑齐借霓裳来。  
主人盖是神仙才，不然此物胡为而来哉。  
二姬劝酒谁引满，长洲懒吏先举杯。  
多感同年与攀折，吟诗欲谢难轻发。  
青宫校书方遁迹，代我作歌如锦拆。  
他年吾辈功业成，与君共作骑鲸客。  

王禹偁　和仲咸除知郡後雨中戏作见赠  
明代何人为荐雄，专城犹与众人同。  
徒闻清政如黄霸，尚借绯衫似白公。  
我有金章知是忝。君无银榼信为穷。  
不须厌见随车雨，岁晚当期五谷丰。  

王禹偁　和仲咸诗六首之二和回喻令诗集  
风雅荒凉信可悲，家声留得尽玄微。  
且欣丹穴一毛在，莫道沅江九肋稀。  
思苦也知关国政，官卑应为泄天机。  
他时迁客归朝去，拟觅琼瑶满袖归。  

王禹偁　和仲咸诗六首之六和送道服与喻宰  
朝客吟诗送羽衣，应知彭泽久思归。  
三年官满谁留得，领鹤携琴赋式微。  

王禹偁　和仲咸诗六首之三和自咏  
玉经炎火竹经霜，却把刚肠变酒肠。  
庾信悲哀休作赋，接舆歌曲且佯狂。  
更谙丧乱灾为福，蕴蓄才华有若亡。  
孤宦由来宜晚达，祝君霄汉路歧长。  

王禹偁　和仲咸诗六首之四和与卢氏宋少府话旧游  
旧游前政一追寻，宦路迁移敌古今。  
黄绶位卑曾叹命，青宫官冷不妨吟。  
烟岚不改当窗色，桃李应垂满砌阴。  
好寄新诗题旧壁，为言梅福珥朝簪。  

王禹偁　和仲咸诗六首之五和题鸣马庙  
何人祠庙立空山，四皓精灵合往还。  
疋马不辞峰更险，冥鸿应为世多艰。  
云生碧殿荧鸱尾，风触金铺动兽环。  
欲识姓名无问处，空闻灵异庇商颜。  

王禹偁　和仲咸诗六首之一和与喻丰阳夜话  
泽国来朝积岁年，商山相遇话乡原。  
郄诜重折月中桂，陶令未归江上村。  
岚气滴空无限翠，泉声通夕有何冤。  
寒灯挑尽芳樽竭，所得新奇尽雅言。  

王禹偁　和仲咸杏花三绝句  
莫道商山节候犀，晓来帘外半空枝。  
明朝落尽无蜂蝶，冷暖人情我最知。  

王禹偁　和仲咸杏花三绝句  
阶前已见三分落，枝上都无十日繁。  
谁伴多情王副使，吟诗倾酒与招魂。  

王禹偁　和仲咸杏花三绝句  
老去对花多感叹，春来耽酒少康宁。  
也知此事终无益，免被渔人笑独醒。  

王禹偁　和朱严留别  
之子有文行，常流窃比难。  
援毫秋露下，开卷古风寒。  
场屋推盟主，声诗立将坛。  
论儒轻五霸，议古嫉三桓。  
师仰唯韩愈，才名压李观。  
固穷多短褐，忧道即忘餐。  
见访山围郡，相逢菊满栏。  
眼青怜造士，头白愧郎官。  
罢举层霄远，监州勺水盘。  
贫厨兼味少，市酝数杯酸。  
旧业烦君勘，新题为我刊。  
临岐留雅什，天马撼金銮。  

王禹偁　贺毕翰林  
闻步花砖喜复悲，所悲君较十年迟。  
银台晓入批丹诏，铜镜秋开镊白髭。  
宫锦细袍宣与着，内闲骄马赐来骑。  
家门记得咸通事，莫忘论兵夜召时。  

王禹偁　贺范舍人再入西掖  
再入承明旧直庐，腰间仍得佩金鱼。  
重批汉武求贤诏，曾上东方自藏书。  
红药篇章应感动，紫泥封检未生疏。  
樊川杜曲休劳梦，抇日延英侍玉除。  

王禹偁　贺冯起张乘二舍人  
八年东观知深屈，百日南床只暂经。  
春暖并吟红药树，云开双见紫微星。  
绣衣脱後休持斧，珠履抛来免过厅。  
应念出官淮水上，被人还笑屈原醒。  

王禹偁　贺将作孔监致仕  
泣辞明主挂冠簪，便约幽云老旧林。  
朝请罢来频期笏，田园归去只携琴。  
焚香静院当山色，晒药空庭避竹阴。  
一子得官三品禄，未饶疏傅有黄金。  

王禹偁　贺李宗谔先辈除校书郎  
秘省官清住帝乡，春来春榜探花郎。  
未吟红药归西掖，且着青衫侍北堂。  
射策更期挥健笔，骑驴犹得醉闲坊。  
同年佐邑应相羡，衣上芸香杂桂香。  

王禹偁　贺吕佑之谏议  
凤阁前年陪步武，麟台昔日是交游。  
先归内署身虽忝，直上高坡命更优。  
玉笋外郎全弃掷，土山果毅免经由。  
却应回笑滁阳守，官似冯唐半白头。  

王禹偁　贺三舍人新入西掖  
紫微新命旧交游，报到商於寂寞州。  
天上共分三字贵，山中全减贰车愁。  
抛离红药心无恨，弹拂金貂舞不休。  
最喜吾家有余庆，凤毛还直凤池头。  

王禹偁　贺温正言赐紫  
密疏封来乙夜看，延英召对议安边。  
荣颁紫绶同三品，旧赐朱衣未一年。  
白兽捧樽斟御酒，金鱼垂鬣惹炉烟。  
从今便有公卿望，休梦天台瀑布泉。  

王禹偁　贺迤舍人新入西掖  
早折蟾宫第一枝，纶闱恩命苦何迟。  
久为俗吏殊无味，合掌王言亦有时。  
好继忠州文最盛，应嫌长庆格犹卑。  
他年莫忘中吴宰，六里山前歌紫芝。  

王禹偁　黑裘  
野蚕自成茧，缲络为山紬。  
此物产何许，荚夷负海州。  
一端重数斤，裁染为吾裘。  
守黑异华楚，示俭非轻柔。  
熏香则无取，风雪曾何忧。  
朝可奉冠带，夜以为衾裯。  
晏婴三十年，庶几迹相侔。  
季子苦貂弊，吾服仍为优。  
不耻狐貉者，亦当师仲由。  
况我屡迁谪，行将耕故丘。  
映发垂鹭顶，植杖昂鸠头。  
袖宽可以舞，老农即为俦。  
紫绶挂君门，任尔争封侯。  

王禹偁　后土庙琼花诗  
谁移琪树下仙乡，二月轻冰八月霜。  
若使寿阳公主在，自当羞见落梅妆。  

王禹偁　后土庙琼花诗  
春冰薄薄压枝柯，分与清香是月娥。  
忽似暑天深涧底，老松擎雪白娑婆。  

王禹偁　花鹿  
花鹿一何驯，长随病使君。  
必教吾在野，当与尔为群。  
静饮清溪水，闲眠碧洞云。  
犹胜市朝里，逐众走纷纷。  

王禹偁　怀贤诗之李兵部  
有唐张曲江，盛名何暐晔。  
请诛安禄山，先觉不见纳。  
胡雏有反相，其事远相接。  
贤人何代无，旧史聊可猎。  
兵部事晋朝，文学中科甲。  
强臣方跋扈，朝士多恇怯。  
独持上方剑，愿斩奔鲸鬣。  
堂堂张彦泽，反势渞阊阖。  
拜章请显戮，直气不可压。  
三进叩玉墀，植笏立蓂荚。  
皇情弥慰抚，清问屡应答。  
终焉念小恩，曾不顾大业。  
高吟归去诗，潺湲泪承睫。  
旋踵即乱华，有同虞不腊。  
张公领铁马，朝市胡尘合。  
刺谒甚闲详，辞气殊不慑。  
虎狼不敢害，加礼为下榻。  
当年弃謇谔，异代居调燮。  
相位席不暖，帝泽安可洽。  
斯人既沦亡，此风亦萧飒。  
滑稽何足累，大节世已乏。  
安用学腐儒，砽砽守礼法。  

王禹偁　怀贤诗之桑魏公  
魏公王佐才，独力远晋室。  
挥手廓氛霾，放出扶桑目。  
感慨会风云，周旋居密勿。  
下民得具瞻，上帝赉良弼。  
沉沉帷幄谋，落落政事笔。  
品流遂甄别，法令颇齐一。  
跋敕朝据案，论兵夜远膝。  
多士若鸳鸿，官材咸有秩。  
诸侯如狼虎，请谒尽股栗。  
秉钧多事朝，绰绰有纪律。  
远将留侯比，近以赞皇匹。  
志在混车书，誓将阐儒术。  
皇天未厌乱，运去何飈歨。  
高祖厌寰区，少帝无始卒。  
老成既疏远，群小相亲昵。  
黩武兵渐骄，倒悬人不恤。  
和亲绝强虏，谋帅用悍卒。  
魏公在藩垣，上疏论得失。  
七事若丹青，辞切痛入骨。  
忠言殊不省，直首果见屈。  
铁马从北来，烟尘昼蓬勃。  
穹庐易市朝，左裧杂缨绂。  
主辱臣不死，囚缚自安逸。  
唯公独遇害，身殒名不没。  
惜乎英伟才，济世功未毕。  
一读晋朝史，遗恨空郁郁。  
子孙亦不振，天道难致诘。  

王禹偁　怀贤诗之王枢密  
西枢经纬才，慷慨遇真主。  
文学中甲科，风云参霸府。  
直躬在密勿，未始畏强御。  
憑案读古书，箕踞视太祖。  
泽欲浸生民，化将还邃古。  
拆寺遇武宗，排佛如韩愈。  
尽发群苾芻，使之艺禾黍。  
兵威遂强盛，人力不耗蠹。  
世宗征淮甸，委任当留务。  
马前拜侯伯，阶下列椹斧。  
叱咤气生风，将校汗如雨。  
手筑太平基，胼胝不辍杵。  
具瞻人有望，衰运时不与。  
修短天难忱，歼夺民何怙。  
恩深与小敛，抚椁甚悲沮。  
云亡复殄瘁，前哲非虚语。  
世岂乏贤良，才难具文武。  
历象过羲和，文章敌燕许。  
可能随众人，冥寞归尘土。  
子孙虽众多，必复事未睹。  
谁铭迁客诗，高揭王公墓。  

王禹偁　还韦度支韶程集  
岭南为郡带名曹，万里江山兴咏饶。  
皇宋声诗归雅正，有唐门地本逍遥。  
雪霜思苦虽侵鬓，金紫恩深已佩腰。  
旧草满囊胜薏苡，几联乘醉写芭蕉。  
进来圣主回天眷，抄逐蛮僧过海潮。  
何事曹南得披览，韶程风什似闻韶。  

王禹偁　还扬州许书记家集  
君不见近代诗家流，胡为蹇滞多穷愁。  
孟郊憔悴死逆旅，浪仙斥逐长江头。  
张生漂泊冬瓜堰，徒云轻薄万户侯。  
浩然无成鹿门去，李洞恸哭昭陵休。  
生无风教兴王化，死无勋爵贻孙谋。  
可怜诗道日已替，风骚委地何人收。  
高阳许公精六义，独向圣朝生後嗣。  
因将先集进九重，高步金台曳珠履。  
祖德光辉圣主知，府尹贤明丞相子。  
广陵郡大古九州，记室官清外三字。  
遂令天下学诗人，徒羡君家穷四始。  
我来迎侍游江都，玳筵往往陪欢娱。  
遂求家集恣吟讽，海波乾处堆珊瑚。  
因思贾孟收家一何苦，诗鬼嗷嗷馁无主。  
子孙沦没谁及君，闲倚红莲倾渌醑。  
草檄余闲好赋诗，莫放风情忝尔祖。  

王禹偁　还杨遂蜀中集  
上玄茫昧胡为乎，施设吾道生吾徒。  
否多泰少是天意，生有述作死不虚。  
圣人忧患方演易，贤者穷愁始著书。  
尽令富贵陷逸乐，蠢蠢戢戢如鸡猪。  
泯然无物作时瑞，谁识凤皇与驺虞。  
经史子集灿今古，粉绘帝道张皇谟。  
一言可采即不朽，名姓长与日月俱。  
乃知天心厚我辈，穷辱不足形悲吁。  
夫君擢秀在江左，国小而逼何区区。  
科名始得值兵火，金陵坐见成丘墟。  
归朝才得一赞善，黜降重为县大夫。  
彰明僻远在蜀道，又遇妖贼攻成都。  
徒行抱印入陇氐，乞食夷落何崎岖。  
归来朝责作主簿，朱衣暗澹鬓毛疏。  
昨朝投我蜀中作，铮然一集如琼琚。  
杜甫奔窜吟不辍，庾信悲哀情有余。  
我逢圣代自多难，谩夸三入承明庐。  
近令编缀小畜集，谪官诗什何纷如。  
才名官职不两立，真宰折刻分毫铢。  
郎官疏远既未贵，县吏礼数不足拘。  
相逢且说文章乐，为君酌酒焚枯鱼。  

王禹偁　荒亭晚坐  
荒亭秋日沉，独坐白头吟。  
为郡殊无味，归田素有心。  
鹊翻枫叶乱，蛬响菊丛深。  
微物休相聒，幽怀老不禁。  

王禹偁　回襄阳周奉礼同年因题纸尾  
武关西畔路巉岩，两月劳君寄两缄。  
镜里想添新白发，箧中犹贮旧青衫。  
扶头酒好无辞醉，缩项鱼多且放馋。  
譬似元和张太祝，十年不改旧官衔。  

王禹偁　惠山寺留题  
吟入惠山山下寺，古泉闲挹味何嘉。  
好抛此日陶潜米，学煮当年陆羽茶。  
犹负片心眠水石，略开尘眼识烟霞。  
劳生未了还东去，孤棹寒篷宿浪花。  

王禹偁　即席送许制之曹南省兄  
梅烂荷圆六月天，归帆高背虎丘烟。  
到时自是成行雁，别处休听满树蝉。  
卖剑为赊吴市酒，携家犹借洞庭船。  
待看春榜来江外，名占蓬莱第几仙。  

王禹偁　急就章  
赐来三载锦囊盛，今日重看倍觉荣。  
元白当时皆谪宦，不闻将得御书行。  

王禹偁　寄砀山主簿朱九龄  
闲思蓬岛会群仙，二百同年最少年。  
利市襴衫抛白紵，风流名纸写红牋。  
歌楼夜宴停银烛，柳巷春泥污锦鞯。  
今日折腰尘土里，共君追想好凄然。  

王禹偁　寄丰阳喻长官  
七十年华鬓未霜，道情偏称宰丰阳。  
早衙请印无仇览，夜榻围棋祗孟光。  
庭户万重岚气润，盘餐数飣药苗香。  
犹言彭泽终归去，门柳青青槛菊黄。  

王禹偁　寄冯舍人  
转输争合滞才华，急诏重乘上汉查。  
继我已吟红药树，劝君曾赋海棠花。  
词随健笛光纶诰，诗落成都灿绮霞。  
应笑同时东观客，商於憔悴似长沙。  

王禹偁　寄海州副使田舍人  
系即匏瓜转即蓬，可怜踪迹与君同。  
眼前有酒长须醉，身外除诗尽是空。  
闲采紫芝饥可疗，欲浮沧海道应穷。  
声名官职相磨折，休忆西垣药树红。  

王禹偁　寄杭州西湖昭庆寺华严社主省常上人  
梦幻吾身是偶然，劳生四十又三年。  
任夸西掖吟红药，何似东林种白莲。  
入定雪龛灯焰直，讲经霜殿磬声圆。  
谪官不得余杭郡，空寄高僧结社篇。  

王禹偁　寄金乡张赞善  
年少辞荣自古稀，朝衣不着着斑衣。  
北堂侍膳侵星起，南亩催耕冒雨归。  
种竹野塘春昏脆，采兰幽涧露牙肥。  
伊予自是徒劳者，未得同寻旧钓矶。  

王禹偁　寄宁陵陈长官  
吏隐宁陵县，琴堂枕古河。  
家山隔江远，风雨过船多。  
假日亲寻药，公庭自种莎。  
相逢如旧识，执手动劳歌。  

王禹偁  
　寄潘处士  
卖药先生白布衣，书来方信在京师。  
减君炉里烧丹术，助我山中买酒资。  
闲似野云终不仕，闭如笼鹤已多时。  
飘飘又去黄河北，更负中条几首诗。  

王禹偁　寄潘阆处士  
烂醉狂歌出上都，禾风时节忆鲈鱼。  
江城卖药长将鹤，古寺看碑不下驴。  
一片野心云出岫，几茎吟　　雪侵梳。  
算应冷笑文场客，岁岁求人荐子虚。  

王禹偁　寄毗陵刘博士  
毗陵古郡接江堧，赴任琴书共一船。  
下岸且寻甘露寺，到城先问惠山泉。  
秋蟾吐槛供吟兴，野鹤偎床伴醉眠。  
官散道孤诗格老，算应双鬓更皤然。  

王禹偁　寄陕府通判孙状元兼简令弟秀才  
商山留滞再经年，咫尺无由见状元。  
会赦未教归北阙，高歌应合遇东园。  
寸心谩道如弦直，两鬓难禁似雪繁。  
兄弟相知情未改，著书呼取屈原魂。  

王禹偁　寄商州冯十八仲咸同年  
迁客秋来捧诏还，故人多怪鬓毛斑。  
重为东掖垣中士，犹梦西晖亭下山。  
静算宦途皆是命，老思身计不如闲。  
何时相约同归隐，水竹萧萧并掩关。  

王禹偁　寄题洛南秦供奉新楼  
多羡新楼上，公余写望闲。  
数峰迷华岳，一面是商山。  
棋暗幽云过，檐喧宿鸟还。  
万重苍翠里，百尺泬寥间。  
岚破分樵迳，沙明认钓湾。  
望秦晴矗矗，清洛夜潺潺。  
平远长安道，微茫函谷关。  
吟哦生古意，图画寄朝班。  
何日随高步，乘秋豁病颜。  
销忧吾祖事，会待共跻攀。  

王禹偁　寄题陕府南溪兼简孙何兄弟  
申湖在陕服，自昔名所重。  
许昌遗唐律，人口尚传诵。  
旧迹固蓁莽。胜概犹出众。  
前年谪商於，过此方忧恐。  
无暇濯溪泉，恻恻心甚痛。  
量移还恩宥，方寸稍放纵。  
故人孙汉公，勤恳事迎送。  
柅车得三宿，延我入溪洞。  
春残尚有蝶，夏首始见蝬。  
朱樱实颇繁，黄鸟声亦唘。  
地幽接府署，亭高瞰村垄。  
萦砌水逶迤，入檐山巃嵷。  
鲤翻自跃金，蜗曳烧余汞。  
石危君子介，昏乱小人勇。  
虚凉集鸥鹭，爽垲无蚊蠓。  
芰叶巧如剪，萍根密非种。  
迳苔自斑驳，岸草互蓊萫。  
官酝绿开瓶，时果青出笼。  
醉中猛别後，依灼似一梦。  
唯愁当要路，时复栖阥茸。  
解梁虽近山，尧埆费耕墥。  
常风有眞南，日夕尘塺埲。  
云泉既辽远，草树非秀耸。  
况兹炎蒸月，絷缚何所动。  
缅怀八龙会，南溪与谁共。  
栖萼本多才，甘棠应少讼。  
枕簟与琴书，鴒原聊自奉。  
篇章取李杜，讲贯本姬孔。  
古文阅韩柳，特策开晁董。  
清吹席上来，当暑闭冰冻。  
菱脆擘琼枝，瓜甘浮蜜筩。  
气秋绿筱战，露晓圆荷捧。  
照湖小贺监，溪堂轻马总。  
此景且不同，此怀可长恸。  
平生好泉石，况复官散冗。  
近闻田紫微，涟水许就俸。  
援例苟得请，申湖当入用。  
终老占溪居，卧看秋泉涌。  

王禹偁　寄题义门胡氏华林书院  
水阁三斋架碧虚，亭亭华表映门闾。  
力田岁取千箱稻，好事家藏万卷书。  
旋对杯盘烧野笋，别开池沼养溪鱼。  
吾生未有林泉计，空愧妨贤卧直庐。  

王禹偁　寄田舍人  
山处升沉不足悲，羡君操履是男儿。  
左迁郡印辞纶阁，直谏书囊在殿帷。  
未有佥谐徵贾谊，可无章疏雪微之。  
朝行孤立知音少，闲步苍苔一泪垂。  

王禹偁　寄汶阳田告处士  
汶水年来涨绿波，先生居此兴如何。  
门连别浦闲垂饵，宅枕平沙好种莎。  
治水共谁言鲧禹，著书空自继丘轲。  
可怜垂白无人问，却伴渔翁着钓蓑。  

王禹偁　寄献鄜州行军司马宋侍郎  
钜贤如木铎，一振声蓋代。  
丈人文曲星，谴谪落下界。  
辞源发昆仑，意尽若到海。  
昔在神德朝，少秀负文彩。  
擢第应制举，召试拂华蓋。  
醉挥拔萃判，一字不复改。  
传写遍都下，纸贵无可买。  
一命佐著作，芸阁垂缨佩。  
歌诗数千首，人口炙与鱠。  
志大轻俸钱，痛饮负酒债。  
庸蜀既即叙，出命玉津宰。  
题柱薄长卿，铭阁笑张载。  
锦水清见发，峨嵋绿于黛。  
物华曾不负，诗酒聊自待。  
旨甘岂择禄，印绶久不解。  
陶潜腰任折，莱子衣有彩。  
蹉跎历四邑，尘土不可摆。  
吾皇在藩邸，闻名四聪骇。  
即位未浃旬，独许延英对。  
相见恨已晚，欣然契嘉会。  
谏官聊假道，紫微遽真拜。  
制诰复西汉，碑板揭东岱。  
金銮赴夜召，顾问及远大。  
白麻几千纸，意出元白外。  
荐贤恐不及，诱善曾无怠。  
当朝自独步，晚节亦泛爱。  
有别乐闻韶，无讥诗自郐。  
贱子在广场，知见殊流辈。  
进士数且千，驰骛称俊迈。  
人人握灵蛇，许我珠无纇。  
超拔冠多士，权贵不得碍。  
御前中科第，阁下备寮寀。  
讵惟师硕德，常许接佳话。  
国朝大手笔，日夕期鼎鼐。  
胸中泰山云，舒卷何靕{上雨下对}。  
言下傅岩雨，蓄缩未靟霈。  
吾道遂难行，一旦同得罪。  
典午信冗散，贰车更狼狈。  
商於甚僻陋，鄜畤近山塞。  
共月踰千里，便风无一介。  
何当遂乘桴，侍坐浮渤澥。  
大笑引淳风，樽前一长噫。  
今兹当委顺，自昔无芥虿。  
投诗助醉吟，入室生徒在。  

王禹偁　寄献翰林宋舍人  
金鼎盐梅偶未和，位高犹说野情多。  
宫墙月上开琴匣，道院风清响药罗。  
留客旋烧含露笋，倩僧教种耐霜莎。  
孤寒知有为霖望，未忍江头钓渌波。  

王禹偁　寄献仆射相公  
三朝文匠百僚师，再秉洪钧七政齐。  
一道白麻来玉署，两条红烛上沙堤。  
池波尚浴当时凤，省树犹存旧日鸡。  
炉冶正开无弃物，应怜折剑在尘泥。  

王禹偁　寄献仆射相公  
圣君宵旱念生民，重命甘盘秉国钧。  
引马但传三刻漏，喘牛休问四时春。  
羹和旧鼎黄金铉，雪压新堤白玉尘。  
应念前年献诗客，谪官无俸不胜贫。  

王禹偁　寄献润州赵舍人  
南徐城古树苍苍，衙府楼台尽枕江。  
甘露钟声清醉榻，海门山色滴吟窗。  
直庐久负题红药，出镇何妨拥碧幢。  
闻说秋来自高尚，道装筇竹鹤成双。  

王禹偁　寄献润州赵舍人  
记言彩笔罢摛华，郡阁高闲似道家。  
琴院坐听江寺磬，郡楼吟见海山霞。  
春园遗母亲烧笋，夜榻留僧自煮茶。  
应夭陶潜未归去，折腰奔走在泥沙。  

王禹偁　寄秀州冯十八礼丞同年  
君从婺女典嘉兴，我自滁阳到广陵。  
同被雪霜侵两鬓，独嗟官职是三丞。  
郡斋新养华亭鹤，乡信时逢建业僧。  
愿作入朝西道主，只看黄霸诏书徵。  

王禹偁　寄鱼台主簿傅翱  
健羡鱼台景最奇，鲍参军到语多时。  
波平绿野悬鱼网，木脱空城露酒旗。  
锦掷鲜鳞红拨刺，雪翘寒鹭白褵褷。  
仍夸县尹风骚客，应有秋来唱和诗。  

王禹偁　寄郓城萧处士  
收藏家谱恐人寻，雨笠烟蓑自称心。  
夜踏月华三迳小，晓耕秋色一犂深。  
庭园纵窄犹栽药，活计虽贫不卖琴。  
应笑区区未名客，九衢尘土满衣襟。  

王禹偁　寄赞宁上人  
支公兼有董狐才，史传修成乙夜开。  
天子远酬丹诏去，高僧不出白云来。  
眉毫久别应垂雪，心印休传本似灰。  
若念重瞳欲相见，未妨西上一浮杯。  

王禹偁　寄主客安员外十韵  
罢郡归兰省，还愁到帝乡。  
趋朝骑瘦马，赁宅住闲坊。  
命服纡春草，吟髭镊夜霜。  
有心忆云水，无语狎班行。  
药债经年欠，文编满箧藏。  
教儿诵诗赋，倩客卖囊装。  
寻寺谁同步，留僧自拂床。  
举公投卷轴，时相觅文章。  
穷达君虽了，沉沦我亦伤。  
何当升大用，吾道始辉光。  

王禹偁　寄状元孙学士  
久居台阁多忧畏，欲荐贤才涉比周。  
灰死寸心甘不动，雪侵双鬓未能休。  
封章事寝空腾谤，制诰词荒益自羞。  
唯爱君家棣华榜，登科记上并龙头。  

王禹偁　霁後望山中春雪  
谁种离离碎玉苗，晓楼吟望兴偏饶。  
白云作伴宜长在，红日无情已半销。  
聚映早霞明野寺，散随春水过溪桥。  
世间安得王摩诘，醉展霜缣把笔描。  

王禹偁　江豚歌  
江豚江豚尔何物，吐浪喷波身突兀。  
依凭风水恣豩豪，吞啖鱼虾颇肥腯。  
肉腥骨硬难登俎，虽有网罗嫌不取。  
江云漠漠江雨来，天意为霖不干汝。  

王禹偁　将赴单州和韦度支相送之什次韵  
就养求官动圣知，专城犹得近王畿。  
乡人竟指曾题柱，丘嫂应惭不下机。  
西掖罢批天子诏，北堂荣着老莱衣。  
邻封唱和如多暇，三载须成一集归。  

王禹偁　将及陕郊先寄孙状元  
宦途漂荡似浮萍，又到棠阴邵伯城。  
亲老转添衰鬓白，妻儿犹免智囊生。  
状元馆谷如无倦，副使量移岂系程。  
吾道不拘官冷暖，唯君应合出郊迎。  

王禹偁　将巡堤堰先寄高邮蒋知军  
二十年前在濮阳，宾筵留我共飞觞。  
当时进士衣如雪，今日郎官鬓有霜。  
吏役可堪巡堰埭，军城犹喜接封疆。  
能来界首相期否，堤上依依柳渐黄。  

王禹偁　解梁官舍  
郡在中条山脚下，盐南风起昼昏昏。  
舍人谪宦谁言命，副使量移岂是恩。  
月有俸钱堆长物，日无公事掩闲门。  
上天于我心还厚，祗遣文章道更尊。  

王禹偁　今冬  
休思官职落青云，且算今冬养病身。  
白纸糊窗堪听雪，红炉着火别藏春。  
旋簄官酝漂浮蚁，时取溪鱼削白鳞。  
况是丰年公事少，为郎为郡似闲人。  

王禹偁　金吾  
金吾河朔人，事郡在贱列。  
攀附周世宗，龙飞起鱼鳖。  
委质向圣朝，积功取旄钺。  
所在肆贪残，乘时恃勋伐。  
皇家平金陵，九江聚遗孽。  
弥年城乃陷，不使鸡犬活。  
老小数千人，一怒尽流血。  
三惑无不具，五福何尝缺。  
晚年得执金，富贵居朝阙。  
娱乐有清商，康强无白发。  
享年六十九，固不为夭折。  
考终北牖下，手足全启发。  
子孙十数人，解珮就衰絰。  
赠典颇优崇，视朝为之辍。  
哀荣既如是，报应何足说。  
责簿李广死，赐剑武安灭。  
侥幸过古人，况无大功烈。  
福善与祸淫，斯言仅虚设。  
吁嗟为儒者，寒饿守名节。  
五十朝大夫，龙锺头似雪。  
无故不杀羊，礼文安可越。  
何况宾祀间，贫苦无羊杀。  

王禹偁　哭同年罗著作  
宿草离披泪满衫，孤坟遥想帝城南。  
天生贾谊成何事，只得人间三十三。  

王禹偁　哭同年罗著作  
一枝丹桂谩成名，一片绯衫未是荣。  
赖有遗文在东观，直应千载气如生。  

王禹偁　哭同年罗著作  
荒凉故宅何人住，寂寞孀妻即日还。  
一岁婴儿安健否，巨源虽在谪深山。  

王禹偁　哭同年罗著作  
生死虽殊道义存，晓来襟袖有啼痕。  
只应知我方憔悴，时向商山入梦魂。  

王禹偁　哭同年罗著作  
同试五题为县吏，共求三字作词臣。  
西垣谪宦何须恨，若比罗三是幸人。  

王禹偁　苦热行  
六龙衔火烧寰宇，魏王冰井如汤煮。  
松枝桂叶凝若痴，喘杀溪头啸风虎。  
北溟熔却万丈冰，千斤冻鼠忙如蒸。  
我闻胡土长飞雪，此时日晒地皮裂。  
仙芝瑶草不敢茁，湘川竹焦琅玕折。  
西郊云好雨不垂，堆青叠碧徒尔为。  

王禹偁　腊月  
腊月滁州始觉寒，年丰岁暮郡斋闲。  
官供好酒何忧雪，天与新诗合看山。  
日照野塘梅欲绽，烧回荒迳草犹斑。  
吏人散後无公事，门戟森森夕鸟还。  

王禹偁　览照  
览照笑浮生，秋霜发数茎。  
才高空有气，官散即无荣。  
贫久心还乐，吟多骨亦清。  
他年文苑传，应不漏吾名。  

王禹偁　琅邪山  
连袤复迢巃，峰峦架泬寥。  
流名自东晋，积翠满南谯。  
洞碧通仙界，溪明润药苗。  
古台临海日，绝顶见江潮。  
杉影拏云暗，泉声出竹遥。  
庙碑传汉祖，寺额认唐朝。  
旱岁时沾稼，灵踪合禁樵。  
诗章因我盛，屏障遣谁描。  
近住人多秀，频登酒易销。  
图经标八绝，灊霍合相饶。  

王禹偁　朗上人见访复谒不还留刺而还有诗见谢依韵和答  
汤休访我我重寻，独叩松关绝好音。  
满袖尘埃回俗步，一炉香火隔禅林。  
偶留刺字情非浅，忽枉诗章思更深。  
犹喜谪官无吏役，往来从此僯闲吟。  

王禹偁　老态  
白发不相饶，秋来生鬓边。  
黑花最相亲，终日在眼前。  
老态固具矣，宦情信悠然。  
唯当共心约，收拾早归田。  

王禹偁　雷  
商山春夏旱，旱雷不降雨。  
及秋又霖霪，雷声时一举。  
南山复北山，{左石右訇}祃若趉虎。  
君子容必变，所以敬天怒。  
无乃丰隆鬼，恣意挝雷鼓。  
此怒既非天，敬之亦奚取。  

王禹偁　立春前二日雪  
一夕满淮海，莎阶晓欲平。  
气寒知腊在，势猛共春争。  
飘泊残梅妬，龙锺老桧擎。  
随风无定态，入竹有繁声。  
倚槛吟忘倦，援毫画不成。  
南乡消瘴疠，东作助农耕。  
片扬鹅毛远，光翻蝶翅轻。  
在贫添酒债，慵扫慰诗情。  
慵玉峰峦秀，华胥世界清。  
老郎无政术，沉醉卧江城。  

王禹偁　立春日细雨  
澹于寒雾乱于丝，无点无声落不知。  
轻助雪痕归麦垅，暗随春气入梅枝。  
踏苔立久微沾屐，遶竹吟余渐着髭。  
翻忆满身珠{上四下鹿}{上四下歠}，江头闲把钓蓑披。  

王禹偁　量移後自嘲  
可怜踪迹转如蓬，随例量移近陕东。  
便似人家养鹦鹉，旧笼腾倒入新笼。  

王禹偁　量移自解  
商山五百五十日，若比昔贤非滞留。  
试看江陵元相国，四年移得向通州。  

王禹偁　赁宅  
萍流匏系任行藏，惟指无何是我乡。  
左宦只抛红药案，僦居犹住玉泉坊。  
白公渭北眠村舍，杜甫瀼西赁草堂。  
未有吾庐莫惆怅，古来贤达尽茫茫。  

王禹偁　赁宅  
老病形容日日衰，十年赁宅住京师。  
阁栖凤鸟容三入，巢宿鹪鹩欠一枝。  
壁挂图书多不久，砌栽芦苇亦频移。  
人生荣贱须知分，会买茅庵映槿篱。  

王禹偁　留别扬府池亭  
竹遶亭台柳拂池，徘徊终恋郡斋西。  
斜阳更上渔舟坐，明日红尘逐马蹄。  

王禹偁　留别仲咸  
二年商岭赖知音，惜别难藏泪满襟。  
头白忽抛攀桂伴，道消休话拔茅心。  
科名偶得同年分，交契都因谪宦深。  
唱和诗章收拾取，两家留与子孙吟。  

王禹偁　留别仲咸  
世网婴缠不自由，可怜匏系又萍流。  
忽从清洛南边郡，移向黄河北岸州。  
命薄我甘闲副使，道孤君是假诸侯。  
解梁去此无多地，时寄新诗慰客愁。  

王禹偁　龙凤茶  
样标龙凤号题新，赐得还因作近臣。  
烹处岂期商岭外，碾时空想建溪春。  
香於九畹芳兰气，圆似三秋皓月轮。  
爱惜不尝惟恐尽，除将供养白头亲。  

王禹偁　陆羽泉茶  
甽石封苔百尺深，试茶尝味少知音。  
唯余半夜泉中月，留得先生一片心。  

王禹偁　旅次新安  
迁客户离群，秋砧不忍闻。  
回头恋红药，失脚下青云。  
尚假金貂冕，犹残柱国勋。  
此身未敢死，会拟报明君。  

王禹偁　罗思纯鹤斃为四韵吊之  
雪乾朱澹殒仙姿，千岁无徵事可悲。  
埋瘗肯饶鹦鹉冢，飞鸣不到凤凰池。  
遗翎尚在飘松迳，旧迹犹存傍槿篱。  
应得羽人尸解术，夜来何处啄灵芝。  

王禹偁　磨诗  
但存心里正，无愁眼下迟。  
若人轻着力，便是转身时。  

王禹偁　牡丹十六韵  
艳绝百花惭，花中合面南。  
赋诗情莫倦，中酒病先甘。  
国色浑无对，天香亦不堪。  
遮须施锦障，戴好上瑶簪。  
苞拆深擎露，枝拖翠出蓝。  
半倾留粉蝶，微亚摘宜男。  
邻妓临妆妬，胡蜂得蕊贪。  
忽翻晴吹动，浓睡晚烟含。  
话别年经一，相逢月又三。  
遣吾撏白发，为尔换新衫。  
池馆邀宾看，衙庭放吏参。  
仙娥喧道院，魔女逼禅庵。  
乱折窠难惜，分题韵更探。  
歌欢殊未厌，零落痛曾谙。  
谷雨供汤沐，黄鹂助笑谈。  
颜生如见此，未免也醺酣。  

王禹偁　幕次闲吟  
二年憔悴咏江蓠，恩诏重教侍玉墀。  
寓直掖垣休入梦，常参幕次且吟诗。  
新文自负山中集，旧吏多惊鬓畔丝。  
莫道谏官无一事，犹胜闲卧解州时。  

王禹偁　幕次闲吟  
禁漏迟迟待玉班，坐愁身计忽长叹。  
时清偶直千载运，头白重为八品官。  
乌帽半欹残月冷，马鞭慵执晓霜寒。  
君恩未报心犹壮，不敢思归七里滩。  

王禹偁　幕次闲吟  
文章曾受帝褒称，幕次孤吟冷似冰。  
借马趁朝长後到，问人求米尽难凭。  
僮教罢药朝无酒，儿废看书夜绝灯。  
除却金章在腰下，其余滋味一如僧。  

王禹偁　幕次闲吟  
六里山中谪宦身，归来无路掌丝纶。  
阶前不见朱衣吏，堂上空辞白发亲。  
月入可堪茶作俸，雨多还怯桂为薪。  
懒求郡印缘何事，曾忝西垣侍从臣。  

王禹偁　幕次闲吟  
江蓠吟尽鬓成霜，谪宦归来梦一场。  
每日祗窥丹凤案，被人犹唤紫微郎。  
斋宫独坐风翻幕，客舍闲吟叶满床。  
若是承明容再入，未曾荒之旧文章。  

王禹偁　暮春  
索寞红芳又一年，老郎空解惜春残。  
才闻莺啭夸杨柳，已被蝉声哭牡丹。  
壮志休磨三尺剑，白头谁藉两梁冠。  
酒罇何必劳人劝，且折余花更尽欢。  

王禹偁　内翰毕学士外制迤舍人故仈部阁老王公之门生又与第五厅舍人同在两  
掌贡司言耀圣朝，宦途屯否收难逃。  
雄文自贮胸中甲，直气谁防笑里刀。  
黄阁不登名甚屈，紫垣终老道弥高。  
君看身後荣多少，两制门生伴凤毛。  

王禹偁　南郊大礼诗  
圣君重卜祀南郊，仗用黄麾间白旄。  
仙吹冷翻苍玉佩，晓霞晴透绛纱袍。  
天开兜率斋宫静，海涌蓬莱帐殿高。  
迁客生还知有望，商山不敢读离骚。  

王禹偁　南郊大礼诗  
百僚冠剑互珊珊，文物威蕤属礼官。  
清漏宿斋宣祖庙，质明行事昊天坛。  
旌旗漠漠帷宫晓，星斗依依彩仗寒。  
肠断商於左迁客，圆丘无分得荣观。  

王禹偁　南郊大礼诗  
严配郊兵展教思，质文参酌礼无违。  
大羹味薄牲牷洁，至乐声和凤鸟飞。  
黄道月斜风细细，紫坛天晓露霏霏。  
可怜此夜商山客，画尽炉灰泪满衣。  

王禹偁　南郊大礼诗  
彩城残月带微霜，版奏中严夜未央。  
三献欲终侵曙色，百神齐下散天香。  
珠旒微乱埙篪韵，迤燎轻笼剑佩光。  
此夕商山对何物，猿啼鸟哭树苍苍。  

王禹偁　南郊大礼诗  
严禋礼退一阳生，拚贺欢呼动四溟。  
圣寿久长南至日，宝图高大北辰星。  
九重城阙天将曙，百万人家户不扃。  
知有化工无弃物，海波分纳一浮萍。  

王禹偁　南郊大礼诗  
乾元门上赭袍光，雉扇初开散御香。  
郊祀一千年运祚，赦书三万里封疆。  
人间早木沾皇泽，天上咸韶送寿觞。  
惆怅昔年曾侍从，而今翻似鼠拖肠。  

王禹偁　南郊大礼诗  
六街旌旆嚲虹蝩，仙仗参差羽卫齐。  
千步廊前班振鹭，百寻竿上揭金鸡。  
狴牢冷落停丹笔，郡国欢呼拆紫泥。  
凤阁旧臣期赦宥，免教长似触藩羝。  

王禹偁　南郊大礼诗  
千官云拥御楼时，朝服纷纷换礼衣。  
万里梯航归大国，一声雷雨破圜扉。  
青蝇传去人人喜，丹凤衔来处处飞。  
收尽洛南迁客泪，全家◇◇望日边归。  

王禹偁　南郊大礼诗  
彩云随步下乾元，雨露新恩洽普天。  
四辅首迎丹凤诏，六师齐散廪牺钱。  
熙熙品物瞻尧日，习习薰风动舜弦。  
商洛贰车当此际，旧朝衣上泪潺湲。  

王禹偁　南郊大礼诗  
年来不见祀圜丘，谪宦携亲叹白头。  
作赋有时悲鹏鸟，杀身无路学牺牛。  
非才岂合居台阁，归梦徒劳近冕旒。  
千载遭逢如未替，此身重见帝王州。  

王禹偁　南静川野桃花下独酌因简同年冯中允  
野桃无主满山隈，迁客携觞独自来。  
尽日馨香留我醉，每春颜色为谁开。  
枝穿绿竹浑疑画，片落丹河去不回。  
待约同年一攀折，便如刘阮到天台。  

王禹偁　南园偶题  
天子优贤是有唐，监湖恩赐贺知章。  
他年我若功成去，乞取南园作醉乡。  

王禹偁　宁公新拜首座因赠  
著书新奏御，优诏及禅扉。  
首座名虽贵，家山老未归。  
磬声寒绕枕，塔影静侵衣。  
终忆西湖上，秋风白鸟飞。  

王禹偁　偶题三首  
贾谊因才逐，桓谭以谶疏。  
古今常似此，吾道竟何如。  

王禹偁　偶题三首  
郑兴亲未葬，张籍眼多昏。  
何时解印绶，归去卧山村。  

王禹偁　偶题三首  
白头厌郎署，病眼欲分司。  
寸心犹未决，所顾在妻儿。  

王禹偁　偶置小园因题  
十亩春畦两眼泉，置来应得弄潺湲。  
三年谪宦供厨菜，数月朝行赁宅钱。  
空媿先师轻学圃，未如平子便归田。  
此身久畜耕山计，不敢抛官为左迁。  

王禹偁　偶置小园因题  
偶营菜圃为盘飱，淮渎祠前水北村。  
泉响静连衙鼓响，柴门深近子城门。  
蒙蒙细雨春蔬甲，亹亹寒流老树根。  
从此商於地图上，画工添个舍人园。  

王禹偁　拍板谣  
麻姑亲采扶桑木，镂脆排焦其数六。  
双成捧立王母前，曾按瑶池白云曲。  
几时流落来人间，梨园部中齐管弦。  
管弦才动我能应，知音审乐功何全。  
吴宫女儿手如笋，执向玳筵为乐准。  
数声慢，仙人履齿下云栈，  
老狐腊月渡黄河，缓步轻轻踏冰片。  
数声急，空江雹打渔翁笠，  
鲛人泣对水精盘，满把珠玑连泻入。  
划然一声送曲彻，由基射透七重札。  
金罍冷落闃无闻，陇头冻把泉声绝。  
律吕与我数自齐，丝竹望我为宗师。  
总驱节奏在术内，歌舞之人无我欺。  
所以唐相牛僧孺，为文命之为乐句。  

王禹偁　七夕  
去年七月七，直庐闲独坐。  
西日下紫微，东窗晖青琐。  
露柳蜩忽鸣，风帘燕频过。  
寂寂红药隺，槿花开一朵。  
时清无诏诰，性澹忘物我。  
兀然何所营，横枕通中卧。  
梦入无何乡，蛱蝶甚幺麽。  
孰谓处深严，自得放匍惰。  
中官传宣旨，御诗令属和。  
惊起俨衣冠，拜舞苍苔破。  
逸翰龙蛇走，雅调金石播。  
洋洋百世音，乃赓强牵课。  
暮随丞相出，自谓天上堕。  
归来备乞巧，酒肴间瓜果。  
海物杂时味，罗列繁且夥。  
家人乐熙熙，儿戏舞娑娑。  
宠辱方若惊，倚伏忽成祸。  
九月谪商於，羁縻复穷饿。  
凤仪困鸱吓，骥足翻鱩跛。  
山城已僻陋，旅舍甚丛脞。  
夏旱麦禾死，春霜花木挫。  
吾亲极衰耄，吾命何農轲。  
稚子啼我前，孺人病我左。  
玄发半凋落，紫绶空垂拖。  
客计鱼脱泉，年光蚁旋磨。  
昨夜枕簟凉，西郊忽流火。  
河汉势清浅，牛女姿婀娜。  
商土本硗瘠，商民久劳瘅。  
霜旱固不支，水潦复无柰。  
居人且艰食，行商不通货。  
郡小数千家，今夕唯愁呵。  
吾儿索来禽，倾市得一颗。  
举家成大笑，愁眉略舒軃。  
自念一岁间，荣辱两偏颇。  
赖大道依据，故得心安妥。  
穷乎止旅人，达也登王佐。  
匏瓜从系滞，糠粃任扬簸。  
批凤不足言，失马聊自贺。  
委顺信吾生，无可无不可。  

王禹偁　七夕应制  
斜汉横空瑞气浮，桥边乌鹊待牵牛。  
长生殿冷时无事，乞巧楼多岁有秋。  
菡萏晚花清露湿，婵娟新月暮烟收。  
华封祷祝华胥梦，谁道神仙不可求。  

王禹偁　前赋春居杂兴诗二首间半岁不复省视因长男嘉佑读杜工部集见语意颇  
命屈由来道日新，诗家权柄敌陶钧。  
任无功业调金鼎，且有篇章到古人。  
本与乐天为後进，敢期子美是前身。  
从今莫厌闲官职，主管风骚胜要津。  

王禹偁　乾明节观群臣上寿觞诗  
甲观正储祥，群臣献寿觞。  
捧登金殿稳，深照赭袍光。  
环佩和仙乐，衣冠惹御香。  
玄天共悠久，碧海比灵长。  
葵藿心无异，鸳鸿翅有行。  
何当随近侍，同此祝无疆。  

王禹偁　遣兴  
百年身世片时间，况是多愁鬓早斑。  
贫有琴书聊自乐，贵无功业未如闲。  
波平南浦堪垂钓，日满东窗尚掩关。  
只为慈亲忆归去，商山不隐隐何山。  

王禹偁　青猿  
小仆如猿狖，贫家备指呼。  
未堪随马足，已惯典鱼须。  
时洗尘侵砚，闲收雨滴图。  
归田如有计，留负酒胡卢。  

王禹偁　清明感事  
无花无酒过清明，兴味萧然似野僧。  
昨夜邻家乞新火，晓窗分与读书灯。  

王禹偁　清明感事  
日转秋千影渐斜，忍闻弦管在邻家。  
儿童不惯贫滋味，刚拾榆钱索买花。  

王禹偁　清明感事  
榆钱零落麦开芒，魂断南轩蝶影双。  
多谢东风相管顾，解将花片入书窗。  

王禹偁　清明日独酌  
一郡官闲唯副使，一年冷节是清明。  
春来春去何时尽，闲恨闲愁触处生。  
漆燕黄鹂夸舌健，柳花榆荚斗身轻。  
脱衣换得商山酒，笑把离骚独自倾。  

王禹偁　顷年谪宦解梁收得令孙补阙毛诗音义其本乃会昌三年所写数行残缺後  
谪宦山州自训童，因求书籍有遭逢。  
偶收毛郑古诗义，认得欧虞旧笔踪。  
南郡携行心不足，西斋送去手亲封。  
尘侵烟染尤堪重，年号标题历武宗。  

王禹偁　秋居幽兴  
秋光虽寂澹，幽兴入诗家。  
篱暗螀啼菊，园荒蚁上茄。  
围棋知日影，理发见霜华。  
向晓儿童喜，溪僧遗晚瓜。  

王禹偁　秋居幽兴  
园林经积雨，晚步思悠哉。  
宿鸟头相并，秋瓜顶自开。  
药田荒野蔓，屐齿没苍苔。  
幽兴将何遣，燋琴贳酒杯。  

王禹偁　秋居幽兴  
谪居人事慵，幽兴与谁同。  
僧到烹秋菌，儿啼索草虫。  
扫苔留嫩绿，写叶惜残红。  
岁晏琴罇好，篱边有菊丛。  

王禹偁　秋霖二首  
秋霖过百日，岁望终何如。  
嘉谷就穗生，茁茁垂青须。  
宿麦未入土，大田多泥涂。  
河阔不辨马，原高恐生鱼。  
时政苟云失，生民亦何辜。  
雨若是天泪，天眼应已枯。  

王禹偁　秋霖二首  
山云百日雨，山水十丈波。  
田畴与道路，一夕成江河。  
巨石大於鳖，吹转如蓬窠。  
夏旱既损麦，秋潦复无禾。  
津梁尽倾坏，商贩绝经过。  
斗米二百金，吾生将奈何。  
安敢比夷齐，愚圣不同科。  
应如元鲁山，饿死深山阿。  

王禹偁　秋莺歌  
淮南八月尚有莺，关关无异来时声。  
东风抬举如篁舌，何事经秋犹未绝。  
饥鸶病鹤亦能鸣，凤鸟不听何处说。  

王禹偁　阙题  
□□□□□□□，□□□□□□□。  
□□□□带嫩芽，不是贰车无此兴。  
此□□□□□□，□□□□□□□。  
□□□□□□□，□□□□□□□。  

王禹偁　阙题  
□□□□□□□，□□□□□□□。  
□□□□□□□，□负穠华一句无。  

王禹偁　阙题  
不知鸣玉溪山下，何似仙娥水石间。  
免被寻常桃李妬，自开自落隐商山。  

王禹偁　阙下言怀上执政  
谬提文笔侍先皇，谪宦归来遇国丧。  
仙驾只留烧药鼎，繐帷犹认谏书囊。  
北辰别见天垂象，西内浑疑海变桑。  
昨日梓宫陪哭临，泪多唯有老冯唐。  

王禹偁　阙下言怀上执政  
早有虚名达九重，宦途流落渐龙锺。  
散为郎吏同元稹，羞见都人看李邕。  
旧日谬吟红药树，新朝曾献皂囊封。  
犹期少报君恩了，归卧山村作老农。  

王禹偁　阙下言怀上执政  
诰词黜责子孙羞，欲雪前冤事已休。  
浴殿失恩成一梦，鼎湖攀驾即千秋。  
道边任死心终直，泽畔长吟泪暗流。  
虞舜五臣知此事，戏儒应免更监州。  

王禹偁　饶州马殿院频寄黑髭药服数千丸斑白未减作诗以报之  
两州迢递隔长江，寄药知君念老郎。  
妙术远惭周柱史，衰容争奈汉冯唐。  
未除凡骨无仙分，欲断愁根有醉乡。  
多羡绣衣须鬓黑，满身唯带柏台霜。  

王禹偁　日长简仲咸  
日长何计到黄昏，郡僻官闲昼掩门。  
子美集开诗世界，伯阳书见道根源。  
风飘北院花千片，月上东楼酒一罇。  
不是同年来主郡，此心牢落共谁论。  

王禹偁　瑞莲歌  
江城五月江雨晴，荷花到处红交横。  
宋家池上瑞莲生，嫋嫋出丛抽一茎。  
茎端菡萏开两朵，忽似娥皇将女英。  
九疑望断苍梧暮，低头并照湘波清。  
花落莲成碧於卵，瑟瑟尘轻熨人眼。  
萧郎弄玉合卺时，一齐覆下琉璃盏。  
草木效灵载图史，守臣尽可闻天子。  
吾君有诏抑祥瑞，异兽珍禽不为贵。  
瑞莲无路达冕旒，也随众卉老池头。  
吏民归美贺郡守，敢贪天功为己有。  
古来善政数杜诗，桑无附枝麦两歧。  
瑞莲信美产兹土，起予谩作闲歌辞。  
年年更愿再熟稻，佁箱免使吾民饥。  

王禹偁　三月廿七日偶作简仲咸  
一未量移一转勋，貂冠羊胃总非真。  
韶光只有两三日，浮世稀逢七十人。  
掅杏劝君重酌酒，牡丹邀我且寻春。  
请看富贵赵中令，已作北邙山下尘。  

王禹偁　山僧雨中送牡丹  
数枝香带雨霏霏，雨里携来叩竹扉。  
拟戴却休成怅望，御园曾插满头归。  

王禹偁　商山  
六百里巉岩，岚光霁後添。  
经年吟未得，尽日看无厌。  
僧舍青当槛，人家翠满檐。  
气蒸丹水碧，脉润紫芝甜。  
岭碍翻云鹘，峰遮落海蟾。  
涧深春有冻，影阔夏无炎。  
势斗嵩井华，名欺霍与灊。  
石危蹲虎脚，松老髯龙髯。  
晓榻便欹枕，晴楼懒下帘。  
未能栖岫幌，犹道佐彤襜。  
望久衣襟湿，登多屐齿粘。  
何当随四皓，深隐避猜嫌。  

王禹偁　商山海棠  
锦里名虽盛，商山艳更繁。  
别疑天与态，不称土生根。  
浅着红兰染，深于绛雪喷。  
待开先酿酒，怕落预呼魂。  
春里无勍敌，花中是至尊。  
桂须辞月窟，桃合避仙源。  
浮动冠频侧，霓裳袖忽翻。  
望夫临水石，窥客出墙垣。  
赠别难饶柳，忘忧肯让萱。  
轻轻飞燕舞，脉脉息妫言。  
蕙陋虚侵径，梨凡浪占园。  
论心留蝶宿，低面厌莺暄。  
不忝神仙品，何辜造化恩。  
自期栽御苑，谁使掷山村。  
绮里荒祠畔，仙娥古洞门。  
烟愁思旧梦，雨泣怨新婚。  
画恐明妃恨，移同卓氏奔。  
只教三月见，不得四时存。  
绣被堆笼势，舉脂浥泪痕。  
贰车春未去，应得伴芳罇。  

王禹偁　商州进士张齐说将赴春闱以诗别冯中允冯君酬和多亦次韵继之  
风雪骑驴去入关，试期难伴贰车闲。  
桃花好跃三门浪，芝草休寻六里山。  
锡宴待吟春烂漫，旧房从锁石孱颜。  
明年得意归来日，不见麻衣泣玉班。  

王禹偁　上寺留题  
松杉疏瘦簇山根，楼殿参差对郭门。  
不惜马蹄来北寺，为怜熊耳在西轩。  
云生石砌摇寒影，泉汲铜瓶露冻痕。  
迁客频来何所得，一丛修竹拂吟魂。  

王禹偁　上元夜作  
去年正月十五夜，乾元门上奉乘舆。  
今年正月十五夜，商洛郡中为贰车。  
谪宦门栏偏冷落，山城灯火苦萧疏。  
炉灰画尽不成寐，赖有逍遥一帙书。  

王禹偁　芍药花开忆牡丹绝句  
风雨无情落牡丹，翻阶红药满朱栏。  
明皇幸蜀杨妃死，纵有嫔嫱不喜看。  

王禹偁　芍药诗  
牡丹落尽正凄凉，红药开时醉一场。  
羽客暗传尸解术，仙家重爇返魂香。  
蜂寻檀口论前事，露湿红英试晓妆。  
曾忝掖垣真旧物，多情应认紫微郎。  

王禹偁　芍药诗  
东君着意占残春，得得迟开亦有因。  
曾与掖垣留故事，又来淮海伴词臣。  
日烧红艳排千朵，风递清香满四邻。  
更爱枝头弄金缕，异时相对掌丝纶。  

王禹偁　芍药诗  
满院匀开似赤城，帝乡齐点上元灯。  
感伤纶阁多情客，珍重维扬好事僧。  
酌处酒杯深蘸甲，折来花朵细含棱。  
老郎为郡辜朝寄，除却吟诗百不能。  

王禹偁　畲田词  
大家齐力劚孱颜，耳听田歌手莫闲。  
各愿种成千百索，豆萁禾穗满青山。  

王禹偁　畲田词  
杀尽鸡豚唤劚畲，由来递互作生涯。  
莫言火种无多利，禾明年似乱麻。  

王禹偁　畲田词  
鼓声猎猎酒醺醺，斫上高山入乱云。  
自种自收还自足，不知尧舜是吾君。  

王禹偁　畲田词  
北山种了种南山，相助刀耕岂有偏。  
愿得人间皆似我，也应四海少荒田。  

王禹偁　畲田词其们五  
畲田鼓笛乐熙熙，空有歌声未有词。  
从此商於为故事，满山皆唱舍人诗。  

王禹偁　舍人院竹  
封了词头遶砌行，些君相伴最多情。  
西垣不宿还堪恨，辜负夜窗风雨声。  

王禹偁　射弩  
躡张见旧史，强弩亦古官。  
如何壮夫事，今作儒者欢。  
罚郡在僻左，时清政多闲。  
戎装命宾侣，作此开愁颜。  
吴弩号健捷，仆夫为吾弯。  
正侯废已久，画纸为雕盘。  
日晕生几重，挂壁何团团。  
记筹鼓声急，中的酒量宽。  
诚非军旅事，亦有堵墙观。  
安得十万枝，长驱过桑乾。  
射彼老上庭，夺取燕脂山。  
不见一匈奴，直抵瀚海还。  
北方尽纳款，献寿天可汗。  
吾徒久不武，干禄为饥寒。  
所得才升{左豆右斗}，龌龊在朝班。  
不如执戈士，意气登韩坛。  
笑拥白玉妓，醉驰黄金鞍。  
郎官一生俸，供尔数月间。  
儒将古所重，料兵如转丸。  
谁知戴章甫，终老弄辛酸。  
偶因儿戏为，痛念边事艰。  
临风自慷慨，素发冲儒冠。  

王禹偁　身世  
淮边为小郡，身世复何云。  
妻病无医药，儿痴废典坟。  
簪裳看似梦，俸禄薄如云。  
不作归耕计，何阶望致君。  

王禹偁　笙磬同音诗  
鼓箕名本异，拊石意何同。  
吹击虽殊致，声音忽暗通。  
谁将巓谷韵，潜合泗滨风。  
莫问补天主，休寻入海工。  
凤鸣应不辨，兽舞自难穷。  
古乐何人会，须知政在中。  

王禹偁　省中苦雨  
霏霏连昼复连宵，红药苍苔也寂寥。  
唯有御沟堤畔柳，拂檐遮槛不胜娇。  

王禹偁　省中苦雨  
醉魂吟魄共凄凄，檐溜窗风冷切肌。  
阶下怒蛙休跳跃，浮云遮日不多时。  

王禹偁　诗酒  
白头郎吏合归耕，犹恋君恩典郡城。  
已觉功名乖素志，祗凭诗酒送浮生。  
刚肠减後微微讽，病眼昏来细细倾。  
樽杓不空编集满，未能将此换公卿。  

王禹偁　诗一首  
一路翠烟垂柳驿，满川红雨落花村。  
云随钓艇归渔浦，潮送沙鸥入店门。  

王禹偁　诗一首  
兰清时雨和甘棠，石壁洄澜映塔光。  
陆羽茶泉金鼎冷，右军墨沼兔毫香。  
龙潭彻底明秋月，凤顶当空背夕阳。  
乘得绿杨春晓兴，玉台井畔泛霞觞。  

王禹偁　诗一首  
尽怪吴苏地，琼花冷不销。  
时贤临水国，天气似中朝。  
密逐江云堕，轻随海吹飘。  
影沉松坞乱，片响苇蓬焦。  
粉拂龙头舫，缯铺雁齿桥。  
煮茶收岁计，宜稻采民谣。  
拔笋芽先出，欺梅蕊自凋。  
谁言未盈尺，犹称不封条。  
郡守齐黄霸，明君迈帝尧。  
县官惜歌咏，翻恐笑渔樵。  

王禹偁　诗一首  
徒劳官职在天涯，一望家园一泪垂。  
不是虎丘多胜概，拂衣归去已多时。  

王禹偁　十月二十日作  
重衾又重茵，盖覆衰実身。  
中夜忽涕泗，无复及吾亲。  
须臾残漏歇，吏报国忌辰。  
凌旦骑马出，溪冰薄潾潾。  
路傍饥冻者，颜色颇悲辛。  
饱暖我不觉，羞见黄州民。  
昔贤终禄养，往往归隐沦。  
谁教为妻子，头白走风尘。  
修身与行道，多愧古时人。  

王禹偁　寿宁节祝圣寿  
待漏齐趋圣节筵，云开金阙上青天。  
天明引入长生殿，共祝尧云百万年。  

王禹偁　寿宁节祝圣寿  
数声飞电响鸣鞘，香袅金炉映赭袍。  
王母亲承玉皇诏，年年今日进蟠桃。  

王禹偁　寿宁节祝圣寿  
华胥国土何时见，兜率天宫底处开。  
尽说今年寿宁节，一齐移入帝城来。  

王禹偁　寿宁节祝圣寿  
帘前可爱三冬日，阶下新抽七叶蓂。  
昨夜灵台因预奏，彩云高捧老人星。  

王禹偁　寿宁节祝圣寿  
益算真君南斗高，还因圣节奏天曹。  
扶桑枯尽灵椿老，始放尧眉出寿毫。  

王禹偁　寿宁节祝圣寿  
庄周浪说华封祝，汉帝虚传嵩岳声。  
争似寿宁嘉节日，千门万户愿长生。  

王禹偁　寿宁节祝圣寿  
帝德由来动百神，年年圣节绝纤尘。  
万家喜气生和气，冬日翻疑一日春。  

王禹偁　寿宁节祝圣寿  
祗为忧民感上玄，玉京今日集群仙。  
更教添注吾君寿，直过人皇万八千。  

王禹偁　寿宁节祝圣寿  
汉主寿山称万岁，玄宗佳节号千秋。  
吾皇别享无疆福，百姓欢呼动九州。  

王禹偁　寿宁节祝圣寿  
谪宦商於又解梁，二年不见赭袍光。  
重来班列虽疏远，祝寿情深泪数行。  

王禹偁　寿孙三日  
经年病不饮，此日一开樽。  
监里休嫌老，怀中已抱孙。  
红嫦裁锦段，香水浴银盆。  
他日归田去，相扶入荜门。  

王禹偁　书怀简孙何丁谓  
三入承明已七年，自惭踪迹久妨贤。  
吾子几时归凤阁，病夫方欲买渔船。  
季路旨甘知已矣，潘安毛鬓更皤然。  
举人自代何由得，归去东舦种黍田。  

王禹偁　书怀送田二舍人自吏部郎中出典泰州  
共叹蹉跎两鬓苍，立朝为郡是寻常。  
重归谢客中书省，又送山涛吏部郎。  
三入承明身最忝，十年兄事分偏长。  
喜闻辞日留前席，莫算多时住水乡。  

王禹偁　书孙仅甘棠集後  
新集甘棠尽雅言，独疑陈杜指根源。  
一飞事往名虽屈，六义功成道更尊。  
骨气向人蹲獬豸，波涛无敌泻昆仑。  
明年再就尧阶试，应被人呼小状元。  

王禹偁　书斋  
年年赁宅住闲坊，也作幽斋着道装。  
守静便为生白室，著书兼是草玄堂。  
屏山独卧千峰雪，御札时开一炷香。  
莫笑未归田里去，宦途机巧尽能忘。  

王禹偁　蔬食示舍弟禹圭并嘉佑  
吾为士大夫，汝为隶子弟。  
身未列官常，庶人亦何异。  
无故不食珍，礼文明所记。  
况非膏粱家，左宦乏赀费。  
商山水复旱，谷价方腾贵。  
更恐到前春，藜藿亦不继。  
吾闻柳公绰，近代居贵位。  
每逢水旱年，所食唯一器。  
丰稔即加笾，列鼎又何愧。  
且吾官冗散，适为时所弃。  
汝家本寒贱，自昔无生计。  
菜茹各须甘，努力度凶岁。  

王禹偁　睡  
此境一何醇，熙熙别得春。  
有声皆俗格，无梦是天真。  
壁上登山屐，床头漉酒巾。  
轻轻龟喘息，苒苒蝶精神。  
滞寂通禅理，无何等道人。  
曲肱高胜枕，藉草软于茵。  
吟苦魂初瞑，杯酣味更珍。  
觉知身是幻，静与死为邻。  
酷恨巢檐燕，生憎歡户宾。  
功成归展转，先兆自嚬呻。  
不入荣名客，还宜放逐臣。  
东窗一丈日，且作自由身。  

王禹偁　司空相公挽歌  
全德群儒服，清名信史书。  
何人不调鼎，唯我得悬车。  
萧相文无害，于公庆有余。  
三川归葬地，松檟自扶疏。  

王禹偁　司空相公挽歌  
执礼身虽退，思贤宠未衰。  
垂行三入命，遽逼九原期。  
本末皆书史，功名别树碑。  
须知文集里，全似白公诗。  

王禹偁　司空相公挽歌  
去岁频宣召，观灯复赏花。  
健嫌灵寿杖，轻弃富人车。  
列座先台席，温颜逼翠华。  
而今宅前路，雨破筑堤沙。  

王禹偁　四皓庙二首  
秦皇焚旧典，汉祖溺儒冠。  
万民在涂炭，四老方宴安。  
白云且高卧，紫芝非素餐。  
南山正优游，东朝忽艰难。  
高步揖万乘，拂衣归重峦。  
飞源自冥冥，束帛徒戋戋。  
古庙对山开，清风向人寒。  
更无隐遁士，空有宾客官。  
况我谪宦来，尘迹污祠坛。  
朝衣惭蕙带，佩玉愧纫兰。  
或依隺下树，陶暑解马鞍。  
或借庙前水，乘秋把鱼竿。  
吾道多龃龉，吾生利盘桓。  
登山殊未倦，饮水聊尽髈。  
精灵莫相笑，此意乐且盘。  

王禹偁　四皓庙二首  
小言望小利，载在礼经中。  
遂有鹰犬辈，拔剑各争功。  
一出定万乘，去若冥冥鸿。  
寂寂千古下，孰继采芝翁。  

王禹偁　四时和为玉烛诗  
尧舜钦天日，羲和正历时。  
铜浑列辰象，玉烛照华夷。  
真宰潜能秉，飞廉讵可吹。  
祥光长赫矣，佳号得温其。  
衔处非龙首，燃来岂凤脂。  
皇明方比盛，监物自无私。  

王禹偁　松江亭  
登临陡觉挹尘埃，时有清风飒满怀。  
蟚蝬一条连古岸，玻璃万倾自天来。  
寒光浩渺轻烟阔，绿玉参差远岫排。  
南指闽山犹万里，远人归兴正无涯。  

王禹偁　松江亭  
中郎亭树据江乡，雅称诗翁赋醉章。  
蒾菜鲈鱼好时节，晚风斜日旧烟光。  
一杯有味功名小，万事无心岁月长。  
安得便抛尘网去，钓舟闲倚画栏旁。  

王禹偁　送查校书从事彭门  
佐幕徐方鬓未秋，官升芸阁更风流。  
姓名旧在莺迁榜，诗什重题燕子楼。  
渐有俸钱供药债，应无归梦到渔舟。  
公余时上台头寺，珠履金貂共胜游。  

王禹偁　送柴谏议之任河中  
蒲津名郡得名公，谏纸盈箱且罢封。  
红药阶墀曾吐凤，绿莎厅事旧鸣蛬。  
下车首谒重华庙，入境先经五老峰。  
见说丘门诗板在，应教回也继遗踪。  

王禹偁　送晁监丞赴婺州关市之役  
关征市赋縻贤俊，谁爱此官为吏隐。  
将作晁丞于役时，婺女星临海边郡。  
黄绢辞高位尚卑，白华行洁身犹困。  
会待时来即并伸，也知道在终无闷。  
君不见路随含笑坐市中，屈身岂愧丹阳尹。  
又不见张生狂醉恋扬州，冬瓜堰下甘肥遁。  
此行况是奉皇华，收丈轻舠载一家。  
携瓶下岸买竹叶，挂席背风穿蓼花。  
霜晴震泽初尝橘，泉过惠山应试茶。  
虎溪晓云灵隐雪，钱塘夜潮照湖月。  
密排诗景在途中，旋吟新句教儿童。  
渐近金华见隼旟，五马来迎使者车。  
应知骥足暂拘绊，八咏楼开频启宴。  
醉中官妓乞歌诗，剡溪纸贵抄新词。  
他年谁献子虚赋，召入金门五云路。  
因思元白在江东，不似晁丞今独步。  

王禹偁　送陈侯之任同州  
丈夫贵自奋，何必恃贻谋。  
当年功不立，古人重为忧。  
太师忠顺公，没世有余休。  
令子一何贤，耻随资荫流。  
碌碌奉朝请，帝恩何以酬。  
郁郁不快意，上章闻冕旒。  
愿为循良吏，未甘恩泽侯。  
天子嘉乃诚，锡命莅同州。  
同州古三辅，北望雄且优。  
诏条得以布，民瘼得以求。  
勿谓绮纨子，当有襦裦讴。  
诗云无忝尔，礼云必为裘。  
去去继旄节，免作将门羞。  

王禹偁　送淳于中舍悬车侍养  
悬车东去谢明朝，摆脱簪缨似一毛。  
望苑官清谐侍养，督邮名贱耻徒劳。  
青宫位在他年起，彩服身归此日高。  
我媿无亲尸厚禄，与君书命泪沾袍。  

王禹偁　送第三年朱严先辈从事和州  
赁船东下历阳湖，榜眼科名释褐初。  
宾职不忧无厚俸，郡斋唯喜有藏书。  
伴吟先买秋江鹤，醒酒时烹晚市鱼。  
廉使多情应问我，为言衰病似相如。  

王禹偁　送丁谓之再奉使闽中  
绣衣直指东南夷，入奏风谣受圣知。  
持节又从三殿出，演纶还较一年迟。  
朝中谬拜推贤表，江畔空吟惜别诗。  
郡印喧卑文会少，为君搔首落花时。  

王禹偁　送董谏议之任湘潭  
依依行色满帆樯，又借仁风惠远方。  
暂去长沙非贾谊，犹虚计相待张苍。  
槛前波浪潇湘阔，雨後汀洲橘柚香。  
翰苑放臣知最幸，愿听民讼继甘棠。  

王禹偁　送都官梁员外同年之江南转运  
月宫同岁取丹枝，次第飞翔侍玉墀。  
出职未吟红药树，转官新入白云司。  
使权繁重虽无暇，曹局清闲合赋诗。  
不似谪官淮水上，鬓毛衰飒咏江蓠。  

王禹偁　送冯学士入蜀  
锦川直共少年期，四十风情去未迟。  
蚕市夜歌欹枕处，峨嵋春雪倚楼时。  
休夸上直吟红药，多羡乘轺听子规。  
莫学当初杜工部，因循不赋海棠诗。  

王禹偁　送冯中允之任婺州  
东南宦迹多胜游，婺女星下溪山幽。  
严陵隐德七里濑，沈约诗名八咏楼。  
岸上黍离经故国，湖边木脱正高秋。  
承明三入妨贤久，拟觅江乡小郡侯。  

王禹偁　送冯尊师  
前日访潘阆，下马入穷巷。  
忽见双笋石，卧向青苔上。  
云是冯尊师，秋来留在兹。  
今说东南行，问我坚乞诗。  
又见宋阁老，亦言师甚好。  
欲去天台山，即别长安道。  
台合有群英，赠别瑰与琼。  
琤然满怀袖，此事殊为荣。  
安用徵吾句，吾道方龃龉。  
老为八品官，有山未能去。  
束发号男儿，出处贵得宜。  
出则学舦夔，独立称帝师。  
处则同乔松，决起如冥鸿。  
谁能似蚯蚓，蟠屈泥土中。  
师行甚可羡，云鹤无羁绊。  
为我持此诗，题于桐栢观。  

王禹偁　送奉常李丞赴阙  
江城方话旧，捧诏去长安。  
宦路相逢少，乡情叙别难。  
烟波迷晓渡，风雨动春寒。  
初夏应回首，重期看牡丹。  

王禹偁　送阁门秦舍人  
郡印我未解，轺轩君不留。  
相逢都几日，此别又经秋。  
山雪晴犹在，河澌暖渐浮。  
内庭连上合，早晚共优游。  

王禹偁　送馆中王正言使交趾  
乘轺南下兴何长，大半江山是故乡。  
蛮府好迎天上使，朝贤不为橐中装。  
犀牛出水挨铜柱，飓母扶空卸海樯。  
复命丹墀莫经岁，北门西掖待翱翔。  

王禹偁　送光禄王寺丞通判徐方  
通悴徐方蒨绶新，老莱衣服暂离身。  
家君莲幕开厅事，府帅金貂耀缙绅。  
戏马台荒春寂寞，斩蛇乡古树轮囷。  
公余应长吟滋味，好寄西垣寓直人。  

王禹偁　送郝校书从事相州  
提笔从戎别帝乡，官清兼领校书郎。  
将军幕下红莲媚，诗客袖中丹桂香。  
吟倚旌旗春过雨，醉听刁斗夜含霜。  
金台莫作多时计，非久应归振鹭行。  

王禹偁　送河阳任长官  
宰君行李苦萧疏，妻子龙锺尚跨驴。  
醉眼且看花满县，愁颜莫望果盈车。  
头衔新换呼明府，科第元高得校书。  
谁解吟诗送行色，茂陵多病老相如。  

王禹偁　送江州孙膳部归阙兼寄承旨侍郎  
九江为郡鬓成霜，淮海相逢共黯伤。  
放逐翰林同李白，蹉跎郎署是冯唐。  
才名各负诗千首，离别无辞酒一觞。  
归见鳌头如借问，为言枨也减刚肠。  

王禹偁　送交代刘斐裁之大夫  
祖孙相望百年间，万石遗风庶可攀。  
新咏裦襦传□巷，旧栽桃李满淮山。  
林泉岂易留君住，鱼鸟真□□我闲。  
好纵斋航天上去，郎闱卿寺有虚班。  

王禹偁　送鞠评事宰兰溪  
东下兰溪数十程，几多山水入图经。  
科名旧捷仙人桂，县界遥看婺女星。  
琴院静笼江树绿，敕楼高对海峰青。  
三年吏隐无嗟叹，百里封疆似画屏。  

王禹偁　送寇谏议赴青州  
表海镇峥嵘，枢臣辍禁庭。  
两蕃申族帐，七县造图经。  
密勿君恩异，循良祖德馨。  
旌旗驱驿路，鼓角出郊垧。  
归梦寻温树，行尘动福星。  
上仪三道判，排设十间厅。  
风静衙门戟，霜寒郡阁铃。  
看山楼号白，封社土分青。  
花好诗难惜，梨甘酒易醒。  
徵还都几日，莫爱妓娉婷。  

王禹偁　送礼部苏佉郎赴南阳  
拜命辞台席，扶亲道更光。  
风流在东阁，优逸是南阳。  
治箧排宸翰，行衣带御香。  
裦襦编户暖，扇枕板舆凉。  
铃阁留僧饭，书斋着道装。  
遗踪寻耿邓，善政法龚黄。  
潭净秋收菊，郊平晓坐棠。  
未应淹郡国，即是复岩廊。  
一息同鹏鸟，重来浴凤皇。  
贰卿三十八，羞杀老冯唐。  

王禹偁　送李中舍罢萧山赴阙  
吏隐江东五六年，归时犹恋好山川。  
野僧送别携诗句，瘦马临歧当酒钱。  
吴苑醉逢梅弄雪，隋堤吟见柳垂烟。  
自言更共秋涛约，未拾西兴一钓船。  

王禹偁　送李著作  
芸阁新衔捧诏归，历阳湖畔拜庭闱。  
已闻爱子披朱绂，犹学婴儿◇◇彩衣。  
饭馈海陵红稻软，鱠擎淮水白鱼肥。  
吾生自失荣亲禄，谩踏花砖入北扉。  

王禹偁　送林介  
八年困名场，万里有慈亲。  
吟变闽越声，衣有京洛尘。  
况复久相依，知子文行淳。  
不能致一第，虚作金銮臣。  
昔予贬商洛，相送远涉溱。  
今予谪滁上，语别清淮滨。  
途穷与道丧，讵免同沾巾。  

王禹偁　送临清杨可主簿入蜀  
脱白去焚黄，遥知祖德光。  
墓坟乔木老，襟袖桂枝香。  
回见梅含雪，归逢橘饱霜。  
子云应有宅，为奠草玄堂。  

王禹偁　送刘职方  
罢直出玉堂，诏授尚书郎。  
朝佥假郡印，承乏来永阳。  
喜开黄纸书，云替刘职方。  
职方老状头，畴昔名擅场。  
宦游三十载，寸进鸳鹭行。  
未出六品班，须鬓已垂霜。  
顾予新进生，遭时恣翱翔。  
纶闱与内署，掌诰侍玉皇。  
夜召赴浴殿，春游醉柏梁。  
晚出银台门，朝服含天香。  
为儒能到此，自道摩穹苍。  
今年四十二，典郡清淮旁。  
卧锦郎位正，腰金服色光。  
见君深自愧，抚己庸何伤。  
古人重交代，子孙不相忘。  
西掖替左司，刘白形诗章。  
况我忝翰林，而君列文昌。  
待将官与氏，山寺题修篁。  
共保不朽名，他年比甘棠。  
升沉何足道，聚散安有常。  
且当唱此诗，为君送离觞。  

王禹偁　送罗著作奉使湖湘  
使星躔次入长沙，晓别延英去路赊。  
数刻漏中承密旨，几重湖外奉皇华。  
山行马拂湘川石，寺宿僧供岳麓茶。  
回日期君直西掖，当阶红药正开花。  

王禹偁　送罗著作两浙按狱  
使印星车适旧游，陶潜今日在瀛洲。  
科条尽晓三千罪，囹圄应空十二州。  
蒨绶有香笼驿马，皇华无暇狎沙鸥。  
归来重过姑苏郡，莫忘题名向虎丘。  

王禹偁　送秘阁裴都监奉使两浙  
霏霏梅雨洒船窗，绿荇参差早稻黄。  
捧诏暂辞图籍府，扬帆深入水云乡。  
皇华挣讌江楼月，御札闲开野寺香。  
若到苏台人问我，长官重拜紫微郎。  

王禹偁　送密直温-|士西京迁葬  
锦衣西去道何光，卜葬伊川旧钓乡。  
留守开筵亲举白，故人垂泪看焚黄。  
重寻泉石应多感，旋插松楸未着行。  
一月归程如有暇，云间时到读书房。  

王禹偁　送南阳李太傅  
两朝黄阁预弥纶，又策春坊第一勋。  
僧塔旧题前进士，斋坛新拜上将军。  
马衔金勒冲微雪，雁避红旌入断云。  
还似徐州张仆射，御诗相送四方闻。  

王禹偁　送南阳李太傅  
红旆飘飘夺晓霞，御筵相送出京华。  
仲尼俎豆真儒者，鄐縠诗书属将家。  
腰下已悬如斗印，门前看见筑堤沙。  
先朝学士期牵复，待草南阳入相麻。  

王禹偁　送牛学士知润州  
诏从书殿理江干，江外生民识谏官。  
京口浪花迎棹白，海门山色入楼寒。  
茅君仙洞披图见，张祜诗牌拂藓看。  
他日政成无一事，好吟新句寄长安。  

王禹偁　送仆射相公赴西京  
五十升端揆，西郊任保厘。  
偶抛三事重，未失百僚师。  
府县威仪引，宫城管钥随。  
粗官嫌出将，剧位是留司。  
樱笋供筵馔，蜩蝉响路岐。  
碧纱题壁处，昼锦下车时。  
请雨摩腾塔，寻芳白傅祠。  
维嵩过旧隐，禊洛赋新诗。  
礼绝应悬榻，公余尚读碑。  
留台咨拜表，内殿列须知。  
易退甘龙卧，难虚是凤池。  
两京全咫尺，三入不参差。  
康济荒年谷，风标飣座梨。  
弼谐终在我，瞔注更同谁。  
温树阴犹在，甘棠影暂垂。  
常濡玉堂笔，愿草白麻词。  

王禹偁　送戚殿丞之任括苍  
佐郡海西边，挂帆离兔园。  
远经罗刹石，去近鷚鴒原。  
菊暖秋飞蝶，霜晴夜叫猿。  
老郎方吏隐，应笑市朝喧。  

王禹偁　送戚维戚纶之阆州亳州  
古人贵道德，岂以禄位拘。  
有道不在位，颜回舜之徒。  
无德殃且至，商受为独夫。  
以此固名节，富贵安足图。  
睢阳戚先生，今世古之儒。  
终身不求仕，没齿唯诵书。  
孝爱睦姻族，淳谨化里闾。  
文翁变蜀土，尚以德位俱。  
仲淹居汾水，专用素教敷。  
青青子衿辈，栉比曳朝裾。  
盛德苟无报，吾道将焉如。  
鲤庭生二子，骊颌委双珠。  
朴厚有父风，学业张皇谟。  
各登进士科，齐乘使者车。  
阆中佐郡政，亳社司搉酤。  
佐郡古半刺，可使惸嫠苏。  
搉酤今权道，亦助军国须。  
牵车骥虽屈，补履刃有余。  
谁谓佐著作，在上积薪刍。  
谁谓光禄勋，其中混琼琚。  
我亦何为者，先上青云衢。  
伐木空求友，拔茅未连茹。  
终待奋直笔，会当伏青蒲。  
请慎名与器，愿分贤与愚。  
汇征补皇极，戮力张道枢。  
巨鱼方喣沫，相忘在江湖。  
冥鸿当顺风，接翼摩太虚。  
此志尚壹郁，此别良悲吁。  
苦县且密迩，剑关多崎岖。  
于役勿为叹，加饭聊自娱。  
尺素惠好音，无惜双鲤鱼。  

王禹偁　送秦供奉自商州使鄂渚  
携家昼锦行，山驿接江城。  
使是皇华贵，人还故国荣。  
离筵青杏小，别夜子规鸣。  
鹦鹉洲边宿，无忘吊祢衡。  

王禹偁　送筇杖与刘湛然道士  
有客遗竹杖，九节共一枝。  
鹤脰老更长，龙骨乾且奇。  
我问何所来，来从西南夷。  
因思汉武帝，求此民力疲。  
明明圣天子，德教加四维。  
蛮貊尽臣妾，县道皆羁縻。  
僰僮与笮马，入贡何累累。  
此竹日已贱，轻视如蒿藜。  
我年三十七，血气未全衰。  
况在紫微垣，动为簪笏羁。  
倚壁如长物，岁月无所施。  
寸心空爱惜，惜此来天涯。  
忽承明主诏，来谒太一祠。  
再见刘先生，气貌清且羸。  
持此以为赠，所谓得其宜。  
少助橘童力，好引花鹿随。  
步月莫离手，看山聊搘颐。  
微物懒致书，故作筇竹诗。  

王禹偁　送融州任巽户曹  
御前曾取好科名，一掾如何万里行。  
身落蛮夷人共惜，罪因文学自为荣。  
吏供版籍多鱼税，民种山田见象耕。  
君看咸通十司户，投荒终久是公卿。  

王禹偁　送邵察院陪知朗州  
郡斋全占五溪云，就养辞权以孝闻。  
重戴旧称秦御史，高堂新授汉封君。  
板舆为别经三载，寿酒先斟满十分。  
我叹今生无此事，赋诗相送泪雰雰。  

王禹偁　送舍弟赴举因寄两制诸太僚  
堂上尊亲鹤发垂，十年禄仕不相离。  
何期膝下承颜日，却是山中谪宦时。  
未有重茵如子路，空披彩服学婴儿。  
全家送尔随乡荐，试向朝端献此诗。  

王禹偁　送史馆学士杨亿闽中迎侍  
迎侍闽川去路长，才名官职过欧阳。  
翰林贵族夸东榻，史馆清衔庆北堂。  
别酒正逢寒菊绽，归舟应见早梅香。  
拾遗健羡吟诗送，莫笑蹉跎两鬓霜。  

王禹偁　送史馆赵寺丞出宰咸阳  
县连秦汉旧离宫，分付诗人胜武功。  
带职远辞书殿去，携家深入画图中。  
庭莎晓润终南雨，槛竹寒摇渭水风。  
百里封疆三馆客，折腰休叹似陶公。  

王禹偁　送宋澥处士之长安  
簪笏盈门独纫兰，卧龙潜在八龙间。  
鴒原任说朝贤贵，鹤氅惟称处士闲。  
静按仙经烧大药，狂挨僧壁画遥山。  
老郎见作归休计，分取圭峰并掩关。  

王禹偁　送谭殿院之任南阳  
大抵人生乐故居，山川况复汉南都。  
别来坟墓有宿草，归去田园多绿芜。  
银印莫羞双鬓白，锦衣兼照两辬朱。  
西垣衰病无憀客，空羡此行歌裦襦。  

王禹偁　送田舍人出牧淮阳  
药树吟多且握兰，蔼然公议满朝端。  
西垣罢直苍苔冷，南郡行春绿野宽。  
蒨旆出过应曜墓，棠阴潜上伏牺坛。  
乡心休梦峨眉雪，会顾青薄忆史丹。  

王禹偁　送同年刘司谏通判西都  
元老留司卧雒阳，谏官通理辍鸳行。  
仲宣旧佐红莲幕，裴度新开绿野堂。  
几处古碑停马读，到时春笋约僧尝。  
香山居士真容在，为我公余奠一觞。  

王禹偁　送王司谏赴淮南转运  
白兽樽前侍玉除，暂分邦计别宸居。  
映淮风月供吟笔，拱极星辰伴使车。  
别岸酒浓桑叶落，野亭霜薄菊花疏。  
东南莫作三年调，红药香繁在直庐。  

王禹偁　送毋殿丞赴任齐州  
三齐号难治，民瘼待良医。  
勿谓人多诈，须教吏不欺。  
鱼盐多近海，桑柘润连淄。  
御札新颁历，无忘训诫词。  

王禹偁　送夏侯正言奉使江南  
百舌关关麦垅青，远山迎马翠如屏。  
禁中已诵相如赋，江外犹看使者星。  
衣拂茶烟寻水寺，枕欹梅雨泊沙汀。  
归期莫过中秋节，侍宴甘泉月满庭。  

王禹偁　送夏侯正言襄阳迎亲  
兰省方雠乙夜书，襄阳迎侍暂脂车。  
挥毫偶未归纶阁，衣锦何妨奉板舆。  
岘首碑前留马足，鹿门山下宿僧居。  
汉舦游女曾相识，应解鸣璫换佩鱼。  

王禹偁　送刑部韩员外同年致仕归华山  
抗表辞乌府，归山鬓未秋。  
朝簪还獬豸，尘世谢蜉蝣。  
拂袖人生事，县车帝命优。  
名光新日历，官占好词头。  
应宿郎曹美，寻仙物景幽。  
绣衣移蕙带，骢马换耕牛。  
对枕莲峰翠，当门瀑布流。  
妻闲栽药草，儿戏杂猿猴。  
买竹凭牙板，疏泉湿鹿裘。  
四推离督责，三院肯淹留。  
接武陶贞白，差肩许远游。  
十洲如得侣，万户任封侯。  
脱酒因君去，龙锺使我羞。  
迁莺情最洽，化鹤术难求。  
掌诰无文彩，谋身足悔尤。  
紫垣频忝窃，白发合归休。  
应琏叨三入，张衡志四愁。  
亦期婚嫁毕，攘袂逐浮丘。  

王禹偁　送巡抚侍读吕司谏  
三十军城百万家，侍臣分命走轺车。  
长春殿里承丹诏，乙夜书边别翠华。  
驻马只教看垅麦，忧民无暇醉溪花。  
归朝旧友如相问，为道山中学种畲。  

王禹偁　送严判官归滁州  
永阳谪宦鬓成华，唯有宾从最可夸。  
文学东堂进士第，风流南国相公家。  
移官我未归丹禁，回棹君今指白沙。  
滁上淹翔虽已久，寺楼山色对琅邪。  

王禹偁　送杨屯田通判永兴  
长安弃废比藩方，通理犹宜占省郎。  
入洛才名齐二陆，有唐门户本三杨。  
袖中丹桂家声在，道畔丰碑祖德光。  
莫向公余寻故第，榛芜难认靖恭坊。  

王禹偁　送姚著作之任宣城  
平生闻说宣城郡，水石幽奇人物俊。  
槛外澄江练不收，窗中远岫眉初印。  
六朝繁盛至隋唐，才人名士遥相望。  
谢公向此凭熊轼，白傅曾为鹿鸣客。  
江楼山寺多赋诗，往往题名在僧壁。  
皇家早岁平吴後，翰林贾公为太守。  
至今清话玉堂中，夸诧江山不离口。  
吾君御极初选艺，东枢贰卿新擢第。  
解褐曾縻佐郡官，首得宣城为历试。  
紫微田郎次登科，东枢受代传厅事。  
第三榜中第二人，今在乌台为察视。  
迩来通倅少名流，云泉竹树应包羞。  
今春忽命姚著作，学术纵横才磊落。  
当年雄揖第三名，官路迍邅久漂泊。  
去岁献文重召试，新恩始上芸香阁。  
未教修史未演纶，宣城奉使聊亲民。  
且忻彩服得就养，莫叹朱衣未即真。  
旧游应有交朋在，此去仍言婚宦新。  
下车布政民休休，高吟浅酌谁献酬。  
夜深红烛在何处，绮霞阁通叠嶂楼。  
公权书札燕许词，未免山僧乞撰碑。  
撰碑书碑即三载，眼看徵诏在丹墀。  
却愁未尽江南兴，闲坐蓬瀛挥玉柄。  
黄枢侍臣两制官，待君同说宣城景。  

王禹偁　送迤郎中使高丽  
初过清明野色繁，柳花榆荚扑轺轩。  
中台应宿郎官贵，外国占星使者尊。  
海水无波分岛屿，扶桑见日认藩垣。  
东夷休请萧夫子，好把诗书问状元。  

王禹偁　送张监察通判余杭  
郡城潇酒浙江滨，暂辍乘骢慰远民。  
莫放霜威夸御史，且收风景属诗人。  
雪侵楼上迎潮眼，花拥湖中泛月身。  
尽是公余吟咏处，好飞佳句寄词臣。  

王禹偁　送赵令公西京留守  
勋业与谁同，萧何第一功。  
两朝行直道，万国变淳风。  
微恙妨三接，辞荣动四聪。  
白麻宣上阁，清洛守离宫。  
让表回宸翰，朝辞泣舜瞳。  
对深移五刻，官重带三公。  
凤浴荀池暖，龙蟠洛邑雄。  
位尊非借寇，神爽近维嵩。  
导骑香尘细，肩舆晓雾笼。  
下车鶗鴂语，开宴牡丹红。  
温树深严梦，甘棠蔽芾丛。  
趋庭采兰子，投刺茹芝翁。  
广化如灵鹫，天津似彩虹。  
先皇陵树老，白傅影堂空。  
春馔思山蕨，秋屏画水葓。  
御泉通廨宇，禁柳映帘栊。  
元老优游盛，明君眷注隆。  
更须归相府，特地代天工。  
永佐千年运，重颁九锡弓。  
不同崔四入，正在乱离中。  

王禹偁　送正言杨学士之任缙云  
弱冠珥朝簪，才堪入翰林。  
重违君厚遇，聊奉母懽心。  
笔削留惇史，囊装贮赐金。  
帆张渏河阔，山对括苍深。  
暂歇趋朝马，重闻故国禽。  
幽兰南涧采，寿酒北堂斟。  
务简慵开阁，家丰不典琴。  
彩衣方侍养，红药即供吟。  
我占掖垣久，自惊年鬓侵。  
妨贤兼罔极，相送泪盈襟。  

王禹偁　送郑褒归闽中  
褒也瓯闽士，文高行益修。  
干名逢诏罢，归计逼亲忧。  
鸥鸟终相狎，公卿谩欲留。  
刺桐花下宅，兰蕨奉晨羞。  

王禹偁　送郑南进士归洪州  
霜飘枫叶满长郊，家指西山旧结茅。  
访我谪居龙失水，怜君行路鸟焚巢。  
仲尼未免遭儒戏，杨子何烦解客嘲。  
归去豫章泉石好，不知徐孺与谁交。  

王禹偁　送直馆高正言转运荆湖  
象笏乌纱谏署荣，运输权重使蛮荆。  
职分三馆图书贵，地辖重湖水石清。  
贪吏望风潜解印，逋民知惠自归耕。  
官曹寂寞冯唐老，多羡乘轺泽国行。  

王禹偁　送朱九龄  
吏隐不求贵，亲老不择禄。  
之子有俊才，弱冠中正鹄。  
弗坠先人业，何惭有道谷。  
一命佐砀山，枳棘聊容足。  
再命宰嘉兴，丝桐几易俗。  
率身甘菜茹，养母求粱肉。  
承颜苟不亏，折腰未为辱。  
解印无余赀，舟中只琴筑。  
十口寄淮泗，一身来輦毂。  
又说东南行，秋风江水渌。  
鄱阳古名郡，赤金流山谷。  
每岁鼓钱刀，从来设官局。  
还得便高堂，无辞縻逸躅。  
扬帆江湖思，木脱天地肃。  
枫叶紫斓斒，蓼花红{上穴去点下彔}{上四下歠}。  
津吏晓来迎，溪僧夜留宿。  
至止事方简，优游从所欲。  
江城丰稻粱，水市多鱼蔌。  
三载奉甘饴，百钱饱家族。  
自有彩衣华，勿叹蓝袍绿。  
行年未三十，气壮颜如玉。  
行义日以闻，焉能长碌碌。  
终列侍臣班，耀我同年录。  
且赋白华诗，唱作离筵曲。  

王禹偁　苏州寒日送人归觐  
江城寒食下，花木惨离魂。  
几宿投山寺，孤帆过海门。  
篷声泼火雨，柳色禁烟村。  
定省高堂後，斑衣减泪痕。  

王禹偁　岁除日同年冯中允携觞见访因而沉醉病酒三日醒而偶题  
除夜浑疑便白头，携壶相劝醉方休。  
敢辞枕上三朝卧，且免灯前一夕愁。  
薄命我甘离凤阁，多才君亦滞龙楼。  
相逢不尽杯中物，何以支当寂寞州。  

王禹偁　岁暮感怀  
岁暮山城放逐臣，老从霄汉委泥尘。  
公卿别後全无信，兄弟书来只说贫。  
眼看青山休未得，鬓垂华发摘空频。  
文章气概成何事，沾惹虚名误此身。  

王禹偁　岁暮感怀贻冯同年中允  
谪宦商於郡，闲门车马稀。  
尘侵书命笔，香散入朝衣。  
烧尽峰峦出，霜晴木叶飞。  
夜来天欲雪，寒梦不成归。  

王禹偁　岁暮感怀贻冯同年中允  
岁暮客商山，谪居多昼眠。  
梦回红药树，身落紫微天。  
不得亲公事，如何望俸钱。  
荒城共谁语，除却访同年。  

王禹偁　岁暮感怀贻冯同年中允  
谪居京信断，岁暮更凄凉。  
郡僻青山合，官闲白日长。  
烧烟侵寺舍，林雪照街坊。  
为有迁莺侣，诗情不敢忘。  

王禹偁　岁暮偶书寄苏台旧僚友  
吴门吏隐过三年，何事陶潜捧诏还。  
步武已趋龙尾道，梦魂犹忆虎丘山。  
花开茂苑谁同醉，雪满梁园独掩关。  
会待他年求郡印，剑池重遶碧潺潺。  

王禹偁　笋  
数里春蹊独自寻，迸犀抽锦乱森森。  
田文死去宾朋散，抛掷三千玳瑁簪。  

王禹偁　笋  
绿玉修修冷罩烟，一溪春雨洗婵娟。  
不知徐福归何处，乷女童男泣海田。  

王禹偁　笋  
一夜春雷起旧根，乱披烟箨出溪门。  
稚川龙过频回首，认得青青数代孙。  

王禹偁　太师中书令魏国公册赠尚书令追封真定王赵挽歌  
玄象中台坼，皇家上相薨。  
大功铭玉铉，密事在金縢。  
无复同鱼水，空嗟失股肱。  
若言丰沛旧，陪葬近长陵。  

王禹偁　太师中书令魏国公册赠尚书令追封真定王赵挽歌  
经纬千年业，陶熔万物功。  
藩垣龙节在，禁掖凤池空。  
卤簿蒙寒雨，铭旌扬晓风。  
太常草仪注，全似葬周公。  

王禹偁　太师中书令魏国公册赠尚书令追封真定王赵挽歌  
重位经三入，高年过七旬。  
有言皆为国，无日不忧民。  
温树萧萧影，甘棠漠漠春。  
遥知神德庙，配飨更何人。  

王禹偁　太师中书令魏国公册赠尚书令追封真定王赵挽歌  
国丧三台首，家藏五庙尊。  
纪功谁秉笔，册赠帝临轩。  
盛德留千古，贞魂闭九原。  
皇情弥轸悼，天柱折昆仑。  

王禹偁　太师中书令魏国公册赠尚书令追封真定王赵挽歌  
麟丧虚灵囿，凤衰空帝梧。  
陶熔存庶汇，霖雨润寰区。  
旧疏同伊训，遗章入禹谟。  
九原何所恨，犹未灭匈奴。  

王禹偁　太师中书令魏国公册赠尚书令追封真定王赵挽歌  
空留遗像在凌烟，谁继堂堂命世贤。  
将相位高三十载，风云道合一千年。  
霖收傅说岩前雨，石陨娲皇补後天。  
见说吾君举哀处，重瞳挥酒泪潺湲。  

王禹偁　太师中书令魏国公册赠尚书令追封真定王赵挽歌  
君恩虽听罢居留，官拜维师命更优。  
异物忽随黄石葬，晚年终负赤松游。  
凭谁借筯论归马，无复停车问喘牛。  
唯有功名书信史，肯同尘土一时休。  

王禹偁　太师中书令魏国公册赠尚书令追封真定王赵挽歌  
曾拜四章辞相府，又陈三表罢留司。  
朝廷年德刘仁轨，终始功名郭子仪。  
印锁黄金尘暗澹，堂闲绿野草离披。  
吾君若念先朝旧，应似文贞御制碑。  

王禹偁　太师中书令魏国公册赠尚书令追封真定王赵挽歌  
忍听咚咚窆鼓声，笳箫鸣咽暮云凝。  
勋劳自合同萧相，谥法还须比魏徵。  
晓月暗垂丹旐露，夜风轻触繐帷灯。  
三川父老知何限，尽逐灵輀泪满膺。  

王禹偁　太师中书令魏国公册赠尚书令追封真定王赵挽歌  
元老令终归葬日，有司重奏辍朝时。  
骈罗卤簿三公礼，告赴同盟五月期。  
何处更求廊庙器，是谁重作帝王师。  
商山副使偏垂泪，未报当年国士知。  

王禹偁　太一宫祭回马上偶作寄韩德纯道士  
去年暨今夏，承诏祠天神。  
昔当摇落时，宫叶红纷纷。  
此来芳春暮，宫草青蓁蓁。  
三日奉斋洁，百骸祛垢氛。  
御署致恭虔，天香何絪縵。  
监祀黄门郎，摄官紫微臣。  
松枝拂剑佩，树影光搢紳。  
灯烛晃白昼，香花蔼清芬。  
金殿礼神仙，瑶坛醮星辰。  
至诚不为己，玄鉴当福仁。  
质明祀事毕，复命趋紫宸。  
扬鞭入村落，缓辔聊逡巡。  
麦田少时雨，蚕月无闲人。  
自惭怀禄仕，蠹此力穑民。  
又抛三洞趣，来入九衢尘。  
不如韩道士，长此养天真。  

王禹偁　太宗皇帝挽歌  
卜世知无极，上仙安可寻。  
祝尧违众望，传启合天心。  
陵柏萧骚韵，阶茅寂寞阴。  
何人开殿合，尘暗九弦琴。  

王禹偁　太宗皇帝挽歌  
舜化无偏党，尧年久耄期。  
世间人自哭，天上事难知。  
终让东封礼，遂成南狩悲。  
金銮旧学士，头白涕涟洏。  

王禹偁　太宗皇帝挽歌  
日到虞泉落，天从杞国崩。  
去年寿宁节，今夕永熙陵。  
薤露悲风起，松阡苦雾凝。  
龙髯攀不及，千古恨难胜。  

王禹偁　堂前井  
公署在山上，凿泉深且清。  
一杯水溜满，六月火云生。  
利物诚煁拜，投钱恶近名。  
饮之何以报，官况与诗情。  

王禹偁　题滁州怀嵩楼  
昔是优贤地，今为省过州。  
非贤亦非过，醉卧怀嵩楼。  

王禹偁　题钱塘县罗江东手植海棠  
江东遗迹在钱塘，手植庭花满县香。  
若使当年居显位，海棠今日是甘棠。  

王禹偁　题响屧廊壁  
廊坏空留响屧名，为因西子遶廊行。  
可怜伍相终朝谏，谁记当时曳履声。  

王禹偁　题张处士溪居  
云里寒溪竹里桥，野人居处绝尘嚣。  
病来芳草生渔艇，睡起残花落酒瓢。  
闲把道书寻晚迳，静携茶鼎洗春潮。  
长洲懒吏频过此，为爱盘餐有药苗。  

王禹偁　听罗讦事话太湖洞庭之景因赋十韵  
思纯十日水乡游，归见同年说不休。  
湖阔尽疑吞泽国，洞深皆道彻宣州。  
杉松自宿千年鹤，橘柚堪轻万户侯。  
销夏古湾长积雪，隔帆危柱几经秋。  
离离鱼网垂村巷，漠漠茶烟出寺楼。  
云叶拥僧迎墨绶，浪花和鹭裹仙舟。  
传书往事人难问，链药池空水自流。  
明月峰高欺少室，桃花坞好似瀛洲。  
许浑有句君应笑，张祜无诗我不愁。  
直拟如今抛印去，雨蓑风艇狎群鸥。  

王禹偁　听泉  
平生诗句多山水，谪宦谁知是胜游。  
南下阌乡三百里，泉声相送到商州。  

王禹偁　投迤殿院  
南面修文德，东吴纳土疆。  
苍生思抚育，丹诏择循良。  
乌府官新转，龙头桂旧香。  
渡江骢马瘦，重地绣衣长。  
纶阁材知屈，苏台俗必康。  
恩流一车雨，威凛柏台霜。  
休假寻山寺，行春泊野塘。  
白公是前政，鲁望有维桑。  
求瘼心虽切，颐神道岂妨。  
煎茶虎丘井，捣药木兰堂。  
笋蕨供家馔，园林着道装。  
击筇教鹤舞，牧橘待僧尝。  
迎使朝衣稳，娱宾绮席张。  
犬声销巷陌，莺舌动笙簧。  
冷句题秋叶，孤琴贮夜囊。  
歌楼寒月白，饮舫晚波凉。  
官业除苛法，家风袭雅章。  
豸冠危肃物，象简醉横床。  
熊轼淹宁久，鳌头誉转芳。  
南园休命侣，北阙即徵黄。  
清贵容谁见，遭逢合自强。  
字人叨属邑，畏德每循墙。  
名品知悬隔，孤危俟荐扬。  
折腰休太息，青眼异寻常。  
岱岳容拳石，沧溟纳滥觞。  
扶摇如借便，羽翼必高翔。  
从事员多阙，徒劳迹可伤。  
金台虽载筑，珠履未成行。  
始隗前言任，依刘後进光。  
免教青史上，徒美一燕王。  

王禹偁　望熊耳山  
谪居多与俗为邻，熊耳当门入望频。  
感谢双峰对双眼，也胜逢见等闲人。  

王禹偁　为恶  
明时巧言士，乱世佞幸郎。  
佞幸惟苟且，巧言颇包藏。  
为恶虽不同，同归於覆亡。  

王禹偁　为郡  
为郎为郡意何阑，羞拂朝缨盖病颜。  
赐笔任分双管赤，梳头已是二毛斑。  
道孤自合先归隐，俸薄无由便买山。  
出坐两衙皆勉强，此心长在水云间。  

王禹偁　闻进士孙何及第因寄  
昨朝邸吏报商山，闻道孙生得状元。  
为贺圣朝文物盛，喜於初入紫微垣。  

王禹偁　闻鴞  
元精育万汇，羽族何茫茫。  
为怪有鸱鴞，为瑞称凤皇。  
凤皇不时出，未识五色章。  
吾生在邹鲁，风土殊远方。  
鸣鸠随乳燕，日夕巢我梁。  
翩聁杂鸟雀，穿屋率为常。  
又从筮仕来，五年居帝乡。  
更直入承明，侍宴趋未央。  
上林闻莺啭，巧舌如笙簧。  
鸱鴞徒知名，闻见实未尝。  
顷年谪商山，听之已悲凉。  
今兹出内庭，罚郡来永阳。  
谁知尔鹔鴂，营巢在城墙。  
年加睡渐少，秋尽漏且长。  
鸣啸殊不已，历历含微霜。  
孺人泣我右，稚子啼我傍。  
吾心非达士，讵免亦伥伥。  
人生纵百岁，忽若石火光。  
其间有穷通，幽昧难自量。  
我爱舦与夔，峨冠虞舜堂。  
箫韶闻九成，丹穴来锵锵。  
又爱闳与散，陈力遇文王。  
鹡鷟听岐山，多士周道昌。  
嗟嗟汉贾谊，年少谪南荒。  
故有鹏鸟赋，倚伏理甚详。  
郇公暨邺侯，放逐同一邦。  
夜深闻此鸟，韦公涕沾裳。  
李侯举酒令，斯音非不祥。  
坐客如不闻，罚之以巨觞。  
遂使恶鸟声，听之靡所伤。  
赞皇贬袁州，怀鴞义亦臧。  
乃知昔贤哲，未免亦凄遑。  
况予不肖者，冒宠登朝行。  
报国惟直道，谋身昧周防。  
四年两度黜，鬓发已苍苍。  
虽得五品官，销尽百链钢。  
何当解印绶，归田谢膏粱。  
教儿勤稼穑，与妻甘糟糠。  
凤来非我庆，号集非吾殃。  
优游尽天年，身世俱可忘。  

王禹偁　阌乡旅夜  
行尽两京路，将登六里山。  
全家空酒泪，知是几时还。  

王禹偁　阌乡县留题陶氏林亭  
年来恩例得量移，只合高歌不合悲。  
清长盈虚存大易，东南西北有先师。  
未抛轩冕终妨道，偶见林泉且赋诗。  
何事阌乡住三日，吟情难拾竹边池。  

王禹偁　问四皓  
四冢累累岂是仙，避秦安满道空全。  
紫芝探处应辛苦，何似腰金食万钱。  

王禹偁　乌啄疮驴歌  
商山老乌何惨酷，喙长于钉利于镞。  
拾虫啄卵从尔为，安得残吾负疮畜。  
我从去岁谪商於，行李惟存一蹇驴。  
来登秦岭又巉岭，为我驮背百卷书。  
穿皮露脊痕连腹，半年治疗将平复。  
老乌昨日忽下来，啄破旧疮取新肉。  
驴号仆叫乌已飞，劘嘴整毛坐吾屋。  
我驴我仆奈尔何，悔不挟弹更张罗。  
赖是商山多鸷鸟，便问邻家借秋鹞。  
铁尔拳兮钩尔爪，折乌颈兮食乌脑。  
岂唯取尔饥肠饱，亦与疮驴复雠了。  

王禹偁　吴江县寺留题  
松江江寺对峰峦，槛外生池接野滩。  
幽鹭静翘春草碧，病僧闲说夜涛寒。  
晨斋施笋唯溪叟，国忌行香只县官。  
尽日门前照流水，尘缨浑疑濯丸澜。  

王禹偁　吴王墓  
惜哉吴王墓，秦帝尝开破。  
应笑埋金玉，千年贾余祸。  
不待虎迹销，已闻鲍车过。  
又是骊山头，炎炎三月火。  

王禹偁　吾志  
吾生非不辰，吾志复不卑。  
致君望尧舜，学业根孔姬。  
自为志得行，功业如舦夔。  
既登俊秀科，又在清切司。  
谏纸无直言，纶诰多愧辞。  
黾勉为何事，亲老与妻儿。  
一旦命执法，嫉恶寄所施。  
丹笔方肆直，皇情已见疑。  
斥逐深山中，穷辱何羸羸。  
于张及不得，安用此生为。  

王禹偁　五哀诗故国子博士部公  
汾阳饱经术，赋性甚坦率。  
在昔举神童，广场推杰出。  
尚书诵在口，何论落自笔。  
总角取科名，弱冠纡缨绂。  
早佐湘阴幕，汉鼎入周室。  
失志罢屠龙，佯狂遂扪虱。  
周行亦黾勉，吏隐多放逸。  
滑稽东方朔，图画王摩诘。  
古文识科斗，奥学辨萍实。  
字穷苍颉本，篆证阳冰失。  
王绩醉为乡，伯伦居无匹。  
俸钱乏一囊，宦路从三黜。  
朱衣多不着，白发仍慵栉。  
渐老羁旅年，方见升平日。  
忽以伎术召，此意殊郁郁。  
放口忤无须，何门求造膝。  
遁逃终见捕，谴逐道中卒。  
遗孤落闾阎，荒冢鸣蟋蟀。  
手泽渐难求，谁家耀箱帙。  
投吊焚此诗，九原应有物。  

王禹偁　五哀诗故尚书兵部侍郎琅琊王公  
琅琊名父子，少孤起徒步。  
贽谒桑魏公，藻监非易与。  
抚顶久叹惜，王杨许为伍。  
诸侯取为官，佐幕大名府。  
主帅杜重威，功大心跋扈。  
天骥被絷维，神龟罹网罟。  
六师薄孤垒，三面开生路。  
主人既释放，宾筵因诖误。  
逼胁本非辜，贬谪寻不赴。  
折腰纡墨绶，搨翼久未举。  
梁竦耻州县，长卿有辞赋。  
里行旌邑政，柱史登朝序。  
抨弹志不乐，润色才有素。  
锦窠应列宿，星垣吟药树。  
丹青生帝典，金玉铿王度。  
东观秉直笔，南宫司贡部。  
时英萃门下，蔼蔼腾嘉誉。  
鹏掀六月风，豹蔚七日雾。  
多才同列忌，嫉恶奸人怒。  
排斥屡专城，织罗仍典午。  
名宦颇流离，衣食常贫窭。  
文明起代邸，振拔非不遇。  
紫微虽正拜，白发已迟暮。  
史鱼直有遗，枨也刚不吐。  
非才占清列，志欲投兕虎。  
英俊在草莱，力能生翅羽。  
毁誉两无私，华衮间萧斧。  
掌选循故实，尹京耻钩距。  
名位仅三事，疾瘵婴二竖。  
告满拜贰卿，君恩慰沉痼。  
终见哲人萎，萧萧空垅墓。  
鲤庭有令嗣，凤阁登仙署。  
两制列门生，九原应自许。  
苍苍犹足信，吾道似有诉。  
余庆在子孙，明明深可据。  

王禹偁　五哀诗故尚书虞部员外郎知制诰贬莱州司马渤海高公  
文自咸通後，流散不复雅。  
因仍历五代，秉笔多艳冶。  
高公在紫微，滥觞诱学者。  
自此遂彬彬，不荡亦不野。  
惜哉伤躁进，忤旨出阁下。  
吾君登大宝，兑泽连靟洒。  
均阳又淮阳，移徙曾不暇。  
遂无牵复命，虚偶文明化。  
何路得自新，赍志入长夜。  
人谓责太深，终于郡司马。  

王禹偁　五哀诗故太子中允知洛阳县颍公  
洛阳富文彩，峭拔四子流。  
提笔入广场，辞气干斗牛。  
擢第在芸阁，言事触冕旒。  
左降宰百里，道胜心无忧。  
才高耻吏役，放荡不检修。  
起应贤良科，下笔不见休。  
青宫尚淹恤，赤县且优游。  
轻财粪土贱，高义云天浮。  
悬磬任贫窭，盈樽长献酬。  
知己彼何人，凤阁与鳌头。  
推挽终不起，壮志将焉收。  
晚年圯桥役，关市良可羞。  
忽然为异物，寒草封一丘。  
孀嫠应冻饿，交友谁寻求。  
遗孙方稚齿，爽秀已遒遒。  
皇天若有凭，必使光贻谋。  

王禹偁　五更睡  
收载直承明，宠深还若惊。  
趁朝鸡唤起，残梦马驮行。  
左宦离双阙，高眠尽五更。  
如将闲比贵，此味敌公卿。  

王禹偁　五老峰  
矗矗拂星榆，峥嵘与众殊。  
精灵奔昂宿，神异载河图。  
捧日光先及，参天礼不趣。  
绿萝供组绶，清籁献笙竽。  
泄雨遥沾华，堆岚下照蒲。  
僧窗分未足，郡阁占应俱。  
漠漠云交袂，霏霏雪映须。  
巨灵羞用壮，玉女愿为奴。  
磊落工难画，参差德不孤。  
儿孙溪石小，几杖涧松枯。  
洞鄙三茅隐，山嫌四皓逋。  
分形皆自立，倒影要谁扶。  
将数惭同汉，臣名合赞虞。  
嵩峰真树黨，天柱太无徒。  
安得随人意，移将近帝都。  
吾君南面处，万岁一齐呼。  

王禹偁　五老化流星诗  
五老知符命，皤然共效灵。  
游河方告瑞，入昴忽为星。  
接武传歌咏，翻身上杳冥。  
来同聚井数，去作种榆形。  
鹤发光难认，龙图兆可听。  
至今依列宿，高印远天青。  

王禹偁　伍子胥庙  
朝驱下越坂，夕饮当吴门。  
停车访古迹，霭霭林烟昏。  
青山海上来，势若游龙奔。  
星临斗牛卷，气与东南吞。  
九折排怒涛，壮哉天地艮。  
落日见海色，长风卷浮云。  
山椒戴遗祠，兴废今犹存。  
残香吊木客，倒树哀清猿。  
我来久沉抱，重此英烈魂。  
嗟吁属镂锋，冥尔国士冤。  
峨峨姑苏台，榛棘晚露繁。  
深居麋鹿游，此事谁能论。  
因之毛发竖，落叶秋纷纷。  

王禹偁　武平寺留题  
县斋东面是禅斋，公退何妨引鹤来。  
长爱座中如洞府，却惭衣上有尘埃。  
竹声冷撼秋窗雨，山影青笼晓院苔。  
最忆去年飞雪里，煮茶煨栗夜深回。  

王禹偁　西晖亭  
孤亭叠嶂东，宛是古屏风。  
每到天将暮，浑疑日再中。  
余霞犹散绮，新月已张弓。  
一水漪涟媚，千岩木叶红。  
玳筵何烜赫，火宅忽牢笼。  
隙晃归巢燕，檐拖截涧虹。  
果迷丹橘熟，洞讶赤城通。  
似烧连松坞，如斑染竹丛。  
近邀青琐客，来伴紫芝翁。  
望久情无倦，吟多兴未穷。  
阳乌看黯黯，归马恨恠恠。  
会待长栖隐，青冥逐去鸿。  

王禹偁　锡宴清明日  
宴罢回来日欲斜，平康坊里那人家。  
几多红袖迎门笑，争乞钗头利市花。  

王禹偁　喜雪贻仲咸  
半冬无雪懒吟诗，薄暮纷纷喜可知。  
衣上惹来看不足，竹边听处立多时。  
光迷曙色侵窗早，片舞寒空到地迟。  
今日使君吟望好，一车飞絮醉褰帷。  

王禹偁　戏从丰阳喻长官觅笋  
春来春笋满丰阳，只把盘餐劝孟光。  
犀角锦文虽可惜，也须分惠紫微郎。  

王禹偁　戏和寿州曾秘丞黄黄诗  
黄黄真是小巫娥，买恐千金价不多。  
别母语娇空有泪，对人声颤未成歌。  
产从南国胜桃李，携去东山隐薜萝。  
滁上老郎无妓女，草玄读易拟如何。  

王禹偁　戏题二章述滁州官况寄翰林旧同院  
要知滁上兴如何，养拙偷安幸亦多。  
小郡既无衣袄使，丰年兼有裦襦歌。  
公余处处携山屐，官酝时时泛海螺。  
病眼白头唯醉睡，朝廷好事不闻他。  

王禹偁　戏题二章述滁州官况寄翰林旧同院  
要见滁州谪宦情，信缘随俗且营营。  
不夸两制词臣贵，多伴三班奉职行。  
楼堞倚空乘月上，樽罍有酒对山倾。  
升沉得丧何须同，况是浮生已半生。  

王禹偁　戏赠嘉兴朱宰同年  
县前苏小旧荒坟，应作行云入梦频。  
犹胜白公尉眛厔，庭花刚唤作夫人。  

王禹偁　硖石县旅舍  
霜乾红叶飞，迁客思凄凄。  
处险人垂瘿，登山马踒蹄。  
篱荒蛬韵苦，云冻雁行低。  
此夕应无寐，何烦报晓鸡。  

王禹偁　夏云  
嵯峨高锁夕阳红，斜入吟窗秀色浓。  
六里青山长满眼，不劳云片学奇峰。  

王禹偁　仙娥峰  
窈窕奇峰叠古苔，望秦岭外势徘徊。  
巨灵非疋休期刻，毛女为邻合往来。  
傅粉微茫春雪在，堕鬟浮动晓云开。  
好邀上雒王常侍，时就岩前饮一杯。  

王禹偁　先帝登遐圣君嗣位追惟恩顾涕泣成章  
鼎湖髯断去难攀，九五飞龙已御乾。  
两制旧臣生白发，一番新贵上青天。  
老为郎吏承縗絰，假作诸侯哭几筵。  
疏贱无由撰哀册，梦中空负笔如椽。  

王禹偁　闲居  
何必问生涯，幽闲度岁华。  
有琴方是乐，无竹不成家。  
吟里销春色，眠中见曙霞。  
今年如未去，更拟种胡麻。  

王禹偁　献仆射相公  
罢调金鼎道光辉，闻说闲园自种薇。  
书院日斜春睡觉，沙堤人静早朝归。  
吟穿竹迳僧同步，醉遶花庭蝶上衣。  
却恐优游未终岁，台星依旧照黄扉。  

王禹偁　献仆射相公  
五年黄阁掌陶甄，忧国翻成两鬓斑。  
初到庙堂温树冷，暂收霖雨岳云闲。  
春园领鹤寻芳草，小阁留僧画远山。  
惟有门生苦求见，竹斋花院一开关。  

王禹偁　献转运副使太常李博士  
邦计动宸衷，时贤莅浙东。  
量宽吞渤澥，气直禀崆峒。  
捧诏瑶池下，辞班玉笋中。  
馈粮萧相国，制礼叔孙通。  
举措敦儒行，谈谐有古风。  
冀方思旧政，江表伫成功。  
吏畏严霜白，民歌爱日红。  
勤王虽运智，修道岂妨公。  
旋种烟莎迳，闲科雨竹丛。  
养成丹顶鹤，瘦尽雪花骢。  
移石情无倦，抄书俸不充。  
晨餐烧露笋，秋句写霜枫。  
棋阁连花坞，书窗映烛笼。  
僧传床树法，客献递诗筒。  
饮席螺为盏，吟舟苇作篷。  
按琴苔院冷，捣药月堂空。  
清白成家计，操修达圣聪。  
即徵归象阙，清秩冠鸳鸿。  

王禹偁　献转运使雷谏议  
当年辞气压朱云，老作皇家谏诤臣。  
章疏罢封无事日，朝廷犹惜直言人。  
题诗野馆光泉石，讲易秋堂动鬼神。  
棘寺下僚叨末路，斋心唯愿秉陶钧。  

王禹偁　献转运使雷谏议  
江南江北接王畿，漕运帆樯去似飞。  
父子才有同富国，君王无事免宵衣。  
屏除奸吏魂应丧，养活疲民肉渐肥。  
还有文场爱恩客，望尘情抱倍依依。  

王禹偁　携稚子东园刈菜因书触目兼寄均州宋四阁长  
大燕引新雏，小鸦哺老乌。  
青青树木间，禽鸟声欢娱。  
我携二稚子，东园撷春蔬。  
可以奉晨羞，采采供贫厨。  
非肉诚不饱，割身实无余。  
缅怀宋阁老，同日出京都。  
谪宦不携家，留妻事老姑。  
块然武当下，此乐固亦无。  

王禹偁　谢同年黄法曹送道服  
鲍照贻我羽人衣，下直何妨尽日披。  
老去自堪将野鹤，客来休更佩金龟。  
官供谩说青绫被，私便全胜白接{上四下离}。  
未脱朝簪恋明主，耿怀空作谢君诗。  

王禹偁　谢宣赐御草书急就章并朱邸旧集歌  
臣闻伏羲画卦朴且淳，苍颉迼字初有文。  
大篆小篆八分体，楷隶章草何纷纭。  
因兹八法各有要，遂使六艺区以分。  
其中最难惟草圣，玄妙功夫自天性。  
又闻关雎本王化，四始洋洋风化下。  
比兴赋颂六义分，乃有变风兼变雅。  
仲尼删後屈平作，郢客李陵斗名价。  
古来诗道难得人，其唱弥高和弥寡。  
如今草圣与雅言，尽在吾皇万机暇。  
元年十月近乾明，崇文院静寒霜晴。  
直庐日午雠书罢，闲曳朱衣遶砌行。  
中使传宣来上界，忙把鱼须下阶拜。  
宝函钿轴光陆离，御札文书御制诗。  
折腰汗流魄骇聊一窥。  
急就章，何纵横，  
蓝田种玉苗初成。雪花洒破烟岚壁，  
黑云漏出天汉星。乍似鲛人泣下珠无数，  
错落晶荧满盘贮。又似大鲸吞尽沧海波，  
查牙露出珊瑚树。朱邸集，  
何清奇，仙风撼动琼林枝。  
汉皇休道白云句，穆满虚吟黄竹诗。  
乍似三春直上伯阳台，熙熙物华当眼开。  
又似十洲夜伴王母宴，鸶歌凤吟次第来。  
小臣再拜受一轴，捣纸抄诗抄未足。  
焚香朝向天日看，执简夜对星辰读。  
臣见高宗飞帛亦有名，笛迹往往颁公卿。  
所得不过三五字，当时臣子犹为荣。  
又见玄宗诗什颇留意，吟咏时时成御制。  
属和止于一两篇，至今史册犹为贵。  
若徵往事比明时，万分之一徒尔为。  
未如我四十三纸圣人作，一百二章天子诗。  
永为家宝藏书箧，岂让西方贝多叶。  
且教世世传子孙，长与皇家作臣妾。  

王禹偁　谢迤侍御送鹤  
两朵春云堕世间，霜台乞与县僚看。  
骨含仙气生来瘦，羽插天风过处寒。  
唳别绣衣声寂寞，舞随蓝绶意阑珊。  
今朝窗外频相顾，应怪头无獬豸冠。  

王禹偁　谢政事王侍郎伏日送冰  
火云如山暑雨歇，天地炉烘三伏月。  
玉皇教散阆苑冰，斲开北陆琼瑰窟。  
峨峨贮向瑶花合，分命中官赐黄合。  
凤皇池上玉壶盛，温树风声顿萧飒。  
台恩分与西垣士，纶诰稀疏方假寐。  
卞和抱璞入直庐，从此惊忙不成睡。  
怒蝇休向笔端飞，抵鹊浑疑山下坠。  
寒生毛发清牙齿，脆若玉芝甘似醴。  
炎风暑气都不知，空作狂歌谢知己。  

王禹偁　新秋即事  
露莎烟竹冷凄凄，秋吹无端入客衣。  
监里鬓毛衰飒尽，日边京国信音稀。  
虱蝉历历和枝响，雨燕差差掠地飞。  
系滞不如商岭叶，解随流水向东归。  

王禹偁　新秋即事  
宦途流落似长沙，赖有诗情遣岁华。  
吟弄浅波临钓渚，醉披残照入僧家。  
石挨苦竹旁抽笋，雨打戎葵卧放花。  
安得君恩许归去，东陵闲种一园瓜。  

王禹偁　新秋即事  
百岁浮生一梦中，梦中何事有穷通。  
姓名旧署黄麻纸，颜状今成白发翁。  
烟暝小窗萤火碧，雨昏幽迳蓼花红。  
谪居始信为儒苦，生计兼无一亩宫。  

王禹偁　新月  
禁鼓楼头第一敲，弯弯新月上林梢。  
谁家宝镜新磨出，玉匣参差盖未交。  

王禹偁　杏花  
红芳紫萼怯春寒，蓓蕾粘枝密作团。  
记得观灯凤楼上，百条银烛泪阑干。  

王禹偁　杏花  
暖映垂杨曲槛边，一堆红雪罩轻烟。  
春来自得风流伴，榆荚休抛买笑钱。  

王禹偁　杏花  
桃红李白莫争春，素态妖姿两未匀。  
日暮墙头试回首，不施朱粉是东邻。  

王禹偁　杏花  
长愁风雨暗离披，醉遶吟搅得几时。  
唯有流莺偏称意，夜来偷宿最繁枝。  

王禹偁　杏花  
登龙曾入少年场，锡宴琼林醉御觞。  
争戴满头红烂熳，至今犹杂桂枝香。  

王禹偁　杏花  
长安废弃迁都後，曲沼荒凉一梦中。  
见说旧园为茂草，寂寥无复万枝红。  

王禹偁　杏花  
陌上缤纷枝上稀，多情犹解扑人衣。  
双成酒道迎王母，十里蒙蒙绛雪飞。  

王禹偁　雪後登灵果寺阁  
雪引诗情不敢慵，来登高阁犯晨钟。  
山僧莫怪多时望，玉立南山万万峰。  

王禹偁　雪霁霜晴独寻山迳菊花犹盛感而赋诗  
狼藉金钱撒野塘，几丛无力卧斜阳。  
争偷暖律输桃李，独亚寒枝负雪霜。  
谁惜晚芳同我折，自怜孤艳袭人香。  
幽怀远慕陶彭泽，且撷残英泛一觞。  

王禹偁　雪夜看竹  
梦断闲窗酒半醺，月华薄薄雪纷纷。  
莫言官散无拘束，一夜披衣见此君。  

王禹偁　雪中看梅花因书诗酒之兴  
冬来滁上兴何长，唯把吟情入醉乡。  
雪片引诗胜玉帛，梅花劝酒似嫔嫱。  
凝眸未厌频频落，拥鼻还怜细细香。  
谪宦老郎无一物，清贫犹且放怀狂。  

王禹偁　言怀  
宦途日日与心违，人事纷纷任是非。  
却为游山置行李，渔家船舫道家衣。  

盐池十八韵  
极望似江沱，漫漫起素波。  
两池泉不竭，万古利还多。  
场吏输年额，畦丁奉月课。  
收时车并载，种处地先磨。  
碎颗珠渞乱，乾声玉切瑳。  
岸平开雪苑，渠渗坼银河。  
众鹄齐翔舞，群羊自寝讹。  
本源皆泻卤，异端亦咸鹾。  
沫讶浮鸥鹭，津堪渍蚌螺。  
煮劳轻渤澥，煎苦笑牂牁。  
雨打重归水，庵盛更覆蓑。  
盐风吹作片，烈日晒成垛。  
海末知难及，蕃青的不过。  
惠人餐罔阙，均□赋无颇。  
涿鹿城虽近，蚩尤血若何。  
有时红烂漫，是处白嵯峨。  
润下终资国，灵长任酌蠡。  
江梅须待我，金鼎始能和。  

王禹偁　筵上狂歌送侍棋衣袄天使  
昔事先皇叨近侍，北门西掖清华地。  
太宗多材复多艺，万机余暇翻棋势。  
对面千里为第一，独飞天蛾为第二；  
第三海底取明珠，三阵堂堂皆御制。  
中使宣来示近臣，天机秘密通鬼神。  
乃知棋法同军法，既诫贪心又嫌怯。  
唯宜静胜守封疆，不乐穷兵用戈甲。  
先皇三势有深旨，岂独一枰而已矣。  
当时受赐感君恩，藏於箧笥传子孙。  
至道年中出滁上，失脚青云空怅望。  
移典维扬日望还，轩辕鼎成飞上天。  
龙髯忽断攀不得，旧朝衣上泪潺湲。  
吾皇曲念先朝物，徵归再掌西垣笔。  
悲凉忽见红药开，哭临空随梓宫出。  
去年领郡得齐安，山州僻陋在江千。  
黄民谁识旧学士，白头犹作老郎官。  
昨日江边天使到，随例沾恩着衣袄。  
皇华本是江南客，久侍先皇对棋弈。  
筵中偶说当年事，三势分明皆记得。  
我从失职别上台，御书深锁不将来。  
遥想棋图在私室，天香散尽空尘埃。  
今日因君聊话及，翻作停杯向隅泣。  
人生不易逢圣朝，君恩未报双鬓凋。  
金銮殿花春灼灼，永熙陵树夜萧萧。  
空叹拖肠在泥土，不如舐鼎升烟霄。  
多病相如犹未死，追思往事欲魂销。  
星使今辰回马首，强对离筵满倾酒。  
悲歌一曲从事书，唱与朝中旧知友。  

王禹偁　眼疾  
古人功业甘无分，往圣诗书合有缘。  
何事病来花满眼，只将简策枕头眠。  

王禹偁　扬道中感事兼简史馆丁学士  
淮边为郡再相逢，又得同途赴九重。  
顾我尚骑天厩马，共君遥想鼎湖龙。  
贾生北望朝文帝，白傅何期哭宪宗。  
携手驿桥残照里，断魂空对隔江峰。  

王禹偁　扬州池亭即事  
冥心阅群动，亦各趋所安。  
胡为名利人，戚戚常鲜欢。  
吾生四十四，结佩呼郎官。  
掌言入纶阁，待诏直金銮。  
匪谓得禄少，所嗟行道难。  
前年谪滁上，忧畏双鬓残。  
赖有琅邪溪，时濯尘缨冠。  
朝佥徙淮海，任重力易殚。  
君恩讵可报，感泪涕丸澜。  
民瘼不能治，恻隐情悲酸。  
况复多病身，名宦心已阑。  
归田未果决，怀禄尚盘桓。  
公退何所适，池亭一凭栏。  
旭日媚春卉，微风生鸣湍。  
呵僮勿挟弹，留客不持竿。  
用冀鱼鸟驯，熙熙肆游观。  
神仙未可学，吏隐聊自宽。  
孤吟刻幽石，此义非考盘。  

王禹偁　扬州寒食赠屯田张员外成均吴博士同年殿省柳丞  
前年寒食节，待诏直内庭。  
休暇百官出，独掩深严扃。  
近侍不敢醉，赐酒空满瓶。  
闲就通中枕，时闻索上铃。  
思入无何乡，兀然欲忘形。  
去年寒食日，滁上忝专城。  
山歌喧里巷，春物媚池亭。  
永阳溪水渌，琅邪山色青。  
谪宦自消遣，不敢夸独醒。  
往往取官酝，时时对花倾。  
醉来念身世，翻使泪纵横。  
今年莅淮海，时节又清明。  
堆案有留事，听歌无欢声。  
胥徒费簿领，使客烦送迎。  
狴牢未空歇，堰埭劳修营。  
衰病力不支，懒慢性已成。  
虚花满双目，素发添几茎。  
酒肴略无味，妓乐固难听。  
谁言寒食下，终日取茶烹。  
屯田有素交，屈此关市征。  
昔年同应举，典衣飞巨觥。  
博士东观客，求官得步兵。  
况且丹陛前，同为出谷莺。  
殿丞尹我邑，桑梓复弟兄。  
吏隐掌鹾茗，终朝看道经。  
三贤宴会少，七夕休假并。  
何不策我马，废苑寻放萤。  
何不荡我舟，楼基访摘星。  
三春景欲尽，九曲波始平。  
居然逼吏役，顿此阻交情。  
老态厌春华，病身忧宿醒。  
如水若不改，藉糟亦胡宁。  
解印蓄素志，吟诗露丹诚。  
维扬非所爱，有便即归耕。  

王禹偁　夜长  
後楼前合互严更，年鬓侵人睡渐轻。  
病眼已甘书册废，愁肠犹取酒杯倾。  
风摇纸帐灯花碎，月照铜壶漏水清。  
吟尽旧诗犹展转，百回移枕未天明。  

王禹偁　一品孙郑昱  
卜葬得假告，南出安上门。  
鞭马六十里，暮投中书村。  
村翁馆我宿，茅屋欲黄昏。  
有客忽投刺，自称一品孙。  
气貌不凡俗，因为开酒樽。  
坐久问家谍，其族大且繁。  
池州有清节，滥觞登洪源。  
大傅擅鸿笔，入相又出藩。  
其家本开封，改号一何尊。  
至昱始六代，布衣它丘樊。  
跨驴入府县，驱犊耕郊原。  
家庙固已毁，国史空具存。  
盛德百世著，功必格乾坤。  
高太已不祀，羡絪何可论。  
况复起章句，乘时宠便蕃。  
子孙虽替陵，尚得守田园。  
我爱三代时，法度有深根。  
卿大夫称家，世世奉苹蘩。  
四民有定分，宦路无驰奔。  
自从杂伯道，倾夺日喧喧。  
脱耒秉金钺，吮笔乘朱轩。  
朝荣又暮辱，容易如掌翻。  
古道不可复，颓波益以浑。  
何况度木者，倒置轮与辕。  
我亦起白屋，两朝直紫垣。  
荫子有官常，赏延弟与昆。  
尽待食人禄，将何报君恩。  
农桑国之本，孝义古所敦。  
吾族不力穑，终岁饱且温。  
虽非享富贵，亦以蠹黎元。  
唐贤尚消歇，我辈奚足言。  
呼儿讽此诗，播在篪与埙。  

王禹偁　移入官舍偶题四韵呈仲咸  
赁舍喧卑谪宦情，同年邀我住公庭。  
不离链药煎茶屋，便坐吟诗看雪厅。  
苔迳乍行侵屐绿，竹窗初卧满床青。  
使君公署虽宏敞，未见南山翠似屏。  

王禹偁　忆旧游寄致仕了倩寺丞  
桥映家家柳，冱通处处莲。  
海山微出地，湖水远同天。  
草没潮泥上，沙明蟹火然。  
应随白太守，十只洞庭船。  

王禹偁　霪雨中偶书所见  
丙申二月七，是夕月离毕。  
春云忽靕{上雨下对}，春两复蒙密。  
绵绵殆三旬，不见天上日。  
谪官在淮甸，幽抱常郁郁。  
岂无琅邪山，泥泞不可出。  
空庭唯蚯蚓，得势互蟠屈。  
乘兹积阴气，小穴恣出没。  
山禽忽飞下，长嘴啄深窟。  
倒曳方力争，强吞遽全失。  
食土与巢林，上下非俦匹。  
胡然罹此酷，不能保微质。  
嗟嗟彼群小，倾夺事匪一。  
仪凤去九夷，神龙入泉室。  
如何役吾眼，瞻视此小物。  
归来因浩叹，自悔成诗笔。  

王禹偁　应制皇亲试贡士歌  
天王出震还海清，奎星灿灿昭文明。  
诏令郡国页多士，大张珠网罗群英。  
皇情孜孜终不倦，日斜犹御金銮殿。  
宦柳低笼三月烟，炉香飞入千人砚。  
麻衣皎皎光如雪，一一重瞳亲鉴别。  
孤寒得硌荷君恩，聚首唯言尽臣节。  
小臣踪迹本尘泥，登科曾赋御前题。  
屈指方经五六载，如今已上青云梯。  
位列谏官无一语，自问将何报明主。  
应制非才但泪垂，强作登歌歌舜禹。  

王禹偁　樱桃  
凤实落嶙峋，蟠根出俗尘。  
子多将尽夏，花晚不争春。  
上苑空枝後，荒岩满树新。  
鸟含红映嘴，猿饱渍流唇。  
溪寺初供佛，山斋已待宾。  
升筵参李柰，入市附樵薪。  
叶衬青舒槲，笼擎绿透筠。  
泻盘能宛转，就酒益甘辛。  
致养侔怀橘，投试等献芹。  
齿酸虽欲罢，喉渴尚宜频。  
溉水应无主，驱禽免废人。  
栽培伤物性，髠接失天真。  
自笑羹梅忝，谁知社栗神。  
用堪登俎豆，生合委荆榛。  
差小同谦退，饶先似屈伸。  
叔孙如荐庙，朴野味弥纯。  

王禹偁　樱桃渐熟牡丹已凋恨不同时辄题二韵  
红芳落尽正无憀，吟遶空枝首重搔。  
最恨东君才思少，不留檀口待樱桃。  

王禹偁　荥阳怀古  
纪信生降为沛公，草荒孤垒想英风。  
汉家青史缘何事，却道萧何第一功。  

王禹偁　咏白莲  
昨夜三更後，姮娥堕玉簪。  
冯夷不敢受，捧出碧波心。  

王禹偁　咏石榴花  
王母庭中亲见栽，张骞偷得下天来。  
谁家巧妇残针线，一撮生红熨不开。  

王禹偁　游虎丘  
乐天曾守郡，酷爱虎丘山。  
一年十二度，五马来松关。  
我今方吏隐，心在云水间。  
野性群麋鹿，忘机狎鸥鹇。  
乘兴即一到，兴尽复自还。  
不知使君贵，何似长官闲。  

王禹偁　游虎丘寺  
寺墙围着碧孱颜，曾是当年海涌山。  
尽抱好峰藏院里，不教幽景落人间。  
剑池草色经冬在，石座苔花自古斑。  
珍重晋朝吾祖宅，一回来此便忘还。  

王禹偁　游四皓庙  
修篁瑟瑟石磷磷，去谒荒祠不厌频。  
四皓古来无事客，贰车今世最闲人。  
紫芝欲采非仙骨，红药曾题是近臣。  
一奠村醪还独酌，满轩松雪照吟身。  

王禹偁　游仙娥峰後戏题  
为爱一峰形窈窕，岂辞十里路崎岖。  
谁知不似阳台女，别後经宵梦也无。  

王禹偁　有怀戚二仲言同年  
闻说去官常，凄凄返故乡。  
与君同甲子，似我有文章。  
怃悴衣衫绿，蹉跎鬓发苍。  
此身知幸处，曾得紫微郎。  

王禹偁　有伤  
壁上时牌催昼夜，案头朝报见存亡。  
悬车又丧司空相，延阁新薨贾侍郎。  
陶铸官资经化笔，品题名姓在文场。  
繐帷一恸无由得，徒酒春风泪数行。  

王禹偁　又和寄惠藤箧绝句  
蛮藤编箧自番禺，锦袋罗囊尽不如。  
乞与扬州贮诗草，行春谁怕雨随车。  

王禹偁　又和曾秘丞见赠  
非才误受帝恩深，报国空存一片心。  
命薄任从官进退，道孤难与众浮沉。  
日边信断无归梦，滁上公余且醉吟。  
劳寄新诗远相唁，野云何处望为霖。  

王禹偁　又和曾秘丞见赠  
谬因文字立虚名，寓直金銮冒宠荣。  
两度黜官谁是援，二毛侵鬓自堪惊。  
宫花谩役春来梦，山蕨聊供醉後羹。  
身外浮华尽闲物，不将穷达问君平。  

王禹偁　又和曾秘丞见赠  
箧中经岁锁朝衣，自觉心闲少梦思。  
失马叟言徒喻道，牧猪奴戏任争棋。  
且持使节安黔首，莫爱恩波沃漏◇◇。  
况是无功头已白，此身长恐负明时。  

王禹偁　又和仲咸谑成口号以代优人之句  
就转专城喜气舒，开筵应待雨晴初。  
又淹駮正春坊笔，为重循良刺史车。  
事简郡斋唯捡药，夜长铃合只看书。  
好倾官酝招闲客，篱畔金英尚有余。  

王禹偁　迂儒  
自笑是迂儒，诚宜与世疏。  
左迁犹上疏，薄俸亦抄书。  
漠漠花侵眼，萧萧发映梳。  
唯当早休去，幽处卜吾庐。  

王禹偁　与方演寺丞觅盆池  
谪宦门墙冷似村，看山厅下露莎繁。  
涵星泳月无池沼，请致汐澄数斛盆。  

王禹偁　与嘉佑同游宝应寺  
滁阳领郡经三月，宝应游山始一回。  
屐齿免忧岩下折，簿书长苦案头堆。  
潾潾泉石吟魂健，漠漠烟岚病眼开。  
尽日引渠寻胜境，读碑搅篆扫苍苔。  

王禹偁　寓直偶题  
两朝书命媿无才，谩逐词臣侍玉阶。  
病似相如多避事，拙于方朔少诙谐。  
命奇只合先休退，道在何妨更卷怀。  
白首犹期议封禅，一随銮辂见燔柴。  

王禹偁　御书钱  
谪官无俸突无烟，惟拥琴书尽日眠。  
还有一般胜赵壹，囊中犹贮御书钱。  

王禹偁　元日作  
献岁在商州，依然想旧游。  
前年捧玉册，此日对珠旒。  
御酒尧樽畔，仙韶舜殿头。  
自惭非贾傅，宣室讵重求。  

王禹偁　月波楼咏怀  
郡城无大小，雉堞皆有楼。  
其间著名者，不过十数州。  
吹箫事辽敻，仙迹难寻求。  
庾公在九江，缔构何风流。  
谢守镇宣城，叠嶂名有由。  
东阳敞八咏，吾闻沈隐侯。  
白雪架郢中，调高难和酬。  
黄鹤倚鄂渚，仙去事悠悠。  
赞皇谪滁上，作赋怀嵩丘。  
楼居出俗态，泽国多胜游。  
好景不遇人，安得名存留。  
齐安古郡废，移此清江头。  
筑城随山势，屈曲复环周。  
兹楼最轩豁，旷望西北陬。  
武昌地如掌，天末入双眸。  
平远无林木，一望同离娄。  
山形如八字，会合势相勾。  
三国事既远，六朝名亦休。  
近从唐末来，争夺互仇雠。  
斯楼备矢石，此地控咽喉。  
终朝望烽燧，连岁事戈矛。  
可怜好诗地，黄冈压上游。  
儒冠假郡印，践更若公邮。  
况多办职吏，谁肯恣吟讴。  
伊余何为者，窃慕骚人俦。  
两朝掌文翰，十年侍冕旒。  
去岁出西掖，谪居抱穷愁。  
日日江楼上，风物得冥搜。  
何人名月波，此义颇为优。  
西南新桂魄，初上悬玉钩。  
晓濑清且浅，漂荡影沉浮。  
三五金波满，夜光如暗投。  
骊龙弄颔珠，晃朗照汀洲。  
澹台拔宝剑，碎璧斩长虬。  
冰轮晓入地，推下赤金球。  
阑干四五星，斜汉印清秋。  
谁家上元灯，儿戏刳{上艹下左舌下右瓜}{上艹下左娄下右瓜}。  
此景吟不出，谩使声呦呦。  
千里画图阔，四时时兴幽。  
野花媚宫缬，芳草铺碧紬。  
火云照沙浦，暴雨倾瓦沟。  
白乱芦花散，红殷蓼穗稠。  
檐冰垂若绠，雪片大于鸥。  
江蓠烟漠漠，官柳雨飕飕。  
舟子斜荡桨，牧童倒骑牛。  
水獭有时戏，江豚颇能泅。  
山鸟奏竽籁，落霞展衾裯。  
鱼网雪离离，酒旗风飂飂。  
旅怀虽自适，诗物奈相尤。  
右顾徐邈洞，精灵知在否。  
左瞰伍员庙，荒隙令人羞。  
楼中何所有，官酝湛蚍蜉。  
棋枰留客坐，琴调待僧抽。  
橘苞邻药鼎，诗笔间茶瓯。  
平生性幽独，寂寞谁献酬。  
官常己三黜，怀抱罹百忧。  
凭栏忆王粲，望阙同子牟。  
自甘成潦倒，无复事声猷。  
身世喻泡幻，衣冠如赘瘤。  
放意无何乡，谁分亲与仇。  
寓形朝籍中，毁誉任啁啾。  
君恩无路报，民瘼无术瘳。  
唯惭恋禄俸，未去耕田畴。  
题诗郡楼上，含毫思夷犹。  
功名非范蠡，何必泛扁舟。  

王禹偁　栽木芙蓉  
忆在长洲县，手植芙蓉花。  
春栽秋成树，枝叶青婆娑。  
八月寒露下，朵朵开红葩。  
轻团蜀江锦，碎剪赤城霞。  
香侵宾朋坐，艳拂人吏衙。  
凌霜伴松菊，满地如桑麻。  
岁寒万木脱，斫笋留根查。  
春雷一声动，又长新枝柯。  
良因地脉宜，岂在人力多。  
今来帝城里，赁宅如蜂窠。  
阶前栽数根，换土拥新沙。  
浇溉汲御沟，盖覆堆野莎。  
经春不出土，入夏方有芽。  
穷秋竟憔悴，花小尤不嘉。  
地气移物性，自念良可嗟。  
还同山野人，强为簪组加。  
妨贤将致诮，薄俸未充家。  
所以多病身，少年双鬓华。  
紫微虽云贵，白发将奈何。  
会当求山郡，卧理寻烟萝。  
奉亲冀丰足，委身任蹉跎。  
终焉太平世，散地恣狂歌。  

王禹偁　再泛吴江  
二年为吏住江滨，重到江头照病身。  
满眼碧波输野鸟，一蓑疏雨属渔人。  
随船晓月孤轮白，入座晴山数点春。  
张翰精灵还笑我，绿袍依旧惹埃尘。  

王禹偁　再赋二章一以颂高人之风一以伸俗吏之意之二  
不应明时鹄板书，可能终老傲唐虞。  
神仙见说须阴德，肯为苍生一出无。  

王禹偁　再赋二章一以颂高人之风一以伸俗吏之意之一  
表让皇家买酒钱，醉乡归去便陶然。  
吾君若问徵君意，自有东舦种黍田。  

王禹偁　再赋一章用伸赠别  
七榜御前搜俊造，商州终未识迁莺。  
可怜白屋孤寒士，更住深山寂寞城。  
独跨蹇驴云外去，仍携稚子雪中行。  
散官不敢将书荐，空解吟诗说姓名。  

王禹偁　再授小谏偶书所怀  
宦途滋味饱更谙，命薄于人分亦甘。  
两鬓雪霜为小谏，六街泥雨趁常参。  
便休禄仕饥寒累，强逐班行面目惭。  
安得去如秉处士，板舆荣侍卧终南。  

王禹偁　赠秉放处士  
媒雉不诱凤，由鹿不致麟。  
终南有嘉士，天子不得臣。  
板舆入穷谷，同隐之推亲。  
种木山之阿，采兰涧之滨。  
务本不务末，求力不求人。  
至孝在尽欢，饮水犹欣欣。  
富贵不以道，列鼎奚足云。  
行是有余力，稽古且学文。  
稽古不为禄，学问非饰身。  
立言复垂教，杨孟时有伦。  
我生落世网，碌碌随搢紳。  
直躬多龉龃，左官苦漂沦。  
妻孥困斗粟，亲老无重茵。  
入山非隐遁，去国颇悲辛。  
犹顾贰车禄，縻絷丹河滨。  
羡君脱羁鞅，生计在水云。  
羡君遗荣利，居处绝嚣尘。  
躬耕方肯食，恐蠹力穑民。  
学优终不仕，孰为观国宾。  
去去谢桂籍，行行避蒲轮。  
巢由自高尚，尧舜徒圣神。  
况我蜉蝣辈，敢希鸶凤群。  
犹期不远复，一问迷途津。  
他年解郡职，愿许我为邻。  

王禹偁　赠采访使合门穆舍人  
经略十三州，东南帝不忧。  
二年辞玉砌，几夜梦珠旒。  
旌旆虽假适，江山是胜游。  
风谣随处采，民瘼尽心求。  
报国机钤密，供吟景象幽。  
煮茶溪畔寺，望月海边楼。  
步武思龙尾，琴书在鷁舟。  
听泉调玉轸，拂石试银钩。  
古画多收买，新诗寡和詶。  
酒醒闻瀑响，睡起见潮头。  
奉使时将久，归朝礼必优。  
一麾先出守，万户待封侯。  
遇主当宜贵，遗材亦合收。  
此身居下位，无路画良筹。  
已悔田园废，堪惊鬓发秋。  
凭谁念寒苦，祗自拟归休。  
僻甚陶元亮，贫过鲁仲由。  
品题殊不滥，清浊肯同流。  
复命期三接，陈诗说四愁。  
荐雄如有便，还解杀身酬。  

王禹偁　赠草庵禅师  
阳山山下草庵深，寂寂香灯对远岑。  
莫怪相看总无语，坐禅为政一般心。  

王禹偁　赠郝处士  
尽见闲人话息机，唯君的个厌轻肥。  
盘中药菜真僧舍，箧里烟霞旧道衣。  
江渚鸥鹇情已狎，洛阳樱笋梦应稀。  
县斋喜与书斋近，公暇何妨扣竹扉。  

王禹偁　赠湖州张从事  
前年春牓亚龙头，词赋曾推第一流。  
上直未归红药院，供吟先得白苹洲。  
酒醒野寺烹山蕨，公退溪亭狎海鸥。  
自是吴门折腰吏，满衣尘土为君羞。  

王禹偁　赠浚仪朱学士  
潘岳花阴覆杏坛，门生参谒绛纱宽。  
西垣久望神仙侣，北部休夸父母官。  
雨屐送僧莎迳滑，夜棋留客竹斋寒。  
何时儤直来相伴，三入承明兴渐阑。  

王禹偁　赠朗上人  
净邠霜髭展旧真，自疑容貌是前身。  
僧中独守三千戒，诗里闲销七十春。  
僻寺藓深人少到，故山云好梦归频。  
禅斋近日谁还往，祗有西垣放逐臣。  

王禹偁　赠礼部宋员外阁老  
未还西掖旧词臣，且向南宫作舍人。  
休叹贰车如竹苇，须知百日掌丝纶。  
锦窠官重真殊拜，玉笋班清只一身。  
堪笑白头王小谏，握兰犹未得相亲。  

王禹偁　赠刘仲堪  
刘生颇少秀，为学识根柢。  
丘轲有堂奥，试脚到阶砌。  
杨墨恣荒榛，挥手欲芟藄。  
携文访谪居，趣向非权势。  
对挹雏凤下，交言孤鹤唳。  
在璞认良玉，行当为国器。  
彼茁见灵芽，伫可供王祭。  
岂止随众人，区区一枝桂。  
宜哉孙汉公，妻之以女弟。  
吾家兄之子，笄年未伉俪。  
恨不早相逢，取子为佳壻。  

王禹偁　赠吕通秘丞  
闻君公事苦喧卑，红粟堆边独歛眉。  
已入朝行翻掌庾，未如畿尉且吟诗。  
堰头笑傲同张祜，市里优游比路随。  
唯有才名藏不得，山阳留滞肯多时。  

王禹偁　赠密直张谏议  
先皇忧蜀辍枢臣，独冒兵戈出剑门。  
万里辞家堪下泪，四年归阙似还魂。  
弟兄齿序元投分，儿女情亲又结婚。  
且喜相逢开口笑，甘陈功业不须论。  

王禹偁　赠商洛庞主簿  
织女溪前贫主簿，仙娥峰下旧词臣。  
久栖枳棘方思替，谩带貂蝉不是真。  
六里青山云簇簇，一条丹水石嶙嶙。  
秋来魂梦应相似，同是帝城东畔人。  

王禹偁　赠省钦  
旧隐何年别翠微，瀑泉声入锁禅扉。  
御前曾写八分字，天上特宣三事衣。  
灯照夜庵霜後冷，鼎烹秋菌雨中肥。  
终归五老峰边去，杯渡长江一锡飞。  

王禹偁　赠孙何丁谓  
三百年来文不振，直从韩柳到孙丁。  
如今便可令修史，二子文章似六经。  

王禹偁　赠王殿院同年  
几年淮海叹驱驰，美拜初闻入奏时。  
户作台官劳马揖，合为巡使近龙墀。  
多从此地升三字，莫血朝端说四推。  
纵遇省桥休拗项，郎官班列甚喧卑。  

王禹偁　赠王巇  
举子竟文赋，风骚委路尘。  
吾宗多警句，诗道未无人。  
青眼有谁是，白头空镊频。  
贾生如再召，为尔指迷津。  

王禹偁　赠卫尉宋卿二十二丈  
性情和雅得天真，卿寺鳌头任屈伸。  
三品且随前宰相，重瞳偏认旧词臣。  
宿斋院冷琴横膝，朝退门闲鹤伴身。  
多少抠衣门弟子，侧聆还望秉陶钧。  

王禹偁　赠卫尉宋卿二十二丈  
谪宦归来发更斑，徊翔犹在寺卿间。  
几多僚吏三台上，太半生徒两制间。  
旧赐锦袍多贳酒，新裁纱帽欲归山。  
东垣小谏龙锺甚，空愧洪炉早铸颜。  

王禹偁　赠毋中舍  
岭表榆关路巑巇，颁条持节两无辞。  
四方自是男儿事，万里归来圣主知。  
碛雪旧行闲入梦，贪泉曾饮别留诗。  
如今已见功名立，休忆当年一桂枝。  

王禹偁　赠虚己  
溪边幽树好烟霞，别後春风几度花。  
梦忆一岩红薜荔，心轻三事紫袈裟。  
禅机悟了身无着，诗句高来鬓有华。  
不还苏州韦应物，昼公篇什向谁夸。  

王禹偁　赠赞宁大师  
诏修僧史浙江滨，万卷书中老一身。  
赴阙尚留支遁马，援毫应待仲尼麟。  
溟蒙雪影松窗晓，狼籍苔花竹院春。  
还许幽斋暂相访，却惭陶令满衣尘。  

王禹偁　赠朱严  
未得科名鬓已衰，年年憔悴在京师。  
妻装秋卷停灯坐，儿趁朝餐乞米炊。  
尚对交朋赊酒饮，遍看卿相借驴骑。  
谁怜所好还同我，韩柳文章李杜诗。  

王禹偁　赠状元先辈孙仅  
病中何事忽开颜，记得诗称小状元。  
粉壁乍悬龙虎榜，锦标终属鷚领原。  
青云随步登花塔，红雪飘衣醉杏园。  
还有一条遗恨处，不教英俊在吾门。  

王禹偁　翟使君挽歌  
丹旐换红旌，萧萧五马鸣。  
今朝为旅榇，昨日是专城。  
爱子方之蜀，遗书未到京。  
贰车郊外送，挥泪满尘缨。  

王禹偁　翟使君挽歌  
国史书勋伐，州民颂乐康。  
岂唯存柏椁，亦合葬桐乡。  
黄壤千年恨，青山六里长。  
空余铃阁畔，寂寞菊花香。  

王禹偁　翟使君挽歌  
未满三年政，何妨五月期。  
理言归葬速，遗爱出山迟。  
樯翣穿云过，铭旌着雨垂。  
洛阳多故吏，号泣住灵輀。  

王禹偁　战城南  
边城草树春无花，秦骸汉骨埋黄沙。  
阵云凝着不肯散，胡雏夜夜空吹笳。  
我闻秦筑万里城，叠尸垒土愁云平。  
又闻汉发五道兵，祁连泽北夸横行。  
破除玺绶因胡亥，始知祸起萧墙内。  
耗蠹中原过太半，黄金买酎诸侯叛。  
直饶侵到木叶山，争似垂衣施庙算。  
大漠由来生丑虏，见日设拜尊中土。  
自古控御全在仁，何必穷兵兼黩武。  
战城南，年来春草何纤纤。  
穷荒近日恩信沾，寒岩冻岫青如蓝。  
方知中国有圣人，塞垣自尔除妖氛。  
河湟父老何忻忻，受降城外重耕耘。  

王禹偁　张屯田弄璋三日略不会客戏题短什共以满月开筵  
布素相知二十年，喜君新咏弄璋篇。  
洗儿已过三朝会，屈客应须满月筵。  
桂子定为前进士，兰芽兼是小屯田。  
至时担酒移厨去，请办笙歌与管弦。  

王禹偁　诏知滁州军州事因题二首  
晓直银台作侍臣，暮为郎吏入埃尘。  
一生大抵如春梦，三黜何妨似古人。  
不称禁中批紫诏，犹教淮上拥朱轮。  
时清郡小应多暇，感泪君恩养病身。  

王禹偁　诏知滁州军州事因题二首  
罢直金銮领一麾，依前憔悴咏江蓠。  
所嗟吾道关消长，岂为微躯系盛衰。  
尚愧临民为父母，终当学稼养妻儿。  
自怜此度辞京阙，犹胜商山副使时。  

王禹偁　谪居  
亲老复婴孩，吾生自可哀。  
无田得归去，有俸是嗟来。  
直道虽已矣，壮心犹在哉。  
端居寡俦侣，怀抱向谁开。  

王禹偁　谪居感事  
迁谪独熙熙，襟怀自坦夷。  
孤寒明主信，清直上天知。  
消息还依道，生涯只在诗。  
惟尚谕山水，讵敢咏江蓠。  
偶叹劳生事，因思志学时。  
读书方睹奥，下笔便搜奇。  
赋格欺鹦鹉，儒冠薄騟鸃。  
耕桑都不事，园井未曾窥。  
必欲缣缃富，宁教杼轴纰。  
光阴常砽砽，交友尽偲偲。  
步骤依班马，根源法孔姬。  
收萤秋不倦，刻鹄夜忘疲。  
流辈多相许，时贤亦见推。  
叨荣偕计吏，滥吹谒春司。  
仆瘦途中病，驴寒雪里骑。  
空拳入场屋，拭目看京师。  
技皐初调箭，锋銛欲试锥。  
甲科登汉制，内殿识尧眉。  
数刻愁晡矣，三题亦勉之。  
先鸣输俊彦，上第遂参差。  
罢举身何托，还家命自奇。  
唯憀亲倚户，敢望嫂停炊。  
竭力求甘旨，终朝走路歧。  
贪希仲由米，多废董生帷。  
丹桂何时折，孤蓬逐吹移。  
知怜无国士，志气自男儿。  
季子貂裘敝，狂生刺字隳。  
广场重考覆，蹇步载驱驰。  
明代宁甘退，青云暗有期。  
礼闱冠多士，御试拜丹墀。  
泽雾宁憀豹，抟风肯伏雌。  
重瞳念孤迹，一第忝鸿私。  
得告还乡贵，除官佐邑卑。  
折腰称小吏，矩步慎初资。  
枳棘心何恨，松筠操自持。  
及亲家有养，事长礼无亏。  
铜墨官常改，烟霄雨露垂。  
县花聊主管，寺棘且羁縻。  
吴郡包山侧，长洲巨海湄。  
万家呼父母，百里抚惸嫠。  
敢起徒劳叹，长忧窃禄嗤。  
宦途甘碌碌，官业亦孜孜。  
政事还多暇，优游甚不羁。  
村寻鲁望宅，寺认馆娃基。  
西子留香迳，吴王有剑池。  
狂歌殊不厌，酒兴最相宜。  
草织登山履，蒲纫挽舫{左糹右支}。  
果酸尝橄榄，花好插蔷薇。  
震泽柑包火，松江鱠缕丝。  
三年无异政，一篸有新词，  
多恋南园卧，俄从北阕追。  
呈材真朴樕，召对立茅茨。  
载笔居三馆，登朝忝拾遗。  
紫泥天上降，朱绂御前披。  
侍从殊为贵，图书颇自怡。  
史才媿班固，谏笔谢辛毗。  
拟把微躯杀，憀将厚禄尸。  
安边上章疏，端拱献箴规。  
精鉴逢英主，知怜是首夔。  
赓歌才不称，掌诰笔难摛。  
制历无多事，词头每怯迟。  
繁阴温室树，清吹万年枝。  
青琐霞光透，苍苔露片萎。  
御香飘砚席，宫叶落缨緌。  
看浴池心凤，闲扪殿角螭。  
上林花掩映，仙掌露淋漓。  
对近瞻旒冕，班清辟虎貔。  
宫帘垂翡翠，御水动涟漪。  
纪号年淳化，朝元月建寅。  
摄官捧宝册，祝寿执樽彝。  
表案行低折，宫悬听肃祗。  
德音王泽润，谦柄斗杓撝。  
贵接舦夔步，深窥龙凤姿。  
策勋何烜赫，赐紫更萎蕤。  
蚊力山难负，鹈梁翼易滋。  
论功惭八柱，受服欲三褫。  
只虑殃将至，曾无事可裨。  
趁朝空俯伛，退食自逶迤。  
更直当春好，横行隔宿咨。  
内朝长得对，驾幸每教随。  
琼苑观云稼，金明阅水嬉。  
赏花临凤沼，侍钓立鱼坻。  
拂面黄金柳，酡颜白玉卮。  
分题宣险韵，翻势得仙棋。  
竟举窥天管，争燃煮豆萁。  
恨无才应副，空有表虔祈。  
睿瞔偏称赏，天颜极抚绥。  
中官赐文字，院吏捧巾綦。  
遭遇诚堪惜，功名窃自悲。  
请缨无壮志，视草亦何为。  
未献东封倾，空镌北岳碑。  
深惭专俎豆，长欲议边陲。  
但可怀骄子，何须斩谷蠡。  
胸中贮兵甲，堂上有熊羆。  
成败观千古，施张在四维。  
兼磨断佞剑，疑树直言旗。  
遇事难缄默，平居疾喔咿。  
无权逐鸟雀，俛首任狐狸。  
廷尉专刑煞，词臣益等衰。  
五花仪久废，三尺法聊施。  
书命酋无谄，评刑肯有欺。  
厚诬凌近侍，内乱疾妖尼。  
丹笔常无赦，金科了不疑。  
拜章期悟主，引法更防谁。  
萋斐终无已，雷霆遂赫斯。  
如弦伤訐直，投杼觅瑕疵。  
众乐金须化，群排柱不支。  
佞灌回北斗，谗舌簸南箕。  
阙下羊杨险，朝端虎尾危。  
道孤贻众怒，责薄赖宸慈。  
西掖除三字，南山佐一麾。  
苍黄麝满面，挥洒涕交赜。  
目断九重阙，魂销八达逵。  
尊亲远扶侍，兄弟尽流离。  
秦领偏巉绝，商於更险巘。  
吾庐何处是，我马忽长辞。  
六里山苍翠，丹河浪渺瀰。  
分封思卫鞅，割地意张仪。  
懒读三间传，空寻四皓祠。  
畲烟浓似瘴，松雪白如梨。  
坏舍床铺月，寒窗砚结澌。  
振书衫作拂，解带竹为椸。  
呼仆泥茶龟，从僧借药筛。  
钟愁上寺起，角怨水门吹。  
旧友谁青眼，新秋出白髭。  
烟岚晴郁郁，风雨夜飔飔。  
我过徒三省，吾生自百罹。  
初来闻旅雁，不觉见黄鹂。  
市井採山菜，房廊蓋木皮。  
野花红烂漫，山草碧褵褷。  
副使官资冷，商州酒味醨。  
尾因求食掉，角为触藩羸。  
有梦思红药，无心採紫芝。  
瘦妻容惨戚，稚子泪涟洏。  
暖怯蛇穿壁，昏忧虎入篱。  
松根燃夜烛，山蕨助朝饥。  
岂独堂亏养，还忧地乏医。  
踖飘萍渤澥，亲老日崦嵫。  
阁下辞巢凤，山中伴野麋。  
风欺秀林木，云隔向阳葵。  
屈产遭弩马，丹山困嚇鸱。  
悔须分黑白，本合混妍媸。  
自此韬馀刃，终当学钝追鎚。  
穷通皆有数，得丧又奚悲。  
自愿才何者，空怜道在兹。  
宣尼酋削伐，大禹亦胼胝。  
用去当如虎，投来且秗魑。  
避风聊戢翼，得水会扬鬵。  
琴酒图三乐，诗章效四谁。  
角魀从典卖，貂尾任倾欹。  
兀兀拖腸鼠，悠悠曳尾龟。  
北窗寻蛱蝶，南岸看鸬鹚。  
山翠楼频上，云生杖独搘。  
篥闲留晓魄，檐暖负冬曦。  
松柏寒仍翠，琼瑶涅不缁。  
望谁分曲直，祇自仰神祇。  
吾道宁穷矣，斯文未已而。  
狂吟何所益，孤愤曳黄陂。  

王禹偁　真娘墓  
女命在于色，士命在于才。  
无色无才者，未死如应灰。  
虎丘真娘墓，止是空土堆。  
香魂与腻骨，销散随黄埃。  
何事千百年，一名长在哉。  
吴越多妇人，死即藏山隈。  
无色固无名，兵冢空崔嵬。  
唯此真娘墓，客到情徘徊。  
我是好名士，为尔倾一杯。  
我非好色者，後人无相咍。  

王禹偁　正月尽偶题  
一岁春光九十日，三分已是一分休。  
何曾快见花烧眼，只解潜催雪满头。  
莫问穷通求季主，自齐生死学庄周。  
终须摆脱人间事，高逐冥鸿狎海鸥。  

王禹偁　郑州与张秉监察联句  
函关秋霁雁初回，六里商於晓色开。  
四皓有灵应笑我，谪官方始入山来。  

王禹偁　知州厅杏花昨日烂漫录事院今日零落唯副使公署未开戏题二韵  
知州宅畔繁如雪，录事厅前落似梅。  
副使官闲花亦冷，至今未有一枝开。  

王禹偁　制除工部廊中出入署  
温树阴中别玉堂，应星犹得入文昌。  
莫嫌工部官曹慢，杜甫才名是外郎。  

王禹偁　中牟县旅  
古县日初沉，轺车忽见寻。  
不将迁客累，方认故人心。  
无酒销寒漏，挑灯听远砧。  
郏郊重里路，并辔未妨吟。  

王禹偁　中秋月  
明可监秋毫，供吟属我曹。  
隔年方得见，终夕敢辞劳。  
冷向天心白，清临露掌高。  
霖台相照处，寒色满蓝袍。  

王禹偁　中秋月  
何处见清辉，登楼正午时。  
莫辞终夕看，动是隔年期。  
冷湿流萤草，光凝宿鹤枝。  
不禁鸡唱晓，轻别下天涯。  

王禹偁　中条山  
崛起巨河边，奔腾欲上天。  
远临沧海尽，高与太行连。  
大块横为脊，它山立似拳。  
土膏经舜耒，石险任秦鞭。  
洞黑狂吹雨，峰青冷罩烟。  
店荒坛道绝，寺古柏梯悬。  
崦漏微茫雪，岩垂淅沥泉。  
迸根通砥柱，斜径入闲田。  
北笑恒藏宝，西轻华耸莲。  
三门遥托迹，五老迥差肩。  
落实樵夫拾，灵苗本草传。  
柱空擎雁塔，倒影蓋渔船。  
绘画终无手，封崇必有年。  
盐池浮翠霭，董泽媚漪涟。  
阴壑乖龙蛰，枯杉冻虺穿。  
图经标数郡，神异产群贤。  
呼寿嵩何谄，升中泰岂专。  
斯文如已矣，此地可终焉。  
暂看犹销病，频登合得仙。  
许昌休自负，吾什亦铭镌。  

王禹偁　中元夜宿余杭仙泉寺留题  
祭庙回来略问禅，藓墙莎迳碧山前。  
风疏远磬秋开讲，水响寒车夜救田。  
蓝绶有香花菡萏，竹窗无寐月婵娟。  
自惭政术贻枯旱，忍卧松阴漱石泉。  

王禹偁　种菜雨下  
菜助三餐急，园愁五月枯。  
废畦添粪壤，胼手捽荒芜。  
前日种子下，今朝雨点粗。  
吟诗深自慰，天似悯穷途。  

王禹偁　仲咸见予一百六十韵赋诗相赠因以四韵答之  
劳将诗什比兵权，兵数虽多气不全。  
乌合师徒空百万，虎贲精锐只三千。  
杨镳正突渔阳骑，避箭甘回赤壁船。  
若许英雄君与操，更当劘励整櫜韐。  

王禹偁　仲咸借多海鱼图观罢有诗因和  
偶费霜缣与彩毫，海鱼图画满波涛。  
搘床难死惭龟壳，把酒狂歌忆蟹螯。  
鲳蚱脚多垂似带，锯鲨齿密利如刀。  
何当一一穷真伪，须把千寻铁网捞。  

王禹偁　仲咸就加郡印因以四韵贺而勉之  
如何小郡滞清贤，未得徵归振鹭班。  
莫怕三年持汉诏，犹胜迁客卧商山。  
俱谙宦路须推命，同有诗情合好闲。  
唯是谪官无考限，比君知向几时还。  

王禹偁　仲咸以多编成商於唱和集以二十韵诗相赠依韵和之  
诗战虽非敌，吟多偶自编。  
齐强侵北鄙，许败守东偏。  
犹恨多虚日，何妨且系年。  
龙媒难趁逐，驽驾赖驱牵。  
拙句传非梦，雄词纵自天。  
一嘲花灼灼，再咏雁翩翩。  
白雪终无继，洪崖谩拍肩。  
骖鸶元在汉，堕鼠不成仙。  
硎发锋鋩利，衡诚势力悬。  
石因良玉润，褧借锦衣鲜。  
糠籺豪家笑，鉶羹古味全。  
虎盐宜燕享，猴棘谩雕镌。  
我笔非江氏，君才比孟坚。  
岂劳开蒨旆，早合步花砖。  
重甚连城璧，精於万选钱。  
西江闻祖德，南国许名贤。  
夜阁调琴月，秋堂煮茗烟。  
淡交轻势利，孤达鄙荣迁。  
媚挹怀珠水，幽听喷玉泉。  
谪居叨属和，都志命迍邅。  

王禹偁　仲咸以一秋苦雨两日忽晴以四韵见寄因次原韵兼纾客情  
愁霖百日思低迷，昨夜星辰似旧时。  
稼穑已伤忧客计，津梁全坏怯归期。  
丹河浪减沙痕涨，锦岭霜晴月影迟。  
喜霁未遑抽赋笔，劳君先惠碧云诗。  

王禹偁　仲咸因春游商山下得三怪石辇致郡斋甚有幽趣序其始末六十韵见示依  
咏尽千峰雪，吟行六里春。  
布多成暇政，方称好闲身。  
物得商山下，形如震泽根。  
初期谷城叟，乍遇魏榆神。  
固异它山石，还同似玉珉。  
绕看犹汩没，斲见渐轮囷。  
草拥才抽甲，烟封几得辛。  
绿藏苔漠漠，青乱叶蓁蓁。  
蛟蜃浑疑活，琳琅势逼真。  
杖敲清有韵，衣拂莹无尘。  
起似生徐甲，扶如醉伯伦。  
知吾怜磊落，移尔山荒榛。  
留滞诚为久，遭逢盖有因。  
胜携堕鹊印，喜过骇鸡玲。  
齐列幽斋畔，休藏古涧滨。  
未邀耽酒客，先对抱琴人。  
带藓形虽瘦，穿交气已振。  
自非怀峭绝，安得免沉沦。  
月影无云夕，烟姿有雪辰。  
参差光互动，高下势相均。  
接待同嘉士，搜求等隽民。  
苍茫劳拂拭，感还似陶钧。  
抚惜情如旧，装添景自新。  
窗风声淅淅，檐鸟语欣欣。  
映合移红药，遮须翦绿筠。  
使君安置後，勾我往来频。  
扪摸闲垂袖，偎挨醉脱巾。  
海山低岌巌，华岳小嶙峋。  
鹭毳莹如霰，蜗涎曳似银。  
峰峦轻菡萏，雕琢笑麒麟。  
雨霁岚光滴，春晴黛点匀。  
鼎分聊自得，芝秀好相亲。  
宋陨知难及，秦鞭似弗仁。  
无瑕收作宝，不速敬如宾。  
仙掌怜应拔，山眉妬亦嚬。  
罅开青虎眼，痕駮黑虬鳞。  
怪隐深难测，神驱恐不遵。  
倚多凉透骨，卧近冷侵茵。  
蹙缩回蛇尾，豦齚兽兽唇。  
云孙堪结伴，松老合为邻。  
对耻风标俗，题愁格力贫。  
玉堆深媿白，黛泼不如彬。  
埋去甘长往，移来忽并伸。  
露喷秋洗发，云触晓生津。  
清越时堪叩，嵌崆永不磷。  
似龙兼易扰，如虎岂难驯。  
夜槛含星彩，晴轩烁日轮。  
三人铛脚看，一盏瓮头醇。  
罗刹迎潮怒，干将插土皴。  
沉沉吁可怪，瑟瑟比难臻。  
斗莹宁饶璧，争年不让椿。  
闲书堪试笔，醉坐好垂纶。  
何啻为三友，还应直万缗。  
贪看棋错路，竞爱酒忘巡。  
利若刀悬蜀，危於阁耸陈。  
一拳终太小，五色却非纯。  
有泐应难待，无言讵可询。  
摩挲夸玉立，围绕似环循。  
为匠虽非郢，吟诗莫谓秦。  
须容一株上，题着旧词臣。  

王禹偁　朱红牡丹  
渥丹容貌着霓裾，何事僧轩只一株。  
应是吴宫歌舞罢，西施因醉误施朱。  

王禹偁　竹{左鼠右留}  
商岭多修篁，苍翠连山谷。  
有鼠生其中，荐食无厌足。  
春笋啮生犀，秋筠折寒玉。  
饫饱致肥腯，优游恣蕃育。  
林密鸢不攫，穴深犬难逐。  
凤凰饿欲死，彼实无一掬。  
唯此竹间{左鼠右留}，琅玕长满腹。  
暖戏绿丛阴，举头傲鸿鹄。  
不知商山民，爱尔身上肉。  
有锸利其锋，有锥銛于镞。  
开穴窘如囚，洞胸声似哭。  
膏血尚淋漓，携来入市鬻。  
竹也比贤良，鼠兮类盲俗。  
所食既非宜，所祸诚知速。  
吁嗟狡小人，乘时窃君禄。  
贵依社树神，俸盗太仓粟。  
笙箕佞舌鸣，药石嘉言伏。  
朝见秉大权，夕闻罹显戮。  
李斯具五刑，赵高夷三族。  
信有司杀者，在暗明於烛。  
彼狡勿害，贤彼鼠无食竹。  

王禹偁　啄木歌  
淮南啄木大如鸦，顶似仙鹤堆丹砂。  
嘴长数寸劲如铁，丁丁乱凿乾枯查。  
黄柑红桃多有蠹，受命凤皇须破柱。  
何当更与绣衣裳，羽族横飞作持斧。  

王禹偁　自嘲  
三月降霜花木死，九秋飞雪麦禾灾。  
虫蝗水旱霖淫雨，尽逐商山副使来。  

王禹偁　自宽  
身世龙锺且自宽，追量才分合饥寒。  
朝中旧友休夸贵，箧里新诗不博官。  
晓发静梳微霰落，夜琴闲拂古风残。  
会须归去沧江上，累石移莎拥钓滩。  

王禹偁　自问  
自问意何如，身穷业有余。  
卷怀君子道，耽味古人书。  
月给非无酒，晨羞亦有鱼。  
山头刺史宅，未替是吾庐。  

王禹偁　自笑  
年来失职别金銮，身世漂沦鬓发残。  
贫藉俸钱犹典郡，老为郎吏是何官。  
开樽暂喜愁肠破，堆案仍劳病眼看。  
自笑不归田里去，谩将名姓挂朝端。  

王禹锡　句  
打叶雨拳随手去，吹凉风口逐人来。  

王遇　句  
不知何处雨，已觉此间凉。  

王渊亭　广胜寺  
春岭碧嵯峨，公馀载酒过。  
红尘随地少，野意近山多。  
泉溜寒鸣玉，杨花碎剪罗。  
归衫未能著，斜日上松坡。  

王元　悼李韶  
韶也命何奇，生前与世违。  
贫栖古梵刹，终着旧麻衣。  
雅句僧抄遍，孤坟客吊稀。  
故园今孰在，应见梦中归。  

王元　登祝融峰  
草叠到孤顶，身齐高鸟翔。  
势疑撞翼轸，翠欲滴潇湘。  
云湿幽崖滑，风梳古木香。  
晴空聊纵目，杳杳极穷荒。  

王元　怀翁宏  
独夜思君切，无人知此情。  
沧州归未得，华发别来生。  
孤馆木初落，高空月正明。  
远书多隔岁，犹念没前程。  

王元　句  
江城卖药常将鹤，古寺看碑不下驴。  

王元　句  
伴行唯瘦鹤，寻寺入深云。  

王元　题邓真人遗址  
三千功满轻升去，留得山前旧隐基。  
但见白云长掩映，不知浮世几兴衰。  
松梢风触霓旌动，棕叶霜沾鹤翅垂。  
近代无人寻异事，野泉喷月泻秋池。  

王元　听琴  
拂尘开素匣，有客独伤时。  
古调俗不乐，正声君自知。  
寒泉出涧涩，老桧倚风悲。  
纵有来听者，谁堪继子期。  

王元复　题大茅峰  
五云金紫涌仙宫，十八湾尖第一峰。  
木石阴阴风飒飒，方池掬看小神龙。  

王月窗　城南  
早出城南路，江山总着题。  
林高楼似缩，岸远树疑低。  
鹹鹆噪乔木，桔槔鸣小畦。  
邮亭聊一憩，沽酒夕阳西。  

王月窗　普向山门  
来访山中景，亭阑鼠甘阴。  
客投孤寺宿，蝉趁夕阳晴。  
满树青苔湿，一村黄叶深。  
纳凉归去晚，湖月挂遥林。  

王月浦　荷花  
雨馀无事倚阑干，媚水荷花粉未乾。  
十万琼珠天不惜，绿盘擎出与人看。  

王月浦　琼花  
蕃釐观里琼花树，天地中间第一花。  
此种从何探原委，春风无处著繁华。  
千须簇蝶围清馥，九萼联珠异众葩。  
几见朱衣和露剪，金瓶先进帝王家。  

王悦　句  
鸡犬数声云一雹，春阳桃李渺成蹊。  

王悦　句  
觚棱脱脱风尘表，峭壁垂垂日月低。  

王越石　宿朝宗驿游洞天　宿朝宗驿  
炎洲望处云南北，峣阙归时路屈盘。  
喜得夜深清枕簟，月华斜白洞天寒。  

王越石　宿朝宗驿游洞天　游洞天四首  
静然华烛扣灵关，云路登寻过几盘。  
溪水定流何处去，一条沈碧练光寒。  

王越石　宿朝宗驿游洞天　游洞天四首  
药盆丹灶石床间，龙虎当年向此盘。  
云双久登天穴路，仙风依旧拂衣寒。  

王越石　宿朝宗驿游洞天　游洞天四首  
乱峰如展画屏看，老蔓纡根虺斗盘。  
飞步寻真儘深处，乳花凝雪逼人寒。  

王越石　宿朝宗驿游洞天　游洞天四首  
清泉流急响珊珊，丹灶无烟玉石寒。  
指石坐来心卢息，气清冰在玉精盘。  

王云　东湖  
湖景甲东城，亭台相照清。  
地分春色早，波动日华生。  
绝胜新图展，涵虚古鉴明。  
绿杨烟岸侧，风约钓舟横。  

王云　东湖  
三月前头二月天，湖亭雄绝富韶妍。  
石形卓砌虎蹲岸，樯影浸波龙卧渊。  
向日鲜明花曝锦，随风零乱柳飞绵。  
春来此地堪行乐，谁共赏心张雅筵。  

王云　句  
为怜绿叶四时在，不可朱阑一日无。  

王云　句  
经夏地无暑，未寒泉有冰。  

王云　题李都官道堂  
高挂朝冠返故乡，静延真侣创新堂。  
不容閒草依阶砌，已许归云宿栋梁。  
爱客定须添酒病，惜春应未减诗狂。  
肯同阮巷分南北，松竹交阴隔藓墙。  

王云　题张氏钟秀阁  
卜筑{左娄右页}郊扉，登临野趣宜。  
鸥边春浪间，草外碧云低。  
画忆王摩诘，诗渐杜拾遗。  
徘徊半楼月，残夜水明时。  

王云　赠大仰齐禅师  
大仰古名刹，师居二纪中。  
本无一法说，须信万缘空。  
体与大虚合，心将诸祖同。  
唐来三百栽，不附释迦风。  

王云　赠仰山简老  
简师飞锡地，天外集云峰。  
挐石松根瘦，歆窗竹影浓。  
山寒侵坏衲，涧响杂疏钟。  
客问西来意，无言凭短筇。  

王恽　杨柳枝  
密叶阴阴汉将营，春风吹断鼓鼙声。  
少年不说封侯事，柘弹铜丸落晓莺。  

王赞　和知军毛奎小洞天诗  
使君赋佳什，笔壮过飞泉。  
索远寻幽地，求深访洞天。  
山巍云脚敛，海极日头偏。  
景喜岩瞻石，台虚钓隐船。  
高人贪胜概，清海赖无旋。  
拟把张槎泛，何妨谢屐穿。  
心闲尘不梁，客好景成妍。  
去去迎三岛，看看会七贤。  
醉眠思石枕，缓步异苔钱。  
再约通宵饮，相邀秉烛椽。  

王赞　石淙  
磴道山岩下，茅楹竹树中。  
深潭鱼可见，攒石路才通。  
坐听潺湲碧，县思烂熳红。  
平生丘壑志，览此兴何穷。  

王澡　聚景园  
光尧与寿星，昔得屡游幸。  
缛川骑服鲜，藻野宫妆靓。  
春池冰鉴开，笑对惊鸿影。  
不见两河閒，父老久延颈。  
仰望鸾旂回，呼跸牟尼顶。  

王曾　皇帝阁立春帖子  
北陆凝阴尽，千门淑气新。  
年年金殿里，实字贴宜春。  

王曾　句  
更闻天子孝，薦术助长生。  

王曾　句  
百灵扶绣户，不假艾为人。  

王曾　句  
钗头艾虎辟群邪，晓驾祥云七实车。  

王曾　句  
争传九子粽，皇祚续千春。  

王曾　句  
明朝知是天中节，旋刻菖蒲要辟邪。  

王曾　句  
绕臂双条达，红纱画梦警。  
欲谢君恩却无语，心前笑指赤灵符。  

王曾　句  
人畏轩台久，春归雨泽多。  

王曾　句  
如何金殿里，犹献辟兵符。  

王曾　句  
夕烯辟恶仙香度，朝结延年帝楼成。  

王曾　句  
仙艾垂门绿，魂丝绕户长。  

王曾　句  
愿上菖花酒，年年圣子心。  

王曾　句  
彩燕迎春入宾飞，轻寒未放缕金衣。  

王曾　送何水部蒙出牧袁州  
雉省荣迁拜命新，鱼符重佩出关频。  
停骖却访枌榆社，恋阙回瞻析木津。  
水韭有谁裨政术，江山终日助吟神。  
一麾岭外遥相望，应合趋庭问狷人。  

王曾　送李寺丞归临江  
辞荣知退出尘埃，泽国皆推隐逸才。  
清世不为王事累，白云重向帝乡来。  
僧因好古留棋诀，鸥为忘机恋钓台。  
应见酒旗回马首，远烟浓澹百花开。  

王曾　送李文定移镇兖海诗  
锦标夺得曾相继，金鼎调时亦薦更。  
并土儿童君再见，会稽章绂我偏荣。  

王曾　送钱易  
籍其声名喧魏阙，幽奇风物指吴乡。  
上饶此去逾千里，莫惜临岐酒满觞。  

王曾　献金陵牧薛大夫白马诗  
白马披丝练一团，今朝被绊欲行难。  
雪中放去唯留迹，月下牵来祇见鞍。  
赂北长鸣天外远，临风斜坠耳边寒。  
自知毛骨还应异，更请王良子细看。  

王昭宇　句  
明朝山北山南路，各自逢人话胜游。  

王真人　榴皮题壁  
东老回仙跨鹤归，同庵卜篵继其馀。  
自缘不觛榴皮字，想像只园蔓草书。  

王真人　榴皮题壁  
惟知自己贫无谄，不羡他人富有馀。  
白酒会能延羽客，清名赢得著仙书。  

王轸　诗一首  
南篇司马青衫湿，北句郎官白发生。  
堪与江黄永传唱，离骚经外此歌声。  

王徵　题谢康乐石门作  
吾闻永嘉守，□□□□心。  
胜迹若犹在，云涧清且深。  
绿萝自蒙密，白日易森沉。  
□□松簊□，石门□登临。  
碧潭映千丈，瀑布飞□□。  
秋雨□微□，暮烟生长林。  
□□□皇华，□□往来□。  
偶尔□吟笺，遗风尚□□。  
悠悠归路长，恋恋惜馀芳。  
□动□水兴，兹焉安可忘。  

王正功　嘉泰二年岁在壬戌正月八日携家还里幕中诸友远来饯别同游乳洞遂为  
乳穴佳名久欣慕，兹游直与心期副。  
今朝萧散七枝筇，衰迟未觉跻攀苦。  
湘南悬想碧云横，桂岭遥瞻烟霭暮。  
招提钟磬出幽深，村疃牛羊自来去。  
忽闻流水响潺潺，渐睹岩扃隔烟雾。  
山蹊蹑履乱崎嵚，翠壁题名杂新故。  
乍暌朱墨略官箴，稍觉追随剧幽趣。  
绝知官里少夷途，始信闲中无窘步。  
人生如此信可乐，谁向康庄塞归路。  
共醉生前有限杯，浇我胸中今与古。  
早知富贵如浮云，三欢归田不能赋。  

王正功　嘉泰改元桂林大比与计偕者十有一人九月十六日用故事行宴享之礼作  
百嶂千峰古桂州，乡来人物固难俦。  
峨冠共应贤能诏，策足谁非道艺流。  
经济才猷期远器。纵横礼乐封前旒。  
三君八俊俱乡秀，稳步天津最上头。  

王正功　嘉泰改元桂林大比与计偕者十有一人九月十六日用故事行宴享之礼作  
桂林山水甲天下，玉碧罗青意可参。  
士气未饶军气振，文场端似战场酣。  
九关虎豹看劲敌，万里鹍鹏竚剧谈。  
老眼摩挲顿增爽，诸君端是斗之南。  

王正已　天开图画亭  
夜来残暑鏖西风，秋声摵摵先井桐。  
纤云四卷天开容。一碧万里磨青铜。  
使君退食新凉逢，厌看凝寝江云深。  
领客欲送孤飞鸿，城隅高亭湿青红。  
旷望四野开心胸，前瞻江山胜而雄。  
瑠璃波光群玉峰，水墨正尔难为工。  
天开地辟今古中，此景自若无初终。  
天岂为我施新功，我心得之眼相从。  
收入几席无遗踪，锦囊得助防诗穷。  
向来神秀造化钟，李成郭熙将无同。  
强名图画托天公，抚掌一笑浮金钟。  

王正已　赠廖融  
湖南虽不就卑官，高卧深云道自安。  
病起坐当秋阁迥，酒醒吟对夜涛寒。  
炉中药熟分僧服，榻上琴闲借我弹。  
幸遇清朝有良鉴，退身争忍似方干。  

王正已　赠蕴上人  
佛法诗名谁更继，未闻随分谒侯王。  
洗盂秋涧日华动，捣药夜堂云气香。  
苔藓乱青封叠石，杉松浓影过空墙。  
若非火岳□□地，那得吾师住久长。  

王之道　哀陈夫子  
不见陈夫子，依稀四载余。  
云亡前日信，报葬几时书。  
玉轴千篇在，牙签万卷储。  
九原应有恨，新第落成初。  

王之道　哀陈夫子  
去矣君何速，闻之我重悲。  
席尘埋古鼎，书蠹入新诗。  
鸿雁嗟安仰，枌榆痛莫追。  
木瓜惭未报，临纸涕涟洏。  

王之道　哀汤与立父  
薄俗久不竞，丘园多逸民。  
闻君轻去世，令我重沾巾。  
一梦苕溪晓，千年石堵春。  
人情不能已，南望哭江滨。  

王之道　哀汤与立父  
一门今七世，谁复似君家。  
盛事追公艺，高风映伯华。  
板舆方就养，玉树遽兴嗟。  
叔子今何在，魂应到马牙。  

王之道　哀汤与立父  
尚记宣和末，贤科擢阿戎。  
义方传辇下，士誉走江东。  
贺厦心虽切，披云意自忡。  
思君想眉目，悲咽对西风。  

王之道　哀徐朝议恭人潘氏  
爱子心惟壹，宜家语不烦。  
雨添南涧藻，风偃北堂萱。  
郁郁今同穴，诜诜正满门。  
善哉摩顶记，归奉大慈尊。  

王之道　哀徐朝议恭人潘氏  
城见三千岁，人终八十春。  
从夫安乐近，拜佛率陀新。  
婉娈书彤管，凄凉叹棘薪。  
中郎有贤子，遗泽擢平津。  

王之道　哀周然明  
三荐渠能老一儒，班超投笔好从吾。  
功名到手身先死，诗礼传家道不孤。  
千里新封从马鬣，百年余庆萃鵷雏。  
西风哀挽桐川上，傥有青刍致奠无。  

王之道　安丰道中  
水满陂塘草满川，望中茅屋起孤烟。  
十年不踏安丰路，遂与清淮作次边。  

王之道　按麦行和魏定父韵  
号啼莫怪妻子疏，麦秋恰了偿官租。  
嘘嚅湿沫鱼在陆，伤时令我思唐虞。  
平和还易有何说，大要丰财贵知节。  
相扶相吊来流亡，问言豆叶何时黄。  
远哉天道所不晓，人比前年孰多少。  

王之道　芭蕉  
秋风鸣玉雨疏疏，嫩绿临窗半卷舒。  
似是相知慰牢落，朝来肯寄一缄书。  

王之道　白莲池  
白莲如玉人，高洁谢脂泽。  
圆荷作翠盖，掩映秋水碧。  
小亭日相对，无言倚轻策。  

王之道　饱食  
予亦属厌耳，女宽何叹三。  
一箪傥知足，八珍自忘贪。  
驼峰擅西北，瑶柱夸东南。  
但愿无是馁，藜羹非我惭。  

王之道　北去安丰  
问言何处是安丰，人指湖光柳影东。  
欲识淮西真使者，一鞭追骥有诗翁。  

王之道　避寇姥山  
山前湖水抱烟村，湖外山光隐若存。  
泛宅浮家聊自托，荫松藉草欲谁论。  
物情鱼沫真堪笑，世事槐安不在言。  
回首故园煨烬里，归欤犹胜傍人门。  

王之道　避寇糁潭登李彦修延秀阁  
王师千里下邦畿，三月宜新对敌围。  
江上扁舟随处是，烟中华屋转头非。  
逢人借问何时定，有客来传二圣归。  
已办笭箵学元结，卜邻犹冀不相违。  

王之道　边公式周表卿侍郎同年会  
侍郎修好燕群公，雁塔题名二纪同。  
谈笑静移杨柳日，杯盘清乏芰荷风。  
鹏抟竞祝三旌贵，鲸吸相期百榼空。  
此会明年应更好，马周行亦起新丰。  

王之道　长至和魏公达  
半夜迎长坐候明，眼看初日屋山平。  
诗豪不共年俱长，鬓雪惟应老自生。  
得酒人情何太喜，犯寒春色不多争。  
老农相庆无它语，尽道冬晴好趁耕。  

王之道　朝晴  
朝来霁色快行人，嫩绿妖红照眼明。  
去去谅无留滞欺，不妨寒食半阴晴。  

王之道　成相院  
山前罗万松，邀我行数里。  
不知幽人居，便家乱峰峙。  
新晴翠似泼，乍热汗如洗。  
幸获听潺湲，何妨濯清泚。  

王之道　呈蔡元德二首  
别来閒计日，一日似三秋。  
顾我无能老，逢君始欲愁。  
诗情今转胜，交契久还稠。  
学问神龟似，当年继践猷。  

王之道　呈蔡元德二首  
一叶黄梅雨，潺潺过麦秋。  
昏沉浑似醉，憔悴不禁愁。  
渠溢门庭淖，园荒草树稠。  
乍晴酬绝唱，何幸对风猷。  

王之道　酬陈勉仲勉仲寄示诸公所和黄字韵诗轴且责其归重念匹夫怀璧之罪不  
失梳蓬鬓结，欠洗垢衣黄。  
我欲齐荣辱，谁能较短长。  
贱贫犹不去，富贵慎无忘。  
岂敢贪怀璧，春秋戒越乡。  

王之道　酬孔纯老送海错三首  
海错东来自四明，感君怜我故分珍。  
拜嘉何必须豪饮，大嚼姑从得句新。  

王之道　酬孔纯老送海错三首  
螺头已荷兼三和，凤髓何须贵八珍。  
多谢邦君怜不饮，只将诗句巧争新。  

王之道　酬孔纯老送海错三首  
恶语岂堪酬妙句，粗餐曾不餍常珍。  
得君海错俱奇绝，从此鄞江发兴新。  

王之道　酬李才叔见赠  
篙师且缓莫予催，老眼逢君喜暂开。  
相与未成招隐什，分攜宜尽送行杯。  
谁令急景堂堂去，我为佳人得得来。  
万壑千岩终欲遍，归欤清梦转幽哉。  

王之道　酬吕公季  
相逢宾戏快逢场，何幸轻投得夜光。  
半面向怀精舍旧，一行今整汉阳装。  
如君俊逸犹沉滞，顾我迂疏合退藏。  
别乘未来霜候冷，客灯明灭漏声长。  

王之道　酬潘县尉  
尧明文采灿星宿，子全道义高金玉。  
伤哉二子不可见，墓上悲风号拱木。  
逢君论在友话偶及，令我吞声为渠哭。  
因渠感君不我鄙，远寄锦囊诗一轴。  
有如贝阙罗珠玑，东攫西拿厌吾欲。  
又如康衢走骐骥，朝越暮燕惟尔逐。  
匹夫获罪坐怀璧，谁使诠夜光冲蔀屋。  
仲尼知本故称水，请看县崖泻飞瀑。  
我从二子方弱冠，挽仰三母同转毂。  
壮年登第今已老，碌碌无奇堪齿录。  
羡君节操似松筠，雪里高标仍绝俗。  
已将义命等穷途，肯为身名强荣辱。  
高情慷慨怜衰晚，妙名纵横丐膏馥。  
开缄反复读数过，骨竦毛森头觳觫。  
施隆报蔑君勿诮，明月轻投得鱼目。  
人生遇合会有日，行矣鸣驺入空谷。  
燮调元化坐庙堂，长使斯民歌鼓腹。  

王之道　酬蕲春王宰公明  
致身华贯属华年，顾我驽痾久不前。  
醉被长官轻骂郑，懒从学子竞嘲边。  
功名有日还三杰，诗酒何人继八仙。  
才业似君真独步，文章政事尽堪传。  

王之道　酬秦寿之见赠三首  
人言韩孟才相高，欲将诗骨追诗涛。  
可怜寒谷瘦不毛。青高倚松亦浪语，  
遂令后世称同曹。  

王之道　酬秦寿之见赠三首  
谁能胸次浇今古，老去蓬茅杂榛莽。  
朴遫已甘无足数。品题忽及乃君余，  
顿觉焦枯得时雨。  

王之道　酬秦寿之见赠三首  
静中真乐全吾天，勿轻舍已芸人田。  
甜均食蜜无中边。浊醪粗饭自不恶，  
那能问命推行年。  

王之道　酬张进彦见寄  
皇华应记去年曾，六辔驰驱问固陵。  
道路向来荒枳棘，堤封从昔错沟塍。  
烟销列嶂秋光远，木落长淮霁色澄。  
自笑壮心穷未已，欲言言大怕人憎。  

王之道　酬章序臣二首  
风梢摇落雪飞花，谁传江梅到我家。  
曾把数枝分暗馥，要催群卉助光华。  
高吟两绝那容继，胜赏双清蔑以加。  
春不世情应委曲，十年留滞在天涯。  

王之道　酬章序臣二首  
老懒观梅喜见花，一枝聊复寄君家。  
清香扑袂传春信，疏影摇窗借日华。  
小小池塘从掩映，依依杨柳漫交加。  
和羹风味今犹古，回首青青遂有涯。  

王之道　酬周少隐赠行之什  
我老无知独梦鱼，清风一枕午钟余。  
忽惊珠玉情相厚，便觉山林计不疏。  
酒熟会看延客醉，诗成还复遣儿书。  
何人竟得閒中趣，只恐无聊叹索居。  

王之道　酬朱元顺参议  
舟来自金沙，敢避江路绕。  
计程逾五月，书劳比三考。  
湖阴见君处，取别殊草草。  
因思会面难，相从意弥好。  
新诗何所似，绘纤错华藻。  
赓酬愧空疏，祗益我心搅。  
亨否有时命，恭倨任妻嫂。  
行矣无忘饥，俗谚戒一饱。  

王之道　出合肥北门二首  
淮水东来没踝无，只今南北断修涂。  
东风却与人心别，布暖吹生遍八区。  

王之道　出合肥北门二首  
断垣甽石新修叠，折戟埋沙旧战场。  
陎阾凋零煨烬里，春风生草没牛羊。  

王之道　春残次韵张叔元  
乱红狼籍紫苔斑，帘捲东风雨脚残。  
蜀酒渐宜消昼永，单衣犹觉怯朝寒。  
玲珑有客双摇辔，矍铄何人一据鞍。  
芍药酴醿晴更好，劝君休作梦中看。  

王之道　春日次韵张叔元  
迟日轻风过雨天，草青南陌欲生烟。  
江湖节物登王鲔，村落归心起杜鹃。  
已办寻芳游野寺，何当修禊泛溪船。  
路逢少妇携笼去，为说蚕儿向雨眠。  

王之道　春日访道上人  
陇麦如烟水满塘，路边桃李问柔桑。  
道人不作渊明调，笑碾新茶看瑞香。  

王之道　春日郊行和郭希鲁二首  
萦风杨柳绿丝长，过雨桑麻沃以光。  
联骑不妨多载酒，看花无用更烧香。  
望穷岩电搜诗眼，愁转车轮感别肠。  
胜集清游定何处，它年曲水记流觞。  

王之道　春日郊行和郭希鲁二首  
坐对烟江叠嶂图，何如门外翠屏纡。  
寻芳敢擅携筇去，命友应从折简呼。  
酒里光阴閒活计，诗余情思静功夫。  
浪吟痛饮真难遇，休问西山日欲晡。  

王之道　春日偶成  
余生今赴迩英朝，似说夔龙许续貂。  
枯卉遂承新雨露，苍鹰应识旧云霄。  
废兴须信关时命，劳逸谁能问贯条。  
十载山林劳梦寐，五更天仗听箫韶。  

王之道　春日偶成  
短垣新雨上银泥，柳外幽花咫尺迷。  
独喜流莺解人意，一声声傍绿窗啼。  

王之道　春日书怀  
野桃经雨烂争华，似促畦丁种早瓜。  
不见少年閒信马，空怜寒士出无车。  
泥融近水芹抽叶，地暖依墙荠放花。  
偶意惠连春草句，夜来魂梦到天涯。  

王之道　春日书怀  
高文知已动天庭，昨日春雷下六丁。  
济旱会施惟肖雨，举贤先应少微星。  
行趋北阙形神健，坐对东风醉梦醒。  
连日暖烟随处好，吴山应胜越山青。  

王之道　春日书事呈历阳县苏仁仲八首  
篮舆兀醉出东门，赖有官舟为解纷。  
流马木牛今已矣，其余儿辈说三分。  

王之道　春日书事呈历阳县苏仁仲八首  
芳草池塘处处佳，竹篱茅屋野人家。  
清明过了桃花尽，颇觉春容属菜花。  

王之道　春日书事呈历阳县苏仁仲八首  
似是东风恼客心，淹留行色故相禁。  
扁舟正在江南岸，又扰浮云作暮阴。  

王之道　春日书事呈历阳县苏仁仲八首  
情似长江流不断，事如芳草剗还生。  
此身何苦浮名绊，正拟花时取次行。  

王之道　春日书事呈历阳县苏仁仲八首  
公余槐柳转斜日，吏散鸟雀来空庭。  
康成书带可人意，坐见茸茸相对青。  

王之道　春日书事呈历阳县苏仁仲八首  
学似卿家宜有法，人如我辈岂无情。  
新诗早自推心服，幽会知谁付目成。  

王之道　春日书事呈历阳县苏仁仲八首  
猛风吹雨暮江头，烟草微茫一片愁。  
双鲤不来无处问，欲寻归路转悠悠。  

王之道　春日书事呈历阳县苏仁仲八首  
子美不应花解恼，次公何必酒而狂。  
知君颇负风流债，安得司空惯窃香。  

王之道　春日无为道中  
旱甚山光暗，风颠日色微。  
桑芽蝱翅小，荻笋彘肩肥。  
野寺看题壁，村垆问典衣。  
春容良不恶，杨柳正依依。  

王之道　春日游西塔示本上人  
暇日搜奇胜，羸骖适莽苍。  
幽花撩醉眼，早麦慰饥肠。  
佛屋几间在，村墟三里长。  
廉纤晚来雨，未觉客心伤。  

王之道　春日有感示魏定父  
聚散时来不自由，相逢相别欲何尤。  
韦皋况有三年约，陶谷端非一日谋。  
残角为谁惊晓梦，远山多事惹春愁。  
故园又作骊驹赋，尚幸持觞为劝留。  

王之道　春晚书怀  
十年萍梗三到吴，走俗未暇观西湖。  
是行信步至湖上，水光山色开天壶。  
游人杂遝半罗绮，一径不惮穿云纡。  
归来神思顿清发，诗中写出钱塘图。  
张侯妙语何所似，青玉为案黄金铺。  
要当联辔事幽讨，邂逅得句相招呼。  
东坡已死不可作，因君对景还嗟吁。  
水仟配食竟莫举，但见旧隐环菰蒲。  
山间有寺过三百，终期遍走参能儒。  
还家儿辈若问我，庶免不如空嗫嚅。  

王之道　春雪  
一夜春寒梦寐清，柳梢梅萼颇关情。  
山川千里玉为路，楼观半天云满城。  
径醉已从酾酒去，稍晴当办出郊行。  
东君底事偏芳草，划尽依然上砌生。  

王之道　春雪和袁望回三首  
残岁连人日，同云暗海涯。  
晨开才曭晃，暮集复交加。  
野色铺霜缟，秋光散玉葩。  
老夫僵不扫，稚子走争拿。  
皎洁欺梅萼，严凝禁草芽，  
饿彪迷旧宋，惊雁失圆沙。  
有客方夸酒，何人欲斗茶。  
南山歌禹甸，西国想毗耶。  
弄日乌薪熟，围风翠幙遮。  
岂知春霁好，万物动芳华。  

王之道　春雪和袁望回三首  
谁谓过残腊，余寒遂有涯。  
雪来风益横，冰着雨还加。  
万里隋堤絮，千山庾岭葩。  
袁门晨尚闭，剡艇夜应拿。  
百蛰犹含土，群芳敢放芽。  
娇红还玉茗，新绿借金沙。  
力胜榴花酒，功高雀舌茶。  
人心愁甚矣，天意欲何耶。  
好放朝阳出，休从宿雾遮。  
青腰诚念我，明日变霜华。  

王之道　春雪和袁望回三首  
棱棱威正肃，浩浩意无涯。  
雨息风还怒，霜余雪更加。  
氍毹还席地，藆蕁竞分葩。  
虎饿豺狼搏，乌穷鸟雀拿。  
木冰鸣玉佩，檐溜轧芦芽。  
鹤集疑惊露，羊群忆卧沙。  
晚餐甘当肉，卯酒薄胜茶。  
盈尺其多矣，逾旬果是耶。  
日车行自驾，云障欲何遮。  
坐想传柑饮，千官从翠华。  

王之道　次方正叔知县韵仆今年六十有三窃观正叔赠陈甥述怀诗有感予心併和  
年逾六十我何堪，心曲因君得纵谈。  
阅史旧尝疑夏五，参禅今遂荐前三。  
饮阑却怪清樽恶，饥甚犹怜粝食甘。  
交态物情何足较，迩来炉鼎兴方酣。  

王之道　次方正叔知县韵仆今年六十有三窃观正叔赠陈甥述怀诗有感予心併和  
水满陂塘麦满村，路逢田父和长言。  
题诗懒作蝇头字，贳酒愁看犊鼻褌。  
芳草藉青迷野迳，远山横翠入柴门。  
道衡骨朽无人继，卿相谁能预识温。  

王之道　次韩子云白莲韵  
金缕不相称，纨素新裁衣。  
坐令时世妆，屏迹从招挥。  
施粉定太白，增白却成肥。  
须知冰雪肌，秋月扬明辉。  
来从姑射山，一洗百念非。  
何烦障青绫，高谈解郎围。  
亭亭翠盖中，老眼省见稀。  
摇风自披拂，照水相因依。  
傍观慎无前，恐犯丞相威。  
不如太华巅，食藕家翠微。  

王之道　次彦时兄苦旱韵  
斗粟衡门且自安，老来筋力厌辛酸。  
官游动是三年别，邂逅应容一笑欢。  
荷浦珠联秋露溢，稻田龟坼暑风乾。  
昨朝溪足捎新雨，已觉羸躯怯夜寒。  

王之道　次因上人韵  
一从潜水别，三见菊花黄。  
旧好论交笃，新诗引兴长。  
劳生閒自笑，道术淡相忘。  
蝴蝶秋来懒，时应到睡乡。  

王之道　次韵毕少董游西湖  
西湖春晚未全热，湖上山光互明灭。  
往来冠盖竞骈阗，断续笙箫共伊咽。  
我怜湖山山见怜，波间涌出佳人钿。  
太真一去不复返，圆荷万点舉脂钱。  
船头美盼珠的皪，不必洞房深处觅。  
忽然相值更相呼，嫩蓝衫子山争碧。  
肠断骚人一轴诗，细看烟柳想腰肢。  
明年我亦西湖去，迟日光风二月时。  

王之道　次韵伯远运干见寄  
善邻虽幸借余光，终愧陈臻问发棠。  
官柳又惊眉拂翠，宫梅应喜额涂黄。  
江湖得计还相造，道义论交付两忘。  
多谢乾坤容长物，许乘春意到文昌。  

王之道　次韵蔡永叔双头芍药  
反复新诗对月华，规模犹及正而葩。  
坐驰芍药心先醉，身老江湖眼欲花。  
夜半已酬连理约，风前还见一枝斜。  
滩头更下双鸂鶒，併与妖红作意夸。  

王之道　次韵陈勉仲登群山观  
十年放江湖，亲朋益疏散。  
不知跬步间，游览有奇观。  
因君寄新诗，心目益凄断。  
东城俯荻洲，下有鱼鸟乱。  
想见江南山，终日对书案。  
小立筇杖倚，兀坐葛巾岸。  
高情渺云外，竑议涉唐汉。  
嗟予衰且老，儿辈逼婚冠。  
岂复敢言诗，观诗重增叹。  
舂容来大轴，玩味起顽懦。  
穷愁欲谁知，富贵当自断。  
探虎愧吕蒙，思鲈抗张翰。  
别来能几时，鬓发暗凋换。  
养成杜甫懒，甘作元结漫。  
何当遂拂衣，疲马解韁绊。  
卜邻大期东，携酒日相看。  

王之道　次韵陈勉仲二首  
蜂喜春晴竞出笼，雪明篱脚眼看融。  
柳条借日还金色，梅萼因风动玉容。  
窥牖数声禽度曲，过庭千字雁书空。  
青毡笑指吾家物，芳草无边一望中。  

王之道　次韵陈勉仲二首  
十灾穷愁鸟出笼，春来天意似通融，  
得书故旧颇相悯，上书朝廷应见容。  
开府莫辞金帛尽，犁庭当冀祲氛空。  
庙堂素定平戎策，不待文渊在目中。  

王之道　次韵程德远登清淮楼  
西望中原懒转头，十年空见水东流。  
涂山漫想诸侯会，濠上聊追二子游。  
大剑长刀秋正扰，淡烟疏雨暮还愁。  
谁能不讨清河朔，誓楫当期祖豫州。  

王之道　次韵除伯源程序九日闲居追和渊明  
閒居遇重九，对酒怀陶生。  
陶生不可见，爱此重九名。  
清霜肃时令，天宇增高明。  
依依远山色，隐隐宾鸿声。  
泛酒黄金花，人言可延龄。  
嗟予不解饮，酒到从之倾。  
嫣然木芙蓉，摇风倚东荣。  
虽无窈窕歌，自足娱吾情。  
鼓琴复何为，年来泯亏成。  

王之道　次韵董令升梅花  
花前樽酒泻尖泥，痛饮仍欣客到齐。  
竹外一枝青更好，水边疏影动还迷。  
醉醒正值微风入，酬唱何妨素魄低。  
闻说归舟阳羡去，应容酬别为烹鸡。  

王之道　次韵高守无隐苦热  
郁蒸还起砲车云，旱气方隆雨未能。  
应念开帱来白鸟，故成洒酒聚青蝇。  
南皮痛饮君当继，北牖高眠我独醒。  
人仰郡侯清可倚，暑中真是一条冰。  

王之道　次韵何子应大卿喜雪武昌作  
云气浮江不见游，拥炉吟雪思飘然。  
风将急霰先鸣瓦，水剪寒花忽际天。  
才涩敢陪梁苑客，兴来从泛剡溪船。  
将军乘夜平淮蔡，翻笑元和十二年。  

王之道　次韵和朗公见赠  
朗公垂老尚吟诗，曾泛三湘看九嶷。  
欲问劳生心扰扰，强酬佳句思迟迟。  
红尘策马殊无味，碧杖移僧自合宜。  
共待中条山有雪，寺楼吟望更同谁。  

王之道　次韵胡德辉松轩时乞兵戍淮  
伐蛟生得须髯苍，隐然为屋分三梁。  
广寒恍若东西厢，清风入座衣披猖。  
萧萧终日声秦篁，一洗郑卫无伊凉。  
嗟予顽钝铁石肠，时危合蹇甘皇皇。  
江城正苦夏烈日，淮甸已惧秋飞霜。  
绿尊翠杓且径醉，喜与夫子参翱翔。  
平生邱壑老增剧，梦想朝露珠玑香。  
何时元戎北渡森旗章，料敌制胜一一尽所长，  
鸡群野鹤看昂昂。  

王之道　次韵慧上人见寄  
别来六改岁，想遍江南山。  
江南二百州，云水相往还。  
秦望冠吴越，嵯峨俯尘寰。  
法华在其侧，参差拥高鬟。  
幽花自芬芳，好鸟时绵蛮。  
传闻发梦寐，登览忘劬艰。  
去年谒老聪，默坐焚金颜。  
铁然狮子吼，顿觉醒冥顽。  
子今从之游，旧习须夷删。  
人人自有分，既悟不我悭。  
请看钓鱼翁，满船载鲂鳏。  

王之道　次韵寄荀晋仲简陈夫子  
二老亭亭双属玉，交映霜余半溪绿。  
才高一世妙言语，落笔珠玑烂盈掬。  
时来钓叟为三公，傅岩莘野谁雌雄。  
纷纷俗态任冷暖，风云早晚腾蛟龙。  
中兴复见宣和盛，须信人心协天命。  
真从僵仆正邦基，更向膏肓起民病。  
尺书寄我三长篇，管中窥豹非其全。  
墨渝纸敝未释手，晴窗飞尽沉香烟。  
嗟予留滞濡须坞，梦寐斯文属燕许。  
何当单骑造斋榻，遂使高轩出城府。  
春风回首归萌芽，又促畦丁种早瓜。  
我心倾写会有日，为言已办浮江槎。  

王之道　次韵蒋守张进  
邂逅传杯莫放杯，七年重见梦初回。  
休嗟岁月堂堂去，且喜旌麾得得来。  
春至会霑新雨露，时清应扫旧氛埃。  
如君才业今张镐，怜我栖迟毂屡推。  

王之道　次韵刘春卿书怀  
老去宜安分，年来强竞辰。  
功名虽自许，心腹欲谁陈。  
赖有金豨彦，相从锦水滨。  
词华三凤蔚，诗律八音纯。  
风月论交旧，云山发兴新。  
鄙怀烦澡雪，高义叹倾囷。  
李峤真才子，唐邕实异人。  
感时悲鹤战，忧国赋车辚。  
寤寐思摧敌，行藏冀泽民。  
廉高辞郑粟，狂笑取韩银。  
松柏迷荆棘，琳琅杂珷珉。  
北游观赤帻，西走避黄巾。  
端木谋存鲁，长沙论过秦。  
江湖双醉眼，天地一閒身。  
遵海嗟黄屋，垂衣想紫宸。  
擒王须李靖，抗贼付张巡。  
尚缓三城役，方驰六辔询。  
两河蜂伴蚁，多壘介和鳞。  
烽火青淮隔，楼船古汴堙。  
离宫埋茂草，禁御掩荒榛。  
典册尊诸夏，戎羌守四邻。  
如何来丑类，容易破重闉。  
大厦烟焚突，长堤蚁溃漘。  
复垣阊阖夜，层观景龙春。  
蔑视排奸魏，空闻识反甄。  
伤哉无止鼠，甚矣不由鹑。  
天启中兴运，时当外侮宾。  
此生那习坎，吾道已康屯。  
黄卷何妨对，青灯正可亲。  
侏儒归檃括，苦窳入陶钧。  
夸父劳追日，颜回怅绝尘。  
庙堂资赞辅，岩穴忍踚踷。  
炳焕文中虎，玲珑席上珍。  
肯终虞涧筑，聊滞越山薪。  
君壮勤非勉，予衰懒是真。  
会看鸣鹡鷟，相庆画麒麟。  
簪绂行当贵，虀盐莫厌贫。  
仲尼忧悄悄，扬子恶频频。  
守节身何屈，移忠道自伸。  
秋吟足佳句，飞动笔如神。  

王之道　次韵鲁如晦七夕  
今夕知何夕，相逢莫漫愁。  
凉颸开北牖，新月挂西楼。  
重惜经年别，贪延数刻秋。  
明朝河汉隔，西向望牵牛。  

王之道　次韵秦寿之雷江阻风  
君之是行亦不恶，到处名山得佳作。  
江神好事欲援例，横起狂风卷帆脚。  
要求诗句须少驻，故戏舟师令暂泊。  
雷江正在淮南岸，万顷黄芦映于廓。  
不知眼界阔多少，但见炊烟耿墟落。  
归心浩浩孰撩动，归梦忡忡予忖度。  
怒涛底事强留滞，清夜无眠屡惊愕。  
溯游初冀日千里，今比驱车反成错。  
人生离合自有数，谁谓江神能见谑。  
新诗入笔走骅骝，奔逸绝尘那可却。  
何妨有酒发妙思，坐对陶泓自斟酌。  
韵来严语险属和谁，顾我才悭子非虐。  

王之道　次韵秦寿之题四祖  
古木参天翠作堆，云中石栈为谁开。  
楼台正倚双峰起，香火曾瞻四祖来。  
霜重静闻秋子落，风高愁听晓猿哀。  
当年松上花何似，五叶依然映紫苔。  

王之道　次韵秦寿之题五祖  
栽花传法总吾身，生灭无烦取次论。  
一梦傥从今日觉，群峰应许此山尊。  
塔中相好如来真，手里衣盂达磨存。  
若遇小儿宜借问，性华何处更寻根。  

王之道　次韵沈次韩见赠  
我狂众所易，赖有君见容。  
十年卧岩壑，百念付一空。  
新诗似流泉，涓涓江汉供。  
人言鸡群鹤，我目霜中松。  
相距无两舍，会见何溟蒙。  
谁能写离索，正藉诗思工。  

王之道　次韵沈元吉兵火后初食羊  
时难盆甑久无羶，梦寐何郎食万钱。  
一脔乍惊肥羜美，五絝应喜敝裘全。  
好从牛炙论莼菜，堪笑河魨咏柳绵。  
弹铗得鱼良不恶，先生何用鄙烹鲜。  

王之道　次韵孙兴宗梅花  
厌浥庭柯雨未乾，乍晴天气午犹寒。  
传来多谢新诗寄，接得翻愁病眼看。  
漫想素妆嫌粉涴，须怜青子着枝酸。  
和羹有日君知否，老大心肠只自宽。  

王之道　次韵孙兴宗秋怀  
秋山赫赫明丹枫，秋天隐隐分玄鸿。  
不知眼界阔多少，九华突兀撑晴空。  
嗟予老病百事懒，谁能强勉追儿童。  
读书既苦齿多豁，属文益觉心如蓬。  
年来衰甚更龃龉，乘舟卖面皆遭风。  
茫茫有类堕云海，踌躇四顾迷西东。  
感君赋秋肯寄我，开缄反覆歌三终。  
如痿忽起盲忽视，角力未易分雌雄。  
寒乡冰雪正凝泎，暖回爱日何烘烘。  
惊涛巨浸浩无际，安流利涉输艨艟。  
荜门圭窦仅容膝，规模敢拟何房宫。  
生平示惯新斧凿，斲削便许从共工。  
伟哉欧梅两黄鹄，逃名诗酒俱称翁。  
余生顾后八十载，贤愚虽异襟期同。  
知君尚友取前哲，言之聊复输丹衷。  
何为规规事骚雅，乃欲索我章句中。  
舂容大轴烂锦绣，令人一睹情融融。  
清新妩丽似鲍谢，岂徒奥学称淹通。  
人能平地覆一篑，不辍会致邱山崇。  
披云挽仰三百日，相逢底事常匆匆。  
去年江上识君处，凿冰初见阳冲冲。  
分携不觉秋又晚，向来旱气方蕴隆。  
君如镇西我淝水，我往无事还何功。  
而君被檄试多士，考覈曲尽权衡公。  
作诗恶用求好语，好语正自添诗穷。  
有时嗣响姑趁韵，兹意只欲安微躬。  
争如闭门绝庆吊，著书远继吾家充。  
静言培塿亦何罪，不韪正坐睎衡嵩。  
茅斋雨过负露肃，青灯夜讽赓秋虫。  
更阑耿耿不成寐，卧听江城鸣画筒。  

王之道　次韵陶监丞茂安见赠  
三年重见须川湄，舍舟东去何驱驰。  
王事靡盐莫遑息，人生所贵心相知。  
经从往返两过我，一言意厚何多为。  
向来江夏倾盖日，翕然誉望推麟仪。  
才猷伏火丹九转，用之功效堪扶衰。  
重阳初过雨新霁，乾坤六合方平夷。  
边城残寇何足灭，庙堂胜算那容窥。  
相逢问我出世法，嗟我茅塞同荒陂。  
因君扣击发探省，沉迷可笑群昏随。  
我闻摩诘老居士，后身楼至今王维。  
忽然惠顾有缘契，恥若宿雾青天披。  
愿君为我取妙善，此界示现无边慈。  

王之道　次韵同年蔡仲平察院游西湖  
朝日不受雾，晴光似晖晖。  
忽然快我心，清风为解围。  
坐见九里松，旌幢碧相依。  
天竺了在望，上有祥云微。  
西湖一千顷，圆荷覆青衣。  
轻舟况游览，往往俗客稀。  
幸及新雨霁，欣逢露初晞。  
水光与山色，高低映郊畿。  
佳哉气葱郁，观阙何巍巍。  
谁云门庭远，咫尺承天威。  
诸公萃俊杰，高论玉尘挥。  
载酒旨且多，不醉无庸归。  
余欢到献酢，滟滟双鸳飞。  
新诗烂锦段，想见劳心机。  
顾我虽百拙，续貂重相违。  
明年若重来，种种当如几。  

王之道　次韵同舍李支使梦与二首  
三纪桥门过隙光，醉吟曾共晚风凉。  
旧游何在已芜没，前好欲言空感伤。  
重对诗囊开锦绣，要看谈麈落冰霜。  
苕溪此去如相忆，双鲤时应寄一行。  

王之道　次韵同舍李支使梦与二首  
短短灯檠便且光，看书犹记感秋凉。  
飘零未遂襟期远，迟暮徒惊岁月伤。  
初喜嫩荷青直盖，不知新竹粉储霜。  
相从益觉交情笃，时掷隋珠到我行。  

王之道　次韵王山甫春日出郊探梅  
倚竹有佳人，天寒玉肌温。  
永怀经年别，及此春日暄。  
幽閒谁与娱，依依映丘樊。  
计台二三友，才高工拨繁。  
幕府公事退，联镳邮郊原。  
城南富卉木，胜处陈家园。  
东风发萌芽。柳眼暗若昏。  
昨宵一阵雨，清爽到乾坤。  
植杖芳划径，系马枯桑根。  
观梅不忍去，错俎罗金樽。  
主人笑揖客，徘徊倚朱门。  
指麾群儿辈，薪水相抚存。  
邻妇抹红妆，来觇攀篱援。  
酒酣诗思逸，笔力华旗搴。  
姜盐芼芜菁，绝胜瓠叶幡。  
萧然出尘姿，飘飘欲腾掀。  
桃李分当避，蜂蝶那敢喧。  
谁能移将归，栽培拥高垣。  
要令百种花，俯伏争趋奔。  
不烦频出游，正恐嘲短辕。  
太簇初应律，飞霙尚翩翩。  
何妨醉瑶舟，大嚼供炮燔。  
手撚一枝春，吟笑穷曛暾。  
可怜廊庙具，沉滞三家村。  
和羹似不晚，作诗与招魂。  

王之道　次韵魏定文  
半年去城府，寤寐溪东扉。  
有时得君书，想像抉石猊。  
岂知纪渻子，养气如养鸡。  
应乡与疾视，一洗三旬非。  
我生从穷困，哆侈伤南箕。  
鼷鼠亦何物，为用千钧机。  
封侯絣澼絖，药等手不龟。  
所用有异耳，此言寓非卮。  
梅蕾良可人，如椒缀南枝。  
芬芳想不晚，太皞方执规。  

王之道　次韵徐伯远木芙蓉  
千林摇落见孤芳，销得诗人赋拒霜。  
高压菊花还独步，静窥池水试新妆。  
自怜衰病追欢懒，忽睹骚吟引兴长。  
何必採江重比并，佳名艳色正相当。  

王之道　次韵许志仁  
我技类族庖，用刀常月更。  
君才妙天下，游刃得我惊。  
前年获相值，因忆吴中行。  
一别忽两载，依然旧交情。  
新诗壁夜光，劂价轻连城。  
相思不可见，把玩我愿盈。  
笔札擅南州，文章动西京。  
行矣秋风高，更听宝鸿声。  

王之道　次韵因老胡避游  
新诗滚滚江流东，一泻东里谁能穷。  
平生清峭不近俗，雪山突兀江头峰。  
相逢一笑莫相避，自古高人苦难致。  
涪翁骨冷唤不醒，且向新诗求笔势。  
君於涪翁真后身，有同次律前身僧。  
语言直下见理窟，何须辛苦从张凭。  
对君令我思秋菊，三月褒山如一宿。  
君看玉局感秋吟，叹息流光岂予独。  

王之道　次韵因老见赠  
扁舟历阳来，访君得少息。  
登堂默无语，见老称目击。  
去年糁江上，群盗罗剑戟。  
君时濡须游，入山笑相揖。  
肩担祖师禅，问答挥楖栗。  
岂惟警聋聩，亦足慰岑寂。  
春容褪丹青，雨意铺水墨。  
定将傥赴感，澄霁自端的。  
麦秋数日间，饥肠颇贪得。  
兵余敝庐尽，何独空四壁。  
维摩幸无恙，胡避有新室。  
白云本无心，能归定能出。  
归然三杰峰，况是旧相识。  
我有半仙丹，和剂等昌木。  
为言山中人，蟠桃已成实。  

王之道　次韵因上人晚菊简魏定父  
荆棘困松柏，风雨乱昏晓。  
干戈几时息，年来费天讨。  
孤芳如谢安，端恐非小草。  
此意谁人知，伊余相自保。  

王之道　次韵因上人晚菊简魏定父  
不学桃与李，芬芳竟春时。  
天公岂多情，清露为君迟。  
荣翠休问命，冷暖当自知。  
青荧夜窗灯，相对哦新诗。  

王之道　次韵因上人晚菊简魏定父  
离索自可笑，衰迟谁见怜。  
亭亭摇落中，一枝小窗前。  
正色有家法，细看清且妍。  
浮觞未云晚，松醪吾所便。  

王之道　次韵因上人晚菊简魏定父  
经年混蒿艾，蕴藏应待时。  
清香密渍沉，微风助纷披。  
宋玉昧秋意，乃作儿女悲。  
君子有所养，因君观解颐。  

王之道　次韵因上人晚菊简魏定父  
道人如青松，孤高不成业。  
爱此黄金花，萧然有淳风。  
新诗皎秋月，警我野性慵。  
佳意不在酒，此身今醉翁。  

王之道　次韵因上人晚菊简魏定父  
介寿诚有取，无问人所宜。  
君看菊花潭，事见桃源诗。  
东坡百世士，敢比流俗知。  
相逢勿相失，不醉欲何时。  

王之道　次韵因上人晚菊简魏定父  
黄花如故人，别久喜复面。  
浇泥一杯酒，安用较深浅。  
清霜开浮云，黄落信风卷。  
岩岩幽素姿，秋来不多见。  

王之道　次韵因上人谢徐守遗顾渚茶  
相从聊罢致书邮，情寄诗筒早晚休。  
顾我未忘童子好，评君还向古人求。  
缃奁启处云英馥，石鼎煎来雪浪浮。  
多谢徐卿分顾渚，报之琼玖两相收。  

王之道　次韵元发弟秋日德余庵书事二首  
饱谙世事转疏慵，投老犹能向佛宫。  
危坐遂移桑荫日，清谈仍对菊花风。  
凭君为我追欢伯，自此游山作醉翁。  
闻说秋来足佳句，暮归应念锦囊空。  

王之道　次韵元发弟秋日德余庵书事二首  
十载江湖叹断蓬，梦魂时到帝王宫。  
珠帘高捲虾须日，宝扇斜开雉尾宫。  
勿诮赵尧刀笔吏，须怜窦巩嗫嚅翁。  
儿童来告黄花熟，可喜樽中酒不空。  

王之道　次韵袁望回见赠兼简杨德润  
长堤十里荷花雨，隐约尘头南去路。  
故人恋恋不能忘，又遣长须寄新语。  
锦囊玉轴缠朱丝，开缄恥觉云烟飞。  
青山未许松柏老，绿野会致牛羊肥。  
嗟予衰滞烦訾相，十年相对江湖上，  
苦吟猛省爆鸭脚，剧论旋惊烂熊掌。  
分携令我重回首，日月漂流易成久。  
因风频寄数行书，毋蹈从前作诗瘦。  
比邻先生倦不出，德齿俱尊时第一。  
何妨杖屨日过逢，白酒黄难醉秋色。  

王之道　次韵张进彦见寄二首  
坐想云烟走笔端，夜哦佳制老忘寒。  
一时思致追长庆，千载风流识建安。  
接武尚稽班玉笋，昂霄终合待金銮。  
自怜衰退无新语，捧腹还君醉眼看。  

王之道　次韵张进彦见寄二首  
鼻息齤齤尽日眠，从他儿辈竞嘲边。  
那么问对成中说，自得逍遥喜风篇。  
雪里书来檐噪鹊，灯前诗就鼎凝烟。  
中郎去后人难继，漫诧柯亭富笛椽。  

王之道　次韵张文伯喜雨  
新诗句句堪流传，令人读之神壈然。  
孟君已死不可见，如公笔力今无前。  
天生百谷养万姓，暄润稍阙功难全。  
江城秋旱望一溉，斯民穷极伊谁怜。  
滂沱忽澍三尺雨，槁苗厌厌藨绵绵。  
不知何以遽得此，有贤太守方承宣。  
焚香默祷辞未绝，精诚已格高高天。  
油云垂布若可揽，沾濡车盖初言旋。  
西成指日多黍稌，颂歌未负赓丰年。  
豚足孟酒谢神贶，鼓腹一笑非予偏。  

王之道　次韵赵积中慈湖即事  
江南七月旱不雨，捲地风霾翳寰宇。  
夷门先生有底忙，车马东游亦良苦。  

王之道　次韵赵积中慈湖即事  
干戈九载予心哀，乱离谁复歌南陔。  
喜君父母老相守，调官仍逐金陵来。  

王之道　次韵赵积中慈湖即事  
入室儿童隘函丈，想见彩衣还谑浪。  
挂冠如欲赋田园，一水淮乡足閒旷。  

王之道　次韵赵积中慈湖即事  
嗟予留滞行当归，秋雨夜寒闻捣衣。  
短檠明灭泪眼暗，谁令不寐心如飞。  

王之道　次韵赵积中慈湖即事  
山色湖光过雨清，江边归骑净无尘。  
先生有酒快吾取，相逢少见如斯人。  

王之道　次韵赵积中慈湖即事  
平生可惯偿诗债，追骥疲驽况加怠。  
不妨对客自挥毫，文社於今有淮海。  

王之道　次韵周漕喜雨  
十载栖迟畎亩间，无聊尤苦屡无年。  
可怜一雨今时若，便觉千塍顿郁然。  
击壤有期应共庆，效颦非分敢争妍。  
正当檐溜江河决，想见高吟夜不眠。  

王之道　次韵周运判彦约芍药  
独殿群芳占晚春，对花犹幸有斯人。  
宓妃正自须曹赋，楚女何妨与宋邻。  
醉著午风沈似酒，妆融朝雨细如尘。  
边城正藉诗书帅，俎豆於今识祭遵。  

王之道　次韵周子嘉咏雪  
势凌风力斗清严，彻骨尤非老病堪。  
冻蠡夜回千首北，寒梅朝放一枝南。  
扁舟底事方行役，贩履何人正立谈。  
江上别来劳梦寐，相宽犹喜见诗三。  

王之道　次韵朱元顺食萱草羹  
衰年因羁旅，百念日萦绕。  
著龟亦何知，夏来又将老。  
出处稍不慎，远志成小草。  
堂阴有孤芳，纷葩照人好。  
谁将忘夏姿，撷芼等蘯藻。  
充肠固甚慰，入鼎可堪扰。  
糠籺贫者事，甚矣兄逐嫂。  
异时餍梁肉，记此一羹饱。  

王之道　次韵子厚弟喜雨行赠赵守端质  
我生畏暑如畏焚，奈此岁旱风尘昏。  
十年废放卧岩壑，名虽八品身黎元。  
恒暘乞雨雨乞霁，雨转为淫暘转炽。  
不知此理果何如，每讶天心异人意。  
去年避地还家园，蒿莱满目高侵天。  
秋阳肆虐冬益甚，涉春陂泽皆平川。  
迩来焦槁遍区宇，黄金剌液胶流弩。  
赵侯日为疲瘵忧，应怪鲁书三不雨。  
天人大抵常相资，顾我碌碌伤无奇。  
鬻浆苦凉屠苦热，敢望屏翳从招麾。  
圣主东巡群后觐，万里江淮方水运。  
折冲御侮赖亲贤，何独为霖福斯郡。  
精诚昭格吾谁欺，顷间祷雨人所知。  
忽然檐溜泻河汉，数声霹雳轰相随。  
公堂六月清无暑，旋矶龙团试分乳。  
官曹相贺复何言，且戒农夫筑场圃。  
小人托庇安村墟，获同野老歌而呼。  
愿公玉带县金鱼，奉报得雨禾生稃。  
霏霏不厌沾衣裾，稍晴欲自躬犁锄。  
斯民食足吾其俱，何妨把酒仍观书。  

王之道　次韵子厚弟小春偶成  
强插梨花做小春，风前诗思有余清。  
路逢野老那知姓，耳听幽禽自唤名。  
岁晚山林松桧色，天寒关塞鼓鞞声。  
枕流潄石君无笑，我欲岩居学子荆。  

王之道　大粱食李有感呈彦时兄  
葵花已过荷花繁，南风入户清而温。  
担头有李初入眼，令人引脰怀家园。  
三年为客在两处，李熟未果登清樽。  
翻思整冠诚可乐，何苦鑽核辄不存。  
急宜买冰致凝壈，全胜汲井供潺湲。  
小床方簟嚼春雪，一实自可轻璵璠。  
扁舟行逐东南奔，回首稻粱江上村。  
相欢孰若弟与昆，古来唱和须篪埙。  

王之道　大柿行  
君不见郑虔学书晚弥笃，岁收柿叶贮三屋。  
兴来寝食两俱忘，但觉毛公老而秃。  
又不见梓人造车度群木，木中无火柿所独。  
旧言盖轸象乾坤，须信斡旋归一轴。  
美哉此果有常德，结实何曾问荒熟。  
霜余万颗缀寒林，下视黄柑类奴仆。  
牛心取象庶彷佛，熨斗得名何浼渎。  
火乾既许暖关膈，冰冷当知解烦燠。  
今年夏秋足时雨，尽道和气钟百谷。  
西成仅得十之五，亦见阴阳有盈缩。  
就中朱实繁且大，照野煌煌骇人目。  
较之常岁远不侔，正似{左豆右斗}胜难趁斛。  
国家运厄困强敌，一纪於兹事弓{左韦右蜀}。  
空庭喋血在今年，我已不疑何更卜。  
禾和鞋谐古云谶，大柿之祥天下福。  
请赓继伐献吾君，王者功成四方服。  

王之道　代人上段拂参政  
玉牒书成已六年，东游曾记此周旋。  
千龄令庆亨嘉会，二府新分造化权。  
咫尺云天依日月，斯须霖雨浃山川。  
应怜汩没尘埃者，白发青衫走道边。  

王之道　丹阳湖阻风二首  
水阔风还怒，舟轻浪更颠。  
云容初过雨，湖势欲吞天。  
沙觜青枫外，鱼罾白鸟边。  
夕阳应到岸，沉醉酒家眠。  

王之道　丹阳湖阻风二首  
老去心犹壮，诗成喜欲颠。  
时危思报主，穷极待呼天。  
归梦先湖外，离情到酒边。  
晚来风更恶，舟卧不成眠。  

王之道　道上杂花盛开  
涓涓流水雨晴初，夹道山花簇彩舆。  
千骑不辞迎候远，物情春意竟何如。  

王之道　灯下读魏彦成诸公诗因次其韵呈曾子修诸君  
距春尚旬月，春信已回柳。  
时来芝与菌，往往出粪朽。  
流俗不自重，困穷变操守。  
贵贱等人耳，未易遽薄厚。  
桃李何敢轻，所报必瑶玖。  
一笑置勿论，旨有君子酒。  

王之道　弟子厚自相山徙居湖塘又复一月矣距外除只数日间光景漂流徒成感慨  
相逢休访楚江萍，我老无能一壮丁。  
卜宅又惊三浃日，御琴空感再周星。  
新愁卿酒心先醉，气怯春寒梦易醒。  
却喜故山遥在眼，举头时见竹青青。  

王之道　吊魏敏功赠住庵通老  
一别异生死，三年能几时。  
埋玉不可见，拱木徒兴悲。  
通老奉香火，坐阅岁月移。  
圆颇点飞霜，夷旷真吾师。  

王之道　定慧院海棠追和东超呈虞季然陈德夫  
春来何处无花木，偶向招提见君独。  
一枝着雨湿红妆，便觉群芳自尘俗。  
嘤嘤幽鸟竞迁乔，皎皎系驹聊在谷。  
人生富贵会有日，莫以青云轻白屋。  
固应遗策暂驻马，况复过屠宜得肉。  
无心杜老吟不到，半醉杨妃睡难足。  
态浓意远谁得似，空想当年丽人淑。  
嗟予坎壈世所鄙，正坐甲壬无背腹。  
少甘糠籺老葵藿，自笑清癯类霜竹。  
看花把酒发浩叹，反复新诗三过目。  
伊池老人已仙去，千载东坡与西蜀。  
思之展转不可见，夜梦乘风跨黄鹄。  
朱唇翠袖妙今古，我欲宫商歌作曲。  
翻愁刻鹄难复工，唐突西施却成触。  

王之道　东灵鹫  
松盖雨还偃，云扉风自关。  
纵横两溪水，高下万重山。  
入室三弹指，临渊一点颜。  
悬知少来往，石笋绿苔斑。  

王之道　冬不雪春苦雨外台为民心恻檄郡请祷於法轮应感尊者悉获灵贶曾不终  
谁令一日如三秋，仁人方念淮南州。  
斯民忍饥望黣麦，积雨又有伤残忧。  
冬温土燥生春瘴，半夜风声来枕上。  
晓看飞雪欲堆檐，白马参差攒玉嶂。  
年饥高下艺麦多，暴如山阜沺如河。  
那知雪欲苦淫潦，两岐半吐翻随波。  
欣闻万事一言了，使者勤民坐待晓。  
指麾郡将率官僚，出郭共迎罗汉祷。  
由来天意每因人，况自至诚宜感神。  
明朝披雾走乌辔，晴光杲杲清无尘。  
回头菽粟贱如水，醉饱田间摩腹觜。  
周行四海不齰粮，可但携壶饷邻里。  
出游遂继文昌谣，追锋行赴公车招。  
快将刘晏干排手，衮衣入相裨唐尧。  
广文才气迈燕许，分教芹宫从少驻。  
政德稳步玉笋班，好尾輶轩上天去。  

王之道　冬日出郊二首  
覆块青青麦欲齐，田家篱落枯冈西。  
岁饥冬暖聊相补，抉藕归来饷莱妻。  

王之道　冬日出郊二首  
一鞭乘兴上山头，雨脚随风湿破裘。  
冬日有情还可爱，忽开云雾见林丘。  

王之道　冬夜对月怀彦逢弟  
荒庭寒有月，穷巷静无声。  
坐想积年别，遥同今夕明。  
蹉跎前进士，憔悴老书生。  
短棹归来好，边城久偃兵。  

王之道　洞庭秋月  
扁舟夜泊蒹葭侧，湖外云间见明月。  
月光摇水制金蛇，坐想骚人赋秋色。  
举杯向天属姮娥，君当照坐吾当歌。  
全胜磅客九江上，荻花枫叶如渠何。  

王之道　读韦苏州诗因用陪王郎中寻孔徵君韵  
我才伤朴樕，吾道属艰难。  
未遂三豪遇，那知一笑欢。  
湖山晨溢翠，风雨夜霑寒。  
归棹秋无几，游吴意未兰。  

王之道　独步  
饱余惟欲睡，散睡步东园。  
雨足富莲子，年丰多稻孙。  
崎岖穷竹径，诘曲遍花源。  
何必冠童辈，偕来笑语喧。  

王之道　独步  
雨晴烟渚白鸥乱，风过霜林红叶稀。  
独步幽吟心正苦，却怜明月照人归。  

王之道　对雪二首再用前韵  
同云昼暗空，孤城早休市。  
行人失道路，贺客拥阶砌。  
翻缟语亦工，飞絮思争媚。  
飘飘何所似，想见六铢袂。  
盈尺信为大，三白乃成瑞。  
梅花不畏寒，点缀若相慰。  
高吟撚冻须，诗社颇增气。  
薰然一杯酒，神速功力倍。  
来黣被余润，预可占有岁。  
便当呼老农，泼醅取沉醉。  

王之道　对雪二首再用前韵  
我笑袁司徒，闭户雪中市。  
高眠罢炊爨，冰榻对瑶砌。  
岂如王孝伯，鹤氅斗清媚。  
随负杨柳花，纵横扑襟袂。  
冬温犯春令，破白已为瑞。  
何妨盈地尽，万井共欢慰。  
草木含余滋，山川郁佳气。  
清寒入诗眉，敢问酒价倍。  
日月同过鸟，燔烈又兴岁。  
老大不足悲，吾今但心醉。  

王之道　对雪和马大卿  
投分江梅亦太清，寻盟风絮却多情。  
势先泽腹归冰鉴，气迫毫尖入管城。  
吏部梦逾秦岭去，将军来作蔡州行。  
拥炉令我思前躅，策蹇高吟愧孟生。  

王之道　对雪和因老韵  
谏陛何人正伏蒲，将坛无事且投壶。  
因观雪曲词争胜，便觉诗邻势不孤。  
警雁王师方入蔡，赠梅边使欲离吴。  
可怜鼠辈殊轻敌，乃敢堂堂捋虎须。  

王之道　对雪和子{辶加苇}用欧阳子韵  
散漫来天际，高吟正倚门。  
远山云母合，芳树柳花繁。  
匝地银无价，冰湖鉴有痕。  
何人穿敝履，有客拥高轩。  
访戴从东棹，游梁快北辕。  
鼎寒香屡拨，杯冷酒重温。  
风力千林吼，云容万骑屯。  
食余盐虎卧，坐久炭猊蹲。  
观舞更三叠，论文罄一樽。  
清芬难掩覆，端的属梅园。  

王之道　对雪和子厚弟四首  
冻云不成雨，巧作白玉霙。  
寒光僭晓色，报我东窗明。  
起来拨残火，暖酒手自倾。  
多谢麴居士，於人殊有情。  

王之道　对雪和子厚弟四首  
青腰夜种玉，不见稠与稀。  
将军欲何往，滹沱正流澌。  
软火烧黄精，我尔宁苦饥。  
行行复行行，舌在请勿疑。  

王之道　对雪和子厚弟四首  
前村不多地，坐觉阻且长。  
梅花应已开，鼻观来清香。  
天公爱衰朽，古木敲鸣珰。  
僵仆巧耐寒，冰柱生承浆。  

王之道　对雪和子厚弟四首  
瑶林我家风，银色佛世界。  
冷冷一川水，淙玉漱寒濑。  
敲冰往得鱼，拨冻自挑菜。  
山居果如此，冷暖在交态。  

王之道　法云寺和汤立贤留题  
寺占湖边数亩山，杖藜偷得一朝閒。  
昨朝恰别居巢长，又喜新诗在壁间。  

王之道　房陵秋日  
新诗来处自房州，已及瓜时叹滞留。  
曾望碧云频送目，又惊红叶再敲秋。  
千山不隔清风远，两地应同素月流。  
游刃似君诚利器，只今无复见全牛。  

王之道　放船和子远韵  
冬温寒日好，岁晚早梅开。  
帆脚随风转，江流与岸回。  
坐怜青嶂远，静见白鸥来。  
水驿三千里，斯游亦壮哉。  

王之道　风雨损花  
雨多南国惜春归，多谢诗人赋彩菲。  
堕白残红无处着，漫随风絮作团飞。  

王之道　奉送果上人住开先寺  
我昔游成均，年少心犹童。  
倒床即甘寝，宁问达与穷。  
精爽忽飞越，梦到庐山中。  
庐山最佳处，二林占西东。  
开先在其间，泉石清而雄。  
分胆我所记，古刹磨碑丰。  
长衔似持节，觉来梦还空。  
挽仰殆三绝，蹭蹬老更癃。  
贵贱等梦尔，觉梦一理同。  
持节何足道，得时可三公。  
说梦乃梦语，笑杀懒散翁。  
翁今往开先，凭何警盲聋。  
将此一转语，截断双石豥。  
源源自何来，其去何所终。  

王之道　伏蒙知县县尉二寮友以夏旱得雨赓石徂徕喜雨韵见贶不可虚辱复嗣其  
绿槐阴外听蝉吟，节过分龙夏已深。  
千里亢阳忧岁旱，一时甘雨快人心。  
养禾不害连朝噎，沃暑应容数日霖。  
多谢同寮怜老拙，双南佳句竞铿金。  

王之道　告春亭诗为江宁令荀晋仲作  
渊明晋高士，从官非所好。  
当时令彭泽，为米聊寄傲。  
公田三百亩，一稔足炊{瀑氵换酉}。  
明年春二月，农以仲春告。  
为言当举趾，西畴雨如膏。  
雨后春日迟，不寒亦不暴。  
欣欣木争荣，民析肯居雝。  
感此万物时，吾年迫衰眊。  
余生复几许，遑遑近颠倒。  
翩然赋归去，岂为折腰躁。  
兄也今渊明，强盛当远到。  
学问穷古始，文章配盘诰。  
十年宰两邑，五月政三报。  
去冬得兄书，怜我加慰劳。  
仁言暖於帛，失喜至舞蹈。  
其间何所云，作亭县之奥。  
为农榜告春，引意在劝导。  
我欲求子诗，并以示倪耄。  
春作苟尽力，秋成杏我祷。  
先当起疲瘵，次用振凋耗。  
别来忽九载，触绪增恋嫪。  
塞命敢不勉，一笑一杯犒。  

王之道　给散告帖  
曾随骁将远追奔，勇冠诸军继虎贲。  
圣主念功知有自，一时高下拜新恩。  

王之道　古松  
老松如蛟龙，气夺百万军。  
根蟠苍崖石，梢拂青天云。  
山神护野火，地主诃樵斤。  
魁然栋梁材，为之献吾君。  

王之道　固陵道中  
道路榛菅合，装齰咫尺迷。  
陟冈还见塔，下孤忽逢溪。  
迥野鸣朝麂，疏茨撼午鸡。  
固陵何处是，弛担日应西。  

王之道　观梅和陈天予韵  
断桥疏竹带山幽，装点诗人觅句愁。  
多谢双鱼传尺素，绝胜斗酒得凉州。  

王之道　观梅和陈天予韵  
春风草木初萌动，夜雨池塘正拍浮。  
玉骨檀心清更好，对花何惜醉扶头。  

王之道　广济道中  
晓日挂林麓，秋风入涧阿。  
野禽飞自语，田父笑相过。  
村畽仓箱富，山蹊芋栗多。  
一鞭聊策蹇，驰上小罗坡。  

王之道　归自合肥于四顶山绝湖呈孙仁叔抑之  
达岸三时顷，瞻山四顶赊。  
乔林知马尾，乱石见麞牙。  
水脚浮青靛，湖唇滉白沙。  
渔人收辏网，归去日西斜。  

王之道　癸酉闰十二月朔旦入夜雪复作静言岁斯人艰食展转不能寐强沃一杯径  
宿雁惊江渚，饿彪啸林丘。  
不知雪如许，但怪风飕颸。  
起看堂前柳，枯梢戛鸣球。  
安得万家春，角我饥寒忧。  
旋支折脚铛，移灯视床头。  
发蒙余半瓶，聊温三四瓯。  
鸣肠时一沃，曲身渐和柔。  
遥应原野间，锦衾覆釐黣。  
农夫庤钱鎛，指日望有秋。  
愿言开同云，东郊从春游。  

王之道　国清化人示寒山  
师从天台来，示我一集诗。  
开编未及读，涕泪已交颐。  
纷纷世间人，迷妄觉者谁。  
浮沉苦海中，俗出无端涯。  
寒山与拾得，旁观为兴悲。  
作诗三百篇，劝戒仍嘲嗤。  
觉此未觉者，当下成牟尼。  
此意亦良厚，奈何人罕知。  
师持国清钵，欲救云堂饥。  
赠言亦安用，聊以报所贻。  

王之道　过白羊市  
小市环农亩，长桥接佛宫。  
扁舟帆影日，幽鸟柳阴风。  
沙觜浅深水，树梢红白茸。  
乍闻秋糴贱，吾亦庆年丰。  

王之道　过邓步和张叔元见赠韵  
独舸东来夏日长，归装从此益生光。  
卧云禾穗珠成实，倾露荷花麝被囊。  
逸世才猷金騕褭，逼人风味木兰堂。  
常疑正始遗音绝，把读新诗远擅场。  

王之道　过段寨二首  
随行知有笔如椽，不碍冥搜借榻眠。  
酒醉诗成还上马，秋蛇春蚓任人传。  

王之道　过段寨二首  
嫩绿夭红照眼明，物华春事暗相惊。  
提壶不饮劝谁饮，正在竹丛深处鸣。  

王之道　过富池题澄江阁二首  
晚日千峰色，秋风万里情。  
望云双目眩，渴雨寸心倾。  
有客诗方就，何人笛正横。  
渚烟萦别浦，江月动前楹。  
草木腥犹在，生灵痛未平。  
伤哉一杯酒，北向酹边城。  

王之道　过富池题澄江阁二首  
江山南北限，风月古今情。  
举酒杯还覆，逢人盖暂倾。  
目穷飞鸟落，心逐断云横。  
小市支残屋，严祠列画楹。  
晚烟渔艇远，夏潦荻洲平。  
试问濡须路，归欤过几城。  

王之道　过广德宿开元寺上人房  
满城花草斗欣荣，嫩绿夭红照眼明。  
会有禅房通野色，解鞍聊复憩予行。  

王之道　过含山邮亭和子厚弟壁间韵三首  
犯暑篮舆趁晓耕，东风迎面葛衣轻。  
过山缭绕湖边路，杨柳阴中带月行。  

王之道　过含山邮亭和子厚弟壁间韵三首  
透云斜日影朦胧，树杪依微少女风。  
景物重来正无恙，为君收拾向诗中。  

王之道　过含山邮亭和子厚弟壁间韵三首  
开窗如见碧油幢，新竹春来过屋长。  
渐近柴桑旧家路，清风来报稻花香。  

王之道　过集湖德济庙用赵尉廉留题韵示周钦夫程彦游  
秋阳汎汎流清晖，帆腹不张旗脚垂。  
灵祠输奂湖之麋，水天一色成玻瓈。  
西轩爽垲高不危，凭栏下瞰群山卑。  
鬼神亮我心无欺，风涛纵险夫何疑。  
区区奔走劳驱驰，和光未免世俗随。  
相逢一笑聊伸眉，明朝掺袂还东之。  
萧曹有节未见奇，往往樵牧相鄙夷。  
吾生倾否会有时，穷愁过眼无足悲。  

王之道　过水南题范谏议书室  
函丈当年賏卧龙，笑谈曾记一尊同。  
幅巾已起草庐在，寂寞溪山空晚风。  

王之道　含山令尹章邦基即其所居剜山得石嵌空乃作堂於其上而目之曰玉璧窟  
我闻美玉地所秘，出为世用自有时。  
譬犹景星与庆云，千载往往一见之。  
君家玉璧岂无说，凿山得石夸瑰奇。  
岂惟苍翠实相似，温润清越璠璵姿。  
细看高广类墙壁，以璧名之故其宜。  
剜劖不已石无尽，此窟未易窥藩篱。  
作堂正在佳绝处，下视海岳如城池。  
钱塘雪浪涌澎湃，天竺烟岫纷参差。  
君于其间日成趣，长篇短句挥蛟螭。  
乃知地灵不爱宝，要令景物求新诗。  
顾我与君无半面，牵帅阿咸难固辞。  
沽哉沽哉吾与玉，它年相见期相知。  

王之道　含山驿中  
日暖风轻昼睡余，海棠娇褪玉肌肤。  
杨花也似知人意，来趁飞红入座隅。  

王之道　合寨陪诸公观月  
一樽相对夜厌厌，风捲浮云见玉蟾。  
凌乱请看矛作舞，清光炯炯已窥檐。  

王之道　和褒山因老二首  
湖上逢师又到家，别来诗句好相夸。  
休嗟晚菊今迷草，且喜寒梅欲放花。  
丈室香温严宝坐，将坛风软拥高牙。  
相思对雪酬珠玉，不觉茅檐送月华。  

王之道　和褒山因老二首  
岛可文章似出家，不将言语落浮夸。  
雪中令我思风絮，天上因君合雨花。  
一炷飞烟云夭矫，数行佳树玉槎牙。  
山高殊觉青霄近，扪虱南窗向日华。  

王之道　和卞养直见示三绝简圣书  
看君落笔走云烟，想见新丰醉少年。  
龙脊旧堆骐骥种，义方今服乃翁贤。  

王之道　和卞养直见示三绝简圣书  
杨柳阴中乳燕飞，马头寒峭怯单衣。  
胡麻知有谁人种，应怪东游未即归。  

王之道　和卞养直见示三绝简圣书  
迟日轻风过雨天，笑声何处送秋千。  
清明已逼长安近，寄语先生快着鞭。  

王之道　和伯父仲球立春即事二首  
怪得青腰稍霁威，却应缇室报飞灰。  
摇风柳带缘冰重，破冻溪流与岸回。  
群盗传闻湖外去，愁云准拟岁前开。  
玉盘丝菜仿萧索，赖有诗筒日往来。  

王之道　和伯父仲球立春即事二首  
对雪酬春付酒杯，兵余真似复然灰。  
路通千里传书去，人喜三军破贼回。  
梅萼封檀香未彻，湖声撞玉冻初开。  
疏篱败屋休兴叹，幸事群凶不再来。  

王之道　和陈阜卿为汤与立寿次韵  
我闻无量寿，世作天人师。  
有祷必应感，如形影随之。  
吾见盛德士，吏隐江之湄。  
岩岩栋梁材，为桷岂所宜。  
守道心自适，怡然见双眉。  
何当日千里，整顿黄金羁。  
嗟予拙无用，正坐千林姿。  
荷兄独青眼，少雪群儿欺。  
兰菊虽异芳，春秋莫予遗。  
相逢一尊酒，驻马聊共持。  
偶观香雾郁，彷佛初生时。  
愿兄寿无量，登庸侍彤墀。  
年年遇今日，酌酒共瑶卮。  

王之道　和陈勉仲春日偶成二首  
帷幄何人正坐筹，匈奴轻汉索怀柔。  
回銮未睹迎天驷，劝穑还惊出土牛。  
雨过池塘新涨绿，春归原野霁烟浮。  
中兴自古须群策，更愿君王慎厥猷。  

王之道　和陈勉仲春日偶成二首  
江表归来得自由，旧乡能复到温柔。  
辞源已见流三峡，笔力当期挽万牛。  
白日忍从黄雾塞，青天那复黑云浮。  
报除骄冠还强汉，会有忠良告远猷。  

王之道　和陈勉仲大宁院见寄  
使驿驰驱赋陟冈，等閒诗戏况逢场。  
清和在序芳菲歇，草色连天水满塘。  

王之道　和陈勉仲二首  
人似平原字亦颜，诗成长在笑谈间。  
试看落笔云烟疾，难放摇春草木閒。  
美俗未容窥制锦，劝耕聊得伴行山。  
惭将郑腊酬荆璞，无怪年时债未还。  

王之道　和陈勉仲二首  
相逢怜我太衰颜，冰雪精神照座间。  
霁日有情茶乳合，春风无力柳丝閒。  
肯从逋客来三径，只恐佳人赋二山。  
旧说毛公今见否，似闻新向玉京还。  

王之道　和陈勉仲四首  
清风为我晓开关，风外浮云过雨还。  
湛湛可怜清上下，一篙溪水水边出。  

王之道　和陈勉仲四首  
何日清游继大苏，扁舟东去泛西湖。  
欲将景物和诗句，写作钱塘伟观图。  

王之道　和陈勉仲四首  
拍天湖水注东关，水外渔舟破浪还。  
谁似老僧閒有味，清风一榻面佳山。  

王之道　和陈勉仲四首  
雨过山前草木苏，开窗澄碧渺金湖。  
近来翰墨君为绝，喜见诗中有画图。  

王之道　和陈勉仲赠淮西漕吴介之二首  
威严霜肃德春阳，民感澄清涕泗滂。  
畏壘大穰知不晚，三年端可笑庚桑。  

王之道　和陈勉仲赠淮西漕吴介之二首  
九郡疮痍赖拊存，年来和气浃江村。  
此恩未易论天报，请看于公大里门。  

王之道　和陈天予经过南巢邑人迎旧尹  
君来井邑笑烘烘，君去萧条迥不同。  
似说攀辕如昨日，可怜身老长儿童。  

王之道　和成都张通叔韵简范伟明  
高楼半天夸奕奕，一室萧然再经昔。  
君今盘礴知几时，邂逅相逢俱是客。  
襟怀磊落我辈人，倾盖便觉情相新。  
欲知富贵未乾没，岷山锦水钟精神。  
范侯国学同舍友，闻与吾人最亲厚。  
别来不寄一行书，有便何妨为予取。  

王之道　和程德远二首  
寓问发函旧，论交倾盖新。  
几年瞻翰墨，今日侍光尘。  
御侮烦骁将，扶颠倚大臣。  
相逢更可恨，对酒洒陶巾。  

王之道　和程德远二首  
未尽通宵话，犹如一日秋。  
壮怀天共远，归意雨同留。  
灯烬何明灭，蛩声静应酬。  
十年为客梦，应不负瀛洲。  

王之道　和戴禹功幕府归来三首  
抖擞空肠一字无，下邳能复异时书。  
中兴正欲平骄寇，莫若相如赋子虚。  

王之道　和戴禹功幕府归来三首  
客里诗成付漫书，清风一榻黑甜余。  
相山旧隐今分定，却是归来计不疏。  

王之道　和戴禹功幕府归来三首  
临淮终日鉴修眉，水外遥山尺五低。  
我欲骑云叫阊阖，请将捕寇付平西。  

王之道　和戴禹功水云馆留题  
兵火间关我尔同，相逢聊喜话匆匆。  
山长不碍飞云去，江涨应从远水通。  
白鹭晚潮初浸脚，雨花遗址正横空。  
临风遐想成惆怅，千古兴亡一局终。  

王之道　和道可  
卧雨春头到地长，清风一榻借微凉。  
碁声惊断高僧梦，起拨炉中未过香。  

王之道　和丁景仁三叉河留题赠李仲山  
飘零双鬓已星星，万里江湖寄此身。  
山拥青螺初洗雨，水浮苍璧似围春。  
别来举废同千古，此去荣枯会一新。  
葭薶弥天草如积，宽予犹赖有斯人。  

王之道　和董令升舍人  
雨余沙路润无泥，潋滟溪流与岸齐。  
苒苒年华催我老，酣酣春意得人迷。  
联珠便觉新诗富，浮玉还听雅唱低。  
杨柳缓摇阴正午，谁家篱落一声鸡。  

王之道　和董令升舍人梦中得句  
早晚天书下紫泥，如今人物擅三挤。  
才华好自銮坡进，诗思休从蝶梦迷。  
深院日迟黄鸟啭，长桥风软绿杨低。  
春容不用相撩拨，老去心情似木鸡。  

王之道　和董令升喜雨用前韵  
夜听檐声翻急雨，想见膏润均率土。  
先生休戚共斯民，忧在惔焚非惮暑。  
人情类被饥所移，我尔相望自甘苦。  
宁从祷旱身暴日，肯对驱蝗歌侑俎。  
用心何独追老杜，大庇寒儒欢广宇。  
要令匹夫被惠泽，上致吾君尧舜数。  
嗟予粪配伏邱壑，尺短寸长无足取。  
洊蒙珠玉过称杨，丈夫殆以气相许。  

王之道　和窦又勇秋日见访阻雨见赠  
风雨萧萧暮不休，顿添寒色送穷秋。  
已荒深院菊犹在，欲去短亭人强留。  
千里书迟空噪鹊，四邻砧乱混鸣鸠。  
相逢棋战宜终日，卧稻从他烂不收。  

王之道　和方景南参议见赠  
向来疏率任天真，此去扶持护善邻。  
只恐磨砖难作镜，已知行水戒推轮。  
箪瓢本是吾家物，轩冕宁容我辈人。  
多谢诸公共推毂，欣欣寒谷暗生春。  

王之道　和方正叔芍药  
院落清和昼漏长，曲栏高槛倚新妆。  
未饶玉蘥来仙女，那羡莲花似阿郎。  
遣兴勉从吾辈在，追欢难入少年场。  
开缄忽得惊人句，满纸云烟翰墨香。  

王之道　和富公权送行诗韵  
叨尘四十年，静计所得禄。  
十分才二三，清饿似饥鹄。  
中昨守义扬，一时苦穷促。  
忽闻柏台长，表苈彻聪目。  
不惟免罪戾，英游许追逐。  
接武宪漕间，寒庖见梁肉。  
从兄逮两载，种种荷推彀。  
容我数百辈，大矣空洞腹。  
为怜昔同升，相看日不足。  
芳时木芙蓉，唱酬动成轴。  
烧香每开奁，惠茗屡倾簏。  
青青阅冬夏，高视松柏独。  
顾我如磇硄，讵敢比良玉。  
而兄不我鄙，步骤俾继躅。  
是行集霰候，霜威日增肃。  
解维在朝夕，离绪可堪触。  
恋恋重掺袪，移庖过吾屋。  
紫囊出巨编，还我海陵录。  
全家被燕衎，日尽继以烛。  
何人鱠红鲜，想见鳊项缩。  
腹腴愧偏劝，佐此一杯绿。  
实筐出越罗，币帛更加束。  
酒阑儿女曹，起舞应歌曲。  
殷勤药石诲，美痬肯滋毒。  
新诗追古作，高义激颓俗。  
临岐沐宠贶，固陋敢虚辱。  
但惭水底蛙，勉趁丝与竹。  
正尔无足道，聊用资报复。  
谦谦古君子，厚德卑自牧。  
请歌伐木篇，敬谢酾蒵速。  

王之道　和富公权宗丞十站  
閒想当年啸咏声，一时人物斗峥嵘。  
江山清壮今犹昔，文谓丹青画不成。  

王之道　和富公权宗丞十站  
门外传来一轴诗，烂然蓬荜顿增辉。  
匹夫不敢贪怀璧，什袭今从故府归。  

王之道　和富公权宗丞十站  
展读新诗次第看，管中文豹喜窥斑。  
不知笔力能豪放，落纸云烟欬唾间。  

王之道　和富公权宗丞十站  
后来模楷复何人，千载风流郭泰巾。  
欲睹诗豪兼草圣，一尊聊发洞庭春。  

王之道　和富公权宗丞十站  
行草应曾阅斗蛇，世情无识笑东家。  
君看横雨随风势，纸纸清新字字斜。  

王之道　和富公权宗丞十站  
昂昂野鹤在鸡群，一见人分濁与清。  
吟对红葵朝雨细，坐临绿竹午风轻。  

王之道　和富公权宗丞十站  
舍北湖山千叠翠，街面溪水一篙深。  
黄鹂也似快晴日，杨柳阴中诉好音。  

王之道　和富公权宗丞十站  
恶客未尝知酒圣，高人何止擅文豪。  
三司自揣非吾事，敢觊徐州解佩刀。  

王之道　和富公权宗丞十站  
嗟予少也戆无奇，才力而今老更衰。  
文阵异时逢大敌，犹能斩将复搴旗。  

王之道　和富公权宗丞十站  
我惭思涩同司马，君患才多继士衡。  
今日相从非偶耳，挂冠淮浙好寻盟。  

王之道　和高守无隐官闲即事  
老去空悲乐事稀，百年浑醉几多卮。  
虽贫赖有旧栽竹，纵懒未容全废诗。  
碧草望迷烟漠漠，黄梅看熟雨垂垂。  
莫嫌芜飇晚相浼，欲换邦君白云词。  

王之道　和高守无隐官闲即事  
谁怜村落笑歌稀，全把茶瓯当酒卮。  
枯槁又经三月雨，穷愁聊付一篇诗。  
窗间远岫青千叠，楼外长天碧四垂。  
何日获陪文字饮，欲翻妍唱入新词。  

王之道　和龚圣任冬日即事  
老怯繁霜劲，閒怜爱日温。  
御寒朝强酒，防寇夜撑门。  
采荠篱根地，观梅郭外春。  
余生何所托，归命大慈尊。  

王之道　和龚圣任即事  
新诗似霜月，谛玩清且好。  
欲见势未能，思君令人老。  
启蛰在朝夕，雷雨发枯槁。  
愿言从杖履，高吟备搜讨。  

王之道　和巩兴宗题回峰寺赠明山主  
江共烟云远，山连薮择长。  
日从三伏烈，风借九秋凉。  
休作桃花观，聊同柏子香。  
相逢无一事，不必下禅床。  

王之道　和何希渊韵  
敢负交游素所期，自怜衰滞使君疑。  
向来兵火亦何久，此去功史应水迟。  
诗似清风宜我慰，心如白水欲谁欺。  
扁舟傥赴相从约，江北江南笑有辞。  

王之道　和胡德辉增明轩  
钓鱼聊复效詹何，肯向青山较少多。  
身世自怜巢幕燕，利名谁銮扑灯蛾。  
风前逸气舒长笛，酒里清　　到短歌。  
安得梧桐来鹡鷟，一鸣千古继卷阿。  

王之道　和江和仲司理喜雨  
朝来虹影散青红，旱气旋随夜雨空。  
颃颉竞看飞石燕，蠉蠕应快洗桃虫。  
旧闻人说天心解，今见时和岁事丰。  
五谷穰穰无几日，敢将豚酒谢穹窿。  

王之道　和江和仲司理喜雨  
天怜辙鲋嘘残湿，震奋雷霆起幽蛰。  
清风入夜送雨来，大慰焦枯望霓急。  
新诗如雨雨未休，相对自可忘为忧。  
东皋秋稔想多秫，预期剧饮无论筹。  
老蟾宿毕君知否，欲烦更问东家丘。  
我今已具西归舟，会见扶桑升赤虬。  

王之道　和江中仲  
把读新诗忆旧家，深村羸犊短辕车。  
年丰野老常携酒，客至幽祴　自唤茶。  
乱后所存惟五柳，老来无意约山花。  
相逢何必曾相识，乘兴时来过此耶。  

王之道　和孔纯老按属邑二首  
高车西去忽逾旬，坐想登临得句频。  
杨柳阴交山径晚，酴醾香满驿亭春。  
吟余扫壁时挥翰，醉里投床任吐茵。  
闻说归来欢喜甚，故人相遇是诗人。  

王之道　和孔纯老按属邑二首  
杨柳依依半掩扉，新晴疏影弄斜晖。  
好花觅句忍轻负，幽鸟劝沽良重违。  
閒爱青苔缘砌上，静看蝴蝶扑窗飞。  
雨多不觉芜菁过，又喜盘中笋蕨肥。  

王之道　和孔纯老按属邑六首  
野云和雨渡金湖，山色微风恍有无。  
不惯扁舟浮浩渺，且驱羸马上崎岖。  

王之道　和孔纯老按属邑六首  
云涛雪浪渺无边，一簇溪桥客聚船。  
舆卫欲休红日下，几家茅舍起炊烟。  

王之道　和孔纯老按属邑六首  
行并焦湖试问涂，何如震泽占姑苏。  
提壶聒聒劝谁饮，我不知君渠自呼。  

王之道　和孔纯老按属邑六首  
客里宵寒梦易醒，起看残月照窗明。  
招提正在山多处，过雨流泉碎玉鸣。  

王之道　和孔纯老按属邑六首  
石窦泠泠注竹豨，豨光浮动软琉璃。  
幽人爱玩不忍去，觅句坐惊红日西。  

王之道　和孔纯老按属邑六首  
榛莽无边没尽头，当年禾稼压田畴。  
流亡复业知何日，九叙宜先戒用休。  

王之道　和孔纯老别邻居钱进之醉寝留题  
不敢搘筇问起居，虑烦炰脍破兵厨。  
杜门终日无人顾，新竹墙头出万夫。  

王之道　和孔纯老归自属邑三首  
行县归来赋陟冈，青梅应快一樽尝。  
诗成妙墨挥张圣，酒到高歌发楚狂。  
夹道野花围叔障，两行官妓簇桥梁。  
嗟予贫悴踚蓬荜，不及郊迎笑举觞。  

王之道　和孔纯老归自属邑三首  
往来阴雨恰弥旬，滑滑那堪鸟语频。  
行色可无三日霁，旅怀庆付万家春。  
欣闻郊劳开瑶席，想见车旋人锦茵。  
何幸诗筒时寄我，慰怀须信有诗人。  

王之道　和孔纯老归自属邑三首  
诗涛难放笔头乾，归及初晴素魄圆。  
善举敢论当世比，佳篇应任老夫传。  
凌云列岫堆螺髻，出水新荷点翠钿。  
报政还朝知不晚，追随能复记当年。  

王之道　和孔纯老江上游风题酒肆  
对酒应从暮吹号，酒行还喜荐溪毛。  
若将物象评诗思，须向江头看怒涛。  

王之道　和孔纯老送司法吴德声  
舞腰回雪奏伊凉，饯设铃斋举别觞。  
如子固宜倾坐客，顾予何计挽征艎。  
交情旧喜推东道，归梦先应到北堂。  
花柳枝头春已闹，伫观超擢寘周行。  

王之道　和李难老  
半生场屋弄朱衣，犹喜春来破白归。  
同辈交游惟我拙，一时人物似君稀。  
风神要在山庭峻，辞吐初疑锯屑飞。  
州县未应淹骥足，钓名谁羡子陵矶。  

王之道　和李似矩马图歌次韵  
画工妙处称毛羽，我欲论功第先兔。  
不知心手会天机，象管纷纷谁比数。  
寥寥千载一曹霸，墨妙于今传二怪。  
龚生重马轻尺璧，蔑视韩韦复何者。  
乐来一顾遇孙阳，奔走侯门日无暇。  
一匹腾骧一匹嘶，先生爱骏非爱奇。  
有如霓裳第三叠，按图知拍逢王维。  
新诗迈绝今老杜，作经未必多马蹄。  
先生驰骋金马里，口角雌黄即公是。  
欲知早晚定登庸，步武风云起平地。  
伟哉骅骝世英物，一日早行三万里。  

王之道　和历阳李簿见寄  
短鬓纷垂白，衰颜悴带黄。  
多寒冬更甚，少睡夜能长。  
旧学长荒废，新知感爱忘。  
何时一樽酒，谈咏带江乡。  

王之道　和历阳守张仲智观梅五首  
一霎轻风过雨稀，满庭春色碎珠玑。  
使君载酒花前醉，更有新诗为发挥。  

王之道　和历阳守张仲智观梅五首  
万事当从酒到休，子山那得许多愁。  
绿樽翠杓梅花夕，不醉翻令恶客羞。  

王之道　和历阳守张仲智观梅五首  
谁似樊侯哲且明，解将勋业佐中兴。  
自怜汩没毛锥子，空对东风咏使能。  

王之道　和历阳守张仲智观梅五首  
夜烧红烛照梅花，刺史风流自一家。  
待得残英上丹脸，韶华端复到山茶。  

王之道　和历阳守张仲智观梅五首  
出车何日劳师还，二圣归来喜见颜。  
乞得此身终芰制，乱山茅屋两三间。  

王之道　和连圣举呈张彦智  
公望岩岩映广东，曲江重见旧家风。  
威行草木霜争肃，春到湖山雪自融。  
至喜此心鱼鸟共，去思前日吏民同。  
从今不复忧兵火，却敌如公笑语中。  

王之道　和梁宏父二首  
时来谈笑取侯封，清旷宁容雅志从。  
上圣急贤齐舜禹，群公引类迈夔龙。  
非材似我十围栎，有用如君千丈松。  
邂逅相逢辱倾盖，能令瓦釜配黄钟。  

王之道　和梁宏父二首  
功名须向壮年收，顾我摧颓已白头。  
节晚独存松柏劲，岁寒还见雪霜浮。  
老将耄及从人笑，醉欲眠时遣客休。  
眼力尚能观细字，诗筒经卷且优游。  

王之道　和刘春卿秋夜对月  
天宇澄清桂影秋，骚人乘兴欲登楼。  
楼前白水三千顷，滉滉鎔银烂不收。  

王之道　和刘春卿夏日闵旱次韵  
何人夜作秋虫号，吟诗坐对山有高。  
想当龙门夺锦袍，从臣拱手看挥毫。  
衡茅咫尺临江皋，浮光滟滟翻金涛。  
满帆何处乘风艘，千山过眼同奔逃。  
不妨鱠鲤兼炰羔，酒酣起舞如飞猱。  
醉中往往笑成唃，一时辈流籍湜翱。  
嗟予蹇肃意郁陶，七年坐困山林牢。  
迩来天旱地不毛，釜鱼薪蚁何嗷嗷。  
谁能读诗夜焚膏，只益心蓬增目蒿。  
丈人纯白羞桔槔，终日抱瓮忘其劳。  
今春属国纷旗旄，两淮供亿争鸣鼛。  
干戈载戢弓其弢，此行辅弼环萧曹。  
蒿街伫见悬酋豪，买牛卖剑犊卖刀。  
我虽不饮当潄醪，堆盘况有瑶池桃。  
鹿鸣会赋嘉定敖，予衰尚可追风骚。  

王之道　和刘春卿晓起读书  
梦断幽禽恰转更，窥窗残月淡孤灯。  
孜孜读诵如吾子，指日菁莪看锡朋。  

王之道　和刘与可二首  
老来无奈懒，春至不胜情。  
万石嗟遗迹，双鱼谢寄声。  
压花朝雨重，酾酒夜泉鸣。  
细把君诗读，冰壶表里清。  

王之道　和刘与可二首  
野塘春草遍，芳树老藤缠。  
远信占黄耳，清游任白颠。  
山光晴抹黛，湖气暖腾烟。  
我有边韶癖，何妨昼日眠。  

王之道　和鲁如晦春日过定远山口  
雨足塍塍水，春晴处处花。  
畏涂双只堠，荒戍两三家。  
心折朝鸣鹿，魂惊暮集鸦。  
想君行役苦，愁蹙不成嗟。  

王之道　和鲁如晦七夕  
乞巧谁家绮席开，夜阑箫鼓趁虚催。  
启明不为牵牛计，又放朝阳送曙来。  

王之道　和鲁如晦喜雨  
我本山中人，当暑玩泉石。  
高吟清风朝，长啸明月夕。  
前年徙江城。舴艋劣容席。  
是时暑雨过，黄流没青荻。  
城中无置锥，僦舍至三易。  
迩来成小筑，风月得相觅。  
执热想飞瀑，白练挂苍壁。  
顿从釜甑中，令我获苏息。  
尤怜昨夜雨，洒濯有余力。  

王之道　和闾必志见寄韵  
老矣诗才欠壮观，羡君閒燕富清欢。  
染羹早厌夸鼋指，食肉应宜谢马肝。  
送客篇章堪寄远，论文杯勺自驱寒。  
扁舟近过池头否，百丈西南水欲乾。  

王之道　和吕叔恭题和州香林汤  
新诗等絺绣，文采照座右。  
尤怜继绝唱，峥嵘竞高秀。  
词源眉山长，句法杜陵旧。  
相从今老矣，岂独歌邂逅。  
香林在何许，溢沸发岩窦。  
其流渐清温，脉助草木茂。  
岁旱添苗槁，一溉十倍收。  
追游记畴昔，我仆苦痛疚。  
别来隔兵火，荆榛挂猿狖。  
温温自然汤，蠲痾古非谬。  
我闻泉所发，江海远相透。  
其温本硫黄，气味自同臭。  
大哉无碍浴，天地不轻授。  
严霜与列日，冬夏特异候。  
人生困凌薄，往往少中寿。  
飘飘澡雪力，狴犴忽蒙宥。  
春寒不喜出，块坐拨残槱。  
晦阴又连朔，夜雨屡通书。  
谁能慰穷愁，邵州有贤守。  
开箧出大轴，令我和其后。  
此意重虚辱，勉强忘固陋。  
吕候卿相家，博学靡不究。  
会当似前人，嘉猷日告后。  
君看华清宫，海淫似招寇。  
当年从千官，车马所奔辏。  
渔阳一炬火，曾不半钱售。  
争如寄僧房，泠泠滟苔甽。  
常遂尘土濯，永免脂粉漱。  

王之道　和吕子梅题陈倅窗前新栽竹二首  
封殖要当同种玉，翱翔端复见停鸾。  
此君不是尘中物，岂减樊川十万竿。  

王之道　和吕子梅题陈倅窗前新栽竹二首  
自是清阴能借润，不应积雨尚流寒。  
先生端的磻溪裔，乞与沧溟作钓竿。  

王之道　和潘泽之沈元吉泛舟湖上  
散骑真前辈，休文即当家。  
泛舟成丽句，散绮见余霞。  
惊去沙鸥没，招来酒旆斜。  
春归何处觅，篱角见金沙。  

王之道　和秦奉之题蕲春驿浸月轩  
千山初过雨，万籁不鸣风。  
宝鉴沉寒水，冰轮上太空。  
竹梢低蘸碧，枫叶冷浮红。  
终欲金沙去，经营一亩宫。  

王之道　和秦寿之春晚偶成八绝  
相从辄莫太匆匆，赌酒分茶自有功。  
谁谓春归无处觅，柳蹊飞絮乱因风。  

王之道　和秦寿之春晚偶成八绝  
照眼酴醿正及时，鞓红相映似相知。  
天公应也怜芳意，一灵轻风宿雾披。  

王之道　和秦寿之春晚偶成八绝  
花外霏微雨弄晴，乱红狼藉过清明。  
伤春正苦无聊甚，接接欣闻噪鹊声。  

王之道　和秦寿之春晚偶成八绝  
官閒时醉秀溪春，醉里吟诗字字新。  
欲报自惭无好语，年来胸次亦埃尘。  

王之道　和秦寿之春晚偶成八绝  
欲下荒庭意已阑，一枝红药坐中看。  
东风不息成何事，又醖春阴作夜寒。  

王之道　和秦寿之春晚偶成八绝  
轻阴还傍麦秋天，病怯春寒独衣锦。  
老境不知行乐好，坐来芳树看莺迁。  

王之道　和秦寿之春晚偶成八绝  
春来谈笑数追陪，多谢传杯不放杯。  
醉里狂言应可笑，问春归去几时回。  

王之道　和秦寿之春晚偶成八绝  
带雨飞来燕一双，问伊何事为春忙。  
野人不解呢喃意，勉强搜吟对麦光。  

王之道　和秦寿之题黄州郡楼  
西北张霞绮，东南漾月波。  
登临筇作马，吟咏笔翻河。  
思与苍霞远，情同白水多。  
新诗清且丽，标致压阴何。  

王之道　和秦寿之题靖安栖霞观  
飞观临无地，江天在目中。  
晚霞工射日，秋水欲浮空。  
蓼岸深迷绿，枫林远映红。  
归欤还可喜，千里一帆风。  

王之道　和秦寿之题天祚宫  
洞天无际复无旁，乔木梢云十万章。  
身外轩裳谁系绾，壶中日月自舒长。  
平生尘垢烦三沐，投老功名笑五浆。  
白鹿青牛今在否，一声秋磬上寥阳。  

王之道　和秦寿之铜陵江上二首  
枫叶霜余霞灿烂，苇药风起雪纵横。  
铜陵江上秋容好，两绝新诗取次成。  

王之道　和秦寿之铜陵江上二首  
烟销远水分帆影，木落疏林出斧痕。  
啸咏不知红日下，九华何处望中昏。  

王之道　和秦寿之喜雨  
云峰拥棱层，不动若顽石。  
追凉困无所，何当日云夕。  
挥箑汗如流，欲卧莫安席。  
云头从北来，微风动疏荻。  
滂沱一尺雨，旱魃惊辟易。  
巾屨获暂御，尊酒容复觅。  
谁怜贫长卿，空洞家四壁。  
熬熬炉炭中，万物同一息。  
明朝槁苗兴，农亩歌帝力。  

王之道　和秦寿之中秋玩月三首  
一樽芳酒起觉烟，绝胜红裙拥后前。  
山色水光相上下，月华秋气共清圆。  
佳时令我思韩愈，好梦逢君想惠连。  
老大不知追逐乐，却因妍唱惜流年。  

王之道　和秦寿之中秋玩月三首  
湖光无际接云烟，举酒登临夕照前。  
坐送落霞还杳霭，倚看明月上高圆。  
清谈浩渺河源注，丽句纵横绣段连。  
归去凤池知不日，山城岑寂记今年。  

王之道　和秦寿之中秋玩月三首  
肠断江城敛暮烟，一声清笛短亭前。  
扬舲共喜风初转，戏彩当期月正圆。  
水落双溪和石出，霜余叠嶂与云连。  
令人暗想昭亭路，屈指归来又四年。  

王之道　和僧广实三首  
曾向高安见大愚，迢迢一路彻天衢。  
而今到处无些事，困睡饥餐得自如。  

王之道　和僧广实三首  
闻说年来贫更甚，生涯和地与锥无。  
通身是手承谁力，方信常人实若虚。  

王之道　和僧广实三首  
动容俱见古人情，千里归来得我惊。  
七载何曾有离别，水中明月本相亲。  

王之道　和沈次韩春日郊行二首  
杨花落地鹓鹈飞，百里湖山碧四围。  
信步不知行几远，却怜芳草伴人归。  

王之道　和沈次韩春日郊行二首  
山色新晴一蘸青，隔溪无数野花明。  
杞苗荻笋肥应美，採掇何妨趁晚烹。  

王之道　和沈次韩历阳归来见寄  
腊近梅争白，冬温柳渐黄。  
强吟诗思涩，幽步野情步。  
别去嗟何阔，归来肯遽忘。  
开缄得佳句，和气溢寒乡。  

王之道　和沈次韩秋日雨后督子厚报  
江槛连朝雨，山斋昨夜凉。  
不知新稻熟，深怪晚炊香。  
得句君应喜，闻风我漫狂。  
绣溪行乐处，云水向千章。  

王之道　和沈交韩王觉民韵  
二公才致同清壮，顾我无能但蕲向。  
只今连璧复有谁，伯仲未可轻第行。  
小人老矣病且衰，目光近在牛背上。  
何当策蹇拟高谈，岁晚寒云连雪障。  

王之道　和沈进可检法秋夜饮客待月  
欲雨云容合，濒江水气浮。  
笑谈初入夜，灯火适逢秋。  
巧借三豪便，还成一醉谋。  
投琼酬木李，只使老夫羞。  

王之道　和沈元吉与唐用崔乞菊  
黄花如幽人，别来心念之。  
邂逅适我愿，讵可无一辞。  
缅怀东篱游，旧与西风期。  
乞我三百株，烂醉风前杯。  
休文有佳裔，咳唾成新诗。  
把玩乞菊章，颇愧前篇非。  
寄言催蓝田，舍之复谁贻。  

王之道　和石守道喜雨  
坐听檐雨快高吟，酒到从斟不厌深。  
酣战遂符占蚁信，郁兴良慰望霓儿。  
一时与被尧天泽，四海同苏傅野霖。  
沾足岂惟秋有岁，麦田犹及趁犁金。  

王之道　和孙延寿喜雨述怀韵  
小雨霏霏夜接朝，乍惊和气入民谣。  
官逋遮为麦秋缓，酒价定随人意饶。  
欲落枣花蚕断茧，半黄梅子稻移苗。  
书生不惯征徭苦，牢落僧房不自聊。  

王之道　和陶尉喜雨呈张文伯  
贺客休辞酒盏深，使君心是老农心。  
精诚心致当时雨，膏泽将为异岁霖。  
得水槁苗俱竞秀，乘秋高鸟自能吟。  
宣风宜有中和作，戛玉锵金播八音。  

王之道　和天宁因上人次韵  
日月漂流一鸟过，别来心迹病维摩。  
是非孰辨聊分谤，诞信相讥要止讹。  
摇落独怜松不改，澄清尝见海无波。  
句中有眼劳开警，更问诸人会得麽。  

王之道　和天宁因上人韵送僧用懿住桐城金绳山  
老松如蛟龙，秋来露鳞甲。  
雷霆昨夜雨，奋迅以时发。  
道人粲可流，出世雨相法。  
至今狮子吼，狐兔尚惊怛。  
金绳小金山，突兀一峰拔。  
桐城旧知音。相招遗书札。  
世情强轻得，祖道无广狭。  
天宁有佳句，钟磬斗铿戛。  
嗟予丘壑姿，晚岁麋鹿狎。  
属和良不工，前诗万钧压。  

王之道　和天衣聪老五首  
师去无为十五年，重来猿鹤亦忻然。  
此生不负今朝祝，冀结龙华会里缘。  

王之道　和天衣聪老五首  
老怀归去几何年，吴越宗风久寂然。  
闻说近来狮子吼，应将驴脚问生缘。  

王之道　和天衣聪老五首  
法华灵应著当年，今古何曾有间然。  
不见后身房次律，却因和璞记前缘。  

王之道　和天衣聪老五首  
达磨东来不记年，一灯然处百灯然。  
顾从清净求明了，应喜晨斋学省缘。  

王之道　和天衣聪老五首  
绿杨芳草自年年，人老逢春重喟然。  
六入傥能除旧习，三乘端许结新缘。  

王之道　和王冲之喜雨呈张文伯  
指点邦人著眼看，鲁侯雩祭正玄端。  
望来已见千山雨，此去那忧百谷乾。  
高廪有期从{左禾右齐}敛，奔霆何处起龙蟠。  
新诗得得书灵应，传与群公好纵观。  

王之道　和王觉民简褒山因上人枣岭魏欣然二首  
七行才业在，宁久困无津。  
秋到抟风翼，春回纵壑鳞。  
褒山方竞秀，枣岭益争新。  
珍重二三子，诗骚追古人。  

王之道　和王觉民简褒山因上人枣岭魏欣然二首  
君来逾半月，未果一尊同。  
湖水寒应碧，山梨雨自红。  
何时过北牖，今日转西风。  
相去无他地，孤城杖屨中。  

王之道　和王觉民梅花诗  
梅花似是东君客，漏洩春风犯寒坼。  
冰肌玉骨照双泉，应为孤根借泉脉。  
先生狂得次公醒，诗思蔼蔼飘晴云。  
为怜老拙有旧分，俾预胜赏沾清芬。  
我时被酒酒实透，香扑鼻端曾一嗅。  
别来飞雪往未能，想见精神愈高瘦。  
西湖处士真诗仙，东坡老人所推先。  
岂知此花自奇绝，神助妙语相争妍。  
浪言投李报琼玖，牛后何如作鸡口。  
我今无物报投琼，木李虽轻聊藉手。  
先生标致良可人，此诗不减花娉婷。  
相当欹枕初得句，夜兴冠坐如惊霆。  
愿君追作淮夷雅，换取公卿重文价。  
嗟予衰矣不复论，但欲高门容驷马。  

王之道　和王觉民民松轩诗  
苍髯绿发三四椽，茅斋高下轻且轩。  
清风入夜可人意，来与夫子调朱弦。  
连日秋阴荡残暑，抖擞烦襟欲轻举。  
简编灯火置勿论，且快蛟龙得云雨。  

王之道　和王觉民双泉道中  
白云深处是吾家，山市归来日影斜。  
独立前村聊送目，孤村送水闹寒鸦。  

王之道　和王元渤留题松寿岩白云庵寄郑顾道二首  
流水泠泠浸稻田，岩耕应费买山钱。  
风梢雨盖摩霄汉，个里高人即地仙。  

王之道　和王元渤留题松寿岩白云庵寄郑顾道二首  
日影曈曨霁晓雰，几声幽鸟隔窗闻。  
谢安盍为苍生起，休恋青山卧白云。  

王之道　和王圜中道上初见梅花二首  
马头惊见一枝新，夹道欢呼拥吏民。  
咫尺招提鸡黍约，不妨同醉万家春。  

王之道　和王圜中道上初见梅花二首  
安养疮痍过所亲，野人何幸预斯民。  
自怜枯槁无生意，遂与寒梅竞得春。  

王之道　和韦苏州游灵岩山寺韵呈言上人  
我老懒成癖，贪引林泉幽。  
谁令吴中来，两月乘江流。  
阖门十日雨，不得历虎丘。  
读子灵岩诗，还复令我愁。  
想见韦左司，拥骑当年游。  
山中雨新霁，绿树鸣莺稠。  
乘兴自不恶，金风飒清秋。  

王之道　和魏定父  
十里南溪路，思君一望间。  
黄花秋色老，红叶露痕殷。  
似说亲朋集，遥知杖屡閒。  
徘徊松径晚，踏破紫苔斑。  

王之道　和魏定父早春十首  
早从子美追懒真，近向长康得痴绝。  
相逢可笑复可怜，君看稀疏鬓边雪。  

王之道　和魏定父早春十首  
安得都护胡青骢，与君并辔摇玲珑。  
南溪今日冻初解，好看游鱼翻鬣红。  

王之道　和魏定父早春十首  
依依杨柳绕溪斜，黑白溪头鹄伴鸦。  
雨过芜菁自春色，一丛茅屋野人家。  

王之道　和魏定父早春十首  
晚来天意欲晴寒，幽鸟争春到舌端。  
诗骨自怜山样瘦，酒肠君似海能宽。  

王之道　和魏定父早春十首  
门前溪水绿萦回，风轂无边费剪裁。  
待与东君写春色，好教红紫一时开。  

王之道　和魏定父早春十首  
春到花梢一点红，吹嘘应谢晓来风。  
南国缭绕城边路，无限诗情杖履中。  

王之道　和魏定父早春十首  
虢虢溪流碎玉鸣，野梅随处伴行人。  
归欤路出临邛市，准拟沉浮麴米春。  

王之道　和魏定父早春十首  
怪来庭砌堕寒梅，风笛数声清以哀。  
两日枯肠餍蔬笋，不堪茗椀发轻雷。  

王之道　和魏定父早春十首  
辰瓜醉竹定何如，试问君家种莳书。  
坐久幽窗转斜日，恰怜梅影上衣裾。  

王之道　和魏定父早春十首  
南禅相望无多地，深谢高轩日见过。  
归去山林遂閒放，却寻农圃问谁何。  

王之道　和魏定胸部被檄还无为  
两脚廉纤日脚微，秋阴犹暗北山隆。  
莫言岩壑都无用，须信风云会有期。  
邂逅醉乡还自适，周旋诗社好相规。  
黄华又报重阳近，想见迟迟去鲁时。  

王之道　和魏桐城题三瀑泉赠汤洞卿  
奔霆响空山，飞连挂绝壁。  
毛发忽森竖，精神共英特。  
平生丘壑姿，至此意颇适。  
何必游九华，龙眠自尤物。  

王之道　和魏桐城题三瀑泉赠汤洞卿  
雨雹碎晴峰，珠玑泻石壁。  
势增九军勇，气压百夫特。  
先生我辈人，一见愿自适。  
壮哉三瀑泉，表表尘外物。  

王之道　和文倅侯彦嘉二首  
相逢珠玉走佳章，顾我无能更老苍。  
尝鼎固应从指染，冲天行喜见云翔。  
向来别恨江同远，此去诗情日共长。  
才似二公今二妙，山庭渊角绣肝肠。  

王之道　和文倅侯彦嘉二首  
晖晖晴日树头平，望外遥山宿雾轻。  
积潦夜增南浦涨，微风朝送北窗清。  
滞留羁客牵归思，陶写新诗尽物情。  
谁谓克宵常苦短，老来无寐厌长更。  

王之道　和吴子美香林汤韵  
泉沸鸡笼山下林，浔阳曾记尺余深。  
濯鲜瀹卵非予事，清暑攘寒盖我心。  
物态漫劳私暧暧，灵源当信匪今今。  
簿书汩没尘埃久，附骥何时遂涤涤。  

王之道　和萧山临川亭壁间留题韵  
水外峰峦碧四环，雨多门径藓苔斑。  
滞留又及炊新粟，欢喜何当见旧山。  
招隐有诗来霅上，倦游无梦到云间。  
西兴十里秋潮晚，坐数扁舟带月还。  

王之道　和笑庵送面  
深堂杰阁松风鸣，黄梅已过双溪晴。  
不知城高乃有此，六月表里冰壶清。  
我来蒙师炷香鼎，旋汲溪泉为煎茗。  
明朝又送不托材，大慰枯肠怯龙饼。  

王之道　和徐伯远见寄三首  
我家湖上面九华，无钱买山山见赊。  
待栽北牖一坡竹，追配东门千载瓜。  

王之道　和徐伯远见寄三首  
新炊香软桃花红，蕲州竹簟初出筒。  
老翁易饱更甘寝，便便一觉南窗风。  

王之道　和徐伯远见寄三首  
三诗自可当尺书，得书何必须双鱼。  
黄花强把酬雪白，丐君捧腹聊轩渠。  

王之道　和徐伯远无为道中  
江南五月稻抽芒，想见含花带露香。  
底事淮乡太迟晚，一犁新雨正开荒。  

王之道　和徐季功墨梅  
閒想窥池倒影，戏成落笔斜枝。  
纵涅难缁玉质，细看何似当时。  

王之道　和徐季功墨梅  
便是朱唇素面，那知绿叶青枝。  
净几明窗展处，微风淡月醒时。  

王之道　和徐季功舒蕲道中二十首  
春阳连日竟何如，逐妇应怜拙勃姑。  
习习晚风来更急，欲吹时雨助虚枯。  

王之道　和徐季功舒蕲道中二十首  
一声何处叫提壶，杨柳阴中驻犊车。  
笑语谁家騣儿女，浣纱溪上数游鱼。  

王之道　和徐季功舒蕲道中二十首  
溪流滟滟草凄凄，春日农郊麦穗齐。  
捲地东风还作恶，片云随马渡溪低。  

王之道　和徐季功舒蕲道中二十首  
拍溪春水鸭头青，溪上哦诗醉眼醒。  
不见梅花寒蘸影，野桃山杏自娉婷。  

王之道　和徐季功舒蕲道中二十首  
三日春霖发土毛，道傍芳草半人高。  
马头问是棠梨市，一片梨花映小桃。  

王之道　和徐季功舒蕲道中二十首  
野鸟关关督驾犁，及时新雨土膏肥。  
知君有意农夫劝，故故穿林傍马飞。  

王之道　和徐季功舒蕲道中二十首  
草满池塘水满川，雨余溪溜正溅溅。  
黄梅恰在山多处，披雾时看一握天。  

王之道　和徐季功舒蕲道中二十首  
山下溪边阿母家，春雷初过茗生芽。  
马头睡思浓无那，一椀何妨泛乳花。  

王之道　和徐季功舒蕲道中二十首  
一夜西风作晓晴，纷然花草斗欣荣。  
苍松巧与天桃并，漫使诗人意不平。  

王之道　和徐季功舒蕲道中二十首  
春云漠漠雨纤纤，花柳丛边见酒帘。  
心为惜春无处著，可堪啼鸟更般添。  

王之道　和徐季功舒蕲道中二十首  
晓光晴影正曈曨，转眼还惊日过中。  
芳草岸头人渡水，洛阳影里鸟呼风。  

王之道　和徐季功舒蕲道中二十首  
草色青青入烧痕，登临何处暗销魂。  
应怜野老无拘缚，种竹栽花教子孙。  

王之道　和徐季功舒蕲道中二十首  
欲识吾君圣与仁，泽流寰海众熙春。  
两淮饥馑方移粟，六辔驰驱不惮勤。  

王之道　和徐季功舒蕲道中二十首  
日迟风细午阴微，柳外青骢去若飞。  
过得水村闻笑语，几家扶得醉人归。  

王之道　和徐季功舒蕲道中二十首  
庭閒人静鸟窥帘，坐对文书亦倦拈。  
春旱正须三尺雨，江湖宁放老蛟潜。  

王之道　和徐季功舒蕲道中二十首  
带雨酴醿不自持，短垣高榭倚斜枝。  
野人莫觅丹青手，摹写春容一绝诗。  

王之道　和徐季功舒蕲道中二十首  
下马邮亭忽喟然，数间茅屋起孤烟。  
山花狼藉余无几，断送归心起杜鹃。  

王之道　和徐季功舒蕲道中二十首  
怪石形模老牯同，漫将名字责农功。  
得来正与齐田类，谁敢言耕望岁丰。  

王之道　和徐季功舒蕲道中二十首  
灊皖归来麦已秋，相从时说白云游。  
八年不践同安境，梦里山溪记旧由。  

王之道　和徐季功舒蕲道中二十首  
光风习习日晖晖，堕絮飞红积渐稀。  
芍药酴醿看正好，一尊能共送春归。  

王之道　和许端夫兄弟二首时端夫出守当涂  
灯火当年记马行，一时人物玩垂裳。  
旧游乱后半芜没，新贵迩来多罪亡。  
我有埙篪相应和，君同兰玉竞芬芳。  
高文已见含元赋，不用研思古战场。  

王之道　和许端夫兄弟二首时端夫出守当涂  
相喜何须日寄声，如君无处不知名。  
纵观妙墨云烟动，想见新诗欬唾成。  
带雪山川增绮丽，向春梅柳自欣荣。  
好将十咏图归去，稳步花砖继李程。  

王之道　和荀晋仲题法隆韵  
去来何所喜，一雨应澄清。  
憔悴有生理，叹嗟成颂声。  
酒垆从客醉，村畽问农耕。  
深得诹询意，谁能继此行。  

王之道　和彦逢弟春日即事  
杨花如雪菜花黄，路出初郊正日长。  
喜对新诗醒病眼，会逢膏雨沃骄阳。  
过僧竹院茶争美，酌客山堂酒倍香。  
常恨抗尘仍走俗，不知身在水云乡。  

王之道　和彦逢弟简相山古上人二首  
相山风物似斜川，岑寂那知市井喧。  
岁旱但伤禾穗槁，秋饥犹喜粟皱繁。  

王之道　和彦逢弟简相山古上人二首  
蒿艾深迷古径苔，荒凉菊坞与松栽。  
稻田正似人无几，赖有高僧伴我来。  

王之道　和彦立兄赠信上人  
鼎社年来得志閒，一杯聊复效逃禅。  
新诗莫漫惊流俗，恐被旁人唤皎然。  

王之道　和彦时兄腊雪六首  
不耕何敢叹无囷，多谢先生早见倾。  
望岁比同伤再潦，逢年今共快三霙。  
光凝夜旦千山晓，势合高卑万壑平。  
坐想袁安门未扫，洛阳谁复念孤惸。  

王之道　和彦时兄腊雪六首  
一洗乾坤不动尘，瑶台银阙斗清新。  
齐腰欲究安心法，乘兴当为访戴人。  
晔晔寒江归钓艇，丁丁虚谷动樵斤。  
二诗远比幽兰胜，击节悬知众所宾。  

王之道　和彦时兄腊雪六首  
敢以箪瓢傲廩囷，撇醅聊复笑还倾。  
为言空腹朝搜句，不觉寒窗夜集霙。  
泽浃寰区成地富，光生蓬荜见天平。  
预占有岁从今始，廊庙何忧不及惸。  

王之道　和彦时兄腊雪六首  
瑶林交映出风尘，便觉寒门气象新。  
莫讶窗前群噪鹊，须怜江上有归人。  
抛砖已喜来荆璞，斲垩无劳运郢斤。  
坐拥红金饶大嚼，一时高会幕中宾。  

王之道　和彦时兄腊雪六首  
厌闻饥雀噪空囷，犹喜茅斋未遽倾。  
悄玉岂劳青女送，飞花聊混白云霙。  
预占岁稔矜祥旧，不择贫家荷施平。  
早晚林梢挂寒日，为回和气慰饥惸。  

王之道　和彦时兄腊雪六首  
举首西风漫障尘，清无纤翳六花新。  
谢庭拟似吟飞絮，洛浦飘飖见丽人。  
漏箭不知楼外晓，觥筹先发坐中春。  
兔园盛集应难继，空想当时主与宾。  

王之道　和彦时兄韵  
立马山前问酒家，山峰森列两溪斜。  
扶疏新竹听流水，夭乔古松看霁霞。  
远目自能供觅句，枯肠终不奈搜茶。  
一杯汤饼工窗晚，危坐清吟对月华。  

王之道　和彦时兄赠觉上人化灯  
江上相逢试问津，杖藜来作化灯行。  
欲知照破无明窟，佛殿荧荧一点明。  

王之道　和彦时兄赠王广济  
往矣古循吏，贤哉今长民。  
牛羊归落日，桑柘殿余春。  
共学知名久，相逢见面新。  
疮痍赖休养，犹喜见斯人。  

王之道　和因格非见寄二首  
青山如我约，终日对柴门。  
学道未忘念，怀君空断魂。  
时来当有用，事往置无论。  
反覆新诗读，谁知老眼昏。  

王之道　和因格非见寄二首  
兀坐时看屋，閒居昼掩门。  
吴吟聊遣兴，楚些欲招魂。  
否泰宜周易，行藏付鲁论。  
不须伤老大，眠食度朝昏。  

王之道　和因老游水寨府治东轩二首  
市井从东州，水竹自西府。  
我来与公偕，槃礴日欹午。  
从容河底鱼，乐哉得其所。  
此意与谁论，相看默无语。  

王之道　和因老游水寨府治东轩二首  
买山荷叠钱，照天水开府。  
幽花有余香，谁复为贾午。  
胜名须斯人，清游更何所。  
临深未能还，我俗作危语。  

王之道　和因上人三首  
一枰兰若复谁家，坐见羲和下日车。  
燥吻未濡莲社酒，枯肠空搅玉川茶。  
摇风绿竹初翻箨，过雨红葵甚放花。  
得句至今频示我，安能郁郁久兹耶。  

王之道　和因上人三首  
归骑何时遂到家，苍头猎猎走风车。  
丑妻终胜长为客，薄酒能无更饮茶。  
梦断北窗凉似水，望中南亩雨飞花。  
采莲游女应相识，早晚扁舟访若耶。  

王之道　和因上人三首  
白云飞处是吾家，石眼泠泠水一车。  
醉日到来应种竹，梅时过尽好藏茶。  
遥怜壶枣初成实，似说占禾半吐花。  
已得伽陀微妙句，归欤香火讽啰耶。  

王之道　和因上人四首  
拍天湖水乱蛙鸣，雨脚随风泼细尘。  
翠幄不开杨柳晚，红云初坐海棠春。  

王之道　和因上人四首  
茭葑弥天眼界幽，浇愁应办酒如油。  
坐怜渔父机心胜，万顷春苗不下鸥。  

王之道　和因上人四首  
水云深处见人烟，桑柘鸣鸠似可怜。  
却怪银泥环四壁，由来春雨上蜗涎。  

王之道　和因上人四首  
荼醾花底照衰颜，风送余香到酒间。  
春色他年尚无恙，红裾来继谢东山。  

王之道　和因上人午睡韵  
多谢高人问起居，惠然相过共秋蔬。  
栖栖众且疑夫子，碌碌谁知效阿奴。  
老去睡乡还积欠，君来诗社责新逋。  
便便一觉南窗午，短簟方床意不疏。  

王之道　和应资深九日游康乐园二首  
村落潇潇晚吹生，斜阳天际与林平。  
黄花照眼吟肩耸，红袖扶头醉帽轻。  
可惯探题仍击钵，敢辞偿令独浮觥。  
相逢又复惊相别，樽酒何妨意气倾。  

王之道　和应资深九日游康乐园二首  
里社安閒得久生，金华端不羡初平。  
山林应有清修重，轩冕还将道义轻。  
诗捷口占那复藁，酒豪盆酌不论觥。  
一斑已幸窥秋句，囷廪他时冀倒倾。  

王之道　和由字韵  
当年相望见无由，千里荆襄隔数州。  
时得新诗夸好句，服膺何止钓槎头。  

王之道　和余时中元夕二首  
今夕知何夕，熙熙万室春。  
歌楼醒醉客，灯市往来人。  
劝酒行杯促，联诗得句新。  
铜壶休见迫，欢笑正相亲。  

王之道　和余时中元夕二首  
罗绮行歌夜，杯盘坐笑春。  
舞衫催急管，步障拥佳人。  
灯火珠星粲，楼台璧月新。  
传柑良可乐，黼座玉音亲。  

王之道　和余元明时元明邀余同李次元夜饮  
坐中强半是同年，赖有斯人席更圆。  
跨马未须贪远道，举觞聊复望青天。  
枯荷折苇三墩路，明月清风百丈船。  
俯仰便成陈迹恨，须知此集不论钱。  

王之道　和袁望回  
千古风流忆孔明，老龙高卧志存身。  
强陪簪绂更三圣，安坐江湖又四春。  
便合痴狂称达者，谁能穷悴作骚人。  
一杯聊复从公醉，要见予言总是真。  

王之道　和袁望回春雪  
白雪嫌春晚，从横布玉霙。  
柳花随处发，瑶砌逐门成。  
旌别寒松茂，摧残冻芋萌。  
飘飖无限思，料峭有余清。  
舞袂朝犹湿，吟窗夜自明。  
色疑侵两鬓，光欲眩双睛。  
曭晃千林晓，潺湲万壑晴。  
江梅含故态，山鸟弄新声。  
雅与诗情惬，应怜病骨轻。  
浇肠一杯酒，风力斗峥嵘。  

王之道　和韵寄董令升舍人  
曾将燕石报琼华，别后哦诗愧莫涯。  
空腹但看长柄械，缓行何用短辕车。  
神驰邓步弥天葑，梦入朋豩夹径花。  
何日天台录药去，女仙迎笑饭胡麻。  

王之道　和曾式古  
白云飞处见层巅，回首风樯去若仙。  
旧隐已锄三径菊，新吟聊想一囊钱。  
春归沂水还相乐，秋到昩江盛有年。  
更着彩衣歌且舞，高堂侍沥奉周旋。  

王之道　和詹德秀出南汰二首  
晓出东郊路，春霖数尺泥。  
湖山供胜赏，花草觅新题。  
坐听鸣鸿北，归看落日西。  
乍晴何所喜，芳树早莺啼。  

王之道　和詹德秀出南汰二首  
小沼鸣蛙吹，虚堂堕燕泥。  
对花容命酒，书事喜分题。  
僧舍乔林北，田家古道西。  
鹁鸠晴唤妇，谷谷傍人啼。  

王之道　和张安国舍人  
判花西掖妙当年，曾见声华振日边。  
文翰共推唐李峤，功名将踵汉韦贤。  
江山到处供诗笥，风月多情付酒船。  
琳馆正应聊尔耳，会看鹏击水三千。  

王之道　和张公仪  
醉中行草绾秋蛇，十载风棂忆旧家。  
朋旧乱多从鬼录，诗书閒益富生涯。  
稻塍绿合迷秧马，沙嘴潮回下钓车。  
归去西畴新雨足，饭秔应不羡胡麻。  

王之道　和张文伯春日劝农  
奉诏欢均草莽臣，郊原风日自温温。  
欲知太守催耕意，重谷劭农本圣恩。  

王之道　和张文伯洞庭柑  
金{上苞下灬}照俎出双柑，想见和枝映笋篮。  
欲倩玉纤分玉液，要濡燥吻发清谈。  

王之道　和张文伯黄悦之席上赋雪  
功成三白到春回，好放云天万里开。  
今夜子猷方对客，却烦安道过溪来。  

王之道　和张文伯先梅后雪  
六花无怪索诗催，正恐清寒勒早梅。  
待得江头千树暗，故争明洁逐风来。  

王之道　和张文纪咏雪二首  
万境沉沉夜气严，广寒初下水晶帘。  
三杯强沃浇肠酒，一捻聊分暖砚盐。  
已恨梅梢遭挫折，可堪风物为般添。  
才高柳絮虽难到，此语於今亦恶拈。  

王之道　和张文纪咏雪二首  
朝来经阁课楞严，撩乱飞花竞扑帘。  
似是青腰夸黑帝，故教姑射混无盐。  
地炉无奈貂裘薄，斗酒难供座客添。  
诗债恼人眠不得，夜寒残管亦须拈。  

王之道　和张序臣合肥驿中诗  
橐皋何处合肥东，知有诗翁杖履中。  
鲁会一时归寂寞，吴吟千载发清雄。  
湖山照碧朦胧日，鞍马欺寒料峭风。  
春入花梢入易感，莫教房闼叹飞蓬。  

王之道　和张彦智对雪  
雪山何处觅瞿昙，压尽东南瘴与岚。  
待伴可堪风作党，交光应喜月成三。  
濯市漉酒供杯勺，涉笔联诗尚笑谈。  
柳絮自今轻谢句，使君才气擅东南。  

王之道　和张彦智中秋对月  
万里青天霁色开，嫦娥驾玉上云来。  
楼中胜饮八仙聚，物外清谈三语该。  
空翠水光争滉漾，漏声钟韵共徘徊。  
秋盘应爱金缨好，红抹佳人醉里腮。  

王之道　和张咏老  
三公与刺史，秩等二千石。  
人生不知足，奔驰竟朝夕。  
谁能话名理，尊酒时促席。  
贤愚在相远，业玕映业荻。  
多谢张南巢，诗筒肯予觅。  
琅琅若明珠，其来自灵壁。  
僧房聊解鞍，当暑得偃息。  
挽回清微风，笔有万钧力。  

王之道　和张咏老知县  
照蔀辉辉碧夜光，贫儿那复苦悲凉。  
得鱼始信筌无用，斲垩终期鼻不伤。  
我类槁苗犹欠雨，君同修竹饱经霜。  
诗成病眼昏加涩，欲写还忧细作行。  

王之道　和张元礼  
力学三年看有成，龙蛇蟠势冀存身。  
一杯饯别初迎腊，千里归来欲送春。  
爱日光阴宜共惜，及时德业要争新。  
吾家丛桂风流在，速取高科慰老亲。  

王之道　和张元礼水仙花二首  
素颊黄心破晓寒，叶如谖草臭如兰。  
一樽坐对东风软，敢比江梅取次看。  

王之道　和张元礼水仙花二首  
沉水香浓昼不烟，赋花谁是饮中仙。  
顾予老拙辞源涩，空想东坡万斛泉。  

王之道　和章序臣梅花二首  
三月诗筒绝往来，有时谈麈许追陪。  
梅花雅欲撩佳句，犯雪凌霜为我开。  

王之道　和章序臣梅花二首  
多谢苍头语我来，恍如相见笑相陪。  
新诗高妙梅清绝，展读花前病眼开。  

王之道　和赵积中  
日下高城月入扉，蒲葵不动晚风微。  
幽人信步如相过，买酒黄公一醉归。  

王之道　和赵积中  
入室芝兰气不殊，逢君还忆见君初。  
梅花正喜春悬凤，藿叶俄同夏鱠鱼。  
下榻旧闻看孺子，负荆谁复谢相如。  
艰难正离平戎策，及早东游叩帝居。  

王之道　和赵积中白莲三首  
翠盖亭亭水满塘，六铢新制带天香。  
晚来扶洗娇无力，尽斗冰肌不斗妆。  

王之道　和赵积中白莲三首  
清风习习晚香微，坐使诗人赋采菲。  
想见温泉初濯玉，侍儿娇拥太真妃。  

王之道　和赵积中白莲三首  
耻同流辈弄胭脂，一样新裁雪白衣。  
何日与君攜酒去，两般分取载将归。  

王之道　和赵养正春日游魏园  
藜杖芒鞋信脚行，宿云披絮雨初晴。  
溪边草色青毡合，竹外山光翠盖横。  
弱柳弄閒无限思，小桃含笑不胜情。  
清明此去旬余日，花底能寻载酒盟。  

王之道　和州得旨移粟宣城舟中和何希渊韵  
辙鱼应怪决江流，千里重为叠嶂游。  
颇惯黑甜相对美，可无赤糙为宽忧。  
干戈在眼心还折，勋业何时鬓早秋。  
已办卖刀归买犊，不妨多种白江州。  

王之道　和周少隐实录院对竹三首  
夫子文章仆命骚，高标宁若岁寒凋。  
惯看雄辩朝挥尘，想见清吟放度韶。  
老去荷君频折简，时来容我尚同寮。  
区区长倩何为者，不乐平原意本朝。  

王之道　和周少隐实录院对竹三首  
老来须鬓白刁骚，犹喜丹心未遽凋。  
秋赋肯甘同宋玉，昼眠聊复糨边韶。  
翩翩幽鸟随风屐，炯炯寒灯伴夜寮。  
多谢故人珠玉寄，水云堆里望天朝。  

王之道　和周少隐实录院对竹三首  
窗寒疏竹共萧骚，可笑圆荷着露凋。  
实录成书辉日月，奉常新乐奏咸韶。  
佳篇千里来青琐，好梦连宵到绮寮。  
湖海固应聊尔耳，伫看丹诏下公朝。  

王之道　和子厚弟春日见寄三首  
睡起晴窗正忆渠，老兵声喏到前除。  
新诗价重连城璧，便觉贫家富不虚。  

王之道　和子厚弟春日见寄三首  
一鞭春色去迢迢，溪上红妆笑语娇。  
酒醉不知行客避，竞眠芳草斗裙腰。  

王之道　和子厚弟春日见寄三首  
十里西畴马送曛，晚风依约度溪云。  
悬知今夜桃花雨，一洗焦枯慰使君。  

王之道　和子厚弟冬至即事  
天容如鉴地无尘，阳气依稀动紫荆。  
日晷渐长端可爱，霜华增重不胜清。  

王之道　和子厚弟九日登魏文振亭园七首  
官道千秋坐小车，仙随阮肇饭胡麻。  
男儿正患无津耳，千古留侯事可嘉。  

王之道　和子厚弟九日登魏文振亭园七首  
潇洒湖东小小亭，一时酬唱有三明。  
亭前澄练无边际，应助诗人写物情。  

王之道　和子厚弟九日登魏文振亭园七首  
乱插黄花趁节宜，年华休向镜中悲。  
已知和气回春谷，横管临风更一吹。  

王之道　和子厚弟九日登魏文振亭园七首  
一龛灯火夜凄清，壁下秋虫断续声。  
细把新诗等风味，易牙元不乱淄渑。  

王之道　和子厚弟九日登魏文振亭园七首  
疏懒常嫌束带劳，年来见客强垂条。  
不知此病容医否，沥沥真珠出小槽。  

王之道　和子厚弟九日登魏文振亭园七首  
雨余东北望银屏，一带寒山映骨清。  
谁道西风能换物，染红枫树亦多情。  

王之道　和子厚弟九日登魏文振亭园七首  
宿雨飞花阻撷芳，寄题端欲为增光。  
何时登揽快晴日，瀹茗挥毫看瑞香。  

王之道　和子远春江用老杜韵  
欲去未成去，朔风鸣怒涛。  
片帆洲外举，列岫雾中高。  
竹屋雨沾被，纸窗寒透袍。  
遥应望归艇，向夕走儿曹。  

王之道　和子远泛江送客用老杜韵  
北风还入夜，波怒未能平。  
江气云烟重，山光水墨轻。  
荧荧渔火乱，惨惨暮寒生。  
咫尺淮乡路，淹留系此情。  

王之道　和子远官牌夹口韵是日闻官军破虔贼  
滞留嗟是役，艰险笑吾生。  
此去和风顺，朝来虔贼平。  
湖山争喜气，雁鹜送欢声。  
千里前塘路，应知客念轻。  

王之道　和邹进士  
望外青山便到家，冯讙何患出无车。  
坐逢石鼎应联句，箧有龙潭敢斗茶。  
樽酒几时同竹叶，功名终日鉴菱花。  
君看一雨苏群槁，所至人心乐否耶。  

王之道　荷花  
亭亭青盖倚宫妆，新浴温泉体自香。  
暂借清风来一霎，欲披云锦见蜂房。  

王之道　横枝山北别懿上人  
青山终是慰人心，到处相逢不用寻。  
顾我未能忘楚些，因君聊复效吴吟。  
遥林入眼增双碧，羸马奔家竞寸阴。  
何事横枝送南北，他年同此记分襟。  

王之道　红梅  
穠华不与众芳同，偏爱施朱立晓风。  
莫道春来无酒病，脸霞犹带夜来红。  

王之道　花洞  
浮渡竟何处，欲游未能游。  
梦寐金谷岩，神往形独留。  
异哉城市中，芳菲自春秋。  
长红杂团緂，结成岩穴幽。  

王之道　华亭风月堂避暑  
大哉天休何穹窿，惟王配天居域中。  
东西南北乃四裔，盛德可使车书同。  
吾皇中兴继商武，小雅不复歌车攻。  
年来幽障灭烽燧，梯航航里来夷戎。  
华亭涉海古岩邑，商民填委百货通。  
雕题交趾在何许，但见巨舰浮苍龙。  
国家怀远固有道，缓征薄税垂无穷。  
名官市舶司置长，往往所任多名公。  
洪侯才望在人右，暂此出使良忡忡。  
使台雄胜压湖水，飞桥百尺如垂虹。  
作堂枕水傍风月，想见浩气盘高空。  
我来五月过淫雨，炎云烈日方烛烛。  
登临不独眼界豁，一洗烦暑清心胸。  
偕行相遇二三子，吴赵与我并王钟。  
高谈亹亹到莫逆，围碁把酒还从容。  
轻风拂拂动襟袖，明月炯炯窥帘栊。  
湖光十顷碧上下，身世恥在玻瓈宫。  
何人倚槛正横笛，数声裂石开云峰。  
忽然琵琶又继作，罄此百榼谁能供。  
夜阑归去不成寝，卧听湖外鸣丰隆。  

王之道　还通上人卷  
格清词苦与谁论，攜绕钱塘给事坟。  
所得岂容人继和，朗吟应被鹤听闻。  
月轮冷照千岩雪，霞片轻装万叠云。  
投向吾庐卜知己，拟将诗草为师焚。  

王之道　黄顿琅玕山永福院  
我从明光来，十里得永福。  
山中何所有，离离见疏竹。  
前人目琅玕，用意良不俗。  
谁能对此君，蔬饭贱粱肉。  

王之道　黄梅东禅寺  
南晋今黄梅，东禅旧青莲。  
曹溪竟何许，龙朔知几年。  
我闻二祖师，属袂兹褊{左衤右迁}。  
片言道有契，千古衣相传。  
栽松与舂矶，为此一大缘。  
朝追固若迫，夜度亦大遄。  
迩来五百载，兵火数变迁。  
惟余坠腰石，绳窍徒空穿。  
堂堂吴生画，笔法世所贤。  
绢素虽朽蠹，丹青尚依然。  
嗟予二三子，平生慕真诠。  
来游获瞻仰，投老当周旋。  
独恨走俗状，明朝又加鞭。  
临池更徘徊，圆荷汎漪涟。  

王之道　回峰寺和浮屠坦然韵  
昼睡醒来日过中，山光入座水函空。  
绿杨堤外荷花富，招致清香赖有风。  

王之道　会河道中  
会河村店西，沙水清练练。  
我行独带月，滉漾制金线。  
凝寒逼征衣，霜华重如霰。  
至此怀僧弥，老泪几欲泫。  

王之道　集英殿赐第出马上口占  
鞭丝曳雪缭官槐，绿阵中间一道开。  
高下未劳轻喜愠，相公曾作榜梢来。  

王之道　寄白香岩县丞  
香山誉望不可攀，香山之后传香岩。  
香岩硉砵耸人目，香岩秀气超尘凡。  
香岩之风清可掬，终日哦松适幽独。  
愧我无能老杜门，何时一笑披青云。  

王之道　寄别江茂德赴麻城丞二首  
此行何处有淹留，新得中郎万斛舟。  
会见马群空冀野，还同鹤驾到扬州。  
鲈鱼出网红翻锦，江水浮山绿泼油。  
回首风樯惜轻别，一声鸿雁起沧州。  

王之道　寄二儿  
老懒谁能教子孙，静中犹喜读书声。  
有如双凤传家学，令我闻风畏后生。  

王之道　寄奉符大有叔  
血气侵凌不复豪，往来欹倒似乘涛。  
宁知懒过嵇中散，亦有诗如谢法曹。  
旧藁只堪供酱瓿，故人相赠有绨袍。  
兗州宾主同风味，恶句烦公更一薅。  

王之道　寄古上人若之用东坡径山韵  
寄语山中好看客，待与诸郎醉秋色。  
诸郎作诗学东坡，笔力髒髒清到骨。  
由来习气相薰蒸，千古勾吴张季鹰。  
鲈鱼斫鱠饮入夜，哦诗坐对风窗灯。  
好向少陵赓客至，樽酒盘餐正相似。  
请师净扫壁上尘，准拟临时醉题字。  

王之道　寄梅花与曾子修  
待船聊复驻征骖，手撚梅花望翠岚。  
花似若人清绝俗，故从江北寄江南。  

王之道　寄孙次聊  
归来啜菽得无愁，但觉官身不自由。  
敢倩双鱼传尺素，要知一日似三秋。  
射阳别后从新辟，幽谷公余获胜游。  
尚忆龙盘分袂处，五更残月在山头。  

王之道　寄题鲁如晦需堂  
鲁僖有贤裔，家在吴江东。  
宏词与奥学，浩渺江无穷。  
魁然栋梁姿，久困荆棘中。  
抱能未施邦，殆与张籍同。  
人皆盲於心，我目昏不矇。  
而君乃能勇退，奉祠环堵宫。  
筑圃号通隐，花竹罗青红。  
郡山涌其前，湖光湛冲瀜。  
日哦松菊间，志气骄王公。  
客来醉需堂，饮食沾奴童。  
嗟予老且倦，齿豁仍头童。  
田芜未能归，惭愧通隐翁。  

王之道　寄题峡州楚塞楼  
江向西陵势渐平，万山环合翠峥嵘。  
须知楚国尝为塞，不为涪翁浪得句。  
人若此贤真俊杰，楼还旧观焕神明。  
临风每听滩声咽，似怨张仪作暮横。  

王之道　寄余元明  
对月令人忆子年，别来重见望舒圆。  
閒中情性南无界，物外光阴小有天。  
连喜得官如得句，惯看乘马似乘船。  
朝回共醉知何日，准拟春衣当酒钱。  

王之道　寄赞宁上人  
支公兼有董狐才，史传修成乙夜开。  
天子远酬丹诏去，高僧不出白云来。  
眉毫久别应垂雪，心印休传本似灰。  
若念垂瞳欲相见，未访西上一浮杯。  

王之道　假山  
幽人爱九华，胸臆富岩窦。  
叠石谈笑顷，窗间列远岫。  
一拳傥兴云，其功等高秀。  
君看负山者，盍亦备兹寇。  

王之道　见山堂  
浮云开西风，落木下夕阳。  
谁人步东篱，采菊哦秋光。  
悠然若有思，此意何可量。  
南山适当前，翠色摩穹苍。  
我心不期见，我眼偶相望。  
咄哉逐兽夫，泰山空在旁。  

王之道　閒居  
五斗不尔竞，一区聊自营。  
閒看探花信，静坐听松声。  
约客酒初熟，访僧诗漫成。  
有时过闾里，往往竞邀迎。  

王之道　閒眠二首  
乍暖经行久，新凉出浴初。  
酒酣春昼永，食饱午钟余。  
我懒喜聊复，君閒应乐胥。  
年来苦奔走，此味竟何如。  

王之道　閒眠二首  
秋怀一事无，暑尽昼凉初。  
竹户静长闭，藜床安有余。  
逍遥化蝴蝶，容易入华胥。  
天上多官府，神仙恐不如。  

王之道　鉴止亭  
扬波欲澄浊，孰若波暂停。  
止波浊自澄，万象无逃形。  
世人竟驰骛，方寸不得宁。  
投閒幸一来，先生常独醒。  

王之道　江南道中  
江回山崦两三家，招飍东风酒旆斜。  
羸马送曛行自急，峭寒欺客晚还加。  
日边雁足应传信，竹外梅梢合放花。  
指点东城归路鴪，一川流水闹栖鸦。  

王之道　江天暮雪  
冻云垂地风栗冽，万里江天暮飞雪。  
九华何处正嶙峋，琼树瑶林斗明洁。  
扁舟突兀依寒芦，朝来残酒犹半壶。  
夜寒独酌不成醉，卧听宿雁鸣相呼。  

王之道　教授颜端行出示所和老杜曲江章因次韵  
浮云卷尽秋天高，月光照水翻金涛。  
临溪酌月羞溪毛。举杯未饮欲谁酬，  
兹非沈谢须刘曹。  

王之道　教授颜端行出示所和老杜曲江章因次韵  
清夜无眠想千古，一字茫然堕沙莽。  
贤否纷纷固难数。楼头漏声寂不闻，  
策策寒窗叶鸣雨。  

王之道　教授颜端行出示所和老杜曲江章因次韵  
富贵从今信在天，君看黍稌多秋田。  
金风玉宇秋无边。白屋青云朝暮耳，  
正如农父须逢年。  

王之道　经过合寨吊孟氏故居二首  
藤梢棘刺失朱门，空想当年载酒樽。  
天色重增行客恨，东风吹雨湿黄昏。  

王之道　经过合寨吊孟氏故居二首  
行过春泥没马深，几声幽鸟啭乔林。  
感时恨别愁无那，赖有清樽慰此心。  

王之道　九江解舟顺风追和张文潜  
朝来转西风，天巧借吾便。  
解维湓江口，去若弦上箭。  
水光漾朝曦，过浪制惊电。  
周旋谢神贶，冠坐敢不变。  
期须走四驿，挽仰蓦二县。  
谁知久留滞，一旦乃适愿。  
吾闻信由中，溪毛可羞荐。  
咄哉和氏璞，底事待三献。  
亨否自有时，时亨百无谴。  
雷声在渊默，若讷故大辨。  
千岩与万壑，左右供几砚。  
落帆风亦止，璧月熨江练。  

王之道　久客和子远用老杜韵  
舟解风还顺，江神亦世情。  
滞留三月过，攀送一帆轻。  
行此关吾道，穷通任此生。  
梅梢春已动，冰雪漫纵横。  

王之道　菊  
千林摇落见孤芳，色映青松破嫩黄。  
玉露凄凉三迳晚，金英芬馥几丛香。  

王之道　菊有黄花为彦逢弟寿  
正色憎桃李，凌霜见嫩黄。  
有同高士操，常占晚秋芳。  
袅袅金风软，漙漙玉露光。  
君恩隆一束，时令应重阳。  
幸遇桑蓬庆，欣逢麴米香。  
敢因难老祝，採掇奉瑶觞。  

王之道　句  
霜蕤不艳薇争白，檀蕊无烟蕙惜馨。  

王之道　哭韩积中二首  
命矣穷张籍，归哉病长卿。  
焦湖家自远，畏日我同行。  
想像分携处，依稀謦欬声。  
仙踪向西路，回首泪纵横。  

王之道　哭韩积中二首  
多能倾相府，高义著房州。  
脱略通侯贵，追随逐客游。  
敢论当世比，曾向古人求。  
怊怅今楼护，黄泉已再秋。  

王之道　苦寒  
风屑琼寒透薄帷，拥裘端与火相宜。  
暖回炽焰身成直，拨到残灰手欲龟。  
赠炭尚谁怜正曜，授薪还自愧支离。  
不甘力请从缁侣，苦调寒窗强作诗。  

王之道　苦雨呈蕲守徐次公  
涉春苦淫雨，连绵过梅夏。  
西来二十日，终朝走泥溠。  
林霏欲开户，檐溜又淙夜。  
势如黄河翻，声若沧海泻。  
颓垣就崩摧，败屋遂倾卸。  
垂成麦伤潦，将老蚕病柘。  
那知困羁旅，正恐害耕稼。  
痛哉兵火余，人物久凋谢。  
疮痍索抚养，嵬琐烦教化。  
方推中牟恭，复获颍川霸。  
是行良不恶，渐美同噉蔗。  
况承双鱼书，敢缓千里驾。  
平生慕山水，发胜每偷暇。  
何妨见君子，大厌顾荣炙。  
一举欣两得，重趼轻百舍。  
登临兴何穷，吟咏乐无价。  
猿鹤互酬对，云烟竞邀迓。  
岩松升松矫，溪桥断蜡跨。  
尚恨阴丰隆，未果访姑射。  
须烦段文昌，一出补天罅。  

王之道　腊梅和次韩韵  
一枝横亚竹梢黄，宫样新翻半额妆。  
閒淡似宜冬后日，清癯应怯夜来霜。  
生憎丹脸娇含酒，巧妬冰肌冷透香。  
取蜡为花缘底事，浪吟空发少年狂。  

王之道　腊梅和次韩韵  
可怜风骨肖梅英，试问东君曷似生。  
正色不从朱粉涴，耐寒犹怪雪霜轻。  
论交藆蕁君为胜，投社酴醿我更清。  
纵美讵能齐众口，此言何独指羊羹。  

王之道　朗上人见访复谒不遇留刺而还有诗见谢依韵和答  
汤休访我我重寻，独叩松关绝好音。  
满袖尘埃回俗步，一炉香火隔禅林。  
偶留刺字情非浅，忽枉诗章思更深。  
犹喜谪官无吏役，往来从此伴閒吟。  

王之道　历阳倅蒙庵郑公卒於位记岁在丁丑与仆有交承之契方来自镇西而仆亦  
我倅安丰日，君来自历阳。  
交随分彼此，邂逅及行藏。  
精义通玄易，微言妙老庄。  
刹那今十稔，叹仰未能忘。  

王之道　历阳倅蒙庵郑公卒於位记岁在丁丑与仆有交承之契方来自镇西而仆亦  
东晋陶元亮，西京董仲舒。  
高风敦薄俗，妙论见遗书。  
水石伤新窆，松篁惨旧庐。  
楞伽今在否，此道发明初。  

王之道　历阳寄定城尉彦逢弟  
故园鹎鵪久催耕，休恋公田秫与秔。  
别恨久随黄耳去，归心应望白云生。  
干戈丛里三书考，春夏交来几闭城。  
我亦蓝田负丞者，相从何日赋渊明。  

王之道　立春和孙子绍二首  
老穷推不去，湖海又逢春。  
懒复论三甲，空惊荐五辛。  
柳梢寒已动，萱草暖还新。  
我亦寰中物，因君试问津。  

王之道　立春和孙子绍二首  
南浦初开冻，东郊未去寒。  
芳华归草木，生意入门阑。  
绿蚁供瑶瓮，青丝送玉盘。  
新诗妙当世，赋答敢辞难。  

王之道　立春日雪和赵端质韵  
春寒有信不逾期，肯为衰颜独见欺。  
白雪已输梅斗早，绿樽尤与火相宜。  
撷来野蔌和萱草，分得江鱼贯柳枝。  
刺史忧民民共乐，赛牛归去竞褰帷。  

王之道　立春示儿二首  
雪尽适沾雨，腊穷初得春。  
上冰鱼意乐，出谷鸟声新。  
便觉风光好，何忧活计贫。  
一樽聊共醉，疏率见吾真。  

王之道　立春示儿二首  
朝来何所喜，人唱玉楼春。  
酒著心还壮，诗成思转新。  
士衡宁久困，曲逆岂长贫。  
千载风云会，欣逢圣主真。  

王之道　立春小酌呈诸兄  
共喜春随晓色来，东郊欢踊赛牛回。  
破寒青转芜菁叶，抵日红抽芍药莇。  
岁换未劳惊我壮，酒封聊复为君开。  
上林不负迁乔约，百蛰同惊此夜雷。  

王之道　丽泽堂  
焚香读易欲何求，只恐西邻未识丘。  
千里交游思命驾，一龛灯火喜逢秋。  
胸中云梦应无算，天上风雷得遍搜。  
莫问明时老岩壑，伊周元不羡巢由。  

王之道　廉馀堂  
高堂面山水，境与动静兼。  
惟动故能乐，惟静故能廉。  
乐也知有馀，廉也笑无餍。  

王之道　榴花  
看花令我忆金明，五月尊罍竹叶青。  
窈窕宝津楼下路，断肠千里四周星。  

王之道　柳径  
我笑陶彭泽，门栽五株柳。  
柳成复自号，清阴亦何有。  
岂如两分行，一径入花薮。  
白毡春尽时，青障雨晴后。  

王之道　龙门呈心老  
千山倚山高，一径空云斜。  
忽然见楼阁，知是佛子家。  
苍松老不死，天矫如龙蛇。  
霜皮自鳞皴，风梢互槎牙。  
幽花似檐蕁，清绝不可加。  
过庭送好音，异哉碧鴒伽。  
我来不忍去，一步三咨嗟。  
终当解冠裳，从师卧烟霞。  

王之道　鹿鸣宴  
苍颜华发老书生，来赴公堂宴食苹。  
曾预宣和闻喜集，重观乾道计偕行。  
绣衣劝驾追前哲，熊轼宾贤继列城。  
久矣邦人虚桂籍，正须公等振英声。  

王之道　鹿泉成士王觉民颇有杜子美不彻之恼和东坡忆梅韵箴其膏肓  
鹿泉居士身若槁，不惯看花梦颠倒。  
桐庐有客燕新错，妄托娇痴重伊恼。  
冻云垂地雪欲落，断雁叫群天尚早。  
一枝何处寄春来，便觉寒窗自华好。  
琼瑶万里眼界净，咫尺前村莫轻扫。  
留将青女伴孤芳，长向茅斋照衰老。  
先生才思老不进，寤寐池塘见春草。  
对花酌酒祝东君，烦把穷通问苍昊。  

王之道　绿萼梅  
天然腻玉细生香，斜倚东风竚淡妆。  
可是春寒犹料峭，晓窗犹试绿罗裳。  

王之道　落梅入砚池  
玉佩翻然下帝傍，墨池照影妬新妆。  
时人莫作飘零看，收拾毫端无尽香。  

王之道　梅花和黄觉民四首  
净几閒窗小小瓶，一枝春色为谁清。  
吾今老去心如水，销得诗人与证明。  

王之道　梅花和黄觉民四首  
萧然清映水边枝，似向温泉见玉肌。  
被恼诗人应不彻，怪来言语总成诗。  

王之道　梅花和黄觉民四首  
依倚春风雨净瓶，暮林摇落避真清。  
暗香似与常娥约，来借黄昏淡淡明。  

王之道　梅花和黄觉民四首  
夜来春信到南枝，姑射神人逞雪肌。  
多谢长须解予意，送将羁客换新诗。  

王之道　梅花十绝追和张文潜韵  
凌霜冒雪报花期，大小群芳例是儿。  
屈指春风无十日，东君元是旧相知。  

王之道　梅花十绝追和张文潜韵  
额黄肌粉斗新妆，春入园林度暗香。  
留滞江南归未得，一枝聊复沃愁肠。  

王之道　梅花十绝追和张文潜韵  
晓来飞雪缀林端，冰玉肌肤巧耐寒。  
折得一枝红半吐，自挼香蘥当朝餐。  

王之道　梅花十绝追和张文潜韵  
年年常是犯凝寒，换骨曾凭九转丹。  
结实和羹知不晚，试尝花蘥吐应酸。  

王之道　梅花十绝追和张文潜韵  
竹外山前见嫩黄，水沉清渍雪肌香。  
应嫌桃李风姿俗，故作寻常淡淡妆。  

王之道　梅花十绝追和张文潜韵  
檐花厌浥细如尘，渡口舟横不见人。  
独喜霜蕤清照坐，旅怀虽恶未孤春。  

王之道　梅花十绝追和张文潜韵  
素艳忽从江上见，清香还向雪中闻。  
谁能送酒来相劳，为尔开尝对马军。  

王之道　梅花十绝追和张文潜韵  
冬温开遍向东枝，映日含风万玉姬。  
何必霓裳掩前古，清癯端不羡丰肥。  

王之道　梅花十绝追和张文潜韵  
别后开园日就荒，对花还忆少年狂。  
东荣几树应无恙，待得予归破嫩黄。  

王之道　梅花十绝追和张文潜韵  
花前愿步溅狂澜，花外扶疏竹数竿。  
带雪精神清更好，冰肌元惯朔风寒。  

王之道　梅隐亭  
无虑无营得自如，乱红狼籍绿阴初。  
莫贪视盗诛锄术，轻换齐民种莳书。  
风物最怜清且好，宾朋那患数斯疏。  
高谈亹亹还终晷，坐觉庭花影上裾。  

王之道　蒙城早行  
残月千家闭，荒城万窍号。  
举头华盖近，回睇启明高。  
野迥霜迎面，风清冷透袍。  
十年河上路，从此步金鳌。  

王之道　悯旱  
食贫那识小槽红，回也箪瓢久屡空。  
翘候载芟歌济济，忍看云汉叹烛烛。  
困穷转觉蓬心隘，憔悴犹怜菜颊丰。  
坐对骄阳思霈泽，日占鸣鹳望穹窿。  

王之道　鸣山驿夜雨  
夜来风雨晓还晴，沙路无泥快早行。  
鸟语花容春自好，有生何处不安生。  

王之道　能赋台  
万顷玻瓈水浸空，台前佳色咏难穷。  
倚栏人在烟霞外，落笔诗成笑语中。  
属句畏惭非孟子，供欢端合有车公。  
解将能否分优劣，过眼昭然向与雄。  

王之道　逆流入栅江  
久客心肠怯遡洄，不堪官事紧相催。  
踏霜人去纖风吼，冲浪舟行岸冻开。  
雪尽野梅红剪腊，春回溪水绿生苔。  
穷愁好逐残年尽，三日元正与泰来。  

王之道　宁公新拜首座因赠  
著书新奏御，优诏及禅扉。  
首座名虽贵，家山老未归。  
磬声寒绕枕，塔影静侵衣。  
终忆西湖上，秋风白鸟飞。  

王之道　偶书  
万事秋来只信缘，为谁清嚏晚风前。  
断虹收尽廉纤雨，喜见江南八月天。  

王之道　盆池  
剜苔得古鉴，湛湛清不浑。  
大哉壶中天，勿与俗子言。  
谁能时汲井，注兹老瓦盆。  
欲观从容鯈，无羡横海鲲。  

王之道　平沙雁落  
雨余湖水吞遥空，前山宿雾开溟蒙。  
坐看雁阵落沙觜，欲下复起摩苍穹。  
寒芦飞花秋色老，乱扑客衣纷不扫。  
肃肃惊风忽破行，却似张芝作颠草。  

王之道　菩提院  
菩提古精舍，兵余但茅茨。  
我行倦午暑，少憩容奴炊。  
山僧老夫子，养蚕如养儿。  
奈何煮白茧，乃欲缫青丝。  
燕泥固可恶，覆巢似非宜。  
不闻两足尊，顶鹊安无隳。  
我亦学佛者，言之为兴悲。  
作诗书壁间，以为浮屠规。  

王之道　七夕苦旱望雨  
田禾吐白将就槁，野草垂黄几欲燃。  
来日天孙嫁河鼓，洗车今喜有夤缘。  

王之道　憩灵鹫道院  
黎明发龙门，亭午憩西院。  
冒雨且不辞，宁能避泥溅。  
是行良不恶，此处殊可恋。  
从今山中人，何独识吾面。  

王之道　遣兴  
步屧随儿辈，临池得凭栏。  
久阴东虹断，小满北风寒。  
点水荷三叠，依墙竹数竿。  
乍晴何所喜，云际远山攒。  

王之道　青梅  
疏白欺人侵短鬓，老红乘酒驻衰颜。  
食梅已判非吾事，把读清诗忆故山。  

王之道　清江曲追和鲁直韵  
鬓边残雪几春秋，自说生来不解忧。  
晚食得鱼吹荻火，秋盘寻笋舣松舟。  
布裙斗酒不须恶，明月清风且相乐。  
紫宸朝去醉眼时，初日寒林正摇落。  

王之道　清江引用苏养直韵示王觉民  
荷叶亭亭绿满塘，秋炎深得盖鸳鸯。  
晚来江上西风急，收拾莲红付拒霜。  
万山摇落见森樾，翠影萧萧冷梳发。  
请君地作宋玉悲，来赋江楼望明月。  

王之道　清明即事  
柳迳桃溪碧草芳，故园遥寄水云乡。  
老来转使宦情薄，春思颇增诗兴长。  
教子文书容自勉，逢人尊酒为谁忙。  
海棠却似怜衰朽，依倚东风试晚妆。  

王之道　庆资深康乐园四咏  
溪头柳色春无际，溪水浮天一张纸。  
东君戏草康乐园，旋入夭桃与繁李。  
乱花无数不知名，往往倚槛窥前楹。  
有时酒恶吐欲死，先生来约花间行。  

王之道　庆资深康乐园四咏  
露梢戛戛敲鸣玉，云叶差差传新绿。  
这前十顷碧琉璃，过雨荷花净如浴。  
客来不迎君莫嗔，我有清风如故人。  
先生午醉睡正熟，长须倒尽床头春。  

王之道　庆资深康乐园四咏  
不知眼界几多阔，隐隐青山在天末。  
湖光醉就琥珀浓，应助先生恣浇泼。  
西风摇落黄花秋，江城有蟹供拍浮。  
人如渊明亦不恶，肯使临赋成悠悠。  

王之道　庆资深康乐园四咏  
谁人独钓江南雪，雪满江南鸟飞绝。  
先生对雪望江南，嗅认梅花忍寒折。  
痴云卷尽清月流，小舟横卧南池头。  
子猷乘兴欲何往，归欤莫为伊人留。  

王之道　丘城道中  
翠巘中间白水边，野梅官柳似当年。  
正看绕树下残日，便觉前村生晚烟。  

王之道　秋日访程元明喜雨而作  
去年夏六月，我来自临安。  
滂沱一夜雨，原隰俱瀰漫。  
挽仰忽再秋，秋旱亩浍乾。  
嘉谷槁垂尽，万口空长叹。  
我从相山来，朝云起巑屼。  
油然遍寰宇，半道濡征鞍。  
亭午至君家，檐声落惊湍。  
诘旦视大田，青青已堪看。  
会见百室盈，陋巷饱一箪。  
何独解君忧，我心其少宽。  
袭芳富卉木，秋炎苦摧残。  
何叶顿欣荣，秀色良可餐。  
带宜置尊酒，一洗儒生酸。  
我虽不解饮，醒狂佐君欢。  

王之道　秋日即事二首  
潮退菰蒲风自倒，秋学菱芡雨应添。  
怪来病眼双明甚，喜见逢山寸碧纤。  

王之道　秋日即事二首  
枕缘睡熟来魂梦，衣为酣频带酒痕。  
多事长红兼短白，雨余相倚映江村。  

王之道　秋日即事三首  
晚来何所喜，急雨洗新秋。  
幸遂登高赋，应容遇胜留。  
藕花明远近，鸥鸟任沉浮。  
不用挥纨扇，何妨醉玉舟。  

王之道　秋日即事三首  
今日知何日，西风正得秋。  
天心方祚汉，人物合师留。  
才略烦威敌，声名赖镇浮。  
不妨临赋乐，汎汎有杨舟。  

王之道　秋日即事三首  
挽仰黄花集，澄清九月秋。  
预愁新任迫，难为故人留。  
岚去山光合，江回水气浮。  
何当脱羁绊，同办五湖舟。  

王之道　秋日郊行  
断桥临野水，疏屋见人家。  
嫩绿几畦菜，深黄三径花。  
断云行自逐，征雁望还赊。  
好访韩湘去，山林养白鸦。  

王之道　秋日苦雨和子厚弟韵  
烟郁湿薪费挑拨，可堪余沥溅如泼。  
吹霞弄日语纵工，正恐诗人类迂阔。  
屋角萧萧霜叶鸣，夜静乱我糟床声。  
诗成欲写辄复已，邻鸡犯早催天明。  

王之道　秋日悯旱题香山庄舍  
千里骄阳稼穑枯，人心穷极但天呼。  
须烦岩壑为霖手，下泽苍生慰海隅。  

王之道　秋日书怀  
断虹收尽晚风凉，扑鼻谁家社酒香。  
门外山横青玉案，屋头榴绽紫罗囊。  
对吟已觉输新俊，遇酒还能发老狂。  
坐想西园梨枣熟，昔年犹记拉君尝。  

王之道　秋日书怀  
一别成均十九秋，断肠千里致书邮。  
可怜率士民心固，端为当年圣泽流。  
此去会看还北狩，夜来先梦到东州。  
尊君正是吾侪事，可但南冠学楚囚。  

王之道　秋日书怀  
到齐何日醉青州，久矣平原困督邮。  
避地未容行信步，汎江聊得卧安流。  
望穷落鹜千山晚，梦断惊飚万壑秋。  
安得尚方三尺剑，扫除骄寇献俘囚。  

王之道　秋日喜雨题周材老壁  
大旱弥千里，群心迫望霓。  
檐声闻夜溜，山气见朝難。  
处暑余三日，高原满一犁。  
我来何所喜，焦槁免无泥。  

王之道　秋日野步和王觉民十六首  
芡觜静缄秋水碧，梨腮深抹夕阳红。  
近来诗社争相胜，幽讨冥搜字字工。  

王之道　秋日野步和王觉民十六首  
桑林閒觉疏黄减，菜陇贫怜嫩绿添。  
秋水接潮还潋滟，晚风吹雨乍廉纤。  

王之道　秋日野步和王觉民十六首  
穷愁长怕诗撩拨，幽愤须凭酒破除。  
对酒更遭诗债窘，可堪毛颖不中书。  

王之道　秋日野步和王觉民十六首  
揉蓝拍岸秋涛信，列炬缘山夜烧痕。  
枫叶经霜红更好，晚来扶杖过前村。  

王之道　秋日野步和王觉民十六首  
荷叶倚风摇败绿，蓼花霑雨卧衰红。  
物华虽逐穷秋老，诗句翻从壮岁工。  

王之道　秋日野步和王觉民十六首  
迂愚长与懒相兼，岁晚空余白发添。  
坐送夕阳还黯黯，倚看新月露纤纤。  

王之道　秋日野步和王觉民十六首  
五穷韩愈烦驱逐，一室陈蕃倦扫除。  
我有埙篪旧诗集，当令阿买为君书。  

王之道　秋日野步和王觉民十六首  
雨晴庭户生秋意，潮落溪桥见水痕。  
稻熟人家得相向，兵余眼底两三村。  

王之道　秋日野步和王觉民十六首  
酒嫩细斟浮蚁绿，芡柔轻剥汗衫红。  
搜罗物象嗟予拙，挥扫词章放子工。  

王之道　秋日野步和王觉民十六首  
孤灯闪闪风还暗，清漏沉沉夜向添。  
案上数枝漙露菊，可怜疏落嫩纤纤。  

王之道　秋日野步和王觉民十六首  
箪瓢不失生涯在，诗酒何当习气除。  
欲倩雕弧落新雁，足间寻觅子卿书。  

王之道　秋日野步和王觉民十六首  
雨开繁菊金无价，风皱平池鉴有痕。  
日暮客帆何处落，柿林西畔荻花村。  

王之道　秋日野步和王觉民十六首  
烟里山光陈水墨，云边日影乱青红。  
新诗有画人难到，高压澄江五字工。  

王之道　秋日野步和王觉民十六首  
更穷诗债应难欠，纵懒书淫亦自添。  
水外修眉横翠巘，试凭张敞画浓纤。  

王之道　秋日野步和王觉民十六首  
人言会饮辰嫌西，我为求医日问除。  
老去谁能遵百忌，秋来只欲上三书。  

王之道　秋日野步和王觉民十六首  
病怯酒杯微过量，瘦怜衣带颇宽痕。  
伤心故国迷烟草，秋日荒凉处处村。  

王之道　秋日游南汰二首  
小雨沾秋旱，清曦霁晓氛。  
山留归壑水，风送过江云。  
碧瓦觚棱出，黄茅兔径分。  
高僧似相喜，茗饮话殷勤。  

王之道　秋日游南汰二首  
松篁团野色，葭薶接江氛。  
芳菊开新雨，晴天扫片云。  
村醪过寺共，风袂转山分。  
邂逅梅夫子，清谈得致勤。  

王之道　秋晚采菊和徐伯远  
少皞司肃杀，于渠独留情。  
一枝黄金花，照眼增双明。  
香清露溥溥，秀色云英英。  
会当饮潭水，使我病骨轻。  

王之道　秋兴八首追和杜老  
湖外干戈半绿林，湖边葭薶晚森森。  
风霾未放远山出，岚气又连凄日阴。  
世乱且同吟啸乐，时来终快扫除心。  
天寒况是开炉近，应有佳人赋藁砧。  

王之道　秋兴八首追和杜老  
巉岩石壁半欹斜，茅栗丛中菊渐华。  
风里断鸿书还草，山头飞叶汉浮槎。  
柂楼索莫吟秋笛，戍火青荧咽暮笳。  
争似渔翁最萧散，晚来和月卧芦花。  

王之道　秋兴八首追和杜老  
云影曚曨日洒晖，金湖西畔晚阴微。  
渔用缭绕青山去，枫叶追随白鸟飞。  
摩诘家风非世有，渊明心性与时违。  
近来病瘠连诗瘦，翻爱西台字样肥。  

王之道　秋兴八首追和杜老  
辘轳世态一枰棋，销得秋来宋玉悲。  
舒啸可无元亮意，哦诗如见少陵时。  
江湖於我还萧散，田舍从他笑重迟。  
异域故人今在否，青灯牢落夜相思。  

王之道　秋兴八首追和杜老  
翠壁苍崖水外山，山头茅舍两三间。  
夜窗明月来临卷，昼户清风为启关。  
霞绮障秋惊老眼，酒红潮面发衰颜。  
集英一梦如今觉，犹忆当时晓趁班。  

王之道　秋兴八首追和杜老  
远水西来抱鹿头，山前草木带霜秋。  
黄花雅意撩诗兴，红叶端能寄别愁。  
日月奔驰双转毂，江湖漂荡一轻鸥。  
干戈未戢中兴沸，蹴被空怀祖豫州。  

王之道　秋兴八首追和杜老  
勋业休烦付考功，此生终待老山中。  
宦情薄似贤人酒，诗思清於少女风。  
秋雨养肥桑耳白，溪流濯出柳须红。  
不堪世路频硗确，四十萧然秃鬓翁。  

王之道　秋兴八首追和杜老  
迢迢山势去委蛇，林木东头见荻陂。  
疏竹依岩秋迸笋，病桑经火雨生枝。  
草侵药种多难辨，土拨松苗欲自移。  
照眼谁家几枝橘，出篱丹实正离离。  

王之道　秋夜对月  
青廓经新雨，扶疏桂影秋。  
夜凉山色静，风细水光浮。  
坐久因忘寐，诗成得散愁。  
愿言乘此兴，同赋庾公楼。  

王之道　沙窝道中  
十里沙窝路，晴云向暮开。  
褰裳九过水，驻马一观梅。  
岁晚松篁茂，山寒虎豹哀。  
不因王事迫，谁肯此音来。  

王之道　沙窝道中  
叠叠青山处处溪，溪声淙玉潄玻瓈。  
悬知菊水人难老，可信桃源路易迷。  
山岭梅花迎客笑，路傍松盖与云齐。  
寒林昨夜微经雨，新迹分明过虎蹄。  

王之道　山茶  
开花不与众芳期，先得江梅破白时。  
犀甲鹤头微带雪，画屏曾见两三枝。  

王之道　山西庄舍赠信上人和彦时兄四首  
十里西畴路半砠，短辕无力困瘏痡。  
支筇预作渊明具，瓮有乌程不用沾。  

王之道　山西庄舍赠信上人和彦时兄四首  
四壁萧然犬自驯，年来食粥甑生尘。  
相逢未暇寒温语，请效参寥作故人。  

王之道　山西庄舍赠信上人和彦时兄四首  
一枝清瘦早梅春，风味高如郭泰巾。  
襟袖归来香未歇，要将佳句属诗人。  

王之道　山西庄舍赠信上人和彦时兄四首  
寒鸦成阵下遥村，冰合回塘镜一番。  
虢虢溪流响何处，乱山无数不知源。  

王之道　上巳日阻雨和王冲之韵  
袚除聊复对江亭，樽酒相从一笑倾。  
那得引时仍此乐，况逢难弟与难兄。  
潺潺暮雨檐间溜，滑滑春泥柳外声。  
好在海棠红合泪，向人凄怆益多情。  

王之道　上元后漕幕同僚二十八人会饮於西湖登千佛阁运干无渔樵然圣以坡诗  
福星台畔依红客，厌踏红尘穿紫陌。  
涌金门外泛兰舟，两岸融融春水拍。  
隔浦笙歌寄幽思，向阳花柳饶春色。  
六桥突兀披丹青，千佛森罗眩金碧。  
登临肯作怀古愁，志在云台书竹帛。  
须臾饮散晚风号，却扫阴霾生桂魄。  

王之道　烧火用陈西麓韵  
烧火驱寒去，衔杯待暖回。  
家书万金值，怀抱一时开。  
腊雪犹栖树，风光已着梅。  
相过随处好，未怪损梅苔。  

王之道　沈杨辅隐轩诗  
小隐山林大朝市，夫子命轩良有意。  
仕途捷径固无取，泉石膏肓亦犹次。  
不知朝隐谁得之，我恐曼倩为近似。  
公卿百执各有职，岂容妄隐但弃位。  
古人禄仕所不免，意在全身近於智。  
庄周梅福此其流，吏隐之名可无愧。  
沈君有弟今休文，咳唾成章数千字。  
耻从举子事进取，逸韵高情寓吟醉。  
乃兄宦达方强仕，翠竹停鸾想风致。  
君侯才业伯仲间，退以求名名亦遂。  
方今尧舜理四海，岩穴弹冠求自试。  
朝廷既治群吏肃，保处堪为隐者地。  
不如市隐最得策，大胜山林自憔悴。  
花源缭绕转红绿，竹洞深沉入幽邃。  
我闻此风颇健羡，图成未可日月冀。  
他时傥作江西游，兄曰能来访予季。  

王之道　时雨二绝和赵积中韵  
稻花时候一犁雨，天意从人无间然。  
我亦摧颓穷甚矣，烦君试考小行年。  

王之道　时雨二绝和赵积中韵  
白江州熟人炊玉，竞说前年斗万钱。  
何事农夫太唐鄙，欲将豚酒谢苍天。  

王之道　史佐才读书堂  
我闻轮人扁，妙解书中义。  
当其听读书，默识圣人意。  
忽然释椎凿，有问发兹秘。  
虽云圣人语，糟粕岂精粹。  
齐侯诘其说，无说当致死。  
请以斲轮观，固入要非易。  
不徐仍不疾，心手在相契。  
是中有数存，非言所能既。  
扁也亦何人，所得用至此。  
固知斯道在，天下本无二。  
观君榜斯堂，令我端拜议。  
想见堂中书，填箱溢巾笥。  
纵横三万卷，一览悉能记。  
左右逢其原，下笔不能缀。  
我昔摄东城，君时尚童穉。  
如闻侍先公，往矣江之涘。  
崎岖三十载，於此忽相值。  
出示诸公诗，圭璧烂庭瑞。  
君家依水竹，亭台缭幽邃。  
作堂於其间，读书乃其事。  
嗜好与人殊，可以见君志。  
明年冠群英，先正秘书字。  

王之道　示隐静恭老  
游山何敢避泥涂，恰值催花夜雨余。  
杯渡已知无用楫，马行今信不更车。  
数声幽鸟过庭际，一派飞泉赴壑初。  
正欲寻师问心法，却惊行色逼钟鱼。  

王之道　书怀示周少隐右司  
我生动多艰，一笑不易得。  
朼来坐逆旅，俯仰空太息。  
吾人当代秀，文章擅华国。  
分携十四载，复此见颜色。  
匆匆示及款，归程忽云逼。  
愿君因索涂，为我指南北。  
金门与玉堂，努力事登陟。  
閒将咫尺书，因风寄相忆。  

王之道　书来上人房  
十里清风水拍天，老僧斋罢抱头眠。  
丹楹画栋看摧厌，好为僧伽作胜缘。  

王之道　书源上人壁  
丹枫黄槲壮秋容，诘曲僧房一径通。  
塔似道人飞白笔，开窗还见倚晴空。  

王之道　书子莱丙戌登科题名小录后  
屈指宣和岁在辰，於今四十有三春。  
吾家又得莱追继，丛桂从兹不乏人。  

王之道　四面山午饭澡雪尘土往太湖二首  
白沙浥夜雨，苍松弄朝日。  
清风满行路，駸駸能上能下蹄疾。  
溪声静如漱，岚翠浓欲滴。  
我岂山中僧，前身饱游历。  

王之道　四面山午饭澡雪尘土往太湖二首  
重门掩松篁，杰阁戛霄汉。  
溪流水晶软，石栈云母粲。  
清游不可失，微劳敢言惮。  
斜阳无相催，我欲濯尘汗。  

王之道　四祖山  
黄梅西去一舍许，奔走龙天瞻四祖。  
师今何往昔何来，占断金沙长作主。  
须知至道本不灭，岂独高名固非取。  
偶传衣钵断三世，遂配云中诏千古。  
寺藏岩腹蟠地轴，塔据峰巅立天柱。  
棱层石栈斜瓮玉，缭绕溪流缓萦组。  
月明飞瀑百虹挂，风撼长松万蛟舞。  
路通涧谷横略彴，树霭烟霞团缕数。  
清阴扫径初入夏，苍藓封庭新过雨。  
留连归客获联辔，邂逅主僧还接武。  
请观异事花五叶，愿结胜缘香一缕。  
何人为作锦鸡梦，此意他年铭肺腑。  

王之道　送安丰判官江叔夜用菊花韵  
冬温行色好，江上菊花黄。  
乡味莼羹美，皇思诰墨香。  
招延从北海，吟咏继东阳。  
别后如相忆，时应问草堂。  

王之道　送陈南仲守象州  
熊轼朱辬照野明，知君今赴象山行。  
荣观共作叹嗟语，静念独伤离别情。  
畏景逼人才数日，修涂计此始三程。  
至时应在中元后，好寄双鱼慰友生。  

王之道　送道觉游天童山  
小雨新晴接重九，猎猎西风振衰柳。  
二禅过我欲东游，为说偕行得衣友。  
天童老人笑垂手，应问师来欲何取。  
相逢莫作一日留，袖取鄞江过淮右。  

王之道　送道者史宝通作丐  
昔日山前寺，兵余扫地空。  
汝今能协力，真是宝林通。  

王之道　送董令升舍人归朋溪二首  
西掖归来鬓未华，著书论字当生涯。  
撑肠何止五千卷，溢箧定逾三十车。  
秋露青黄新种橘，春风红紫旧栽花。  
东还贪逐朋溪乐，只恐金銮诏草麻。  

王之道　送董令升舍人归朋溪二首  
仙舟东去访金华，歌彻骊驹向水涯。  
试问玉堂司凤诏，何如蓬岛驾云车。  
雨余翠筱初翻箨，风暖风葵欲放花。  
天气清和行色好，江南江北半桑麻。  

王之道　送端溪尉张达城挈家南归  
年时萧寺雪初晴，闻道君来眼倍明。  
送别又看秋欲去，论交还感盖初倾。  
帆张须水秋潮涨，路入铅山晚翠横。  
快向端溪从吏隐，归来稳步上蓬瀛。  

王之道　送浮屠道郭云游  
何必袁州去，尘尘小释迦。  
一筇非外物，四海即吾家。  
晓色霜还重，秋容菊正华。  
此行良不恶，冬笋已排牙。  

王之道　送浮屠道廓  
一宿已先觉，四明那更游。  
去来无所着，风日海山秋。  

王之道　送浮屠善慧  
云涛霜巘正峥嵘，梦里清游觉尚惊。  
师到西湖如得句，不妨频寄老书生。  

王之道　送浮屠善慧东游  
西去方祈谷，东来适佩萸。  
凄风梧脱叶，积雨稻生蚨。  
诗骨寒岩木，禅心古庙炉。  
莫将明月句，容易谒姑苏。  

王之道　送浮屠昙远归无为持钵  
一筇春色满郊畿，弹指淮南迅若飞。  
丈室正须香积供，孤云聊作故山归。  
长安城里风烟好，锦绣溪头笋蕨肥。  
我有上林桃李约，未容随子赴亲闱。  

王之道　送浮屠宗立东游二首  
抚掌相逢一笑同，自言参学百无功。  
密甜忘却十年苦，雷吼吓羞三日聋。  

王之道　送浮屠宗立东游二首  
西走漫偿行脚债，南游聊勘坐禅翁。  
不知色力能强健，又复观潮过浙东。  

王之道　送顾渚茶与孔纯老  
晓来飞雪似欺春，尽把群芳点缀匀。  
莫讶两旗分顾渚，要令佳句斗清新。  

王之道　送管养正长歌  
饯别宜有酒，我无一杯潄君口。  
送行当以赆，我无一物藉我手。  
与君意气真相知，君尝谓予可言诗。  
独有诗句堪送别，欲赋复止空嗟咨。  
送君胡为三叹息，文酒从今失三益。  
干戈日寻雅道衰，吾徒一别真可惜。  
问君四海无家归，飘然此去将何之。  
答云南阳善城守，屡以孤垒攘重围。  
我今欲往诚有以，主帅好贤同邑里。  
辎车傥许载病翁，长策犹能靖多垒。  
骐骥君看伏枥姿，发虽种种心不衰。  
胸中之奇老未吐，忍死山谷甘寒饥。  
君不见元龙豪气真磊落，卧见许生自旁若。  
时危康济乃丈夫，问舍求田匪余乐。  
又不见越石夜半闻鸡鸣，披衣起舞贺友生。  
风尘澒洞四海乱，英雄攘臂收功名。  
古人相期盖如此，岂效世间儿女子。  
出门惘惘色可怜，君亦为之殊可鄙。  
壮君此语胆忽张，群忧散尽增激昂。  
西风猎猎天落霜，千山凋林松桧苍。  
寒菊始花黄且香，高空无云老鵰翔。  
登山临水秋兴长，行人欲行送者伤。  
我独不复伤，知君壮志殊未央。  
为君援笔写长句，一洗古今离别肠。  

王之道　送淮西转运判官李彦恢还朝  
江头旗影弄青红，似说朝天四牡东。  
抱病不容攀辔勒，送行那复遣儿童。  
田均税敛千年利，福及疮痍九郡同。  
此去定知还禁近，从来阴德报宜丰。  

王之道　送贾教授伟满罢东归  
妙年才气擅超群，试吏来司泮水芹。  
行矣玉堂应召直，忍将风袂与君分。  

王之道　送江致远归建昌  
翩然归兴不吾留，应为高堂念远游。  
数日语离良作恶，几时书到得无愁。  
白沙翠竹千山晚，朱实黄花万里秋。  
后夜西风茅店月，醉吟应不费冥搜。  

王之道　送刘元发归鄱阳次其韵  
杖藜千里访茅茨，来赴当年一笑期。  
白发我徒悲老大，青山君尚记艰危。  
夜听高论因忘寐，昼味新诗可疗饥。  
冬日迎长殊可爱，何妨去国少迟迟。  

王之道　送钱逊叔出守袭庆赐出身除职  
赐对金銮下九天，旋闻熊轼为驱前。  
人从芸阁初分直，桂折蟾宫乍得仙。  
刺史江山聊复尔，翰林风月自依然。  
下车快草东封疏，今去祥符正百年。  

王之道　送秦德久守安丰  
历水分攜十六年，相逢须鬓尽苍然。  
喜君宦况新来好，许我交情老更坚。  
小雨送行春溜急，长杨留别午阴圆。  
画船插帜澄江远，回首风帆指绣川。  

王之道　送尚老之江西  
道人野鹤姿，昂昂在鸡群。  
谁能恋场粟，俯仰劳骸筋。  
飘然欲何之，驻目西山云。  
西山甲南昌，雄胜天下闻。  
翠岩为之冠，有客许见分。  
旋酌秀溪月，煮茗特劝君。  
寄言翠岩老，吾将谢纷纭。  
尚有鼻端垩，须烦为挥斤。  

王之道　送神童胡元弼元英从其父胡庭俊归秋浦  
西湖清丽春雨余，子今欲去其焉如。  
九华插天远在望，三月不见愁容舒。  
二儿奔逸汗血驹，辈视长离与鵷雏。  
去年冒雪来其俱，一鸣上国惊群儒。  
书不风人人负书，公卿岂庆终犁锄。  
惠然过我骑甚都，萧萧晚吹飘襟裾。  
借问能留旬月无，吾亦理棹其归夫。  
为言与君不同涂，蔼峰松竹鸣笙竽。  
奇童小友良不诬，异哉老蚌生双珠。  
君之是行亦荣欤，三胡盛事喧州闾。  

王之道　送无为倅张南仲归吉州  
吾友李粹老，少也游胶庠。  
六年得一第，自谓贵且昌。  
衽席不知戒，飞黄中道僵。  
三阅大渊献，岁月亦已长。  
嗟嗟死非所，至今未能忘。  
忠言类良药，苦口不见尝。  
那知兵火馀，获见同舍郎。  
来丞濡须郡，两岁依馀光。  
邂逅偶及此。为之泪淋浪。  
高义藉激薄，美政称扶伤。  
康沂富邦国，何独歌王祥。  
江城四月尽，麦熟梅子黄。  
归与佐吾君，谈笑跻义皇。  
遥应不可留，船头鼓其镗。  

王之道　送无为守郑深道移严州  
世称儒雅擅青徐，今见君侯信不虚。  
报政未空更绣水，除书先已易桐庐。  
郡邻帝所旋趋召，地切家山勿恋居。  
千乘来迎催去急，邦人何计挽行车。  

王之道　送无为宰赵涣冰仲  
百里寄一令，于民为最亲。  
休戚咳唾间，讵可非其人。  
赵侯古循吏，当世无等伦。  
朼来宰濡须，旧政俱更新。  
虽无赫赫名，吏戢民称仁。  
善良仰若父，奸欺畏如神。  
幸哉百里地，两载销颦呻。  
果膺君相知，赞书下枫宸。  
不终三年淹，经作帅幕宾。  
秋风散炎酷，夜雨清埃尘。  
宁容卧辙留，高樯舣江滨。  
君看眉间黄，华近兹其因。  

王之道　送心上人  
西城畦稼卧黄云，似说千门许见分。  
驴载马驮应不厌，一{上竹下差}牙齿正须君。  

王之道　送徐次公罢历阳任归三衢  
闻说家书赋鹡鴒，归欤难弟见难兄。  
接联本作二年调，解印俄成千里行。  
故国一犁春雨足，长江三板暮潮平。  
烂柯况是神仙宅，招隐诗成好寄声。  

王之道　送徐季公运干罢任  
羁栖无奈老而穷，又见徐卿马首东。  
快意一时荷叶雨，增明千里稻花风。  
高材合在云霄上，胜处能忘涧壑中。  
法护相从如问我，为言踪迹与君同。  

王之道　送许判官志仁  
是行犹及豫章春，闻说逢迎有故人。  
倾盖为君殊快意，掺祛令我重伤神。  
向阳花木初开叶，得雨蛟龙已转身。  
江上新晴应更好，绿杨如幄草如茵。  

王之道　送延上人归云峰  
去年出山时，飞支正撩乱。  
殷勤大洪老，呵笔泻真赞。  
为言化菩萨，持钵江北岸。  
欲将说禅相，醒彼瞌睡汉，  
别来能几日，沤灭冰且泮。  
似闻妙湛师，接踵还旧观。  
公归勿惆怅，生死同夜旦。  
幸有囊中金，了此一重案。  

王之道　送彦逢弟赴西兴盐场  
闻道西兴去，全家共小舟。  
别离江北岸，怀抱海东头。  
闪闪风帆远，滔滔雪浪浮。  
苕溪在何许，应为故人留。  

王之道　送彦立兄游太学以恩袍草色动为韵  
鼠腊要非玉，篪声偶先埙。  
穷通一生事，早晚焉足论。  
行行欲何之，阔步登金门。  
有意韩淮阴，报雠如报恩。  

王之道　送彦立兄游太学以恩袍草色动为韵  
西风晓飞霜，猎猎吹征袍。  
丁宁顾婢语，肯效儿女曹。  
举鞭问长安，诗海今谁豪。  
我欲从之游，痛饮歌离骚。  

王之道　送彦立兄游太学以恩袍草色动为韵  
文章我家勃，人唤腹为藁。  
随行载中书，所至得挥扫。  
新诗如秋月，皎皎清更好。  
惠连有佳梦，池塘遍春草。  

王之道　送彦立兄游太学以恩袍草色动为韵  
梅花破朝寒，似欲壮行色。  
髒髒小骊驹，回首便数驿。  
一鹗在云路，鸷鸟空累百。  
从令马宾王，不是新丰客。  

王之道　送彦立兄游太学以恩袍草色动为韵  
君子赠以言，古人重相送。  
大梁在何许，我心欲飞动。  
兄才如青钱。万选仍万中。  
行矣喜冬晴，北方地多冻。  

王之道　送杨德润赴礼部试  
雨意止还作，天容寒未舒。  
无聊怀剧论，何幸过穷居。  
举白夜酾酒，剪黄朝荐蔬。  
新诗閒鼓吹，旧隐乱丘墟。  
轩冕时何晚，山林计亦疏。  
中兴屈群策，入告莫踌躇。  

王之道　送懿上人持钵潜川  
坐觉青山忽上心，着鞭来欲故人寻。  
万松未放孤云过，一饭共听幽鸟鸣。  
莫厌崎岖穷野径，须怜料峭结春阴。  
潜川耆旧如相问，千晨长同月一襟。  

王之道　送曾式古归建昌  
两年说归明日归，江头草软芬芬菲。  
风调江净船行驶，好看芳草怀春晖。  

王之道　送张仲甫赴酒杯参议  
我生坐疏拙，逢人辄倾倒。  
语言无浅深，出口被伊恼。  
为孽匪天作，受攻本谁造。  
惩非每嚼舌，事已复自蹈。  
可怜愚不灵，蹭蹬到今老。  
识君无几时，底里见襟抱。  
古人重倾盖，相从恨不早。  
是行若登仙，江山为君好。  
无繇挽书鷁，此意增恋嫪。  
何当寄相思，临风慰衰槁。  

王之道　送赵端质归朝  
圣治中兴日，宗藩第一流。  
九重资共理，三载赖分忧。  
昨日交符虎，当时竞带牛。  
咄咄成药石，谈笑获锄耰。  
善政称无扰，罢民遂有瘳。  
教风兴子弟，膏泽被田畴。  
士论高强汉，王功继屏周。  
外台书课最，禁从表才猷。  
往矣登青琐，宜哉建碧油。  
疮痍争借寇，憔悴独依刘。  
我愿攀鳞进，人思卧辙留。  
是行端可喜，名姓在金瓯。  

王之道　送赵仲达  
人生邂逅非偶耳，一面岂容轻愠喜。  
白首如新倾盖欢，谁解乘閒究斯理。  
君家江南我江北，南北相望殆行千里。  
惠宠顾我端有由，衰滞不应能致此。  
为言前岁在金沙，幽讨穷探遍山水。  
论文获与阿逢游，賸馥残膏丐犹子。  
是行来赴徐卿召，昨日扁舟方戾止。  
阿逢闻是公僧弥，予乃阿逢门下士。  
知公閒放今杜门，所舍与公殊密迩。  
何妨旦夕侍杖屨，执经仍与诸郎齿。  
过从弹指见周星，入室芝兰被遐远。  
须知四海皆兄弟，高义似君谁可比。  
徐卿报政趣归朝，画鷁高樯舣江涘。  
明朝车骑遂东还，有便时时遗双鲤。  

王之道　送尊禅者  
阿遵我辈人，相从十年旧。  
么肥形愈瘠，身贫道常富。  
厥初为天衣，持钵化淮右。  
袖携维卫录，访我过蓬陋。  
若言法华山，有象金所就。  
其来自西土，隐现不可究。  
我时尝记之，尔耳亦聊复。  
谁令兹悲师，镂板播蔬谬。  
向来天衣游，追随遍岩窦。  
高谈屡绝倒，寝食废农昼。  
归欤又同舟，半道过濠寿。  
昆行寄衔茔，一再获邂逅。  
清霜殒群木，凄劲捣衣候。  
翩然不我留，云山挺高秀。  

王之道　苏台悯农  
稻田高下欲分畦，积潦瀰茫隔寸堤。  
天意未收连夜雨，农功良苦半身泥。  
一丸莫救风涛决，千顷空怜稼穑低。  
朝满夕除应可信，望晴心绪忆昌黎。  

王之道　宿大泉遇雨  
我行常苦雨相随，旱甚民心若倒垂。  
坐久云容肤寸合，愿同焦槁被甘滋。  

王之道　宿吉祥寺赠应上人  
窗前修竹翠摩云，清閟题轩念昔人。  
三纪重来惊隔世，一言相契定前因。  
攜尊得得纷亲友，抉藕累累萃里民。  
祖意如来烦指似，迷舟何幸济通津。  

王之道　宿彰教寺  
过市欲投宿，秽隘非所巡。  
人言五里余，有寺洁且宽。  
驱驽犯泥淖，敢惮风雨寒。  
稻塍与兔迳，萦纡度千盘。  
衣裘疲沾湿，脚膝如蹒跚。  
历思圣人语，后获当先难。  
壮哉古道场，晕飞映层峦。  
秀色蔼松桧，清香馥芝兰。  
我心大有得，岂惟厌游观。  
行行勿踌躇，霁月升云端。  

王之道　太湖呈邵公晋沈元吉  
半月江湖上，晚来方得风。  
挂帆谁共快，到岸偶相逢。  
可是过从旧，都缘臭味同。  
长亭一樽茗，亲厚意何穷。  

王之道　题北庄用陈勉仲韵  
幽亭临水竹，云是使君庄。  
秋霁来观稼，春融赋采桑。  
纳凉供芡实，载酒摘莲房。  
坐得牧民术，也庆如牧羊。  

王之道　题成国仲画扇  
奋髯欲何为，戢翼应有待。  
画工妙丹青，物状从变态。  

王之道　题崇因院清轩  
肥松瘦竹古招提，轩槛重游识旧题。  
清意不曾吟得尽，夜来明月浸寒溪。  

王之道　题崇因院信上人宿云轩  
秋声入高梧，暝色上疏竹。  
南山拢青螺，过已净如沐。  
悠然孤飞云，窈窕转休麓。  
自疑归去晚，意欲窗下宿。  
道人等虚空，去来断追农。  
云来不吾拒，云去不吾速。  
相从一息顷，便觉静缘熟。  
何以照我心，老蟾挂枯木。  

王之道　题大龙寺  
万松邀我上崔嵬，入寺山屏次第开。  
无说欲知真说法，松声还送出山来。  

王之道　题大泉寺  
六峰环翠绕金蓝，下马初尝一酌甘。  
久旱喜看云气浃，晚风吹雨过江南。  

王之道　题大善寺  
絮帽曳丝云带雨，琼梳环髻水围山。  
江村五月黄梅过，十里人烟渺莽间。  

王之道　题德山涓老无句堂  
峰头示众合如何，一棒由来已自多。  
空去空回还信否，至今疑杀那人诃。  

王之道　题德章山  
丛玕泼黛千峰色，急雨奔霆万壑声。  
莫讶祖师来入梦，只应知我欲山行。  

王之道　题德章山郭养源墨竹  
胸次富盘错，笔端妙苍翠。  
霜枝岂人为。烟叶有生意。  
与可骨已朽，此法谁复嗣。  
伟哉寻丈姿，绰有万心势。  

王之道　题德章山亲公塔  
凭陵风雨上崔嵬，一见亲公病眼开。  
似是前生师弟子，两年今日入山来。  

王之道　题噔上人颐庵  
我生困语言，老大犹栖迟。  
咄哉一言失，虽悔何能追。  
常欲说向人，到口还忸怩。  
不如静中坐，此理吾所知。  
春风入城郭，古寺花开时。  
广庭积雨过，红紫初纷披。  
偶逢颐庵人，强丐颐庵诗。  
是庵清而虚，底事名为颐。  
南陵有徐子，顷尝吏於斯。  
作字妙羲献，学易深坎离。  
慎言与节饮，卦象不可欺。  
君看命名意，往往只在兹。  

王之道　题法轮寺  
孤塔云烟外，荒蹊草莽间。  
蓼花红糁碎，枫叶绛绡殷。  
送客三溪远，逢僧半日閒。  
功名休览镜，沦落鬓毛斑。  

王之道　题浮光丘家山寺  
古寺钟鸣漏向残，马嘶人起束征鞍。  
曈曚半弄阴晴日，栗烈初迎小大寒。  
溪水断流寒冻合，野田飞烧晓霜乾。  
嗟予老踏浮光路，陟岵怀亲眼欲酸。  

王之道　题合肥驿  
重来岁月恍如飞，但怪芜城壁四围。  
千里漫推新政善，几人能遂故园归。  
云蒸残暑催登谷，风作新凉戒授衣。  
小驿滞留朋旧绝，何妨白昼掩朱扉。  

王之道　题华严院泽上人西韵用前韵  
疏帘如雾隐窗纱，虹影青红雨脚斜。  
坐久清风起何处，一盆昌歜映葵花。  

王之道　题黄梅驿舍壁间  
石润占梅雨，山寒应麦秋。  
清风鸣翠簊，疏雨湿红榴。  
古驿苔封砌，芒城柳映楼。  
高吟一瓯茗，聊为故人留。  

王之道　题苦竹寺海棠洞三首  
翠袖朱唇一笑开，依风无力竞相隈。  
阳城岂是僧家物，端恐齐奴步障来。  

王之道　题苦竹寺海棠洞三首  
隔夜西风为办严，扫除氛噎出晴天。  
正逢翠幄张青绮，应念朱唇拂紫绵。  

王之道　题苦竹寺海棠洞三首  
一径封苔知雨足，贰车行县昔时迁。  
对花啜茗思春日，拂拭新诗益怅然。  

王之道　题李梦发摇碧堂  
群山俯平湖，冰壶浸蒲壁。  
奫沦五千顷，岝峴一万尺。  
苍松偃旌盖，翠竹林剑戟。  
纤尘不可到，湛湛见沙碛。  
诗人嗜好异，方寸富泉石。  
堂成欲临赋，牋管罗几席。  
偶然对涟漪，微风缓摇碧。  
高吟寓动静，真尝废晨夕。  
璇题壮檐楹，玉轴走宾客。  
清商入葱蒨，积雨洗炎赫。  
翱翔下幽鹭，从容出圆鲫。  
穿荷过独舸，傍柳倚轻策。  
此兴复不浅，何日当有获。  
君方事閒放，佳处勿轻掷。  
明年谷鸣驺，金闺遂通籍。  

王之道　题李梦发知足斋  
荀卿重无祸，老氏贵不辱。  
不辱非暂荣，无祸乃长福。  
咄哉名利场，甚矣身世梏。  
得侯方丐公，怀金未忘玉。  
经营蛾赴火，奔走虽嗜肉。  
方当从后搏，宁复念前覆。  
李斯悲黄犬，杨雄诮丹毂。  
二者倘胥失，万此亦何足。  
是理甚易知，允蹈君所独。  
使人之意销，岂止我心服。  
不贪子罕宝，属厌女宽腹。  
庶几闻高风，将遂变流俗。  

王之道　题龙舍天祚宫玉虹亭  
山只不爱宝，倾写白玉霙。  
秋阳正炎赫，喷薄争清明。  
我疑石韬玉，白虹贯岩泓。  
源源自何来，万古风雷声。  

王之道　题马以道画扇  
寒芦卧疏黄，远水分淡碧。  
秋荷如有情，相映两鸂鶒。  

王之道　题南巢地藏寺  
蚊觜生花夜更长，睡乡蝴蝶正悠颺。  
山僧不恤秋眠熟，连打钟声到枕旁。  

王之道　题三祖山  
观山不惮远，有癖老增剧。  
是行迫王事，所过飞鸟疾。  
路傍四五祖，不得着脚历。  
朝来所干集，我愿容自适。  
冲寒走海会，啸吟遂终日。  
眷言三祖山，经从阻良觌。  
僧果知我意，饭仆济行色。  
崎岖五十里，入山及未昃。  
山头残雪在　　青瑶点微白。  
殷勤承老禅，倾盖同莫逆。  
为言信此山，予宝始今日。  
欲以扶我衰，不鄙昔轻策。  
扪萝助探讨，蹑石共登陟。  
群峰耸遥翠，一水涨深碧。  
行行何所喜。两脚有余力。  
归来饱香积，清淡更过昔。  

王之道　题石碛明因院因李端叔韵  
楚汉干戈地，岿然见此山。  
艰难思帝业，牢落漫禅关。  
野鸟惊人散，江湖到岸边。  
明朝又东去，空羡阿师閒。  

王之道　题时轩  
图书堆里席凝尘，聊与时轩作主人。  
自恐谢安行不免，谁言陶侃困无津。  
东荣晓色高迎日，南圃花光得占春。  
想见戴侯风味胜，轻弹珠玉到江滨。  

王之道　题双峰磨院瀑布  
烈日　　雪皎，淡烟玉蜡明。  
谁云真珠帘，要之亦强名。  
我来少踌躇，一洗尘埃清。  
便欲觅千斛，为压归装轻。  

王之道　题四祖山瀑泉亭  
云影曈曚雨弄晴，山头小立听溪声。  
不惊赤日雷霆吼，但怪青天雪雹鸣。  
气逼衣裳秋暑薄，光摇林薮午风轻。  
法身清净元无垢，何用临流更濯缨。  

王之道　题宿松薤山寺  
小驿隳颓不见容，著鞭东走梵王宫。  
怪禽落日休相恐，五里松篁一径通。  

王之道　题宿云轩  
朝来怯秋霜，生撇瓮里清。  
我老颜已衰，一杯聊发趙。  
村龙怪我醉，忽吠三二声。  
蜀月不可见，宿云有新行。  

王之道　题太湖竹轩  
粉节储霜竞出篱，我来犹及笋生时。  
清风一榻君休问，明月半窗予自知。  

王之道　题王亦颜清心阁  
湖光浩无际，远与列岫并。  
风澄烟雾开，炯若镜面平。  
高人对万变，寸田常默耕。  
扰扰亦何为，岂容方寸撄。  
有时鉴湖光，爱其静而明。  
那知水是物，心清物还清。  
徘徊不忍去，杰阁指顾成。  
阁成何所喜，画栋连朱甍。  
大江西南来，群山东北横。  
江山不待招，宛转趋檐楹。  
诹度多暇日，登临有余情。  
论文一樽酒，对客手自倾。  
酒阑复徜徉，观书弄颖泓。  
使人之意消，鄙吝何由萌。  
嗟予顽钝姿，栖栖亦劳生。  
从今事疏瀹，永守清心盟。  

王之道　题魏吉老若水轩  
世情纪甘似醇酒，沾沾未必应心口。  
覆手为雨翻手云，余耳安能保长久。  
魏侯风味真可人，汪汪万顷江湖春。  
相从草岁今日发，坐对小轩聊欠伸。  

王之道　题乌江官舍木芙蓉  
桃叶萧疏柳叶黄，清寒应怯夜来霜。  
芙蓉雅与秋相好，独对层台试晓妆。  

王之道　题无为秀溪亭  
画桥雕槛接招提，新有幽人榜秀溪。  
十顷净明天上下，两奁光映水东西。  
飞楼涌殿参差见，古木修篁咫尺迷。  
此景此时君信否，绿杨阴里啭黄鹂。  

王之道　题香岩与何希渊陈勉仲联辔  
市井三墩北，招提百丈东。  
晴云披叆叇，寒日弄瞳曨。  
滴沥林梢雨，凄凉盖影风。  
我惭追骥足，策蹇走巴僮。  

王之道　题许公塞驿  
遐想清游意欲飞，巢湖西畔碧山围。  
高城别后骚人到，小驿春回燕子归。  
壁上新诗留醉墨，庭前飞絮点征衣。  
穷愁忽用频惆怅，来岁而今在北扉。  

王之道　题许公寨驿  
畏景还迎日，追凉偶溯风。  
泉声山上下，松影路西东。  
远览心犹壮，清吟语自工。  
雨多何所喜，郡国庆年丰。  

王之道　题许市接待院壁  
一檐冬日送清温，疏竹萧萧覆短垣。  
来就老僧同曝背，不妨危坐默无言。  

王之道　题许市施水坊  
梦断蓬窗特地愁，卧闻溪水啮船头。  
夜航又逐东风去，重叹因人此滞留。  

王之道　题宣州书堂山寺  
书堂形胜好，山转与江抛。  
泉古应黄蘖，亭新换白茅。  
雨余苍藓合，春晚绿阴交。  
欲问香岩旨，风林竹自敲。  

王之道　题元发弟竹轩  
竹林深处敞轩楹，分我西园一半清。  
苍玉几番披夏箨，老龙长此战秋声。  
寒侵虚幌诗增爽，绿浸疏棂醉不醒。  
应许七贤追盛集，烦君书入鄙夫名。  

王之道　题璋老清閟轩  
典午接曹氏，其风扇浮虚。  
当时波浪从，高谈乃其余。  
竹诚松柏流，一日不可无。  
子猷为此语，千古谁能渝。  
堂堂韩退之，议论荀扬徒。  
咏竹美清閟，长篇载诸书。  
吉祥在无为，隐若西南隅。  
我来过梅雨，新竹环精庐。  
风梢弄苍筤，日影穿扶疏。  
高标挺直节，劲特凌万夫。  
道人谓予言，吾言葺吾居。  
公其为吾名，要令与实符。  
清閟退之咏，是轩良不孤。  
何当对此君，搜吟更踌躇。  

王之道　题智果寺  
吕侯妙章句，珠玉走邻境。  
想当落笔时，豪迈不淹顷。  
智果古精舍，松篁转冈岭。  
幽人所盘礴，俗客作远屏。  
春云忽解剥，林日光炯炯。  
门迎有高僧，乌用赋渴井。  
开缄读数过，令我发深省。  
老来习懒放，万事废不整。  
犹怜閒中趣，日月颇增永。  
何当遂浮家，百口具舴艋。  
不见六一翁，梦寐在清颍。  
人生会如意，向晚果得请。  

王之道　天宝歌和魏定公文次韵  
连昌宫中马为乐，一时舞马黄金络。  
君王养欲臣养文，忠鲠漫多宁救药。  
嗷嗷万国风中船，樯倾柂坏夫何言。  
潼关莫拒范阳贼，伤哉天厩空连钱。  
翠华西去遥指蜀，应念霓裳旧家曲。  
六军敢怒谁敢呵，马足空污太真肉。  
始皇布漆徒坚城，元海斩木徒轻兵。  
驱鱼驱雀强鹍獭，乃使后世蒙佳声。  
乱离每忆升平日，忽对新诗重嗟泣。  
望仙花草自春秋，怊怅六龙归未得。  

王之道　田间夜归有作示王觉民二首  
风云踪迹付扁舟，水竹生涯寄一丘。  
世故举同鸡抱鸭，物情无怪马生牛。  
百年半向愁中老，万事常从酒到休。  
莫爱得官轻得句，争如饱食对吟搜。  

王之道　田间夜归有作示王觉民二首  
江上秋来忆少年，龟肠尤觉病诗饕。  
调和索似三分酱，澒洞看如八斗糟。  
水怪重增风势恶，湘灵难禁雁声高。  
何当一雨洗烟月，为放清光归我曹。  

王之道　晚憩闻雷  
湖外山光入座来，水晶宫阙翠屏开。  
纤纤细落催花雨，隐隐轻鸣启蛰雷。  

王之道　晚晴  
飞霰飘飘堕晚风，乱山无数暮云同。  
天工却似怜羁旅，又变霜华见碧空。  

王之道　晚晴  
一舍麻城指顾中，远山横翠慰吾悰。  
劳生艰险今尝遍，休把狂言吓老翁。  

王之道　为彭积甫题熙春堂  
似闻伐石旋诛茅，已见高堂荫乐郊。  
百里湖山供眼界，满城桃李动春梢。  
寒梅过尽看成实，乳燕飞来欲定巢。  
何日登临閒信马，路边人复少年嘲。  

王之道　为兴国周少隐题  
紫翠林攒面面山，个中佳致为君还。  
凭阑人在风尘表，落纸诗成咳唾间。  
良夜幸陪红袖醉，清时聊伴白鸥閒。  
笼纱归去高城晚，凝翠堂东月满湾。  

王之道　魏道弼父挽词代曾子修  
德劭年高冠里闾，庆余犹及魏公舒。  
似闻白鹤归华表，应有青刍奠故庐。  
帝梦漫惊虞涧筑，史占空叹渭滨渔。  
泫然东望无从弟，莫厕邦人会葬车。  

王之道　闻蝉和彦时兄  
浮光我家尉，近处惟高安。  
尝欲为亲择，敢作非意干。  
忆昔从东来，飞雪凌羁单。  
青春不可挽，明月裁齐纨。  
三釜竟何地，一囊今屡殚。  
我有醉翁吟，试从徽外弹。  
古人骨已朽，知音果哉难。  
挛拳抱枝蝉，未露先号寒。  
缅想江南山，瓊梳碧成攒。  
僧窗开南熏，俯仰天地宽。  
诗成有佳句，往往胜得官。  

王之道　乌江道中闻杜鹃有感  
麻叶蓬蓬小麦肥，杨花风里杜鹃啼。  
故园尚阻归来赋，惭愧东坡雨一犁。  

王之道　吴兴舟中有作  
大泽知何处，扁舟快此行。  
绮罗纷胜赏，歌吹溢欢声。  
茭葑春还合，波涛暮自平。  
临风一披拂，谁识未归情。  

王之道　吴兴舟中有作  
一水濡须百里间，举头遥见水西山。  
微波不动又终日，安得扁舟送我还。  

王之道　五祖山  
我生事幽诗刊，尘埃良独难。  
朼来舒蕲游，登临每长叹。  
如何胜绝境，佛屋多所安。  
大哉慈悲力，神功助劖刓。  
住处未易言，小道亦可观。  
五祖古名刹，楼台倚巑屼。  
崎岖六七里，萦纡三百盘。  
悬崖擢青士，夹道罗苍官。  
飞泉响环玦，幽芳馥沉檀。  
我来及新霁，千峰碧玉攒。  
忽闻杞犬吠，旋觉壶天宽。  
水声濯午暑，岚气生晚寒。  
心目快开豁，腰脚嗟蹒跚。  
看云更搘筇，披风少凭栏。  
欲营五亩宫，它年寄衰残。  
试烦问祖师，莫作非意干。  

王之道　西湖游次韵赵见烛  
山镇在越泽在吴，东南形势凭江湖。  
不知弱水竟何处，恍若员峤连方壶。  
海门潮至飞雪涌，天竺雨过遥青纡。  
十年不见看愈好，正复妙笔那能图。  
苍松摇风翠盖偃，芳草藉地柔茵铺。  
僧舍朝游恣登览，酒楼夕醉争歌呼。  
朼来挽仰春又晓，对花无语空长吁。  
作诗既非拙者事，强欲写书编泽蒲。  
伟哉得志佐明主，进退百辟称鸿儒。  
应怜伺候奔走辈，终日趑趄仍嗫嚅。  

王之道　西灵鹫  
我闻西灵鹫，幽奇冠龙舒。  
山神知我来，夜雨自涤除。  
篮舁犯霏微，敢惮石径纡。  
清风偃林柯，征衣尽沾濡。  
樵人向我言，君行欲何如。  
松杉已在望，尚有七时馀。  
崎岖雨过水，蹊云上天衢。  
飞楼及涌殿，峥嵘映浮屠。  
幽鸟若相喜，好音弄笙竽。  
为言一宿觉，何妨更踟蹰。  

王之道　西门道中闻人售田  
走利奔权几日休，归来还复郭南游。  
直饶心计奸如鬼，终恐输他善自谋。  

王之道　喜雨  
雷声翻海电光红，濯濯蔷薇一夜空。  
云气共看渊跃{左虫右戾}，雨祥曾验叶生虫。  
伫期多稼千箱富，先庆来黣百室丰。  
饰喜自惭樽酒薄，只将香火向穹窿。  

王之道　下阁道中  
小桥流水数家村，春入川原日自暾。  
马上不知岚气重，误惊征袖湿啼痕。  

王之道　夏日归自宝林二首  
十里招提路，崎岖祝坚归。  
青黄原上麦，红白草间薇。  
正看云容合，俄惊雨脚飞。  
余花被沾湿，芳气袭人衣。  

王之道　夏日归自宝林二首  
远岫升初日，长林霭曙烟。  
峰回遥风塔，溪转静鸣泉。  
竹箨新披锦，茅花俗擘绵。  
清和多美荫，归路得蹁跹。  

王之道　夏日雨讲郊行次韵刘春卿  
皇天久不雨，既雨晴亦好。  
食已得从容，偕行石城道。  
桑麻光似泼，山林净如澡。  
苍苔长绿发，嫩竹摇翠葆。  
离离实攒椅，蓛蓛花褪枣。  
负梢水中蒲，烟叶湖外草。  
新秧良可喜，勃然见兴槁。  
老农竞耘耔，出作恨不早。  
谁家列午饷，蔬笋杂鲜薧。  
田头立妇子，柳下坐翁媪。  
宁能择丰甘，放筹等一扫。  
帝观犹快意，想见慰倾倒。  
嗟予少力穑，自取官游恼。  
何当赋归来，须发已华皓。  

王之道　夏月自六安舟行还安丰  
滟滟溪流涨渌波，乍晴天气自清和。  
露梢抽翠交新竹，风叶翻红飍嫩荷。  
水外远山晨雾重，道傍佳树午阴多。  
头旋更苦舟摇兀，说与篙师往得麽。  

王之道　逍遥堂二首  
独坐虚堂寂，烟销瓦博山。  
出游鱼自乐，飞倦鸟知还。  
花气清风远，槐阴白昼閒。  
逍遥入诗思，落笔笑谈间。  

王之道　逍遥堂二首  
娜婀风前竹，空蒙雨外山。  
孤云心共远，短艇兴俱还。  
酒有双莲胜，诗无一字閒。  
因君成怅想，时到梦魂间。  

王之道　潇湘夜雨  
短篷暮舣湘江宿，坐见江豚起还伏。  
忽然气作浪山来，一夜雨声如决渎。  
凄凄寒气欲相侵，灯火青荧更向深。  
床头有酒且径醉，免使万虑萦吾心。  

王之道　小桥  
芳榭绕流水，春馀半篙缘。  
登临赏幽花，兹亦我所欲。  
小桥果何往，长堤正相属。  
朝看龟鱼游，晚听鸥鹭浴。  

王之道　晓解糁潭追和张文潜白沙阻风  
江上惊风夜穿屋，扁舟正舣沙头宿。  
灯寒屡剔短檠青。酒暖孤斟老贫绿。  
更阑艇子催人起，泥汊而今趁朝市。  
报衣踉蹲出马门，凌波逐浪来江豚。  
鸣橹呕哑溅飞雨，静听依稀似人语。  
月城百里指顾中，只好张帆使风去。  

王之道　谢潘寿卿惠笺并诗  
饷厚东阳一万番，从今难放笔头閒。  
新诗正与花笺似，文彩纵横咳唾间。  

王之道　信阳和同官喜雨韵  
欲识农夫田作苦，久雨祷晴晴祷雨。  
祷晴得雨雨得晴，此患到今传自古。  
苾芬非是萧兰馨，诚心一发通三灵。  
文昌俗吏亦何者，乃能致雨兴雷霆。  
尔来旱气烛烛热，夜户天涯电光制。  
原田嘉谷半焦黄，何独枯鱼濡涸辙。  
忽然一雨洗瘴昏，珠玉无边难价论。  
坐令愁叹变欢抃，千岩万壑江流奔。  
从今不厌商羊舞，十日一犁均下土。  
漏邦寒俭酒味醨，且矶亲茶共分乳。  
庭前花草还青葱，想见黍稌纷苖苖。  
吾君早晚复疆宇，屡丰将见追元丰。  
天人大抵常相即，人若必天天可必。  
愿修人事格天心，天若不从非所恤。  
泰亨自复先朋来，时通端不忧尘埃。  
新诗要非所宜辱，敢以木李酬琼瑰。  
六年无蓄号不足，菜色定应比半菽。  
要令沺暴似海岳，岂但河沙论秉斛。  
炎天赫日当流金，去国多年思转深。  
只今淮北望霓切，须烦伊傅资商霖。  

王之道　宣城驿中送建康倅赵纯中  
芍药飘零雨洗春，江城柳色静无尘。  
扁舟未果寻归路，小驿那堪送故人。  
万里云天心共远，一龛灯火话相亲。  
因风无惜霑余馥，我亦贫儿望富邻。  

王之道　雪晴三首  
雪压千山净，云披万里晴。  
木水争霁色，檐雨碎寒声。  
静映吟窗冷，轻浮茗碗清。  
最宜今夜月，来借短檠明。  

王之道　雪晴三首  
湖山开宿霭，院落快新晴。  
滉漾溶银色，潺湲过雨声。  
味增茶品胜，光夺月华清。  
放出东墙角，梅花数点明。  

王之道　雪晴三首  
气暾寒日晓，光照远山晴。  
邹谷有春意，袁门闻履声。  
映书何自苦，炙背不妨清。  
邂逅逢诗将，高吟眼倍明。  

王之道　彦嘉能守当今之后伟人也余心向慕之常以未获识君为恨兹因孔纯老遂  
春寒不肯去，彀雨犹夹衣。  
溪流滟池塘，远看绿生漪。  
识君恨不早，语离我心悲。  
行行欲何往，丞郡金房西。  
颠风送飞雨，日日吼东北。  
檐声决江河，倾泻不成滴。  
朝来喜新霁，晨光透云隙。  
垂杨翠幄开，远岫青盖立。  
孔君公事暇，侯子归期逼。  
开樽且精设，论文萃清集。  
顾我老无能，分甘口挂壁。  
行矣不可挽，思君浩无极。  

王之道　夜泊官牌夹口大风追和陈去非岁晚感怀  
咿喔邻鸡夜同阑，晓风骄挟晓霜寒。  
吹灯强取残书读，拨火重寻远信看。  
绿蚁已应浮腊瓮，青丝行复送春盘。  
旅怀欲倩高鸿寄，凭仗新诗付笔端。  

王之道　夜听刘昭远弹琴  
河阴高转月光流，露脚斜飞夜气收。  
焦尾冷含三尺水，悲风弹破一庭秋。  
广陵别后多新操，子敬亡来绝旧游。  
欲洗世间筝笛耳，为言千斛不须求。  

王之道　夜闻风雨  
狂风横雨忽来鸣，半夜长亭客梦惊。  
想见海门春涨争，奔军百万听潮声。  

王之道　一经堂为王亦颜题  
我生非我有，天地暂委形。  
谛观子若孙，相值如浮萍。  
崔昭与李兼，甚矣愚不灵。  
积钱遗芸窟，转手还星星。  
何如散籯金，人遗以一经。  
韦贤不可作，高风看典型。  
公家世植德，兰玉滋芳馨。  
三鱣偶堕砌，伯鱼初过庭。  
明明有圣训，言之尔其听。  
退而学诗礼，斋扉昼长扃。  
砽砽对月牖，孜孜守风棂。  
冬映孙子云，夜聚车公萤。  
有时闻诵诗，流泉韵冷冷。  
悬知瞓见面，岩电仍双荧。  
行当擢贤科，发策惊天廷。  
致君此其术，何独取紫青。  

王之道　怡颜堂  
人生无百年，半被忧患苦。  
其间开口笑，一月仅四五。  
谁能盼庭柯，怡然见眉宇。  
积财不得用，真是守钱虏。  

王之道　因纳上人寄题望江张氏春晖亭诗  
青青原上草，初和殆毫芒。  
迩来没蓬蒿，似有三尺强。  
春晖主发生，万物资余光。  
迟迟虽不暴，萋萋自能长。  
条风与谷雨，其功固难量。  
予尝优劣之，岂得相辈行。  
大哉发生恩，欲报不可偿。  
东野古纯考，作诗本肝肠。  
怀亲感春晖，义见游子章。  
凯风亦远矣，此道何茫茫。  
惟余东野诗，千古遥相望。  
张公雷江人，鸡群鹤昂昂。  
冰鱼与冬笋，志慕孟与王。  
结庐守松楸，至行称淮乡。  
我不识君面，因诗得其详。  

王之道　因上人访予相山夜闻二子诵书有诗次韵  
杖锡东来意亦勤，寒岩枯木自相亲。  
方惊妙论雨侵坐，忽喜新诗光照人。  
物外交游清似水，梦中忧患碎如尘。  
儿童正欲承砻错，应觉临文便有神。  

王之道　隐静道中  
马头聊复问诸涂，东指宣城百里余。  
水外山屏供步障，道傍蛙吹接行车。  
青归柳色浮烟里，红入花光过雨初。  
春意似同人意好，此行那患食无鱼。  

王之道　映雪亭  
萧然数株梅，皓与雪相映。  
临池鉴疏影，影落大圆镜。  
不烦粉涂株，寒光助严靓。  

王之道　永丰道上阻水  
路穷得水欲何为，立马逢人问所之。  
十里归来同小愒，一鞭南去不逾时。  

王之道　咏梅示魏吉老  
孤芳常恐百花知，桃李纷纷亦强追。  
照雪精神应自喜，逼人风味不吾亏。  
幽香隐约留衣袂，疏影玲珑鉴砚池。  
欲识东君好消息，夜来青鸟宿南枝。  

王之道　咏雪  
白榆风起匝天来，透隙穿帘醉眼开。  
毡襯庭阶茸妥贴，带盘山径玉萦回。  
根行万国将宜麦，香动千林独放梅。  
閒把银杯评柳絮，始知谢女亦非才。  

王之道　用陈阜卿劝农韵呈宣城太守  
何处催耕早，宣城刺史先。  
旗麾明晓市，耒耜遍晴川。  
道咱欢声接，樽罍丽景鲜。  
似闻携百榼，分饷及高年。  

王之道　用陈阜卿劝农韵呈宣城太守  
欲知人意喜，万户郁炉烟。  
纱帽花垂额，金邱酒到莲。  
岁丰端可卜，农劝竞相传。  
往矣南阳政，今追召父贤。  

王之道　用东坡三峡桥韵赠源上人  
解衣振林霏，欹枕听檐溜。  
饥肠欲雷鸣，病耳忽牛斗。  
自嗟兵火余，十载困难右。  
崎岖穷水石，邂逅遍岩窦。  
山游杂麋鹿，野处狎猿狖。  
那知膏粱肥。但觉蔬笋瘦。  
宝林吾北邻，晨光夕钟鼓奏。  
疏篁玉森列，樛木弓半彀。  
来为圣人祝，歌呗发清昼。  
归余雨脚稀，溪流静如漱。  

王之道　用东坡赠晁新城韵呈朱乌江  
偶然来赋瓦梁行，乱后欣闻醉客声。  
村戍火明人指路，江城风静夜鸣钲。  
对床听雨他时念，拨火哦诗此意清。  
闻说鱼轩还枳里，先生应合暂归耕。  

王之道　用李梦发韵  
梦回诗思不胜清，卧听幽禽两啭更。  
窗角界金分月色，山腰鸣玉潄溪声。  
欲行且住心还适，久雨新晴眼倍明。  
莫为浮名废真赏，较来何重亦何轻。  

王之道　用子蔺韵赋九日小酌  
春日归来忽重九，潦旱相仍岁无有。  
许前岩桂独青青，此意於人亦良厚。  
欲酬佳节拚一醉，会有白衣来送酒。  
须臾肴核第罗列，无蟹犹空把螯手。  
坐来灵雨洒珠玑，洗出湖山竞高秀。  
三公在望无百里，咫尺银民间拥共后。  
长篇落纸箭离筿，大白浮醪檐注溜。  
细看黄菊与红茱，想像年时还话旧。  
登高何必须人扶，我有筇杖颇坚瘦。  
明朝写出醉中语，牵帅不知谁唱首。  

王之道　游白云山海会寺  
龙舒富山水，白云又其角。  
七峰互回环，仰见天一握。  
古木森建幢，苍藤大张幄。  
初疑翠黛扫，颇类青玉琢。  
飞泉何处来，其势自天落。  
舂撞吼雷霆，激射纷雪雹。  
田家承下游，伐石竞耕凿。  
摇风麦初齐，泛水秧尚弱。  
况若桃花源，误入不容却。  
况有古道场，碧瓦照丹雘。  
楼台锁烟霞，松杉聚猿鹤。  
我来孟夏初，征衫汗如濯。  
行行不知劳，梯云上青廓。  
入门寂无人，幽鸟自相乐。  
登堂赵州出，此意亦不恶。  
徐徐叩其端，善巧万金药。  
锁除爱欲恼，澡浣尘土浊。  
山神似相留，入夜雨还作。  
明朝出山去，欲去更盘礴。  
何当赋归来，寄傲酬素约。  

王之道　游毛公洞六首  
说诗人去想云车，千古青岩倚碧虚。  
训诂未容端拜议，一言聊复问关雎。  

王之道　游毛公洞六首  
旋披荆棘入山来，洞口晴烟翳不开。  
试问真人竟何处，他年相就谒蓬莱。  

王之道　游毛公洞六首  
须信桃源路易迷，野人遥指过山西。  
由来石室非仙窟，漫向云中觅旧蹊。  

王之道　游毛公洞六首  
山前踊跃见樵人，欲问神仙更问津。  
指点长柯向东去，不知银穴又非真。  

王之道　游毛公洞六首  
徘徊银穴送斜晖，散遣长须上翠微。  
青鸟似知予意确，故传仙语傍人飞。  

王之道　游毛公洞六首  
偶因青鸟送幽寻，翠壁苍崖白日阴。  
三扣石扉人不识，满山松竹自悲吟。  

王之道　有荐胡仁叔历阳令者仁叔以诗送知已暇日杨德润录以示予因次其韵  
四海皆兄弟，三界是道场。  
果且无彼我，安用分封疆。  
胡公历阳来，气焰何可当。  
威严走邸吏，不露太守章。  
锦衣荣会稽，暮雨成高唐。  
观望改侪辈，鸡群鹤昂昂。  
斯民苦兵火，有意哀劳伤。  
岂无九转丹，为助千金方。  
古来记循吏，不称苟道将。  
杀弟自取酷，防人人所防。  
子潜去少室，渊明恋柴桑。  
出处虽异事，一梦归黄粱。  
昔日骨已朽，伤哉今也亡。  
邶国歌柏舟，曹风赋鹈梁。  
秋来河伯喜，未睹若与洋。  
大小自有见，一笑还两忘。  
我生分每越，泉石成膏肓。  
弃遗等麟角，空虚漫龟肠。  
常欲埋车轮，除奸继张纲。  
如此人气和，致彼天时康。  
语之有暇矣，未窥夫子墙。  
理所不可及，马腹徒鞭长。  
讵知王者师，异日韩张良。  
愿言三顾虑，卧龙起南阳。  

王之道　又送道者王法圆作丐  
誓将三寸舌，求结万人缘。  
宝刹成功日，当期道法圆。  

王之道　予绍兴三十二年夏四月三日行部至山中时月上人方入山十有八日旋披  
去年入山时，孟夏暑犹薄。  
来观云母泉，阴崖坐盘礴。  
老禅披荆榛，经营始兴作。  
山空斤斧响，丁丁振林壑。  
挽仰恰周星，炎赫若凌薄。  
昨朝发岳阳，东风怒还恶。  
惊涛送轻舟，十里沙头落。  
投凉不待晓，肩舆上硗确。  
僧徒笑相迎，此意安可却。  
高亭荫白茅，群峰峙青廓。  
偕行二三子，临泉一杯酌。  
呼僮瀹石鼎，煮汤旋和药。  
谁令俗士驾，急去能不怍。  
历成数句语，聊发后来噱。  

王之道　渔村落照  
寒芦万顷迷西东，夕阳上下江天红。  
炊烟几处袅轻碧，知是渔家收钓筒。  
老翁长须更广颡，路逢百钱挂藜杖。  
三杯酒罢月已高，短棹扁舟还独往。  

王之道　雨中宿竹林寺谢尉仁父见访  
幽人好客不嫌纡，带水拖泥辱顾予。  
僧舍顿惊樽有酒，旅庖那患食无鱼。  
敢辞数里来相遇，要使它时付特书。  
新竹茂林中扫迳，一瓯春雪少踌躇。  

王之道　玉树花  
几年埋没乱荆榛，轩槛移来特地新。  
何事临风忍相对，伤心一曲旧亡陈。  

王之道　月台  
低迷委径柳，氛氲被池莲。  
亭前秋雨馀，明月来婵娟。  
高台甽苍玉，清风夜周旋。  
举杯属姮娥，醉舞还蹁跹。  

王之道　岳阳楼  
云开层观切高寒，三面江湖一面山。  
眼界不知多少远，望中幽鸟暮飞还。  

王之道　再和董令升雪二首  
春雪初融作燕泥，梅花零落杏花齐。  
遥山扫翠云初敛，芳草铺青路欲迷。  
别恨每忧儿辈觉，老怀终为世情低。  
新诗价重连城璧，敢比灵犀独骇鸡。  

王之道　再和董令升雪二首  
欲下閒庭不蹋泥，但惊飞絮与阶齐。  
一枝误失禽栖稳，三窟遥应兔迹迷。  
填寒涧溪还地厚，壅培山阜觉天低。  
寒光照应东窗白，咿喔应先报晓鸡。  

王之道　再用奴字韵寄李廷吉  
霜余菊暗荷叶枯，千头喜见君家奴。  
离离丹实照绿叶，不减五松官大夫。  
迩来万木冻欲死，东君信到梅花须。  
一枝亚竹斜照水，便觉清香无处无。  
李君江南我江北，正如员峤邻方壶。  
操修迥与世俗异，政事赖有神明扶。  
文书甚简民甚喜，老吏往往寒无襦。  
项侯秀发西楚后，作诗语带山仙癯。  
愿因徐辟见孟子，折简未敢先招呼。  
异时鼎社遂酣畅，会使王衍悲黄垆。  

王之道　再用前韵谢潘寿卿见和二首  
小人南郭綦，君子东家丘。  
相从濡须坞，雪案风飕颸。  
眼界眩兜绵，耳根鬨鸣球。  
何妨具杯酌，一笑宽百忧。  
不见刘逞花，逢愁但摇头。  
时来看崔卢，姓名覆金瓯。  
我愿霁晨霜，栗烈还温柔。  
黄金著高柳，绿浪翻来黣。  
要令扶犁儿，力田遂逢秋。  
饱食奚所须，鼓腹同天游。  

王之道　再用前韵谢潘寿卿见和二首  
新诗清绝俗，想见胸中丘。  
飞泉落高峰，风声助飕颸。  
又如清庙中，何图见天球。  
不惟竦观瞻，玩之可忘忧。  
是行何处来，楚尾连吴头。  
一杯聊效芹，大似胜茶瓯。  
赓我喜雪草，词情和且柔。  
久旱民苦饥，重怜来与黣。  
勃焉来争春，富哉黣向秋。  
吾君德无边，今与和气游。  

王之道　再用前韵谢张济之见和  
我欲访蓬莱，长笑挹浮丘。  
此身插两翼，冷然御飕颸。  
楼台耸琼瑶，草木丛珠球。  
周旋於其间，不知尘世忧。  
愿言久未遂，挽仰今白头。  
茅斋夜飞雪，碎玉敲风瓯。  
平生铁石肠，化作绕指柔。  
年饥百无羸，接新待来黣。  
君才似鵰鹗，修翎正横烽。  
冲天在不日，入侍岩廊游。  

王之道　再用韵赠湖塘来上人二首  
望外荆榛蔽辋川，我来何必为逃喧。  
乱余村疃鸡豚尽，秋到江湖藻荇繁。  

王之道　再用韵赠湖塘来上人二首  
湖水瀰瀰浸绿苔，湖边衰柳两三栽。  
游鱼得意潜还跃，幽鸟多情去复来。  

王之道　早发橐皋  
春秋遗迹旧山川，鲁破吴亡久寂然。  
恰到前年征战处，数间茅屋起炊烟。  

王之道　曾钦道家山图  
永叔爱清颍，明仲乐阳羡。  
投老获所归，为计亦良便。  
何如强健时，从官山水县。  
升虚得吉卜，恥若地祗荐。  
曾侯卿相种，才业固邦彦。  
而况盛德后，世祀乃天眷。  
式古吾畏友，被命按邮传。  
来归自濠梁，访我出诗卷。  
为言有华宗，畴昔无半百。  
相逢遂相喜，笑语至舞抃。  
其家负家山，山水家可恋。  
松篁递森列，冈恋互萦转。  
台池及花草，高下焖明绚。  
粲然图一幅，规抚坐中见。  
予尝赋此诗，好事敢独擅。  
纵横一千字，把玩不知倦。  
桐庐在何许，东望眼欲眩。  
子陵亦往矣，钓漱清练练。  
家山亘今昔，昔隐今始现。  
彼美曾侯贤，何当睹岩电。  

王之道　赠笔工柳之庠  
我昔丞历阳，好笔得柳生。  
维时习治久，群盗方纵横。  
生售数毛颖，一一简择精。  
作字可人意，为我供笔耕。  
不知二十年。天下乃复平。  
尔贫技不售，我因功无成。  
布衫负簅笠，羸然过柴荆。  
我老废读书，无意游管城。  
千钱与斗米，聊尔饷此行。  
归家饱妻子，一笑嘲彭亨。  

王之道　赠蔡道人  
宝盖山前蔡道人，十年学佛颇安贫。  
似闻亲觅天衣老，为改令名作惠新。  

王之道　赠道上人  
道人知我过山来，旋扫蓬门对水开。  
惟有温菘荐樽俎，一畦疏绿隐蒿莱。  

王之道　赠浮屠道本二首  
暑雨初晴江上村，藕花无数午风温。  
梁山正帖淮南岸，到得精蓝日未昏。  

王之道　赠浮屠道本二首  
一去禅关忽五春，异乡惊见眼终清。  
问师参学今何解，云在青天水在瓶。  

王之道　赠浮屠勤上人  
隔宿不问道，此语幼所闻。  
汩没尘土中，岁晚方得君。  
学道戒怠情，成功在精勤。  
勤哉勤道者，取名不徒云。  
别来十二秋，东游遍温鄞。  
持呪动至暮，坐禅常达昕。  
寸阴古所惜，君今惜余分。  
兢兢穷昼夜，直欲忘斋薰。  
轩昂冲天鹤，那容混难群。  
我老懒成癖，见君但欢欣。  
茅斋无一物，坐对柏子焚。  
忽然舍我去，翩若风中云。  

王之道　赠浮屠有则  
我老不能诗，其穷类诗人。  
多谢二三子，强以穷相亲。  
师从何方来，过听误失真。  
袖携诸公诗，丐我踵后尘。  
顾我虽不能，欲辞恐师嗔。  
勉作数句偈，拙恶惭无伦。  

王之道　赠古若之上人  
滟潭澄碧见师心，我欲穷源何处寻。  
万壑松风酬夜讽，一犁花雨发春吟。  
不妨契阔三年别，却得留连数日阴。  
竹外小桃开也未，灵云应已久披襟。  

王之道　赠淮西运干徐迫远  
嗟予偃伏淮南村，十年不践公侯门。  
谁令金印入魂梦，平章六字承君恩。  
左手人头右手印，此理未可轻易论。  
丈夫盖棺事始定，擒戎会使来称藩。  
争如徐子擅骚雅，笔力豪纵今文园。  
杨君收印六十载，细观制作同新翻。  
为言常侍故家物，其先得自南昌潘。  
珠还合浦有时节，余庆未艾钟仍昆。  
子今得之类摘鹊，此贶重可轻璵璠。  
便当淮拟佩三印，并与文安遗子孙。  

王之道　赠坚上人  
岷峨何处在目前，恥惚万里惟心田。  
道人遐想对缣素，毫端亹亹生云烟。  
不烦扪参更历井，坐见紫翠摩苍天。  
崔嵬绝顶明积雪，崎岖幽涧萦流泉。  
当时神禹导江处，随山刊木知何年。  
竹斋言语妙天下，山情水思何绵绵。  
想当落笔快挥扫，精神如到岷峨巅。  
师诚乞诗我丐画，不然无用徒相煎。  

王之道　赠朗上人  
净剃霜髭展旧真，自疑容貌是前身。  
僧中独守三千戒，诗里閒销七十春。  
僻寺苏深人到少，故山云好梦归频。  
禅斋近日谁还往，只有西垣放逐臣。  

王之道　赠李廷吉知县  
李侯入境怜焦枯，指麾屏翳如家奴。  
坐令大旱变霖雨，一时凋瘵歌岩夫。  
我思东坡不可见，夜讽新诗还撚须。  
庆源老人骨已朽，爱民似子当今无。  
稻田上下水声接，农家准拟相携壶。  
南邻败屋欹欲倒，君来往往人争扶。  
流离复合燕相贺，向人况欲嘲解襦。  
吏民莫怪吾面瘠，耄倪艰食方饥癯。  
政声不必家置喙，自然和气成欢呼。  
何当相聚饮一斗，高吟大笑临邛垆。  

王之道　赠林山善相老荣师  
至哉择术妙难论，邂逅何妨丐一言。  
我已无心求富贵，余生归命给孤园。  

王之道　赠六安文殊亮老  
我从东蓼来，水竹遂幽讨。  
崎岖至於六，获见文殊老。  
文殊方外友，僧门素称宝。  
平生首肯处，可嗣布禅皓。  
寤寐思棒喝，邂逅得倾倒。  
何妨萃高人，坐上褒吾葆。  
会胜索枝撑，得师恨不早。  
勉为云山留，未可止中道。  

王之道　赠僧辨端  
南僧如竹{上竹下韦}，在处即成林。  
虽去常人发，不异常人心。  
邈哉端上人，所得趣向深。  
云泉香火里，日夕长苦吟。  
为我有时名，踏雪来相寻。  
相寻缘底事，论诗复鸣琴。  
我是折腰吏，衣带尘土侵。  
何以谢吾师，恨无虞师金。  

王之道　赠省钦  
旧隐何年别翠微，瀑泉声外鏁禅扉。  
御前曾写八分字，天上特宣三事衣。  
灯照衣庵霜后冷，鼎烹秋菌雨中肥。  
终归五老峰边去，杯渡长江一锡飞。  

王之道　赠术士罗世忠  
春秋有罗国，之子岂其后。  
害传锦囊书，相地走淮右。  
为问何所宗，此法古所授。  
卜瀍与卜宅，周孔语非谬。  
用能游公卿，所至术辄售。  
有时过吾庐，乘间得频扣。  
谈诗涉坡谷，说填本爻繇。  
是名阴阳家，未可容易诟。  
归欤春雨霁，飞花扑襟袖。  
遥怜玉笥峰，岿然插天秀。  

王之道　赠蓑衣道人  
七年两见西湖滨，似向贱贫求贵人。  
安民扶世在豪杰，贵人何必皆岩莘。  
嗟予坎壈今老矣，糊口相煎未能已。  
愿君莫作贵人看，岁晚庶几长不死。  

王之道　赠桐林老僧  
绕屋青桐碧玉椽，坐来岩石起云烟。  
过门竟日奔驰者，应羡山僧去道边。  

王之道　赠五祖山净老  
欲知祖意路堂堂，满目湖山自放光。  
林涌乱云迎马足，峰回荒磴上羊肠。  
心花肯逐春同老，法雨何妨岁用康。  
试向樵夫问端的，白莲生处是吾乡。  

王之道　赠严彦醇  
一别三年久，重来两鬓苍。  
瘦筇扶蹇步，新茗搅枯肠。  
得句情还适，逢人话颇长。  
湖山元不改，丧乱我心伤。  

王之道　赠羽流韩洞章  
韩生画马有家法，胸中骅骝不可计。  
酒酣试作姜子牙，恥若当年钓清渭。  

王之道　赠遇公上人  
卧云衣服半斓斑，吴越烟萝旧往还。  
几度看涛罗刹石，经年寻药武夷山。  
剃髭刃涩秋窗冷，补衲灯微衣榻閒。  
应笑劳生苦多事，槐花时节入秦关。  

王之道　赠赞宁大师  
诏修僧吏浙江滨，万卷书中老一身。  
赴阙尚留支遁马，援毫应待仲尼麟。  
溟濛雪影松窗晓，狼籍苔花竹院春。  
还许幽斋暂相访，却憀陶令满衣尘。  

王之道　赠曾桑中弹琴  
春寒泎连冬，春雪深数尺。  
千门拥琼瑰，跬步燕越隔。  
朝来有情意，淡日透云隙。  
殷勤贵公子，访我跨龙脊。  
登堂笑不休，为言督诗责。  
君尝许我诗，挽仰岁三易。  
至今犹未偿，无乃言遂食。  
我老苦健忘，百不记六七。  
公子诚有意，何吝话畴昔。  
昔也君过我，我方事琴历。  
尝为阳春弄，次第长短侧。  
君乎钟子期，此举不轻掷。  
闻之思茫然，彷佛见擘趯。  
我有朱丝弦，尘埃久侵蚀。  
试烦一再鼓，助我毛颖力。  
公子不我拒，抱琴枕双膝。  
须臾扣商弦，当春变秋律。  
凉风着草木，离离尽成实。  
我贫人不知，陋巷家四壁。  
何幸空乏中，登此黍与稷。  
但恐时令乖，疮痍至生疾。  
公子其反是，叩角夹钟激。  
不然总四弦，命宫以调适。  
坐令景风与庆云，为福为祥遍方国。  

王之道　蒸红亭  
桃源果何处，溪流出残红。  
忽然见桃花，灼灼摇春风。  
蒸成日边霞，高吟思无穷。  

王之道　中秋  
静院三更雨，楼台一点风。  
新诗愁恨里，故国梦魂中。  
节物它乡异，交情我辈同。  
眼前多怪事，咄咄强书空。  

王之道　中秋  
出户喜折屐，江天来翠岑。  
看云忘久立，待月动微吟。  
关塞重回首，简编劳系心。  
琴中有山水，应解遇知音。  

王之道　中秋和彦立兄韵悼伯父仲珠  
月华秋气共清圆，千古佳时句一联。  
节物伤心还惙惙，山光经雨自涓涓。  
潢池兵火今方炽，沟壑饥羸正可怜。  
怊怅去年人已矣，乱离谁复问招延。  

王之道　种橘  
或言千树橘，贵可比封君。  
先生种橘意，此计何足云。  
珍绝色香味，解酲有余勋。  

王之道　种田庵  
古人即耒耜，自有中田庐。  
看君种田庵，名异实则如。  
条场归云来，宫功不容纾。  

王之道　重阳示二三友  
龙山何处暮云黄，坐想前贤落帽狂。  
萸实菊花良不恶，为君沽酒作重阳。  

王之道　舟过三丫河  
摇落蒹葭浦，荒凉雁鹜村。  
吴柑迎齿冷，鲁酒著颜温。  
水涩风还逆，天寒日自暾。  
不堪归思乱，鸟鹊闹黄昏。  

王之道　竹城道中  
一溪清水浸余霞，风里归鸿字脚斜。  
今夜不知何处宿，路回山崦两三家。  

王之道　追和东坡郭熙秋山示王觉民  
平生最爱烟水閒，不知岁月磨江山。  
干戈七载厌奔走，清霜夜入飞蓬间。  
我家山水擅平远，未向郭熙见秋晚。  
惊鸿断处抹微云，野水尽头横翠巘。  
林塘绿净明拒霜，似与枫叶骄秋阳。  
东坡山谷妙言语，珠主倍增山水光。  
乱离记得承平日，政出多门事如发。  
伤心北猗归何时，园苑荒凉万年石。  

王之道　追和东坡倦夜一首  
风阁开还闭，龛灯暗复明。  
竹间听露滴，庭际看云竹。  
皎月千门静，微风一座清。  
只今廷诤者，谁复继元成。  

王之道　追和东坡老昌言喜雨呈同官  
旱魃正须三尺雨，飞廉旋布四天云。  
诗成采笔挥琼玖，酒到酡颜散缬纹。  
莲沼滟翻宵溜急，槐庭清送午风薰。  
欣欣千里农夫庆，衰病空惭老使君。  

王之道　追和东坡立春韵寄彦逢弟  
荏苒岁云暮，艰难予岂堪。  
关山怀远别，弓矢废清谈。  
风色霁还暖，梅梢春已酣。  
信音惊远雁，心绪乱游蚕。  
投笔班超近，擒戎李靖憀。  
行吟望西北，赴难有虞潭。  

王之道　追和东坡梅花十绝  
春到梅梢日自和，动人芳气不须多。  
清肌瘦骨如冰玉，瘴雾那能柰子何。  

王之道　追和东坡梅花十绝  
盈盈终日对妆台，一树临溪欲半开。  
吟赏不须期烂漫，恐随春雨点苍苔。  

王之道　追和东坡梅花十绝  
一池春水绿萦回，池上梅花暖自开。  
想见温泉初出浴，六宫遥指太真来。  

王之道　追和东坡梅花十绝  
问言何处是前村，万木号寒雪障昏。  
安得梦为蝴蝶去，花间栩栩适吟魂。  

王之道　追和东坡梅花十绝  
真香暗逐微风远，疏影低随淡日斜。  
好在黄昏清浅意，一时收拾付诗家。  

王之道　追和东坡梅花十绝  
醉眼昏昏午倦开，不堪诗债苦相催。  
清香自是蠲烦药，为折霜蕤一朵来。  

王之道　追和东坡梅花十绝  
莫怪风前玉斚飞，饮酣初喜传花枝。  
正当北雪消残后，恰直东风料峭时。  

王之道　追和东坡梅花十绝  
绛跗檀口映冰肌，踏雪来看带雪枝。  
一见遂能消鄙恡，汝南谁敢忽牛医。  

王之道　追和东坡梅花十绝  
步入芳丛脚自轻，看来群卉眼偏明。  
和羹有实休疑晚，况是东君旧着情。  

王之道　追和东坡梅花十绝  
山下溪头卖酒家，为谁低入屋檐斜。  
蔬肠不柰村酤涩，笑挽长条沃井花。  

王之道　追和东坡送春和陈德夫  
柳外风樯迅莫追，柳间迟日弄晴晖。  
青春已作堂堂去，乌辔何由缓缓飞。  
入户呢喃轻语燕，隔林咿轧静鸣机。  
谁言四月芳菲尽，萱草葵花觉昨非。  

王之道　追和东坡严车二雪诗  
公诗有意拂廉纤，令似欧阳韵更严。  
犬子亦应惭赋缟，痴儿端合愧夸盐。  
飞绵勃窣争平堑，冻笋槎牙欲堕檐。  
胡避只今何处是，玉屏森映一峰尖。  

王之道　追和东坡严车二雪诗  
雪满江城酒不赊，闭门那患出无车。  
未容踏冻寻梅萼，应喜临风见柳花。  
炭重乌银争晓市，蔬挑翠羽荷邻家。  
何人正下红莲幙，大嚼蒸羊手更叉。  

王之道　追和东坡雨中睡熟至晚  
春睡酣带酒，晚食美当肉。  
细观东坡诗，万事贵精熟。  
一阴七十日，雨意犹未足。  
山云开复合，檐溜断还续。  
东邻娇痴儿，索饭恣啼哭。  
惊回梦中蝶，重把君诗读。  

王之道　追和韩退之雪韵  
一时符众望，七尺验童谣。  
人喜丰穰兆，吾知瘴疠销。  
戏看还扑面，閒试欲齐腰。  
堕絮纷辞萼，飞花半惹条。  
松篁低到地，溪涧合平桥。  
月牖潜争入，风帘静自摇。  
红金延坐夜，绿蚁送行朝。  
暗上歌茵湿，轻随舞袖飘。  
千林翻鲁缟，万里藉鲛绡。  
灯市堪行乐，何妨酒价饶。  

王之道　追和贾明叔侯陟明二侍郎瑞香二首  
日午高人睡正浓，幽香初破碧山红。  
忽然梦觉寻无处，会有东来一阵风。  

王之道　追和贾明叔侯陟明二侍郎瑞香二首  
深院重帘数尺墙，对花可必竟烧香。  
九龄风度高难挹，举世纷纷漫笏囊。  

王之道　追和老杜江上  
独坐日将夕，凄凄风雨秋。  
寒灯照孤屋，欹榻拥疏裘。  
身世槐安国，功名蜃化楼。  
归欤老居士，踪迹继浮休。  

王之道　追和老杜种莴苣诗  
我有数亩园，荒秽萦锄理。  
干戈何许久，生意困屠爏。  
道也其兴与，时哉亦甚矣。  
去年失短吕，培植乏驱使。  
今年得老杨，衰病更临起。  
晚菘已芜没，早韭就茅靡。  
菁菁何所有，莴苣独牛耳。  
从苦可自珍，供盘况潇洒。  
银条直且甘，风味胡伯始。  
其视李太尉，小人与君子。  
明明如古鉴，不虑纤尘止。  
廓廓若太清，强欲浮云滓。  
老氏有遗训，重去彼取此。  
方今向太平，皋夔正端委。  
台省登硕德，要荒窜诬毁。  
击寇岂无人，蕃将来黑齿。  
破齐在不日，逆以诛正已。  
停观劳还役，杕杜飆采芑。  
万邦遇有道，贫贱古人耻。  
文王来吕夷，汉祖致围绮。  
异时免沟坑。愿附纤贝篚。  

王之道　追和李义山赋菊二首  
嫩萼犹封绿，繁英已醉黄。  
雨余三径晚，秋到一枝香。  
滴滴盈朝露，晖晖映夕阳。  
何妨浮玉斚，共醉木兰堂。  

王之道　追和李义山赋菊二首  
团团青盖小，拂拂御袍黄。  
翠叶凌霜秀，繁英浥露香。  
浮觞追北牖，饮水记南阳。  
采采东篱下，行歌对草堂。  

王之道　追和鲁直蜡梅二首  
一种幽素姿，凌寒为谁展。  
似嫌冰雪清，故作黄金浅。  

王之道　追和鲁直蜡梅二首  
岁穷压霜雪，春至喜风露。  
一枝蜡花梅，清香美无度。  

王之道　追和苏养直饭牛歌  
时来富贵非所忧，公卿何必皆黑头。  
力田孰若逢有秋，异哉甯戚亲饭牛。  
商歌未绝惊齐侯，遂从仲父盟葵丘。  
勋业无闻死不休，磻溪有叟垂直钩。  

王之道　追和韦苏州诗呈周守敦义  
江城五月雨，千里荷花香。  
清风吹葛衣，铃斋有余凉。  
日晏吏卒散，槐阴扫高堂。  
归来俗偃仰，叹息不敢康。  
设醴致佳客，论交到相忘。  
高文如大烹，未惯染指尝。  
何当侍函丈，获赋蔓草章。  
君方扶摇抟，我独蓬蒿翔。  
生平一壑美，未见北海洋。  
愿言承至教，虽老当自强。  

王之道　追和牙坡喜雪用王觌韵  
长安一夜雪，酒价涌朝市。  
何人独耐寒，翛然立庭砌。  
盈盈竹间梅，靓妆欲谁媚。  
冰肌与玉骨，似不胜风袂。  
丰年贵三日，麟凤敢称瑞。  
要令舆论协，庶遂我心慰。  
春回在朝夕，枯莇动和气。  
尤怜麦盖锦，秀发功必倍。  
忧葵亦何为，度日同度岁。  
不如拥百城，陶然六经醉。  

王之道　追和游谢氏山亭赠贤上人  
春旱久不雨，既雨风日清。  
桑麻被膏润，往往争欣荣。  
花鸟发诗思，湖山欢野情。  
驾言南亩游，遂有西塔行。  
云光郁在望，地僻路亦生。  
贤公方外交，别来莺再鸣。  
相逢话畴昔，茗碗喜屡倾。  
多谢二三子，壶浆竞邀迎。  

王之道　追和元微之春馀遗兴示王觉民  
物态有荣悴，时令互消长。  
堕身名利场，鱼鸟在罗纲，  
岂无金屈卮，听此石方乡。  
残花日晴阴，落絮风下上。  
春事虽已阑，馀芳尚堪尝。  
我有临溪亭，疏棂为君敞。  
青青小荷钱，雅与水相养。  
狂吟醉题壁，纵步懒扶杖。  
仰止李谪仙，笔端走群象。  
九原不可作，夜梦见精爽。  
栖栖亦固矣，君子坦荡荡。  
相期醉酴醾，偕来从无鞅。  

王之道　紫薇花  
过尽红薇到紫薇，广庭高槛见芳菲。  
缤纷不逐槐花落，拂掠应从燕子飞。  
枝压画檐朝露重，影摇苔砌午风微。  
何当草诏丝论阁，伴我黄昏坐禁闱。  

王之奇　句  
炳若丹青敷德义，后人於此取良规。  

王之奇　送李按蔡之任  
先生持使节，极力救生民。  
郡县宁无弊，朝廷未有闻。  
某官贪可去，若事屈宜伸。  
更为君生说，如今可用文。  

王之望　别友人  
此日天涯别，春风断客魂。  
绿杨初暗路，芳草欲迷村。  
祖帐前山远，骊歌落日昏。  
相思今夜月，不复对清樽。  

王之望　病后戏赠同官蒋子权  
吾衰谬养生，任运常坦坦。  
每婴相如病，渐作叔夜懒。  
昨因触大暑，留势在鬲脘。  
医师戒饮酒，所嗜不可断。  
寒热一朝作，水火互濯熯。  
地偏无药饵，伏枕但忧{左心右官}。  
同僚有蒋子，爽俊流辈罕。  
作诗宗徐庾，巧语如绣纂。  
间有少陵风，醇音调玉琯。  
岂惟诗家秀，从政今可算。  
牢盆有出纳，晓夕亲授莞。  
琴瑟费更张，君能时急缓。  
公余治方书，今昔多所缵。  
有来谒疾病，手自施汤散。  
买药辍俸钱，为民已痌痯。  
我昨病在床，君来问尤款。  
教我煮橘皮，汤热过冰碗。  
继送桔梗汤，一杯去烦懑。  
柴胡作引子，汗出如被趱。  
所投立有效，病去若水尝。  
乃知才艺多，所蓄非{上穴下右矣右欠}{上穴下右矣右欠}。  
又闻善骑射，长箭必引满。  
设侯六十步，所发无虚竿。  
观君精悍姿，此语不其亶。  
独於围棋低，尺固有所短。  
向来屡小胜，喜气辄衎衎。  
我欲张以羸，不令见矛{左矛右上两个先少丿下贝}。  
侈心益骄汰，出语颇夸诞。  
不知小敌坚，一败石破卵。  
大战决雌雄，迟君落新馆。  

王之望　病余兀坐偶成二绝  
寂寂经旬病卧家，起来都不记年华。  
一声檐上惊秋晚，墙外初联卖菊花。  

王之望　病余兀坐偶成二绝  
病骨栾栾瘦转加，秋风怯傍小窗纱。  
萧然丈室维摩观，一炷清香到日斜。  

王之望　出疆次副使准阴舟行  
丁年慕请缨，白首翻攘袂。  
輶轩遽凭轼，魏阙频回睇。  
两淮经战争，万物皆惟悴。  
云繁雪霰舞，风猛波涛沸。  
椎凌仅通航，鼓夜无停枻。  
依樯闻喜朝鲜，酌斚烹匀鳜。  
出塞那复古，涉川今已利。  
一节谁与持，同舟心靡异。  
奋身徇主忧，图国忘私计。  
昌黎去怀妾，定远老思妹。  
高情独无戚，慧眼不留翳。  
岂惟诗酒豪，抑亦文武备。  
开馆昔登瀛，奉车元起沛。  
君遭功名迫，我堪閒散置。  
他年洛下吟，忆君徒拥鼻。  

王之望　初至鸿佑成二百字  
我生何悠悠，飘摇若悬旌。  
已破龙华梦，复成鸿佑行。  
鸿佑在何许，海阔山峥嵘。  
地侵鱼龙窟，路与猿猱争。  
晓日见初出，潮波无时平。  
我来秋薄暮，寒雨纷纵横。  
狂飚振林麓，窗户皆有声。  
山鬼夜中号，怪禽篱外鸣。  
我衰不能寐，起行迟天明。  
歨然念身世，百感襟抱盈。  
仲宣昔遭乱，避地之蛮荆。  
登楼赋怀土，凄伤欲无生。  
况我滞瓯越，八见秋风惊。  
憧憧一州间，萧寺六易名。  
已去还复来，如鱼被钩婴。  
去既无所之，来亦何所营。  
藜萑诚不充，萍蓬甘所丁。  
兹地实乐土，浮生聊耦耕。  
鴒原喜在眼，蠹简能娱情。  
九夷亦何陋，四海皆弟兄。  

王之望　词源图  
著作之厅屏十幅。怪石沧江莽相束。  
恍然坐我三峡旁，汹汹奔流欲颓屋。  
不知狂澜何处回，壮哉万顷纳一杯。  
自从此画出名手，海潮不复声如雷。  
一时文士罗东观，波涛入笔驱河汉。  
逍遥扪腹日来看，更得丹青助挥翰。  
我本儒中山泽癯，烟蓑祗合老江湖。  
烦将一段好东绢，画个渔舟钓雪图。  

王之望　次韵陈勉仲见留之什  
新诗俊逸走风雷，愧我驰驱欲强陪。  
花外疏篁青掩映，门前流水绿萦回。  
高情好客长留客，胜赏传杯莫放杯。  
老懒畏寒朝睡美，报章淹缓莫相催。  

王之望　次韵陈庭藻赴天申燕诗二首  
绍兴圣主垂衣裳，倬然文治昭天章。  
已闻华封祝尧帝，岂但畏垒歌庚桑。  
千秋此日纪佳节，万岁群臣称寿觞。  
帘前宫扇交翡翠，仗下宝马屯飞黄。  
昭容引仪近日月，御史执法严风霜。  
九宾无哗胪句肃，剑佩俨雅趋侯王。  
一声鸣跸传朱辇，千官赐宴趋文昌。  
湛露尊罍均渥泽，  

王之望　次韵陈庭藻赴天申燕诗二首  
薰风弦管迓休祥，浩唱充庭云不动，  
繁花压帽春风光。可怜欢声正四合，  
不觉暮色来苍苍。轩驺散去九衢闹，  
朝衣醉沥余淋浪。小臣病著不能起，  
但听广乐风声长。  

王之望　次韵陈庭藻赴天申燕诗二首  
天申上寿开明堂，群公祝圣多新章。  
不论南山成带砺，要看东海生禾桑。  
君恩中台燕百辟，金罍兕觥雕玉觞。  
饭抄香粳云子白，酒泻法酿鹅儿黄。  
宫衣拜赐近端午，轻叠香罗如雪霜。  
功臣彯甲奉朝请，貂冠峨峨来异王。  
中兴盛事须记述，乐府宜得张文昌。  
感寓诸孙今列宿，诗鸣省户为时祥。  
每逢朝家有庆瑞，辄以篇咏赓休光。  
腐儒白首谬通籍，博士一经惭后苍。  
敢陪诗人论风雅，祗与渔父歌沧浪。  
升平颂声还大手，白傅才力兼诸长。  

王之望　次韵贺子忱春事  
老境流年速，春风几日晴。  
清尊花下怯，白发镜中明。  
蝴蝶迷幽梦，仓庚愧好声。  
良辰一尊酒，钟鼎可忘情。  

王之望　次韵刘南伯二首  
晓来庭竹碎秋声，冷我思君重怆情。  
三画当年曾擅价，五言今去合知名。  
赋归已荷因风寄，酾藇终期对月倾。  
但愿官军破骄敌，不妨淮海寄余生。  

王之望　次韵刘南伯二首  
十年踪迹困邅如，多谢韦郎肯寄书。  
千里漫寻苕水梦，一廛方对相山居。  
归心不为莼鲈切，交契应闲简牍疏。  
近向钱塘得嘉种，秋盘何日共新蔬。  

王之望　次韵王司户梅花五绝下得用古人意及比妇人玉雪并洁白等字  
牢落天涯邂逅逢，清愁幽恨与谁同。  
故园肠断三千里，客裹看花岁又穷。  

王之望　次韵王司户梅花五绝下得用古人意及比妇人玉雪并洁白等字  
溪外人家处处栽，三分蓓藿一分开。  
故教嫩萼参差发，似要幽人次第来。  

王之望　次韵王司户梅花五绝下得用古人意及比妇人玉雪并洁白等字  
可耐幽花发较迟，殷勤为情晓风吹。  
朝来策杖探消息，香处初开一两枝。  

王之望　次韵王司户梅花五绝下得用古人意及比妇人玉雪并洁白等字  
闻说江梅已恼人，冲寒著意去寻春。  
枝枝细看枝枝好，岁岁相逢岁岁新。  

王之望　次韵王司户梅花五绝下得用古人意及比妇人玉雪并洁白等字  
一岁都来几日开，一开能得几回来。  
清尊留待溪边月，不怕山城晚鼓催。  

王之望　次韵王圜中二首  
网得金鳞不忍烹，一瓯春菜眼偏明。  
逢君强赋湖阴曲，顾我方趋日照城。  
散坐酴醿留客醉，过庭鹎鵪为谁鸣。  
还朝密迩非轻别，知有蒲轮访姓名。  

王之望　次韵王圜中二首  
舟兀东风怯晓寒，绿杨堤畔见青山。  
溯流不碍朝天去，掉鞅何当拜命还。  
半世光　′忧患裹，他时勋业笑谈间。  
儿童似觉吾衰老，只欲西归便丐閒。  

王之望　次韵制帅和王宪二首  
淮水绵绵不绝流，渡江龙化复东游。  
宗盟尚诧当年盛，交分还欣此日投。  
名并邛郲公等继，政称京兆我难酬。  
得时俱为公家计，三窟宁当各一州。  

王之望　次韵制帅和王宪二首  
二麦初收堰水流，西园飞盖使君游。  
羽旄每出邦人喜，壶矢閒同坐客投。  
膏雨应时和气洽，丰年有兆颂声酬。  
政成讼简追胥息，镇静西南五十州。  

王之望　次制帅所和前韵  
圣主忧勤躬万务，英豪宁许山林住。  
弓旌号召士无留，竹帛功名公所赴。  
天表对扬咨见晚，坤维镇抚歌来暮。  
雪山增生绝纷埃，蜀道非难履平路。  
分陕聊烦摅妙略，秉钧已叹迂高步。  
朱辬抚俗民怀，玉帐折冲荒服惧。  
羽檄不飞烽堠灭，骏骨多收边市互。  
孔明七纵讵非长，户牖六奇真不误。  
农狎其野无外忧，马腾於槽有余怒。  
三陲绝徼皆妥安，诸将雄师今尽护。  
九重益友思直谅，四蜀新声咏宣布。  
帅阃方观勋业成，庙堂行看精神聚。  
嗟我衰迟托末契，辱公敦笃倾殊顾。  
当年献赋诵凌云，上国承颜悦披雾。  
禹门亲睹跃风雷，尧陛初惊承雨露。  
龙颜下瞩顿生光，凤翼高翔从此附。  
称身朝服曳青云，满袖天香携宝炷。  
九霄变化冥鹏升，一纪光阴隙驹鹜。  
绨袍雅意念张禄，襦夸余波依叔度。  
他时入觐对金莲，伴直应随玉堂寓。  

王之望　大龙湫  
瀑水传闻旧壮哉，飞流亭下久徘徊。  
玉龙鳞甲寒犹蛰，银汉波澜冻未开。  
斜日湫潭微溅雨，深冬天地不鸣雷。  
斯游未快平时意，更拟他年得得来。  

王之望　道中寄丹丘亲旧  
别处日已远，别情转绸缪。  
行行千里余，脉脉无时休。  
夜与梦相随，昼与泪俱流。  
山高恨不断，水阔遮无由。  
欲吞不下咽，欲吐不出喉。  
戟我胸肺间，有如鱼挂钩。  
寻端无从来，了知在心头。  
翻疑一寸心，能容如许愁。  
平生丈夫气，愧此须髯虬。  
朝来看蓬鬓，满鉴雪霜浮。  

王之望　登大峨绝顶睹圆相佛光成长句二十韵  
峨眉峻极西南著，万影庄严诸佛住。  
高标天柱八宏张，雄镇坤维百灵赴。  
我来雨霁群峰出，正值春喧三月暮。  
上方解冻僧人岩，远俗来游客填路，  
篮舆牵挽六十里，梯栈高低三万步。  
鱼贯攀缘筋力疲，鸟腾陡绝神魂惧。  
行经崖坂几萦曲，望极堪舆莽回互。  
锦里遥看井底迷，雪山忽认屏间误。  
幽岩得照石发彩，阴洞有声雷蓄怒。  
楞伽仙音好鸟语，兜罗绵界神龙护。  
沧海潮回波浪平，蓝田日暖烟霏布。  
长虹歨放白毫光，淡墨俄瞻紫金聚。  
应真飞锡众共睹，圆相摄身人自顾。  
六牙白象恍当空，三足赤乌潜隐雾。  
琉璃瓶莹秋月白，优昙花净含晓露。  
瑞境旁连瓦屋起，合成一界如相附。  
神灯夜从九顶朝，散作千山无尽炷。  
肉眼亲观佛会开，凡躯恐逐仙风惊。  
欲寻傅说箕尾间，休访君平斗牛度。  
便排阊阖陟高圆，扰扰人寰何足寓。  

王之望　登第后投魏侍郎  
空山学仙子，旧识安期生。  
青霄许相接，凡骨难为轻。  
一朝行业满，九转丹砂成。  
安期忽东来，从帝游玉京。  
下视一笑莞，依然有余情。  
借我白云车，导以虹蝩旌。  
摄身出尘土，随君凌紫清。  
机会徜一失，千载何由丁。  

王之望　房公湖  
金雁桥南二顷湖，房公遗迹未湮芜。  
人游杜牧晚清赋，境对王维别墅图。  
经始林泉心自巧，折冲廓庙术何迂。  
当时只作幽人计，留得陈陶四万夫。  

王之望　关子东约中秋游于竺再用前韵有诗和之  
湖光尽处两山开，夹道苍松郁壮哉。  
水过冷泉双涧合，石飞天竺一峰来。  
胜游喜有幽人约，佳句俄催爽气回。  
桂子中秋正芬馥，流霞好泛月边杯。  

王之望　过石城  
沧浪渡口莫愁乡，万顷寒烟落木霜。  
珍重使君留客意，一樽芳酒对斜阳。  

王之望　过石城  
江上危亭思黯然，追游陈游欲经年。  
别来西望应相忆，郢树荆门共一川。  

王之望　汉南晤魏侯彦诚魏侯赠诗期依韵知已而荆门受代归乡襄务冗甚未果答  
白头有如新，倾盖或如故。  
乃知意气间，投分自有处。  
魏公使汉南，风采耸一路。  
凋残濡膏泽，冤讼廓氛雾。  
游刃若发硎，调琴不胶柱。  
平生不相识，见我国士遇。  
杯盘倒箱箧，笑语杂卮寓。  
岂惟倾肺腑，便可托婴孺。  
慰我畴昔心，何啻封万户。  
离觞岘山曲，握手惜约会聚。  
江风吹行色，短棹不得住。  
临岐亦何言，加餐纳多祜。  

王之望　和关子东筇杖  
老境生涯正倚君，周旋夷险共悲欣。  
最怜磊磊多高节，未肯斑斑出异文。  
汉阁灯来徒照夜，葛陂龙去谩拿云。  
愿为灵寿扶黄发，廓庙他年看勒勋。  

王之望　和关子东铁尺歌  
先生平生无俗嗜，博取珍奇自娱戏。  
案间双尺本蛟龙，怪底雄雌俱出地。  
含精古铁色沈沈，质白玉兮价黄金。  
有时风雨暗堂室，直恐雷电相搜寻。  
净业知君专笔砚，白首残编天眼见。  
一朝出此瑞文房，神物化成非锻炼。  
阅遍千人谁得将，主人比德端且方。  
永供黄卷镇边幅，明窗净几生辉光。  
先生歌成惊杰句，助发铿锵得君故。  
何人似与郭代公，宝剑豪篇不须赋。  

王之望　和李清卿雪  
浩荡天花弄晓光，春风未转忽芬芳。  
人跻物外红尘远，境堕壶中白昼长。  
风柳冷飘三月絮，寒梅幽寄一枝香。  
朝来暴喜家风贵，圆璧方圭满舍旁。  

王之望　和李士举陪提刑徽猷游中梁山临秀远轩以望江中平陆之胜承示佳句且  
空翠浮轩槛，岚光拂栋梁。  
江随平野曲，林拥暮山苍。  
城郭犹平日，田畴本乐乡。  
呻吟未休息，衰病意空长。  

王之望　和李士举陪提刑徽猷游中梁山临秀远轩以望江中平陆之胜承示佳句且  
京口追游地，钱塘执别年。  
飘流恍如梦，聚散岂其天。  
夙驾行趋诏，当朝正急贤。  
紫荷持从橐，去去入林泉。  

王之望　和眉守五郎中  
惊风鸿鹄各翻飞，同落西南蜀一维。  
一日三秋双鬓改，两乡千里寸心驰。  
清香燕寝多佳致，远影楼台发妙词。  
只恐江山留不得，赐环闻已下丹墀。  

王之望　和钱处和梅花五绝  
万木归根冷未滋，可怜孤绝发寒枝。  
心期本在冰霜后，占得隆冬未恨迟。  

王之望　和钱处和梅花五绝  
枝上春风渐有涯，断魂初见两三花。  
一尊尽日看无厌，要待参横月影斜。  

王之望　和钱处和梅花五绝  
莫欺玉蕊瘦栾栾，中有江南长恨端。  
白发天涯归未得，年年老眼泪中看。  

王之望　和钱处和梅花五绝  
铁心开府不妨狂，赋语清便独擅唐。  
堪笑离骚穷逐客，只知兰蕙有幽香。  

王之望　和钱处和梅花五绝  
林下风神物外姿，闺房秀色鉴中奇。  
两家标韵谁兼得，会有多情识者知。  

王之望　和人元夕  
长安百尺朱楼高，传筹夜酬闻鸡号。  
金吾驰禁玉漏永，九衢遍走狂欢遨。  
访寻三曲选清唱，交结五陵皆大豪。  
笑将千金买斗酒，轻若九牛亡一毛。  
赋诗更作文字饮，止酒一篇羞和陶。  
笔端百韵斗奇险，坐上几人推俊髦。  
万事转头成短梦，十年屈指如奔涛。  
祗今衰老但悲感，长歌终日弹豪曹。  

王之望　和尚书李丈六绝  
丈人诗律照青春，句到诸郎副析薪。  
特许八分传阿买，囊收珠玉破清贫。  

王之望　和尚书李丈六绝  
风光无赖恼诗翁，健笔凌云思未慵。  
长句数篇欺白雪，江山浩荡发春容。  

王之望　和尚书李丈六绝  
近侍三朝振御床，宫衣犹带内家香。  
殊庭更得流霞助，杖履春风步履强。  

王之望　和尚书李丈六绝  
休论世事苦悲辛，龙卧南阳自有人。  
指日承明却归去，烟花紫禁及青春。  

王之望　和尚书李丈六绝  
经旬山雨暗春辉，桃李成阴总未知。  
试逐东风入城市，不妨尊酒暂娱嬉。  

王之望　和尚书李丈六绝  
雨过千山翠色重，群花欲尽絮飞空。  
牡丹寂寞芬芳晚，日暮朱栏独倚风。  

王之望　和许总卿  
孔明屡出师，常苦粮食少。  
公今主边计，积粟丘阜小。  
卧龙志空大，流马功竟杳。  
当时若得公，大事指顾了。  

王之望　和许总卿  
从来方面贵，体尊吟咏少。  
君侯七尺躯，诗胆看更小。  
句如星斗烂，气与云天杳。  
词源倒三江，倾泻何时了。  

王之望　和许总卿  
我登峨嵋山，伟观天下少，  
观公惊俗句，更觉眉山小。  
短章锋斩绝，大篇气深杳。  
纸敝墨色渝，读诵不能了。  

王之望　和姚令威春阴四绝  
急雨颠风带海烟，白头肠断落花天。  
东家为买春光住，柳撒黄金榆掷钱。  

王之望　和姚令威春阴四绝  
十日春阴尽景微，鸣鸠逐妇几时归。  
柔桑细麦宁馨长，落絮游丝可解飞。  

王之望　和姚令威春阴四绝  
雨过山村绿满陂，红芳渐少翠阴低。  
春风吹草依然碧，潮水浮花却自西。  

王之望　和姚令威春阴四绝  
休对风光感物华，且将春酒趁春赊。  
一声杜宇芳菲晚，只有荼蘼芍药花。  

王之望　和友人  
弟兄南渡各驰驱，向奉君王尺一除。  
黄耳音书寄怀抱，乌衣门巷惜丘墟。  
澄清孟博荣持节，雅量玄平静著书。  
五桂家风殊未艾，黄山佳气蔼如初。  

王之望　和友人  
坐阅江城岁月迁，心劳政拙岂能贤。  
昔游泉石迷寻访，故里风烟喜接连。  
聊假颁宣行素学，敢将迟暮叹华颠。  
他年良史徵佳什，会入西京循吏篇。  

王之望　和曾丈赠光作令赵元质  
奔波朝士觅官忙，独买扁舟去意长。  
汲黯旧闻羞作令，冯唐今愧老为郎。  
鵷鸿引去知何慕，鸥鹭归来不乱行。  
窃食端输厕中鼠，惊余犹得饱饥肠。  

王之望　和制帅  
离索堪惊岁月忙，少城遗爱未曾忘。  
西园尚记英游并，南浦空嗟别恨长。  
壮志自窥勋业镜，高情休忆水云乡。  
玉关柝静边烽息，汉殿归称万岁觞。  

王之望　和制帅  
按部经时走四封，云山有路宝岩通。  
普贤相对圆光裹，摩诘不离方丈中。  
喜有篇章交寄远，恨无羽翼可凌空。  
来诗忽作蛟龙吼，三日能令两耳聋。  

王之望　和制帅  
自怜麋鹿性疏顽，心在云林迹世间。  
每厌尘埃驱俗驾，不辞险阻访名山。  
池鱼得意时归壑，厩马长鸣暂出闲。  
万仞峰头曾进步，禅机一拨透三关。  

王之望　和制帅  
力求见佛上天梯，忽睹光明志意学。  
华藏神通惊变现，台山公案好拈提。  
太冲漫作三都赋，子美全无一字题。  
今日诸贤赓妙句，强驱驽驾力难齐。  

王之望　和制帅  
卿月中天照上流，使星入蜀久西游。  
蟠胸经纬开棋局，出手枭卢转博投。  
学有渊源流不竭，诗如珠玉价难酬。  
词章怪底犹雄健，棠阴曾联柳柳州。  

王之望　贺刘侍郎三首  
早岁儒林俊誉流，中年持橐侍宸游。  
论思清禁三朝遇，閒散殊庭二纪投。  
迹与香山齐出处，诗将彭泽尽赓酬。  
似闻璧水求三老，行起蒲轮慰九州。  

王之望　贺刘侍郎三首  
汉嘉平日想风流，喜作凌云载酒游。  
尘土何时公事了，林泉聊与故人投。  
心期济物衰难强，志在求田老未酬。  
官满便当投劾去，一航从此下扬州。  

王之望　贺刘侍郎三首  
万景楼头尽日留，乌尤岭上及春游。  
溪潭杳渺游鱼乐，林木阴森倦鸟投。  
千尺梵身名不谬，半轮山月句难酬。  
争流况秀君休问，更有江声撼一州。  

王之望　怀李相之  
李子通家旧，人门孰与侔。  
胸中足今古，皮裹贮阳秋。  
尊酒怀清致，关山隔俊游。  
江城携手地，春色黯离忧。  

王之望　还鲜于蹈夫诗编  
百首新诗句句妍，追还江左一千年。  
春归池草难专美，冷入江枫称所传。  
一字人知吟不到，八分我喜录成编。  
西为所得真多矣，满箧今藏锦绣篇。  

王之望　皇华馆以上巳落因修禊事题诗纪之  
泉上新台紫翠环，暮春修禊俯潺湲。  
汉流尚带桃花水，云气初披杏子山。  
柳絮轻扬晴日暖，竹光不动午阴閒。  
时和岁稔游人乐，一醉聊开病守颜。  

王之望　浑醉庵诗  
人间岁月都几许，醉裹光阴差较长。  
千日不醒终有尽，百年浑得要为常。  
故人屡过无穷巷，一室能宽有醉乡。  
好事不妨多酌我，我来无复次公狂。  

王之望　豁然亭  
何处开轩槛，凌虚香霭间。  
胸中吞百粤，眼界抵三山。  
晓日宾沧海，秋潮俯碧湾。  
登临一舒啸，宇宙顿宽閒。  

王之望　寄题谢景思药寮仍用其韵  
城府年来怪迹疏，端因药圃滞巾车。  
芒鞋入谷亲寻种，野服巡栏自把锄。  
室蔼芝兰无俗物，房深花木称僧居。  
他时猿鹤休惊怨，安石宁终成一墟。  

王之望　寄制帅  
五郡驰驱两月忙，少城春事杳相忘。  
鷅鹠鸣处韶光老，鹈鴂声中旅思长。  
曾为青山迂客路，莫偕红旆访仙乡。  
浣花时节归期近，犹及遨头共一觞。  

王之望　句  
雪班远岫明苍鬓，春秀奇峰拥翠鬟。  

王之望　句  
神灯点点光可烛，星斗荧荧低欲扪。  

王之望　刘侍郎见和再用韵  
大方广佛三身具，境号华严普贤住，  
三千净土毛孔吞，百亿化身尘刹赴。  
底事眉山迹偏显，端由象法时将暮。  
三乘不起正信心，一线顿开方便路。  
将欲神变惊风目，故敛光芒归窘步。  
示现虽同人异见，开遮未判谁无惧。  
臂力遥擎妙喜来，顶光近摄清凉互。  
我来亲睹未曾有，方审传闻元不误。  
阳春正值风日好，阴雨不逢雷雹怒。  
入梦惟忧神鬼知，乘危暗有龙王护。  
招提问路方上征，世界当空已先布。  
千林寂历鸟声少，万岭奔腾云气聚。  
高峰初到莆休歇，圆相俄惊成指顾。  
一壶恍入物外天，五里知非世间雾。  
感通咫尺捷影响，变灭须臾嗟电露。  
公居福地宝岩对，身享耆年仙籍附。  
两禁高辞法从班，一灯久续禅宗炷。  
正始余风独后凋，建字逸驾争先鹜。  
忽聆酬唱便随喜，要与见闻俱得度。  
愿公且见宰官身，一宅常与轩冕寓。  

王之望　留题光相寺  
至人悲念摄冥顽，倏见光明指顾间。  
亿劫未曾亲见佛，一宵今得暂栖山。  
从来叶障须除结，此去功名直等閒。  
欲以残年奉香火，尘劳无计恋松关。  

王之望　留题修觉山绝胜亭  
十寺幽岩万木稠，蜀川一览尽西州。  
依微远树低平野，散漫清江吐乱洲。  
老眼乍明疑岘首，归心忽动忆槎头。  
当年风物悲游子，子笑应同故国愁。  

王之望　龙华山寺寓居十首  
抱病云山远，兴怀节物新。  
林红纷过雨，岭翠郁堆春。  
猿鸟时相狎，烟霞日自亲。  
可怜成底事，半世走风尘。  

王之望　龙华山寺寓居十首  
斋饭来香积，钟声出翠筠。  
僧投松径远，鸟下石坛驯。  
茶摘春山嫩，泉烹雨涧新。  
萧然烟篆室，处处喜留人。  

王之望　龙华山寺寓居十首  
嗜好非前日，颠狂减少年。  
久疏长夜饮，新学小乘禅。  
觅句驱春恨，翻书引昼眠。  
朝来山鸟闹，惊破睡中天。  

王之望　龙华山寺寓居十首  
作客他乡久，宜人此界稀。  
身閒长挟策，地僻惯披衣。  
妻有虀盐乐，儿因笋蕨肥。  
出门何所适，终日掩荆扉。  

王之望　龙华山寺寓居十首  
海国幽栖地，春风欲暮时。  
病忧梅雨逼，贫叹麦秋迟。  
并日终无愧，逢年会有期。  
饥寒宁苟免，吾道讳磷缁。  

王之望　龙华山寺寓居十首  
时节清明过，溪山晴霁初。  
出游偕妇子，相识半樵渔。  
稼穑归宁遂，经纶计已疏。  
渊明至穷约，三径亦吾庐。  

王之望　龙华山寺寓居十首  
羊乳茎犹嫩，猪牙叶未残。  
呼童聊小摘，为尔得加餐，  
仗马卑三品，山雌慕一箪。  
朝来食指动，苦菜入春盘。  

王之望　龙华山寺寓居十首  
有客过松径，呼儿下竹关。  
张灯深夜语，沽酒远村还。  
醇异交公瑾，清非醉景山。  
剧谈自有理，不在浊醪间。  

王之望　龙华山寺寓居十首  
杜宇来何处，天涯又复鸣。  
空山听更激，寒夜窈难明。  
故国三千里，春风第一声。  
年年羇旅地，愁绝不胜情。  

王之望　龙华山寺寓居十首  
水乡经月雨，潮海暮春天。  
芒种嗟无日，来牟失有年。  
人多蓬菜色，村或断炊烟。  
谁谓山中乐，忧来百虑煎。  

王之望　吕叔恭运使和题皇华馆诗复次韵  
何处溪声响佩环，洗心堂下转潺湲。  
数株古柳枯临水，百亩丛篁翠倚山。  
岁久刊题多泯灭，时清景物自幽閒。  
轺轩登览留佳句，顿觉林泉发妙颜。  

王之望　落梅  
春意枝间忽暗惊，乘风作阵去纵横。  
苍苔可忍欺香骨，粉蝶无端乱舞英。  
有恨应羞霜月照，锺情犹赖晚风轻。  
梦回一夜频搔首，肠断空阶骤雨声。  

王之望　落梅  
香残粉暗若为情，寂寞空余瘦影横。  
雨后园林无玉树，朝来庭院满琼英。  
浮云冉冉当风尽，飞雪飘飘落砌轻。  
广武为君聊一叹，群花从此擅名声。  

王之望　七夕  
西风只繁暑，夜气初宜秋。  
所居稍虚豁，得以消我忧。  
独眠堂中央，一榻无衾裯。  
开轩敞南北，凉飚入翛翛。  
是日七月七，三星已西疏。  
残云不成雨，缥缈当空浮。  
云行忽中断，月彩烂不收。  
影落庭树间，枝叶如雕锼。  
草根有小虫，微吟作啾啾。  
岂复厌喧聒，更觉窗户幽。  
我欲终今夕，飞蚊不相谋。  
喧我复啮我，驱去嗟无由。  
但当我自屏，岂与汝辈仇。  
闭门归下帷，蝶梦寻庄周。  

王之望　栖贤三峡桥次南康守晏德基韵  
古寺深藏紫翠间，清风夹道凛苍官。  
千寻秋色岩峦净，十里雷声涧谷寒。  
此去洗心应少累，从来蓄眼未经看。  
使君健笔题佳句，一首新诗倒醉澜。  

王之望　齐尧佐寄诗许予授代归谷城日相过次韵  
故人千里去，犹记别时歌。  
衰鬓禁愁得，狂怀可奈何。  
南枝春意动，西望夕阳多。  
三径荒凉外，高轩讵肯过。  

王之望　缺题  
霜晴爱日晓生东，萧寺山茶赏岁丰。  
锦里出遨驱小队，雪山纳堠狎诸戎。  
叶连油幕侵天碧，花倚朱旗特地红。  
美景良辰万人喜，不妨行乐一尊同。  

王之望　缺题  
天梯云栈转龙旗，细雨凄风暗路岐。  
七夕难忘祈巧夜，三乡不以望仙时。  
曲江若悟贤臣语，汾水宁伤才子词。  
此日铃声肠断处，后庭遗唱未为悲。  

王之望　饶守陈粹中有诗见留次韵为谢  
相逢一笑又相离，肠断登临送别时。  
久占都亭惭重客，秋风回首片帆迟。  

王之望　山居  
山居入长夏，草树绕我屋。  
微风披拂之，有声来肃肃。  
葳蕤摇散影，掩冉飘暗馥。  
百合开数花，孤芳更清淑。  
我卧北窗下，午枕睡方足。  
挹此一襟凉，泠然若堪掬。  
坐使万虑空，乐哉谢羁束。  
有同颜氏子，坐忘遗耳目。  
又如慧可师，安心得归宿。  
落日行庭前，披衣自扪腹。  
閒扶旧僵石，细数新上竹，  
小禽时下来，相鸣入丛簇。  
见我不惊飞，人禽两幽独。  

王之望　上李丈尚书  
天孙司经纬，专巧上帝旁。  
星缕日月针，几经补苍苍。  
弭节游人间，帝服无文章。  
寒女一机素，未知作衣裳。  
再拜愿祈巧，精神通渺茫。  
但恐云车回，虚无往路长。  

王之望　上李丈尚书  
亭亭涧阿松，冰雪何青青。  
千岁已枯死，流膏生茯苓。  
虽无岁寒姿，气味犹典刑。  
尘土久埋没，谁能验仙经。  
置君药笼中，傥可延年龄。  

王之望　上李丈尚书  
蓬室有姝女，颜色耀朝晖。  
幽独人未识，婵娟心自知。  
高堂悬宝鉴，美丑良不欺。  
借君一寸光，为妾照蛾眉。  
念当有所适，辞视结罗衣。  
常恐妾命薄，失身轻薄儿。  
安得姻婉人，白头同所归。  

王之望　上曾二丈仲成  
湖海元龙气尚豪，笑谈谁料已霜毛。  
文章家法西京在，兄弟才名北斗高。  
欲取功名酬老大，岂将州县叹徒劳。  
登坛不独风骚将，出幕他年看节旄。  

王之望　上曾二丈仲成  
忆拜冰壶日下时，先君未老我方儿。  
庭闱一閟成今昔，世路重来太险巘。  
风义肯忘三益友，姓名愿入八哀诗。  
遗孤么麽何能报，泉下幽魂傥有知。  

王之望　上曾二丈仲成  
患难余生二十年，一身孤苦百忧缠。  
文章昔谓古可到，踪迹今为人所怜。  
憔悴形容勋业镜，归依空寂祖师禅。  
不孤虽有山公在，恐逐龙舒下九泉。  

王之望　食橄榄有感  
余初食橄榄，眉蹙口欲吐。  
稍稍滋味之，久乃见媚抚。  
曲终喜奏雅，先病得后愈。  
功成老大时，亦足酬嘬咀。  
余生足忧患，备已尝险阻。  
犹如蓼中虫，自习蓼中苦。  
不知苦尽处，回味有几许，  
古人倒啖蔗，佳境贵渐取。  
但问有与无，迟暮不犹愈。  
君看道傍李，弃置终泥土。  

王之望　寿入州徐守三首  
仆射文章六百春，人间又见石麒麟。  
朱颜白发古仙伯，和气清风今德人。  
出处三朝常守道，承宣千里更宜民。  
圣时共政须耆旧，归去千秋辅紫宸。  

王之望　寿入州徐守三首  
共理经年惠利丰，此邦歌颂蔼提封。  
仙都洞府春风好，处士星躔瑞气浓。  
道同偓佺传口诀，禅从摩诘悟心宗。  
世间功业公余事，平日高情薄万锺。  

王之望　寿入州徐守三首  
赤矢朱弓祖庆绵，五云吉梦世生贤。  
嘉时浃日迎重九，景运中天恰半千。  
律播金商资爽气，露和琼屑引遐年。  
寿觞莫负专城贵，好对西风醉管弦。  

王之望　寿台州黄守  
千载初平庆未穷，本支今复见仙翁。  
当年郜鼎争尤力，此日于门报已隆。  
政尚宽和承祖烈，量涵清浊称家风。  
赐金增秩知非晚，行看丝纶下禁中。  

王之望　书白氏长庆集  
我爱乐天文，平易更精切。  
笔端应有口，心事无不说。  
游戏供日用，工巧疑天设。  
述情悉毫厘，辨理穷曲折。  
如我本欲言，挽我开齿颊。  
如人病瘖哑，代我传喉舌。  
惊骀拟举步，骏足过如瞥。  
弱弧未及弯，强絮已穿札。  
抚才初自愧，适意还深惬。  
读尽一编诗，胸怀消百结。  

王之望　书怀  
群山岸东海，兹地真斗绝。  
洪涛渺翻天，朝夕吐日月。  
虽同一宇宙，迥与朝市别。  
三山在咫尺，芝草吾欲撷。  
未能仙骨轻，稍浣衷肠热。  
从我其谁欤，乘浮晓当发。  

王之望　书怀  
百年胡为哉，万事聊复尔。  
功名早有意，贫贱昔所耻。  
岁月忽嗟跎，少壮何足恃。  
身外非我有，毫发不可致。  
惟有一寸心，俯仰要无愧。  
归去来山中，高人未吾鄙。  

王之望　书怀  
村居何所乐，春至木欣欣。  
夜睇海上月，昼瞻岭头云。  
东家有胜士，杖履日相亲。  
山行共采蕨，野步仍班荆。  
初见气已合，久游意弥真，  
剧谈复痛饮，相对有余情。  

王之望　书怀  
海边寂寞村，春半芳菲月。  
东风所至处，陋境亦佳绝。  
垅麦已翻芒，山花自成列。  
愁肠不堪断，预畏柳飞雪。  
更忧鶗{决冫换右换鸟}鸣，坐使众芳歇。  
白日不可留，请试餐玉诀。  

王之望　帅漕复次韵再和  
二豪诗律晋江东，迭倡更酬卷轴丰。  
狎主齐盟争定霸，互为勍敌锐临戎。  
波澜已得江流助，组丽仍依锦段红。  
入蜀词人多妙句，向来严杜一编同。  

王之望　送别祝得之  
倦游淹海上，得子意弥孰。  
文彩与春秀，性情如玉温。  
相从不知久，欲别更何言。  
努力功名会，飞腾入帝阍。  

王之望　送海棠与姚令威  
酣酣芳意不胜春，一笑嫣然恼杀人。  
分寄多情还解否，要教国色在东邻。  

王之望　送黄叔寓赴平江教授  
人生水中萍，泛泛随波澜。  
偶然成聚散，谁使为悲欢。  
伊余从君游，两见岁履端。  
相得恨不早，相见常苦难。  
今又舍我去，觉我肝肠酸。  
君诚湖海士，豪气老不刓。  
剧谈愤世俗，怒发时冲冠。  
向来对宣室，见晚帝兴叹。  
落落不苟合，栖迟犹冷官。  
高才徒白首，未许陪鸳鸾。  
苏台今辅郡，举头见长安。  
会看有追诏，祝君且加餐。  
吾衰钓沧溟，羊裘侣鱼鼋。  
逍遥各有适，快睹扶摇搏。  
尺书倘见存，慰此离忧宽。  

王之望　送贾可封随郭帅还西城三十韵  
岘山之阳汉江浦，黄花九月迷村坞。  
故人船上初识君，白酒黄鸡对樽俎。  
坐中意气最相亲，便许论交输肺腑。  
君时方壮我尚少，杯酒相逢各豪举。  
欲倾沧海入壶觞，不觉风云先笑语。  
烟尘回首暗乡县，避地偷生两羇旅。  
西城邂逅正春风，南郑流离共秋暑。  
扁舟东下一沾巾，汉阴渡头天欲雨。  
君留蜀汉我瓯越，关塞悠悠路修阻。  
每悔昔日但酸辛，欲寄好音谁付与。  
日边失喜双眼明，一笑恍然相劳苦。  
久经丧乱喜强健，语及艰难更凄楚。  
离合悲欢二十载，往事伤心那可数。  
酒后清狂不复能，鬓边白发今如许。  
向来骥子未总角，今与爷长秀而朊。  
文学崭然已老成，吾徒之衰固其所。  
君材磊磊多大略，胸次纵横杂文武。  
当年上疏请长缨，欲以忠信为干橹。  
驰驱慷慨感知已，十年上佐留边圉。  
一从捧檄傍红莲，几为临戎挥白羽。  
元戎入觐载辎车，策勋进秩光宾主。  
王卿合作水衡丞，庾杲复入将军府。  
胡为侧翅尚随人，千里长城赖裨补。  
汾阳僚吏多将相，家声盛事今犹古。  
致身富贵真未晚，唾手功名不难取。  
岂惟出幕看旌麾，会是封侯裂茅土。  
炎歳六月三吴路，海气昏昏暗天宇。  
骊驹已驾不可留，忧绪中来密如组。  
亦如远送终别离，只有加餐相赠处。  
双鱼莫厌远书频，从此西风日倾伫。  

王之望　题邓寨周氏小园  
径草荒春绿作堆，东风深入小园来。  
可怜几阵嫣香裹，立尽庭前数树梅。  

王之望　题广利院  
翠岭苍岩带落霞，水云平野一川斜。  
二山相距无千里，数口俱仙有两家。  
仇穴便当营草屋，武陵何必访桃花。  
择乡试复询风俗，善政人人令尹夸。  

王之望　题龙华寺  
孤枕僧庵梦不成，披衣推户竹轩明。  
一天月色连秋色，万树风声似水声。  
小槛沉沉青嶂合，修檐冉冉白云行。  
今宵伫立情何限，晓鉴霜毛两鬓生。  

王之望　题蒙泉  
西北峨峨叠嶂来，涛奔浪涌势难回。  
忽临城郭千峰住，下有源泉万斛开。  
鱼鳖宁容腥沼沚，蛟龙曾是起风雷。  
平时寂寞何灵响，岁旱方蜂济物才。  

王之望　题前诗已天忽作雨戏成一绝  
岁暮灵泉水未饶，苍崖无复舞飞蛟。  
诗成不觉天零雨，料得神龙欲解嘲。  

王之望　题上清宫  
一径缘云彻一台，玉楼银阙冠崔嵬。  
连峰衮衮从天下，迥野茫茫匝地开。  
晓日重溟红浪涌，夜灯千岭瑞光来。  
却归下土人应怪，身自瑶池阆苑回。  

王之望　题王氏秀野堂  
树林阴翳鸟声繁，下有幽人昼掩关。  
五亩邱园傍城市，一堂花竹带云山。  
留连风月真成趣，屏远尘埃雅自闲。  
我访一我无定所，卜邻拟向翠微间。  

王之望　题胥解元成美堂  
当年英妙曳青衿，曾习王褒盛德吟。  
骥髒作驹期万里，鸾凰振翼便千寻。  
驰声场屋谁勍敌，好事侯邦尽赏音。  
古语美成须在久，愿君长保岁寒心。  

王之望　题延庆观六时泉  
千尺高崖屏翠琰，六时甘露雨真珠，  
梯岩穿壑身亲到，始信仙灵境界殊。  

王之望　题真符道山中寺  
江路南风涨白沙，镫驴来憩梵王家。  
片云忽作萧萧雨，梦断僧窗日未斜。  

王之望　同年十人会於湖上巫子先拘台制不来有诗次韵  
曲江一散各西东，杯酒重来气尚雄。  
才薄愧参龙虎榜，会难常叹马牛风。  
弟兄半已颠毛白，宾主休辞醉颊红。  
底事坐中犹未乐，车公不遂一尊同。  

王之望　同庞彦才晚酌於涵翠轩  
登临到处久徘徊，水色山光滚滚来。  
百顷烟村抱城郭，数峰云水拥楼台。  
千篇取足诗材剩，万轴横陈画笥开。  
清兴穷探犹未厌，更投涵翠举余杯。  

王之望　同鲜于蹈夫管养正饮卫氏云亭  
谁结危亭古岸头，云容水熊入帘钩。  
数峰岚翠欲排闼，半夜溪声碍枕流。  
入坐烟霞终日秀，对床风雨一灯幽。  
那知戎马纷纭际，杖履相陪得胜游。  

王之望　同诸乡人泛临安西湖  
短棹夷犹处，湖平酒满觞。  
荷深迷去路，波浅涩归航。  
落日山头暗，西风水面凉。  
今朝一尊共，相对恍江乡。  

王之望　投座主张子猷给事  
东风入雕槛，百卉无不花。  
一经造化手，各若矜春华。  
主人最好事，护养从萌芽。  
浇灌与封植，恩光无等差。  
其间一本尤所喜，欲售千金贵无比。  
君不见洛阳好事丞相家，曾剪姚黄贡天子。  

王之望　挽季通判  
六艺潜心老益尊，此邦耆旧众推贤。  
高文早出诸儒右，清节宜书独行篇。  
白首可怜才半剌，朱衣犹得贵重泉。  
佳城一閟成千古，寂寞哀笳惨暮烟。  

王之望　挽林给事中母柳夫人词三首  
联德成偕老，和鸣六十春。  
休声传孝妇，余庆产名臣。  
人去虚韦幔，哀深泣孟邻。  
千年凭直笔，图史播芳尘。  

王之望　挽林给事中母柳夫人词三首  
作配归华族，生贤瑞国朝。  
升堂拜王导，窥牖识房乔。  
采服金龟重，安舆驷马骄。  
庆门今鼎盛，环佩忽萧萧。  

王之望　挽林给事中母柳夫人词三首  
方喜门施戟，俄惊容奠刍。  
孤鸾空对影，老凤独将雏。  
祖送倾朝士，哀荣震帝都。  
祢应归葬处，千两拥山隅。  

王之望　挽王教授子节父  
采衣方喜奉安舆，丹旐俄惊返故居。  
已作善人称里闬，固宜阴德大门闾。  
悟超庭柏心无碍，香茁阶兰庆有余。  
哀挽一声寒日外，萧萧风树锁郊墟。  

王之望　挽张直讲  
早岁英声已绝尘，暮年高节更殊伦。  
绛帷久擅诗书乐，朱邸频酾酒醴醇。  
不许功名书竹帛，祗将文行照簪绅。  
乡邻若欲存遣范，祭社端宜配古今。  

王之望　王钤辖出示乃祖两令公画像求诗为赋七句  
艺祖开基登九五，驾驭群雄走龙虎。  
五十余年到章圣，将帅名臣犹接武。  
王家再世蒙休光，父子继踵仍腾骧。  
我从诸孙儿画像，绝世风骨何堂堂。  
隋国令公温如玉，方口丰颐秀眉目。  
典刑犹在想可知，骨肉都匀肥不俗。  
小令公为隋国儿，比之乃父加瑰奇。  
凛然满面英豪气，犹有酣战骁雄姿。  
百年神隽今已矣，貌向丹青尚如此。  
虎头不用著三毫，燕颔须教飞万里。  
屹然立向庙堂间，可使边人毛骨寒。  
千载长存麒麟阁，当年肯著{俊亻换鸟}{左鸟右义}冠。  
人物於今宁复有，奇龙谁是功名手。  
麞头鼠目休求官，归作山中耦耕叟。  

王之望　魏彦诚见示出守广德朝士送行诗用韵追赋  
肃肃松柏姿，春月惭蒲柳。  
但看霜雪后，何者能不朽。  
君昔辞鸳鸾，出为小邦守。  
治行达明听，眷知从此厚。  
至今两郡碑，德政刊琼玖。  
九醖熟虽迟，要成宗庙酒。  

王之望　温原庙神御此还和谢景思韵  
灵舆归路肃班斑，帐殿秋风响佩环。  
九庙向来连北阙，五陵依旧对南山。  
玉衣不受清尘涴，风马应随采仗还。  
行起奉常陪荐享，天威咫尺侍悬间。  

王之望　文监丞出关子东西湖春游倡和且约为重九之游次韵  
西湖烂醉踏青天，秀句重寻未隔年。  
已约清樽携九日，要将黄菊荐三贤。  
深秋风日明寒水，宿雨波澜起画船。  
佳所葱茏如有待，晓妆浓淡抹非烟。  

王之望　吴传朋游丝书  
鸟迹既茫昧，文字几变更。  
达者擅所长，各就一世名。  
众体森大备，造化无留情。  
独此游丝法，千古祠未呈。  
右军露消息，笔墨无成形。  
伟哉延陵老，三纪常研精。  
绝艺本天得，非假学力成。  
应手快挥洒，援毫谢经营。  
奋迅风雨疾，飘浮鬼神惊。  
风狂蛛网转，春老蚕咽明。  
直如朱弦急，曲若卷发萦。  
飞梭递往复，折藕分纵横。  
独茧缲不断，风鸢胜更轻。  
希微破余地，妙绝无容声。  
飞白笑冗长，堆墨惭彭亨。  
可怜太纤瘦。不受镌瑶琼。  
咨尔百代后，若为求典刑。  

王之望　吴明可寄诗次韵为答  
两地相望百舍强，相思空结九回肠。  
君家沧海宾初日，我戍衡山俯夕阳。  
情话何当倾肺腑，倦游聊复信行藏。  
求田问舍真长策，捧檄荣亲道更光。  

王之望　浯溪中兴颂碑  
蜀日既衰洛日亡，前星灵武腾光芒。  
元功百战两京复，万里阿瞒归故乡。  
干戈纷纷遍四海，浯碑已立湘江旁。  
太师艰难喜粗定，作此大字龙鸾翔。  
纸摹缣搨四百载，家家传宝逾琳琅。  
唐文中世未变古，燕许偶俪为班扬。  
次山之文可也简，此颂未追周鲁商。  
禄山滔天等穷浇，春秋之法诛无将。  
骋兵二字斥边将，此语岂足惩奸强。  
末篇三章颇辞费，笔力不复能铿锵。  
磨崖勒铭亦何有，反复自赞乃尔详。  
向来各人过许与，举世附和无雌黄。  
淮西仆碑无墨客，惜哉不得逢锺王。  

王之望　戏景思  
明镜佳期故未忘，月圆有缺恨何长。  
阳台朝暮谁为主，梦裹时时怨楚王。  

王之望　戏景思  
颜色倾城世更精，爱卿长是说卿卿。  
卷中昔日催徽貌，重见应怜太瘦生。  

王之望　相之见和有真能乘兴之句再次韵  
一月如三岁，怀君未足侔。  
情亲频入梦，句好欲生秋。  
真有山阴兴，聊寻河表游。  
翻愁江上别，心事不堪忧。  

王之望　谢景思惠酒并二绝时宗守邀看上元景思不至次韵  
户外惊闻剥吸声，东山消息到柴荆。  
两章著意撩衰白，风味相扶有麴生。  

王之望　谢景思惠酒并二绝时宗守邀看上元景思不至次韵  
使君高会著幽人，灯火元宵醉夜分。  
博士从来文字饮，不妨聊复醉红裙。  

王之望　许总卿见和再用韵  
四纪才名庵世务，七年符节坤维住。  
褒功屡有玺书来，趋诏尚迟轺传赴。  
男儿功多投老遂，烈士心岂随年暮。  
松杉顶秃始干云，骏驵齿长方识路。  
所临遗迹纪萧规，相继小巫窥禹步。  
补公旧处信有幸，顾我非才深自惧。  
转粟飞刍驱蜀孤，摘山市马司边互。  
伐柯执斧固非难，依样画葫终少误。  
解牛毋叹妙肯綮，养虎尤工时喜怒。  
騫牝三千归圉师，貔貅十万安都护。  
公空遗利悉桑孔，阃将欢心收戍布。  
关信增屯烽燧远，边储入粟舟车聚。  
未归左右展论思，端为西南重忧顾。  
漠北齐盟寻皦日，斗间王气缠非雾。  
坐镇全消玉塞尘，召还应及金茎露。  
佳句忽贻韶瀋作，正音乃许巴渝附。  
昼哦蔬饭费三吐，夜诵苇灯残一炷。  
欲随骥尾强争驰，暨到蚁封难并鹜。  
囊收甚谨加十袭，笔举复停知几度。  
试将风格比唐人，堪与拾遗参感寓。  

王之望　移竹  
借宅开小轩，自移一丛竹，  
悠然北窗下，意色都不俗。  
晴影终日幽，风声杪秋肃。  
最怜疏雨过，会有白云宿。  
深培畏不寿，静对殊未足，  
主人已虚心，坐客亦青目。  
四村多修篁，玉立森如束。  
不为人所爱，况复困斤斸。  
天姿奚优劣，地远悬荣辱。  
物情岂固然，世事同一躅。  
何当寻怪石，小垒傍寒绿。  
要收山林趣，密置轩槛曲。  
西峰谩多寄，吾方倦遐瞩。  

王之望　乙巳四月自都下省欧阳氏姊於封丘时河朔流移满道即事有作寄范觉民  
北出都门都，红尘污客襟。  
号蝉如有意，高柳自成阴。  
辙乱思良马，林幽慕逸禽。  
据鞍回首处，愈觉帝阍深。  

王之望　以鼎炉遗关子东有诗相谢次韵  
君家聚古无不有，不腆敝器何足奇。  
两首新诗愧虚辱，恨无郜鼎为君移。  

王之望　以鼎炉遗关子东有诗相谢次韵  
赠君剑川八卦鼎，一饼清泉终日然。  
净几明窗读周易，妙香时炷不论钱。  

王之望　倚江亭会上虞伯逵送梅花并二绝句坐上次韵并调贺子忱  
肠断江头索笑花，三三两两逐枝斜。  
忽随清绝惊人句，来自西湖处士家。  

王之望　倚江亭会上虞伯逵送梅花并二绝句坐上次韵并调贺子忱  
喜见江梅又著花，插来不怕帽檐斜。  
高标幽韵谁真似，人在风流贺监家。  

王之望　郢守乔民瞻寄襄阳雪中三绝因追述前过石城杯酒登临之胜为和  
沧浪渡口莫愁乡，万顷寒烟木落霜。  
珍重使君留客意，一尊芳酒醉斜阳。  

王之望　郢守乔民瞻寄襄阳雪中三绝因追述前过石城杯酒登临之胜为和  
江上危亭思黯然，追游陈迹欲经年。  
别来西望应相忆，郢树荆门共一川。  

王之望　郢守乔民瞻寄襄阳雪中三绝因追述前过石城杯酒登临之胜为和  
白雪楼倾不记秋，楼前江水自悠悠。  
多情犹忆湖南守，一曲阳春白尽头。  

王之望　又和  
胜游每恨不相同，邮递犹欣日日通。  
玉帐未容佳境到，云山已在好诗中。  
灵珠忽富千金赠，凡马堪嗟万古空。  
展卷高吟知几过，大音一震耳根聋。  

王之望　又和  
尘劳汩没老尤顽，遍走岷峨杳霭间。  
筋力已疲难报国，田园有许即归山。  
何期俗驾经时出，却得浮生数日閒。  
已请一麾江海去，故应生入玉门关。  

王之望　又和  
新篇孤峻绝阶梯，照眼光芒五色迷。  
已向时坛称独步，不妨祖令更全提。  
真空雅与高情契，绝景终希大手题。  
余事文章暂游戏，要将李杜与名齐。  

王之望　又和  
住因得坎去乘流，万里西南更倦游。  
三径未成归计晚，一尊犹喜故人投。  
小篇偶寓诗筒去，佳句还劳驿使酬。  
得与诸贤更倡和，故应盛事播西州。  

王之望　又题鸿佑寺  
石佛山头日欲颓，寻僧不遇懒空回。  
青鞋布袜云门路，拄杖穿林归去来。  

王之望　与同舍游净明是日大寒予独乘马诸公以盂浩然相戏以其乡人故也关丈  
惨淡阴风暗广川，冲寒直到白云边。  
寒驴苦忆长安道，古寺深行小有天。  
岘首诗人穷入画，孤山处士句堪传。  
疑君便是林君复，妙字清题故宛然。  

王之望　杂诗四首  
有忧乌啼门，有喜鹊噪庐。  
主人闻啼噪，喜鹊唾老乌。  
吉凶实由人，乌鹊何与乎。  
但知预相报，其智各有余。  
人智不如鸟，贪喜忌忧虞。  
遂於乌鹊间，憎爱乃尔殊。  
福至自福至，祸来贵先图。  
二鸟孰有益，嗟哉主人愚。  

王之望　杂诗四首  
春蚕口吐丝，生人皆仰供。  
蜘蛛丝满腹，祗能打飞虫。  
衣服与网罗，利害岂可同。  
蚕生旬月老，蜘蛛无春冬。  
蚕食惟草木，蜘蛛肉食丰。  
蚕以茧自缚，蜘蛛挂青空。  
蜘蛛有余毒，春蚕有余功。  
受报乃如此，天理不可穷。  

王之望　杂诗四首  
龟肉不可食，蟹螯不中卜。  
龟以壳自戕，蟹以味见戮。  
所养殊毅豹，所亡等忧谷。  
一足致患害，内外皆{决冫换右边鸟}毒。  
嵇康坐才死，霍禹以势族。  
乐哉蟹螯中，贮此老龟肉。  

王之望　杂诗四首  
江发岷山阳，河出昆仑趾。  
渊源既洪深，浩浩并众水。  
东流至渤澥，曲折万余里。  
经山无重数，过郡不知几。  
海边有小溪，近出海山裹。  
未能数里间，已接潮波起。  
到海虽则同，难与江河比。  

王之望　再和  
珠玑百斛何人付，公有诗筒来不住。  
出尘秀句若霞摛，走笔豪篇逾响赴。  
吟字一字不知老，朝作千篇犹未暮。  
秋天鸿鹄翥浮云，平地骅骝驱熟路。  
分忧制节绵万里，余事文章兼七步。  
千军独扫人共惊，八面俱来我何惧，  
力扛九鼎更妥帖，胸蟠万卷森差互。  
千言未困见纵横，一点不加无谬误。  
音谐律吕凤凰鸣，势薄云天鹏鸟怒。  
流传应有贾客售，在处岂无神物护。  
公诗光焰千丈锦，我诗粗窘一尺布。  
公诗雄富百雉都，我诗穷陋三家聚。  
行经北海恍自失，出见西施羞反顾。  
残膏祗欲借邻光，余润有如蒙晓雾。  
君侯雅志和薰风，圣主恩光深湛露。  
事业终期白日悬，功名已见青云附。  
愿公归侍玉皇案，天香复与金童炷。  
愿公西取王母环，云车直指瑶池鹜。  
要当都俞庙堂上，岂久淹留井参度。  
顾我尘埃不足论，屈曲世间随所寓。  

王之望　再和  
年将六秩诸衰具，漏尽钟鸣行不住。  
一身许国铢两轻，万里携家斗升赴。  
五羊大夫习劳苦，三鱣先生嗟晚暮。  
分为一世数奇人，踏遍九州多半路。  
早岁尝为梁甫吟，中途已失邯郸步。  
穷通有命常自乐，幽显无惭方不惧。  
每读商书戒十愆，不忧汉法干三互。  
奔走频惊使节光，叨逾敢叹儒冠误。  
车下夺牛任客疑，水中见蟹从人怒。  
怨恩肯效儿女语，正直犹希鬼神护。  
平生事业在方册，将老精神弊泉布。  
九重德意日边远，十万师徒关外聚。  
不令圣泽皆下沾，宁免吾皇尚西顾。  
上为朝廷广霖雨，下令郡邑清蒙雾。  
乘轺无术漫观风，分陕维贤倚行露。  
青天云雾昔曾披，绿水芙蓉今密附。  
郊坰小队连后乘，燕寝清香同妙炷。  
鸟雀难偕鸿鹄飞，驽骀暂逐骅骝鹜。  
自怜落落王平子，遇此汪汪黄叔度。  
但忧温诏趣公归，荫宇不容孤迹寓。  

王之望　再和制帅  
用尽登山力，方知行路难。  
孤峰宁久驻，半岭敢求字。  
远目穷千里，危肠搅百酸。  
川原忽开豁，岐路正平端。  

王之望　再和制帅  
露宿风餐走部封，要询民瘼下情通。  
消磨光景驱驰裹，疲弊精神倥惚中。  
珠玉忽收千里赠，尘埃顿洗一襟空。  
病余快觉心情爽，愈却头风耳不聋。  

王之望　再和制帅  
丘园养浩久怀安，忽侍天威咫尺间。  
草制方观周诰命，筹边聊重蜀江山。  
搏风已激三千水，掣电终归十二闲。  
天遣词人来作牧，勒铭重刻剑门关。  

王之望　再和制帅  
羇怀感概少多违，世路迍邅老更迷。  
松读十年乖种植，妻孥万里困携提。  
宠门偶幸余光借，雁塔曾同伯氏题。  
拥篲祗今知不晚，曹装犹未去三齐。  

王之望　再和制帅  
武林一别几经秋，谁料同为锦里游。  
蒹苇已瑶树倚，琼琚仍愧木瓜投。  
小诗勉向忙中和，大白难禁醉裹酬。  
他日东南陪晤语，故应相对话刀州。  

王之望　再和制帅  
圣主不忘远，惠怀尧所难。  
如何吾所部，疲疗未全安。  
诏条少宣布，牒诉多悲酸。  
抚节夜长叹，忧惭非一端。  

王之望　再用前二诗韵  
洞府仙扃本不关，凡踪长堕世尘间。  
胜游得得今须遍，俗驾迟迟肯遽还。  
绝巘晨光收雨脚，群峰春色亸烟鬟。  
感通珍重神灵意，诗思虽荒讵敢悭。  

王之望　再用前二诗韵  
胜境名标第五天，殊庭佳气蔼非烟，  
鼓钟与看千人会，玉石难分十种仙。  
幽壑旧传灵药富，苍崖曾现宝光圆。  
尘劳未决丹梯急，只得虚堂一夜眠。  

王之望　赠范觉民  
范子廓庙器，至宝非凡璞。  
胸怀吞云梦，豪气低华岳。  
昔在童稚时，树立已卓卓。  
曳裾桥门内，崭然见头角。  
岁行在辛丑，帝策询民泉，  
一发孰能遏。挥毫不停缀，  
盈卷无点抹。汉廷孰戟郎，  
环顾皆错莫。纵横五千字，  
字字医国药。期於必伐病，  
非徒事迂阔。怪言一惊众，  
士论叹且愕。皆云布及流，  
志在縻好爵。乃尔张危言，  
身谋胡太错。当时群宗匠，  
其间多龌龊。指言为沽直，  
欲使趋鼎镬。堂堂春官臣，  
主张独何桷。谠议既冰释，  
众口不能铄。乙科忽大阐，  
秋天一雕鹗。传诵争取先，  
纸价为翔跃。声华顿辉赫，  
蔼然暨南朔。忆昔客东都，  
猥而英游数。每於谈笑间，  
论议闻謇谔。诵语非沽名，  
生平真所乐。乖离三四载，  
遣我情怀恶。间者见眉宇，  
飒然意气豁。亟使罗酒浆，  
沈沈动清酌。秉烛夜相对，  
谈词恣潮谑。公卿颇历诋，  
治乱亦商略。间出新诗篇，  
清制皆洒落。祗怀苍生忧，  
肯为穷愁作。少陵不忘主，  
气味若相若。倘使任言责，  
必有裨帷幄。奈何谏诤姿，  
久矣滞丘壑。似闻庙堂上，  
知已被新渥。一公丞乌台，  
一公相黄阁，吾君皆太平，  
二公系深托。荐贤乃报国，  
看子翔寥廓。  

王之望　赠襄阳帅吴彦猷  
令威千岁归，城郭尚如故。  
我今还故乡，陵谷亦易处。  
荆榛荒旧蹊，溪壑改新路。  
城中十万家，碧瓦生烟雾。  
茅茨变闾阎，旧屋无一柱。  
相逢访亲旧，十百不一遇。  
岂无新人民，往往皆旅寓。  
元帅念疲疗，抚养若稚孺。  
近闻田裹间，稍稍复逃户。  
会当一二年，功效见生聚。  
但恐锋车来，追诏不容住。  
努力慰斯民，望公若羊祜。  

王之望　赠元观正字  
才名四纪蔼簪绅，王谢风流信绝伦。  
云路旧游群玉府，山城初见谪仙人。  
八龙漂泊知余几，三爵追随莫厌频。  
此会未应轻作别，梅花且醉腊前春。  

王之望　赠元运使  
使节东来炯绣衣，蒙泉景色动旌旗。  
官曹传檄清风肃，老稚随车淑气移。  
赵日可能兼畏爱，苏夫那复间公私。  
鴒原更遇蓬瀛客，好驻幨帷十日期。  

王之望　张和公母秦国太夫人挽词  
誓此共姜早，贫如翟母希。  
三迁功可大，五福报无违。  
衮绣供儿采，风旛契祖机。  
千秋凭直笔，图史播芳徽。  

王之望　丈人观庙醮留题  
翠麓丹崖敞洞天，琼宫珠殿照云烟。  
森罗壁绘推前辈，缥缈楼居见列仙。  
朝斗坛边星象冷，步虚声内月华圆。  
尘埃迥隔人间世，骨悚魂清夜不眠。  

王之望　中秋同儿侄登宝峰亭  
绝顶凭栏思有余，沧江下眺眇三隅。  
月光此夜十分满，风色今朝一点无。  
乡国不须悲楚蜀，庭阶且喜集封胡。  
史君邂逅分鲜鲫，斫脍还成逸少图。  

王之望　钟鼓山间久雨二绝  
山雨萧萧不肯住，天寒云愁光景昏。  
桃李红白春风面，有恨无言空泪痕。  

王之望　钟鼓山间久雨二绝  
高林缥缈强可见，茅屋半山烟雨昏。  
谁家一幅鹅溪绢，古画犹存水墨痕。  

王之望　舟至都昌初见庐阜连日阴雨忽尔晚晴云气顿收岩峦尽山截然苍翠立乎  
久思庐山游，忽至左蠡曲。  
倚船初一望，秀色溢我目。  
百里堆翠黛，千峰矗寒玉。  
阴云知我来，收敛入山腹。  
须臾变光景，尽出一山绿。  
宛如几案间，青铜铸岩谷。  
又如墙壁上，古画挂图轴。  
水光晚苍茫，风气秋肃穆。  
明朝南康岸，舣棹陟山麓。  
欢喜不自持，一杯醉醽醲。  

王之望　自公堂诗  
丛石当轩峙，横池傍砌深。  
还将修竹绕，半入古榕阴。  
昼堂风澜皱，宵怜月影侵。  
聊纾江海志，寄此小山林。  

王之望　坐中赠朱尉庆长  
君尉襄阳日，吾方首善游。  
素交微半面，青顾乃双眸。  
有喜一樽共，相期三径幽。  
溪山许分老，为我缮菟裘。  

王之渊　应雪木  
木名应雪匪辞夸，比似灵蓍总不差。  
从昔到今几几验，一番飞雪一番花。  

王执礼　赋将军木  
脱急曾闻匿异人，论功仅得号将军。  
长身已逐云烟去，赖有孙枝记旧勋。  

王执礼　湖山纪游  
吴山东南秀，葱郁盘帝城。  
西湖据其趾，御气通波心。  
余膏被草木，蔚眼皆欣荣。  
□晨天宇穆，惠风汎初晴。  
春色正妍妙，放怀共扬舲。  
中流入汗漫，旷阔无埃氛。  
湖光挟山渌，倒射玻璃青。  
丝管响空翠，楼观森峥嵘。  
献酬杂歌啸，烂漫纷醉醒。  
取乐固莫并，兴怀一何深。  
缅惟昔三贤，精爽日以沈。  
但余画像在，尚想鸣佩襟。  
希古秉微尚，崇鸦摅恬情。  
羌予翳蓬藋，无复修正组缨。  
淡泊自有得，荣华非所欣。  
舍舟纵散策，逸兴生崚嶒。  
白云引遐眺，碧岫延深登。  
幽期浩无涯，忽到静者门。  
长松有令姿，流水无俗声。  
绝磴猿可呼，出谷莺始鸣。  
乃知物外境，兹象本不惊。  
逝耶初无将，至耶亦无迎。  
便将谢尘鞅，兹焉支颓龄。  
山鸦接晚翅，落日催行縢。  
归欤赋新篇，聊复记吾曾。  

王执礼　锦溪次赵令韵二首  
微云淡日半昏明，初换春衫步屧轻。  
行到小桥幽绝处，朗吟诗句答溪声。  

王执礼　锦溪次赵令韵二首  
困人天气近清明，花信风来拂面轻。  
屏却鸣驺成独往，绿杨阴里听莺声。  

王执礼　游钱王太庙  
数间老屋半欹颓，宗袥虽存没草莱。  
尚有遗民呼太庙，可堪游鹿上荒台。  
花开陌路空余恨，麦被陵陂不尽哀。  
三节还乡平日志，化为杜宇定归来。  

王执礼　游玉仙诸洞戏题碧云石崖  
已从鹿岩游，更入龙洞去。  
横足螃蟹行，连臂猿猱度。  
滑径铿蜡屐，阴崖然桦炬。  
振策扶颠難，扪萝猛攀附。  
涂险几欲穷，境胜忽有遇。  
豦豣通石窦，参差流玉乳。  
形开趣弥深，兴集理自裕。  
便将遗世纷，且复恣幽步。  
纡余穷冥搜，淹留迫颓暮。  
题诗识苍壁，聊写心迹素。  
重游岂无期，恐忘来时路。  

王埴　小蓬莱歌  
仙之山兮□□，仙之水兮委陀。  
驾轻车兮□□，□扁舟兮咏歌。  
轶层巅兮□□，□□流兮白石楚楚。  
上切汉兮□□，□□□兮在下。  
崖花兮春芳，涧□□□□。  
□□澂兮缣素，冰霜结兮璯琅。  
□□□□□鱼，鸟跃飞兮谁使。  
石□年兮一□，三万里兮弱水。  
于　　蓬莱兮仙水是室庐，世之人兮莫知其歌□。  
□□□兮披荆棘，驱虎兕兮□□□。  
□□□兮海涛白，倒光景兮□□□。  
□□□兮执华予，眇流盼兮□□□。  
□□□兮涛无期，碧荔为衣兮□□□。  
□□埃壒兮不可以控抟，□□□□□□□憺忘归。  

王志道　赋江湖伟观  
东南王气萃钱塘，襟带江湖国势强。  
　　顷烟波流德泽，四时弦管乐丰穰。  
帆归别浦鱼盐聚，雨过平堤草木香。  
欲赋上林才不逮，举头三祝寿无疆。  

王志道　和半庵庆成诗韵  
重屋祗承敬勿休，前星主鬯贰凝旒。  
度筵九尺陈黄目，助祭诸王白头人。  
精意已知通烈祖，仪文元不减圜丘。  
两阶屡舞苗民格，何况金穰岁有秋。  

王志道　和高簿送梅  
文如翻水艳天葩，始信才猷属故家。  
为爱新吟贪咀嚼，霜髭捻断日西斜。  

王志道　和高簿送梅  
多君时送早春葩，不减孤山处士家。  
留取水窗和月看，夜深疏影正横斜。  

王志道　和高簿送梅  
标格甭奇压众葩，数枝频到士元家。  
情知老大花应笑，强饮从教醉眼斜。  

王志道　和高簿送梅  
屈曲溪桥路两丫，淡烟如隔小棂纱。  
南枝已入诗人手，三弄从教咽暮笳。  

王志道　和高簿送梅  
远望青山两髻丫，水纹风细绉如纱。  
不知游冶谁家子，也卷黄芦学塞笳。  

王志道　和高簿送梅  
花底莓苔蒲树丫，翠翘玉珥碧襦纱。  
靓妆雅器鸣琴友，不向朱门听鼓笳。  

王志道　和秋浦闻鸡偶成  
窗前银烛焰将暗，楼上梅花引已残。  
忽听鸡鸣思起舞，百年王业尚偏安。  

王志道　和谭云翔送双桂韵  
双柱婆娑天上花，殷勤分送士元家。  
捷钤果副联鞯祝，谒谢当期谷旦差。  

王志道　和岘窗韵是日也适赴座主西湖社日之宴  
雨余西子湿香腮，那得心清滞酒杯。  
浪逐画舡分社饭，也教人道赏春来。  

王志道　寄兴  
五湖深处足逍遥，错把扁舟系柳条。  
尘世不如烟水阔，笑骑黄鹤上层霄。  

王志道　简中朝贵人  
场屋辛勤侦未偿，又随宦辙到河阳。  
米无五斗腰徒折，醋有三升鼻惯尝。  
屡典朝衣趒过客，时沽坊酒涤愁肠。  
此心对越知无愧，午夜炉香乞岁穰。  

王志道　口占谢高簿送锦薰笼  
一种薰笼出锦机，殷勤遣送到书帏。  
自惭不是裁花手，沾得仇香香满衣。  

王志道　六月八日夜步西湖即事  
步绕西湖路，荷盘送晚香。  
归舟初袅缆，斜月已侵廊。  
水外钟声杳，风胶曲韵长。  
剨然思远举，逸兴渺难量。  

王志道　侨寄山居霍然几月凡见之於目闻之於耳者辄缀成绝句名之曰田园杂兴  
幽居无事属山家，闭却柴门日未斜。  
啼鸟一声惊梦觉，小窗闲坐听蜂衙。  

王志道　侨寄山居霍然几月凡见之於目闻之於耳者辄缀成绝句名之曰田园杂兴  
羃羃黄云麦垅秋，牧童横笛倒骑牛。  
百爹饲养痢葫芦扇，持向田头蔽日头。  

王志道　侨寄山居霍然几月凡见之於目闻之於耳者辄缀成绝句名之曰田园杂兴  
雨过天青似蔚蓝，碧云收入鳠鱼潭。  
蚕姑举手交相庆，趁得新晴老却蚕。  

王志道　侨寄山居霍然几月凡见之於目闻之於耳者辄缀成绝句名之曰田园杂兴  
早蚕上箔将成趼，晚界蚕方起大眠。  
两月辛勤敢胥怨，成丝成绢更成绵。  

王志道　侨寄山居霍然几月凡见之於目闻之於耳者辄缀成绝句名之曰田园杂兴  
树头桑叶似穿钱，准拟今年贱似前。  
谁信天公难预料，今年却贵似常年。  

王志道　侨寄山居霍然几月凡见之於目闻之於耳者辄缀成绝句名之曰田园杂兴  
纺车才了办缫车，涧水当门足沤订。  
输却官租偿却债，今年犹剩百斤茶。  

王志道　侨寄山居霍然几月凡见之於目闻之於耳者辄缀成绝句名之曰田园杂兴  
自从巡尉罢搜茶，便觉山中气象嘉。  
卖得钱来供饱饭，尚余醉酒插山花。  

王志道　侨寄山居霍然几月凡见之於目闻之於耳者辄缀成绝句名之曰田园杂兴  
漠漠轻烟护鹊巢，扬花无赖矗天高。  
粼粼白水身畴满，省却年时灌慨劳。  

王志道　侨寄山居霍然几月凡见之於目闻之於耳者辄缀成绝句名之曰田园杂兴  
樵得田头二麦归，做成饼饵饱妻儿。  
农家喜有耘田本，接到秈禾稻熟时。  

王志道　侨寄山居霍然几月凡见之於目闻之於耳者辄缀成绝句名之曰田园杂兴  
新竹成林犹带粉，早身出水便成针。  
日长门巷无人过，一鉴齤齤夏木阴。  

王志道　秋早过湖  
漠漠轻云冒两山，楼台依约有无间。  
画船未出波光定，一目新鸿度柳湾。  

王志道　日南长至小饮於双清楼坐客九人皆一时名胜各和湾字韵诗予亦效颦以  
一杯春酒对湖山，远胜夷犹绿水间。  
觅句未工天欲暮，碧动飞满舍前湾。  

王志道　岁朝轿中伊轧声类橹舟因感旧游  
岁朝伊轧上蓝舆，酷似当年在帝都。  
柔橹数声杨柳外，小舟逗晓过西湖。  

王志道　题大禹庙  
古木夹幽径，森严夏禹祠。  
阴云护陵寝，遗庙锁蛟螭。  
窆石今犹在，梅梁事亦奇。  
道人还必须意厚，邀我读残碑。  

王志道　挽赵右司  
化瑟初更世道清，宗臣只合在朝廷。  
谋猷况已弥台衮，姓字尤当列御屏。  
不向红云鸣玉佩，却随丹旐引刍灵。  
象贤喜有金闺彦，全似先生旧典刑。  

王志道　五言  
颇得山居趣，悠然醉复醒。  
闭门延爽气，数竹寄闲情。  
清磬敲残月，寒潭浴晓星。  
谁能牵世纲，汩汩苦劳生。  

王志道　渔父  
岸芷汀兰曲曲春，绿蓑青箬老江濆。  
倚船三弄东风恶，吹断巫山片片云。  

王致　辞本州教官  
年近古稀有，不易升此堂。  
他日留泉下，须留姓氏香。  

王致　即事  
谷暗随呼应，禽春不速来。  
幽居逢令序，跬步且徘徊。  

王致　题袁学士像  
平生有志惜分阴，经济功夫着力深。  
一日高飞成远举，几回怀古作豪吟。  
春风频梦丹墀月，夏日长思玉馆琴。  
天下弦歌声已旧，化成都只在公心。  

王贽　过吴江  
吴江秋水灌平湖，水阔烟深恨有馀。  
因想季鹰当日事，归来未必为莼鲈。  

王铚　八月十四日送叶子谦自会稽游江观湖归闽  
倾盖论交意已倾，断弦重续喜君听。  
山川妙意藏千古，天地神机在六经。  
朝夕事皆翻覆手，古人情寄短长亭。  
涛江君往观秋注，万顷涨溟无浅行。  

王铚　芭蕉  
六曲栏干院宇深，影连苔色昼沉沉。  
已将虚实论因果，尤称风流写醉吟。  
梦短不禁帘外雨，愁多常怯槛边阴。  
可怜今古无穷恨，卷在凋零如寸心。  

王铚　白头吟一首  
浮云高映天上月，月华未落云已灭。  
浊水长羡清路尘，浊水尚流尘已绝。  
人心不如云与尘，变态无穷旋消歇。  
我家火齐堆金盘，朱楼锁烟青冥端。  
昨忆闻琴才等闲，夜奔临邛相与还。  
凤皇曲成保欢乐，髕髗裘典无艰难。  
当炉涤器两憔悴，几度暗啼愁远山。  
君侪狗监动人主，君乘驷马跨故园。  
檄书呵讥蜀父老，老足洒耻徒小恩。  
颜色何尝不如旧，自是心存憎爱间。  
我方失意天地窄，君视浮云江海宽。  
一身情易复情难，百年有来终有去。  
凄凄嫁娶不须啼，出门万里沦中路。  
我怜秀色茂陵女，既有新人须有故。  
请把阿娇作近喻，到底君王不重顾。  
若知此事为当然，千金莫换长门赋。  

王铚　必明庵  
佛心犹日出，何曾碍须弥。  
散为普光明，合作四威仪。  
万古止此日，群目尽见之。  
普现一切水，君自分渑淄。  
高垂大圆镜，君自存妍媸。  
方寸无尽灯，何处存思惟。  
高禅闻妙道，行作人天师。  
维摩开丈室，庵成更求诗。  
众说列山岳，我以一理推。  
万方声一概，我初拙言词。  
至现莫如心，举念周四维。  
必明乃本明，尽扫棘与茨。  
岂知都用晦，隐显两不知。  
大千在毫发，圣言不吾欺。  

王铚　毕少董繙经图诗  
我知君子有常心，谁谓春秋无定法。  
常心定法皆一途，万变在前吾不惑。  
锦衣白马青油客，回首伤心沦异域。  
缟带喜赠延州来，一见浑如旧相识。  
片时偷生万年泣，倘得义成身乃立。  
已将死生委天公，要因笔削明吾迹。  
偃蹇榻上书千帙，坐使群儒仆墙壁。  
凛然紬史行天诛，扫除坦涂大搜索。  
赞辞自昔非游夏，叛去于今无籍湜。  
鸿雁书闻到上林，管弦声任来凝碧。  
嫣然侍侧两少丽，桃叶桃根莫能及。  
蔻梢轻露有华，早梅花嫩春无力。  
欲将婢子固君心，岂料君心坚铁石。  
果闻远使报还家，万里精诚初不隔。  
书成初奏未央宫，金马石渠皆动色。  
不与左氏作忠臣，忠欲天王坐中国。  
圣人大法先能识，节义大闲今独得。  
伤麟叹凤非道穷。千载相逢犹咫尺。  
尊王便是祝厘心，圣人寿与天无极。  

王铚　别高子勉兄弟  
南北奔波岁月催，足间浑未洗尘埃。  
休将旧事从头说，且喜新年入手来。  
千里远同传信雁，一枝同插未开梅。  
浊醪有尽情无尽，醉人都门首重回。  

王铚　别故人张孝先  
平生尝叹少陵诗，岂谓残年尽见之。  
共脱兵戈身偶在，各怀乡国语尤悲。  
又寻芳草春风路，犹听孤舟夜雨时。  
避地海山周万里，此行无处寄相思。  

王铚　别张有强  
燕子低飞入坏檐，柳条轻拂绿毵毵。  
故园更在北山北，佳节可怜三月三。  
万古愁多凭浊酒，九原事往落清谈。  
都门别恨终难写，满眼风光思不堪。  

王铚　病中  
遥夜支颐坐，春醪负十分。  
碧烟沈宿霭，清月入微云。  
真妄怯多病，翔潜喜不闻。  
秋鞑人乐处，十载怆离群。  

王铚　病中  
久知身是幻，况复病相侵。  
古寺松篁瘦，山空雨雪深。  
定知书不达，岂有客相寻。  
伴我残灯火，应知夜夜心。  

王铚　蔡天启作中兴碑诗且邀同赋  
一日屠戮三庶人，天理已尽杀气昏。  
青宫惴惴二十载，免祸自求黄屋尊。  
忠臣开除两京路，未知日月双悬处。  
归来祈哀语可怜，今日贵作天子父。  
潇湘江边閗穹碑，烟云相连愁九疑。  
湖南万古长嗟地，剩与屈贾添余悲。  
雄文漫郎来作吏，正色颜公谒西内。  
两贤愤托金石坚，莫求此碑求此意。  
休闯九暗诉帝傍，莫化杜鹃啼故乡。  
磨崖难摧幽恨长，水流不尽山苍苍。  

王铚　除日得铜溪老人书  
除日相思辄寄诗，流光不特我衰迟。  
岁穷沧海波涛急，天冷空山鸟兽悲。  
一气先观云暖处，百花犹避岁寒枝。  
迎年送腊须臾梦，正似须弥不动时。  

王铚　除夕  
一岁尽今夕，既往那可追。  
疏梅吐幽艳，轻冰释寒澌。  
新陈自相代，长年万古悲。  
亦复强取醉，椒盘杂儿嬉。  
天回万象春，除尽群阴卑。  
地除众枯槁，从今作华滋。  
一除不可复，绿发成鬓丝。  
此是有尽处，那知无尽时。  
凡所未除者，所愿皆除之。  
晚景安分守，幻身绝思维。  
生死我所明，圣贤吾所师。  
优游观物变，翼戢仍鲜差。  
山岳惟尘尔，寸心不可移。  
浩歌自达晓，自信何用疑。  
楼头画角声，已逐东风吹。  

王铚　春郊  
不断烟无起暮愁，无穷杨柳拂东流。  
一声歌罢香轮去，只有斜阳伴画楼。  

王铚　春郊  
碧飞红断正伤春，万里天涯一病身。  
芳草路长楼百尺，楼中更有凭栏人。  

王铚　春近  
山色银屏晓，溪梅玉镜春。  
东风露消息，万物有精神。  
索漠贫游世，龙钟老迫身。  
欲浮沧海去，风浪阔无津。  

王铚　次韵国香诗  
百花零落悲春晚，不复林园门可款。  
待花结实春已归，到头只有东家管。  
楚宫女子春华敷，为云为雨皆有余。  
亲逢一顾倾国色，不解迎人专城居。  
目成未到投俊处，后会难凭人已去。  
可怜天壤擅诗声，不如崔护桃花句。  
坐令永抱埋玉悲，游手那知京兆眉。  
难堪别鹤分飞后，犹是惊鸿初见时。  
新欢密爱应和久，暂向华筵赏宾友。  
舞尽春风力不禁，困裹腰肢一涡柳。  
座上何人赠翠翘，蜀中风调尤情饶。  
欢浓酒晕上玉颊，香暖红酥疑欲销。  
佳人薄命古相似，先后乃逢天下士。  
但惜盈盈一水时，当年不寄相思字。  
宜州遗恨君能详，瘴云万里空悲凉。  
无限风流等闲别，几人赏鉴得黄昏。  

王铚　次韵率行之见投因以赋别  
素空零玉露，碧梧堕金井。  
周年不待人，去我如断绠。  
归翼懒飞翔，老骥倦驰骋。  
山空风月满，人恋松桂影。  
穷方屡厄陈，喜动初入郢。  
文豪获胜游，羁思发深省。  
周原富十箱，汉仪重九鼎。  
王谢乐江海，巢由本箕颍。  
谈深光明藏，游遍妙峰顶。  
颂橘悲屈平，赋梅思宋瓃。  
炎凉梁上燕，喜怒坎中黾。  
千年六龙辔，万事一渔艇。  
居人望归骑，暝色暗前岭。  
浅学字识丁，美穴鱼知丙。  
书随新雁手，慰我心炯沿。  

王铚　次韵梅花  
广寒宫裹自无伦，不祗尘中第一人。  
绝态乍辞天上书，清香更占世间新。  
烟愁月恨迎加腊，日暖风迟俗却春。  
且对流年觅新意，横斜疏影句皆陈。  

王铚　登挟溪亭  
剡中何许隔林坰，无复明峦到眼明。  
赖有西南天一角，乱云深处叠秋屏。  

王铚　登育王山示现塔赠乡琏与三上人  
危岫戴宝塔，亭亭起虚空。  
金铎韵广乐，日夜锵天风。  
气真逼云汉，兴逸追鸾鸿。  
嘉有三禅子，超旷栖禅宫。  
相追不惮远，幽致惟我同。  
兴尽归一默，人逐归云东。  
平轩架绝壑，上与绝顶通。  
沧溟忽破碎，百川竞朝宗。  
斜阳无远近，山乱高低红。  
四表倏明晦，变化安可穷。  
夜深风雨来，阴气夸骄雄。  
响剧百谷咽，静若一气融。  
明发石路乾，清韵生寒松。  

王铚　定光院  
兵戈几载剧波翻，去住优游僧自閒。  
已熟机缘到真际，久将生死断人寰。  
沙明寒水月窥涧，露湿晓烟秋在山。  
一佛镜中那是别，孤云不离乱峰间。  

王铚　芳草  
会时曾忆梅笼雪，别后常怀月照沙。  
到底多情是芳草，长随离恨遍天涯。  

王铚　访关子开兄弟于余姚怀先世旧契  
山嵇交契自当年，重到同乡各怆然。  
百里山川清自旧，两家子弟老于前。  
疏梅开处数枝玉，小雨来时一段烟。  
岁晚不调相会数，溪头尚趁有归船。  

王铚　赋得隔树见秋灯  
隔树见秋灯，青荧更可爱。  
半笼宜叶疏，微透嫌枝碍。  
深误暗虫投，静窥栖羽在。  
望疑帘幕中，吟惜栏杆外。  
月到冷光幽，风来孤影碎。  
山客遥夜归，耿耿如相待。  

王铚　古意  
歌声怨极珠难续，琴韵愁深水易分。  
公子何须赋巫峡，梦中真复有朝云。  

王铚　古意  
茅檐祠秀色，从古叹不遭。  
游子去未返，徒使寸心劳。  
朝叹江海深，夜视星斗高。  
归期约春风，今已木叶凋。  
一日两回来，看取门前潮。  

王铚　古意  
有恨匆匆别，无期缓缓归。  
天涯作孤客，楼上对斜晖。  
目断路不断，魂飞花更飞。  
无多清滴泪，恐损别时衣。  

王铚　古渔父词十二首  
渔父家风我所知，家风要与道相宜。  
不怀贪饵知钩意，常似丝纶未下时。  

王铚　古渔父词十二首  
雨中渔艇一声歌，夹岸青林照碧波。  
跃马更谁思往事，红尘千丈奈人何。  

王铚　古渔父词十二首  
万里号风雪满山，黄芦晻霭水汪湾。  
九衢朝马愁泥滑，不识渔翁兴未閒。  

王铚　古渔父词十二首  
风波稳处钓舟閒，云去诸山暝不还。  
江面一峰何所似，青铜镜裹绿云鬟。  

王铚　古渔父词十二首  
千古高人张志和，浮家泛宅老烟波。  
不应别有神仙界，祗此沧江一钓蓑。  

王铚　古渔父词十二首  
虞舜遗风远可寻，烟波一棹古犹今。  
九疑苍莽三湘阔，尽是云山韶瀋音。  

王铚　古渔父词十二首  
曾见三闾屈大夫，强将清浊较贤愚。  
如今更觉前言拙，醒醉由来本不殊。  

王铚　古渔父词十二首  
风枭溪头约线多，戏鱼无奈巧依荷。  
直须飘净浮萍草，尽放青天照碧波。  

王铚　古渔父词十二首  
禹门三级浪千重，变化飞腾岂有踪。  
寄语鱼虾休上钓，要看头角是真龙。  

王铚　古渔父词十二首  
得即欢欣失却忧，死生轮转暗相仇。  
那知垂钓非真钓，只在丝纶不在钩。  

王铚　古渔父词十二首  
船子禅师意未平，万波要喻境中情。  
鱼寒不食清池钓，何处归舟有月明。  

王铚　古渔父词十二首  
波清百尺见修鳞，水色天容自古新。  
昨夜西江浴明月，冰轮玉兔绝纤尘。  

王铚　关山月  
戍楼炯炯关山月，白首征人数圆缺。  
关山不隔四时寒，夜夜冷光沙如雪。  
照破天崖万里心，闺中又是经年别。  
雁飞唯愿得书归，月下有人魂断绝。  
闺中月下不胜情，独戍关山更堪说。  
一时北阙贺书多，万古西戎终不灭。  
阳和待得活枯莇，东风洗尽征人血。  

王铚　归鸿阁  
初离江渚荻生芽，飞到龙荒雪满沙。  
寄语不须传信远，将军忧国不忧家。  

王铚　寒食  
故国千峰外，孤舟一水滨。  
天涯未归客，江上欲残春。  
雁去销魂久，花开坠泪频。  
东风吹晚雨，芳草路边人。  

王铚　寒夜  
淡月新霜似旧时，更怜秋与夜迟迟。  
梦回一枕凄凉恨，帐外青灯不得知。  

王铚　和江子我见送诗  
放舟弄清泚，始觉南风清。  
白云认乡村，永念随父兄。  
一梦三十载，将老犹远行。  
聊将郑卫耳，一听新蝉鸣。  
空怀烟霞想，下及飞鸿征。  
多公久要谊，献纻得班荆。  
茅屋照野水，寒窗抱深明。  
相期脱羁网，岂肯缚簪婴。  
此生才一戏，万物何营营。  
我行别良友，执袂中心怦。  
公来贻新诗，折柳何多情。  
他时簪还盍，莫忘岁寒盟。  

王铚　和明上人见赠  
西湖梅蕊暗香浮，锡杖凌空过沃洲。  
后会重寻人更老，颓光不驻水争流。  
夕阳天际青山出，暝色烟中白鸟留。  
此境只曾支遁赏，剡溪今始得汤休。  

王铚　和明上人见赠  
六见月华亏又盈，却来松下笑相迎。  
事销腊雪浑非旧，人似寒梅独有情。  
香火旧缘生理足，烟霞新志著书成。  
明朝又入千峰去，独恐时人识姓名。  

王铚　和赵德麟  
故园春浓懒纵观，强寻幽境步蹒跚。  
风酣蕙草清香暖，烟湿杏花红粉寒。  
但觉时光自催换，可怜人事几悲酸。  
百年未必长于梦，虚作邯郸枕上看。  

王铚　洪驹父泛舟将过颍同张仲宗出钱席间留诗为别且邀用韵  
已作分携计，尤伤送客归。  
经行汝南郡，为问汉阴机。  
晚菊饶秋色，丹枫带恨飞。  
平生无别泪，相对倍沾衣。  

王铚　洪驹父泛舟将过颍同张仲宗出钱席间留诗为别且邀用韵  
晚岸云低月，相随照梦归。  
行藏叹人境，开阖在天机。  
身与江山远，书寻鸿雁飞。  
薄情怨青女，偏解透征衣。  

王铚　黄州栖霞楼苏翰林所赋小舟横截春江是也曾竑父罢郡画为图求诗  
铜雀不得鏁二乔，春江亦梦携西子。  
此楼缥缈相风流，此恨缠绵在云水。  
洞庭叶下愁湘君，不独阳台云雨神。  
精神感通若相遇，梦境幻境皆成真。  
黄州刺史清如镜，水光山色心同莹。  
牧之出守到元之，谁解把诗闻万乘。  
图成携得千里行，孤帆趁落斜阳城。  
江头莫指挽邓处，离合古今同一情。  

王铚　会稽杨梅雄天下其佳者皆出项里相传项羽乡里也验图志信然戏作杨梅  
越山杨梅最珍美，人杰地灵生项里。  
江东庙食忆至今，应缘似舜重瞳子。  
南方炎威无时穷，落在故乡草木中。  
请看枝头万点火，犹是咸阳三月红。  
摧刚作柔随物转，妇人之仁仍可见。  
风姿和味说难名，颜色与香收易变。  
炎炎夏日帘影垂，玷污玉笋明瓠犀。  
映出越女天下白，压倒骊山生荔枝。  
金鼎夺胎尤出类，万人口腹非其对。  
外丹须要内丹成，任君封树连园买。  

王铚　即事  
住依溪口破残村，身伴渔樵不见寻。  
坐对秋阴晚萧瑟，风吹败叶入廓深。  

王铚　寄陈彦山  
送君忆昔入鳌山，愁折江梅踏雪还。  
别后重添十年老，静中犹借半生閒。  
文章千古心空在，书史三冬手自删。  
岁晚山中有琪树，伤心何日得同攀。  

王铚　寄东山觉老  
红妆碧嶂旧登临，来演真常契佛心。  
漫道山林无独往，那知笙磬有同音。  
堂前明月四时好，山外白云千古深。  
此别松门无复见，渔樵为伴老相侵。  

王铚　寄和邢子屑孙肖之始春见寄  
东风初到乱山头，无数残梅雨未收。  
何待伤春对晴景，暝云横尽古今愁。  

王铚　寄和邢子屑孙肖之始春见寄  
海山雪后海天宽，群玉参差万里寒。  
岩谷无人共清夜，倚栏独向月中看。  

王铚　寄和邢子屑孙肖之始春见寄  
山林老去万缘休，只有情锺旧辈流。  
芳草无穷山四向，断肠人在最高楼。  

王铚　寄九峰觉老时自因胜退居  
京江别我正坚冰，拂袖归来道更增。  
又见岭梅来驿使，懒将庭柏对谈们。  
半廓冷月溪山雾，一炷幽香殿阁灯。  
此亦世间愁绝处，岭猿岁晚哭寒藤。  

王铚　寄南岩悟禅师  
雪后千峰玉刻成，琼瑶寒照寺楼明。  
遥知禅老开窗坐，指点烟村看晚晴。  

王铚　寄题真州扃岫寺  
一峰秀色何高寒，更以木杪横飞栏。  
荆吴形胜妙天下，闲锁云锦光斓斑。  
山从千古混沌始，江自万里岷峨还。  
江山无际真赏远，人境未如心境宽。  
乃知万象自变灭，我与天地俱清闲。  
时来登览健意飞，兴落烟霭空蒙间。  
宛如列岫在扃鐍，何待谢守窗中看。  
仙壶日月悟世换，蚁穴富贵羁梦残。  
易中求象山有天，须弥纳芥曾何难。  
乾坤橐籥一气内，钜细两不离区寰。  
径呼飞仙来取醉，笙箫仿佛锵佩环。  
已鞭鸾凤到三境，何待虎豹与九关。  
只今朱甍半落日，谁系画舸临湾。  
何当脱身戎马际，共契妙旨相追攀。  
怀哉欲往波浪阔，回首江南江北山。  

王铚　姜山通阇黎真骨归塔以诗送之  
空门龙象道高升，坐使山川胜气增。  
天道不言成西运，人间无处证三乘。  
云深尚有游山客，烟冷空余礼塔僧。  
一苇莫嗟成万古，幻身来往本何曾。  

王铚　将卜山居寄怀  
山居香火伴残经，幽绝全家在画屏。  
黄叶村藏一溪碧，白云堆拥万峰青。  
安知遇酒分贤圣，但可与人同醉醒。  
万事休心惟白发，更须结托老人屋。  

王铚　缙云县仙都山黄帝祠宇  
我渡溪山寻荒村，群峰势若万马奔。  
酣酣春色雪初霁，霭霭野气山犹昏。  
琼楼金阙涤地尽，松柏半带斤斧痕。  
要还清净扫尘俗，一炬劫火安得焚。  
行人鞠躬下马拜，仙都妙理吾能言。  
威神可畏凛如在，有台今亦祠轩辕。  
当年垂衣正南面，制作取尽坤与干。  
凿开鸿荒肇人纪，首为区宇立本根。  
风后力牧来联翩，神机开避施无垠。  
初传闻道广成子，后乃密契中皇君。  
功高德大不可拟，几与造物分遗恩。  
遥遥唐虞建炎运，万年圣子兼神孙。  
至人御世用常道，飞升轻举安足论。  
爰作一气生万物，奈何已把天人分。  
伏羲八卦画已破，女娲欲补理亦繁。  
飘然独返紫清去，却敛造化归金浑。  
庙前仙石表今古，屹立霄壤争雄尊。  
鼎湖可望不可见，意今后世难攀援。  
顶中玄宫号泥丸，自然有路朝天阍。  
此身内外神气合，俯仰自超生死门。  
默运四时无诡异，试观日月谁吐吞。  
祗今湖边送风雨，草木吹动旗与幡。  
飘然十丈红菡萏，碧溪下插玻璃盆。  
马蹄车辙不须有，虽迷襄野道自存。  
岩泉夜发百谷响，洞庭乐声犹可闻。  
山川古色藏妙意，谁与开涤明根源。  
我谈希夷返淳朴，不假辩说波涛翻。  

王铚　九月二十七日与客游龙山  
野服芒鞋步步同，天寒酒薄客情浓。  
身如萍水同千里，路入烟萝更几重。  
沧海清江共今古，黄花红叶杂秋冬。  
暝云自与千峰合，送人归鞍寺寺钟。  

王铚　句  
古驿路边烟雨暮，孤庄篱畔水云寒。  

王铚　句  
云气与山为态度，月华借水作精神。  

王铚　句  
杜宇啼时花正开。惨惨风林叫竹鸡，  
冥冥山路晓光微。尽在疏枝冷蕊中。  
一枝清峭临荒岸。  

王铚　临海僧珂公出梅花诗和其韵  
天公飞雪斗梅英，未有东风便有情。  
竹裹藏春春不觉，水边见月月羞明。  
神人自惜迷姑射，天女何妨伴净名。  
第一花中拈实相，谈禅说法大修行。  

王铚　陆左丞夫人郑氏挽词四首  
家学开皇纪，流尘暗采衣。  
那知长夜去，无复逝川归。  
方士言终误，神丹事已非。  
出门寻吊客，惟有鹤双飞。  

王铚　陆左丞夫人郑氏挽词四首  
轩冕三从盛，门庭五福优。  
凄凉孝子泪，悲恸故山秋。  
杨子新阡启，班昭旧史留。  
空堂对萱草，无复更忘忧。  

王铚　陆左丞夫人郑氏挽词四首  
貌爏栾栾棘，心伤蓼蓼莪。  
断机慈训在，怀橘孝思多。  
露草沾寒泪，云山翠涌波。  
悲风感行路，楚挽不成歌。  

王铚　梅花  
孤高来处自天人，末上常先万物新。  
不有大寒风气势，难开小朵玉精神。  
冰溪影斗斜斜月，粉镜妆成澹澹春。  
直伴东风到青子，多情不逐雪成尘。  

王铚　梅花  
古称秀色若堪餐，冷艳幽香画更难。  
草木尽枯风正恶，雪霜初霁月偏寒。  
须知净几明窗见，不似苍山迥野看。  
羌笛一声悲落尽，伤心何待百花残。  

王铚　蒙蔡藏用惠古风一轴叹仰不足辄赋病桐书为谢戚深而词哀耳  
老境忧患集，坐受衰病侵。  
山林成独往，樽酒惟孤斟。  
万事信已矣，灭迹栖苍岑。  
对镜未免愁，寒云生岳阴。  
斯时琼瑶赠，无以报兼金。  
酬之病桐诗，叹息成永吟。  
风霜入枯枝，蝼蚊穿病心。  
艳艳上林树，已朽难寄林。  
幽人识爨下，取作绿绮琴。  
拂拭延妙声，泠泠朱丝绳。  
淳风散已久，世伪多洼淫。  
一弄清风还。三古尽可寻。  
自然俯仰中，山水见高深。  
同心齐取舍，何叹异古今。  
永真遇□赏，江海有知音。  

王铚　梦中赋秋望  
阁小寒宜远，林荒晚带风。  
遥山秋色外，独树雨声中。  
念起三生异，心伤万境同。  
此邦非我圣，随意作流通。  

王铚　妙庭观用东坡韵  
侍宴瑶池更不归，茂陵千古挂余悲。  
祗今山下传遗姓，应守琼田旧玉芝。  

王铚　妙庭观用东坡韵  
山房书篆自磨丹，溪月还来照碧潭。  
鼎惧神奸暗持去，道人聊保一枝安。  

王铚　明觉山中始见梅花戏呈妙明老  
急晷驰轮岁将歇，我更荒村转冰辙。  
凝岩万物冻无姿，水墨陂塘葭苇折。  
是谁向背此间来，破萼梅花伴幽绝。  
遥山谁恨天作愁，澹尽眉峰半明灭。  
清香自鸿不因风，玉色素高非斗雪。  
竹篱凝睇一凄凉，沙水澄鲜两明洁。  
天仙谪自广寒宫，定与桂娥新作别。  
尚怜孀独各自望，多情与照黄昏月。  
从来耐冷月中人，一任北风吹石裂。  
漫劳粉镜学妆迟，欲写冰肤画工拙。  
千古无人识岁寒，独有广平心似铁。  
我因花意拂埃尘，尚恐人传向城阙。  
诗成火暖夜堂深，地炉细与山僧说。  

王铚　明觉寺折梅  
遥山天际敛眉峰，清浅溪边淡粉容。  
薄暮寺桥人独立，一灯明灭数声钟。  

王铚　明师见和梅诗再用韵兼奉送还福唐  
斲轮妙手声名歇，谁信出门犹合辙。  
后来世外有高禅，凛凛兰摧并玉折。  
久将生死付八还，不数图书号三绝。  
诗来乃与梅争妍，獭髓补痕红未灭。  
那知一夜卷东风，开尽寒枝千点雪。  
汉宫婕妤体自香，月裹飞仙长玉洁。  
白头对镜忆年少，每到花开重离别，  
爱花取醉惜夜阑，眷恋盈盈花上月。  
人归吹恨落关山，恨极欲吹羌管裂。  
何况东溪漫草寒，学世犹嗤颜谢拙。  
还惊诗律张吾军，尘战愧非求嚼铁。  
归舟满载万珠玑，莫显神龙藏贝阙。  
明朝诗逐暮潮还，余意凭师笔端说。  

王铚　墨君十咏　迸石  
渭水侯多失旧封，平原池馆乱来空。  
青青石上何人赏，孤映暮山风雪中。  

王铚　墨君十咏　藏岩  
小年轻别庐山道，林下微吟夜更幽。  
影落人行半岩月，五更风露一山秋。  

王铚　墨君十咏　露叶  
秀色娟娟自出尘，晓枝更带露华新。  
清风一至如相语，从此开帘来故人。  

王铚　墨君十咏　弄雨  
一段风烟笔下开，小枝带雨思萦回。  
障风一袖如相向，说与嫦蛾泪落来。  

王铚　墨君十咏　欺雪  
爱竹高风已自贤，兴来更泛剡溪船。  
枝间清响风惊雪，忆得东林夜宿年。  

王铚　墨君十咏　霜节  
春花秋月不同时，高节偏于墨色宜。  
莫遣世间丹绿笔，等閒俗却岁寒枝。  

王铚　墨君十咏　舞月  
江楼月下夜闻歌，不奈忠州刺史何。  
轻袅腰肢更清峭，柳枝何似竹枝欧。  

王铚　墨君十咏　雪梢  
第五桥边一径遥，满林野竹立江郊。  
鸳鸯浮破水涵影，翡翠压斜风舞梢。  

王铚　墨君十咏　夜风  
倚竹佳人生意愁，那知情伴夜蝉幽。  
一山风月龙吟罢，声入江云嫋嫋秋。  

王铚　墨君十咏　忆昔  
匡庐古寺暗松藤，曾宿寒岩最上层。  
火暖炉温四山静，前溪风雪后窗灯。  

王铚　南岩悟禅老见于山中烹玉糁羹  
我家峰头最高层，落叶苍苔不可登。  
清坐与师烹玉糁，千岩风雨夜深灯。  

王铚　仆在会稽泛舟至剡中是时雪迟梅子烟外万枝夹岸幽香不断盖非人间世  
白玉花开碧玉弯，戴逵溪上谢公山。  
若教当日逢斯影，肯道扁舟尽兴还。  

王铚　仆在会稽泛舟至剡中是时雪迟梅子烟外万枝夹岸幽香不断盖非人间世  
越溪梅接剡溪滨，得意还成一景春。  
此日可怜高兴尽，扁舟处处作东邻。  

王铚　仆在会稽泛舟至剡中是时雪迟梅子烟外万枝夹岸幽香不断盖非人间世  
山回水转碧玲珑，月在群山四合中。  
香满一船梅胜雪，休夸访戴画屏风。  

王铚　仆在会稽泛舟至剡中是时雪迟梅子烟外万枝夹岸幽香不断盖非人间世  
梅英与雪一舰以，不得北风香不知。  
懒咏尤思招隐句，先生今有画中诗。  

王铚　普惠寺  
镜裹形容水底天，定将何物喻真禅。  
心安便是毗卢界，尽日添香伴兀然。  

王铚　妾薄命  
寒闺有静女，十载念远征。  
命似绛绡薄，身同朝露轻。  
存心合欢绮，待得机杼成。  
从来君独赏，讵可卖都城。  
凭梦欲寄远，旧路春草生。  
独夜理瑶琴，泪烛剪不明。  
待谁相应节，要自不胜情。  
会有不眠者，听此断肠声。  

王铚　妾薄命  
少年轻远行，易发同尔汝。  
红颜望中老，离恨尚如许。  
妾身异金石，更涉几寒暑。  
长天谁云广，不见收堕雨。  
愁来津头望，信绝不得渡。  
邻妇念幽独，艇子隔溪语。  
落日下空江，修烟淡晴渚。  
流恨满春风，西飞数归羽。  

王铚　顷在庐山与故友可师为诗社尝次韵和予诗云中千尺堕柳絮溪上一旗开  
昔访庐山惠远家，寻春草木未萌芽。  
自从柳折烟中色，不寄梅开雪后花。  
事往泪多添海水，诗来恨满算河沙。  
惊回三十年前梦，放鹤峰头日未斜。  

王铚　秋日  
半落庭前叶，始知秋意新。  
风严柳疏细。霜薄水清匀。  
句裹存佳景，诗成题未有，  
翰墨伴清閒。  

王铚　秋容  
如画群峰从复横，孤烟收尽片云轻。  
天容常秋容净，万里碧天新雨晴。  

王铚　秋晚洛中道上  
数雁横空送断霞，穷秋游子向天涯。  
泉甘野店黄梁酒，霜重荒原白菊花。  
满目动灰伤井邑，回头佳气恋京华。  
故人他日如寻我，试问云溪旧钓沙。  

王铚　泉声  
娟娟山月半岩明，霜重楼台夜气清。  
谁把玉琴来写取，松风吹断夜泉声。  

王铚　山村  
家依溪口破残村，身伴渡头零落云。  
更向空山拾黄叶，姓名那有世人闻。  

王铚　山居追凉  
松门东路有柴关，凉卧清宵梦亦閒。  
更待海风来万里，一天霜月满空山。  

王铚　山中梅花盛开戏作  
化工难回天地春，下遣第一天仙人。  
前驱飞雪助幽绝，千里隔尽埃与尘。  
何心百卉擅独秀，寒入万物无精神。  
绰约肌肤莹香玉，借与东皇立花国。  
开破天地发生心，引出世问凡草木。  
品流不数广寒宫，为嫌月姊长孀独。  
波上轻云掌上身，有来比肩皆尘俗。  
须知尤物到绝言，从昔华词吟不足。  
溪回路转一枝斜，可惜天寒倚修竹。  
穷涂游子岁华晚，肠断夜投山馆宿。  
古今幽怨不尽情，更入凄凉笛中曲。  
荒山偶赋梅花诗，伫立花前香在衣。  
伤心不忍别红紫，付与晓风零乱飞。  

王铚　山中夜闻风雨  
空山清夜寒无寐，松桧摇声风雨高。  
行尽江湖忘岩壑，犹疑绕屋尽波涛。  

王铚　山中早秋  
苍茫山口月西沈，潇洒新秋院落深。  
雨滴梧桐河汉淡，梦回犹记少年心。  

王铚　剡坑探梅  
岭上寒梅自看栽，山斜一半似屏开。  
春寒点点枝头雨，为有东流水过来。  

王铚　剡溪久寓  
山水戴逵色，尚余清兴中。  
千岩落花雨，一径卷松风。  
酒茗延幽子，图书伴老翁。  
长生吾不羡，久悟去来同。  

王铚　剡溪五秀才画子猷访戴图  
剡溪万壑千岩景，人境谁能识心境。  
君画山阴雪后船。始悟前人发清兴。  
眼中百里旧山川，荒林雪月萦寒烟。  
应缘兴尽故无尽，宾主不见宁非禅。  
当年戏留一转语，不意丹青能再睹。  
更画人琴已两忘，妙尽子猷真赏处。  

王铚　剡溪月下泛舟  
岁残清夜一溪澄，更爱千峰霁月升。  
天地高低银色界，山川表裹玉壶冰。  
裘单拥火宜无倦，石响舟行恐不胜。  
休数兴来并兴尽，兹游今古亦何曾。  

王铚　上方  
松间清月佛前灯，庵在孤峰更上层。  
犬吠一声秋意静，敲门时有夜归僧。  

王铚　上巳日送韩简伯  
门户荀陈士论佥，却随王谢老江南。  
一官傲世妨才命，万事承家任苦甘。  
渔艇我将还旧隐，僧窗谁与对清谈。  
落花风雨西陵渡，佳节可怜三月三。  

王铚　苕溪僧妙询于其所居净域开小轩楚僧举季若为永名仆以陶靖节乘流遇  
一性本为明，返为群物迷。  
境净皆径山，心清即苕溪。  
启扉迥临湖，湖宽觉天低。  
花木春艳艳，松竹凉凄凄。  
凭栏快神襟，永与浴事睽。  
归船动菰蒲，兴断残霞西。  
浮烟暝自起，待得众羽栖。  
贮空诸佛心，妙理何端倪。  
乘流与遇坎，万理皆筌蹄。  
聊陈渊明意，斧藻粲幽题。  
岂有明月珠，祢照浊水泥。  
斯我老中林，灭迹为圃畦。  
况复大开士，赋咏自攀跻。  
禅深有根源，句圆无角圭。  
乃知文字工，自与造化齐。  

王铚　诗送韩简仍学官于临浦呈劝其重修四子祠  
昔游临浦春正浓，小江萦委如无穷。  
花浮千林锦绣幄，舟扬万顷玻璃风。  
西施故乡擅佳丽，会稽秀气藏华稼。  
是时山晴见真色，落日西南千万峰。  
今情不尽古情在，恨迭晚妆眉晕重。  
恨应但知倾国貌，无人能说亡吴功。  
倘非绝态动君意，姑苏台上犹歌钟。  
成功未甘归范蠡，素衣故国宁相从。  
文公之孙重端世，衮衣门户推八龙。  
官闲援毫来吊古，溪山顿为开愁容。  
谪仙亦赋浣纱石，至今翠绢不停织。  
浴池邀伴下瑶池，沾丐越女天下白。  
风流昭洗待名流，有德于人当血食。  
红心草葬旧金钗，黄陵庙成新石刻。  
霞裙琼佩无消息，怨魄凄魂招不得。  
一杯流水奠江蓠，苧萝山前已秋色。  

王铚　十二月中旬书戴溪亭  
天上东风转斗星，天涯羇客尚飘萍。  
道涂况复经残岁，风雪那堪宿旅亭。  
春到怯添双鬓白，夜寒愁对一灯青。  
残年万古凄凉恨，不计樽前一醉醒。  

王铚　书谢文靖东山图  
山如出茧眉，溪似萦风带。  
雅意乐溪山，安用携粉黛。  
烟云无定姿，姝丽有真态。  
谢公经世心，遇物何显晦。  
钟鼎与山林，生处初一概。  
均令四海间，如我常安泰。  
临难无喜惧，与人共忧爱。  
百年但影殂，千载犹心在。  
风流不可追。超然八荒外。  

王铚　送纯师归眉山吉祥寺  
上人峨嵋秀，冥冥耸高风。  
依游王公间，尚带山水容。  
谪仙信奇逸，蜀僧论丝桐。  
寂默谁为听，误比万壑松。  
崎岖古今涂，势利纷其中。  
晚遗似高识，物我无异同。  
是心湛寒水，处处流真空。  
犹嫌百年梦，剩此一枝筇。  
忽怀烟霞想，永念菽水供。  
身为反哺乌，更逐高飞鸿。  
斜日澹归袂，不似秋色浓。  
孤行拾黄叶，一笑千山重。  
桑宿挥余恋，云楼杳归踪。  
从兹与明月，相伴落何峰。  

王铚　送淳上人游九岩  
残菊孤花留暮秋，劳师问路乱山头。  
九岩只望孤云去，舒卷如云得自由。  

王铚　送郭寿翁还庐陵  
共遭胡骑汝阴城，十载相逢尚甲兵。  
万里鵷鸿自骞举，九关虎豹任纵横。  
雨昏山远行人恨，日暮草长幽鸟声。  
只有别离心似旧，乱来难得是交情。  

王铚　送和斜川诗二首  
两脚垂天际，愁云惨不休。  
寻幽抱奇癖，欲继斜川游。  
中原苦兵革，谁能障倒流。  
野老且吞声，踪迹逐闲鸥。  
策杖过短壑，蜡屐登高邱。  
临风一长啸，慨然伊吕俦。  
神交溯二子，新诗远寄酬。  
鱼缄生春色，风流似旧否。  
恰喜心期合，且缓杞人忧。  
我曹非天厄，伐木友声求。  

王铚　送和斜川诗二首  
采药游名山，恐是韩伯休。  
款段下泽车，久师马少游。  
两公学真隐，异世今同流。  
遇害能鸣雁，多猜不下鸥。  
何如脱羁馽，寻壑与经丘。  
人生亦误计，独醒无匹俦。  
天地本虚静，万物自应酬。  
阴阳驱意气，定能相胜否。  
况复漆室女，浪为鲁国忧。  
真妄两非是，湛然一无求。  

王铚　送黄生还临安  
旧事恍如前后身，龙门四纪更情亲。  
茅庐惊叹见斯客，天马超腾感似人。  
三迳草荒残岁雨，一枝梅作渡江春。  
莫言胡赵方成别，才隔云涛莫问津。  

王铚　送嘉鱼周尉  
大门志与古人谋，万卷诗书第一流。  
文采声华今有继，死生契阔独相求。  
天回凉色偏宜月，地近潮声先带秋。  
此别频书访存没，老人曾见采衣游。  

王铚　送酒与许田史纯风  
尘土装怀岁月侵，贱官情味我能任。  
龙锺老态浑非昨，索漠英游不可寻。  
蝖绕书窗空费梦，蚁浮玉瑆不同斟。  
相望解寄重阳酒，满路西风黄叶深。  

王铚　送开公归径山  
白头住世我无日，破衲出家师妙年。  
衮绣门犹自妄，瓶盂踪迹不离禅。  
鸡催晓月人奔渡，雁唤西风叶满船。  
梦境相逢便相别，万峰秋色正磨天。  

王铚　送李文若归修水并吊其兄商老之亡  
子去何凄断，乡关岁月新，  
荒山寒带雨，古驿夜无人。  
生死风前烛，音容梦裹身。  
临分感平昔，挥泪到松筠。  

王铚　送吕道师还天台山  
结宇孤峰藓径危，身閒鸥鸟信忘机。  
水声山色何今古，物态人情果是非。  
子踏白云来问道，我垂华发自生辉。  
赤城归去松门晚，万里秋风上客衣。  

王铚　送僧秀游海上诸山  
丈室凝尘锁寂寥，飘然更打衲僧包。  
春风正满碧溪水，落口偏宜红杏梢。  
身外谁非追日杖，法中我是续弦胶。  
云山烟海虽深广，未抵安栖一把茅。  

王铚　送史纯夫出疆  
悠悠远水季膺舟，漠漠余寒季子裘。  
隔岁梅花新旧恨，入春山色古今愁。  
重游梁宋三千里，看复关河四百州。  
辩舌纵横报知已，古人凭轼取封侯。  

王铚　送史纯父归余杭  
霜晴九月交，送子越东门。  
同舟此水上，再对波清浑。  
聚散三十载，惟此一意存。  
邦国有大庆，去承旷荡恩。  
我老百不湛，视子犹弟昆。  
新寒黄菊枝，落照黄叶村。  
惨怆欲别语，零落未归魂。  
临分吐情实，衰境意弥敦。  

王铚　送孙肖之还缙云  
蓬蒿频岁掩乡关，再喜相逢一破颜。  
游子年华红叶老，幽人风味白云閒。  
那知箧裹书成后，犹作溪边兴尽还。  
流落天涯俱避地，念君更入万重山。  

王铚　送王道元运判致政归潜皖  
好山如幽人，深绝常避地。  
潜峰独呈露，孤立信奇最。  
高拥一峰寒，缥缈乱云气。  
万古招行人，谁与赏心会。  
我公实仙才，昆阆失品次。  
挽公青霞襟，来作绣衣使。  
终寻汗漫游，高举九霄外。  
行色开画图，秋容掩新霁。  
造化为我娱，神超物无累。  
我穷知音稀，与世久无味。  
落叶扫不禁，岁月水东逝。  
愁作送公诗，出门更何诣。  
赠言词亦贫，无以扫高谊。  
野宿慎衣裘，寒霜方夜坠。  

王铚　送王敦素归金陵  
晓踏河堤月，逢有问去舟。  
已为羇旅客，更挽别离愁。  
索寞怜同姓，丁宁数旧游。  
欲知幽独意，风露满城秋。  

王铚　送无相祖老真骨归塔  
去来一念等孤云，只履西归道更尊。  
落叶满山新塔就，雨花盈几故经存。  
风清罢放林间鹤，月冷空啼岭上猿。  
白发来为生死别，寒溪犹绕旧松门。  

王铚　送谢景思假太常少卿奉祀温州太庙先至三街省觐  
神游眇邈海边城，捧诏躬祠盛此行。  
九代衣冠汉原调，百年礼乐鲁诸生。  
东山世德声名早，南省仙班气象清。  
晓雨都门携锦帐，路人更羡采衣荣。  

王铚　送杨道士归蔡州  
列子风回驭，林宗雨垫巾。  
花明千嶂晚，云暖一山春。  
炉灶聊随俗，簪裾未称贫。  
壶公观中路，闻道接天津。  

王铚　宿华岳观  
凌空老树雪垂叶，压屋梨花雪照人。  
深愧地仙教俗客，殷勤留看华山春。  

王铚　岁杪道中  
岩风号万木，天意自悲伤。  
野店逢残岁，危峰半夕阳。  
吾生犹道路，此恨付杯觞。  
正是凄凉极，寒梅逗晚香。  

王铚　题惠安寺增胜堂  
心是华严境，圆机更善根。  
一尘犹可见，十胜不为繁。  
放鹤扫松迳，呼猿开竹门。  
妙高峰顶住，客到亦忘言。  

王铚　题洛神赋图诗  
曹公文武俱绝伦，传与陈王赋洛神。  
高情寓托八荒外，曾是亲逢绝世人。  
五官郎将莫轻怒，椒房自是袁家妇。  
闻道生时覆玉衣，便是于今腰束素。  
惊鸿翻然不重顾，射鹿深冤更凄楚。  
不将降虏赐周公，先识祸机杨德祖。  
此意明明可自知，岂有神人来洛甫。  
空用平生八斗才，七步那能说微步。  
楚离日月常争光，湘夫人后夸高唐。  
丹青画写鬼神趣，笔端调出返魂香。  
妙画主文尽天艺，神理人心两无异。  
此情万古恨茫茫，且为陈王说余意。  

王铚　题沈休文八咏楼  
诗人不见旧楼空，只见溪山与昔同。  
望处地宽閒白昼，坐来天阔剩清风。  
六朝遗恨沈衰草，八咏雄篇丽彩虹。  
何待吟哦清庾月，暂来佳赏自无穷。  

王铚　同赋梅花十二题　半开  
一枝开破一年春，斗蕊稠花总后尘。  
却恨无媒怜独夜，月偷清影向何人。  

王铚　同赋梅花十二题　薄暮  
寒欺雪勒未逢春，照影今宵借月魂。  
可惜孤山吟已尽，后来幽绝几黄昏。  

王铚　同赋梅花十二题　风前  
清香自满不因风，花气迷人处处同。  
祗与吹开又吹落，春愁已在笛声中。  

王铚　同赋梅花十二题　江村  
竹篱茅屋江郊路，未肯斗妆尘市间。  
小朵飘零水风晚，又随残月落关山。  

王铚　同赋梅花十二题　清晨  
晓色宜直露蕊鲜，玉人斜插斗清妍。  
新花更映新妆面，无限风光在鬓边。  

王铚　同赋梅花十二题　山馆  
穷涂游子年华晚，折赠无人信手题。  
留恋清香忍回首，五更立马断桥西。  

王铚　同赋梅花十二题　水边  
雪后溶溶嫩水通，满枝烟雨暗春风。  
试看照影横斜处，浑似靓妆清镜中。  

王铚　同赋梅花十二题　雪后  
枝留晴雪色难分，似向残妆试粉痕。  
恨满前村花落处，万重烟霭远连云。  

王铚　同赋梅花十二题　雨中  
水泛残香不可寻，更堪烟雨锁花心。  
祗知赐浴恩波重，未识和戎怨泪深。  

王铚　同赋梅花十二题　欲谢  
零落斜枝雪未乾，且垂薄暮护微寒。  
大都荣悴人情别，我为残英特倚栏。  

王铚　同赋梅花十二题　月下  
樽前旧厌繁多态，雪裹曾嫌淡少情。  
何似天容开夜色，数枝寒玉转轻盈。  

王铚　同赋梅花十二题　竹外  
枝上淡烟笼白雪，此君高节助清真。  
要知谢女姿容别，林下孤标迥出尘。  

王铚　晚望  
春浓已伴客愁浓，门掩雨余江上峰。  
莫道夕阳无一事，远颦眉黛更千重。  

王铚　晚意  
山空寺古紫苔侵，更喜渔樵不见寻。  
坐对秋阴晚萧瑟，风吹败叶入廓深。  

王铚　王文孺舑庵  
全家高隐白云关，事不索怀梦亦闲。  
歡乃交撑渔市散，隔江城郭是人间。  

王铚　王子猷返棹处  
我家住在剡溪曲，万壑千山看不足。  
却笑当年访戴人，雪夜扁舟去何速。  

王铚　望大梅欲回雪窦路险而止口占示同行  
起晓寻幽意气豪，冥冥重雾溼征袍。  
天扶宝势千山拱，海助寒声万籁高。  
休数兴衰两蜗角，从来忧乐一鸿毛。  
了知终老林泉是，渡水穿云久亦劳。  

王铚　望秋  
门对万山深，登临老病侵。  
牛羊随野色，草树带秋阴。  
此景聊供望，何人肯见寻。  
猜鸥不用下，我自信无心。  

王铚　巫山高  
十二危峰隐寒雾，旁连三巴下三楚。  
断崖青黄耸天壁，秀色暮茫接天路。  
鼓瑟玉京嬉帝傍，下镇九渊称帝女。  
冥心可见类相求，梦裹襄王契神遇。  
锵然玉佩似可期，倏尔霓旌去无所。  
天风浩荡吹太清，万里凭虚送飞步。  
行云行雨终不来，岁月人间几朝暮。  
那知一戏疑万古，至今不知高唐处。  
仙兮神兮非与是，流传只有兰台赋。  
山藏虎兕争怒号，峡束江水翻波涛。  
舟楫寄命轻鸿毛，犹起羡慕成讥嘲。  
行人所见日卑浅，仰首弥觉巫山高。  

王铚　无题  
三月柳花飞，东风绣香国。  
桂影弄春光，飞琼怅分缺。  
云舆返积霄，翠浪翻天末。  
阆苑桃李花，莫使芳香歇。  
缅怀霞中人，芙蕖艳秋色。  
烟鸾吟碧空，行云不停刻。  
何事寄红埃，悲声调绿发。  
神观洞太虚，紫清注金格。  
玉宸丹凤检，词章焕琼笈。  
孰执招真旗，笙箫下空阙。  
灵光湛法身，生死本无别。  
妙合造化机，阴阳时出没。  
欲识天中真，寒江浸明月。  

王铚　溪上观雪  
沙洲苍莽水云昏，雪落寒溪镜有痕。  
山际疏钟烟际寺，林边微迳水边村。  
天涯岁月行将尽，人世穷愁孰与论。  
忆与邹枚同赋咏，人非事往但心存。  

王铚　系舟余杭门访西湖金轮寺参上人  
北郭望西湖，微径几寻尺。  
澹与人意长，云寒正无色。  
深寻幽禅居，步转苍山侧。  
落叶不可纪，遮尽山下石。  
师方无定居，我亦何所适。  
四海漭无归，老矣山中客。  
百年熟机缘，还此共视寂。  
语罢今古分，坐上有陈迹。  
一笑视此生，何事非戏剧。  
开门纳遥峰，暮雨一江白。  
兹游非世逢，归路晚萧瑟。  
积阴迷晓昏，钟声报将夕。  

王铚　向伯恭芗林诗  
楚人喻芗草，可佩复可食。  
灵均楚同姓，放逐去其国。  
皎皎忠良心，惕惕惧谗贼。  
扁舟下沧浪，魂迷招不得。  
至今芳洲上，寂寞少春色。  
我公异于是，声誉超八极。  
挽公青霞裾，接武紫鸾翼。  
直契慕湘累，论心不沦迹。  
我是众芗林，澡身而浴德。  
同心等崇兰，直节逾苍柏。  
登善味芝杧，去恶锄枳棘。  
荀令十里香，扬雄一区宅。  
君臣相唯诺，品题来藻饰。  
日光万丈长，众芗馥芳泽，  
况了大因缘，功名皆戏剧。  
手击妙喜国，心湛水精域。  
诸天众芗云，旃檀杂檐卜。  
登门三十年，岁晚仍作客。  
诵公芗林诗，心境为澄澈。  
虽非歌商颂，声亦出金石。  

王铚　晓发石牛  
匆匆车马出清晨，日淡风微已仲春。  
松竹阴中山未尽，梅花林外有行人。  

王铚　谢史纯夫画连昌宫图顷岁京洛间作此今再观旧本  
笔下春风锦绣浮，花光山影照清流。  
唐朝忧乐君新意，洛邑兴衰我旧游。  
急雨打成今夜梦，孤灯挑动昔年愁。  
此身此画俱非实，白发天涯万事休。  

王铚　杏花  
玉人半醉晕丰肌，何待武陵花下迷。  
记得秋鞑归后约，黄昏新月粉墙西。  

王铚　杏花  
醉裹余香梦裹云，又随风雨去纷纷。  
人间春色都多少，莫扫残英枉断魂。  

王铚　秀远亭  
镜似冰壶表裹清，我来閒伴白云行。  
四山迤逦青围野，一水蜿蜒绿绕城。  
试问春来观秀色，何|　雨后听泉声。  
昔人飞驭烟霞外，落日空怀万古情。  

王铚　徐师川典祀庐山延真观用送驹父韵饯别四首  
徐稚前风在，何劳白首归。  
书来寄文锦，诗报守寒机。  
驽骥难同力，鸾凰任自飞。  
前村幽独意，且放酒淋衣。  

王铚　徐师川典祀庐山延真观用送驹父韵饯别四首  
都门两河路，谁送李膺归。  
人望终调鼎，北慈早断机。  
漫虚昆阆集，不尽羽翰飞。  
酒圣君家事，霜清怯减衣。  

王铚　徐师川典祀庐山延真观用送驹父韵饯别四首  
丁令飞升去，千年始一归。  
琳宫况庐岳，烟阙替尘机。  
洞口斜晖入，苍崖素练飞。  
水云会作伴，愧我薜萝衣。  

王铚　徐师川典祀庐山延真观用送驹父韵饯别四首  
康阜如蓬岛，欲寻风引归。  
烟藤猿啸月，云碓水鸣机。  
剩结餐霞侣，深随杖锡飞。  
谢公行乐处，山翠扑人衣。  

王铚　雪晴閒渡西溪  
雪后孤村一段烟，晴光远射玉山川。  
酒旗隔岸招閒客，独上西溪渡口船。  

王铚　雪声  
飞满前村夜不知，凭风声与静相宜。  
银鈍志士诗成后，玉枕佳人梦觉诗。  
乍听打窗投米急，想同糁径落梅迟。  
孤舟曾向江湖宿，清入寒芦韵更奇。  

王铚　雪溪亭观雨  
晚雨廉纤正满空，万峰多在暝云中。  
风回变态何深浅，坐看天施水墨工。  

王铚　夜晴  
雨脚初收天意晴，西风摇落夜寒清。  
披衣自起开窗户，落月一山高下明。  

王铚　夜坐  
夜久灯花自吐红，岁华已尽尚飘蓬。  
身游百越风波外，路入千山雨雪中。  
失马旧知无得丧，拂龟那更问穷通。  
懒将今古从头数，几度邯郸梦不同。  

王铚　倚楼曲  
天边皎月凝清光，圆缺不如人意长。  
夜来常娥和月落，清晓镜裹看新妆。  
此情同生复同死，君似栏杆要堪倚。  
楼高风送管弦声，肠断五陵年少子。  

王铚　倚吟阁  
贺家湖东剡溪曲，白塔幽林声断续。  
雪中兴尽酒船空，境高地胜何由俗。  
谁结禅居在上方，山房屈曲随山麓。  
个中非动亦非静，自有白云檐下宿。  

王铚　忆庐阜寄机上人  
忆在东林学夜禅，月中清响听风泉。  
不须更作庐山梦，鱼鸟相忘二十年。  

王铚　用前韵寄洪驹父  
共临寒水别，独趋暮春归。  
万事风前烛，百年梭过机。  
应寻骑鹤客，重咏落霞飞。  
林叶终何补，京尘化旧衣。  

王铚　用前韵寄洪驹父  
江山霜落木，千里一身归。  
去国怜张翰，回舟为陆机。  
烟林无际远，寒叶有声飞。  
何必少陵老，悲伤未拂衣。  

王铚　幽居  
幽居寂无事，晨起伴僧禅。  
晓澹岩前月，秋明水底天。  
望乡书断雁，问路客回船。  
阻绝平生友，清游有梦传。  

王铚　游东阳涵碧亭刘梦得所赋诗也明日过中兴寺游览终日记所见  
我游东阳城，隐侯昔所制。  
山川无古今，城邑有存废。  
梦寐涵碧亭，草间得遗记。  
飞流落天明，喷洒寒玉碎。  
停车风雪中，岂特生秋意。  
李杜到韩刘，峥嵘相品次。  
景因真赏见，遗句细吟味。  
假盖上前峰，提携有儿稚。  
明朝春开晴，步到中兴寺。  
山僧引客游，佳处相指示。  
九峰四抱圆，浮烟生暖翠。  
唐年故刺史，宅作布金地。  
报以遗姓存，犹感邑中厉。  

王铚　游东阳涵碧亭刘梦得所赋诗也明日过中兴寺游览终日记所见  
宝月生旁邑，应真传绝艺。  
峨峨画三佛，张吴意能俪。  
气象随世低，病鹘无猛鸷。  
碑阴笔纵横，才翁雄近世。  
疑是苏耽鹤，去家已千岁。  
怀土一来归，故画华表字。  
上方有重阁，景与众山会。  
一酌玻璃泉，碧色剑芒淬。  
小丛相思树，红蕊粲丹荔。  
僧言此芳根，草木独灵异。  
上枝花尽开，下实方委坠。  
开落俟相见，终始周一岁。  
一同桃与李，华实苦相避。  
愧师论应实，未辨谈实际。  
山寒足力疲，蕙帐聊假寐。  
交错佛衣巾，红绿错裙袂。  
虽非维摩室，天女亦游戏。  
起濯古铜壶，凛凛存往制。  
涤手焚妙香，剩与洗尘滓。  
欹枕听松风，为我勤解秽。  
幽寻欲黄昏，小圃春物丽。  
落日在前峰，骀荡东君醉。  
宫娥失翠钿，摇荡谁复制。  
风起落花多，翩然如坠珥。  
植杖久裴回，羇旅得少慰。  
恨无昔人语，剖析发幽秘。  
明朝漫回首，长途方耸辔。  
绵绵芳草多，天涯乱愁思。  

王铚　游鸿福寺和关子东  
刘家古寺城南曲，选得僧坊共醉吟。  
野草幽花閒自媚，黄蜂白蝶静相寻。  
半檐落日留难住，满地东风扫不禁。  
漫道青春一分在，池边绿树已成阴。  

王铚　又二年经此再题  
石坛流水共苍苔，青竹林间一径开。  
可惜梨花飞已尽，前年游客始重来。  

王铚　与郭寿翁俱客钱塘寿翁归吉州追饯至龙山白塔寺惜别怅然终日始登车  
江边孤寺旧曾经，重枉骊驹当短亭。  
落日催人心去住，东风回首泪飘零。  
魂归但觉枫林黑，书就终期汗简青。  
归隐我无冲凌晨气，相思时望少微星。  

王铚　雨后登双溪阁  
梦寐登临处，漂流来此行。  
长年为客意，落日倚栏情。  
雨过水光发，风生云态轻。  
山川深郎旧，巉绝有余青。  

王铚　雨夜  
去国襟怀离别情，夜眠雨驿叹孤征。  
转头三十年前恨，犹听当时枕上声。  

王铚　禹庙  
书称尧舜没，禹独锡成功。  
须信宾天去，何疑窆石空。  
市声朝夕变，山色古今同。  
谁与明真理，苍崖松柏风。  

王铚　禹庙  
夏后东阶殡，遗踪照路隅。  
今观四山拱，犹似百神趋。  
功已百王冠，言尤万世谟。  
死生怀舜德，旧邑对姚虞。  

王铚　元日雪  
布和旧重王正月，佳祥元日初逢雪。  
飘入椒觞气更苏，积满玉蒲水已怯。  
岁历今才第一行，三百六十完未缺。  
故使重窥混沌时，太素山川始融结。  
但闻南陌流欢声，懒将西佛论初劫。  
九门想得千官期，高耸焦峣白银阙。  
事隐东林夜宿年，静洒僧窗更幽绝。  
草堂人去空旧赏，梦入江山半明灭。  
祗今纵横天上来，势压丘陵动溟渤。  
映山更倚百尽楼，始见天工盛施设。  
明月东风扫玉尘，输与寒梅乱花发。  
壮观新年意气张，天巧空奇吾语拙。  

王铚　云门寺  
青山春又到，白发策乌藤。  
已是他乡客，还同寄住僧，  
瘦松黏冻雪，流水带寒冰。  
更觉苍崖路，云深不可登。  

王铚　云作望剡溪  
玉楼琼树晓烟披，拥衲开门四望学。  
清旷世人谁似我，雪中更到子猷溪。  

王铚　杂兴效阮步兵  
松巅负残雪，高映寒食辉。  
冲风忽飘堕，势若从天飞。  
庭虚四散入，凌乱侵人衣。  
衣重不忍佛，恐与清景违。  
援琴弄太古，声淡节亦稀。  
从笑已独赏，恍然迷是非。  
乃知绝弦意，千载同依依。  

王铚　再和雪声  
天上威仪地岂知，六花寒路夜偏宜。  
半空环佩朝元罢，满地珠玑按舞时。  
簌簌初随风更急，萧萧却杂霰俱迟。  
房公松竹分清俗，除却天声总未奇。  

王铚　早秋寄昔慧老且吊慈受老师之亡  
昔日禅河早预流，老寻支许剡中游。  
一枝数粒同过夏，万壑千岩相映秋。  
眼看珠深沧海底，心伤塔就乱峰头。  
不须月落龙天泣，万古白云无去留。  

王铚　折杨柳  
手拗杨柳赠行人，情条恨叶江南春。  
朦胧疏烟湿芳草，摇落微风生白苹。  
长亭短亭锁离魂，古情不尽今情新。  
一声骊歌几声哭，行人去后春江绿。  
歌哭相杂江水头，相看不发情何属。  
江河到海有穷日，轮蹄行路无已时。  
路傍杨柳折已尽，东风再换明年枝。  

王铚　中秋山间观月  
月出云开天宇閒，幽居真赏异尘寰。  
冰轮孤挂夜千丈，玉露密零秋一山。  
莫望乡关起愁色，胜居沙漠惨离颜。  
桂娥应恨无佳句，不识幽人到老閒。  

王铚　中秋招叶子谦  
堂上月已满，樽中酒更空。  
故人眇何许，出门惟清风。  
不如一夕饮，所至皆能同。  
悄然望玉杵，无声桂影中。  

王铚　重赋梅花  
谁言今无返魂香，年年末上开孤芳。  
韵高水天冷相照，清极雪月寒交光。  
姑射神仙莹冰骨，水精宫人素霓裳。  
迎年送腊各愁绝，付与世间幽恨长。  

王铚　舟行扶病访王文孺曜庵且蒙知赐佳章次韵为别  
西风过雨冷孤云，客路衰骸与病亲。  
烟渚好横今夜笛，云林还忆旧时人。  
凌空丹药传岩客，照水红莲赋洛神。  
老泪数行伤别尽，自怜无可更沾巾。  

王铚　舟中夜雪读正卿教授近诗辄赋鄙句并以为别  
百年半羇栖，轻与故山别。  
回首千万峰，飞云不可越。  
弭棹濠上亭，非乡怆时节。  
朝号迥野风，夜听孤舟雪。  
湿薪无暖焰，浊泪共明灭。  
痴坐增洒然，何以慰清绝。  
斯时咏君诗，心抱益澄沏。  
未从观鱼庄，先得驭风列。  
荆玉出此邦，谁献复谁刖。  
山川漫奇丽，文物久销歇。  
君词吐白虹，神宝疑不没。  
我欲赓余思，景好句逾拙。  
如逢勾漏令，未得丹砂诀。  
万里烟云开，扬舲及明发。  
荆山自兹远，云涛渺天末。  
两地见梅花，相思不同折。  

王铚　追和渊明九日闲居诗  
白发不堪镜，残骸宁久生。  
已是梦中事，那知身后名。  
古今黄花节，增重由渊明。  
后来杜与苏，感慨皆同声。  
乘化入无穷，留恨何千龄。  
令我过佳节，浊酒惟频倾。  
岂比区中士，轩冕矜暂荣。  
沧溟芳岁晚，古寺久客情。  
洗涤流落叹，支公句新成。  

王铚　追和周昿琴阮美人图诗  
丹青有神艺，周郎独能兼。  
图画绝世人，真态不可添。  
却怜如画者，相与落谁手。  
想象犹可言，雨重春笼柳。  

王中立　古鹤  
天地之间一古儒，醒来不记醉中书。  
旁人错比神仙字，只恐神仙字不如。  

王中立　句  
醉袖舞嫌天地窄，诗情狂压海山平。  

王中立　遗閒閒赵公  
寄与閒閒傲浪仙，枉随诗酒堕凡缘。  
黄尘遮断来时路，不到蓬山五百年。  

王中立　杂诗四首  
华山宫殿白云封，不见当年打睡翁。  
贪看终南山色好，不知红日下前峰。  

王中立　杂诗四首  
独跨苍虬下太清，春风万里月华明。  
因君感激为君说，凿破天机我也惊。  

王中立　杂诗四首  
云叶粼粼皱碧空，笙箫递响入天风。  
忽惊风浪耳边急，不觉形神来世中。  

王中立　杂诗四首  
此生休更问浮名，名利区区不暂停。  
我有一丸天上药，用时还解济苍生。  

王中立　中秋  
印透山河影，照开天地心。  
人世有昏晓，我胸无古今。  

王仲甫　留京师思归  
黄金零落大刀头，玉筯归期划到秋。  
红锦寄鱼风逆浪，碧箫吹凤月当楼。  
伯劳知我经春别，香蜡窥人一夜愁。  
好去渡江千里梦，满天梅雨是苏州。  

王仲敏　句  
诨语销忠骨鲠亡，此中空奏忒郎当。  

王仲敏　题虎丘次蒲章二公韵  
松阴岚影翠回环，尽在墙垣缭绕间。  
舟楫更无通别浦，烟霞曾不接他山。  
诗亡石在云徒恨，剑去池荒水自闲。  
偷得公余来一饷，遥城钟鼓出催还。  

王仲敏　题虎丘次蒲章二公韵  
匆匆乘诏解行舟，早晚重来此地游。  
今日湖山诗似杜，当年庠序学如丘。  
烟波初入朝宗浦，风月还思望海楼。  
红旆碧幢留不住，空余遗爱在南州。  

王仲宁　句  
妙曲挠周郎。  

王仲素　归去词  
种松雨濯发，折笋春堕指。  
长啸归去来，沧江一天水。  

王仲修　宫词  
四海梯航贺岁元，千官环佩拜中天。  
愿从今晶称觞后，舜殿垂衣一万年。  

王仲修　宫词  
前殿风传万岁声，九重歌管乐升平。  
欲知庆事丛元日，瑞气先从帝鼐生。  

王仲修　宫词  
元夜笙歌满上都，九霄皓月舞蟾蜍。  
烛龙穿仗来天际，万叠黄云复帝车。  

王仲修　宫词  
玉钺光华引六虬，天街万烛拥宸游。  
端门五夜开黄幄，月在蓬山项上头。  

王仲修　宫词  
春风来自斗杓东，万物欣欣鼓舞中。  
凤纸催裁宽大诏，拂明宣下未央宫。  

王仲修　宫词  
雪消鸳瓦东风暖，已觉金虬刻漏长。  
禁里春寒犹未放，日华先拂赭袍光。  

王仲修　宫词  
冒腊交春日向迟，雪残鴗鹊已多时。  
宫桃红小匀丹脸，御柳黄深展翠眉。  

王仲修　宫词  
红日初生捧殿高，葱葱佳气拂云袍。  
今朝驾幸化成殿，先对东风赏小桃。  

王仲修　宫词  
万户千门入建章，金绳界路柳丝黄。  
和风偏度乐声细，晴日自随宫泉长。  

王仲修　宫词  
殿外轻寒一凭栏，春衫初试觉微宽。  
钗头故插宜男草，图得君王带笑看。  

王仲修　宫词  
画栋宵寒未来，江南谁寄一枝梅。  
闰年雪后春工晚，羯鼓催花满槛末。  

王仲修　宫词  
云娇烟懒雨初晴，环碧风轻细浪生。  
尽日黄鹂不飞去，万年枝上听箫声。  

王仲修　宫词  
太平无事似熙丰，天乐声和下帝宫。  
禽鸟也能知乐事，宫莺娇醉弄春风。  

王仲修　宫词  
殿角风摇柳带长，御沟流水落花香。  
雨来双燕归应早，先上珠帘十二行。  

王仲修　宫词  
玉兰万朵牡丹开，先摘姚黄献御杯。  
翠幕重重围绕定，料应蜂蝶不曾来。  

王仲修　宫词  
春深百卉过芬芳，雕槛惟余芍药香。  
应是东君偏着意，日华浮动御衣黄。  

王仲修　宫词  
红乾绿淡有余香，芳草芊绵苑路长。  
鶗鴃一声寒食雨，游蜂应为百花忙。  

王仲修　宫词  
柳絮飘零春事稀，绿荫零乱上瑶墀。  
好花着子青如豆，却忆香红满槛时。  

王仲修　宫词  
春气融和万物佳，殿前仍有四时花。  
宫人却爱山家景，松竹阴中碾建茶。  

王仲修　宫词  
帘重珠阁对遥津，燕罢芳菲已半春。  
四部笙歌初散后，花前红烛引妃嫔。  

王仲修　宫词  
宜春苑裹望春台，台下仙花已半开。  
地密无人敢偷折，万民喜待翠舆来。  

王仲修　宫词  
欲晓初闻长乐钟，一庭残月海棠红。  
如何借得徐熙手，画作屏风立殿中。  

王仲修　宫词  
晓风薄薄透罗衣，桃李芬芳长旧园。  
雨过御沟春水满，小滩风月漱珠玑。  

王仲修　宫词  
汉殿东风弄晓晴，百花烘日近清明。  
披香博士今华发，教得六宫歌舞成。  

王仲修　宫词  
二月琼林花未开，风烟幂幂锁楼台。  
湿红生绿谁装点，直待春深圣驾来。  

王仲修　宫词  
凤阙巍峨瑞气间，御沟春晚水潺潺。  
吾皇勤政无游幸，天厩门深八骏闲。  

王仲修　宫词  
卷幕风来满殿凉，晖晖红日上回廊。  
郢坊初进酴醾酒，别是人间一种香。  

王仲修　宫词  
绿槐疏影满花砖，首夏清和未暑天。  
进食门前金合人，唐装宫女听传宣。  

王仲修　宫词  
微凉殿阁庆云边，正是清和长养天。  
解愠阜财君德厚，熏风长泛舜琴弦。  

王仲修　宫词  
宫槐御柳绕池亭，水殿中间暑气清。  
珠纲帘深尘不到，静闻燕子引雏声。  

王仲修　宫词  
金盘碧粽裹雕菰，九节菖蒲渍玉壶。  
拓地直临四海岸，朱书无用辟兵符。  

王仲修　宫词  
艾虎钗头映翠翘，菖蒲泛酒舞宫腰。  
不须更铸江心照，皇帝聪明一似尧。  

王仲修　宫词  
三伏金藏暑正隆，火云万里日轮红。  
禁中自有清凉地，不借麻姑避暑宫。  

王仲修　宫词  
暑天何处避炎蒸，驾在萧台第九层。  
黄盖亭亭日将午，宫嫔催赐近臣冰。  

王仲修　宫词  
太液池头水浸云，绿荷摇曳露华新。  
漾舟寻得双莲子，摘向金盘赠圣人。  

王仲修　宫词  
日斜未掩苑东门，池面风烟向晚昏。  
谁道荷花娇欲语，夜来露冷却无言。  

王仲修　宫词  
云罗雾谷晓风凉，绣幕黄龙绕画廊。  
宿雨乍收烟水静，曲池万柄绿荷香。  

王仲修　宫词  
暴衣楼上清秋夜，河鼓星临十二城。  
银汉无梁不可渡，牵牛织女若为情。  

王仲修　宫词  
长生殿裹更阑后，乞巧楼前月上时。  
河汉玉梯三十六，不知谁见画蛾眉。  

王仲修　宫词  
玉箫声裹酌玻璃，风猎旍旗卷绛霓。  
星渚月斜珠露重，银河流水亦东西。  

王仲修　宫词  
殿阁新秋气象清，玉阶露冷半雕冥。  
六宫最重中元节，院院烧香读道经。  

王仲修　宫词  
九月飞霜天地清，未央前殿燕簪缨。  
欲知重谷为先務，八彩眉间喜顺成。  

王仲修　宫词  
瑟瑟西风下建章，御栏无限菊花香。  
天心亦爱黄金蕊，故遣轻云护早霜。  

王仲修　宫词  
鳞鳞鸳瓦静无烟，六幕云低腊雪天。  
应是风流学胡蝶，遇墙飞舞自翩翩。  

王仲修　宫词  
瑶池初见一枝梅，为爱清香特地栽。  
今日御栏风露好，胜如山路雪中开。  

王仲修　宫词  
飘浮瑞雪洒长空，混合乾坤万象同。  
殿阁嶙峋如叠玉，凌晨人步广寒宫。  

王仲修　宫词  
时和岁稔似熙丰，腊月仙京大雪中。  
殿阁园林都莹彻，云河不是水晶宫。  

王仲修　宫词  
尧舜慈仁性自然，爱民如子食为天。  
都门瑞雪深盈尺，彤管应书大有年。  

王仲修　宫词  
雪消宫殿苑梅芳，晓漏耸迟下建章。  
天气清寒当腊日，沈香甲煎赐诸房。  

王仲修　宫词  
楼台雪霁晓阴阴，珠纲屏风御幄深。  
和气先春宫掖暖，凤钗不用辟寒金。  

王仲修　宫词  
节记天宁里社呜，猗兰今日圣人生。  
如何表得千年瑞，万里黄河一带清。  

王仲修　宫词  
华渚星流生睿主，九天歌管宴钧台。  
愿将圣寿齐南极，碧海蟠桃万度开。  

王仲修　宫词  
岳神当面捧南山，馥郁非烟拥圣颜。  
法部笙歌催献寿，阖门先引内朝班。  

王仲修　宫词  
房星烨烨照明堂，陟配神皇咏我将。  
怵惕孝思霜露感，如山降福自穰穰。  

王仲修　宫词  
十二珠帘上玉钩，一声鸡唱下重楼。  
南郊渐近天和暖，选日司衣进大裘。  

王仲修　宫词  
国家三岁一郊天，万骑云从锦绣鲜。  
陟降圆坛彻黄道，更虚小次待升烟。  

王仲修　宫词  
璧月珠星应律灰，两班称庆一阳回。  
九韶声裹千秋曲，五色云中万寿杯。  

王仲修　宫词  
大晟修成六律新，铿锵雅韵格三灵。  
殿前九奏人心悦，定有来仪凤舞庭。  

王仲修　宫词  
八宝盘龙玉色明，未央排仗庆熙成。  
敛时福瑞为天赦，五岳齐呼万岁声。  

王仲修　宫词  
蕊珠宫殿俯烟霞，宣政门开立正衙。  
刚日小王封大国，玉堂学士进新麻。  

王仲修　宫词  
吾君圣学自通神，匪但书看逸少亲。  
妙绝长江春色丽，一时同赐紫枢臣。  

王仲修　宫词  
圣人独看临轩陛，殿后双龙捧翠华。  
明日集英排大宴，御前先隆出琵琶。  

王仲修　宫词  
公卿拜舞进流霞，瑞气祥烟动日华。  
殿下排场如绵绣，紫云楼畔万株花。  

王仲修　宫词  
重城放钥玉签疏，四百银袍拜殿除。  
白日禹门三级浪，一声雷雨花鲲鱼。  

王仲修　宫词  
道山玉府尽唐余，因命儒臣校鲁鱼。  
黄帕担床擎入内，麟台先进御前书。  

王仲修　宫词  
囹圄空虚入颂歌，雪霜风雨四时和。  
君王德惠施天下，甘露偏於柳上多。  

王仲修　宫词  
煌煌玉烛四时平，顺气熏蒸万物成。  
谩说蓬莱宫裹橘，宣和殿下荔枝生。  

王仲修　宫词  
仁渐动植露华滋，朱实累累近玉墀。  
闻道庙堂恩数渥，宰臣新赐荔枝时。  

王仲修　宫词  
太平气象满皇图，清晓祥烟捧帝居。  
四海销兵民乐业，熙然恩信及豚鱼。  

王仲修　宫词  
上如尧舜爱民深，宵旰忧勤冠古今。  
后苑珍禽都放尽，万方人识好生心。  

王仲修　宫词  
宰臣出省午漏下，卫士交番未刻深。  
续报六宫无事后，龙墀初月夜沉沉。  

王仲修　宫词  
地雷设象圣言诏，上应星辰转玉杓。  
阳管气升君道正，忠贤类进小人消。  

王仲修　宫词  
太平祥瑞符君德，鹤兔芝禾月不虚。  
玉检金绳旧仪在，不知谁献长卿书。  

王仲修　宫词  
万类欣欣谢至阴，斡旋造化圣功深。  
须知天地生成意，便是君王爱物心。  

王仲修　宫词  
访古搜奇得汉余，有名书画世间无。  
紫宸朝退捐声色，不看骊山按乐图。  

王仲修　宫词  
四辅论思政事堂，尽收才杰置周行。  
掖庭职事分司局，铨择毕由紫极房。  

王仲修　宫词  
迩英新殿在西厢，圣代隆儒过汉唐。  
讲罢赐茶班退后，槐盘龙景下修廊。  

王仲修　宫词  
六曲屏风倚殿帷，君王风度欲题诗。  
却宣学士书无逸，又赐沉香笔数枝。  

王仲修　宫词  
陇山鹦鹉羽毛鲜，养在金笼已数年。  
应为能言人爱惜，教成御制鹤冲天。  

王仲修　宫词  
天子观渔陋鲁棠，涵曦亭下似沧浪。  
金鳞钓得龙颜喜，韶乐声中进玉觞。  

王仲修　宫词  
西池曼衍鱼龙戏，燕罢回銮近夕阳。  
路远不乘双凤辇，玉鞍珠辔御龙骧。  
