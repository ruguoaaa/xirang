---
title: 第20部分
index: true
icon: editor
order: 20
category:
  - 诗藏
  - 诗集
  - 全宋诗
tag:
  - 佚名
---

李觤　蝦蟆  
蝦蟆尔奚为，閤閤搅入耳。  
在官不为官，在私无私事。  
徒将一寸口，日夜相鸣吠。  
岂能劖语言，且欲讁梦寐。  
何者孔稚珪，爱之如鼓吹。  
谁论正与淫，各自有知已。  

李觤　夏日郊园  
三径是生涯，朋游日已赊。  
野情饶皓鹤，寒气入甘瓜。  
移竹调风韵，疏泉浴月华。  
尘埃应附势，不肯到贫家。  

李觤　夏日雨中  
一雨遂不止，我行当此穷。  
蜀东天亦漏，尧后水犹洪。  
大点有片重，密蒙无寸空。  
晓唯壶箭觉，暖似炭炉通。  
书笔提梅洗，征衣擘润烘。  
帘间稀去燕，枕下即鸣虫。  
竹粉千腰白，桃皮半颊红。  
物华娇自衒，天意猛相攻。  
酒退愁城外，吟兴愤涌中。  
遣谁咨毕宿，留作旱时功。  

李觤　闲居  
无物可劳情，空郊日闭扃。  
雨吟春破碎，贫饮客凋零。  
世事重江险，才名一梦醒。  
同心祗松柏，见我尚青青。  

李觤　闲夜  
披衣坐小亭，夜气拂人清。  
月暗先成晕，虫吟不识名。  
举杯斯混沌，开卷赏茎英。  
此兴知谁会，松风鹤睡惊。  

李觤　乡思  
人言落日是天涯，望极天涯不见家。  
已恨碧山相阻隔，碧山还被暮云遮。  

李觤　小女  
惜汝今何恃，言来泪满襟。  
死生虽分定，襁褓累人心。  
饥买邻家乳，寒劳祖母针。  
岂知泉路隔，时发繐帷寻。  

李觤　小杉  
小杉高丈馀，体直立还孤。  
任过千年雪，应无一节枯。  
鬼狂从发解，龙长怕鳞麄。  
怪状春宁笑，清声月所娱。  
地终存古气，景合在仙图。  
不作明堂用，良工莫厚诬。  

李觤　小雨  
已是蛟龙未肯忙，谁教蟚蝬更相妨。  
来时槁叶疏疏响，过后浮云片片光。  
径草微滋垂粉汗，砌沙圆滴簇蜂房。  
嗟予不及高飞鸟，先得天边几点凉。  

李觤　晓角  
肠断城头画角声，灯青月黑酒微醒。  
浓香梦里谁曾管，只有离人夜夜听。  

李觤　谢蔡十八丈相示诗卷  
昔年多幸枉高轩，示我新诗累百篇。  
使君即时还赵璧，梦魂今尚忆钧天。  
据鞍马援谁云老，陋巷颜回始是贤。  
桂树寒山风景好，近来应更有长编。  

李觤　谢传神平上人  
蕞陋徒烦妙笔传，呼儿看了独凄然。  
丹青不解随人老，相似都来得几年。  

李觤　谢宋屯田见示永平录海南编  
多少儒衣只假涂，贵来谁肯更观书。  
其间或以文争胜，未见如君识有馀。  
长把六经为准的，最应三代是权舆。  
可怜后世名空在，直钓而今岂得鱼。  

李觤　谢知县徐殿丞示及新诗  
当时子贱好援琴，千载谁传治世音。  
珍重南城多暇日，尽将风化入清吟。  

李觤　匈奴传  
汉家经武意如何，也信狼心欲偃戈。  
岂是虏庭佳丽少，自缘婚礼货财多。  
女从宗室方抡择，赋出齐民更刮摩。  
若向大臣求侄媵，当时谁肯议通和。  

李觤　学北堂有海棠一株颜色至佳凋落稍速忆而为诗  
来时初见满枝红，璧碎珠沉几日中。  
宋玉有邻诚耐事，三年犹在短墙东。  

李觤　雪中见梅花二首  
品物由来貌取难，共言花卉易凋残。  
宁知姑射冰肌侣，也学松筠耐岁寒。  

李觤　雪中见梅花二首  
数枝斜出短墙阴，密雪无端苦见侵。  
天意似怜群木妒，尽教枯朽作瑶林。  

李觤　雪中赠柳枝  
暖气来时柳眼新，一场冰雪更愁人。  
要知真宰无诚信，取次东风未是春。  

李觤　鸭  
庶人常用贽，贵在不飞迁。  
饱食待庖宰，虚教两翅全。  

李觤　晏起  
贫士无所务，闲眠常起迟。  
谩劳鸡口唤，不奈睡魔欺。  
宿酒犹薰脑，朝饥未到脾。  
谁能空汲汲，肉食自谋惟。  

李觤　燕雀二首  
燕子从来巧语声，主人相爱是常情。  
黄头老雀何能解，饱食官仓过一生。  

李觤　燕雀二首  
绣户珠帘见最频，暖来寒去但安身。  
翟公门下时飞入，全胜交情斗顿人。  

李觤　养疾  
少小唯贫酒，病来才信医。  
问方逋客许，寻药野人疑。  
夜捣全听惯。寒煎觉沸迟。  
古贤曾爱死，此意亦谁知。  

李觤　野人  
村落苍茫半草茅，路无车辙水无桥。  
婚姻取足唯春茧，盐酪归来待晚樵。  
一样宽衣疑效古，几人华发未经徭。  
相逢不会寒温语，借问官家合是尧。  

李觤　野意亭  
福唐城郭掌中窥，旭日登临到落晖。  
谁在画帘沽酒处，几多鸣橹趁潮归。  
晴来海色依稀辩，醉后乡愁积渐微。  
山鸟不知红粉好，才闻歌板便惊飞。  

李觤　宜春台  
谪官谁住小蓬莱，唯有宜春有古台。  
千里待看毫末去，万家攒作画图来。  
云中罗绮香风落，月底笙歌醉梦回。  
莫怪江山苦相助，骚人没后得真才。  

李觤　怡山长庆寺  
行行金碧里，气象恥如春。  
不记来时路，自嫌衣上尘。  
院香知有佛，僧静似无人。  
十载京华梦，相逢一欠申。  

李觤　忆钱塘江  
昔年乘醉举归帆，隐隐前山日半衔。  
好是满江涵返照，水仙齐著淡红衫。  

李觤　羿妻  
有穷兵死为游畋，惆怅佳人独上仙。  
试问单楼与同穴，可能云汉胜重泉。  

李觤　因游华子岗题麻源壁  
平生犹未识红泉，今日才游石磴边。  
宿雨地睛秋草湿，困来无处可闲眠。  

李觤　咏桃  
方朔相逢阿母家，别来几度换年华。  
春风合是教伊笑，开尽无名草木花。  

李觤　咏竹  
外边虽节目，内里却空虚。  
从来汗流浃，只为写经书。  

李觤　游寺醉归却寄同坐  
江村古寺偶闲行，一饮全疑酒有灵。  
水底屈原应大笑，我今独醉众人醒。  

李觤　有感三首  
官家的的要宽征。古时什一今更轻。  
州县酷嫌民渐富，几多率敛是无名。  

李觤　有感三首  
白刃劫君君勿言，人生祸难俱由天。  
君家岁计能多少，未了官军一饭钱。  

李觤　有感三首  
庭下缧囚何忿争，刀笔少年初醉醒。  
黄金满把未回眼，笑杀迂儒欲措刑。  

李觤　又寄龙学  
三十年交旧，相逢各白头。  
海壖曾共饭，洛社又同游。  
脱屣风波地，开怀松桂秋。  
两眉从此后，应不著闲愁。  

李觤　俞秀才山风亭小饮  
炎炎千室热如烘，亭压山头独有风。  
雨意生狞云彩黑，秋容细碎树枝红。  
半天斜日归心动，一面平川醉眼空。  
地是梦魂无所得，人间岂少翠微宫。  

李觤　雨中作  
群阴侮阴德，雨阵春嘈嘈。  
白晓惨成夜，瓦口生飞涛。  
凝云列{左韦右肖}，冷气攒衣刀。  
径闹有松竹，庭卧唯蓬蒿，  
花淫得罪陨，莺辩知时逃。  
隰苗出水短，木菌随日高。  
微吟雅於乐，快饮甘如膏。  
朱{左日右羲}待未见，天盖空牢牢。  

李觤　玉胡蝶花  
胡蝶生来只爱花，春工描样作奇葩。  
庄周有梦何曾觉，冰雪肌肤落几家。  

李觤　元纪二首  
孝宣应是不知书，便谓先王似竖儒。  
若使周家纯任德，亲如管蔡忍行诛。  

李觤　元纪二首  
君道乾刚岂易柔，谬牵文义致优游。  
高皇马上辛勤得，总被儒生断送休。  

李觤　远山  
最能牵病眼，天际一山横。  
尽日是秋色，无人知地名。  
暗时云自合，缺处路应平。  
才子沾衣泪，千秋共此情。  

李觤　早归  
病马不妨骑，出门常便归。  
见人无事说，是物与心违。  
通塞元关命，驱驰转觉非。  
莫教尘里汗，坏却箧中衣。  

李觤　早起有怀  
草草西风动葛衣，呼僮前启竹间扉。  
山僧好睡钟声晏，社户多贫酒气微。  
岂是客愁浑较可，祗因书卷解忘归。  
昩江百里清无滓，枉属闲人坐钓矶。  

李觤　早夏偶作  
闲愁不觉过年光，强半精神似醉乡。  
几度雨来成恶热，有时云断见斜阳。  
古人事业尘空满，故国园林草自长。  
赖得南华怜我病，一篇齐物胜医方。  

李觤　赠端上人  
佛法本无二，谁论律与禅。  
水行到处入，月出有时圆。  
事去可尝念，忙中不废眠。  
松堂白日永，幡影自飘然。  

李觤　赠端师  
十载寓都城，人传善相名。  
一言知祸福，相识尽公卿。  
洪井旧乡路，紫衣归计荣。  
尘缘应渐了，何日悟无生。  

李觤　赠韩侍禁  
阀阅山西旧将家，一官沦落向天涯。  
目皮相处应难识，髀肉生来只自嗟。  
野囿几年饥虎豹，旱雷何日起龙蛇。  
吴歌楚舞时相慰，剑铗梅乾铁有花。  

李觤　赠黄秀才别  
朝闺入有籍，疏远虽见君。  
世眼不识道，贫贱无高文。  
兰惠生同草，鸿鹄心在云。  
赠子喜别离，儿女安得闻。  

李觤　赠日者邹生  
贤不必通愚不穷，悠悠无处问苍穹。  
可怜富贵君之柄，断在山人指掌中。  

李觤　张禹  
汉室尊儒未得真，只求学艺不知人。  
君王幸已疑王氏，苦把春秋助贼臣。  

李觤　震山岩  
鲜日媚晴霭，泉石闽融融。  
酒未醴於春，揖翠迎春风。  
坐映珪璧秀，六合开情悰。  
昔人袖全璞，傲睨追冥鸿。  
里闾味前尘，慨慕滋无穷。  
蓄蕴非一身，出处固异同。  

李觤　正月二十日俗号天穿日以煎饼置屋上谓之补天感而为诗  
娲皇没后几多年，夏伏冬愆任自然。  
只有人间闲妇女，一枚煎饼补天穿。  

李觤　中春苦雨书怀  
春秋书大雨，三日已为霖。  
如何方春时，终月常积阴。  
淙空若泉泻，眜地成渊深。  
曾无书夜别，顾恐山岳沈。  
疑是天上河，底漏不可禁。  
傍无女娲石，欲补难为针。  
又疑坎宫水，阳曜所不临。  
何等大鬼物，戏把北斗斟，  
谁笼三足乌，冷卧空桑林。  
勾芒失权柄，羞耻啼盈襟。  
枉杀几树花，恣许泥土浸。  
或云天有意，欲使诛荒淫。  
田谷彼何罪，芽颖当森森。  
一粒且漂溺，不啻千黄金。  
路绝吊客行，馁我忧巢禽。  
风声怒打屋，寒气狞穿衾。  
况我出山远，久次兹江浔。  
嗟嗟岁月晚，悠悠金玉音。  
无聊但诙笑，有得还歌吟。  
莫怪旅愁甚，旅人千万心。  

李觤　忠武侯  
齐霸燕强旧有基，当年管乐易为奇。  
何如新野羁栖后，正值曹公挟帝时。  
指画二州收汉烬，安排八阵与天期。  
才高命短虽无奈，犹胜隆中世不知。  

李觤　竹斋题事  
低斋结空野，小竹移孤林。  
斋闲竹净好，日媚幽人心。  
南方夏厌暑，独此留残阴。  
戛雨挫促梦，穿风搜凉襟。  
长茵展丽鲜，乱歌奏欢禽。  
侍奴里村服，语客抛尘簪。  
志高成利讐，思爽生诗淫。  
值圣喜盈卷，感古悲入琴。  
山迎稳履远，月劝澄杯深。  
荣名虽未染，幸亦非堙沈。  

李觤　自解  
人生何苦要多才，百虑攒心摘不开。  
夜月几曾无梦处，春风只管送愁来。  
秃毫强会悠悠事，浮世无过满满杯。  
看取秦坑烟焰里，是非同作一抔灰。  

李觤　自勉  
月欲东生日又西，莫随儿女醉明时。  
黄泉一向埋愚鬼，不与人间史笔知。  

李觤　自遣  
富贵浮去毕竟空，大都仁义最无穷。  
一千八百周时国，谁及颜回陋巷中。  

李觤　自咏  
俗态共纷纷，吾心谁与论。  
几因清夜梦，还见古人魂。  
圣域宁无乐，文家别有尊。  
此身聊自足，独恐累儿孙。  

李觤　宗人宅仁在阁  
江南尽是山水地，君子固求仁知名。  
可怜尘土不到眼，只有云泉相伴清。  
人间扰扰知何在，日暮悠悠空斗行。  
明月一栏风一枕，醉乡犹可过浮生。  

李觤　宗人宅折桂堂  
从来皎月印长空，桂树遥看影在中。  
好问素娥多折取，莫教闲占水晶宫。  

李冠　寄王樵  
霜台御史新为郡，棘手廷评继下车。  
首谒梓桐王处士，教风从此重诗书。  

李冠　宿灵岩寺  
叠翠围僧国，幽栖孰有才。  
名高仍可隐，骨俗岂宜来。  
花发松香没，云销石色回。  
何年脱身去，心委像前灰。  

李贯　吴江县  
四面渔家绕县城，古今名手谩丹青。  
菰蒲水浅连江寺，橘柚烟深隔洞庭。  
幽鹭下时分野色，远帆归处印天形。  
谁知张翰思鲈意，犹胜灵均醉独醒。  

李瓘　挂冠  
古云学古斯入官，我见学易而官难。  
平生透破梦觉关，本来面目只儒酸。  
吾亲不侍若为欢，不如归去卧林间。  
殿前三策沥忠肝，多谢皇恩天地宽。  
戏衫卸下白衣还，扁舟飞过子陵滩。  
前修亦有逋与抟，圣世与之俱空闲。  
何物种放太厚颜，山鬼移文伐其奸。  
此行无复出闽山，休音息影谷之盘。  
今朝酾酒酹雩坛，便向钱塘门挂冠。  
有手须搴龙衮衣，有头须叩九阶墀。  
有口须读离骚词，有腹须饱商山芝。  
有身不愿挂绿皮，笑问此身到何之。  
石室山之颠，重湖水之湄，  
陶公云乐夫天命复奚疑。  

李洸　题清芬阁二首  
诗亡向千载，礼义谁维持。  
唐人得名者，沈宋称绮词。  
卓哉先生才，邈视数子皋。  
抗怀信高洁，出事皆清奇。  
不矜险绝句，意远窥无涯。  
春归鉴湖绿，水落严子矶。  
往来寄渔钓，遁世心独知。  
松月绕云山，尽入骚人思。  
白雪雅调高，俗耳听不宜。  
群儿谩嘲毁，百岁名愈驰。  
裔孙有清风，宛若先生诗。  
搔头试一吟，古意犹能追。  

李洸　题清芬阁二首  
备员何奉再依仁，仰慕亨衢速若神。  
万里云龙遭圣世，三年苫块报慈亲。  
卢茨山水风骚国，獬豸衣冠法令臣。  
谁谓趋朝虚几席，长兄歌酒更延宾。  

李龟朋　贺熊克进九朝要略转一首  
翰苑前资汉硕儒，苦心何翅十年馀。  
修成当代将来法，读尽生平未见书。  
黄{左贴右巴}奏篇登御府，紫纶加秩下宸除。  
近臣已是闻天语，莺鹊催归定不虚。  

李龟朋　同谢子肃诸公饮贴山岊上人房  
石磴行崎曲，缘云入翠微。  
山寒惊岁晚，渚绿认春归。  
绝境为谁设，清欢如此稀。  
轩窗生夜气，檐角有星飞。  

李含章　出典宣城三首  
戛云秋翼健磨天，九万修程孰可肩。  
五马幸归乡国路，百城初认钓鱼船。  
余霞绮阁方池上，宿霭人家叠嶂前。  
多感圣君垂异宠，力思报效向衰年。  

李含章　出典宣城三首  
芦花未白蓼初红，绿水澄蓝是处通。  
景色不须今日别，烟光仍与昔时同。  
马嘶晓月思闲厩，帆挂秋光足便风。  
寄语路人休借问，锦衣归去一衰翁。  

李含章　出典宣城三首  
分符惭寡术，荣抃出京畿。  
况值新伙节，重经旧钓矶。  
江村初雨歇，水国淡烟微。  
一路风光好，还同衣锦归。  

李含章　河北行  
为儒还解著征衣，远戍沙连白草齐。  
雁阵不冲羌笛怨，狼烟微认塞云底。  
荞花露湿堆空堑，蓼水泓澄截古堤。  
渐近界何分内外，野禽噀戛路东西。  

李含章　寄内翰王同年  
回翔青琐已多时，四海归荣更是谁。  
通籍禁中参凤阁，司言天上焕龙墀。  
修文礼乐源何大，振笔云雷泽益滋。  
若把王褒颂勋业，未如际会遇昌期。  

李含章　寄题元长老林亭  
闻说幽亭气象宽，何须基构入云端。  
平瞻一郡连山翠，远瞩千门枕水寒。  
风拂石床松子坠，雨笼莎径栗花乾。  
遥知出定牵吟夜，只欠清猿啸碧湍。  

李含章　僧家  
不愁白日斜，唯只是僧家。  
远径接芳草，閒庭掩落花。  
木栏栖翡翠，盆水种蒹葭。  
到此常留意，深窗自煮茶。  

李含章　石盆寺  
巨石保年琢，为盆势莫裁。  
圆疑通泽国，深可并天台。  
法水长时满，青莲向日开。  
无人知此喻，寂寞首空回。  

李含章　题庐山上化成寺  
楼台高耸入中天，压破寒山数亩烟。  
永日松栏幽鸟语，半空岩石老僧禅。  
窗临樛木排深涧，簷拂长萝下翠颠。  
野客每来何所得，一声秋磬似相便。  

李含章　题武陵护戎林亭  
修篁簇径出林椒，可与游人避俗嚣。  
曲槛隔花安笔砚，小窗延月伴箪瓢。  
红藤引蔓移山豆，绿叶分葩植水蕉。  
到此每怜清气别，可堪寒夜雨潇潇。  

李含章　相国寺晚钟  
高韵出重城，林梢鹤梦清。  
九衢方月晓，四野复霜晴。  
会有神仙听，能无魍魉惊。  
寒山深洞口，依约片云横。  

李含章　游桃源观  
碧草芊绵十洞春，青苍寒叠五溪云。  
山萦乳窦层层秀，路隔桃花处处分。  
苔径竹深迷鹤迹，石坛松古漏星文。  
通宵回想尘寰事，好结茅茨向水滨。  

李含章　渔家  
数家茅屋枕鱼矶，岁岁生涯在渺瀰。  
鸡犬怪人奔竹径，儿孙逢客倚柴篱。  
壁悬簑笠残烟雨，门对溪山阅盛衰。  
一曲新歌一船月，夜深来往碧涟漪。  

李沆　伏睹禁林新成盛事辄思歌咏不避荒芜上李学士  
禁庭多士列华簪，严乐辉光冠古今。  
御笔腾骧题玉署，宸章照耀咏辞林。  
虚堂挂后传千载，翠琰刊成直万金。  
振复文明知对作，尊崇儒术见天心。  
增修一院烟霞丽，曲宴群英雨露深。  
自我昌朝为盛事，鳌山清峻重难寻。  
贡院销宿闻吕员外使高丽赠徐骑省圣化今无外，  
征途莫惮赊。扬帆箕子国，  
驻节管宁家。去伴千年鹤，  
归逢八月槎。离情恨华省，  
持此待疏麻。  

李沆　题六和塔  
经从塔下几春秋，每恨无因到上头。  
今日始知高处险，不如归卧旧林丘。  

李浩　出疏山  
忙中安得此身闲，杖策西风自往还。  
今日已偿云水债，篮舆带雨下疏山。  

李浩　东西船行  
东船得风帆席高，千里瞬息轻鸿毛。  
西船见笑苦迟钝，汗流撑折百张篙。  
明日风翻波浪异，西笑东船却如此。  
东西相笑无已时，我但行藏任天理。  

李浩　寄同参严康朝偈  
门有孙膑铺，家存甘贽妻。  
夜眠还早起，谁悟复谁迷。  

李浩　述陂  
数椽临苍波，我目得以寓。  
长溪山根来，澄潭一回互。  
万象森可掬，翛翛澹清素。  
草短牛羊饥，沙暖凫鹜聚。  
枯槎出断岸，孤艇横野渡。  
荒寒何代城，隐沦尚门户。  
昔时歌舞地，今日采樵路。  
回薄万古心，斜阳在烟树。  

李浩　赠鬻胭脂者偈  
不涂红粉自风流，往往禅徒到此休。  
透过古今圈{左衤右贵}后，却来这裹吃拳头。  

李衡　短项翁  
我生懒放世无偶，身即嚣尘志林莽。  
寒饥未免困啼号，束带深惭为升斗。  
先生闭户傲羲皇，云梦胸中吞八九。  
抟风暂尔抑雄飞，万事纷纷付卮酒。  
年来得此短项翁，落落虚怀真胜友。  
烟蓑称体翦疏筠，老态婆娑固不群。  
每笑鸱夷托后尘，臭味仍复羞昆仑。  
何曾为致常持满，来此与尔谈胚浑。  
异时先生登紫微，定自与尔相追随。  
相应赖尔排纷扰，坐觉秋毫泰山小。  

李衡　功成亦赋短项翁诗复次其韵  
君不见仲淹居河汾，目营四海心六经。  
又不见子幼反田里，拊缶乌乌徒快耳。  
续经愤世虽自喜，岂识浊醪函妙理。  
皤然短项滑稽徒，却笑两翁非通儒。  
可人风味敌冰壶，惟酒是务焉知余。  
不学羽衣李集贤，斗酒过量项飞泉。  
复怜胡子名空传，缓急由人人肠中乾。  
高情陶彼勋华风，放怀那惜倾千钟。  
鄙哉成德真小器，一击堕地羞空空。  
嗟余磊磈填心胸，安得与尔长相逢。  
会当乞尔扁舟去，烟雨空蒙伴钓翁。  

李衡　偈  
竿木随身得自由，应缘已毕复何求。  
悠然来往等孤雁，影落寒潭迹不留。  

李衡　乐庵初成二首  
老子平生百不足，庵成那管食无肉。  
终朝闭户只读书，四面开宅都见竹。  

李衡　乐庵初成二首  
投老庵居百事宜，早眠晏起不论时。  
更长睡足披衣坐，倾耳林间竹画眉。  

李衡　乐庵所茂柳影及松梅二画因作二绝摹作砑花笺至今盛行於吴门  
三月江南花满枝，风轻帘幕燕争飞。  
游人休惜夜秉烛，杨柳阴浓春欲归。  

李衡　乐庵所茂柳影及松梅二画因作二绝摹作砑花笺至今盛行於吴门  
崔嵬霜干欲凌云，俯映寒梢数尺春。  
须信苍髯净明老，坐中容有散花人。  

李衡　与仲弥性同次唐人二诗韵  
尽日困登陟，跏趺聊对床。  
岩空眩层碧，草细函幽香。  
吊古谩秋思，开尊延月光。  
随身不竿木，作戏且逢场。  
天面无纤霭，平川灏气吞。  
搘筇临阁道，拂石憩云根。  
柳映山前路，烟摇水北村。  
醉归风满袖，斜月在蓬门。  

李衡　赠学者  
学诗如参禅，初不在言句。  
伛偻巧承蜩，梓庆工削锯。  
借问孰师承，妙处应自悟。  
向来大江西，洪徐暨韩吕。  
山谷擅其宗，诸子为之辅。  
短句与长篇，一一皆奇语。  
卓尔自名家，无愧城南杜。  
君诗亦可人，羞作女工蠹。  
正临百尺竿，到此方进步。  
我性文字空，志在学农圃。  
老矣甘摧颓，肯复事雕组。  
少读三百篇，每自叹无补。  
一念绝邪思，得处忘我所。  
学诗如参禅，无舍亦无取。  
立雪谩齐要，断臂徒自苦。  
君欲问活法，活法无觅处。  

李宏　登江楼  
三江会合水交流，拥抱岚光送客舟。  
只与寄诗身不到，老人可是负江楼。  

李闳祖　挽蔡西山先生  
有名天所靳，无位世仍挤。  
不得西山卧，还同濂水栖。  
元精抽秘钥，众妙贯圆机。  
友尽人间士，岿然季子题。  

李洪　安国寺  
塔上犀牛谁捉得，人中龙种偶相逢。  
寂寥千载传心印，雁塔光明閟旧踪。  

李洪　八月十八夜月有怀伯封  
秋半青要未降霜，溪边独对露华凉。  
风清月白兴不浅，斗转参横夜未央。  
每望庾尘频障扇，莫逢伊笛据胡床。  
扬晖千里谁同赏，心折刀头快理航。  

李洪　比至武原省侍叔父二兄因成二诗  
竝海风烟古，重来岁月侵。  
竹林追胜具，棠棣接清阴。  
酒圣连宵醉，诗魔镇日吟。  
凤雏欣竞爽，家学岂粂金。  

李洪　比至武原省侍叔父二兄因成二诗  
越角倦游客，贫婆行脚僧。  
畏寒便白氎，寻壑倚乌藤。  
是处记游钓，老来无友朋。  
求田兼问舍，岂复愧陈登。  

李洪　别吴兴从游  
五亭四水盛游从，閒客閒行兴每同。  
暂舍玄真渔隐计，却寻康乐旧诗中。  
振衣濯足沧浪水，快意迎人舶{飓具换卓}风。  
傥有任公投巨犗，割鲜共饱渏河东。  

李洪　别姚江  
古埭潮迎楫，苍山翠募耕。  
人烟半渔钓，方物杂蛮荆。  
宿雨迷梅坞，过云望四明。  
匆匆理归柂，未暇脍长鲸。  

李洪　丙寅元日  
年年元日雨，常是一春愁。  
客子诗多感，梅花信已休。  
春风吹柳眼，海雾暗沙头。  
聊举椒觞酒，萱苏岂释忧。  

李洪　伯封书中叙去岁七夕之乐因寄  
去年此夜对芳樽，今日栖栖叹失群。  
茅屋只馀灯伴我，酒炉应有月寻君。  
愁将从事青州去，风共禅师白足分。  
料想紫梅溪上客，也应回首一看云。  

李洪　伯封同游霅上事毕遽索别次韵  
同来我复似邹游，新咏君应胜杜秋。  
已饫蒸葫汝南馔，盍为粗粝浣花留。  
残樽且醉菖蒲酒，去棹聊停杜若洲。  
不厌村居能少驻，兰香万斛顿销愁。  

李洪　泊石壁值雨  
江头骤雨壮滩声，汹涌琮琤乱石鸣。  
咫尺烟林展图画，三三村落隔阴晴。  
方贪暍暑逡巡退，坐觉风霜指顾生。  
试倚篷窗临石壁，哦诗心迹得双清。  

李洪　卜居飞英坊  
束书辞都门，整棹还苕川。  
羁游二十春，寓农安一廛。  
家无卓锥地，三挈囊衣迁。  
移居古城隅，开门枕漪涟。  
容膝居易安，环堵地自偏。  
水竹惭履道，风物异平泉。  
扫轨谢奔竞，面壁参枯禅。  
仰愧此坊名，飞英驰日边。  
吾方师老圃，樊须无间然。  
何当毕婚嫁，四十在明年。  

李洪　步过仙霞岭  
迢递南询过百城，五浆先馈不须惊。  
侵寻老境凋双鬓，耿介孤忠有寸诚。  
入眼越寀±多秀色，背人闽水大无情。  
扶筇趼步仙霞岭，自笑媻跚勃窣行。  

李洪　残春偶作  
溪边　　种刺史柳，园里未栽怀县花。  
若有故人来问字，浮图西畔绿阴斜。  

李洪　残春偶作  
閒里光阴趣渐长，下帘深护一炉香。  
游心华藏众香国，绝胜争名翰墨场。  

李洪　残春雨夜读陈子高诗用其韵  
春事忽已阑，年华何驶急。  
客子困穷年，卧若蛇蚓蛰。  
泥深没屐齿，市桥灯熠熠。  
残缸玉虫缀，檐雨泫如泣。  
归期傥有徵，缓我百忧集。  
余生本畸人，三年楚囚絷。  
经商逐毫末，索米慁畿邑。  
君门深九重，无籍岂敢入。  
涸辙望斗升，然桂炊玉粒。  
妻孥寄田庐，诛茆冬未葺。  
朼来几弦晦，漏屋想沾湿。  
但喜一犁足，犉犊起{楫木换角}{楫木换角}。  
耕耨贵及时，归欤具笞笠。  

李洪　残腊喜雪  
散乱明玑溅竹窗，不闻檐靋响铮从。  
剪成阆苑瑶英六，绝胜连城白璧双。  
独觉璎鬾弥宝所，岂无蓑笠钓寒江。  
饥肠雷吼呵吟笔，睥睨诗坛未坚降。  

李洪　朝拜罗源天庆即洞宫福地也  
徐仙何代何飞升，洞府空留福地名。  
我到朝真效三祝，步虚声杳俗缘轻。  

李洪　陈伯和和经字韵复以为报  
说诗夜对老弥明，韦氏传家自一经。  
盛德於今推鼎甲，闻孙何事亦飘零。  
囊贫桂玉人逾瘦，袖有珠玑耳暂醒。  
桃李春残归未得，愁看烟草五门青。  

李洪　陈丞相诞日  
凤纪千龄遇圣君，扶持宗社不无人。  
欣闻东鲁真儒相，本是中兴旧学臣。  
玉燕投怀文冠世，天麟呈瑞寿嘉辰。  
中书更倍汾阳考，宰枋重归转大钧。  

李洪　陈丞相诞日  
壶山和气俪神崧，间世钟贤应尹躬。  
小试经纶安鼎鼐，更恢韬略靖华戎。  
力陈致主千秋鉴，梦协遐年八十公。  
不用安期觅瓜枣，蓬莱清浅照方瞳。  

李洪　陈丞相诞日  
蝉冕金貂侍帝廷，格天勋业不谭兵。  
曾闻杨绾无荣利，果见周公致太平。  
昼锦归来安绿野，宣麻重起击苍生。  
民歌有衮岩瞻切，要使舆图复两京。  

李洪　陈丞相诞日  
两两台符逼斗魁，就盈弥月早春回。  
细斟静治曹参酒，重放和羹傅说梅。  
山立时行锡难老，鸾停鹄峙喜多才。  
千钟未足为公寿，尽挹沧江入寿杯。  

李洪　陈丞相诞日  
衮绣于蕃镇九仙，香凝森戟霭非烟。  
愿同吉甫倾申伯，请继东坡寿乐全。  
铜锹摩挲五百岁，蟠桃花实一千年。  
蚤窥东阁观奇士，再入陶鎔岂偶然。  

李洪　池水久涸雨后生莲偶作  
绕郭荷花泛画船，枯池忽见叶田田。  
艰生颇似石间柏，罕喻真成陆地莲。  
要看露香明菡萏，不辞汲水弄漪涟。  
况逢小雨临清晓，已见琼珠碎又圆。  

李洪　池中双鸭甚驯笼赠古灵陈仲  
双凫荡漾小池幽，荷叶田田两见秋。  
却恨主人官满去，荒陂野水狎轻鸥。  

李洪　池中双鸭甚驯笼赠古灵陈仲  
饭馀临槛数龟鱼，蛙黾跳浪亦任渠。  
笼寄双凫古灵去，不因羽客换鹅书。  

李洪　赤目  
元晏先生病久妨，经旬未省下禅床。  
瞿昙善说空华喻，张湛新传损读方。  
对客不须分眼白，爱官宁复羡腰黄。  
会逢妙解金篦术，渐恐封疆限醉乡。  

李洪　初冬见雪  
颇怪寒威一倍添，天花回旋落层檐。  
慵赓险韵偏工絮，自哂微官独带盐。  
问讯梅梢半封萼，争看蝶舞不钩帘。  
小儿学诵封胡句，羔袖烘炉任附炎。  

李洪　初陪扈从  
紫禁晨曦拂晓开，南山秀色郁崔嵬。  
立班驰道苍龙阙，逼耳嵩呼绕殿雷。  
清跸一声黄繖动，屯云万骑景舆回。  
端门缓辔哦诗罢，误入钩陈豹尾来。  

李洪　除日立春雪  
献日春回一日先，勾芒清晓试花权。  
要看腊雪连春雪，独占新年与旧年。  
梅绽香唇才半树，柳苏睡眼待三眠。  
东皇次第开桃李，谁顾寒松润雪边。  

李洪　垂虹亭  
十年沧海惯骑{左马右京}，秋入垂虹豁眼明。  
云气蓬莱底难到，洞天林屋没多程。  
渔歌三唱客愁破，雁字一行秋影横。  
他日若能追鲁望，钓车鱼具送馀生。  

李洪　春晴  
佳晴游侣赏秾华，免使纶巾雨垫纱。  
苒苒芳塘遍春草，溶溶流水蘸桃花。  
閒官尚许亲黄卷，学道安能佩紫霞。  
多病无心与春竞，窗前静听晚蜂衙。  

李洪　春晚疾后临眺  
游丝横路网春晖，落絮飘扬未肯归。  
绿满郊园梅子熟，昼长庭院燕雏飞。  
登临供赋山分绣，扶病经时带减围。  
更向江天买鱼具，轻蓑绝胜芰荷衣。  

李洪　春雪呈通判叔  
无奈春来节物催，东君更遣玉花开。  
寒轻才湿新池草，势密重飘静院梅。  
麦陇润滋丰饼饵，秫田膏泽足醪醅。  
疲民尽说丰年瑞，独恨千山阻雁回。  

李洪　次王仲信食粥  
太白狂歌力士铛，未如食粥鲁公清。  
从教过午饥肠转，政坐哦诗青眼横。  
奇怪争观出月胁，诙谐犹足助言鲭。  
卧听古寺华鲸吼，饭颗谁怜太瘦生。  

李洪　次韵德孚咏梅  
徙倚名园锁绿苔，亭亭冰艳为谁开。  
乍疑奔月常娥去，忽见寻梅僧孺来。  
浅笑故应窥水镜，片飞看复落深杯。  
王孙家有雪儿唱，莫待霜天晓角催。  

李洪　次韵林子长岩桂  
凉入千岩趣更幽，广寒月府恍神游。  
断崖流水韵清古，冷雨凄风声凛秋。  
要补离骚衙宋玉，岂期仙袂挹浮邱。  
却思胜集湖边寺，搴取芳枝镇日留。  

李洪　次韵陆元量见寄  
醉别壶中太乙天，寥寥云海已经年。  
倦游复索长安米，壮志宁求负郭田。  
一岁九迁看布武，千岩万壑莫留连。  
同时僚旧重相遇，幸有蓬瀛列二仙。  

李洪　次韵陆子望欲假家集  
先子词科蚤擅场，中兴首擢紫微郎。  
涌泉制册留纶阁，砭世膏肓有皂囊。  
北斗仰之千古事，泰山所集一毫芒。  
楹书拂拭增悲恸，追诵龙蛇感卒章。  

李洪　次韵马驹父大阅  
谭笑诗成马槊横，偏师何敢犯长城。  
纵观儒帅临戎幕，想像天山破敌营。  
麾帜精明严武备，山川弹压飏威声。  
老来壮志浑消尽，射虎南山愧北平。  

李洪　次韵秋日遣兴  
西风暑退喜清秋，倦客漂流沧海头。  
用舍行藏知有命，山林钟鼎岂能谋。  
汗青漫志三馀乐，养素宁忘一溉收。  
鹏鷃}逍遥天壤内，何劳八极赋神游。  

李洪　次韵施少路春日  
拂面和风喜及辰，宫幡未赐岸乌巾。  
冰消水泺箫韶韵，雪过湖漘茝若春。  
诗律自怜心尚在，宦情难与世趋新。  
从兹排比寻芳计，况是湖山旧主人。  

李洪　次韵寺丞叔都城喜雪  
东郊初未布阳和，湖上祥霙点渌波。  
重璧台遥黄竹作，孤山园近落梅多。  
表仪共仰丰年玉，赋咏宜陪赓载歌。  
谁忆渔舟向西塞，千山径绝独披蓑。  

李洪　次韵王龟龄贡院  
浩渺春波暖白苹，溪头广厦旅楹新。  
佩衿无复歌游阙，糟粕空惭老斲轮。  
门外縵袍人立鹄，榜间淡墨笔如神。  
使君道德魁天下，膏馥分沾尽澡身。  

李洪　次韵薛士昭琴室  
抗志青霞上，高情复见今。  
五言冠诗眼，三叠玩琴心。  
世业含香地，传衣翰墨林。  
朝端方籲俊，正始有遗音。  

李洪　次韵元量春游  
恰恰莺簧百啭齐，提壶仍劝醉芳蹊。  
曲尘弄日腰肢弱，翠黛凝颦眉妩低。  
泉石似寻天竺寺，渔舟引入武陵溪。  
少年簇马观游女，勒住金衔不放嘶。  

李洪　次韵曾仲躬初入雁荡  
阡陌经行早布春，承明天语耳亲闻。  
诗情本自凌康乐，墨妙何劳法右军。  
雪后西岑山竞秀，潮来孤屿浪中分。  
萱堂扁榜名仁寿，雁序娱亲羡使君。  

李洪　次韵仲信留别  
倦游再闰入都门，喜见隆兴诏令新。  
功业讵堪铭日观，龙钟空叹倚天津。  
题诗竹阁逢寒食，修禊兰亭及暮春。  
我欲扁舟成泛宅，五湖烟月伴渔人。  

李洪　次韵仲信雪中见简  
夜窗初映月如霜，凌晓瑶霙势渺茫。  
清室乍欣文解祟，浅斟应惬醉为乡。  
幽兰俪曲三豪集，黄竹兴谣八骏骧。  
闻道子猷思泛剡，两溪绝境较优长。  

李洪　次韵仲信雨中见简  
蛙黾几争席，霪霖苦未乾。  
烟花三月暮，风柳万丝寒。  
缸面醅初拨，床头易懒看。  
客愁无处著，何地觅心安。  

李洪　次韵子都寄示和大监叔西湖早春  
白莲寻净社，紫气觇幽关。  
吏隐无公事，鸥盟俯碧湾。  
泉声杂鸟唘，云卧爱僧閒。  
更欲支筇去，过溪多好山。  

李洪　次韵子都兄鲍庵芍药  
春归莺老禁无音，天数红芳著意深。  
姝色自应倾一国，多情向惜费千金。  
如迎如舞缘风拆，不淡不深愁雨侵。  
宜与花王为辅佐，欲传彩笔继高吟。  

李洪　次韵子都兄鲍庵芍药  
国香沦落在天涯，常畏人知使护遮。  
雅韵曾翻西掖砌，佳名宜亚子亭花。  
野僧好事勤栽植，北客思乡倍叹嗟。  
安得花前还醉倒，可怜不属五侯家。  

李洪　次韵子都兄大暑  
绕屋扶疏树，吾庐粗胜陶。  
去来梁燕语，旦夕女婵号。  
蕙槁兰将败，萧锄艾亦薅。  
侵檐添绿竹，映日缱红桃。  
得友人皆面，哦诗语未高。  
饮泉荫松柏，直欲广风骚。  

李洪　次韵子都兄寄伯封论书  
绝艺当如郢匠斤，家鸡野鹜漫分群。  
山阴妙法羲传献，江左名声薄继欣。  
竞作墨猪无健骨，谁知笔髓贵丰筋。  
斯言举似秦豨后，三折君须子细分。  

李洪　次韵子都兄见寄  
栖栖异县叹飘蓬，暂释牢愁颂酒功。  
失马忽悲居塞上，卧龙有待起隆中。  
匪躬直道宁忧辱，巧舌如簧固易穷。  
况有知音居鼎铉，岂随笠泽著书丛。  

李洪　次韵子都兄见寄  
五色徒夸补衮工，百年痴作蠹书虫。  
尘缨黧貌惭衰相，竨木号风逼岁穷。  
酌酒漫为蛇画足，覆蕉今悟鹿成空。  
江村且索梅花笑，独有幽人影伴红。  

李洪　次韵子济兄送行  
春草年年愁望匀，鸰原鼎足叹离分。  
恶诗恨别江南社，驽马惭辞冀北群。  
细雨催行将食冷，片帆归省待风薰。  
赠言况得珠玑句，笔陈翩翩妙五云。  

李洪　次韵子永雨中排閟  
社燕已成乳，吴蚕一再眠。  
哦诗聊度日，无客倦谈天。  
夜雨短檠梦，春愁锦瑟弦。  
萧然似僧榻，香雾散沉烟。  

李洪　次韵子咏弟见寄  
春残逆旅赋归欤，桂玉囊空欲趁虚。  
懒效梁鸿五噫曲，未逢黄石一编书。  
刺漫屡簉门行马，志拙宁堪鼎拄车。  
数亩荒田临霅水，好披龙具去携锄。  

李洪　次子都兄借杨凝式帖韵  
空传狸骨与鹅群，惟有关西笔可珍。  
閗刻所存犹劲健，欧虞信是捧心人。  

李洪　次子都兄借杨凝式帖韵  
前朝惟有杨虚白，心画心声独擅功。  
身絷南冠怀洛寺，恨无北客话高嵩。  

李洪　次子都兄借杨凝式帖韵  
杨李书名五季间，江南劲笔俭而寒。  
临摹更陋唐人笔，不脱兰亭旧界阑。  

李洪　次子清贫居十韵因以述志  
贫病同原宪，轻肥诮子华。  
耽书只糟粕，学海淼津涯。  
孤屿亭何远，葵丘戌复赊。  
捄穷无髻宝，绝粒饵胡麻。  
壮岁徒干禄，儿时不称家。  
已谙蕉覆鹿，何预鸟衔花。  
世态多谗疾，心安免怨嗟。  
幕巢同社燕，雉堞接昏鸦。  
当食思颇牧，遗忠想尚奢。  
安能效狡狯，掷米变丹砂。  

李洪　丹桂尽开因思去岁从驾宴赏之盛  
清跸当年从紫皇，绛霄丹桂进霞觞。  
梦回犹记钧天奏，一族红云绕赭黄。  

李洪　道中闻啼鸟  
翠阴丛竹转山腰，忽听一声婆饼焦。  
想见故园春社近，杏花消息雨连朝。  

李洪　得家书  
伤春渺渺独凝眸，黄耳归时暂放愁。  
跪得双鱼开尺素，别来一日抵三秋。  
花前块处怜秦赘，泽畔行吟类楚囚。  
预约鲤庭归省处，清微风送木兰舟。  

李洪　登潇洒亭  
文正风流尚典刑，桐江画戟见诗人。  
丹青难写真潇洒，圆峤方壶此逼真。  

李洪　钓台  
故人泽畔被羊裘，高挹中天会冕旒。  
不使客星侵帝座，谩夸拜衮与封侯。  

李洪　钓台  
古木阴森蔽钓台，苍崖石壁倚天开。  
当年童稚曾游处，十八年间复此来。  

李洪　东嘉倦雨遣兴有怀浙右兄弟二十韵  
南国地卑湿，兼旬雨不停。  
气昏江练白，云蔽石崖青。  
倦听涔涔靋，全遮渺渺汀。  
柳低齐户牖，竹密亚窗棂。  
坏壁蜗成字，衡门犬守扃。  
莓苔侵座榻，鸟雀聚寒厅，  
欹卧淮南枕，淋漓座右铭。  
向空书咄咄，搔首叹星星。  
乳燕穿帘入，子规和恨听。  
消忧须酒圣，破睡问茶经。  
异俗徒鸡卜，乡书赖鹊灵。  
蒪羹怀笠泽，鹤唳忆华亭。  
旅梦惊蝴蝶，原情念鹡鸰。  
弹冠即台阁，通籍在朝廷。  
徼福成虚诞，忘机契杳冥。  
蛙喧私鼓吹，蚊斗幻雷霆。  
药裹开空笼，山泉汲小瓶。  
研蜍临古蠒，香篆读黄庭。  
林屋连苍弁，松恨长茯苓。  
江湖长在眼，何日遂在眼，  
何日遂扬舲。  

李洪　冬至前  
隐居慵出人嫌癖，乐静安閒只自怜。  
窗眼白驹催短晷，案头黄卷遣长年。  
南枝春信应先透，北陆寒凝势更坚。  
地下一阳何日复，千林枯木已欣然。  

李洪　泛舟之龙坞  
苕花如雪忽秋残，翠花溪头几曲山。  
心逐浮云朝独出，家临清霅暮能还。  
世情大似醉翁醉，景物偏偷閒客閒。  
早晚诛茆继三径，招呼明月弄潺湲。  

李洪　范至能游灵石录示诗仙留题云  
南坞数回泉石，西风几叠烟云。  
登携孰与为侣，颜禹李甲萧筠。  

李洪　范至能游灵石录示诗仙留题云  
鼎峙傲睨绝景，挥毫想见凌云。  
落落真筌玉子，步虚宁作吴筠。  

李洪　范至能游灵石录示诗仙留题云  
胜概风生步武，山灵景从归云。  
尘世欲寻飚驭，藤阴万个苍筠。  

李洪　范至能游灵石录示诗仙留题云  
雨后泉淙水乐，诗成目送孤云。  
寄兴西湖南北，忘年丘壑松筠。  

李洪　飞霞洞谢公岩呈元量  
谢公遗躅閟苍苔，乘兴飞霞得得来。  
洞锁暮云松偃蹇，江涵白月影徘徊。  
吾曹趣了痴儿计，苏径难留俗驾回。  
安得麻姑能送酒，他时藉草共传杯。  

李洪　奉寄子济兄  
一纸平安附驿筒，打门三印启斜封。  
谗言勿辩萋兮菲，旧隐犹存菊与松。  
岂有文章传李汉，当今人物少南容。  
扁舟远践龙池约，共听潺湲绕碧峰。  

李洪　奉简潘师原澄江使君  
话别都门岁再除，归田犹复带经锄。  
春朝结佩同迎驾，夜雪寒窗并直庐。  
东阁何堪薛宣吏，长安久绝子公书。  
故人江上新开府，一笑樽前气少舒。  

李洪　富沙城外李花盛开  
万石滩头数十家，溪流衮衮麦畦斜。  
三分春色今馀几，开尽桃花见李花。  

李洪　赋丞厅连理木  
老槐钜竹俨墙阴，斯立诗情冠古今。  
连理并柯真创见，澡身浴德信同心。  
蝉吟永夜传清韵，鹤唳中宵和好音。  
不日除书下丹禁，瑞图频展锦窠深。  

李洪　赋雪  
阊阖风势饕，朔雪夜方积。  
窗隙散明玑，瓦沟露微白。  
讙譁竞儿曹，踨蹐愁病客。  
汉淮铁衣冷，勦敌要长策。  
安得郭代公，英气压质勒。  
又思李常侍，衔枚擒蔡贼。  
仰宽黄屋忧，稍塞素餐责。  
四郊正多垒，万室况艰食。  
岂暇歌幽兰，但愿丰穱麦。  
早晚休王师，奏凯献酋馘。  

李洪　共乐台  
鳞差万瓦拱层台，暇日登临亦乐哉。  
桃李成蹊春未到，江山如画国多才。  
倦游难效登楼赋，胜概常遭俗驾回。  
好是清宵携客醉，云间两两近三台。  

李洪　国一禅师塔  
蓬径安禅五百年，六时钟呗震诸天。  
我来不问安心法，露柱风林说炽然。  

李洪　过东里  
林迥苍烟古，篱疏橘柚黄。  
天高风落木，岁晏稻登场。  
无复老盆饮，空馀邻笛伤。  
征鸿摩晓月，铩翮犯严霜。  

李洪　过分水岭  
江南山尽处，两山如石门。  
溪流湍激雪，残日雨犹存。  

李洪　过分水岭  
江南山尽处，开辟如石门。  
下有琴筑声，哀湍激箭奔。  
残雪护峰顶，篁竹如四垣。  
老翁仅百岁，曝背抱儿孙。  
问之不我应，嗒然而忘言。  
疑尔秦人徒，此类桃花源。  
寒日欲西颓，不容驻短辕。  
驱车下山去，逼耳闻清猿。  
回顾但烟霭，路绝无攀援。  
他年傥再逢，共醉老瓦盆。  

李洪　过瑞林院  
薄暮丹洋宿，嵌岩下百层。  
饥鸢鸣独木，鼯鼠抱寒藤。  
坏屋惟馀佛，空廊不见僧。  
古人经世志，客寝每宵兴。  

李洪　过婺港  
已辞悍石严滩险，稍快平波婺港行。  
夜宿喜逢渔酒市，南风拂面月胧明。  

李洪　过张司空庙  
昔人博物岂虚传，自斸龙泉古狱边。  
今代司空应见惯，斗间何用气冲天。  

李洪　含晖亭  
宝相山前住，山中乐可涯。  
莺啼答春谷，犬吠隔山家。  
丽句题云叶，幽情醉润花。  
林香与岩气，日夕此亭佳。  

李洪　含晖亭  
渺渺曦车昫谷升，东封日观未容登。  
山僧更约中宵看，列炬煌煌现圣灯。  

李洪　寒食怀西湖去岁游从  
去年寒食醉西湖，山色空蒙暮有无。  
风急落花随步积，雨昏垂柳要人扶。  
偶携胜友寻泉石，俱有新诗入画图。  
越绝故人应念我，明年春好会皇都。  

李洪　寒食日从驾聚景园  
宫殿千门敞禁闱，西湖彩仗小迟徊。  
竞瞻黄屋宁亲乐，更喜重离捧寿杯。  
万骑戎装花底散，一声清跸日边来。  
天街向晚珠帘卷，十里春风待驾回。  

李洪　喝石岩  
信脚来游喝石岩，老来到处少同参。  
出家本是丈夫事，岁晚终期卜一庵。  

李洪　和家叔察院巨鱼诗  
沧溟浩淼浮寰区，八纮九野水所储。  
介虫族类信众夥，穷极诡怪堪嗟吁。  
巨鳌屭趐冠灵岛，应龙连蜷颔骊珠。  
异哉斯鱼盈百尺，失水安得波涛俱。  
妖蜃疑遭旌阳絷，长蛟端被周处诛。  
井蛙不识东海若，鹢斯宁信北溟鱼。  
聚观堵墙骇莫辨，妄意其名能自呼。  
鬵鬣坚顽侔铁角，肌肉硕大争翦除。  
真成潜虬厄水{左氵右裔}，谁谓王鲔惟山居。  
矧过屠门快大嚼，况鼓庖刀砉投虚。  
罔能深藏类谷鲋，忽从变化同隙驹。  
独蠒岂羡詹何巧，巨犗还笑任公疏。  
滩涘寄命在顷刻，神龙鱼服丧厥躯。  
嗣宗诗成出月胁，博考传记蒷秘图。  
饿氓殍腹属厌幸，脔取凌晨俄过晡。  
老饕染指饫鼋鼎，里闾载酒行以车。  
阿咸得句不敢出，身同惠子方据梧。  
暴殄天物古所戒，志怪泚笔将特书。  

李洪　和柯山先生读中兴碑  
曲江罢相迹如扫，满朝媕娿无谏草。  
动地渔阳鼙鼓惊，旧将半死哥舒老。  
蜀道乘骡万里来，不识平原济世才。  
仓皇灵武送玉册，岂顾九庙蒙尘埃。  
天开地辟扶皇纪，李郭功成安史死。  
一日三朝有深意，臣结胸中老文字。  
麻韕诗老脱贼来，北征自足配磨崖。  
我思潇湘不易到，谁持墨本心眼开。  
鉴古评诗增感慨，无逸图亡山水在。  
君不见阿忠少日历艰贫，汤饼曾持半臂卖。  

李洪　和林尚善读子云传梦得诗韵  
尚白宁堪众楚咻，井湄瓶碎愈增愁。  
后人归罪美新作，莫污萧郎文选楼。  

李洪　和林尚善读子云传梦得诗韵  
君子惟宜以懿文，后生轻进附佥人。  
竹枝空有蛮歌怨，争似当年略转钧。  

李洪　和人  
杨柳疏疏已报秋，月华如水浸阶头。  
惜无画手王摩诘，貌取一宵一段愁。  

李洪　和人  
池面粼粼已送凉，小窗危坐听风篁。  
不应尚厌秋来热，已减炎天五刻长。  

李洪　和人  
庭前槐树绿阴阴，静听玄蝉尽日吟。  
枕簟虚凉清梦境，了无俗物动禅心。  

李洪　和人  
夕阳返照树头明，天外虹收放晚晴。  
洗尽尘埃初雨过，一蝉飞入绿槐鸣。  

李洪　和人松江  
来往吴松二十春，五湖烟月旧知津。  
高秋枫落哦佳句，斜日江边脍细鳞。  
谁解扁舟载西子，独怜茶灶老诗人。  
自惭遮日长安道，深愧渔蓑浪漫身。  

李洪　和人松江  
尘缨快濯四桥水，曳履却上三高堂。  
欲按新图买渔具，短蓑簅笠混行藏。  

李洪　和人松江  
去年春尽西湖上，把酒看山听涧泉。  
今日松江烟浪里，平分诗思入渔船。  

李洪　和尚善西禅寺冲虚宫诗  
学道尤须惜寸阴，漫劳饭袋走丛林。  
沩山自昔提宗印，闽峤于今绝赏音。  
香髓得皮无著相，非心非佛见机深。  
丰干未免成饶舌，月在碧潭空指心。  

李洪　和尚善西禅寺冲虚宫诗  
飚驭临风香霭间，支筇款步访星坛。  
羽人莫问升真事，古像空瞻玉佩寒。  
井冽不逢龟曳尾，鼎存犹想汞新乾。  
徘徊遐想来仙骥，皂荚成阴荔子丹。  

李洪　和尚善韵  
出郭寻幽兴自长，丛林梅子未全黄。  
问禅欲契风幡话，宴坐聊参知见香。  
触念未通成击橛，安心无法是还乡。  
却怜石岊送迎处，潮落潮生有底忙。  

李洪　和叔赐对榴花  
安石榴开夏已深，动人绛萼绿成阴。  
色空喻火宜知戒，伐性如斤莫浪侵。  
半吐蹙巾传丽曲，同寻双叶寓欢心。  
老来体物辜诗兴，种种霜颠愧玳簪。  

李洪　和寺丞叔赐对亲奉玉音叙及家世韵  
心存魏阙江湖远，归觐重瞳日月明。  
遥忆五伦思一见，岂询宣室鬼神情。  

李洪　和寺丞叔赐对亲奉玉音叙及家世韵  
乌台凤沼承亲擢，尚有孤忠简圣明。  
大雅一门时鲜俪，急难尤切在原情。  

李洪　和王侍郎中春即事  
溪头飞絮白毡铺，五马班春计不疏。  
泛宅浮家行乐胜，浪花云叶赋诗馀。  
竞传画戟凝香什，莫望高轩织翠裾。  
碧落承明公厌直，水晶宫阙更谁如。  

李洪　和玉泉达老饷笋  
箨龙孤介亦骈阗，不比花蔫与柳眠。  
雪里顿超千佛地，风来应上四禅天。  
饱参玉版头头是，秀出芗林个个圆。  
知我远庖薇蕨少，倒笼登俎共便娟。  

李洪　和赵德孚春日  
南国春回早，梅残已换年。  
郊原青入眼，老境雪侵颠。  
欲和归田赋，仍吟止酒篇。  
苦无游宦乐，此兴奇林泉。  

李洪　和郑康道春日三首  
寄兴沧洲上，平芜绿又春。  
忘机时傲睨，燕坐默存真。  
铁砚心逾壮，金楼铸自新。  
年来孤节物，懒惰复谁伦。  

李洪　和郑康道春日三首  
内乐同颜子，高楼慕隐居。  
紫苔沿砌合，红糁缀条疏。  
谩听平戎操，閒寻种树书。  
吾曹清净业，所好在三馀。  

李洪　和郑康道春日三首  
弱柳低垂户，小桃初著花。  
春风无管束，贫巷亦矜夸。  
老觉桑榆迫，悲伤堂棣华。  
劳生皆有役，常苦思无涯。  

李洪　和郑康道探梅十绝句  
国艳冰姿非世妆，忍教腊雪苦韬藏。  
昔年曾醉万松岭，尚友诗人苏与黄。  

李洪　和郑康道探梅十绝句  
学诗少日赋梅花，诗老忘言借齿牙。  
媟语淫言漫元白，单传衣钵勿矜夸。  

李洪　和郑康道探梅十绝句  
雪后苍茫立水滨，香肤不粟自生温。  
南枝钟美知春早，未使蛮烟蜑雨昏。  

李洪　和郑康道探梅十绝句  
独秀娟然寄一枝，江南岁岁腊前开。  
缀椒未见封条雪，应误插花晴昊来。  

李洪　和郑康道探梅十绝句  
夜寒池面结冰花，谁识吴姬张丽华。  
待到黄昏斜月吐，暗香疏影属林家。  

李洪　和郑康道探梅十绝句  
石肠底事斗清新，赋就摛华万象春。  
谁知袖手苦吟客，中有筑岩和鼎人。  

李洪　和郑康道探梅十绝句  
多病年来嬾作诗，燃萁何敢衒才奇。  
探梅技痒撩幽梦，只有清香是己知。  

李洪　和郑康道探梅十绝句  
万木凋枯一笑春，未应兰芷伴骚人。  
东风桃李皆奴仆，我辈论文未厌频。  

李洪　和郑康道探梅十绝句  
瑟瑟清波溪涧寒，属联诗笔不当悭。  
请君更舣菁山棹，万斛愁侵山复山。  

李洪　和郑康道探梅十绝句  
吟到梅开醉不休，十诗刻烛写蝇头。  
须知老匠能雕句，月仄金盆独倚楼。  

李洪　和仲信留别韵  
岁首相逢四序迁，风饕雪虐忽凋年。  
少而慕蔺心何壮，老矣依刘谁复怜。  
邂逅难陪十日饮，分携却上五湖船。  
雪梅可折还相送，目断离云思黯然。  

李洪　和子都兄修佩鱼  
恩假银鱼阅四年，新元瓜戌尚悠然。  
滞袍自昔多屯蹇，英衮当时误轸怜。  
司马青衫佐湓浦，参谋朱绂向西川。  
玉堂伴直如相念，安敢沉酣不上船。  

李洪　和子永韵  
林樾交阴闹雨鸠，滞留已敝黑貂裘。  
却思把钓江湖上，万仞苍崖插碧流。  

李洪　和子召见寄  
独泛沧浪一钓舟，未偿寻壑与经邱。  
霜清叵怯吴江冷，酒贱难从越女留。  
游鹿台荒人既往，采香迳远宿须投。  
客游空羡齐云胜，辜负韦黄诗酒州。  

李洪　红蕉  
旧馆彤云谁解赋，朱光绿润感遗芳。  
词人自古伤流落，安得移根贡玉堂。  

李洪　扈跸玉津园  
丽日祥云覆苑墙，柳丝驰道曲尘黄。  
山呼万岁迎春仗，花覆千官献玉觞。  
騤駬籬云天步远，驺虞节射乐声长。  
微臣奉引陪鹓鹭，许听箫韶入建章。  

李洪　淮上乱后寄子都兄五诗  
黄耳东来喜可知，鸰原书札慰愁思。  
艰难莫话平时事，愁绝长吟别后诗。  
再到空存旧城郭，遗黎重睹汉官仪。  
故乡{左木右份}梓凋零甚，梦寐芜城只益悲。  

李洪　淮上乱后寄子都兄五诗  
忆昨王师北渡江，山东豪杰已争降。  
衔枚夜雪俄平蔡，斫树明书果死庞。  
志士裹尸须马革，旧官祭灶熟羊腔。  
老奸牖下终何幸，远愧睢阳庙食双。  

李洪　淮上乱后寄子都兄五诗  
两淮黔首苦飘零，庙算成功再底宁。  
头斫新都摅宿愤，脐燃郿坞赫王灵。  
羌人半已投戈拜，父老从观扶杖听。  
欲勒燕然继隆碣，大书谁纪史编青。  

李洪　淮上乱后寄子都兄五诗  
残腊仓皇间道奔，相逢悲喜语还吞。  
巡檐惨淡梅花月，寿酒淋漓柏叶樽。  
御敌孤城存即墨，还家聚首似羌村。  
见几在莒思深戒，只恐黄金注自昏。  

李洪　淮上乱后寄子都兄五诗  
多病新年白发生，愧无筹策赞亲征。  
弯弧空作饿鸱叫，逐兔休嗟走狗烹。  
凤阁鸾台少知己，天台雁荡恣经行。  
可怜未遂求田计，空负江湖浪漫名。  

李洪　黄碧  
轩台铸鼎已飞升，留与仙祠万古名。  
羽驾霓旌锁深翠，无因暂听步虚声。  

李洪　黄大声见和再用韵  
楼船欣集事，筹画见优长。  
倦雨休征旆，披襟纳晚凉。  
輶轩同谕蜀，昼锦暂还乡。  
何幸贻珠玉，流传过乐浪。  

李洪　回文  
病卧愁花落，春深怨夜长。  
镜明羞短发，窗净惜残香。  

李洪　会稽偶作二首  
去年行遍浙东山，越绝重来岂偶然。  
秦望云深萦客恨，镜湖月白结诗缘。  
鹧鸪处处啼篁竹，舴艋家家泛钓船。  
行役自应多感慨，故山如许好风烟。  

李洪　会稽偶作二首  
西陵渡口望吴山，独策羸骖兴惘然。  
竹树幽深皆可老，江山信美只随缘。  
知章得请千秋观，太白狂歌一酒船。  
更拟迟留探禹穴，梅梁风雨暗云烟。  

李洪　鸡菜岭  
烟雨蒙蒙不湿衣，春风欺客逞寒威。  
篮舆无著新愁处，小酌村醪款竹扉。  

李洪　即事  
宝策欢传万岁声，涂山执玉萃华缨。  
独怜太史周南滞，不预尧阶贺太平。  

李洪　即事  
苒苒残年白发新，可怜蹭蹬老修鳞。  
坐观沟渎寻常困，未使扬鬵化若神。  

李洪　己巳正月十八九间雪复大作不止  
早衰常畏雪，况复在江干。  
三日不能出，数年无此寒。  
卷帘惊滉漾，下榻觉蹒跚。  
稚子应怜我，孤吟兴未阑。  

李洪　纪行杂诗  
鸬鹚源畔数人家，匼匝青罗布障遮。  
胥口山前沽酒市，钓船相逐买鱼虾。  

李洪　纪行杂诗  
水宿荒村夕照间，奔流怪石斗潺潺。  
白醪似密聊供醉，过尽严陵大浪滩。  

李洪　纪行杂诗  
蒲颿风驶送行舟，篷底哦诗相棹讴。  
三老相呼兴不浅，溪回山拥近严州。  

李洪　纪行杂诗  
支流二水绕山城，潇洒桐庐旧得名。  
好在鸟笼山霭里，眼生诗句易诗成。  

李洪　纪行杂诗  
高桅一一上滩船，流汗頳肩尽日牵。  
笑忆太湖波上宿，云涛无际欲粘天。  

李洪　纪行杂诗  
石罅飞泉鸣佩玉，滩头怒石响惊雷。  
故人相见应相笑，爱底微官触暑来。  

李洪　寂寞  
寂寞伤吾道，宁为梁甫吟。  
霜威凌客鬓，雪意动梅心。  
酒尽兵无备。愁牢病不禁。  
简编联寓目，未觉岁时侵。  

李洪　寄沈时仲  
故人为别又经年，几度临风思黯然。  
赤县暂陪珠履客，青衫空负小山篇。  
壮时之武无能用，老矣扬雄只守玄。  
何日西湖追旧约。淡烟疏雨泛湖船。  

李洪　寄沈时仲  
论交肺腑独深知，手札勤渠慰我思。  
郭泰垫巾频念旧，休文减带最能诗。  
常怀胜集无三友，坐想高谈彼一时。  
明月扁舟过苕霅，苹汀重理钓鱼丝。  

李洪　寄子都兄兼呈上饶使君赵有翼  
十驿征涂雪塞川，玉溪乍到意醒然。  
家声盍继舍人样，台治遥分刺史天。  
感慨壮游词绚锦，笑谈登最地流钱。  
邦侯傥记论交旧，应有新诗寄日边。  

李洪　监试院秋夕无聊得日华寄诗  
杰屋青灯夜不眠，诵君佳句喜跫然。  
别来已觉三秋远，书到难凭一雁传。  
浓淡西湖真在眼，钧枢东阁况蒷贤。  
徒劳屡起江乡兴，归钓槎头缩颈鳊。  

李洪　简崇德葛令  
十载交期晚益亲，弦歌尤喜政声新。  
倦游偶是临邛客，索价惭非少室人。  
旅舍谁惊五浆馈，官梅初见一枝春。  
挂帆明日归苕霅，从此诗筒莫厌频。  

李洪　简月阇黎  
吏隐他年并海漘，倦游悔现宰官身。  
谁知西子湖边寺，重见东林社里人。  
堆案楞伽三昧胜，谈经优钵一花新。  
老来无复论诗乐，政欲相从寂寞滨。  

李洪　简章叔缜  
海昌一别十三秋，僚旧相逢雪满头。  
公负才能犹掌庾，我须疏散尚监州。  
樽前强健应须喜，身外无名勿用忧。  
昔日长官今绣斧，吹嘘应念蒯为缑。  

李洪　剑池  
削成峭壁碧孱颜，石罅高临毛发寒。  
我有胸中一寸铁，湛然如水绝波澜。  

李洪　芥庵自述  
不厌城隅僻，新成芥子庵。  
负暄真化国，空想极毗岚。  
日月须弥顶，风云钴鉧潭。  
冬穷数九九，玄旨扣三三。  
何假维摩榻，偶同弥勒龛。  
氎巾方纵解，骊颔或深探。  
处遁心无闷，居贫实不贪。  
微尘无尽藏，安住我伽蓝。  

李洪　锦溪坦上人出示浩然斋诗  
一室才方丈，容安亦晏然。  
雨花飞燕几，缪篆散沉烟。  
软语欣投芥，安心不离禅。  
老夫惭凿齿，谈麈对弥天。  

李洪　菁山观梅歌  
菁茅山底梅花村，无人惜花与招魂。  
西子犹疑逐范蠡，玉儿宁肯负东昏。  
数枝含愁月边吐，似隔鲛绡向人语。  
欲诉江南万斛愁，一笑嫣然绝媚妩。  
道人买山今几年，山高春早花争先。  
开门幻出香世界，坐觉孤山落案前。  
东皇万里开疆域，掌中庵摩妙喜国。  
唤取维摩方丈人，问我本来何所得。  

李洪　九日奉怀子济兄  
霜天寥落雁行孤，九日还能行乐无。  
料想山风吹醉帽，也应溪女解携壶。  
赏心乐事今难偶，弟劝兄酬叹莫俱。  
篱下黄花应笑我，独哦短韵看茱萸。  

李洪　九日效少陵体  
异县黄花节，愁边白发生。  
茱萸朝士赐，粔妆楚乡情。  
鸿雁何时到，霪霖未肯晴。  
今朝一杯酒，独酌似渊明。  

李洪　九日咏怀简仁实  
登临胜践负幽期，山色溪光日益奇。  
那得赐茱来北阙，漫从采菊向东篱。  
升虚楚望犹能赋，振履商讴只自悲。  
可是閒居爱重九，尉仙落笔有新诗。  

李洪　九日与客登凤凰山酌涌金泉泛舟西归  
西山爽气压城闉，携客登高日未晡。  
稚子已谙撑舴艋，老夫羞更插茱萸。  
文章不进空黄你，生计无多问木奴。  
贫病偏愁秋欲雨，异乡白尽遂良须。  

李洪　橘  
皇树擅芳传楚颂，厥包锡贡纪荆扬。  
逾淮易质从为枳，书尾重题未降霜。  
四老何须隐商岭，千奴谁为种龙阳。  
遥怜陆绩怀嘉实，归奉慈颜满袖香。  

李洪　倦雨  
留滞都城日欲归，江昏雨脚又霏微。  
祗愁陇上麦蛾化，岂要枝间梅子肥。  

李洪　哭药寮先生  
先友凋零风义衰，绣衣躧履荷深知。  
未乾荐墨俄闻谪，欲寄邮书忽报危。  
赋就徒能感知己，樽前犹忆细论诗。  
白珪一玷身难赎，痛哭须陈吊屈辞。  

李洪　哭幼子二首  
兼旬哭子鬓成丝，老眼眵昏泪绠縻。  
玉雪可怜凋并砌，金环无复探邻枝。  
何堪投杖逢曾子，谁解推天继退之。  
沧海逝波无返日，觉城南去有逢时。  

李洪　哭幼子二首  
苗而不秀实天年，亭近千秋瘗祖阡。  
季札於嬴称达礼，乐天学佛尚成篇。  
情钟我辈诚难遣，古有东门岂信然。  
恩重讵堪耘爱草，拟将苦谛问南泉。  

李洪　竨木诗  
竨木饕风耐岁寒，轮囷入用固知难。  
不才果得全樗散，用伴幽人涧谷盘。  

李洪　腊夕直宿枕上偶成  
北风洶洶应嘉平，点滴檐间雨未晴。  
病骨可堪寒栗烈，老怀仍怯岁峥嵘。  
汤婆漫许登禅榻，黄你无因伴短檠。  
清绝夜阑愁不寐，拥衾龟息待窗明。  

李洪　腊雪  
寂寞江村客，弥漫大雪天。  
愁云纷密幕，虚籁极饕颠。  
坐听天窗落，时将书幌褰。  
胎禽羞洁白，閒客失明鲜。  
势急鹅毛堕，寒欺雁翅翩。  
鼠形方诮璞，蜡貌遽摧鞭。  
鲛室绡盈轴，阳公玉种田。  
蝶衣匀腻粉，蚕茧剥吴绵。  
近柳横飞絮，穿榆并坠钱。  
后庭迷玉树，清禁覆花砖。  
帝子剪湘水，铜仙泣泪铅。  
银床漫辱井，粉水媚房川。  
繁丽真难比，萦盈似乞怜。  
玉京楼十二，金界地三千。  
秦国占乌白，辽东献豕豜。  
尺围飘洛浦，席大记幽燕。  
忆昨逢残腊，呈祥庆有年。  
冷侵东郭履，寒逼广文毡。  
喜极埙箎和，吟馀盐絮联。  
长城归大阮，巨轴属群贤。  
思跨蓝关马，将乘剡曲船。  
恨拘崇让里，思逸灞桥边。  
斟酒觞慵举，烹茶鼎旋煎。  
寻盟淡生活，冻笔尚如椽。  

李洪　老人亭  
梦中已识雪髯翁，线去丝来信不通。  
觌面相呈了无得，岩前万窍自号风。  

李洪　立春前一日再雪因用韵  
重雪催诗夜映窗，杉枯竹折恣撑摐。  
交飞梅径妆才半，舞对鸾台影自双。  
面壁谁参少陵室，羊裘试问富春江。  
丰穰可卜卯年瑞，展拓边城筑受降。  

李洪　刘子履见怀小桥竹篱入梦寐因寄  
寂寞荒郊野水滨，竹篱茅舍旧比邻。  
谁知绣斧文章伯，尚念渔蓑潦倒人。  
采菊佩萸思共赏，落霞孤鹜兴尤新。  
关中小试酂磬侯绩，却掌丝纶侍帝宸。  

李洪　六龙驻跸温州先公职列西掖扈从至此手泽具载一时之事三十三年嗣子  
从龙浴日仰光辉，万里鲸涛扈六飞。  
晋国曾闻四蛇宇，周家亲睹一戎衣。  
东巡王气随天仗，西狩麟经在紫微。  
江海孤臣孝忠志，大恩未报重嘘欷。  

李洪　龙井  
无热龙宫北道场，人天瞻礼玉毫光。  
玺书重叠两朝赐，更助吾皇节雨昫。  

李洪　龙爪瑞花  
嵚崎石壁倚长松，古谶今观龙爪红。  
何事偏私閒草木，状元家住岭西东。  

李洪　隆兴改元初余为永嘉监仓时登忠义堂睹颜鲁公像知其裔家是邦今阅一  
明皇不识颜平原，我观旧史心慨然。  
天宝末年事大昏，边将骋兵相盗权。  
忽闻渔阳鼓鼙震，二十四郡城无坚。  
霓裳惊破西行蜀，妃子仓皇死马前。  
常山平原乃昆弟，屹立砥柱摧腥膻，  
土门既失陷河朔，天津羠贼须发拳。  
嗣皇灵武实草创，独坐鹗立中兴年。  
尚书累月家食粥，诸将列屋罗妖妍。  
鸣呼千载慕廉蔺，曹蜍李志如九泉。  
蒲阳幕府东嘉客，饱闻裔孙家好贤。  
锦囊重睹忠义像，再拜恨不为执鞭。  
轻绡盈幅凛生面，髣髴冠剑跻凌烟。  
况藏二诰墨色古，吾宗赞皇相业传。  
怜君为米走尘土，七十青衫雪满颠。  
乃祖精爽跨箕尾，寄书入洛逢飞仙。  

李洪　漫成  
能安寂寞兴何长，自觉无机称坐忘。  
一溉成功心尚在，五禽为戏学无方。  
病来乍怯衣裳褀，秋至新尝橘柚香。  
欲识道人真静处，南华一卷是医王。  

李洪　梅  
寂寞吹香野水滨，霜蜚月坠倍精神。  
横陈故作临窗影，妙韵谁云画逼真。  

李洪　庙舍乃潘阆巷而俗讹为潘堂其地亦俞氏青士园也作诗记之  
寓屋诗人巷，携锄青士园。  
琴书能自足，车马绝无喧。  
松顶凌云秀，蕉心听雨繁。  
幸无官长羠，穉子且应门。  

李洪　莫春过吴松垂虹用闻人伯封韵  
具区吴松同一水，季鹰英灵呼不起。  
波平风静落日明，一碧青铜三万里。  
幻成水墨思范宽，点缀卧虹排雕栏。  
曜晻枫林带烟雨，白鹤飞去何时还。  
老子登临屡春晚，胸吞云梦极荒远。  
鞭笞鸾凤恣遨游，几日蓬莱又清浅。  
何时脍鲈平波秋，湘娥鼓瑟纖指柔。  
却跨玉虹朝汗漫，谁能直钓无垂钩。  

李洪　南塔  
别峰相见路非遥，指点钱塘一线潮。  
安得南山退之句，赋成直使意飘飘。  

李洪　南台点集海艦  
粤国无诸故垒催，吐吞江海亦雄哉。  
峰峦叠叠青螺髻，翠幄重重锦绣堆。  
破浪乘风浮战艦，荒烟落日傍龙台。  
倦游已喜瓜期近，立马沙边更几回。  

李洪　拟和御制郊祀诗  
郊禋飨帝就圜丘，诚格苍穹灵既留。  
夜陟紫坛飚驭下，天临黄道矞云浮。  
槐林双阙恩方涣，禾黍三登岁有秋。  
幸睹赓歌千载遇，惭无银笔赞洪猷。  

李洪　拟和御制郊祀诗  
圣代弥文考九丘，寅威郊见故迟留。  
黄琮苍玉神娭燕，月璧星珠瑞应浮。  
礼洽汉山呼万岁，事殊唐鉴献千秋。  
侍臣谁荐扬雄赋，岂使甘泉播令猷。  

李洪　偶成律句十四韵  
白雪人谁和，朱弦世所轻。  
薄才惭吐凤，豪气欲骑鲸。  
岂有江山助，应无风雨惊。  
雕龙宁可学，刻鹄叹无成。  
韵险元非絮，词新敢效颦。  
何如一杯水，难比五言城。  
七步才空敏，千言敌必勍。  
固羞鹤膝病，莫继凤雏清。  
徒溢牛腰轴，谁题雁塔名。  
清新希庾信，巧律漫阴铿。  
鸟过言难补，鱼劳尾自頳。  
只忧生白发，有志抚青萍。  
伯乐方知骏，钟期善听声。  
敢将呕心作，试就屑谈评。  

李洪　偶书  
世事悠悠莫问天，一觞且醉酒中贤。  
阶前落叶无人扫，满院芭蕉听雨眠。  

李洪　偶作  
不种松陵二顷田，却来江浦按戈船。  
乘风破浪非吾事，暂借僧窗永日眠。  

李洪　偶作  
十日王程未许归，登山临水此心违。  
夜阑佛屋龛灯暗，时有飞萤点客衣。  

李洪　偶作  
小雨纖纖未肯晴，归程犹趁欲宵征。  
潮来江浦绿如染，云抹山腰练许横。  

李洪　陪史志道侍郎遍览南园北第之胜即席赋诗  
我公胸次妙陶甄，幻出壶中小有天。  
地近沧浪占风月，目吞笠泽饱云烟。  
国杯金眃开新第，燠馆凉台继昔贤。  
闻说傅岩通帝梦，遄归黄阁卧貂蝉。  

李洪　陪朱德应泛丹  
乘兴扬舲意未穷，俊游真有古人风。  
朱陈亲契当年少，李郭仙舟此日同。  
山色远看空翠里，笑声高彻水云中。  
贤关求士方虚席，得隽行闻冀北空。  

李洪　普照庵小憩  
昔日牧童聚沙戏，若个阿师来卓庵。  
千圣路头都把断，不须辛苦误同参。  

李洪　骑骡  
留城北去去分骡，冷笑亲朋驷马多。  
赖得劲蹄无可碍，一鞭安稳过沙河。  

李洪　前行路难冯公岭作  
君不见冯公之岭摩苍天，危梁峻坂相属联。  
樵夫跬步不得上，仰视悬石势欲颠。  
下有飞泉泻鸣瀑，舂撞嵓窦汇山麓。  
飞流溅沫冰雪寒，萝茑荒林猿狖伏。  
傍穿鸟道人踪绝，怪石虎踞苍崖裂。  
扪参历井路屈盘，九折羊肠车轴折。  
如何年少远游子，担簦蹑屩来过此。  
或欲挟策干君王，亦有辞家远从仕。  
马痡仆倦栖茅屋，夜汲岩泉燃楚竹。  
赐璧封侯事渺茫，涂穷未免阮生哭。  
遐想太古开辟初，地隔东瓯擅一隅。  
山腰凿石自何代，要令海宇同车书。  
不知冯公亦何者，姓名宛与兹山俱。  
我行适当三伏间，霪霖积潦行路难。  
家住太湖三万顷，烟波回想洞庭山。  

李洪　钱史开府奉祠归四明  
千载风云佐命期，黑头先冠凤凰池。  
赤明龙汉升平运，河目龟文柱石姿。  
谭笑功成调鼎鼐。燮和元化请华夷。  
拂衣袖手林泉乐，咸仰不兴帝者师。  

李洪　钱史开府奉祠归四明  
衮绣貂蝉侍太清，致身将相极儒生。  
三槐正位岩瞻峻，两镇交兵节制荣。  
昼锦蚤传留鉴水，召棠重喜蔽龙城。  
愿将闾里新谣咏，长和滔滔西峡声。  

李洪　钱史开府奉祠归四明  
千里全闽按八州，曾闻三相衮衣游。  
谁知今代甘盘学，宽尽吾皇南顾忧。  
家给乞浆皆得酒，年丰卖劒有耕牛。  
诗歌绿竹为公寿，父子应须并相周。  

李洪　钱史开府奉祠归四明  
主眷方隆便乞身，共钦勇退解枢钧。  
湖山胜概神仙宅，文武崇勋社稷臣。  
未许赤松陪杖屦，却须黄阁再经纶。  
苍生指日为霖雨，仄耳宣麻宠数新。  

李洪　钱塘遇沈时仲匆匆索别  
三年啄腐共吞腥，乍解南冠觐舜廷。  
新贵论交头漫白，吾曹相遇眼终青。  
休嗔轻薄纷纷雨，还恨分携落落星。  
岁晚江湖未归客，蒯缑弹铗不堪听。  

李洪　清晖亭  
溪山佳处称题诗，终日篮舆绕翠微。  
夹路苍官管迎送，客情那得澹忘归。  

李洪　清明遣兴呈郭次张  
倦游佳节负清明，禁粃芳菲未遍经。  
杨柳堆烟犹冉弱，杏花著雨半飘零。  
街头车马来还去，客里壶觞醉复醒。  
賸喜祥林洗尘土，吴山相对眼偏青。  

李洪　清明自释  
异乡节物又清明，懒复追游年少行。  
愁惨松楸十年泪，雨昏花絮数声莺。  
高红远绿俱无那，客恨春风两不平。  
强课新诗作寒食，不堪重忆故园饧。  

李洪　清明鑽火烹茶  
客舍垂杨依旧青，自鑽新火应清明。  
故山紫笋谁能摘，倒箧云龙手自烹。  

李洪　庆陵季文尚书休致会者三十一人各赋诗  
尚书妙德望，曳履闻直声。  
献纳雨露边，斯文有统盟。  
重席侍经幄，藻銮持铨衡。  
不惮推毂士，规摹汉西京。  
五色深补衮，三入厌承明。  
歨起莼鲈思，径作吴松行。  
名位九牧耸，富贵一毫轻。  
徜徉霅溪上，结庐依化城。  
摆落轩冕累，白屋倒屣迎。  
实际契禅宗，虚静合仙经。  
圣朝亟图旧，世臣重典刑。  
苍生望东山，盐梅待调羹。  
引年章屡却，勇决非矫情。  
雍容进退间，夷惠和且清。  
出纶冠奎文，安车示尊荣。  
乐天宅池台，翁仲金馀籯。  
公贵无留资，韩宣有卿名。  
时方需大老，复当佐升平。  
它年秉旌地，堂上有奇兵。  
恢复还旧都，翠华驾云亭。  
贱子荷英盼，炼句愧阴铿。  
请歌公归兮，盍使季札听。  

李洪　秋日遣兴二首  
时序循环速，还惊一叶飞。  
草衰山自瘦，雨罢水增肥。  
芡嚼鲛人泪，荷凋楚客衣。  
鲈鱼不易得，张翰正思归。  

李洪　秋日遣兴二首  
倦憎秋暑炽，閒喜雨馀清。  
个个萤相照，娟娟月独明。  
湿蜗粘壁死，寒草上阶生。  
吟咏徒愁思，呜咽不得平。  

李洪　秋祀上丁斋宿中夜雨凉因思去岁气候颇同书壁  
秋云黯黯结层阴，頶水人稀夜漏沉。  
独有芭蕉如道侣，二年相伴宿斋心。  

李洪　秋晚閒咏  
六年门外送苕溪，绕舍黄花独杖藜。  
安有鹤觞逢白堕，新成螭盏得朱提。  
流匙乍饱丰年玉，病齿全疏钉座梨。  
欲问福城南去路，江山犹得助难题。  

李洪　秋夜舣舟骆驼桥对月  
新秋清夜月当空，弭楫驼桥意象雄。  
销恨难求贤士酒，扬尘厌共庶人风。  
市声暂息更筹永，渔唱频惊客梦中，  
绀碧琉璃千顷净，顽仙常占水晶宫。  

李洪　秋雨叹  
西风猎猎暮秋天，昏雾淫霖海气连。  
雨脚如麻云泼墨，禾头生耳稻漂田。  
庭前槐树惟增叹，阶下决明空可怜。  
愁绝寒儒思广厦，床床漏屋夜无眠。  

李洪　舑庵  
独擅东南胜，能全山泽舑。  
旧传缠锦襻，兼写辋川图。  
心逐江天远，胸吞云梦无。  
夫君有丘壑，宁复慕陶朱。  

李洪　人日  
开岁逢人日，今朝又复阴。  
昏霾疑是瘴，淫雨欲成霖。  
客里年华改，愁边疾病侵。  
遣怀诗与酒，小醉且长吟。  

李洪　仁实分柑仲躬饷碧泉各赋一绝  
一别温江九换年，赏柑篱落缀青圆。  
罗浮贡篚无因遇，林下先尝愧谪仙。  

李洪　仁实分柑仲躬饷碧泉各赋一绝  
寂寞东篱嗅落英，渊明止酒任天真。  
江州无复王弘惠，一斛葡萄赖故人。  

李洪　僧惠白莲  
逃暑追凉荫碧萝，清池咫尺阻经过。  
眼前喜见芬陀利，鼻观重参乾闼婆。  
绰约汉宫黄傅额，依稀洛浦袜凌波。  
远公自结庐山社，一笑拈花意若何。  

李洪　僧惠白莲  
拄颊看山暑顿空，修眉横嶂障晴空。  
太真姊妹温泉浴，窦氏儿郎丹桂风。  
古驿荒凉征骑还，里居好事古人同。  
明年更有秋风便，淡墨联名冠法宫。  

李洪　尚善喜雨用元夕韵  
软红尘土没东华，未若为农乐叵涯。  
耕陇一犁欣已足，生春六夜喜非赊。  
顿回茧馆柔桑绿，渐落峒山细麦花。  
惟觉空阶听更爽，斋居无睡转河车。  

李洪　尚善再用韵访梅  
不惮诗催白发生，年年梅绽酷留情。  
寒枝幻出横斜影，旧曲犹堪一再行。  
越峤云霾春最早，西湖烟水梦尤清。  
他年相望千山阻，公在銮坡我退耕。  

李洪　赦后分祀禹庙有感  
禹庙依山麓，江涛日到门。  
黎甿半樵牧，祝史洁罍樽。  
菲食虽王意，斋祠致主恩。  
人谁思帝德，空感习之言。  

李洪　沈氏小玲珑二首  
试蹑登山屐，来寻云外峰。  
题诗喜修竹，长啸倚孤松。  
怪石疑蹲虎，深湫有蛰龙。  
惭无济胜具，樽酒且从容。  

李洪　沈氏小玲珑二首  
十载经行旧，松扉静不关。  
岩空觑天巧，心达觉身閒。  
古洞无扃锁，飞泉杂佩环。  
何须采芝去，此地似商颜。  

李洪　十六夜待月海上  
月到中秋已壮观，更看飞出海边滩。  
光连贝阙鲸鲵骇，冷射蓬壶屭趐寒。  
万顷银涛俱皎洁，一轮金魄尚团栾。  
当年太白曾观此，宁肯呼为白玉盘。  

李洪　十六夜待月溪滨风露浩然宵中不寐  
昨夜中秋月，高唐妒素娥。  
凭谁修玉户，未觉减金波。  
练净前溪水，银侵左界河。  
浩然风露爽，通夕祗长哦。  

李洪　十七夜玩月  
宿昔妖蟆磔，仍圆顾兔灵。  
桂华滋白露，轮玉碾青冥。  
倦翼翻乌鹊，愁肠念鷚鸰。  
独谣成短韵，酸楚不堪听。  

李洪　十一月十九日瑞雪应时百寮入贺仆以病告翌日从驾朝德寿宫马上口占  
拂晓开阊阖，来朝万玉妃。  
遥知花六出，争瑞日重晖。  
入贺鹓鸿缀，迎銮锦绣围。  
巩梅春最早，香透赭黄衣。  

李洪　寿老饷笋  
陋巷晨炊乐一箪，慕膻逐臭两知难。  
自甘香积伊蒲馔，宁叹栏干苜蓿盘。  
禅老竹萌资净供，诗人菜把诮园官。  
喜参玉版宗风在，何待丛林一击看。  

李洪　书寓舍壁  
且卧元龙百尺楼，难忘江海一扁舟。  
西山爽气助诗兴，忽有碧云生暮愁。  

李洪　书寓舍壁  
沉阴未解雨蒙蒙，倚槛看山怯晓风。  
睡起卖花声过尽，不知春色在壶中。  

李洪　叔赐迎侍以诗饯之且趣其来  
折槛云孙擅后声，暂栖莲幕不谈兵。  
论诗更俗压竞病，痛饮何须分浊清。  
东阁梅残萦旅梦，北堂萱茂动归情。  
重来肯放韶光晚，叱驭加鞭莫计程。  

李洪　双梛  
古杉翠梛几千章，势压穹岩九暑凉。  
匠石它年选隆栋，万牛回首立明堂。  

李洪　【勀　01】　水口泛舟  
染棹摇澂碧，推蓬拥翠岚。  
夜涛喧枕席，朝雨暗梅柟。  
客里将迎倦，田家兴味甘。  
秋风开病翼，归梦大江南。  
　¨宋诗　李洪　松皮香鼎  
南山长鬣五大夫，峨冠织翠华襟裾。  
老藏山泽骨相舑，捐躯鼎鼐计不疏。  
偶向寒窗伴腐儒，圴|腹耸身止坐隅。  
鼻观如与芝兰俱，非烟非雾时有无。  
愧尔不及清庙瑚，窃蒙顾盼承吹嘘。  
弥明不解世俗书，哑然尚能赋此乎。  
我惭刘侯敢诋渠，明窗昼永勤三馀。  
三生结习痛扫除，尚馀闻熏六凿俱。  
篆烟起灭凌太虚，嗒然隐几兼忘吾。  

李洪　送范至能帅桂林  
口伐奇谋讋可汗，归来犹著侍臣冠。  
燧林草色供诗思，凤沼春波滟笔端。  
谁谓玉堂真学士，暂临桂管小长安。  
元戎十乘无遄迈，上阁宣麻句已团。  

李洪　送家叔通守光山二首  
籍甚贤通守，吾家叔父尊。  
暂淹纡旧绶，久合拥朱辬。  
楚甸重分刺，边城已息屯。  
前驱须少伫，天子有恩言。  

李洪　送家叔通守光山二首  
彼美光山郡，风流楚相城。  
寝丘闻汉志，潘国尚侯名。  
泥轼疏荣渥，枫宸眷老成。  
侧闻颁一札，持橐奉承明。  

李洪　送荐福恩老  
二老相从寂寞滨，往来藜杖特情亲。  
白头庐阜閒司马，杜口毗耶彼上人。  
知见普薰金斗域，伽陀语别霅溪濒。  
红梅已露西来意，要看全提祖令新。  

李洪　送江叔源除太府丞柯山需次  
威凤翔千仞，览辉以来仪。  
天骥渥洼种，籬云不受羁。  
江侯南国珍，劒佩光陆离。  
三道对清问，万言敷箴规。  
云霄跬步蹑，分教小差池。  
中都冠盖躔，屈处金穣司。  
奏课应迁格，腾达当在兹。  
元枢国士赏，天子前席咨。  
一言寤凝旒，致主跻轩羲。  
抱负经济才，凛然谏诤姿。  
朝阳庆凤鸣，冀北空騧骊。  
士为知己用，素蕴得尽施。  
丞贰须要剧，台阁未应迟。  
需次指柯山，买船泛钓矶。  
暑行戒接淅，江边远风披。  
病夫困尘土，倚玉惭葭枝。  
分携莫能送，别酒何堪持。  
傥经子陵濑，扫壁寻题诗。  
前途得好句，慰我别后思。  

李洪　送客乘骡足跋口占示同行  
欲趁江头送客风，蹇骡难强逐骄骢。  
漫夸历块过燕市，自笑乘船似越侬。  
从此上车惭著作，肯令折臂老新丰。  
钓车鱼具平生乐，得失真宜付塞翁。  

李洪　送莫子齐知温州十韵  
左省涂归地，崭然德望优。  
夕辞清禁月，高挂白苹洲，  
丹扆深求旧，东嘉庆选侯。  
玉堂曾视草，沧海岂乘桴。  
奕叶甘棠在，中州雪浪浮。  
讙谣五马贵，题赏大龙湫。  
颜谢宜方驾，龚黄以上求。  
侧聆宣室召，宁效贾胡留。  
贱子尝羁宦，名山悔梦游。  
黄柑仁寿酒，犹足助觥筹。  

李洪　送钱进思粹吴郡  
繁雄茂苑侔汉辅，森戟凝香古佳处。  
鹓鹭行除半刺贤，万井提封赖摩拊。  
公家名德世有人，伯仲于今见伊吕。  
妙龄籍甚驰日边，粉闱握兰将振羽。  
故为补外便亲养，知已家庭真内举。  
画鹢鸣饶催去程，垂虹松江对烟雨。  
西北高楼插暮霞，荷芰池光破炎暑。  
平分风月助诗兴，一诺无事留公府。  
却寻馆娃歌舞地，麋鹿台荒尽禾黍。  
剑池古色湛寒泉，响屧采香迷岛屿。  
仙鬼遗踪杳茫昧，临赋馀情时访古。  
治中别驾称展骥，末俗媕娿讥越俎。  
简书狱市抵胡粤，末界马牛视齐楚。  
欲了官事儿辈痴，钳柅吏欺租赋簿。  
退食萧然绝点埃，亦有佳客酬谈麈。  
想席未暖诏已颁，稳上丹墀看布武。  
故人贫病寄江湖，一衲蒙头参马祖。  
时凭尺素问沉绵，临别索诗愧吴语。  

李洪　送史志道帅建康  
簪橐明光备武文，玉麟暂剖别尧云。  
朝中礼乐谋元帅，天下英雄有使君。  
陋矣齐丘当十万，鄙哉诸葛眎三分。  
公归岂作东征远，彝鼎将书第一勋。  

李洪　送随公  
莲社谈经阅几年，住山活计尽随缘。  
衔花百鸟未忘物，露地白牛谁着鞭。  
得计深居餐老柏，勿疑古润与寒泉。  
他时要伴芸庵隐，竿木逢场不离禅。  

李洪　送滕彦道除太府寺簿归吴门需次  
论交先友接枢廷，末路为寮喜典刑。  
桃李春风同扈跸，衡茅夜雪并寒厅。  
暂从簿领陪卿月，行握兰荃应列星。  
临别遥思五湖乐，望中林屋已青青。  

李洪　送滕彦道赴浙东参议  
辍自鹓行第一流，笑谭幕府卧青油，  
兰亭陈迹犹堪赋，禹穴奇书尚可求。  
丞相开藩多暇日，省郎为介借前筹。  
独怜无用沟中断，深羡千岩万壑游。  

李洪　送武广叔游浙东二首  
六载交情笃，安贫见子难。  
学穷栒邑鼎，篆逼峄山刊。  
歧路伤轻别，金兰义肯寒。  
浙东仍岁俭，持底劝加餐。  

李洪　送武广叔游浙东二首  
嬴相去千载，规摹笔势难。  
空兴黄绢语，谁把翠珉刊。  
并海岁云暮，耶溪春更寒。  
知君四方志，无璧荐盘餐。  

李洪　送徐致州交代赐第归亲庭  
九五飞龙阐文化，明光亲策穿杨射。  
重瞳左右列皋夔，鹄立胪传玉阶下。  
乙科首冠持橐门，衣钵家声传子舍。  
扶阳一经世青毡，天语褒嘉增宠假。  
衣冠盛事耀儒绅，马走牛医皆衒咤。  
君才端合连八科，丽藻明玑美无价。  
他年落笔中书堂，更分跋烛金銮夜。  
诏成速招赞普朝，感动宁须奉天赦。  
乃翁东山倾士望，内集风流继诸谢。  
买船径度子陵滩，不待琼林沾玉斝。  
谓言归心驰寝门，戏彩趋庭及槐夏。  
顾我惭称李耳孙，冗散时遭官长羠。  
效颦累月漫笞儿，行矣归田老耕稼。  

李洪　送许季韶粹桂林  
尺五天边看颉颃，参辰出处九星霜。  
未令掌诰吟红药，屡喜嘉言贡皂囊。  
怀绂寓居欣会弁，监州岁晚客殊方。  
柱林赖有诗书帅，好共骖鸾上玉堂。  

李洪　送许季韶粹桂林  
二年鞭弭侍君轩，立仗从来愧不言。  
乞得閒官九仙隐，身谋优稳荷明恩。  

李洪　送许季韶粹桂林  
高枕秋风病骨轻，随銮无复起侵星。  
铜瓶潄井锁尘虑，舌本犹堪读道经。  

李洪　送许季韶粹桂林  
除墨犹新湿诏黄，题舆不称愧龙光。  
且观百粤蛟鳄徙，勿羡九霄鸾鹄翔。  

李洪　送许季韶粹桂林  
文登犹记旧青毡，敢恨瓜期尚六年。  
办取扁舟五湖上，吴松鱼蟹不论钱。  

李洪　送野上人游西山  
诗名翰墨独兼全，海上从游十许年。  
进退两忘中有德，律禅不碍任随缘。  
岫云又作无心出，桃坞何劳一笑妍。  
好把经行写新咏，他时寄我小山篇。  

李洪　送赵德庄右司江东漕二首  
帝胄英英秀本支，名驹千里众难睎。  
驰声小选衣冠地，振职中台政事机。  
礼乐光华持节宠，纶恩献纳赐环归。  
朝廷俊杰如公少，准拟重来伴紫微。  

李洪　送赵德庄右司江东漕二首  
宰士雍容望最优，便期簪笔侍凝旒。  
暂劳省户弥纶手，稍缓关中馈饷忧。  
寓直文谟高内阁，褰帷仁政被南州。  
龙蟠虎踞登临胜，天险防边得细筹。  

李洪　送仲弥性赴蕲水  
中兴岳牧任词人，分虎初班楚泽春。  
四纪才名文价重，一麾江海玺书新。  
眷深丹扆虚前席，祖意黄梅试问津。  
报政宁需外庸讫，遄归清禁掌丝纶。  

李洪　送子都兄赴建康粮料三首  
三年待次喜瓜期，别酒春风劝一卮。  
欲试发硎稽古力，稍从连茹中兴时。  
徒劳人耳犹州县，可识荆兮复别离。  
深念对床听夜雨，情怀作恶不成诗。  

李洪　送子都兄赴建康粮料三首  
留都万雉最繁雄，人物风流古所同。  
玉树玉笙亡国恨，桃根桃叶劫灰空。  
重新观阙青冥外，依旧山川王气中。  
好把清吟追太白，龙蟠虎踞美江东。  

李洪　送子都兄赴建康粮料三首  
霸业衣冠事莫论，秦淮潮汐自潺湲。  
新诗必有江山助，故国应无乔木存。  
宅施鸡园钟阜远，塔藏鸟爪道林尊。  
登临怀古情何限，想对三茅忆弟昆。  

李洪　送子南兄参选  
我李柯条世有人，如兄器业自超伦。  
岂容被褐常怀宝，好上烟霄早致身。  
天气未佳欲寒食，朝廷有道政青春。  
观光勿作迟迟去，桂玉何劳叹楚薪。  

李洪　宿宝宁寺  
畏暑征涂倦，僧窗借榻眠。  
聚蚊雷隐隐，梦蝶昼翩翩。  
喜断梅黄雨，慵参柏树禅。  
潮生富春渚，重泛谢公船。  

李洪　宿临平寺  
客里疲奔走，禅关暂舣舟。  
颠毛成种种，身世信悠悠。  
天路辞鸿鹄，江湖狎鸟鸥。  
依然庭下柏，立雪伴冥搜。  

李洪　宿龙泉院有外氏陈户曹坟阴德记  
外家多积床，绝叹户曹贤。  
阴德神能告，潜光世更绵。  
龙泉依古寺，马鬣近封阡。  
欲篆苍崖古，惭无笔似椽。  

李洪　宿鲈风亭  
暂解尘缨锁与韁，鲈风秋色似鲈乡。  
从今第四桥南去，蟹簖渔矶属漫郎。  

李洪　宿瑞岩示刘子厚  
肩舆转绿畴，跨浦蹑石梁。  
暮投瑞峰宿，野色杂莽仓。  
鱼盐海市隘，松竹山径凉。  
解衣借僧庐，煮茗涤枯肠。  
顿忘庚火争，秋色已侵床。  
古戌此何夕，冠盖来徜徉。  
一杯偶相属，荔丹咀冰霜。  
哦诗兴清绝，天池看鹏翔。  

李洪　宿汤泉驿  
炎方到处水如汤，地脉深疑有臭黄。  
犹胜骊山污艳质，渔阳簇马鉴兴亡。  

李洪　宿天宁示{左忄右度}老  
又扶残醉渡溪桥，饮散南园夜寂寥。  
炬火照山疑犯斗，松风动地欲平潮。  
观河自叹尘容老，就日那能鬓雪消。  
煨芋拥炉谈妙道，阶梯佛祖直须超。  

李洪　宿盐田驿用黄大声韵  
使节经行地，南讹夏日长，  
盾威知畏仰，暑雨助清凉。  
叱驭登闽峤，鸣珂入帝乡。  
拂尘来者敬，妙墨尚淋浪。  

李洪　岁除  
客里光阴又一年，人情真复似怜蚿。  
家贫尚有春名酒，才拙安能雪命篇。  
弱柳经霜半凋落，修篁沐雨更便娟。  
亲交岁晚无书劄，常闭柴扉稳昼眠。  

李洪　坦庵僧名崇彼  
万象森罗具一尘，小庵花木四时春。  
客来相对默无语，亲见毗耶彼上人。  

李洪　探梅  
帝所春先到，西湖梅自开。  
横斜窥水鉴，想像下瑶台。  
青女严霜侍，嫦娥借月来。  
景阳钟漏晚，翠羽勿须催。  

李洪　探梅  
瓯粤千山外，清愁只个般。  
澹烟增态度，飞霰斗高寒。  
郑圃乘风驭，孤山傍水看。  
少陵诗兴动，题品信知难。  

李洪　探梅  
幽姿矜冷淡，别占一家春。  
摩诘闻禅女，登伽善幻人。  
解愁空索笑，能赋更疑神。  
乞与水仙品，谁持上玉宸。  

李洪　探梅次韵章庭倚  
江园试觅去年梅，花下遨游得暂陪。  
脉脉早迎南日至，垂垂先放北枝开。  
江边墙角添诗兴，月落参横唤梦回。  
一见清香心已醉，何须更待曲生来。  

李洪　桃花菊  
秋声振竨木，槁叶随飞蓬。  
起视篱下华，灼灼夭桃容。  
天公等儿戏，小草发纖秾。  
乍疑武陵源，秦人傥再逢。  
又如灵云老，禅机投劒锋。  
畴昔粪土广，靖节吾所宗。  
不然荐坠露，三闾挹遐踪。  
吕令载黄花，鞠裳表其衷。  
浊醪乱眼缬，衰颜暂时红。  
肯效玄都吟，葵麦摇春风。  

李洪　题安头陀石室  
头陀灵迹閟岩隈，寻胜何人肯暂来。  
野鸟衔花无觅处，绿苔封迳看空回。  

李洪　题朝阳亭  
新亭危冠别峰西，万壑千岩势总低。  
要使登临高著眼，梧桐应有凤凰栖。  

李洪　题崇福院壁  
十邑驱驰阅四旬，尽空囹圄报吾君。  
僧窗渐觉猿吟远，城市嚣尘自此分。  

李洪　题慈感寺极目轩  
红芰敷腴献笑，青山偃蹇横陈。  
身在水晶宫里，须信羲皇上人。  

李洪　题慈感寺极目轩  
寺枕苕溪一曲，僧依城郭千家。  
客至未尝芡觜，我来恰及荷花。  

李洪　题慈感寺极目轩  
尘眼登临清旷，水憬楼阁峥嵘。  
欲见普门大士，菰蒲影里钟声。  

李洪　题华亭尉厅梅馆  
古梅瘦竹助萧疏，剪藄蒿蓬亦甚都。  
报政未容须五月，却寻疏影向西湖。  

李洪　题华亭尉厅梅馆  
扫径开窗事事新，主人解组似行人。  
浮香弄影无因得，试促花神作小春。  

李洪　题李提刑事实  
百雉安危欬唾中，三平狂寇不言功。  
鲁连解难高千古，回纥投戈见此公。  
欲上史官传逸事，要观著令独称忠。  
傥能配食乡人社，宗衮宣城伟绩同。  

李洪　题罗源尉廨壁  
坐来山气结层阴，解橐迎凉濯暑襟。  
赖有新诗成独讽，惜无喜客伴孤斟。  
绿荷翻雨倾珠碎，翠竹摇风引凤吟。  
习射更思矍相圃，丽龟试看仆姑金。  

李洪　题罗源驿用马驹甫韵  
今年小稔遍山村，白叟黄童笑倚门。  
老瓦为樽赛田祖，石田多稼庆曾孙。  

李洪　题罗源驿用马驹甫韵  
日斜投宿古禅扉，老宿过同东院西。  
到处葛藤无用处，试寻梅萼亚疏篱。  

李洪　题潘岳掷果图  
锦绣文才貌甚都，冶容乱掷果盈车。  
披图宜鉴登徒子，折齿犹胜谢幼舆。  

李洪　题戚仲骡纲图  
北风吹雪飞千山，雪深山径难往还。  
长林乔木敛秀色，层崖叠嶂雕苍颜。  
山腹痴云结寒润，山巅去天不盈寸。  
溪湍岩瀑争喧貀，兽蹄鸟迹皆逃遁。  
中有驿使输皇纲，群骡任重人束装。  
旌旗不展岚气湿，鞍辔稳驭銮声銁。  
危桥当道不可过，怒挥鞭箠躯慵惰。  
栈阁萦纡铁勒寒，荆榛暗刺毡衣破。  
骡行迢遰风萧颾，倦来谁复鸣鞭梢。  
忽逢大渡凛毛骨，深沉时若潜虬蛟。  
作急呼舟渡斯水，寻得舟人来数里。  
一舟已去一舟行，掉入深潭浪花起。  
舟移岸曲人争先，牵骡束货行挥鞭。  
芦深峡束积雪滑，十步九止愁其颠。  
骡行雙败人枵腹，民家借爨黄粱熟。  
人餐骡饲幸平恬，其奈门前去程促。  
山前山后开梅花，卧溪枯树寒槎牙。  
关情一片青烟下，深闭柴门三四家。  
行行渐出平川路，回首千山暝云雾。  
自知驿舍更一程，指点山坳深处住。  
解鞍摘货驿舍宽，地炉榾柮烟辛酸。  
群骡入厩人饱睡，明朝一驿可输官。  
绢落并刀悭数尺，衡从笔墨开胸臆。  
尽将此景作此图，轻描浓抹无凝积。  
古来摩诘传天真，此手那知复入神。  
好将一本献天子，能信邦家本兆民。  

李洪　题水墨罗汉  
大士神通超一切，果成道备栖觉地。  
庞眉山立孰写真，水墨良因作游戏。  
明窗棐几氎巾净，竹炉柏子香云细。  
条绳乍解目增明，短幅溪藤联数纸。  
当年意匠寄高远，惨澹风云生眼底。  
穹岩怪石随步奇，岳鬼蛮奴凛生意。  
僧繇未貌锦幪像，道子曾罢长安市。  
手携贝多口忘言，瓶莹琉璃瞻舍利。  
或嘿或语或慈威，亦蹑芒鞋将渡水。  
天女献供颜如莲，结习自空花堕袂。  
神閒态逸赞莫穷，墨妙笔精足珍秘。  
萧然着我岩壑中，雁荡经行恍能识。  
诗成倒挽两龙湫。不用韩公为画记。  

李洪　题外舅坟庵  
昔年把酒共看山，犹冀相从物外閒。  
零落山邱遽如许，膏肓泉石许谁攀。  
形神孰与论三住，梦幻全真悟八还。  
拱柏乔松助萧瑟，独乘明月弄潺湲。  

李洪　题雪峰  
象骨峰前古道场，简庵再到愈芬芳。  
地平双径崇宫殿，名压三山有雪霜。  
栗棘金圈提祖令，奎文宝墨閟宸章。  
海昌曾礼光明相，重荐炉中知见香。  

李洪　题雁荡图寄二兄  
谁知归雁亭中客，鼓翼来游雁荡山。  
更寄雁图凭雁足，秋风孤雁苦思还。  

李洪　题云间尉厅吏隐  
东南一尉笑卑栖，小试崑邱并海涯。  
千里僧包海雁荡，九霄鹏翼跃天池。  
南昌隐吏真相称，西蜀参谋更好诗。  
官舍从来同传舍，清规留与后人师。  

李洪　题谪仙回舟卧据锦袍图  
太白狂歌一酒船，锦袍夜醉楚江边。  
此时应向剡中宿，逼耳清猿月满川。  

李洪　听雨轩四首  
春到池塘草自青，飞花时度破窗棂。  
恨无好句追颜谢，赖有鸣蛙鼓吹听。  

李洪　听雨轩四首  
脱帽风檐迎晚吹，催诗急雨唤轻雷。  
祗应荷气薰人醉，不用轮囷象鼻杯。  

李洪　听雨轩四首  
听风听雨江湖上，一叶轻舟檥钓沙。  
暂却鹜行容退食，秋声先已到枯葭。  

李洪　听雨轩四首  
天寒病鸭守冰池，折苇枯荷霰雪飞。  
不觉哦诗成独立，南枝的皪露春机。  

李洪　同子永和贝元复春日韵  
平生前计拙如鸠，更向周南怨滞留。  
无奈春风欺客病，蕙兰狼籍伴牢愁。  

李洪　同子永和贝元复春日韵  
偶访东瓯谢守家，池塘春草柳阴斜。  
遥思上下登山屐，不为溪头桃李花。  

李洪　同子永和贝元复春日韵  
村村春到野花开，蛮榼红醪尽醉回。  
客子哦诗惊节物，林端杜宇不须催。  

李洪　同子永和贝元复春日韵  
杏雨桃鬟一饷红，楞伽三昧旧家风。  
江南江北松楸远，泪眼昏花瘴雾中。  

李洪　涂中书怀  
载驰十驿倦骖騱，已讶缁尘染素衣。  
历历征人数行店，翩翩越鸟恋南飞。  
贪看树向城头绿，不觉春从海际归。  
客鬓渐凋孤壮志，岂缘微禄恋轻肥。  

李洪　涂中杂兴  
畏日炎炎火伞张，扁舟挂席泛沧浪。  
飞流溅沫倾三峡，过崄方知有底忙。  

李洪　涂中杂兴  
草间蟋蟀动秋吟，偏感羁栖旅念深。  
功业岂关双鬓事，年来白处已通心。  

李洪　涂中杂兴  
很石惊涛枕席喧，长江蛟鳄屡垂涎。  
早知行路难如此，何似修涂稳著鞭。  

李洪　涂中杂兴  
荔子如丹橄榄青，红蕉叶落古榕清。  
温汤浴罢晚风快，老酒倾盆醉月明。  

李洪　涂中杂兴  
山颠怪石如蹲兽，波底危矶似化羊。  
却忆鉴湖明月里，绿荷红芰暑风凉。  

李洪　挽刘刑部诗二首  
宪部为郎久，琳宫解组归。  
赐章三品贵，眉寿八旬稀。  
橘向前洲种，金难故里挥。  
凄凉薤露曲，泪湿老莱衣。  

李洪　挽刘刑部诗二首  
东海于公老，当年大里门。  
身为二千石，恩及四儿孙。  
富寿悬车日，悲伤易箦言。  
佳城今日启，松柏閟高原。  

李洪　万寿观重萼梅  
天街倦踏软红尘，喜见宫梅漏泄春。  
千叶剪琼多态度，九英照日倍精神。  
香清暗馥维摩榻，韵胜全疑姑射人。  
好是孤山临水看，广平能与赋清新。  

李洪　望孤屿  
缥缈风烟岛屿孤，朱楼丹阁欲凌虚。  
浩然逸兴成陈迹，康乐清吟足起予。  
鳌顶蓬莱无雁塔，龙宫蠖瀋拥宸居。  
平生李杜空遐想，我欲投竿学钓鱼。  

李洪　闻季叔被子召小诗为迓  
郢人比屋庆循良，忽捧丝纶雨露香。  
骑竹方迎使君马，赐环已趣舍人装。  
好刊棠杕追嘉颂，应有阳春播乐章。  
归侍玉皇香案侧，愿将五色补垂裳。  

李洪　午日寓圆果院苦河鱼以诗纪节  
老来百事与心违，节物殊非少壮时。  
细葛宫中曾被赐，杨梅粽里未容窥。  
浪求医国三年艾，空吊沉湘五色丝。  
萧寺更同摩诘病，玉堂帖子要新诗。  

李洪　喜雨  
京尘睬目厌黄埃，萧飒风棂听雨来。  
心似芭蕉半憔悴，喜闻蛰户一声雷。  

李洪　喜雨呈二兄  
北风吹急雨，洗尽旱埃氛。  
河伯惊秋水，山君借雨云。  
苗心应免揠，禾把尚能分。  
及此民无殍，忧勤实圣君。  

李洪　喜雨呈二兄  
冻雨排银竹，垂檐一万条。  
新凉生枕簟，馀润到枯焦。  
静听欣倾注，应心快洗浇。  
长河从此足，不用借咸潮。  

李洪　喜雨用知宗韵呈陈丞相  
旱意初忧病圃场，霈然甘泽起羸尪。  
穹苍既格由孚信，德教从来本抑强。  
再熟言观竞藨衮，千仓千见咏丰穰。  
帝虚左揆思良弼，霖雨重期泽万方。  

李洪　戏题  
世事悠悠岂尽，人生汲汲多端。  
陶令欲歌归去，贡公何事弹冠。  

李洪　戏题  
多病闭门懒出，避喧终日高眠。  
惟可以君命竹，安能以兄事钱。  

李洪　仙岩登览  
造物蕴神巧，轩豁露真趣。  
嵌空划仙掌，罅拆喷石乳。  
半壁垂鲛绡，晴天洒飞雨。  
扪萝不知疲，酷爱岩石古。  
彼姝逝杳绝，灵虬孰能睹。  
玉册閟篆籀，三坟阙难补。  
徘徊挹翠浪，洗涤面尘土。  
回舆带夕岚，哦诗愧吴语。  

李洪　新交行  
君不见洛阳拜尘友，欲取金印击肘后。  
又不见长安轻薄儿，谁道青云不可梯。  
雨露翻覆岂无意，炙手新交旧交弃。  
华轩丹毂照青春，列屋娥眉妒宠新。  
若非大夫尝便客，亦是丞相拂须人。  
车如鸡栖马如狗，疾恶今无朱伯厚。  
甘向青陵老种瓜，肯效南山歌落豆。  
直如弦，死道边。  
杵臼论交世谁数，翟公勒门吁可怜。  

李洪　雪  
朔风动地似奔雷，瑞雪飞飞偏九垓。  
玉局尽疑从地涌，银台空讶倚天开。  
西经佛国千峰外，北过天山万里来。  
夸赋兔园非我事，直须兴尽棹船回。  

李洪　雪  
六幕同云岁又残，忽惊腊雪满群山。  
谁知曳履涂中去，端有披蓑江上还。  
三白吉祥千里内，六花飞舞两楹间。  
诗成自怪无奇语，欲压刘叉思觉悭。  

李洪　雪中偶成呈周明远  
巽二初分北帝权，忽飘瑞叶表丰年。  
随车逐马难为比，入隙开帘绝可怜。  
冻锁官梅枝袅娜，寒欺塞雁影联翩。  
袁安门闭惟高卧，遥忆溪头访戴船。  

李洪　雪中问梅  
雪拥前村路，梅花次第芳。  
月边谁索笑，溪断忽吹香。  
老眼经年别，醒魂异昔狂。  
何时真载酒，翠羽伴飞觞。  

李洪　夜泊第四桥  
月淡波寒夜向分，断行孤雁不堪闻。  
扁舟第四桥南泊，无限清愁寄梦云。  

李洪　夜宿护国寺  
积雨长涂淖，禅房卧枕书。  
松风醒耳目，梅雨上衣裾。  
误着谢公屐，宁宜仲举舆。  
前出聊细数，何事拥犀渠。  

李洪　夜坐  
驱蚊无术但{左扌右瓜}肤，灯火无因暂映书。  
半夜西风吹急雨，芭蕉声响竹萧疏。  

李洪　谒曹娥祠  
贞魂纯孝瘗江湄，满目江山故园祠。  
海贾时来楫迎汝，山君欲下桂为旗。  
九歌合继湘妃些，千古尘昏幼妇碑。  
月午湖平波似练，萧萧风竹陇猿悲。  

李洪　谒皇甫清虚  
五湖四海仰仪形，道貌天真孰可名。  
偶泛仙舟来泽国，回先生后见先生。  

李洪　医僧慧昌小轩  
小池绿净数游鱼，高柳蝉嘶暑气虚。  
露脸清真双菡萏，风标闲雅一舂锄。  
囊中时晒君臣药，肘后新抄和扁书。  
只此便为安稳处，何须林下与山居。  

李洪　移居  
僦屋东瓯城，爽气挹西山。  
飓风忽作恶，柴荆不容关。  
再徙得陋巷，藩拔井亦眢。  
稍毕涂塱功，已觉容膝安。  
庭前木亦嘉，修竹才数竿。  
幽艳海榴红，翠幄霜苞丹。  
明窗置棐几，荒畦整药栏。  
儿曹颇解事，扫径见秋兰。  
邻里来相贺，知我非热官。  
使令勿狙诈。办此良独难。  
未祭孙宝灶，且乐陶令閒。  
今日我重九，一酌还酡颜。  

李洪　移竹诗伯封垂和且闻兄弟皆欲作因用元韵奉寄  
海甸寻盟肯遽寒，叵嗔久未竖樯竿。  
张仪尚有口中舌，贡禹未弹头上冠。  
处处句奇有神护，行行墨妙似龙盘。  
阿连知有惊人语，鹤膝因君举似看。  

李洪　移竹诗伯封垂和且闻兄弟皆欲作因用元韵奉寄  
密密修篁入槛寒，君来移取出檐竿。  
结根久近幽人屋，解箨宜为壮士冠。  
曾共马兰同请客，不忧苜蓿但堆盘。  
从今莫羡萧郎画，风月良宵仔细看。  

李洪　以雪梨遗韩子文  
婺女新梨玉雪如，姑山绰约想肌肤。  
使君应唤纖纖手，饤座风流近酒壶。  

李洪　忆雪歌  
前年吴兴雪三尺，街头十日无行迹。  
南山千峰蟠玉虬，太湖万顷鎔银色。  
腐儒冻死但长哦，男呻女吟空四壁。  
去年强邻窥淮淝，铁马成群来塞北，  
将军授钺横雕戈，雪满弓韬对勍敌。  
捷书夜到甘泉宫，玉靶角弓自天锡。  
已观积甲熊耳齐，坐觉洗兵天河窄。  
今年腊尽寓东瓯，地接炎方少三白。  
梅梢柳眼漏泄春，笋茁兰芽遽堪摘。  
冬深未省见冰霜，挟纩无旗了况狐腋。  
朝来北风吹石裂，海气岚烟乱山碧。  
遐想瑞叶舞层霄，剪裁不费造化力。  
丰年一饱戴君恩，比屋千家消疠疫。  
长江远近要舒发，深恐阳骄无宿麦。  
徒披鹤氅怀兔园，速成遣祥霙慰北客。  

李洪　饮桂香茶简翁及甫  
午睡初醒缓注汤，一瓯清露沃诗肠。  
疑君昔日探蟾窟，犹带天边桂子香。  

李洪　隐岩吴体  
屋头日日闯云山，簿领沉迷肯放閒。  
一行作吏遽如许，三径就荒那得还。  
绿阴留与后人憩，丛桂时招好客攀。  
邂逅清泉与白石，岸巾时得洗衰颜。  

李洪　迎送神辞  
惟龙湫兮其源莫穷，利万物兮精神可通。  
岁大旱兮我民之恫，酌彼泉兮神听孔聪。  
击鼓坎坎兮于神之宫，薄采溪毛兮馈进两公。  
神欣欣兮鉴我民衷，神之来兮雨其蒙。  
念我稼穑兮涤去烛烛。瓶罂甚小兮膏泽其丰。  
骄阳摧威兮奔走丰靚，民之讴歌兮千古英风。  
旱既太甚神是籲兮，一勺之水为甘霔兮。  
伊神正直歆诚愫兮，三日为霖弥旬注兮。  
我稼既兴舟在步兮，微我两公余曷愬兮。  
击鼓其镗山之下兮，桂酒椒浆饯神去兮。  
功成惠孚去不顾兮，携幼扶鲐民塞路兮。  
卒相有年多黍稌兮，泽惠无忘永终古兮。  

李洪　用东坡回文韵  
春晚落花馀碧草，日长舞蝶妒红蔫。  
新荷卷翠簪池面，弱柳垂丝织暝烟。  

李洪　用前韵简日华  
迟迟欲去恋双溪，独乐箪瓢不糁藜。  
岂称昔贤为半刺，只堪老宿话全提。  
家贫未办千头橘，世习犹堪两颗梨。  
速丐雄篇重行橐，三山佳境易为题。  

李洪　游华盖山容成洞天  
小雨廉纖早酿寒，清晨来访道家山。  
寂寥玉座缨香覆，点缀碧岩枫叶丹。  
地胜七山星有斗，人疑千岁鹤飞还。  
閒繙洞简寻真诀，脉望难求发似环。  

李洪　游石门洞  
溪壑萦纡碍去舟，石门雄峭未曾游。  
云深飞瀑自成雨，洞辟双扉最上头。  
紫府丹台疑有路，碧岩红树饱经秋。  
追怀颜谢当年兴，坐听猿吟和四愁。  

李洪　游武夷二绝  
平湖高柳绿千堆，莫为寻芳取次回。  
欲访同参德云老，别峰霁色夕阳开。  

李洪　游武夷二绝  
野水溶溶易满堤，十分强半麦成畦。  
我来宴坐久无语，日蟆昃深莺乱啼。  

李洪　余寓王园适当春残尚有小桃临水追想昔时繁丽无复存者借仲信桃花韵  
兔葵摇曳雨蒙蒙，尚有夭桃出旧丛。  
轻簿不禁三月浪，飘零常恨五更风。  
燕泥乱啄粘香蕊，渔艇犹疑趁落红。  
惆怅眼前兴废事，灵云今已悟真空。  

李洪　雨寒  
昏昏海气助朝寒，风雨萧萧尽日间。  
室似陈蕃尘不扫，门如陶令昼常关。  
惟凭茗眃消磨睡，更把诗筒断送閒。  
悄悄绝无车马至，方知颜巷似深山。  

李洪　雨中过幽居寺  
柳眼青葱桃萼红，东皇试手放春功。  
峰峦矗矗孤云耸，润壑涓涓细水通。  
出谷抗尘身已去，登高能赋思无穷。  
驱车更过幽居寺，暂听猿吟杳霭中。  

李洪　雨中兹感寺泛舟  
渺渺江舟雨满川，楼台烟霭幕愁边。  
春风邀勒梅都谢，夜雨淋浪柳尚妍。  
僧钵偶分蒲塞供，佛香时送水沉烟。  
佳时更拟携筇出，拾翠人归唤渡船。  

李洪　欲探梅西山简元量  
寻梅试欲向江津，冷蕊商量效小颦。  
洗雨梳风无那瘦，巡檐索笑为谁春。  
西湖苦忆微吟老，庾岭偏愁折寄人。  
知有清诗似何逊，可能嚼蜡对横陈。  

李洪　元日  
元日欢情客里稀，追陪人事强开眉。  
不知爆竹催年去，但怪屠苏到我迟。  
梅蘥欲撩东阁兴，宦情终愧北山移。  
未甘直道犹萧索，詹尹何辞为拂龟。  

李洪　元夕书怀  
好在东君管物华，倦游归思渺天涯。  
春冰夜市心空壮，听镜探官事更赊。  
尚怯馀寒破桃萼，坐看细雨落檐花。  
家僮应照田蚕{上竹中彗下火}，频晒渔蓑理钓车。  

李洪　元宵雨十六日晴二首  
每恨元宵雨，收灯遽喜晴。  
喧阗虽倦逐，勃窣漫徒行。  
入夜寒无赖，随人月有情。  
旅怀忘晤赏，拥鼻有诗成。  

李洪　元宵雨十六日晴二首  
衢路人骈叠，春来乐未曾。  
初圆新岁月，竞赏上元灯。  
秉烛游还懒，敲门唤不应。  
沃愁须底物，况有酒如渑。  

李洪　再赋简李尉  
满院秋英独傲霜，恨无醇酒变春江。  
门前催取麻姑榼，席上惊倾道士缸。  
学蹈丘轲难合俗，诗如曹郐不成邦。  
埋藏自比丰城劒，射斗难占紫气双。  

李洪　再用韵  
风羒游丝百尺长，蜂房酿蜜露微黄。  
翠榕一半委陈叶，紫柰十分留暗香。  
卢橘带酸归老圃，侧生未熟去闽乡。  
浮云出岫初无恋，静看卷舒何太忙。  

李洪　再至义泉院苏才翁题曰凤翅泉  
不令辛苦登螺岭，再挹泓渟嗽凤泉。  
客鬓自怜尘土满，岭松崖竹饱风烟。  

李洪　赠法传  
栴檀林下老支郎，偶泛溪边般若航。  
斋钵分抟香积饭，午窗对卧净名床。  
云山宴坐千春木，尘境难留三宿桑。  
欲结他年莲社友，空门气味觉优长。  

李洪　赠李守  
宗衮英名历搢绅，传家济美不无人。  
采诗于蒵承亲擢，乐职中和著牧民。  
凤入颍川宜卜相，梅开东阁趁班春。  
九重侧席求奇士，尺一行颁觐紫宸。  

李洪　赠妙源  
上人辍讲卧禅庵，万论千经思尽覃。  
未与释迦分半座，只应弥勒且同龛。  
兔瓯泼乳清尘虑，麈柄挥犀发妙谈。  
我亦乘閒聊问道，安能遗世学瞿昙。  

李洪　赠史康时二首  
史侯眉山英，壮岁陪戎旃。  
胸蟠九云梦，笔倒三峡泉。  
封侯直易尔，唾手平幽燕。  
相国昔分陕，幕府罗隽贤。  
公於二三子，肮脏孰差肩。  
纶巾白羽扇，谈笑清渭沠。  
功名晚蹉跎，肯著祖逖鞭。  
南游上会稽，却泛洞庭船。  
九嶷多隐逸，千里跨马鞯。  
邂逅阖闾城，倾盖欣忘年。  
诵我阮籍诗，三叹涕泗涟。  
客怀已趣装，握手临道边。  
归欤指衡麓，未办买山钱。  
他年遇回雁，寄我湘中篇。  

李洪　赠史康时二首  
霜飚何凄冽，岁晏同漂泊。  
男儿志四方，宁久怨落魄。  
怀忠思报国，结义重然诺。  
死生贫贱间，交情今寂寞。  
差观世态浇，未遇所立卓。  
英衮卧东山，南极仰衡霍。  
复期宇县清，重使混沌凿。  
会见官仪修，再卜东邑洛。  
否运行当倾，宇宙胜开拓。  
他年功名逼，岂但持禁橐。  
堂堂苍须眉，形貌画麟阁。  
如何决此行，径欲就邱壑。  
五十非无闻，斯文犹木铎。  
愿保千金躯，百鸟见一鹗。  

李洪　赠思溪觉悟寺净因师  
思溪渺渺泛兰舟，檥棹临津得自留。  
莲社不知三伏热，竹林独占一庭秋。  
蒲葵喜接高人语，茗眃能消旅客愁。  
所恨尘缘驱逐去，漫留名姓记曾游。  

李洪　赠支提德最  
我昔观华严，心熟毗卢境。  
东南有支提，千圣会岩岭。  
欲从善财问，怅此路悠永。  
朼来縻王事，胜处每参请。  
弹指开重楼，结愿发深省。  
寄谢德云师，相见在别顶。  
禅翁游江湖，传衣自双径。  
向来梅子熟，一衲伴千圣。  
十年此趺坐，楼阁方鼎盛。  
夜阑拨炉灰，衲也吾所敬。  
我如老摩诘，到处扣禅病。  
接淅复过云，林端隔清磬。  

李洪　至东林谒回仙人像  
罨画溪山杳霭中，为寻遗事访禅宫。  
回嵓故迹依然在，渭水非熊恍似空。  
绿薜侵衣馀手泽，遗榴辉壁想仙风。  
溪边东老家何处，尚有孙礽话乃翁。  

李洪　至后二日至东禅  
至后阳和已发生，野梅官柳动诗情。  
偶为寻壑经邱计，故作穿云渡水行。  
近郭好山皆可隐，隔林疏磬有馀清。  
他时粗免微官缚，归去深谋谷口耕。  

李洪　至日宿蓝田驿感旧  
至日天涯感慨同，曾陪鸳鹭大明宫。  
催班别殿春雷绕，驻辇蓬莱晓日红。  
耸听鸣鞘驰魏阙，欢传放仗醉新丰。  
谁知独木荒村里，扇影炉烟入梦中。  

李洪　智仲可化盗图  
有德由来必有邻，得齐潜德感人深。  
不劳渠听甘棠讼，解使偷儿自革心。  

李洪　中春二十七日车驾躬请太上皇帝出郊获观盛事次大监叔韵  
禁粃芳菲岁又新，两宫行乐及良辰。  
双瞻黄繖天回笑，并御花骢雨洒尘。  
汉殿捧卮称万寿，葛天张乐和千人。  
欢声试采康衢咏，帝力熙熙物自春。  

李洪　仲躬示侍郎丈筩字韵咏雪次韵  
溪汀渺渺跃凫翁，织浪雕云讶许同。  
散漫六霙疑剪水，连娟万舞趁回风。  
瞻山遐想崑邱胜，宴坐方观色界空。  
绣斧谢庭联内集，刑清宁用缿为筩。  

李洪　周尧夫示秋怀诗然公方为贵恙所挠因以箴之  
伐性蛾眉贾祸长，何如铅鼎养中央。  
应怜刺刺出门语，苦怨寥寥秋夕凉。  

李洪　朱叔赐来自都城云梅已放因思每岁饮赏之乐  
曾酌孤山园里梅，至今魂梦忆花开。  
纖腰冷逼江烟瘦，素脸全疑晓雪催。  
南国相逢心恅愺，西湖遥想月徘徊。  
惜无妙语酬佳丽，赖有诗仙凤阙来。  

李洪　追和下若大雄寺汪内相陈朝桧诗  
斮骨刳心操凛然，盘根厚地老逾坚。  
八千椿木应同寿，十五尧蓂莫纪年。  
辱井已荒伤故国，琼枝无复盗春权。  
六朝陈迹空馀此，阅世真成叹逝川。  

李洪　子都录示近作成白体一首奉寄  
别日江梅半透春。梨花开后独愁人。  
欲将芳草萋萋恨，寄向沧江六六鳞。  
两处吟当看雪夜，数篇抄值落花晨。  
未输谢客池塘梦，六里赓酬句要新。  

李洪　子都兄寄子济兄诗借韵奉寄  
缄题千里候寒暄，怅恨郊荆独我班。  
目断樯乌五两远，书凭河鲤一双还。  
金陵风月供吟啸，钟阜烟萝想纵攀。  
尽把锦囊新咏句，小胥妙寄勿令悭。  

李洪　子清弟赴丹阳赋古调饯之  
酌君以乌程若下之酒，赠君以鲁山于蒵之声。  
酒以惜在原兄弟之别，歌以见爱民父母之情。  
大江襟喉城铁畒，万旅连营地势重。  
天弧北射扫欃枪，云阳健令时方用。  
从官四十腰铜章，莱衣弄孙娱高堂。  
未妨朿湿先驭吏，立去败群如牧羊。  
茧丝保障优租赋，瓯窭污邪饱禾黍。  
冠盖使客应荐贤，不日姓名彻当宁。  
索别作恶殊匆匆，呻吟病卧号秋蛩。  
松竹读书得新句，缄题数寄北来鸿。  

李洪　子清弟冒暑见过  
瓢饮今希陋巷颜，忽闻佳客款柴关。  
风生荷芰青苹末，诗寄烟波叠翠间。  
伏枥常怀千里志，在原相望几人閒。  
新簄红友明朝熟，肯放扁舟取次还。  

李洪　子永弟寄都下大雪律诗  
快雪频占瑞，饕风并助豪。  
白银天上阙，组练浙江涛。  
拓地龙沙远，瞻山群玉高。  
齐宫延孟叟，楚些诵离骚。  
绝塞绵应折，深闺蠒独缫。  
半穿东郭履，尽落汉臣旄。  
光射埋丰劒，铦藏切玉刀。  
月楂迷犯斗，嵌洞漫寻嶆。  
禅几巾翻氎，书帷册散条。  
诗盟频败北，酒醵屡逋逃。  
客去毡铺坐，梅颦萼尚雕。  
圆坛足珪邸，夜猎满弓韬。  
阿阁来仪凤，沧溟复断鳌。  
三英陪兔苑，五骑聚神皋。  
蠖屈深拳踨，龟肠更郁陶。  
乌饥声嚄嚄，狐听响溞溞。  
渔父拥蓑笠，园公扶桔槔。  
翩聁振鹭集，排拶孔鸾翱。  
内集诗联谢，回风舞逐曹。  
鹄鲜形诮鹜，狐白袖垂羔。  
素发瞻商皓，粉袍踵弁髦。  
蓝关无去马，剡曲有回舠。  
佛刹璎鬾坠，仙庭鹳鹤号。  
寂寥閒自适，澹泊喜相遭。  
目眩花空委，头童手独搔。  
观空翻贝叶，瀹茗侍方袍。  
家窭羹忧絮，宾稀釜肯辧。  
投入真拱璧，属和秃纖毫。  
梦到湖边寺，重寻观里桃。  
东郊宜择胜，联骑许追遨。  

李华　鸱夷子皮赞  
龙蟠幽谷，非时则伏。  
蝉蜕高枝，饮露而飞。  
进如风行，退若云归。  
冥冥其几，赫赫其居。  
于越霸兴，强吴荡荑。  
功成不居，先生得之。  

李华　句  
后夜郁孤台上月，更从何处照诗人。  

李华　戊寅入岭丁亥上元游碧落洞  
乳床奇诡鉴清涟，碧落真人古洞天。  
十载南游才一到，不访重补到难篇。  

李璜　句  
分明便是庞居士，欲恨无人卖罩篱。  

李璜　以二猫送张子贤  
家家入雪白於霜，更有欹鞍似闹装。  
便请炉边叉手坐，从他鼠子自跳梁。  

李璜　以二猫送张子贤  
衔蝉毛色白胜酥，搦絮堆绵亦不如。  
老病毗耶须减口，从今休叹食无鱼。  

李徽卿　书磨崖碑  
臣奸虽杜前朝失，国体终轻二子闲。  
不使忠嘉传后世，只将词翰许元颜。  

李回　戍山晚行  
羸马鞭不行，落日下孤戍。  
旅店隔前村，欲往未能住。  
少年事咿唔，老为微录误。  
匡济谢菲才，驰驱失故步。  
一笑拥八驺，不疗烟霞痼。  
猿鹤惊且恐，吟断北山树。  

李回　题妓帕  
蜀国佳人号细腰，东台御史惜妖娆。  
从今唤作杨台柳，舞尽春风万万条。  

李会　句  
金沙滩上双鸂鶒，肯为分司御史来。  

李诲言　送永嘉张德载归  
一书催客棹，兴已落天涯。  
诗卷愁中景，人归梦里家。  
山田耕过雨，豨水钓残霞。  
茆屋容身老，文章不足夸。  

李诲言　赠周书记  
早悟功名岁月空，衲衣何处不从容。  
几回渡水自寻鹤，岂但买山方种松。  
麾玉固尝闻咳唾，掷金未尽写心胸。  
与君能隔几多地，薄暮一声湖上钟。  

李彙　游洞霄  
至真方域古今传，琳馆兴从汉武年。  
石作双门何突兀，山为九锁自回环。  
仙人隐迹留中路，处士灵坛閟远巅。  
甘洁三泉齐涌地，峥嵘一柱独擎天。  
群峰缭绕更相挹，五洞萦迂暗接连。  
当日高崖曾虎伏，于今深穴有龙眠。  
茂林葱郁曾鸣凤，邃宇清虚每聚仙。  
地賏金丹藏箬下，芝翻白鼠走岩前。  
宫随劫火虽灰矣，境异尘寰尚俨然。  
稍待升平名遂后，便来居此结良缘。  

李及　句  
夕霁巴城月，秋光峡树春。  

李及　送僧归护国寺  
高迹宁留得，禅心万法空。  
来从丹阙下，去返赤城中。  
入舫袈裟月，穿林锡杖风。  
何时结香社，宴寂与师同。  

李檝　落花  
拾得红英不忍残，殷勤更觅旧枝安。  
情知不似开时好，犹胜溪头水面看。  

李檝　山家  
日长无客到山家，藓晕封苔一迳斜。  
睡美不知中夜雨，起来惊落半岩花。  

李檝　晚春曲  
春欲归何处，流莺也不知。  
只应江上水，暗与落花期。  

李檝　有约  
杨柳垂堤水绕门，可人清景近黄昏。  
明朝有约谁先到，手掐花梢记月痕。  

李季可　临江太守生日  
道路尽歌贤太守，祈颂万人同一口。  
只应悯及黄衣儿，亦使衔环致君寿。  

李浃　题妙庭观  
风驭云车去几年，空余故迹锁苍烟。  
古来信有神仙事，莫漫诗成谢自然。  

李嘉龙　题汪水云诗卷  
江湖牢落叹蘧年，说着乾淳泪泫然。  
折桂昔为天上客，餐松今作洞中仙。  
南窗寄傲陶元亮，东海归来鲁仲连。  
紫凤天吴颠倒褐，抱琴又泛楚江船。  

李嘉谋　次袁尚书巫山十二峰二十五韵  
道人爱山出天姿，自谓计黠人嫌痴。  
独游名山看不足，每得胜处行为迟。  
谁人能知物外赏，世上自有灵中奇。  
一行作吏困汩没，便与好境相参差。  
脱兔投林今适愿，穷猿得木吾何之。  
芒鞋竹杖恣如往，烟蓑雨笠长相随。  
青山愈好足力尽，此意未止驽骀疲。  
路逢行人说大尹，正见谕蜀扬舲旗。  
好贤招邀每虚席，问俗疾苦时褰帷。  
才华落落清庙器，诗笔粲粲珊瑚枝。  
胸吞楚泽八九尽，气压巫峡群山低。  
大峰联娟争媚妩，苍壁徒倚供游嬉。  
巴东巴峡古所重，作云作雨今胡为。  
有情飞鸢送迎客，无数棹歌来去时。  
昔日画图曾见者，何意忽此今逢兹。  
迩来丰碑在人口，已与流水争东驰。  
政用中和得大体，智出毫末非全施。  
不与英声流上国，已有诗卷传江湄。  
狼烽长閒士鼓腹，耕陇不见愁生眉。  
都门髣髴记分袂，蜀道修阻常支颐。  
持谒见公敢论旧，抚髀顾我清无缁。  
樽俎频开闲共话，歌讴聊与民同嘻。  
忽然晨旦往东壁，但见山月来峨嵋。  
行吟何独壮三峡，在处山林来乞诗。  

李甲　超果教院见远亭  
高僧俗纵目，桥上建横亭。  
野水茫茫白，群山点点青。  
客帆风送叶，渔火夜遗星，  
看尽朝昏景。天涯一画屏。  

李甲　题画  
谁泼烟云六尺绡，寒山秋树晚萧萧。  
十年来往吴淞口，错认溪南旧板桥。  

李甲　题竹和东坡韵  
翠叶彤竿已占先，湘云千叠势争翻。  
野夫不识天人面，知是虞皇第几元。  

李贾　题式之诗卷后  
矫首天地间，凄其望终古。  
前辈久零落，斯文日榛莽。  
戴君天台秀，忽向南方来。  
老气横九州，胸次何崔嵬。  
藻□晚更奇，崩腾豁高趣。  
疑是赤城霞，飘飖堕章句。  
白首一孤剑，谁人荐子虚。  
有时杯酒间，高论倾淮湖。  
既有四海名，何惭万钟乐。  
君看荣与贱，千载俱冥漠。  

李坚　冲寂观  
玉兔朝天去不回，空馀露井荐晨杯。  
屋铃不语湖如掌，无复凌空逸士来。  

李坚　句  
勿讶韦郎夸酷似，情知苏子赋归来。  

李坚　离群村  
好风吹句落烟村，便作棠阴记使君。  
渠有平生绝尘想，群居那得似离群。  

李坚　通真观  
璇璿非复旧宫坛，独向徐碑识二难。  
井底丹灵勿轻汲，昔年曾寿两苍官。  

李坚　余皮  
小试屠龙技已成，遗踪千载讋英灵。  
舳舻不骇风波恶，烟雨时闻草木腥。  

李兼　次韵周与能  
坠绪今如线，遗书尚满床。  
功名两蜗角，世路几羊肠。  
癖有登山屐，贫无在笥裳。  
故人应见念，莫遣字稀行。  

李兼　发于湖  
断岸收潢潦，苍烟出翠微。  
众帆争鹁港，孤塔认枭矶。  
万事皆前定，重来悟昨非。  
此身縻薄爵，何处避危机。  

李兼　芳洲  
芳洲日云夕，薄言撷兰荃。  
悠悠无与赠，脉脉空自怜。  
美人洵且都，为加一笑嫣。  
知己古所重，欲报甘縻捐。  
未省晼晚姿，可复成春妍。  
彼哉爨下桐，犹为朱丝弦。  

李兼　奉陪撄宁侍郎游柏山寺谒梅公墓小憩行轩勉酌  
萧寺倚岩郭，昔游几何年。  
兹辰惬幽赏，杖屦从懦先。  
稍穿苍藓径，旋入青萝烟。  
山色若倒屣，松风自鸣弦。  
目力眩奇观，步屧信所便。  
俄登旃檀林，金碧耀修缘。  
道旁老木拱，诗翁久飞仙。  
蝉蜕万物表，蝶梦三生前。  
至今二百载，相望箕斗悬。  
缅怀文忠公，丰碑泯遗镌。  
乐善如缁衣，后世两称贤。  
山僧矜好事，华表新题璇。  
向来委榛棘，时情任渠迁。  
先生笑抚掌，此事从古然。  
相逢一樽酒，劝君小流连。  
江梅欲浮动，春光向妖妍。  
同游二三子，舂容有佳篇。  
归欤不知夜，霜雪净寒天。  

李兼　回次采石  
千帆东下势连樯，控带河山自一方。  
塞角凄风营戌远，野花湿雨墓田荒。  
落霞孤鹜江干阔，去马来牛岁月长。  
老我声名无一遂，征衫蓝缕鬓苍苍。  

李兼　寄白云轩周道正  
自往丹丘去，因循过一年。  
孤云无定止，明月又重圆。  
书尾间相问，琴声淡悄然。  
何时当会面，吟醉海涛边。  

李兼　寄题愚斋  
巧鬻非善贾，利获非良农。  
君子不自智，甘与庸人同。  
天君见独者，进退有新功。  
忽敛艺文手，反著怀袖中。  
客问以臆对，此说非易穷。  
吾非宁武子，今学北山翁。  

李兼　蒹葭  
蒹葭漫漫秋风多，陂池水落枯苇柯。  
青山断处落日下，歡乃一声渔子歌。  
高秋鲈肥贱如土，换酒村场醉迷路。  
夜深艇子舣前湾，依稀月照芦花浦。  

李兼　简丘粹即次韵  
先生志尚直明庐，庀职毋嫌外且疏。  
聊向江城纡骥足，行趋禁闼侍鸾舆。  
河阳花树曾亲植，鲁相葵根欲尽锄。  
从此把君诗过目，绝胜厚禄故人书。  

李兼　江上  
晚来舣棹濒江侧，汀草苹花间红碧。  
无声画里更斜阳，匹练光中正秋色。  
云间落帆击高树，烟外牧牛横短策。  
黄昏渔火乱前村，犹有孤吟未归客。  

李兼　戒事魔十诗  
劝尔编氓莫事魔，魔成划地祸殃多。  
家财破荡身狼籍，看取胡忠季子和。  

李兼　戒事魔十诗  
白衣夜会说无根。到晓奔逃客出门。  
此是邪魔名外道，自投刑辟害儿孙。  

李兼　戒事魔十诗  
金针引透白莲池，此语欺人亦自欺。  
何似田桑家五亩，鸡豚狗彘勿违时。  

李兼　戒事魔十诗  
莫念双宗二会经，官员条令至分明。  
罪流更溢三千里，白佛安能救尔生。  

李兼　戒事魔十诗  
生儿只遣事犁锄，有智宜令早读书。  
莫被胡辉相引诱，此人决脊尚囚拘。  

李兼　戒事魔十诗  
蚩蚩女妇太无知，吃菜何须自苦为。  
料想阿童鞭背后，心中虽悔可能追。  

李兼　戒事魔十诗  
仙居旧有祖师堂，坐落当初白塔乡。  
眼见菜头头落地，今人讳说吕师囊。  

李兼　戒事魔十诗  
贵贱家家必有尊，如何舍祖事魔神。  
细思父母恩难报，早转头来孝尔亲。  

李兼　戒事魔十诗  
肉味鱼腥吃不妨，随宜茶饭守家常。  
朝昏但莫为诸恶，底用金垆爇乳香。  

李兼　戒事魔十诗  
官家为是爱斯民，临遣知州诲尔谆。  
愿尔进知庠序教，怕嫌尔做事魔人。  

李兼　兰亭题咏  
书法光芒晋永和，后来摹写不胜多。  
考论又得桑夫子，兰渚风流转不磨。  

李兼　兰亭题咏  
自从茧纸殉昭陵，定武流传賸得名。  
总辑旧闻为博议，即今真赝不难凭。  

李兼　离家  
送者临门庑，征人暮路歧。  
翻思津遣后，可奈独归时。  
岁旱田畴薄，家贫母子离。  
能忘手中绵，密密缀衣湿。  

李兼　秋扇行  
忆当九夏初，恒御君王手。  
西风飒然至，持用焉能久。  
人情易变如三秋，君恩覆水不可收。  
藉使凉飚夺炎热，感陨此身终不绝。  

李兼　莎鸡  
悲思亦何苦，繁声咽未休。  
家庭残日曙，衰草故园秋。  
物化终归尽，年华迅若流。  
要当期子夜，相与和商讴。  

李兼　山居苦  
地僻尘心远，台高纵目赊。  
鹭明烟际渚，鸟篆雨馀沙。  
橡栗骈秋实，鸡冠媚晚花。  
断无车马客，来问野人家。  

李兼　石子涧  
去郭无多地，肩舆又独来。  
青山随路转，老树挟溪回。  
映水深宜竹，皑林早见梅。  
颇思倾白酒，适意卧青苔。  

李兼　食兔诗  
弱质司明视，虚名直望舒。  
轶群辞上蔡，能事到中书。  
狡计空多窟，珍盘竟付厨。  
独将毫末效，曾纪汗青馀。  

李兼　水阳道中  
落日河西岸，春风水北桥。  
地迂帆影转，石出涨痕销。  
浊酿淋茅滓，頳鳞贯柳条。  
几年安稳处，才幸适今朝。  

李兼　送交代高丞  
天涯客里送人归，恨绝青青杨柳枝。  
细雨杏园摩诘画，春风花岸少陵诗。  
九天抡抉堪先卜，万里功名莫后时。  
江上岂无西到雁，平安数遣故人知。  

李兼　送桑泽卿归天台  
野鹤昂然不可羁，伴行双屐一筇枝。  
屈公萧寺三旬客，益我空囊几卷诗。  
乱帙检残烧烛夜，浅杯流向落花时。  
春光只恋西湖好，不念台山老桂枝。  

李兼　题冀缺图  
耕夫自立苗且耘，饷妇相敬礼如宾。  
画工貌出态闲暇，不是如今愚野人。  
古之农者盖如此，馌彼公田同妇子。  
山林自信有真乐，隐逸传中无姓字。  
吾不能走马章台街，画眉狼籍贻讥谐。  
又不能卖酒临邛市，奔妻万古不灭耻。  
遗风后世岂无存，半在东阡烟雨村。  
不见杵臼梁家妇，犹能亲举案前餐。  

李兼　田里  
百谷盈成后，三秋假乐时。  
难豚开社畒，箫鼓赛神祠。  
野茹青盈{上竹下吕}，香炊雪满匙。  
欲知田里趣，细诵老翁诗。  

李兼　晚春  
筠窗幽独静亡邻，坐睡从吾一欠伸。  
绿树清圆宜静昼，孤花寂寞照馀春。  
时拈柏子烧铜鼎，旋碾茶团瀹玉尘。  
在昔刍尧犹足采，独惭无用养闲身。  

李兼　晓出  
凌晨躬藏事，未晓出城关。  
路暗鸡三唱，天青月一弯。  
华香衣笥外，岚翠竹舆间。  
欲尽清游兴，官程索遽还。  

李兼　谢当涂陈舍人馈姑孰春  
门巷春风翳草来，笔耕无艺甑生埃。  
空成洛下书生咏，敢望青州从事来。  
洗盏首供堂上寿，留尊更待月中开。  
陶然竟堕难名境，疑是凌歳百尺台。  

李兼　谢张世显诗卷  
珍重张公子，交情不我遗。  
肯迂林下步，来贽袖中诗。  
江树烟中色，丛梅雪外枝。  
吟哦清绝句，一一可同时。  

李兼　依韵和吴起季见寄  
骐骥瘦，驽骀肥，不如占我　　石矶。  
出无车，食无肉，宁复羡渠黄金屋。  
叔孙礼乐何纷纶，两生不行岂徒云。  
丈夫结交半天下，几人沮溺同耕云。  
捷径趋荣速如鬼，龌龊岂堪豪右齿。  
虞卿著书托穷愁，仲蔚绕宅蓬蒿秋。  
朼来话旧重携手，往事纷纷集樽酒。  
胸中奇气耿独在，匣剑时作蛟龙吼。  
穷亦乐，贫非痡，  
且复安步行坦途。从人潮笑我非夫，  
乘流则逝宁须扶。亦知落落固难合，  
焉能郁郁屈此乎。朝驱车于阆风之颠，  
夕济舟于丹水之渊。放身的外岂不好，  
局蹐人间真可怜。追若亡，汗漫游，  
笑宁子，商声讴。岂曰无衣，与子同裘。  
天地一马，日月双輈。噫，流光胡可以淹留。  

李兼　游道宫  
路去丛祠修竹林，插天松桧卧龙吟。  
翚飞朱阁阑干外，人在白云岩窦深。  
落花半逐流水逝，黄鹤一去莫烟沉。  
安得金丹蜕凡骨，一视往昔与来今。  

李兼　钟山  
白鸟江天阔，青山佛阁重。  
影孤寒日塔，声殷暮烟钟。  
异世文中选，当时镜里容。  
犹传遗蜕骨，只在此高峰。  

李兼　舟中  
昔向画图见，今行莽苍间。  
天连疑有路，湖阔更无山。  
地入番君国，星潜左蠡湾。  
江神相行客，未觉畏途艰。  

李柬之　句  
莫教独欠赤松游。  

李柬之　句  
下客抛官独自回。  

李柬之　送程给事知越州  
文行学曾颜，才名孰可攀。  
仁风清郡国，和气满江山。  
暂抑提雄漕，行当簉近班。  
须知揽辔暇，大智养闲闲。  

李简　伯时番王礼佛图卷  
佛身充满大千界，莲座玄谈海水翻。  
融摄群修证圆宽，灵通虚彻卓然存。  

李简　句  
挹香不盈怀，餐英淡无味。  

李简　句  
向来红与紫，随流去如云。  
虽有故枝在，花落何纷纷。  

李简　句  
山绕一城藏古寺，江连二水送孤舟。  

李建中　白鹤山  
玉箫峰下仙君宅，一树岩花几百春。  
当日会稽王内史，如何不见竹间人。  

李建中　春尽偶书七言四韵奉承采览  
粉闱丹地白头深，书殿分廊寓直人。  
不怕花枝惊老眼，可无诗句送残春。  
因嗟红影随风去，犹为青丛绕槛频。  
更把华灯照深夜，一年情味隔音尘。  

李建中　澹山岩  
常思羽衣人，宅此岩崖傍。  
□□通大道，玄关掩中黄。  
古朴宫殿□，偃亚松桂香。  
洞户漏夕月，木罅生□阳。  
叠齿上层巅，露井连曲房。  
断壁横广幕，矗石排吟□。  
蛰痕燕穴空，乳溜虬鳞张。  
清泉弄春□，灵草经冬芳。  
自笑老倒容，谁□刀圭霜。  
金版佩上籍，玉音歌洞章。  
□□夜森立，绛节朝飞扬。  
咫尺仙路高，喧嚣机世忙。  
浮埃走车马，奔迸多事场。  
真地拥烟霞，根本无为乡。  
不到久叹息，一来徒悲伤。  
但听铿华钟，所得心耳凉。  

李建中　奉酬杨少监见寄退居遣兴之什  
贤哲道相扶，经纶本近侍。  
风云如有会，霄汉宁无志。  
月窟桂抱林，粉闱丹漆地。  
一何华组束，而谓浮名遂。  
堆积图史书，朝昏铅椠事。  
登瀛才力劣，对问神魂愧。  
步骤古人踪，含虚君子器。  
献言既无状，出守连移次。  
持宪怀真刚，退藏生寤寐。  
欲邀丘壑老，静坐椎鱼师。  
颢气留丹田，尺宅分品位。  
寥寥洞府境，落落烟霞意。  
金简题上青，与兹尘土异。  

李建中　福圣观  
永怀间访道，斗上上仙居。  
瀑水磬声外，桂花林影疏。  
山名孙绰赋，观额葛玄书。  
已负秋来约，诛茅兴有余。  

李建中　杭州望湖楼  
小艇闲撑处，湖天景物微。  
春波无限绿，白鸟自由飞。  
落日孤汀远，轻烟古寺稀。  
时携一壶酒，恋到晚凉归。  

李建中　怀湘南旧游寄起居刘学士  
老情诗思关何处，浑是湘南水岸头。  
残白晚云归岳麓，浓香敉菊满汀州。  
静寻绿径煎茶寺，遍上红墙卖酒楼。  
西洛分台素拘检，绣衣不得等闲游。  

李建中　寄英公大师  
往岁潇湘一相见，诗成野逸笔狂颠。  
近闻归住长安寺，松老书窗又几年。  

李建中　句  
涨烟春气重，賏月夜痕深。  

李建中　句  
按部先春凤林野，写怀空望鹿门山。  

李建中　句  
故宫芳草在，往事暮江流。  

李建中　句  
频年水国饫鲑鱼。  

李建中　句  
晴山云罨画，孤屿水含稜。  

李建中　句  
山程授馆闻鸿夜，水国还家欲雪天。  

李建中　郡斋偶书寄同院彭城学士兼简兵部同年采览  
閒情閒憶事如空，静读离骚向郡中。  
冠剑老年伤远别，关诃夜月许相同。  
晚花天气孤庄雨，流水人间小阁风。  
行乐及时聊强饮，不须嫌作白头翁。  

李建中　开垣曲山路成  
为郡同卧理，民情识我情。  
三秋得公事，一月绕山行。  
砥柱全抛险，黄河日接平。  
周遭到垣曲，尊大近神京。  
借助林盐润，增饶国计成。  
虞州访遗迹，吴坂念长鸣。  
董泽蒲侵绿，巫咸水傍清。  
人怀绛县老，地叹夏台倾。  
下马听泉发，登原待月生。  
盘醒读碑版，扶持立刀兵。  
晚霭闻钟断，微阳喜雨晴。  
峭空崖背落，斗截岭西横。  
仙恐临王屋，高疑见析城。  
去车知轨辙，连亩有农耕。  
彩错翻朝旆，铮鐆击夜钲。  
凿开青石壁，填贮白云坑。  
旧幕怜才俊，嘉言许道亨。  
何当议险阻，始信说分明。  
不倦共廉使，常存济物诚。  
计时聊就笔，千古愧题名。  

李建中　送张无梦归天台  
紫殿谒宸极，赤城归旧山。  
气清玄鹤下，语淡白云间。  
路入翠微外，岩栖瀑布间。  
何当一携手，相与语灵关。  

李建中　题洛阳观音院牡丹  
微动风枝生丽态，半开檀口露浓香。  
秦时避世宫娥老，旧日颜容旧日妆。  

李建中　题洛阳观音院牡丹  
花谱名将第一论，洛中最是此花繁。  
不当更道木芍药，枝上恐伤妃子魂。  

李建中　题洛阳寺壁  
杉松倒涧雪霜乾，屋壁麝煤风雨寒。  
我亦平生有书癖，一回入寺一回看。  

李建中　题菩提寺  
龙门双阙涌云烟，云未飞花雁下前。  
彻底清澈照车马，分台御史过伊川。  

李建中　题仙都山  
岩岩仙都山，肃肃黄帝宫。  
巨石临广泽，千仞凌高穹。  
肇当融结初，全得造化功。  
深可蟠厚壤，峭疑接冥鸿。  
云輟去路存，丹鼎遗迹空。  
抽润草心碧，敷香莲叶红。  
升龙扳矫矫，飞凤鸣噰噰。  
而我集仙署，尝比瀛洲雄。  
星移婺女间，凤驾析木东。  
到觉毛骨爽，坐如羽翼冲。  
万事皆气埃，一气归鸿蒙。  
遐哉上圣道，邈与元化同。  
金简奠至诚，玉书铭代工。  
功成解冠剑，栖息期此中。  

李建中　题义门胡氏华林书院  
山绕华林气象和，此心犹恨未相过。  
门闾世表曾颜德，榜帖人登晃董科。  
春暖花开飘几砚，晚归云影在松萝。  
公卿无限新诗什，雅咏悠然地益□。  

李建中　早朝  
著衣香重海棠风，人在瀛洲御苑东。  
将对赤墀班未定，井干楼角且先红。  

李建中　直宿  
春风夜急铜龙漏，淡月半斜金井阑。  
已觉亚枝花露重，宿莺犹睡层余寒。  

李涧　净居寺  
金地无尘俯碧湾，苍藤古木获幽闲。  
老僧袖手垂杨里，静阅渡头人往还。  

李介山　梅雨潭  
灵源分左界，千仞落飞泉。  
散作一空雨，长如四月天。  
挂崖寒练直，溅席水珠圆。  
湫石龙应在，岩扉浮翠烟。  

李介山　小溪  
东风满眼柳花飞，信步扶藜过小溪。  
淮甸凄凉春事少，楚天空阔暮云低。  
江山有意怜孤客，桃李无心恋故蹊。  
纵使有家归未得，数声蜀魄为谁啼。  

李谨思　补疏斋题鹅湖  
客来谁与期，微钟度山椒。  
松风如起予，间以笙与箫。  
逸响谅斯存，幽踪莽难招。  
极目不知还，新诗坐泬寥。  

李谨思　楮衾  
相亲赖有楮先生，雪与阳春指顾成。  
狐白温温疑伯仲，龟纹隐隐见纵横。  
夜阑更作封章梦，晨起犹闻展卷声。  
垂老未忘鑽故纸，三生习气太分明。  

李谨思　红梅  
月香水影眩锦画，冰魂雪骨酣华春。  
神仙狡狯本玩世，处士游侠聊惊人。  
怒艴不顾杀气横，忠赤自与晴曦亲。  
山林著汝吾未许，绛衣襮鏖缁尘。  

李谨思　怀古  
昔我从耆英，图史娱朝昏。  
咄嗟陵与谷，永谢西州门。  
梦中亦识路，欲往先销魂。  
往还无须臾，失声强复吞。  
西山照公槛，南山亘公垣。  
平生五亩池，东海遥崩奔。  
公门山海并，遂斡造化元。  
招公有薇菊，酬公有佳尊。  
行吟闻地籁，飞奏劘天阍。  
公来月星县，公归江汉翻。  
六籍未渠央，百圣谅斯存。  
翩翩媚学子，风节当谁敦。  
我发日以变，洮面留心源。  
庶无髐汗流，独此清泪痕。  
英英出灵变，杳杳通绪言。  
因风荐商参，秋思随孤骞。  

李谨思　寄进士熊退斋  
犹存火后书，罕识卷中字。  
无笔补玄经，有金酬载记。  
漫漫岁月驰，忽忽春秋閟。  
欲辨已忘言，涕泪空垂泗。  
殉义若殉财，避名如避箭。  
况当喜惧交，肯与宠辱战。  
百年元亮心，一日宣明面。  
朱门辙迹多，山路微如线。  

李谨思　题文丞相吟啸集  
南人不识两膝贵，曲折百态卑且劳。  
斯人护膝不护头，故以颈血沾君刀。  
蟠胸孤愤擘不碎，杀气千丈缠旌旄。  
援桴亲鼓尽南海，背水更用蜑丁鏖。  
俘来吮血语神语，咄咄尚与天争豪。  
须臾赤日减颜色，玄云莽莽风飕飕。  
或言巨灵收拾付真宰，读罢拊臆生长号。  
又言丰隆列缺对愁绝，疾指玉鞭鞭六鳌。  
雨瓢倒翻水怪舞，斗枢横轧天籁号。  
怜伊肝胆苦复苦，亦见曩昔真离骚。  
劫灰满地莫挂眼，蓬莱虽远容轻舠。  
长驱疠鬼尚堪战，尽闲未许飞仙遨。  
乃言兴废在尔不吾与，吾死吾主吾焉逃。  
鲁叟闻言拍手笑，斯人六经为骨为皮毛。  
斯人卷取六经去，空将赝本传儿曹。  

李谨思　王以道三丧未举  
岂无一弓地，载子三世碑。  
碑端语云云，碑下冢累累。  
白杨秋气深，碧草春露滋。  
翻怜会稽山，禹穴不得窥。  

李谨思　赠李节妇  
猝猝多羝屈，幽幽独雉经。  
借渠施粉黛，聊与照丹青。  
孤槥何年寄，重泉底处扃。  
有人能缩地，不隔短长亭。  

李经　题延庆院  
桐柏分奇对郡楼，括苍真隐翠何尤。  
幽人选胜近龙穴，野客忽来忘虎丘。  
溪户便将尘事隔，云房曾遣宦情收。  
灰心到此方高尚，好学遗民结社游。  

李景和　石钟山  
楚地有石鼓，吾地有石钟。  
鼓不假制作，钟不费陶鎔。  
朕兆不可测，良田造化工。  
安得置太庙，同声叶时雍。  

李景雷　和宋伯仁韵  
自笑冯唐老示侯，短衣匹马异乡游。  
卧闻破屋萧萧雨，坐听西风叶叶秋。  
邺下已非公干在，周南徒叹子长留。  
丈夫盖世英雄气，肯学世间儿女愁。  

李景文　病后感兴寄车玉峰先生二首  
北风何飕飕，木叶下未已。  
闭门读古书，世念书中起。  
酒馔倾南邻，笙歌喧北里。  
欢娱极寒夜，不知漏下几。  
忽闻南来雁，起坐频抚几。  
树蘴未有期，食芹空叹美。  

李景文　病后感兴寄车玉峰先生二首  
折梅寄故人，故人青云间。  
青云杳无路，梦里相往还。  
我爱梅花娟，彼惜桃李颜。  
相逢不相契，何事劳追攀。  
守此岁寒心，持以遗所欢。  

李景文　庐墓有感  
流水绕门去，愁云压径斜。  
无人烧柏子，有客问梅花。  
橘熟猿窥树，池空鸟啄沙。  
自伤寒谷日，不及照昏鸦。  

李景文　游委羽山  
王国风尘暗，仙山景物新。  
龙宫逾紫禁，鹤寓远朱轮。  
冰融溪上日，花发洞门春。  
一似桃源路，从今学避秦。  

李景遹　跃马泉  
南山突兀横青空，鹿豕禽鱼得所宫。  
修鳞于此亦养德，光怪夜发山川红。  
风云变化化事已矣，独有崖峤留馀雄。  
至今山泉脉四溢，喷薄声撼枯枬枫。  
填然下与石壁会，万斛一窃投云中。  
跳珠散玉虎须怒，烈日不照霜雪融。  
前贤作亭久已废，后俗为弊词相蒙。  
匡庐老禅来立锡，摄衣思见前贤风。  
乃将炉峰三峡眼，坎井聊视海若同。  
搜奇剔怪勇兴创，我为一洗学古胸。  
叱开万状伏草兽，飞出百尺经天虹。  
桃花乱流春态度，明日净写秋形容。  
岂无白蛟尚蟠蛰，灵犀不爏无由通。  
平生赤手揽鲸鳄，长铗自笑遗崆峒。  
迩来但馀观水志，每到胜处难藏锋。  
欲借天瓢添半水，醉骑赤鰖访龙公。  

李靓　雾  
树在溪无影，禽来鹘未知。  
爱花留润与，避日卷阴移。  

李静独　回舟即事  
差将尘土鬓，重上钓鱼舟。  
闲对湖山晓，静观天地秋。  
鼓钟云外寺，歌舞水边楼。  
兴尽归心急，荷花劝少留。  

李静独　柳  
颜色鲜明能几时，未辞黄叶已辞枝。  
都缘爱管闲离别，多恨多愁故早衰。  

李九龄　春行遇雨  
夹路轻风撼柳条，雨侵春态动无憀。  
采香陌上谁家女，湿损钗头翡翠翘。  

李九龄　代边将  
雪冻阴河半夜风，战回狂寇血漂红。  
据鞍遥指长安路，须刻麟台第一功。  

李九龄　登楼寄远  
满城春色花如雪，极目烟光月似钩。  
总是动人乡思处，更堪容易上高楼。  

李九龄　登昭福寺楼  
旅怀秋兴正无涯，独倚危楼四望赊。  
谷变陵迁何处问，满川空有旧烟霞。  

李九龄　读三国志  
有国由来在得贤，莫言兴废是循环。  
武侯星落周瑜死，平蜀降吴似等闲。  

李九龄　过相思谷  
悠悠信马春山曲，芳草和烟铺嫩绿。  
正被离愁着莫人，那堪更过相思谷。  

李九龄　寒梅词  
霜梅先拆岭头枝，万卉千花冻不知。  
留得和羹滋味在，任他风雪苦相欺。  

李九龄　鹤  
天上瑶池覆五云，玉麟金凤好为群。  
不须更饮人间水，直是清流也汙君。  

李九龄　荆溪夜泊  
点点渔灯照浪清，水烟疏碧月胧明。  
小滩惊起鸳鸯处，一双采莲船过声。  

李九龄　旅舍卧病  
家隔西秦无远信，身随东洛度流年。  
病来旅馆谁相问，牢落间庭一树蝉。  

李九龄　山舍南溪小桃花  
一树繁英夺眼红，开时先合占东风。  
可怜地僻无人赏，抛掷深山乱木中。  

李九龄　山舍偶题  
门掩松萝一迳深，偶携藜杖出前林。  
谁知尽日看出坐，万古兴亡总在心。  

李九龄　山中寄友人  
乱云堆里结茅庐，已共红尘迹渐疏。  
莫问野人生计事，窗前流水枕前书。  

李九龄　上清辞五首  
入海浮生汗漫秋，紫皇高宴五云楼。  
霓裳曲罢天风起，吹散仙香满十洲。  

李九龄　上清辞五首  
楼锁彤霞地绝尘，碧桃花发九天春。  
东皇近日慵游宴，间煞瑶池五色麟。  

李九龄　上清辞五首  
上清仙路有丹梯，影响行人到即迷。  
不会无端个渔父，阿谁教入武陵溪。  

李九龄　上清辞五首  
本来方朔是真仙，偶别丹台未得还。  
何事玉皇消息晚，忍教憔翠向人间。  

李九龄　上清辞五首  
新拜天官上玉都，紫皇亲授五灵符。  
群仙个个来相问，人世风光似此无。  

李九龄　宿张正字别业  
茅屋萧寥烟暗后，松窗寂历月明初。  
此时谁念孤吟客，唯有黄公一帙书。  

李九龄　题灵泉寺  
入谷先生一阵香，异花奇木簇禅堂。  
可怜门外高低路，万毂千蹄日日忙。  

李九龄　透明岩  
乍脱尘埃梦寐安，透明岩上一开颜。  
晚霞双处似闻雁，远目尽时犹有山。  
仙迹不随岩桂老，禅心长共岭云闲。  

李九龄　望思台  
汉武年高慢帝图，任人曾不问贤愚。  
直饶四老依前出，消得江充宠佞无。  

李九龄　写庄子  
圣泽安排当散地，贤侯优贷借新居。  
闲中亦有闲生计，写得南华一部书。  

李九龄　夜与张舒话别  
愁听南楼角又吹，晓鸡啼后更分离。  
如何销得凄凉思，更劝灯前酒一巵。  

李九龄　赠马道士  
水共逍遥云共孤，混时言笑只佯愚。  
经年但醉宜城酒，千里惟担华岳图。  
寻野鹤来空碧洞，觅琴僧去渡重湖。  
人间再见知何日，乞取先生石辘轳。  

李九龄　赠谭先生  
古观重重绕翠微，杉松深处掩双扉。  
云生万壑投龙去，海隔三山放鹤归。  
花洞宴游春日永，石坛朝礼曙星稀。  
每听高论长生理，攎向寰中便拂衣。  

李君式　题梅山云悦楼  
无心出岫道人闲，身在虚无缥渺间。  
可惜云霓人在望，卷将云雨入梅山。  

李堪　慧聚寺  
古寺有远名，欲游先梦生。  
飞猿涧底啸，灵鸟云间鸣。  
影密楼台众，香繁草树荣。  
何年照佛火，灿灿长光明。  

李堪　极乐寺  
空门出白云，梵宇依苍岫。  
天色湛瑶光，春花结野秀。  
簷间绮罗被，池底星珠漏。  
香沉烟篆馀，文兼雨碑旧。  
恬智静可养，寂寞谁复扣。  
逍遥隐叶猿，盘薄穿花溜。  
团团草露晞，瑟瑟空香逗。  
层台太虚半，双壑瀑泉透。  
苔空绿钱死，松老清阴瘦。  
独鹤倏飞骞，清萝苦纷构。  
归涔待沃洲，芥子观灵鹫。  
净土人不来，尘寰廊然昼。  

李堪　句  
雨密丝桐润，潮平钓石沈。  

李堪　句  
桐乡留语葬，铭路在生悲。  

李堪　句  
雷风有约春蚢起，霜露无情紫蕙枯。  

李堪　句  
海月随帆落，溪花绕驿流。  

李堪　句  
海月随帆落，溪花绕驿流。  

李堪　宿慧聚寺  
石林高月生，藓阁疏磬鸣。  
宿鸟梦难就，定僧魂更清。  
香风动花影，岩瀑飞玉声。  
遥夜坐来短，但馀天外情。  

李堪　乌目山五题　净居院  
入门松桂深，清气生人心。  
霞影迷窗绮，花光照地金。  
微风起层阁，初月升高林。  
终夜魂自健，满堂钟磬音。  

李堪　乌目山五题　龙院  
林下金仙地，苔门搑夕阳。  
花飞殿塔顶，地照云霞光。  
松老鹤仍在，洞闲龙已翔。  
中宵动清众，清磬发虚堂。  

李堪　乌目山五题　兴福寺  
云门十里长，殿塔明朝阳。  
半夜风雨至，满山松桂香。  
清猿啸远壑，好鸟鸣虚廊。  
尘土斯可濯，胡为语沧浪。  

李堪　乌目山五题　延福院  
兰桂绕禅关，半春香满山。  
风移金磬远，云伴玉龙闲。  
树暗猿吟外，花开僧定间。  
尘心自然洗，流水日潺潺。  

李堪　乌目山五题　永庆寺  
岩扉开早凉，谷鸟纷远翔。  
花气湿幽径，磬声清上方。  
云生松涧底，泉落藓池傍。  
我有遗荣意，移时坐石床。  

李堪　舞雩台  
舞雩台上春风起，鲁国先生讲始开。  
欲解陶潜印归去，心思吾道重徘徊。  

李堪　仙楼道院  
寻源探云霞，中有金仙家。  
绮疏晃飞耬，雕栏灿朱华。  
珍禽栖不去，灵液流无涯。  
晴旭起风篁，空香送天花。  
春雷会社鼓，寒烟聚海茶。  
奇峰媚如削，芳树一何嘉。  
且将翠阁齐，绝与红尘赊。  
终然谢朝绂，此地营丹砂。  

李堪　玉田八景　翠屏朝雨  
翠屏山下雨霏霏，云掩冈峦草树微。  
一段丹青谁解写，画家惟有米元晖。  

李堪　玉田八景　华顶秋容  
何处栖真远世纷，五华高顶绝人氛。  
仙翁自有餐霞法，谩使人间望彩云。  

李堪　玉田八景　剑溪渔唱  
水过云津势渐平，双溪滙作剑溪清。  
渔舟往来无人见，隔竹时闻歡乃声。  

李堪　玉田八景　蓝洞归云  
洞门不闭日空虚，云去云来何定居。  
看到虚中生白处，恰如混沌未分初。  

李堪　玉田八景　文笔夕照  
玉邑东南第一峰，铦锥颖脱乱山中。  
夕阳影里分明见，五色文章耀笔锋。  

李堪　玉田八景　西山晴雪  
西山岌岌倚层霄，爽气恒多瘴气消。  
谁道闽中无雨雪，年年绝顶见琼瑶。  

李堪　玉田八景　仙岭樵歌  
金仙洞头樵子多，负薪出山行且歌。  
仙家棋局无心看，只恐归时烂斧柯。  

李堪　玉田八景　玉滩夜月  
鸣玉滩头片月生，波光掩映钓舟横。  
何人隔岸吹长笛，一曲凉州恰二更。  

李康伯　襄州太守王候复岘山羊公祠  
贤哉西晋钜平侯，刻碑立祠在荆州。  
州民万家见之者，搑面汍澜双渋下。  
逮今绵历岁百祀，岘首巍然临汉水。  
碑鈋祠废榛莽中，萧萧只有悲风起。  
内阁深沈侍从臣，赤帷皁盖来行春。  
殷勤拂碑复祠貌，一朝旧迹重如新。  
山光葱蒨水清洌，天长地久无时别。  
古人今人空茫茫，惟是功名不能灭。  

李闶先　大涤洞天留题  
福地弯环古洞霄，古坛云冷宝□飘。  
无蛟可断泉犹怒，有虎难驯雾未消。  
一柱孤擎天妥帖，重峦九掩路迢遥。  
自怜骨相多奇蹇，只合山中种药苗。  

李匡　北园酌酒观鹤  
静看瀺灂几游鳞，争似玄裳缟袂春。  
几度有书招不至，应惭侧翅傍他人。  

李匡　黄香橙  
黄云冉冉晓苍苍，闲倚平湖只自香。  
较似寒梅虽未至，依然风韵挟风霜。  

李奎　拜婺源文公祠  
天肇文明赞治平，万年宗主赖先生。  
经穷六籍开来学，道继诸儒集大成。  
祠枕星源青嶂合，亭临虹井彩云横。  
乘骢远谒逢秋祀，瞻拜偏兴景仰情。  

李揆　登县楼  
一水中分南北市，插天蒙末有佳山。  
太平官府原无事，聊放衰翁半日閒。  

李揆　登县楼  
见说南楼秋气多，夜凉槐荫影婆娑。  
满怀风月成辜负，奈此青州从事何。  

李揆　寒食出郊三首  
寒食深山路，桃花雨里开。  
可怜传檄出，不为踏青来。  
泥滑竹冈下，鸡鸣田舍隈。  
邱园二十里，松槚有余哀。  

李揆　寒食出郊三首  
春事遽如许，劳人浑不知。  
柳垂山阙处，花发雨来时。  
薄宦祗憔悴，故园成别离。  
多情睇啼鸟，独与寸心违。  

李揆　寒食出郊三首  
往岁逢寒食，青鞋踏落花。  
题诗山寺壁，沽酒野人家。  
草长春无际，身閒意自遐。  
时时县亭畔，画遍水边沙。  

李揆　吉祥寺  
带雨溪云重，依山石路斜。  
聊乘阮孚屐，径入梵王家。  
接竹引流水，栽篱护野花。  
簿书有期会，无地老烟霞。  

李揆　行乡  
园林二月春才半，朝日曈曨天气暖。  
东风放尽柳梢青，已有黄鹂娇睍睆。  
波翻嫩麦绿连坡，露入夭桃红满眼。  
箂舆乘兴入招提，苾蒭留我炊香饭。  
山泉煮茗味更长，又得禅林半朝款。  
突兀丰碑三百年，古人事迹今苔藓。  
临风抖擞簿书尘，倚杖须臾归已晚。  
耕夫夹道看长官，百钱赠汝聊旌劝。  

李揆　元夕雨  
山县逢元夕，东风雨溅灯。  
渔篝临远浦，鬼火附寒藤。  
酒市可罗雀，官僚皆曲肱。  
狂歌吾老矣，犹记旧时能。  

李夔　题墓石  
日日思量到此间，先知巽穴下南山。  
生来自秀培来秀，到底恩深有分攀。  
世人晓得斯言者，去会蓬莱宝洞闲。  

李坤臣　因痔痛彻心膂为诗  
吾道由来贯古今，纖毫不假外推寻。  
只因疾病呻吟切，识得平生第一心。  

李廉访　赠僧道光  
蒙泉崇福僧道光，只有诗肠无酒肠。  
野鹤性情猿伴侣，啸吟风月独昂藏。  

李琏　题金陵杂兴诗后十八首  
梁家天子抱琵琶，泪洒华林御苑花。  
今日闻韶无处所，雁烟蛩雨属他家。  

李琏　题金陵杂兴诗后十八首  
滟滟江波绿更肥，苍烟中有狎鸥飞。  
当年神武今何在，老却遗民更不归。  

李琏　题金陵杂兴诗后十八首  
阴山侧畔月如霜，不为吟猿断杀肠。  
折得橙花无处赏，带枝分与棹船郎。  

李琏　题金陵杂兴诗后十八首  
花开似污天衣血，雨过重闻御案香。  
最恨寺奴隳太极，预先夺我画梅梁。  

李琏　题金陵杂兴诗后十八首  
长干小妇学吹箫，楼外闲风弄翠条。  
近得广陵消息未，暮潮已过赤栏桥。  

李琏　题金陵杂兴诗后十八首  
暮雨潇潇郎不归，樽前谁忆旧歌词。  
望夫乌臼浓于染，叶叶惊秋恨欲飞。  

李琏　题金陵杂兴诗后十八首  
愁看幕府夕阳边，那更鸡笼在目前。  
跋扈飞扬只如此，登高安得不酸然。  

李琏　题金陵杂兴诗后十八首  
细竹千竿殿影斜，龙颜曾此著袈裟。  
寺楼杳杳钟声过，疑有宫娥出晚花。  

李琏　题金陵杂兴诗后十八首  
池边石是南朝石，绿梁苔花亦可怜。  
今日波平人事变，白鱼犹自跃天泉。  

李琏　题金陵杂兴诗后十八首  
离离禾黍已难言，空觅枫林与菜园。  
瓦屋半间非辱井，经幢两个即升元。  

李琏　题金陵杂兴诗后十八首  
江水无情碧草春，北朝留住老词臣。  
子规啼上青枫树，为尔离乡去国人。  

李琏　题金陵杂兴诗后十八首  
相君息女小乘僧，身向西天佛律行。  
三尺戒坛秋色紧，个中蝼蚁亦长生。  

李琏　题金陵杂兴诗后十八首  
夜过江左从鸾旗，从此灵君著汉衣。  
春到阴山花似雪，望乡台上鹧鸪飞。  

李琏　题金陵杂兴诗后十八首  
南门点检旧行踪，最苦人人认得侬。  
羞涩面皮无处著，横拖山屐过青松。  

李琏　题金陵杂兴诗后十八首  
司马家儿持酒杯，天星下吸亦佳哉。  
恨渠不便傚牛饮，那得孟津师旅来。  

李琏　题金陵杂兴诗后十八首  
孙帝陵傍水最悲，蒋侯庙下月下迟。  
夜深客子心惊恐，猿挂南朝枫树枝。  

李琏　题金陵杂兴诗后十八首  
云杪荧荧一塔灯，觉皇舍利宝烟凝。  
山门推上三更月，似照前朝礼拜僧。  

李琏　题金陵杂兴诗后十八首  
南轩隐约夜声微，独咏齐梁绮靡诗。  
鬼火对山青焰短，依稀忆得独眠时。  

李良臣　句  
勿贻麟楦笑，千古愧公卿。  

李良臣　句  
似是兄弟姓则殊。  

李良臣　句  
士耻无名字，吾儿早振声。  

李良臣　句  
简州何处景最佳，东溪清绝人最夸。  

李良臣　句  
侯家荣经山水县，胜致绝出西南州。  

李刘　笔阵  
鼓舞先声自管城，细听鏖战了无声。  
看来亦异常蛇势，扫退词场万马兵。  

李刘　蝉  
露满枯肠蜕顿轻，山林那有不平鸣。  
薰弦寂寞无人续，故揖清风作颂声。  

李刘　代贺皇太子生日诗二首  
宝月重轮丽虎闱，祥烟葱郁绕黄麾。  
九秋沆磝平分日，万国元良初度时。  
礼乐诗书俱羽惯，圣贤仁孝况生知。  
八荒寿域从今启，请为丰年上玉卮。  

李刘　代贺皇太子生日诗二首  
朱芾皇皇问寝门，青宫喜气满乾坤。  
江清淮晏干戈息，渊默雷声匕鬯尊。  
端冕常年亲举礼，远庖此日剩明恩。  
直将三代齐长久，愿听长沙贾谊言。  

李刘　读刘梦得集  
一咏桃花谪九年，何如兵卫日高眠。  
苦嫌不得文章力，得力教君更可怜。  

李刘　贺参政二首  
海山俯视百川东，中有明堂一柱隆。  
两社直从平地到，寸心原共老天通。  
管乐功烈非轲志，尧舜君民在尹躬。  
寿国端须寿君子，原将箕翼等延洪。  

李刘　贺参政二首  
东府西枢纪诞辰，非烟郁郁更纷纷。  
共知崧岳生申伯，竞把旃檀寿卯君。  
燮理已成六月雨，经纶更作八荒云。  
齐安即是安天下，敢为先生诵所闻。  

李刘　贺舍弟新得子  
早来乾鹊鸣檐楹，报我庭阶玉树生。  
告白祖宗知积善，喧传奴婢总欢声。  
远增阿大中郎喜，足想殊常散骑情。  
点校六经留汝读，吾家元不蓄金籯。  

李刘　贺生次子又喜邻荐  
君家兰玉满庭除，尤喜徐卿第二雏。  
方遂鹏程收鹗荐，又符熊梦{左犭右劐去刂}骊珠。  
史山孕秀头颅别，秋水为神骨骼殊。  
况有义方严训在，早看腾踏上云衢。  

李刘　贺晚生子  
兰玉森森天下奇，灵椿犹自长新枝。  
从来老蚌珠生晚，岂是长庚梦到迟。  
标格银蟾光皎洁，精神秋水碧涟漪。  
玉皇案吏家声近，伫看追踪入凤池。  

李刘　贺晚生子  
商瞿五十子何迟，佳气充闾庆可知。  
喜溢麟生天上日，梦回虎堕月中时。  
犀钱{左月右卷下换贝}送沾佳客，麝颗轻涂付侍儿。  
英物从来声自别，试啼容我一听之。  

李刘　麾蚊  
烟驱扇系手频挝，奈尔传呼又满衙。  
我醉不眠君不去，下帷高枕任喧哗。  

李刘　记梦  
壮志已违黄鹄下，老身合占白鸥前。  
夜来耿耿江湖梦，秋水长天一钓船。  

李刘　柳耳  
风絮起时无纩塞，雨丝添处有珠垂。  
黄莺说尽千般语，舞困三眠总不知。  

李刘　柳花  
蝶扑蜂粘发出狂，飘然欲上白云乡。  
无端却被游蜂搅，绾住东风舞几场。  

李刘　龙眼  
绛衣摇曳绽冰肌，依约华清出浴时。  
何物鸦儿驱不去，前身恐是食酥儿。  

李刘　庆桂帅经略二首  
江汉浮浮炳地灵，参旗井钺寿星明。  
庚寅初度周而始，戊己连营静不惊。  
山上印成龟左顾，月中桂共兔长生。  
公堂遥想称觞后，便报天阶取履声。  

李刘　庆桂帅经略二首  
煌煌昴宿正开冬，日驭高躔龙尾宫。  
贲说须知应天策，留萧暂委守关中。  
赤云决胜三边壮，白日褰晴五谷丰。  
六十州人开寿域，碧幢一笑与民同。  

李刘　庆沪帅魏侍郎二首  
中庸日用脚根实，动静天机眼力亲。  
未月凤筩钟地统，戌年麟跋纪生辰。  
身名宿世陈忠肃，眉寿他年范景仁。  
福禄近来贤否共，欲将斯道觉斯民。  

李刘　庆沪帅魏侍郎二首  
碧油满眼诗书帅，紫橐骈肩献纳臣。  
有客皆能歌保鲁，如公方合美生申。  
庄椿坐阅人间世，巓竹早吹天上春。  
士曰时哉起君实，只今犹可却辽人。  

李刘　庆刘教授  
万里秋风生桂枝，麒麟堕地有谁知。  
摩空早奏甘泉赋，取势犹歌{左氵右半}水诗。  
好是桑蓬浮喜气，正栽桃李助清诗。  
银袍争原公衣钵，应指湘山无量师。  

李刘　庆尚书八十  
宝唐佳气夜充闾，八十尚书古所无。  
勘破赵州行脚案，展开老子出关图。  
五房孙各了官事，千户侯封食税租。  
若问蹯溪钓渔叟，先生应道没工夫。  

李刘　寿漕使  
金床玉兔岁重逢，初度占星尚剑东。  
铁马未穷耕渭上，木牛且合漕关中。  
云屯营垒樵苏饱，雨足郊原菽粟丰。  
更与坤垠开寿域，皇华一笑与民同。  

李刘　寿成都黄副帅二首  
王正初生七叶蓂，斗牛间气出延平。  
次公恰恰九年最，叔度汪汪千顷清。  
济北一编烦展究，剑西半壁赖生成。  
且倾江汉朝宗水，济彼公堂荐寿觥。  

李刘　寿成都黄副帅二首  
玉帐公弓应六蓬，瓣香遥遗贺南丰。  
扪参以手谁怜汝，居井之眉我倚公。  
寿域八荒随气转，醉乡五福与民同。  
老蟆不是青冥脚，也原追随龟鹤东。  

李刘　寿沪帅杨尚书  
八年黄伯颍川政，十载武侯沪水功。  
还向碧幢揆初度，但愁绿诏启元戎。  
生从峻极崧高降，寿在慈祥岂弟中。  
今岁添杯添福禄，膝前文度伴仙翁。  

李刘　寿沪帅杨尚书  
尚书清禀秋天杳，吉梦元占玉燕飞。  
南定三军须北定，西归九羘合东归。  
寿星出丙光丹极，华盖丞辰近紫薇。  
要减汾阳声乐半，直须扬濯入黄扉。  

李刘　寿教授  
襟怀锦绣富多文，人物冰壶绝点尘。  
太华昨宵方诞吕，姑苏今日恰生申。  
堂萱呈瑞年年绿，坛杏逢春日日新。  
更为南丰添一瓣，即看趣诏侍严宸。  

李刘　寿刘宰  
制锦新城衣锦归，种桃遗爱满桃蹊。  
恩波淮水流不尽，福力螺山高与齐。  
天上已催班玉笋，日边行见月璇题。  
欢声都是长生曲，薰作香云覆宝猊。  

李刘　寿牛都大  
律中黄钟九日前，长淮巨海降真贤。  
鹏程九万快搏系，騫牝三千表塞渊。  
夜看牛星贯南极，早携鹤驭出西川。  
梅花岁岁横参影，长伴罗浮不老仙。  

李刘　寿帅阃  
盛德元勋绝等伦，麟符虎节冠宗臣。  
大椿上古身千岁，一柱明堂力万钧。  
坐镇罴熊瞻绣衮，燕居松鹤伴纶巾。  
只应便是神仙事，万丈蓬莱却未真。  

李刘　寿太守  
蓂飞两叶正深春，是日人间岳降神。  
自昔词章推大手，即今风采见埋轮。  
书传黄石由来远，名压青钱孰与伦。  
寿禄祈公如万福，未应江海羡鲈{薄去氵}。  

李刘　寿提管  
满廊香雾弄霏霏，欲去还留燕子飞。  
酒盏自便秋思早，花枝未怯鬓毛非。  
脱巾骂灌从狂醉，剪烛留髠好缓归。  
我欲寄君无杰语，安期大枣荐青玑。  

李刘　寿翁权县  
昴宿腾辉落建溪，鸳鸿兄弟步云梯。  
暂收鸾翼来栖棘，聊鼓牛刀为割鸡。  
三月鸣琴初布政，万家磨石拟镌题。  
情知百里难淹骥，行看天书下紫泥。  

李刘　寿县尉  
华阳传与纯阳诀，竹隐中间悟养生。  
止心情澄不挠浊，浮云富贵澹无营。  
龙铅虎录交离坎，鹤算龟龄几甲庚。  
唤起吟坛称寿句，夜来一点寿星明。  

李刘　寿友人  
探胜东风一领先，燕堂丝管沸华筵。  
鱼轩并寿欢何极，凤穴添雏庆愈绵。  
独乐园中闲日月，香山图里永神仙。  
磻溪自有安车到，屈指佳期只六年。  

李刘　寿友人林仲乔  
十分国艳贪春暖，一簇芳心衬晓霞。  
送与生朝添寿斝，洛阳年少洛阳花。  

李刘　送甥回崇仁  
万里七年艰险同，我车西去子舟东。  
教儿强学先循理，嫁女随宜莫讳穷。  
注就欧诗勤琢削，续成汉纪更磨礲。  
乡人借问碧鸡使，万卷书中一老翁。  

李刘　闻笛  
何处桓伊酒力雄，分明嚼徵更含官。  
倚楼三弄西风急，不觉梅花大半空。  

李刘　又代贺皇太子生日诗二首  
银盘浴兔方二日，宝册蟠龙甫半旬。  
甲观诞弥佳气郁，春宫衍庆{左纟右辱}仪新。  
前星色正光芒远，少海波清润泽均。  
鹤驾归来传密语，更将仁义域斯民。  

李刘　又代贺皇太子生日诗二首  
粲粲祥烟绕虎闱，欢声催捧未央卮。  
干戈东序承平日，衮冕南郊负见时。  
行中鸾和真合礼，宴陪鱼藻旧闻诗。  
宫僚惭愧非周召，三善惟当效祝规。  

李刘　羽扇  
奋迹冲霄驾鹤游，霜毛鞭落在扬州。  
仁人收拾才挥动，风被黎元六月秋。  

李刘　赠刻图书处士二首  
明善堂前香矗云，诸生再拜祝庄椿。  
芹香藻绿涵和气，枫老梅疏健小春。  
有道可为明主佐，无毡休叹广文贫。  
烹羔压酒称千寿，会看仙桃着子新。  

李刘　赠刻图书处士二首  
信手挥斤出古文，商盘秦鼎失精神。  
烦君惜取铸金手，留待人间周伯仁。  

李刘　赠刻图书处士二首  
今年生日胜常年，一佛中间万佛缘。  
善念才兴方寸地，恩光便下九重天。  
花香作供围方丈，粟粒成功福大千。  
长寿如来更多宝，饱参住世小乘禅。  

李刘　赠刻图书处士二首  
我乏君家玉印材，强寻厄木倩君开。  
无盐恐有遭逢处，也道曾将刻画来。  

李刘　自寿  
光景不相待，流年剧箭过。  
酸辛前诏左，科甲后生多。  
命蹇穷为祟，愁多睡作魔。  
盖棺方事定，有酒且高歌。  

李流谦　安居道中  
上如跻云下临渊，乱石当道如防贤。  
遥看一鸟转绝壑，鸟已烟沉吾木末。  
晚风吹雪作云飞，山中更添一尺泥。  
岁华如此犹浪走，梅花思人越消瘦。  

李流谦　白云先生鲁叶殿丞交之父有隐节其居徽考秘则镑为魏高士守一庵高士  
白云先生去何从，烟霞高人继其踪。  
两朝恩光照岩穴，映墙竹柏清阴同。  
高人已注丹台籍，白云子孙食不给。  
人生有累岂妻孥，生羡金门羽衣客。  

李流谦　拜嵩次山塔  
向来契分胶投漆，一日不见真若失。  
那知遂作死生分，屈指五年飞鸟疾。  
诗人犹诵碧云句，老衲来寻金锁骨。  
亭亭孤塔蔽榛莽，下马焚香涕横集。  
烟林雾草不供愁，坐对青山搔短发。  
亦知电露难把玩，但听沤泡自生灭。  
归来闭阁睡方美，杜宇一声山月白。  

李流谦　比观仲结诸公课会皆勍敌也行就举南宫作此赠之  
文章末流乃科举，剽东掠西何等语。  
得者矜夸失者羞，其中往往分贤否。  
一官生涎偿不勉，譬之北辕求适楚。  
诸君堂堂万骑将，折箠自足笞狂虏。  
收拾波澜着盆盎，却恐蛟龙愁窘步。  
信手拈来即三昧，安用区区备先具。  
朝窗暮几不停缀，宝玉牵联斗奇富。  
论如过秦有古意，赋拟两都多杰句。  
朝来次第出示我，两耳卓槊惊咸护。  
华歆便可置龙头，牧之岂肯居第五。  
我骇虚弦痛方定，未暇相从执旗鼓。  
请君勿见小敌怯，一虞而霸在此举。  
归来净洗科场业，别与斯文立门户。  

李流谦　别费检正二首  
香案前头自乞归，归心选逐雁西飞。  
岂关松菊吾身重，偶托莼鲈此意微。  
行乐不妨千骑拥，照人何必万钉围。  
儿曹怅惜先生笑，付与醇醪定是非。  

李流谦　别费检正二首  
主人爱客客留连，敢比荆州遇仲宣。  
亲奉绮谈逾十日，空莲清梦隔三年。  
未能轻去田园乐，那得长居几杖前。  
真约赏音无几个，故庆感激易潸然。  

李流谦　别临邛知县李允成  
周公山前倾盖时，再岁通家同骨肉。  
紫岩楼畔又从容，四方上下如相逐。  
另来每恨无见日，要见夙缘偿未足。  
公来临邛弄鸣琴，一官季氏仍寮末。  
移将远期为近期，天遣从公恐不速。  
尺书日夜苦相换，何止已多如笋束。  
淹留自春意徂冬，出门如物系两脚。  
一朝决去水赴壑，梦魂先到鹤山侧。  
下车一见开两眼，喜色分时破愁颊。  
约我不来公即来，一日不见公不乐。  
将閒文书猛拨置，唤好朋友细款曲。  
疾邪愤世时抵掌，怅往悲今忽嚬蹙。  
狂吞壮饮无空樽，长句短章几满轴。  
尊贤下士公盛德，忘义忘年吾敢辱。  
百年四海知已，为公悲歌起衰俗。  
明朝翩翩随社燕，欲云暂留情最恶。  
黄花满头约重来，闻说床头酒方熟。  

李流谦　别元质  
鸥轻家泛泛，梗短路悠悠。  
妙句能留客，澄江可散愁。  
长年资浩叹，秋色动商讴。  
故有先畴在，归为雁鹜谋。  

李流谦　别元质  
远梦灯频照，覉怀酒重倾。  
啼乌翻夕露，归雁占秋晴。  
此地丰鱼稻，如君好弟兄。  
语离亦怊怅，松槚独关情。  

李流谦　别赵惟直  
邂逅都城一笑休，却来万里共羁游。  
关河地迥仍分首，桃李春深已放舟。  
诗卷长留开倦目，酒杯尽嚼豁离居。  
追风健笔兼豪气，期子逢山更上头。  

李流谦　病中  
禀生拙以痚，俯仰人事劳。  
烦疾乘秋至，幽忧安能逃。  
闭合无余欣，西风晚萧骚。  
乃司扬子居，未曾损一毛。  
流光背人驰，岁暮不自聊。  
安得七发贤，相从观海涛。  

李流谦　病中作此  
苦热日念秋，秋至转多病。  
枯藤不得力，小室同械禁。  
形骸老翁然，但未雪绕鬓。  
秋山叠翠嶂，秋月挂冰镜。  
进跻闲屐齿，夜语阁尘柄。  
妻孥生怅望，煮药劝屡进。  
故人尚记存，折简时一问。  
年来识真妄，水月空万境。  
斗蚁非实响，杯蛇亦幻影。  
谁于炯炯中，屑金作尘眚。  
酒盏行欲谢，云窗岂复近。  
唯有妙莲华，胜味方隽永。  
谁来炷炉熏，佩子法王印。  

李流谦　泊采石二首  
何时便有此山川，真宰悬知恐偶然。  
唳鹤惊风前日事，落沤斜照晚来天。  
爏犀无用撩幽怪，洗盏先应酹谪仟。  
暝角吹残吾欲老，五陵佳气隔痚烟。  

李流谦　泊采石二首  
江头杨柳浅於金，泽国余寒春未深。  
才见桃花能慰眼，便同踯躅母伤心。  
琼枝璧月自惆怅，山色潮声无古今。  
閒访阇黎倒戈地，正应汉德有讴吟。  

李流谦　草堂  
浣花溪上得閒来，石刻摩挲病眼开。  
短策多时临水立，红尘半咱与风回。  
乞灵伎薄裳为带，惊世名言海纳杯。  
相对只今真梦寐，数椽茅屋老苍苔。  

李流谦　长芦次德茂韵  
卷雪奇观千丈澜，诗情撩动未应悭。  
却收浙右三年梦，仍对淮南数尺山。  
靴板随人元自漫，田园觅去正须閒。  
风樯独立看飞燕，家在孤云落照间。  

李流谦　长滩  
乍脱惊涛恐，犹为曲木看。  
昔人憎胜母，吾亦畏长滩。  

李流谦　陈彦博擢第后归拜先墓作此送之  
霜风著林不停吹，天涯有客衣征衣。  
问客今归有何得，一株老桂和根移。  
读书作文四十载，浪走不啻萍在池。  
束书随身乃封户，睥睨一甑蒙蛛丝。  
倾囊千金劝少贬，掉头一笑吾宁饥。  
学如木水有源本，朝贩夕售颜忸怩。  
市倡青红衒廛陌，窈窕深闭无由窥。  
清诗学自禀绳律，如嚼冰雪寒肝脾。  
平生交游半豪俊，如此人物见者稀。  
每项拈佳句对客诵，谓是古作非今为。  
吾先君子坛级尊，子来谈笑容攀跻。  
我从弱岁同砚几，如今揽镜斑鬓髭。  
笑渠常遭俗眼白，短力不得相扶持。  
前日提笔试外省，我亦薄宦初来归。  
口占程文问中否，强弩破叶剑截泥。  
十月十日夜漏尽，小奚惊梦来打扉。  
云有吉报可速起，倒穿衣裳喘而也。  
贺者已满坐无处，拍手怪我来何迟。  
淋淳一纸见名字，仓卒未省来其谁。  
喜欢不记语杂乱，但说老眼天不眵。  
明朝再拜酌酒贺，屋角一丈飞虹蝩。  
书生一第蜕骨耳，排风轶电方自兹。  
阿兄地下唤不应，门户藉子扶寒衰。  
乡闾朋旧夸地产，洗眼昼绣增叹嘻。  
孤童疋马颜色异，关吏偷语惊且疑。  
到家羊肥酒亦熟，山头松槚生光辉。  
坟前百拜谢教育，持身愿报父母慈。  
盘谷亭前白雪枝，春意稍稍回芳蕤。  
尊前不可无此客，花虽不言意惨凄。  
迟君急旋共一醉，青衫入手无閒时。  

李流谦　呈德茂  
秋入羁怀劳我思，愁兼归梦到家迟。  
有人来得平安字，无事纺成酬唱诗。  
相伴几经江月照，同行更赏峡山奇。  
祗应便把州麾去，还有三年不见时。  

李流谦　池上  
雨涨秋池三尺水，亦有秋风到池里。  
荷花颜色不如故，零乱寒芦并折苇。  
鸂鶒飞来依晚红，荡桨徐徐莫惊起。  
擘蓬截藕尚堪餐，一醉何辞碧筩美。  

李流谦　出郊  
颇爱晚凉出，适当秋霁初。  
丰年田父语，乔木野人庐。  
畦稻根根直，池荷叶叶痚。  
冷官无事业，归舍了残书。  

李流谦　慈云壁间有杨皓明叔崇宁甲申所题诗和者甚众  
浮花眩眼朱成碧，关渠何事愁寂寂。  
依旧渔竿入手来，老我江湖倦游客。  
径须一醉抛青春，校量细故非高人。  
茂弘雅量本不尔，几箑能障西风尘。  

李流谦　次大人韵二首  
盘祌谁知画史真，向来唯有宋元君。  
试除学道有底事，为问决冬何等文。  
棋罢玉枰收碎雹，香残金鸭转微云。  
独骑一马悠悠去，閒访江头白鹭群。  

李流谦　次大人韵二首  
六品官资叵厌卑，高怀自不入时宜。  
却寻清渭归垂钓，犹向钧天忆射麋。  
长日只凭诗遣闷，暮年全藉酒扶衰。  
早将鵩赋胸中了，贾谊何忧绛灌疑。  

李流谦　次德茂湖中韵  
秋风早已来吹人，朝数暮数唯归程。  
白湖粘天行未了，单舸夜泊令人惊。  
更阑剪烛共愁语，酒醒弹铗为商声。  
篙儿饭饱便熟睡，那识怀家去国情。  

李流谦　次德茂菱花韵  
菱叶寒陂收晓镜，萧萧独伴黄芦暝。  
自同香草入骚吟，不羡玉台春压鬓。  
三四凫雏傍母眠，尽付与秋秋亦领。  
更看细雨出鱼儿，江上老翁渔未觉。  

李流谦　次怀安骨肉自简池来会  
来往金涧道，寻常不隔年。  
异方何契阔，浑舍此团圆。  
老子风埃甚，孙儿玉雪娟。  
妻孥劳行役，争劝吸长川。  

李流谦　次黄仲甄峡中韵  
九江度尽恶风波，峡口窥天一握多。  
亦爱吾庐觉归好，数乘此险奈观何。  
响迎涛濑将愁上，青惜峰峦等梦过。  
不管行人听不得，暝猿和雨啸云萝。  

李流谦　次黄仲甄峡中韵  
峡水清一线，峡山赭千层。  
禹力不到处，蜀灵用功深。  
蛟龙改窟穴，日暮闻微吟。  
遥想风雨夕，扁舟系枫林。  

李流谦　次黄仲甄峡中韵二绝  
众流自作一门去，老子閒为三峡游。  
弭棹初逢云雨馆，转帆便是帝王州。  

李流谦　次黄仲甄峡中韵二绝  
连日舟横拍岸风，祗应身世在痚篷。  
旅床独茧毕愁绪，青镜明朝即老翁。  

李流谦　次乐碛  
客里何曾得展眉，遇逢一笑莫相违。  
酒浓烛暗真宜醉，风色萧萧愁欲归。  

李流谦　次元尉伯言韵  
烛影红余仆屡更，不知飞霰集前荣。  
终年客有刀头恨，半夜春从酒面生。  
华发风埃羞漫仕，废畴烟雨负深耕。  
诵君好句迎新岁，更醉屠酥最后觥。  

李流谦　次韵嘲落梅代梅答二绝  
不是春秋减素肌，从来鹤骨可能肥。  
便将梦里一般看，恐是幽人作蝶飞。  

李流谦　次韵嘲落梅代梅答二绝  
吹开吹落本无心，万物自秋还自春。  
若把穠花校枯寂，本无诸妄亦无真。  

李流谦　次韵陈彦博梅饮之什  
又向痚梅检校春，乾坤浩荡日趋新。  
一樽树下唤深酌，数岁天涯思远人。  
正倚交情论晚暮，直因臭味作痚亲。  
渊明嗜酒嵇康懒，只觉年来此是真。  

李流谦　次韵程进孺书怀  
寸梗悠悠寄一城，主人留客亦多情。  
目穷断雁投空影，耳著清江彻晓声。  
浊酒半樽心易醉，远书一字眼偏明。  
无家更甚无鱼苦，付与先生好细评。  

李流谦　次韵大人江上秋兴  
织水轻烟擘不开，晚峰浓翠积成堆。  
吹残黄叶风犹舞，飞尽青天鸟却回。  
万古关河空拊髀，半天风雨独持杯。  
欲将直道干侯印，政恐舟从陆地推。  

李流谦　次韵大人书怀  
万钧笔力等閒扛，占断溪山福已庞。  
扑鼻寒梅香树树，照人新酿绿缸缸。  
大严净社谁投足，小怒诗坛肯纳降。  
莫为不亿空叹息，将军才气自无双。  

李流谦　次韵大人书怀  
云翻雨覆不须论，扪虱何妨坐对温。  
政恐移文邀俗驾，可能垂箔走高门。  
寒松卧雪不知老，脱叶经霜无几存。  
醉着锦袍堪一笑，翰林风月我诸孙。  

李流谦　次韵大人书怀  
何如莫莫与休休，分付烟波一钓裘。  
心向青山贪未了，梦随白鸟去无由。  
閒云犹阁为霖润，野水空横济物舟。  
安得杜陵诗老在，从渠每日醉江头。  

李流谦　次韵德茂待仲甄巨卿未至  
飘零一月住，日望北来船。  
眼冷传书鲤，肠空吸露蝉。  
梦魂孤枕侧，行李畏途边。  
坚宋蒲人信，嗟予苦未贤。  

李流谦　次韵勾龙元应  
春归知何时，庭草一尺长。  
风软不起尘，薄日如秋阳。  
裘葛固异宜，单衣已痚凉。  
妍红色事人，揽镜无余妆。  
青山只苍然，久要自不忘。  
枯藤引我去，栗留啭幽篁。  
濯足江无波，照眼竹有光。  
展旗三伐鼓，骚坛起榛荒。  
垂髫伏窗几，抵掌谈皇王。  
持之欲何施，海禽眩铿锵。  
风摇薜荔屋，尘集芙蓉堂。  
升斗尚何言，正比钩饵香。  
投老迟问道，欲觅闲中忙。  
社成莲亦花，歃血记此草。  

李流谦　次韵何子闻安静观  
翩然逸想九霞间，仍是霓衣与鹿冠。  
尘劫三山元自近，神官一字固应难。  
云烟万瓦虹榱壮，冰雪千幢鹄辇寒。  
堪笑木强韩吏部，如何容易撮灵丹。  

李流谦　次韵何子闻安静观  
日压茅檐醉拥蓑，静听寒溜奏云和。  
深藏本自身全路，瞪眎元知语不多。  
紫府地严须一到，苍崖文古要重磨。  
新宫固是丛霄样，应有胎禽忆旧柯。  

李流谦　次韵立春后余寒二首  
挟冷朝阳未吐光，小池犹有夜来霜。  
东君自识沈潜意，谁道阴柔解变刚。  

李流谦　次韵立春后余寒二首  
绛帐何时得罢开，为君叹息首空回。  
亦知弹铗无人听，收拾清诗分付梅。  

曀　流谦　次韵秋日书怀  
官共冰雪冷，身如鸥鹭閒。  
更无人问字，只有分看山。  
莫厌萧条里，全胜汹涌间。  
秋来笋成束，匕筹未须悭。  

李流谦　次韵秋日书怀  
微风吹叶脱，落日卷帘初。  
蛮榼行提酒，胡床卧读书。  
友朋元总好，气味不应疏。  
有暇须乘兴，溪中足鲤鱼。  

李流谦　次韵枢相雪中之什  
空明无际了寒天，戍堠消锋弩绝拳。  
平白万方包险秽，清冷一片起沉绵。  
山登姑射欣逢岁，贼破淮西欲问年。  
更长嘉陵千尺浪，春风稳送五湖船。  

李流谦　次韵宋才夫  
麒麟丹青了无梦，香火因缘已成癖。  
一堂风冷自分明，谁撮虚空强摹画。  
蔬食眠烹均一茹，笑取菅麻视缯帛。  
风幡自作此分别，蛛挂一丝犹可惜。  
大千元不一毫隔，何处往来劳辔策。  
冥鸿远矣方控弦，一筹银丝好看客。  

李流谦　次韵宋德器春晚即事五首  
室空超从止，理妙契无同。  
帘卷半规日，香吹一线风。  
草晴唯欲碧，花晚尚能红。  
老我閒居兴，清应到小童。  

李流谦　次韵宋德器春晚即事五首  
久习成衰怯，何方疗阔痚。  
柴车穷巷客，贝叶长年书。  
每愧沾沾喜，宁甘郁郁居。  
蓍神吾未暇，坚意听盈虚。  

李流谦　次韵宋德器春晚即事五首  
灵明观自己，纠错漫殊途。  
睨柱夸完璧，探怀失系珠。  
封侯真不愿，作佛尚堪图。  
解我无还语，根尘法本粗。  

李流谦　次韵宋德器春晚即事五首  
楼迥去筇久，庭閒转榻频。  
松衰无直干，竹好但新筠。  
漫仁惭逋客，躬耕羡野人。  
可能千里意，端的为吴莼。  

李流谦　次韵宋德器春晚即事五首  
柳老阴阴密，榴繁灼灼明。  
持杯了醒醉，拊槛置枯荣。  
谷旷箫笙杂，江空镜像呈。  
澄心着老眼，物物见真情。  

李流谦　次韵彦博游无为马豩并呈孙隆州  
声处无人语合头，出门猝猝又还休。  
缚茅晚岁欣同社，并辔名峰得胜游。  
松下一筇真可老，山中五月已如秋。  
未应斗粟全关念，更为先生几日留。  

李流谦　次韵彦博中秋不见月  
露华浸竹冷娟娟，想象嫦娥能少年。  
万事只堪搔短发，一杯不拟问高天。  
髒髒夜色投书幌，的的心期在钓船。  
可笑薄云工料理，何曾遮却一分圆。  

李流谦　次韵杨题仁见赠  
鸿雁行中接俊游，不将千户比荆州。  
自于种种推先手，可但区区放一头。  
扬马不妨生绝低，雏枚未肯老诸侯。  
天寒翠袖愁如织，应念法侵季子裘。  

李流谦　次韵杨文甫监茶名山新建学桥二首  
高栋浮空插万甍，来游谁是鲁诸生。  
规模要识鸣弦意，土苴犹水击柱争。  
驯垅雉骄佳气象，集林鸮恶好音声。  
白头老令能知此，莞尔相撩意未平。  

李流谦　次韵杨文甫监茶名山新建学桥二首  
赤栏画柱水光中，更爱丰碑笔吐虹。  
雾市溟蒙螯闯首，雪花错落马行空。  
关门近接俱天险，溪水平流亦海通。  
执朴笑渠忧诅者，不知说豫坐收功。  

李流谦　次韵姚宣孺见寄  
作吏无好怀，宁食三年艾。  
甚陋吾安之，所隶乃都会。  
文书如骂奴，吞噫不敢对。  
两眉或小伸，独有公等在。  
交臂露肝胆，不复事容态。  
月沼分賸馥，风轩共晴快。  
家餐听相挽，盘筹及笋菜。  
但苦王事迫，数离每增慨。  
岂非造物意，物莫能两大。  
况自掺裾别，至今胸愦愦。  
归来未黔突，日月倏逾迈。  
书往得奇报，已恐责留债。  
丈夫志远者，遑卹吠所怪。  
醉眼天不入，一饱真细碎。  
插貂与扶耒，此理本相代。  
持以敦薄夫，是事付我辈。  

李流谦　次韵张通甫见贻  
插架茫茫纷四部，莫向离骚泥蘅杜。  
文章何处如有神，心手相随鹰搦兔。  
长卿醉死文君垆，渠辈但可折简呼。  
浅惭入俚深入僻，纤丽恶淫寒则枯。  
欲张吾军子可恃，楚璞呈前燕石耻。  
擘波飞云定神龙，汗血牵来真骥子。  
人物有此未易求，颇将撷英泛其流。  
朝来车从照人熟，乃肯访我投林丘。  
词华薄技无多道，少作吾今知悔早。  
相期圣处下工夫，一念超然蠲热恼。  

李流谦　次韵仲秉见寄二首  
别后年仍换，诗来语更工。  
音书恨不数，魂梦却相通。  
草木春风后，关河夕照中。  
飞鸿不可倩，此意付筠筒。  

李流谦　次韵仲秉见寄二首  
读书空有痴，学道苦无工。  
散策群峰近，穿溪小迳通。  
此身犹客里，野性合山中。  
春水添新浪，烦君理钓筒。  

李流谦　次韵仲甄见贻  
向来出处有心期，未厌云霄戢翼飞。  
留滞兼旬空怅望，逡巡半路偶同归。  
却欣夜语仍连榻，尚忆朝回日典衣。  
里闬齐年班又接，世间如我与君希。  

李流谦　次韵朱饰之中秋玩月因以送之  
君理朝宗楫，吾乘上峡船。  
此杯同此地，明月又明年。  
怕作凌晨别，贪看彻晓圆。  
眉间有黄气，知近冕旒边。  

李流谦　次赵惟直韵  
山合失空旷，江奔成溯洄。  
阳台鏁云雨，楚泽贮风雨。  
白鸟背人去，青帘明眼来。  
旧醅宁得厌，聊共客中杯。  

李流谦　次仲甄韵二首  
大用不坚壁，等閒忧患侵。  
平生知学道，万事付无心。  
露苋锄晨甲，烟篁步夕阴。  
陶然宇宙内，鱼鸟听浮沈。  

李流谦　次仲甄韵二首  
恻剥风枝恨，若为开我颜。  
索居诗社废，多病酒杯悭。  
本自便三迳，何曾梦九关。  
临溪问鱼乐，知我是青山。  

李流谦　次子友竿字韵  
百战残兵但揭竿，每闻风鹤意先阑。  
怀中鼠腊元非璞，味外盐梅不止酸。  
细读知君应掩口，苦吟笑我已刳肝。  
中天赫日临无际，一点萤飞宿草寒。  

李流谦　从冯黎州饮梅林以山谷旧时爱酒陶彭泽今日梅花树下僧分韵赋诗得时  
巾冠堕城府，桔槔无休时。  
胸脾贮黄埃，非复林壑姿。  
涎流方外胜，秦人望轩羲。  
万金买闲日，驾言一纾眉。  
冒踏众俟场，更从百代师。  
食鱼得河鲂，熊蹯佐其滋。  
叆叆烟雨村，霜条出冰蕤。  
乌鹊噪寒暝，玉立山差差。  
置樽扶痚下，寿干虬蛟驰。  
落蕊不动尘，初无犀骇鸡。  
公选择对宣温，云雾生攀跻。  
能来玩墟落，匹马却盖麾。  
蟠胸万蟚蝬，区寰眇毫丝。  
以兹接群动，白羽坐指挥。  
笑彼豢外者，组绂为之韟。  
他年驷马还，梅花当十围。  
记此黄公垆，下车挽客衣。  
未觉邈山河，一醉固大奇。  

李流谦　从人借马钝甚戏作  
一马如坎蛙，爬沙钝无比。  
长绳制欲断，大箠折三四。  
邮亭只数尺，对面不能至。  
我闻穆天子，八骏日千里。  
邀汝托后车，笑云勿相戏。  

李流谦　答何积中  
先生古心寄玄漠，老松矫矫石凿凿。  
已欣净社得胜友，更枉高轩出奇作。  
山林轩冕无间然，造物从公意所便。  
决科纵未吞余子，著书亦足垂千年。  

李流谦　答李仲明仍用锄字韵  
月白星稀后，歌残雅奏初。  
剽闻先破胆，欲见疾开书。  
孔翠仙毛烂，珊瑚海树痚。  
好诗如好画，黑瘦未容锄。  

李流谦　代人上李制参生辰  
乾坤不许一尘隔，谁倒天河濯秋色。  
鹄鹭心性冰雪魂，造物着意不仓卒。  
星斗并焕仰斯文，准绳不愆宗绝德。  
法年只作充闾喜，不知此人系邦国。  
锦囊名章小游戏，上公启齿叹孤出。  
太白要是天上人，少陵屡作诸侯客。  
朝来日照黄金卮，诸生登堂作生日。  
观麟媲德公厌闻，丹砂续年笑无益。  
试问公家白发翁，五千微言不老术。  

李流谦　代上阆中章使君  
九区混轨文，正宁垂衣裳。  
公家转洪钧，一气斡混茫。  
蛮夷奉琛贡，月窟东扶桑。  
至今有遗黎，盛德登乐章。  
溢庆久愈衍，丹穴俱鸾凤。  
祖烈肖挺挺，德音续琅琅。  
尊彛琢璠玙，荐庙流中黄。  
铜符专城居，健翼翕不张。  
黼座录故家，云路登方将。  
省寺窥步武，禁闼觇翱翔。  
相门出鼎槐，八叶有前芳。  
一樗无所村，拥肿蔽道傍。  
门户岌重大，挽首惭肯堂。  
得邑万山间，昼夜鞭跛{左牛右羊}。  
斗升赖急养，山海祈深藏。  
古人重已知，漆炭固未偿。  
靴板庭趋初，躔宿望煌煌。  
委身大炉冶，正惧呵不祥。  
丹鼎偿可舐，鸡犬同飞扬。  

李流谦　代送陈都大赴召  
庭前梧叶西风起，三峡秋光净如洗。  
仙帆一舸此入觐，灵鼍击鼓冯夷喜。  
七闽山水天下奇，摧秀搴英瑞斯世。  
要知旷代乃一见，凤巢阿闾麟游畦。  
彤庭紫闼足夷步，万里西来将使指。  
西南榷牧古所重，阴削盗资宽国计。  
台家选任皆伟人，远极陇秦包越巕。  
我公经略出咳唾，凛凛霜威肃颓靡。  
飞声一日到冕旒，四辇促远不留辔。  
从来大材须大用，岂有如公才一使。  
东夷盟血犹未乾，豺豹固应防啮噬。  
公归为国须无视革，平跻两禁躐三事。  
飘零孤翮得广厦，晨啄暮栖方窃庇。  
骊驹清唱不忍闻，东望慨然增叹喟。  
他时黄阁未遐遗，犹原登堂拜簪履。  

李流谦　道中逢牧童跨牛者  
田空已不耕，草瘦尚可齕。  
搰搰一岁劳，昨此休顷刻。  
阿童拍腹卧，短箠听驱策。  
早晚穑事动，努力进刍粒。  

李流谦　得小麑因戏作  
倾江酿斗秫，未啻俗之醨。  
向来故痚慵，重此百忧罹。  
杜门不复出，出亦将从谁。  
山氓过予言，刈樵得雏麑。  
适我薮泽念，亟买不论赀。  
断乳无几日，痚毳未傅皮。  
槛牢异林壑，恐作南冠累。  
解缚非予靳，弱质叵自持。  
羓罗竹节稠，失脚悔可追。  
冷冷溪流甘，蔚蔚庭草肥。  
人生一饱耳，八荒吾庭帏。  
我自不乱群，尔能忘土思。  
驯狎不违性，长大傥有期。  
充庖断勿忧，巾车薄劳之。  
南山与北涧，伴我歌紫芝。  
张陈慨中画，管鲍谬已知。  
新交不更添，岁寒端自兹。  

李流谦　德广至中途再示诗次其韵  
肩舆又作带星还，骑气遥瞻晚度关。  
已觉胜游同梦里，不知秀色尚眉间。  
鞭鲸浪欲浮沧海，卖鹤犹堪买好山。  
几日褰衣扣黄阁，云腴重试鹧鸪斑。  

李流谦　登宝公塔  
树老巢翻鹰亦化，锡飞近地鹤犹惊。  
太平寺主今安在，潮打山围建业城。  

李流谦　登宝公塔  
三尺杖头閒一把，兴亡随分百余年。  
我来但爱松风好，觅得僧窗一觉眠。  

李流谦　登无为冠鳌亭分韵得山字  
岱嵩拆裂沧溟翻，惊魂去干呼复还。  
故人劝我勉自宽，圣贵扬名懲毁残。  
十生导师超物先，誓言一拜蠲冤烦。  
晓暾破霁山云搴，匹马弄袖风翩翩。  
解鞍投寺日几砖，苋蔬宜我诗肠酸。  
危亭飞出峰之巅，阇黎殷勤劝跻攀。  
我饱闻之意欣然，两脚酸涩怯不前。  
清景一失矢纵弦，藜杖到手勿作难。  
万杉夹迳穿蜿蜒，坦如康庄驾轻輟。  
山鬼作章发天悭，似求清诗藻幽妍。  
凭樽寸目摄大千，万里碧玉围青天。  
远树如发山如拳，孤鸿灭没昏苍烟。  
九关上羾须臾还，以气为马不用鞭。  
冠鳌榜亭固寓言，亦恐蓬峤神作迁。  
云旗往往来飞仙，切勿投饵忧崩骞。  
壮哉古邑雄两川，眇然下瞰乃尔孱。  
可怜居人蚁纷阗，扰扰膏火日夜煎。  
强弱角斗触与蛮，岂知共住一指端。  
凭谁与此旷荡观，定当泚颡頳厥颜。  
向来学道窥微玄，妙谤与世殊越燕。  
空生大觉海一涓，而况此境空所缘。  
摩尼流光照八埏，试将此理攻坚顽。  
客言有句子未参，一杯满酌浇青山。  

李流谦　抵家  
何地非吾土，故乡情未忘。  
掀眉对兄弟，酌酒话行藏。  
拜墓色不愧，逢人语更狂。  
梅花相待发，好在细思量。  

李流谦　抵简池呈元质进孺二首  
持此迂愚漫浪身，忍惭一出竟何营。  
枕边客意兼寒意，门外溪声似雨声。  
易办蓬蒿三亩宅，可无藜苋一杯羹。  
青衫岂是官人样，白鸟私居说败盟。  

李流谦　抵简池呈元质进孺二首  
竹生稚子鹤生雏，重到君家旧隐居。  
病后苦无多酌酒，别来唯有自钞书。  
身方逐食从飘荡，学久师心恐阔痚。  
惭愧故人想念意，欲行为我少踌躇。  

李流谦　吊李允成知县  
百年造化无遗力，霜雪十围岂易得。  
盲工操斤选朴樕，铜柯石根弃如掷。  
呜呼斯人何不淑，天畀之我人则啬。  
白眼千百碌碌子，老虎可缚蛟可馘。  
神锋屡染鸡鹜血，绕匣龙蛇夜悲泣。  
项灵不合世间首，蚁宫历游无半席。  
不如收拾还山川，化为球琳尚华国。  
意气偶合肝肠倾，手栽檀栾食予实。  
至今敛翼蓬蒿中，不与燕雀同感激。  
霜风吹愁愁更浓，屈折长虹玉三尺。  
晨兴揽衣发深省，古来精诚可裂石。  
玄堂文成许见不，鱼与熊掌当取一。  

李流谦　吊无为照老三首  
弹指超然一念初，从儒从佛两遽庐。  
十年向走半天下，万卷不称行秘书。  
故自高怀嫌入俗，不妨儿辈共憎渠。  
临行半偈如何道，裂转虚空最起予。  

李流谦　吊无为照老三首  
记得三溪溪上春，瘦筇容我夜敲门。  
一生几见此人物，十日九从师笑言。  
閒得得来非有意，冷湫湫去若为论。  
古山第一烟云窟，好驻高人雪月魂。  

李流谦　吊无为照老三首  
六尺岩岩铁石姿，可怜一病不支持。  
荒榛半垅独归处，暝霭数峰无见时。  
未割尘缘聊洒涕，欲寻陈迹但哦诗。  
萧萧秋雨山中夜，负他他年对榻期。  

李流谦　东岩施头陀所隐也头陀唐人初居郡之奉对寺太守独孤见之头陀不加敬  
胜地忆屡到，变革非昔年。  
律居扫积陋，禅房侈旧观。  
老衲不可见，遗事故老传。  
使君擅一壑，凭愚妄自贤。  
定心初不摇，蚊虻卒飞前。  
赫然涨蛙腹，欲以火燎天。  
一笠渡清波，绝壁守两斑。  
游戏出小异褫骇飞残魂。慢敬汝则劳，  
道力屹如山。一笑置勿问，  
炉薰袅轻烟。洗盏酌石溜，  
吻颊冰雪寒。却忆飞泉句，  
泫然思老仙。  

李流谦　东州行上费检正  
东州十刹如西州，东州幽爽西喧湫。  
登临在在有佳处，我来无事得纵游。  
望川致爽两奇特，云烟流通东与北。  
一为清淑一旷远，清者发兴远快目。  
城西三刹跨一牛，五百云堂老比丘。  
捐金乐施到樵牧，不知愿力何年修。  
邓家名笔难再得，苦爱雍熙之两壁。  
贵人摸搨不曾休，真是化身千百亿。  
府公玉皇香案吏，帆薄三山风辄止。  
来苏疲瘵十万家，卷缩灵河一杯里。  
野人冠服裹狙猿，曳裾更欲之何门。  
惭无仁老惊人句，空负陈蕃解榻恩。  

李流谦　独步  
冻壳藏龟太窘生，惊心已觉岁峥嵘。  
倦慵把易床头看，独自寻梅树下行。  
溪面冰花寒更结，屋颠雪意晚将成。  
一生与物无深分，竹叶相看全有情。  

李流谦　杜少陵祠  
赤绂银章玉骨寒，焚香再拜泪汍澜。  
黄花鄓县仍羞见，好月鄜州只独看。  
可是一生长客路，故应千古恨儒官。  
蚤知涉世元如此，悔不霜林斫钓竿。  

李流谦　对月戏简坐客  
夜凉溪月等閒斜，半折寒芦委雪花。  
一叶与君从此逝，松江烟雨著浮家。  

李流谦　鄂渚大风  
万艘相衔系江渚，夜半疾风来莫御。  
舟轻力孱费支拄，大声舂撞如臼杵。  
千金应有觅壶人，冤呼仓黄那忍闻。  
吾颜死灰鱼鳖喜，公无渡河公不止。  

李流谦　二月十七日同子友过宇文氏庄观海棠二绝  
渐老花羞人不羞，枉因风雨结春愁。  
意行忽欲江东去，锦帐三分半未收。  

李流谦　二月十七日同子友过宇文氏庄观海棠二绝  
长桥纳纳袅东风，倒射斜阳千丈红。  
晚色自佳人不见，青山翠雾碧波中。  

李流谦　泛舟呈元制照老  
扁舟载我去，身世两悠然。  
暝霭无穷树，春江不尽天。  
阮嵇真酒伴，李郭即神仙。  
孤唱君须和，风流汉晋前。  

李流谦　泛舟呈元制照老  
落日清江阔，临流一慨然。  
断鸿烟际渚，雌霓雨余天。  
照海珠成市，骑鲸客是仙。  
轻风借帆力，送我玉妃前。  

李流谦　饭客镇驿见壁间书火池事异甚  
荒亭旧刻书火池，火从水出如燎脂。  
五行生克谬常理，异事傥恍令人疑。  
居人只言数里近，驱车欲前仆夫愠。  
谁能博学辨痴龙，寄我此诗聊一问。  

李流谦　访杨少虞得小诗并呈才夫  
坐遭飞埃眯双目，不应更到琅玕腹。  
青山为人作御侮，对面亭亭削苍玉。  
公子翩翩故自佳，我来空叹驹局促。  
抱冰嚼雪岂能清，火里芙蕖初出浴。  

李流谦　放鱼  
溪媪双鱼入手中，鬵鬣不摇犹眼红。  
咫尺波涛即胡越，不忍觳{觳殳换束}人心同。  
小舟自放清江侧，为龙何以报我德。  
只须旱岁活焦枯，不用明珠光的皪。  

李流谦　飞乌道中  
朝发江亭暮山驿，面颜尘埃手鼋拆。  
弟兄相逐两浮萍，一盏村醪慰愁寂。  
高堂老人念儿寒，儿念老人不得眠。  
殷勤祝付送书雁，为传片字报平安。  

李流谦　飞乌与正老相值盖十月初见之梦兆云  
忆得初冬忘甲子，夜梦与师游破寺。  
明朝东望欲寄声，我在紫岩师锦水。  
空山行役偶相逢，物色看来与梦同。  
当时梦觉疑非梦，今日翻疑是梦中。  

李流谦　费文达除夔漕作此贺之三首  
分明余润彻眉间，道德根源固晔然。  
宝篆印泥初不着，神机贯札自无前。  
丝纶新渥荣三昼，鼎铉深知眇一涓。  
两禁只今谁妙手，岷峨人物半吴天。  

李流谦　费文达除夔漕作此贺之三首  
吉音一纸疾邮传，白帝城头劝着鞭。  
楚树已沾新雨露，蜀江行换好风烟。  
政须急拯沟中瘠，不用多流地上钱。  
一节故应关象纬，向来两使动星躔。  

李流谦　费文达除夔漕作此贺之三首  
刻鹄工夫愧不量，弓裘遗绪可能忘。  
一廛未遂耕桑计，半世空磨翰墨场。  
桐烬偶收非有意，璧瑕误指亦何伤。  
霜松不学閒桃李，报答东君日月长。  

李流谦　丰都驿呈任子厚诗二首  
三家笑荒陋，十日寄萧条，  
破户无人掩，寒炉折竹烧。  
青灯不废卷，白酒未空瓢。  
伴我能於此，他年定久要。  

李流谦　丰都驿呈任子厚诗二首  
书坏无全牍，衣濡有裂缯。  
倦梳晨起发，祗曲昼眠肱。  
客路行将了，家山唤得譯。  
焚香谢仟佛，宵梦已先凭。  

李流谦　富池祠  
卷雪楼高首重回，江东那得许人材。  
只应汉鼎三分后，便有英雄一聚来。  

李流谦　富池祠  
萧何识信在逡巡，此事从来妙若神。  
不是将军难着眼，正应黄祖是凡人。  

李流谦　富池罗汉院有钱希中白大科赴信州别驾时所题诗有陈朝柏二绝句  
圣世能收晁董策，孤舟来唱鄂君歌。  
一看献纳元台表，可特修名在异科。  

李流谦　富池罗汉院有钱希中白大科赴信州别驾时所题诗有陈朝柏二绝句  
皮肤脱落余真实，须鬣苍浪阅岁华。  
突兀一根丛棘里，不知几见后庭花。  

李流谦　赋寿康海棠  
何许园林春最酽，海棠万万千千点。  
不应惟是锦织成，正恐更将猩血染。  
未开半豆已欲滴，烂吐一庭尤潋滟。  
窥月洗雨俱可玩，抹雾横烟猝难掩。  
梓泽步障烘晓霞，温泉粉玉临秋鉴。  
相逢但欲酣且歌，目送谁言美而艳。  
桃花何处容面皮，欲笑春风无乃僭。  
光翻牖户翠堆幄，浓逼须眉缬生脸。  
裹头朝出常苦晚，烧烛夜看终未厌。  
见不数数梦来往，百斛可倾心独欠。  
老来世味薄如纸，斩断情根须一敛。  
随身鼓笛本游戏，过目埃氛亦俄暂。  
明朝风雨未可期，委地泥沙混真滥。  
凭君但向雪落时，个里直须勤点检。  

李流谦　公归行送王显谟  
我从职方究区域，江汉滔滔纪南国。  
厥田上上盖名壤，其人落落亦代出。  
卧龙伟列雄鼎峙，雏凤英称冠簪盍。  
岘山风流亘千祀，鹿门隐概轻九牧。  
地灵不与人存亡，王脉依然钟杰特。  
先生后出掩前哲，天公着手自斲削。  
如入宗庙识彝鼎，如开武库见矛戟。  
早以命士战群士，不怯小敌勇大敌。  
三年博士嗟洄沉，一等巍科登岌页。  
铜符千里涉游戏，瑞节三川遍扬历。  
欲歌德业愧蜩聒，妄觇设施叹蠡测。  
爱民如儿吏不扰，以身为律人自服。  
恩波春醲波瘵苏，美最飚驰冕旒彻。  
赐环成命从听耸，总计优除群论咽。  
公止一方为福星，公归天下作膏泽。  
一方天下有大小，公则不校我所惜。  
周公居东逾岁月，东人愿留惜不发。  
西人衮舄待公归，鸿飞遵渚歌九羘。  
君子所至民父母，在此无恶彼无斁。  
我虽东人愿公归，不敢自私笑其狭。  
援毫为赋公归行，明日羽旄风猎猎。  

李流谦　勾龙元应以诗送王子友从诊断绵竹之招语多见及次韵奉酬  
取友须四方，不去谁汝系。  
君惭栈豆恋，自了非骏骨。  
王郎惠然来，车从暖寒寂。  
鸾鹄照清泚，余子可厮役。  
手把一纸书，髯兄我重客。  
白虹贯襟袖，新诗玉剖石。  
女须翁绝怜，茂苑兰所宅。  
殷勤记君意，倚赖耕寸笔。  
一朝存没异，怅恨头欲白。  
慰眼君自足，有儿况英物。  
盘谷宗斯文，向来指正脉。  
遗藁敬相授，补亡缀离析。  
此翁不可见，此婿未易得。  

李流谦　瓜步两绝  
颠风恶浪雨喧貀，往事愁中一笑咍。  
江上有人来吃酒，故庆虎子是琼杯。  

李流谦　瓜步两绝  
阿坚狼狈伏狸奔，岂是长江解有神。  
犹忆当年南伐语，会知正朔不归人。  

李流谦　关王祠  
诸葛张陈已上，将军未数黥韩。  
暝夜险途风雨，令人悬相辛酸。  

李流谦　关王祠  
万人杰谁可敌，千载名终不磨。  
此地晚钟晨梵，生前铁马金弋。  

李流谦　观画文氏园小酌而归  
冲暑去何之，城南水竹园。  
发箧得秘画，笔老不见痕。  
作者非俗士，噞喁不能名。  
王郎眼如月，指点见本根。  
解衣而盘礴，主人固可人。  
虚斋坐修竹，一面当暑烦。  
斜阳送暮色，无数乌鸟喧。  
漠漠芳树暗，涓涓流水浑。  
星斗挂檐端，余影到清樽。  
行觞令不虐，捉尘语不繁。  
不知聊尔耳，佳处正难言。  

李流谦　观小儿瓮戏  
五岁小儿初学涉，绝艺亦知天所赋。  
想见九牛可倒曳，已堪赤手擒猛虎。  
向来瓮戏真伟观，傥非目击嗤浪语。  
器小犹须百斤重，兵以壮夫端恐仆。  
笑谈牛取两足上，电转风旋疾如许。  
便令百试百不失，父兄从傍亦矜诩。  
市人骇叹俱失声，我自平生未曾睹。  
武阳盛气盖全燕，寄区狡谋踣二虏。  
论年固已一倍长，此儿谁肯哙等伍。  
虎变鹰扬看异时，经营一饱常细事。  
世人禀赋有特异，常理未可求其故。  
相秦童子才毁齿，说项郎君方断乳。  
拜归怀中笑橘堕，群戏道傍知李苦。  
登门已解叙通家，对客颇能嗔字父。  
劾鼠狱词老吏服，汗简清规乃翁沮。  
卓识有此更惊人，彼以力称吾未与。  
行行三十成何事，但耗太仓如雀鼠。  
怃然自笔仍自怜，强说功名在迟暮。  
人言速成当不久，如我定应千万寿。  

李流谦　观渔舟  
晚晴吏退漫凭栏，注目溪光巧映山。  
忽见渔郎轻眜桨，宛如相见在花间。  

李流谦　郭及之佥判招饮雅安同僚也  
江来从此合，我上尔东行。  
节物惊心地，主人留客情。  
雾花摇老眼，雾花滟深觥。  
醉恐清歌断，应须更数声。  

李流谦　过长桥予醉卧不及观用仲甄韵  
长桥万古入骚吟，跕跕轻帆卷夕阳。  
醉卧不知清景失，老{左夋右兔}电制笑秋鹰。  

李流谦　过大信口忆西归录载大江渺渺忽二石山如钛猊引出水面东西对峙江形  
两山如伏猊，波面忽引首。  
江形若瓢然，此山乃其口。  
往读西归志，一一未深剖。  
及兹亲见之，语巧极雕偻。  
妙哉写物功，万像不藏覆。  
当时偶然书，信在三纪后。  
临流重吁叹，有涕泫襟袖。  
君看连城璞，岂但今不售。  

李流谦　过东州境见耕  
驱牛耕侧坡，牛困人柰何。  
我念田家苦，东州苦理多。  

李流谦　过弥牟有携鱼过者买而放之因志以诗  
行役道荒戍，马行何徐徐。  
市人捉筠篮，偃然数尾鱼。  
始疑失清波，残息惫不苏。  
俄掉尾与鬵，示之尚可图。  
杀工时宿所持，坚盟敢渝初。  
尔命如丘山，我金若锱铢。  
敢靳百钱惠，坐视甘醢葅。  
空篮俱置之，涟漪纵缧俘。  
旋收褫骇魄，亟反清冷居。  
仆夫亦欣然，毋疑校人诬。  
为龙未可知，风雷跃云衢。  
田文出函关，子卿反荒区。  
骨肉一笑粲，乐哉定何如。  
人心如面然，贤鄙异所趋。  
放者尚反顾，捕者已纵羓。  
为德懲不竟，护以西竺书。  
世事岂易料，聊欲明区区。  
人羊互吞啄，佛语深切肤。  
闻声戒肉食，孟轲远庖厨。  
孔释喜交戈，好生理则符。  
浪言物与人，贵贱越与胡。  
人贵当食物，物因供人须。  
此语实魔语，地狱正为渠。  
炯炯一灵光，彼此亡欠余。  
一念偶负堕，流转乃尔殊。  
目前怙强雄，屠脔弃束刍。  
此身宁石人，竟免为物欤。  
悬想刀几毒，响庆疾鼓桴。  
天骥警鞭影，蹇驽烦箠驱可致力，  
诗宜勒盘盂。  

李流谦　过新津游修觉山  
旧闻修觉寺，苇岸却维舟。  
句法雄千古，山形尽数州。  
野宽仍据会，江合却分流。  
畏暑犹如此，吾方事远游。  

李流谦　海棠  
十二仙人玉琢栏，带晴带雨总宜看。  
东君不许寻常见，可忍狂风满地残。  

李流谦　海棠未开对酒作此  
春以花故妍，花好不辱春。  
漫山烂桃李，由求盖具臣。  
国艳朝众芳，此花当不名。  
芳园丽韶景，点检能几根。  
东风未披拂，万红藏杳冥。  
过客白眼看，遂与凡木雘。  
一朝吐华艳，天日为之醺。  
绿樽有醇酌，及兹托殷勤。  
君看淮阴市，岂有国元勋。  
俗情傲未然，花笑当不嗔。  

李流谦　涵翠亭  
太华峰头花十丈，十八韩翁语豪壮。  
法华会上如车轮，跨猊仙人妄与真。  
九州芒芒置勿问，万柄秋塘插寒镜。  
楚人列裳缉为衣，一尘涴之色不怡。  
孽童万死剑斩马，何物奴言似之者。  
触花花恐怒且嗔，悲风猎猎吹白蘯。  
我来拊槛笑仍喟，欲挽清冷濯斯秽。  
主人冁然客罢休，一醉能销千古愁。  

李流谦　和林夫读老泉先生上欧阳公书韵  
倚门抹青红，过者必反顾。  
风雨不足凭，零落污黄土。  
斯文有正色，神指亦难数。  
两汉仅自支，崔蔡已衰暮。  
老龙破风雷，一跃空万古。  
贾胡贫失真，而况逢其富。  
坚车行大逵，往往初必忤。  
要知论贤愚，岂在遇不遇。  

李流谦　和钱大虚清映亭韵  
西风振槁如发蒙，危亭创见心眼工。  
融成水月一合相，有似猛火烹铅铜。  
是时素节属重九，唤客一醉萸菊同。  
夜深跳鱼乱珂璧，起舞大叫骑鲸公。  
令君心澜了不起，摩尼返照万事通。  
拄颐但觉朝气爽，绕腰未羡黄金重。  
高情偶与幽赏会，妙语倒泻琼瑰胸。  
谁将玉笛吹晓月，透袂冰浓禁不彻。  
归来梦想通明观，一片湖光眼中见。  

李流谦　和叶六舅  
李杜主盟诗有声，文推韩柳着章程。  
二三子者皆人杰，五百年来并世生。  
但见词源倒三峡，岂知武库足千兵。  
勉君须把分阴惜，莫问红尘雨共晴。  

李流谦　贺王制置敷学之除  
太霄杰观凌空起，非雾非烟护珠蕊。  
万灵操戟夹危栋，中有丹书并绿字。  
走云飞雨泽地产，合璧联珠焕宸纬。  
尧图羲坟共彪炳，禹训汤铭角雄伟。  
冈陵松柏老如铁，华榜丹青新若洗。  
论思欲侍圣天子，寓直正须真学士。  
一时盛选孰睥睨，百代耆儒属宸倚。  
惟有我公瑞河岳，早与灵鳌争趂屭。  
丝纶飞藻倾两禁，弓鉿专方雄万绮。  
从容裘带净岷陇，零落旗矛清筰巕。  
畴庸王府侈三昼，告喜邮音传一纸。  
升华秘宇阶召拜，正位台符慰瞻徯。  
妄论斯文本神物，轻发其藏触天恚。  
开物成务非翰墨，贲饰乾坤乃能事。  
周书九诰削邪叛，一品会昌夷僭诡。  
愿公亟从衮舄归，早就典谟垂万世。  
迂愚把笔自龆龀，裂纸悲鸣蛩蚓比。  
酸寒一尉不可说，尺璧光阴分马箠。  
待公勋业映彝鼎，勉葺巴芜歌俊伟。  
丝麻虽美收蒯菅，尚冀风人采舆隶。  

李流谦　怀李仲明  
地旷空凝结，江清悦见闻。  
娟娟初上月，漠漠未归云。  
鱼乐能忘钓，鸥閒故念群。  
桂旗风不度，却立咏湘君。  

李流谦　怀李仲明  
斜晖放船好，晚好得凉多。  
星斗窥深酌，鱼龙答浩歌。  
乾坤身半老，湖海意如何。  
夙昔纫兰约，迟君肯重过。  

李流谦　还家  
吾家在何许，水泉修竹林。  
鸥鹤失闲伴，跂予有遐心。  
窗前小梅花，耐霜笑吟吟。  
小待新酒熟，冷蕊劝清斟。  

李流谦　黄思忠病起作此寄之  
岩岩千丈松，大厦不收拾。  
已作涧壑卧，更困蝼蚁穴。  
天果无意哉，问龟龟不食。  
悲歌气填膺，白虹为贯日。  
向来亡公子，后日九州伯。  
奈何蕞尔曹，乃敢观裸浴。  
士穷有如此，於君更心恻。  
平生治国手，仅脱在陈厄。  
三彭捃细故，二竖每明德。  
闻之投袂起，此士岂易得。  
可无不赀药，粉珠屑白玉。  
奋髯呵不祥，有神嘿操戟。  
歨然蛙腹裂，还我苍玉璧。  
一尊欲寿君，怅念风雨隔。  
平吴固奇烈，更谨盘水执。  
君身则千金，斯文但一发，  
勉矣加餐饭，吾道俿损益。  

李流谦　鸡冠  
雄鸡斗不解，血溅头上冠。  
强颜配二妙，并树栖枭鸾。  
绛侯资少文，礼乐责所难。  
物生宇宙内，故自安其安。  

李流谦　即事  
清江与我共天涯，若到沧溟始是家。  
晓渡换舟惊宿雁，暮林系马散栖鸦。  
山童老木才余骨，潮落寒汀半露沙，  
只恐行人不著眼，一川秋色在芦花。  

李流谦　即事  
寒食已过风日好，城郭稍背郊原幽。  
双扉昼闭亦何事，一杖携春仍浪游。  
但觉桃花成老大，不知杨柳尚风流。  
霜螯腊蚁君须醉，细雨痚帘罢遣愁。  

李流谦　即事  
山路仍多雨，秋天最易阴。  
呼舟乱滩响，倚杖俯溪浔。  
风力凭江横，云容隐树深。  
一寒遽如许，料理欲归心。  

李流谦　即事  
畏热客不来，习懒我倦出。  
爱闲闲不彻，一日如两日。  
晚风生微凉，佳月挂西壁。  
谁为无事人，共此可怜夕。  

李流谦　即事  
懒步东阡与北溪，一春心赏苦多违。  
堕红藉藉痴蜂醉，稚绿阴阴乳燕飞。  
去国三年应自笑，封侯万里不如归。  
门前车马能来否，午睡醒来独掩扉。  

李流谦　即事  
爱春未得一钱酬，独倚东风搔白头。  
花影入帘情苒苒，竹风挨枕梦悠悠。  
黄鹂欲下无谁语，碧草相看始欲愁。  
老大别无新伎俩，只凭诗句写风流。  

李流谦　即事  
雪巘云林共莽然，世间那有此江天。  
晓樯搀日何时到，夜柁鸣风几夕眠。  
閒卜家书灯似粟，略开旅抱酒如泉。  
轻鸥飞下仍飞去，汝在江湖是散仙。  

李流谦　济源庙海子内有二鼋人以将军目之投饼耳则至  
我欲燃犀起蛰雷，漫夸海蘸氏钱灰。  
将军不是池中物，也是区区饼饵来。  

李流谦　寄李仲明  
夜床风雨忆相过，节物惊人奈老何。  
只有孤鸿知我意，每因明月为君歌。  
千山梦去无由到，一字书来已觉多。  
余耳向来真义合，不知底处便容戈。  

李流谦　寄刘德父  
解携仍是一年余，本自情亲听迹痚。  
子去合登青琐闼，人言方驾短辕车。  
向来花月空余梦，近日诗文定起予。  
塞雁若知怀远意，寄收聊为问何如。  

李流谦　寄送梁子辅赴召  
山岳自高百谷下，向来无物使之者。  
骅骝合奉鸾和车，岂与黔蹄同一驾。  
英奇绝代难小了，泥滓投之辄悲咤。  
一朝拔去不可扼，震地风雷怯凌跨。  
泮宫先生自超特，鼎甲声称低董贾。  
眼明奎画照琬琰，万喙夸呼海倾泻。  
胡为不即天上去，识者怪吁狂者骂。  
或传凤篆来日边，流水为车龙即马。  
只应故是霄汉人，腐鼠示足鵷雏吓。  
九江水暖桃花肥，风色不惊神所借。  
只今岷峨抗湖海，贯玉编珠炯相射。  
台家议和不议战，太平有象须藻藉。  
小却犹当白玉堂，纵步黄扉方食蔗。  
嗟予肮脏每自哂，蚤年谩想牛心炙。  
一官漫浪不可说，可能更索山人价。  
五年投閒食不饱，揽镜颠毛辄生怕。  
道涂众鬼同揶揄，口不能酬面空赭。  
人生升沉亦何恨，但喜龙虎新变化。  
异时击壤为幸民，一犁亦原从耕稼。  
金华夫子吾胜友，接武风云共閒暇。  
未应厚禄绝来书，寄声纸尾烦多谢。  

李流谦　寄送石钧父二首  
凤麟元德产，部世自深根。  
士岂无公论，人宜有达尊。  
三山聊袖手，九折未惊魂。  
瓦砾看珠贝，先声到塞垣。  

李流谦　寄送石钧父二首  
再见非无分，相逢自昔缘。  
牛峰留满岁，鹤峤别经年。  
师友今尤惜，书题远尚传。  
蔡山连越巕，细认落鸿边。  

李流谦　寄送张雅州二首  
融和盎盎上双鼎，旷度真成万顷陂。  
岱华自高元地势，球琳不琢本天姿。  
地方千里我无事，春满万家人不知。  
预作去思无限意，攀辕送处似迎时。  

李流谦　寄送张雅州二首  
二年学舍冷如冰，岌页龙门许屡登。  
可但不遭官长骂，只应独愧小人乘。  
身留紫塞天一角，目断朱轮山几层。  
为问何时到墙仞，清宵远梦故堪凭。  

李流谦　寄题天台临海白鹤庙康济泉为颜鲁子少卿作  
将军射虎不射石，石作於菟能没镝。  
翻然再探弓不力，俊鹘豪鹰眼前失。  
两泉后先今抗行，何物使之令人惊。  
泉出在山流在地，却似只从方寸生。  
沉沉玉甽碧双峙，旱为甘霖渴为醴。  
白鹤千年归不归，半夜空山泣神鬼。  
令君为政无近名，天以斯泉印其清。  
泉边有树仍蔽芾，他日思君於此地。  

李流谦　寄彦博二首  
闻道陈夫子，年来学更工。  
几人曾着眼，圣处已收功。  
老骥思长路，潜鲲待疾风。  
何当问奇字，载酒过扬雄。  

李流谦　寄彦博二首  
世途今若此，吾道竟何如。  
学古疑无用，谋身忌太痚。  
引杯空慷慨，看镜独踌躇。  
千万胸中语，因人略寄书。  

李流谦　寄张珍甫殿院五首  
自是清华选，尝怀宿昔期。  
高名推不去，异产买无赀。  
一日风云遇，千年简牍随。  
岷峨添岌页，袖里着安危。  

李流谦　寄张珍甫殿院五首  
江湖淹远使，昆阆侣飞仙。  
豸首承恩渥，龙墀接迩联。  
豺狼莫当道，鵰鹗不空拳。  
黯惷犹冠见，骄王易缩肩。  

李流谦　寄张珍甫殿院五首  
已赡经时策，仍轻许国身。  
攘戎先政事，强本即精神。  
禹贡山川阔，尧天日月新。  
至诚驯暴逆，玉笏动严宸。  

李流谦　寄张珍甫殿院五首  
只有肝尝露，初无舌悔扪。  
法行功罪竦，令重阙庭尊。  
尽变媮谀俗，仍关佞倖门。  
书生在蓬荜，此事付能言。  

李流谦　寄张珍甫殿院五首  
定胜端相属，飞骞已后时。  
阅人盘谷老，具眼石麟儿。  
连茹才非匹，弹冠想自痴。  
读书头半白，万一故人知。  

李流谦　见蛛丝戏作  
一丝架空居，巧若出杼机。  
弥纶不知劳，终日周遭驰。  
相彼造为艰，中有鸱鸮诗。  
岂独考其室，为羋陷群飞。  
口腹共此累，坐叹宁以疵。  
微我畋渔意，其端讵庖牺。  
雨过助浮妄，大小出琲玑。  
疾风轻群脆，觑隙防藩篱。  
摩挲一寸腹，吾庐正于兹。  

李流谦　江上晚眺书所见  
云鎔金错落，月挂玉盘盂。  
水退岸全缺，烟陈山欲无。  
沙晴鸥并集，林暝鸟争呼。  
不必求摩诘，分明是画图。  

李流谦　江月二首  
秋江与秋月，谁遣恰相和。  
借我蓑衣着，三人亦未多。  

李流谦　江月二首  
皎皎映澄漪，千寻没到时。  
篙师轻转橹，可惜碧琉璃。  

李流谦　郊行至天王院  
郊行不欲经城市，厌见尘沙漠漠黄。  
响树蜩螗凭晚吹，绕陂凫鹜占残阳。  
青山与世久相绝，修竹於人未易忘。  
下马招提揖僧话，始如尘境有仙乡。  

李流谦　焦山汉末焦光隐於此是日乃其生日士人会者甚众  
桂树兰丛蔼宿薰，楚辞一曲送迎神。  
岂闻钩党能留汉，故有桃源可避秦。  
欲记曾来终草草，多惭浪走只踷踷。  
却寻扬子江头路，依旧杨花愁杀人。  

李流谦　金陵二首  
龙蟠虎踞帝王州，屡叹降旗出石头。  
不惜家居撞怀了，可因歌舞破除休。  
露桃滴滴啼宫井，风柳条条绊客舟。  
春水一江流未尽，不禁更问几多愁。  

李流谦　金陵二首  
江城叠鼓晚停挝，游子翩翩念岁华。  
水底乾坤浮日夜，沙边鸥鹭老烟霞。  
渔人能说陈隋事，燕子犹寻王谢家。  
南北自分仍自合，不应全殢后庭花。  

李流谦　井上即事  
九陌黄尘涴客裾，随人亦恐到茅庐。  
朝朝山色供凭槛，夜夜溪声伴读书。  
可要功名惊宇宙，分知骨相合樵渔。  
晚来小艇总烟出，江上有人争卖鱼。  

李流谦　久留芜湖待巨卿仲甄不至  
吴波晴浸夕阳红，一语丁宁北去鸿。  
颇觉淹留添发白，不妨羞涩剩囊空。  
枕头靠睡禁长日，舸背占旗惜便风。  
想得家山俱在梦，亦应烦闷略相同。  

李流谦　绝句  
围炉独扔夜深红，已是摧颓一老翁。  
断简半披还半掩，如今不作蠹书虫。  

李流谦　绝句  
霜乾木脱气坚明，病骨惊寒亦强行。  
折得梅花全未吐，不庆於我尚含情。  

李流谦　客中二绝  
客中有梦自难成，未了风声又雨声。  
二十五声秋夜点，谁人数得甚分明。  

李流谦　客中二绝  
角声定自与谁语，月色不应无为明。  
已作杨花着泥久，无多心事惹愁生。  

李流谦　口占  
午照当窗树影痚，静听{左浖右虎}{左浖右虎}水鸣除。  
便将一日平分了，半用酣眠半读书。  

李流谦　苦热  
祝融职司南，凭宠不遗力。  
呀呀三足禽，败羽悬枯腊。  
釜鬵糜碎鳞，无地此身着。  
楚炬方烘秦，湯征未自毫。  
梦想千丈冰，快踏赤两脚。  
少憩修竹林，泉水鸣{左浖右虎}{左浖右虎}。  
岸巾对飒爽，污垢亦小濯。  
蒯通据鼎耳，反唇乃幸脱。  
叩头祝西风，驾言马可秣。  
危喘已强支，旦夕恐不续。  
俗情傲寒灰，赴热犬争骨。  
灼肌岂暇顾，甘作蛾殒烛。  
君看孟尝客，乃笑翟公雀。  
呼儿进胡床，佳月可人白。  
一醉无渭泾，举盏新酒滑。  

李流谦　夔子岸下水作颓沙裂岸转舟避之  
狂流作平地，别渚转轻桡。  
岸断石出没，云虚山动摇。  
奔湍长澒洞，杯酒且逍遥。  
可待然犀照，潜鳞意自骄。  

李流谦　累年中秋无月今年凡数夕有之十五日尤佳  
境浊常鲜惬，事难获易欣。  
皎月当中秋，觇候每倦勤。  
扁舟泊水岸，是夕无纤云。  
冷侵碧琉璃，又如烂鎔银。  
十年五年无，千里万里明。  
对此欲不饮，恐触蟾兔嗔。  
尊空更重看，徐步长江滨。  
大鱼时拨剌，宿鹭联拳惊。  
可无横吹者，或有琵琶人。  
领览此奇绝，但怕添愁新。  
颇欲从冰娥，暂陪白玉轮。  
载我到广寒，一醉罗袜尘。  
归来闭阁卧，耿耿鸡未晨。  
顾瞻篷窗间，尚余半金盆。  

李流谦　离合州驿晚宿茆城驿  
稍喜川原豁，遥看草树明。  
恶滩犹梦怖，平地始身轻。  
场圃收遗秉，沟塍劝早耕。  
得归万事好，漂泊岂人情。  

李流谦　李花  
春寒怪底一分加。元是东君雪作花。  
已后残梅矜夜魄，强随飞絮舞朝霞。  
霜葩荐斚何人共，碧实堆盘尽客夸。  
为汝玄然庆有意，骚人端是感年华。  

李流谦　李允成次彦博韵见示仍用韵答之三首  
花气浓熏坞，藤稍密荫桥。  
但须樽有酒，未问印垂腰。  
芳草晚尤碧，好山晴更遥。  
太阿真宝剑，不必夜干宵。  

李流谦　李允成次彦博韵见示仍用韵答之三首  
吾家老仙伯，白璧半钱酬。  
杖屨穷幽地，禽鱼替客愁。  
可能百世出，閒却一生休。  
念旧须公等，年来叹俗浮。  

李流谦　李允成次彦博韵见示仍用韵答之三首  
挽眉聊卓鲁，高步故夔龙。  
倦翮閒霜鹗，苍棱老涧松。  
只应安小试，正自耻先容。  
泚笔书三异，他山玉可攻。  

李流谦　立春日有感用彦博韵  
双毂行天不停辔，世间那得西流水。  
麻姑昨夜呼我饮，笑说海尘飞几几。  
百年半见韶华浓，不妨老子颊仍红。  
人生万事有起伏，缓听高歌酌春醲。  

李流谦　连日阴雨未及一到金焦二山病中得梁文佳句枕上吟哦不能自己复次韵  
云满长空雨涨沙，金焦一望去非赊。  
拟抛尘网寻僧舍，更着烟蓑访钓家。  
北固江山仍壮丽，南徐风物尚繁华。  
只愁病客难登槛，且待金乌出海涯。  

李流谦　林夫体中不佳而能不废翰墨且蒙以文轴见教其天性所嗜如此敬叹不已  
瓠肥不必缘糠覈，倒床鼾睡掀四壁。  
饭山诗好自应瘦，骑省赋成发先白。  
公子翩翩钟鼎家，宜有骚人歌锦瑟。  
数从癯儒弄文字，会令二竖喜投隙。  
药裹关心始置之，往往呻吟出圭璧。  
由来物理论根种，虎生则斑鹰则击。  
浣肠濯胃固佳手，愈风却痾非此力。  
东风吹园花正开，新禽向人语磔磔。  
疾来相就破除之，万事可拚春可惜。  

李流谦　林夫有诗趣归期次其韵答之  
乾坤大逆旅，日月两行客。  
江头垂杨树，折尽供马策。  
学舍如冰壑，远与簿书隔。  
天风吹我去，自哂殊役役。  
英英君子僚，妙响协竽瑟。  
诗来促还期，珠琲莹巾帙。  
久枵渴嘉馔，积阴跂白日。  
谈为无底囊，剪烛期竟夕。  
但恐又西东，搥车叹寂寂。  
盍不歌归来，已痼烟霞疾。  

李流谦　刘林夫以诸公送行诗轴见示作此  
我思在何许，却立望高丘。  
手持金错刀，美人不可求。  
此意恐蹉跎，怅然生百忧。  
嘉思乐循渚，泼泼不受钩。  
燥湿各天性，万生难其做。  
乔木怀故家，日星藻皇猷。  
吾欲徵文献，庶以充淹留。  
鼓钟侑大烹，其乐有此不。  
江黄预坛坫，斋明盛阳秋。  
义合在一朝，如新嗤白头。  

李流谦　刘蜕唐大中时人文冢在兜率寺予尝读孙樵自序其作云大中竽帝尝有诏  
诏书尝下大中朝，不闻称蜕但称樵。  
牺樽弃沟俱害性，此理要以达观超。  
封文为冢嬉笑怒，恚不人知妨鬼妒。  
高岸为谷谷为陵，磨灭可无千载虑。  
向来述作待俳谐，传与不传何有哉。  
六经排孔讳服郑，未胜咸阳一炬灰。  
虚名误人箕斗尔，引调狙公嗔与喜。  
已嗤地下有修文，更笑楼成能作记。  

李流谦　留黄思忠  
可人如君不易致，惠然而来此天意。  
往往文字杂啸歌，儿辈倚墙吾敢诃。  
向来邂逅无此款，曲水风流嗟未远。  
爱君欲留君不留，一闻说归我先愁。  
亦知主人无德恋，多情合觑青山面。  
况闻涨江浪翻雷，毂生四角若为推。  
留君信自非人力，君虽欲去不可得。  

李流谦　六月十四日大雨少顷月如昼  
火云忽改色，大雨卷地来。  
淝水万貔貅，一战山岳摧。  
须臾天宇霁，刮扫无纤埃。  
佳月流清辉，琼瑶碎六街。  
薄泥阻微步，庭除重徘徊。  
清坐对石友，晤语修竹斋。  
惜无名酒耳，孤咏畅冲怀。  

李流谦　陆使君祠二首  
山为一案峙，水恰面前流。  
自是神灵宅，非从槁壳谋。  
风声分井络，云气接瀛邱。  
炯炯谁相领，焚香发半秋。  

李流谦　陆使君祠二首  
梁初奄巴蜀，仍有渡沪人。  
汲直余蒸简，萧翁亦聚尘。  
杰魂犹念沛，远梦不归秦。  
幻化元超忽，何劳问大钧。  

李流谦　旅中  
客舍供朝餵，旅食不知旨。  
取酒浇饿肠，乞火伸冻指。  
萍根托江流，江自不能止。  
传舍贪阅人，风雨亦阅尔。  

李流谦　马德骏微恙既平作此劳之  
内寇非阴阳，穷愁因缘之。  
坚垒自却走，不药亦不龟。  
夫子乐唐虞，短褐荫茅莰。  
尘不上几闼，何物作伺窥。  
或丐愈风檄，岂邀遣虐诗。  
朝来就清爽，梳发修竹墀。  
买酒约相过，胜地相扶携。  
人生逾四十，浸与衰苶期。  
君壮尚俘劫，我怯重嗟咨。  
问丹勾漏迂，访道弱水疲。  
绵绵抱谷神，闭门有余师。  
鹤病无死骨，松瘦有老枝。  

李流谦　梅花  
昨夜临溪一树开，人言应与雁俱回。  
霜葩只在寒梢上，却是春风自去来。  

李流谦　梅花  
殷勤蝶障与蜂遮，一点幽香不许赊。  
岁岁相逢只如此，问花羞我我羞花。  

李流谦　梅花  
照影月斜寒濑浅，吹香风细夜帘痚。  
萼绿华来谁得见，借君云佩与霞裾。  

李流谦　梅花  
似嫌洁白太清寒，故着微红略破颜。  
俯仰聊同閒草木，不妨游戏住人间。  

李流谦　梅花  
道人一味着幽禅，谁遣天花到眼边。  
乱插铜瓶看尽日，向人终是好因缘。  

李流谦　悯农  
秋苗扫地尽，春苗破土出。  
尚当积陈陈，那得有菜色。  
不知终年耕，未了一日食。  
守令民父母，贱士但挽嘿。  

李流谦　明月篇  
人言明月好，明月无私照。  
海水深不测，明月照无极。  
九州浩茫茫，明月无遗光。  
谁家高楼三百尺，上有浮云翳突兀。  
浮云翳月月不知，楼头美人空叹息。  
空叹息，何当赤手披云师，  
放出清光如白日。  

李流谦　木芙蓉  
秋光冷如冰，秋花淡无色。  
偶见此粲者，浓艳照孤寂。  
天寒翠袖薄，那得在空谷。  
东风嬖桃李，倚树三叹息。  

李流谦　偶成  
早年种竹作渔竿，笠泽烟波梦未阑。  
已向尘根消缚脱，犹将文字校甘酸。  
风松自有閒宫徵，溪鹭初无俗肺肝。  
最爱少游平日语，随鸢中跕跕遣心寒。  

李流谦　偶成  
骄阳前日拟鎔金，积雨逢秋却厌淫。  
本自乘除无德怨，枉劳嗔旱复嗔霖。  

李流谦　偶成  
人生偶尔竟何须，点检閒身一事无。  
可笑战蜗犹曳甲，不妨梦蚁却分符。  
夜凉白月谁相过，酒尽清樽可更沽。  
作个生涯若个是，步抹不拟哭穷途。  

李流谦　偶成  
小溪浅涸如焦釜，一雨朝来万马奔。  
举手栏边夸海苦，已无余沥到瓶盆。  

李流谦　偶成  
离家记得腊前时，吹尽飞花了不知。  
傍枕厌听连晓雨，援毫愁赋送春诗。  
百年直好平章看，万事仍须烂熟思。  
臣朔不堪当世用，唯应索米救朝饥。  

李流谦　偶成  
黄流衮衮蹴天来，截岸夷洲不可栽。  
凫鹜疆封遽如许，莫贪浩渺径须回。  

李流谦　偶成  
独行饮饭腹屡扪，欲出未出星纵横。  
梅花於人远近好，月色随我东西明。  
香来适与鼻观会，夜久忽遣毛骨惊。  
急须唤取陈夫子，欲与平章此段清。  

李流谦　偶成  
畏日得凉才涉惬，因秋感岁却成悲。  
君看八万四千劫，只在炉熏起灭时。  

李流谦　偶成  
爷娘把笔祝功名，四十衣衫半是尘。  
倦去引杯成独啸，儿阁失学未须嗔。  

李流谦　偶成  
未老形骸足自支，唯忧多病醉成衰。  
诗书犹作发丘将，稽首竺乾真我师。  

李流谦　偶成  
乐天已贵杯常把，元亭虽贫饮亦豪。  
等是逍遥吾自择，不能为白但为陶。  

李流谦　偶成  
有弟书来唤我归，客情偏觉雨声知。  
恰当浊浪粘空际，正是青山到梦时。  

李流谦　偶成  
眼入平芜隔暝霞，有史官满未归家。  
三人兄弟仍三处，指点飞鸿一叹嗟。  

李流谦　偶成  
仲明我友一肝肠，爱子殷勤出妙方。  
病后药囊朝壁垒，老来贝叶是资粮。  

李流谦　偶连日食鸡夜梦有截一支者颇怜之有谓予言鸡之被烹酷过於是惊觉作  
平生不喜杀，杀戒宿所钦。  
累此多病身，蔬食惭未能。  
连日管庖供，只难荐肴蒸。  
异林发农惊，截支血霪霪。  
旁立为咨嗟，或人惠嘉音。  
见牛未见羊，盍不推此心。  
万生均一爱，岂较人与禽。  
君看鸡遭烹，楚痛甚斧砧。  
抚枕矍然悟，此岂神所箴。  
惊魂欲违干，骇汗屡洒膺。  
内惧仍自欣，小差辄相懲。  
白璧护微疵，宁非忧之深。  
长平四十万，一扫轻蚁蝇。  
暴殄置不问，天邪匪聋喑。  
稔恶侈后罚，幽诛毒炮燖。  
冥冥思昔愆，栗栗厉素襟。  
赎鱼有前章，并以警侈淫。  

李流谦　偶失一丹瓢戏书  
谁取一瓢去，虚劳九转功。  
徵杯惊羽化，开画叹幮空。  
已堕宁论甑，虽亡未失弓。  
人间閒得丧，尽付绿樽中。  

李流谦　偶题  
小沟溶漾可涉，彩舫夷犹不惊。  
晚酌忽逢名酒，当时打破愁城。  

李流谦　偶题  
遥岑数寸斜日，杨柳一江晚烟。  
追恨风拘雨阻，那知雁后花前。  

李流谦　平都山二首  
殷勤雪色鹿，报我上空蒙。  
老鹤三山客，苍松百岁翁。  
洞云浮地出，池水与江通。  
仙榼无多酌，逡巡两颊红。  

李流谦　平都山二首  
福地何萧爽，真祠自杳冥。  
栋梁传曩昔，草木带仙灵。  
雾市朝仍合，云扉夜不扃。  
天风吹玉磬，应是诵黄庭。  

李流谦　仆尽半月之力仅得五诗而和仲落笔成十章俊哉予所甚畏也勉作二章答  
向来得秘藏，着意国风初。  
一字呕心出，十篇随手书。  
天成新句熟，月煅古人痚。  
长铩非君敌，区区恃棘锄。  

李流谦　仆尽半月之力仅得五诗而和仲落笔成十章俊哉予所甚畏也勉作二章答  
慷慨挥放际，仓黄展卷初。  
少宽诛寇檄，已草纳降书。  
恃胜妨君失，输筹笑我痚。  
班龙落谁手，芝草费人锄。  

李流谦　七曲祠  
天生绝代英，梦想见仪形。  
桂殿风凝绿，苔宫雨护青。  
云雷通翕忽，洞穴閟阴灵。  
只有丹心苦，聊将托杳冥。  

李流谦　七夕  
火金鏖攻电雷击，风从西来火折北。  
向来胜负吾已分，物极而颠势其必。  
露盘清濯房栊秋，冰壶冷浸乾坤骨。  
明河指点三星横，天上灵期有幽约。  
寒机轧轧终年思，危桥纳纳万山隔。  
不知今夕果何夕，洞房幽欢寸阴疾。  
仙人与世当异驰，一念萧然证无极。  
情之所钟岂其然，婉娈合匹此疑亵。  
巫娥神力浩化通，抚摩神禹授秘策。  
百灵后先相开凿，脱我蛟鳄骨再肉。  
楚大夫玉何人哉，枕茵诬之神所殛。  
姑置是事勿复问，一扇微凉万金直。  
有景如此可小了，况复我友一世杰。  
其文如玉雅过之，共作清诗洗污蔑。  
儿曹瓜果罗庭除，拜，  
牢天孙巧可乞。何如侑我花前樽，  
得巧未必如得拙。君看鸣鸠安鹊巢，  
大胜狡兔营三窟。  

李流谦　七夕马逸已而获之  
门外喧呼惊失马，天边未暇问牵牛。  
报恩不作雀衔玉，快意遂为鹰脱韛。  
他日疬帷吾已许，暮年绳勒汝应羞。  
故知多忆横门道，定厌青丝久络头。  

李流谦　七月十六日离鄂渚  
一萍泛泛几进休，昨日黄州又鄂州。  
醉语醒来都不记，小湾才转失南楼。  

李流谦　七月十七日游浮山值夜未快所观急归作诗  
田畴渺渺平一望，侧岭横峰环四向。  
那知中有此巉岩，倚天削铁三千丈。  
坤灵涌出荐地宝，方峤飞来憩灵仗。  
我来暑湿未解围，薄日烘烘云盎盎。  
投鞭濯手趋深殿，稽首虚皇注遐想。  
黄昏食罢亟就枕，殷地鼻雷翻叠幛。  
夜深风雨来万骑，势欲拔山投莽苍。  
明朝幽径一丈泥，浅犹没屨深没杖。  
仙游咫尺邈霄汉，但倚危栏嘿惆怅。  
琳宫危绝何由上，秘洞幽深倦探访。  
独寻荒碣考岁月，更觅遗民问畴曩。  
云舄朝飞溪涨深，玄猿夜答空山响。  
过门初欲快雄嚼，染指谁能当大飨。  
会求灵药插羽翮，未分风帆隔昆阆。  
诗作监盟神所临，后约有期吾敢爽。  

李流谦　蕲步四绝句  
去岁南乘下峡舟，西归仍此听巴讴。  
题桥亦浅丈夫事，未赎当年犊鼻羞。  

李流谦　蕲步四绝句  
数峰遥指峡中山，渐喜岷峨气象还。  
万里虎头华发将，只求生入玉门关。  

李流谦　蕲步四绝句  
一樽相属慰蹉跎，酒债街头苦不多。  
饶舌小僧休口藐，年来何事不消磨。  

李流谦　蕲步四绝句  
烧纸船头祭水神，杯盘灯火夜青荧。  
老巫得珓舟人喜，想象灵君醉未醒。  

李流谦　钱氏隐居三首  
高栖挽氛秽，华屋照沧浪。  
列岫带修竹，小池环海棠。  
晚杯鱼蟹富，春筹蕨薇香。  
涉世真无意，吾今号漫郎。  

李流谦　钱氏隐居三首  
野水莹心碧，春山入骨清。  
去穿云际屐，来卧竹间亭。  
鸟语风嘲哲，花枝日杳冥。  
晚来江上笛，客里不须听。  

李流谦　钱氏隐居三首  
远树高低见，清溪曲折流。  
草眠耕后犊，波泛狎余鸥。  
醒醉无人管，登临各自愁。  
扁舟大如叶，烂漫作春游。  

李流谦　钱元质饮客月岩前小亭酒半月上移席坐岩下四顾林塘暗气清绝眉山程  
两山齐起屹双阙，一岩突出刳寒月。  
成行松桂自昭穆，入耳流泉闻宫角。  
向来妙思发天蕴，突兀小亭着能稳。  
渔郎撑舟更何之，不信武陵眉睫近。  
殷勤置酒临清夜，主人不凡客殊野。  
酒酣烛暗月初上，却徙胡床坐岩下。  
痚痚林阳光半轮悬，破碎寒塘万珪璧。  
恐有仙人海上来，仿佛天风响环玦。  
蟆颐先生有矜色，索我题诗纪清绝。  
才薄将奈此景何，唤起吾家跨鲸白。  

李流谦　遣兴  
不於蜗角更称兵，放下诸缘即太平。  
但有千篇足传世，不须二顷可谋生。  
盘餐粗粝圣贤事，门巷萧条千古情。  
缓炷炉熏引轻吹，道人心念一丝横。  

李流谦　遣兴  
邂逅成功一世惊，不知元逐众人耕。  
结茅容我庇风雨，识字教儿记姓名。  
閒辄吟诗真苦相，醉能遣客即真情。  
晚来溪月延微步，浴鹭浮鸥俱眼明。  

李流谦　遣兴  
翛翛杨柳倚门斜，客至遥疑靖节家。  
半世功名閒日月，百年生理仰桑麻。  
只知上将元屠狗，不信通侯亦种瓜。  
静想升沉堪一笑，清樽且趁未残花。  

李流谦　遣兴  
向来穴纸笑阁蝇，犹觉文章是小乘。  
四壁图书聊隐几，半窗风雨屡挑灯。  
卑枝早厌鸣冈凤，尺水难留跨海鹏。  
未试屠龙一分手，可能问舍愧陈登。  

李流谦　遣兴  
痚痚帘色映苍苔，屋角诸峰晓翠开。  
蝶护残花痴不去，鸟争余食惯仍来。  
向来栖遁初无意，从古经纶别有才。  
抱杖风前一长啸，破愁安得即时杯。  

李流谦　遣兴  
小窗日影转悠悠，卷尽残书却到头。  
香茗半瓯轻列鼎，好诗千首胜封侯。  
朱弦无复人三叹，白璧空惭我屡投。  
酒好但宜供客醉，痴儿可忍挽凉州。  

李流谦　遣兴  
楚客近添兰九畹，渭川新长竹千寻。  
叵堪多病侵豪气，犹喜长閒契宿心。  
满眼图书吾事定，杜门香火佛缘深。  
海波倒立风霆峻，未省鱣鲸竟陆沉。  

李流谦　遣兴七首  
僻处便身懒，閒居喜岁丰。  
虫丝转窗日，鸟语度溪风。  
痚竹斩新绿，晚花随分红。  
高人莫相访，不比卧隆中。  

李流谦　遣兴七首  
柳老渊明宅，蓬深仲蔚居。  
病身须药石，閒日足图书。  
世念焚香了，禅心隐几余。  
空钩本无意，谁为语游鱼。  

李流谦　遣兴七首  
怀抱向谁尽，穷交苦不多。  
相期慰岑寂，未厌数经过。  
浊酒随斟酌，新诗听讲磨。  
吾今已三十，不拟问如何。  

李流谦　遣兴七首  
倦倚枯株坐，起寻微迳行。  
鱼为凿坏遁，蝉作采薇清。  
弹指四时足，闭关群动平。  
尽言殊未可，日用本分明。  

李流谦　遣兴七首  
水竹扶痚地，前人卜筑劳。  
草荒烦仆竖，果熟戒儿曹。  
穴蚁生涯陋，冥鸿境界高。  
洗心观万物，至理寓秋毫。  

李流谦　遣兴七首  
舞空三尺雪，笑指玉如泥。  
早日羞屠狗，穷途悔射鼷。  
挂心无妄念，省分有幽栖。  
舌在何须问，端忧愧老妻。  

李流谦　遣兴七首  
一饱便满意，百年才转头。  
何怜不空合，为问亦何求。  
黄卷仍舍卷，清樽自劝酬。  
吊湘儿辈事，何地着閒愁。  

李流谦　遣兴示彦博  
信脚随藤杖，穿林复过桥。  
聊休读书眼，小纵坐禅腰。  
老木成阴遍，枯泉赴汲遥。  
龙孙吾手种，先我到云霄。  

李流谦　遣兴示彦博  
尊酒谁相劝，诗篇子可酬。  
临汉惊老大，倚杖笑穷愁。  
雨足鸠初歇，风狂蝶未休。  
化工专一气，挽首听沉浮。  

李流谦　遣兴示彦博  
可人子陈子，乃祖定元龙。  
一寸悠悠梗，千章落落松。  
暗投初未择，狂吠竟谁容。  
坚垒自衔璧，饥师不足攻。  

李流谦　谯令以眎堰绝色见示次其韵  
疲氓糠覈自能肥，一个何曾吏扣扉。  
凤指翠梧求友集，蝗无绿野蔽天飞。  

李流谦　谯令以眎堰绝色见示次其韵  
我瘠不妨天下肥，期公他日到黄扉。  
悯农一念通精祲，定遣惊雷飞。  

李流谦　谯允蹈知县和邓所作二诗复用韵答之  
向来沮洳懒扶竿，独有诗情久未阑。  
把菊风流元旷荡，纫兰气骨自辛酸。  
赏音定许推夔足，知味宁论食马肝。  
胜日从公窥秘藏，珠星璧月照人寒。  

李流谦　谯允蹈知县和邓所作二诗复用韵答之  
穷年斗粟亦时须，清坐那能论月无。  
洗我破樽倾竹叶，觅君佳句写桃符。  
种瓜晚计应先定，画饼空名不拟沽。  
办取芒鞋山里去，羊肠纵险是夷途。  

李流谦　谯丈复见贻仍次韵答之二首  
笔阵旗开豹绕竿，敢持一镞傍门阑。  
朼来戏作凫飞舄，老去嫌为蚋聚酸。  
尘土簿书慵挂眼，琼瑶文字喜彫肝。  
寄牋阊阖谁相问，九虎近人毛骨寒。  

李流谦　谯丈复见贻仍次韵答之二首  
只得公诗百不须，万金人有此应无。  
可容轻易秦庭璧，已戒牢藏晋鄙符。  
惯客凫鸥迎野步，衣时菘韮荐村沽。  
幽栖为问能来否，朝市山林自两途。  

李流谦　青楼行  
踏空骄马足铁踣，万里一鞭惊灭没。  
青楼美人颜如花，笑揭珠帘邀客入。  
小槽珠溜红滴滴，左持琼觞右瑶瑟。  
得君一笑妾愿足，不用趄珠量斗斛。  
歌声未阙杯未掷，城上归鸦带寒日。  
苍头进马莫留连，别院笙歌拥门立。  

李流谦　清明日同宋才夫王子友游秦氏园分韵得一字  
谁浇无边春，酿成此天色。  
文章只引睡，茗碗不着力。  
虽无田父邀，欲到野人宅。  
日萼斗深妍，风条舞柔碧。  
数峰极蕴藉，未到辄目逆。  
人心有同然，一样寄岑寂。  
茅茨契不补，吾意嘿有适。  
置樽小轩户，云气手阖辟。  
苍苍万檀栾，晚吹自萧瑟。  
穿荒取微迳，便旷从短策。  
忽与幽兴会，照我两尺璧。  
白虹润山木，取友固多益。  
谈深近迂怪，理奥烦探索。  
鲸杯不足吞，马肝无用食。  
玉虬蟠蜿蜒，万鳞寒缩涩。  
饯春春未阑，尚及三之一。  

李流谦　秋怀  
悠悠感秋运，肃肃励素节。  
蟾华度痚棂，兰吹出丛薄。  
幽虫泣烟莎，微萤映露叶。  
百哀攻予衷，感此重忉怛。  
庭闱余斑衣，荒垅已白骨。  
敬生尚何聊，从死恐亡益。  
鞠凶天未悔，风急雁序拆。  
女须冰玉质，眼看没荒域。  
山换不足邻，何年反尔魄。  
危肠尽一哭，六月霜凛烈。  
自从压所怙，残魂慨零落。  
虚弦已折翮，况此百中镝。  
人生寄一世，常苦不满百。  
血气如微流，岂禁沸鼎涸。  
隐忧谁复诉，任理宽万一。  
贝叶了诸妄，一真无悦戚。  
香火有昔缘，从兹事朝夕。  

李流谦　秋怀次黄仲甄韵  
畏日全无客到门，一溪閒与白鸥分。  
绕楼山色时时见，抱叶蝉声处处闻。  
战罢碁枰无宿恨，梦回茗碗有殊勋。  
力田尚可持门户，我欲归耕谷口云。  

李流谦　秋怀次黄仲甄韵  
破晓庭皋一叶风，年华苒苒覉穷。  
独携拄杖行溪曲，恐有挐音出苇丛。  
世界大千尘偶集，人生三十日方中。  
只须饱饭随比过，砫缴何曾到塞鸿。  

李流谦　人日同诸公自马豩登道宿无为  
尘埃眯目浸填胸，日日青山在梦中。  
改岁人家无一事，并游文社有诸公。  
招提夜语惊山鬼，野店春沽醉病翁。  
绿坞红村谁境界，自凭好句占东风。  

李流谦　任德广通判拉游长松以诗见贻次其韵  
稽首头陀问八还，扬眉应已破玄关。  
苦无骨相侯千户，薄有生涯屋数间。  
笑读道书蒙疑帕，喜浇茗碗酌青山。  
从公一瓣薰知见，谷雾无心泽豹斑。  

李流谦　任德广通判拉游长松以诗见贻次其韵  
鹭行鸳列几时还，虎豹何曾限九关。  
杂沓群公半天上，婆娑老子但尘间。  
平戎正倚二三策，招隐休论大小山。  
浯水断崖磨俗尽，凭君染笔续彪斑。  

李流谦　任德广通判拉游长松以诗见贻次其韵  
已成倦鸟不知还，碌碌无奇合抱关。  
五斗未供鸡鹜饱，一身长占簿书间。  
何妨使我留东阁，久自从公仰泰山。  
佳句传来浑舍喜，亟将病目洗斓斑。  

李流谦　入峡闻滩声  
山稠和峡近，今夜听滩声。  
灯映舟人语，江空宿鸟惊。  
不眠共展转，独语记平生。  
自觉无多愧，微堪答父兄。  

李流谦　闰重阳有感次宋景文公韵  
蒙蒙烟雨湿閒愁，往燕来鸿共远游。  
引满白醪欣再熟，尽开黄菊耐深秋。  
眼前节物重凭槛，醉里商歌缓击瓯。  
苦爱佳名叹尘爵，渊明高兴转悠悠。  

李流谦　山口阻风  
舟行常有性命忧，江风一动令人愁。  
盘涡倒帆日方午，又作贾胡终日留。  
淮山隔江看细小，淡扫修收晚尤好。  
岷峨行尺此江来，可是爱山心未了。  

李流谦　山中遣兴五首  
数月携家住，幽栖引兴长。  
客中容懒散，梦里过炎凉。  
收网觉鱼贱，酌泉知酒香。  
主人真好事，诗债数能偿。  

李流谦　山中遣兴五首  
烂饮无贤圣，高歌有鬼神。  
梵书常味首，药裹自心亲。  
朋友居山少，知闻到市新。  
孤舟怯风浪，不出又经旬。  

李流谦　山中遣兴五首  
游宦初聊尔，归来亦畅然。  
低回簿领缚，惭愧斗升牵。  
元亮八十日，哥奴十九年。  
人生重名节，富贵疾云烟。  

李流谦　山中遣兴五首  
日薄愔愔热，江浑漫漫流。  
蝉为合尖响，燕作掺裾愁。  
枣熟成群打，禾登扫地收。  
展眉欣一饱，八月又防秋。  

李流谦　山中遣兴五首  
嗣圣承尧禹，图书未见之。  
兵威轻破竹，天意决占龟。  
燕雀甘藜莠，蛟龙或沼池。  
但令无战伐，贫贱亦何辞。  

李流谦　上费邛州  
疏茅裂万户，百战未易得。  
一识荆州面，不作半钱直。  
朝曦明生东，夜斗光炯北。  
皎皎群目用，余影到盆隙。  
共在一世间，能无一世杰。  
要渠两眼青，洞此寸心赤。  
使君绝不凡，白璧生径尺。  
龚黄汉循吏，阮谢晋人物。  
稍稽一节趋，戯从五府辟。  
端知付两辬，乃用倡九牧。  
春风长桑柘，豚犊饱栅枥。  
遗秉利寡妇，负戴无斑白。  
灵河贯中国，寸地沾滴沥。  
三公乃故事，企踵荣昼接。  
慕用吾已夙，愿见忧不亟。  
聊欲写我心，敢幸康而色。  
宾庖月照俎，谈阁风满席。  
秋霜湿征衣，行李惊遽迫。  
恋轩寄悲啸，孤恨绕华戟。  
权舆置身地，大冶天地窄。  
相马不相肉，剖玉莫剖石。  
狗盗何足言，囊锥请奇客。  

李流谦　上牛头山  
马首多经历，牛头到未尝。  
平川成岌页，诸刹寄微茫。  
像设尊千古，香灯走四方。  
来陪僧粥饭，此愿几时偿。  

李流谦　射洪道中二首  
晓色仍过雨，残钩不挂天。  
空霏漫野迥，净绿浸江鲜。  
何自有灵鹊，谁言无杜鹃。  
倚风搔首意，窈窕若为传。  

李流谦　射洪道中二首  
远墟行蔼蔼，滞绪豁欣欣。  
挟翠山能润，矜晴草自薰。  
堕鸢那及吸，飞鹭可堪九。  
欲共江流说，滔滔故不闻。  

李流谦　失题  
学者一大事，最重出与处。  
用行舍之藏，孔颜独相许。  
参赐地位高，窥牖不得睹。  
而况未见圣，一曲株守兔。  
入林恐不密，狷者或拒户。  
如蜗护一壳，槁死竟何补。  
营营夸毗子，意常在腐鼠。  
钟鸣尚迟回，颠沛惭末路。  
细评谁失得，未易较吴楚。  
圣贤具成体，以道为钲鼓。  
适时不俟驾，枉已一揖去。  
而我本来心，湛如太空故。  
先生平生学，此理超圣处，  
浮沉四十年，夷险随其遇。  
初无周南恨，内乐侈圭组。  
名高天不掩，舜聪彻幽阻。  
门前裹轮车，急急戒徒御。  
企首洙泗上，进退绰有裕。  
富贵调儿童，嗔喜狙赋芧。  
此同伐国问，何乃至君子。  
愿出有用学，不朽在斯举。  

李流谦　失题  
身长七尺面一尺，眼若电光鬓若棘。  
腰间大羽不妄发，长空弦落鸟随踣。  
汉家夫子方少年，东平月窟西酒泉。  
不须武阳兵十万，不用都尉卒五千。  
愿得君王一寸铁，断取楼兰献北阙。  
笑提金印归去来，五湖茫茫波浸月。  

李流谦　师仁再用韵复作一首  
室中元自有天游，海内如何止九州。  
送老只凭书万卷，传家不用橘千头。  
便当野服从逋客，未暇巍冠伴沐猴。  
一动天文儿戏耳，苦烦天子访羊裘。  

李流谦　虱叹  
得生固么陋，宅体仍秽卑。  
巢穴我襟裾，食饮吾肤肌。  
毒比蚤蚊炽，类兼蚋蚁微。  
阴幽巧相传，不知来何时。  
殄馘示掩戈，遗妖复蕃滋。  
观处初若无，掇之或如遗。  
捷走欲违祸，深藏殆知几。  
窜壁尤恶啄，潜沙更危机。  
处头与物化，遂使白变缁。  
称臣托疵贱，名官惭素尸。  
扪摸傲逆温，梳爬厌懒嵇。  
吉凶聘巫占，彼岂能先知。  
殊快勇夫射，宁辱达士讥。  
蚩儿厌膏粱，兀坐如瓠肥。  
屠门饫雄餐，亦足饱汝饥。  
我身如枯株，但有骨附皮。  
嘬啮竟保得，馋吻亦及之。  
夜眠辍佳梦，昼坐伤沉思。  
往往暴丑形，或为洁者嗤。  
抑搔两甲析，掩捕双目疲。  
期我犯不校，责人所难为。  
汤沐犹宽恩，磔裂乃所宜。  
吏贪摩其牙，巨力犹足支。  
舐糠及小家，此岂禁鞭笞。  
愿作秋禽猘，毋使蔓草滋。  
虱去息疴痒，贪懲消怨咨。  
仁者恶害人，勿谓伤吾慈。  

李流谦　十八日同少虞才夫子友子西泛舟  
清江不知日夜长，前日平流吹作浪。  
得得来寻白鸟盟，仍唤津人操两桨。  
残红渐稀绿渐多，苦留不住如春何。  
细看恰有三十日，我醉起舞君当歌。  
紫微玉堂九天上，人非仙骨何由往。  
舟中俱是斩蛟人，洗眼待观龙虎榜。  
夜归氏落北斗横，转枕喔喔埘鸡鸣。  
一春常嗟睡不足，幸无官事莫相惊。  

李流谦　十月十五日失舟  
船头饱钣看扬舲，忽作翻浆不反瓶。  
万死一生真是幸，九江三峡未尝经。  
尚收弃物乾坤大，薄恃阴功祖考灵。  
忧患偶来须理遣，可能为汝更星星。  

李流谦　十月十五日同黄大博出城  
休沐来寻九里松，故因晴日觉晴容。  
寒余浅水红衣尽，淡抹轻烟紫翠重。  
倦向山僧谈白叶，归从逋客醉黄封。  
尘埃眯目成深省，何处招提鸣昨钟。  

李流谦　石洞二首  
春梦断不记，春游谁与同。  
竹斜过午日，池皱晚来风。  
柳已都齐绿，桃犹约略红。  
流莺啼未了，又过短墙东。  

李流谦　石洞二首  
香雾团成盖，茶花白胜酥。  
对书閒境界，觅句静工夫。  
客信因鱼得，归程约雁俱。  
庭前海棠树，尚及一看无。  

李流谦　石钧父之官火井乞诗赠行  
君家嶙峋两冰柱，黄尘涨天不敢污。  
阿云醉卧呼不譯，断碑零落荒阡雨。  
君今去作火井县，山中婴儿待慈母。  
前日一旱不堪说，危喘仅存无半缕。  
祝君到官百不问，置酒先须酌田父。  
从来和气致丰年，一笑能令粟盈庾。  
我方投犁学为吏，人言未可纸上语。  
今人古人岂相远，力行所知心自许。  
惟君可闻我可言，明日一尊黄鹄举。  

李流谦　食藕  
芙渠固佳产，其末亦奇绝。  
此土乃物宜，厥包比柚橘。  
蔓引茎自遂，泥蟠体仍洁。  
一丝戏傀儡，众窍殒鯈忽。  
七月陂塘秋，千盖偃寒碧。  
俚语名带花，脆嫩若无骨。  
如船近诳诞，似玉孰追削。  
瞿昙况真理，秽净本同出。  
花实根相连，因果非两法。  
君看入口处，一片疑嚼雪。  
溽暑肌如熏，毒梧肺欲裂。  
只应萧爽时，便清凉国。  

李流谦　寿仲秉侍郎  
今朝云裾下星汉，明日冰轮十分满。  
今朝海实荐蟠桃，明日潮头千丈高。  
君才与月争澄爽，君气如潮同浩放。  
如何不着廊庙中，不是考槃岩壑样。  
十年立朝儿辈惊，前日欲去亲留行。  
我虽流落未足恨，世间那有此友生。  
跻堂奉觞祝耆聈，仙骨应须饮仙酒。  
潮声不断月长圆，岁岁来为主人寿。  

李流谦　书怀  
静阅胶胶扰扰身，细从物理究亏成。  
一人誉复一人毁，五鼎食乃五鼎烹。  
怪木莫题居士字，修篁合著此君名。  
西风又起尘千斛，望拜生憎白羽横。  

李流谦　书怀  
衫似荷枯嫌绊缚，屋如斗大费支撑。  
寒蔬日日同僧饭，拄杖时时伴鹤行。  
聊托莼鲈非厚味，漫言松菊本真情。  
山中亦有閒田地，可惜离家久不耕。  

李流谦　书事  
五十光阴两岁过，头颅閒处自摩挲。  
隔篱山影谁招去，满树梅花独占多。  
物色年华同我老，蜂情蝶思柰渠何。  
少时一剑明秋水，放在尘中久不磨。  

李流谦　书事  
饱饭将何适，携筇登翠微。  
江长仍曲折，树远欲依稀。  
煮井未休汲，田家初掩扉。  
惊心崖路险，隔岸唤船归。  

李流谦　书事  
唯有江郊发，能消畏日长。  
晚杯荷露重，竿枕竹风凉。  
溪鹭閒无敌，庭萱恨易忘。  
翩翩孤蝶意，只是托幽香。  

李流谦　书事  
能閒无健羡，可饱即珍烹。  
成我耕桑计，欣儿谭诵声。  
横戈真不武，敛袂亦难平。  
苦欲劳工宰，此生无我生。  

李流谦　书事  
塞色旌旗薄，边声鼓角喧。  
三军正悲愤，中国固雄尊。  
障戍争襟险，朝廷护本根。  
古来挟策者，谈笑整乾坤。  

李流谦　书薛公肃山斋  
爱山仍以山名斋，问山何许檐周回。  
午窗睡足一笑起，风吹市声不到耳。  
插貂鸣玉主人事，山不撩君君自戏。  
细思却合幽人居，分我半几来读书。  

李流谦　枢相游吴园再用前韵  
等閒驱雪作晴天，夹道从公立万弮。  
白甚自矜梅淡竚，青加稍觉麦芊绵。  
不知今夕真何夕，共说明年是好年。  
舐鼎恐无鸡犬分，一江还我捕鱼船。  

李流谦　数醉  
清秋无所为，遇酒量地醉。  
醉则遗形骸，兀然外天地。  
尘世多得失，古事有兴废。  
更复不快饮，徒为乱人意。  
屈原贵独醒，贾谊每流涕。  
二子竟中夭，惜哉且自弃。  
苍苔晚雨湿，红叶北风厉。  
乐乡聊可谋，悲秋岂吾志。  

李流谦　水后过淮安金堂皆非旧路  
向来茅屋半惊湍，叹息流亡久未还。  
已觉重行非故道，只应无恙是青山。  
旋蓝偃岳元常事，深谷为陵亦等閒。  
衲被蒙头都莫问，未当居士一分顽。  

李流谦　宋才夫解官作此送之  
与君异姓如兄弟，雁塔相携有名字。  
西来山城始倾盖，北云塞垣仍握臂。  
渥洼来者天马驹，八鸾六辔供皇舆。  
朝觞瑶池夕玄圃，岂愿地下粒与刍。  
三年妙旨发徽轸，饱听村村人说尹。  
政成通籍天上去，绿发斑衣归侍省。  
茜袍頳萼春怡融，堂上老人双颊红。  
浑家拜舞上翁寿，尽卷春风入樽酒。  

李流谦　宋才夫作诗自言作县之况以冷官为可乐戏用韵答之  
云霄自许当比肩，岂料坎壈逢针毡。  
求鱼乃欲从沮洳，吞舟见之定冁然。  
诸生但解笑便腹，好事谁肯与酒钱。  
吹寒固自乏暖律，使物又恨无神鞭。  
君方踏筵观艳舞，我正闭户甘草玄。  
閒忙亦复分苦乐，温醲淡泊无非缘。  

李流谦　宋文约有谒於邡江不遂而归复用韵见贻以此答之  
中山老颖初得君，姬姓之毛遂无闻。  
疏封新赐管城爵，待诏尝趋金马门。  
胡为得此色为动，引赴幽人春草梦。  
新诗更许窥豹管，浅识当凭发醯罋。  
生平雅怀吞八溟，赤脚欲踏河汉津。  
自惭不是虎头相，未能迳取龙庭焚。  
谈今说古吾所易，况值圣明初不讳。  
快书礼乐三千言，白兽先赢一樽醉。  

李流谦　送才夫之成都  
客有可人期不来，昔人抱恨长悠哉。  
可得宦游同一处，家有如愿令人猜。  
郊东郊西踏春色，醉舞淋浪花插额。  
门前紫骝嘶东风，却折垂杨供马策。  
如君岂久居尘泥，好处人知天亦知。  
我非夔才识宫羽，此方欲验须他时。  
长桥离愁湿烟雨，去日更将归日数。  
从今把盏与题诗，故应半是思君语。  

李流谦　送查总卿三首  
事业参亭毒，人才兆废兴。  
百年争凤睹，一遇慨河澄。  
手到无盘错，旁观有级层。  
夜来春梦好，先已上觚棱。  

李流谦　送查总卿三首  
御炉薰隔夜，清跸响凌晨。  
对动天颜喜，朝回赐服新。  
自期宜栋干，小却尚丝纶。  
此论由来久，周行万缙绅。  

李流谦　送查总卿三首  
腊雪千江浪，春风万里船。  
相依身健在，远送意茫然。  
公近此三接，吾惊失一天。  
相君如辱问，顾报已归田。  

李流谦　送晁子西提刑赴召  
君家如河出昆仑，横贯中国浮乾坤。  
鼎彛勋绩烂星斗，编简文字垂瑶琨。  
到海喧貀势愈壮，约束蛟蜃驱鼍龟。  
略分涓流溉下土，草木蕃润资其恩。  
先生绣衣吹霜风，一道生齿关寝飧。  
人家春园满桃李，随处秋社肥鸡豚。  
智效一官可能尔，尚於胜处非所论。  
胸中人物自着眼，伥伥待相嗤彼昏。  
古人过人本如此，事业自是为根元。  
我知先生在廊庙，定不碌碌为澄浑。  
颇恨未误元鲁山，一纸藻藉无媒援。  
只今相送九天去，风在下矣何轩轩。  
青云托附可无意，欲儿女语吐复吞。  
浩歌一曲豁清思，援笔江海蛟龙奔。  

李流谦　送程步虞监税  
吾来真漫尔，识面喜周旋。  
两月连墙住，孤帆别袂牵。  
人生同宇宙，官学各风烟。  
把酒知何日，临流一惘然。  

李流谦　送崔子渊秘丞出守小益二首  
宝峰山下识君初，岂但声华在石渠。  
少引三山元咫尺，人生五马不踌躇。  
鼎钟事业那能免，丘壑情怀自觉痚。  
安得一帆相逐去，故园春雨长新蔬。  

李流谦　送崔子渊秘丞出守小益二首  
晋安幕府总豪英，末至非才愧长卿。  
已去化炉金尚跃，更分客袂涕空横。  
早催剑栈迎千骑，更借湖山劝一觥。  
水自嘉陵流到海，尺书应有故人情。  

李流谦　送丁子昭左司湖南运副  
昔年九转金精荧，鸾幢鹄节飞青冥。  
偶同鸡犬舐残粒，至今未脱尘中尘。  
平生不识紫芝面，邂逅天涯忻一见。  
安有斯人可弃捐，置身只合金銮殿。  
急流涌退人所叹，上书屡请色不难。  
浩然笑涉重湖去，一节映照清湘寒。  
人生分愿各有赋，鸠鹏何必劳相慕。  
期君廊庙我岩壑，他日冰霜同晚暮。  

李流谦　送樊漕移帅泸南  
金龙直岁当玄冥，忆公剖竹江阳城。  
碧鸡坊中驻千骑。裁诗饯送双旌行。  
逢人到处说项斯，岂贱子故唯先盟。  
一官泮水谢推挽，挟策仍许从诸生。  
只词华衮岂易得，再以荐墨光姓名。  
一朝去我生怊怅，呱呱欲作啼雏婴。  
向来宦海四十年，白首一节无斜倾。  
只今耆旧直可数，曷不往矣司机衡。  
诏书连年到西蜀，归田秦上群儿惊。  
西财夷蜑惟稽颡，男耕女织鼓不鸣。  
庙堂彻桑戒无事，下友臣护烦老成。  
犬羊腥膻亦人耳，悦安恶扰皆其情。  
不须谈兵但饮酒，帅非尔帅仍父兄。  
秋光如水浸行色，牙纛猎猎风有声。  
毡褐迎道沸群獠。弓刀绕帐森千兵。  
丈夫未遂调燮事，华皓得此亦足荣。  
观公畜德有余地，如海既酌随复盈。  
晚福衮衮盖未艾，善颂何以歌箫笙。  
更须书考二十四，永与松鹤同坚清。  

李流谦　送樊眉州  
我先君子官于涪，一时贤僚今在不。  
唯公直节贯华皓，千尺寿桧横霜秋。  
丈人静听请具陈，平生契义嘣肉侔。  
简池解组过乡县，剧饮不云公遮留。  
似是兄弟姓则殊，诗藁半破犹勤收。  
合行使符蔡山下，先后召杜腾民讴。  
吾家万松荫黄土，公方千骑驱华辀。  
十年不见此邂逅，穷冬雨雪寒飕飗。  
未明投刺候门下，老阍窃语来何求。  
柳州先友一一数，山阳邻笛令人愁。  
岷峨气象搞湖海，近日人物几穷搜。  
如公当寘文石陛，一麾乃付近古州。  
苏家名称震戎夏，如崧降甫尼生丘。  
文献可徵况美俗，黄堂坐啸万事休。  
公余兵卫绕画戟，妙香一缕铃斋幽。  
神交千载尚谁可，子韩子文著床头。  

李流谦　送冯夏卿  
再见三池已旧游，向来交臂锦江头。  
味融实际冰河泮，心印微言水月秋。  
虽作燕鸿犹邂逅，故应蓬梗合漂浮。  
相思别后才余梦，身在刀州望梓州。  

李流谦　送勾龙伯秋出幕守三荣得出字  
雅故非今朝，两门自金石。  
山头堕泪碑，宰木共萧瑟。  
幕府盖宝府，球琳琅玕璧。  
一一不可拣，於君况夙昔。  
常愧砾与瓦，照映乏颜色。  
於菟生则斑，窥牛乳尚湿。  
其传祗斯文，余事博悬掷。  
尝觇赋千字，诵之当缙笏。  
戎索赞斗枢，钉气掩剑戟。  
舂容凝香地，功用阒无迹。  
忽驱两辬去，惊鸿眇南北。  
专城岂不乐，所乐在母侧。  
扶舆度春风，霜毛未上帻。  
更著摩挲手，一起穷山瘠。  
中年每患别，连日足怅惜。  
方酌江上杯，送君又郊陌。  
熟思令人老，只有加餐令。  
尚余黄发期，好语为再出。  

李流谦　送何子闻使君之行在  
系舟邻近渚，索酒共清斟。  
契阔十年事，飘零万里心。  
大门元赫赫，要路正髒髒。  
去国吾何恨，看君上禁林。  

李流谦　送何子应少卿赴召  
持竿野叟踏帝腹，太史占星惊变色。  
白衣山人侍黄衣，军中指点相叹息。  
云龙契遇固畴曩，千载一合非人力。  
羊裘卢沙竟何补，坐视生民自肥瘠。  
功成乞身香案前，归侣松乔未为失。  
我公学传无尽翁，束发英名撼区域。  
杲日潜光众未睹，公独扶轮上霄极。  
此时际会如二子，鼎铉钧衡本公物。  
若为流落四十年，岂厌蓬壶薄瀛渤。  
龙飞天子第一载，收召耆俊城汲汲。  
遥知问膳大明宫，论士到公先指屈。  
追锋一日来剑外，破浪帆开矢离括。  
朝廷未漆月支首，抱戈上虎旅衣生虱。  
嫠不卹续忧宗周，宁有裾襦能念国。  
堂堂甲兵满胸臆，可无奇谋宽旰食。  
我故人子得深知，平生一镞未破镝。  
欲随公去貌楚越，恨不身边插双翮。  
叔孙区区进大猾，谬谓书生用奚益。  
古来万里知戎情，何必缦胡半缝掖。  
愿公入对明光宫，西南豪俊手推出。  
我非其人敢觖望，市骏千金先市骨。  

李流谦　送黄仲秉侍郎出守镇江  
十年朝露厌鸣珂，华发萧萧奈倦何。  
鸾翮九霄空日月，龙骧万斛饱风波。  
古人不见吾犹梦，直道能行恨亦多。  
驷马锦衣儿辈事，只须持此答岷峨。  

李流谦　送黄仲秉侍郎出守镇江  
遥看北固海门秋，千骑东方占上头，  
去国尚多忧国泪，送君那免别君愁。  
风迟宴阁清香凝，月满兜零晚穟收。  
北府名樽天下说，亦知能到故人不。  

李流谦　送黄仲武尉青城  
书生一第如登天，如君何啻坂走圆。  
要知笔头有河汉，向来元未窥微澜。  
得官莫厌百僚底，水激三千众此始。  
白藤肩舆照路光，小慰当年择邻意。  
岷山势压西南坤，霞裾风袂潜仙灵。  
公余有暇纵幽讨，为我一吊张白云。  

李流谦　送计祖仁雒县丞  
青青杨柳灞桥斜，满酌清樽莫叹嗟。  
可是因循成别绪，只应咫尺便天涯。  
未论流水千竿竹，且看春风一县花。  
渺渺故园情最苦，不知归梦属谁家。  

李流谦　送家连父解绵竹丞  
猿臂将军数自奇，白头州县竟何为。  
斲墁未尽成风巧，测管才窥泽雾姿。  
流水绕除空日日，西山拄笏谩时时。  
一杯相送贫无力，剩有新诗说去思。  

李流谦　送觉华岩归中岩  
世路翻巨浪，是身如孤舟。  
黑风半夜来，掀簸卒未休。  
谁能汹涌间，轻飞逐浮鸥。  
稽首大导师，觉海名善泅。  
请下一转语，为度历劫忧。  
师笑了无言，此问难尔酬。  
未可楫迎汝，子归当内求。  
坚忍作难缆，巨防截横流。  
中有不动者，东西听漂浮。  
师今念故山，翩然去难留。  
相送城东隅，黄叶堆别愁。  
归来闭阁坐，念念期自修。  
精进傥不懈，针芥或有投。  
西风白莲开，束包随胜游。  

李流谦　送夔路费漕  
晚风酣酣吹柳花，长这送客日欲斜。  
春草春波两愁极，云驰千骑谁能遮。  
先生要是世所宝，大贝白璧金丹砂。  
生当龙墀侍黄繖，不尔凤阁挥白麻。  
州麾再把亦何事，但见桃李春家家。  
后皇顾远食每旰，一节又付夔与巴。  
荒山如石不可凿，要看雨露滋槁芽。  
黄金作瓯覆名字，软蒲作输驾轻车。  
调和元气须此手，典谟勋列非庭夸。  
小夫朽质谢镌削，尺寸不能供负叉。  
马群一顾觉差异，便遣万里奔风沙。  
阿房变色人未信，勉之霄汉参飞霞。  
仆夫在门辄休驾，揆力不足惭蟾蛙。  
虽然此意万钧重，自矢报称其未邪。  
眼看帆楫不得去，缚以微官成叹嗟。  
他时黄闼簪舄，犹幸姓氏尘颊牙。  

李流谦　送乐季和  
袖有礼神璧，横夭射蟚蝬。  
携持易羊皮，贤士衔隐痛。  
短檠风雪窗，鼎钟入宵梦。  
出门雀适羿，挽弓不再中。  
九折生庭除，欹轮失严鞚，  
事固不可知，浅者发嘲閧。  
磨以百艰虞，吾觉此意宠。  
蝇棘芟根株，织文彻机综。  
如簧只嚣烦，战胜属阴拱。  
诘朝乌帽斜，瘦马霜鬣耸。  
行世心愈老，转物身自重。  
解鞍浇客垢，先拨床头瓮。  
君归我送之，我归欲谁送。  

李流谦　送李德明解绵竹尉  
严生起寒濑，至今渔钓尊，  
董贤尉三公，冕黻蒙垢尘。  
荣瘁视所挟，谁以通塞论。  
吾宗老笔墨，健力河汉翻。  
蛟蜃著瓮盎，郁律气屡吞。  
显名在操践，一尉衡宰轻。  
幽求在朝邑，碌碌群儿奔。  
一朝定大策，谈笑搴翳氛。  
书生喜高论。我言布帛温。  
别语不多吐，春波销客魂。  

李流谦　送李阆州二首  
耳熟才名四十年，忧民忧国两华颠。  
不妨铜竹仍三剖，要是金门竟九迁。  
连岁炉锤专造化，诸生岐路托飞骞。  
余丹乞与閒鸡犬，亦许身随绛阙仟。  

李流谦　送李阆州二首  
少陵曾赋阆州诗，苦说城南天下稀。  
铃合讼閒帘半卷，胡床客好尘频挥。  
著鞭尚及春耕劝，促诏应随晓仗归。  
他日遗簪犹在念，端容杖策扣黄扉。  

李流谦　送李仁甫运判赴召三首  
嵩贷国之镇，凤麟天所生。  
有人占宝气，无耳着修名。  
斯道自神圣，尔曹聊重轻。  
晋书定一付，一代听权衡。  

李流谦　送李仁甫运判赴召三首  
累岁徵贤诏，于今始一业。  
已令人意满，更着驿书催。  
白璧有成价，蛾眉无巧媒。  
经纶夙昔事，吾驾不须回。  

李流谦　送李仁甫运判赴召三首  
瞿塘六月浪，如马亦安流。  
舟楫鱼龙喜，藜蒿虎豹忧。  
低回嗟薄宦，慷慨动商讴。  
门户今如线，非为粱稻谋。  

李流谦　送李司户之官临邛  
威凤翔九霄，千百但一遇。  
苍蝇何所来，满盘挥不去。  
吾人一肝肠，未可舍跬步。  
掺裾辄经年，把臂速炊黍。  
譬如枝上花，负里得暂聚。  
天果何意哉，未易测其故。  
安得三间茅，藜苋同旦暮。  
秋色如行色，别语不得吐。  
鹤峰得佳句，尚足慰延伫。  
从今夜夜月，伴我照庭户。  

李流谦　送李仲信  
凤巢无鸺鹠，虎穴不生狸。  
巽岩四十年，名声儿童知。  
黄流出昆仑，笔力子似之。  
严兵鏖残敌，往往辄偃麾。  
廉颇用赵人，战胜地有宜。  
一吸空湖江，兹行定英奇。  
事功出邂逅，道德为根基。  
傥践钟鼎盟，毋爽藜藿期。  
请因问安际，订我言是非。  

李流谦　送刘文潜司业江西漕二首  
百为自丛拿，至理在绵眇。  
刀硎閟新颖，镜像蓄遗照。  
吾心又不然，一士欲矫矫。  
目送云端禽，举觞可以了。  

李流谦　送刘文潜司业江西漕二首  
始作想澄清，歳暑不敢毒。  
以兹寿慈母，吾鼎愧半菽。  
恨我如宛童，失此百围木。  
豁然心光动，千里尚相烛。  

李流谦　送刘元圭  
犯寒过我喜仍惊，节物峥嵘更远程。  
剧饮投车轻十日，细谈剪烛易三更。  
故人高义千钧重，久客归心一认竹。  
为语溪翁好相念，时将蓑笠晒春晴。  

李流谦　送吕义甫  
河伯矜秋浸，望洋始一叹。  
是以太史公，身行天下半。  
可怜据坎者，寸尺尽霄汉。  
我友故英发，骧首轻皂机。  
结束万里游，是行吾所赞。  
荣途听其遇，丈人教不倦。  
向来开说易，一语无疏传。  
曰为可用者，此本同世患。  
停舟佳山水，心目有奇观。  
更接摇尘谈，中夜光赫焕。  
我方堕吏羋，沮洳杂鳅蚬。  
眼看飞鸿翔，别樽恨不满。  

李流谦　送罗制参  
平生愿识韩，一见屣履迎。  
自揣何所持，徒有汗背惊。  
下士公盛德，事贤我真情。  
西南大幕府，控制七十城。  
自公归奏功，泰阶夜光明。  
上前论宾客，岂但丞冰衡。  
况公天人学，根本敬与诚。  
么麽见事功，万物待生成。  
三月涨桃花，镜面江流平。  
若为化樯乌，亲送帆楫行。  
临风嘿凄然，一纸聊寄声。  
上有字加餐，意重千金轻。  
勿言暂暌阔，四海如弟兄。  

李流谦　送牟孔锡之官叙南二首  
凌云高鹄峙，掷地响金浑。  
蟾窟声名早，鳌峰气象尊。  
十年才一试，万里正孤骞。  
勿说居夷陋，吾师有格言。  

李流谦　送牟孔锡之官叙南二首  
得朋宦游乐，不觉在山中。  
惯住家乡似，频过骨肉同。  
凭栏但烟树，振袂忽霜风。  
远别无穷意，君归我已东。  

李流谦　送钱太虚同年  
不隔同年面，真情本弟兄。  
人能纯白备，交自始终成。  
测管才窥豹，倾江试吸鲸。  
吾言蓍蔡验，决矣看飞鸣。  

李流谦　送任漕赴召  
宋十一叶圣天子，有臣伊皋佐其理。  
鏖兵孽雏褫天戮，手把降幡屡摇尾。  
周宣功大心愈小，盈而持之甚持水。  
龙墀端笏拜疏言，有室大竞唯多士。  
苍蛟渊潜百鳞骇，乳兕林蹲樵牧止。  
臣举所知匪臣私，取之乡国大瑰伟。  
后皇曰嘻毋留行，奔雷将车电摇帜。  
先生捧诏色不动，在泰拔茅以其汇。  
向来输写万渎海，人笑一蠡测涯涘。  
古人成人责礼乐，房杜頳颜诸葛死。  
屠龙觅肝荐雕俎，不如河鲂甘且旨。  
卑之试为目睫论，欲识强羸占国势。  
议和当有守和策，偃兵适恐造兵耳。  
焦头常居曲突上，有言复吞胸磊磗。  
先生领略首屡肯，悬知不作三窟计。  
欣然拔剑为公舞，舞罢飒飒回风起。  
孤生飘零逾岁月，感慨鳅虾共泥滓。  
石田蝗蟊仍数叹，抱耒空山欲何俟。  
叔孙大猾诚谬妄，狗监文章亦巴鄙。  
黄金傥筑燕人台，为问何如从隗始。  

李流谦　送史唐英二首  
藉甚闻名久，惠然从我游。  
敢云国士遇，每向古人求。  
一第娱亲尔，高怀可意不。  
咸韶乱蛙吹，期子继苏欧。  

李流谦　送史唐英二首  
阴岸陨天末，朝日上团团。  
稍觉岷峨近，绝知湖海宽。  
舜门元自辟，蜀道未应难。  
富贵风花耳，相看在岁寒。  

李流谦　送苏给事出知太平州  
一代文章有图录，天赐之履征九服。  
奉牲乞盟走珠玉，呈狂楚僭非此族。  
至今人望坛坫尊，风流文采被诸孙。  
丈人似是更酷似，大河一派来昆仑。  
华途不须移步到，忧国忧君心日老。  
匹马朝行人避骢，短奏宵归自焚藁。  
一朝倦拜青锁门，分符端欲宣上恩。  
再拜愿回批敕手，却与疲瘵丰鸡豚。  
青丝络头甘半菽，丈夫出处不碌碌。  
我亦昨夜梦山灵，苦唤西归理松菊。  

李流谦　送孙宾老守三池二首  
自艺心田岁月收，天翁两眼月临秋。  
近臣荐鹗方成表，吉梦逢刀遂得州。  
吏术无多非问马，机心已尽不惊鸥。  
三溪便是桃源路，更欲武陵何处求。  

李流谦　送孙宾老守三池二首  
百万貔貅尚枕戈，将军未复旧山河。  
非干使者徵求急，正柰穷边饷挽何。  
颇愿有言先牧养，不妨自署拙催科。  
公余傥暇寻遗事，尘锁荒祠望刮摩。  

李流谦　送孙宾老宰丹棱  
回也真贤哉，陋巷一箪食。  
卒然问为邦，所告王者事。  
轲亦印微言，曰可禹稷配。  
学道则爱人，偃昔尝有志。  
他时武城弦，嘿与圣意会。  
聊寄莞尔笑，汲深孰知底。  
欲令诵所闻，姑以割鸡戏。  
圣贤存心处，万类宅生地。  
先生为已功，及物乃糠秕。  
十室有忠信，百里吾敢鄙。  
六经作县谱，赵张不到此。  
春风七条丝，可以驯桑雉。  
尧舜治天下，乃与治射比。  
一朝坐廓庙，用有大小尔。  
我昔从公游，顽璞不受砥。  
经时去函丈，榛棘撑肾胃。  
朼闻卫返鲁，倦马始休辔。  
欲申趋隅问，已作横策起。  
人生楦宇宙，孰为不配计。  
著书有存亡，德业亘千祀。  

李流谦　送孙隆州  
万里对明光，真实一字字。  
九陛元不隔，是亦父子尔。  
我读公车牍，再拜甚欢喜。  
玉色近昕夕，王度日冠粹。  
再析山中符，可以觇胸次。  
道行国无小，意甘食则旨。  
平生熟窥觇，步步圣贤地。  
造物宝其人，华皓表斯世。  
从军落穷塞，愁破觌清峙。  
蜗庐仅缠躯，鼓钟日在耳。  
何以充淹留，白日不可系。  
长年慕道德，师友别匪易。  
踯躅南城隅，竚立渺无涘。  
不见两朱轮，但见嘉陵水。  

李流谦　送孙远仲知录解官归洪雅  
锦官碌碌牛马走，邂逅僧庐欣握手。  
尝忆观灯夜相过，一时胜辈同樽酒。  
孤云岑绝西南陬，牢落重来说旧游。  
不知宦情薄如纸，掉头忽作商声讴。  
蚤年提笑战多士，晚岁功名梦相似。  
底事人生真足夸，华发犹能彩衣戏。  
霜空木脱秋山明，高风驾帆秋浪轻。  
细雨重阳好天气，红萸紫菊正思君。  

李流谦　送台石甫出关  
台君少年时，盛气不可盖。  
冀北驹堕地，过都如历块。  
未说两石弓，谈诗亦坚对。  
十年忧患绕，玄螭伏浅濑。  
宝剑夜韬光，苍鹰秋折翅。  
飘风讵终朝，否极理则泰。  
秋高气益肃，匹马指绝塞。  
酒阑奋袂起，晓色风雨晦。  
关头飞将军，久矣侧度待。  
解鞍握手语，意合琥珀芥。  
去去未可知，建侯万里外。  
两耳熟高名，迩方揖英概。  
颇知倜傥士，别意殊愦愦。  
赠行敢他言，忠义福所介。  

李流谦　送王伯董入总幕  
几窗缠结习，翰墨绿殊勋。  
未入三山直，当空万马群。  
挽眉聊绿水，展脚是青云。  
五十头如漆，功名不放君。  

李流谦　送王伯董入总幕  
昔为万里别，归送北征鸿。  
近接何曾数，深期本自同。  
远眸眵雾嶂，短箠滑霜风。  
更说无穷乐，怀中双橘红。  

李流谦　送王和叟赴果州  
芝兰只合在阶庭，公子翩翩更老城。  
白日朱门三列戟，黑头华毂再专城。  
一樽别酌心先醉，万里归桡梦易惊。  
欲问楼高高几许，跨渠仟鹤到瑶京。  

李流谦　送王景文  
相送复相送，生憎风景殊。  
还家疑是梦，涉世误为儒。  
爱惜千金璧，迟回一束刍。  
亦思江海去，书札寄潜夫。  

李流谦　送王景文入制幕二首  
著眼分明见，论心委曲知。  
负排阊阖气，有泣鬼神诗。  
世故从料理，人材属盛衰。  
浮云多变化，宁忆路傍时。  

李流谦　送王景文入制幕二首  
缱绻联名第，飘零共塞垣。  
自知此事胜，更觉期文尊。  
欲别言万苦，相期意略存。  
成都万事好，只合近清樽。  

李流谦　送王君弼寺丞出守临邛  
昔人帝城愿一入，君今翩翩去何亟。  
向来一念君亲同，夜梦倚门人发白。  
人生适意富贵齐，况是求归真得归。  
江风饱帆不可挽，恰恰春好花浓时。  
君於文字识源委，笔势逼人殊亹亹。  
每来握臂相与言，我屡点头兴叹喟。  
三年厌踏东华尘，听鸡走马常踷踷。  
黑头使君岂不贵，腰间见绶我亦惊。  
蜀吴相望八千里，到家遥想慈颜喜。  
上堂跪觞下堂拜，应有辉光照庭戹。  
白鹤胜峰记昔游，醉墨淋漓在上头，  
君行有暇试寻觅，不知已扫黄泥不。  

李流谦　送王总卿  
北风号霜脱群木，送客东门车万轴。  
城中人家作儿啼，若为四角生华毂。  
公今未上九天上，身虽去此犹在蜀。  
边头张颐万虎兕，一食不饱吼振谷。  
况闻天骄屡窥瞰，往往危机生隐伏。  
欲宽九重宵旰念，分付若人一夔足。  
钱如流水粟如雨，指顾之间叹神速。  
公方揽辔使一道，百吏毛寒颈仍缩。  
隳者振职污者澄，如临鬼神不敢渎。  
峨冠置之一堂上，不劳折箠西夷服。  
天生此材必此用，榝楠本为渠渠屋。  
孤生蒙庇逾岁月，况复鴒原辱甄录。  
明年春风二三月，更看枯根回寸绿。  

李流谦　送魏德源倅永康  
晚岁从谁觅赏音，浪将孤兴托瑶琴。  
聊为风月平分客，莫起山林独往心。  
碧草但能供别恨，黄花却解劝清斟。  
我犹未制思亲泪，更听离歌定不禁。  

李流谦　送魏德源守普慈二首  
一毫不露见全身，德觇徵符捷若神。  
高岱自高元地势，球琳非琢本天真。  
出山聊作无心润，著物应名有脚春。  
唤作使君犹未解，岂知游戏两朱轮。  

李流谦　送魏德源守普慈二首  
东梓名州最普州，蟆颐相望气横秋。  
青衿胄子迎高朕，竹马儿童识细侯。  
只有爱民心尚在，可能忧国泪空流。  
摩挲疲瘵无多事，绿野家家剑换牛。  

李流谦　送无害弟之官并呈使君蹇丈一笑  
人生一饮啄，大似有夙缘。  
蔡蒙穷坤陬，宦游自吾先。  
哦松千尺下，剖竹羌水边。  
泮宫撷芹藻，我归才一年。  
子又卢奴去，妙指按五弦。  
识人旧鱼鸟，入眼昔山川。  
子才如干将，当屠横海鱣。  
纤鳞拾沮洳，人怪我辗然。  
火宿用弥壮，鸷伏飞无前。  
弟兄立分拆，门户同仔肩。  
老仟泉下责，岂但冕与蝉。  
别离不须悲，使君直二天。  
不敢祝翁归，冰镜自高悬。  
梦想五贤堂，囊贮白雪篇。  
何时见华筑，琬琰行当镌。  

李流谦　送吴志行监税  
乃翁儒林大宗匠，造化为炉铸卿相。  
坐与文皇致太平，玉骨如尘汾水上。  
斯文未丧不须嗟，仍喜郎君书起家。  
等閒一第唾手得，以此报翁其未邪。  
判北门事首峨豸，历阶而升姑少待。  
斗米迫人成远征，云梦胸襟何足芥。  
霜风猎猎吹征衣，登山临水伤别离。  
丈夫富贵恐不免，万里扶摇方自兹。  

李流谦　送五八侄归二江  
清霜入短褐，送汝酌深杯。  
万事不如学，千金难买才。  
关心门户重，过眼岁时催。  
莫待收灯后，驱车望早来。  

李流谦　送谢天奇止淮上之招  
今日论形胜，全淮正上流。  
老成资毕召，俊异集枚邹。  
共说从军乐，休歌出塞愁。  
乡邦饶杞梓，君已拔其尤。  

李流谦　送兄长赴蓬州职官  
人家栽花为春忙，我家种柏求苍苍。  
柏生如盖荫百亩，痴红騣紫无残香。  
常言直道我家物，箧椟于今藏手泽。  
拈来洒涕不忍看，分付伯兄金玉质。  
去天一尺古蓬州，线路云端客自愁。  
年来在处熬膏火，翻爱此地真瀛洲。  
同居患贫别则恶，苦心害性空凄恻。  
不及林中反哺乌，日暮归来却同集。  

李流谦　送宣孺摄邑古郫  
已作来迟迟，又为去猝猝。  
夺我佳友生，怅念鬓毛白。  
投闲如我宜，君则任繁剧。  
台府有闻知，使子固选择。  
子男古所尊，而此万家邑。  
邮筒即诗筒，簿书有闲日。  
迎门烂桃李，画饼不可食。  
况欲分其余，岂捄馋吻湿。  
留为别后哂，聊用破孤寂。  
数期还鲁疆，指日返赵璧。  

李流谦　送薛司直赴行在所供职  
公家枢近公，名在太史氏。  
天方瀎其源，沃日势未止。  
郎君万金产，落笔粲珠琲。  
尚当战韦布，未可议纨绮。  
朝家录世旧，往往收琐尾。  
而况用才升，进擢不止此。  
邦刑托平反，哀矜盖天意。  
持此博亲欢，五鼎但口体。  
富贵君勿疑，信手着囊底。  
别君行十年，再见颓发齿。  
眼看上云天，归耕慰憔悴。  
猝猝万里别，念当一把臂。  
风雪隔异县，跛马不就辔。  
安得凌风翰，空斋坐嘘欷。  
短章说殷勤，聊用笃友义。  

李流谦　送杨道父二首  
骨清殊矫矫，气老自沉沉。  
门户托君重，江湖入梦深。  
功名须少壮，岁月惜侵寻。  
万里相随去，庭闱一寸心。  

李流谦　送杨道父二首  
遂决乘桴计，初无判袂愁。  
清樽聊把手，弱缆已开头。  
懿戚今元老，乡邦子俊流。  
等閒垂一臂，谈笑上瀛洲。  

李流谦　送杨嗣清国录出倅广汉  
岱宗峥嵘乃为岳，丈夫可不志特达。  
平生论人每如此，杨子入眼吁为愕。  
清班突见颀而长，开口四坐薄晓霜。  
自言磈磊不可茹，正须一吐空肝肠。  
太学黄虀了残业，又携束书去挈挈。  
偃戟韬戈吾已衰，快刀斫案子甚决。  
古人作事令人惊，今人岂不如古人。  
折枝要是不为尔，长剑在手无蛟鲸。  
杨子杨子吾所许，举杯酌君肝胆露。  
期君直到黄发时，无使英名一尘污。  

李流谦　送杨文起尉温江  
学海不可穷，一苇子利涉。  
宦海海更深，破浪初鼓楫。  
波涛恶气势，鼍蜃毒吻颊。  
帆樯托忠信，维缆倚定力。  
晏然裧席坐，扣舷歌傲兀。  
是中有神仙，楼凤琢白璧。  
群仙谒帝罢，霞佩粲成列。  
行矣从之游，赠子两黄鹄。  

李流谦　送杨元功  
判司碌碌尘埃间，可能老盯横海鱣，  
一朝雷雨插两翰。九江风高浪如屋，  
万里扁舟帆一幅，梦魂先绕湖山绿。  
玉除有地容首身，且为岷峨起斯文，  
莫来憔悴随鸡群。  

李流谦　送阴次公赴荣州学官  
撑肠万卷不救饥，书生何苦攻书为。  
如烹太牢饮醇酒，无此肝肺无由知。  
阴侯把笔耕六籍，短檠荧荧照头白。  
又携束书作官去，此生此债宁终极。  
大州小州疲征输，文书急急如骂奴。  
家无二顷归未可，泮宫水冷乐有余。  
使君喜士比金玉，知子姓名吾所属。  
定当屣履迎王符，勿忧广文饭不足。  

李流谦　送尹仲求临邛户掾  
何秘昆峰远，天球自粹温。  
掾曹甘蠖屈，僚侣总鲸吞。  
子去成三友，公余寄一樽。  
沧溟有余沥，犹幸及鴒原。  

李流谦　送虞提宫  
桃花未落春水生，百川合流如镜平。  
江神约束蛟与鳄，东阁郎君将母行。  
一帆万里无荆越，非雾非烟锁双阙。  
只今手持天下柄，相公身是稷与卨。  
潭潭大府琳琅都，翻翻戟带缠金铺。  
朝回坐对彩衣舞，天上应有人间无。  
相门出相古来有，周公在前鲁公后。  
看君父子名一时，野人甘作扶犁手。  

李流谦　送宇文德济解绵竹丞  
陋哉纨绮习，染人甚脂膏。  
倾五湖三江，未易濯秽臊。  
冰霜竹林游，粪土戎与涛。  
富贵比贫贱，所去宁一毛。  
公家全盛时，束带辖百寮。  
朱轮照华欀，龟紫映翠貂。  
绿帻走童奴，清弹沸娥媌。  
连床不同梦，君乎吾愿交。  
一觇鸾鹤姿，颇疑出衡茅。  
神驹足万里，威凤心九皋。  
夜窗四壁空，抱卷灯屡挑。  
往往出妙语，遗音叶咸韶。  
於此定不凡，举步即扶摇。  
朼来暑纸尾，丞哉叹徒劳。  
官事竟何如，亦似是马曹。  
置之勿复问，朝攀西山高。  
北风送征骖，扰我心郁陶。  
判此别袂难，愧彼漆与胶。  
君去千仞冈，我归一枝巢。  
升沉何必恨，书来慰萧条。  

李流谦　送张汉州赴召  
诏书挥翰日边来，蜀有巨儒星杓魁。  
胸中深博布河汉，舌底霹雳降霆留。  
先天溯流得绝派，大物不敢藏胚胎。  
回薄一气在笼络，奇神怪魃生愁哀。  
十年缚屋苍崖隈，脱帻掷去一笑咍。  
刺史惊呼失匕筹，遮道自挽封章回。  
先生闭门壁愈坚，高风一日兴浇颓。  
矫然轻世岂我事，此学施用真难哉。  
行止在天不在我，风动水涌如挽推。  
嗣皇继圣登高禹稷，岂有此士遗蒿莱。  
二年劳公湖上行，看鹅酌酒春风台。  
手摩婴雏斧贪猾，蛟鳄未束角与顋。  
古人读易元用易，羲文秘妙今寒灰。  
汉儒娇异陷芒阔，但与瞽史相喧貀。  
子云晚出造根极，后生蜉撼轻嘲诙。  
安乐老翁独稽首，玄钥直付先生开。  
向来绪言编简，去去勋业看崔嵬。  
弥纶乃是第一手，下者乃取支崩摧。  
宾阁顾予若嗟异，赠语愧乏珠琼瑰。  
眼看飞帆不得去，天涯逐食嗟徘徊。  

李流谦　送张时择从杨茂州之招  
州闾我知君，楚璞未剖初。  
家无两钱锥。腹有万卷书。  
闭门饱葵苋，抚几咏唐虞。  
儿乳腥未濯，才能辨之乎。  
巍科似拾遗，却走我不如。  
流俗校成败，往往遭揶揄。  
岂知磻溪叟，空钓宁在鱼。  
穷途有知已，一笑肝胆输。  
羔雁朝在门，挽我不得徐。  
鲸鲲依洪波，凤凰集修梧。  
士贵得所托，往矣膏子车。  
忠信行蛮貊，九夷圣肯居。  
使君况儒将，奥学窥盘谟。  
小诗乃余澜，已足吞五湖。  
老羌弛弓刀，玉帐一事无。  
举杯哦新篇，主宾兴不孤。  
明日思君处，一千里平芜。  

李流谦　送张仲山守唐安二首  
六十专城发未斑，更於何地觅三山。  
不妨谈笑催科里，正赖清凉热恼间。  
到日红梅留腊在，公余翠榴酌春悭。  
胡床有月垀a乘兴，客到南楼不下关。  

李流谦　送张仲山守唐安二首  
南浦波轻草色微，蹇驴遥路独依依。  
暖风旌旆春随去，细　¨犁锄麦正肥。  
驿骑蚤闻催迅召，边屯犹未解重围。  
谢家父子名江左，折屐行看破贼归。  

李流谦　送张子勤九陇尉  
老凤高栖雏凤飞，山林钟鼎各相宜。  
出门马首亭亭去，敛板胸中落落奇。  
颇忆浊醪过我夜，正愁碧草送君时。  
如何数日中年味，恰是今朝闻子规。  

李流谦　送仲明赴举  
进退士所重，视天为鼓钲。  
采薇北山曲，濯足南涧滨。  
高风岂不伟，奈何万苍黔。  
道可济天下，不必丘园尊。  
先生一世士，抱宝三家村。  
蚤日湖海兴，搅须见霜根。  
我尝叹洄洑，再拜愿有言。  
钓鱼须远去，沮洳无鲸鲲。  
北风折群木，严驾夙在门。  
万里著掌间，一舸气已吞。  
岷峨赖君重，努力答山灵。  
造物饱阅骏，眼未见此人。  
小却犹玉堂，尚堪托斯文。  
贱子惜此别，赠送惭空樽。  
唯有清夜梦，相逐东南奔。  

李流谦　宿白羊二绝  
入得瞿塘始敛愁，峡山行尽放眉头。  
澄江一道元如许，自在身心自在舟。  

李流谦　宿白羊二绝  
古柳维舟带暝阴，夜寒剪剪到衣棱。  
客中不觉年华换，小市人家已试灯。  

李流谦　宿船家小舟中凡三日夜作此  
自昔说离乱，经时足叹吁。  
何为来旷野，端是辱泥涂。  
相国跛男子，封侯裸丈夫。  
未须多感慨，事业出艰虞。  

李流谦　宿高桥怀仲明  
阑干投晚俯烟霏，全不支梧酒力微。  
沙鸟犯寒犹独立，林乌趁暝已先归。  
缭愁亦笑溪为带，障远端疑树合围。  
岁晏客天无好梦，最怜清露渍人衣。  

李流谦　宿离相院  
客到苍苔寺，僧鸣暝色钟。  
古檠挑焰涩，痚屋透霜浓。  
吾道元迂阔，中年雅倦慵。  
谁令背猿鹤，自酌不须攻。  

李流谦　宿魏城驿用罗江东韵怀李仲明  
昔年漂泊记曾游，碧树蝉声又带秋。  
滑滑泥行青嶂路，翩翩风倚夕阳楼。  
人夸驯雉碑犹在，书托文鳞水漫流。  
天遣此来相近傍，伴君牢落向边州。  

李流谦　岁庚午予过来凤驿观壁间碑刻火池事尝赋诗今岁甲午再过用前韵  
东西燕鸿长差池，二十五年车载脂。  
观河性在故应尔，化鹤人归空自疑。  
年来於道觉差近，此心颇已忘欣愠。  
吾儿亦复能此诗，镊白老人休更问。  

李流谦　遂宁登舟  
江流不知几曲折，但见远树合复分。  
上滩下滩橹声急，眠沙白鸥如不闻。  
山行畏迟舟欲速，试较里程翻诘曲。  
都缘归计失平章，端恐青山笑人俗。  

李流谦　太平宫  
一马腾腾上翠微，松风瑟瑟解吹衣。  
故宫乱后仍华壮，使者年来果是非。  
何日身能繙蕊笈，只今心自托金徽。  
两林不到犹遗恨，落照衔山劝客归。  

李流谦　桃花  
自然穠脸与深唇，一味繁红也绝伦。  
沧海浪传千岁种，武陵庆有四时春。  
去年崔护诗仍在，前度刘郎意独亲。  
亦要清樽相料理，可能但倚笔如神。  

李流谦　题富池罗汉院  
竹深树老小禅关，关对江淮千古山。  
万舶堆中江上乐，时时箫鼓寺前还。  

李流谦　题觉庵  
疾痛呻呼痒搔抑，人言是觉岂真觉。  
问君非痛非痒时，觉何所之了不识。  
要知真觉无不觉，如日出海照万国。  
虽然亦莫如是解，政恐双睛翳金屑。  
扣庵欲觅住庵人，此人此庵何地著。  
蒲团纸帐睡未足，百虫薨薨残月白。  
六窗玲珑境超廓，个中自有真消息。  
兔走君前君不知，俊鹘豪鹰差一发。  

李流谦　题宇文叔昭阅斋名予所榜也有王正卿画四时小景  
乾坤萍在江，日月蚁旋磨。  
吾生与化俱，反照若观火。  
蛮触鏖两斗臼圈听一簸。射钩仍相国，  
嬖者死於饿。种瓜乃故侯，  
蹶张终上佐。支离竟能贤，  
青黄未足贺。炷香阅兹理，  
万事一笑同。城南有豪士，  
岂但雄于货。麒麟梦不到，  
林沼计未左。便斋惬清閟，  
凭几了众伙。胸中大水镜，  
月皎云破堕。世故自起伏，  
一瞬奔马过。金石波空流，  
桧杉老不挫。他年观河性，  
依然等髫鬱。我友王郎子，  
笔墨出笑唾。酒酣洒素壁，  
埃壒不敢涴。春梢有余妍，  
秋林气磊砢。弹指四时具，  
转物子亦颇。此机与我同，  
妙出一关锁。予生拙行世，  
泥涂笑鳖跋。但存阅世眼，  
空花已成果。从今识沉冥，  
甘作枯株坐。要知无所阅，  
到岸乃旋花。  

李流谦　题重兴寺  
陌上横流浸作泥，行人步陶方一移。  
春云将雨绕山去，社燕营巢贴地飞。  
憩仆且须投古寺，閒怀犹喜论禅机。  
中宵瞥起胡床念，回首家山几日归。  

李流谦　同常和仲谒照老和仲有诗次其韵  
杏花一标凌晓寒，刮眼创见春风远。  
天涯作客归未得，主人好事客痚顽。  
鸣鸠唤雨绿野净，游丝挂空白日閒。  
只园有僧坐隐几，柱杖与子来扣关。  
薰炉午篆转轻缕，净瓶晓汲翻微澜。  
禅僧不摇月照水，雄辩猝起雷破山。  
痴儿浪说三组贵，向我不博一笑欢。  
归来妙语出顷刻，照坐绮縠纷斓斑。  
火争为续永和帖，清景一失情易阑。  

李流谦　同冯缙云游无为以吾独胡为在泥滓分韵赋诗得泥字  
人言跃马妨杖藜，世士不可污丹梯。  
人言解牛非割鸡，岂信截玉如截泥。  
山林朝士弧矢睽，一物异用鹄之栖，  
妄生涛澜分畛畦。我自局狭谁排挤，  
先生大千一手提。使握鼎铉如扶犁，  
岂於喧寂心生翳。朝驱两轮鹿护麛，  
暮阅千纸发变黳。痛者手摩挛者携，  
蚁虻肤挠夕梦迷。馁蛟仄目初生羝，  
血牙未浇遭燖刲。天公付公为旱霓，  
作三日雨徵可稽。诘朝栈路尚涧溪，  
篮舆轧轧劳攀跻。束缚绣斧挥金鼙，  
吏奉杖屨从小奚。指点山水穷坤倪，  
夜谈隐具窥缃绨。旷然冥蒙彻瓮醯，  
转变前境尘却犀。我自叹骇失径蹊，  
公如大像头小低。嗟乎太仓此一稊，  
不从公来噬其脐。是山冠冕川东西，  
二大老丈光璇题。公不一语意惨凄，  
是以稽首拜马蹄。欣然倾倒珠玻璃，  
飞天宝焰照栱枅。梦中櫂唱惊凫鹥，  
挽衣不留恨空斋。悲愿苦切哀黔黎，  
早缚浑厥臣羌氐。快读大颂崖天齐，  
把茅归谢黄金闺。收拾伊傅从阮嵇，  
为公再歌归来兮。  

李流谦　同邑寮饮望锦亭  
小亭挈榼共登临，濯锦城高隔暝阴。  
元有乾坤堪著眼，却因身世苦惊心。  
碧山已尽天犹阔，黄叶欲残秋更深。  
已把安危属王谢，酒阑不必泪沾襟。  

李流谦　同游公玉伯氏季氏游水陆院濯缨阁以清斯濯缨分韵赋诗得斯字  
积雨泥断道，扶筇将何之。  
愁蹲寡情味，窜壁如蝇痴。  
朝暾惠新晴，仟风起衰萎。  
振衣欲有诣，扣扉适相期。  
百步得精庐，一丈清冷池。  
老木围萧森，回风影差差。  
向来赫然者，挟冰诵昔非。  
晤言意能消，真适神不疲。  
鳞游鸟空翔，趣舍各不知。  
我闲若枵馁，吏夺君嗟咨。  
拙巧自殊用，静躁亦异宜。  
能来共幽旷，合处或在斯。  
夜光栖重囦，草木生光辉。  
抵鹊者谁子，而况弹病鸱。  
我有飞霞裾，云旗驾灵螭。  
举头叫阊阖，九万风反低。  
敬以赠美人，嘉惠无时衰。  

李流谦　投晁子止制置三首  
读书万卷破，转物一机神。  
道德欣为御，文章妙斲轮。  
圣贤同一处，天地要弥纶。  
汗简窥千古，从来只数人。  

李流谦　投晁子止制置三首  
吴甸七千里，坤垠六十州。  
宸心宽北阙，老子在西楼。  
召伯出分陕，卫公归相周。  
衮衣人惬意，重为雪山愁。  

李流谦　投晁子止制置三首  
西南雄节制，人物妙炉锤。  
舐鼎非无意，登门独恨迟，  
正期云独石，会见菌成芝。  
不信酬恩事，君看左顾时。  

李流谦　突永年镇僧居  
风惨云低月欲堕，路上荒村愁僻左。  
萧条横道屋三间，伛偻迎门僧一个。  
夜深山换声砉然，恐来吹灯不敢眠。  
明朝踏雪又西去，千叠万重山屈盘。  

李流谦　挽安岳李令  
司马家儿何等儿，家居令人撞坏之。  
长啸羯奴一绳縻，校三十里嗟已迟。  
新亭收涕仅自支，下者朽栋当积危。  
君看黄发掩面时，此殆天意非人为。  
一时埃壒埋精奇，褐衣怀珍去而违。  
老樵携畚动岳只，委体毡庐玉投泥。  
向来扪虱气吐霓，元子眼无金篦。  
纵狼山林血黔黎，惨澹万古关河悲。  
先生异代论盛衰，使当若时未可知。  
指挥王谢驱群鸡，狂童岂劳折箠笞。  
中兴天子周宣齐，炳燿常武焌民诗。  
囊封未报九地归，恨无伟烈光钟彝。  
我思若人涕沾衣，太阿不如两钱锥。  
鱼复阵石存遗基，故智犹为竖子窥。  
斯文未泯神所持，复有英雄发嘘欷。  

李流谦　挽程子山侍讲  
我昔先君子，为公义林此。  
论儒摘寡要，太史固坐井。  
期公非敬知，力行福黎蠢。  
螭坳千载逢，凤池一跬近。  
独妍当众媸，隐忧触群愠。  
颇觉游梁倦，终成吊湘恨。  
声名出寒饿，圭组憎薄命。  
纶言表厄陈，衮札囊束笋。  
传家侈荣渥，尚足破孤愤。  
肠折八哀诗，涕堕五君咏。  
长歌饯公归，木脱西风劲。  

李流谦　挽费检正三首  
钩深三古学，遇合百年机。  
垂上青云去，仍完白璧归。  
功名身易老，豪杰意多违。  
鼎脔留余啖，蒸青有发挥。  

李流谦　挽费检正三首  
瑶墀雘近侍，华戟老方州。  
闭合人无论，凝香岁自秋。  
凶衰乘鵩集，涕泪感麟休。  
古佛知公恨，涪江不尽流。  

李流谦　挽费检正三首  
忆作荆州客，多惭鲍叔知。  
苍黄悬榻地，恸绝盖棺时。  
映睫余残泪，新肤有近期。  
空山那得去，倚杖鬓如丝。  

李流谦　挽郭敦复  
太少城中敛板初，识公鸾鹄自清癯。  
持心要是忠厚者，遇事决非章句儒。  
豺豹俗前终落爪，参辰无地可弯弧。  
他年白鹤同归否，犹有髯龙老未枯。  

李流谦　挽黄思忠  
千章择一木，工竟不善斲。  
不如路傍棘，藩圃盗可却。  
故友心破碎，真宰竟错莫。  
门生有侯芭，洒涕传绝学。  

李流谦　挽家夫人  
雷风画羲文，藻蘯冠周篇。  
房帷预何事，圣贤论本原。  
婉彼涉静姿，濯濯出水莲。  
择归令德配，映世高名恋。  
已子与他子，义在亦乳然。  
箪食或见色，千乘尘泥捐。  
裙裾具此见，生子岂不贤。  
鬼神发潜光，慈母令问传。  
当留千斛米，买酒浇青山。  

李流谦　挽李子和知县  
盘谷先生坛级尊，万夫操槊辄敛魂。  
黄堂昼严绕华戟，往往群来客打门。  
高谈错起风袭尘，醉眼相视月照樽。  
归来拊掌此快士，外无圭角中甚浑。  
吾家宰树已拱把，君亦荒殡生棘榛。  
小阮弟兄吾所敬，雾谷养就虎豹文。  
衔君至恩深到骨，手书盛德表九原。  
遣奴持送急开读，字字璀烂光瑶琨。  
兼金馈鱼客何陋，宝玉围腰吾敢嗔。  
九牛未可一毛数，大壑才以半缶论。  
崭然二雏亦奇俊，造物两眼如许明。  
由来孝弟动鬼神，宦学所自为根源。  
向来施设本此耳，欲著吾说听者惊。  
春风相送绿草野，为君一恸河汉翻。  

李流谦　挽秦国夫人  
鸾衿荣翠栝，璇魄媚方流。  
庆袭高华出，贤供窈窕求。  
灵光分婺照，静质肖坤柔。  
闺闼关何事，风人美造周。  

李流谦　挽秦国夫人  
赍说端由帝，生申未许崧。  
神功资鍊石，吉梦托占熊。  
赫赫扶天业，堂堂浴日忠。  
芝麟昭圣瑞，何力赞元工。  

李流谦　挽秦国夫人  
华笄谐淑配，绿发负平生。  
桃李春如寄，鸥鷳梦不惊。  
周婺惭绝识，蜀寡让孤情。  
口授天人学，寒窗伴短檠。  

李流谦　挽秦国夫人  
伴涣方兴日，忧危未决前。  
伪书知莽诈，新历断周延。  
冰作群疑泮，风从一语传。  
龟灵无此识，上智炳机先。  

李流谦　挽秦国夫人  
露莲秋沼莹，霜月晓潭空。  
褕翟翻经外，尘泡隐几中。  
禅心安瘴峤，结习谢云栊。  
五颂分明说，痴人耳自聋。  

李流谦　挽秦国夫人  
久矣鸿飞渚，翩然雁字峰。  
九重疏异渥，万里合幽封。  
引柩乌衔壤，驯阡鹿护松。  
他时人下马，有子是夔龙。  

李流谦　挽沈夫人  
人道孝为大，斯言俗之砭。  
簪緌颡犹泚，乃能出闺帘。  
逶迤竟潜通，姑慈霁霜严。  
老禅入宵梦，薄云为之歼。  
净心正觉成，妙解脱妄粘。  
宝莲托净质，此理遥已占。  
君看数珠轮，此句吾为拈。  

李流谦　挽王夫  
维古女士都可见，过眼绝无一佳传。  
客来授我一编书，疾读不知双滋泫。  
夫人有子鸣斯文，吾从昆仓识河汉。  
胸中能贮百卷书，此岂只用裙襦看。  
前朝大老尊夫人，鬼蜮不量作儿玩。  
寒心仰屋窃叹语，志士如今刀斫案。  
唐安治中禄不薄，十亩东湖红烂漫。  
轻车在门忽折轴，恨如秋江盛不满。  
史笔在手吾宗英，宁爱一词没彤管。  
人生八十善可书，好梦作长不为短。  

李流谦　挽王隐君  
仁田义锄德其种，晚岁坐看苗幪幪。  
先生一去不可识，但喜郎君实麟凤。  
一线微言惊道丧，九鼎斯文赖君重。  
圣门涛澜无畔岸，我尝操舟怯奔涌。  
中流夺魄不敢进，乱流而济渠甚勇。  
射鼷强弩勿妄发，弹誉明珠戒轻用。  
峨冠进之白玉堂，天高会借长风送。  
细寻耒耨竟谁力，銍艾犹传挂丘垅。  
朝来示我幽宫刻，再拜整冠辄成诵。  
乃知先生一世士，学如荀扬文屈宋。  
四边海宴中国尊，已叹铜驼没荒茸。  
转头饮马长城下，共指先几世争竦。  
竟不一官止韦布，大泽深丘老梁栋。  
岷江滥觞固未快，末流与海争澒洞。  
我闻天穷不再世，卜以郎君言必中。  
九京幽幽复何憾，一杯径往浇余痛。  
薤歌呜咽不成声，但觉风乾云亦冻。  

李流谦　挽杨彦序  
长忆君家得隽多，庭前桂树想婆娑。  
岱云触石才肤寸，溟浸稽天但一波。  
颇欲弛韛观纵击，可堪伏枥起悲歌。  
人生泡粉都难据，惟有丰碑屹不磨。  

李流谦　挽张雅州  
酣饱风烟德有芽，从来三戟是张家。  
翩翩群从同时贵，落落高门一世华。  
人自不欺华用忍，身如可赎但空嗟。  
路人泣指飞丹旐，犹忆双旌卷暝霞。  

李流谦　挽张雅州  
三年流落塞垣春，雪屋冰庐乐藻芹。  
司业颇知怜郑老，薛宣能不吏朱云。  
鹗牋重剡新如昨，蚁壤高眠唤不闻。  
一掬垅头知已泪，霜风吹堕白杨坟。  

李流谦　挽张主簿  
尝闻种德如种木，百年培壅犹不足。  
君看牛羊践履行，岂有寸椽撑破屋。  
我方撮发访耆旧，已妆定国多阴德。  
昆峰荐璧渊出珠，天敕百灵介多福。  
后来源委谁导之，刊木瀎川君有力。  
一官缚死不须说，天定胜人理则必。  
鵷鷕览辉下其庭，一举万里群鸟伏。  
我耕我获我其食，夸者流涎疑者夺。  
桃李荫繁春不留，琼瑰梦断月空白。  
煌煌貂冕侈殊渥，尚冀他时贲幽宅。  
死而不忘谁者是，呜呼公乎妥沈魄。  

李流谦　挽张主簿  
百里桑麻地，春风鼓舞中，  
随轩一犁润，折狱片言功。  
小试已无敌，晚成应不同。  
他年循吏传，亦足慰途穷。  

李流谦　挽张主簿  
楚楚桐孙秀，愿交惭不量。  
新诗吾退舍，前辈子堂堂。  
刮目鲸掀海，经年骥伏箱。  
斯言傥不验，我欲罪穹苍。  

李流谦　晚泊  
薄雾初迷岸，微风早系舟。  
山青只欲远，江阔不胜流。  
取酒深深酌，将诗缓缓讴。  
去家万余里，聊此散千忧。  

李流谦　晚步江浒有得鼋大如箕赎放之邻叟言此家前数日已尝得一煮之通夕旦  
卷帆江皋日西斜，散步聊纵腰脚麻。  
有鼋如箕谁所得，绳贯四足尚喘呀。  
偶然相值不忍去，倚杖却立空咨嗟。  
客囊虽云甚羞涩，数金何惜死可赊。  
破筐解缚置池上，初犹不动如磔蛙。  
舟人共观各呼舞，稍稍有力能爬沙。  
须臾一跃不复睹，去侣蛟鳄朋鱼虾。  
雘翁又传可愕事，宜志简牍懲凶邪。  
近尝得一付汤鼎，通夕烂煮劳薪葭。  
黎明发盎欲下箸，以水喷面摇其牙。  
此言听者惊自倒，小人不戒愚何加。  
我今赎放岂为德，逡巡得脱汝幸耶。  
不须叩门问长史，无用染指嗔子家。  
祝鼋好去勿浪出，水有网罟陆有羋。  
作诗快读不能寐，展转屡见灯生花。  

李流谦　晚春有感答才夫上巳之作二首  
牡丹犹欲扳春住，开到荼醾春遂去。  
黄蜂白蝶太痴生，抵死嗔风复嗔雨。  
少年世味如蜜甜，迩来唯觉食无盐。  
只应余习扫未尽，一春病酒常厌厌。  

李流谦　晚春有感答才夫上巳之作二首  
刘郎爱花被花恼，玄考取同埯诗应好，  
骚人从古多閒愁，仍是清樽破除了，  
禁诗如禁秋虫鸣，止酒如止长淮倾。  
人生贵在适意尔，孰知蜾蠃与螟蛉。  

李流谦　晚归  
渔子舣舟待，山童负笈窥。  
数峰衔日尽，百丈逆滩迟。  
去住初随意，夷犹独育诗。  
不妨归更晚，正见月生进。  

李流谦　晚饮赵惟直以果荐知所从来酌以一大杯  
犹带枝头淡淡黄，饱经十月洞庭霜。  
且倾蜀客千杯酒，颇记吴姬三日香。  
可得一餐逢玉屑，故应百感为琼浆。  
此江幸自东流去，何不和根移取将。  

李流谦　万安道上逢牧者  
暖日平岗牛数尾，短蓑破笠三四子。  
牛饥吃草渴饮水，牧儿仰卧不摇箠。  
人牛意閒俱不知，笑我驻车独移时。  
薄暮骑牛却归去，晚烟遥见隔林炊。  

李流谦　王正卿何道夫和嘉字韵诗至数十道夫赠予数篇晋卿亦赠一篇因次其韵  
从君未省涉津涯，白璧明珠屡拜嘉。  
一吸湖江真大国，仅除风雨亦寒家。  
簿书笑我忙官事，笔砚饶君管物华。  
世味可能争腊毒，馁蛟馋兕漫摇牙。  

李流谦　王正卿何道夫和嘉字韵诗至数十道夫赠予数篇晋卿亦赠一篇因次其韵  
放浪山颠与水涯，藜羹有味荐珍嘉。  
根尘要识元非我，言语悬知未到家。  
霜渚澄波空涨潦，风林脱木净浮华。  
公明领取休论价，处事何须更作牙。  

李流谦　王正卿何道夫和嘉字韵诗至数十道夫赠予数篇晋卿亦赠一篇因次其韵  
清言元论极边涯，南渡风流继永嘉。  
中散一生慵作吏，渊明无日不思家。  
悠悠官路降胸臆，苒苒年光侮鬓华。  
人说乱蛙胜鼓吹，欲将藜杖比高牙。  

李流谦　王正卿何道夫和嘉字韵诗至数十道夫赠予数篇晋卿亦赠一篇因次其韵  
戏论无涯与有涯，委心冲漠固清嘉。  
衣裳草木元非织，窟宅云霞岂是家。  
瞪眎恐同高长史，神交宜伴老南华。  
只应一念超尘劫，安用神浆夜绕牙。  

李流谦　王正卿何道夫和嘉字韵诗至数十道夫赠予数篇晋卿亦赠一篇因次其韵  
越王飞观插天涯，小异何人识孟嘉。  
别后文章尤造理，向来学术自成家。  
诸生荐士皆时论，此道逢辰固国华。  
行脱覉衔谢拘迫，云窗归理万签牙。  

李流谦　王正卿何道夫和嘉字韵诗至数十道夫赠予数篇晋卿亦赠一篇因次其韵  
洗甲倾河渐可涯，北征犹记宋元嘉。  
石刘姓字非图录，轩喾乾坤自我家。  
原上鼓旗寒朔吹，日边诏令掞春华。  
舞干元是吾皇事，不必将军号虎牙。  

李流谦　王正卿为作山水小轴作此促之  
王郎妙墨石剖璧，正尔不从著意得。  
十日一水五日石，犹笑前人风雨疾。  
溪藤小幅白雪光，向来数笔衣不裳。  
浊河未清子未忙，但恐竟轴海变桑。  

李流谦　王子友示诗次其韵  
先生不忧穷到骨，唯惜修名易埃灭。  
平生窗几辛勤功，语及云程辄呜咽。  
冷曹晨炊有不续，远道相从笑回曲。  
微言不足温饱人，羡渠着斗量珠玉。  
风霜岁晚念慈母，黄叶翩翩积行路。  
熟鸡奉餐蔬自煮，繄我独无悲此语。  
大厦千间要封植，期君当作垂天翼。  
朋友之乐可乐不，昔人愿封万户侯。  

李流谦　文南朱使君葬其故人钤兵李侯士大夫高其风义作诗美之亦赋一首  
翻手为云覆手雨，自昔尝闻不陵语。  
年来雅道更萧飒，反眼朋游成越楚。  
便当贯草绝交论，谁与重寻怀旧赋。  
一洗衰风振颓败，我为使君高此举。  
故人流落死未葬，藁殡萧萧泣行路。  
破棺露骨沙草秋，纸钱号风白日暮。  
伤心重念百年交，洒涕亲营一抔土。  
送霄不烦司渌传，择地当邻烈士墓。  
龟趺大字日星焕，马鬣新封鬼神护。  
恩流枯胔河海深，气激顽夫金石沮。  
渍绵高义古所尚，挂剑初心吾敢负。  
张陈未死已相贼，笑彼安能保身后。  
九原可作定慨然，想见沾衿泪如注。  
清沟突起惊创见，绣被吹来自何许。  
区区论报未足道，此段徒能戏儿女。  
沧溟可涸山可磨，我诗自可传千古。  

李流谦　文约既行复作此送之  
登山临水远送君，征鸿掠天不堪闻。  
临岐握手惜此别，车已载脂仆在门。  
骊歌未残心欲动，剪烛夜谈如昨梦。  
茂林已扫山阴迹，地黄犹注床头瓮。  
明朝咫尺隔沧溟，烟波渺渺迷羌津。  
我亦归来念杂索，孤坐手取柏子焚。  
君绝畛畦我平易，肝胆相倾无复讳。  
春风万斛撒金莲，迟君理作连宵醉。  

李流谦　文约用韵请别作此留之并柬签判李丈  
平生心知我与君，余子碌碌耳未闻。  
相思辄命嵇吕驾，醉饮仍开孟公门。  
山城牢落情易动，翻郄便作思家梦。  
笑言伏腊未一有，归办黄虀三百瓮。  
君才何止吞四溟，新诗育过牙生津。  
猗那清庙复在眼，此作未许秦火焚。  
吾家丈人似居易，落笔成章了无讳。  
相从更作百篇诗，且尽中山千日醉。  

李流谦　巫山一何高七绝  
巫山一何高，片片朝云飞。  
灵雨满旗神女去，夜月吹笙神女归。  

李流谦　巫山一何高七绝  
巫山一何高，积翠拥阳台。  
俗赂楚卧诛绮语，莫问襄王来不来。  

李流谦　巫山一何高七绝  
巫山一何高，鸾停鹄飞舞。  
上头有路通紫霄，正恐朝元从此去。  

李流谦　巫山一何高七绝  
巫山一何高，山空夜寥寥。  
我有不餐烟火句，黄冠留作步虚谣。  

李流谦　巫山一何高七绝  
巫山一何高，羽衣飘婀娜。  
归宁金媪到瑶池，烂熟蟠桃求一颗。  

李流谦　巫山一何高七绝  
巫山一何高，骀荡壶中春。  
玄猿莫遣上山去，偷饮仙浆醉搅人。  

李流谦　巫山一何高七绝  
巫山一何高，晓雨发黛青。  
痴儿休作髻鬟看，浪起矛戟生心兵。  

李流谦　无害弟之官梓林伯氏无亏序送之极兄诏之义予言赘矣姑以其意而申言  
吾家老仙一世师，挺特风概老不衰。  
平生行已有本末，世人不知其天和。  
急流勇退人恨早，纤尘恐污白玉姿。  
精神强健腰脚轻。鬺鬺白发明鬓髭。  
盘谷亭前一幅巾，子掖孙携翁笑歖。  
无官一品钱满屋，汝辈持氏逃寒饥。  
指心一点物非物，向来所贮惟不欺。  
殷勤宝此徵后福，如印券契火灼龟。  
我勤朴斲尔涂垩，障护风雨期勿隳。  
庭前百拜领翁语，有毫发愧非翁儿。  
季也才力百倍予，天之报翁或在兹。  
得其一体敏且强，遇事雹落雷雷驰。  
莫兼掾尉官职卑，正欲小试观异时。  
弟兄赠言出寸丹，岂但趣和同儿嬉。  
伯氏有德君子哉，发言不妄如发机，  
叙文千字炯星日，是病苦者之神医。  
愿子铭几铭盘盂，骅骝万里未易期。  
悲莫悲於生别离，雁邓可忍霜风吹。  
丈夫远怀在门户，正使蚁聚终奚为。  
酒阑上马飞鸟疾，我亦安能空郁郁。  

李流谦　吴波亭相对数峰极可爱  
吴波波上亭，一面列山屏。  
雨雨晴晴好，朝朝暮暮青。  
倦身无处著，醉眼为渠醒。  
便欲携归去，全胜腰万钉。  

李流谦　吾友黄仲秉读枚乘七发至所谓洞房清宫命曰寒热之媒皓齿蛾眉命曰伐  
读书必知书，枯卉不足斧。  
只词诣微隐，连轴绋剩语。  
枚生老宾客，笔力散雹雨。  
吴梁两骄王，横甚鬫哮虎。  
编须笑直前，调度岂儿女。  
刈萧培芳荪，远郑进韶舞。  
斯文岂徒然，丹石起病窳。  
操瑟走齐门，托身恐非所。  
老濞竟斧砧，埋骨无块土。  
梁亦殒牛祸，庙社几夺主。  
至今存遗编，快读气屡鼓。  
长卿素佞人，清芬愧兰杜。  
长门赋淫僻，主心侈莫御。  
百年校贤鄙，何啻跖与禹。  
黄郎眼如月，妙义窥肺腑。  
牛出标雅箴，霏屑纷落锯。  
枚生其伯仲，犬子但牧圉。  

李流谦　芜湖即事三首  
烧痕吹尽荻芽生，江南二月春禽鸣。  
閒倚柁楼看远水，依依杨柳故园情。  

李流谦　芜湖即事三首  
南人重鱼长食鲜，小鱼弃掷不论钱。  
老翁操网儿弄桨，一家生理在渔船。  

李流谦　芜湖即事三首  
社风连日舟行迟，社公有马谁能骑。  
不妨酌我盎中绿，依旧离骚醉读时。  

李流谦　芜湖晚步  
迥陂积水长蒲蒋，散步郊原借夕凉。  
尘袖风巾嗟久旅，稻畦柘迳似吾乡。  
蛙声月色当空旷，爨火人家在莽苍。  
望合碧云人未至，滞留愧客问行藏。  

李流谦　五百罗汉洞  
五百云霞侣，同胞生佛家。  
不贪三昧酒，共驾一乘车。  
猿馈霜余果，僧烹粥后茶。  
我来无供养，唯读妙莲华。  

李流谦　午饭高桥院  
招提下马憩逡巡，野饭亲烹涧底芹。  
二月韶华听啼鸟，百年心事信行云。  
不禁烈日花光薄，更抹微烟草色薰。  
老衲未知风不恨，向人犹说故将军。  

李流谦　喜晴  
一秋今日是新晴，晚稻悬知有几分。  
抱湿庭芜犹靡靡，傍暄溪卉俗欣欣。  
颠风料理丹枫树，返照留连白鹭群。  
摇落只供骚客恨，故庆怅倚醉醺醺。  

李流谦　喜仲明西归  
半勒迢迢住利州，嘉陵江水日夜流。  
安得却流关下去，哉我唯须一叶舟。  
我归未远君随至，燕鸿相避知何意。  
月岩四见月上弦，日日江头望行李。  
庭柯一鹊鸣朝阳，人言君归过石岗。  
明日拿舟入城去，剧喜重上君子堂。  
瘦骨棱棱衣表见，我亦鬓毛斑太平。  
谈新说旧两留连，红烛烧残无一寸。  
人生大抵如流萍，忽然相值飘然分。  
西风吹我又将去，预作一场离恨新。  

李流谦　戏贻秋泉子  
桂椒发芳辛，水泉佐澄洁。  
风味可人哉，醖藉固佳客。  
清非伯夷隘，和异柳惠亵。  
壶子与俱来，表里清彻骰。  
素魄吸沆瀣，枯肠濯埃壒。  
东家欲毋我，漆园强齐物。  
物我傥未融，平生森剑戟。  
非秦亦非越，有国名建德。  
恬流不须航，坦迳无辙迹。  
笑渠秉周礼，况复用萧律。  
聚粮适千里，叱驭履九折。  
劝君反尔辕，神尻徐而疾。  
伯伦驾予车，元亮脂我辖。  
胚浑未兆前，羲轩乃叔末。  

李流谦　戏赠智渊师二偈  
芙蕖元不植高原，插向红炉色更鲜。  
拖取门前担粪汉，满堂金玉富熏天。  

李流谦　戏赠智渊师二偈  
江北江南喧世界，陪了草鞋多少钱。  
吓得小儿成底事，何如参我竹匕禅。  

李流谦　峡中赋百韵  
振奇欲何夸，颇疑造物者。  
两山擘其间，放此江东泻。  
不知太古前，宇宙孰坏冶。  
疏凿著夏书，固自人力假。  
巨崖切汉起，入眼惊见乍。  
影临数州迥，根插九地隘。  
积铁老风雹，巨焰莫鎔化。  
面恶骇夔{魈肖换虚}，姿妍悦美奼。  
城郭巧刻划，屏障工组画。  
髻鬟直高绾，剑槊寒可□。  
抗立拟分庭，孤撑独称霸。  
骈罗纷儿孙，拱揖俨宾介。  
盘空矫鸾鹄，饮溪走牛马。  
裂绞贯钩鏁，翠项披疑帕。  
碎砾星宿稠，乱石豹熊跨。  
钱叠藓晕重，鳞坼树皮撦。  
万甓累如甽，一桉平若砑。  
宽博敞坛墠，斜倾覆檐庌。  
悬空疑崩欹，丛密苦蒙絓。  
中断路已说，合处天无罅。  
周遭窘汉围，赤露经秦赭。  
怒觜忽横出，狂湍助喧骂。  
突展壮士臂，交锋报睚眦。  
飞瀑練垂素，响溜钟调哑。  
嵌窟谁剜刳，窍窦饱冲射。  
阳光昼隐见，云气晓包藉。  
烧余通鸟耘，微缺有蜗舍。  
妇肩頳背筐，樵指虚枯槎。  
岩葩浅深杂，山木高低亚。  
月黑吼饥虎，竹深见眠麝。  
猿捷菓垂接，禽轻枝倒挂。  
往者国柄分，群雄用狙诈。  
阻兵割方域，狂心各侈哆。  
一夫比剑阁，百万戈甲卸。  
负固不一姓，强嬴殒函华。  
王灵今一家，女织男耕稼。  
溪鱼肥入罾，村醪贱可贳。  
舳舻日下上，何曾舍昼夜。  
儒绅企荣途，行有不俟驾。  
估客聚百货，乘时沽善价。  
载考江发源。其微酌杯斚。  
坤轴听回斡，阴机默操舍。  
瀰漫众流会，灌注一门下。  
旁束状殊窘，屡曲意不暇。  
腾涌山合沓，飘溅雪飞洒。  
峻迅出暂顷，澄渟或时且。  
积油黯覆盎，征鼙浩飞瓦。  
日月在吐纳，雷电生叱咤。  
蛟龟护老湫，鸥凫狎浅汊。  
涸涩苦穷冬，漩洑怖炎夏。  
逆溯魄自褫，顺涉心犹怕。  
茫茫苍溟浸，落落洞庭野。  
万折期必至，愤屈当一写。  
微官能我诱，里落腐鼠吓。  
三年客中都，唯了湖山债。  
万里徒往来，百艰每吁唶。  
一滩一危恐，奔湍剧旋輠。  
颠反常不疾，持风闪荷盖。  
百丈偶绝牵，刃交俄失靶。  
山行避涛濑，竟日劳髀胯。  
假寐易成魇，惊呼亦多嗄。  
瘦骨烦拄支，垢容招嗤怪。  
忠信固凭倚，内省辄摧谢。  
贝叶与慈护，牲牢乞神嘏。  
深惬唯壮凤，此殆天所借。  
曩贤近交臂，佳境倒啖蔗。  
夷陵忆文宗，小却宁芥慸。  
孟韩有正传，圣道褒根派。  
黄牛功配姒，法当祭之社。  
辇石肆威怒，斯言吾久讶。  
秭归傍云岑，地恶记人鮳。  
重吊湘波魂，忠言弃土苴。  
江蓠续遗些，异代称屈贾。  
宁胡悯国艳，可忍千金卖。  
却笑效颦女，炙面不肯嫁。  
巴东仅三户，突兀著大夏。  
一掷叹老张，岂但震盲聩。  
峨峨神女峰，索漠古台榭。  
纤辞秽高仙，宜诛未应赦。  
行行到巫山，风烟郁桑柘。  
瞿唐送残险，性命脱罟获。  
关头跃马帝，炷香重再拜。  
乡音近嶓岷，归梦绕松槚。  
韩公喜见蝎，正比怒嗔蠏。  
人情有夺移，适意固暂快。  
妻孥知我还，欢呼及姻娅。  
僮奴洁衣褠，争洁壶觞迓。  
灵鹊占吉噪，金虫缀寒灺。  
扫我钓鱼石，整我插书架。  
栈羊拨香糈，蔬畦剪霜芥。  
万事置勿问，但办供客炙。  
人生寻尺地，蚁宫共世界。  
一斑仅豹窥，大庖姑蚋嘬。  
就令十年读，未胜行天下。  
耳目异闻见，襟灵豁陋寡。  
杜陵半九州，诗史入嘉话。  
马迁多经践，有文资博雅。  
吾惭笔墨斐，丝麻视菅蒯。  
未能朋俦矜，粗足儿童托。  
尚及日南杯，呼春送腊蜡。  

李流谦　峡中重九以菊有黄华分韵得菊字  
江湖浪走嗟碌碌，往往佳时忘记录。  
今朝峡里作重阳，节物虽同感殊俗。  
终日悬忧湍濑间，何人为唱黄花曲。  
尚喜樽罍余旧醅，不然何以慰萧索。  
每思在家天气好，一瓮床头拨寒绿。  
俗熟未熟唤客饮，妇骂儿嘲醉不答。  
只今那能问甜涩，况是名樽难重得。  
晚行江干见篱落，小雨霏霏冒丛菊。  
若从主人觅数枝，金英未吐心亦足。  
归插铜瓶对清酌，营度肴蔬选橙栗。  
茱萸在手花在头，起舞狂歌忘为客。  
人情一种无贵贱，余沥犹能到僮仆。  
渊明固是羲皇人，腰不可折带难束。  
白衣大自胜督邮，千古因渠重斯节。  
我行四方亦何事，此腹能须几圭撮。  
并头鸡鹜不自厌，爷首高飞愧鸿鹄。  
酒阑独诵归来章，醉面如頳背如沃。  

李流谦　下岩  
扫云跻绝磴，倚竹破苍苔。  
冻涩冰帘卷，尘侵佛阁摧。  
僧残无给侍，墨妙杂舆台。  
就使匆匆去，犹胜不一来。  

李流谦　先公三池祠室学官相传占为公署同年李南才毅然欲复其旧贻以四绝句  
老仟有力在斯文，廪士余粮但一尘。  
列屋诵弦知所自，杏坛今秀几株春。  

李流谦　先公三池祠室学官相传占为公署同年李南才毅然欲复其旧贻以四绝句  
末俗何由到古人，伤心祠室漫史存。  
风榱雨栋那堪说，石刻污漫像设昏。  

李流谦　先公三池祠室学官相传占为公署同年李南才毅然欲复其旧贻以四绝句  
一椽不得留遗爱，百世宁能保奉尝。  
豚犊无称益先美，碎碑伐树亦寻常。  

李流谦　先公三池祠室学官相传占为公署同年李南才毅然欲复其旧贻以四绝句  
一念爱亲无彼此，向来情义笃年家。  
稍伸九地幽幽恨，此事期君可咄嗟。  

李流谦　献万佛图为张雅州寿  
博大真人哉，妙谛形而上。  
林林总雏婴，万生同负襁。  
赴者不可数，百川纳溟涨。  
随取即随给，孰识无尽藏。  
胜报如所证，岂特妙好相。  
龙天至幽严，窥觇辄稽颡。  
开图万名字，只作一佛想。  
风影可捕耶，变现自惚恍。  
挽应区中缘，兹愿固深广。  
君看朱两辬，非真亦非妄。  
化身元宰官，台符更两两。  
秘言出宝笈，其品名寿量。  
一丝起炉薰，洗耳钟磬响。  
缙笏为公读，万劫一俯仰。  

李流谦　小孤二绝句  
蜀犀无用苦奔忙，百尺江心如许长。  
无数鸬鹚巢彻顶，只将险绝作寻常。  

李流谦　小孤二绝句  
瑶池缥缈是吾家，尝忆清觞覆九霞。  
雾鬓风鬓天下饰，可须人世俗铅华。  

李流谦　小息  
倦征当日午，小息散腰顽。  
索酒初随意，题诗自破颜。  
不须通姓字。聊欲赏江山。  
放荡郊园乐，于兹稍稍还。  

李流谦　谢宇文正甫惠砚  
一砚能令一生足，感君投赠重金玉。  
人言当为文字祥，夜夜灯花寒吐粟，  
提携不到白玉除，安能细碎笺虫鱼。  
为君试草大鹏赋，九万里风生须臾。  

李流谦　新滩三首  
丛祠风俗尊淫祀，滩户生涯利客船。  
儵忽未兴酬德意，不知曾有此山川。  

李流谦　新滩三首  
渔父长歌招屈子，女儿高髻学昭君。  
虽存九辨欲谁继，便有琵琶那忍闻。  

李流谦　新滩三首  
蜀船南来去未休，吴船西上到沙头。  
人生能著几两屐，三峡风烟替往愁。  

李流谦　信口十绝  
细雨萧萧懒出门，炉薰消尽有余温。  
案头不著閒文字，时把楞严信手翻。  

李流谦　信口十绝  
缚虎断蛟空有意，毁车杀马且偷閒。  
凭君呼我为居士，一味临流与看山。  

李流谦　信口十绝  
温说昭君第一人，毡车万里托羌浑。  
君王下诏求倾国，不为琵琶略断魂。  

李流谦　信口十绝  
只貊终日醉腾腾，冷看荣枯本不曾。  
蚁子侧坡逢白雨，娄啰与钝两无凭。  

李流谦　信口十绝  
山僧十十尚童乌，危坐相看一语无。  
沸鼎可怜鱼欲烂，不知眼底着冰壶。  

李流谦　信口十绝  
园林换叶日初长，竹阁莲塘意思凉。  
除却种花并醉酒，更无一事可思量。  

李流谦　信口十绝  
庭前幽草何人种，又是缘阶数尺长。  
主管风光元要此，可怜魏紫与姚黄。  

李流谦　信口十绝  
早眠晏起从痚懒，醉舞狂歌任性灵。  
丈八蛇矛胸次著，人言屈子愧刘伶。  

李流谦　信口十绝  
慕陶徵君吾本意，我亦能耕妻肯锄。  
赢得少年腰脚健，芒鞋却自胜肩舆。  

李流谦　信口十绝  
献玉遭刖我自笑，因黥得封人未量。  
百年相劝但饱饭，从渠蚁穴处侯王。  

李流谦　宣孺斫庭前芦苇见山有藆蕁入坐中示诗次其韵  
扶摇何啻九万里，盍不往作蛟螭腾。  
笑我真为折腰尉，如君雅称哦诗丞。  
辄班下寮愧连璧，屡爱新诗工琢冰。  
斫林与山出眉目，欲唤逋客招野僧。  
晚香入帘恨悒悒，坐恐瘦骨成棱棱。  
赏幽岂足废官事，净社久冷从公兴。  
芙渠藆蕁一家耳，相看未易分级层。  

李流谦　薛公肃访山中偶出不值公肃留诗次其韵  
一舸初从帝所还，彩衣照日眩斓斑。  
今君已出云天近，我尚无钱可买山。  

李流谦　薛公肃访山中偶出不值公肃留诗次其韵  
紫极朝归谢往还，新篇落笔烂彪斑。  
乌藤拈起都閒事，且看西湖处处山。  

李流谦　学中曝御书次光虞韵  
晴暾煜煜眩晨光，洗眼来窥云汉章。  
身拜玉阶元夕学，手披金笈有天香。  
风翔凤翼尤妍媚，云卷奎躔不覆藏。  
尚想承平閒气象，从臣鹄立侍君王。  

李流谦　岩桂堂  
湘峰峨峨湘水碧，万古鱼龙护冰魄。  
荷衣芷佩凝秋霜，欲诵遗章发先白。  
天生草木预何事，乃与骚人同一骨。  
今人古人共磨灭，惟有芬香埋不得。  
主人手植双桂树，宁为嬖玩娱燕席。  
亦知兰鲍随所化，勉进修名比馨洁。  
绕除霏霏风袭予，欲参灵螭驾寥阒。  
陈辞重华吊屈贾，酌以芳辛起烟郁。  
日暮美人期未来，雾湿烟低花蔌蔌。  

李流谦　彦博归自剑阳其家梅已半落作诗见示因次其韵  
为问春从何处归，晚村灯雨细丝丝。  
从来漏泄冤许柳，点检分明是此枝。  

李流谦　彦博归自剑阳其家梅已半落作诗见示因次其韵  
溪水冷冷欲雪天，风鬟雾鬓不胜寒。  
定同子美鄜州月，应恨闺中只独看。  

李流谦　彦博归自剑阳其家梅已半落作诗见示因次其韵  
爱惜浓香恐过时，刘郎何事苦归迟。  
只应昨夜幽窗梦，飞到君边未可知。  

李流谦　彦博见和暑中之作殊有新功复用韵谢  
风雅有正宗，太山视丘垤。  
识者了珉玉，不尔远尧桀。  
咸韶久不作，日月遭薄蚀。  
空谷闭窈窕，市倡矜半额。  
谁知三百篇，学仙要仙骨。  
二南俱贤圣，展卷神已接。  
孝子或失爱，淑妇有不答。  
微言出宛转，幽愤破蕴结。  
侧耳无弦音，策策风振叶。  
少陵乃冢嫡，岂止论瓜葛。  
涪翁异代友，俱作蝉蜕壳。  
鼓旗付后山，掌股戯获。  
眼明见贤宗，我欲焚破箧。  
明珠不易得，收功在勤苶。  
一洗蛙与黾，骚坛许授职。  

李流谦　彦博为偷儿妄意作诗见贻次韵奉呈  
士穷百不谐，所向辄墙壁。  
堂堂百代师，往往遭削迹。  
闾阎侮出胯，逆旅或争席。  
虽然炯炯心，未易屈此膝。  
闭门师唐虞，清风入吾堂。  
各古阅顷暂，八荒在几榻。  
从教厌藜苋，笔端有冰雪。  
出处云行天，得丧驹过隙。  
元龙吾畏友，万卷破丘索。  
抱耒耕莽苍，天民所先觉。  
平生湖海气，脊梁硬如铁。  
方其抵掌时，南山虎可缚。  
向来三年淹，聊以六月息。  
自予得此士，不作肝胆隔。  
隐然当一面，坚垒雄屹屹。  
偷儿妄窥瞰，不用苦笞掠。  
与之法生甑，定自惊失色。  
不知破衣中，照人一尺玉。  
开门恭执贽，政恐子不欲。  
因成一笑粲，莫放百忧集。  
子敬爱毡青，何如我酒绿。  

李流谦　姚和中母夫人年八十二殊增独无之叹因遗小罂使归为寿副以一绝  
舍肉增长叹，分甘僵浅斟。  
赠君椒柏酒，慰我蓼莪心。  

李流谦　邺守以石刻屈平昭君像见惠因思大夫之忠贯白日而凌秋霜在所不论而  
璇题朝曦丽，椒殿春风香。  
带日羡寒鸦，洒盐引痴羊。  
那知韶葩妍，有此秋节刚。  
千金非我爱，所重在行藏。  
奋然斩画史，低头笑君王。  
呈身由谄壬，百态恐不当。  
照影见冠佩，岂不羞帷房。  
自从到北庭，岂阅紫塞霜。  
年年鸿雁归，不寄一字将。  
却悲降将军，高台望故乡。  
至今青冢上，沙草不肯黄。  
吾观娇色儿，睥睨此滥觞。  
孽阉擅国辟，天地为低昂。  
眼前杀师傅，但有涕淋浪。  
区区一女子，去留系毫芒。  
我行桃李村，吭髻余旧妆。  
负薪行汲泉，不愿同康庄。  
为计盍不尔，乃以美自戕。  
初心岂其然，薄命遭彼狂。  
离骚照白日，至今祖文章。  
婉娈古称士，后先出寒乡。  
遗刻共想像，再歌重慨慷。  

李流谦　夜兴  
疲筋弱骨畏歳蒸，颇欲清言濯肺膺。  
风乱飞萤光细碎，露团幽簊醉懵腾。  
只应爱月痴犹在，更觉憎蚊忿未懲。  
竹屋纸窗风雨夜，几时书册近青灯。  

李流谦　夜饮彦博家归而作此  
故人留饮归夜深，铜瓶唧唧虫微吟。  
一灯犹照读书眼，半纸忽生怀古心。  
亦知所贵何必用，鱼目骊珠自轻重。  
人间蚁穴小差珠，等是一场閒睡梦。  

李流谦　夜坐呈王子友  
无毡殊未觉，有兴亦难忘。  
小雨寒微就，孤灯话尽长。  
痚凉汤煮豉，淡泊菜含霜。  
为问王夫子，如何共肺肠。  

李流谦　夜坐呈王子友  
晴山见历历，远水听飕飕。  
宇宙不知大，关河空复愁。  
孤云游子梦，滞穗野翁讴。  
我与鸦俱息，烟林晚共投。  

李流谦　谒无尽墓  
飞动少年意，如今推达尊。  
何人窥畛域，投老见根源。  
草没碑无字，林深木有孙。  
吸须说廉蔺，犹足褫谀魂。  

李流谦　一春无日不饮遂作肺嗽效乐天体  
生与酒俱生，长与酒俱长。  
行时酒在樽，坐时酒在盎。  
一日不举酒，一日收不放。  
春来身无事，结客鏖胜赏。  
南山叔新堤，西湖撑彩舫。  
或飞名园盖，或祖都门帐。  
大酌须淋淳，小酌犹酣畅。  
家山忽入梦，江头问两桨。  
友社惜我去，共和骊驹唱。  
剧饮边昼夜，大似灌鼠壤。  
不往愠眉须，好意难弃忘。  
平生无肺病，因兹作微恙。  
终夕劳喘呀，如吹竹筒样。  
积痰动盈缶，嚥吐不停吭。  
音奴更谒谏，浸恐伤府藏。  
万里寄一身，节宣岂宜爽。  
蒭荛不可遗，予心默云当。  
饮食著圣经，观颐识爻象。  
惯习未易夺，刚制乃所尚。  
安装如键弩牙，又类遏溪涨。  
稍稍撤觞斝，久之绝怅望。  
肠枯与吻燥，但当吸瀣沆。  
宵枕遂小康，其效疾影响。  
遽言终止之，未敢保其往。  
酒颂我文章，酒徒我钩党。  
有时倚危楼，搔首独惆怅。  
大药不可求，此物足凭仗。  
阔谢匪沈酗，遗意觇佛彷。  
下士闻道笑，识者眉睫上。  
更欲买黄金，归铸杜康像。  

李流谦　贻白绵州  
赠陪芍药醉春风，转乎三年似梦中。  
谁使冲泥千里去，又欣剪烛一樽同。  
名章越好供妍唱，旧学全痚愧近功。  
莫怪分符少留滞，此邦曾客少陵翁。  

李流谦　贻长松寺慈禅师  
一年山色好相看，欲去仍来倍黯然。  
大士初无留客意，幽人更结住山缘。  
梨花村落清明后，梅子园林五月前。  
我已到家春亦老，酒杯犹足趁流年。  

李流谦　以春草碧色分韵送朱师古知雒县得色字  
二年客殊方，送君我乡邑。  
岂不念家山，对此好风月。  
何以慰覉旅，眼空离鸿翼。  
寄声贺父老，壶浆迓郊陌。  
令君台阁人，九霄帝不隔。  
新书严入县，驱骥就辕轭。  
手持朱丝弦，欲奏南风律。  
此意宁不佳，此事未易得。  
姑置驯桑雉，先办绕床物。  
相顾一大笑，浮我当举白。  
长鱼随鳅鰕，枯泽未容尺。  
惊雷忽破地，起视已无迹。  
春湖波如天，酒作鹅儿色。  
映君眉间黄，领此醉勿惜。  
明朝出门看，扁舟大江侧。  

李流谦　以双笔赠照老用前韵  
三窟驱除后，千毫束缚初。  
得封才五等，进位合中书。  
炯炯银钩粲，翩翩薤叶痚。  
恶诗同遣赠，荒类要君锄。  

李流谦　忆乐季和  
理邃不可商，造极会其天。  
因黥乃南面，挟璧顾屡叹。  
安有鬼一车，蕴疑在目前。  
划然解积冻，澌泮千丈渊。  
吾尝赏淮阴，能录恶少年。  
大胜答溪媪，奇勋此舆权。  
水激可沃焦，醙毒怀与安。  
夫君珍所封，射市吞烦冤。  
束袂甘冥冥，一穴栖鳅鱣。  
真宰技痒，驾以风无边。  
背水得众无，失驹约群还。  
三月春已深，稳下三峡船。  
夔门有巨舰，谈嬉障百川。  
金华客五侯，气力足由缘。  
为君诵伐木，三扣临江舷。  

李流谦　益昌道中次兄长韵二首  
聚头閒日月，逐日信东西。  
夜泊惊逢虎，晨餐倦乞醯。  
为青千嶂梦，月白五更鸡。  
耐老前山路，长年送马蹄。  

李流谦　益昌道中次兄长韵二首  
木杪着邮亭，山行未饱经。  
已成身挈挈，恐失鬓青青。  
老树霞烘幄，阴岸雪糁屏。  
冰霜先训先，敢负旧趋庭。  

李流谦　饮文氏园是日鹊噪于庭坐上烛花无数就试者凡五人  
虎变龙腾各有心，诸公高宴盍朋簪。  
烂开数对迎祥烛，合噪仍来报喜禽。  
人似月娥元自近，酒名天禄莫辞深。  
坐中五客联登去，他日华堂榜桂林。  

李流谦　用黎州梅字韵作诗送之  
西风举扇挥浮埃，十年水曲并山隈。  
一朝尺一天上来，台家择才搜伟瑰。  
豫樟连云谁手栽，梁千尺观峥嵘哉。  
收拾虹蝩小低徊，如取万海纳一杯。  
济时策略招讥诙，翳氛卷尽青天开。  
还如调鼎须盐梅，众星错落环杓魁。  
欲谈近事树颊颏，旗矛委尘枪卧苔。  
祸生冥冥戒其胎，如公气象天可回。  
高论疾如破山雷，毋使瓶罄空耻罍。  
笑渠佩玉救焚煨，往矣急挽波之颓。  

李流谦　用前韵呈照老  
吏部称文畅，愚溪进浩初。  
深惭诋佛奏，更著广交书。  
情契远犹合，义乘雘亦痚。  
诧予无騣习，固自起犁锄。  

李流谦　用山谷上东坡韵与冯黎州  
赐履圣贤地，专征翰墨场。  
藜然本非照，昏幽自蒙光。  
醍醐有真液，檐蕁无别香。  
座当百尺楼，余子但庑廊。  
誉毁不可劫，造物能雌黄。  
简编熟古人，见公盖未尝。  
彭黥非韩敌，或可噪其旁。  
公有八绂羋，就猎庸何伤。  

李流谦　用山谷上东坡韵与冯黎州  
鼓镛作宫庭，缶盎不能声。  
仟圆起濒死，乃欲进豨苓。  
淫书有痼疾，展卷自弱龄。  
俗学或攘之，正忧荆棘生。  
孔颜共一世，余事不芥蕂。  
跪求直指处，遂了不朽计。  

李流谦　用宇文龙图韵赠龙华印老  
少年一口吸西江，圣处端能走季咸。  
净观清冷横一水，远怀孤秀揖千岩。  
溪云卧久看频度，山日谈余讶半衔。  
便欲瘦筇来问讯，上方应恐隔仟凡。  

李流谦　用韵答王子苍  
圣道灰秦燎，残编出汉初。  
混茫千古意，破碎百家书。  
中镝无多语，操戈亦太痚。  
升堂得玄解，伴子带经锄。  

李流谦　用仲秉韵贻照老  
来问维摩疾，幽人有宿盟。  
浮沤非实性，斗蛟是虚声。  
庙冷香谁爇，城空贼自平。  
老师家里呈，无坏亦无成。  

李流谦　游安乐次句龙元应韵  
得友何妨并辔行，眼明木末数峰横。  
真游与世寥寥隔，滞念逢僧稍稍平。  
不复定身怀故宅，空余遗像閟荒坑。  
莫教学道伤迟暮，世路低回已半生。  

李流谦　游安乐道院  
美璞出丛阜，径寸藏尺水。  
堂堂大导师，钟灵此其地。  
荒坑名老君，故老说遗事。  
仙佛势不敌，北面昔所试。  
烟云龙蛇窟，风雨鬼神会。  
珍重住山人，净观惬幽邃。  
半偈起冥晦，径欲裂冠袂。  
同行一微囅，落日姑整辔。  
在家固出家，象服何必异。  
君看童其颠，已落第二义。  

李流谦　游长芦  
他年天眼识褕袆，千柱如今鏁夕晖。  
笑说老禅操一苇。戏呼灵媪授三归。  
波涛啮岸蛟龙恶，荻竹抽萌鱠缕肥。  
曲水流觞记今日，晚风直欲透人衣。  

李流谦　游长松闻捷音  
十里登山访定身，衣边犹带簿书尘。  
僧厨笋蕨随斋钵，禅窟香灯话宿因。  
便可扶犁老岷蜀，已闻传檄定咸秦。  
家家钗钏何须惜，难买尧眉一笑春。  

李流谦　游东山  
轩自岧峣称，栏因杳霭横。  
客魂摇鸟影，醉耳入江声。  
失喜过门屐，沾衿越席筝。  
东山怀谢傅，忧乐总关情。  

李流谦　游东山  
今日如人意，全家在翠微。  
叶齐才蔽树，云近欲生衣。  
樽酒蒲桃绿，盘蔬赤苋肥。  
不须闻杜宇，作客自思归。  

李流谦　游虎丘次仲甄韵  
逢山到处为迟留，行到东南第几州。  
终古香灯凭像教，可人轩户称山丘。  
苔封铁色千寻壁，日丽云章百尺楼。  
脚底全吴何足小，待将八极恣浮游。  

李流谦　游护圣寺分韵得共字  
散员绳检宽，暇日得放纵。  
天明风发屋，飞盖怯掀弄。  
朋簪诺已宿，驾言盍不勇。  
幽禅远城郭，伉壮塔庙涌。  
华鲸三向罢，僧众肃如拱。  
香秔撩鼻观，馋沫出流湩。  
三生石上歌，浩劫几丘冢。  
失脚今悔深，弹指昔缘重。  
联裾玉连环，谈端豁烦壅。  
草木自臭味，雨露元一垅。  
摩挲老瓦盆，此酌宜数共。  
已无系日绳，但有思家梦。  

李流谦　游灵鹫院  
人说招提好，来游称所闻。  
云烟四山合，草树一溪分。  
瘦马催归晚，阇黎馆客勤。  
荒坟有郎宿，夜夜粲天文。  

李流谦　游龙角山福志院  
招提未到只闻名，乘兴来游意最真。  
出郭都无三十里，同行恰有两三人。  
入门竹迳能明眼，随处禅房可着身。  
莫怪山僧拙言语，十年已不踏红尘。  

李流谦　游秦园分单独是东字  
爱春春浅如稚童，家晴连日无雨风。  
闭门不出春笑侬，百年容易成老翁。  
山茶经霜尚能红，小梅吹雪香正浓。  
盍不亟倒琉璃钟，主人好意客亦同。  
粉牋乞句酬天公，笔端有气如白虹。  
少年射虎南山中，于今尘土蒙琱弓。  
安得雷雨鞭蛰龙，拊髀浩气亦欲东。  

李流谦　游水东院二首  
暝角传风远，昏帆到浦迟。  
草犹矜晚翠，麦正及春饥。  
客雁无留意，残云有去思。  
浊醪不禁醉，聊藉晚风吹。  

李流谦　游水东院二首  
虚槛横空阔，平郊入望赊。  
楼台万家邑，桃李一川花。  
鸡犬非人世，樵渔亦相家。  
閒思十年事，倚杖独咨嗟。  

李流谦　游水陆院  
深央毒歳烦，沸鼎游群鱼。  
金凉念何许，颇欲膏吾车。  
行行有佳处，舍南得精庐。  
方塘水冷冷，嘉树阴痚痚。  
寒光四围之，气象豁以舒。  
清浊本相形，暑去不待除。  
赤脚踏潺湲，褫带凌空虚。  
杯盘固草草，言归且徐徐。  
山僧擅幽胜，意轻南面孤。  
久矣不复贵，厌弃同污渠。  
贵人便宴安，大第如清都。  
华堂贮窈窕，高门列车徒。  
往往慕閒旷，偶此乐有余。  
蛇蚿漫相怜，鹏鷃端异趋。  
不如听鸣禽，劝我提胡卢。  

李流谦　游温汤  
丹雏振翰栖佛屋，蛟吻吐泉供客浴。  
东华梦破软红飞，不肯随人到岩谷。  
扣栏投饵鱼群喜，一鳞圉圉独去之。  
万里归来狎鸥鸟，青波如镜鬓如丝。  

李流谦　游无为寺  
导师生何年，人犹记此日。  
香火缁俗会，风雨神鬼集。  
我来恰秋深，迥迥原野阔。  
群山势愈壮，老木气不折。  
拄筇踏危磴，小憩马与仆。  
屡休才及门，到寺已曛黑。  
车从如沸羹，无地可插脚。  
阇黎揖客坐，意象颇猝猝。  
{拖扌换弓}担得禅房，持钵叩香积。  
倒床不复醒，梦与仙梵接。  
明朝没阶趋，燎香望玉色。  
丐福吾未能，修敬敢不肃。  
是身如芭蕉，危脆不坚实。  
绿发俄素丝，赭颜倏枯腊。  
百年已长久，大抵俱化易。  
稽首不动尊，向来何证得。  
衲衣坐蒙头，万古一交睫。  
傥非定慧力，枯骨已瓦砾。  
物物具兹妙，抱宝诉空乏。  
伐柯则不远，内照无别法。  
一钵寄空岩，定当掷此帻。  

李流谦　游野航次元应韵三首  
平地坐我帆樯中，翠峰出没工为容。  
轻鸥舞晴水照影，苍蛟吼浪雪薄胸。  
渔舠系月江一曲，樵斧斫雪山几重。  
诗翁忽来吐佳句，物色才情元一宗。  

李流谦　游野航次元应韵三首  
日落未落空明中，琉璃夜色开天容。  
一江不浣清净目，百榼能平磗磊胸，  
神山在前若可到，江妃去不无数重。  
锦袍酌酒醉起舞，跨鲸仟人乃吾宗。  

李流谦　游野航次元应韵三首  
挂起西窗横笛中，白鹭亦有佳客容。  
江风脱帻吹短发，明月入户窥愁肷。  
只段茅茨补痚滴　，安用楼观相复重。  
人生趣尚各天性，古人愿识韩朝宗。  

李流谦　有感  
眼看燕雀闹云间，塌翼蓬榛笑孔鸾。  
未暇持竿钓渭水，却因采菊见南山。  
床头有酒三冬足，案上无书一日閒。  
世路只今难着脚，定当何地置痚顽。  

李流谦　有以状元红牡丹见遗戏作一绝  
含笑娅然灿晓霞，龙头一种绝诸家。  
东风有意怜枯卉，乞与佳名不乞花。  

李流谦　又次大人韵  
卜筑城南几岁华，满川烟雨富桑麻。  
武陵未用逃秦俗，盘谷从来属李家。  
横拓小溪通画楫，剩栽痚竹间梅花。  
更饶一斗诗千首，不信閒居乐可涯。  

李流谦　又次韵彦博游无为寺二首  
灵蜕岿然谢垢埃，焚香却立叹奇哉。  
自从新岁门常掩，不见青山眼懒开。  
飞观千楹孤鸟堕，斋盂万指晓鲸催。  
亦知空劫已前事，浪说十生曾去来。  

李流谦　又次韵彦博游无为寺二首  
东风力弱未扬埃，密泛丛兰有意哉。  
可是伸眉须酒满，只应弹指又花开。  
吹毛句妙无人领，击钵诗工着底催。  
照水只愁羞冕绂，勋名盖世亦时来。  

李流谦　予旧服术迂其效弃去比过临邛蒙李丈分惠并副以诗次其韵以自警  
是身如芭蕉，敢保金石固。  
得生况尪陋，愧彼硕且武。  
百万护一喘，人自疑窃斧。  
灵根著异效，尝资一溉助。  
若邀旦夕验，弃去悔昔误。  
那知百破衣，岂易一线补。  
沧溟称微溜，九仞亦拳土。  
见弹思炙美，拊手鸮未许。  
九州作秦鼎，万生入燖煮。  
赫然一炊顷，众忿久已贮。  
碑方峄山夸，骨作骊山腐。  
初心欲速耳，竟不守门户。  
吾宗活人手，一诺轻季布。  
缄诗遣分送，爱我骨肉似。  
恐为石髓凝，亦防山换妒。  
汲汲事服饵，长谣记所自。  
愿求必世仁，借秦谕其故。  
解牛得养生，持问子庄子。  

李流谦　予客三池王正卿以四绝见寄姿其韵  
山房鏁刘涩生尘，独鹤沙边久念群。  
我有好诗谁画得，一江残照数峰云。  

李流谦　予客三池王正卿以四绝见寄姿其韵  
梦中行尽好山川，照水征鸿影自寒。  
若向紫岩楼上过，为传片纸报平安。  

李流谦　予客三池王正卿以四绝见寄姿其韵  
佳人望断日平西，可意相逢眼底稀。  
漫说携家终是客，开愁唯有醉淋衣。  

李流谦　予客三池王正卿以四绝见寄姿其韵  
我来在处说君名，小轴人争睹凤星。  
放却他时能致此，定知阮眼为君青。  

李流谦　予游潼川将访魏城令君李仲明而不果作此寄之  
骨肉缠恩爱，友朋缀情义。  
於君若兼之，何生结此契。  
朼来东川游，咫尺桃李县。  
引车意甚决，牵衣事辄挽。  
我如空中意，随风出岩岫。  
又如波上舟，东西听水手。  
有心不能酬，富贵那可必。  
富贵吾不愿，此见未宜失。  
栽诗说相思，过雁或堪托。  
雁能见君子，嗟予雁不若。  

李流谦　宇文德济约游财富庆值客不果从德济有诗次韵二首  
跨海仙人安在哉，幽寻款款不须催。  
云萝有约遽相失，杖屨几时能独来。  
半日清谈容易废，百年幽抱若为开。  
新诗小慰参差恨，快读聊将劝一杯。  

李流谦　宇文德济约游财富庆值客不果从德济有诗次韵二首  
午枕风轻睡足时，起来閒掩竹间扉。  
登山剧欲君联臂，出户那堪客挽衣。  
失脚半生沈世网，掀髯一笑见天机。  
青山好去应须去，蘧瑗于今已觉非。  

李流谦　宇文氏庄观海棠时海棠未甚开而余旦夕归矣赋此  
雨猛几终夕，风狂遂彻朝。  
眼缘春色醉，魂为客愁消。  
泽国空留滞，山房恐寂寥。  
平芜烟一望，乡梦太迢遥。  

李流谦　雨后有月江上作  
雨止夜色静，涨生江浪浮。  
碧云度星汉，明月照汀洲。  
倏忽阴晴异，苍茫意绪秋。  
微吟不须苦，下有未眠鸥。  

李流谦　浴罢  
性懒如岙康，不沐已三岁。  
虮虱擅封域，污垢为之地。  
譬之大诸侯，父死辄子继。  
纳污固云久，用鉿岂得已。  
朝来汤沐具，缟素雪危滋。  
决河卷尘泥，崩风刮氛翳。  
{拖扌换弓}担坐茂树，未足当快意。  
晚日沥余润，寸栉导积气。  
蓬根入风露，浮爽到肝肺。  
却忧见斑毛，引镜不敢对。  
弹冠一趺坐，茹连岂吾事。  
置之勿复道，我醉欲眠尔。  

李流谦　元日泛舟分韵得大字  
春从水际生，白石映浅濑。  
一舟何自横，玄寄倏与会。  
今日是何朝，亦恐鱼鸟怪。  
晓暾破宿雨，换岁无此快。  
柁工貌闲暇，一篙有三昧。  
夷犹我无心，上下听汝辈。  
断崖舂涛波。千古意不改。  
中流浸玻璃，绿净吾苦爱。  
林深故痚密，山远自明晦。  
隔江见人家，短篱护畦菜。  
蓑笠弄晚色，真乐在牛背。  
稍能薄输征，武陵岂天外。  
吾曹二三子，勿作碌碌待。  
涛戎叹山何，尘凡累缨佩。  
人生富贵哉，固有一事大。  

李流谦　元质苦留过重阳且约泛舟观泉二首  
舟行十里远，山出一泉清。  
为景寻几遍，将诗赌欲赢。  
江清浑玩著，酒好易支撑。  
半世无功业，狂歌任性情。  

李流谦　元质苦留过重阳且约泛舟观泉二首  
久客相看好，思归得去不。  
深惭楚醴设，更作贾胡留。  
岁闰菊花早，霜清竹叶秋。  
尊前闻见在，不拟说閒愁。  

李流谦　元质偶招客饮为赋此篇  
晓风吹花枝，晓雨濯花色。  
裁缀为好春，天公不遗力。  
啼禽强领解，对花语移日。  
世事岂易料，搔首鬓毛白。  
名园适幽爽，韶序属芳淑。  
主人雅好客，力能管风物。  
酒如泻江波，紫翠映华席。  
我友不可拣，一一如珪璧。  
远者渺云海，近者接肘腋。  
能来共一醉，我亦有行役。  

李流谦　元质携客渡江饮於村居  
一篙寒碧碎鳞鳞，数尺孤舟仅著身。  
江水煮鱼还地脉，瓦盆盛酒见天真。  
颇容老子赊閒日，聊与青山作主人。  
不用樽前蜀粉黛，远峰元解作眉颦。  

李流谦　袁季海别驾以所藏灵壁石诗轴见示为此篇  
诸天享备福，宫殿常随之。  
骄王擅雄富，钟鼓具不移。  
巨细无实相，一种生幻师。  
君家数尺峰，央处供娱嬉。  
衡嵩接几闼，岷峨入提携。  
只作如是解，天地绋目璫。  
君言勿作剧，丐我琼琚词。  
援毫不能奇，永愧崭绝姿。  
烹茶炷炉薰，崷崒缭轻丝。  
如云出涧壑，顷暂万国滋。  
请以小喻大，人才亦如斯。  
我无适俗韵，梦想怀崯崎。  
借渠琳琅响，和我兰荃诗。  
明朝谢冠服，云根有茅莰。  

李流谦　月夜泛舟  
苦雨边日夜，佳月遭薄蚀。  
晚风散积霭，水天忽改碧。  
江皋放幽步，露下襟袂湿。  
划然湖海兴，如骥不受勒。  
扁舟系枯柳，渔子虑已熟。  
哕起勿作难，解缆破秋色。  
移我坐空旷，四顾竦毛骨。  
山空木叶脱，岸断石脚出。  
舍舟访邻叟，醉卧不纳客。  
何必见安道，意行无适莫。  
书生亦底事，忍冻犯蛟窟。  
可怜空事业，坐恐清景失。  
归来定何得，索酒更深酌。  
上士不言喻，下士笑局局。  
太白下羌江，苏仙游赤壁。  
风流共一时，作诗记今夕。  

李流谦　月夜江上作  
月与清湍一样流，不妨夜色尚淹留。  
已将船作青天坐，安得江为大白浮。  
恐有幽人钓寒渚，正须横吹起危楼。  
年来身世无拘管，便是波间一叶舟。  

李流谦　云月篇  
云在山，月在水，合和二物谁遣使。  
云收但有千巑屼，月落惟余一清泚。  
向来为同复为异，欲说谁钳三尺喙。  
与君临流共一笑，影堕澄泓实相似。  
故应拄杖偶然来，那得泉中觅居士。  
人间八月秋更老，桂树无风波不滓。  
碧筩为樽酌清醥，琼瑶嗽肠雪冰齿。  
江妃为予舞凌波，老鹤不眠亦孤唳。  
酒醒忽忆三峰游，目光已在鲸鱼背。  

李流谦　云庄耕者  
莘野乐尧舜，谷口岂真卿。  
自是不可掩，区区非近名。  

李流谦　允成载酒见过作此示之  
乘兴初非约，相过不作难。  
酒宽随量饮，花好尽情看。  
春已无多子，人谁有此欢。  
明朝各行身，尘土上征鞍。  

李流谦　杂言二首  
春来无处无芳草，但觉故园春更好。  
海棠前日梦见之，今日看来浑未老。  
樱桃红杏相因依，梅阴吐芽青满枝。  
世间亦有如意事，酒熟正好花开时。  

李流谦　杂言二首  
一萍无根托瀰渺，分头常多聚常少。  
天涯碧草又伤心，况是一分春已了。  
啼禽飞来窥酒樽，樽中绿波吹鳞鳞。  
东君可只令人瘦，更在花边冷笑人。  

李流谦　再次才夫韵二绝  
灯窗仍有卷披黄，此地重来似故乡。  
安得清江都是酒，胜金满屋笏堆床。  

李流谦　再次才夫韵二绝  
木生殊不愿青黄，雨露根深无有乡。  
台省从渠登衮衮，未妨老子卧胡床。  

李流谦　再赓佳什已致牵羊之请又辱不鄙垂教盖不巫困小巫欲眎其颠踣为戏耳  
鳞鳞新绿涨篙竿，飞雁声中岁已阑。  
梅蕊尚能供冷淡，酒杯那复问甜酸。  
徵招不入幽人梦，节物空惊壮士肝。  
趁取芳菲行乐去，丽词妍唱暖春寒。  

李流谦　再赓佳什已致牵羊之请又辱不鄙垂教盖不巫困小巫欲眎其颠踣为戏耳  
讲摩师友我尤须，此道今人已绝无。  
颇欲相从问奇字，故应未暇注阴符。  
竹嫌影薄乘春种，酒怕樽空带雪沽。  
杖屨往来忧不数，恐公早晚蹑华途。  

李流谦　再用魏城驿韵贻白绵州  
多病相如故倦游，归逢清润麦天秋。  
回头渐远将军幕，飞梦先登帝子楼。  
磊落声称元古郡，醉吟家世自诗流。  
此身只拟春中老，莫问君平住益州。  

李流谦　再用韵送印老  
抖擞孤怀十日谈，不将幽愤托巫咸。  
别来断雁虚秋信，梦破惊猿忆晓岩。  
脱叶趁风声互答，归鸦赴日影相衔。  
临分斗偈无多惜，浊骨凭师为点凡。  

李流谦　再游蒋山  
寒山寺里立斜晖，只有垂杨自在垂。  
不待新亭成洒涕，向来已识宁馨儿。  

李流谦　再游蒋山  
系马松门竟日留，一灯深殿炯清幽。  
杖头犹识齐梁谶，屐齿曾经王谢游。  
瑟瑟新毛吃老树，娟娟眯目破红榴。  
风铃塔上知何语，应使行人估客愁。  

李流谦　再游蒋山  
江南春晚见芳菲，雪白梨花照客衣。  
步步求来诸佛记，尘尘全现祖师机。  
不禁战作山河老，犹说经纶俎豆非。  
共饮名园那惜醉，落红故故傍愁飞。  

李流谦　再游蒋山  
六经岂解亡人国，万卷平生最苦辛。  
只作卧龙嗟晚悟，当年人畏近前嗔。  

李流谦　早饭白崖铺净果院  
久客谙人事，身能到处安。  
炉深红一聚，竹瘦碧千竿。  
祗作临深恐，何辞行路难。  
几成晚来雪，唯有不胜寒。  

李流谦　赠白道人  
天涯只影随，百结身上衣。  
有术没人买，无家何处归。  
自言穷亦好，未与道相违。  
酌汝一杯酒，醒来万事非。  

李流谦　赠别  
水火气类感，草木臭味亲。  
君看金石交，分笃均天伦。  
朼来东川游，结友轻雷陈。  
诸君尽豪俊，著我漫浪身。  
酒斟约无算，诗妙各有神。  
人事不可知，变态生逡巡。  
一代韩荆州，大木卧龙鳞。  
客禽失危巢，翩翩傍丛榛。  
斗升何细碎，朱丝恐生尘。  
知已泪再滴，离群恨方新。  
去兹胜社难，胸腹伤人神。  
临岐俗何语，一味唯酸辛。  
岁晚念裘褐，幸勿忘骚人。  

李流谦　赠蓝元一道人  
我闻方外士，见面照人明。  
笔幻岁寒友，琴弹太古声。  
侯门知遇重，真馆笑谈清。  
茗碗聊相对，清风两腋生。  

李流谦　赠听声上官术士  
造化秘密藏，凝然大狙宅。  
操纵掌握间，殆似不容测。  
惟人号最灵，研穷深探赜。  
支干究生旺，更以形骸索。  
摸骨与听声，个中更奇特。  
无烦觌面知，祸福悉已白。  
至理非口传，妙处从心得。  
官君持此术，行尽山水国。  
所历多巧中，一醉天地窄。  
只今天下士，何啻累千百。  
纷纷肉食鄙，正须囊锥客。  
仆仆尘埃中，岂无凤毛翮。  
勿以朝野殊，穷通理不隔。  
上方劳梦想，胡弗为指摘。  
致君尧舜上，尔术光史册。  
若共俗人言，怀抱真可惜。  

李流谦　赠照老  
旧矣闻名熟，欣然识面初。  
只求一转语，不用五车书。  
出屋茶烟密，临溪树影痚。  
地偏吾所爱，庭草不须锄。  

李流谦　张周倚下第作此唁之  
将军百占摧骄虏，向来射石如射虎。  
分封不得一丸土，晚岁功名成梦语。  
古来志士穷者多，星壶击碎奈命何。  
平生道力轻群魔，巨舰岂肯摇微波。  
大千与我俱幻尔，是中无处容悲喜。  
西方仙人不可诋，破除忧患正须此。  

李流谦　招黄太博饮  
从来官职惯如冰，便是青衫行脚僧。  
去岁离家今日是，故人招隐几时能。  
早衰须鬓逢人问，太拙形模引世憎。  
均在客中谁作伴，如何不共醉腾腾。  

李流谦　照老用韵谢复作  
了了三生事，寥寥一念初。  
未忘牛背约，端忆笼中书。  
尘劫空相隔，交情本不痚，  
焚香咨胜义，骄色已先锄。  

李流谦　枕上  
欲问更长短，江村无鼓鼙。  
客怀如酒病，秋夜与年齐。  
被冷失孤蝶，霜清闻远鸡。  
终年为荡子，尺纸愧山妻。  

李流谦　枕上闻橹声  
劝君不须下瞿唐，顺流从此道路长。  
劝君早上瞿唐去，溯流虽艰近家乡。  
我今出蜀几寒暑，催归苦念家人语。  
更烦舟子策全功，疾趁鸣鸡起摇橹。  

李流谦　中秋玩月分韵得一字  
向来高楼月，人境居第一。  
天福不得再，天意亦叵测。  
浊河幸一澄，威凤乃屡出。  
过日惜清玩，草具成胜集。  
共咏昔年诗，仍是昔年客。  
酒阑感存没，悲约会异今昔。  
怀我盘谷翁，蕊宫此何夕。  
仰瞻云汉章，正恐翁手缉。  
蹑云侍琅舆，颇恨无此骨。  
拭泪罢清酌，览镜有华发。  

李流谦　中秋玩月以东坡诗不择茅檐与市楼况我官居似蓬岛为韵得似字  
十年中秋不见月，譬之去国唯喜似。  
朝来氛翳崩厥角，天公粲然一启齿。  
夕月可占此其祥，枯龟未必知许事。  
黄昏天宇开琉璃，出云微觇抟空势。  
要人故自作迟迟，怅望岂知空岁岁。  
玉峰一掌开乔岳，银海千寻涌平地。  
光吞箕斗不自持，影薄鱼龙无处避。  
烟林差差鸟未定，露草涓涓萤暗坠。  
唯我心源实不动，炯炯摩尼照浊水。  
四门友开从阴伏，六艺高悬百家废。  
余辉切勿丐老蚌，尤物溺人非所贵。  
何如美酒入诗肠，化作锦囊珠字字。  
南楼万丈高切云，弹压山川据要会。  
当年老子兴不浅，閒据胡床想风味。  
今人未必输古人，况复我友半杰士。  
凌晨尺纸飞羽檄，一约而来膻集蚁。  
夜如何其不须问，酌尽沧溟放君起。  
酒酣起舞踏寒影，满地琼瑶惊破碎。  
仙娥手拊丹桂树，裛裛天香落襟袂。  
洞天六六我所家，摩拍洪崖肩绮季。  
霞云不著著青衫，生恐群仙笑憔悴。  
旁人劝我聊尔耳，仙娥好意君勿阻。  
海鲸背稳风力强，看我转头三万里。  

李流谦　中秋月色甚佳病不及观  
斲月如冰轮，不知几玉斧。  
寒光十万里，余影到牖户。  
我病欲强出，瘦骨怯风露。  
技痒时不禁，窗隙窥皓素。  
年年到中秋，此夕日夜数。  
酒熟客不至，景胜人或负。  
燕鸿初何心，亦作不相遇。  
拊几但悲啸，看剑欲狂舞。  
幽虫不相干，空阶自言语。  

李流谦　忠州  
井邑云恨一聚村，寻诗来扫壁间尘。  
此州惟有断头将，圣世初无弃梗人。  
枫叶晚林终日醉，梅花腊峤几时春。  
不愁过客当年泪，尊酒黄堂是旧雘。  

李流谦　仲明留少城未还予将归矣留诗别之  
判袂四十日，望君君不来。  
过门先问讯，立马屡徘徊。  
正坐牵归梦，无缘把别杯。  
鹤山果西去，会面更悠哉。  

李流谦　仲明兄弟访别郊居  
眼远孤帆没，临流一怅然。  
分携惜此日，作恶验中年。  
惟有加餐祝，仍期得句传。  
相看俱四十，香火好因缘。  

李流谦　仲甄见和复用韵  
坎止流行亦漫然，斯文朱丧本关天。  
冥鸿云外知谁报，怨鹤山中不得眠。  
连榻故人非楚越，杖藜幽约在林泉。  
盛词终日供吟讽，骨换元知久学仙。  

李流谦　重阳偶成  
百尺危楼倚瘦藤，轻阴小令正秋深。  
山云洗刷供晴眺，杯酒飘浮笑浅斟。  
漠北烽烟空抵掌，水南松竹每经心。  
红萸紫菊夸强健，醉帽无人独自簪。  

李流谦　重阳前一日仲明见过留之以州会辞作此示之  
黄菊金钱小，红萸锦纽香。  
滞留成久客，邂逅作重阳。  
胜友几相值，清尊聊共尝。  
吾宗惯城府，幽兴负沧浪。  

李流谦　舟中  
贩盐贾客夜吹笛，卖菱女儿朝刺船。  
沽酒得鱼能不醉，几钱堪买此江天。  

李流谦　舟中  
欲买一江碧，不知须几钱。  
舟轻故款款，酒好但涓涓。  
云脚他州寸，波光别岸天。  
渔讴与樵唱，同和小山篇。  

李流谦　舟中  
一舸乘凉载夕晖，晚来白汗稍停挥。  
近人初月当头照，趁宿轻鸥直下飞。  
江国有天须恣买，岫云无雨莫空归。  
新秋渐到滩头树，先遣蓑童问钓矶。  

李流谦　舟中  
大小孤山专绝险，上中水府柄幽权。  
行人投栗船头拜，小艇横江来觅钱。  

李流谦　舟中  
帆风不饱橹声迟，正是波平月上时。  
今夜不知何处泊，买鱼枯酒犒舟师。  

李流谦　舟中夜读蟠舟诗  
夜读蟠舟诗，如共蟠舟语。  
五年别泪隔烽风，万里孤舟泊寒渚。  
行尽诸方勘尽禅，此句逢人未曾举。  
东坡老人喜流涎，荔丹元似江瑶柱。  

李流谦　舟着浅  
御风起帆如彍矢，不能万里犹千里。  
中流浪头屋高起，误入浅洲舟阁底。  
愚公不量欲移山，篙人伎穷客长叹。  
世言卒好好步难，何好一棹夷犹间。  

李流谦　紫薇花  
庭前紫薇初作花，容华婉婉明朝霞。  
何人得閒不耐事，听取蜂蝶来喧哗。  
丝纶阁下文书静，能与微郎破孤闷。  
一般草木有穷通，冷笑黄花伴陶令。  

李流谦　自登道来马豩作  
朝暾拔山红一丈，露草烟林气萧爽。  
出门华构照新绿，并辔宝珂喧碎响。  
僮奴尚语林薄间，马蹄势已青云上。  
琳宫百年傲风雨，气象雄深挟千嶂。  
青山固是耐久交，老桧真成丈人行。  
山童候门惊马嘶，道士叠爻知客访。  
情亲肯自摘嘉蔬，兴发更遣沽村酿。  
未妨意行穷胜践，不用心违叹仙赏。  
双峰唤我却西去，穿迳萦纡转修蟒。  
荒桥下马久并立，孤塔怀人嘿惆怅。  
多谢山僧供汤饼，腹犹果然虚雅饷。  
只应探讨尽老释，坐觉仙凡绝天壤。  
碎砾谁参水底禅，飞蝩空阁云间仗。  
凌霄固有飞霞佩，尘蒙浊骨何由往。  
归来闭户省初念，一炷炉香薰宿障。  
题诗聊复纪胜游，永与名山镇龙藏。  

李流谦　自离芜湖多阻风是日早次雁汊风顺亟驾帆以行既而稍驶落帆之半晚次  
九牛可倒曳，兼旬逆风里。  
老来砚笔衰，文思每如此。  
篙儿疲晚牵，赤日汗流趾。  
峻阪有疾圆，秃羽无纵矢。  
朝来日初亮，旗脚忽西指。  
竖帆沸群呼，劈浪轻一苇。  
路经百家村，鸡豚不敢市。  
有客访江浒，疾谈幸其起。  
过目不留瞬，倏忽洲渚异。  
一日三日程，长年抃而喜。  
敏者贵乘便，拙者拱以竢。  
齐人诮轲迂，秦亦毒鞅驶。  
吾尝为此论，谁肯味无味。  
使帆勿尽风，如食勿尽美。  
君看赤手人，重负亦俱至。  

李流谦　自抛渡未尝惊恐次公安舟为疾风倒吹几不能返自江行未尝阻风将次沙  
常时抛渡如不知，公安浪高船倒吹。  
数月江程绝无阻，一舍沙头风泊之。  
历行逢触发深省，无事安平人不领。  
要知忧乐自相形，天马抬头见鞭影。  

李流谦　自三池一日过灵池十五里头宿山险尽矣  
垅头停辔望龟城，元有夷途似掌平。  
厌把五更供客梦，猛将一日了山程。  
树连新绿千林暗，日转斜红半野明。  
稚子另来应念我，候门深喜马蹄声。  

李流谦　自少城解职事还邑二首  
尘埃一出竟何为，白竹依然昼掩扉。  
只应为客重为客，便欲得归宁得归。  
独鹤静临寒沼立，游蜂閒趁落花飞。  
东君老大人消瘦，凭仗清樽一解围。  

李流谦　自少城解职事还邑二首  
胡床卯饮带余酲，身世如天行白云。  
竹简读残聊一叹，水觉烧尽更三薰。  
痴心久绝临渊羡，老手唯便植杖芸。  
自有此生须自断，岂能曲折问灵氛。  

李流谦　醉时谣  
晴辄不閒閒辄雨，少神造物恶相阻。  
我自意行无雨晴，翻倒沧溟尽从汝。  
青年一去不可招，紫烟漠漠三山暮。  
朝云破峡忽归来，从君欲觅高唐赋。  
向来似梦此非梦，转盼仍从梦中去。  
夜深泥滑欲归时，瘦马迟迟堤上路。  

李龙高　八出梅  
宣城妙品世无双，不肯随时一样妆。  
党锢诸贤销铄尽，至今千载骨犹香。  

李龙高　半开梅  
雪弄新晴月带霜，风窗暗送几分香。  
翠禽飞过偷相语，不是徐妃也半妆。  

李龙高　半落梅  
飘零大半委山坡，雨雪无情尚折磨。  
纵有风流前辈在，贞元朝士想无多。  

李龙高　成都  
峡江西去锦官城，闻说梅龙绝可人。  
不识年来无恙否，武侯祠柏已成薪。  

李龙高　催梅  
笛声未了鼓轰雷，尽道梅寒苦要催。  
抵死争春如许急，有花毕竟待时来。  

李龙高　村梅  
不入时妆辈行羞，一生槁淡乏风流。  
任君约遍宫黄额，莫管村姑守白头。  

李龙高　道山堂  
疏花斜映玉玲珑，曾见诚翁与放翁。  
犹有旧时相识在，几回搔首立春风。  

李龙高　东阁  
杜老花边惯撚须，却怜花傍驿亭居。  
德公便使游城府，肯受红尘半点无。  

李龙高　读范谱  
刘叟空将芍药夸，欧公浪谱牡丹花。  
如君更把丹花品，俗了吴门一范家。  

李龙高　二月梅  
明知身是雪霜姿，瘦骨棱棱不入时。  
但得春风盈宇宙，老翁也要逐儿嬉。  

李龙高　风梅  
一番摇曳一番空，香在山蹊野径中。  
不是老枝藏处密，如何禁得许霜风。  

李龙高　艮岳  
鹿衔花去彩云气，万岁山前梦已迷。  
萼绿仙人何许觅，断崖枯树夜乌啼。  

李龙高　宫梅  
冰肤绰约活神仙，天上吹香几许年。  
见说额妆人去后，低头无语懒春妍。  

李龙高　寒梅  
绵衣早觉汙陈子，冬服何能薄顾郎。  
不是生平夸强项，众芳无奈怯风霜。  

李龙高　和任比部忆梅  
痛忆梅开易得残，既残憔悴不堪看。  
年年长被清香误，争似闲栽竹数竿。  

李龙高　红罗亭  
红云绛雪镂繁华，侍宴流连彻暮鸦。  
车马不来歌吹断，春风一半属谁家。  

李龙高　黄香梅  
云叶重重护雪花，玉人隐隐隔窗纱。  
虽然不带微酸味，免与时人置齿牙。  

李龙高　黄香梅  
云叶重重护雪花，玉人隐隐隔窗纱。  
虽然不带微酸味，免与时人置齿牙。  

李龙高　寄梅  
范子经年别陆郎，陆郎远致一枝香。  
料伊正作关山梦，望见梅花也断肠。  

李龙高　江梅  
素衣缟袂影蹁跹，不是天仙是水仙。  
老杜吟魂香禾歇，至今犹绕耒阳边。  

李龙高　接梅  
中条隐士裂唐麻，角里先生就汉车。  
一种寒酸真本色，羞将槁淡博繁华。  

李龙高　九英梅  
才子随班下斑墀，精光九出射晴曦。  
看来不是文章瑞，似是梅花恨杀伊。  

李龙高　菊梅  
千林摇落梅新蓓，万卉披猖菊未莎。  
岁晚幽人空谷里，渊明和靖不争多。  

李龙高　看梅  
蹋雪迢迢过水涯，翠禽见客却咨嗟。  
此翁只识孤山路，不识玄都观里花。  

李龙高　枯梅  
肠刳馀得龟皮在，意懒羞将粉面开。  
莫笑老身柴立骨，年时几费抹涂来。  

李龙高　蜡梅  
枝枝六出试新妆，色界何曾识许香。  
只道单传餐玉诀，不知还解服硫黄。  

李龙高　老梅  
雪里孤根久屈蟠，岩前古貌太高寒。  
老来想不为故广，免被人将粪土看。  

李龙高　岭梅  
雪立孤标不受霾，世间浪蕊等浮埃。  
清高已是无俦伍，更向群山顶上开。  

李龙高　绿萼梅  
懒将冰萼试红妆，也不随宜传{左虫右葛}黄。  
当日琼林消息断，绿衣犹带旧时香。  

李龙高　绿珠楼  
危甍连绮百千株，人去莺飞半朵无。  
太白莫嗟金谷树，绛霄楼外亦平芜。  

李龙高　罗浮  
谩说师雄醉月边，稚川曾隐此山巅。  
料伊不是丹砂力，只服梅花换得仙。  

李龙高　买梅  
担头挑得几枝斜，过我西湖处士家。  
莫向侯门高索价，贵人多爱牡丹花。  

李龙高　茅舍  
深村古木路三叉，路外溪流溪外沙。  
背水短篱花似雪，遥知不是四娘家。  

李龙高　梅初落  
身后传芳自古难，回头一笑旅空山。  
飞时莫过妆台去，只可诗人笔砚间。  

李龙高　梅窗  
月射云绡印玉腮，风穿罅隙度香埃。  
莫将易向花边读，惹得周公入梦来。  

李龙高　梅关  
南窥海岭北江津，截断青山客路尘。  
千载子真应冷笑，吾侬不是守门人。  

李龙高　梅角  
朝暮相催鬓易星，酸风无奈送悲声。  
丁宁莫过黄芦塞，月落霜寒客半醒。  

李龙高　梅篱  
庑下浮沈老伯鸾，树间寂寞隐申蟠。  
主翁倘解怜芳洁，莫作藤萝枳棘看。  

李龙高　梅屏  
含冰茹铁似枯槎，淡月蒙蒙四五花。  
多少人家夸富贵，数枝和雪写山茶。  

李龙高　梅蕊  
红蕊盈盈费刻镂，芳心未露似含羞。  
俗儿鼻孔难凭据，只道无香划恁休。  

李龙高　梅实  
青子累累荐几何，眉颦齿软怎消磨。  
可怜只识闲滋味，不道酸心事尚多。  

李龙高　梅台  
弹压群芳不敢开，清高地位隔尘埃。  
抬头一见风霜面，莫是花中御史来。  

李龙高　梅亭  
飞甍面面枕冰霜，云抵轻纱月抵窗。  
莫怪能寒吟彻夕，一生无梦到沈香。  

李龙高　梅香  
忍饥抱冻老穷崖，一点檀心未肯灰。  
夷甫彦回空似玉，却曾遗臭汗青来。  

李龙高　梅兄  
花萼相辉暗递香，岂无难弟伴元方。  
水仙只可供奴隶，合得诗人作雁行。  

李龙高　梅影  
月地云阶是画图，溪腰水面更工夫。  
平生一片心如雪，为问姮娥貌得无。  

李龙高　梅友  
老子平生怕热瞒，论心只可话馀酸。  
刘郎枉了夸豪杰，甘向伾文托岁寒。  

李龙高　品梅  
疏花鼎立睨霜风，二季居然侍一翁。  
生愿素丝无点汙，黑衣人自作三公。  

李龙高　清江  
玉雪缤纷数丈花，石湖老子极称夸。  
渠侬不是琴台女，那得生来傍酒家。  

李龙高　赏梅  
我爱溪桥半树开，几回觅句当衔杯。  
江南不欠花如雪，自是游人不看来。  

李龙高　射梅  
由基去后挥瞻来，不惯穿杨惯射梅。  
寄语东居莫涂抹，牺樽自是木之灾。  

李龙高　十月梅  
风撼千林木叶摧，冰霜国里早春回。  
一枝参透乾坤縵，生意都从小雪来。  

李龙高　瘦梅  
丰标病后维摩相，骨骼穷来贾岛诗。  
我亦清舑花莫笑，相逢休要话轻肥。  

李龙高　疏梅  
瘦削丰姿淡伫妆，三三两两立冰霜。  
春风只爱私红紫，可是梅花欠主张。  

李龙高　霜梅  
青女欺花战未分，花神直诉与东君。  
冰山回首知何许，依旧山人住白云。  

李龙高　松梅  
梅夸清节忒高寒，松受微封合骏弹。  
毕竟两君俱强项，大夫未必爱秦官。  

李龙高　宋赋  
姚子编文去取难，将渠例与白歌删。  
后人要识心如铁，却向桃花赋里看。  

李龙高　苏词  
翩翩彩笔赋梅花，只忆朝云不忆家。  
为说坡仙休怅恨，昭君犹自弄琵琶。  

李龙高　苔梅  
一夜蟠龙裂翠鳞，土花深护玉精神。  
苍寒满树黄昏月，碧老孤根太古春。  
姑射香薰荷制好，逋仙青入草衣新。  
料应不为天风冷，自恐冰肌受点尘。  
铁骨槎牙花四五，虬皮封裹晕烂斑。  
极知不似君芳洁，也要相依度岁寒。  

李龙高　探梅  
问讯南枝开未开，花禅许我日徘徊。  
桐江一缕清风在，莫误刘郎物色来。  

李龙高　桃梅  
素面何曾学艳妆，子肥刚带苦心肠。  
谁知划被虚名误，汙却莲花是六郎。  

李龙高　陶诗  
靖节当年不赋渠，僪题一字果何如。  
分明诗是梅花样，剩说梅花诗更癯。  

李龙高　瓦瓶  
虚窗净几坐劬书，姑射仙人伴我癯。  
谁笑月明家四壁，案头犹自有珊瑚。  

李龙高　卧梅  
月横鹤膝影阑干，枕石眠云几岁寒。  
宇宙一身今老矣，潇潇风雪拥袁安。  

李龙高　乌梅  
妇舌安能困董宣，曹郎那解汙张翰。  
任君百计相薰炙，本性依然带点酸。  

李龙高　溪梅  
村北村南眩玉田，孤芳岁晚转幽妍。  
老天恐被缁尘染，著在残山剩水边。  

李龙高　消梅  
冰融雪化一须臾，清脆圆鬆压塞酥。  
我有牢愁三万斛，问君消得几分无。  

李龙高　小梅  
小杜文章小李歌，诗名还有小东坡。  
莫欺一点丰姿瘦，著得清香尽自多。  

李龙高　杏梅  
淡把猩猩血染成，涴他玉雪一生身。  
相形倘在骊黄外，未必张良似妇人。  

李龙高　雪梅  
雪飞不到越王台，万树千枝满意开。  
花太清高天也妬，转教滕六御风来。  

李龙高　胭脂梅  
御却云衣明月珰，轻朱傅脸锦为裳。  
古来美艳多招妬，不似临风且淡妆。  

李龙高　盐梅  
世味明知可口难，到头终不换寒酸。  
直须袖却和羹手，何必贪居鼎鼐间。  

李龙高　扬州  
水曹江左一诗家，几度哦梅到月斜。  
二十四桥春色里，相逢只是说琼花。  

李龙高　仰山祠  
补之声价塞江湖，似此村梅笔甚都。  
近代残缣零落尽，山灵犹解宝藏无。  

李龙高　野梅  
千山木落涧风豪，十里瑶林月邑高。  
醉尉不来村墅冷，三更绕树读离骚。  

李龙高　忆梅  
飘蓬万里隔风沙，梦到江南未到家。  
料得夜深霜月苦，几人挥泪说梅花。  

李龙高　驿梅  
亭边老树影{毯炎换监}毵，阅尽犀珠压去骖。  
岁晚行人风雪里，也须障面过江南。  

李龙高　吟梅  
耸尽肩楼鹤样癯，断桥横路撚冰须。  
梅花却笑君何事，锻得诗来瘦似吾。  

李龙高　硬梅  
风棱玉面耿无尘，铁脊今成老大身。  
莫怪一身多崛强，渠侬元是石心人。  

李龙高　禹庙  
古庙峨峨拥衮裳，苍龙千载锁飞梁。  
向来更有稽山穴，谁把梅花荐一觞。  

李龙高　玉堂  
斗柄参旗插屋头，巡檐绕树尽风流。  
谁知终带山林味，不涴些儿富贵羞。  

李龙高　鸳鸯梅  
莫是夷齐纪出身，又疑洛下见机云。  
世人苦被风情累，也把妖名涴却君。  

李龙高　月梅  
仙姝拥佩出云堆，光射瑶林万蚌胎。  
只可范家村里照，不须移影过苏台。  

李龙高　早梅  
贾少难逃赋鵩灾，终童不载使缨回。  
只须浪作争春态，留取孤芳殿后开。  

李龙高　折梅  
诗老流离蜀剑关，放臣憔悴楚江干。  
争如留取微酸味，莫逐浮花一笑残。  

李龙高　真州  
仪真谁种满林梅，兵后危枝半草莱。  
便使萧条君莫欢，也曾惯见太平来。  

李龙高　郑笺  
老郑东都一钜儒，未知柟树与梅殊。  
平生博识犹如此，何况儿曹不读书。  

李龙高　纸帐  
毿巾几幅蹙鳞鳞，四面清香拥幻身。  
夜半梦回花也笑，想君不是饮美人。  

李龙高　种梅  
别岭移根置小园，半锄明月半锄云。  
世间下是无花卉，若个清高得似君。  

李龙高　重叶梅  
雪片层层簇玉林，寒窗光炯照人心。  
春风著物须平等，那得工夫有浅深。  

李龙高　竹梅  
落落丰标霁月怀，棱棱寒碧隔风埃。  
耿恭也有孤高节，岂但苏郎齿雪来。  

李龙高　紫蕂梅  
外面看来本色非，香袍隐映省垣薇。  
谁知傲睨风霜底，不改平生一布衣。  

李吕　跋晦翁游大隐屏诗  
晦公词翰妙天下，可见元无一点尘。  
为问争珠谁得者，须还真心趯倒净瓶人。  

李吕　抱膝庵  
青山不世情，终日独我顾。  
修竹岁寒姿，不受纤尘污。  
开窗寄数椽，良以二者故。  
出门欲求益，擿埴未识路。  
屠酤难与语，余子安足数。  
岂无王侯家，摇尾觊一遇。  
自分疏懒性，初非俳优具。  
由来势利交，朝且不保暮。  
何如翳环堵，静对古人语。  
从渠不我与，聊复吟梁甫。  

李吕　辨义丰老人师傅闻疑大乾事迹  
义宁欲末隋鼎迁，解符西激心悠然。  
沉舟甘作夷齐鬼，不与宇文同戴天。  

李吕　丙辰夏和周宰  
爱公北堂幽，背郭出尘外。  
登临揽万象，气宇自怡泰。  
目寄孤归鸿，道存不下带。  
山水含清晖，况复总其会。  
隔岸列乔松，亭亭若车盖。  
云过矫虬龙，凤来听竽籁。  
於此省借留，饥民斯有赖。  

李吕　病中遣兴  
多难从来气不舒，老而多病背挛如。  
足疡所赖非心害，目眚犹欣见旧书。  
白昼欲眠神思倦，青春閒度物情疏。  
生涯淡薄随时过，他是他非莫问渠。  

李吕　泊雷公步涉豫章境江流淼漫烟村夹岸景色横出顾挹不暇舟中偶获古风  
我昔阅画图，酷暑江天景。  
是行不作难，巨舰寄萍梗。  
柁楼一放目，合付诗管领。  
烟雨山出没，浦溆林逾静。  
水行三四家，蓑蓬事畦町。  
闲牛负乌鹊，散牧无人境。  
淼淼万顷波，撇掠小渔艇。  
南风吹霁月，碧玉兼天净。  
清绝乃如许，独恨句非警。  
强作捧心颦，语出輙肯綮。  
共载多骚人，解颐埒匡鼎。  
模写入新诗，敢惮再三请。  

李吕　沧海行  
沧海有船不可流，痴人求仙死不悟。  
儿郎断乳能几时，忍令万里投蛟螭。  
儿牵母衣抱父泣，文书催行星火急。  
楼船一去更不归，至今思家朝夜啼。  
人生不禁别离苦，但得生存犹一处。  
君不见咸阳百万家，长城白骨埋泥沙。  

李吕　茶灶  
中坻出盘陀，曲突非刻画。  
仙翁碾玉尘，盈瓯试春色。  

李吕　禅友  
寄语同参人，切忌随他转。  
若向句中寻，相逢不识面。  

李吕　巢云  
幽栖寄山隈，欣赏亦何有。  
时许巢白云，纷然入窗牖。  

李吕　承德功仙尉出示直翁感兴之作辄次其韵  
蝇头蜗角使人愁，贪先务胜如争舟。  
隐心空逐市朝乐，着眼未省林泉幽。  
尘埃平时正汩没，出处与世相沉浮。  
由径反诮澹台子，拔葵仍笑公仪休。  
怀哉古道久寂寞，凤鸟不至三千秋。  
孰知名教真乐地，徒以得失为已忧。  
骑马四驰失其驭，放豚一去何当求。  
羡君渊源得所自，结交道义相追游。  
个中有路傥深造，直与古人为辈流。  

李吕　酬令裕见寄之什  
伯才不鼓琴，良为知音撤。  
渊明琴无弦，荆扉昼常闭。  
吾道传沧洲，初不待识别。  
叔孙志谐俗，礼乐用绵蕝。  
子陵持正论，阿庚腰领绝。  
宁可负凿方，枉尺未应屑。  
郊居本寂寞，况乃生计拙。  
食指日益敏，资用时告竭。  
客至坐无毡，窃与郑公埒。  
天随拾杞菊，焉能餍餵饀。  
平生所厚人，过门或电制，  
尝闻贵易交，一命已变节。  
包苴既无鱼，裿褐倦造谒。  
阔远故人书，谁复访衰苶。  
有焰手可炙，其如火不热。  
闻酸蚋必聚，其如醯不冽。  
向来出肺肝，生死语虚设。  
醇风恣浇漓，仁义从荡灭。  
江湖足相忘，何苦怨离别。  
黄君忘年友，岁寒我辈列。  
抗志忌诡随，讲究亦可悦。  
高堂甘旨奉，敢以贫故阙。  
姑从敩学半，俯首栖林樾。  
近枉寄赠篇，用意尤清切。  
似闻於易道，琅诵口不辍。  
顾惭泽畔癯，韦编老披阅。  
未达言外意，搔首漫卼舮。  
三圣日星垂，墙仞靡容瞥。  
动静本自然，发明赖前哲。  
屈伸相感触，至理甚昭晰。  
泰反复于隍，而顺出自穴。  
机缄默循环，勿用腾口说。  
寒泉终可食，但贵井常渫。  
正乏双南金，报称愧灭裂。  
见许惠然来，谅不出良月。  
莫学王子猷，兴尽江天雪。  

李吕　椿迳  
栽培护灵根，夹道若车盖。  
坐待八千岁，俨立风雨外。  

李吕　次涪陵游北岩寺伊川谪居尝传易於此有钩深堂鲁直名且书之故寺有四  
隔江定佳处，放艇得幽寻。  
直上云根径，尽行霜叶林。  
昔人非避世，此地可钩深。  
何物能熏染，幽禽亦好音。  

李吕　次黄象之韵  
疏山元是读书山，相望麻姑旧醮坛。  
梵刹雄夸今日胜，隐居谁作故人看。  
閒随米运川涂迥，喜入林亭境界宽。  
我已经营谢公屐，竚君好去九迁官。  

李吕　次芜徽明诸公韵三首  
镜中已失旧时容，懒问春来白与红。  
君为花愁成独醉，余醅何惜命邻翁。  

李吕　次芜徽明诸公韵三首  
未许酴醾浪得香，殿春时出一枝芳。  
从他百卉随风舞，独立晴天试艳妆。  

李吕　次芜徽明诸公韵三首  
黄云看即变成秋，春事余寒得少留。  
此去浣花犹远在，谁人能为作遨头。  

李吕　次韵令裕言诗  
寓形宇宙有感发，无一不可供诗眸。  
风花浩荡百变态，草木荣悴皆穷搜。  
浑成功括造化窟，未辞斧凿孰为优。  
要当险易随地出，或平或激如水流。  
不才正自困讥骂，白璧为赠非所求。  
自怜不具正法眼，解颐安足论赓酬。  

李吕　答官仲儒  
风俗去古远，人伪日败常。  
故知取士法，时焉立纪纲。  
设科发自汉，糊名始於唐。  
前辈务实学，倡道赖欧阳。  
当世所得盛，登用多俊良。  
倒指几百年，讲求屡更张。  
迩来取进士，轻快好文章。  
唾手鑱雁塔，转身簉鸳行。  
莫论稽古力，所贵时学长。  
自顾本迂拙，下语愁肺肠。  
虽云事场屋，浪逐槐花忙。  
竟如卞和璧，三献足已伤。  
既然违好尚，敢不知括囊。  
酿渚溪之泉，可以供酒浆。  
拾东园之果，可以资餱粮。  
耦语古圣贤，曝背傲羲黄。  
义命要不愧，胡为乎皇皇。  
故人弗予弃，妙句深激昂。  
清逸庾谢迫，风骚屈宋旁。  
报言乏琼琚，微吟频寒螀。  

李吕　代怀祖上舅氏  
天上玉麒麟，横秋爽气新。  
书痴心笃好，彩戏日长春。  
直去攀丹桂，须为近紫宸。  
外家多庆事，接武有名人。  

李吕　代人次韵  
当时选胜入经营，杖履宁论阴与晴。  
丘壑只应胸次有，溪山故着面前横。  
可怜永隔笑谈乐，何况从来兄弟情。  
岘首人登休堕泪，搅林风雨作秋声。  

李吕　代人上建守四首  
潜藩雄镇七闽头，亲睹贤侯利泽周。  
不借寇恂留颍尾，却教郭伋再并州。  

李吕　代人上建守四首  
可怪乡风最不情，生儿不举世相仍。  
自从节省归新历，添得王民几万丁。  

李吕　代人上建守四首  
鄂渚才来便救焚，富沙拯溺济饥同。  
从容妙得调元手，好转洪钧拱帝宸。  

李吕　代人上建守四首  
怅怀往事我何知，作兴重来触绪非。  
无地可畦家十口，萧然相对欲谁归。  

李吕　代人挽妻父号道者  
里闬推高足善良，不才何幸玷东床。  
修容方喜超宾馆，奠雁翻成举酹觞。  
晚铎飘声空有恨，酸风吹泪不成行。  
诸郎头角多余庆，褒赠行看为显扬。  

李吕　澹轩  
穷耽世味不期骄，安得羹墙暂见尧。  
未到闻韶饮三月，且求陋巷乐箪瓢。  

李吕　登赋堂  
紫云之山几千丈，势压岷峨欲争长。  
茫茫巨浸擘山开，万穴鱼龙寄深广。  
眼明遥见使君家，华堂夜魄栖檐牙。  
手钓峡流揖峰翠，裾佩缥缈凌云霞。  
仲宣登楼炫能赋，字字悲啼叹飘寓。  
他人有心予忖之，魏夺刘倾渠不顾。  
使君胸著万卷书，向来游戏从鱼符。  
拂衣归卧唤不出，但有忧国心郁纡。  
日落未落飞鸟灭，却立阑干思横发。  
一川樵牧歌太平，万古关河感亡国。  
丽词落纸焕黼裳，细研物变穷天藏。  
凭谁荐之九天上，我无羽翮不得将。  
公乎岂久榛棘下，狗监犹能援司马。  
子虚大人何足云，顾赋蒸民追大雅。  

李吕　登徐孺子亭  
昔贤久矣埋黄土，独有清风翳环堵。  
曾将一束奠生刍，今与游人闹歌舞。  

李吕　登一鉴亭有怀亡弟老成下世  
半年懒向此经行，上巳重来雨乍晴。  
三径就荒春草合，一亭依旧暮山横。  
怅怀丘壑空陈迹，极目园林不胜情。  
老境何堪风断雁，倚栏挥泪咽溪声。  

李吕　吊霍光  
官安胥饮贵仍骄，父子同诛韪孝昭。  
博陆时方专国柄，济阴早已被弓弨。  
老妻安得谋灵妪，劣女刚将冠内貂。  
白云副封奇祸作，后车倾覆更萧条。  

李吕　丁巳三月送周宰行  
中郎宜有后，余庆在孙枝，  
学术堪时用，公卿半已知。  
五行人鲜俪，四字格尤奇。  
自此官清要，毋忘老布衣。  

李吕　读太白集  
吾宗老太白，俊逸自幼年。  
学成喜任侠，长剑辞三川。  
无心驯鸟雀，急义散金钱。  
曳裾半天下，所至惊四筵。  
竺阵扫强敌，诗情快涌泉。  
一朝见贺监。荐鹗君王前。  
金马得供奉，酒徒同醉眠。  
从驾方连召，扶头得十篇。  
奴视高力士，风期鲁仲连。  
青蝇工点玉，锦袍棹回船。  
自谓天地臣，浪称平地仙。  
志大虽难搑，身危幸保全。  
江陵欲难作，彭泽见几先。  
仍喜宫祠句，浑如讽谏篇。  
至今读青史，终始无间然。  

李吕　对竹次韵  
举世称三友，无心是此君。  
美花何足并，俗客未应论。  
不忍疏添月，须教劲拂云。  
晚凉欣对罢，借色入清尊。  

李吕　多病  
守静偏多病，争先素不能。  
材非经世具，分合出家僧。  
利路防深穽，穷居任曲肱。  
息交休扰扰，藏拙要儚儚。  

李吕　伏承伯丈人待制侍郎九重涣号三聘鼎来促装戒道即膺爰立谨吟成送行  
汉庭得谢久县车，松竹萧疏护葺庐。  
争奈苍生待霖雨，未容安石爱幽居。  

李吕　伏承伯丈人待制侍郎九重涣号三聘鼎来促装戒道即膺爰立谨吟成送行  
嘉谟岂但国著龟，旧学端为帝者师。  
圣世欲收仁义效，行看平步凤凰池。  

李吕　伏承伯丈人待制侍郎九重涣号三聘鼎来促装戒道即膺爰立谨吟成送行  
孟子正心邪说息，昌黎首唱六经明。  
可怜后学多趋末，重振斯文藉主盟。  

李吕　伏承伯丈人待制侍郎九重涣号三聘鼎来促装戒道即膺爰立谨吟成送行  
膴膴周原二百州，欲图恢复岂难求。  
既烦元老为时出，但愿宣王益内修。  

李吕　伏承伯丈人待制侍郎九重涣号三聘鼎来促装戒道即膺爰立谨吟成送行  
梅花映雪送征鞍，要伴先生耐岁寒。  
收拾收归调鼎用，春来枝上已含酸。  

李吕　复次韵二首  
首出万物表，翠芳谁与角。  
正色淡无邪，天香清不薄。  
旧时对花饮，宁恨霜月落。  
老作花下僧，瀹茗当杯酌。  

李吕　复次韵二首  
元是第一花，何用争头角。  
桃李待春风，妖娆恣轻薄。  
幽人似归鸿，浩气胸磊落。  
感此岁寒枝，悠然成独酌。  

李吕　复闻杜鹃  
忆到昩江闻子规，五更自在劝人归。  
而今俄起莼鲈念，不为山禽说是非。  

李吕　复斋学者  
孟氏求放心，羲易戒迷复。  
可叹声利场，纷纷竞驰逐。  

李吕　改过  
颜子趣高远，改过不待形。  
子路虽未及，有闻思欲行。  
庸人过莫知，心目任盲腾。  
纵复觉其然，如醉不愿醒。  
幽显孰可欺，徒自蔽聪明。  
直待形迹著，巧饰漫经营。  
辞屈既无益，敛翼如冻蝇。  
豫贵介于石，安取冥豫成，  
论要免终凶，谋始那用争。  
颐养知节慎，损疾在窒懲。  
下交傥不別，恶习难薰范。  
师诲当佩服，胜已求友朋。  
过言与过行，点检莫暂停。  
粗能遵此戒，无忝尔所生。  
海鸥识机深，良马认鞭声。  
尔过勿惮改，岂知禽兽情。  
善恶审取舍，勿用苦叮咛。  

李吕　感兴  
感兴聚灭元同水上沤，  
痴人贪着不知休。生便当路栽荆棘，  
死代群雏作马牛。上陇计全谋蜀道，  
长城功半废少丘。古来大手犹如此，  
只合将心向内求。  

李吕　庚戍仲春携小子访别晦翁过亲友江清卿之门其嗣子尚幼不果见次早道  
肩舆兀兀度山付，细雨凄风日易昏。  
问店旧曾来托宿，支颐今觉顿销魂。  
故人委蜕荒春草，倦客空怀合暮云。  
古木阴连藏小隐，招呼无复笑迎门。  

李吕　古意  
鸱鸮嘲凤凰，飞鸣竞啾啾。  
凤兮问彼鸮，见憎何因由。  
我居在丹穴，下瑞暂来游。  
梧桐与竹实，食息无外求。  
尔来挟妖怪，隐身向阴幽。  
所至兴祸事，觜爪藏戈矛。  
昼伏作鼠态，白日照可羞。  
臭腐适其愿，恶类自与俦。  
志尚素不同，何残风马牛。  
嗟予月旦评，岂论汝劣优。  
汝道自取薄，安得妄怨尤。  
自古盗憎主，何异鸱辈流。  
有如夫子圣，武叔非宿仇。  
臧仓沮孟氏，岂为鲁君谋。  
但当砺风节，汝自曲如钩。  

李吕　观荷  
适当寒沼上，更在月明中。  
露重鲛珠湿，天高奁镜空。  
参差千盖绿，淡竚数枝红。  
华发秋风里，持杯属老翁。  

李吕　观善斋  
群居有深益，相视无余事。  
此道存诸中，瞭然见眸子。  

李吕　归自南康寄怀朱使君  
过尽重湖复过山，阴凝忽变雪花团。  
路迷曲折易成远，风助横斜巧送寒。  
忆昨片帆离渡口，特烦千骑驻江干。  
如今想在芙蓉观，独据胡床烂漫看。  

李吕　癸丑季春上洲颓岸出败冢冢中有砖云元嘉二十十年七月二十六日余功  
八百年前窆，功曹身姓余。  
元嘉两行字，败甓八字书。  
富贵念犹在，子孙今已无。  
痴人不修省，视此意何如。  

李吕　癸丑七月十九日以老病分任诸子以家务因为诗以示戒  
子舍分劳非获已，息肩养疾乐閒居。  
家传道义频加意，俗爱便宜莫计渠。  
要是人人躬孝悌，更令世世饱诗书。  
从今光大成吾志，可免时称贱丈夫。  

李吕　过孝义亭作诗寄归代书  
经夕离家行百里，山椒一上一回头。  
此来颇快疑阴相，寄语妻儿勿过忧。  

李吕　和感怀韵  
四时迭运春复冬，莫把穷愁蹙两峰。  
牢掣鼻绳休放却，镜中已失旧时容。  

李吕　和韩羲仲主簿古岩韵  
君不见版筑当年胥靡徒，貌象忽与帝梦符。  
卧龙抱膝吟梁哺，霸主不惮三顾庐。  
又不见形模苦遭妇女笑，袖手不解世俗书。  
碧山幽栖载典籍，银鱼焚弃甘林居。  
出处虽云兰菊异，道则一贯无二途。  
要之穷通有定分，所学岂以世俗拘。  
一旦风云合际会，坐令四海如唐虞。  
不用山林并容尔，胸中经济常自如。  
世间余子真碌碌，得失交病言嗫嚅。  
生前雅志一饱足，趋时妩媚忘远图。  
夫君承平相家子，典刑自与今人殊。  
青春已负老成器，白日兀坐圣贤俱。  
腹笥兼收线五色，准拟补衮膺时须。  
豹变要是有毛质，鹏飞九万看抟扶。  
古岩风月镇长好，请著斯名鑱座隅。  

李吕　和吴微明疏影横斜水清浅七咏韵  
深丛茉莉香有余，浓李争春俗不除。  
借箸推排风味胜，尖新莫向小梅疏。  

李吕　和吴微明疏影横斜水清浅七咏韵  
避俗渊明心会景，只咏孤松秀冬岭。  
争识槎牙竹外枝，月上空阶间金影。  

李吕　和吴微明疏影横斜水清浅七咏韵  
倚竹风神不胜情，裁云刻月斗轻明。  
澄鲜只合骚人惜，懒对红尘肉眼横。  

李吕　和吴微明疏影横斜水清浅七咏韵  
岭上休将贝阙夸，江头聊比玉川家。  
个中真趣谁能会，独对回风雪阵斜。  

李吕　和吴微明疏影横斜水清浅七咏韵  
碧涧潺潺暮山紫，闭关危坐心如水。  
窗间微见一枝横，鼻观得香尤可喜。  

李吕　和吴微明疏影横斜水清浅七咏　μ  
胜赏须倾竹叶青，此花元自圣之清。  
翻思杜老尤躯玩，野水横吹当酒行。  

李吕　和吴微明疏影横斜水清浅七咏韵  
斜入茅檐如有恨，高情每赖吟题遣。  
要知调鼎会有时，且占寒溪照清浅。  

李吕　和许尉仙瓴°舍野老有可邻之态壁间之什  
乞糴民宵征，出糶官夙驾。  
艰食间填壑，灾星未退舍。  
七闽况多山，厥田惟中下。  
年登谷粟贱，逐末贪白话。  
一逢岁不稔，大半为饥者。  
公私久匮乏，谁欤可资藉。  
哀哉南亩农，长年服耕稼。  
倾囷了租赋，仅逃吏胥骂。  
东作已无粮，贪赇宁论价。  
负逋罄产傥，求售忘早夜。  
逡巡生计尽，失所安足讶。  
尉仙明达人，出语补风化。  
咄彼兼并家，敛衽当愧谢。  

李吕　和邑宰张元若酹月亭诗四首  
太白邀月饮，只许老坡会。  
汗漫赤壁游，浩歌邈相对。  

李吕　和邑宰张元若酹月亭诗四首  
周郎佳少年，定堪在一战。  
勉哉志士心，分阴疾如电。  

李吕　和邑宰张元若酹月亭诗四首  
古人有大志，闻鸡非恶声。  
信知酹月意，与此同条生。  

李吕　和邑宰张元若酹月亭诗四首  
明府命世才，宇量特闳远。  
为名江上亭，拈出句中眼。  

李吕　贺吴守被召  
吴公骨秀如天人，胸襟落落旨经纶。  
少年固已富家学，筮仕聊称梅子真。  
挽弓骣马特余事，智勇未减飞将军。  
向者长汀初拥节，寇攘聚集惊乡付。  
谁知抚定有长策，不戮一夫令自新。  
稚耋讙呼弛兵七，至今妥巾无叛民。  
移帅赣川尤镇静，宿奸褫魄胥崩奔。  
往年群盗号渊薮，一旦荒垄安锄耘。  
钱流地上非横索，铃斋坐啸生阳春。  
践更盘错威望著，素秉公谦政有神。  
贪吏望风争解去，冤民在处皆获伸。  
还家坐席曾示暖，迅召连崔已在门。  
或人未免巧求誉，我公特立天下闻。  
厥今器识兼文武，倒反映谁欤当此举。  
江淮百万屯边兵，转输馈饷倾吴楚。  
中原荆棘今几年，师老不试漫貔虎。  
陛下翻然采舆论，天意可见公宜处。  
裴度指日平蔡州，充国先零岂难取。  
唾手燕云会有时，伫看大将建旗鼓。  
勒功异域鄙班超，归佐熙朝作申甫。  

李吕　胡程寺二首  
上天一何惨，盛夏忽霜飞。  
竟夺慈母去，焉用此身为。  
空余白云念，无复彩戏时。  
一恨一洒血，何以报春晖。  

李吕　胡程寺二首  
忽逢劬劳旦，儿女拜我前。  
低头勿颂寿，乃翁实不天。  
东南西北去，日月时序迁。  
目断乌江麓，高坟锁暝烟。  

李吕　怀黄令裕二首  
小斋开卷罢，尚友忆黄君。  
语孟能精熟，图书正讨论。  
梅黄风送雨，江涨野连云。  
何日相寻去，书灯共一尊。  

李吕　怀黄令裕二首  
今时求此道，笃志孰如君。  
经训多成诵，疑难喜细论。  
利交甘若醴，世态薄於云。  
须秉岁寒节，深推孔孟尊。  

李吕　怀乌山柏许僧宗文  
清风明月休论景，翠竹黄花不离禅。  
好个赵州关捩子，陶潜欲辩已忘言。  

李吕　吉祥寺旧名永寿初李昪为徐温养子徐知训不能容置酒欲杀之行酒吏刁  
招提一径入垂杨，翠竹千竿粉箨香。  
正要银丝好看客，不须雪乳苦搜肠。  
兴亡徐李一弹指，文字晃黄两擅场。  
八十老僧无个事，犹将经卷佞空王。  

李吕　寄题余氏桂亭  
主人开杰槛，懒种洛中魏。  
诸郎请嘉名，笑指亭下桂。  
根分月晕寒，花染天香细。  
珍重青云梯，籯金未为贵。  

李吕　寄题张道士招真阁  
君成道，去何许，  
寂寂空山号行府。自从汉末人相值，  
因循今莫睹。凄凉古庙落嵓隈，  
水绕閒庭萦嫩苔。敕令立观奉香火，  
屈指古十年中来。道士张君见奇古，  
精力强明奈寒暑。从前观心力勤苦，  
经画一新旧堂庑。尝闻仙者好楼居，  
杰阁晕飞接云衢。往来世外隐君子，  
万一鹤驭停须臾。我劝张君更磨练，  
莫遣光阴随物转。一朝平步玉皇前，  
何虑群仙不相面。多少纷纷尘世人，  
梦中说梦元非真。妙处工夫如会了，  
千百世界现全身。  

李吕　寄赠天台石桥京行人  
无心曾看石桥去，有耳曾听石桥水。  
俗尘未尽难重留，饭麻才竟归心起。  
自从一别五春风，梦绕桥庵古复东。  
雀噪亭前听茶鼓，蛇蟠砌外护瓜丛。  
更忆依人两乌鹊，朝朝飞下映真阁。  
树鹅土菌恣登盘，林麓素无虫兽恶。  
江湖迢递皆畏途，谁知世上有华胥。  
五百开士去虽久，犹余一老能清癯。  
几年肋背不着席，栋宇增新间金碧。  
风月忽寄盈尺书，约我重来共晨夕。  
恨不速驾鸺鹠皮，屈伸臂项款山扉。  
相逢定作解垢衣，水边石上同茹芝。  

李吕　家有含笑花开因成三首  
山花弄春妍，紫雾巧映带。  
凝羞香乍吐，颦蹙有余态。  
芍药畏阳艳，愁红争敛黛。  
幽姿小嫣然，已复倾下蔡。  

李吕　家有含笑花开因成三首  
正色巧遮藏，天香清可带。  
若为忍一噱，耻效{左女右睘}薄态。  
奴红春事退，绝意矜粉黛。  
质素本任真，藻棁鄙居蔡。  

李吕　家有含笑花开因成三首  
花开哂群芳，叶密相映带。  
根移下岩谷，本无尘俗态。  
紫萼斗含羞，翻嫌污香黛。  
我俗谱此花，法书今乏蔡。  

李吕　简龚令望  
乘兴来寻老树村，接谈才只叙寒温。  
翻然掉臂凌风去，何似王猷不及门。  

李吕　见菊  
病夫省睡起凌晨，迟菊朦胧破萼新。  
雨细正应添润泽，烟轻尤觉长精神。  
近来霜重伤禾死，几见民忧洒涕频。  
却是东篱賸黄菊，不堪易粟当金银。  

李吕　见诸公古风有感而和  
吾慕严子陵，躬耕寄事外。  
弗听有道举，安得从郭泰。  
耻因粟五斗，陶令腰束带。  
三贤甘寂寞，举世惜机会。  
是心本通明，忍把客尘盖。  
洗耳颍阳水，要使闻清籁。  
纷纷难与言，简篇犹可赖。  

李吕　戒蝇  
我夙造恶业，半生苦疮皒。  
蝇喙利如针，秉箑倦挥灭。  
彼蝇业更深，曾不慕香洁。  
乘间恣飞舞，嗜此秽脓血。  
我虽以慈受，汝愧宁可雪。  
狂念傥不悛，善计有一说。  
海上逐臭夫，正是汝俦埒。  
速往从这游，从容度岁月。  
贪痴志原足，人害永除绝。  
相汝下劣躯，不过藉炎热。  
徼倖岂可常，肃霜妨凛冽。  

李吕　借用邓彦高韵  
性学丝毫未易通，醇疵何敢议轲雄。  
文章事业须年少，朴钝情怀属老翁。  
閒把笑谈穷物外，漫裒今古着胸中。  
触来方寸有余地，喜到小斋缘素风。  

李吕　近世饮者尊尚苦味有感成诗  
悠悠古先酒，麴蘖化为醴。  
适口固匪他，诗人咏其旨。  
岐黄作本草，甘辛味所纪。  
惟清香滑辣，四事世云尔。  
孟诜注为苦，自不烛厥理。  
至今蔑公论，遂以诜为是。  
乖僻随躯嗜，不尔遽遭诋。  
气禀炎上作，无与诸胆比。  
人情素弗食，尝者为雪耻。  
柳家集众药，意在勗诸子。  
未闻无其故，反以彼为美。  
一呷三掉头，强嚥身耸起。  
从来好欢伯，可畏非可喜。  
孤负太和名，翻作搅肠水。  
因思俗颠倒，类此盖多矣。  
大路指为迂，曲径偏践履。  
郑声既可恶，满市更盈耳。  
憔悴间姬姜，一莸杂兰芷贪浊和者众，  
独清竞萋菲。善恶久相淆，  
何特酒而已。至当终难掩，  
岂必随风靡。革弊会有时，  
周道本如砥。  

李吕　井泉  
山溜碧泓澄，清甘归色味。  
傥逢张又新，应不落第二。  

李吕　橘香亭二首  
满林饱风霜，千奴列亭睛。  
未许吴姬手，藉此长声价。  

李吕　橘香亭二首  
花落飘碎琼，果熟染黄蜡。  
张君鼻观间，莫著阑麝杂。  

李吕　绝尘轩  
昔年陪仲父，杖屨集幽轩。  
门占蹄轮道，交无市井言。  
池边对棋酒，胸次有丘园。  
蝉蜕寒云断，径荒春草蕃。  
增新窗户改，尚喜典刑存。  
结客登临去，茶瓜勿惮烦。  

李吕　绝尘轩  
生平雅不乐城市，背郭开轩喜再来。  
烟淡山屏青未了，晴曛荷盖翠相挨。  
倚风柔弱休栽柳，照水横斜乘种梅。  
乘兴只应清坐好，此怀难向俗人开。  

李吕　老圃拙者  
春蔬含绿滋，荒畦自锄芟。  
万事付一默，维摩许同参。  

李吕　勉诸子  
孔子昔当戹，良以桓{魑离换隹}故。  
韩信伏胯下，将坛起徒步。  
圣贤昔未遇，未免失常度。  
固知天地宽，出门多龃龉。  
贫贱势易陵，动息要衡虑。  
绨袍恋故人，进食哀漂母。  
小人不及夕，焉知鸿鹄举。  
桃花倚春风，零落随夜雨。  
流萤曳残光，未省羲和驭。  
君子并松柏，挺干傲寒暑。  
昭然揭日星，进与众瞻睹。  
群儿勤修读，文行师邃古。  
莫学小儿辈，啾啾燕雀语。  
颜渊犯不校，万世共尊许。  
孟子善养气，策功不下禹。  
潢潦无根源，勿用遽歆慕。  
吾言可书绅，审思宜在汝。  

李吕　某伏蒙丈人佥判出示尝与侍郎郑公浅沙泉唱酬诗轴率尔次韵  
在昔绍圣初，郡英萃朝绅。  
道乡鼓谏舌，劲气排天阍。  
雷霆固难犯，鵷鹭皆丧神。  
独一黄右辖，从容为奏陈。  
主圣臣则直，攀槛古所闻。  
龙颜为稍霁，投荒贷斧斤。  
公亦坐此去，剖符漫朱轮。  
斯人下世久，蔼然播清芬。  
袁盎当汉代，引却慎夫人。  
用舍虽异致，万世嫡庶分。  
向使李勣辈，将顺恨无门。  
但谓此家事，一言陷其君。  
陆贽得罪唐，不测几陨身。  
阳需以死争，久之理颇伸。  
不如汉汲黯，同朝有公孙。  
约议寻即背，巧辞间其臣。  
於惟我圣宋，涵养士气振。  
世代有忠鲠，汉唐何足云。  
且如唐子方，指摘椒房亲。  
继论灯笼锦，将贬岭外春。  
君谟立殿坳，开救蒙宽恩。  
宛陵风雅手，长编纪咏存。  
嗟嗟此邹黄，袁阳略同群。  
近则唐与蔡，辈出有弟昆。  
赤心要无负，肯爱富贵吞。  
鄙哉贱丈夫，肉食苟朝昏。  
倾危不遑恤，是非谁与论。  
前史岂不载，开卷徒沾巾。  
伏读珠玉书，飘飘若凌云。  
遐追古作者，宁让圣俞文。  
顾我亦何人，濡毫来效颦。  
二贤迹益显，余波激后尘。  

李吕　南康道上  
穿山深径如行巷，拱道乔枝欲化龙。  
开辟从来年代远，不知过尽几人踪。  

李吕　陪晦翁游玉涧  
夜琴响空山，临流水方折。  
老仙何处来，欣赏共清绝。  
不知卢仝家，还有许风月。  

李吕　七夕次韵  
天上佳期岁一来，人间急管莫相催。  
鹊桥成后天孙度，雨泣悬知飚驭回。  
儿女欢呼争乞巧，楼台罗列賸传杯。  
欲搜好句陪年少，病士惭无工部才。  

李吕　棋友  
閒寻十九路，坐断千万心。  
运甓何为者，当知惜寸阴。  

李吕　千四一侄见赠筇竹杖以诗谢之  
常瞻南极画图中，寿相偏宜九节筇。  
珍重阿戎来寄我，惭无林下老仙风。  

李吕　遣兴  
一身欲着身无处，万事不疑心始閒。  
仆仆红尘皆苦相，何时挟策过东山。  

李吕　遣兴  
生人无喜怒，喜怒由外触。  
平地有风波，安居多鸩毒。  
缅怀先哲士，每用此理烛。  
颜子不贰迁，所乐一瓢足。  

李吕　遣兴  
天净鸟飞远，路幽花自香。  
春风吹草木，野水满池塘。  
事去青山在，人閒白日长。  
兴来搔白发，微意久难忘。  

李吕　遣兴  
丈夫各自有立志，或出或处非一途。  
主父直须食五鼎，渊明元只爱吾庐。  
佚居自大同蛙井，巧进贪前乃盗窬。  
顾我蹉跎未忘学，肯将身世较盈虚。  

李吕　琴友  
金玉声清圆，鸾凤势翔舞。  
重是古人风，勿效儿女语。  

李吕　清友堂为吕宾峰题  
恶草不可近，恶虫不可逢。  
草有有钩吻，入口裂其胸。  
虫中有细腰，虿尾犹铦锋。  
人生涉世故，得不戒游从。  
澡心三峡浪，对面九疑峰。  
相须济吾事，醖酿如酒醲。  
一朝临利害，暗捷同机舂。  
个中本无物，薄俗谁我容。  
眷彼冰雪姿，气格天所钟。  
蟠根便水石，作配宜竹松。  
相看世味薄，清坐真意浓。  
今时无胶漆，安得如駏蛩。  
永结岁寒伴，馨香满蒙茸。  
愿为管鲍友，莫继耳余踪。  
可能辟三径，吾亦欲推筇。  

李吕　秋旱  
天公作意雨垂垂，风伯颠狂散万丝。  
执法若能诛首恶，更将京观筑鲸鲵。  

李吕　山台  
蜡屐恣幽寻，未能得其要。  
登临一放目，千峰供俎豆。  

李吕　上黄端明寿诗以竚期三入后一品见玄孙为韵  
英声久飞扬，寰海共倾竚。  
学者仰泰山，苍生待霖雨。  

李吕　上黄端明寿诗以竚期三入后一品见玄孙为韵  
器识谁能及，功名自有期。  
一朝闻正论，亲切在彤墀。  

李吕　上黄端明寿诗以竚期三入后一品见玄孙为韵  
献替先其大，从容接每三。  
但知言謇謇，肯顾府潭潭。  

李吕　上黄端明寿诗以竚期三入后一品见玄孙为韵  
仗节朔庭回，建议光明入。  
尽得强敌情，何人敢轻袭。  

李吕　上黄端明寿诗以竚期三入后一品见玄孙为韵  
僸升时许同，孟马宁处后。  
人特诵谦光，我独知德厚。  

李吕　上黄端明寿诗以竚期三入后一品见玄孙为韵  
姓安本无双，山林今见一。  
动必合礼经，心焉在王室。  

李吕　上黄端明寿诗以竚期三入后一品见玄孙为韵  
温旨再褒荣，王人就咨諗。  
早晚诏公归，余波润群品。  

李吕　上黄端明寿诗以竚期三入后一品见玄孙为韵  
骨秀类天人，神清若岩电。  
寿与山岳齐，造物兹可见。  

李吕　上黄端明寿诗以竚期三入后一品见玄孙为韵  
贱子甘藏拙，无心学草玄。  
自然多坎壈，不是乐盘旋。  

李吕　上黄端明寿诗以竚期三入后一品见玄孙为韵  
阻陪称寿席，想见醉芳樽。  
嘉庆宜图画，簪绅遍子孙。  

李吕　上元漫兴  
天上元宵放月明，张灯何苦浪经营。  
一毬积日方呈巧，千片轻绡仅凑成。  
里巷禽呼倾坐去。街衢蚁聚侧身行。  
谁人能向循良道，何不留心劝耦耕。  

李吕　上元应制次韵  
华灯不夜照青春，鳌背背缯山迥绝尘。  
已遣烛龙啣火炬，更开璧月驻飚轮。  
长疑化国烟霄近，未觉壶天晚日宾。  
知是奎文临海外，赐章今夕宠光频。  

李吕　师正堂二首  
物我虽殊理本同，算来身教易为功。  
表端岂但日间影，德盛应如草上风。  
作字心君生笔下，照人眸子验胸中。  
平生得力今牛出，尤见操存合至公。  

李吕　师正堂二首  
颓垣荒蔓几经霜，今喜崇成背郭堂。  
雅欲援琴追宓子，时从退食咏羔羊。  
溪流碧绕如平篆，山木阴连不断行。  
只恐诏公台省去，空教南国爱甘棠。  

李吕　诗勉粹夫进学兼示诸子  
閒忆当年闯孔门，未能无意觉斯民。  
浮名浮利虽关命，多病多愁故恼人。  
九十春光浑易老，二三子者莫因循。  
老夫耄矣诚堪笑，何惜同来试问津。  

李吕　适见诸公咏梅之什因用其韵率作者同赋  
影落林塘凹，斜入茅檐角。  
月黑缟袂逢，天寒翠袖薄。  
世无杜陵人，清吟久零落。  
诗魂不可招，远水谁当酌。  

李吕　耸玉亭  
昔我隐居东，有圃废不入。  
平生爱竹心，要与共晨夕。  
种之三二年，小笋生{楫木换角}{楫木换角}。  
历岁既云久，盘根日以辟。  
环植数丰挺，大者欲盈尺。  
直节势昂霄，莹润如玉立。  
迩来苦炎蒸，小亭漫营葺。  
东山旧蒲葵，从此可挥掷。  
为顾清阴多，更期广封殖。  
本固待时来，春风易为力。  

李吕　送陈尉别二首  
奕世雄题雁塔名，于今父子自师生。  
词场鱼贯真无敌，庆事蝉联尽有声。  
雅兴莫追吴市隐，横飞端继紫微明。  
从来患盗惊邻里，且喜三年鼓不鸣。  

李吕　送陈尉别二首  
试吏谁云百寮底，长材元是万夫雄。  
锥刀垄断焉能较，泾渭区分独至公。  
顾我每惭天下拙，辱君见许古人风。  
明年还忆蓬蒿径，身在瀛洲雨露中。  

李吕　送高丞别  
君侯七闽英，学问早有余。  
年时犹未冠，鼓箧游上都。  
文成笔五色，四海仰名誉。  
调丞尉江邑，有实不愿图。  
朼来对二松，清襟映冰壶。  
粹然眉睫间，未变庠序儒。  
胸中浩然气，固已雄万夫。  
我穷卧洲渚，江鸥以为徒。  
屡枉高轩过，峨冠讲唐虞。  
驰骋文史乐，时得陪卷舒。  
瓜代遽及期，此情将焉如。  
耻作儿女态，挥洒小衣裾。  
虎溪岂限我，足创方趑趄。  
怅望不远送，搔首空踌躇。  
所觊善行李，早达三山隅。  
安居未容久，快作朝省趋。  
用贤世所急，君才应时需。  
愿补仲山衮，再矢皋陶谟。  
勿以得失虑，行当翱天衢。  
愧乏折箠赠，短篇见区区。  
他时旧交念，阔{外门内扁}寄樵渔。  

李吕　送郭之赴廷试  
半生铁砚不偿劳，揽镜惊心已二毛。  
缚虎正须还老手，插貂未肯付儿曹。  
九天日月披晨翳，三峡鱼龙息夜涛。  
闻说西湖冠天下，水光山色动挥毫。  

李吕　送黄元董赴廷试  
江夏无双最擅名，君家群从总能文。  
丹枝只为一门种，黄卷仍收再世勋。  
天上鸳鸿方接武，眼前驽蹇漫成群。  
蜀军自昔锋尤选，一战凭君静楚氛。  

李吕　送黄仲甄赴廷试  
我昔尝为东南行，烦君载酒送城阈。  
酒阑上马意恻怆，似叹飞沉异鳞翮。  
我言君岂哙等伍，霜蹄偶蹶未为失。  
整衔易辔便千里，宁比驽骀才寸尺。  
转头日月曾几何，君已声名满蟾窟。  
笑呼扁舟下吴会，去意猛作秋鹰制。  
君家艺德知何年，弟兄头角俱突兀。  
仙枝万丈不供折，人家生子叹豚犊。  
春归洲渚波面肥，江神为君好风日。  
君王正御紫宸朝，蜀士半居青琐闼。  
牵联即日九天上，判司卑尺等厮役。  
向来於我作鱼羡，吾今洗眼看鹏击。  
人生行止特未定，遇坎乘流听造物。  
唯有名节不可污，与君相期保黄发。  

李吕　送江宰别  
行李在门外，驾言归帝都。  
三年宰杭州，警敏材有余。  
检身不容玷，清冰莹玉壶。  
遇事有所立，风雨信不渝。  
吐哺出延客，悬榻时待儒。  
雅量不遗物，狙诈嗤庸奴。  
胸中水鉴明，黑白分两途。  
慈良恤民瘼，严惮戢黠胥。  
去夏忽大饥，米粒贵比珠。  
农民既无蓄，官廪素乏储。  
君以身任责，询谋及樵苏。  
声威耸邻寇。日赡几万夫。  
一一劳措画，晨饭常至晡。  
惜哉当路者，访问亦已疏。  
此功肩古人，反与泛泛俱。  
要当公论定，会有闻天衢。  
我衰耕谷口，屹然如枯株。  
他人不着眼，屡辱顾草庐。  
脱略时辈礼，待以国士徒。  
临别难为怀，欲赠将焉如。  
但愿益磨砺，器宇恢远图。  
贵富皆分内，青毡君岂无。  
力疾出送别，酸风生道隅。  
征旆不容驻，搔首空踌躇。  

李吕　送千二十侄五首  
江头片片玉梅飞，岭路迢遥雪正迷。  
乘兴为谁骑马去，不辞迎冻散双蹄。  

李吕　送千二十侄五首  
贤哉东道世崇儒，爱子尤专择楷模。  
责望要须精举业，未应道义略唐虞。  

李吕　送千二十侄五首  
纷纷世态利为言，此道谁人识正传。  
为已为人宜两尽，莫教渠笑舍其田。  

李吕　送千二十侄五首  
江左风流久擅名，成章掷地作金声。  
清新俟逸俱难及，若比前贤更老成。  

李吕　送千二十侄五首  
却喜君知取友端，诗情游戏志睎颜。  
更烦为说开三迳，安得斯人数往还。  

李吕　送双峰圣僧遗像还山  
枯林形模酷肖之，只应铎落自秦时。  
定光炉韛收亲子，圆宽门风出自枝。  
韬晦无因观大用，感通犹得见全提。  
要知取次为霖去，便是元初利物机。  

李吕　送王晋卿赴廷试  
怪底先生思涌泉，少年笔势已翩翩。  
马嘶长道空骧首，龙擘沧波竟上天。  
分付风云身九万，更看礼乐字三千。  
期君未可班行去，细听胪音黼座前。  

李吕　送吴晦叔赴廷试  
我昔游白鹤，山川气雄深。  
邂逅识吾子，戛然唳孤音。  
日日望飞鸣，洄洑乃至今。  
玉美出坚璞，木老生乔林。  
书生未足道，聊用慰苦心。  
始驾百斛船，挂帆发江浔。  
破浪当自兹，意象殊髒髒。  
天方拓王度，清问虚宸襟。  
调毫写胸臆，气力戈鋋森。  
荷衣缚异时，恐为寒蝉瘖。  
江城惜此别，风雪作昼阴。  
何以托远怀，酌酒拊剑镡。  
湖海气摇薄，激烈愁端侵。  
唯应白云梦，夜夜飞遥岑。  

李吕　送许尉子云二首  
秦望排空插鉴湖，先生气禀旧东吴。  
胸中今古几千载，笔下波澜雄万夫。  
彩棒垂门奸自肃，土神应梦昔何殊。  
荣归快作朝天计，台阁欢传得巨儒。  

李吕　送许尉子云二首  
济人曾现斩蛟手，慢学吴门作陆仙。  
雪月精神资句法，经纶器识得天全。  
评君全在羲皇上，许我难堪叔度贤。  
出处相悬同臭味，寄怀犹望捧来篇。  

李吕　送杨道父赴廷试  
每念先游尝慨叹，於君先世最周旋。  
神驹堕地真千里，老木蟠空已百年。  
此去汉庭应籍甚，向来蜀产久萧然。  
锦衣归日烘晴昼，应与莱衣巧斗鲜。  

李吕　送杨文赴廷试  
只今冠盖盛诸杨，连岁科名属雁行。  
笔下戈矛吾退舍，胸中珠琲海倾藏。  
鸡群有鹤人谁识，熊掌兼鱼子厌尝。  
一振斯文千古事，凭君更为引天潢。  

李吕　送赵胜仲赴廷试  
过眼纷纷乱髕髗，谁知龙种不寻常。  
更生学苦藜分照，长吉诗多锦作囊。  
已作怒鹏横绝汉，更随鸣凤集高岗。  
天将一第酬寒士，分付宗枝亦有光。  

李吕　送赵彦修  
六月红尘如火烈，朝来一雨炎威歇。  
渐看蘯末起凉颸，推上冰轮作清绝。  
王孙叱驭欲何之，直向铨曹射佳阙。  
天生良才必有用，岂应付与咐等埒。  
几载低头丐祠禄，岁寒颇获固穷节。  
傥逢佳士重荐论，平视朝绅可颃颉。  
顾我幽居苦羞缩，却扫柴门学藏拙。  
每向水边狎鸥鸟，未遑郊外习绵蕝。  
君能脱略时从游，尝鼎一脔端可别。  
临行尚作半日留，满泛青瓷话离别。  
秋风若遇南飞鸿，好寄一声慰骚屑。  

李吕　送仲秉赴廷试五首  
乱石搜琮璧，修梧待凤凰。  
地灵真间阔，世眼但寻常。  
我友更谁子，平生唯此郎。  
连城不当价，容易莫商量。  

李吕　送仲秉赴廷试五首  
雾豹文章异，渊鲸爪角雄。  
荒陂寒泣露，空谷暮号风。  
突起能无意，平沉未分穷。  
不知貂冕地，冷砚破窗中。  

李吕　送仲秉赴廷试五首  
欲献琅玕腹，君诗有宿盟。  
云天宸极邃，日月衮衣明。  
太守荐何武，诸公倾贾生。  
三山移步到，寄语问玄卿。  

李吕　送仲秉赴廷试五首  
一元谁破碎，河洛漏微分。  
星斗昭乾纬，葩华粲地文。  
班扬浑细事，伊傅有殊勋。  
补履非神剑，相期敬所闻。  

李吕　送仲秉赴廷试五首  
元龙湖海士，可但着茅庐。  
诗老经从地，禹功疏凿余。  
蜀峰帆影隔，郢树鸟行痚。  
太史行天下，归来好著书。  

李吕　宿洪氏南轩  
马乳龙须方压架，玉簪蜀盖渐平堤。  
朼来颇释尘劳念，况有清风入枕帏。  

李吕　宿游伯均裕斋夜无蚊蚋熟寐达旦  
处处如雷针在舌，咂肤成群难扑灭。  
主人作官重膏血，未劳挥拂蚊自绝。  
荆棘不产茅山帝，天台有菌皆可尝。  
期君守此化民术，异类尽令回善良。  

李吕　潭溪钓者  
踞坐鱼矶上，无心同狎鸥。  
敲针漫劳力，故尔投直鉤。  

李吕　题伯丈人黄待制归来堂  
君子重进退，大节贵能全。  
厥志在冥鸿，耳非闻杜鹃。  
县车示优宠，挥金乐耆年。  
高风激贪懦，千载要齐肩。  

李吕　题长滩铺  
一丘一壑吾臭味，真是真非孰有无。  
月笛烟蓑秋正好，急须归钓渚溪鱼。  

李吕　题丛碧亭  
主人厌尘俗，不使居无竹。  
诗翁爱诗史，咏歌长不足。  
箨龙遍山园，嘉名榜华屋。  
何当乘逸兴，倚栏听戛玉。  

李吕　题东寮  
羲和鞭日驭，发轫自晹谷。  
道人耕寸田，开窗纳余燠。  

李吕　题焦山寺  
水轮依风负坤舆，百川东充同灌输。  
掀巾之陂莽吞受，沃焦之册初不濡。  
云根终古插江湖，狂澜滔天随卷舒。  
空神回飚避突兀，海门排霄岌相扶。  
僧居蠔山迷向背，佛宇蜃气成吹嘘。  
昔游玄冬崖壑枯，洪涛溅雨名优裳裾。  
风来驾潮愁海若，溟涨跋浪翻鲸鱼。  
羽渊咸池相荡潏，月阿日窟漂方隅。  
此身浮沤一缘聚，四大湿相瀰空虚。  
鎝锋悬持妙善住，蚊睫坐睨焦螟居。  
山中老禅眼於菟，香饭遣化分雕胡。  
重渊重涎舞蛟首，方丈冥寝凝薰炉。  
夜寒黑月照浊水，乞取坏衲摩居珠。  

李吕　题君山爱松轩  
青青窗外松，高下如羽盖。  
不论霜雪晨，屹立风雨外。  
深根养茯苓，千岁坐可待。  
世情苦炎凉，一日几变态。  
此物独坚贞，雅志在久耐。  
清声万壑传，时奏庄生籁。  

李吕　题君山爱松轩  
尝爱山间老乔松，栖烟宿雨盘虬龙。  
道人所爱偶相似，许我来此听松风。  

李吕　题君山观招真阁六首  
蜡屐发兴屡，几为春泥阻。  
此行不作难，霁色随步武。  

李吕　题君山观招真阁六首  
数峰碧巑屼，乌君成道山。  
仙游杳难问，空锁白云閒。  

李吕　题君山观招真阁六首  
双蔓正排空，云是玉真府。  
采芝何许入，忽此驾修羽。  

李吕　题君山观招真阁六首  
观宇藏山崦，昔居火宅僧。  
因缘有时节，羽服奉香灯。  

李吕　题君山观招真阁六首  
晕飞新楼台，像设旧金碧。  
焚修人已老，倚杖对山石。  

李吕　题君山观招真阁六首  
彩侍过丘林，星行忽一周。  
春晖今已矣，涕泪不能收。  

李吕　题破石铺  
往返数百里，上下几重山。  
仆仆利名客，不知行路难。  

李吕　题七者寮  
莹心冽寒泉，砥节介如石。  
本无市朝念，自与红尘隔。  

李吕　题少室故居  
拾遗旧隐居，一亩长蓬蒿。  
在昔考槃初，择胜得无劳，  
羊肠罕人迹，丘壑方自豪。  
凤凰景星睹，奔走纷儿曹。  
屈伸固相感，舒卷随所遭。  
莫言从此去，索价遽能高。  

李吕　题宋德器致爽轩  
将军啸咤风雷生，一诺之宠千金轻。  
仰头看山默不应，此段王郎真绝人。  
人言爽气定何物，面目俨然君不识。  
非氛非祲非烟云，可以意了难口说。  
子猷拄笏人笑痴，先生作斋人愈疑。  
但知谈河不救渴，岂信秀色能充饥。  
千峰横青朝过雨，折简招归入诗句。  
傥有俗客来叩门，为道我眠卿且去。  

李吕　题吴微仲常斋  
人心非无常，自为外物禁。  
喜怒烈火炽，宠辱铦锋森。  
从兹失本然，至理而浮沉。  
达人解其会，魔军讵能侵。  
盘石可转移，明月犹晴阴。  
卓然有所立，此道古与今。  
颜渊无终食，隈子不动心。  
充君名斋志，前修端可寻。  

李吕　题吴仲微常斋  
达石情忘倦，移山志必通。  
朝朝勤甓运，井井策新功。  

李吕　题游少张逸老轩  
劳生著意在荣观，炊熟黄粱万虑宽。  
溢目琴书聊自乐，半窗风月不吾悭。  
从谁更觅安心法，回首几经行路难。  
料想已成同水镜，任他胸次九疑山。  

李吕　天台石桥高茶供  
闻说天台髻未髽，中年方遂此煎茶。  
不行四边十九盘岭，那见二千余盏花。  
架壑横空瘦龙脊，崩云裂石怒雷车。  
他时乞我三椽地，莫郊昙猷滴两洼。  

李吕　天章阁成应制次韵  
宝构云屯珍木才，璇题金榜倚天开。  
高连色界非非境，光动星躔两两台。  
上帝图书开玉府，从臣冠佩继麟台。  
诏音亦许赓宸唱，荣胜邹枚后乘陪。  

李吕　铁笛亭  
孤吹人已远，横笛处犹在。  
清史欣有托，奔云放天籁。  

李吕　投赠钱侍郎端礼三篇  
人间富贵岂须论，三百年来积庆门。  
名纪太常高大父，气钟仁祖外曾孙。  
心存忠孝源流远，义薄云天色笑温。  
屈指前时功德辈，悠悠谁似典型存。  

李吕　投赠钱侍郎端礼三篇  
仙风道骨本飘飘，万卷诗书乐一瓢。  
落笔云烟盘绵绣，满腔星斗绝尘嚣。  
悬知可使邦风美，岂但能令国计饶。  
四海徯公归致主，方今天子舜承尧。  

李吕　投赠钱侍郎端礼三篇  
天地生成无用躯，青箱世业一愚儒。  
几同海上屠龙术，空守岩前待兔株。  
自信平生非木石，谁怜半世混泥涂。  
幸逢点铁为金手，乞与投身造化炉。  

李吕　挽上官文季直二首  
踪迹半天下，声名落士林。  
缙绅争汲引，岁月漫侵寻。  
后辈尊时尚，斯人竟陆沉。  
只言余庆在，子舍日髒髒。  

李吕　挽上官文季直二首  
仿昔刃强际，频趋几杖前。  
交游推上行，礼遇辱忘年。  
木落鸡笼坂，风酸薤露篇。  
空余两行泪，飘洒对新阡。  

李吕　挽昭怀皇后诗二首  
{左巾右荒}御还龟洛，祎衣閟鲋隅。  
光华随渭水，巡狩隔苍梧。  
已卜先朝袝，旋闻反寝虞。  
昭怀千载諡，不朽在椒涂。  

李吕　挽昭怀皇后诗二首  
愍册哀荣绝，鲜原卜兆安。  
世家金穴旧，大坠玉衣寒。  
何意簪花柰，空遗刈畹兰。  
神游泰陵庙，永护月衣冠。  

李吕　晚步  
薄晚憩高林，好风吹我襟。  
斜红翻鹭翅，空碧湛波心。  
云坞牛羊下，烟汀竹簊深。  
一声渔笛罢，袅袅送余音。  

李吕　温泉  
阴阳分二气，钧播立万物。  
泉脉或寒温，初非择地出。  

李吕　温泉  
太朴一已散，人伪日滋彰。  
持彼炎凉态，指目为温汤。  

李吕　温泉  
匡庐发源初，绝景乃如许。  
尤幸远市朝，不遭豪右取。  

李吕　温泉  
怀哉经始心，与世共游赏。  
为语往来人，莫起骊山想。  

李吕　文友  
摛辞气为主，盛气理或差。  
大音等韶护，小巧同春葩。  

李吕　卧云樵者  
山深成独往，伐木声丁丁。  
莫作烂柯客，长年玩一枰。  

李吕　喜入杉岭  
行尽山岭头，欢喜入乡关。  
忆昨冒雨去，寒涩亦多端。  
处登粮纲船，出入狗窦宽。  
水涨泊无岸，水落浅凑滩。  
直待负水顺，摇舻离江湾。  
虺蜴微细物，托龙逞神奸。  
篙工精祷罢，顷刻过千山。  
脱或涉不契，风波生坐间。  
窜身輙拘滞，伍咐仍比顽。  
疑虑狐小润滑，进退羊独藩。  
仅得黄义叟，可与话岁寒。  
论文消永日，长歌当夜阑。  
传闻白水发，川途阻瀰漫。  
余益动归心，掉首辞弯踚。  
怅怀陶靖节，不肯效一官。  
况为太仓鼠，蚕食殊未安。  
肩舆走泥涂，仆夫愁险艰。  
附舟计已左，且复行路难。  
见向恨不早，兴尽而知还。  
明朝得善达，那假生羽翰。  
稚子争候门，细君卷帘看。  
真乐未渠央，茅檐共团坘。  
尚论数千岁，窥管才一斑。  
稍定理残编，补缀令可观。  
尚友天下士，博约加雕鑽。  
游谈若无味，素手空厚颜。  
度事通神明，至理吾岂悭。  
设有无父国，而后不可干。  

李吕　喜雪应制次韵  
嘉平瑞雪映芬华，寒冻河源万里沙。  
贝阙珠宫眩云海，琼林玉树散空花。  
先春知为家祥应，泽物深随德意遐。  
不隔宠光回寸草，何妨梅柳自萌芽。  

李吕　象之晚坐有感次韵  
丈夫不作宋玉悲，珍重陶潜菊一枝。  
寄傲北窗缘底事，只应真趣少人知。  

李吕　宣和殿新竹应制次韵  
千竿倏忽散层云，疑有风雷为骏奔。  
峻擢湛应烦地媪，巧裁作复借天孙。  
已惊虎豹留皮处，更看龙蛇起陆痕。  
圣主工夫同造物，坐令温诏发霜根。  

李吕　乙巳四月比屋多疹痘虐痢间作五月尽犹未已病者延绵在寝治疗不获其  
去年秋冬交，白昼雷虺虺。  
隆冬忽暝燠，青红开百卉。  
雨泽不时下，快雪倾复霁。  
井泉傍射鲋，涧水通一遂。  
春风二月前，行人汗流背。  
倏来夏初中，遽变素商气。  
稻谷已三布，进过未鎝水。  
复衣日犹寒，重衾夜增被。  
燮理失其节，老弱生疵疠。  
疹痘无间然，否则得痎痢。  
十室闻九病，颜色非人类。  
明晨温风届，风候尚云尔。  
只愁淫雨歇，炎威火争炽。  
烁石更流金，暴烈摧万汇。  
皇天本至仁，长怀好生意。  
恢网疏不漏，盖高卑听视。  
夫谁执其柄，悖谬仍倒置。  
感召厥有由，下民亦何罪。  
我欲借扶摇，剖心叩玉陛。  
九关群虎守，未许凡骨诣。  
愿天回光鉴，肃正天之纪。  
甲庚先后三，寒暑无骤至。  
春荣不妄施，秋敛仍合义。  
四序蔑侵陵，功成顺常理。  
三垣拱帝座，百辟森列位。  
星辰各授职，钧播岂私遗。  
巽风司号令，罔或轻行止。  
雷霆秉鈇鉿，歼殛必奸宄。  
膏润到焦枯，阳和不择地。  
幅员几万里，一一防壅蔽。  
日月黄道明，泰阶平如砥。  
丰穰被率土，寿域包遐迩。  
闾阎礼逊兴，鼠偷自不起。  
吾皇免焦劳，邻敌望风靡。  
圣世作幸民，请从今日始。  

李吕　已亥出南康宫伯称以诗赠行次韵三首  
谁怜甲子混泥涂，老钝何能展壮图。  
方恨此行垂橐去，辱君赠句当骈珠。  

李吕　已亥出南康宫伯称以诗赠行次韵三首  
丹枫摄摄挂晨霜，笑指匡庐路许长。  
且喜眼中无逐臭，自然心地发清香。  

李吕　已亥出南康宫伯称以诗赠行次韵三首  
君才端可用於时，努力行将彻主知。  
出处到头皆分定，相期於道不须离。  

李吕　以油烟赠许尉因赋长篇  
我有坚玉黝而泽，尝从十八公处得。  
兰胶麝篆积甚劳，佛账书灯扫何益。  
江南务官骨已朽，潘仙久矣寻李白。  
谁欤获此古胶法，持赠茅斋轻尺璧。  
我非其人弗忍磨，缄藏夜光侵几格。  
换鹅右军肯轻示，五日京兆无人识。  
临池学书水为黑，不救晋家清谈厄。  
风流解物远山长，才轻未免遭刻责。  
神仙中人许玉斧，手持补天笔五色。  
效官一尉聊复尔，祒磈胸襟尽珠瓅。  
张颠落笔谩如云，曹植波澜翻逼窄。  
逢时腾踔不作难，定冠蓬山文字职。  
是物胡为送乞君，要与铦锋势相敌。  
诛奸发潜盖余事，吾道岂容邪学塞。  

李吕　莹心泉  
修绠何妨汲，羸瓶不自任。  
从渠清彻底，伴我岁寒心。  

李吕　忧旱  
田圃如燔木叶黄，火轮从早出扶桑。  
伫观罪已侔汤德，更愿求言举汉章。  
冤死岂能无孝妇，当烹应复有弘羊。  
可怜野老吞声哭，此意何由达上苍。  

李吕　游铅山石井  
碧玉罅中仙洞府，玻瓈无底涵烟雨。  
好将润泽天下施，沾溉宁论数千亩。  

李吕　游青玉峡  
双剑插银潢，飞下作惊瀑。  
奔流两山间，峡石峙青玉。  
大声殷其雷，余响乱琴筑。  
澄泓神龙居，秽浊不敢触。  
派别入危亭，湍激如转毂。  
亭前石磴斜，快泻皱明縠。  
我来濯尘缨，一览骇心目。  
雾罩香炉峰，龟鹤舞见腹。  
山尖应更好，恨不骑黄鹄。  
老坡五字句，敛裧三敬读。  
是翁久已仟，鲲鲸随绝足。  
犹有出尘语，与世作轨躅。  
援笔记姓名，良惭学貂续。  

李吕　游希夷观  
秘馆白云边，来游记昔年。  
黄冠姿槁甚，败屋意萧然。  
访古知仟裔，看碑识汉镌。  
危栏聊徙倚，风袂欲翩翩。  

李吕　游希夷观  
枫老丹成叶，芦轻雪作花。  
晚风何处备，疏柳欲栖鸦。  
绝壁生虚霭，晴天点片霞。  
莫教残酒醒，客里易思家。  

李吕　有感  
入务市朝念，在家云水僧。  
善薰妻法喜，敬远态摩登。  
心里且寻静，热中须放生。  
时时发深省，结来莫教增。  

李吕　予一病七十日心呈牢落作诗自解  
抱病懒巾栉，自度作黄冠。  
披褐襟便短，拖鞋步稍安。  
忘机任俗薄，遮眼把书看。  
未必不为福，善乎能自宽。  

李吕　渔艇  
撇烈非为鱼，流行本处山。  
白鸥自得意，相农过前湾。  

李吕　寓斋  
萍梗天地间，初不异万物。  
可能发深省，惟有一事实。  

李吕　云际岭  
凌空石磴三千丈，匝地瑶林百万花。  
自有眼来方见此，直疑身山到仙家。  

李吕　云庄耕者  
莘野乐尧舜，谷口岂其乡。  
自是不可掩，区区非近名。  

李吕　赠画师郭叔詹  
蚤觉儒冠多误身，聊工传写养偏亲。  
丹青游戏臻能事，造休生成羡逼真。  
笔下岂皆行路辈，眼中谁是筑岩人。  
会当诏作云台像，画手惟君妙入神。  

李吕　赠上官法师  
法官道家流，修奉有年所。  
灵验感人多。时贤赠诗句。  
一日来访予，三揖进宾庑。  
函袖出异书，雷文加释注。  
涤手遍披阅，因果皆有据。  
纷纷奏汉后，死者略可睹。  
权量巧心计，悖道忘君父。  
贪淫蔑仁义，往往涴斤斧。  
质经吾圣人，有理无其故。  
迨乎震夷伯，隐慝才显露。  
嗟乎三代前，朴实犹近古。  
后者业中炽，日甚造罪苦。  
不然子之书，何乃遽有许。  
自居田野间，兹事闻亦屡。  
又知今视者，已复不胜数。  
蠢彼无知辈，徒诵孝悌语。  
人貌犬彘心，埋头入秽污。  
俯仰多厚颜，劬劳忍深负。  
目前恣为乐，遑恤盈墨簿。  
愿子持此书，鑱石置通衢。  
比屋得大诫，毋致烦天诛。  
下愚终不移，自取任从渠。  
有能用斯言，任籍登不诬。  
脱或秘费示，与道终悬殊。  
述此赠行色，子其信否乎。  

李吕　赠朱少南别二首  
外貌休寻饾座梨，应知石里蕴环奇。  
从来善相书前史，为识英雄未遇时。  

李吕　赠朱少南别二首  
朱君精到古人趣，踏遍东南称独步。  
只今应诏非乏材，预烦拈出横梁具。  

李吕　贞妇  
婉彼邹氏女，其父尝籍兵。  
嫁作耕夫妻，妇道以勤称。  
厥夫惰农业，居肆寄郊坰。  
薪爨不时给，贮粟未满瓶。  
行年三十余，脸白两鬓青。  
谁家马上郎，一见愿目成。  
留连不忍去，斜红挂日钲。  
携篮夫偶出，次第陈私情。  
示以箧中金，持赠固不轻。  
正色叱走之，郎马不及乘。  
未几老狂生，补被问宿程。  
百计稍与语，酌酒欲同倾。  
窗前理残麻，不顾空丁宁。  
复出绮香囊，藉以五花缯。  
擎来通郑重，虽受心不平。  
收之置敝箧，生意正经营。  
托言姑少待，反把柴门扃。  
长声呼四邻，悲切不忍听。  
逡巡夫亦归，系缚诉县庭。  
县官颇嫉恶，慰遣壮其能。  
无几三叹息，恨今无肉刑。  
吾闻秋胡妻，死有不朽名。  
又闻昔罗敷，语直理甚明。  
人生各有偶，勿用行兼并，  
奈何世混浊，强暴相侵陵。  
邹本微贱人，姆傅初不经。  
何况抱贫苦，宋身屹长城。  
后世迹其事，足媲古烈贞。  
谁秉董狐笔，大书播余馨。  

李吕　止宿寮  
所重一言契，宁悬千里期。  
他年风雨夜，还意剧谈诗。  

李吕　追换刘平父二首  
奕世旗常记姓名，屏山道学蔼余馨。  
流风与世为标的，好义於君见典型。  
琴韵祗求追古意，吟怀偏喜帝林扃。  
相逢恨晚情犹厚，怅望音容隔杳冥。  

李吕　追换刘平父二首  
高才入用合求闻，却向丘园号隐君。  
驰骋古人真我事，泥涂轩冕付时人。  
黄粱未熟惊尘世，白璧空埋惨暮云。  
赖得相门余庆在，诸郎峙玉正诜诜。  

李吕　追挽游大夫  
大夫古君子，不可今人求。  
蝇营鄙世态，贪吟只不休。  
一朝膺事任，卓尔茂勋猷。  
此道今已远，天乎公首丘。  

李吕　自警三首  
爱之能勿劳，忠焉能勿诲。  
彼有不受者，善意翻成累。  

李吕　自警三首  
当仁贵不让，见义忌无勇。  
今人无魏颗，勿望渠形梦。  

李吕　自警三首  
劈人排孟子，通国诮匡章。  
内省倘不疚，青蝇徒自忙。  

李吕　自临州还题杉岭舖  
自西徂东三百里，还闽入浙半月期。  
人生奔走遽如许，世路险夷当自知。  
造化密移真戏尔，富贵时来则为之。  
盱盱睢睢亦何益，磊磊落落真大奇。  

李吕　自题安乐行  
老於世事尽忘机，古庙寒灰阅四时。  
禀赋旧为天地贵，遮阑那许鬼神窥。  
无弦绿绮陶彭泽，露地白牛僧大沩。  
只此瞿昙安乐行，从何处觅是和非。  

李略　句  
此身若得西归去，犹胜开笼放雀儿。  

李昴英　八月骤寒  
秋欲中分暑更袢，金风崛起成寒动。  
桃笙夜展犹嫌执，狐向朝披便怯单。  
翻手炎凉真可笑，循环造化果无端。  
老来一任添霜缕，寒暑难磨只士丹。  

李昴英　白云登阁  
白云捧拥到危巅，杰阁翚飞倚半天。  
谷响颇疑吟木客，潮囘坐见变桑田。  
几重山隔几重海，一日身闲一日仟。  
真乐无如会心处，林花野鸟亦欣然。  

李昴英　白云山见五色雀  
罗浮禽五色，创见此山椒。  
锦羽嬉同坠，铁冠迁最乔。  
疑随仙双过，喜趁白云招。  
贵客非关我，劳渠千里遥。  

李昴英　白云狮子峰望罗浮  
不到罗浮瞥六年，后期几误铁桥仙。  
远云不隔山真面，西麓原同第七天。  

李昴英　北山证果寺  
久闻北寺最清幽，因看花田遂一游。  
近国好山半烟雨，参天乔木几春秋。  
香凝永昼添柄都，风送长松爽茗瓯。  
此境今才逢我辈，不留诗去鹤猿羞。  

李昴英　碧霄  
未到白云先碧霄，瘦藤支我上山腰。  
烟横远树醉眸豁，竹引清泉尘虑浇。  
酒滴松根和露饮，茶烹石鼎抱茅烧。  
平生不被利名锁，半掩柴扉听晚樵。  

李昴英　别陈霆  
政喜论文子遽归，扶胥之口访韩碑。  
吟篇佳处南游得，行李轻如始至时。  
石友秉心终可托，铁翁具眼远相期。  
勉旃办取兰闱捷，四六供官且放迟。  

李昴英　采阳轩  
看尽西园十里梅，黄昏寒月趁人回。  
要圆一段清游事，更访仙宫索茗杯。  

李昴英　池州溪桥  
万里长江汰一杯，等档袖剑九华来。  
溪桥独坐无人识，又驾长风跨鹤回。  

李昴英　代送丘漕迪嚞  
假帅如公自古无，邦人久矣望锋车。  
政声难掩诸公说，明主周知万里余。  
豹尾鸡翘那欠此，莼羹鲈鱠且归欤。  
江头鼓动江船去，喜气欢声动里闾。  

李昴英　悼花首湛长老二首  
碧眸泓铁面，跣足衲悬鹑。  
数日蒲团定，一如泥塑人。  
施钱随散掷，忍辱已忘嗔。  
丁字何曾识，拈提话转新。  

李昴英　悼花首湛长老二首  
别我笑吟吟，罗浮原力深。  
空拳糊众口，平地起丛林。  
山迥孤云没，溪寒片月沉。  
人今奇坐蜕，在日孰知音。  

李昴英　登峡山疾风甚雨  
长风吹裂碧云堆，卷取银河泻下来。  
雨搅犀潭千尺浪，烟遮龙窟一声雷。  
松翁偃盖岩隈立，猿女穿萝洞里囘。  
旧事兰亭好拈出，婆娑溪曲共流杯。  

李昴英　赣学乡饮礼成二首  
风化之原出泮芹，饮循豆笾陈。  
国中推择爵齿德，堂上献酬介僸宾。  
主一敬存容自肃，歌三乐备意相亲。  
粲然应接非观美，所望今人样古人。  

李昴英　赣学乡饮礼成二首  
无哗观者也深衣，古典如迂效颇奇。  
放出曦轮行事日，飞来捷帜序宾时。  
俎阳便觉春流畅，拜爵潜教俗转移。  
此礼重行应易易，邦人耳目熟威仪。  

李昴英　古成之仙箕  
翁来灵笔舞龙蛇，翁去瑶坛锁暮霞。  
旧事欲谈三百载，五云阁上望仙槎。  

李昴英　观定堂  
梵宫凭水建，蓬荻费芟除。  
岸破群鱼出，枝危独鹤居。  
定钟僧睡早，挥尘客谈虚。  
月满龛灯小，风停幡影痚。  
供盘多佛菓，僧饭饱园蔬。  
惟有开山老，清高闭草庐。  

李昴英　观获  
负郭平田阔，秋深获勤。  
短鎌行缺月，多稼剪黄云。  
旧腊占三白，今年稔十分。  
太平村舍里，坠穗饱鸡群。  

李昴英　观入试者  
钟撼鸡鸣万家起，月下纷纷白袍子。  
提壶挈榼春游闹，擎箱擐箧谁家徙。  
通衢隘塞行人绝，露坐欠伸奴跛倚。  
远闻雷轰应答，近亦洶洶殊聒耳。  
轧然棘其八户破晓色，阵脚忽移去如蚁。  
壮夫先入护几案，儒雅雍容行且止。  
垂髫趁哄未知苦，戴白相持叹衰矣。  
自从明诏到郡国，士出深山集城市。  
但能操笔不曳白，秋榜人人都准拟。  
分明结社战所兵，投合主司谁得髓。  
昨科人令或亡，三年场屋能消几。  
功名信分置勿言，身健频来已堪喜。  
槐黄早脱吾侥幸，因送儿曹得观视。  
傍人休笑李秀才，三十年前亦如此。  

李昴英　广州天庆观众妙堂东坡井泉铭  
老经云，坡记成。  
名非古，堂遂轻。  
两翁像，久晦冥。  
伟方公，旧贯仍。  
取彼栏，护此泓。  
新作盖，环以铭。  
遗千年，饮清泠。  
续坡谁，李昴英。  

李昴英　过严子陵钓台  
船重只因将利去，船轻又恐为名来。  
如今羞见先生面，夜半撑船过钓台。  

李昴英　和广帅宋自牧劝驾韵  
天将造榜放秋晴，南国新逢运会亨。  
障碍洞开来试者，计偕稳送上华京。  
主人况是梅花宋，寓客渐非日色程。  
面见河南已分晓，伫聆魁捷响仙城。  

李昴英　和心字韵送林尉公琰校文  
鹄袍忙立老槐阴，争望文星早照临。  
称物衡无高下手，别形鉴有是非心。  
品题岂逐朱衣转，沙汰何妨苦海沉。  
将见贤书协舆论，真才到此遇知音。  

李昴英　和徐意一韵赠宝积中空山  
道是空山却有渠，原来有有亦无无。  
若能空到真空处，万斛尘埃着碓夫。  

李昴英　河南扫松访古胜寺不遇主僧  
主僧走城磨驴儿，廊僧闭门缩头龟。  
长发行者披鹑衣，沦我苦茗行相随。  
禅床破簟客自展，急呼苍头挥大扇。  
卧到夕阳暑力软，归趁潮平柁流转。  

李昴英　后峒月溪寺  
寺巧蟠山背，池圆印寺前。  
连筒泉落罋，如镜地无砖。  
茗苦苛留客，僧淳懒说禅。  
使君期不至，一宿笑无比缘。  

李昴英　后峒月溪寺  
森森杉桧郁相缪，散策何妨逐胜游。  
梵宇庄严传浙样，碧池荡漾纳泉流。  
将军赢得山林在，衲子多因粥饭留。  
眼界虽云欠轩豁，晚凉宜酒且夷犹。  

李昴英　黄士奇沿檄送其双亲归闽以诗送之  
佳哉茂士颇圆机，频到萧斋对尘挥。  
官长见知因职业，人生最乐有庭闱。  
东山至宝身当惜，伯玉中年力去非。  
一事说来真可敬，来装罄矣货金归。  

李昴英　即席和人韵送荃翁  
诗似油翁背注油，知音世有几荆州。  
乍寒乍暖方榆火，无米无钱只叶舟。  
客况可堪今老大，人生何必尽封侯。  
津亭且莫匆匆去，万斛春醪任拍浮。  

李昴英　纪事何林尉韵  
清晨风日辟群阴，一纸三熏上帝临。  
或者贪功频滑手，毅然奋笔特诛心。  
冤辞赖有由言折，圣世难施汉法沉。  
此举岂谋身祸福，祗怜无罪挚南音。  

李昴英　寄赠竹隐李聘君  
圆沙有此隐君子，短褐枯筇自一丘。  
安乐窝中宽宇宙，逍遥游处眇公侯。  
逢人皆喜一无忤，於世何求百不忧。  
种德已深天必报，大儿玉立最清修。  

李昴英　建宁解妲寄雪峰因人梦  
行脚今朝又起单，欣然归去得安闲。  
从前大梦难忘处，上白云山望雪山。  

李昴英　建他解归诗复徐意一二首  
恨未澄清尽，孤踪已不安。  
缪悠臣罪大，感激上恩宽。  
乡国三千里，人心百八盘。  
梦归今始验，为我谢言官。  

李昴英　建他解归诗复徐意一二首  
吏擎双印出，便觉此身轻。  
物我忘恩怨，渔樵寄姓名。  
笛声黄犊背，诗兴白鸥盟。  
故旧休相讶，无书到帝城。  

李昴英　鉴空阁  
鉴空阁上赏僧轩，只树深开不二门。  
一水横流界平野，数峰突起补前村。  
舟来舟去人多事，潮落潮生岸有痕。  
镇日长閒输老衲，倚筇独坐古榕根。  

李昴英　景泰寺  
树合疑山尽，攀缘有路通。  
远鸦追夕照，低雁压西风。  
瀑势雷虚壑，松声浪半空。  
凭栏僧指似，涨雾是城中。  

李昴英　净慈释刺血写经赞  
此经如筏，写之着相。  
而刺血写，妄中之妄。  
经诸佛阔，血父母生。  
何净何垢，等为前尘。  
末法阇梨，沉酣入骨。  
一毫且靳，而况於血。  
血犹可舍，是知身幻。  
大痛一囘，直须臂断。  

李昴英　久住白云呈镇长老  
桑下戒三宿，我此尚留恋。  
曹溪悟一宿，我复无知见。  
镇公房逊客，所须如执券。  
园丁蓝供茹，行者时灌砚。  
饭奴更蒭马，纸帐费香篆。  
主人真好事，应答色无倦。  
欲归兴示阑，欲住面有靦。  
飞锡肯三迳，亦有伊蒲馔。  

李昴英　看僧披剃  
尔教言无相，谁教蜕发毛。  
虚名犹度牒，多事更方袍。  
父认师传的，年推戒腊高。  
冠巾何不可，只要断尘劳。  

李昴英　哭清远权宰楼海司法二首  
谕贼散私财，冥顽不可囘。  
愤然瞋目骂，吾已戴头来。  
一死当凶刃，千家免劫灰。  
遗孤元未有，行路为悲哀。  

李昴英　哭清远权宰楼海司法二首  
百里称廉吏，谁欤起釁端。  
州符需赋急，军饷及期难。  
节义扶浇俗，朝廷赠大官。  
邑人崇庙像，犹似发冲冠。  

李昴英　苦秋暑引  
商金久得柄，老火未退舍。  
甑中着寰宇，赫酷甚於夏。  
池汤颇殃鱼，田龟应害稼。  
桃笙亦桨汗，水国无凉榭。  
扇挥腕欲脱，忍渴畏杯斝。  
树间寂秋声，矩　¤何时下。  
四序本循环，寒暑相代谢。  
炎炎推不去，谁与诘造化。  
人思濯清泠，风露原一借。  
再拜祈蓐收，西陆早命驾。  

李　′英　灵洲  
眼前无限往来舟，射利干名不肯休。  
少见人心如此寺，屹然砥柱在中流。  

李昴英t　吕洞宾赞  
碧其风巾，皓其云袍。  
六合飞遨，仙中之豪。  

李昴英　罗浮峒长宝谷王宁素送药瓢  
久矣深山炼鹤形，闻呼峒长又逃名。  
断崖怪木人稀迹，乱石奔泉润有声。  
剑定通神收古匣，棋聊供玩戏纹枰。  
药瓢解赠宁无意，重到孤庵论养生。  

李昴英　罗浮飞云顶  
山行颇觉思悠然，游遍仙家几洞天。  
登见日亭风刮面，立飞云顶月齐肩。  
稚川翁有烧丹灶，影泰师留卓锡泉。  
我得真人金石诀，无求自可享长年。  

李昴英　罗浮国醮  
霓氅蹁跹拜玉宸，发挥道德五千文。  
步虚夜半千山月，朝斗空中五色云。  
风雨若时昌国运，乾坤齐寿祝吾君。  
贤侯方寸精诚积，散作丰湖叶气薰。  

李昴英　罗浮何君佑夫相访惠诗又出所作水墨鱼戏题卷末  
山头钓引千钧鱼，铁桥曾逢稚川奴。  
风波平地误点额，戏取墨汗翻模糊。  
纵观濠上契妙趣，浩浩胸次涵江湖。  
墨云忽从砚池起，拨剌跳出形模殊。  
大鱼腾骧撼风雨，小鱼琐碎游荇蒲。  
技如元放几许奇，金盘一个松江鲈。  
试张亭前涨波影，舂锄飞下傍睢盱。  
世间画史少活笔，描写终类鲋肆枯。  
文溪一湾浮钓徒，欠得龙眠为严濑羊裘图。  

李昴英　罗浮梁弥仟游烂柯山赠以曲筇方笠  
葛坡龙竹东坡笠，合伴山人到洞天。  
柯烂想应留斧在，凭君试问石桥仙。  

李昴英　罗浮桃源峒  
灵符锁尽穴中蛇，深入千岩处士家。  
峒户隔云呼不应，时时流水出桃花。  

李昴英　美广帅赵平斋拓贡院  
闱棘千间手拓开，帅幢元是个中来。  
前峰卓卓尖如笔，正路堂堂稳踏槐。  
自此鹄袍容万士，浑然龙化出伦魁。  
南州尽说明年好，依旧科名得上台。  

李昴英　南华寺五首  
诵经听得入从门，壁上偷他四偈言。  
毕竟单传端的处，卖新供母是心源。  

李昴英　南华寺五首  
西方骨董南方宝，留镇曹溪几百年。  
自是后人当不得，有如翁者亦单传。  

李昴英　南华寺五首  
从前梵说堕虚空，独有坛经说不同。  
体用圆明皆宝相，一丁不识却心通。  

李昴英　南华寺五首  
未参五祖已开山，全下全身此地安。  
不是香烟忘故里，衣留孔道要人看。  

李昴英　南华寺五首  
清者何曾饮盗泉，僧盂底饭逆巢田。  
此疑欲问师无语，风撼长松啸半天。  

李昴英　蒲涧山行宿景泰呈诸友人  
蒲根采得汎金船，滴水岩前且地仟。  
造物添支闲岁月，上恩不与好山川。  
意行芳草迷丹灶，旋摘新芽拨涧泉。  
欲雨还晴便登览，更消一宿白云巅。  

李昴英　蒲润滴水岩观瀑  
与可人游五四并，快风吹面洗炎蒸。  
鹿巡夹道千章木，猿挂垂崖百尺藤。  
石室横琴清振玉，壶瓢酌水冷调冰。  
瀑帘雨后笼山阔，不许尘埃俗耳听。  

李昴英　蒲润和东坡韵  
四时冰柱湿风前，绝顶飞一来派泉。  
瘦蔓相牵根太古，苍崖特立探长天。  
灶荒孤鹤寻遗迹，寺老幽禽闯坐禅。  
闲日频游归复梦，结庐曾许蹑坡仟。  

李昴英　樵者  
近道其樵者，劳哉食束薪。  
运斤碎裂盘，荷担下嶙峋。  
恐是仙王质，何须贵买臣。  
路傍迎一笑，笑我绊簪绅。  

李昴英　青释应端住与化寺惟其说而勉之二首  
钵中滴水也难消，切莫贪他寺富饶。  
留取大皮缠大树，腹围紧紧篾三条。  

李昴英　青释应端住与化寺惟其说而勉之二首  
一般奇怪弄精魂，猪蚬皆餐针戏吞。  
未到空通渠地位，只当斋戒作沙门。  

李昴英　秋试已近用韵勉儿辈  
邺轴轮囷数世藏，乃翁曾读被龙光。  
诗书有种芥拾紫，科举催人槐落黄。  
学到自然名盛大，文工更要理深长。  
岁当酉戌吾家旺，月府先教窦桂香。  

李昴英　劝梁青霞归罗浮旧隐  
逍遥八极片云浮，所过名山不久留。  
依旧片去归石峒，从今休更下山游。  

李昴英　三山亭  
山中招提鼎足踞，路如丁字分头入。  
还看港汉纷长绳，俯见阜丘才小笠。  
班荆坐仆纵之息，争解绿荷撮红粒。  
群然饮润忽喧噪，石兀深丛疑虎立。  
我起胡床划孤啸，前峰响答松风急。  
举头云端尚天半，搘竹扳萝进千级。  

李昴英　三十五代张天师赞  
冷面皎霜凝，电光双目峥。  
生来元自别，不但父书灵。  

李昴英　山寺夜起看月  
丙夜忽窗白，披衣起凭栏。  
山川如昼见，松桧照人寒。  
孤鹤欬屋脊，群僧鼾纸单。  
灯前呼老佛，妙境许同观。  

李昴英　山行  
尘中事日生，拨剔且山行。  
补被欣然出，登车趣便清。  
奴收携蜡屐，客主带棋枰。  
才过城闉外，耳要命无市声。  

李昴英　示儿用许广文韵  
斐然狂简不知非，席帽何时免诮议。  
官样词章惟典雅，心腔理义要深几。  
各随鹏鷃高低适，一笑鸡虫得失微。  
偶未成名儿勿恨，我方追悔蹈文闱。  

李昴英　是日至马祖岩和前韵  
九秋天地香，赣产饶木犀。  
登高诣其巅，风健戏马嘶。  
偷得一日闲，古锦奚奴携。  
秋阳阁霏雨，飞盖换障泥。  
举扬马祖禅，拂摩老坡题。  
菊萸劝人饮，猛吞玉东西。  
凭阑视九州，莽苍烟水低。  
如何昌黎翁，华岭须缚梯。  
野性淡无嗜，所乐惟山溪。  
每羞名利区，得失争虫鸡。  
意行契真趣，荒苔踏成蹊。  
嘉辰且尽欢，聚散或不齐。  

李昴英　寿张新班  
喜气棱棱肖紫岩，向来石燕毓奇男。  
九十入相今才半，七日为人恰后三。  

李昴英　寿张新班  
籍湿金兰穹地步，椒香玉斝盎春酣。  
赤松须待功名遂，蒲润清泉墨菊潭。  

李昴英　书龙头义约簿二首  
桂菊风香造榜天，门标捷帜地流钱。  
笔端快便行年顺，骑鹤缠腰身两全。  

李昴英　书龙头义约簿二首  
鵰鹗联翻二十名，看看金榜是同盟。  
河南人面分明见，心说龙头谶已成。  

李昴英　司法曾子美新第荣归欲得余诗不敢效世俗谀语二首  
里同清献久闻风，耿耿胸中便不同。  
一疏叫云韦布日，大廷对策想输忠。  

李昴英　司法曾子美新第荣归欲得余诗不敢效世俗谀语二首  
舌似河悬笔水翻，春官首疏见风肝。  
士须卓尔名当世，好取前修节行看。  

李昴英　四月十五游僧寺  
今日快逢僧结夏，不刀乘兴扣禅扉。  
非垂远瀑溪声急，风卷痴云雨脚稀。  
囊锦诗成僧借看，纹楸棋落鸟惊飞。  
此来莫讶凭栏久，杰阁新成拂翠微。  

李昴英　送舶使孙叔谐东归  
莼鲈高兴趁新秋，帆腹吞风涌去舟。  
万宝集登天子库，诸蛮遮润海山楼。  
世间颠倒是非梦，达者逍遥得失侯。  
归到家林定重九，团栾杯酒菊花浮。  

李昴英　送舶使周申  
堂堂山立旧朝簪，久屈清流督献琛。  
风赴连艘出狮国，浪吹残句到鸡林。  
平生不隔同年面，中岁难禁惜别心。  
归见耆英定相问，只言闭户万山深。  

李昴英　送陈大雷试太学  
裹粮数千里，买勇万人场。  
庚岭琴书去，桥门姓字香。  
有司应眼具，喜气已眉黄。  
践履宜天相，时文况所长。  

李昴英　送次儿解试  
四度笺名达帝聪，布衣便有此遭逢。  
吾家积庆为心印，一战收功在笔锋。  
举子头场关荐鹗，时文手段要屠龙。  
庭前手植森桂花，飞捷今秋好事重。  

李昴英　送都运陈炜以烦言去  
铁汉从来去就轻，当年乌府树风声。  
福星临分人安乐，浊世如泥志洁清。  
祠命忽传奸吏贺，归装绝少担夫惊。  
退庵本惬家林兴，父老攀辕却有情。  

李昴英　送恩平潜使君还里二首  
风流太守作春游，到处恩波浩荡流。  
怀绶故乡需上日，移舟别浦趁中秋。  
声歌洋溢行人口，书翰纵横健笔头。  
识面虽新心颇熟，殷勤话别送归舟。  

李昴英　送恩平潜使君还里二首  
五载南州屈重名，活人一段是归程。  
两州曾唤两苏起，孤节要师孤竹清。  
合有峰车催赴阙，不应画戟又专城。  
闲身已决深山底，千里犹能共月明。  

李昴英　送高礼部不妄知严州  
从来直气劲摩空，又吐忠嘉忤九重。  
指斥分明人所忌，去留谆複上能容。  
清风慨慕桐江钓，异渥新疏竹使筒。  
熊轼一行聊复尔，羽仪禁路夔龙。  

李昴英　送广东宪陈均二首  
十五年间再绣衣，幡然一出浩然归。  
囹空但欲全人命，纲打谁能避祸避。  
壬巧交攻邪害正，丁铁奏免是成非。  
离亭父老遮如堵，莫驻春江去棹飞。  

李昴英　送广东宪陈均二首  
我如越雪致狺狺，此事牵连亦到君。  
久矣浮名等蛮触，付之公论定犹薰。  
四知谁不推杨震，三已何曾损子文。  
甚欲一行陪祖帐，万山遥隔几重云。  

李昴英　送广帅赵平斋当选暨解印趋朝  
海濒老同年，五载依宇下。  
春风舞蓑笠，爱日曝田舍。  
喜无撞热衷吏，追逐款段马。  
剧谈许絛褐，得趁公余暇。  
达官来三迳，小队邻翁诧。  
明公杰俊人，麟族称大雅。  
典刑样诸老，胸次郁醖藉。  
西派溯其源，境物入陶写。  
才高事无难，只手擘太华。  
乘轺始逾岭，风采贤使者。  
堂堂开大阃，部属肃韞帕。  
台端有老蜮，闯影含沙射。  
孤忠冕旒知，还许河内借。  
铃斋安独处，冷淡闲僧夏。  
例钱推不受，金贝视土苴。  
首祠酌泉翁，坐使饕俗化。  
葭萌细摩拊，生意被原野。  
循良渤海遂，平理颍川霸。  
威风戢偷窃，德意销诡诈。  
能令飓母伏，默祷雨师洒。  
开仓散穷闾，俭岁低粒价。  
贡场宏敞拓，芘士千间厦。  
历观古贤牧，美政公其亚。  
谗夫真枉了，有识共唾骂。  
君子竟何伤，徽誉愈脍炙。  
诏还九棘班，明发不俟驾。  
倾城送津亭，牵缆不忍舍。  
老夫前致辞，再拜进离斝。  
立朝要敢言，切勿效喑哑。  
此行众所望，磐石鞏宗社。  

李昴英　送黄提干赴班  
不枉金兰贮一贤，唱名重见冕旒前。  
省闱见说第三赋，选调犹迟十八年。  
据实语人南峤事，无多行李浙江船。  
壶山群彦官今紧，直谅如今合茹连。  

李昴英　送鉴师住灵洲寺  
少年芹泮也儒冠，底事缁袍染异端。  
孤岛一灯开佛屋，长身七尺占僧单。  
钟鸣鱼叩随缘过，棹舞鸥飞取次看。  
亭下听经鼋在否，石栏摇影碧波寒。  

李昴英　送荆门王广文之官  
京都士如云，一见知好修。  
未尝文文饭，已替肉食谋。  
炎门耻曳裾，漫郎肯从游。  
惊座吐倔奇，奇尘觉我羞。  
穷边人惮之，长笑驱行舟。  
远烽乱夕烟，戎马骄高秋。  
清野空子衿，丛棘荒半流。  
此去欲何之，幕府应拔尤。  
吾道岂空谈，取胜在一筹。  
献馘早归来，平步班瀛洲。  

李昴英　送魁星与李子先  
金斗高跳鬼状狞，世传此像是魁星。  
祥光闪烁开先光，助子秋闱笔砚灵。  

李昴英　送李路钤万入京  
运厄南州暴吏专，鹖冠却有好官员。  
捕猺怕损平人命，制锦尽除常例钱。  
枘凿一言辞辟郡，胸襟三略合筹边。  
景文匹马长相过，我愧才非玉局仙。  

李昴英　送李尉兴龙之海丰任  
书味无穷得属厌，待瓜六载不辞淹。  
乃心雅欲亲诸老，初筮惟知守一帘。  
毋纵弯弓猎鸡犬，谨防暴客起鱼盐。  
同乡同姓钟情处，酌别中秋吸玉蟾。  

李昴英　送连推黄端简赴班  
别我谷之盘，今谁似二难。  
西江诗种好，南斗剑光寒。  
千里依莲重，三年食薜安。  
头班人品称，春意暖征鞍。  

李昴英　送梁伯隆归丹谷旧隐  
昔人入山访隐君，每恨见山不见人。  
子持画图走踷踷，人虽可即山非真。  
自言谷中万修筠，泉鸣琮琤石嶙峋。  
谁甘混迹麋鹿群，雅意远游阔见闻。  
飞筇遂过南海濒，翻海一洗征衣尘。  
东望绝域天无垠，药洲风月蒲润云。  
间出奇语颇自珍，奚囊十袭而三熏。  
槿花猩血荔锦纹，何如故圃桃李春。  
江湖社友杯十分，何如族聚情话亲。  
行路之难多酸辛，还家火急埋车轮。  
拂拭矶苔开径榛，畹兰篱菊庭古椿。  
赠篇满箧不疗贫，几人炼药能轻身。  

李昴英　送梁上舍必得大学解试  
南国去天远，行程勿滞留，  
试期催负笈，战决胜焚舟。  
澹墨题金榜，英声起璧流。  
旦评期望久，着力在毫头。  

李昴英　送荃翁张端义之惠阳  
吹面东风竖绿蓑，诗翁七十醉婆娑。  
放怀自号天随子，知我无如春梦婆。  
吟有小奚磨破砚，卧看赤脚踏行窝。  
太湖争似黄湾阔，高浪粘天独笑过。  

李昴英　送三举人  
铜蟾滴砚不曾晴，命到通时文乃亭。  
善射定知杨破的，力耕必获稼如京。  
锦旗门巷夸联荐，椽笔春闱又中程。  
擢第古代如下问，定将四字语元城。  

李昴英　送循倅黄必昌之官  
好风佳月说龙川，人喜新来别乘贤。  
才尽优为千里式，学今有用四书全。  
黄门祠下挥吟笔，丞相岭头先着鞭。  
莫但挽眉衔纸尾，忍教田里苦颠连。  

李昴英　送演侄三首  
少年政要识艰难，受国恩深早一官。  
着力莫孤先世望，从头细把四书看。  
金兰益友真同志，菽水慈亲曲尽欢。  
学取老夫穷意思，免教人指夸繻纨。  

李昴英　送演侄三首  
五常百行异其名，腔子源头一个诚。  
数马似愚宁过谨，悬鱼虽矫却真清。  
宽和爱众众同爱，骄倨轻人人所轻。  
诗好何如动业好，旂常元不载诗声。  

李昴英　送演侄三首  
一同休戚尉相关，肉食那容职旷瘝。  
验视难真防木刻，追擒易误戒弓弯。  
千寻树看萌芽始，万里行从跬步间。  
大抵穷通皆定分，炎门邪径莫跻攀。  

李昴英　送叶耆卿试太学  
背城赢一战，璧水是儒林。  
词赋八叉手，功名寸铁心。  
程兼驰数驿，学苦惜分阴。  
清献起庚戌，长风送捷音。  

李昴英　送湛师回罗浮花首山  
翩然拂袖忽然囘，带得罗浮面目来。  
乞食又还双足趼，坐禅岂是寸心灰。  
故依花首从三靖，旋摘茶芽供一杯。  
兰若苦空君不厌，可能为我扫苍苔。  

李昴英　送张子元班见  
笑掇巍科是管君，等闲马上换京官。  
扶摇九万从今易，植立千年自古难。  
多办衣裘御风雪，紧操维柁过泷滩。  
中朝知旧如相问，试把吟篇举似看。  

李昴英　送郑雪屋归里  
征衣点落红，君去与春同。  
贫到归时见，吟多醉后工。  
不应冠尚鹖，自许气如虹。  
忽着看山眼，飞帆吸快风。  

李昴英　送子先贤归南海  
束书相伴到江西，我尚濡留子遽归。  
轮角难生催别斝，刀头欲折为斑衣。  
功名有分须如意，学问无穷更造微。  
若到家林遇奴辈，先教拂拭钓鱼矶。  

李昴英　送族子春叟游西广  
凤出丹出定九苞，桂林要拣一枝巢。  
久闻岩窦须幽讨，不是豪人莫汎交。  
鹤发频将安问寄，萤窗勤把旧书抄。  
功名到底还坚志，崛起新丰一草茅。  

李昴英　题东坡竹  
叶叶枝枝各标致，密密痚痚总风味。  
笔为化工壁为地。顷刻种成此君子。  
虽然月影水影写真似，安得千年尚生意。  

李昴英　题罗浮冲虚观化缘疏  
仙去千年重此山，不禁风雨屋摧残。  
金能点化空谈易，钱欠通神着力难。  
支厦终非一木了，成裘未免众毛攒。  
洞天有分人人到，轮奂峨嵯起笔端。  

李昴英　题石室木  
似屈才伸蛇解蛰，似断还连龙蜕骨。  
天河失却古槎橜，落在人间撑突兀。  
若非胸中磊块洒浇出，老死画工无此笔。  

李昴英　题雪峰因大梦顶相  
终朝咬菜根，那得许精神。  
自笑形为赘，从渠画不真。  
闲云留片影，活佛化千身。  
大梦何时觉，痴人问木人。  

李昴英　同刘朔斋游白云寺二首  
冲暑登高人所惮，云韩龙孟乐相从。  
眼穷溟海九万里，身在蓬莱第一峰。  
潮长屿低帆势急，山回路曲树阴重。  
日斜移席临池饮，戏掬清泉解酒容。  

李昴英　同刘朔斋游白云寺二首  
勘破禅家最上关，掀髯朗笑响千山。  
海门下涌冰轮出，昏鼓先催玉节还。  
独上层巅风浩荡，归沿小涧石孱颜。  
寻幽本是闲人事，聊复君半日闲。  

李昴英　同刘朔斋洲蒲涧谒菊坡祠  
晓随丝辔饭僧坊，丞相祠堂一瓣香。  
试问神仙蒲九节，何如名德菊孤芳。  
高山仰止堪模楷，百世闻之尚激昂。  
我辈此来深有意，岂专泉石癖膏肓。  

李昴英　挽钝斋先生许象州三首  
家学存斋授，渊源自晦庵。  
魁文行海内，师道重天南。  
衔未冰条一，州才刀梦三。  
芳名却千载，俎豆拜祠龛。  

李昴英　挽钝斋先生许象州三首  
义重人谁及，高风有古人。  
己田分友子，黎事保羁臣。  
抱负耕莘志，依稀陋巷仁。  
丹青遗像在，难写道心真。  

李昴英　挽钝斋先生许象州三首  
丈席即之温，终身佩一言。  
栋樑失安定，山斗惨韩门。  
恸矣心丧重，凄然手泽存。  
江声助悲些，莫返大夫魂。  

李昴英　挽如老归真  
不见才三日，喧传已坐亡。  
平生功生到，垂绝偈言香。  
缘分无高刹，禅名却四方。  
开包残藁在，切勿放毫光。  

李昴英　挽右史方铁庵诗三首  
一疏纲常重，端平起直声。  
难磨石宋瓃，不动铁元城。  
前辈风流在，南州个信诚。  
精神兼学力，倾倒为遐氓。  

李昴英　挽右史方铁庵诗三首  
喜怒皆和气，天全一片春。  
眼高多识士，心直不疑人。  
称得深衣古，争传判笔神。  
恙微谈笑去，忽失玉璾珣。  

李昴英　挽右史方铁庵诗三首  
纸钱森插竹，遗像在方桥。  
月暗甘棠密，风嘶韩木乔。  
所悲缘瘁国，於谊况同朝。  
凄断黄湾路，丹旌些莫招。  

李昴英　维摩赞  
丈室着不得文殊，众香国里薰教臭。  
无端诈病却成喑，只为从前多业口。  

李昴英　闻祶阁职免机关报任之报二首  
远民冤甚草菅芟，抗论公庭出至謕。  
且喜一谇一性命，何妨三字减头衔。  
机关平地藏深穽，仕宦伶人视戏衫。  
五逊州符今免矣，幅巾藜仗可松杉。  

李昴英　闻祶阁职免机关报任之报二首  
狂妄孤臣罪有余，三年三度挂丹书。  
群儿过计愁郎罢，外物浮名总子虚。  
只是儒酸真面目，不题道号混樵渔。  
亲朋欲语浇教醉，休与时人事毁誉。  

李昴英　武夷观  
闲乘石罅船，又到浙江边。  
回向初心地，皈依古洞天。  
成丹呼鹤舞，喷酒起龙眠。  
雨意偏留客，杯茶定宿缘。  

李昴英　西樵岩  
巨石卷阿驾半天，樵山风景岂虚传。  
水帘不卷四时雨，丹灶空凝万古烟。  
印石尚存乌利迹，问谁曾识紫姑仙。  
我来游遍登云谷，更借山僧半榻眠。  

李昴英　戏题罗浮梁弥仙写真  
八十童颜双眼明，浪游湖海一身轻。  
莫将啖肉先生比，个是罗浮老树精。  

李昴英　峡山飞来殿  
龙门凿破碧天池，呈佛高峰插翠微。  
对岸钟声犹隐耳，御风檐角尚如翚。  
二神择地非着相，双锡腾空向上机。  
此境世间如更有，安知古殿不重飞。  

李昴英　峡山全清阁  
无尘明镜太玲珑，匣向周遭紫翠中。  
地有仙家云母石，天然上界水晶宫。  
通宵如昼溪头月，盛夏回秋竹罅风。  
万斛客愁都眜尽，一杯圣画栏东。  

李昴英　峡山诗  
山通一水迳皇者，多少英豪出此途。  
传我飞来元羽翼，好风吹送过天衢。  

李昴英　行者了宽等题钱买度牒疏四章  
已办僧心，未圆僧相。  
才得方句，便成和尚。  

李昴英　行者了宽等题钱买度牒疏四章  
作佛何曾要裹缠，顶门尚欠世间钱。  
舍身者与舍佛者，选佛场中化有缘。  

李昴英　行者了宽等题钱买度牒疏四章  
作佛本无相，为僧却要钱。  
岂无人割舍，为结恶因缘。  

李昴英　行者了宽等题钱买度牒疏四章  
即心是佛，见性成僧。  
无奈世缘，要二尺绫。  

李昴英　雪封寺二首  
凿通危石张文献，勘破禅关卢祖师。  
奇事已堪夸北客，梅花先暖亦南枝。  

李昴英　雪封寺二首  
征舆六月度梅关，大地清凉树影班。  
行客不须梅止渴，流泉到耳冷潺潺。  

李昴英　宴鸣佩亭和赵漕韵  
数尺飞泉漏隔城，寒岩坳处落琮琤。  
悬知胜境无尘到，却讶晴天作雨声。  
一歃不容贪者饮，两峰宜着醉翁行。  
此泉千载因人重，曾识光风霁月清。  

李昴英　夜梦渔父求诗觉能记其全书赠梁弥仙  
酒湖无尽春无限，一叶江湖万里天。  
明月满篷风荻响，醉眠正在白鸥边。  

李昴英　弋阳郑氏麓亭  
管邻寒溪揖怪峰，径穿钜竹绿阴浓。  
幽人去后无猿鹤，冷落亭台湿藓封。  

李昴英　饮赴解试士友二首  
座满挺时髦，经明亦富豪。  
几年勤用志，三日健挥毫。  
笑取刀牛角，相逢酒蟹鳌。  
有名还有分，秋鹗碧云高。  

李昴英　饮赴解试士友二首  
少日谙场屋，斯文为细论。  
艰深成札阔，卑弱又西昆。  
与客为佳识，当年是解元。  
贺诗多办取，盛事属于门。  

李昴英　迎广帅徐意一大参五首  
桂林旧首绣衣来，久矣余波拍越台。  
自古直臣多牧广，广平曾赋岭头梅。  

李昴英　迎广帅徐意一大参五首  
晓来竹马跃儿曹，次第牙幢压近郊。  
五老跨羊持色穗，也庆欢喜侯前茅。  

李昴英　迎广帅徐意一大参五首  
别去凡山划七春，一廛今日是滕民。  
拟撑钓舸迎前路，猿鹤从傍冷笑人。  

李昴英　迎广帅徐意一大参五首  
鱼稻之乡雁鹜骄，鲸鲵喷沬撼江潮。  
明公自是威风手，南土应无莠害苗。  

李昴英　迎广帅徐意一大参五首  
杜刘二子颍川居，出处虽同语嘿殊。  
勿谓寒蝉吾原学，闭门自办静工夫。  

李昴英　用前韵送潘上舍  
谦为贤业址，取履卜封留。  
笔下千钧弩，胸中万斛舟。  
椿庭闻诲语，米廪友名流。  
连捷归蓝绶，邻翁好话头。  

李昴英　用人韵达梅纠梁现  
征鞍风软踏香尘，又送斯人南海濒。  
纠郡正资宾画重，洗冤须放笔头春。  
勉期圣处功夫到，肯学世间儿女颦。  
五瘴由心今一洗，笑渠辟瘴嚼人频。  

李昴英　游峡山和东坡韵  
双虬挟泓玉，奥入百转湾。  
向无长公诗，草木今何颜。  
此山二百年，偃蹇客往还。  
长风驾余舟，老人急开关。  
逢迎欠高僧，喜有识面山。  
平生癖幽壑，便合茅三间。  
君命何敢留，归棹随赐还。  
惭愧和光翁，笑指青童鬟。  

李昴英　雨行梅关二首  
浓岚西合冻云痴，水墨连屏斗崛奇。  
冲雨此行风景别，满山翠滴水帘垂。  

李昴英　雨行梅关二首  
通宵雨滴急催梅，枝北枝南晓尽开。  
多谢花神好看客，随车十里雪香来。  

李昴英　云关观月  
山间未晚先得月，料想城中见较迟。  
海吐银蟾渐呈露，林垂翠影早参差。  
孤轮涵涧安禅处，明镜当空沉籁时。  
夜半衰翁犹独坐，清光吸尽入诗脾。  

李昴英　云泉亭  
绝顶郁其前，寒崖喷玉泉。  
亭成山补阙，境胜我搀先。  
树杪江天接，榕根石磴悬。  
赏心遂连日，合为智仙传。  

李昴英　再用观入试韵  
涵育累朝士兴起，薄海弦歌争教子。  
籯金世守韦一经，俎豆少成孟三徙。  
尽从科举梯进取，鹤发望深门日倚。  
艺先驱德后已非古，心术乖违徒口耳。  
天门仿佛冯为马，阴德却关桥度蚁。  
时来乳臭亦观光，潦倒英雄频坎止。  
棘闱投卷姑应之，桂籍题名先定矣。  
可怜数千困眊氉，仅二十人夸利市。  
近岁词场尚剽拾，文体腐陈难古拟。  
倩人者幸耘人贪，气羽陋汙沦骨髓。  
主司头脑易冬烘，日色不迷世能几。  
所忧程文{左忄右整套}后学，岂但升沉系悲喜。  
他人爱子亦如我，何敢庸心秦越视。  
原言通榜皆实才，如己得之无彼此。  

李昴英　赠海珠湛老  

也曾勘破到风幡，坐得形枯鬓早斑。  
衲子指为真铁汉，江神幻出小金山。  
华亭浪急翻船入，葱岭云深挈履还。  
香烬未寒行道处，萧森竹护禅关。  

李昴英　赠始兴顺首座  
江湖三十载，败笠破袈裟。  
老面阿罗汉，全身小释迦。  
定无牛犯稼，不见鸟衔花。  
一笑西湖上，相逢且吃茶。  

李昴英　赠宋省元巍荐经义  
义和传来见一班，少年笔力老孱颜。  
根源有学皆堪味，首尾无瑕孰敢删。  
工要前篇人易取，说须两段意相关。  
森森天骨晶光缥，去必轩腾十二闲。  

李昴英　赠云峰演庵主  
一庵移向白云堆，桧柏参天少日栽。  
颇怪发如金线样，想曾眼见铁桥来。  
佛粘土壁煎茶供，客对蒲团取芋煨。  
却笑老卢怀钵走，只因说出镜非台。  

李昴英　赠曾士倬用许广文韵  
里闬如君苦绩文，几年良玉困炎昆。  
鹗书快甚催随计，鹤发忻然慰倚门。  
袍绿光华应分有，汗青久远要名存。  
江头目送西行棹，惊起骊龙渴睡昏。  

李昴英　肇庆府倅王庚应平反广府帅司冤狱诗以纪其事  
人生与地间，本是同胞出。  
贵贱与贤愚，分殊而理一。  
上帝立君师，朝廷设官职。  
凡百有司存，各欲尽其责。  
一或无人心，何以顺天则。  
广南十四州，官吏几满百。  
公道孰扶持，田野多菜色。  
大桀作威福，小桀肆蝥贼。  
周兴而爪牙，郄超而宾客。  
君禄郡忍欺，天民天弗恤。  
贪饕事篚苞，残忍尚徽纆。  
可怜田舍翁，骈首膏斧锧。  
可怜富家儿，鞭背遭黥墨。  
怒气剧炎火，谗言易转石。  
恩门甘仰面，墦间争屈膝。  
喑哑一世人，天高云雾黑。  
岂无贤大夫，留此一线脉。  
堂堂西蜀翁，愤气填胸臆。  
尚友周濂溪，拙矣谋身策。  
念我同胞人，罹此操戈厄。  
苦语为平反，片言天可质。  
细阅拙录篇，事事皆阴骘。  
孟子谓非人，由其无隐恻。  
此翁仁者勇，奸谀诛以笔。  
天道本昭昭，彼巧竟何益。  
吾皇本好生，桁杨西列棘。  
安得百于公，落落参邦国。  

李昴英　中秋无月  
已孤前度一中秋，满望今宵月下游。  
药杵放闲灵兔懒，镜奁掩却素娥愁。  
知谁有术擎梯取，枉费当年弄斧修。  
天靳清明每如此，樽前休恨翳云浮。  

李昴英　钟离仙赞  
衣兮木叶，髯戟面铁。  
所执何书，原闻其说。  

李昴英　众建莲社堂求疏语  
过错鼻孔着莲香，引得喃喃哄几场。  
供佛建庵人更错，参机元不在西方。  

李昴英　重九日游南山峡觉海寺  
恰重阳日到南山，小摘黄花供绿樽。  
钟叩一声萧寺晚，移舟载月过前湾。  

李昴英　重九游郁孤台和座客韵  
座上多俊人，奇掘角拔犀。  
追风飙馆游，鼍鸣玉龙嘶。  
夕阳催归鞭，更酌樽重携。  
怀开钩钩帘，语合印印泥。  
似与花神期，拈出糕字题。  
壮哉千尺台，虎踞谯之西。  
枰中十万家，一目城市低。  
乘负巾可桥，取月箸可梯。  
豪气压崆峒，双月照虹溪。  
响山慨怀古，妙句吾家鸡。  
邦人趁遨头，壶榼山之蹊。  
最喜秋事成，千亩黄云齐。  

李昴英　酌别张子元二首  
去冬初去国，逆旅等顺境。  
祸机众危之，沙蜮伺人影。  
拂衣肯同归，荒驿灯夜永。  
幸脱妖蟆口，黑月重磨镜。  
勤君再行役，我愧心耿耿。  
陛下皇明穹，贤聚纤邪屏。  
石渠盛此士，岂复松厅冷。  
胸中贮奇策，可以靖边警。  
平生羞辕驹，看取囊露颖。  
堂堂曲江翁，芳躅在梅岭。  

李昴英　酌别张子元二首  
南士如君几，妙处方寸境。  
撑肠五千卷，落笔擅三影。  
喜谈狂朱云，耻作谀谷永。  
忧时点髭雪，未肯痚镊镜。  
摩挲匣中龙，起视斗牛耿。  
每同画灰语，寒夜僮仆屏。  
吾侪期岁晏，世俗任炎冷。  
江亭挥别酒，谑笑斗机警。  
景文兄弟情，亩异禾同颖。  
日边多便驿，频书来越岭。  

李昴英　子先宗友试兰省送以小诗  
毫端五色织成章，皎皎清标月照梁。  
再战文场推定霸，一经书法首尊王。  
鞭扬瘐岭梅花早，梯上寒宫桂籍香。  
师道自居吾岂敢，所期竹帛远流行。  

李昴英　自赞  
竛竮山癯，搭疯野服。  
煮茗松根，煨芋岩曲。  
且农且渔，非仙非俗。  
淇傍何有，秋鹤霜竹。  

李茂之　侍家君诣洞霄宫道出天竺山纪兴  
九里松队路，三天竺国山。  
日蒸岩雾紫，花点石苔斑。  
溪尽寺方到，云深僧独还。  
吟行随仗履，踪迹出人间。  

李楙　寄赠华阳洞隐者  
句容郭里望三峰，绿翠芙蓉杳霭中。  
安得与君骑两鹿，碧岩深处听松风。  

李楙　寄赠华阳洞隐者  
天上神仙白玉扉，春云谁绣六铢衣。  
人间传得新诗句，为有高僧到紫微。  

李梅磵　题蒋山  
登临要说六朝遗，一个乾坤几合离。  
豪杰已随流水去，兴亡只有此山知。  
古松隔道招游客，丹对斜阳话旧时。  
寄语老僧珍此壁，百年后有古人诗。  

李美　铁袈裟  
十载松关隔世尘，俯襟云石骨毛清。  
他时脱得浮名利，好作清凉境里人。  

李孟博　藤州道上  
道上何尝识故侯，解鞍聊发小迟留。  
莫向漳江更南望，四十八驿是藤州。  

李梦吕　凤凰谷  
罗浮绝顶凌苍穹，五云飞绕蓬莱宫。  
金乌玉兔出西东，铁桥万丈横霁虹。  
卧虎踞石龙蟠松，异香不动烟腾空。  
餐霞饮露凡圣同，水帘碎玉声玲珑。  
桃花流出片片红，碧梧翠竹环三峰。  
天边凤鸟来雝雝，仙凤吹入石洞中。  
我欲呼之仪九重，歌舞圣化同天功。  

李弥素　白水寺  
白水水逾白，疏山山不疏。  
林迷钟递响，路久衲分裾。  
寤寐念丘壑，征行怀简书。  
西来有意否，试与问何如。  

李弥逊　案上梅  
横枝当案雪未融，夜窗印月影若空。  
人怜太瘦不奈冷，自抱纲独无愁容。  
春风杂花岂不好，一知难与孤芳同。  
宁来作伴管城子，静炷沉水听号松。  

李弥逊　白水寺  
飞鸣屋上乌，入我梦中听。  
迟明月未昃，平晓风更静。  
游云四山幕，止水万象镜。  
身如走空虚，南北了不定。  

李弥逊　宝学连公挽诗二首  
男儿死尔未应悲，可惜胸中尚有奇。  
绝域英声喧早岁，楚庭高议补明时。  
壮怀自感中流楫，旧受今存岘首碑。  
天独不能遗上老，盖棺两鬓未全丝。  

李弥逊　宝学连公挽诗二首  
弱冠论交老更坚，平生风义想前贤。  
银峰告政一千里，雁塔联名四十年。  
漫许赤心酬雨露，终成白发傲林泉。  
酸风送子寒山暮，鸣壑摇松亦泫然。  

李弥逊　杯渡塔  
青松转路头，白塔枕山肋。  
锡飞归上方，杯渡空法迹。  
真源不可取，香火供晨夕。  
客至变忘言，荒庭秋草积。  

李弥逊　碧霄泉  
山根山清泉，云自九天落。  
风潮带江腥，天黑鱼龙泊。  
何当寸云敷，一洒偏寥廓。  
沧浪勿复歌，吾缨久已濯。  

李弥逊　病后戏呈谟老禅师  
霜髭病起叵相侵，销尽平生未了心。  
一事关身俱是梦，万缘弹指已非今。  
月林清影元无定，山路幽香不可寻。  
唤取汤休共清夜，静听帘雨写鸣琴。  

李弥逊　病卧一春无复少况蹈元顾为寻山之行以诗简之  
病与老期推复来，十分春事苦相催。  
干戈四海少闲地，寒暑一生能几回。  
止酒尊罍成说食，空华风景乱真梅。  
晴明强理寻山屐，笑口逢君傥暂开。  

李弥逊　病中初见梅花驰送季申枢密并以二绝  
老干疏枝不耐冬，喜闻芳信扰青红。  
应缘技痒争春力，不待铅华破晚风。  

李弥逊　病中初见梅花驰送季申枢密并以二绝  
病眼逢药不忍窥，飞奴走送已嫌迟。  
定知着意怜纤瘦，不放春心落别枝。  

李弥逊　才彦置酒筠溪明甫诗次期韵  
曳杖循清池，浩歌理忧端。  
忧端不可解，遇酒即暂欢。  
联绵九嶷高。置我胸中蟠。  
一浇岂易得，橡栗无朝餐。  
赤鲤信久绝，白鸥盟亦寒。  
何人过子云，慰此风月闲。  
杯行不停手，共惜良夜阑。  
陶然竹根卧，衾枕天地间。  

李弥逊　采苹亭分韵得花字  
楼头钟鼓晓催衙，吏散庭空日已斜。  
烽火望中常作客，簿书丛里偶成家。  
阴阴密叶榴重实，剪剪新荷藕结花。  
小立方塘一杯酒，又传归恨到天涯。  

李弥逊　蔡子应郎中挽诗二首  
独秀声名楚水东，妙年腾达俊游中。  
文昌寓直风云近，神武归来猿鹤同。  
居士人非禅板寂，少微星暗宝函空。  
知心不必悲生死，欲向何方觅是翁。  

李弥逊　蔡子应郎中挽诗二首  
三生曾结在家因，半世相从渐老身。  
曲几团蒲分夜静，斜风细字寄情亲。  
伯牛命矣元非病，桑户嗟来已反真。  
我亦无心趁哀乐，每怀前事一伤神。  

李弥逊　曹溪道中呈何公显  
笋舆访古出秋原，山网重重护石田。  
水接桃花源上路，人行巫女峡中天。  
要令陶冶夸盘谷，何必丹青貌辋川。  
寄语能诗何不部，笔端应许见云烟。  

李弥逊　陈氏太君挽诗二首  
淑德嫔贤裔，宜家有令人。  
苹蘩寒更洁，茧织老犹亲。  
月馆虚陶客，云阡失孟邻。  
悲风猎丹旐，行路亦沾巾。  

李弥逊　陈氏太君挽诗二首  
之子荣亲志，长缨万里归。  
如何昼锦地，不见老莱衣。  
谁谓松难老，俄成露易晞。  
平生三斧乐，空使雨心违。  

李弥逊　丞厅后圃双梅一枝发和似表弟韵  
漫游踪迹成浮家，一身四海惊年华。  
不禁草木竞时节，忽见霜干排新花。  
晓云生寒日未透，南枝半肥北枝瘦。  
就中一枝最先发，浪蕊浮花敢居右。  
山翁涉世如狼胡，功名日远凌霜须。  
与花同是江南客，一笑为解东阳舑。  
吟哦绕树正百匝，未放零落空残株。  
春风杂花尽明媚，此君风味悬知无。  
雨中着子尚不恶，可堪老叶繙虫书。  

李弥逊　丞相张公筑室湘江之上若欲远人间事尽心於山水之乐以奉寿母而末章  
蕙櫋兰橑湿青红，衡岳湘江一望通。  
晓日云烟随几杖，春风花草近房栊。  
赤松未结忘机伴，绿野聊从避俗翁。  
更欲将心何处尽，山河全露妙明中。  

李弥逊　丞相张公筑室湘江之上若欲远人间事尽心於山水之乐以奉寿母而末章  
庭前兰玉走斑衣，堂上埚篪乐寿卮。  
永昼牙签纷简帙，深庭豹尾卧旌旗。  
笑谈自有江山助，勋业从来草木知。  
许国尚馀忠鲠在，此心还与岁寒期。  

李弥逊　成父成士於普光明堂之东别建大阁榜日妙严将家焉阁成李子过而赋之  
新成高屋碍云岚，下视诸方落二三。  
妙喜不从他界断，德云今向别峰参。  
按家便可超尘染，唤客何妨到酒酣。  
居士饱知名阁意，为言童子不须南。  

李弥逊　承天寺  
宿雨洗苍骨，峰峦发新秀。  
寻幽蹑奇踪，腾踏众山囿。  
层林销岩隈，空兀见危构。  
空高望浮黎，静圣带灵鹫。  
我来风雨秋，白雾欲昏昼。  
但闻百川赴，鸣玉写寒窦。  
岳示必页峨，路绝不得簉。  
攀缘仰胁息，坐右俯长溜。  
带露摘山芎，披榛觅仙酎。  
山光晚逾清，云壑若相授。  
终期烂漫游，阳乌欲回哹。  
更约十日留，曾子缓蹄辏。  

李弥逊　池上对月  
卷芦吹散一空云，天面明金挂侧盆。  
竹柏疏阴浮藻荇，山河清影落乾坤。  
习家池上酒初漉，越女溪边花正繁。  
我醉欲眠归未得，纷纷身外不须论。  

李弥逊　池亭待月二首  
轻雷不成雨，风砌旋搘床。  
山乱云行曲，楼高月路长。  
柴门非故国，戎马尚它乡。  
笳鼓悲清暝，关河思不忘。  

李弥逊　池亭待月二首  
不寐池塘夜，萧萧夏木重。  
亭虚风趁客，水净月随侬。  
蛙喜鸣如吹，蝉饥语似蛩。  
一区真自足，何地肯相容。  

李弥逊　池亭独坐  
物华苒苒竞芳新，六月红蕖自作春。  
走马看花传好句，长梯摘实赖幽人。  
雨馀门巷无留客，月上池台绝过尘。  
为约龟鱼共清赏，酒香花气两相亲。  

李弥逊　崇安寺谒归云老大不遇  
入寺又逢曦未来，草荒庭院几生埃。  
黄华翠竹无人问，只得僧房一梦回。  

李弥逊　出汴过淮有作  
十年犹愧饱侏儒，却到淮山识旧途。  
一櫂轻於堂上芥，此身闲似不中凫。  
受风帆影随南北，弄日云容自有无。  
不用乘桴泛沧海，半生全欲老江湖。  

李弥逊　出山  
白雾花烟昼不分，竹风梢雨乱纷纷。  
杖藜来往成何事，添我胸中一壑云。  

李弥逊　初到连江和林公晔先辈  
投老身名信陆沉，欲将白发寄遥岑。  
赋诗未敢师彭泽。抱瓮真堪友汉阴。  
江面飞桥夸壮丽，山腰卧石必幽深。  
公才清绝参奇观，慰我和年去国心。  

李弥逊　初归筠庄苏粹之以诗见贻次韵答之二首  
八尺茅茨老竹林，细偿南北故园心。  
一溪止水清涵月，三日行云薄酿霖。  
归计欲成犹恨晚，醉愁无赖正伤今。  
唤回柏子香中梦，屋角秋声乱翠阴。  

李弥逊　初归筠庄苏粹之以诗见贻次韵答之二首  
它年同上楚江楼，花绕春城小谢州。  
翻手雨云人事改，跳丸日月岁光流。  
霜空暮落能鸣雁，秋水风移不击舟。  
偶筑一丘邻胜隐，杖筇冲雨亦来游。  

李弥逊　春近风日渐佳与似表弟开小户维修不后庭  
围炉人散长寒煤，暖日还催墐户开。  
春近郊原思梦蝶，雪残池馆见真梅。  
客愁宛转凌双鬓，岁律侵寻寄一杯。  
试绕小栏寻翠甲，履痕犹占旧苍苔。  

李弥逊　春日奉陪子安诸公游石门  
提壶唤新春，病客春思搅。  
茶瓯曲肱罢。联屐事幽讨。  
叩门探繁香，翠蔓花尚少。  
却携二三子，深行出飞鸟。  
羊肠走鸣泉，凤尾摇寒簊。  
俯窥万蟛烟，筇声响林杪。  
汤休真解事，煮饼禅坊悄。  
杯盘坐晚涧，落业风自扫。  
眼明玉华阴，桃枝露红小。  
更倾樽中馀，邀月下云表。  
澄江静可鉴，合嶂青未了。  
石梁接楼居，屋解挂参昂。  
谁知人间世，仿佛见三岛。  
烟尘暗中原，怀抱镇煎焰。  
一行瘴海头，岁月不知老。  
金兰有佳士，相见独不早。  
于蒿得长松，颇亦慰枯杭，  
春风正颠狂，日日被花恼。  
欢来即相觅，真处在草草。  
身名两姑置，有酒为君倒。  

李弥逊　春日书斋偶成五首  
底急流光过眼频，斩新花蕊已成陈。  
手移红药东风里，着意流连背我春。  

李弥逊　春日书斋偶成五首  
渐老追芳苦厌劳，团蒲欹坐首慵搔。  
解将一笑醒人眼，多谢红稠屋角桃。  

李弥逊　春日书斋偶成五首  
柳花才落未成绵，海蕊初分半尚攀。  
鸭甲不鸣深院昼，一床真梦不论钱。  

李弥逊　春日书斋偶成五首  
桃红半老杏红衰，乱委苍苔况是梅。  
不恨狂风取花去，一樽寒食为谁开。  

李弥逊　春日书斋偶成五首  
清氛远俗推兰友，直节过人见竹君。  
慰我山城长寂寞，相期高卧敬亭云。  

李弥逊　春日同伯氏游问政山门意似表弟旧题用其韵先是尝持书招这篇末并以  
晴妍入遐瞻，佳处要林樾。  
归云纷卷舒，列岫互明灭。  
偶从青都行，遂与凡境绝。  
舆肩俯清阴，屐齿破苔滑。  
坡陀度崇冈，窈窕必真阙。  
烬馀见颓基，纸上得遗碣。  
红白抹花脸，嘲哳掉禽舌。  
伤列起孤愤，感物动深悦。  
稍罗肴核丰，共吊泉石咽。  
云冠俨臧获，霓骑想飞越。  
灵踪尚储休，爽气亦时发。  
散花步危坛，引蔓探幽穴。  
胎田倘可丹，石髓未成铁。  
却思棠棣篇，已换桃李节。  
雁书当解封，鹿驾定因辙。  
兹游约重寻，晚笋政堪撷。  

李弥逊　春日同游梅花坡韵赋诗坡字  
春江晓鼓收更鼍，笋舆催上西城坡。  
嵩阳散人蓝田吏，紫髯参军三语罗。  
机云兄弟更奇绝，杖藜杂沓行逶迤。  
孤芳冷蕊正明媚，却笑桃李空繁多。  
卑枝横路霭香阵，远树山林扬素波。  
石肠冷淡老眼暗，对此不忍空樽牺。  
四宾衮衮饮翻河，攀花覆盏自起歌。  
语剧嗔眉动轻皱，酒薰笑脸生微涡。  
跳丸背我何太急，谁为返旆追羲和。  
商量嫩蕊暂留住，后来载酒无蹉跎。  

李弥逊　春日杂咏九首  
春到陵阳市，人家泊翠微。  
南烹甘入筹，北户暖生衣。  
花暗昭亭寺，鱼肥句水矶。  
乐游须结社，倒著接{上罒下离}归。  

李弥逊　春日杂咏九首  
幽棲足春事，晴日苦相催。  
屐齿穿沙隐，筇须碍竹回。  
风光初转蕙，残雪欲欺梅。  
自是经过少，柴门日日开。  

李弥逊　春日杂咏九首  
渐欲抛书卷，行藏任转蓬。  
负暄携稚子，抱良觅邻翁。  
接叶犹妨径，拳芽未着丛。  
主林真好事，为我结新红。  

李弥逊　春日杂咏九首  
役役炎凉态，悠悠道路赊。  
情怀知老大，梦幻阅纷华。  
搅思云边树，供愁雨外花。  
生涯书一束，到处即为家。  

李弥逊　春日杂咏九首  
忆昨金门侍，晨参玉佩声。  
解缨青琐闼，束载锦官城。  
日与长安远，春随上苑生。  
执鞭非所好，独抱峦轩情。  

李弥逊　春日杂咏九首  
不作觚棱梦，长闲地角身。  
南冠欲从楚，西笑取怀秦。  
鸿雁犹千里，牛羊绝四邻。  
门罗今可设，更恐白头新。  

李弥逊　春日杂咏九首  
懒慢嵇中散，宽闲得自怡。  
抱衾长恨晚，倒屐不嫌迟。  
网日蛛丝挂，梳烟柳发垂。  
朝来被花恼，浪走习家池。  

李弥逊　春日杂咏九首  
二月忽已破，一春强半过。  
提壶工唤客，布谷巧当歌。  
得酒先愁尽，惜花翻恨多。  
逢辰不为乐，明日复如何。  

李弥逊　春日杂咏九首  
轩冕真成寄，江山早见招。  
懒从春后觉，意别枕边消。  
竹色侵书静，松声落耳遥。  
妄心朝雾薄，乌鹊莫相撩。  

李弥逊　春日种菊东离顾丛半衰谢欲充之因取以植墙下  
天公善转物，剪爪不停轸。  
春工未削迹，秋事已张本。  
檀栾嘉菊丛，戢戢露奇蕴。  
枝分要及时，手植须着贤。  
清晨东篱下，畚插自畦轸。  
土膏入新萌，秀色来衮衮。  
归休顾衰兰，面目呈可悯。  
儿童互撏拿，奴仆恣嘲哂。  
敢望群萧艾，叶置等朝菌。  
即这粹而温，忍死子不愠。  
山翁饱经事，遇物辄思忖。  
理得心亦欣，为发一笑囅。  
向来芳深林，孤洁玉在韫。  
知音苦不多，况此香色陨。  
纫佩傥未遂，焚膏真可忍。  
爬梳墙角阴，树之罗九畹。  
好风动融恰，新雨洗寒窘。  
未甘五柳独，聊释三闾愤。  
炎凉循若环。荣谢平可准。  
春风行复来，万汇发幽隐。  

李弥逊　春送杨彦侯赴试建阳用曾南丰湖水碧韵  
人生不合留飞黄，骊驹夜发生悲凉。  
马足着沙去莫挽，一日万里风云翔。  
月明霜枝挂秋香，桂宫高架辛夷梁。  
长梯摘日岂惮远，世上不数琼瑶光。  
我今官闲赋江海，老骥识路何由骧。  
昂霄气概看公等，金印入手真毫茫。  
更谋浊酒尽清夜，晓鼓径欲催行装。  

李弥逊　春晚舟行三首  
桑椹初生柳叶农，薰风咄咄逼春工。  
物华过眼真堪恨，缘发今成一老翁。  

李弥逊　春晚舟行三首  
病眼看花似梦中，可堪红紫半成空。  
一年三月春馀几，枕上那闻昨夜风。  

李弥逊　春晚舟行三首  
融融春日觉身闲，急水浮舟下石湾。  
此去知心唯杜宇，与君结伴老家山。  

李弥逊　春雪  
繁云初弄日，累霭渐韬霞。  
夜色连空迥，春英入望赊。  
白霓分羽卫，青女乱簪珈。  
栩栩思轻蝶，飞飞欲尽花。  
琼瑰才琐屑，龙凤忽交加。  
骋岁邀难驻，便轻去莫遮。  
似因风伯力，偏助水官夸。  
阔布漫天阵，低成匝地洼。  
升阶方浸润，投隙任欹斜。  
杂逻争排拶，纵横类攫拿。  
怙阴方汹汹，畏日尚哗哗。  
遇坎宁辞险，投荒忽匿瑕。  
谁能问轸域，何处辨隆窊。  
眺远眸增眩，惊深吻尽呀。  
势包夸海若，功盖补天娲。  
赋象随开巧，嘘枯与物华。  
黏枝拳宿鹭，折笔响翻鸦。  
迳没虫书藓，滩平鸟篆沙。  
冻池静凫鹜，衰草伏麋麚。  
弱柳封腰束，停莎老髻丫。  
圆方杂圭璧，牝牡失骊騧。  
砌走冯夷蚌，檐垂白帝蛇。  
趋明惊吏愕，唱晓误鸡哑。  
表沴愁交积，占丰信有涯。  
平施入穮蓘。馀润到蓬葭。  
获早车应稇，稌多垄看秅。  
沽帘迎路矗，赛鼓集祠挝。  
梁苑曾延客，蓝桥正忆家。  
剑歌悲杂缶，陶饮乐胜吁。  
更觅刘及伴，相从咏雪车。  

李弥逊　春阳遣兴  
老去逢时祗自惊，春风三过小长汀。  
壮心更事已全白，短发耐愁犹半青。  
酿雨山云昏败屋，唤晴风竹响寒厅。  
干戈南北归无路，付与身随水上萍。  

李弥逊　春夜信笔书  
枝上红残遍地香，沈郎瘦骨叹更长。  
东邻唤客竹歌闹，琥珀杯空夜未央。  

李弥逊　春雨  
濛濛烟雨网春晖，南陌清明二月时。  
细草藏泥供燕子，好花藏蜜待蜂儿。  

李弥逊　春雨不止复用前韵书怀呈诸友  
时序惊人翻手云，不禁风雨破除春。  
岸容故故留花使，夜色明明助稼神。  
异县逢人思故旧，长年作客见疏亲。  
穷途自喜多闲日，虚费公家十束薪。  

李弥逊　春雨久不止戏呈诸公  
蕉上雨声无尽来，龙疲应困阿香催。  
竹萌出土囊锥见，燕觜得泥风鷁回。  
料峭侵衣犹带腊，廉纤昏昼已如梅。  
愁边酒盏都无力，更着浓阴拨不开。  

李弥逊　此见帅宪祷十甚虔枕上闻檐声为之不寐因成  
两公精意与神交，平地能令水满篙。  
云气远收明嶂合，雨声偏傍夜床高。  
辘轳未暇分甘井，舴艋应知避怒涛。  
愿受一廛须及早，秋成犹得饱儿曹。  

李弥逊　次韵邦直通判少尹题普现堂见简之什  
饱知世路厌陈人，分得僧窗寄此身。  
戴月笋舆成独往，缘云藜杖与谁亲。  
足间优钵藏千界，掌上庵摩等一尘。  
赖得诗翁来着语，五松从此有知津。  

李弥逊　次韵贲远归田四首  
归去田园好，春随人意和。  
竹根晴日卧，牛角晚风欹。  
漂梗空三迳，虚舟信一波。  
故人怜寂寞，千里问如何。  

李弥逊　次韵贲远归田四首  
归去田园好，饥餐抵万钱。  
愁从身外散，乐向酒中全。  
蚕出柔桑绿，秧齐小麦鲜。  
一廛何所寄，华发绕江天。  

李弥逊　次韵贲远归田四首  
归去田园好，门罗树外峰。  
地偏群燕雀，江静隐鱼龙。  
愁觅邻家酒，眠憎近寺钟。  
一春强半雨，谁与问凶丰。  

李弥逊　次韵毕裕之喜雨  
急雨翻盆破郁蒸，疏檐冰簟正关情。  
维摩示疾元非病，庚信裁诗老更清。  
游戏云生春浪势，吉祥风动夜潮声。  
麦秋未饱千畦润，更遣丰隆为一行。  

李弥逊　次韵才子曹溪道中  
偶脱尘缨百虑宽，更穷目力快遐观。  
旋谋浊酒招强伴，行拾落英供晚餐。  
树拥山根张密幄，云随雨脚走惊湍。  
试追健笔以何似，倒策驽骀上石峦。  

李弥逊　次韵陈蹈元见和之作  
漫逐江鱼吊楚臣，风骚今见出吾闽。  
遗音思远冰霜淡，味语功深脍炙珍。  
一壑我曹方税驾，九霄公等政推轮。  
屏除堆案痴儿事，肯着青鞋伴散人。  

李弥逊　次韵陈蹈元种竹池上之什  
冶容多妩媚，劲节自高尚。  
绝知尤物美，宁似此君放。  
疏渠望修竹，凛凛丈人行。  
虽然合九奏，未必遗一唱。  
移根拂云姿，作伴满月相。  
客来与周旋，一洗眼中瘴。  
丞哉太丘徒，风味晋人上。  
五言落凡目，失喜狂欲恙。  
渭川植千亩，玉井开十丈。  
并吞罗心胸，出语还自状。  
我穷海滨卧，局促隐雾瘴。  
远公有佳招，子猷得真养。  
风庭散凫鹜，傥许共清旷。  
茗碗烦屡移，早秫行可酿。  

李弥逊　次韵陈君实先生二首  
阅世端如木偶人，不须离妄始逢真。  
功深夜鼎三时火，候转秋河万里银。  
可笑侏儒空饱粟，犹怜痽偻解凝神。  
它时应见鞭鸾凤，老去浮藜不夜辰。  

李弥逊　次韵陈君实先生二首  
骑马长安漫踽凉，几番桃李艳晨妆。  
目官厌阅是非海，心地不闻知见香。  
九转未能超北陆，一廛终待老南塘。  
会令坚白消同异，世事秋棋玉石忙。  

李弥逊　次韵陈泰定见赠二首  
月魄哉生望已几，豪华未厌老相随。  
放疏世故开黄卷，销心尘心对紫芝，  
急雨知寒催叶落，断云乘晚截山低。  
小槽早作酬春计，又是梅花结蕊时。  

李弥逊　次韵陈泰定见赠二首  
偶语无人且复吞，昼晴饶睡憩榕根。  
鸟鸣幽谷何妨静，花发深林只有繁。  
逸思共怜居有竹，清阴谁伴酒盈尊。  
非关兴心回船急，剥啄那知客至门。  

李弥逊　次韵陈颖仲晚步见山  
青鞋布袜绕江湄，矫首山房送日西。  
小榼留人灯下觅，短筇邀我醉中携。  
峰峦过雨新涂泽，草木逢春自品题。  
投老归来同逆旅，好於此地斸愚溪。  

李弥逊　次韵春日即事  
小雨丝丝欲网　￥，落花狼藉近黄昏。  
车尘不到张罗地，宿鸟声中自掩门。  

李弥逊　次韵粹之通判九日之作  
枴　子香中闭净坊，为君着屐弄秋阳。  
老来见事如无事，节里随乡且入乡。  
但可炊糜倾免褐，何妨撚菊泛鹅黄。  
九仙坐想群贤集，不数龙山事渺茫。  

李弥逊　次韵待制兄题孔园芍药二首  
红药开时人可怜，烂云明锦破晴烟。  
雍容近待千花右，绰约翻阶四户前，  
不分柳条开白眼，直愁榆叶散青钱，  
我来偶落东风后，只有鲛绡处处传。  

李弥逊　次韵待制兄题孔园芍药二首  
绝胜河阳满县香，淡妆浓抹巧相望。  
七言远逼能诗谢。万朵今闻好事黄。  
绣幕罗帏云冉冉，风裳水佩日央央。  
紫薇花底根株在，寂寞山城亦自芳。  

李弥逊　次韵道夫待制万象亭  
不见三秋若望霓，寒亭今得共攀跻。  
眼中远树两行直，脚底孤烟百尺低。  
幻出璜台辉旧观，旋安银榜快新题。  
细听屋角风云聚，谁谓天高不可梯。  

李弥逊　次韵甫西山之咏  
秋畦霭黄云，神用报力穑。  
腰镰谁家子，喜见眼中碧。  
我车返山阿，木落山更寂。  
年登妻啼饥，掩户坐太息。  
不知金田翁，安用作弦直。  
已矣复何言，兹理断可析。  
浩歌出长林，披榛携子侄。  

李弥逊　次韵富季甲枢密  
半生类猿狙，裹以周公服。  
炙手安敢近，唾面未为辱。  
天公亦解事，纵这走林谷。  
长年饱烟霞，形影自相逐。  
晚从我公游，在侧愧珠玉。  
公居廊庙间，排难不枚卜。  
挺然国蓍龟，盛事纪湘竹。  
爱闲能几时，天道七日复。  
吾侪三折肱，顾步敢求速。  
愿公膏泽流，长保薪十束。  
负暄抚稚子，一饭傥能续。  
胡椒纵可营，安用八百斛。  

李弥逊　次韵公立承事见贶佳什  
竹外孤亭思渺然，与君持酒傲壶天。  
不须五斛称焦遂，一酌高谈骇四筵。  

李弥逊　次韵公显宫教实见天都峰  
孤峰突兀现青虚，喜若羁人望故都。  
神马已驰身尚远，却疑真有二文殊。  

李弥逊　次韵公显夜闻风作  
午梦肩舆转断冈，日烘残暑气扬汤。  
舌端时得冰霜句，绝胜狂风作暮凉。  

李弥逊　次韵公晔见招  
浪走长年百念灰，不知春信海边来。  
新诗唤起逃愁梦，病眼花前得暂开。  

李弥逊　次韵公晔席上见赠即席和之  
酒边着语见真情，收拾应须遣六丁。  
戢戢瓮头堪一醉，栖栖泽畔忍长醒。  
汤孟茗碗香不泛，药圃蔬畦烛下经。  
漏尽却随江月去，舞鸥迎我过寒汀。  

李弥逊　次韵国村送游黄山之作二首  
雨足郊原长稻孙，竹舆去路踏秋芬。  
近村篱落低临水，直面峰峦半山云。  
晚径无人重着履，夜堂有酒更论文。  
兹游清绝羲皇上，少借风烟为沐薰。  

李弥逊　次韵国村送游黄山之作二首  
雅道於今久寂寥，规橅君肯到祈如。  
鲸牙浪阔倾三峡，鹏背云高负九霄。  
但觅图书供闭户，不忧勋业误题桥。  
七言起我黄山兴，若第诗功不愧萧。  

李弥逊　次韵和韩知刚见始之什  
半生宦牒绊闲身，老惜跳丸过眼频。  
独笑真成当去客，相逢同是异乡人。  
静中着语已多事，孰处忘情久自亲。  
它日君来序盘谷，岩花溪竹是知津。  

李弥逊　次韵嵇仲春日二首  
欲挽馀芳近酒卮，丁宁红紫莫相违。  
纵无风雨飘零去，已是愁蜂燕子归。  

李弥逊　次韵嵇仲春日二首  
花残爱日惟愁尽，病渴逢觞却厌多。  
不分闲中觉春老，强搜诗句逐阴何。  

李弥逊　次韵季申枢宇万象亭  
丈人手笔与仟通，点化虚无若转蓬。  
妙寄七言千嶂外，全收万象一檐中。  
深堂细篆观澄水，落日危栏数去鸿。  
更压小槽囊古锦，共临高处待春风。  

李弥逊　次韵见独知宗朝议见贻之什  
遥遥幽人居，宛在苍林间。  
霜华驻秋清，风叶喧昼闲。  
舑仙厌山寂，按竹俯人寰。  
面会良独少，语酣遂忘还。  
岂无纷华地，心事了不关。  
诗成若鸣琴，志在水与山。  
郡看陌上尘，工作颔下班。  
何如对茗碗，泉罂煮潺潺。  

李弥逊　次韵康平仲侍郎丛丞相张公登倚云停二首  
皂盖凌虚岂易陪，扪参那复欢高哉。  
云关□处尘踪断，松盖阴中宝地开。  
戎幕寇平高卧鼓，宾筵诗罢细衔杯。  
笑谈疑在青冥上，坐近中天两两台。  

李弥逊　次韵康平仲侍郎丛丞相张公登倚云停二首  
相君题品到林泉，大榜新书亦烂然。  
云护山根藏小鲁，风携人语动诸天。  
放怀对客忘青白，随意传觞任圣贤。  
谁谓瓯闽甘远俗，他时物物待陶甄。  

李弥逊　次韵郎中弟见寄  
筠溪岸上千竿竹，梦想犹疑玉笋班。  
只欠吾家小居士，杖藜风雨亦来还。  

李弥逊　次韵郎中弟见寄  
病着先地首丘地，林松已约野僧栽。  
它年地下从诸老，何必人间咏八哀。  

李弥逊　次韵郎中弟见寄  
凝云飞雪暗乡城，遥想鴒原老弟兄。  
解道因风吹格絮，诗成吟咏许谁听。  

李弥逊　次韵郎中弟见寄  
十年不踏横山路，日望白云午里思。  
宰木可围人更老，长閗犹记共栽时。  

李弥逊　次韵郎中弟见寄  
骥子摛词苦未工，粉袍勍敌气如虹。  
欲收一战追诸父，政恐神锥未易同。  

李弥逊　次韵郎中弟见寄  
青春不与老相期，归雁声中数别离。  
折柳西城真旦暮，镜中白发已如斯。  

李弥逊　次韵郎中弟见寄  
穷秋璧月才圆后，犹忆桑弧初挂年。  
千里一尊欢稚子，祝君从我傲壶天。  

李弥逊　次韵郎中弟见寄  
西林叶幄已藏鸦，若比蜗牛信可夸。  
更约此君成莫逆，北窗高卧看纷华。  

李弥逊　次韵郎中弟见寄  
浮木随流谁见招，春江无尽水云遥。  
只今瘴海投闲地，魑魅为邻资正骄。  

李弥逊　次韵郎中弟见寄  
季子论才到履絧，十年不调可怜渠。  
自闻马祖今非佛，不似潜夫但著书。  

李弥逊　次韵李伯纪丞相游贤沙凤池之作二首  
骑鲸破晓上崔嵬，人识仙翁第一回。  
杖屦不应尘外去，旌麾早自日边来。  
墨头半为忧时改，青眼唯逢胜地开。  
怪底尺书频寄雁，向来交味经陈雷。  

李弥逊　次韵李伯纪丞相游贤沙凤池之作二首  
几日公来浴凤池，蹇驴陪乘偶参差。  
羁棲自笑卧盘谷，健句争无诵渼陂。  
世路吹虀无念到，山游啖蔗不言知。  
袖书倘遂云根长，肯与酸寒郑老期。  

李弥逊　次韵李丞相送行二首  
三年袖手卧江滨，着眼科成出世人。  
笔下风云作时雨，胸中丘壑作阳春。  
买山尘外曾相见，漉酒愁边情更亲。  
惜取风骚等闲句，他时密膝咏臣邻。  

李弥逊　次韵李丞相送行二首  
山畔孤亭一水滨，归来华发已欺人。  
脱身异县干戈地，得意吾庐笋蕨春。  
早着青衫成底事，惯遭白眼欲谁亲。  
此君真有高人节，肯与山翁作近邻。  

李弥逊　次韵连江陈丞闵雨  
春雨两甲子，夏雨知复多。  
黣麦已受弊，波及术与禾。  
禾秫尚有望，霖霪人告瘥。  
云师挟风伯，斥去烦撝诃。  
后土不得乾，浸欲乖时和。  
山翁食病粟，一饱宁忧佗。  
军储涸邻国，柰此黔赤何。  
谁为四达聪，黜陟分两科。  
陈谟坐皋夔，御侮用牧颇。  
上当天公心，立致击壤歌。  

李弥逊　次韵林公晔见赠  
思君一日可当期，敢意琼瑶手自贻。  
华发乍回千里梦，白眉重见十年知。  
惊人句好供行乐，遣客怀宽欲坐驰。  
肯斸云根同我老，賸留觞咏醉花时。  

李弥逊　次韵林明甫言志  
老竹抽萌便出林，焉知来者不如今。  
但看杞梓终成栋，不信潢污解作霖。  
久客谩撩苏子恨，中流应动祖生心。  
乘桴从我君休叹，政恐功名苦见侵。  

李弥逊　次韵林褎然知县留题筠庄因寄之二首  
何人着脚傍岩幽，好事无过竹务猷。  
妙语径追盘谷序，轻舟独信剡溪流。  
牛刀小试知多暇，鹤板迟来坐不谋。  
欲寄一行安否问，朔风羁雁正淹留。  

李弥逊　次韵林褎然知县留题筠庄因寄之二首  
世路人心比太行，此君真可共徜徉。  
霜凝劲节明朝坞，月落寒梢散夜堂。  
可但七人供笑咏，要令千亩作阴凉。  
只愁卷地西风里，幽梦圆时与子妨。  

李弥逊　次韵林仲和筠庄  
交情金石半途分，霜后孤芳独见君。  
尽倒浓漓浇磊磈，胸中着我半山云。  

李弥逊　次韵林仲和筠庄  
莫解忘忧不数萱，长閗斸雨护云根。  
采薇劲节於今在，知是夷齐几世孙。  

李弥逊　次韵林仲和筠庄  
青青谷口自披榛，断取它方宝界新。  
弥勒同龛把茅下，客来不识住庵人。  

李弥逊　次韵林仲和筠庄  
借屋何如退结庐，箨龙环水小方壶。  
孤高不贵封千户，独笑轮囷秩大夫。  

李弥逊　次韵林仲和筠庄  
攀枝结叶蔽朝寒，病鹤摧颓老骨山。  
安得虎头痴绝手，蘧庐置我水云间。  

李弥逊　次韵林仲和筠庄  
琐碎金中踏薜萝，出云苔壁手摩挲。  
飞鸿送尽不知暝，乌鹊窥林日下坡。  

李弥逊　次韵林仲和筠庄  
叠叠重重两岸山，钩连秀色上琅玕。  
孤亭四壁面烟雨，人与白鸥分暮寒。  

李弥逊　次韵林仲和筠庄  
爱笋从嗔不出山，看成修影泛微澜。  
此君臭味唯风月，底事须除数百竿。  

李弥逊　次韵林仲和筠庄  
镜中白发负长缨，一钓连鳌我不能。  
賸种长竿绕溪绿，得鱼君看积如陵。  

李弥逊　次韵林仲和筠庄  
平攀天面一弯月，下视山腹三重茅。  
更欲移居入霄汉，却憎棲鸟占林梢。  

李弥逊　次韵刘宽夫  
向来志功名，唯恐着鞭后。  
老来倦轩冕，待兔但知守。  
晨昏课朱墨，岁朋计升斗。  
微官成底事，坐费白驹昼。  
晚从松生游，忘言到心友。  
十年成莫逆，百念付乌有。  
谁念头愚溪，未种柳州柳。  
有如压糠覈，责以出醇酎。  
苍官与青士，赖尔对卮酒。  
不知我形秽，浪处珠玉右。  
刘侯妙雕琢，真是运斤手，  
鹏风若有待，豹雾恐难入。  
清池环小翠，一室仅十肘。  
胸中着云梦，不数渭川亩。  
嗟予远世心，大似与君偶。  
拟歌于蔿于，击节和鸣玖。  
觅句了不工，青灯坐搔首。  

李弥逊　次韵刘宽夫春日有作  
时序惊人翻手云，一樽聊共驻青春。  
惜花栏槛围缯绮，留客杯肋煮荇苹。  
愁外觅欢终淡薄，吟边得酒更清新。  
休论二十年前事，目断长安陌上尘。  

李弥逊　次韵刘宽夫题学士进此庵  
道人清净观，梦幻阅诸有。  
成心自得师，率世方结友。  
默如彼上人，语合亡是叟。  
问焉一得三，疑者十居九。  
人情置冰炭，赋性甚杞柳。  
一波失源流，六鉴开户牖。  
客尘不暂住，习气既悠久。  
闻言虽转头，遇事还掣肘。  
志目或中眉，画虎终类狗。  
我持测海心，来听谈天口。  
尚迷指端月，那辨日中斗。  
如抽一茧丝，欲缚千牛首。  
勉赓进此歌，代斩巩伤手。  

李弥逊　次韵陆虞仲学士涂中咏雪二首  
可笑无毡老郑虔，甘寒忍喜咏丰年。  
飞花穿树春疑早，秀麦分岐瑞有先。  
白玉楼成迷万井，青云路绕认双川。  
轻缣窘幅终难状，却借骚人好句传。  

李弥逊　次韵陆虞仲学士涂中咏雪二首  
岁行去似客程兼，诗债新随雪阵添。  
唱绝郢人夸洁白，舞低赵女斩轻纤。  
寒威莹骨胜三沐，爽气薰心解六黏，  
险语赓酬难自勉，旋乾吟笔尽更签。  

李弥逊　次韵罗伟正寺丞见遗之什  
雕鹗逢秋已恨迟，公才如此尚谁羁。  
江城樽俎未三月，世路干戈方百为。  
去马便如千里别，断葭已作十分披。  
它年若下襄城路，鞭影应能指具茨。  

李弥逊　次韵明甫西园这什  
莫作园上红，宁为径中绿。  
多花必早雕，依依不如竹。  
一枝寄他林，悠然傲华屋。  
填饥饭秋英，借健膏石斛。  
坐断百懒身，无心问难足。  

李弥逊　次韵明甫西园这什  
轻飚糗何来，破我池面绿。  
龙牙方可床，清梦绕修竹。  
苦遭鸟将雏，咿喔丈人屋。  
两家饷浊醪，谁能问斗斛。  
妙问不要名，杯深睡初足。  

李弥逊　次韵平仲侍郎移居见简  
不寄斜封岁已馀，那闻异县更移居。  
羁怀易动野马也，归梦自成胡蝶与。  
有宅一区如子少，受薪十束见予疏。  
遥知富有千头橘，奉乞当年种树书。  

李弥逊　次韵钱申伯山堂之咏  
净坊秋色老苍官，檐额飞云细可攀。  
客梦偶随疏雨断，僧游长带暮钟还。  
似闻遗锡藏银地，亲见高人住骨山。  
愁绝寒江归去路，乱峰青处望双鬟。  

李弥逊　次韵尚书兄同游青原  
暑风无力上襟裾，雁序冲烟入翠虚。  
小憩净莲开梵境，偶闻密竹话真如。  
倦游政似知还翼，便静聊同得计鱼。  
不为寻思问心法，是翁心外已无馀。  

李弥逊　次韵邵昫叔秋日怀归  
天将物色助诗鸣，秋入吟肩句倍清。  
欲为鲈专修故事，喜闻鸿雁寄先声。  
脱身鞅掌谋须早，过眼纷华梦已成。  
它日柴桑许同社，为君漉酒具南烹。  

李弥逊　次韵舍弟野望  
苍崖望不极，林际起孤烟。  
渔笛蒹葭岸，农歌{左禾右罢}桠田。  
青涵濠上水，碧锁峡中天。  
客鬓愁边改，秋风又一年。  

李弥逊　次韵舍弟游本觉寺  
招提俯秋水，画手借王维。  
霜磬递风韵，晓林翻露姿。  
茶烟邀客竚，帆影唤舟移。  
它日成归梦，来兴楚子悲。  

李弥逊　次韵拾青轩咏竹  
论诗远到二南风，句里波涛得意浓。  
我亦赓酬还自笑，真成鱼目眩骊龙。  

李弥逊　次韵叔孝郎中送游黄山见一老之作二首  
居士逢场了世终，却寻机语凋天然。  
我来不问三三句，乘觅康壶炷暖泉。  

李弥逊　次韵叔孝郎中送游黄山见一老之作二首  
路断人稀山正深，隔林钟鼓报新音。  
已穷渡水沿崖力，更尽眠云坐石心。  

李弥逊　次韵舜选大夫客舍中秋  
命驾星郎独感时，兴随孤月到云涯。  
当天飞镜空撩恨，永夜明楼谩搅诗。  
后阁深藏桃叶女，前驱须趁菊花期。  
与君更卜东邻醉，放盏车轮又北驰。  

李弥逊　次韵硕夫池亭赏莲  
胡床尘尾挥长柄，风和入坐花容靓。  
乍开还合晚照中，修竹佳人倚春暝。  
此间此景乐最深，世路好恶君酌斟。  
下车何必笑冯妇，投杼未免疑曾参。  
江山信美来者稀，渊明独与田父违。  
谁云宁食艾三斗，不如杯行莫停手。  

李弥逊　次韵司业兄方池咏莲  
秋水芙蓉四槛凉，净临明镜试晨妆。  
露凝月面浓施粉，日照□□□□□。  
预觅籧簒□□地，卧看池头日脚忙。  

李弥逊　次韵似表弟卜居惠山  
梁溪旧隐吾家绅，石苔犹销松间门。  
向来兄弟寄觞咏，日月转毂相朝昏。  
自君之别各千里，万金谁与通寒温。  
棣华春迟风雨昼，雁字月冷蒹葭村，  
似闻径作买山计，归梦已泊松江垠，  
吾衰久矣尚能饭，荷插岂惮终岁勤。  
独无顷田占负郭，坐食病粟惭君恩。  
平生一壑志愿毕，不求华屋装泉石。  
僧窗到处即为家，柏子烟中听鼻息。  
子今折发头尚希，未至阌乡老王室。  
背山筑室不必多，待我来鸣去前□。  
野蚕成茧真自缠，黄蜂作脾为谁力。  
肱尝三折饱更事，肯信谋身有长策。  
君不见子猷借居种竹聊自娱，有屋大奇无亦得。  

李弥逊　次韵似表弟春雨漫成  
百念关身起蝟毛。雨声偏近夜床高。  
正愁春事趁奔鹿，更觉归心折大刀。  
拥鼻吟边聊且遣，枕肱佳处亦时遭。  
麴生怀抱肯倾倒，一酌忘忧赖尔曹。  

李弥逊　次韵似表弟题朝爽亭呈公晔公和二友  
原诗各本皆缺以上。《竹溪先生文集》卷一一。  

李弥逊　次韵苏粹之发干见赠二首  
颓龄知有几，谁复问行藏。  
散策苍林静，抛书白昼长。  
相呼山鸟聚，自浇涧花香。  
此地无车马，真成物我忘。  

李弥逊　次韵苏粹之发干见赠二首  
漂泊音书断，艰难会合迟。  
那知休老地，却数别君时。  
岁晚商山寂，天寒梦水悲。  
无言一杯酒，怀抱各相知。  

李弥逊　次韵谭彦成学士早春五首  
花蕾催红欲转莺，新愁偏傍鬓毛生。  
犹怜信子能赊酒，烂醉春盘碧涧羹。  

李弥逊　次韵谭彦成学士早春五首  
幽棲不寄绝交书，车马从喧卖酒垆。  
卧转午阴春睡足，却寻峰树数花须。  

李弥逊　次韵谭彦成学士早春五首  
十二楼台白玉成，云车翻日上觚棱。  
太平何许同民乐，天阙双龙护一灯。  

李弥逊　次韵谭彦成学士早春五首  
渺渺家山水四涯，秋风僧忆醉黄华。  
马头不识南塘路，又看感阳二月花。  

李弥逊　次韵谭彦成学士早春五首  
风絮萦寒昼拥炉，枝头犹得暗香馀。  
折来不拟供尊俎，静对悠然一榻书。  

李弥逊　次韵天宁通老见贻  
病馀真是独醒人，还我僧窗自在身。  
竹杖芒鞋寻胜趣，斋盂禅板悟前因。  
江山臭味如相觅，猿鹤家风愿卜邻。  
更有高人来着语，交游不怕白头新。  

李弥逊　次韵王才少师杂花五首  
春同著物本无殊，姑射偏成玉雪肤。  
独笑浮花媚凡目，水边疏影不生孤。  

李弥逊　次韵王才少师杂花五首  
酒染凝腊密染香，一枝聊发次公狂。  
小楼准拟来仟驭，明日红云绕树芳。  

李弥逊　次韵王才少师杂花五首  
嫩蕊商量渐满枝，刘郎对境久忘机。  
折来不拟供樽俎，要与游蜂作伴归。  

李弥逊　次韵王才少师杂花五首  
桃红深浅漫成堆，犹喜霜葩缀旧枝。  
唤取张卢来共醉，莫随风雨便分披。  

李弥逊　次韵王才少师杂花五首  
不禁花恼曲江头，欲对清尊舞沐猴。  
留得春红撩客恨，争如庭草解忘忧。  

李弥逊　次韵王才元陪季申枢密诸公游东山之作  
游云本无心，时为晴山留。  
我曹等云闲，变作寻山游。  
驾言出城阙，古寺聊相投。  
摩挲铸金像，不知几春秋。  
行行及佳境，真成上扬州。  
追随况当人，华胄皆通侯。  
高名迈姚宋，馀事卑曹刘。  
向来金銮御，一一亲垂旒。  
如何丘壑中，乃与猿鹤俦。  
寒威靳山秀，幽处不可求。  
清溪访鹿迹，古涧窥龙头。  
枯藤路断磴，未上愁吴牛。  
人言昔仙去，疑是竹务猷。  
云昏看山眼，欲展还复收。  
伊予岸穴走，南北万里遒。  
烟霞入膏肓，瞑眩不可瘳。  
群公上界侣，解后天南陬。  
敢言同心臭，长抱躐等羞。  
心知造物戏，驽骀间骅骝。  
鹤书偶未下，爱日尚可偷。  
花风起群萌，枝上春欲流。  
更催小槽红，一笑非人谋。  

李弥逊　次韵王才元少地少师招游东山客有不至得遂已促其寻盟  
我从西山居，不作东山梦。  
联绵翠光浮，远目不暇送。  
飘飘贵公子，万卷辄成诵。  
高怀到林丘，杖愀邀我从。  
褰裳欲从之，未发神已动。  
何人折柬客，不结莲社供。  
胜游遂中休，一篑真可痛。  
诗成美六逸，叙事一一中。  
但惭猿狙杙，乃与杞梓共。  
闽山寒更青，森木必阴洞。  
鹿涧清自流，醴井浅可弄。  
寻幽当及辰，为乐要与众。  
兹游傥再卜，勇往不待风。  
径须理百屣，日日听鞭凤。  

李弥逊　次韵王才元少师见赠  
清昼高轩过，岩高得共攀。  
虾须深梵阁，豹尾静尘军，  
词吐三江水，胸开九梦山。  
杯行不知夜，留月伴公还。  

李弥逊　次韵王才元少师借园  
春风朱雀桥边路，只许游蜂独往来。  
□□园花兼巷柳，却寻芳事到酴醿。  

李弥逊　次韵王才元少师酴醿  
繁英雪作堆，新叶帷尚隘。  
一薰有馀清，三臭讵可废。  
淡然不争妍，晚乃入鉴裁。  
风流卮酒间，颖脱众香内。  
缑仙厌繁华，醉卧日炙背。  
经锂被花恼，妙语击环佩。  
晓来雨翻盆，春事逐破块，  
谁怜静铜钱，相期世纷外。  

李弥逊　次韵王得之礼部夜直有作  
缑仙勇於诗，若醉得全者。  
百川供微吟，不复事杯斝。  
五车载胸中，万卷生笑下。  
一一成丹青，遇物辄图写。  
昨朝紫宸班，裳佩杂鱼雅。  
捷书来九天，为遣雨师洒。  
公时青绫卧，逸思动秋野。  
霜风助凄清，露月供容冶。  
坐令续貂人，得语若乖寡。  
犹如策疲驽，倒步逐风马。  
未旋历块功，相望倚天社。  

李弥逊　次韵王彦声题梅氏草堂  
丘壑胸中自广居，数椽茅屋小蜗庐。  
门罗莫谩惊乌鹊，户外曾来长者车。  

李弥逊　次韵王彦声赠梅公择  
诗梅例世独深成，气与孤云共卷舒。  
客辙每逢樽有酒，剑歌休叹食无鱼。  
鲸波坐隔三山外，鹏翼终腾万里馀。  
冠玉围金真戏事，醉髯聊复一轩渠。  

李弥逊　次韵翁士特题行闲轩  
寒音珊珊落回溪，修竹似与长风期。  
虚声帆影住来地，幽绝自有闲人知。  

李弥逊　次韵向伯薛侍郎  
世外营居绝点埃，到身无地展全才。  
行藏曾许当年，翰墨能从异县来。  
海上梅花迎岁落，江头桂子得秋开。  
一樽负月何时对，白发思君首重回。  

李弥逊　次韵信表弟喭梅之作  
万点随风更是愁，从教停雪破除休。  
蓬莱花使漫青眼，姑射神人新白头。  
待价琼瑰聊可拟，闻风桃李亦增羞。  
看残红紫冰霜后，一笑春前解百忧。  

李弥逊　次韵行父舍人有感  
飘飘文采照螭头，袖手功名未肯要。  
易水渡愁随一骑，春风只泪着又眸。  
向来但遣淮阴将，异日宁论雍齿侯。  
应笑江南夸仲父，规模才可限升州。  

李弥逊　次韵徐持志见寄  
绣衣归卧水云乡，湛辈犹怀岘首羊。  
似我鹄乌忘白黑，知君牝牡失骊黄。  
静中禅缚应超脱。别后祠锋底激昂。  
投老穷途各千里，不须留颖见锥囊。  

李弥逊　次韵薛万象亭  
山上非烟霭四隅，山前梗稻绿成区。  
留云有计低檐额，得月从多彻户枢。  
直是春台熙远俗，聊为丰屋诗宏图。  
公来日出千林迥，却笑新亭咏小湖。  

李弥逊　次韵学士史秋初四首  
冲融日脚未全心，一叶飞黄满眼秋。  
谩向登临追宋玉，苦吟谁广畔牢愁。  

李弥逊　次韵学士史秋初四首  
树冷饥蝉犹乱吟，风檐琴瑟露寒侵。  
妻孥工作无衣态，却恨清砧动好音。  

李弥逊　次韵学士史秋初四首  
叶叶雕梧阵阵风，疏云全放月华浓。  
故人不寄江头信，看尽飞鸿断复纵。  

李弥逊　次韵学士史秋初四首  
何日刀头水石间，婆娑犹得一官闲。  
杖藜早晚寻幽处，望断秋空不见山。  

李弥逊　次韵学士兄春日谩成  
飘泊悲生事，人情翻手云，  
习闲真似懒，补拙谩知勤。  
老作渔樵计，梦观钟鼎动。  
成亏皆一戏，不复问斯文。  

李弥逊　次韵学士兄发毗陵之作  
频年走离乱，忙若落落景。  
浮家去复还，生理纷不整。  
有身著无处，遇事到辄屏。  
冥然如醉心，阅岁良未醒。  
披衣坐愁夜，月露共清永。  
缅怀颜段流，抱义心炯炯。  
临危快先登，疾甚涉夷境。  
全生岂不乐，五事有纲领。  
嗟吟肉食谋，捕贼如捕影。  
王师苦摧伤。胡骑困驰骋。  
朝廷信多贤，一死谁敢请。  
不知覆辙改，安敢倾夏拯。  
归休及秋风，墓檟痛瞻省。  
念兹家国遥，有泪涨清颍。  
黄巾蔽行路，关户昼犹警。  
何当收戈鋋，禁暴但制梃。  
林泉傥可卜，名字忌丹柄。  

李弥逊　次韵学士兄富阳道中  
长江送客静波澜，路入回溪第一湾。  
石濑横陈潮力减，风樯陡转橹声闲。  
驱除方寸无穷事，领略平生未识山。  
自笑疏慵似中散，政宜托落水云间。  

李弥逊　次韵学士兄偶成  
炎凉岂天意，四序自乘除。  
畏暑渐退舍，雄风时引裾。  
据鞍惭类马，下榻喜迎徐。  
吏退青灯里，犹能辨蠹鱼。  

李弥逊　次韵学士兄桐庐道中  
溪水抱山曲，轻舟趁落霞。  
烟尘多战壘，冠盖半浮家。  
紫塞空归翼，黄河绝去槎。  
从谁论此事，心折莫云赊。  

李弥逊　次韵岩起绿萼梅  
平生始识真梅，不数朱唇皓齿。  
小立寒梢注目，幽香已着人衣。  

李弥逊　次韵岩起绿萼梅  
村上未闻睍睆，杯中初荐屠酥。  
谁遣云英萼绿，临风摇曳轻裾。  

李弥逊　次韵岩起绿萼梅  
太清不着微云，冰雪精神占春。  
诗老自知风格，浅红未可骄人。  

李弥逊　次韵岩起晓晴  
白衣苍狗暗还明，造物何心听改更。  
雨足龟鱼方得计，日高蛙黾自消声。  
浮溪荇带罗初展，粘壁虫书字不成。  
正喜太清无点缀，惨舒谁复较阴晴。  

李弥逊　次韵昫叔见示伽陀  
无形何用强安名，只麽腾腾信脚行。  
一事到头犹是幻，万缘何处可留情。  
云归夜壑空难状，月落秋江影自生。  
唯有庞家老居士。不将尘境碍虚明。  

李弥逊　次韵叶成甫有怀见寄  
来辕去棹亦劳劳，晚岁丘园避俗陶。  
问事不知三语掾，阅人无意九方皋。  
交论金石穷犹见，诗得江山老更豪。  
清梦纵能追蜡屐，雨声偏傍夜床高。  

李弥逊　次韵叶观文东禅开堂  
闽山多用地，列屋栖高禅。  
妙代积香苾，宝华散金莲。  
往时入廛手，来见住世缘。  
辽辽百年后，慧炬无复然。  
我公具正眼，为续旃檀烟。  
诸方坐老视，具卟世法船。  
少开迷云昏，氛埃遂澄鲜。  
我来偶相值，杖屦参高輟。  
牛花起一笑，归去跨林泉。  
从北竹阴下，饱饭纵横眠。  

李弥逊　次韵叶观文送杏花  
春风不与寒威争，轻雷自转惊群萌。  
纷纷桃李厌开谢，杏萼一吐增双明。  
吾侪小人不敢触，瞳送夜合浮香倾。  
平明七字为题品，蛮触不战收降兵。  
哦诗正喜涵清冰，攀条已恨飞红英。  
爱花不惟爱诗苦，世上馀物俱无情。  
史君唤客有高致，半道未许杯盘成。  
异篮日月走台皁，不用二子邀门生。  
长檠照席语倾座，一笑转我苍颜頳。  
更穷山水访禅寂，欲去政恐讥兼并。  

李弥逊　次韵叶观文游鼓山  
谢公忧民馀，妙语继两禅。  
兹游瞰沧溟，宛在一叶莲。  
木密虚可步，石立高莫缘。  
从来看山眼，一洗俱茫然。  
蓬莱如有无，空翠蒙云烟。  
却疑浩荡中，天津渺归船。  
崎岖访幽胜，众象争相鲜。  
凌高寓远目，孤云共轩輟。  
归来拥寒衾，耳底酒鸣泉。  
觅句了不工，青灯暗孤眠。  

李弥逊　次韵叶观文游贤沙凤池安国之作  
春云覆老屋，孤僧正安禅。  
缤纷雨天花，云是千岁莲。  
谁知天上相，来结林下缘。  
徜徉爱亭阴，灌木苍虬然。  
古意吊凤穴，祖风契渔船。  
丰隆亦解事，一扫千林烟。  
光风尚骀荡，芳物俱蕃鲜。  
诗成史阿买，平处凌羲輟。  
登临赖陶写，可但思平泉。  
郊原问农事，柔桑起蚕眠。  

李弥逊　次韵叶观文再赋游灵源桃花二洞之作  
双旌耀林丘，小队喧笳鼓。  
鞭鸾相招携，拂石共容与。  
爱山晋羊祜，好士汉保武。  
胸中补天石，笔下修月斧。  
追游愧后乘，遇景咤先睹。  
扪参或三叹，控穴聊一俯。  
会意时目成，忘言但心许。  
徐行讵敢留，有语不得吐。  
真游未易再，外物可足数。  
酒尽傥可继，君歌为君舞。  

李弥逊　次韵叶观文再赋游灵源桃花二洞之作  
山行有底急，路转乃尔长。  
肩舆憩清荫，屐齿寻幽芳。  
突兀见古殿，委蛇度飞梁。  
馀红点涧色，新绿浮岩光。  
人径出鸟道，僧居俨蜂房。  
前山去未了，后骑低可望。  
逢人贵同气，偶地忘殊方。  
径催文字饮，稍近花草香。  
语味写素隐，诗工发深藏。  
湛辈欣有得，折杨愧成章。  

李弥逊　次韵叶硕夫南归见贻二首  
未挂丹题雁塔中，重来溪上觅筠翁。  
相期老眼横遥碧，莫着征衫走软红。  
得失漫嗟蝉翼重，才名合见马群空。  
三年小度惊人手，未信朱衣也不公。  

李弥逊　次韵叶硕夫南归见贻二首  
飞花无数上衣裾，孤闷须凭酒破除。  
翻手作云伤往事，转头如梦欲捐书。  
但知甘苦同薇蕨，不问辛勤有屋庐。  
后日锦衣行昼里，肯来盘谷溪鱼。  

李弥逊　次韵隐者陈无隅二首  
柴门寂寂闭山光，客至供糜有二方。  
谁存唐衢归魏阙，肯令五适老阌乡。  
藕塘待晚对幽壑，竹院消闲近宝坊。  
用舍由时姑袖手，岂无真乐在濠梁。  

李弥逊　次韵隐者陈无隅二首  
历井扪参蹋藓苔，山腰海角偶徘徊。  
身从飘泊似浮水，眼见纷华等湿灰。  
共煮松风占乳信，试寻香雪探芳媒。  
笑谈疑在蓬瀛上，下视云中两两台。  

李弥逊　次韵颖仲兰室这什  
黄卷青灯寄佛场，孤高如在远林芳。  
下帷谁识传经董，载酒时过尚白扬。  
华发同心犹有臭，青衿入室自知香。  
公卿本是阶庭物，莫遣行藏异素王。  

李弥逊　次韵瑀老空间  
晴窗汲水养菖蒲，谁识前身是佛图。  
竟日不知园外事，耳明钟鼓唤斋盂。  

李弥逊　次韵曾德明司理留题西山兼简苏宰二首  
层轩无碍石，支径曲穿林。  
竹密催山暮，松摇乱客吟。  
琴书虚室冷，钟鼓净坊深。  
谁谓溪坡远，能来杜与岑。  

李弥逊　次韵曾德明司理留题西山兼简苏宰二首  
手程南阶竹，关情一纪中。  
倦游憎眼白，便静脱尘红。  
放浪渊明洒，浮游御寇风。  
吴霜鬓如许，何处觅还童。  

李弥逊　次韵曾微言见赠二首  
是邦谁及大夫贤，无地容才试十全。  
侧席賸闻求德支，深居那得隐舑仙。  
张罗永日无过辙，解榻何人许对眠。  
莫为时危闲矍铄，要看走马勒燕然。  

李弥逊　次韵曾微言见赠二首  
自分人非日九迁，一官民社敢妨贤。  
脱尘未踏邻虚地，通籍犹分有小天。  
餐玉近传曾试法，买山取足不论钱。  
疏慵未似嵇中散，会有斜封落从前。  

李弥逊　次韵张嵇仲侍郎  
燕公提在笔，万象入陶冶。  
公今真心之，信是渥洼马。  
当年劝天眷，愕睨肉食者。  
珥貂汉廷臣，往往富平下，  
朼来楚江城，百事聊复且。  
传闻九门开，裳佩翼如也。  
岩廓正需公，料理及闲暇。  
不然坐玉堂，堵立看挥洒。  
胡为尚居东，一麾凡屡假。  
忆昔从公游，端门正槐夏。  
午骑联轻肥，晨班从鱼雅。  
频年江淮卧，只影未为寡。  
谁云若遗□，殆甚履中苴。  
相逢屡解榻，得句即邀社。  
重追一笑欢，百忧罢牵惹。  
况陪赋文机，不数分金贾。  
青蒿倚长松，怀抱肯舒写。  
残枝到春归，负灯不留灺。  
世人重虚名，自视轻共把。  
独醒竟何事，空负月中斝。  
及兹春尚馀，得酒勿复舍。  

李弥逊　次韵赵表之道中见梅之作二首  
近水疏篱竹半侵，枝南枝北弄晴阴。  
不因老眼分明见，辜负凌寒一寸心。  

李弥逊　次韵赵表之道中见梅之作二首  
不是先争特特开，只缘沙际欲春回。  
赞颂浪起空华想，一夜归心着梦催。  

李弥逊　次韵赵表之久别相会於福唐见贻这什  
十年海南州，世味尝欲偏。  
昔为担板痴，今作绕指转。  
谁能濯我缨，人欲唾其面。  
故人千里来，高义动兴眷。  
问答不及已。惊我神发变。  
功名眼中花，日月弦上箭。  
公今已超然，富贵非所愿。  
南游访知识，气习要自炼。  
授我不死术，老骨傥可健。  
是身走空雷，当作如是见。  

李弥逊　次韵赵道夫待制放鱼之作  
出门忽见腥城市，脱尔宁捐一粒赀。  
就使烹鲜真可口，谁能结网更临池。  
斜风逆浪回頳尾，浅水平沙走素鳍。  
勿谓寰中底么麽，三生恩怨不能欺。  

李弥逊　次韵赵青之水口道中  
我从楚江来，不见闽江大。  
云山路巑巘，水石势澎湃。  
舟行曲屈间，溪面浮百怪。  
蒿师力推拿，如下吾侬拜。  
丈人入吾闽，险阻尝一带。  
风霜经几时，须发乃尔奈。  
人生驹隙中，网以千世界。  
纵横斜见林，未改此心在。  
营营复何求，赫赫祗自卖。  
如何遗诸缘，直养以无害。  
秋风着蒲柳，物态亦荣惫。  
终当从公游，万法等成坏。  
杖藜款禅房，还尽三生债。  

李弥逊　次韵仲辅山中之作  
岩阴坐清暝，目为山兴注。  
妙意不可名，悠然与心晤。  
疏泉石中鸣，落叶衣上住。  
冷风起虚籁，还向无中去。  
三生听钟鱼，偶失来时步。  
佛屋估秋风，团团两桂树。  
却疑此境中，曾是经行处。  

李弥逊　次韵子才汤泉出浴  
泉出灵沙气可蒸，涤除那复数水清。  
九阳晞发尘缨净，七日炼形仟羽轻。  
暖沃丹田催进火，阴消神谷助长生。  
云龙傥借凌空便，径谒南台季伟兄。  

李弥逊　粹之载酒南山仆与子媚辈乘小舟烟雨中绝江而来饭罢复过东阁道旧论  
海神游戏千林昏，近山枫栎丹黄分，  
船头着处翠阳重，屐齿一过留苔痕。  
邻翁酌我苦短昼，卜夜为尊起为寿。  
公荣可饮次在狂，不假朱丝转长袖。  
灯前白发怀抱开，与子臭味今陈雷。  
隙居勿起故时念，一笑沙际邀春回。  
密云不障霜月明，枯树欲没江潮平。  
归来卧听墙壁语，万壑松风泻檐声。  

李弥逊　大宁寺  
三山覆苍鼎，一涧走青蛇。  
檀峦众好树，密护如来家。  
当年契禅人，虎脚穿云霞。  
真踪不久昧，殿阁峨金沙。  
我来风雨秋，脚踏缤纷华。  
松窗历高下，石磴缘欹斜。  
境静心自远，山穷兴徒赊。  
归辔不可留。哀猿响清笳。  

李弥逊　大宁以雨复留借榻老僧禅室  
乞得禅房半日留，卧看岩雨泻清沟。  
浮云岂是尘中物，又逐秋风天外游。  

李弥逊　大暑久不请谒登南楼望成父西庵慨然奉思因成小诗  
南郭子綦隐，西郊杜老居。  
风流如异代，臭味本吾庐。  
高阁深繙贝，虚堂静散书。  
经旬想颜色，着雨问何如。  

李弥逊　待月久不至须臾破星露溪光发众实欢呼席上次德甫韵  
待月新亭与已慵，眼花空乱烛花红。  
溪山路隔烟尘外，觞咏身疑梦瘕中。  
却暑已烦瞋恚雨，扫云须赖吉祥风。  
水光已报冰办信，一笑难令万斛空。  

李弥逊　蹈元作诗谓仆不当以莲为妩媚而有偶有现空相之语复次韵以效齐物之  
登天不登山，观海不观水。  
认苗须认根，论士须论世。  
君以空说莲，无乃涉瓜李。  
我以莲喻色，亦随绮语戏。  
二罪一状领，政坐各有以。  
一以清净观，一以富艳弃。  
不知真色中，即是大空耳。  
物生天地间，各以形自媚。  
若云皆实相，斯理恐无谓。  
君诗如乌有，我诗类亡是。  
得失付之塞上翁，对花大嚼金壶空。  

李弥逊　道游武夷遇雨既渡复回明日竟敢游九曲而行因留二首  
人间何地寄衰翁，偶到视山一苇中。  
可是仙君谢逋客，船头无处避刚风。  

李弥逊　道游武夷遇雨既渡复回明日竟敢游九曲而行因留二首  
渡口回舟未忍移，净坊听雨坐题诗。  
馀龄倘有寻真路，试与披云问凤儿。  

李弥逊　得宿照亭山寺  
山寒六月飞霜雪，楼殿夜深钟鼓歇。  
琅玕无风万戟闲，屋角明河挂天阙。  
龙牙七尺玉壶冰，炯炯神清梦不成。  
可怜幽绝无人共，卧看云头璧月生。  

李弥逊　得仙亭  
隔水楼台耸佛宫，缘云扪石得搘筇。  
布金地主空遗像，折桂仙翁失旧踪。  
人去远山留夕照，僧归晚径带残钟，  
眼中有句无人道，欲寄丹青恐未工。  

李弥逊　德甫知丞大夫惠诗见招次韵  
地胜官肖人更幽，公田政足辨糟丘。  
吏情厌问可不可，世事但从浮自浮。  
绿盖红妆供客笑，黄鸡白酒为君留。  
惯倾老瓦陪田父，高会端如饫五侯。  

李弥逊　德甫知丞过筠庄溪亭为待月之会戏呈席上诸友  
载酒何人过子云，传呼鸡犬亦惊奔。  
门无车马苔侵径，坐近池台竹覆尊。  
好月邀人留晚照，疾雷催雨过前村。  
独醒楚子真多事，共醉愚溪百尺浑。  

李弥逊　登楼  
繙经兴尽卷书帷，独上江楼送落晖。  
人迹已随云影断，傍檐嘉月冷侵衣。  

李弥逊　东峰亭  
芒鞋着层丘，甘若卧华屋。  
了然非梦觉，似是前境熟。  
行行上青冥。下视八荒促。  
回溪绾文练，叠障环群玉，  
厨烟起城隅，远借晴林绿。  
恍疑坐虚堂，淡墨写缣幅。  
缅怀季与刘，静躁等臧谷。  
身名千载后，岩影空贵躅。  
霜林木叶下，悲籁喧寒谷。  
我如凌风翰，不受世网束。  
团浦白毡帐，清夜倘可卜。  
更随孤月来，一洗昏衢目。  

李弥逊　东岗晚步  
饭饱东岗晚杖藜，石染横渡绿秧畦。  
深行径险从牛后，小立台高出鸟棲。  
问舍谁人村远近，唤船别浦水东西。  
自怜头白江山里，回首中原正鼓鼙。  

李弥逊　冬雪呈太守张嵇仲三首  
夜气凝空作暮寒，平时积雪欲藏山。  
定知连腊连三白，已喜先春见一斑。  
神力巧将人意改，物华阴逐岁功还。  
忧民太守铃斋暇，想对壶觞正解颜。  

李弥逊　冬雪呈太守张嵇仲三首  
控鹤缘云上广寒，四看明玉镂群山。  
铺檐漠漠鱼鳞合，入垄离离虎脊斑。  
整驭炎官方退听，将妃白帝肯言还。  
丰年预作田家喜，不独三钟慰病颜。  

李弥逊　冬雪呈太守张嵇仲三首  
插檐冰筹长新寒。薄日欺云到屋山。  
见晛半消梅额粉。因风犹染鬓毛斑。  
书生闭户眠仍稳，游子扁舟兴欲还。  
客里情怀逢岁晚，麴生邀我一开颜。  

李弥逊　渡横溪  
百尺沧浪两岸沙，肩舆徒涉步欹斜。  
溪声犹带夜来雨，山色渐分云外霞。  
岸半断林开鸟道，水边疏生近人家。  
尘埃何处寻真境，试农寒流认落花。  

李弥逊　渡江二首  
沿江山断水如天，横绝奔流一叶船。  
身世自知同幻梦，不应对此重茫然。  

李弥逊　渡江二首  
山形虎脊高低去，帆影鱼鳞远近来。  
已到江南望江北，更留青眼为谁开。  

李弥逊　发光林寺  
朝发光林寺，崎岖渡复攀。  
抠衣缘翠湿，侧足下苍顽。  
急雨欲平涧，断云时见山。  
祗应超胜地，行路未尝难。  

李弥逊　发桐庐  
江尽溪流合，行舟落照催。  
櫂歌来月浦，帆影上风桅。  
路转山容改，潮平水色回。  
兵戈满天下，飘泊壮心摧。  

李弥逊　法王东庵  
吾宗丘壑资，耿耿抱幽独。  
结构祗洹家，萦回转岩腹。  
前川布黄金，合嶂来苍玉。  
步出觉华天，乘凌眩生目。  
云间起层林，林际悬高屋。  
断砌滴疏泉，微踪隐深麓。  
堂空贝叶昏，苔封半阶绿，  
朱幡久不来，遂意猿响秋谷。  

李弥逊　翻阳四望亭观雪  
瘴海三年雨不冰，喜看万木变琼英，  
眼中何处分银界，脚底从兹上玉京。  
岁序已於芒尾见，春风先向柳梢明。  
饥馋病守存馀习，欲和田家击壤声。  

李弥逊　范参议宜人高氏挽诗二首  
毓秀勋庸后，来嫔诗礼家。  
浮云轻富贵，朽木视铅华。  
晚日俄晞露，春风自笑花。  
平生偕老志，愁绝五云车。  

李弥逊　范参议宜人高氏挽诗二首  
兰玉无偏爱，衾绸不忍欺。  
甘辛同逆旋。生死独先知。  
马鬣苔封合，鱼矶宝帐遗。  
酸风入松槚，空作暮山悲。  

李弥逊　方池独步  
度柳穿莎一径通，曲堤初咏舞雩风。  
我来似与春期约，南陌东畦到处红。  

李弥逊　访雪峰真歇禅师  
红尘白发不相投，来就僧房借板头。  
大士法中龙象贵，老翁心外水云浮。  
长芦江静千山月，枯木岩寒一叶秋。  
别后相逢重着语，牧童横笛倒骑牛。  

李弥逊　风雁行  
闽山苍苍江水长，鸿雁北去随春阳。  
天寒野暗烟树湿，雨急风高惊断行。  
前飞一雁鸣且顾，后飞一雁悲独翔。  
伤心极目暮云碧，兄弟南北俱相望。  

李弥逊　奉酬龙兴益老伽陀  
居士心如出岫云，逢场作戏不求真。  
桃花自落非关雨，梅子半黄知是春。  
此外更无身外事，闲中那得个中人。  
箭锋相拄君休部，千里同风始见亲。  

李弥逊　奉怀粹戏成  
期人至不伤秋晚，觅句无工愁夜长。  
谁与寒窗催好林，几重白氎一盂香。  

李弥逊　奉怀罗仲共叔共二友  
征衫一着字溪东，结友何人继两龚。  
寸步相期偶胡越，尺书不断见心胸。  
吟边快睹推三语，吏退冥搜想二松。  
别后并吞几云梦，锦囊收拾付宾鸿。  

李弥逊　奉陪赵颜术登叠嶂还饮陵峰梅竹间  
春晓飞花一尺围，旋看风力悄琼瑰。  
广寒宫殿千门启，群玉峰峦四面开。  
直节自强深笑竹，清姿堪并绝知梅。  
史君賸有延枝意，收拾寒光上酒杯。  

李弥逊　复用前韵  
来辕去櫂自惊频，七十无多半在陈。  
寸步家山不归去，空留猿鹤占青春。  

李弥逊　复用前韵  
唤起春眠恨伯劳，一簪华发不禁搔。  
缓寻亲绿偏疑竹，细数轻红错认桃。  

李弥逊　复用前韵  
急雨残红绝可怜，花如鸡肋雨如拳。  
千金傥赎花枝怨，不为囊空惜一钱。  

李弥逊　复用前韵  
春半寒威不柰衰，一番细雨长青梅。  
惜花院落从风扫，待燕帘栊彻晓开。  

李弥逊　复用前韵  
青精饭熟思留客，碧涧芹香可厌君。  
睡起茶瓯风两腋，功名何啻等池云。  

李弥逊　复用前韵简叔共文伯公序三友  
老觉身名雨后云，静看人事腊前春。  
愁边痛饮真长策，诗罢高歌觉有神。  
远想两生如可作，晚从三了更相亲。  
北山乖欲招逋客，未用插插叹积新。  

李弥逊　复用前韵约蹈无顾  
时序惊人咄咄来，荣枯毕竟为谁催。  
风将满地飞红去，日拥半天高绿回。  
顾我似尝当道李，渴君如望隔林梅。  
一年春事无多子，唤取提壶触处开。  

李弥逊　富沙道中  
征衣犹带去年尘，入眼溪山似故人。  
社燕秋鸿应共笑，是翁如我往来频。  

李弥逊　庚申季科立春日还乡公晔置酒孟园从容道旧有诗次韵  
孟轩花色璨琼瑰，倦客随春此地回。  
静院茶瓯浮积支，深堂香鸭乱真梅。  
得闲苦厌纷纭事，畏病难禁潋滟杯。  
但扫晴窗铺大字，更将老眼为君来。  

李弥逊　公晔以北山荔子见寄因念昔游慨然怀归戏成  
筠笼百里故人情，多病文园眼倍醒。  
未放茶瓯三百颗，梦魂先过小长汀。  

李弥逊　宫使待制舍人赵公挽诗三首  
秀出青徐野，风移邹鲁乡。  
家声齐丙魏，人物到轩黄。  
漫仕从三已，危机付两忘。  
并游无此老，谁与共行藏。  

李弥逊　宫使待制舍人赵公挽诗三首  
曲突深时虑，长裾鄙世流。  
无书来北阙，有意在东周。  
旷远嵇中散，疏慵马少游。  
长松相风表，千古必山丘。  

李弥逊　宫使待制舍人赵公挽诗三首  
忆昨司青琐，公时对此薇。  
午轩评陈草，晓殿缀朝衣。  
金石平生契，人琴此日非。  
白头情易感，无泪与君挥。  

李弥逊　故相少师李公挽诗  
天意康时难，贤生盖世雄。  
风流晋人上，事业舜歌中。  
许国回天力，怀君贯日忠。  
平生英爽气，凛凛未成空。  

李弥逊　故相少师李公挽诗  
国步乘阳九，胡尘暗上京。  
支倾隆大厦，却敌隐长城。  
草木知春泽，狐狸绝夜鸣。  
云台瞻衮绣，千古继哀荣。  

李弥逊　故相少师李公挽诗  
去国头方黑，伤时鬓易丝。  
徙薪谋独验，击楫志空悲。  
尚想嘉猷告，曾闻大政谘。  
两楹歌昨梦，忍诵憗遗诗。  

李弥逊　故相少师李公挽诗  
白发陈雷旧，交情贵不渝。  
诗笺留晓炬，书雁聚春芦。  
忧国言犹在，知心道子孤。  
江皋一襟泪，不复见夷吾。  

李弥逊　瓜步阻风作  
西风趣秋去，何日放船回。  
不见澄江练，唯闻卷地雷。  
宦游双鬓改，飘泊寸心灰。  
落日乾坤里，微吟酒一杯。  

李弥逊　瓜步阻风作  
牢落穷途暮，扁舟水四涯。  
十年长作客，万里得还家。  
云散山排仗，潮生浪趁衙。  
殷勤谢风马，为挂一帆斜。  

李弥逊　观傩  
宝历迎新露荚残，水日宫殿晓光寒。  
日陪仟仗温风转，云护神驱瑞霭盘。  
苇戟载颁均帝祉，桃弧一射致民安。  
威容曾许云中见，又对彤墀得细看。  

李弥逊　观月扬千寺门  
背山灵刹两松间，待月松前觌面山。  
云去月低松影落，倚天唯有碧回环。  

李弥逊　广陵道中  
禁路追随又两年，长午那句使鱼缘。  
壮心未展伤迟暮，捷径无工较后先。  
软饱三杯当去客，横蒲十幅得风船。  
眼中有句无人道，谁与收归古锦编。  

李弥逊　归自筠庄得似表弟步高字韵继和  
一行作吏苦吹毛，小隐非关索价高。  
懒傍月边持玉斧，静看花上试霜刀。  
近人鱼鸟曾相识，入眼溪山昔未遭。  
谁与着鞭春色里，雁行风急正求曹。  

李弥逊　郭君建挽诗  
蔼蔼声华万耳闻，可凭诗礼大於门。  
浮云终负三馀学，流水难追九逝魂。  
朝有青衿怀旧德，室惟黄卷富诸昆。  
生平不对论文酒，空使清铅比泪痕。  

李弥逊　过佛教子岭  
冈回岭转翠相重，觅语酬山未了工。  
却恐前一是摩诘，此身今落花图中。  

李弥逊　过来贤阁有感  
面熟前山小髻螺，彩衣竹马旧经过。  
回头四十年中事，清泪空如白发多。  

李弥逊　过留侯庙  
倚剑悬弓默运筹，终令敌国初戈矛。  
八年楚业守归汉，三万齐封不愧留。  
壮岁早从黄石计，功成却伴赤松游。  
当时不与人间充，应有文风静九州。  

李弥逊　过鲁公观牡丹戏成小诗呈席上诸公  
昨日花间风送雨，泪眼凝愁暗无语。  
今日花间天色明，向人艳冶百媚生。  
雨中多思晴亦好，日日看花被药恼。  
人间绝色比者谁，汉宫飞燕开元妃。  
轻颦浅笑各有态，淡妆浓抹俱相宜。  
传闻姚魏多黄紫，醉红不似当筵枝。  
移樽洗盏苦不早，明日春光暗中老。  
西斋居士心已灰，也向花前狂欲倒。  

李弥逊　过南泉长桥  
矫矫长虹枕海腰，波臣守护敢倾摇，  
东西地尽惟逢水，早晚人归不碍潮。  
静夜鱼龙出宫阙，清江牛女上云霄。  
诗人谩诧鲸鲵句，功比吴松百倍乔。  

李弥逊　过铅山鹅湖登妙峰寺  
松盖筠幢护石门，净居尘间此间分。  
不须更觅南行路，已向高峰见德云。  

李弥逊　过铅山石井  
抱石寒泉涌帝青，净涵窟宅驻鲵鲸。  
谁知润物功无尽，只见岩腰鉴样平。  

李弥逊　过吴江次韵行父之作  
重来□□又成空，旧榜今无卧彩虹。  
故国平嗟□瓦砾，新亭犹见湿青红。  
雁随山远情无□，□与天穷势自通。  
尽道鲈鱼寒不食，□□祗合在江东。  

李弥逊　过岳冠山二首  
岳冠山下月黄昏，石立波蚕势莫分。  
回首风前魂欲断，东西南北水边云。  

李弥逊　过岳冠山二首  
驾潮风急浪翻矶，舟子操舟不自持。  
若使畏涂知勇退，世间何处更乘危。  

李弥逊　和表之清阴亭作  
西山朝来多爽气，露沐风梳发新翠。  
泄云无力占山腰，初日分光上山背。  
远山苍茫近山紫，四面钟鱼谈佛事，  
人间那得山为城，玉京联绵互相似。  
先生结庐待三顾，道合宁论入宫妒。  
肯为闽山得得来，蜡屐深寻九霄路。  
诗成逸兴横太清，平明更作支提行。  
会须佳处吞八九，归去与君增眼明。  

李弥逊　和陈颖仲题刘鞠祠  
山绕平湖绿四边，两翁遗泽到今传。  
苹风引钓鱼随艇，谷雨催耕水拍田。  
败壁丹青悲落日，荒庭绅笏想流年。  
桐乡不废春秋祀，箫鼓鸡豚久更虔。  

李弥逊　和董端明大野渔父图  
一叶扁舟羡广津，无心鸥鸟远亲人。  
苹蓼岸，静投纶。危坐初无一点尘。  

李弥逊　和董端明大野渔父图  
钓艇夷犹一苇横，烟波万顷寄馀生。  
春雨歇，暮霞明。零乱溪花堕玉英。  

李弥逊　和董端明大野渔父图  
撇棹归来起暮凉，乐哉谁复慕轩裳。  
横短笛，罢鸣榔。红藕花繁作阵香。  

李弥逊　和董端明大野渔父图  
木落渔村载酒过，绿波萍藻鳜鱼多。  
弃醉饮，尽颜酡。不负平生笠与簑。  

李弥逊　和董端明大野渔父图  
玉树琼田莹骨清，短篷飘洒动吟情。  
针换酒，乐升平。闻道群王日圣明。  

李弥逊　和董端明大野渔父图  
卧月眠风乐有馀，蒹葭处处钓重湖。  
斟鲁酒，脍鲈鱼。一片家风入画图。  

李弥逊　和何斯举戒食牛  
饥肠慕膻腥，如渴待拾法。  
虽穷爪掌劳，不助唇吻湿。  
属厌能几何。忍复贵难得。  
三牺良可哀，一割傥未急，  
贪夫恣糜烂，粱稻委鹅鸭。  
鸾刀久纷纶，馀胾犹在幕。  
宁思百亩间，功大等黔赤。  
翻令杂杂豚，就死不见白。  
置食为三叹，起坐或忘帻。  
若人妙箴规，隐恻鬼神泣。  
由仪见古风。　a使斯文缺。  
药石知良医，乐饵止过客。  
仁言可绅书，善应知响集。  

李弥逊　和近思二首  
风帆十日转长山，为送闲身到广寒。  
明月峰峦人境外，溪声一夜响前滩。  

李弥逊　和近思二首  
岩排绿树石相重，纱水交流朱旧豥。  
细觅向来行历地，十上尘迹转头空。  

李弥逊　和李相园亭二首  
轩户新成紫翠边，花光竹色借厨烟。  
诗人莫浪夸盘谷，画手无工貌辋川。  
何必吾庐在丘壑，要令是处有林泉。  
此心正恐无人会，把酒南山一笛前。  

李弥逊　和李相园亭二首  
肯将戏事扰虚怀，草木知名一样裁，  
不放寸阴随手过，自开十亩待春来。  
花边未许楚狂醉，江上应怜野老哀。  
賸欲着鞭陪胜赏，扶颠正急万牛材。  

李弥逊　和刘待制  
宦游踪迹信舆台，白首知非愧鲁开。  
诗卷云烟舒复卷，吏行凫鹜去还来。  
雨多风伯漫不省，春半花神小有才。  
谁为痴儿无乐事，眼中秀句绝纤埃。  

李弥逊　和明甫南山用粹之韵  
寻源探穴上林丘，宛似愚溪柳柳州。  
树拥千头争地出，江分一股抱山流。  
阴堂阁雨云生屋，晚浦收潮草泛舟。  
幽兴未穷留眼力，将雏结友更深游。  

李弥逊　和判宗展钵之作  
公子曾修净饭因，斋鱼声里司前身。  
累觞肯缓持螯手，一钵不劳行炙人。  
对镜禅心秋涧月，放怀俗虑晓江尘。  
渺茫漫笑神仙事，何用金盘荐擗麟。  

李弥逊　和平仲侍郎财用移居韵  
云屋潭潭百尺馀，入帘燕雀贺新居。  
人皆役役何为者，君独欣欣而乐与。  
卮酒觅欢那得再，筒诗传恨未全疏。  
绝交定笑嵇中散，雁中来时肯击书。  

李弥逊　和尚书兄留题兴福  
殿阁群峰合，山根一水长。  
桅楹接云树，钟磬杂风篁。  
客枕愁花雨，斋鱼搅梦梁。  
篮舆隔溪路，目断佛龛香。  

李弥逊　和少章喜晴  
日暮马行疾，峰峦过眼频。  
雨阶长苦夜，晴谷似逢春。  
风月起归恨，江天思故人。  
机心常已尽，唯有白头新。  

李弥逊　和少章罂粟汤  
旋烹雪粒胜琼浆，扑鼻香浮绕夜窗。  
甘比玉莲开太液，色分秋练净澄红。  
魔军战睡犹坚壁，笔阵催诗欲坚降。  
已听铿锵惊俚耳，强颜犹把寸莛撞。  

李弥逊　和舍弟简公序  
百计疏慵一味闲，杖藜无日不寻山。  
着鞭每到羲皇上，杖履欣同季孟间。  
雨步思君劳远梦，七言惊我动衰颜。  
定无戛玉酬人句，拙速应胜隔岁还。  

李弥逊　和士特韵程进道舍人  
旌旆光华瞳皁舆，斑衣星使奉安车。  
尊罍方荐龟莲寿，雨路交驰鹤板书。  
三斧及亲真可乐，一经教子未全疏。  
马蹄又踏春风去，勋业君看纵壑鱼。  

李弥逊　和似表弟次吴江  
路入吴江眼倍明，长豥雨立万□□。  
仙翁曾下辽在鹤，诗老犹传跨海鲸。  
夜榜风蒲嗟去国，秋山云履趁寻盟。  
凭谁剪取半江水，要听寒潮枕底鸣。  

李弥逊　和小君游灵隐寺  
俗子丛中暂拨忙，团蒲中夜款禅房。  
澜头岩穴仙都邃，石上轩楹佛土香。  
宿雨生秋醒客梦，霁云回日借山光。  
归涂芳物酬佳兴，白菊丹枫试晚妆。  

李弥逊　和学士秋怀一十五首  
却暑回飚入暮林，衰蝉无力尚微吟。  
不须更问秋多少，着蕊黄花已可簪。  

李弥逊　和学士秋怀一十五首  
雨滋时物各欣荣，小立方塘看水生。  
无数游鱼随去住，不容濠上有馀清。  

李弥逊　和学士秋怀一十五首  
旋落檐花夜正喧，参横斗转有更传。  
了无人迹妨真梦，枕簟同参一味禅。  

李弥逊　和学士秋怀一十五首  
厚颜衰暑未甘衰，秋事于人却有期。  
怯雨垂蕉全披靡，受风疏苇强扶持。  

李弥逊　和学士秋怀一十五首  
十年行地一虚舟，过眼风烟几度秋。  
华发半从身外老，故山时得梦中游，  

李弥逊　和学士秋怀一十五首  
生涯自有餐霞法，归计新传种树书。  
人境不应容拓落，五松山脚是吾庐。  

李弥逊　和学士秋怀一十五首  
秋净霜空露晓姿，水光山气总供诗。  
笔端幻出沧洲趣，赖有骚人慰所思。  

李弥逊　和学士秋怀一十五首  
身世浮云任去留，老来於此更悠悠。  
却因削迹风波地，耳底风云得暂休。  

李弥逊　和学士秋怀一十五首  
灵均投老寄潇湘，身后声名日月光。  
被谤早知缘薏苡，引年谁复念菖阳。  

李弥逊　和学士秋怀一十五首  
便面南台缭绕山，晚云归尽远空闲。  
晴岚遍染参差玉，若比蒿阳季孟间。  

李弥逊　和学士秋怀一十五首  
饱饭茶瓯到手空，缓寻芳事夕阳风。  
旋移丝竹深藏笋，漫长秋花远避丛。  

李弥逊　和学士秋怀一十五首  
信手繙书老更便，卷书觅酒便颓然。  
一生百斛无馀事，只有残编未忍捐。  

李弥逊　和学士秋怀一十五首  
执手群歌田舍儿，年丰米价不嫌低。  
饱舂白雪已归市，晚割黄云犹枕畦。  

李弥逊　和学士秋怀一十五首  
官居城郭枕山根，嬉语儿童亦带村。  
老子痴顽甘避俗，欲从社叟学方言。  

李弥逊　和学士秋怀一十五首  
漫漫长山去不分，欲於何处望阊门。  
寄声莲社还相忆，几日归鸿下故园。  

李弥逊　和夷仲弟喜学士兄归  
烽火耸中虽弟兄，独看乡月几亏盈。  
万金信断秋山寂，千里人归春草荣。  
雨涨波纹催过艗，风翻叶幄避行旌。  
机云入洛悲辛后，谁似张华倒屣迎。  

李弥逊　和颖仲山行即事  
平芜新绿占封圻，横路游丝网落晖。  
同径人稀藏窈窕，禅扉春尽老芳菲。  
缓行照水知鱼乐，随意穿花见蝶飞。  
二了舁篮今夜月，龙钟犹胜杖藜归。  

李弥逊　和渊老妙现之什  
乾坤渺渺一浮尊，万象分明水四濆。  
虎脊横熔山作队，鱼鳞倒影海成纹。  
老僧诗罢闲欹竹，幽士馀斋正卧云。  
妙现镜中无一事，世间从此罢挥斤。  

李弥逊　和韵钱申伯游东山圣泉  
偶脱尘中一梦阑，欲穷幽事遍寻山，  
静怜人境鸡虫扰，老惬僧窗枕簟闲。  
十里秋香随屐齿，四更山月上帘颜。  
登临物色催诗兴，未信天於我辈悭。  

李弥逊　和韵仲宗天宁见怀月馀卧病横山得其诗颇动念所以末句见意  
病逢木上坐，携我曲栏行。  
远水兼潮阔，层山带角横。  
秋随北雁到，愁向暮蛩生。  
正怯骚人句，诗坛莫浪盟。  

李弥逊　和张嵇仲秋日病中见示  
浮生一虚舟，流景半修夜。  
尘劳互牵挽，荏苒柏间麝。  
晚从农辅游，径欲老闲暇。  
二年古陵阳，解后颍川霸。  
薰然君子风，卧致此邦化。  
公庭散凫鹜，文字杂休假。  
江山助悽惋，句法妙曹谢。  
客来饮以醇，味语兼脍炙。  
长风起百围，微日下三舍。  
高秋搅羁怀，游了念归驾。  
身名两将隐，马俟连城价。  
譬之草木姿，荣枯信科夏。  
公材可支颠，乃复用苴罅。  
天其遗鲸鲵，慰我波涛下。  
忠良人乐推，正直神所迓。  
会看击南溟，风云生叱咤。  

李弥逊　和仲宗判监  
与世浮沉半醉醒，结庐人境昼常扃。  
微吟松竹风无定，着色峰峦雨乍经。  
方簟北窗身是梦，瘦藤斜照影随形。  
岂无曳尾泥中计，政恐肠刳不自灵。  

李弥逊　胡文恭倅宛陵距今将百年其后来官是邦者三人至士曹公下车始访遗迹  
前贤不复梦逢迎，晚岁於公识典刑。  
肯子规橅夸锦绣，传家翰墨炳丹青。  
碑存岘首长怀惠，学富韦门总带经。  
会见卿材从楚往，芝半不独秀阶庭。  

李弥逊　淮阴遇风雨  
吾庐岂不好，白日苦易夕，  
如何芳岁阑，尚此千里役。  
乾坤一虚舟，浩荡楚天碧。  
江山已在眼，道路修且隔。  
风雨怕不休，波浪蹴天掷。  
船头困九牛，屡挽不进尺。  
人生造化间，有似风中翮。  
偶去还复来，胡为事形迹。  
杜陵诛云师，韩子诅风伯。  
我已两忘言，引觞聊自适。  

李弥逊　黄蘖归途以碧潭清皎洁为韵分得碧字真歇泛舟先归  
苦为扪萝行，正坐爱山癖。  
振衣云中树，洗耳泉上石。  
稍寻优钵林，偶旁瞿昙宅。  
溪横走羊肠，山转回龙脊。  
两难伴搘筇，二老共飞锡。  
望迷落叶秋，坐断蒲团夕。  
云归绕窗明，香尽出檐碧。  
希声发岩窦，妙观生墙壁。  
尘缘苦椎板，胜事成今昔。  
离家月垂钩，归路月挂璧。  
师今一帆轻，我向百里役。  
船了罢持桡，赵州行蓦直。  

李弥逊　黄山在歙郡之北雄丽杰出可与嵩少争衡世传黄帝与浮丘容成公炼丹其  
髯龙飞空去云急，雨翁蹋云挽龙入。  
猩啼鹤怨凝春愁，三十六峰黛鬟湿。  
紫阳照空天夜明，棲烟采玉唐宣平。  
碧桃自熟人自远，千秋月露含凄清。  
璜台十成架兰芷，花风吹楼蔓香起。  
青霓叩阍帝下游，挹头攀箕荐琼醴。  
南山北山朝暮青，云关岫幌开鳞鳞，  
众真胡为驾凌冥。寄言流星盍归只，  
宰官自是骑鲸李。  

李弥逊　会饮得助这分韵得千字  
长松下荫八尺椽，四壁不碍万里天。  
水边笙簧成两部，月里山河收大千。  
山中宰相尘中仟，杯如流星酒如泉。  
饥蝉暝鸟莫浪语，净扫绿苔共醉眠。  

李弥逊　季申枢密设醴具素以待诸客表这有诗次其韵  
击鲜举白不厌深，高烧银烛花成阴。  
不如伊蒲杂梨栗，数翁共话千古心。  
夜阑相对如梦寐，静听墙壁生潮音。  
我方逃禅君莫斟，归来星稀月初沉。  

李弥逊　偈  
谩说从来牧护，今日分明呈露。  
虚空拶倒须弥，说甚向上一路。  

李弥逊　寄枢密富丈  
误入众香国，山深人境移。  
松筠秋色老，楼殿午云低。  
东阁传书密，西郊去路迟。  
须烦造化手，为展菊花期。  

李弥逊　寄题陈氏尚遐亭  
结屋秋荷上，尘心想坐忘。  
露凝公子荦，风曳野人章。  
浪蕊终无实，多花根不长。  
知君有情尚，千柄竚幽香。  

李弥逊　寄题翠樊亭  
何郎爱山知贵目，不着芒鞋踏空谷。  
诛茅结竹函丈间，坐揖崔嵬绕江绿。  
我亦寻幽不惮远，半世一身随转毂。  
峰峦过眼已成梦，南北空嗟髀消肉。  
羡公登亭如历块，睥睨乾坤轻一芥。  
春繁妩媚发奇姿，秋净孤高见真态。  
固知静者自超诣，世上憧憧良足隘。  
知愚何止三十里，咫尺须论百千界。  
四时秀色仍盘礴，笔下云烟醉中落。  
雕搜苦欲觑天巧，造物有灵应作恶。  
蓬莱方壶或上下，纷纷陵谷今非昨。  
傥令夸子与宵遁，胸中赖有藏山壑。  

李弥逊　寄题福州程进道止戈堂二首  
不识威名擅汉廷，云仍今复见材卿。  
万家桃李栽培盛，千里妖氛却扫清。  
羽扇纶巾聊自适，风声鹤唳已魂惊。  
向来雪锷橐藏地，賸筑诗坛按酒兵。  

李弥逊　寄题福州程进道止戈堂二首  
一麾局促楚江东，时喜邻藩好信通。  
坐厌文书朱墨里，静思谈笑圣贤中。  
浮瓯小试茶膏白，照眼分尝荔子红。  
想见高堂分凫鹜，竞追乐事赏年丰。  

李弥逊　寄题泾川刘子先逸轩  
古县溪山里，深轩城郭馀。  
地清从近市，朋好亦多车。  
云隐寻山屐，风繙插架书。  
会看迎鹤版，不独爱吾庐。  

李弥逊　寄题陶氏一经堂  
金牛胜气未全无，朝挹江山近结庐。  
避席青衿家有塾，下帷皓首腹多书。  
阶庭早见芝兰秀，门巷於今燕雀疏。  
傍舍不应我种柳，后来驷马要回画。  

李弥逊　寄题芜湖深道所居二首　独乐堂  
韦郎江海士，心与凡子各。  
折腰卑小官，不事干禄学。  
观身一牛毛，阅世两蜗角。  
纷华岂不好，名教自有乐。  
虚堂卷书罢，觅酒供自酌。  
谁云苦幽独，秋风响猿鹤。  

李弥逊　寄题芜湖深道所居二首　寄傲轩  
男儿鹜功名，浪起四方志。  
辙环百年间，正足消两髀。  
达人坐进此，妙处不容喙。  
卷舒周古今，俯仰小天地。  
南窗有馀清，松菊爽朝气。  
岂独傲世怀，吾生真可寄。  

李弥逊　寄题向伯恭侍郎企疏堂  
太冲扶策招隐士，德璋移文谢逋客。  
欲分胜地高世流，未辨贤愚相什百。  
芗林居士人中珍，胸中不点元规尘。  
平生绝口向阿堵，能使地上流钱神。  
紫荷晓直动天语，昼日骈蕃不如雨。  
急流乃作尺蠖盘，唾手功名何足取。  
归来结屋清江干，十十五五窗岩峦。  
北窗岸帻夏日静，夜雨对客春杯寒。  
汉廷宫传计不早，笃老辞荣身已槁。  
那知黑发践亨衢，脱身纷纭事幽讨。  
华堂未用标新目，两翁政自睎高躅，  
更从碧眼问入廛，却访赤松求辟谷。  

李弥逊　驾还观灯  
琳宇风微宝辂还，春随人意却馀寒。  
金堤花拥华芝盖，角汉云扶白玉盘。  
宴及臣邻三事协，欢均区宇九夷安。  
年年端阙龙灯试，万岁声中拜舞看。  

李弥逊　将到金陵投宿乌江寺  
阅世真成一梦阑，尘埃谁复共开颜。  
辛壬癸甲常为客，南北东西只问山。  
萦树远云高作盖，护田流水曲於环。  
秋风送我江边寺，准拟如今到处闲。  

李弥逊　将至黄山寺细雨微云戏作绝句呈一老禅师  
试将千里看山眼，来访山中佛祖家。  
已识黄山真面目，主山犹放白云遮。  

李弥逊　将至徽川道中花  
平生爱山老山间，行山怕尽去复还。  
兹游深入众山囿，一日看尽平生山。  
颇闻黄山最奇秀，紫翠六六堆孱颜。  
端如啖蔗及佳境，快意不复嘲天悭。  
我生目力固有限，应接不暇愁跻攀。  
要令你次洞表里，扫尽祑块罗烟鬟。  

李弥逊　将至水西登漠山林庵少憩遂过白云  
偶到灵山最上头，山檐高竹不知秋。  
杖藜欲趁西溪月，未放闲身尽日留。  

李弥逊　将至泽溪  
护溪叠嶂隐长城，直下寒流泯泯情。  
背水人家认鸡犬，隔林佛屋听钟鲸。  
山根合处客帆过，日脚断边渔火明，  
投老一身无地着，欲凭双桨寄浮生。  

李弥逊　降虎峰慧兹塔  
唤起田公趁晓耕，香云已带泻檐声。  
如何乞取摩空手，为挽天河洗甲兵。  

李弥逊　交韵叶成父尚书见留之什  
山外孤云出寸岑，营巢其下一权深。  
久从泛宅浮家伴，未遂穿云渡水心。  
百里跻攀方着屐，十年交旧欲分襟。  
西风落日非无恨，归卧桑榆惜雨阴。  

李弥逊　交韵漳州邓教授二首  
绛账初开识马融，尊罍聊共落新宫。  
三千避席方怀古，四十无毡独见公。  
尺璧未磨终可荐，兼金久炼要加功。  
男儿事业真堪戏，莫把行藏问塞翁。  

李弥逊　交韵漳州邓教授二首  
十年猿鹤共萧萧，世事驱人肯见饶。  
老态岭云风更急，壮心炉篆日还销。  
催科政拙民犹病，御侮才疏盗正骄。  
强拾陈言续清唱，却惭横槊按戎昭。  

李弥逊　角楼锡宴  
春风楼阙燕需颁，歌近云霄桂魄寒。  
翠羽钗光辉蜡炬，紫霞杯影动雕盘。  
天心首庆三时乐，国步知同九鼎安。  
午夜烛龙明别观，传呼犹许万民看。  

李弥逊　节使少师王公挽诗二首  
家声许史旧，弱冠近天墀。  
权出诸公右，官嫌二品卑。  
多知缘好古，得句旧能诗。  
自怪文开后，风流有此儿。  

李弥逊　节使少师王公挽诗二首  
晚岁闽江上，来从竹下贤。  
肯为文字饮，时访祖师禅。  
念旧藏遗墨，忘形出近编。  
忍颂一卮酒，挥泪对新阡。  

李弥逊　近报陕右在捷继闻五师遂平建寇用高字韵  
南北军书走羽毛，城头喜见赤云高。  
颇闻关陇尽归马，不独瓯闽行卖刀。  
壕吏捉人那复有，田翁泥饮不辞遭。  
会看四海收鼙鼓，郡邑官闲得坐曹。  

李弥逊　近闻诸山例关堂石门老偶煮黄精以诗为寄次韵以戏之  
束缚斋鱼书掩关，长閗斸雪草泥间。  
竹炉石鼎甘香賸，分与衰翁地病颜。  

李弥逊　晋康郡侯面人曾氏挽诗二首  
阀阅荣夸俗，闺房秀出群。  
得贤推淑女，有子赖严君。  
台柏忧时誉，庭兰奕世闻。  
高名写彤管，异代仰清氛。  

李弥逊　晋康郡侯面人曾氏挽诗二首  
身备难半福，心明最上宗。  
夜台亡宿恨，旦宅漫遗踪。  
尘暗鱼机帐，云低马鬣封。  
酸风一襟泪，哀人暮山松。  

李弥逊　久阴闻督邮至县奉简蹈元  
惊呼鸡犬督邮来，想见文书手自催。  
鼓枻黄头罢田去，倾囊黔首入苗回。  
春阴半月倾盆盎，夜雹前时落李梅。  
已向芒头望笼饼，阳乌几日放天开。  

李弥逊　久雨二首  
夜雨翻盆晓未停，看山两眼几时青。  
不知溪面添多少，水满方池涨绿萍。  

李弥逊　久雨二首  
诗肩不柰晓风酸，后土何时得暂乾。  
石鼎饭馀茶乳细，竹炉经罢柏烟残。  
龙游未歇千山暗，豹隐方深一坞寒。  
白发飘零江海上，朔云收根赴长安。  

李弥逊　久雨二首  
榕根败屋两三椽，客径无人老更便。  
地近东南多泽国，雨逢甲子少丰年。  
径须酣饮六十日，安用取禾三百廛。  
待得枝头风力□，梅花如雪月初圆。  

李弥逊　久雨二首  
带雨山云不肯明，草泥封径断人行。  
竹林纵有鸟飞路，十日不闻鶗鴃声。  

李弥逊　久雨似有晴意继而复阴作望晴  
一夜翻河浇丽沟，平明山霭欲全收。  
正疑礱润云生足，直怕天明日探头。  
倏忽去来观聚蚁，现前起灭悟浮沤。  
占晴不问黄衣使，已向鸟乌声际求。  

李弥逊　久雨阻游昭亭有作  
浪迹随方寄，穷途触事谙。  
雨逢春甲子，江满地东南。  
客鬓霜前落，诗情酒外酣。  
上方愁独往，藜杖许同参。  

李弥逊　君用承事载酒筠溪上分韵得竹字  
高荷盖水临风曲，美人却扇耀红玉。  
溪翁爱这看不卟，密竹阴中坐幽独。  
南邻新醅手自洒，贮以鸱夷转山腹。  
折松扫云谢羁束，近水亭台晚香馥。  
峰峦中央帖寒玉，影落杯心卧山绿。  
长瓶纵横盏未覆，更遣长须隔帘赎。  
酒酣歌罢睡已熟，觉来星稀斗插屋。  
人间此景眼未触，只欠桓伊弄霜竹。  

李弥逊　筠矶待月  
偶坐松根送落晖，竹风零露湿人衣。  
乱萤点水只自照，宿鸟赴林犹并飞。  
玉塔微澜秋月吐，澄江净练夜潮归。  
好山不负平生约，故傍吾庐翠作围。  

李弥逊　筠庄李花正开雨不得往似表弟有诗次韵  
经旬长雨暗春山，小白枝头正可攀。  
賸却叩舷浮绿净，未容着屐上苍顽。  
题诗过我工排闷，载酒留人肯破悭，  
要及花时酬老大，笋舆从引不须闲。  

李弥逊　筠庄落成分韵得意字  
离离颔下髭，短白不可藄。  
焉能老行路，结屋聊自芘。  
溪横众山绕，左右松竹翳。  
山华如幽人，得秀不取媚。  
客来饮以漓，累觞亦复醉。  
欲眠子姑去，自占十亩翠。  
不为沟壑忧，不作子孙计。  
旁观在笑之，不解个中意。  

李弥逊　筠庄亭轩皆以筠名学士兄有诗次韵  
种竹营巢老自如，渭川端不羡商於。  
松行外护遮凡木，莲叶平铺覆断渠。  
我辈方宜置丘壑，此君可共乐琴书。  
轩亭处处成清必，足了一生宁愿馀。  

李弥逊　可帅止庵  
踏尽东西散胜岩，却提只履过江南。  
远人若争真常位，不碍携庵到处参。  

李弥逊　客诵故人刘道梅花诗有怀用其韵以寄之  
桑柘如钱柳如雪，南村北村欲蚕月。  
老翁饭饱摩腹行，白瓯自随闲唤铁。  
攀花正恨颜色乾，哦公七言毛骨寒。  
惜花不似爱诗苦，即遣愁海回狂澜。  
哦公今为郎尚发，仕路不应嗟歇灭。  
江头官闲来雁多，莫使故人书断绝。  
春风步马芳兰皋，思如哀鸿独求曹。  
几时怀抱相对尽，桂浆酌斗供诗豪。  

李弥逊　苦早  
单練直似御重袍，碧碗冰浆饮尚豪。  
满载骊珠思薏苡，堆盘马乳说蒲萄。  
轻雷破远喧鼍鼓，小雨庶空簇蝟毛。  
谁挽天河洗炎酷，冷云凉月助风骚。  

李弥逊　葵藿倾太阳  
葵藿比君子，卑棲亦自荣。  
叶随朱夏盛，心逐太阳倾。  
大象无私照，孤黄不并生。  
风稍轻转影，云日澹留明。  
连茹怀君志，同根念旧情。  
拾遗千古恨，难夺峦轩英。  

李弥逊　黎道人自长沙入闽解后见这论蝗颇有所得自言居醴陵山中有田庐养鱼  
两脚不踏咸阳尘，两眼不逐潇湘春。  
胸中乾坤照万古，奇偶纵横保足数。  
闭门有竹食有鱼，遗子有田家有书。  
一生可了心自足，世上纷纷谩荣辱。  

李弥逊　李德修提举挽诗  
仟李盘根远更芳，妙龄双桂看翱翔。  
绣衣俗美澄清效，墨绶民安恺悌方。  
东合挥金欢上客，春田种玉燕诸郎。  
年高七十通朝贵，賸馥犹令毕万昌。  

李弥逊　令尹王次虞许开小户通县圃仍增植花木以诗促之  
连墙请谒敢辞频，鉴壁开扉肯见亲。  
闻说好花栽满县，杖藜早晚共寻春。  

李弥逊　刘根道院  
仙去久不返，遗宫仍倚嵩。  
终疑白云屋，犹隐绿毛翁。  
山晓水聚树，秋深霜影空。  
它年结庐地，千古想真风。  

李弥逊　留别傅才儒  
壮岁追随鬓已苍，谁将勋业问行藏。  
怜公错莫鸡群鹤，顾我凌兢虎质羊。  
败柳变工喧暮雨，寒花直欲腻秋霜。  
更谋浊酒穷清夜，明日山深木叶黄。  

李弥逊　留题材曾丞道堂  
阴阴翠竹销虚堂，竹外青山半出墙。  
七尺龙牙消白昼，便应题作小秋霜。  

李弥逊　留题鉴远楼三首  
表里江山面面来，秋风此日偶徘徊。  
尘埃阅心心如鉴，一到江楼眼为开。  

李弥逊　留题鉴远楼三首  
凭虚瞰碧与云浮，只有闲身尽日留。  
更拟梦回还独上，来看残夜水明楼。  

李弥逊　留题鉴远楼三首  
霜天晓日鉴中新，眼力由来未见真。  
万古茫茫一尘迹，天山无际天无垠。  

李弥逊　留题新安幕府聚秀轩  
星聚群贤上幕宾，层轩高敞枕溪漘。  
一时卢骆五杨辈，万里东西南北人。  
句里江山端有助，学馀民社政须亲。  
青冥接迹他年事，晋地卿材半楚臣。  

李弥逊　留题叶成父尚书山庵普光明堂  
三生调御潮音会，楼阁随方涌化城。  
鸟树有声皆念法，云山多态总忘情。  
禅翁自得逃禅乐，俗客犹沾避俗名。  
但了心源秋月净。刹尘何地不光明。  

李弥逊　留赠无诤堂涌泉利老  
户外双峰碧碍天，定回香灺已收烟。  
苦将峭语撩痴客，借枕重能一味禅。  

李弥逊　六六轩  
秋雨已分千壑间，午天初放一轩晴。  
拨开三十六峰翠，为洗老人双眼明。  

李弥逊　六月四日饭石六风雷大作而雨不成滴戏以诗趣之  
疾风卷落叶，六月秋欲变。  
云生涧底松，雷走岩下电。  
雨花如芬丝，熟视乃不见。  
借令军轴飞，未救龟兆偏。  
常昫起民瘼，吻噪不得咽。  
寄言行空龙，若药须瞑眩。  

李弥逊　龙学许公挽诗二首  
粹德山藏玉，高标木秀林。  
三朝侍枫禁，列郡憩棠阴。  
文翰家声在，规模国计深。  
盖棺头正黑，空负济时心。  

李弥逊　龙学许公挽诗二首  
晚起故园兴，此车归鹿门。  
营家无立壁，爱客不空樽。  
丧乱长缨绝，悲凉旧剑存。  
不堪听楚些，无处可招魂。  

李弥逊　卢橘  
皮似稗柿松而剥，核如龙眼味甘鲜。  
满盘的皪如金弹，业子分尝忆去年。  

李弥逊　绿竹阁  
草木尽改色，孤标绿正繁。  
泄云扶劲节，欹石护盘根。  
静者宜投迹，高人时避喧。  
岁寒松柏共，何必在梁园。  

李弥逊　门下大资颜公挽诗三首  
洙泗流风远，仪形世有人。  
人经窥圣域，三返得贤臣。  
勋业艰难际，声名寂寞滨。  
赤松归有伴，此道独知津。  

李弥逊　门下大资颜公挽诗三首  
不作鸾台梦，来寻凤沼春。  
劬劳知永慕，寿考见深仁。  
示疾元非病，离人已反真。  
生绡写遗恨，犹露衮衣身。  

李弥逊　门下大资颜公挽诗三首  
东郡连墙日，行藏二纪馀。  
空留冢上剑，不见枕中书。  
山黑佳城必，堂阴旦宅虚。  
悲心寄松槚，哀韵拥輀车。  

李弥逊　面壁庵  
败壁纵横销翠烟，岩花犹落旧庵前。  
从来说法无人会，寂寂空山谩九年。  

李弥逊　南楼  
百尺危楼枕水滨，风烟入眼乱纷纷。  
趁虚渔唱来成市，入垅田歌去作群。  
阁雨云深山着帽，驾潮风急浪翻云。  
寄言残夜明楼月，莫负胡床老使君。  

李弥逊　南楼晚望  
海角长安望尔赊，日边云影更横斜。  
身闲梦觉俱成蝶，眼病朝昏只见花。  
可但陶潜能避俗，不应范蠡便浮家。  
君恩未报惊华发，目断飞鸿水四涯。  

李弥逊　南山送客席上次明甫韵  
江北不贰可避喧，已甘丘壑寄馀年。  
筠梢松盖一区宅，莲叶菱花二顷田。  
秋到登山更临水，夜归骑马似乘船。  
醉中不必分乘坠，世事从头一梦然。  

李弥逊　凝碧晚望  
秋来何必送将归，落日高台意自悲。  
一壑未容追法漫，三钟犹得饱支离。  
黄花对客如相笑，白发寻人似有期。  
时序不堪翻覆手，每逢佳处亦开眉。  

李弥逊　偶成  
蘧然真梦午钟回，独倚风轩数落梅。  
鼻观得香无处觅，僧空寂寂定初开。  

李弥逊　偶成  
野水旁边不击舟，偶随波浪信沉浮。  
如今却向来时路，预买闲塘着狎鸥。  

李弥逊　陪大慈老登古院  
林影横搘折脚床，禅翁唤我坐斜阳。  
诸天共说无生话，万壑同薰不尽香。  
茗碗泛云醒远目，藜羹煮玉闹枯肠。  
逢人若问峰头事，翠竹阴中菊正黄。  

李弥逊　陪馆中同舍游方池分韵得香字  
红蕖碧水如曲江，醉恼诸人欲断肠。  
波光花气来无旁，人面生春酒面凉，  
男儿莫遣两须霜，何妨骑马似知章。  
银钩未落片云黑，定有六丁呼阿香。  

李弥逊　陪五马诸公游西山泛舟待月而归偶作  
鸟乌声乐报新晴，起觅邻翁作队行。  
爱日葵心倾烂漫，寻春蝶梦去纵横。  
人归高屋山逾碧，船到平滩月已生。  
客里不谙风景好，欲将此夕并登瀛。  

李弥逊　彭府君夫人罗氏挽诗二首  
擢秀芝兰畹，来嫔诗礼庭。  
好羞贫更洁，寿发短犹青。  
秦虢封方宠，蓬瀛驾不停。  
天风助哀怨，吹雨湿丹铭。  

李弥逊　彭府君夫人罗氏挽诗二首  
始讶生儿异，那知有母贤。  
客无三至感，家独一经传。  
恨锁鱼机帐，悲缠马鬣阡。  
他年陈五鼎，清昼下云輟。  

李弥逊　仆和蹈元莲竹之什意在誉竹於莲有投鼠之嫌明复知县有作姑两可之它  
蓝田官舍碧山里，南北红蕖照明水。  
公馀唤客坐晚凉，不独桃源真避世。  
举杯欲酌还自愁，退之惭花不御李。  
却持卮酒起谢花，我亦前言聊一戏。  
就令妩媚正不恶，更向郑公观所以。  
世情好恶苦不常，富贵相亲贫贱弃。  
与花俱是天涯人，万事要同风过耳。  
花闻我语为解颜，一笑凝然作川媚。  
主人有酒君但倾，对花不饮竟何谓。  
宰官况有弄丸手，坐解两家归两是。  
花神莫浪疑山翁，翁心璧月当寒空。  

李弥逊　仆与公采户曹奉议有先世之契又旧从其伯仲游今复相遇於此前日偶过  
缚此窄窄昼常关，剥啄髯参兴尽还。  
不听高谭如屑玉，强酬好句似登山。  
论交此地逢三益，识面它时孰两难。  
更忆金兰家世旧，公馀能复共开颜。  

李弥逊　朴上人访筠翁於溪草堂袖诗赠雨中告别将有雁荡之行屡挽不肯留索诗  
一壑悠然听雨眠，君来着语破云烟。  
肯随鸥狎清江上，欲趁鸿飞白日边。  
童子不应我一指，学人正自少三拳。  
急行啖蔗逢佳境，春笋出林啼杜鹃。  

李弥逊　琴溪  
竹色千钟静，溪光一鉴开。  
岩隈宿风雨，人迹老莓苔。  
控鲤定何在，骑鲸今不来。  
空馀泉上月，与我共徘徊。  

李弥逊　青原台与兄弟同赋  
高台瞰层碧，岫幌森筠幢。  
恍如青原人，觌面呼老庞。  
胡为未免俗，儒冠学为邦。  
曾无白雨手，但补百碎腔。  
平生爱山癖，至老成膏肓。  
穷探偶会意，夜半力欲扛。  
一存短豆恋，心境不得双。  
坐旷燕剿幕，鉴胜猿窥窗。  
故山如故人，示见心已降。  
脂车蜡两屐，烟云恣冲撞。  
竹根扫三径，荷插悬酒缸。  
外物□可必，斯言有如江。  

李弥逊　秋居杂咏十首  
久怀简书畏，幸解绅笏束。  
忘年效儿女，适意挥僮仆。  
植杖理新蕉，埋盆养寒菊。  
前除驯鹊乌，近槛游麋鹿。  
遐观时倚楹，瞑坐或忘烛。  
门阑迹如扫，我亦甘幽独。  

李弥逊　秋居杂咏十首  
薿薿庭前林，离离夹中道。  
灵柯结繁阴，颜色四时好。  
岂无霜雪侵，不改凌云操。  
缅怀壮士心，雅契幽人抱。  
如何方寸摇，悬若风中纛。  
吾庐偶与邻，聊拟七松号。  

李弥逊　秋居杂咏十首  
青春背我去，白日不吾谋。  
霜飚惊草木，寒威戒衣裘。  
寓形复几时，四序忽一周。  
世路伏剑戟，中怀孕螟蟊。  
营营事长久，颓龄如置邮。  
丘园倘未卜，悟悦心自休。  

李弥逊　秋居杂咏十首  
穷秋杂花远，眷此霜下杰。  
明金委珞璎，宝璐缀环玦。  
依依风递兰，皓皓日穿雪。  
若无夭冶姿，不受众目悦。  
共杯泛其英，揽之肠为结。  
谁能踵高门，持以浣中热。  

李弥逊　秋居杂咏十首  
出门泥活活，不闻车马喧。  
一身谢羁绊，百事从弃捐。  
坐旷非息虑，逃空遂忘言。  
青灯有馀烬，妙香无续烟。  
涓涓檐间靋，猎猎窗上鸢。  
夫物具成礼，胡为尚求筌。  

李弥逊　秋居杂咏十首  
顒顒集癯仙，娟娟罗静女。  
孤标与秀色，悠然出不堵。  
我来三二月，离立仅成伍。  
及秋新梢敷，接叶庇风雨。  
一日不可无，幸兹共寒暑。  
高枝有垂实，鸣凤在何许。  

李弥逊　秋居杂咏十首  
驾言出城阙，行行陟崇山。  
舍怀到昭旷，未觉天地宽。  
鴥彼离群雁，嘹嘹浮云端。  
嗟我远兄弟，千里同岁寒，  
举头不见日，况复远长安。  
归飞胡不早，听此雕朱颜。  

李弥逊　秋居杂咏十首  
茅茨入作椽，中有插架轴。  
琅函与贝叶，落落皆在目。  
闲依净几繙，缓绕疏篁读。  
困即抱这眠，拥鼻宁厌熟。  
不知老将至，一时肯载腹。  
此乐殊未央，吾生亦云足。  

李弥逊　秋居杂咏十首  
公园十亩馀，日陟亦成趣，  
浮阴未全收，晴沙已胜步。  
杖藜相与行，童稚离冠屦。  
枯鱼泳微漾，悴菊饮晞露。  
换物各有时，抚怀偶轩虑。  
安得三迳馀，诛茅种瓜芋。  

李弥逊　秋居杂咏十首  
凝云吐秋曦，翳目眩晴昼。  
扶行憩高堂，悄若历辰宿。  
清涵城负池，碧丛林端岫。  
微茫纵遐瞻，佳处时一靓。  
冷风生襟裾，俯仰小宇宙。  
何必如云翮，超然追御寇。  

李弥逊　秋日同刘方明游石师岩  
翠合峰峦万叶稠，云擎佛屋出岩幽。  
秋光不到庭阴树，晓日先明竹外楼。  
户牖高低分世界，川原远近失汀洲。  
阳休示我真消息，更在灵山最上头。  

李弥逊　秋霜阁  
十月水西寺，兴穷还为留。  
净坊深闭雨，虚阁暗藏秋。  
妄尽霜中叶，身闲水上鸥。  
知几伤太白，五月念貂裘。  

李弥逊　秋晚即事三首  
一水萦回两岸鸥，翩翩无数近行舟。  
十年不见浑如旧，有意随人天际浮。  

李弥逊　秋晚即事三首  
华发鬅鬿一榻书，舟移斜日到籧簒。  
似闻载酒江边寺，更倒青钱留白鱼。  

李弥逊　秋晚即事三首  
霜树今无一叶留，日边云暗使人愁。  
独怜扬子湾头岸，犹有黄花恋晚秋。  

李弥逊　秋晚十咏　不寐  
不寐苦长放，起看天未明。  
疏星微占晓，宿雾冷遮晴。  
人逐秋风老，事随朝日生。  
南飞多过雁，早寄破胡声。  

李弥逊　秋晚十咏　多病  
茗枕醒昼寝，粥盂供晚餐。  
支离惭受粟，拓落笑为官。  
幡影伽蓝古，铃声窣堵寒。  
病多闲步屐，犹可据征鞍。  

李弥逊　秋晚十咏　怀远  
去年别怀玉，山净觉秋高。  
岁月频思梦，江湖多怨涛。  
无书寄风翼，有鬓有霜毛。  
独立寒汀暮，忘言正郁陶。  

李弥逊　秋晚十咏　客至  
客至旋盥栉，出门惊两翁，  
山川十年隔，风雨一轩同。  
人事等飘瓦，生涯各转蓬。  
时危命如羽，忧乐酒杯中。  

李弥逊　秋晚十咏　临海观望  
指极分南北，观澜混浊清。  
荡胸金饼上，觌面玉绳横。  
洲渚千沤发，风云一噫生。  
神山端可往，九万作宽程。  

李弥逊　秋晚十咏　暝坐  
隐几北窗静，柏烟生鼎迟。  
雨蕉寒入座，风竹暗侵篱。  
贝叶谈无相，桃花现不疑。  
叩床呼椎子，怜到暮钟时。  

李弥逊　秋晚十咏　散策  
散枣经岗路，牛羊归径深。  
水穷人小立，山静客微吟。  
点点稻花雨，团团榕叶阴。  
田翁罢争席，明日共幽寻。  

李弥逊　秋晚十咏　晚望  
寒日倚江阁，晚云低可攀。  
溪翁随水上，田妇赴虚还。  
幻境梦占梦，畏涂山复山。  
乾坤有馀地，闲处着衰颜。  

李弥逊　秋晚十咏　倚杖  
倚杖看修竹，晚林疏雨秋。  
砧声村远近，风力鸟觉浮。  
愁鬓老前白，闲心物外休。  
出门无伴侣，小立看汀鸥。  

李弥逊　秋晚十咏　饮酒  
渊明不止酒，屈原长独醒。  
一樽有妙理，二字未忘形。  
车上无垂坠，眼中谁白青，  
陶然醒醉外，物外两冥冥。  

李弥逊　秋夜枕上偶成  
七月西风卷残暑，砌外蕉梢响寒雨。  
青蝇敛翼蜩收声，楼上逢逢夜将午。  
徽弦信手酒自倾。一杯一杯宫羽成。  
醉头着枕百事置，梦残睡足天未明。  

李弥逊　秋月回文  
霜盘玉隐倒团金，迥水秋天碧夜侵。  
光掩半扉寒夜永，影分疏竹翠轩深。  
长空远岫归云卷，古木高风浥露沉。  
凉袂客愁应梦楚，荒城晓角夜悲吟。  

李弥逊　群玉五咏　百花洲  
芳洲面林薄，山响疏泉落。  
小绿缀肥梅，疏青陨惊箨。  
周遭不盈丈，思与江湖廓。  
幽人百虚空，得立听鸣壑。  
物我偶俱忘，何必知鱼乐。  

李弥逊　群玉五咏　赤松庵  
留侯帷幄勋，平勃未足数。  
晚从赤松君，雅志在轻举。  
公今卜真游，百蕴未一吐。  
古来贤达人，不必同出处。  
那知夫心云，解作及时雨。  

李弥逊　群玉五咏　浮金峰  
浮金峰佳气，不挂凡子目。  
高人有馀清，别墅广新筑。  
有怀鸿雁行，风月伴幽独。  
还为稻粱谋，去傍蒹葭宿。  
归飞会有时，分我一窗绿。  

李弥逊　群玉五咏　梅坞  
嘉木开繁阴，叠障围空翠。  
蟠极得疏梅，凛凛有高致。  
馀芳敢追扳，薰莸不同器。  
相期忘机友，共结棲真计。  
清姿固可人，所乐在臭味。  

李弥逊　群玉五咏　樵谷  
蜗牛负空躯，能避外物触。  
微生寄寰宇，一地空粒粟。  
岩棲小天下，俯仰心自足。  
采薪百不忧，高视贤版筑。  
岂无潭潭居，违己讵所欲。  

李弥逊　日出德甫席上作次韵二首  
万境全归一瞬中，山河日月尽含容。  
若将明暗分迷悟，公案从今又一重。  

李弥逊　日出德甫席上作次韵二首  
世界重重一网中，澄溪上下见天容。  
不知万丈寒光底，却到青冥是几重。  

李弥逊　山居寄友人  
结庐人境经过少，晚起长遭稚子催。  
闲处赤心忧国尽，病中白发爱山回。  
林泉可使居无竹，风雨空嗟摽有梅。  
不遣悄奴频过我，欲将怀抱向谁开。  

李弥逊　山路见梅  
笋舆行处及春回，石里横斜亦见梅。  
路细山长愁欲绝，可怜一笑向人开。  

李弥逊　山门晚归  
毗耶香饭壑源春，午枕聊分百亿身。  
旋落涧泉高下语，自鸣山鸟送迎人。  
云山往岁真成癖，觞咏一时俱绝尘。  
已辨归途踏山暝，试扪高壁上星津。  

李弥逊　山行遇雨  
沧溟四乾青虬立，碧云摩霄高页岌。  
六丁夜挽天河倾，石骨无尘露苍湿。  
长风吹雨不成丝，飞鞚冲山带烟入。  
羲和回驭还青冥，布谷催耕唤春急。  

李弥逊　山游遇雨  
杖藜寻胜复中休，不比红尘走燕骝。  
幽趣未穷随雨断，高情无尽与云浮。  
冥冥深树秋犹暗，猎猎新蒲暖更柔。  
老去行藏甘一壑，不须重广畔牢愁。  

李弥逊　山中遇雨  
卯酒催归梦，僧房借枕头。  
客愁三日雨，山意十分秋。  
鸣涧涨还落，凝云去复留。  
阳乌肯回翼，高处卜深游。  

李弥逊　上已日陪徽守游白水寺继登西山继白堂晚饮  
晓衢初日动游人，叠嶂回溪绿黛新，  
自偃松篁如唤客，后开桃李尚留春。  
笑谈怀远西山上，觞咏追时白水滨。  
五马行春从此始，更驱风伯净车尘。  

李弥逊　邵文伯得玉兰於昭亭持以见遗因求诗为作长句  
羲和呼龙晓耕烟，斗挹沆瀣膏琼田。  
青女剪刻了不睡，瑶草竞秀争春妍。  
凝冰作肤露作胸，蕙花兰干香蘅荃。  
仙人掌中太华小，上有玉井开丛莲。  
云環舞凤醉妃子，遗簪乱插春风前。  
萿荚花含月皎皎，琪树弄影霜鲜鲜。  
清氛皓态难比称，世上草木谁能肩。  
虞师老圃眼未识，名字不着三坟编。  
山翁何从午此种，一日万口人争传。  
我惭形秽敢居侧，熟视眩转心茫然。  
遥闻啬夫访奇秀，忍使抱恨蓬蒿边。  
天衢五城白银阙，複道小苑通知缠，  
何人移植备采拨，珊瑚碧树根株连。  
重瞳一顾雨露偏，薰为叶气被八埏。  
家家击壤歌丰年，不但洗我沉疴痊。  

李弥逊　邵昫叔用寒字韵作诗见贻复次韵答之  
世德兰金久未寒，交怀倾盖有如山。  
天衢尚敛抟风翼，泽国难留隐雾斑。  
夜棹月溪成莫逆，春舆莲社访无还。  
逢场戏事多应暇，诗酒频过陋巷颜。  

李弥逊　绍兴已未发临安偶成  
君休更问小行年，浮水虚舟已信缘。  
拂袖家山须及早，着鞭春色已输先。  
吾庐竹暗闽山月，别墅花迷浙步船。  
欲学少陵闲事业，晴窗点检白云编。  

李弥逊　舍弟以诗贷粟如叔昫次其韵  
於陵三咽不待糁，重义轻身诚果敢。  
首阳一死甘如饴，未觉此身真壇坎。  
丈夫有志穷益坚，肯为猩唇贱昌歜。  
高门下筹罗甘珍，大脔觜拦不供啖。  
吾侪朝饭不谋夕，惟有生刍缘我斩。  
富当学礼贫忌测，莫遗羁愁到颜色。  
两公虽杭道则腴，每食空我信阿益。  
纵令日兴费万钱，大似鵷雏见鸱哧。  
我今藜藿还苦并，尚喜刚肠柰烧炙。  
自营半饱固已劳，忍取畿人重三尺。  
去年避贼奔如流，百区不易金一钩。  
县官布德速置邮，奉行一律亡劣优。  
但知叟粟逃身尢，吁嗟富民思故侯。  

李弥逊　申伯坐上屡成佳语句独未见和德久贻信中之作次韵  
旬句情怀胜好官，敢穷笔力谩追攀。  
清新气味经三沐，煅炼工夫到九还。  
自是吟边有丘壑，不因行处在江山。  
凭君倚马移东道，为促金钗理鬓鬟。  

李弥逊　石盎寺竹轩  
蛇行曲折度平冈，乱竹疏松荫佛场，  
乞得曲肱方席地，秋风送我上羲皇。  

李弥逊　石草蒲  
石根九节细相萦，叶比龟毛照眼青。  
邱壑生涯虽傲世，引年终是笑豨令。  

李弥逊　石门寺前溪上有亭余榜以通幽陈丞有诗次韵三首  
欲将老眼饱烟云，深处更有藤萝扪。  
故人声迹应自绝，不寄一行山巨源。  

李弥逊　石门寺前溪上有亭余榜以通幽陈丞有诗次韵三首  
榜亭居上太饶舌，不放老禅藏老山。  
君来重说七言偈，幽事与我长相关。  

李弥逊　石门寺前溪上有亭余榜以通幽陈丞有诗次韵三首  
茶瓯放手送归客，屋上鸣禽犹唤人。  
山僧别我月中去，不过虎溪君莫嗔。  

李弥逊　石门竹生岩下拳曲无取众方笑之蹈元乃独讽咏嘉叹吒物兴怀有古人之  
农丞免官归，门第冷於铁。  
属国埋胡尘，旁观为心折。  
一朝百僚上，众目仰光洁。  
贤愚杂平居，高士见错节。  
君看岩下竹，九曲困岩穴。  
风雷头角露，炊蔽夏日烈。  
男儿未盖棺，不用伤歇灭。  
感物思故人，长吟赖诗杰。  

李弥逊　史德夫作渚云亭苏养直有诗余初未识苏次共韵以寄之二首  
逢人但说逃禅晋，句里风烟带九秋。  
七字铿锵快先睹，梦魂竟下荻花洲。  

李弥逊　史德夫作渚云亭苏养直有诗余初未识苏次共韵以寄之二首  
新亭花木低几杖，叶幄已成藏远山。  
小渚云生夜深月，十分秋思五湖间。  

李弥逊　守风瓜步戏成  
古语行船遇打头，此言端可作予羞。  
平生漫起江山兴，胜处偶为波浪留。  
败肉腐鱼三日醉，断芦衰柳十分秋。  
蒋队秀色应凋尽，造物还能借便休。  

李弥逊　硕人赵氏挽诗二首  
毓秀名臣裔，来宾上相家。  
浮沤轻富贵，朽木视铅华。  
晓日俄晞露，春风自笑花。  
仙踪今不返，望断五云车。  

李弥逊　硕人赵氏挽诗二首  
命服从夫贵，遗经易子成。  
苹蘩无失职，琴瑟自和鸣。  
已叹归同穴，犹悲梦两楹。  
旁观洒清泪，双旐出寒城。  

李弥逊　似表弟始归寇退之后置酒会亲族坐客即席诗次其韵  
蓬转生涯四十年，归来华发旧山川，  
惊魂仅免走三穴，情话喜同倾四筵。  
醉客毛吞怜海窄，诗翁刀奏失牛全。  
锦城不似还家乐，姑置行藏莫问天。  

李弥逊　似表弟之钱塘约岁前归愆期不至以诗寄之  
雪泥断路屋生云，暗坐陵阳一月春。  
黄犬有知空寄恨，青毡无梦独伤神。  
急行已负梅花约，渐老长思棣萼亲。  
尽吸西湖来着语，莫弃风月付劳新。  

李弥逊　嗣知客远访筠溪留旬馀将归以偈送之  
剥啄君来破郁陶，解包相对煮溪毛。  
一坡修竹无穷意，可但灵云只见桃。  

李弥逊　送陈颖仲赴省闱  
木末挥斤玉未镌，清姿直节已飘然。  
诗书插架嗤三万，文字撑肠富五千，  
笔下行看吐黄绢，选中应喜探青钱。  
管城自有封侯相，得路功名且着鞭。  

李弥逊　送李仲和之泉南其子官所  
吾宗达士人所嗤，官居自视如鸡棲。  
十年借屋作僧梦，鱼鼓声中长抱饥。  
撑肠但有黄卷语，壘磈尽发胸中奇。  
一朝起就彩衣养，喜气已觉生须眉。  
陈龙官清酷似父，五斗未足供朝糜。  
芝兰正喜在阶砌，诗礼自可如庭闱。  
愿言早试餐玉法，富贵似与长年期。  
我今衰白心更老，结习尚馀伤别离。  
董风南浦欲分手，菡萏未折凌波姿。  
经须痛饮破愁本，酒盏旋折长荷丝。  

李弥逊　送面夫赴试礼部  
词壘新收汗马劳，冲寒意气九嶷高。  
上书北阙真馀事。拄颊西山须汝曹。  
世虑薰心工制锦，时名唾手看连鳌。  
哦君賸欲传衣句，为解千牛绿绮袍。  

李弥逊　送庆侍者之净众  
风摇顶笠晓山隈，觅法心如未熟梅。  
去路两肩担不起，会看撒手得空回。  

李弥逊　送玿公长老赴南剑光孝之请  
好手逢场了不同，五家宗外立家风。  
玿师一句当机语，不道杨岐栗棘蓬。  

李弥逊　送邵文伯归溧阳  
盍簪异县亦三年，浮木逢龟信偶然。  
忙里计筒长遗客，静中酒户不妨禅。  
酸寒溧导君今似，枯槁湘原我自怜。  
别后弹冠应不免，着鞭莫遣祖生先。  

李弥逊　送似表弟还乡  
话别几年一月留，离歌还起楚江楼。  
往来笑了蚁旋磨，得失顾予鱼中钩。  
雍具且侯真戏事，冯唐已老盍归休。  
凭君为扫筠庄榻，要着南来新白头。  

李弥逊　送王三十六机宜召赴行在  
烟昏海树春，草木有秋色。  
登临翻百忧，念子将远适。  
子如揪柏桑，那有十围杙。  
长年百僚底，许国心自赤。  
光明一朝去，枥骥得暂释。  
胡尘暗江水，此事未闻昔。  
咨询勤衮衣，谋议困肉食。  
将军纵失伍，战士轻笑百，  
腥风郁义气，备污土花碧。  
机牙不先坏，百发恐未息。  
近闻管夷吾，御敌富长策。  
能持一钩金，力转万钧石。  
子行勿俟驾，当宁方侧席。  
时危急良筹，如救火下积。  
致身傥有地，肤发讵足惜。  
王网有关纽，着处在一拍。  
言大终少成。图多易生惑。  
向来宣对间，未必有可绩。  
徐行要好步，遇险各努力。  
明年取金印，快我歌壤击。  

李弥逊　送王彦声归苕溪二首  
盛世英才偶未逢，寄身无地转如蓬。  
诗亲东野穷尤壮，赋拟相如老更工。  
雕鹗不飞行奋迅，璠玙未献要磨礲。  
会须自要唐衢荐，谁与吹嘘借更风。  

李弥逊　送王彦声归苕溪二首  
相逢华发两星星，旧事邯郸一梦惊。  
舌底雌黄谙世味，眼中青白见交情。  
馀杯更觅论文具，好树休啼唤客声。  
后夜扁舟苕霅路，增输寒月一溪横。  

李弥逊　送萧德洪赴试建安  
鸿鹄不作三年飞，乘秋逸兴高九嶷。  
去寻岩桂香中路，趁得御柳风前期。  
青钱立登天上选，黄绢共赏人间辞。  
汉庭第一公家事，平步凌云要及时。  

李弥逊　送昭亭李道士归闽  
昭亭高隐倦淹留，归驭飘然下士洲。  
我亦半生随泛宅，故园空忆洞庭秋。  

李弥逊　送赵二十一观罕独中迎亲  
得意那知行路难，板舆行处蜀江边。  
慈颜未拜心先往，乐事乍闻人共传。  
新制衣裳文锦缎，重颁雨露间花笺。  
回思三十年中恨，长愿儿生有母怜。  

李弥逊　送仲宗之建安  
老翁更事几河沙，苦爱溪头管物华。  
种竹成林心未足，买船载月思无涯。  
黄莺唤友非多事，白鹭窥鱼更可嗟。  
念子蓝舁晚山里，可能来共拾馀霞。  

李弥逊　送舟过南山用琴韵二首  
唤起骑鲸玉树理，江边琢语变佳哉。  
眼看云起山容改，坐觉春随花信来。  
隔水村深寻径入，击船门窄待僧开。  
个中别有句坎道，便遣丰隆着雨催。  

李弥逊　送舟过南山用琴韵二首  
云涛一苇意雄夸，惯与滩头雁聚沙。  
年后腊前梅唤客，山南水北竹为家。  
蓬蒿影里开三径，笳鼓声中听两衙。  
去住了无忻厌赏，暮年心迹晚林鸦。  

李弥逊　送邹德久还乡在福唐作  
长松瑟瑟摇悲风，方床冷枕鸣秋蛩。  
短衾客子起孤决，平明归思如春鸿。  
我家君家各阳羡，梦寐不听闽山钟。  
自从胡马饮江水，去住彼此随飞蓬。  
那知万里一樽酒，天云落日聊春容。  
野林秋净山更远，楼殿突兀藏丹枫。  
银钩玉筹光照座，高歌大笑声摩空。  
长亭著鞭莫太早，愁色正在登临中。  
一身四海会面少，况我与子俱成翁。  
径须留作千日醉，坐看春风舒小红。  

李弥逊　送族甥游学临安  
薰风未放槐花黄，举子技痒撩枯肠。  
短衾不眠中夜起，鸡鸣刷羽摩参商。  
山行未尽趁落日，夜榜欲去惊鸣榔。  
男儿胸中小天下，大笑鉴室分馀光。  
君今怀璧自荐达，笔端娓娓陈虞唐。  
朝时三面网英俊，平地一日看腾骧。  
青钱淡墨何足慕，阔步真入鸳雏行。  
归悬金印大如斗，里官负弩驱旗枪。  
向来弦歌久未效，即遣土气俱轩昂。  
吾衰不能效荦确，尚能杖履携壶浆。  

李弥逊　宿光林怀少章  
烟断伽蓝欲报昏，竹梢风雨乱纷纷。  
悬知借枕山腰舍，魂梦已随超化云。  

李弥逊　宿扬州城外  
舟横城郭绕，缺月疏林杪。  
窈窕一溪深，微茫众星小。  
忘言对诗书，适意要鱼鸟。  
幸此绝纷华，行歌阅昏晓。  

李弥逊　宿云轩  
平生念丘壑，着我胸中云。  
偶为山樊居，白云乱衣巾。  
物类感湿燥，人情异莸薰。  
奇峰霭朱夏，擘絮浮阳春。  
兴来揽之游，要观尘外身。  

李弥逊　岁后三日与罗权共二邵似表弟席上分梅花年后我韵得多韵得多字刻烛  
春风一夜如鸣鼍，残香暗粉惊辞柯。  
新春三日驹隙过，花前百罚宁辞多。  
男儿莫遣两鬓皤，举觞不饮理则那。  
酒酣不用吴姬歌，短须尚卟供吟哦。  
坐中鲍谢偕阴何，语如韶瀋参鸣珂。  
铿锵入耳痊沉疴，岂独使我衰颜酡。  
我今官闲得婆沙，迟明更上梅花坡。  

李弥逊　题大儒寮小阁  
青鞋踏尽剑鋩山，借枕僧房落照间。  
高屋凭虚听泉语，岭云应似我身闲。  

李弥逊　题范才元湘江诗画  
诗才妙入江南画，画手工传渭北诗。  
一段澄心卷湘水，吟轩长对唤船时。  

李弥逊　题福唐郡园清必亭  
公馀自种南阶竹，好事风流今未闻。  
但得七人来结友，何须千亩比封君。  
风梢不定微藏日，雨叶初乾薄带云。  
自是甘棠人爱惜，不居寒谷遇樵斤。  

李弥逊　题福州与春亭  
史君同乐在人亭，吏退心田水样清。  
恰似春风吹百卉，白红无数不知名。  

李弥逊　题明叔郎中海月吹笛图  
天上星郎骑省孙，兴随孤月到无垠。  
浮槎夜入鱼龙宅，横竹秋生海岳云。  
控鲤丹成终独往，骑鲸仙去杳难群。  
纷纷世上知君少，画笔犹能续异闻。  

李弥逊　题汪祖义桂林堂  
彼苍曾不与人期，胜事由来德所基，  
闭户一经真有子，传家三世定逢时。  
摛词自得江山助，种学宁求燕雀知。  
寄与诸郎饱黄卷，桂林还见长孙枝。  

李弥逊　题兴教寺  
云开岫幌隐禅扉，高屋凭虚面翠微。  
午枕有香清蝶梦，晚林无路　　鸿飞。  
一丘一壑真吾事，三沐三薰悟昨非。  
山意有情留倦客，树头谁道不如归。  

李弥逊　题薛直老府园万象亭  
断取方壶将郡壕，钩连野色上亭皋。  
星移日转天容丽，江净山明地轴高。  
下榻筵宾供啸咏，凝香罢寝助风骚。  
史君八九吞云梦，小展风烟遗我曹。  

李弥逊　题叶择甫绣壁轩  
闽山固多奇，会意一峰足。  
岂徒快登临，政欲伴幽独。  
丈人隐禅关，窗户闭秋绿。  
檐间绝壁起，秀色走可掬。  
丹黄与白红。枫栎间花木。  
微云一过之，绣抽初脱轴。  
是翁贫不忧，朝饭罄储粟。  
只鸡呼近社，笑傲杯中玉，  
酒酣自起舞，身外置荣辱。  
君家大儿手，千嶂入缣幅。  
何妨写颠崖，老树傍高屋。  
他年明光归，展玩长在目。  

李弥逊　题叶子宁林巢  
谁穿空翠开峰房，尽栏寸径一肘墙。  
主人官闲苦避俗，北窗高卧追羲皇。  
客来初骑果下马，侧身却转花边廊。  
新成桃李碍倚杖，旋彻户牖留飞觞。  
欲眠姑去甘昼寂，不醉无归拚夜长。  
史君早有冲天志，略展风翰无地试。  
已知齐物观世间，小卜一权聊自戏。  
坐中香穗乱云影，睡起茶甘搅禅味。  
鸡虫得朱何足论，鹏鷃升沉了无意。  
昔人掩鼻恐不免，天与公才那可置。  
清霜万里看横秋，莫作南柯始封计。  

李弥逊　题张仲宗鸥盟轩  
寄语沙头不下鸥，诗翁新葺面江楼。  
早知世事翻覆手，更觉人生起灭沤，  
念尽不应书咄咄，身闲何用榜休休。  
径须来结忘机伴，春水浮天不击舟。  

李弥逊　题赵干江行初雪图  
瓜步西头水拍天，白鸥波上寄长年。  
个中认得江南手，十里黄芦雪打船。  

李弥逊　题子阳监丞见一庵  
云间幽好许谁参，十亩林园拥舍南。  
隐几献花真不二，举杯邀月但成三。  
着鞭有路非吾乐，弹铗无求只自甘。  
吾亦营巢老深竹，肯分华榜共名庵。  

李弥逊　天封观  
摇落秋山路，烟留宝构昏。  
曾回翠华步，不到此虚门。  
可鉴丰碑壮，无知老柏尊。  
勒功当日事，寂寞更谁论。  

李弥逊　天庆道士何丹林作亭竹间方成予名之以秀野因留小诗  
斫竹通圭窦，开垣列画图。  
乾坤藏小有，日月近方壶。  
村色云边断，山形地外孤。  
时来骋游目，更为剪繁芜。  

李弥逊　同苏阮二公晚春游西溪二首  
力破愁城觅醉乡，苏凫阮屐共行藏。  
解吟疏影思和靖，忍见夭红似洛阳。  
禅客缓催梅子熟，骚人正咏牡丹芳。  
酬花但促传杯手，冰炭君休置我肠。  

李弥逊　同苏阮二公晚春游西溪二首  
唤客班荆杂乱言，雀罗成日罢张门，  
自缘贫病无过辙，可是疏慵不出村。  
阮子何人对青白，韦郎几日寄寒温。  
北枝留得瑶香在，更约文尊此地论。  

李弥逊　同天隐少章游嵩少怀元明  
秦公我辈士，早踏翰墨场。  
万言若投石，十年犹枯囊。  
苦欲泛江海，有亲在高堂。  
牢落京华春，门无一壶浆。  
长鞭策瘦马，送我古道旁。  
怜我值险艰，赤心写摧伤。  
铿锵五字句，势雕鹗翔。  
感此坐矫首，星星鬓成苍。  
西风小摇落，雨洗烟岚光。  
嶂晓露孤秀，野阴棲暗芳。  
更携鲍谢流，履尽千岩霜。  
搜奇得幽深，访古到渺茫。  
月落潭影空，清吟殊未央。  
缅怀此芝宇，百忧绕回肠。  
三叹已哺食，十起中夜床。  
云埋长安日，魂梦不敢骧。  
茂苑富山水，结庐予所尝。  
我欲放船下，卜邻俯沧浪。  
耦耕种秫田，共扫三径荒。  
头白青山里，长歌乐岁觞。  

李弥逊　同坐客赋席牡丹酴醿海棠三首  
品题芳事有春工，姚魏风流胜浅红。  
莫傍沉香亭北看，只宜卮酒对山翁。  

李弥逊　同坐客赋席牡丹酴醿海棠三首  
珊瑚碧树小明月，散凭借间无尽香。  
伏雨阑风常不惜，为君高处踞胡床。  

李弥逊　同坐客赋席牡丹酴醿海棠三首  
胭脂着雨弄馀妍，力挽人晖上舞筵。  
谁道卷纱红映内，杜陵正欲补遗篇。  

李弥逊　晚泊江口令小舟汲江心水烹叶璵云谷碎冰散步岸浒顾望踌躇飘肴物外  
不到钟山二十上，江边独立思茫然。  
故园如梦南归客，明日好风东去船。  
白鹭一双轻照水，青鸦万点远漫天。  
何须痛饮排孤闷，一酌清甘胜酒泉。  

李弥逊　晚步独至西三首  
睡起方床日未斜，旋移屐齿破晴沙。  
石栏独立数归鸟，高树无风落柿花。  

李弥逊　晚步独至西三首  
十日不一见此君，春笋满林深闭门。  
杖藜特特穿苔径，问讯南阶添几根。  

李弥逊　晚步独至西三首  
我来点检春踪迹，山北山南绿暗丛。  
留与骚人做秋本，花根一点著泥红。  

李弥逊　晚登斋云阁  
窈窕僧窗十肘长，解分眼界入他方。  
尘襟偶脱公家事，鼻观重参佛土香。  
寒日半收山着色，晚风无力水磨光。  
幽寻已觉沧洲近，身外营营付一觞。  

李弥逊　晚登昭真亭云雾不见黄山因以述怀  
莫放微云点太清，欲将游目泫孤亭。  
十年去国心长赤，一月看山眼未青。  
多病情怀千日酒，穷途生事五侯鲭。  
谩游踪迹随方寄，更觉轻於水上萍。  

李弥逊　晚投大云峰二首  
山根篱落枕溪流，岸竹欹斜击小舟。  
一段黄云杭稻熟，牧儿腰笛倒骑牛。  

李弥逊　晚投大云峰二首  
高树风生晚径秋，平沙无日下凫鸥。  
野航邀月渡溪北，古寺僧归钟殷楼。  

李弥逊　晚饮东湖亭用硕夫韵  
秋后高荷与砌平，暂回眼白为君表。  
哦诗太瘦真成癖，对酒清狂不碍醒。  
健笔纵横那可继，醉歌悲壮亦堪听。  
如何借得南烹手，更捣香枨为荐腥。  

李弥逊　王岩起乐斋  
漫浪行地一舟虚，神手逢场乐有馀。  
客里纵令怀旧国，公家何必爱吾庐。  
饱知世事同分鹿，肯为时名更羡鱼，  
吏退晴窗春睡足，牙签狼籍满床书。  

李弥逊　望夜德新弟邀池上酒阑浩歌潮落人散粹之即席成诗次韵和之  
平生七不堪，造物不能令。  
从人较痴黠，百负未一胜。  
一丘收桑榆，外物听衰盛。  
解缨清泠上，稍觉尘土净。  
孤飞团团月，似我灵府莹。  
偶逢一坳水，即现大圆镜。  
杯中见山绿，夜午觉已正。  
喧呼众宾欢，嗑嗒四谷应。  
新诗带潮湍，浩唱起人定。  
褰衣踏清影，藻荇耿深径。  
江山有精色，远目不知暝。  
欲去还复留，苹梢惹归艇。  

李弥逊　伟长和县奉议年兄作别十年邂逅于此复有数百里之隔以诗见寄辄次韵  
对着青衫下帝宕，十年不与并为仁。  
怜君卧因千金骨，笑我行摧四角轮。  
老眼相逢俱作客，新诗远寄低惊人。  
书来更数无多语，賸欲招携折水滨。  

李弥逊　未明确出东门将入圣泉戏呈住山蒙庵老人  
觌面峰峦碧障天，东方精色破昏烟。  
草头露下元无雨，衣角风生径欲仙。  
行树排霄高展画，孤云挂壑薄披绵。  
雨田暂喜损尘虑，不着蒙庵一缕禅。  

李弥逊　闻子规  
客时春秋过半生，子规枝上最关情。  
南来故国一万里，却笑子规犹乱鸣。  

李弥逊　翁尉以诗送莲并酒  
不复西河吹踽凉，真成仙吏隐襄阳。  
一生可了酒供座，千顷平铺花绕塘。  
皓腕折香庶老眼，长须洗杓荐新尝。  
肯分臭味同衰朽，好语犹惊得夜光。  

李弥逊　五峰寺  
五峰如五城，草树皆秀发。  
人间白玉京，此土黄金刹。  
长松菜步武，目改心已雪。  
税鞅罢言归，前山写薇蕨。  

李弥逊　五石　碧涧  
苍岩高郁盘，下有千仞倾。  
当时捐佩侣，寄此琤琮声。  
坐石风露晚，心与秋月明。  
沧浪若可濯，勿负冠上缨。  

李弥逊　五石　群玉峰  
五城十二楼，高下耸寒玉，  
天空开翠微，不爱尘士触。  
半生嗟环辕，万事惊转毂。  
寄语山中人，为占一峰绿。  

李弥逊　五石　水月岩  
明泉落岩隈，满月挂山额。  
疏星淡月汉，下与水光白。  
了然心境空，炯炯照琼宅。  
鸿鸣夜更清，欲卧已终夕。  

李弥逊　五石　遥岑  
宿雨洗空阔，出此方寸岑。  
联绵翠光浮，妙巧不可寻。  
飞云去未返，慰我千里心。  
谁为具徽弦，有酒聊自斟。  
