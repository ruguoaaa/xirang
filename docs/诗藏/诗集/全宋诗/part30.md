---
title: 第31部分
index: true
icon: editor
order: 31
category:
  - 诗藏
  - 诗集
  - 全宋诗
tag:
  - 佚名
---

梅尧臣　初见杏花  
不待春风遍，烟林独早开。  
浅红欺醉粉，肯信有江梅。  

梅尧臣　初闻蛙  
朝开南篱梅，暮闻北池蛙。  
何时科斗生，草根已吐牙。  
只畏草叶长，其下可隐蛇。  
游子且勿行，科斗成虾蟆。  

梅尧臣　除夕与家人饮  
莫嫌寒漏尽，春色来应早。  
风开玉砌梅，薰歇金炉草。  
稚齿喜成人，白头嗟更老。  
年华个里催，清镜宁长好。  

梅尧臣　除夜雪  
击鼓人驱鬼，漫天雪送寒。  
腊从今日尽，花作旧年看。  
著树多还堕，随风积更乾。  
明朝预王会，畏湿两梁冠。  

梅尧臣　楚童  
楚童能捕鱼，乃在水边居。  
手取眼不顾，情知獭未如。  
鬓上浮萍草，点点绿有余。  
既挈不暇理，归来莫取渠。  

梅尧臣　川上田家  
斜光隔河明，入照桑柘下。  
皋垅生麦苗，青青尚堪把。  
远见牛羊归，相亲童稚野。  
醉歌秋草间，颇与世家寡。  

梅尧臣　传神悦躬上人  
握中一寸毫，宝匣百链金。  
监貌不监道，写形宁写心。  
古人固不识，今人或所钦。  
依然见其质，俨尔恨无音。  
子诚丹青妙，巧夺造化深。  
妍媸必尽得，幻妄恐交侵。  

梅尧臣　垂涧藤  
寒松偃涧滨，弱蔓垂缨绿。  
波萦翠带长，水溅低花馥。  
终日采苹人，攀条映岩曲。  

梅尧臣　春风  
常愁春云低，谁料春风恶。  
摇扇无定响，折干时闻落。  
吹花拥细草，送两来高阁。  
江燕倚身轻，逆飞前复却。  

梅尧臣　春鹘谣  
春巢累累，众鸟哺儿。  
众鸟不出巢，群雏嗷嗷腹甚饥。  
不出巢，其谓何，  
上有苍鹘窥其窠。问鹘何仇，  
鹘不我顾。我巢有雏，  
开口待哺。一日不击，  
巢雏不食。尔忧尔雏，  
众鸟号呼又可吁。  

梅尧腀￡　春寒  
春画自阴阴，云容薄更深。  
蝶寒方敛翅，花冷不开心。  
亚树青帘动，依山片雨临。  
未尝辜景物，多病不能寻。  

梅尧臣　春鸠  
鸣鸠识阴晦，聒聒雌逐雄。  
鹊巢汝得共，可蔽雨与风。  
春物况不晚，杏萼已半红。  
试看池馆间，燕雀随西东。  

梅尧臣　春晴对月  
云扫鱼鳞静，天开桂魄清。  
梨花监中色，杜宇旴　时声。  
寥落将寒食，羁离念故京。  
都无惜春意，樽酒为谁倾。  

梅尧臣　春日拜垅经田家  
田家春作日日近，丹杏破纇场圃头。  
南岭禽过北岭叫，高田水入低田流。  
桑牙将绽雾露裛，蚕子未浴箱篚收。  
今我还朝固不远，紫宸已梦瞻珠旒。  

梅尧臣　春日东斋  
剥剥禽敲竹，薰薰日照花。  
耳中无俗听，眼底有闲夸。  
迸笋过幽草，吹香到别家。  
吾怀方自得，切莫问生涯。  

梅尧臣　春日游龙门山寺  
还邀二三子，共到凿龙游。  
阴壑泉初动，春岩气欲浮。  
竹藏深崦寺，人渡晚川舟。  
始觉山风急，归鞍不自留。  

梅尧臣　春日舟中对雪寄刁经臣  
谁道江南暖，新春见雪飞。  
鸥来亲客艇，花乱上人依。  
古郡地偏寂，野窗寒入微。  
戴家人不远，欲去未能归。  

梅尧臣　春雪  
腊前望盈尺，奸缩不应乞。  
万物及向荣，而反事凝凓。  
与雨暗争能，不念伤彼茁。  
虽然便消释，终是乖气律。  
新阳岂惮沮，暴柳未为屈。  
随风势更巧，著树媚且密。  
谁将背时弃，乃欲逞果必。  
摧花自作花，旋积旋已失。  
上天施命令，冬春不相匹。  
生物与死物，其道安可壹。  
呜呼此飞雪，何为在今日。  

梅尧臣　春夜闻雨  
风味正不寝，骤来寒气增。  
檐斜滴野箨，窗缺摇春灯。  
孺子睡中语，归人行未能。  
前溪波暗长，定已没滩棱。  

梅尧臣　春阴  
云压花房冷，风开柳絮迟。  
幽人宿酲在，静馆昼眠时。  
欲雨天无雨，将丝鬓未丝。  
孔融过五十，岁月已堪悲。  

梅尧臣　春阴  
浓淡云无定，凄微气宇寒。  
鸠鸣桑叶吐，村暗杏花残。  
客子行裘薄，春塘野水宽。  
轻雷欣已发，谬作采茶官。  

梅尧臣　春雨  
春雨{上雨下替}{上雨下替}鸣百舌，林花淡淡洗燕脂。  
眼前耳底催人杀，不醉三杯大是痴。  

梅尧臣　春雨呈主文  
蛟龙上汉鱼潜动，梁栋生云燕未知。  
风点稍闻寒瓦急，玉条初向画檐垂。  
何郎夜听应逢句，谢杋朝观必有诗。  
老大莫将文字困，为公牵强不胜疲。  

梅尧臣　慈姥矶下  
芦汀泱漭外，露敛见孤嶂。  
行舟每出观，渐近已殊状。  
傍来认饮牛，正去忽侧盎。  
水壑阴若舂，野鸟时与相。  
且待风色回，出口始浩荡。  

梅尧臣　慈姥山石崖上竹鞭  
江水浸石壁，峭直无鸟踪。  
穴垂青竹根，瘦蛇愁作龙。  
霹雳雨脚入，湿点莓苔封。  
世人不得用，八马今乖慵。  

梅尧臣　慈氏院假山  
风涛舂断越山骨，聚集奇险成千峰。  
碧瓮为潭立涎石，直疑岩底藏蛟龙。  

梅尧臣　次道约食後同敏叔中道平叔如晦诣景德浴以风埃遂止  
昔思春服成，浴乎沂水上。  
仲尼亦所志，语此虽未向。  
子今当是时，有意同我尚。  
已邀二三友，欲往期毕饷。  
倏然风满途，尘土阻清旷。  
安得一振衣，徒希舞雩唱。  

梅尧臣　次韵答德化尉郭功甫遂以送之  
江南有嘉禽，乘春弄清吭。  
流音入我耳，慰惬若获贶。  
朝听已孤高，暮听转幽旷。  
何多燕雀群，声迹不相傍。  
始闻汾阳生，文行众所谅。  
独哦青山间，悼古或悲怆。  
弃官不屈人，颇学陶元亮。  
是时予爱之，颜采莫得望。  
倏然能见过，远涉丹湖浪。  
袖携一卷诗，行橐更无长。  
固与俗人殊，於焉识敦尚。  
嗟嗟二千石，不知子所向。  
骇子发论高，万仞耸孤嶂。  
又如决河湍，捧土安可障。  
吾方叹环材，恨未逢良匠。  
信哉骐骥驹，谁用伯乐相。  
自从昔还朝，汩汩走俗状。  
未尝寄子书，子言今行行。  
亦似昧相知，曾非事高闶。  
把笔诚不勤，强意乃为妄。  
兹晨去湓城，聊以和子唱。  
子辞犹瀑布，敢挹不知量。  

梅尧臣　次韵答黄仲夫七十韵  
春风不择草，万卉皆发萌。  
盛夏一长养，秋实俱与成。  
舂粒以蒸炊，刈枯以煎烹。  
工师调五音，不问咸与韺。  
自取众律和，黍谷动华英。  
可以荐祖庙，可以陈帝庭。  
良将统万卒，所向若惊霆。  
战斗众益勇，号令夜益明。  
破敌必拉朽，不见坚阵横。  
我观欲物际，亦在农力兴。  
我观合奏时，亦在考击并。  
我观成功日，亦在间得情。  
草木有美恶，造化无喜憎。  
五声有高下，一致不可评。  
三军用貔虎，不较蛟睫螟。  
大君设时网，广海无漏鲸。  
磊落黄夫子，为学不自轻。  
四十登贤科，良贾售百朋。  
得志岂计晚，成名等众荧。  
旧交半存没，新知慕徒倾。  
老鹤晴一唳，随风无近声。  
好论古今诗，品藻笑锺嵘。  
欲扫李杜坛，未审谁主盟。  
我衰百事倦，白首聊穷经。  
两目生昏花，犹胜张籍盲。  
读书爱日永，秉扇自驱蝇。  
但恶乱我思，非与小物勍。  
清樽飒然来，喜得如弟兄。  
散帙空堂上，垂冠发星星。  
载诵尧舜篇，幸今时太平。  
不学遁世士，投竿泛东溟。  
不袭贪生人，炼气噏日精。  
不羡富贵翁，歌吹满重城。  
独守萤火光，莫攇蟾蜍晶。  
人生转头间，未免一铭旌。  
区区逐甘鲜，鼎鼎夸佩缨。  
安知西山饿，熟识绵上耕。  
彼勿叹凤衰，此正歌鸿冥。  
分合没穷巷，迹涩蹈高闳。  
妻子易为饱，粟帛不足营。  
岂乏一器饭，岂乏一杯羹。  
肯为浊河浊，愿作清济清。  
韩愈尝有言，百物皆能鸣。  
特称孟东野，贫箧文字盈。  
到死只冻馁，何异埋秦阬。  
今我已过甚，日醉希步兵。  
神仙多羽翼，一一飞蓬瀛。  
乃知无道气，难可强留形。  
鄙性实朴钝，曾非傲公卿。  
昔随众一往，或值谤议腾。  
曰我非亲旧，曰我非门生。  
又固非贤豪，安得知尔名。  
是时闻此言，舌直目且瞠。  
俄然我有答，贤相持权衡。  
喜士同周公，其德莫与京。  
我去岂不送，我往岂不迎。  
自为筋力寡，路远艰於行。  
未若归教子，遗金徒满籯。  
岁月苦易得，颜貌日可惊。  
身虽厌役役，心亦远硜硜。  
归思吴洲橘，梦忆楚江萍。  
试看两围棋，白黑何所争。  
朝脱泥涂困，暮失云衢亨。  
物理既难常，达生重飞觥。  
曾以文豹章，远喻子怀能。  
曩者忤贵势，悔说乌鸟灵。  
乌灵反见怒，终恨屈此诚。  
当时语颇错，盍呼为大鹏。  
於兹傥遇之，应解颈颊趚。  
韵尽意未尽，且用此报琼。  

梅尧臣　次韵答王景彝闻余月下与内饮  
仰头看月见新鸿，形影双飞玉监中。  
呼我作卿方举酒，更烦佳句赏高度。  

梅尧臣　次韵答吴长文内翰遗石器八十八件  
山工日斲器，殊匪事樵牧。  
掘地取云根，剖坚如剖玉。  
食具与果具，待宾良有勖。  
亦将茶具并，饱啜时出俗。  
公何都赠予，金多不入目。  
我家固宜之，瓦碗居漏屋。  
得此尤称穷，客来无不足。  
唯应赤脚婢，收拾怨常酷。  
夏席堆青齑，冬盘飣旨蓄。  
竟无粱肉馔，其愧萧家录。  

梅尧臣　次韵奉和永叔谢王尚书惠牡丹  
大梁有公子，洛阳有游侠。  
昔时意气相凭陵，不问兴亡事栽插。  
栽红插绿斗青春，春风与开春雨飒。  
两都富贵不相殊，走马寻芳何合杂。  
只闻年少竞争先，摘叶嗅花身更捷。  
安知遗爱旧留守，驰献百葩光浥浥。  
尚书最重欧阳公，盈盘分去蜂偷猎。  
但能为乐饮醇酒，何必署名黄纸牒。  
翰林职清文字稀，灴比外官烦应接。  
曩公为花曾作谱，端相用意随蝴蝶。  
拟王拟妃姚与魏，岁岁年年千万叶。  
独将颜色定高低，绿珠虽美犹为妾。  
从来鉴裁主端正，不藉娉婷削肩胛。  
旧品既著新品增，偏恶忌芽须打拉。  
尝忆同朋有七人，每失一人泪缘睫。  
唯我与公今且存，无复名园共携榼。  
公因尚书戴红紫，白发欺公生匼匝。  
磨墨挥亮兴不衰，作诗坐使刘曹怯。  
副本能传幸一观，口诵舌摇徒嗫嗫。  

梅尧臣　次韵和表臣惠符离去岁重酝酒时与杜挺之李宣叔王平甫饮於阻水仍有  
赠以榴花酒，沉清贵隔年。  
不忧航滞碛，为泛盏如船。  
加品盈盘内，无花到眼前。  
还招李杜醉，野酿莫称贤。  

梅尧臣　次韵和长吉上人淮甸相遇  
淮上一相遇，忆在京都时。  
虽惊岁月换，未改松桂姿。  
童侍两三人，瓶锡相与随。  
自言东越来，箧中多好诗。  
文字皆妥帖，业术无倾欹。  
前辈尝有言，清气散人脾。  
语妙见情性，说之聊解颐。  
始推杼山学，得非素所师。  
此固有深趣，吾心久已知。  
横琴乃玄悟，岂必弄鸣丝。  
古乐众少听，谁知彼吹篪。  
师旷没世後，伯牙众身悲。  
愿同黄鹄举，远归沧海涯。  
老骥虽不病，长坂安可驰。  
天台况奇胜，日夕劳梦思。  
尚忝齿缨绶，终年趋路岐。  
俯愧渊中鱼，游泳水之湄。  
仰羡云间鸷，凌厉辞絷维。  
居尝起斯念，未去情不怡。  
今朝更道旧，感怆各嚬眉。  
同游谢公门，远想袂沾洟。  
惜哉胡不仁，碎彼东方琪。  
又出数纸书，手泽尚可披。  
眷眷畴昔意，於今当语谁。  
复遗三百言，玩味自挽髭。  
序事尽成故，慨吟良有资。  
其词何亹亹，宛若对风规。  
冷然耸心目，不觉整冠緌，  
重以超俗韵，顾予贱职司。  
是犹猿鸟情，并此驽枥卑。  
报投仍勉强，实谬匠者为。  
应哂不量力，短兵兹已波。  

梅尧臣　次韵和长文禼祀郊外见寄并呈韩子华  
鹁鸪知雨在桑中，雄逐雌飞自不同。  
胡粉未生轻蝶白，燕脂先绽野樱红。  
高高树里秋千月，猎猎墙头蓓蕾风。  
晓下祠坛多寄咏，衣冠方侍大明宫。  

梅尧臣　次韵和长文社日禼祀出城  
晓出春风已摆条，应逢社伯马蹄骄。  
坛边宿雨微沾麦，水上残冰壅过桥。  
燕子飞来依约近，鴈行归去试教调。  
北扉西掖多才思，相与飘飘在泬寥。  

梅尧臣　次韵和长文紫微春雨二首  
年年泼火雨，苦作清明寒。  
梨花犹半绽，塘水已迷漫。  
愁看日更永，冷漏夜未阑。  
酒沫起玉盏，烛泪生铜盘。  
春衣向来脱，带眼斗觉宽。  
试问彼侠少，何处跨金鞍。  

梅尧臣　次韵和长文紫微春雨二首  
春雨固多喜，虽多安得愁。  
既能勒花苞，又解滋耕畴。  
池添痕痕涨，渠有细细流。  
不同离妇怨，一落不可收。  
定知矜有年，岂似斗粟賙。  
西掖喙夫子，吟观意迟留。  
正声難雅颂，高论等阳秋。  
我惭才甚薄，难继东山讴。  

梅尧臣　次韵和冲卿元日  
天心欲销变，元会罢来朝。  
新岁起今日，旧年犹昨宵。  
冻云低覆阙，残雪稍封条。  
又听驱傩鼓，群邪不可饶。  

梅尧臣　次韵和酬刁景纯春雪戏意  
雪与春归落岁前，晓开庭树有余妍。  
杨花扑扑白漫地，蛱蝶纷纷飞满天。  
胡马嘶风思塞草，吴牛喘月困沙田。  
我贫始觉今朝富，大片如钱不解穿。  

梅尧臣　次韵和酬裴寺丞喜子修书  
唐宋典册竟骈罗，汉诏重令与削磨。  
古圣规模犹可法，众贤驰骋必无蹉。  
既除太史来为尹，遂用非才往补讹。  
代匠只忧伤手甚，君宜怜我不遑他。  

梅尧臣　次韵和酬杨乐道待制咏雪  
梁苑孝王迹，灞陵游客心。  
牧羊来海上，泛棹向山阴。  
兴赏曾何浅，羁栖栖以深。  
穆歌犹在竹，郢曲自传琴。  
旗冻沾天仗，枪寒拂羽林。  
且为丰岁庆，休作苦寒吟。  
掩帙都忘虑，焚香静拥衾。  
晴明一登阁，暮色遍高岑。  

梅尧臣　次韵和酬永叔  
春候倏已和，林上鸣鸟哗。  
前日是清明，骤雨沾梨花。  
初闻结客游，爱此物景嘉。  
歌舞未终宴，夕暮各兴嗟。  
所嗟归路暗，嘶马自知家。  
公家八九姝，鬷发如盘鸦。  
朱唇白玉肤，参年始破瓜。  
几日苦霖霪，当道跳鱼虾。  
闭门饮浊醪，秋千系树丫。  
群姝莫要剧，为公歌哑哑。  
公当是日醉，欢适不可涯。  
孔氏有高第，内自战纷华。  
我公岂其然，秉直异蓬麻。  
果从归田去，愿从招辕车。  

梅尧臣　次韵和端式见赠  
不为阮步兵，发咏怨朝阳。  
不学屈大夫，行吟思搴芳。  
其雨岂无时，细佩空自香。  
吾道不苟合，我怀固有常。  
江南一亩宅，近在句溪旁。  
仕宦且如此，梦寐安敢忘。  
以子谕言多，重歌木桃章。  

梅尧臣　次韵和范景仁舍人对雪  
三尺没腰雪，京华频岁无。  
高低相掩覆，窍隙似封糊。  
帖缺都迷丑，增妍不问枯。  
因时混贫富，遇物得图觚。  
眩目曾何数，流风不可图。  
冥冥山雾合，浩浩海云铺。  
未觉花飞叶，先看霰集珠。  
落机裁扇素，猎野割肤腴。  
粲尔娥奔月，皤然叟赴醫。  
薄才今揣称，小巧媿非夫。  

梅尧臣　次韵和韩持国京师雪  
寒威无远近，素色混高低。  
玉路平何广，天形浩莫倪。  
压阶宁辨玉，封谷不须泥。  
殄厉非乖候，资农必慰黎。  
大输中府帛，杂有上公圭。  
星弁交光众，珠旒动影迷。  
渞波妃度洛，销鼎士烹齐。  
工镂樽奇兽，鲜妆印女奚。  
帘开白羽扇，桥跨半轮霓。  
走哭生氂犬，奸埋缩壳衟。  
力狂墀下马，声橾树头鸡。  
团缀花争发，燖庖羜已到。  
猎人初逐迹，饥鸟未辞栖。  
冻酒谁能贳，危楼不厌跻。  
狐冰疑在耳，狸玉刻成蹄。  
可席纤腰舞，盈盘素手携。  
休传上林雁，曾系子卿题。  
愿逐周王骏，瑶池胜越溪。  

梅尧臣　次韵和韩子华内翰於李右丞家移红薇子种学士院  
红薇花树小扶疏，春种秋芳赏爱余。  
丞相旧园移带土，侍臣清署看临除。  
薄肤痒不胜轻爪，嫩干生宜近禁庐。  
此地结根千万岁，联华荣莫比茅茹。  

梅尧臣　次韵和江邻几送客回同过金明池二首  
送别西亭车马尘，天池回傍欲迷津。  
画船龙尾何时发，丹杏梢头漏泄春。  

梅尧臣　次韵和江邻几送客回同过金明池二首  
风光犹未老於人，兽口泉声泻碧津。  
一洗尘襟无俗虑，柳条开眼共看春。  

梅尧臣　次韵和景仁对雪  
北风吹雪至，浩荡地疑无。  
奕奕将如舞，漫漫欲似糊。  
沙场行不尽，银汉落应枯。  
兴发诗千首，豪吞酒百觚。  
山川容可改，圭璧巧能图。  
花竟因酥点，砧争似练铺。  
未燖调鼎鹄，全混蔽旒珠。  
怀昔餐衣絮，谁今食豢腴。  
善歌知寡和，醵饮遂成醫。  
众笔排坚阵，多多困老夫。  

梅尧臣　次韵和景彝对月  
萧萧风雨变凉意，索索晚云开斗晴。  
已洗浮埃天外静，忽生圆月树头明。  
草根虫穴吃来久，屋角星河落更清。  
我愧西垣侍臣比，景寒霜鬓两三茎。  

梅尧臣　次韵和景彝秋兴  
日月机上梭，年华东注波，  
未惊凉叶坠，已见白发多。  
牧马归方健，调弓力渐和，  
篱边剩晓菊，陶令奈贫何。  

梅尧臣　次韵和景彝闰腊二十五日省宿  
君尝编史似吴兢，又值甘泉马踏冰。  
重腊雪花方漫漫，宿厅书架自层层。  
桉头美酒初温火，帘底微风欲动灯。  
永夜未眠锺已发，此心闲寂似高僧。  

梅尧臣　次韵和景彝省闱宿斋二首  
昼日南宫雨後凉，斋严官重静於常。  
庭前斗雀堕还起，栏下秋花落自香。  
看尽云容天漏碧，读残书帙卷披黄。  
九衢尘土莫能到，萧瑟微风叶响廊。  

梅尧臣　次韵和景彝省闱宿斋二首  
新月斜光依约见，夜蝉高树有时鸣。  
曲眉不想西家样，馁腹还思二子清。  
迭代物华何足较，古今荣辱岂须惊。  
静来应觉能闲少，人事区区逐日生。  

梅尧臣　次韵和景彝元夕雨晴  
春云收暮城，九陌洒然清。  
星出紫霄下，月从沧海明。  
车音还似昼，鼓响已知晴。  
静闭衡门卧，无心学後生。  

梅尧臣　次韵和刘原甫游乐郊赠同游  
积岁阻颜色，何以慰我思。  
闻初游乐郊，颇慕登望诗。  
下车未几日，倏见白露滋。  
月弦不常满，星毕屡已离。  
幸无风雨晦，时从寮寀嬉。  
大喜酒客难，莫顾尚书期。  
独守诗书愚，未悟朝夕疲。  
引领君子风，东首自忘移。  
但当观鱼鸟，辟去旄与麾。  
优悠民亦康，何必苦吏为。  

梅尧臣　次韵和刘原甫紫微过予饮酒  
所居汴水近，未有鼓吹蛙。  
昨日春雨晴，车骑临我家。  
我家苦僻远，庭下无泥沙。  
为撇瓮面醅，为煎鹰爪茶。  
乳羹芼紫莼，蜜果飣乾瓜。  
与我相对饮，但恨诸友遐。  
笑语虽同昔，放浪不少加。  
忽观壁间字，坐叹目昏花。  
公壮尚若此，我老死岂赊。  
门前卖桃李，呼买婀娜华。  
东檐大槐树，上有鸟雀哗。  
恃旧无猜嫌，醉弁已倾斜。  
将去还见规，礼数何检差。  
後从江韩来，褫带欢莫涯。  

梅尧臣　次韵和马都官苦热  
日光亭午时，赫若熔黄金。  
鸣鸢不生风，流云不成阴。  
赤地有焦土，烈野无沃霖。  
涸潭深幽幽，枯岳高岑岑。  
火龙将焚鬣，阳乌多渴心。  
肌肤非木石，絺綌烦衣襟。  
冰盘不可见，空对琼玖吟。  

梅尧臣　次韵和马都官宛溪浮桥  
在昔当阳侯，建桥临大川。  
洪波不为阻，驰道南北连。  
何此小溪上，拟象坦且平。  
马头分朱栏，水底裁碧天。  
白雨紧大笮，断虹生横舷。  
游鱼不可见，车骑久临渊。  

梅尧臣　次韵和钱君倚同司马君实二学士见过  
府僚忽方驾，乃知决讼余。  
大尹不苛察，群吏不牵拘。  
尝称二三贤，助治无偏隅。  
新晴乘此凉，行行过我居。  
何以延君子，唯有满床书。  
何以解君颐，淡句无足娱。  
何以留尹久，灯烛已照涂。  
登车莫言远，驺从美且都。  
夹道行人止，按辔宁驰驱。  
我老焉所羡，送子立踌躇。  

梅尧臣　次韵和司马君实同钱君倚二学士见过  
栖栖太学官，日厌尘坌积。  
朋游绝经过，都未昧相识。  
幸得养疏慵，不能事役役。  
天京二贤佐，向晚忽来觌。  
笑我似庐仝，环然空四壁。  
只欠长须奴，诉尹恶少摘。  
移榻近檐楹，谈诗俄至夕。  
回车闾巷隘，跛马愁所历。  
明朝看苍苔，已觉生辙迹。  

梅尧臣　次韵和司马学士虑囚  
缧囚往虑问，勤恤意不息。  
猛虎在陷穽，挑尾尚求食。  
常忧有诖误，非罪罹暴迫。  
蔼蔼万乘都，憧憧四方客。  
一遭纤微衅，监垢莫磨拭。  
是以大君心，惟恐横抵摘。  
前法著以律，後法编以册。  
每当炎蒸时，狱器用刷涤。  
应无古冤血，地下化为碧。  
我今因牵吟，聊以肝胆沥。  
刑人皆得辜，不以尤地脉。  
间归即解鞍，浣手嫌控靮。  
昔言善烹鱼，必先溉釜鬲。  
愿言保兢慎，切勿厌此役。  
夜月可留耫，清樽可独适。  
一榻宽且平，群动都已寂。  
可用休其劳，不休庶终夕。  

梅尧臣　次韵和宋中道再寄  
鸿鴈北来声甚悲，黄昏野雀相并枝。  
是时静默月色淡，摵摵风草摇枯衰。  
夜深扣门兵卒至，八行文字曾无奇。  
书尾又看诗两纸，若逢饮食充渴饥。  
骏马明珠未入用，千金美价思燕随。  
无盐嫫母正逞貌，越客未可言西施。  
子虽淹回年且壮，不比老丑令人嗤。  
朝廷得贤盛朱紫，玉阶金闼步委蛇。  
圣君纳谏无不听，吾徒迹远空行危。  
况乃庭下闻咸池，报书此方君可喜。  
我心如此颇得之。  

梅尧臣　次韵和王道损风雨戏寄  
小雪才过大雪前，萧萧风雨纸窗穿。  
而今共唱新词饮，切莫相邀薄暮天。  

梅尧臣　次韵和王景彝十四日冒雪晚归  
子猷多兴怜飞雪，向晚归时又见飘。  
拂马随人如著莫，舞空吹面亦胜消。  
闭门我作袁安睡，呵笔君为谢客谣。  
记取明朝朝谒去，毳裘重戴冷寥寥。  

梅尧臣　次韵和王尚书答赠宣城花木瓜十韵  
百菓各甘酸，或由人所植。  
木瓜闻卫诗，赠好非玉色。  
投此琼玖报，盖重车马饰。  
贵贱今既殊，凌纸字翕趘。  
一一如明珠，自得见安格。  
复何备国风，庶亦见王泽。  
捧之为重赐，诵已乃忘食。  
幸资药品用，少助宣调力。  
南土加文章，州异肥瘠。  
公将和鼎餸，微意愿寻绎。  

梅尧臣　次韵和吴长文舍人即事见寄  
莫问春风有後先，但逢佳处去扬鞭。  
桃花桐远迷应久，杏树坛荒迹自传。  
放与晓寒能几许，即看芳意不多偏。  
古来闲气争强弱，谩费黄金抛楚权。  

梅尧臣　次韵和吴冲卿伤何济川  
生爱虚名苦辩亡，沦精竭智可哀伤。  
谁将事附三公传，自有文夸古战场。  
坟土未乾还卜穴，挽声才绝又新章。  
是非从此方应定，弟子犹争左氏长。  

梅尧臣　次韵和吴冲卿岁暮有怀  
旧历卷将尽，慨然增永怀。  
唯希步兵醉，莫作太常斋。  
孟浪从人笑，疏愚共世乖。  
定知当汨没，名不与功偕。  

梅尧臣　次韵和吴季野题岳上人澄心亭  
空山旧迳绿苔满，古寺斋盂白薤蒸。  
暑雨坐中飞漠漠，野泉林外落层层。  
从来胜绝皆离俗，未有幽深不属僧。  
唯爱溪头一寻水，莫闻流浪莫闻澄。  

梅尧臣　次韵和吴季野游山寺登望文脊山  
楚客好山水，五月上亭峰。  
峰顶望文脊，草树皆有容。  
身既近猿鸟，心欲追乔松。  
石壁出云背，苔磴千万重。  
下视霹雳飞。忽起枯株龙。  
却还僧居宿，暮践樵子踪。  
作诗留粉墙，削藁为我封。  
美璞世未识，独令和氏逢。  

梅尧臣　次韵和吴正仲以予往南陵见寄兼惠新酝早蟹  
我念仲氏疾，走毂不暇膏。  
久处田园闲，风日惯犯冒。  
暮过春谷溪，亭长或前劳。  
乃心在手足，岂得事请造。  
邑僚相哀怜，曾未曰简傲。  
朝夕论药品，况是素所好。  
颇能识精麤，固靡穷突奥。  
吾亲日倚户，西首只待报。  
不知羸苶剧，饮饵须谕导。  
既平忧已宽，胜境思一到。  
原田经秋霖，步履畏宿潦。  
山中趣多幽，松下净不扫。  
言归尚泥涂，云绽喜暂曝。  
还将奉谈笑，近已逢问耗。  
入门得寄诗，欲览整白帽。  
酒壶及霜蟹，致酿知谈操。  
岂同里中俗，唯罪往不告。  
醉来夜挥毫，明月为绝倒。  

梅尧臣　次韵和吴仲庶舍人送德化郭尉  
蒲叶高帆十二幅，秋风逆水满樯开。  
是时不畏浪头起，到日定将船尾堆。  
用舍东方言虎鼠，贱疏梅福比蒿莱。  
少年才辨无如美，庐岳峰前莫滞回。  

梅尧臣　次韵和永叔  
省树高槐雪压条，沉沉古屋蔽疏寮。  
每嗟守印如枯木，欲弃明珠学纬萧。  
渐老但知贫贱乐，向来徒用岁时销。  
新年不管鱼龙跃，安得乘风入剡樵。  

梅尧臣　次韵和永叔尝新茶杂言  
自从陆羽生人间，人间相学事春茶。  
当时采摘未甚盛，或有高士烧竹煮泉为世夸。  
入山乘露掇嫩觜，林下不畏虎与蛇。  
近年建安所出胜，天下贵贱求呀呀。  
东溪北苑供御余，王家叶家长白牙。  
造成小饼若带銙，斗浮斗色倾夷华。  
味甘回甘竟日在，不比苦硬令舌窊。  
此等莫与北俗道，只解白土和脂麻。  
欧阳翰林最别识，品第高下无欹斜。  
晴明开轩碾雪末，众客共赏皆称嘉。  
建安太守置书角，青蒻包封来海涯。  
清明才过已到此，正见洛阳人寄花。  
兔毛紫盏自相称，清泉不必求虾蟆。  
石缾煎汤银梗打，粟粒铺面人惊嗟。  
诗肠久饥不禁力，一啜入腹鸣咿哇。  

梅尧臣　次韵和永叔对雪十韵  
纷纷何乱目，凛凛自开门。  
著莫风难定，侵凌物已繁。  
装成新树色，遮尽古苔痕。  
冷入梁王苑，清乘卫国轩。  
欺贫冻蓬荜，增险想辳辕。  
小隙皆能及，洪炉逼不温。  
云衣随处积，水甲等闲屯。  
团戏为丸转，堆雕作兽蹲。  
岂愁穿破履，幸喜有清樽。  
谁问诸公子，高楼与後园。  

梅尧臣　次韵和永叔石枕与笛竹簟  
溪上枕剖龙卵石，蕲匠簟制蛇皮纹。  
客从东方一持赠，竹色蒸青石抱云。  
磨沙斲骨自含润，饱霜吊节无留尘。  
京师贵豪空有力，六月耐此炎蒸剧。  
旱风赤日吹热来，大厦高檐任雕饰。  
头颅汗匝无富贫，虽有颁冰论官职。  
官高职重冰则多，日永冰消难更得。  
唯公扫室施枕簟，迎凉自感东方客。  
东方客应非俗昏，能使贤人心体适。  
贤人何以偏伏人，天下才名方赫赫。  
我吟困穷不可听，昼夜蚊蚋苍蝇声。  
蝇如远鸡耳初感，蚊若隐雷空际鸣。  
葛厨顶绽屋蝎堕，菅席耒阳牛炙死。  
因思杨恽废时言，但愿人生行乐尔。  
公今事业在朝廷，去就尤当慎终始。  
待公睡足秋风来，去奉高谈挥麈尾。  

梅尧臣　次韵和永叔退朝马上见寄兼呈子华原甫  
公归初退内朝班，驰道南头跃锦鞍。  
欲雨浮云犹复暗，北阴残雪愈生寒。  
穿槐已觉春禽语，载酒重思结客髈。  
吟寄侍臣知有意，翠鬟争唱口应乾。  

梅尧臣　次韵和永叔新岁书事见寄  
尖风细细欲穿帘，残雪微销冻结檐。  
盏里醇醪无限满，镜中白发不知添。  
妍童喜舞开罗幕，小吏愁凘入砚蟾。  
幸得从公特直笔，定应无复叹齑盐。  

梅尧臣　次韵和永叔夜闻风声有感  
月落夜正黑，风起庭槐端。  
窗间星动摇，枕上人寤叹。  
所叹吹阴云，苦热弥不欢。  
当其气莫出，曷若无衣寒。  
虚堂卧竹簟，汗体如露漙。  
驱蚊爇蒿艾，宁复袭芝兰。  
煎灼一如此，衰枯谁可完。  
消磨任寒暑，安有不死丹。  
三伏已过二，炎赫应渐残。  
试看蜣蜋虫，辛勤方转丸。  
焉得从钓舟，逆上严子湍。  
此事人所易，谢荣为独难。  
谁顾万古名，黑石时镌刊。  
风声不用撼，床头闲素纨。  

梅尧臣　次韵和永叔夜坐鼓琴有感二首  
夜坐弹玉琴，琴韵与指随。  
不辞再三弹，但恨世少知。  
知公爱陶潜，全身衰弊时。  
有琴不安弦，与俗异所为。  
寂然得真趣，乃至无言期。  

梅尧臣　次韵和永叔夜坐鼓琴有感二首  
舜琴曰朕有，语舜郁陶乎。  
孝悌怨则否。傲狠愧岂无。  
我尝抚卷叹，叹此孟氏书。  
此书有深意，仁义世久虚。  
公今乃有感。其不在兹欤。  
鱼跃与鹤舞，物情曾未殊。  
无情则无应，何必问鸟鱼。  

梅尧臣　次韵和永叔饮余家咏枯菊  
今年重阳公欲来，旋种中庭已开菊。  
黄金碎翦千万层，小树婆娑嘉趣足。  
鬓头插蕊惜光煇，酒面浮英爱芬馥。  
旋种旋摘趁时候，相笑相寻不拘束。  
各看华发已垂颠，岂更少年苔色绿。  
自兹七十有三日，公又连镳入余屋。  
阶傍犹见旧枯丛，根底青芽欢催促。  
但能置酒与公酌，独欠琵琶弹啄木。  
所叹坐客尽豪英，槐上冻鸱偷侧目。  
盘中有肉鸱伺之，乌鸟不知啼觜曲。  
诸公醉思索笔吟，吾儿暗写千毫秃。  
明日持诗小吏忙，未解宿酲聊和属。  

梅尧臣　次韵和永叔雨中寄原甫舍人  
赖得春巢燕未归，高檐终日雨衰衰。  
细笼芳草踏青後，欲打梨花寒食时。  
美景已嗟空过尽，名园犹许悮相随。  
锦鞍切莫九衢去，拍拍一如鹅鸭池。  

梅尧臣　次韵和永叔原甫致斋集禧  
庙蠁灵祠属二公，齐心相望切朱宫。  
绿渠缭绕壖垣水，广沼清泠涨殿风。  
已咏应麟来五畤，仍歌翔雁杂殊翁。  
遥知毕事期寻胜，尚问衰羸未厌穷。  

梅尧臣　次韵和永叔赠别择之赴陕郊  
古人相送赠以言，今人相送举以酒。  
酒行殷勤意岂疏，酒罢踌躇悲更有。  
行当何之来者谁，陕府兵吏争迎走。  
壶浆往往过函关，翰林惜别方携手。  
自言老大遇知难，愿得公诗为不朽。  
公因索笔作长谣，落落寓言诚十九。  
我惭竹管厕宫悬，纵合律度应非偶。  
太守西行已不贫，忽获明珠盈大斗。  
归立螭头未是迟，暂向棠阴问遗叟。  

梅尧臣　次韵和玉汝对月见怀西轩  
坐见沙头月，复怜衣上辉。  
正如从我饮，还欲照君归。  
相逐影徒是，共嗟欢已非。  
夜深依岸落，寒色入伤违。  

梅尧臣　次韵和玉汝舟中见怀  
遥闻出舟望，始爱川原广。  
春冰未破时，旋拉寒篙响。  
鸣雁似相随，远日聊一仰。  
能知状物工，把笔独见想。  

梅尧臣　次韵和原甫阁下午寝晚归见示  
殿阁风来夏日长，青林抽嫩见余芳。  
笔供五吏词休敏，簟展双纹睡正凉。  
故事早归何独晚，旧交新咏尚无忘。  
不言偃仰中园乐，还爱眉间喜色黄。  

梅尧臣　次韵和原甫陪永叔景仁圣徒饮余家题庭中枯菊之什  
九月车马过，我庭黄菊鲜。  
重来踰七旬，枯萼无复妍。  
自非凌霜操，枝叶徒相连。  
衰败未忍去，根莇尚翘然。  
不意憔悴丛，犹为君子怜。  
固值时节晚，岂恨地势偏。  
直如木上萝，缘蔓欲到天。  
一朝风雪厉，零落向暮年。  
至此事乃等，高低复何言。  
公休夸松柏，彭祖与颜渊。  
各不相健羡，焉能论柔坚。  
愿公时饮酒，周孔今下泉。  

梅尧臣　次韵和再拜  
建溪茗株成大树，颇殊楚越所种茶。  
先春喊山掐白萼，亦异鸟觜蜀客夸。  
烹新斗硬要咬盏，不同饮酒争画蛇。  
从揉至碾用尽力，只取胜负相笑呀。  
谁传双井与日注，终是品格称草芽。  
欧阳翰林百事得精妙，官职况已登清华。  
昔得陇西大铜碾，碾多岁久深且窊。  
昨日寄来新脔片，包以{上竹下撩}蒻缠以麻。  
唯能剩啜任腹冷，幸免酩酊冠弁斜。  
人言饮多头颤挑，自欲清醒气味嘉。  
此病虽得优醉者，醉来颠踣祸旲涯。  
不愿清风生两腋，但愿对竹兼对花。  
还思退之在南方，尝说稍稍能啖蟆。  
古之贤人尚若此，我今贫陋休相嗟。  
公不遗旧许频往，何必丝管喧咬哇。  

梅尧臣　次韵景彝春宴  
法座初瞻户牖间，衮衣垂处见云山。  
满斟玉酒传宣尽，齐插宫花拜赐闲。  
红线织成庭下毯，明珠结出耳中环。  
斗鸡旗底蓬蓬鼓，逐胜争名利害关。  

梅尧臣　次韵景彝奉慈庙孟秋摄事二十韵  
閟宫初告飨，驾辂已迎秋。  
公衮惟时摄，斋庐用尔休。  
椒浆兹往奠，鸾驭或来游。  
任姒徽音继，邦家故事修。  
前期严受誓，侵晓肃传騪。  
鸡狗藏深户，蚊蝇响暗沟。  
别祠缘相汉，旧礼效宗周。  
萧气接庭燎，鼓声通市楼。  
乐章分庙奏，牲物用毛柔。  
木主升新座，牙盘列庶羞。  
叩阶除剑履，宿羽动梧楸。  
锡胙人移俎，焚辞漏昼筹。  
豆笾将降陛，胥史剧奔牛。  
事毕归乌巷，阴余晦彩油。  
驱车多叱咤，负担起歌讴。  
却直中书省，重瞻十二旒。  
词供五更敏，诏吾四方优。  
密议存王体，斜封赞禹谋。  
勤诚酬异等，润色阐嘉猷。  
强拟邺中咏，我思康乐侯。  

梅尧臣　次韵景彝赴省宿马上  
乌纱帽底青眸转，朱雀街头玉辔摇。  
灯火高楼吹短笛，帘栊斜巷隘初宵。  
身归兰省唯看月，心在天津欲倚桥。  
枕上夜深应不寐，羡他年少酒微销。  

梅尧臣　次韵景彝阁後紫薇花盛开  
禁中五月紫薇树，阁後近闻都著花。  
薄薄嫩肤搔鸟爪，离离碎叶翦晨霞。  
凤皇浴去池波响，鴗鹊阴来日影斜。  
六十无名空执笔，颠毛应笑映簪华。  

梅尧臣　次韵景彝三月十六日范景仁家同饮还省宿  
种桃依竹似迁家，邀对春风共泛霞。  
席上未观双舞凤，城头已觉聚啼鸦。  
匆匆跨马人归省，幂幂生烟树敛花。  
稚子候门知我醉，东方明月照扉斜。  

梅尧臣　次韵景彝祀高禼书事  
闻说郊禼喜气翔，曾由乙卯命封商。  
今朝锺鼓登歌祀，何日熊罴作梦祥。  
扫雪野庐风凛凛，升坛公衮佩锵锵。  
君门赐胙予何有，不似矜夸凤沼傍。  

梅尧臣　次韵刘原甫社後对雪  
社日遇群饮，北风归马骄。  
阳乌云斗晦，来燕翅难调。  
朝霰侵花冷，春阴到地消。  
宿酲无酒解，薄被觉寒饶。  
炉炭重然兽，衣裘更御貂。  
蛰宫虫复闭，时乌腹将枵。  
点缀何多思，轻狂不奈飘。  
唯知妍可玩，宁恤气为妖。  
剡客偶然兴，海神非次朝。  
唱高仍和寡，公又作长谣。  

梅尧臣　次韵任屯田感子飞内翰旧诗  
二十四年君日哦，翰林风韵郢中歌。  
岁华荏苒都如昨，世事升沈亦苦多。  
燕国骏蹄犹待乐，荆山美宝已逢和。  
剩求海内多何用，烂醉人间理莫过。  
历览昔贤皆泯泯，寻思鲁叟自波波。  
我今不敢希高躅，蹇步年来任跌{左足右拖去扌}。  

梅尧臣　次韵三和景仁对雪  
北度龙沙远，南来狗犬无。  
玉阶三尺峻，粉壁万重糊。  
兽馁行迷穴，禽寒立并枯。  
长川平界限，大屋竦棱觚。  
稍见蓬莱阙，初张云雾图。  
受降鍪甲积，罢猎羽毛铺。  
被褐思怀宝，游都学卖珠。  
车皆陈鋈辔，人尽得琼腴。  
缟已赠吴札，席将开汉醫。  
凤池批诏手，特地逞工夫。  

梅尧臣　次韵王景彝正月十六夜省宿过景灵街  
宫街不闭东城月，圆影才亏夜色春。  
自跃金羁来宿省，从他锦帐欲夸人。  
灯光远近疑争昼，歌韵高低竞起尘。  
我老都无游乐意，似君清枕睡侵晨。  

梅尧臣　次韵永叔二月雪  
春雪损萌芽，未必摧杞菊。  
我心无爱憎，随分乐自足。  
桃李红间白，岂不悦我目。  
杞菊嫩且甘，岂不饱我腹。  
看花食蔬仍举杯，趁取衰迟鬓犹绿。  

梅尧臣　次韵永叔乞药有感  
子厚论锺乳，要若鹅翎筒。  
安取啖枣栗，谓相出山东。  
所产有所美，慎勿凭村僮。  
公问我饵药，石臼将使砻。  
我饵乃藤根，得方非仓公。  
曾闻李习之，其品今颇同。  
此物俗为贱，不入贵品中。  
吾妻希孟光，自舂供梁鸿。  
荏苒岁月久，颜丹听益聪。  
虽能气血盛，不疗贫病攻。  
何如面黧黑。腰金明光宫。  
亦莫如学钓，缗钩悬香藭。  
但知烟水乐，宁计身瘠丰。  
我生无快意，岂异抱笃癃。  
公乎忽我求，略辨雌与雄。  
雄赤而雌白，由来不同功。  
沙合固切似，朋好殊未穷。  
长年苟不遇，笑杀渭上翁。  

梅尧臣　次韵永叔试诸葛高笔戏书  
公负天下才，用心如用笔。  
端劲随意行，曾无一画失。  
因看落纸字，大小得疏密。  
笔工诸葛高，海内称第一。  
频年值我来，我媿不堪七。  
安能事墨研，欲效前人述。  
懒性真嵇康，闲坐喜扪虱。  
是以持献公，不使物受屈。  
果然公爱之，奇踪写名实。  
岂惟播今时，当亦传异日。  
嗟哉试笔诗，藏不容人乞。  

梅尧臣　赐绯鱼  
蹉跎四十七，腰间始悬鱼。  
茜袍虽可贵，发短齿已疏。  
儿女眼未识，竞来牵人裾。  
不知外朝众，君恩惭有余。  

梅尧臣　促织  
札札草间鸣，促促机上声。  
织女夜中起，明河檐外横。  
一丝不入杼，疏密工未精。  
岂知天孙巧，衣脱六铢轻。  
人间唯贵重，暗虫休催成。  

梅尧臣　翠羽辞  
秦女乘鸾遗翠羽，落在人间与风舞。  
风休不归谁作主，此郎拾取装金缕。  
郎家主妇爱且怜，系向裙腰同出处。  
朝来邻里偶经过，方朔邹枚争欲睹。  
主人重客苦留连，急走钿车令去取。  
酒巡未匝掩合扉，忽已闻归报鹦鹉。  
重匀朱粉临镜台，促息不停催出户。  
正抱琵琶稳系条，辊作轻雷拢作雨。  
自解弹成啄木声，岂唯能写胡人语。  
醉眼流波入鬓时，弦慢遨郎紧弦柱。  
身柔柱涩郎力微，欲倩傍人频顾主。  
主何磊落风味多，就请上宾无不许。  
相疏情远谁称渠，画拨当胸客当去。  

梅尧臣　翠竹亭  
种竹几千个，结亭三四椽。  
游人多寂静，啼鸟亦留连。  
酒有陶公爱，林希阮氏贤。  
我来归路远，跃马古城边。  

梅尧臣　村豪  
日击收田鼓，时称大有年。  
烂倾新酿酒，饱载下江船。  
女髻银钗满，童袍毳氎鲜。  
里胥休借问，不信有官权。  

梅尧臣　村醪  
雨湿破荆篱，风摇树亚旗。  
小槽声不急，挈榼问活迟。  
摘果野棠熟，望人船火随。  
灯前相对饮，还似昔过时。  

梅尧臣　达观禅师昙颖住隐静兰若或言自此猕猴散走不来颖尝哂曰吾知是山枇  
隐静山中寺，猕猴往往过。  
导师归以去，卢橘熟还多。  
禅地宁求稀，居人切莫讹。  
未尝嫌此物，任挂古松柯。  

梅尧臣　答陈五进士遗山水枕屏  
妙画能成趣，溪山迥得君。  
渔舟长映浦，岩树半藏云。  
征雁无时没，横桥有处分。  
数峰来枕席，曾不愧移文。  

梅尧臣　答持国遗魦鱼皮脍  
海鱼沙玉皮，翦脍金齑酽。  
远持享佳宾，岂用饰宝剑。  
予贫食几稀，君爱则已泛。  
终当饭葵藿，此味不为欠。  

梅尧臣　答冲雅上人亦草书并诗  
经月不出户，堂上多绿苔。  
忽有方外客，衣披稻畦来。  
来从青山下，手把纨素裁。  
笔草数行字，瘦蛇起春雷。  
渴墨未散雾，屈角麟欲开。  
装为两大轴，置我并琼瑰。  
懒瞠长须奴，挂壁不扫埃。  
智永与怀素，其名久崔嵬。  
师今继此学，入神在徘徊。  
未料辄以我，便比和羹梅。  
我心常苦酸，得姓何可能。  

梅尧臣　答楚僧智普始与吴僧显忠来过今见二人诗进於旧矣  
我初见子时，子作楚人语。  
复与吴客来，音俱变齐鲁。  
乃知久处益，薰莸可同举。  
更当富於学，兹言聊以补。  

梅尧臣　答杜挺之遗鳅鱼乾  
百年蠹柳根半浮，揭屋颠风吹欲倒。  
寸步泥深登岸难，鳅乾助饮邻船老。  

梅尧臣　答鹅湖长老绍元示太玄图  
鹅湖有鹅吾不问，鹅湖无鹅吾不疑。  
道士须换黄庭经，释子自明太玄辞。  
噫嘻兮此意迥与山阴别，我亦曾非逸少为。  

梅尧臣　答高判官知唐店夜饮  
露宿勤王客，相从月下来。  
黄流何日涨，绿酒暂时开。  
风定灯花烂，天高斗柄回。  
醉言多脱略，吾党不须猜。  

梅尧臣　答韩六玉汝戏题西轩  
吾轩今於水，吾居易为足。  
谁与哦其间，风窗数竿竹。  
虽无泉石清，尚不愧茅屋。  
所乐违俗暄，此趣大已熟。  

梅尧臣　答韩三子华韩五持国韩六玉汝见赠述诗  
圣人於诗言，曾否专其中。  
因事有所激，因物兴以通。  
自下而磨上，是之谓国风。  
雅章及颂篇，刺美亦道同。  
不独识鸟兽，而为文字工。  
屈原作离骚，自哀其志穷。  
愤世嫉邪意，寄在草木虫。  
尔来道颇丧，有作皆言空。  
烟云写形象，葩卉咏青红。  
人事极谀谄，引古称辨雄。  
经营唯切偶，荣利因被蒙。  
遂使世上人，只曰一艺充。  
以巧比戏弈，以声喻鸣桐。  
嗟嗟一何隔，甘用无言终。  
然古有登歌，缘辞合徵宫。  
辞由士大夫，不出於瞽蒙。  
予言与时辈，难用犹笃癃。  
虽唱谁能听，所遇辄瘖聋。  
诸君前有赠，爱我言过丰。  
君家好兄弟，响合如笙丛。  
虽欲一一报，强说恐非衷。  
聊书类顽石，不敢事磨砻。  

梅尧臣　答建州沈屯田寄新茶  
春芽研白膏，夜火焙紫饼。  
价与黄金齐，包开青蒻整。  
碾为玉色尘，远及芦底井。  
一啜同醉翁，思君聊引领。  

梅尧臣　答江十邻几  
蔡州虽非遐，作书素所懒。  
春风领燕来，得君词款款。  
燕回须在秋，此报莫言缓。  
何日见嵇康，重弹广陵散。  

梅尧臣　答来上人春日即事  
南国三衣客，三城一见春。  
花明驰道远，雨涨御沟新。  
茗忆山中物，云怀岭上邻。  
如何异乡感，却出解空人。  

梅尧臣　答了素上人用其韵  
予心每淡泊，世路多变诈。  
枭鸣与鹏怪，何用思弹射。  
空山虽夜行，猛虎终不怕。  
功名未逢时，壮士且出胯。  
七尺无竞躯，市人应亦讶。  
有香知害身，抉脐见穷麝。  
一朝珠出渊，百金未酬价。  
尔寻远公去，絜钵庐峰下。  
我趋仁义急，不解如陶谢。  

梅尧臣　答刘原甫  
生平多交友，常恨会遇稀。  
每念相笑语，昨是今或非。  
重惜向时游，出处苦乖违。  
从今傥有酒，莫问梨粟微。  
前夕呼我饮，遣奴来扣扉。  
暗犯风雪往，醉脱冠服归。  
夜来新霁月，清吐万里辉。  
刘郎戴幅巾，江叟披褐衣。  
相过无百步，谁虞窃诃讥。  
三家苦循环，但知具甘肥。  

梅尧臣　答刘原甫寄糟姜  
名国万家城，千畦等封侯。  
劚当燕去前，腌牙费糟丘。  
无筋偃王笑，有味三闾羞。  
寄入翰林席，圣以不撤优。  
又寄蓬门下，作赋谁肯休。  
唯我广文舍，免为齑盐仇。  
刘公汉家裔，才学歆向俦。  
胸怀饱经史，辨论出九州。  
曾不奉权贵，但与故人投。  
赠辛非赠甘，此意当自求。  

梅尧臣　答裴如晦  
怀我歌我辞，乃知行子倦。  
音虽彼妙发，想若此可见。  
歌竟夜灯青，野窗鸣湿霰。  
仿佛闻孤鸿，飞急应有羡。  

梅尧臣　答裴送序意  
我欲之许子有赠，为我为学勿所偏。  
诚知子心苦爱我，欲我文字无不全。  
居常见我足吟咏，乃以述作为不然。  
始曰子知今则否，固亦未能无谕焉。  
我於诗言岂徒尔，因事激风成小篇。  
辞虽浅陋颇克苦，未到二雅未忍捐。  
安取唐季二三子，区区物象磨穷年。  
苦苦著书岂无意，贫希禄廪尘俗牵。  
书辞辩说多碌碌，吾敢虚语同後先。  
唯当稍稍缉铭志，愿以直法书诸贤。  
恐子未谕我此意，把笔慨叹临长川。  

梅尧臣　答绍元老云太玄图  
鹅湖有鹅吾不问，鹅湖无鹅吾不疑。  
道士须换黄庭经，释子自名太虚辞。  
噫嘻兮，此意迥与山阴别，  
我亦曾非逸少为。  

梅尧臣　答宋学士次道寄澄心堂纸百幅  
寒溪浸楮舂夜月，敲冰举帘匀割脂。  
焙乾坚滑若铺玉，一幅百钱曾不疑。  
江南老人有在者，为予尝说江南时。  
李主用以藏秘府，外人取次不得窥。  
城破犹存数千幅，致入本朝谁谓奇。  
漫堆闲屋任尘土，七十年来人不知。  
而今制作已轻薄，比於古纸诚堪嗤。  
古纸精光肉理厚，迩岁好事亦稍推。  
五六年前吾永叔，赠予两轴令宝之。  
是时颇叙此本末，遂号澄心堂纸诗。  
我不善书心每愧，君又何此百幅遗。  
重增吾赧不敢拒，且置缣箱何所为。  

梅尧臣　答孙直言都官卷  
具深相割啖，不如无勇人。  
以诗而酬诗，徒用多少均。  
我言虽至简，意切谁见亲。  
汲井欲到深，磨监欲尽尘。  
寒泉与青铜，光洁靡故新。  
临觞报嘉贶，醉语是天真。  
、  

梅尧臣　答廷评宗说遗冰  
仲夏遘余闰，屋室如炊蒸。  
孰云穷处者，言赠太官冰。  
时靡有暍死，实亦赖友朋。  
定能凉一席，既已却青蝇。  
吾心久自信，饮已不以矜。  

梅尧臣　答王君石遗包虎二轴  
老包曰岳岳生鼎，二人画虎通神明。  
凡为一虎不知价，钜公贵士珍其名。  
死来年深搜索尽，何意好事识尤精。  
丹枫映坡茅叶白，雌者将乳雄坡行。  
细毛出肉不见迹，相顾猛气都如生。  
忽闻持遗非素望，穷民展玩忘愁婴。  
奇哉真是老包笔，世间空有黄金籯。  
因思前岁韩公子，亦赠尺纸图生狞。  
傍题小子乃包鼎，此时偶得已可惊。  
借问吾乡与天下，二包之美谁能并。  

梅尧臣　答王太祝卷  
朝回泥涂不可出，饥马倦仆驱之顽。  
闭门独与古人语，黄卷未终闻扣关。  
贤哉公族肯来顾，诗袖大篇令我删。  
珠光玉莹绝瑕纇，强欲指擿徒羞颜。  
自同培塿最浅狭，安得与子论丘山。  

梅尧臣　答显忠上人  
驱马傍驰道，归自许西偏。  
高车非旧贵，立避槐树边。  
心虽欲往谒，仆馁行不前。  
是甘处穷巷，晨笑微生烟。  
傥有好事者，扣门与留连。  
或有袖中诗，语熟气颇全。  
曾不类缁褐，始可令勉旃。  
京师百许寺，知几相差肩。  

梅尧臣　答萧渊少府卷  
君先大夫临终时，梦中尝赋晓寒歌。  
骑龙跨鱼不是诞，直对上帝传吟哦。  
才如李贺天亦少，直其在世尤难多。  
文章父子不相似，君今平易祖袭那。  
铜铁锦褧各有用，高下安得与等科。  
大都精意与俗近，笔力驱驾能逶迤。  
野雉五色且非凤，知时善鸣鸡若何。  

梅尧臣　答新长老诗编  
江东释子多能诗，窗前树下如蝉嘶。  
朝风暮月只自老，建安旧体谁攀跻。  
唯师独慕陶彭泽，奇迹仍收王会稽。  
此焉趣尚已不浅，更在措意摩云霓。  

梅尧臣　答宣城张主簿遗鸦山茶次其韵  
昔观唐人诗，茶咏鸦山嘉。  
鸦衔茶子生，遂同山名鸦。  
重以初枪旗，采之穿烟霞。  
江南虽盛产，处处无此茶。  
纤嫩如雀舌，煎烹比露芽。  
竞收青簅焙，不重漉酒纱。  
顾渚亦颇近，蒙顶来以遐。  
双井鹰掇爪，建溪春剥葩。  
日铸弄香美，天目犹稻麻。  
吴人与越人，各各相◇◇夸。  
传买费金帛，爱贪无夷华。  
甘苦不一致，精麤还有差。  
至珍非贵多，为赠勿言些。  
如何烦县僚，忽遗及我家。  
雪贮双砂罂，诗琢无玉瑕。  
文字搜怪奇，难於抱长蛇。  
明珠满纸上，剩畜不为奢。  
玩久手生胝，窥久眼生花。  
尝闻茗消肉，应亦可破瘕。  
饮啜气觉清，赏重叹复嗟。  
叹嗟既不足，吟诵又岂加。  
我今实强为，君莫笑我耶。  

梅尧臣　答宣阗司理  
风赋义趣深，传训或得失。  
後人语虽浅，辨识犹百一。  
欧阳最我知，初时且尚窒。  
比以为橄榄，回甘始称述。  
老於文学人，尚不即究悉。  
宜乎与世士，横尔遭诟唧。  
誓将默无言，负暄方抱膝。  
非非孰是是，都莫答问诘。  
岁暮宣参军，辞如鲍昭逸。  
粲然倾明珠，褎我颇过实。  
便言楚江萍，光彩侔旭日。  
自惭流浪踪，不得蒿芹匹。  
复为苦硬句，酬报强把笔。  

梅尧臣　答再和  
舟行才及二三里，已复浅流如冻河。  
君有短书谁远寄，时因燕子拂樯过。  

梅尧臣　答张令卷  
尝闻甥似舅，似舅诗尤少。  
古意得河源，新声变春鸟。  
读之不敢倦，十未能一晓。  
颠倒文字间，使吾心扰扰。  

梅尧臣　答张子卿秀才  
茫茫九土中，天网该时秀。  
有凤不收罗，有麟不获狩。  
贤豪为咨嗟，都邑诵琼琹。  
而我当是时，欲见恨未遘。  
忽过广平居，遇子乃邂逅。  
怀中二新篇，幸出洗昏瞀。  
一美韩公子，一语南方寇，  
铿然青琅玕，交戛风雨骤。  
辄用告众多，亦未甚便售。  
固知至珍物，不入市井贸。  
昨朝惊扉鸣，始悟子来扣。  
钜编高贮襟，细卷仍函袖。  
麻衣踏犀靴，再拜谨以授。  
因之重感怆，世德实有旧。  
文体古为徒，家声喜能又。  
其间赞愚辞，愧累将恐诟。  
摩拂李杜光，诚与日月斗。  
退之心伏降，安得此孤陋。  
岂能造春荣，岂解易星宿。  
一身犹寒饥，生未饱蔾豆。  
高高河汉流，肯下借湔漱。  
虫鱼傥无施，捉撮不乖缪。  
聊此慰穷愁，文章终莫就。  
庭前枯石榴，寒雀并清昼。  
逍遥独咏歌，寄翼与报酬。  

梅尧臣　答中道小疾见寄  
嵇康性弥嬾，曾不废养生。  
子姑当妙年，何乃劳其精。  
老聃有至论，身孰亲於名。  
诗本道情性，不须大厥声。  
方闻理平淡，昏晓在渊明。  
寝欲来於梦，食欲来於羹。  
渊明傥有灵，为子气不平。  
其人实傲佚，不喜子缠萦。  
吾今敢告子，幸愿少适情。  
时能与子饮，莫惜倒缾罂。  

梅尧臣　答中上人卷  
吹笛皆学龙，吹笙皆学凤。  
又於笙笛间，高下不相中。  
得其精者稀，得其麤者众。  
况於真出音，千岁不复梦。  
尔为学笙欤，颇已臻妙弄。  

梅尧臣　答仲源太傅八日遗酒  
陶潜九月九，无酒望白衣。  
何言先一日，双榼忽我归。  
借问遗酒谁，天宗分日晖。  
明当酌大斗，黄菊羔醅肥。  
李贺诸王孙，作诗字欲飞。  
闻多锦囊句，将报惭才微。  

梅尧臣　答祖择之惠黄雀鮳  
李白劝尔莫逐炎洲翠，亦莫近吴宫燕。  
尔不听此言，祸患今乃见。  
吴火时虽无，越罗日生变。  
空知稻粱肥，岂悟杯盘荐。  
我不闻尔声，谬成先生馔。  
咀嚼勿言非，雉雁犹充膳。  

梅尧臣　答祖择之遗新罗墨  
海上老松苑，霹雳烧瘦龙。  
胡人犀皮胶，团煤烟膏浓。  
色夺阳乌翅，来涉溟渤重。  
君获乃为赠，我谬虫鸟踪。  
且作异土玩，不愧西域筇。  

梅尧臣　打鸭  
莫打鸭，打鸭惊鸳鸯。  
鸳鸯新自南池落，不比孤洲老秃鷌。  
秃鷌尚欲远飞去，何况鸳鸯羽翼长。  

梅尧臣　打鱼  
插苇截湾流，寒鱼未能越。  
安知罟师意，设网遮其阙。  
不须芳饵悬，何待清歌发。  
所获胜纶竿，宁闻忧泽遏。  

梅尧臣　大风  
夜风昼不止，天理何可常。  
正当春木荣，摆磨枝叶伤。  
东皇务长养，乃值此物狂。  
曷不诉於帝，斥之出远方。  
风伯有罪五，孰肯进皂囊。  
往时岁苦旱，救热雨欲滂。  
吹之不使下，云雷遂深藏。  
复摇江海波，白日沈舟航。  
又卷关塞沙，千里填河隍。  
拔木与退鷁，书传言已详。  
今者天柔和，煦煦皆敷芳。  
独尔何不仁，嚎怒事雄强。  
既其背天时，诛殛固所当。  
鸢鸣兼虎啸，助恶党亦昌。  

梅尧臣　大明寺平山堂  
陆羽烹茶处，为堂备宴娱。  
冈形来自蜀，山色去连吴。  
毫发开明镜，阴晴改画图。  
翰林能忆否，此景大梁无。  

梅尧臣　大水後城中坏庐舍千余作诗自咎  
不如无道国，而水冒城郭。  
岂敢问天灾，但惭为政恶。  
湍回万瓦裂，槎向千林阁。  
独此怀百忧，思归卧云壑。  

梅尧臣　大愚  
大愚不量能，品藻辄己出。  
朝以轲为同，暮以丘为匹。  
其人岂鹰雀，鸠鸽化五日。  
指鹿危二世，师歆造新室。  
虽云诈力尚，终自殒斧鑕。  

梅尧臣　代内答  
结发事君子，衣袂未尝分。  
今朝别君思，历乱如丝棼。  
征仆尚顾侣，嘶马犹索群。  
相送不出壶，倚楹羡飞云。  
日暮秋风急，雀声檐上集。  
并作千里愁，愁极翻成泣。  

梅尧臣　代书寄欧阳永叔四十韵  
始谪夷陵日，当居建德年。  
一书冤逐客，四咏继称贤。  
自谓临江徼，相逢莫我先。  
白醪封画榼，素鲤养泓泉。  
戒吏收山栗，呼童惜沼莲。  
只期东浦过，共醉小溪边。  
日日占风势，时时到水堧。  
安知贪挂席，不肯暂回船。  
自尔皆无定，归欤亦未然。  
指程几一月，泝险历三千。  
鱼鸟都难问，音尘杳莫传。  
因之走羸仆，试与访南迁。  
比及过牛峡，还闻迎璧田。  
报言报不获，吉语喜多全。  
我解归尧阙，君移近汉渊。  
问途曾未远，命驾亦何缘。  
衰野今行矣，隆中有待焉。  
乡亭瓜接轸，风化蚁同膻。  
即欲朋簪盍，翻为俗事牵。  
爱婴娇哑哑，嗜寝复便便。  
鸡黍烦为具，轮辕岂得前。  
寄声勤以谢，幸子恕而怜。  
来贶诚为望，论情恐未捐。  
尝亲马南郡，果谒谢临川。  
遂得窥颜色，重忻论简编。  
聊咨别後著，大出箧中篇。  
问传轻何学，言诗诋郑笺。  
飘流信穷厄，探讨愈精专。  
道旧终忘倦，评文欲废眠。  
宁知主人贵，但见左鱼悬。  
所至同风月，相欢意涧瀍。  
清歌嗟在耳，素发怪侵颠。  
翠堞时登眺，芳洲屡泝沿。  
难醒拨醅醲，殊厌落头鲜。  
坐竹听啼鸟，临流聒噂蝉。  
孤亭起归梦，南陌去扬鞭。  
出饯陪双旆，方蕲历广瀍。  
始生山吏敬，颇释利途邅。  
会面辞何吐，离膺事已填。  
空余郡楼望，野色际平烟。  

梅尧臣　代书寄王道粹学士  
已具扁舟访使君，忽逢春雨起淮濆。  
花寒蛱蝶犹相守，水冷鸳鸯不暂分。  
况约他时来寄迹，何须今日去论文。  
解装无复山阴兴，且对荆钗与布裙。  

梅尧臣　代书寄鸭脚子於都下亲友  
予指老无力，不能苦多书。  
书苟过百字，便觉筋挛拘。  
京都多豪英，往往处石渠。  
作书未可周，寄声亦已疏。  
後园有嘉果，远赠当鲤鱼。  
中虽闻尺素，加餐意何如。  

梅尧臣　贷米於如晦  
举家鸣鹅雁，突冷无晨炊。  
大贫丐小贫，安能不相嗤。  
幸存颜氏帖，况有陶公诗。  
乞米与乞食，皆是前人为。  

梅尧臣　当世家观画  
冰蚕吐丝织纤纨，妙娥貌。  
玉轻邯郸。曲眉μ　脸鸦发盘，  
白角莹薄垂肩冠。铜青罗日月团，  
红裙撮晕朝霞乾。手中把笔衵小字，  
字以通情形以观。形随画去能长好，  
岁岁年年应不老。相逢熟识眼生春，  
重伴忘忧作萱草。  

梅尧臣　悼亡三首  
结发为夫妇，於今十七年。  
相看犹不足，何况是长捐。  
我鬓已多白，此身宁久全。  
终当与同穴，未死泪涟涟。  

梅尧臣　悼亡三首  
每出身如梦，逢人强意多。  
归来仍寂寞，欲语向谁何。  
窗冷孤萤入，宵长一雁过。  
世间无最苦，精爽此销磨。  

梅尧臣　悼亡三首  
从来有修短，岂敢问苍天。  
见尽人间妇，无如美且贤。  
譬令愚者寿，何不假其年。  
忍此连城宝，沈埋向九泉。  

梅尧臣　悼子  
舟行次符离，我子死阿十。  
临之但惊迷，至伤反无泣。  
款定始怀念，内若汤火集。  
前时丧尔母，追恨尚无及。  
迩来朝哭妻，泪落襟袖湿。  
又复夜哭子，痛并肝肠入。  
吾将仰问天，此理岂所执。  
我惟两男子，夺一何太急。  
春鸟独蔓延，哺巢首戢戢。  

梅尧臣　盗儒  
其衣乃儒服，其说乃墨夷。  
天生物一本，今尔二本为。  
尔忍不葬亲，委以饱狐狸。  
吾心则孟子，不听尔矢辞。  

梅尧臣　道傍虎迹行  
朝履猛虎迹，暮宿猛虎林。  
猛虎终夜啸，阴风生远岑。  
我怀何所畏，所畏在官箴。  
伤哉此遗体，冒险轻百金。  

梅尧臣　道次灵井  
井面水不动，傍分龙鳞激。  
泉气时生沤，上涌光的皪。  
深苔翠堪染，石底清可觌。  
旱岁或来祠，弹弦属灵觋。  

梅尧臣　道损司门前日过访别且云计程二月到郡正看暗恶海棠颇见太守风味因  
蜀州海棠胜两川，使君欲赏意已犹。  
春露洗开千万株，燕脂点素攒细梗。  
朝看不足暮秉烛，何暇更寻桃与杏。  
青泥剑栈将度时，跨马莫辞霜气冷。  

梅尧臣　道中谢晏相公寄酒  
趚泥墨印几壶醲，将慰穷途阮步兵。  
一夜临流对明月，举杯愁听雁来声。  

梅尧臣　得陈天常屯田斑筇竹二枚  
客初西蜀来，遗我双筇竹。  
上有红泪斑，断非湘娥哭。  
尝闻帝魂哀，嚎血滴草木。  
春露洒更鲜，殷痕侵粉绿。  
截为扶衰杖，万里出浴谷。  
今来入我手，君勤意有嘱。  
区区四十年，重趼生两足。  
冠乷三男子，且与诗书读。  
翁虽文章穷，尚以字遮目。  
忍弃不以教，携归事樵牧。  
故兹九节赠，用助老追逐。  
杨朱非为岐，贾谊非为鵩。  
及其悲恸时，岂不沾盈掬。  
挥之傥著物，无迹染林麓。  
因持此竹纹，勿叹前人独。  

梅尧臣　得福州蔡君谟密学书并茶  
薛老大字留山峰，百尺倒插非人踪。  
其下长乐太守书，矫然变怪神渊龙。  
薛老谁何果有意，千古乃与奇笔逢。  
太守姓出东汉邕，名齐晋魏王与锺。  
尺题寄我怜衰翁，刮青茗笼藤缠封。  
纸中七十有一字，丹砂铁颗攒芙蓉。  
光照陋室恐飞去，锁以漆箧缄重重。  
茶开片銙碾叶白，亭午一啜驱昏慵。  
颜生枕肱饮瓢水，韩子饭齑居辟雍。  
虽穷且老不媿昔，远荷好事纾情悰。  

梅尧臣　得韩持国书报新作茅庐  
闻君作茅庐，正在西轩西。  
定移旧蔬圃，稍改新药畦。  
其高如伯鸾，况亦有隐妻。  
今方汉德盛，不必之会稽。  

梅尧臣　得雷太简自制蒙顶茶  
陆羽旧茶经，一意重蒙顶。  
比来唯建溪，团片敌金饼。  
顾渚及阳羡，又复下越茗。  
近来江国人，鹰爪夸双井。  
凡今天下品，非此不览省。  
蜀莊久无味，声名谩驰骋。  
因雷与改造，带露摘牙颖。  
自煮至揉焙，入碾只俄顷。  
汤嫩乳花浮，香新舌甘永。  
初分翰林公，岂数博士冷。  
醉来不知惜，悔许已向醒。  
重思朋友义，果决在勇猛。  
倏然乃以赠，蜡囊收细梗。  
吁嗟茗与鞭，二物诚不幸。  
我贫事事无，得之似赘瘿。  

梅尧臣　得李殿丞端州砚  
鲛龙所窟处，其石美且坚。  
蛮匠斲为砚，汉官求费钱。  
持归向都邑，争乞如瓦砖。  
岂识万里险，谬窃好事传。  

梅尧臣　得欧阳永叔回书云见来客问予动静备详  
昨日使人回，闻君与之坐。  
君问我何为，但云思寡过。  
寡过真未能，便得北窗卧。  
此趣今已深，世间谁与和。  

梅尧臣　得沙苑榲梜戏酬  
蒺藜已枯天马归，嫩蜡笼黄霜冒干。  
不比江南楂柚酸，橐驼载与吴人看。  

梅尧臣　得山雨  
急雨射苍壁，溅林跳万珠。  
山根水壅壑，漫窗若注壶。  

梅尧臣　得孙仲方画美人一轴  
骏驹少驯良，美女少贤德。  
尝闻败君驾，亦以倾人国。  
因观壁间画，笔妙仍奇色。  
持归非夺好，夹者恐为惑。  

梅尧臣　得王介甫常州书  
斜封一幅竹膜纸，上有文字十七行。  
字如瘦棘攒黑刺，文如温玉烂虹光。  
别时春风吹榆荚，及此已变蒹葭霜。  
道途与弟奉亲乐，後各失子怀悲伤。  
到郡纷然因事物，旧守数易承蔽藏。  
搜奸证缪若治絮，蚤虱尽去烦爨汤。  
事成条举作书尺，不肯劳人鱼腹将。  
鱼沉鱼浮任所适，偶能及我为非常。  
勤勤问我诗小传，国风才毕葛屦章。  
昔时许我到圣处，且避俗子多形相。  
未即寄去慎勿怪，他时不惜倾箱囊。  
知君亦欲此从事，君智自可施庙堂。  
何故区区守黄卷，蠹鱼尚耻亲芸香。  
我今正值雁南翔，报书与君倒肺肠。  
直须趁取筋力强，炊粳烹鲈加桂姜。  
洞庭绿橘包甘浆，旧楚黄橙绵作瓤。  
东山故游携舞娘，不饮学举黄金觞。  
溪如罨画水泱泱，刺船静入白鹭傍。  
菱叶已枯镜面凉，月色飞上白石床。  
坐看鱼跃散星芒，左右寂寂夜何长。  
乌栖古曲传吴王，千年万年歌未央。  
莫作腐儒针膏肓，莫作健吏绳饿狼。  
傥如龚遂劝农桑，傥如黄霸致凤皇。  
来不来，亦莫爱嘉祥。  

梅尧臣　得余干李尉书绿示唐人于越亭诗因以寄题  
余水之于越之鄙，筑基相对琵琶尾。  
琵琶日日有秋声，雁过洞庭风入苇。  
南斗戛湖波不起，长刀剡锋碧耳耳。  
姱娥夜出在寒溪，青铜莹磨光几里。  
朝因吴客幅蒲轻，满纸如蚕书可喜。  

梅尧臣　得曾蛩秀才所附滁州欧阳永叔书答意  
客从淮上来，往问故人信。  
袖衔藤纸书，题字远已认。  
既喜开其封，固觉减吾吝。  
新诗不作寄，乃见子所慎。  
向来能如今，岂有得观衅。  
南方岁苦热，生蝗复饥馑。  
忧心日自劳，霜发应满须。  
知予欲东归，晓夕目不瞬。  
贫难久待乏，薄禄藉沾润。  
虽为委吏冗，亦自甘以进。  
相望未得亲，终朝如抱疹。  

梅尧臣　灯花  
灼灼生寒烬，终朝照席明。  
从教占有验，燃灭本无情。  

梅尧臣　登采石山上广济寺  
船从山下过，直上见僧轩。  
系缆当矶石，缘崖到寺门。  
短篱遮竹瀥，危路踏松根。  
却看沧江底，帆归烟外昏。  

梅尧臣　登瓜步山二首  
瓜步山头庙，堂因魏武兴。  
亡归从赤壁，事去忆西陵。  
军井藏云杪，林根拥石棱。  
微风认江水，细甲几千层。  

梅尧臣　登瓜步山二首  
山上浓云合，江南暴雨来。  
将归林下岭，中路遇风雷。  
心速湾犹远，行迟伴屡催。  
舟师添系缆，儿女望人回。  

梅尧臣　登乾明院碧藓亭  
余喘不苟尽，顺俗来饭僧。  
东岭有上方，修竹蔽觚棱。  
下有苍石案，旁挂孤蔓藤。  
系累向尘世，更住殊未能。  

梅尧臣　登泰山日观峰  
晨登日观峰，海水黄金熔。  
浴出车轮光，随天行无踪。  
正视刺我目，攒集如剑锋。  
照曜万物兴，磨灭万物凶。  
草木既无命，必闻石间松。  
当时一避雨，安得大夫封。  
人而苟不遇，抱简诵六龙。  

梅尧臣　登许昌城望西湖  
试望许西偏，湖光浸晓烟。  
岸痕添宿雨，草色际平田。  
夏木阴犹薄，朱荷出未圆。  
人闲绿波静，幽鹭插头眠。  

梅尧臣　登杨州北门  
楼上山如淡墨画，城中水似轻蓝挼。  
杨州今似刀州景，似听中和乐职歌。  

梅尧臣　登舟  
向起风沙地，暂假乌榜还。  
浩然起远思，欲与鱼鸟闲。  
景目洗已清，咏句称且悭。  
时自秋空云，雨意浓淡间。  

梅尧臣　弟得臣殿丞签判越州  
再为会稽行，聊问会稽美。  
禹穴迁所探，秦望斯所纪。  
年代已浸深，书碑必亡矣。  
剡溪有樵风，其事恐非是。  
买臣千载後，得无负薪子。  
黄庭昔换鹅，道士傥不死。  
行当访其真，愿以鹅报尔。  
慎勿笑我痴，万事难可拟。  
摘笋复盈檐，缗鱼新出水。  
此又食之珍，因书悉条理。  

梅尧臣　弟得臣归觐并州  
知君归去心，已逐秋风起。  
明发登太行，远望将汾水。  
蔼蔼白云下，吾亲正居此。  
拜庆曷为荣，新除一官美。  

梅尧臣　弟著作宰南陵  
新买紫骝马，欲归清弋江。  
去弹琴雁独，来认舄凫双。  
橐实收盈篚，浓醅熟满缸。  
弟兄相忆否，风烛旧西窗。  

梅尧臣　刁经臣将归南徐许予寻隐居之所及亡室坟地因走笔奉呈  
欲居江上山，试与问京岘。  
尝观鲍家诗，心慕已不浅。  
行当卜结庐，依农事清亩。  
傍葬吾先妻，同穴晚未免。  
买谷勿险深，求冈要平显。  
松竹应所宜，蒿莱预教翦。  
我志决不移，君言幸须践。  

梅尧臣　刁景纯将之海陵与二三子送於都门外遂宿舟中明日留馔脍  
人言汴水驶，奈何已冬乾。  
蔡虽平且慢，腊月行亦难。  
唯听夜冰合，为君愁苦寒。  
暂维青丝{左纟右乍}，邀脍白玉盘。  
行人反饫我，於理殊未安。  
所忻能自养，不复道加餐。  

梅尧臣　刁景纯期水门再别以风雨不往  
饯客客未至，明朝当更来。  
风雨寻船懒，车马向城回。  
乌帽吹觉重，清樽想谁开。  
终期江上见，俗礼聊损裁。  

梅尧臣　吊矿坑惠灯上人  
生栖云际巘，没葬寺傍村。  
破案残经卷，新坟出树根。  
松悲隔溪路，月照旧山门。  
自昔多诗句，而今几许存。  

梅尧臣　吊李膺辞  
阴蝩横天，长剑欲抉，  
匣颖未露兮精钢已折。层次塞川，  
猛炬方烈，凝气未销兮高焰已灭。  
虽忠毅之有志兮，当衰运之闭结。  
嗟身祸之不免兮，甘就死於缧絰。  
何贤者之景慕兮，或自表而谢绝。  
惟荀公之获御兮，见颜间之气悦。  
奚服媚之若兹兮，盖操秉乎峻节。  
风裁独高而罕接兮，号龙门而无凡辙。  
允简亢不容於时兮，玉虽碎而犹洁。  
痛汉纲之颓圮兮，又何毁乎贤哲。  
历千古而可悲兮，故余不得而面结。  
叨此邦而长民兮，过旧垅而增咽。  
嗟异代之有遇兮，若登履乎阃阤。  
对风树之萧萧兮，想魂气之未竭。  
聊感慨於斯兮，写忧心之惙惙。  

梅尧臣　吊裴易进士  
力学未及仕，口中已含珠。  
赋命固所贪，读书非所辜。  
敛送有兄弟，哭泣无妻孥。  
惟此靡薄厚，必竟同一途。  

梅尧臣　吊瑞新和尚  
示化何悲戚，俱焚只衲衣。  
已随原火尽，空见野云飞。  
写影谁方丈，栽松旧翠微。  
当年渡江钵，弟子独将归。  

梅尧臣　吊石曼卿  
前时京师来，对马尝相揖。  
埃尘正满衢，笑语曾未及。  
虽然恨莫亲，往往闻风什。  
星斗交垂光，昭昭不可挹。  
独哦秋露中，岂顾衣裘湿。  
酒杯轻宇宙，天马难羁絷。  
今朝我还都，但见交朋泣。  
借问泣者谁，曼卿魂可蛰。  
堂堂豪杰姿，遂尔一棺戢。  
君生寒月明，君没寒月入。  
月入还复升，精魄宁未集。  
孤坟细草遍，翠碣嗟新立。  

梅尧臣　吊唐俞  
通闺年最少，才俊罕能双。  
鹏去尘栖室，魂归雾起窗。  
慈亲留汉水，爱妾返荆江。  
一稚才能语，茕然寄远邦。  

梅尧臣　吊仲源  
世家吴季子，皇籍汉诸孙。  
噂管行车失，虚堂隐几存。  
枝摧从玉树，星殒自天垣。  
宁复下贫贱，停骖来里门。  

梅尧臣　钓蟹  
老蟹饱经霜，紫螯青石壳。  
肥大窟深渊，曷虞遭食沫。  
香饵与长丝，下沈宁自觉。  
未免利者求，潜潭不为邈。  

梅尧臣　丁端公北使  
出聘天王使，来乘御史骢。  
驰车看燕妇，貂扇御胡风。  
俗与华人似，言从左衽通。  
羪庭观拜舞，不以未央中。  

梅尧臣　定号依韵和禹玉  
言出君门日，遥闻紫禁钟。  
诏书中使降，骏马上闲供。  
天下持平手，毫偏不置胸。  
文从有司较，卷是近臣封。  
胜阵无容敌，精兵已善攻。  
明朝当奏号，鸳鹭看归雝。  

梅尧臣　东城送运判马察院  
春风骋巧如翦刀，先裁杨柳後杏桃。  
圆尖作瓣得疏密，颜色又染燕脂牢。  
黄鹂未鸣鸠欲雨，深园静墅声嗷嗷。  
役徒开汴前日放，亦将决水归河槽。  
都人倾望若焦渴，寒食已近沟已淘。  
何当黄流与雨至，雨深一尺水一篙。  
都水御史亦即喜，日夜顺疾回轻舠。  
频年吴楚岁苦旱，一稔未足生脂膏。  
吾愿取之勿求羡，穷鸟困兽易遯逃。  
我今出城勤送子，沽酒不惜典弊袍。  
数途必向睢阳去，太傅大尹皆英豪。  
试乞二公评我说，万分岂不益一毛。  
国给民苏自有暇，东园乃可资游遨。  

梅尧臣　东溪  
行到东溪看水时，坐临孤屿发船迟。  
野凫眠岸有闲意，老树著花无丑枝。  
短短蒲茸齐似翦，平平沙石净於筛。  
情虽不厌住不得，薄暮归来车马疲。  

梅尧臣　冬雷  
上帝设号令，隐其南山下。  
震发固有时，曷常事凭怒。  
春以动含生，夏以奋风雨。  
冬其息不用，藏在黄厚土。  
我今来江南，岁历惟建午。  
如何小雪前，向晓疑鸣釜。  
蛟蛇龟虫厄，鳞裂口块吐。  
虾蟆不食月，深窟僵两股。  
天公岂物欺，若此汩时序。  
或言非天公，实乃阴怪主。  
尝观古祠画，牛首椎连鼓。  
墨云杂狂飚，相与为肺腑。  
是不由昊穹，安能顺寒暑。  
吾因考厥事，复以验莽卤。  
市井欺量衡，定知不活汝。  
元恶逆大伦，勿加霹雳斧。  
此岂曰无私，故予未所取。  
必恐窃天威，似将文法侮。  
焉顾五行错，讵畏万物睹。  
欲扣九门陈，恨身无鸟羽。  

梅尧臣　冬日陪胡武平游西余精舍  
侵晨霜气严，溪口冰已合。  
乌榜将进迟，寒篙旋摧拉。  
遥看松竹深，雪屋藏山衲。  
登临兴都尽，薄暮沿清霅。  

梅尧臣　冬日送暹上人  
霜风刮地如刀鎌，鸟不远飞鱼已潜。  
何况削发冷入骨，草屦不畏冰雪沾。  
缘山涉水去几里，昼钵野饭谁来添。  
毘陵旧寺苦欲到，索我赠行无人淹。  

梅尧臣　冬夕会饮联句  
与君数夜饮，唯恐酒盏空。  
今我苦欲浅，语志难此同。  
陈编侑欢适，间谑何魁雄。  
婢子寒且倦，主人哦不穷。  
灯青屡结花，煎响时鸣虫。  
穴鼠暗出没，风雁高雍容。  
冰霜覆瓦屋，貂狐输贵翁。  
孤床乏暖质，苦语有淡工。  
咀嚼患{炙火换肉}小，煨炮惊壳红。  
落蟾斜入窍，远漏微递风。  
醉心欺睡魄，细书刺昏瞳。  
吽呀闻争犬，哮吼厌啼{左马右蒙}。  
拨火乱趚豆，附炙双弯弓。  
乾果硬迸齿，寒齑酸满胸。  
枯蛤擘无肉，淡脯烧可饔。  
语必造圣贤，乐已过鼓锺。  
纸窗幸未曙，絮被令旋缝。  
冻痹两股铁，跑抓双鬓蓬。  
脬尿既懒溺，{左衤右昆}虱唯欲烘。  
器册足缺齾，捧执无夭穠。  
儿女寒不寝，僮仆困欲瞢。  
岂无贵富徒，笑此饥寒踪。  
丈夫固有负，道义久已充。  
墨子不黔突，齿辈且得封。  
勉哉梅夫子，塞者终自通。  

梅尧臣　冬至感怀  
衔泣想慈颜，感物哀不平。  
自古九泉死，靡随新阳生。  
禀命异草木，彼将羡勾萌。  
人实嗣其世，一衰复一荣。  

梅尧臣　冬至日得师厚宋次道中道书  
水国欲为雪，野冰将合河。  
人同一阳至，泪向八行多。  
朋意今犹在，年华恨似过。  
看看四十九，应笑此蹉跎。  

梅尧臣　董安员外之信州铅山簿  
古岸绿蒲老，春帆逆水轻。  
烹鲜聊以芼，泝险复兼程。  
可用兹时乐，无将远道惊。  
曾为江上客，因赠北行人。  

梅尧臣　董著作尝为参谋归话西事  
子说颇骁勇，筑城收汉疆。  
提兵无百骑，偷路执生羌。  
大将罪专辄，举军皆感伤。  
归来出万死，羸马亦摧藏。  

梅尧臣　冻禽  
高树绕吾庐，薄暮烟气重。  
将栖立傍巢，已振窥落氄。  
有来同卉枝，亦各不偎拥。  
飕飕阴风寒，夜雪岂无恐。  

梅尧臣　斗鹌鹑孙曼叔邀作  
脱命秋隼下，鸣斗自为勇。  
争雄在数粒，一败势莫拥。  
惭将缩袖间，怀负默而拱。  
胜且勿苦欣，犹惊辱与宠。  

梅尧臣　读范桐庐述严先生祠堂碑  
二蛇志不同，相得榛莽里。  
一蛇化为龙，一蛇化为雉。  
龙飞上高衢，雉飞入深水。  
为蜃自得宜，潜游沧海涘。  
变化虽各殊，有道固终始。  
光武与严陵，其义亦云尔。  
所遇在草昧，既贵不为起。  
翻然归富春，曾不相助治。  
至今存清芬，烜赫耀图史。  
人传七里滩，昔日来钓此。  
滩上水溅溅，滩下石齿齿。  
其人不可见，其事清且美。  
有客乘朱轮，徘徊想前轨。  
著辞刻之碑，复使存厥祀。  
欲以廉贪夫，又以立懦士。  
千载名不忘，休哉古君子。  

梅尧臣　读汉书梅子真传  
子真实吾祖，耿介仕炎汉。  
权臣始擅朝，忠良被涂炭。  
辇下莫敢言，上书陈治乱。  
是时卿大夫，曾不负愧汗。  
其文信雄深，烂然今可玩。  
危言识祸机，灭迹思汗漫。  
一朝弃妻子，龙性宁羁绊。  
九江传神僲，会稽隐廛閈。  
旧市越溪阴，家山镜湖畔。  
唯余千载名，抚卷一长叹。  

梅尧臣　读後汉书列传  
汉家诛党人，谁与李杜死。  
死者有范滂，其母为之喜。  
喜死名愈彰，生荣同犬豕。  

梅尧臣　读黄节推卷  
磊落黄从事，清吟古气多。  
少年知任侠，欲老解登科。  
辨起公卿坐，时为慷慨歌。  
又持珠玉赠，将奈老贫何。  

梅尧臣　读黄莘秘校卷  
嵇康昔弹广陵散，商声高与宫声缓。  
托名山鬼未传人，古桐纫丝丝不断。  
一闻殭卧窃其音，世间虽得能亦罕。  
贤明以之知盛衰，愚昧以之为忘诞。  
顷年过我在芜城，忽听长拍去欲懒。  
凤皇养雏飞未高，鸡鹜成群翅终短。  
龙章秀骨苦轻时，继作五弦须歟歟。  

梅尧臣　读毛秘新新诗  
毛公明於诗，其系宜善续。  
前示五长篇，大须倾几曲。  
岂特元和间，咳唾成珠玉。  

梅尧臣　读裴如晦万里集书其後  
君自万里回，遂成万里集。  
其诗二百篇，文字必已立。  
定应侔前人，未尝有蹈袭。  
古溪蛮铁刀，出冢土花涩。  
谁将饰以玉，镡上光熠熠。  
宋子序其端，精悍孰钳挚。  
搜新造空蒙，俗眼不得入。  
示予要赋之，短戈惭後执。  

梅尧臣　读日者传答俞生  
宋忠为大夫，贾谊为博士。  
同与休沐下，访卜长安市。  
吾不如二人，读书无举跬。  
借曰当乘肥，乘肥非我指。  
唯思泉石间，坐卧松风美。  

梅尧臣　读邵不疑学士诗卷杜挺之忽来因出示之且伏高致辄书一时之语以奉呈  
作诗无古今，唯造平淡难。  
譬身有两目，了然瞻视端。  
邵南有遗风，源流应未殚。  
所得六十章，小大珠落盘。  
光彩若明月，射我枕席寒。  
含香视草郎，下马一借观。  
既观坐长叹，复想李杜韩。  
愿执戈与戟，生死事将坛。  

梅尧臣　读司马季主传赠何山人  
长安新雨後，九陌少行人。  
同舆有宋贾，游市怀隐沦。  
日闻古贤哲，必与医卜邻。  
来过季主室，再拜语逡巡。  
矍然悟辞貌，何为居埃尘。  
捧腹乃大笑，吾道非尔臻。  
骥惭罢驴驷，凤岂燕雀亲。  
筮占聊助上，功利傥及民。  
大夫与博士，登车若丧神。  
今我见何遯，始验太史真。  
顺性诲善恶，不离义与仁。  
言孝谕为子，言忠谕为臣。  
又得蜀严比，宁将日者均。  
京都盛龟筴，坐肆如鱼鳞。  
噤口不正言，唯能辨冬春。  
鸿冥复何慕，安得鸡骛驯。  

梅尧臣　读问月  
我读李白问月诗，乃知白也心太痴。  
明月在上尔在下，月行岂独君相随。  
白兔捣药亦何疗，常娥孤栖欲嫁谁。  
古人今人被磨灭，休问有来都几时。  
唯有长照金樽里，此言万世不可移。  
但能自醉月自落，夜夜如此谁复疑。  
一月二十二三日，半是风雨相乖离。  
常愿晴明对以饮，耳边流水胜鸣丝。  

梅尧臣　读吴季野芝草篇  
阮生存咏怀，美彼曜朱堂。  
一荣不复枯，五色异众芳。  
众芳发朝露，俄以歛夕阳。  
丹茎起瓦砾，又匪媚栋梁。  
此禀由至和，君子要有堂。  

梅尧臣　读吴正仲重台梅花诗  
楚梅何多叶，缥蕂攒琼瑰。  
常惜岁景尽，每先春风开。  
龙沙雪为友，青女霜作媒。  
托根迩庙堂，结子助鼎鼒。  
吴侯本吴人，笔力高崔嵬。  
但咏同姓木，予非梁栋材。  

梅尧臣　读贤愚录  
为妹不傍贵，为妇不慢贫。  
为母不纵情，三德今播人。  
胡翁与著录，苏倩为书珉。  
比诸孟氏贤，义已同择邻。  

梅尧臣　读永叔集古录目  
古史书不足，磨璞镌美辞。  
周宣石鼓文已缺，秦政峄山字苦隳。  
西汉都无半画在，黄初而上犹得窥。  
下及隋唐莫可数，奇言伟迹恐所遗。  
信都力黏大小轴，集十为秩仍第之。  
随目证讹甲癸推，青编是非皆究知。  
有益於古今不疑，碑虽灭绝事弗移。  
後人览录尚若披，信都用意无穷期。  
天灰地烬乃终毕，信都信都名愈出。  

梅尧臣　读永叔所撰薛云卫碣  
文章如涂金，光彩发美器。  
所宜玉石间，模写传千祀。  
坚坚孝子心，森森柏庭閟。  
岂与石麒麟，原傍斗苍翠。  

梅尧臣　读月石屏诗  
余观二人作诗论月石，月在天上，  
石在山下，安得石上有月迹。  
至矣欧阳公，知不可诘不竟述，  
欲使来者默自释。苏子苦豪迈，  
何用强引犀角蚌蛤巧擘析。犀蛤动活有情想，  
石无情想已非的。吾谓此石之迹虽似月，  
不能行天成纪历。曾无纤毫光，  
不若灯照夕。徒为顽璞一片圆，  
温润又不似圭璧。乃有桂树独扶疏，  
常娥玉兔了莫觅。无此等物岂可灵，  
秖以为屏安足惜。吾嗟才薄不复咏，  
略评二诗庶有益。  

梅尧臣　独酌偶作  
东路归梁懒，黄流下汴深。  
眼穿南去翼，耳冷北来音。  
风雨昏斜日，乾坤入醉吟。  
不忧贫且老，自有伯鸾心。  

梅尧臣　杜和州寄新醅吴正仲云家有海鲜约予携往就酌逡巡又云幙中有会且罢  
淮南寄我玉醅酒，白蚶海月君家有。  
欲持就味明日期，穷羹易覆已反手。  
从事开筵不可辞，燕脂秀脸罗前後。  
长颈善讴须剩讴，只恐老来欢意休。  

梅尧臣　杜鹃  
蜀帝何年魄，千春化杜鹃。  
不如归去语，亦自古来传。  
月树啼方急，山房客未眠。  
还将口中血，滴向野花鲜。  

梅尧臣　杜挺之新得知州将出京遗予薪刍豆  
鲁公马病不可出，陶令言拙徒扣门。  
举家食粥焉用怪，但愿漉酒巾常存。  
长安侏儒胜方朔，水边潭母哀王孙。  
王孙功名立四极，方朔诙谈干至尊。  
我才不及三二子，摧藏自愧趋权阍。  
前时永叔寄秉粟，一秋已免忧朝昏。  
今君益之薪与菽，老马病骨生精魂。  
昨闻新拜历阳守，王国久客虱处褌。  
都水借船轻复浅，急趁寒汴流浑浑。  
耳清眼明见野色，一听江鹤醒若喷。  
余粮滞钝不暇惜，均於朋契惟义惇。  
设如河涸胶在步，县邑亦足供鸡豚。  
却嗟我甑有时匮，莫与太仓黄鼠论。  

梅尧臣　杜挺之赠端溪圆砚  
雪压古寺深，中有卧病客。  
访之语久清，饥马啮庭柏。  
案头蛮溪砚，其状若圆璧。  
指此欲为赠，而将助吟席。  
非意予敢贪，既拒颇不怿。  
大出楮中有，素许当自择。  
强持慰勤心，归以示明戚。  
哂曰岂其然，为汲寒泉涤。  
涤彼伪饰物，纸乾见顽石。  
清晨走髯奴，无厌愿求易。  
拜赐遂如初，明月怀吞蚀。  
微分鹹目莹，尚渍墨花碧。  
词答谓我愚，悔复料已逆。  
明日未央朝，执手笑哑哑。  

梅尧臣　端明李侍郎挽歌三首  
少年为侍从，名誉竟轩腾。  
每吐胸中凤，宁容笔上蝇。  
受厘延汉室，被谤过周陵。  
今日泉宫启，师臣秩增礼。  

梅尧臣　端明李侍郎挽歌三首  
官岂不为达，其如望未充。  
敏辞倾一代，发问诎三公。  
厌向承明直，思行邵伯风。  
嗟嗟玉树折，埋没彼蒿宫。  

梅尧臣　端明李侍郎挽歌三首  
秋树无黄鸟，蝉声亦自哀。  
素车新陇去，白马旧宾来。  
薤上朝阳露，池中岁劫灰。  
短长何足较，嗣子有高才。  

梅尧臣　端午前保之太傅遗水墨扇及酒  
画扇双酒壶，置前兵吏立。  
言将国匠奇，重以风义执。  
树石冰上看，山河月中入。  
便持菖蒲饮，不畏青蝇及。  

梅尧臣　对残雪怀欧阳永叔  
穷腊一尺雪，跨春气逾严。  
童仆苦病瘃，庭户无与杴。  
日消夜复冻，霰积泥相腌。  
懒出独怀远，何由寄江帆。  

梅尧臣　对花有感  
新花朝竟妍，故花色憔悴。  
明日花更开，新花何以异。  

梅尧臣　对雪忆往岁钱塘西湖访林逋三首  
昔乘野艇向湖上，泊岸去寻高士初。  
折竹压篱曾碍过，却寻松下到茅庐。  

梅尧臣　对雪忆往岁钱塘西湖访林逋三首  
旋烧枯栗衣犹湿，去爱峰前有径开。  
日暮更寒归欲懒，无端撩乱入船来。  

梅尧臣　对雪忆往岁钱塘西湖访林逋三首  
樵童野犬迎人後，山葛棠梨案酒时。  
不畏尖风吹入牖，更教床畔觅鸱夷。  

梅尧臣　二马  
旧马十年跨，老劣多缓行。  
新驹三万钱，颇爱举蹄轻。  
不使异刍秣，均养存其情。  
君门趋早朝，风劲力已生。  

梅尧臣　二十二日起居退闻宣三馆诸公观瑞莲  
来朝十二旒，将出未央殿。  
微闻嘉莲开，独许侍臣见。  
嘉莲其如何，层楼拥霞片。  
玉辇下天泉，日昃不知倦。  
恩鱼应亦喜，跳沫珠欲溅。  
谁怜与众归，博士臣疏贱。  

梅尧臣　二十四日江邻几邀观三馆书画录其所见  
五月秘府始暴书，一日江君来约予。  
世间难有古画笔，可往共观临石渠。  
我时跨马冒热去，开厨发匣鸣钥鱼。  
羲献墨迹十一卷，水玉作轴光疏疏。  
最奇小楷乐毅论，永和题尾付官奴。  
又看四本绝品画，戴嵩吴牛望青芜。  
李成寒林树半枯，黄荃工妙白兔图。  
不知名姓貌人物，二公对弈旁观俱。  
黄金错镂为投壶，粉障复画一病夫。  
後有女子执巾裾，床前红毯平围炉。  
床上二姝展氍毹，绕床屏风山有无。  
画中见画三重铺，此幅巧甚意思殊。  
孰真孰假丹青模，世事若此还可吁。  

梅尧臣　二十五日雪  
秋露未为霜，秋空已飞雪。  
著树增叶危，压丛忧菊折。  
平明开户看，斗觉颓檐洁。  
天时莫仓猝，谁预衣裘设。  

梅尧臣　二十一日同韩持国陈和叔骐骥院遇雪往李廷老家饮予暮又赴刘原甫招  
雪游如梨园，风撼梨花落。  
骅骝骧首时，杳杳闻天乐。  
楼观何参差，仙居倚寥廓。  
群朋思饮酒，饮举北斗杓。  
公子邀以归，跃马度城郭。  
鹄毳拂轻裘，蛟珠乱疏箔。  
少年气若虹，屡起鄱阳谑。  
壮语士胆开，狂诃僮指愕。  
间或美笑言，又或跪酬酢。  
或如猿狙跳，或类虎豹攫。  
或廲秦客辞，或纵灌夫恶。  
杯盂或迁掷，履舄或搀错。  
稍看云容披，斜漏日光薄。  
驭仆整辔衔，庖人困羹舋。  
还家历南市，灯烛已煜爚。  
入门见妻孥，未暇问何若。  
刘侯据相招，登堂罗绰约。  
往往奏清歌，时时更大噱。  
江翁唱渭城，嘹唳华亭鹤。  
半夜蜘蛛喜，微然见无著。  
主人倍欢欣，劝客如倾壑。  
我时已大醉，盏至不解却。  
还思一日喧，静坐无适莫。  
书作异时谈，竹林何愧怍。  

梅尧臣　二十一日雪中赴宿怀邻几原甫  
正月东都雪，多於旧腊时。  
酒宾临迥阁，野雀集枯枝。  
马向西城度，花从上苑迟。  
刘郎与江叟，相对定争棋。  

梅尧臣　二月十日吴正仲遗活蟹  
年年收稻卖江蟹，二月得从何处来。  
满腹红膏肥似髓，贮盘青壳大於杯。  
定知有口能嘘沬，休信无心便畏雷。  
幸与陆机还往熟，每分吴味不嫌猜。  

梅尧臣　二月十四夜霜  
欣欣东园杏，忽值春飞霜。  
粲然彼繁英，萎若出沸汤。  
既能与之荣，而复使之伤。  
向来肃杀时，已共百卉黄。  
今同草吐心，不似草心长。  
天理固难测，谁要必其常。  

梅尧臣　二月四日雪  
前日春风初摆条，昨夜雪飞深一尺。  
北帝及腊不行令，东皇发煦遭尔厄。  
侵时夺气四时错，欲问上天何不责。  
天高地厚语难通，俛首下土徒叩额。  
或言莫信难可闻，鹤鸣至微犹不隔。  
休问天，问颜跖。休看花，看垄麦。  

梅尧臣　二月五日雪  
二月狂风雪，寒威晓更加。  
省闱轻忌粉，苑树暗添花。  
有梦皆蝴蝶，逢袍只紵麻。  
冻吟谁料我，相与赌流霞。  

梅尧臣　二月雨後有蚊蚋  
春夜一二蚊蚋飞，久不见之尚可喜。  
而今稍喧来聒人，向後更暖奈尔觜。  

梅尧臣　发长芦江口  
篙师柂工相整衣，龙女庙中来宰豨。  
野祝击鼓降神语，老鸦衔肉上树飞。  
长江无风平似削，两橹夹舸行将归。  
南国山川都不改，伤心慈姥旧时矶。  

梅尧臣　发丹阳後寄徐元舆  
别君忽五年，相望非一日。  
会合如梦寐，欣喜对形质。  
是时春已仲，临水柳未密。  
载酒相与游，轻舠劣容膝。  
禅扃竹下过，乳井松间出。  
烹茶觉暂醒，岸帻情弥逸。  
兴阑乘月归，及旦解行繂。  
离怀更宿酲，远想都如失。  

梅尧臣　发陶庄却寄刁经臣裴如晦  
方看梅柳春，共别川河上。  
移舟人已归，回首竹林望。  
水浑不照影，山远犹相向。  
闻道欲西游，汉家今尚壮。  

梅尧臣　发匀陵  
秋雨密无迹，蒙蒙在一川。  
孤村望渐远，去鸟飞已去。  
向晚云漏日，微光人倚船。  
安知偶自适，落岸逢沙泉。  

梅尧臣　发昭亭  
春泥深一尺，车马重重迹。  
亲旧各还城，山川空向夕。  
今朝水平岸，不畏舟碍碛。  
始随湍涨发，已入青苍壁。  
落日未逢人，孤村望来客。  
泱泱漫田流，青青被垅麦。  
欲霁鸠乱鸣，将耕杏先白。  
我无农亩懃，千里事行役。  
寄谢昭亭神，果不吝深泽。  

梅尧臣　伐桑  
二月起蚕事，伐桑人阻饥。  
已伤持斧缺，不作负薪非。  
聊给终朝食，宁虞卒岁衣。  
月光无隔碍，直照破荆扉。  

梅尧臣　樊推官劝予止酒  
少年好饮酒，饮酒人少过。  
今既齿发衰，好饮饮不多。  
每饮辄呕泄，安得六府和。  
朝酲头不举，屋室如盘涡。  
取乐反得病，卫生理则那。  
予欲从此止，但畏人讥诃。  
攀子亦能劝，苦口无所阿。  
乃知止为是，不止将如何。  

梅尧臣　泛溪  
中流清且平，舍楫任船行。  
渐近鹭犹立，已遥村觉横。  
何妨绿樽满，不畏晚风生。  
屈贾江潭上，愁多未适情。  

梅尧臣　泛舟城隅呈永叔  
藤竹绕城阴，烟梢拂濠水。  
山禽时一鸣，楚客孤舟里。  
孤舟穿绿荷，猎猎雨新过。  
谁思暮江上，只尺采莲歌。  

梅尧臣　泛舟和持国  
绿源去未穷，夹岸树蒙蒙。  
弱蔓低侵水，残芳不隐丛。  
浣衣思越妇，折笋拟江童。  
薄暮回船处，潭鱼动镜中。  

梅尧臣　范待制约游庐山以故不往因寄  
平昔爱山水，兹闻庐岳游。  
远期无逸兴，独往畏湍流。  
举手谢云壑，栖心惭鸟鸥。  
香炉碧峰下，应为一迟留。  

梅尧臣　范殿丞通判秦州  
天水出名马，多称黄金羁。  
正值羌已和，边草复离离。  
乘肥固未失，所蕴不得施。  
主人本燕客，宁独事书讨。  
志尚功名间，管乐犹一时。  
去去勿复道，磊落为男儿。  

梅尧臣　范景仁席中赋莆萄  
朱盘何累累，紫乳封霜厚。  
今为马谷繁，昔酿梁州酒。  
乃知西土珍，汉使传应久。  

梅尧臣　范景仁紫微见过亦谒不遇道上逢之  
朝游翔凤池，暮直中书省。  
无由见颜色，况乃当畏景。  
退朝八月朔，因得修造请。  
高闳一何新，未归闾巷静。  
版刺留姓名，不遑伫轩屏。  
驱马返我庐，道逢驺从整。  
敛辔莫敢行，顾望立俄顷。  
还家稚子言，有车来炳炳。  
传是紫微人，将回犹引领。  
如何互相乖，徒自想形影。  
更待秋风高，缓步时往省。  

梅尧臣　范饶州夫人挽词二首  
听饮大夫日，止言京兆辰。  
常忧伯宗直，曾识仲卿贫。  
蒿里归魂远，芝山旅殡新。  
江边有孤鹤，嘹唳独伤神。  

梅尧臣　范饶州夫人挽词二首  
君子丧良偶，拊棺哀有余。  
庄生惭击缶，潘岳感游鱼。  
夕苑凋朱槿，秋江落晚蕖。  
犹应思所历，入室泪涟如。  

梅尧臣　范饶州坐中客语食河豚鱼  
春洲生荻芽，春岸飞杨花。  
河豚当是时，贵不数鱼虾。  
其状已可怪，其毒亦莫加。  
忿腹若封豕，怒目犹吴蛙。  
庖煎苟失所，入喉为镆铘。  
若此丧躯体，何须资齿牙。  
持问南方人，党謢复矜夸。  
皆言美无度，谁谓死如麻。  
我语不能屈，自思空咄嗟。  
退之来潮阳，始惮餐笼蛇。  
子厚居柳州，而甘食虾蟆。  
二物虽可憎，性命无舛差。  
斯味曾不比，中藏祸无涯。  
甚美恶亦称，此言诚可嘉。  

梅尧臣　方在许昌幕内弟滁州谢判官有书邀余诗送近闻欧阳永叔移守此郡为我  
从事滁阳去，寄音苦永诗。  
吾诗固少爱，唯尔太守知。  
不敢辄所拒，勉勉作此辞。  
山城本寂寞，物色同淮夷。  
淮俗旧轻僩，未识远博宜。  
无将麟在郊，便欲等文狸。  
尔去事太守，当矫庸庸为。  
伊人道义富，尝立天子墀。  
我辈在蚁垤，难谓太华卑。  
又若游蹄涔，安见沧海涯。  
况於尔实亲，告尔尔勿疑。  

梅尧臣　访报本简长老  
比泛苕溪来，初逢卞山雨。  
雨收精舍出，喜与高僧语。  
门临水若监，万象皆可睹。  
清净欲谁邻，野莲无处所。  

梅尧臣　访矿坑老僧  
山深无外事，日夕爱潺湲。  
趺坐树间石，力耕溪上田。  
解言南国事，能咏碧云篇。  
瘼贳远公酒，余非陶令贤。  

梅尧臣　访施八评事  
施兄今七十，近郭隐茅庐。  
懒问齐民术，喜看庄叟书。  
竹间鸣涧水，原际见村墟。  
识尽穷通理，超然乐有余。  

梅尧臣　访石子涧外兄林亭  
前日秋水涨，昨日秋水落。  
偶来寻隐居，曾未乖宿诺。  
竹底除旧径，藤蔓系新彴。  
马留岸傍树，风扫林下箨。  
既能置鲁酒，又复饷楚{左食右乍}。  
谁知北南涧，照影似清洛。  
平生爱幽旷，敛迹诚非错。  

梅尧臣　放鹑  
兽烹羊猪，鸟烹鸭鸡。  
唯鹑不杀，置奴而携。  
公坐堂上，见而悲凄。  
急令开笯还故栖，其间无力飞不齐。  
公只知鱼之洋洋，鹅之鶂鶂。  
噫兮噫兮。  

梅尧臣　放鹊  
鹊为禽之灵智兮，胡蹈机而不知。  
为席皁以困束兮，固性命之将危。  
喜远人之至止兮，始屡验以如期。  
向何预觉兮，此何自昏。  
岂专心以谋食兮，昧目前之祸根。  
苟所履必虑患兮，莫若去人远以图存。  
屑余秣以致死兮，诚咎尔而无耻。  
维群鸣之苦伤兮，使吾心之测尔。  
予测孔孟兮尔自解则艰，皁听予言兮释尔而还。  
抚尔呪尔无甚顽，後谁恤尔兮拓弹方弯。  

梅尧臣　非意篇呈表臣  
人言厨传繁，乃是郡久例。  
一日苟不修，未免众吠睨。  
饱尚谤所兴，饥必愠不细。  
损之礼渐隳，存之礼未替。  
心莫忽贱微，意莫徇贵势。  
我将取是然，敢以为君计。  

梅尧臣　废井  
陻废不知年，石栏苍藓涩。  
渴心空自烦，长绠曾谁汲。  
无复语沧波，坎蛙奚所及。  

梅尧臣　风笛  
既殊出塞声，还非江上听。  
夜吹送悠扬，高楼月方迥。  

梅尧臣　风瑟联句  
窍竹漏天风，张弦拟峄桐。  
佳名从此得，妙响未曾穷。  
夜静危台上，人闲皎月中。  
依依听不足，秋露满兰丛。  

梅尧臣　蜂  
春风无主撩乱时，分群养子各守脾。  
争掇花腴为蜡蜜，年年共割不我稽。  
俄逢主人若过虑，畏尔有虿成噬脐。  
密将恶物毒尔族，尔曾不得同醯鸡。  
王虽尔名尔何补，造甘为利乃自取。  

梅尧臣　冯子都诗  
黄金画车屋，韦絮缘车轮。  
牵以五采丝，藉以刺绣茵。  
出入长信宫，昼夜将谁亲。  
所亲美且少，玉颊丹砂唇。  
殷罗缝轻襦，明珠攒缁巾。  
半醉卧车中，侍婢蹑行尘。  
忆昔广明亭，将军爱怜频。  
便房不使殉，易宠在兹辰。  
嗣侯喜驱逐，平乐多从宾。  
青丝穿五铢，累室贮百珍。  
欢与子都异，矫与子都均。  
用财粪土掷，吐气日月踷。  
天地可齐久，祸患岂有因。  
秋风茂陵下，苍藓上骐驎。  

梅尧臣　逢雷太简殿丞  
长安初见君，君颔微有须。  
後於河内逢，秀峻美髯胡。  
又会在桐乡，谈时多孟卢。  
宁书得天然，钟王不能奴。  
荏苒三十载，邂逅遇京都。  
朝接北扉饭，暮应西垣呼。  
坐中如梦寐，相语故人无。  
昔由处士召，胸怀开庙谟。  
今看髭已白，议论耻非夫。  
拜章陈时事，皆与相意符。  
其识固不浅，其用当亦殊。  
人多惜老大，我复叹羁孤。  
终朝重相笑，为君倾酒壶。  

梅尧臣　逢牧  
国马一何多，来牧郊甸初。  
大群几百杂，小群数十驱。  
或聚如斗蚁，或散如惊乌。  
或践麦无根，或啮树无肤。  
牧卒殊不顾，抱鞭入民墟。  
欲酒与之饮，欲食与之餵。  
日暮卒醉饱，枕鞭当路隅。  
茫茫非其土，谁念有官租。  

梅尧臣　逢王公憊太博  
驽马不惜蹄，出门莫畏泥。  
泥中逢故友，十载相乖睽。  
但怪苍鬓色，斑斑俯铁骊。  
少立不及语，交策或东西。  
向晚我还舟，君来访长堤。  
对论出处迹，存没生悲啼。  
勿言少壮日，志意吐虹霓。  
而今七不堪，懒又甚於嵇。  

梅尧臣　逢谢师直  
昔岁南阳道中别，今向华亭水上逢。  
把酒语君悲且喜，流光冉冉去无踪。  

梅尧臣　逢羊  
牧人垂长髯，驱羊从北道。  
老羝压大群，毛比长髯好。  
暮归同一栏，朝出不择草。  
既肥当用烹，从羝羝独保。  
狡诱以全躯，角尾徒为老。  

梅尧臣　逢曾子固  
前出秦淮来，船尾偶搀燕。  
遽传曾子固，愿欲一相见。  
顺风吹长帆，举手但慕羡。  
杨子东园头，下马情眷眷。  
昔始知子文，今始识子面。  
吐辞亦何严，白昼忽飞霰。  
我病不饮酒，烹茶又非善。  
冷坐对寒流，萧然未知倦。  

梅尧臣　奉和持国曼叔方叔送师直归马上同赋之什  
郊外桃李花，赤赤复白白。  
为君歌古曲，行子在南陌。  
众人各已归，春风送无迹。  
安知春风送，到处花当客。  
我病出独难，并请春风讁。  
此情无远近，千里不能隔。  

梅尧臣　奉和寄宣州广教文鉴师  
秋池对门莲子枯，野壁剥月蜗涎涂。  
庭中两株石楠树，上有山鸟相呼。  
当时联巢接飞者，一落梁宋一海隅。  
扶桑日枝几千尺，光彩不独生阳乌。  

梅尧臣　奉和永叔得辛判官伊阳所寄山桂数本封殖之後遂成雅韵以见贶  
团团绿桂丛，本自幽岩得。  
惠好知不忘，青匆宁改色。  
香生莲幕间，花白萱堂侧。  
月露夜偏滋，琼枝相翕赫。  

梅尧臣　奉和子华持国玉汝来饮西轩  
我诚官局冷，终日事靡括。  
每耽古人书，似与世俗阔。  
同道三四人，来过慰饥渴。  
迭相陈语言，曾未厌刀呾。  
自中将过晡，留饭具麄粝。  
薄酒继以斟，不觉寒日没。  
愚妻方罢沐，供饭愧仓卒。  
冻婢昧煎和，亲调首忘佛。  
每食各惊顾，谁谓不黔突。  
倦仆暖吾薪，饥马饱吾秣。  
马无归嘶声，仆有颜色活。  
安稳不知疲，明鈍仍为拨。  
醉言实无次，曾未穷本末。  
诸君竞相先，出口论莫夺。  
复云天地间，此能有几达。  
我闻颜汗下，恐後谤难遏。  
其间常有言，但未见疵齾。  
终当轻有若，悔目已屡{左目右必}。  
信哉群玉林，岂得依朽卉。  
吾心为之然，收舌如断割。  
寄音谢豪俊，兹蕴只圭撮。  

梅尧臣　奉陪览秀亭抛堶  
聊为飞砾戏，愈切愈纷如。  
自是取势阔，非关用意疏。  
悮惊花鸟起，乱破锦苔初。  
童指拾将秃，多惭贾勇余。  

梅尧臣　浮来山  
秦鬼驱卯沙，聚结无苍翠。  
谁云海上移，能与潮浮至。  
洞嘘蛟鼍腥，庙画风雷异。  
云母今有无，庶为仙药饵。  

梅尧臣　赴刁景纯招作将进酒呈同会  
日光如熔金，涌上沧海流。  
一朝复一朝，铸出万古愁。  
大炉石破碎，世事安得休。  
明月只照夜，时时如屈钩。  
常娥与玉兔，捣药何所瘳。  
大患不自治，更被虾蟆偷。  
我思天地间，二物最取尤。  
措置尚若此，细故曷用忧。  
著书欲传道，未必如孔丘。  
当时及後代，见薄彼耽周。  
功名信难立，德行徒自修。  
劳劳於我生，蕂挂同赘疣。  
不如听邻笛，就其举杯瓯。  
笛不烦教养，酒不烦取求。  
从今醉至春，从夏醉至秋。  
勿禁鸡{左犭右屯}鱼，间荐鹑雁鸠。  
况多南方物，咸腥美咽喉。  
计较无以过，试共阮籍谋。  

梅尧臣　赴霅任君有诗相送仍怀旧赏因次其韵  
湖山饶邃处，曾省牧之游。  
雁落葑田阔，船过菱渚秋。  
野烟昏古寺，波影动危楼。  
到日寻题墨，犹应旧壁留。  

梅尧臣　赋秋鸿送刘衡州  
秋鸿整羽翮，去就自因时。  
往春南方来，遂止天泉池。  
天泉水清泚，鸳鹭日追随。  
蒲藻岂不乐，江湖信所宜。  
今朝风色便，暂向衡阳归。  
洞庭逢叶下，潇湘先客飞。  
渚有兰杜美，心无稻粱卑。  
罾缴勿尔念，鹰隼宁尔窥。  
烟波千万里，足以资盘嬉。  
峰前想回日，青冥生路歧。  

梅尧臣　赋石昌言家五题其二白石寒树屏  
名画不复生，古魂埋地底。  
技能无所发，骋巧崭岩里。  
纤纤扫苍林，坡岸分迤逦。  
近可笔发窥，远若风霾起。  
遂令众画师，一点不可毁。  
我今会石家，饮酒酒复美。  
虽不见绿珠，见此差可喜。  
愁逢暴谑人，渍墨书不已。  

梅尧臣　赋石昌言家五题其三白鹘屏  
双睛射空眼角耸，筋爪入节韝绦垂。  
翅排霜刀毛缀甲，雪色愁突秋云披。  
当时始得不知价，朝发海东夕九嶷。  
世为奇俊玩不足，夺质移神归画师。  
而今推尚深堂上，燕雀屏绝宁来窥。  
画师黄荃出西蜀，成都范君能具知。  
范云荃笔不取次，自养鹰鹍观所宜。  
毰毛植立各有态，剜奇剔怪乃肯为。  
寻常饲鹰多捕鼠，捕鼠往往驱其儿。  
其儿长大好飞走，其孙卖鼠迭又衰。  
范君语此亦有味，欲戒近习无他移。  

梅尧臣　赋石昌言家五题其四怀素草书  
往在河南佐王宰，王收书画盈数车。  
我於是时多所阅，如今过目无遯差。  
石君屏上怀素笔，盘屈瘦梗相交加。  
苍虬入云不收尾，卷起海水秋鱼虾。  
毫乾绢竭力未尽，山鬼突须垂髿髿。  
牵缠回环断不断，秋风枯蔓连蕂瓜。  
纵横得意自奔放，体法岂计直与斜。  
客有临书在屏侧，豪强夺骑白鼻騧。  
超尘绝迹莫见影，竞爱此家忘彼家。  
赏新匿旧世情好，射杀逢蒙亦可嗟。  

梅尧臣　赋石昌言家五题其五蜀虎图  
谁谓虎可缚，缚之自有术。  
孙生画此系在石，拏绳人立尾垂屈。  
坠身怒力欲脱时，顾眄生狞神气出。  
江南包氏为最精，毛质虽真猛难匹。  
蜀人不敢道知微，知微名重非今日。  

梅尧臣　赋石昌言家五题其一括苍石屏  
括苍黄石屏，树如浓墨写。  
根深称条叶，生意绝萧洒。  
或闻造物手，立异先真假。  
指是龟溲摹，能同自然者。  
天下莫复言，物亦逢知寡。  

梅尧臣　赋永叔家白鹦鹉杂言  
交翠衿，刷羽。  
性安驯，善言语。  
金笼爱，养妇女，  
是为陇山之鹦鹉。有白其类，  
毛冠角举。圆舌柔音世竞许，  
方尾鹘身食稻穚。白鹄之白是其常，  
越群超众由天与。胡人望气海上来，  
献於公所奇公才。公持大笔写万物，  
惊葩萼，如春雷。  
方夸玉兔未咏此，依约似畏常娥猜。  
坐无祢正平，胡为使我作赋其问哉。  

梅尧臣　甘陵乱  
甘陵兵乱百物灰，火光属天声如雷。  
雷声三日屋瓦摧，杀人不问婴与孩。  
守官迸走藏浮埃，後日稍稍官军来。  
围城几匝如重鋣，万甲雪色停皑皑。  
孰敢专辄但取裁，黄土始坚难速颓。  

梅尧臣　甘露寺  
曾非远城郭，寂尔隔嚣氛。  
尚有南朝树，能留北固云。  
川涛观海若，霜磬入江濆。  
卫国丹青在，孤堂绿桂薰。  

梅尧臣　甘棠  
更衣入侍宫中贵，韡韡芸黄殿后花。  
斗色长宜日光近，生辉尤喜盖阴斜。  
依稀鞠服开风袂，约略仙盟裹露华。  
不与艳桃偷结子，漫天飞去作朝霞。  

梅尧臣　感春之际以病止酒水丘有简云时雨乍晴物景鲜丽疑其未是止酒时因成  
东风固无迹，何处见春归。  
土逐草心坼，雨兼花片飞。  
虽怜柔甲长，只恐艳条稀。  
君但惜晴景，休言止酒非。  

梅尧臣　感二鸟  
雄雌双好鸟，托栖空树中。  
有蛇出傍穴，喷毒气如虹。  
半夜此惊飞，瞥目随西东。  
有喙不能达，啼云复啸风。  
回翔隔岁月，老木高童童。  
眼生众禽噪，虽近未由通。  
昨朝烟雨晦，并翼向幽丛。  
鹰鹍尚横集，扬扬意无穷。  

梅尧臣　感李花  
重门虽鏁春风入，先坼桃花後李花。  
赤白斗妍思旧曲，旧声传在五王家。  
五王不见留华萼，华萼坏来碑缺落。  
当时李白欲骑黥，醉向江南曾不错。  

梅尧臣　感遇  
众默瘖莫辨，众寐盲不知。  
问而使之对，觉而使之窥。  
瘖盲自穷疾，所感在一时。  
苟昧哲人理，寐默定妍媸。  

梅尧臣　高车再过谢永叔内翰  
世人重贵不重旧，重旧今见欧阳公。  
昨朝喜我都门入，高车临岸进船逢。  
俯躬拜我礼愈下，驺徒窃语音微通。  
我公声名压朝右，何厚於此瘦老翁。  
笑言哑哑似平昔，妻子信说如梁鸿。  
自兹连雨泥没胫，未得谒帝明光宫。  
冒阴履湿就税地，亲宾未过知巷穷。  
复闻传呼公又至，黄金络马声珑珑。  
紫袍宝带照屋屋，饮水啜茗当清风。  
邀以新诗出古律，霜髯屡颔摇寒松。  
因嗟近代贵莫比，官为司空仍待中。  
今成冢丘已寂寞，文字岂得留无穷。  
以此易彼可勿媿，浮荣有若送雨虹。  
须臾断灭不复见，唯有明月常当空。  
况我学不为买禄，直欲到死攀轲雄。  
一饭足以饱我腹，一衣足以饰我躬。  
老虽得职不足显，愿与公去髈乐同。  
髈乐同，治园田，颍水东。  

梅尧臣　高士王君归建业  
风雨起春寒，乘潮晓帆送。  
目看瓜步云，心近茅家洞。  
忽觉柳已青，来时枝尚冻。  
羡尔向江南，正开新酿瓮。  

梅尧臣　高阳关射亭  
星弧射狼夜夜张，角弓备寇不可忘。  
将军屯师古关下，不尚武力何由强。  
日与官兵来会此，弓须射硬箭射长。  
更如羿中九乌毙，独见杲杲明扶桑。  

梅尧臣　公度以余尝语洛中花品而此邦之人多不敢言花於余今又风雨经时花期  
去年三月来吴中，欲拟看花无与从。  
今年二月花偏早，发作无节雨与风。  
前时晴明要寻赏，谓夸洛阳多不容。  
我心岂是限南北，美好未必须深红。  
姚黄魏品若尽有，春色定应天下空。  
因君见赠又及此，莫怪还思涧水东。  

梅尧臣　缑山子晋祠以下陪太尉钱相公游嵩山七章  
王子居玉京，故山空寂寞。  
犹闻朔月笙，尚想宾天鹤。  
翠柏深古坛，丹霞留迥壑。  
芝庭谁款扉，旌旗穿林薄。  

梅尧臣　缑山子晋祠以下陪太尉钱相公游嵩山七章其二少林寺  
红旌过翠岑，林际瞻莲宇。  
门对几千岩，花开第一祖。  
禅庭松色寒，石室苔痕古。  
寂寂不逢人，空檐燕方乳。  

梅尧臣　缑山子晋祠以下陪太尉钱相公游嵩山七章其六启母石  
旷哉嵩室阳，神怪所栖宅。  
苍石不知年，灵熊去无迹。  
烟岩想桂宫，苔壁疑椒掖。  
不学舜娥悲，潇湘竹枝碧。  

梅尧臣　缑山子晋祠以下陪太尉钱相公游嵩山七章其七辳辕道  
险绝称汉关，晨跻瞻一室。  
盘纡石路回，迤逦云峰出。  
古壁挂青苍，天风起萧瑟。  
洛城西首时，望望平烟密。  

梅尧臣　缑山子晋祠以下陪太尉钱相公游嵩山七章其三少姨庙  
灵祠古殿深，少室群峰碧。  
行雨欲随车，望岩非化石。  
常闻兰气蒸，谁奠椒香液。  
寄谢洛川妃，渞波定何益。  

梅尧臣　缑山子晋祠以下陪太尉钱相公游嵩山七章其四天封观  
车马云外来，衣霞半山雨。  
弭节扣真居，扪萝笑尘炬。  
回溪响石丛，灵茹抽岩坞。  
玉槛刻年华，应无愧前古。  

梅尧臣　缑山子晋祠以下陪太尉钱相公游嵩山七章其五会善寺  
杳蔼随龙节，萦纡历宝山。  
琉璃开净界，薜荔启禅关。  
煮茗石泉上，清吟云壑间。  
峰端生片雨，稍促画轮还。  

梅尧臣　古监  
古监得荒冢，土花全未磨。  
背菱尖尚在，鼻兽角微讹。  
月暗虾蟆蚀，尘昏魍魉过。  
但令光彩发，表里是山河。  

梅尧臣　古剑篇送蔡君谟自谏省出守福唐  
生铜夜夜鸣，剉铁未尝缺。  
主人久提携，何事赠离别。  
借问岂酬恩，请看镡上血。  
休惭补履功，出处异施设。  

梅尧臣　古柳  
岸侧古大柳，谁种临长江。  
中自出蠹蝎，百岁成枯腔。  
忽值涨流没，槎牙缀旌幢。  
腹肤藏蛟龙，半夜雷砰{绛纟换音}。  
飞霆痕尚白，如斩马陵庞。  
倏尔巨电至，万弩声裂缸。  
又为狂风摧，所残惟朽桩。  
卧干越大鼎，绝膑不可扛。  
就爇以照渔，骇鳞一何厖。  
始知网罟细，未足禁突撞。  
隆准以脱去，城下徒焚降。  
我从洲上泊，昏晓睨船窗。  
始终睹变毁，欲赋挑残鈍。  
吾交评韩诗，险韵古莫双。  
安得共咏此，但嗟各他邦。  

梅尧臣　古相思  
劈竹两分张，情知无合理。  
织作双纹筸，依然泪花紫。  
泪花虽复合，疑岫几千里。  
欲识舜娥悲，无穷似湘水。  

梅尧臣　古意  
林中即鹿人，常为虎所即。  
虎岂援鹿者，亦各求其食。  
趋利不顾害，￥　患安可息。  
古来遯世土，轻彼用智力。  

梅尧臣　古意  
故人留雅曲，今与新人弹。  
新人听不足，复使後人欢。  

梅尧臣　古意  
月缺不改光，剑折不改刚。  
月缺魄易满，剑折铸复良。  
势利压山岳，难屈志士肠。  
男儿自有守，可杀不可苟。  

梅尧臣　古冢  
南阳古原上，荒冢若鱼鳞。  
剑佩　　为土，衣冠应化尘。  
枯骸托魑魅，细草没麒麟。  
何必问名氏，汉家多近亲。  

梅尧臣　故原有战卒死而复苏来说当时事  
纵横尸暴积，万殒少全生。  
饮雨活胡地，脱身归汉城。  
野貛穿废灶，妖鹏啸空营。  
侵骨剑疮在，无人为不惊。  

梅尧臣　故原战  
落日探兵至，黄尘钞骑多。  
邀勋轻赴敌，转战背长河。  
大将中流矢，残兵空负戈。  
散亡归不得，掩抑泣山阿。  

梅尧臣　瓜洲对雪欲再游金山寺家人以风波相止  
腊月海风急，雪吹岩下窗。  
轻舟不畏浪，昨日过寒江。  
渡口复夕兴，区中无与双。  
忽牵儿女恋，空听远钟撞。  

梅尧臣　观博阳山火  
十月原野枯，连山起狂烧。  
高焰过危峰，飞火入遐峤。  
玉石被焚灼，谁能见辉耀。  
猿猱失轻捷，亦不暇相吊。  
长风又助恶，怒号生万窍。  
炎炎赤龙奔，划划阴电笑。  
愿倾寒江潮，势逆难沃浇。  
愿倾天河水，虽顺云衢遥。  
青松心已烂，蔓草根未焦。  
小农候春锄，寒客失冬樵。  
谁知兼并子，平陆闲肥饶。  
不易天地意，长养非一朝。  

梅尧臣　观抭兔  
莽莽蒿莱下，纷纷狡兔迷。  
枯枝坐守者，若个是忘归。  

梅尧臣　观放鹞子  
白皙少年子，秋郊臂苍隼。  
日暖饥目开，风微双翅紧。  
草际鸣鹑惊，蒿间黄雀窘。  
下鞲诚必获，得俊还复哂。  
碎脑此非辜，食肉尔何忍。  
取乐在须臾，我心良恻悯。  

梅尧臣　观韩玉汝胡人贡奉图  
时世重古不重新，破图谁画四胡人。  
臂鹰捧盘犀利水，铁锁师子同麒麟。  
翘翘雉尾插头上，深目钜鼻青搭巾。  
涂朱点绿笔画大，筋骨怒露蛮祠神。  
茜袍白马韩公子，从何得此来秘珍。  
定应海客远为赠，中国未睹难拟伦。  
公子自言吴生笔，吴笔精劲瘦且匀。  
我恐非是不敢赞，退归书此任从嗔。  

梅尧臣　观何君宝画  
燕马易画，吴牛难图。  
马骨隐细牛骨麤，马毛厚密牛毛疏。  
麤疏必辨别，细密多模胡。  
乃知戴嵩笔，能出韩干徒。  
干马精神在缰勒，嵩牛怒斗无牵拘。  
昨日何家观小轴，绢虽破烂色不渝。  
二头相触角竞掎，前脚如跪後脚舒。  
尾株榻直脊膂蹙，筋力写尽蹄腕殊。  
一胜一败又苦似，胜者很逐败者趋。  
卷穷赤印置小字，置字乃是陶尚书。  
尚书国初人，爱画收几厨。  
买时不惜金与帛，帛载牛车钱载驴。  
後世儿孙不能保，卖人穷市无须臾。  
凡目矜新不重故，千钱酬直皆笑愚。  
四牛遂为何氏有，装背入眼天下无。  
坐中吾侪趣已异，又喜玄女传兵符。  
此本实称阎令画，下笔简细容颜姝。  
三人鬼状一牛首，八女二十美丈夫。  
黄帝中间荫葩盖，霞扇错玳旌拥朱。  
冠服难知岁月远，但见仪卫森清都。  
复观鹿台独夫受，妲己不笑何由娱。  
酒池肉林骑行炙，剖心斮胫堪悲吁。  
数幅吴王宴西子，彩舟张乐当姑苏。  
宫娥数百簇高下，鬷髻一一红芙蕖。  
黛峰细浪得平远，前对洞庭傍太湖。  
商纣夫差可垂诫，历世传耫参盘盂。  
雕鹰草木不足记，特咏此事心何如。  

梅尧臣　观黄介夫寺丞所收丘潜画牛  
丘画吴牛希戴嵩，吴牛角偃弯如弓。  
老牯望{左牛右孛}犊望母，母下平坡离牧童。  
牧童吹笛坡头坐，古树萧骚叶战风。  
黄君买画都城中，不惜满贯穿青铜。  
卖从谁家不肖子，传自几世贤卿翁。  
今时贵人所尚同，竞借观玩题纸穷。  
纸穷磊落见墨妙，东府西枢三四公。  
应识古人丹青迹，又辨古人於物通。  
一毛一尾不取次，岂以後代为盲聋。  
愿推此意佐国论，况乃圣德同尧聪。  

梅尧臣　观居宁画草虫  
古人画虎鹄，尚类狗与鹜。  
今看画羽虫，形意两俱足。  
行者势若去，飞者翻若逐。  
拒者如举臂，鸣者如动腹。  
跃者趯其股，顾者注其目。  
乃知造物灵，未抵毫端速。  
毘陵多画工，图写空盈辐。  
宁公实神授，坐使群辈伏。  
草根有纤意，醉墨得已熟。  
权豪不可致，节行今仍独。  

梅尧臣　观理稼  
稂莠日已长，匆匆芟藄初。  
来时露沾屩，归去月侵锄。  
一腹馁犹甚，百骸勤有余。  
吾无力耕苦，谬读古人书。  

梅尧臣　观理蔬  
野荠不堪食，芜菁今正肥。  
夏畦人所病，老圃方可窥。  
乳雀争衔蝶，鸣鸦各护儿。  
於陵岂复有，空学桔槔为。  

梅尧臣　观刘元忠小鬟舞  
桃小未开春意浓，梢头绿叶映微红。  
君家歌管相催急，枝弱不胜花信风。  

梅尧臣　观邵不疑学士所藏名书古画  
野性好书画，无力能自致。  
每遇高趣人，常许出以视。  
邵侯多奇玩，留我特开笥。  
首观阮与杜，驴上瞑目醉。  
韩干貌四马，临流解鞍辔。  
花骢照夜白，正侧各畜意。  
系衣穿裤靴，坐立皆厩吏。  
精神宛如生，于腮复穿鼻。  
梅鸡徐熙画，竹间寒雀睡。  
逸少自写真，对镜绝相类。  
数本失姓名，古胡并老骥。  
山水树石硬，荆关艺能至。  
巨然李成者，落笔愈奇异。  
人物张僧繇，虽传恐非是。  
其余又莫究，模拾似未备。  
周秦已来书，行草楷篆隶。  
声名旧烜赫，一一果可喜。  
邵侯爱我曹，咸使纸尾记。  
况侯有古学，小字刻珉翠。  
各赠墨本归，怀宝谁肯忌。  

梅尧臣　观史氏画马图  
谁缝冰纨十二幅，画出胡马一百蹄。  
胡人纵猎走且射，野牛骇怒头角低。  
黄骢铁骝白的颡，散作五花毛不齐。  
弯弓未发箭在手，二十五匹兵争西。  
往闻胡环能画马，阴山七骑皆戎奚。  
或牵或立或仰视，闲暇意思如鸣嘶。  
风吹裘带旗脚展，沙草一向寒凄迷。  
凤缾挈酒鞍挂获，氊庐毳帐半隐堤。  
君之二图诚亦好，若比环笔犹云泥。  

梅尧臣　观书  
山阳女子大字书，不比常流事梳洗。  
亲传笔法中郎孙，妙作蚕头鲁公体。  
试写麻牋滑似苔，黑蛟矫矫秋潭底。  

梅尧臣　观水  
秋水漫长堤，郊原上下迷。  
孤城闭板筑，高树见巢栖。  
耳厌蛙声极，沤生雨点齐。  
渚间牛不办，谁为扫阴霓。  

观王介夫蒙亭记因记题蒙亭  
五年将五十，尚未暇读易。  
一闻蒙亭说，乃见适所适。  
维时明进退，岩不在泉石。  
野服制升越，山庖盛鸡跖。  
床头龙唇琴，案上科斗籍。  
风物稍佳时，把酒会三益。  
况以兄为郎，仕也人岂迫。  
重之爱之深，自匪逢时客。  

梅尧臣　观王氏书  
先观雍姬舞六幺，妍葩发艳春风摇。  
舞罢英英书大字，玉指握管浓云飘。  
风驰雨骤起变怪，文鳐昼飞明珠跳。  
席客聚立惊且叹，笔何劲健人柔夭。  
昔时裴昮能剑舞，丹青助气精神超。  
艺虽不同意有会，世事相假非一朝。  

梅尧臣　观文丁右丞挽辞二首  
预政公槐亚，谈经帝席陈。  
俭恭齐国相，清净汉廷人。  
去梦尝为蝶，遗文不解麟。  
一闻车马幸，丰赐及孤臣。  

梅尧臣　观文丁右丞挽辞二首  
春风百花发，露挽九原归。  
白马悲鸣驻，黄鹂下上飞。  
垅边新柏盛，门外吊人桥。  
独见东床客，攀车泪湿衣。  

梅尧臣　观舞  
谁怜娇小好腰支，老大而今莫那伊。  
太守风流未应浅，更教多唱楚人辞。  

梅尧臣　观杨之美画  
天官乘车建朱旗，赤旛前亚风卷披。  
二龙缓驾苍髯垂，印箱傍挈文籍随。  
双骖推轭如畏迟，行从冠服多威仪。  
水官自有真龙骑，两佐并跨鲸尾螭。  
步趋群吏怪眼眉，云生海面无端涯。  
雷部处上相与期，人身兽爪负鼓驰。  
後有同类挟且搥，次执雷镜风囊吹。  
青蛇有角鱼足鬵，上下引导神所施。  
地官既失不可知，此画传是阎令为。  
设色鲜润笔法奇，绢理腻滑鸡子皮。  
吴生龙王多裂隳，八轴展玩忘晨炊。  
李成山水晓景移，黄荼花竹雀拥枝。  
韩干马本模搭时，神骏都失存毫氂。  
日高腹枵眼眦眵，邂逅获见何言疲。  
厚谢主翁意不衰，他日饱目看无遗。  

梅尧臣　观杨之美盘车图  
谷口长松叶老瘦，涧畔古树身枯高。  
土山惨憺远复远，坡路曲折盘车劳。  
二车回正辕接轸，继下三车来{左山右急}嶙。  
过桥已有一乘歇，解牛离轭童可哂。  
黄衫乌巾驱举鞭，经险就易将及前。  
毂轮傍侧辐可收，蹄角搀错卷箱联。  
古丝昏晦三尺绢，画此当是展子虔。  
坐中识别有公子，意思往往疑魏贤。  
子虔与贤皆妙笔，观玩磨灭穷岁年。  
涂丹抹青尚欺俗，旱龙雨日犹卖钱。  
是亦可以秘，疑亦不可捐。  
为君题卷尾，愿君世世传。  

梅尧臣　观永叔画真  
良金美玉不可画，可画惟应色与形。  
除却坚明尽非宝，世人何得重丹青。  

梅尧臣　观永叔集古录  
古碑手集一千卷，河北关西得最多。  
莫怕他时费人力，他时自有锦蒙驰。  

梅尧臣　观张中乐书大字  
芝旭驰名世有孙，大书如晓过秋原。  
长松怪柏皆成炭，豫氏观傍不解吞。  

梅尧臣　观拽龙舟怀裴宋韩李  
截春流，筑沙坻。  
拽龙舟，过天池。  
尾矫矫，角岐岐。  
千夫推，万鳞随。  
惊鸿鹄，沉鱼龟。  
春三月，轻服时。  
薄水殿，习水嬉。  
马特特，来者谁。  
魏公子，人不窥。  
车辚辚，集其涯。  
邯郸倡，士交驰。  
银缾索酒倾玻璃，用钱如水赠舞儿。  
却入上苑看斗鸡，击球弹金无不为。  
适闻天子降玉辇，当门虎脚看大旗。  
春风吹花入行幄，红锦百尺争蛟螭。  
云盖回，彩缆维，明年结客观未迟。  

梅尧臣　广陵欧阳永叔赠寒林石砚屏  
磷磷石岸上，浓淡树林分。  
隔水见寒岛，暗枝藏宿云。  
贤哉吾益友，持以赠离群。  
琥珀不须问，中心多化蚊。  

梅尧臣　广支苏才翁挽词三首  
二十识君貌，交游非一朝。  
魄光沉碧海，志业陨青霄。  
洛客旧为社，楚人今作招。  
素车京岘路，应不似嶕巃。  

梅尧臣　广支苏才翁挽词三首  
盛世虽多士，唯公与众殊。  
高才飞健鹘，逸句吐明珠。  
未入周官采，争持楚璞模。  
莫悲泉骨朽，青史见贤愚。  

梅尧臣　广支苏才翁挽词三首  
自昔爱春物，樽深眼底红。  
日斜花在落，身醉客西东。  
殁叹千年隔，生悲百事空。  
君尝知此理，不悮学陶公。  

梅尧臣　龟  
王府有宝龟，名存骨未朽。  
初为清江使，因落豫且手。  
白玉刻佩章，黄金铸印纽。  
辞聘彼庄生，曳涂诚自有。  

梅尧臣　闺思  
望日赤如橘，游梁音信稀。  
愁心常似醉，春絮等闲飞。  
江鮦看将烂，芹牙吐尚微。  
何时凭燕子，寄取锦书归。  

梅尧臣　郭园梅花  
未逢柳条青，独见梅蕊好。  
犹怯春风寒，不比江南早。  
清香拂酒杯，素色欺蓬葆。  
佳人金缕衣，唱彻嗟身老。  

梅尧臣　郭之美忽过云往河北谒欧阳永叔沈子山  
春风无行迹，似与草木期。  
高低新萌芽，闭户我未知。  
忽闻人扣门，手把蟠桃枝。  
问我此蟠桃，缘何结子迟。  
但笑不复答，问者当自推。  
振衣向河朔，河朔人伟奇。  
以兹不答意，迟子北归时。  

梅尧臣　濄口得双鳜鱼怀永叔  
春风午桥上，始迎欧阳公。  
我仆跪双鳜，言得石濑中。  
持归奉慈媪，欣咏殊未工。  
是时四三友，推尚以为雄。  
于兹十九载，存没复西东。  
我今淮上去，沙屿逢钓翁。  
因之获二尾，其色与昔同。  
钱将青丝绳，羹芼春畦菘。  
公乎广陵来，值我号苍穹。  
何为号苍穹，失怙哀无穷。  
烹煎不暇饷，泣血语孤衷。  
生平四海内，有始鲜能终。  
唯公一荣悴，不媿古人风。  

梅尧臣　过白水  
下马独怀古，翛然临渡风。  
真人去来久，流水自无穷。  
雨阔沙痕涨，湾平野色通。  
曾兴汉家业，今与百川同。  

梅尧臣　过褐山矶值风  
山口风偏急，矶头水似煎。  
喧声殊倦听，逆上正难牵。  
暗石谁愁碍，长途未拟前。  
江心看白浪，卷起大於船。  

梅尧臣　过华亭  
晴云嗥鹤几千只，隔水野梅三四株。  
欲问陆机当日宅，而今何处不荒芜。  

梅尧臣　过淮  
侍亲数数来浮汴，护榇迢迢复渡淮。  
旨蓄曾无御寒具，细君唯有隐居钗。  
月衔远入鱼衔浪，潮退长汀蚌阁崖。  
素服华颠色相似，青铜不忍见形骸。  

梅尧臣　过开封古城  
荒城临残日，鸡犬三四家。  
岂复古阡陌，但问新桑麻。  
颓垣下多穴，所窟狐与蛇。  
汉兵堕铜镞，青血为土花。  

梅尧臣　过鸣雁城  
九月过鸣雁，斜阳上废台。  
兵车千载会，桑柘万畴开。  
代谢随秋草，草灵化死灰。  
我来空咏古，寒鸟有余哀。  

梅尧臣　过青阳驿使风  
天应怜逆旅，乞与顺风初。  
不假卒添力，任从帆自惭。  
燕搀舟尾健，鷁漱水花余。  
会与王都近，何须问疾徐。  

梅尧臣　过山阳水陆院智洪上人房  
十载七来此，每嗟多异今。  
池灰休辨劫，川月解明心。  
遗墨悲苏倩，高情想遁林。  
能闲常似旧，翘立水边禽。  

梅尧臣　过涂荆二山遇暗石  
淮流两山间，势束秋涨急。  
聚石如伏兵，敛敛波下立。  
轻舟不可防，而况昧所习。  
暗值柂已毁，後者戒前及。  
同发去渐遥，更愁寒滩涩。  

梅尧臣　过小石潭  
树老石连潭，潭深烟翠入。  
群鱼石下游，独鸟潭上立。  
泉暖草长绿，山高风自急。  
徘徊兴不穷，苔屐云沾湿。  

梅尧臣　过雁洲  
船从雁洲北去，雁背春风亦归。  
但见平沙绿水，{上艹下闾}蒿荻笋方肥。  

梅尧臣　过扬州参政宋谏议遗白鹅  
曾游凤池上，曾食凤池萍。  
乞与江湖去，将期养素翎。  
不同王逸少，辛苦写黄庭。  

梅尧臣　过颖桥怀永叔  
昔送之官东郡时，夜阑对酒风揭屋。  
君今淮海予再过，古驿依依老槐绿。  

梅尧臣　过永庆院  
荒凉旧兰若，古屋两三重。  
庭下已无柏，涧边唯有松。  
石阶生薜荔，香座缺芙蓉。  
化俗似禅衲，破来缝石缝。  

梅尧臣　过茱萸堰  
茱萸堰在吴牛死，茱萸堰废吴牛闲。  
吴牛闲，东南百货来如山。  

梅尧臣　海棠  
江燕入朱合，海棠繁锦条。  
醉生燕玉颊，瘦聚楚宫腰。  
曾未分香去，尤宜著意描。  
谁能共吹笛，树下想前朝。  

梅尧臣　海棠  
要识吴同蜀，须看线海棠。  
燕脂色欲滴，紫蜡蕂何长。  
夜雨偏宜著，春风一任狂。  
当时杜子美，吟遍独相忘。  

梅尧臣　寒菜  
畦蔬收莫晚，圃吏已能使。  
根脆土将冻，叶萎霜渐浓。  
不应虚匕筹，还得间庖饔。  
旨蓄诗人咏，从来用御冬。  

梅尧臣　寒草  
寒草才变枯，陈根已含绿。  
始知天地仁，谁道风霜酷。  

梅尧臣　寒食  
坟冢遍青山，高低占原谷。  
向来路已荒，今迷问樵牧。  
涉水到云林，隔岗闻近哭。  
沃酒白杨下，悲风何飋飋。  
雨止梨园残，鸠声在茅屋。  

梅尧臣　寒食前一日陪希深远游大字院  
一百五将近，千门烟火微。  
闲过少傅宅，喜见老莱衣。  
晚雨竹间霁，春禽花上飞。  
禅庭清溜满，幽兴自忘归。  

梅尧臣　寒食日过荆山  
山邮虽禁火，岭树自生烟。  
鸣咽同归橹，悲哀欲问天。  
泣亲非泣玉，流泪剧流泉。  
春鮦横刀脍，何心更食鲜。  

梅尧臣　韩持国邀赋斗山鹊  
俗有巧斗心，畜此巧斗禽。  
搏击无迅节，爪觜自相侵。  
胡能知远人，角胜合百金。  
凤皇安在哉，徒此望丹岑。  

梅尧臣　韩持国遗洛笋  
龙孙春吐一尺牙，紫锦包玉离泥沙。  
金刀璀错截嫩节，铜驰不与大梁赊。  
持寄韩郎绿蒲束，莫令卫女苦思家。  
韩郎才调偏能赋，分饷唯思楚景差。  
因之善谑诵淇澳，欲学报投无木瓜。  

梅尧臣　韩持国再遗洛中斑竹笋  
牡丹开尽桃花红，班笋迸林迟角丰。  
两株远寄川上鸿，韩郎辍口赠楚翁。  
便令剥锦煮荆玉，甘脆不道箪瓢空。  
小谢旧城昭亭下，侵天筴竹溪西东。  
螗蜋生後出牙茁，罗列满地争强雄。  
是时楚翁所食寡，朝饭暮饭唯其充。  
今来得此谓过分，一贵一贱物苟同。  

梅尧臣　韩钦圣问西洛牡丹之盛  
韩君问我洛阳花，争新较旧无穷已。  
今年夸好方绝伦，明年更好还相比。  
君疑造化特著意，果乃区区可差耻。  
尝闻都邑有胜意，既不锺人必锺此。  
由是其中立品名，红紫叶繁矜色美。  
萌芽始见长蒿莱，气焰旋看压桃李。  
乃知得地偶增异，遂出群葩号奇伟。  
亦如广陵多芍药，闾井荒残无可齿。  
淮山邃秀付草树，不产髦英产佳卉。  
人於天地亦一物，固与万类同生死。  
天意无私任自然，损益推迁宁有彼。  
彼盛此衰皆一时，岂关覆焘为偏委。  
呼儿持纸书此说，为我缄之报韩子。  

梅尧臣　韩玉汝遗澄心纸二轴初得此物欧阳永叔又得於宋次道又得於君伯氏子  
三得澄心纸，吾尝再有诗。  
粗能条本末，不复语兴衰。  
堪入右军迹，惭无幼妇辞。  
君家兄弟意，将此比乌丝。  

梅尧臣　韩玉汝遗油  
朝读百纸书，夜成几篇书。  
明明白昼有阳乌，黕黕暗室无蟾蜍。  
目睛须藉外物光，日月不到卑蔀居。  
君能置以清油壶，暝照文字灯焰舒。  
妇将膏发云鬓梳，缾底浊浓留脂车。  
所益既如此，所感当何如。  

梅尧臣　韩子华访石昌言不遇石有诗韩邀和答  
尝闻载酒者，去访子云居。  
乃值徒御出，遂令谈笑虚。  
为黍宁乏具，题凤岂有诸。  
一听负荆语，还想蔺相如。  

梅尧臣　韩子华江南安抚  
韩侯出持节，志在抚黔黎。  
县官负弩迎，刺史跃马随。  
千里宣德泽，煦如春风驰。  
寒潮不起浪，恎恎威冯夷。  
借问何致耳，试听将所为。  
立车呼父老，劳以哀矜词。  
我从大明宫，天子亲谕之。  
忧汝岁屡凶，吏不恤汝疲。  
已输又索籴，囷橐无孑遗。  
此非陛下意，恐使汝辈疑。  
疾苦汝告我，不惮为汝治。  
父老必喜拜，如馁得饲麋。  
我称此大是，一一无不宜。  
南方二十州，欢声无幼耆。  
壶浆拥大道，妇女闯短篱。  
行闻江汉间，复有宣王诗。  

梅尧臣　韩子华内翰见过  
但见公轩过，未见我马去。  
我懒宜我嫌，公曾不我恶。  
秋雨天街凉，萧萧绿槐树。  
遥听高车声，驺导门前驻。  
仆夫惊入扉，遽曰能来顾。  
度量何其宏，始终不改遇。  
索以新诗章，遍览日欲暮。  
诚惭兜离音，唐突韶与瀋。  
明朝当负荆，人莫讥贵附。  

梅尧臣　韩子华吴长文石昌三舍人见访  
当时载酒客，共过草玄人。  
今日一寒士，能来三侍臣。  
竹门容大马，金络照诸邻。  
鸡瘦莫为具，阮家依旧贫。  

梅尧臣　韩子华遗冰  
六月侍臣方赐冰，我赋得之从友朋。  
开盘一见水玉璞，置坐百步无青蝇。  
热肤收汗起疹粟，不有消渴同茂陵。  
杜子每思赤脚踏，韩老尝苦如甑焌。  
惭无二公才与学，享此足与俗辈矜。  

梅尧臣　韩子华约游园上马後雨作遂归  
谁约玩春物，狂风云骤开。  
摆丛多落蕊，蔽路足昏埃。  
逆水燕迎雨，将生鹅怕雷。  
嵇康今转懒，骑马半途回。  

梅尧臣　韩宗彦寺丞通判邓州  
往岁陪祠泰坛下，始一相见如相知。  
我今入幙君有待，喜得款语胜前时。  
便嗟陈事日侵汨，虽欲数面曾无期。  
忽闻兵吏已迎候，马有行色车将脂。  
贺君有意事清简，太守亦鄙寻常为。  
骐骥步骤岂局促，凤皇羽翼多威仪。  
汉家近亲不复有，召父旧闻於今隳。  
隳由狂者生利害，曾未略究民间宜。  
只言引水幸圭赋，矫请罢毁功何施。  
千载厚惠一日去，至今农亩空嗟咨。  
夫子才高识且远，忽畏势力重扶持。  
他年人作去思颂，愿以大字书长碑。  

梅尧臣　濠梁感怀  
天子昔封禅，吾叔从金舆。  
回首泰山下，出建双隼旟。  
来寻观鱼台，遂远承明庐。  
当时十五咏，萤照墨石书。  

梅尧臣　合流曹光道惠钜李知其炎酷中有此味亦可乐也辄以诗寄  
颖傍成蹊李，其实小於拳。  
谁知皴枝瘦，生此绀玉鲜。  
摘以筠梢笼，沈以石根泉。  
蒙蒙粉未落，粲粲叶犹连。  
荫树咀甘液，安知有苦煎。  
报君惜兹乐，时咏逍遥篇。  

梅尧臣　合流河堤上亭子  
隔河桑榆晚，蔼蔼明远川。  
寒渔下滩时，翠鸟飞我前。  
山药植琐细，野性仍所便。  
令人思濠上，独咏庄叟篇。  

梅尧臣　合流值雨与曹光道饮  
秋风嚎衰林，秋雨阻归客。  
赖有故时交，举杯聊岸帻。  
谈兵与论文，曾不涉陈迹。  
必竟无所施，醉去思泉石。  

梅尧臣　合门水  
宫井固非一，独传甘与清。  
酿成光禄酒，调作太宫羹。  
上舍鋹缾贮，斋庐玉茗烹。  
相如方病渴，空听辘轳声。  

梅尧臣　和悲如晦雨中过甚亡兄易居  
人亡雨馆寂，车马偶来临。  
湿衣添新泪，故物伤夙心。  
凄凄庭下树，万叶起哀音。  
此地尝对语，在昔岂知今。  

梅尧臣　和表臣河南庾署西轩  
飞乌欲下蟾生时，斜光冷魄常相随。  
右山左水清洗目，虚檐曲槛生扬眉。  
白鱼甘肥网可得，公酒美滑杯可持。  
临淮使君有闲佚，长桥直度来莫迟。  

梅尧臣　和才叔岸傍古庙  
树老重缨乱，祠荒向水开。  
偶人经雨踣，古屋为风摧。  
野鸟栖尘坐，渔郎奠竹杯。  
欲传山鬼曲，无奈楚辞哀。  

梅尧臣　和蔡仲谋苦热  
大热曝万物，万物不可逃。  
燥者欲出火，液者欲流膏。  
飞鸟厌其羽，走兽厌其毛。  
人亦畏絺綌，况乃服冠袍。  
广厦虽云托，呼风不动毫。  
未知林泉间，何以异我曹。  
蝇蚊更昼夜，肤体困爬搔。  
四序苟迭代，会有秋气高。  

梅尧臣　和曹光道风拔三桧  
飘风西北至，树苦万繂牵。  
君家三古桧，繁根龙蛇缠。  
其固谓不拔，朱栏拥青塼。  
今同秀林木，摧倒谁复怜。  
安得百力士，扶持尚可全。  
慎勿伐作薪，岂无庭燎然。  

梅尧臣　和曹光道咏直庐屏中六鹤  
汉家为瑞双黄鹄，只道飞翻太液池。  
不似云屏六画鹤，帝宫深处有人知。  

梅尧臣　和持国石藓  
石根云常蒸，老藓密於毯。  
湿翠连涧阴，净绿绕岩坎。  
不异泉上芹，丰茸犹可攇。  
安知山中客，远寄趣已淡。  

梅尧臣　和楚屯田同曾子固陆子履观予堂前石榴花  
堂下一匹郑虔马，栏边两株安石榴。  
但能有酒邀佳客，亦任狂花落素瓯。  
侍女红裙无好色，主人白发自侵头。  
欲歌翠树芳条曲，已去洛阳三十秋。  

梅尧臣　和次道省中初直  
江南太守归，夜直省中闱。  
霜气冷侵被，月光斜入扉。  
官奴休执烛，侍史正薰衣。  
展转不成寐，幽怀吟更微。  

梅尧臣　和答韩奉礼饷荔枝  
韩盛人所希，四海馈名物。  
韩复未疏予，分珍曾不一。  
莆阳荔子乾，皱壳红钉密。  
存甘尚可嘉，本味固已失。  
遥思海树繁，带露摘初日。  
安得穆王骏，能置万里疾。  

梅尧臣　和答韩子华饷子鱼  
南方海物难具名，子鱼珍美无与并。  
完鳞全乙异臭腥，素盐渍曝生花轻。  
其头戢戢筠箧盈，出自通印时所评。  
远涉川陆来都城，亲宾交遗已见情。  
食指尝动吾窃惊，果获异味亦足明。  

梅尧臣　和道损喜雪  
密雪已迎腊，随风来拂巾。  
偏知寒夜屋，不管醉归人。  
暗积空庭合，偷装众树新。  
沃田将望岁，压疠且忘贫。  
薄厚曾无意，飘扬似有因。  
既能先覆物，乃见未饶春。  
作阵从天落，何功得地均。  
暂欣供一赏，惜逐马蹄尘。  

梅尧臣　和道损欲雪与家人小儿辈饮  
阴云浓压野，风猎树高鸣。  
寒禽并枝立，颇以见物情。  
目前两稚子，为慰岂异卿。  
欲置一壶酒，且独对妇倾。  

梅尧臣　和刁太博新墅十题其八花坞  
杂芳春发浅深丛，曲坞逶迤紫间红。  
色贱格微应不数，少添兰菊待秋风。  

梅尧臣　和刁太博新墅十题其二西斋  
静节归来自结庐，稚川闲去亦多书。  
请君架上添芸草，莫遣中间有蠹鱼。  

梅尧臣　和刁太博新墅十题其九绵桧  
翠色凌寒岂易衰，柔条堪结更葳蕤。  
松身柏叶能相似，劲拔缘何不自持。  

梅尧臣　和刁太博新墅十题其六小舫  
小舫闲撑莫厌迟，比於刳艇劣相宜。  
漕河有处通陂水，深入荷花人不知。  

梅尧臣　和刁太博新墅十题其七移竹  
远爱檀栾碧迳开，荷锄乘雨破秋苔。  
直须探作阮家趣，更向烟林缺处栽。  

梅尧臣　和刁太博新墅十题其三北轩  
冬日迎暄此未宜，苦吟那对朔风时。  
只夸砌下留残雪，不看檐间斗柄垂。  

梅尧臣　和刁太博新墅十题其十新井  
浅浅清泉自监开，鳞鳞寒甽未生苔。  
山中亭午野禽渴，不畏人惊欲下来。  

梅尧臣　和刁太博新墅十题其四丛杉  
植干森然美在庭，更怜相倚自青青。  
翠姿且有干云势，岂是孤生向远垧。  

梅尧臣　和刁太博新墅十题其五松阜  
勾引风声已可听，高阴仍更接岗形。  
知君久欲平心气，早晚根傍长茯苓。  

梅尧臣　和刁太博新墅十题其一静舍  
野木扶疏重复重，塘蒲涵水绿茸茸。  
琴书尤古得为乐，休问前山有戴顒。  

梅尧臣　和端式上人十咏其八秋原菊  
不为潭上英，不助篱边醉。  
独占兰杞邻，原头自荣悴。  
陶令与太凿，逢人岂无意。  

梅尧臣　和端式上人十咏其二古木阴  
古木少直枝，其下多曲影。  
岂不爱高阴，奈此性所秉。  
千重叶荟翳，谁愿憩日永。  

梅尧臣　和端式上人十咏其九渔舟火  
芦洲一点明，知有渔人泊。  
江溟杳不分，谁方在高阁。  
是时孤雁去，应认光中落。  

梅尧臣　和端式上人十咏其六垂崖鞭  
崖竹出石壁，根瘦悬青蛇。  
磔髯露老节，斫骨点寒花。  
少年莫翦去，骑杀白鼻騧。  

梅尧臣　和端式上人十咏其七天外峰  
天外一尺峰，国中千仞岳。  
重云不掩蔽，万里见头角。  
世人看远碧，谁识产美璞。  

梅尧臣　和端式上人十咏其三寒溪石  
翠耸寒溪上，半隐寒松下。  
水鸟立棱角，渊鱼游穴罅。  
寻常置庭槛，琐细不知价。  

梅尧臣　和端式上人十咏其十春溪水  
春水冰欲开，傍岸已微释。  
鱼寒未动鳞，兽渡时有迹。  
篙师畏割丹，敲拉碎圭璧。  

梅尧臣　和端式上人十咏其四孤汀苹  
潇湘归去人，正值江南春。  
始愿逢拾羽，今乃见采苹。  
寄语柳使君，莫恨日已曛。  

梅尧臣　和端式上人十咏其五云际锺  
烟昏青栎道，风急隔溪锺。  
征马未及息，猛虎前有踪。  
寻声欲投宿，僮仆畏所逢。  

梅尧臣　和端式上人十咏其一幽谷泉  
幽谷有飞泉，入溪知几里。  
跳珠溅木叶，激雨霏岩趾。  
但无箕颍人，曾不吝洗耳。  

梅尧臣　和范景仁王景彝殿中杂题三十八首并次韵其八三月九日迎驾  
前殿临朝百辟回，後宫廷阁九重开。  
鸣梢已自金阶出，黄屋初迎玉辇来。  
不问偷桃方朔饱，谁知载戟子云才。  
群官望幸无名姓，只有穷吟许外陪。  

梅尧臣　和范景仁王景彝殿中杂题三十八首并次韵其二十八象戏  
象戏本从棋局争，後宫龟背等人情。  
今闻儒者饱无事，亦学妇人闲斗明。  
堂上有奇谁可胜，樽中赌酒令方行。  
直驱猛兽如寻邑，何似升平不用兵。  

梅尧臣　和范景仁王景彝殿中杂题三十八首并次韵其二十赐烛  
天子赐烛昏夜时，嫦娥闭月栽桂枝。  
称量高下唯妍辞，相与尽心无附离。  
求安去病如上池，照耀不容毫发私。  
品藻一定何可移，光焰夺昼资尔为。  
宣王徒美庭燎诗，魏帝自彻月殿披。  
我朝好士万古垂，搜索贤俊登蒿藜。  
孰不力吐肝胆脾，枉用晏饮生脤脂。  
云龙将见升騤騤，燃此必欲无所遗。  
收残喜气蒸炊，蜜蜂惭愧空多知。  

梅尧臣　和范景仁王景彝殿中杂题三十八首并次韵其二十二桧咏  
文章老重欲追古，便作帝宫苍桧诗。  
青葱玉树传杨子，盘屈洪桃见左思。  
龙鳞已爱松身直，珠实还看柏叶垂。  
秀木艳丛那可拟，但将霜雪定坚姿。  

梅尧臣　和范景仁王景彝殿中杂题三十八首并次韵其二十九再观牡丹  
闻说偷苋近玉栏，肠如车毂走千盘。  
无人忆著洛阳日，走马魏王堤上看。  

梅尧臣　和范景仁王景彝殿中杂题三十八首并次韵其二十六景福殿水  
宫井蛟龙夭矫垂，晓缾初汲渴禽窥。  
清泠已向金盆贮，甘滑还从玉碗知。  
九酝酒醇由此得，小团茶味为留迟。  
合门地脉应相似，翰苑曾邀咏昔诗。  

梅尧臣　和范景仁王景彝殿中杂题三十八首并次韵其二十七雨後  
新晴殿合晓，初日雾烟中。  
柳重宫腰弱，花肥粉颊丰。  
渥恩君自厚，藜藿我才充。  
草木欣欣发，谁知造化功。  

梅尧臣　和范景仁王景彝殿中杂题三十八首并次韵其二十三柳絮  
陶令生涯漉酒巾，门前种柳万条新。  
花今吹作蓬莱雪，曲旧得於关塞人。  
应与残红闲是伴，不随舞蝶去争春。  
可怜轻质都无定，一落银河莫问津。  

梅尧臣　和范景仁王景彝殿中杂题三十八首并次韵其二十四殿後书事  
天子寻常幸直庐，裹头宫女捧雕舆。  
红泥已赐春醅酒，黄帕曾经御览书。  
林果鸟应衔去後，燕窠虫有落来余。  
禁中事事能传咏，播在人间不是虚。  

梅尧臣　和范景仁王景彝殿中杂题三十八首并次韵其二十五雨夜  
电光初照树峨峨，叶上微风与雨和。  
玉腕愁闻无处奈，庭花暗落不应多。  
长杨静响千重瓦，大液寒生几寸波。  
洗濯青春如有意，平明湿羽未离柯。  

梅尧臣　和范景仁王景彝殿中杂题三十八首并次韵其二十一赐果  
前日宫醪赐玉尊，今朝持果小黄门。  
乾桃熏李非时物，置案盈盘不次恩。  
投以赤心思武帝，握同玄璧咏刘琨。  
尝闻食奠陈王业，知是豳公几世孙。  

梅尧臣　和范景仁王景彝殿中杂题三十八首并次韵其二游延羲阁後药栏  
授经闻汉帝，尝此讲秦余。  
一日承丹诏，同时见子虚。  
来游琼阁外，闲傍药栏初。  
柳絮轻黏履，薇条涩惹裾。  
解归巢上燕，思寄袖中书。  
此鸟如矜慎，飞飞与客疏。  

梅尧臣　和范景仁王景彝殿中杂题三十八首并次韵其九浃日  
光阴天上早，气候日边温。  
悬蟢时过眼，飞虫稍入轩。  
看花成子大，闻燕养雏喧。  
每觉瑶池宴，风飘管吹繁。  

梅尧臣　和范景仁王景彝殿中杂题三十八首并次韵其六细竹  
森森汉宫竹，托本异孤生。  
玉砌缘根迸，朱栏与笋平。  
朝烟生密习，晚影漏斜明。  
应待女娲采，参差凤琯清。  

梅尧臣　和范景仁王景彝殿中杂题三十八首并次韵其七夜赋  
月从东殿生，丛竹照修竦。  
叶间清露滴，枝上寒禽动。  
闲觉万虑空，静闻严鼓重。  
官烛翦更明，相看应似梦。  

梅尧臣　和范景仁王景彝殿中杂题三十八首并次韵其三龙柏  
花非龙香叶非柏，独窃二美夸芳蕤。  
苦练不分颜色近，紫荆未甘开谢迟。  
群公莫以得地贵，竟费佳句何足思。  

梅尧臣　和范景仁王景彝殿中杂题三十八首并次韵其三十八殿中飞絮  
玉几常中宝作床，无端絮惹御袍香。  
群公唱第鱼龙化，列侍金阶若堵墙。  

梅尧臣　和范景仁王景彝殿中杂题三十八首并次韵其三十白牡丹  
白云堆里紫霞心，不与姚黄色斗深。  
闲伴春风有时歇，岂能长在玉阶阴。  

梅尧臣　和范景仁王景彝殿中杂题三十八首并次韵其三十二七宝茶  
七物甘香杂蕊茶，浮花泛绿乱於霞。  
啜之始觉君恩重，休作寻常一等夸。  

梅尧臣　和范景仁王景彝殿中杂题三十八首并次韵其三十六明月  
明月已生城上头，小星光灭大星流。  
来朝放牓出宫去，何处残花转入沟。  

梅尧臣　和范景仁王景彝殿中杂题三十八首并次韵其三十七再赋  
谁人重咏大刀头，只顾长明不愿流。  
纵使西倾必东出，宁同寒水泻宫沟。  

梅尧臣　和范景仁王景彝殿中杂题三十八首并次韵其三十三庖烟  
幂历庖烟出彩油，欲通云雾未能周。  
温薪烧尽日停午，试问霏霏何处浮。  

梅尧臣　和范景仁王景彝殿中杂题三十八首并次韵其三十四省中  
汉相家人尚苦疑，不言温室树何枝。  
君今坦坦无猜忌，夸说皇居尽入诗。  

梅尧臣　和范景仁王景彝殿中杂题三十八首并次韵其三十五天上  
紫微垣里月光飞，玉佩腰间正陆离。  
天上去来知几日，蟠桃结子是归时。  

梅尧臣　和范景仁王景彝殿中杂题三十八首并次韵其三十一紫牡丹  
叶底风吹紫锦囊，宫炉应近更添香。  
试看沉色浓如泼，不愧逢君翰墨场。  

梅尧臣　和范景仁王景彝殿中杂题三十八首并次韵其十八赐酒  
时颁光禄酒，花出汉宫墙。  
湛露承天渥，流霞落羽觞。  
近亲龙尾道，远袭雀头香。  
溺殿人谁见，终知曼倩狂。  

梅尧臣　和范景仁王景彝殿中杂题三十八首并次韵其十二诗癖  
人间诗癖胜钱癖，搜索肝脾过几春。  
囊橐无嫌贫似旧，风骚有喜句多新。  
但将苦意摩层宙，莫计终穷涉暮津。  
试看一生铜臭者，羡他登第亦何频。  

梅尧臣　和范景仁王景彝殿中杂题三十八首并次韵其十宫槐  
汉家宫殿荫长槐，嫩色葱葱芣染埃。  
天仗龙旗穿影去，钩陈豹尾拂枝来。  
青虫挂後蜂衔子，素月生时桂并栽。  
我意方向杜工部，冷淘唯喜叶新开。  

梅尧臣　和范景仁王景彝殿中杂题三十八首并次韵其十九赐书  
选来金殿尽英豪，帝笔亲承始是遭。  
就里少年唯贾谊，其间蜀客乃王褎。  
善经有意尊儒甚，推泽方知待士高。  
归付子孙传百世，深堂闲挂亦萧骚。  

梅尧臣　和范景仁王景彝殿中杂题三十八首并次韵其十六金沙花  
金有披沙得，花应不可多。  
栽培由地方，艳色与天和。  
玉座君王赏，朱栏将相罗。  
称觞千万寿，繁叶奈香何。  

梅尧臣　和范景仁王景彝殿中杂题三十八首并次韵其十七赐食  
谁言出相是山东，今日求贤欲致功。  
玉馔满盘来禁里，鹄羹分鼎下天中。  
但知恺弟酬君赐，旧讶权舆向国风。  
曾笑侏儒饱欲死，宜思薇蕨不忘忠。  

梅尧臣　和范景仁王景彝殿中杂题三十八首并次韵其十三石咏  
君王爱石丑，百孔皆相通。  
怪状一如此，补天有何功。  
匪言不可转，安得来宫中。  
女岂比柱础，莹然受磨砻。  

梅尧臣　和范景仁王景彝殿中杂题三十八首并次韵其十四逾旬  
重说已经旬，应怀独寝人。  
通宵弹玉枕，白昼拂床尘。  
几想迎雕辇，何当快倦身。  
门前车马立，疑是角生轮。  

梅尧臣　和范景仁王景彝殿中杂题三十八首并次韵其十五晨起  
月向西楼下，天光候日开。  
残星明宝监，百舌响宫槐。  
玉井传新汲，金炉换宿灰。  
黄门驰有诏，唱第许卿来。  

梅尧臣　和范景仁王景彝殿中杂题三十八首并次韵其十一有折景福殿後酴醾花  
有鸟衔花出，清香不畏风。  
初从上林发，来过未央中。  
蔟蔟霜包密，层层玉叶同。  
谁将作美酒，醉看月生东。  

梅尧臣　和范景仁王景彝殿中杂题三十八首并次韵其四延羲阁牡丹  
花中第一品，天上见应难。  
近署多红药，层城有射干。  
生虽由地势，开不许人看。  
天子何时赏，宫娥捧玉盘。  

梅尧臣　和范景仁王景彝殿中杂题三十八首并次韵其五奉呈诸君  
参天朱阁峻，拂地柳条垂。  
太液绿波涨，建章春漏迟。  
长人执兵立，小竖插花嬉。  
但只逢人说，无由预此时。  

梅尧臣　和范景仁王景彝殿中杂题三十八首并次韵其一殿幕闲兴  
宫殿深沉处，莺花烂漫时。  
关关唘清吭，蒨蒨发未蕤。  
天上春应早，人间日转迟。  
得贤如汉盛，五字变周诗。  

梅尧臣　和公仪龙图戏勉  
五公雄笔厕其间，媿似丘陵拟泰山。  
岂意来嘲饭颗句，忙中唯此是偷闲。  

梅尧臣　和公仪龙图小桃花  
三分春色一分休，始见桃花著树头。  
霰雪斗来如约勒，为公留作上林游。  

梅尧臣　和公仪龙图新居栽竹二首  
八月竹根移要雨，逢阴便向阮家求。  
请公静听萧萧叶，斗变江南一夜秋。  

梅尧臣　和公仪龙图新居栽竹二首  
都城有地谁栽竹，只见寒樗与老槐。  
闻种琅玕向新第，翠光秋影上屏来。  

梅尧臣　和公仪龙图忆小鹤  
闻忆华亭双鹤雏，苍毛未变顶微朱。  
闲情且与稻粱饱，寄语休将鸡鹜驱。  
丁令再归移岁月，王褎端为约僮奴。  
主人必欲看飞舞，太液池宽肯放无。  

梅尧臣　和韩钦圣学士襄阳闻喜亭  
亭栏下望汉江水，浮绿无风写镜明。  
日脚穿云射洲影，槎头摆子出潭声。  
樯帆落处远乡思，砧处动时归客情。  
使者徘徊有佳兴，高吟不减谢宣城。  

梅尧臣　和韩五持国乞分道损山药之什  
不种东陵瓜，不利千畦韭。  
山药数十本，带土移野叟。  
故叶萎未醒，伤根亦何咎。  
既为君子好，岂与骚人负。  
骚人比画工，丹青出其口。  
欲分栏下苗，驰奴仍置篓。  
主人可无吝，所尚非独有。  
从兹各勤灌，肯在园蔬後。  
今虽胜曝蓄，毕意资玉臼。  
人事固已然，秘方看系肘。  

梅尧臣　和韩仲文西斋闲夜有怀道损舅及予  
冬日每菪短，方爱夜漏永。  
积云寒拥斋，徘徊延月影。  
独能怀亲友，出门见参井。  
是时发清咏，笔若天骥骋。  

梅尧臣　和韩子华桂花  
莫以天下桂，皆为月中物。  
犹言月有兔，野岂无狡窟。  
空山桂花多，艳色粲然发。  
樵客不知贵，奈何薪爨屈。  

梅尧臣　和韩子华寄东华市玉版鮳  
客从都下来，远遗东华鮳。  
荷香开新包，玉脔识旧把。  
色絜已可珍，味佳宁独舍。  
莫问鱼与龙，予非博物者。  

梅尧臣　和和之南斋画壁歌  
终南下临长安城，峻栏高槛黄金嬴。  
嵩山亦近洛阳陌，鲜车怒马一日程。  
大梁平广匝千里，不见云峰来眼底。  
其间自有高趣人，扫室呼工岩壑启。  
初疑巨灵勇擘华，不比将军能聚米。  
暗雨轻烟满室中，尘事如脂一朝洗。  
又将余力作修竹，石上数茎风撼玉。  
叶斜枝亚寒声尽，节老根狞生意足。  
何须践苔眠绿阴，然後始为嵇阮公。  
三贤歌咏已见意，舞女不须颜整簪。  

梅尧臣　和胡公疏送屿师移居宝光寺  
宋日天王寺，梁时太子园。  
地犹随世变，物岂与人存。  
欲问移居意，还应避俗喧。  
相期唯有月，夜夜在高原。  

梅尧臣　和淮阳燕秀才  
我官忝博士，曾昧通经术。  
前因辟书来，亦不习文律。  
循旧临学宫，虎革被羊质。  
倚席未能讲，占牍聊置日。  
朴钝既若兹，愧彼噉棘粟。  
今者登俊贤，充诏冠庭实。  
邦伯乃宗公，惟帝旧良弼。  
置醴饯以行，行行季冬月。  
骐骥入羁驾，千里终不蹶。  
惭予延荫人，安得结子韈。  
心虽羡名场，才命甘汨没。  
禄仕二十年，屡遘龙牓揭。  
在昔见麻衣，于今尽超越。  
是以对杯觞，谨严微敢忽。  
宁唯畏後生，自恨疏节骨。  
肴羞罗食案，包核备时物。  
里妇或窥观，户下红裙出。  
归应愿生男，生男付纸笔。  
乃信读书荣，况即服縵韠。  
长歌食苹诗，声淡异鸣瑟。  

梅尧臣　和江邻几见寄  
清风当昼起，吹我庭下槐。  
轩轩枝上叶，碎影乱绿苔。  
左右无人声，时有啼禽来。  
啼禽感所怀，其音一何哀。  
思归无晓夕，血滴山榴开。  
曰予当是时，为之肠九回。  
江子方谪官，复有拟古才。  
远寄平淡辞，曷报琼与瓌。  

梅尧臣　和江邻几景德寺避暑  
垤蚁不应雨，鸣鸢不生风。  
郁气若甑炊，初阳如火红。  
裸肤汗交流，腯体膏将熔。  
龙头费挹酌，犊鼻强遮蒙。  
常畏俗物来，去避青莲宫。  
广堂铺琉璃，高檐荫梧桐。  
廊壁画地狱，狱具镬锯舂。  
铁城何焰焰，铁床亦彤彤。  
谁知炮烙死活间，传自西域黄面翁。  
正类人世苦此热，声利役使亡西东。  
京师贵赁几椽舍，穷煎相似聒欲聋。  
屋头朝爨作饮食，枕底夕艾驱蚊虫。  
宜尔近巷江夫子，赋诗特压尘土中。  

梅尧臣　和江邻几省中赏小桃  
年年二月卖花天，唯有小桃偏占先。  
初见嫩红无不喜，终知俗艳几多妍。  
邻翁已折郊园里，贵客争夸粉署边。  
可惜工夫吟向此，会须留醉牡丹前。  

梅尧臣　和江邻几学士得雷殿直墨竹二轴  
昔见雷子之小篆，今见雷子之墨竹。  
节瘦已似蛟龙孙，叶暗曾无凤皇宿。  
江翁得之尤爱怜，作诗写意酬双轴。  
挂在空堂坐卧看，如玩萧萧岩畔绿。  
莫疑昏黑眼生花，松煤浓色切寒鸦。  
不问主人兼客至，明朝骑马到君家。  

梅尧臣　和江邻几学士画鬼拔河篇  
蒲中古寺壁画古，昼者隋代展子虔。  
分明八鬼拔河戏，中建二旗观却前。  
东厢四鬼苦用力，索尾拽断一鬼颠。  
西厢四鬼来背挽，双手搥下抵以肩。  
龙头鱼身霹雳使，持钺植立旗左偏。  
拔山夜叉右握斧，各司胜负如争先。  
两旁挝鼓鼓四面，声势助勇努眼圆。  
臂枭张拳击捧首，似与暴谑意态全。  
当正大鬼按膝坐，三鬼带韣一执旃。  
操刀擐囊力指督，怒发上直筋旧缠。  
虎尾人身又踣顾，蒺蔾短挺金鎚坚。  
高下尊卑二十四，二十四鬼无黄泉。  
角雄竞强欲何睹，曷不各各还荒埏。  

梅尧臣　和江邻几咏雪二十韵  
十一月将雪，寒谁计有无。  
云横冻鹏翼，霰集泣蛟珠。  
万里风为使，千门玉作枢。  
缟衣来自郑，涛鹭卷从吴。  
积甲闻熊耳，观鹅入越都。  
庭槐高臃肿，屋盖素模胡。  
骋巧能藏丑，论功解饰枯。  
巢禽皆白凤，来兽必驺虞。  
辽俗休夸豕，燕丹久望乌。  
袒裘无壮臂，附火念焦髗。  
歌竹休王满，餐毛活使苏。  
亡羊何可问，别鹤不应孤。  
靡密同脂网，萦回似舞姝。  
渐深由片片，取重本铢铢。  
日月方收照，乾坤不辨隅。  
虽轻自相压，更絜亦终渝。  
饥虎僵幽谷，游龙脱劲须。  
佳人调密蔗，公子拥貂狐。  
共是空囊客，曾非暖席儒。  
黄昏特过我，兴与灞陵俱。  

梅尧臣　和江邻几有菊无酒  
种菊将饮酒，菊开酒无有。  
虽不负尔目，且已负尔口。  
昨日三两人，淡坐饥腹吼。  
徒与哦其傍，谁能置升斗。  
当时陶渊明，篱下望亦久。  
幸赖白衣人，不愧采盈手。  
悠然事颇同，必竟醉则否。  

梅尧臣　和介甫明妃曲  
明妃命薄汉计拙，凭仗丹青死悮人。  
一别汉宫空掩泪，便随胡马向胡尘。  
马上山川难记忆，明明夜月如相识。  
月下琵琶旋制声，手弹心苦谁知得。  
辞家只欲奉君王，岂意蛾眉入虎狼。  
男儿返覆尚不保，女子轻微何可望。  
青冢犹存塞路远，长安不见旧陵荒。  

梅尧臣　和景彝西阁独直  
池头凤皇寒，井上梧桐老。  
凤寒浴已晚，桐老脱亦早。  
是时有词臣，独直正视藁。  
严严代王言，落落奋清藻。  
演成五色丝，世作非常宝。  
贬如市朝挞，褎若华衮好。  
四方号令施，万耳昏聋扫。  
此职唯其才，用居宁草草。  

梅尧臣　和腊前  
汉家戍日看看近，云景苍茫已岁昏。  
欲验方书治百药，预调飞走猎平原。  
土人熏肉经春美，宫女藏钩旧戏存。  
独把冻醪惊节物，草芽微动见庭萱。  

梅尧臣　和腊日  
猎鼓逢逢奏，寒冰齾齾消。  
正怜风日暖，不似雪霜朝。  
敢问祠黄石，休从击皁雕。  
楚郊梅萼未，垅麦已多苗。  

梅尧臣　和李廷老三月十四日  
三月日几望，士游溱水阳。  
溱流已涣涣，有美此翱翔。  
偶来适此愿，月色同满床。  
士曰陟少室，女曰归大梁。  
及晨各异役，悲喜竟回肠。  
芍药有遗风，赠好期不忘。  
固匪子能逮，是焉继新章。  

梅尧臣　和立春  
兹日何所喜，所喜物向荣。  
{左巾右祭}缕作翠柳，意先新阳生。  
涂金镂为胜，义不首时轻。  
增年已叹老，斗酒聊自倾。  

梅尧臣　和刘原甫白鹦鹉  
能言异国鸟，来与舶帆飘。  
尝过西王母，曾殊北海鳐。  
雪衣应不忌，陇客幸相饶。  
因忆祢处士，旧洲兰蕙凋。  

梅尧臣　和刘原甫复雨寄永叔  
阶下青苔欲染衣，晴光才漏又霏微。  
冲风燕子衍泥去，隔树鹁鸪嗔妇归。  
乍冷乍阴将禁火，自开自掩不关扉。  
浑身酸削懒能出。莫怪与公遇往稀。  

梅尧臣　和刘原甫省中新菊  
华省切星斗，沉沉严燕房。  
秋风茂陵孙，种菊烂生光。  
天晴蝴蝶飞，上下舞双黄。  
刘郎才笔豪，移榻吟在傍。  
日晚吏已散，残景上粉墙。  
有酒无饮伴，掇英襟裾香。  
还思陶渊明，弃官归柴桑。  
东篱独此物，盈把恨无觞。  
赖有白衣来，好事遗壶浆。  
适意各一时，岂乏同舍郎。  

梅尧臣　和刘原甫十二月十日试墨  
海神不朝雪不作，大梁尘土蔽天高。  
道傍牛喘复谁问，佛寺吹螺空唱嚎。  
相公跪香恬且佚，陛下减膳心焦劳。  
因君试墨偶有激，勇辞壮笔挥长刀。  
予无奈何亦思饮，饮竭畓瓮从餵糟。  

梅尧臣　和刘原父舍人乐郊诗  
太守东平来，固殊阮步兵。  
步兵醉乘驴，太守整佩缨。  
事物既已遗，驾车出东城。  
园荒久不治，道路生棘荆。  
地僻人马入，草间孤兔惊。  
旧池堙犹窊，遗址岿不平。  
窊者使之浚，岿者使之营。  
博野高榭起，陈渔危台成。  
榭前东山秀，台下庐泉清。  
傍坞梧竹暗，翳水芹藻并。  
渠渠有深堂，燕宾飞至觥。  
芍药广陵美，谑赠郑女情。  
公子莫言归，古人未以轻。  
欲知学山简，倒载去欹倾。  

梅尧臣　和梅花  
时时不甘春著力，年年能占腊前芳。  
水边攀折此中女，马上嗅寻何处郎。  
山舍更清栽作援，凤楼偏巧学成妆。  
团枝密密都如雪，野雀飞来翅合香。  

梅尧臣　和民乐  
岁晚场功毕，野老相经过。  
有酒自斟酌，适意同笑歌。  
大儿缉牛衣，小儿护鸡窠。  
囷廪见余积，息戍靡负戈。  
林间落熟果，屋里鸣寒梭。  
会待朔雪时，狐兔生羋罗。  
饫鲜持作腊，赠乏不言他。  
是非了莫问，此理当何如。  

梅尧臣　和欧阳永叔啼鸟十八韵  
南方穷山多野鸟，百种巧口乘春鸣。  
深林参天不见日，满壑呼啸难识名。  
但依音响得其字，因与尔雅殊形声。  
我昔曾有禽言诗，粗究一二啼嚎情。  
苦竹冈头泥滑滑，君时最赏趣向精。  
余篇亦各有思致，恨未与尽众鸟评。  
君今山郡日无事，静听鸟语如交争。  
提壶相与来劝饮，戴胜亦助能劝耕。  
我念此鸟颇有益，如欲使君劝以行。  
劝耕幸且强职事，劝饮亦冀无独醒。  
杜鹃蜀魄哭归去，小人怀土慎勿听。  
城头春鸠自谓拙，鹊巢辄处安得平。  
高窠乔木美毛羽，唘吭叶底无如莺。  
口中调簧定何益，下啄蚯蚓孰曰清。  
自余多类不足数，一一推本烦神灵。  
我居中土别无鸟，老鸦鹹鹆方纵横。  
教雏叫噪日群集，岂有劝酒花下倾。  
愿君切莫厌啼鸟，啼鸟於君无所营。  

梅尧臣　和潘叔治题刘道士房画薛稷六鹤图六首其二顾步  
举足徒有势，行沙遂无踪。  
回颈诚已久，未知竟何从。  
安能见俦侣，顾望自顒顒。  

梅尧臣　和潘叔治题刘道士房画薛稷六鹤图六首其六理毛  
六鹤皆不同，初生薛公笔。  
况兹刷羽者，奋迅如天质。  
墨客怀赏心，题诗仍我率。  

梅尧臣　和潘叔治题刘道士房画薛稷六鹤图六首其三唳天  
引吭向层霄，声闻期在耳。  
鼓吻意岂疏，知音何已矣。  
安得九皋同，流响入万里。  

梅尧臣　和潘叔治题刘道士房画薛稷六鹤图六首其四舞风  
如逢僲圃风，飘颻奋双翅。  
拊节余欲助，和歌谁尔类。  
但看矫然姿，固於流雪异。  

梅尧臣　和潘叔治题刘道士房画薛稷六鹤图六首其五警露  
孤标近僲坛，依约闻坠露。  
俨如举止扬，稍见神爽悟。  
晓月坐清轩，寒添壁间素。  

梅尧臣　和潘叔治题刘道士房画薛稷六鹤图六首其一啄食  
穷年见像啄，但有饥乏意。  
虽存玉山禾，不入丹青喙。  
因思方朔嘲，此岂优谐类。  

梅尧臣　和潘叔治早春游何山  
泛泛寒溪流，萦纡向山去。  
浅石长蒲茸，朝烟暖岩树。  
舍舟当禅扉，踏藓污野屦。  
谁爱鲍参军，登临多秀句。  

梅尧臣　和平叔道傍竹  
野田有修竹，丛疏饱於霜。  
下上乏佳禽，左右杂枯桑。  
岂无行路子，行路厌榛荒。  
忽见此翠色，徘徊未能忘。  
车马去何疾，回顾隔山冈。  

梅尧臣　和普公赋东园十题其八小池  
小池依小山，山晴翠光入。  
无容群蛙鸣，间有孤鹤立。  
曾不起波澜，石邮风自急。  

梅尧臣　和普公赋东园十题其二清心堂  
寂寞外物乱，境清心亦清。  
彼皆居深谷，此独处重城。  
夷齐食薇蕨，千古首阳名。  

梅尧臣　和普公赋东园十题其九紫竹  
西南产修竹，色异东筠绿。  
裁笔映檀唇，引枝宜凤宿。  
移从几千里，不改生幽谷。  

梅尧臣　和普公赋东园十题其六假山  
¤a山不可历，石齿啮人足。  
聊集怪与奇，苍苍都在目。  
何须引寒流，平地作溪谷。  

梅尧臣　和普公赋东园十题其七书斋  
圣贤有事业，皆在经籍中。  
已爱牙作签，可轻山赐铜。  
还来读诗礼，不用辨鱼虫。  

梅尧臣　和普公赋东园十题其三石笋  
削出青山根，峭立碧玉圭。  
不作湘竹老，不染帝子啼。  
不为盘中蔬，岂与烟茁荠。  

梅尧臣　和普公赋东园十题其十山茶  
红蘤胜朱槿，越丹看更大。  
腊月冒寒开，楚梅犹不奈。  
曾非中土有，流落思江外。  

梅尧臣　和普公赋东园十题其四待月亭  
明月过三五，飞出沧海迟。  
佳人望清夜，隔树光离离。  
不须磔虾蟆，寒魄自有亏。  

梅尧臣　和普公赋东园十题其五虚白堂  
空堂绝纤尘，虚静自生白。  
长风吹月东，窗户如不隔。  
漆园兹趣深，赤水珠难索。  

梅尧臣　和普公赋东园十题其一撷芳亭  
结宇东园中，种花待春风。  
口歌金缕衣，手折枝上红。  
今日映绿发，他年羞青铜。  

梅尧臣　和绮翁游齐山寺次其韵  
苍山南望截云烟，中有绀宇通诸天。  
长桥直度清溪水，寒湖收潦旷平田。  
古木阴森大堤上，千峰浓淡高楼前。  
龙笋未迸角出缩，虎石乱踞筋拳挛。  
阴崖乳泉湿苔藓，阳谷暖气留兰荃。  
涧户晓辟烟的的，松轩夜启月娟娟。  
闻有谪僲乘兴入，飘然欲拍洪崖肩。  
玩游逐胜不觉远，露奇发怪工无全。  
扪萝但识康乐径，饮酒安问远公禅。  
清猿不到俗士耳，香草已入骚人篇。  
水鸟念佛次净界，野鹿衔花来象筵。  
在昔探赏犹可数，深景秀句今得传。  
辞韵险绝兹所骇，何特杜牧专当年。  
重以平淡若古乐，听之疏越如朱弦。  
秘藏褚中为不朽，咨诹坐上皆曰然。  
谁意麤官获此贶，洗去鄙吝空池边。  
聊欲报言罕驿使，春郊唯见雁连连。  

梅尧臣　和人喜雨  
仲冬至仲春，阴隔久不雨。  
耕农将失时，萌颖未出土。  
帝心实焦劳，日夜不安处。  
祷祠烦骏奔，脄飨杳无补。  
帝时降金舆，遍款灵真宇。  
百姓知帝勤，变愁为鼓舞。  
和气能致祥，是日云蔽午。  
夕风不鸣条，甘润忽周普。  
已见尧为君，安问谁为辅。  

梅尧臣　和人雪意  
冻云低重野，远树昏未分。  
朝来庭竹上，摵摵霰已闻。  
扣门有兵吏，嘉命传相君。  
趋合展熊席，卷幔飘炉熏。  
桂浆贮榼美，马乳荐实蕡。  
宾属两三人，从容奉评文。  
远稽先儒言，风赋可以群。  
密置笔与砚，唯待雪雰雰。  
雪既不可待，日暮人半醺。  
明朝获方楮，健思欲凌云。  

梅尧臣　和日卧疾恭上人来过不及见因以诗答  
溪上秋雾多，溪居晓寒入。  
呼吸遂生痾，呕泄不下粒。  
素居江南地，大率皆卑湿。  
久从吴土居，气候非所袭。  
伏枕欲经旬，冠带拈已涩。  
女奚特扣关，问疾提山笠。  
我非金粟身，寄谢何暇揖。  
屈性兹不能，他时冀来及。  

梅尧臣　和师直早春雪後五垅道中作  
来寻谷口春，正值阴云结。  
日暮冰霰繁，宿亭孤饭设。  
侵晨登垅去，始见群峰列。  
草冻未抽心，松枯犹抱节。  
川傍认飞鹭，林上坠残雪。  
何意待芳菲，迟留未堪折。  

梅尧臣　和十二月十七日雪  
穷冬劲腊已过半，晓雪先春何处来。  
岂应全资南亩麦，多应不分北枝梅。  
庭中未许野童扫，林下唯愁狂吹摧。  
莫问兔园同赋客，相如居右最为才。  

梅尧臣　和十一月八日圃人献小桃花二绝  
当时开向杏花後，今日绽当梅萼前。  
不畏雪霜何太甚，繁英如火满枝燃。  

梅尧臣　和十一月八日圃人献小桃花二绝  
前占寒食一百六，算到其时未合开。  
丹艳已先灰管动，不由人力与栽培。  

梅尧臣　和十一月十二日与诸君登西园亭榭怀旧书事二首  
冬日萧条公府清，独将诸吏上高城。  
而今何处异畴昔，铁墓下闻狐夜鸣。  

梅尧臣　和十一月十二日与诸君登西园亭榭怀旧书事二首  
莎径依然见莎叶，莲塘无复有莲花。  
更看白水满城下，说著当时龙骨车。  

梅尧臣　和石昌言求牡丹栽  
昔年药栏下，已多香草名。  
更移花本去，聊助日边荣。  
莫问西都品，存吾旧友评。  
会应包萼吐，可与魏姚并。  
带土归金谷，封根近玉京。  
谪僲方醉咏，不倚锦官城。  

梅尧臣　和石昌言学士官舍十题　病竹  
水边移得已伤根，枝叶如枯生意少。  
主人不使荒秽侵，遂长琅玕胜凡草。  

梅尧臣　和石昌言学士官舍十题　甘菊  
世言此解制颓龄，便当园蔬春竞种。  
到秋犹得泛其英，烂醉莫辞官有俸。  

梅尧臣　和石昌言学士官舍十题　葵花  
此心生不背朝日，肯信众草能蘙之。  
真似节旄思属国，向来零落谁能持。  

梅尧臣　和石昌言学士官舍十题　兰  
楚泽多兰人未办，尽以清香为比拟。  
萧茅杜若亦莫分，唯取芳声袭衣美。  

梅尧臣　和石昌言学士官舍十题　石兰  
言石曾非石上生，名兰乃是兰之类。  
疗痾炎帝与书功，纫佩楚臣空有意。  

梅尧臣　和石昌言学士官舍十题　石榴花  
春花开尽见深红，夏叶始繁明浅绿。  
只知结子熟秋霖，不识来时有筇竹。  

梅尧臣　和石昌言学士官舍十题　蔬畦  
手自除荒手自锄，葱鎝已插壅薤本。  
朝芸夕灌岂不勤，比食翦苗闲且稳。  

梅尧臣　和石昌言学士官舍十题　水红  
江天淡淡江水平，江岸有花红作穗。  
今日特向都城开，昼时只合衔鱼翠。  

梅尧臣　和石昌言学士官舍十题　萱草  
人心与草不相同，安有树萱忧自释。  
若言忧及此能忘，乃是人心为物易。  

梅尧臣　和石昌言学士官舍十题　薏苡  
叶如华黍实如珠，移种官庭特匆蒨。  
但蠲病渴付相如，勿恤谤言归马援。  

梅尧臣　和石昌言以蜀牋南牋答松管之什  
青松抽干龙鳞细，秋兔束毫鸡距尖。  
杨子拟经聊以赠，蜀麻江楮报何嫌。  

梅尧臣　和寿州宋待制九题其八美荫亭  
野村仍翦茅，当此茂林下。  
晴晖叶上明，翠影杯中泻。  
鲜风时飕飕，轻裾自萧洒。  
固殊嵇生锻，曷慕岩栖者。  

梅尧臣　和寿州宋待制九题其二春晖亭  
卉木日以发，中圃日以嘉。  
欢言乐和景，及此鬓未华。  
春风实无几，凌乱枝上花。  
山阴况暮月，府仰诚可嗟。  

梅尧臣　和寿州宋待制九题其九望僲亭  
尝闻淮南王，鸡犬从此去。  
至今山头石，马迹尚有处。  
使君辞从官，终日绝尘虑。  
望望云汉间，想见宾天驭。  

梅尧臣　和寿州宋待制九题其六狎鸥亭  
群生自知机，不可欺以异。  
此虽鸥与驯，鸥亦鱼所避。  
坐熊临碧水，安得同一致。  
然此海客心，还应无有愧。  

梅尧臣　和寿州宋待制九题其七齐云亭  
城隅结危栋，仿佛凌烟霓。  
平观飞雨来，俯窥巢禽栖。  
浩荡孤思发，幂历蔓草齐。  
长安去不远，何言西北迷。  

梅尧臣　和寿州宋待制九题其三白莲堂  
蟋蟀在秋堂，芙蕖出深水。  
浩露同一色，澄澈寒监里。  
佳人耻施朱，欲与天真比。  
沙鸟闲且都，谁将拟公子。  

梅尧臣　和寿州宋待制九题其四式宴亭  
从事谁独贤，而来均宴喜。  
幽禽杂啸呼，珍木竟丛倚。  
兴将物色俱，闲厌箫鼓美。  
宁同不闻问，讼息时游此。  

梅尧臣　和寿州宋待制九题其五秋香亭  
高轩盛丛菊，可以泛绿樽。  
余甘自同荠，忘忧宁用萱。  
有木皆剥实，何草不陈根。  
独此冒霜艳，芬郁满中园。  

梅尧臣　和寿州宋待制九题其一熙熙阁  
初日照城楼，流晖及菌阁。  
上收花雾红，下见春烟薄。  
信美是殊邦，而淹佐时略。  
自惭江外人，敢慕淮南作。  

梅尧臣　和司马学士上辛祀事出郊寄冯学士  
侵晓度南薰，禁锺犹可闻。  
春郊微有霰，上苑稍藏云。  
斋馆人相望，官桥路已分。  
宁同鸟乌乐，翔集自成群。  

梅尧臣　和宋次道答弟中道寄怀  
陆家兄弟苦西东，黄耳传书近已通。  
共叹流年同转毂，各惊华发似飞蓬。  
河冰夜合知霜劲，塞雾朝开见日红。  
腊尽春来又相远，江南江北望归鸿。  

梅尧臣　和宋次道奠石昌言舍人  
金羁白马晓朝天，噂管行车暮已传。  
上帝楼成何遽召，青霄路绝不应还。  
飘阶陨叶声凄若，隔幕孤灯夜寂然。  
来奠一觞空湛湛，却思平昔泪涟涟。  

梅尧臣　和宋中道喜至次用其韵  
予从江南来，见子东浦榛。  
问子何不治，子兄游洛濒。  
子素乐文字，而复养慈亲。  
去年始升朝，差差陪缙绅。  
今也与吾肩，行立笑语频。  
未经鬓发改，喜预班缀新。  
思如曩时会，浩饮不计巡。  
往谒持约史，文辞媿彬彬。  
谓将一乘粟，欲敌千箱囷。  
然而泽中蛇，时得龙一鳞。  
况复周孔教，幸逢舜欠淳。  
慎勿惊怪奇，怪奇世多摈。  
吾惭辽东豕，未见西狩麟。  
汨汨尘泥间，曷辨玉与珉。  
昨来忽有知，所索非所循。  
使焉转磨衡，安得目不眴。  
诚闻苑囿美，难遣麋鹿驯。  
自惟体衰苶，宁堪事艰辛。  
宜收蹭蹬迹，却返江湖滨。  
浸胫水活活，漫滩石磷磷。  
垂钓红鬵登，举袂白羽振。  
以此全吾性，胡能往问津。  
非同子少年，柯叶正蓁蓁。  

梅尧臣　和宋中道元夕二首  
结山当衢面九门，华灯满国月半昏。  
春泥踏尽游人系。鸣跸下天歌吹喧。  
深坊静曲走车辕，争前斗盛亡卑尊。  
靓妆丽服何柔温，交观互视各吐吞。  
磨肩一过难久存，眼尾获笑迷精魂。  
貂裘比比王侯孙，夜阑鞍马相驰奔。  

梅尧臣　和宋中道元夕二首  
春风来解吹残雪，灯烛迎阳万户燃。  
竟看繁星在平地，不妨明月满中天。  
赭袍已向端门御，仙曲初闻法部传。  
车马不闲通曙色，康庄时见拾珠钿。  

梅尧臣　和宋中道元夕十一韵  
鼓声阗阗众戏屯，百仞太华临端门。  
端门两廊多结彩，公卿士女争来奔。  
接板连帘坐珠翠，帘疏不隔夭妍存。  
车驾适从驰道入，灯如撒星天向昏。  
赭衣已御凤楼上，露台宣看簇钿辕。  
山前绛绡垂雾薄，火龙矫矫红波翻。  
金吾不饬六街禁，少年追逐乘大宛。  
呼庖索醑斗丰美，东市憧憧西市喧。  
持钱下数买歌笑，玉杓注饮琉璃盆。  
落然遗俗监主簿，夜对经史多诗论。  
比诸豪侠乃自苦，明日苜蓿盈盘餐。  

梅尧臣　和岁除日  
一年三万六千刻，玉漏唯余十二时。  
去日苦多谁会惜，残阴全少颇能知。  
已惊颜貌徐徐改，不奈乌蟾冉冉驰。  
万国明朝贺新岁，东风依旧入春旗。  

梅尧臣　和孙端叟蚕首十五首　蚕槌  
三月将扫蚕，蚕妾具其器。  
丘植先{左扌右得去彳}括，辟室亦涂塱。  
众材疏以成，多薄所得寄。  
拾老归簇时，应无惭弃置。  

梅尧臣　和孙端叟蚕首十五首　蚕簇  
冰蚕三眠休，作茧当具簇。  
汉北取蓬蒿，江南藉茅竹。  
蒿疏无郁浥，竹净亦森束。  
竞畏风雨寒，露置未如屋。  

梅尧臣　和孙端叟蚕首十五首　蚕女  
自从蚕蚁生，日日忧蚕冷。  
草室常自温，云髻未暇整。  
但采原上桑，不顾门前杏。  
辛苦得丝多，输官官莫省。  

梅尧臣　和孙端叟蚕首十五首　桑筥  
采采向桑郊，盈盈自持筥。  
挂钩带月往，稚叶和烟贮。  
一心恐蚕饥，搔首促俦侣。  
到家倾嫩绿，刀凡为{左口右父}咀。  

梅尧臣　和孙端叟蚕首十五首其二织室  
常闻汉皇后，织室数来观。  
宫女岂不勤，帝衮得以完。  
亦将成纁黄，非用竞龙鸾。  
意在奉宗庙，後人其可安。  

梅尧臣　和孙端叟蚕首十五首其六桑钩  
长钩扳桑枝，短钩挂桑笼。  
南陌露气寒，东方日光动。  
少妇首且笄，幼女角已{上髟下总}。  
竞以采叶归，曾非事梳栊。  

梅尧臣　和孙端叟蚕首十五首其三桑原  
原上种良桑，桑下种茂麦。  
雉雊麦秀时，蚕眠叶休摘。  
空条漏日多，余椹更谁惜。  
会待黄落来，酒垆烧斗石。  

梅尧臣　和孙端叟蚕首十五首其十二缲盎  
朝渍一盎茧，缲就几绚丝。  
丝成茧已尽，盎亦谁复持。  
道上有堕甑，车傍有鸱夷。  
二物且莫笑，顾藉各因时。  

梅尧臣　和孙端叟蚕首十五首其十三纺车  
蚕月必纺绩，丝车方挑掷。  
灯下络纬鸣，林端河汉白。  
纤缕自有绪，虚轮运无迹。  
腕手已为劳，谁经用刀尺。  

梅尧臣　和孙端叟蚕首十五首其十四龙梭  
给给机上梭，往反如度日。  
一经复一丝，成寸遂成匹。  
虚腹脱两端，素手投未出。  
陶家挂壁间，雷雨龙飞出。  

梅尧臣　和孙端叟蚕首十五首其十五织妇  
织妇手不停，心与日月速。  
常忧里胥来，不待鸡黍熟。  
但言督县官，立要断机轴。  
谁知公侯家，赐帛堆满屋。  

梅尧臣　和孙端叟蚕首十五首其十一蚕薄  
河上纬萧人，女归又织苇。  
相与为蚕曲，还殊作筠篚。  
入用此何多，往售获能几。  
愿丰天下衣，不叹贫服卉。  

梅尧臣　和孙端叟蚕首十五首其四高几  
桑柔不倚梯，摘桑赖高几。  
每於得叶易，曾靡忧校披。  
跻升类拾级，下上异缘蚁。  
闲置草屋傍，鸣鸡或栖止。  

梅尧臣　和孙端叟蚕首十五首其五科斧  
科桑持野斧，乳湿新磨刃。  
繁◇◇一去除，肥条更丰润。  
鲁叶大如掌，吴蚕食若骏。  
始时人谓戕，利倍今乃信。  

梅尧臣　和孙端叟蚕首十五首其一茧馆  
汉仪后亲蚕，采桑来茧馆。  
云母饰车上，钩笼载车畔。  
援条露已乾，受叶日将晏。  
为言天下妇，兹事不可慢。  

梅尧臣　和孙端叟寺丞农具十五首其八襲襫  
上襲与下襫，青蓑苦能织。  
晓披春雨来，晚晒阳坡侧。  
蔽身常自足，冲湿曾为得。  
任从野风吹，已敌寒蓬色。  

梅尧臣　和孙端叟寺丞农具十五首其二扬扇  
白扇非团扇，每来场圃见。  
因风吹糠籺，编竹破筠箭。  
任从高下手，不为暄寒变。  
去粗而得精，持之莫言倦。  

梅尧臣　和孙端叟寺丞农具十五首其九台笠  
力田冒风雨，缉箨为台笠。  
寒蓑相与用，阴野低迷入。  
足屦固易濡，鬓葆何尝湿。  
斯须未可去，赫日资乃急。  

梅尧臣　和孙端叟寺丞农具十五首其六钱鎛  
诗称庤钱鎛，南亩兴农作。  
宁唯务芟藄，岂不在刈获。  
收功向嘉谷，托用随芒屩。  
太平兹所重，坐见销锋锷。  

梅尧臣　和孙端叟寺丞农具十五首其七耰锄  
芜秽或不治，良苗安得长。  
薅来露未曦，荷去月初上。  
侵烟湿鹅颈，近茇翻蚁壤。  
生具自有余，何辞汗沾颡。  

梅尧臣　和孙端叟寺丞农具十五首其三搂种  
农人力已勤，要在布嘉种。  
手持高斗柄，觜泻三犁垅。  
月下叱黄犊，原边过废冢。  
安知侠少年，玉食金羁拥。  

梅尧臣　和孙端叟寺丞农具十五首其十二水车  
既如车轮转，又若川虹饮。  
能移霖雨功，自致禾苗稔。  
上倾成下流，损少以益甚。  
汉阴抱瓮人，此理未可谂。  

梅尧臣　和孙端叟寺丞农具十五首其十耕牛  
破领耕不休，何暇顾羸犊。  
夜归喘明月，朝出穿深谷。  
力虽穷田畴，肠未饱刍粟。  
稼收风雪时，又向寒坡牧。  

梅尧臣　和孙端叟寺丞农具十五首其十三田漏  
瓦罂贮溪流，滴作耘田漏。  
不为阴晴惑，用识早暮候。  
辛勤无侵星，简易在白昼。  
同功以为准，一决不可又。  

梅尧臣　和孙端叟寺丞农具十五首其十四耘鼓  
挂鼓大树枝，将以一耘耔。  
逢逢达远近，汨汨来田里。  
功既由此兴，饷亦从此始。  
固殊调猿猴，欲取儿童喜。  

梅尧臣　和孙端叟寺丞农具十五首其十五牧笛  
牧人乐下牧，背骑吹短笛。  
声穿吴云低，韵入楚梅的。  
谁嗟苦调急，自与幽意寂。  
应同尧时民，歌将土壤击。  

梅尧臣　和孙端叟寺丞农具十五首其十一牛衣  
覆牛畏严霜，爱之如爱子。  
朔风吹栏牢，御冻赖苴枲。  
恶薄将异鞯，贫栖乃同被。  
重畜不忘劬，老农非可鄙。  

梅尧臣　和孙端叟寺丞农具十五首其四樵斧  
适从伐枯桑，莫悟刃已缺。  
蚕工向欲迫，田事不可彻。  
丁丁背谷声，役役持柯热。  
积薪高於山，焉用先後别。  

梅尧臣　和孙端叟寺丞农具十五首其五耒耜  
古圣通物宜，揉斲资粒食。  
稼穑尽民勤，垦耕穷地方。  
推化本神农，维时思后稷。  
我老欲归田，兹器已先识。  

梅尧臣　和孙端叟寺丞农具十五首其一田庐  
结庐野田中，其高足以觇。  
坐卧劣自容，巢栖未尝厌。  
但能风雨蔽，何惜茅蓬苫。  
终当收刈毕，寂寞惭山店。  

梅尧臣　和昙颖师四明十题　丹山洞  
山无凤皇飞，洞有仙人迹。  
蝙蝠大如鸦，莓苔遍上屐。  
自惭无道骨，安问缘云客。  

梅尧臣　和昙颖师四明十题　含珠林  
山为骊龙蟠，谷作骊龙蟠。  
珠树存其间，谁采明月来。  
何须循海隅，笑蚌未成胎。  

梅尧臣　和昙颖师四明十题　龙隐潭  
老龙恋潭窟，不雨亦不云。  
吐涎出溪滑，吹腥隔林闻。  
疾雷驱未去，鱼鳖竞纷纷。  

梅尧臣　和昙颖师四明十题　三层瀑  
山头出飞瀑，落落鸣寒玉。  
再落至山腰，三落至山足。  
欲引煮春山，僧房架刳竹。  

梅尧臣　和昙颖师四明十题　狮子岩  
岩形若狻猊，不能千里走。  
岂无鸟兽群，当假风雷吼。  
寄谢栖息人，想像真妄有。  

梅尧臣　和昙颖师四明十题　石笋峰  
巨石如龙孙，耸耸烟雾里。  
明明落溪口，纳纳喧滩齿。  
何当助斋盂，菌蕃徒为美。  

梅尧臣　和昙颖师四明十题　雪窦山  
重云不藏春，深窦常有雪。  
晓月号松猿，晴壁挂海霓。  
终恍无心人，区区佩环玦。  

梅尧臣　和昙颖师四明十题　偃盖亭  
既将茅覆檐，复有松为盖。  
五里入山时，憩此得寒籁。  
曾无康乐游，但见云衲会。  

梅尧臣　和昙颖师四明十题　宴坐岩  
心危身亦危，衽席尚颠坠。  
如何岩石上，来坐自安意。  
能谕死生间，无论寤与寐。  

梅尧臣　和昙颖师四明十题　云外庵  
山僧好寂静，入云恨不深。  
峰间一雨昏，林表孤灯沉。  
往来有猿狖，呼啸自成音。  

梅尧臣　和滕公游穿山洞  
洞口水石浅，潺潺泻绿蒲。  
缘源进岩窦，阴黑人境殊。  
中言有物怪，蟠蛰春未苏。  
霖雨虽有意，风雷莫肯扶。  
风雷自鼓荡，不久当何如。  
幸欣禅林近，锺梵来有无。  
回策履幽迳，衣香草露濡。  
老僧长松下，麋鹿与之俱。  
溪云时见起，山鸟自相呼。  
羡尔得兹乐，何用劳形躯。  

梅尧臣　和挑菜  
中圃本膏壤，始觉气候偏。  
出土蓼甲红，近水芹芽鲜。  
挑以宝环刀，登之馔玉筵。  
僻远尚含冻，安占春阳前。  
造物非有意，地势使之然。  

梅尧臣　和通判太博鸡冠花十韵  
神农记百卉，五色异甘酸。  
乃有秋花实，全如鸡帻丹。  
笼烟何耸耸，泫露更团团。  
取譬可无意，得名殊足观。  
逼真归造化，任巧即雕剜。  
赤玉书留魏，丹砂句诵韩。  
诚能因物比，谁谓一时难。  
有客驱辞颖，临风运笔端。  
尝嗟古吟缺，每惜此芳残。  
揣情苦精妙，继音惭未安。  

梅尧臣　和晚花  
春花莫厌早，秋草莫厌迟。  
各不相羡慕，荣楁乃系时。  
芙蓉东篱英，虽晚亦自宜。  
霜前给给开，霜後差差萎。  
深处有孤萼，寒月尚见披。  
野蜂徒爱香，冻翼不能支。  
抱枝无力去，悯然见恩私。  

梅尧臣　和王待制出郊马上口占寄兄道损次韵  
日暖寒郊不起风，使君车骑出城中。  
遥知望处思兄弟，鸿雁连连下远空。  

梅尧臣　和王待制牡丹咏  
谁移洛川花，一日来汝海。  
浓淡百般开，风露几番改。  
傍栏人自醉，惜翦春有待。  
使君方少年，共赏喜我在。  

梅尧臣　和王待制清凉院观牡丹赋诗  
公言牡丹盛，未睹古人诗。  
品众自争贵，叶多方见奇。  
名因他姓著，色为别根移。  
华发我何感，洛阳年少时。  

梅尧臣　和王景彝寄吕缙叔  
白尽髭须史未成，不如能赋易登瀛。  
三冬足用侏儒饱，千里从看跛鳖行。  
知有清名在公议，自无余力到高闳。  
磻溪八十犹垂钓，祖例推来亦後生。  

梅尧臣　和王景彝省中咏孤竹  
爱此孤生竹，碧叶琅玕柯。  
结结甘泉里，岂必泰山阿。  
曾莫学兔丝，徒以附女萝。  
风为扫庭户，夜月谁与过。  

梅尧臣　和王景彝晚赴江邻几饮  
残雪晚生寒，良朋邀我饮。  
逢君三省归，交辔一相审。  
乘兴兴未尽，既杯杯太甚。  
夜阑踏月回，火冷人已寝。  

梅尧臣　和王景彝咏薜荔  
植物有薜荔，足物有蜥蜴。  
固知不同类，亦各善缘壁。  
根随枝蔓生，叶侵苔藓碧。  
後凋虽可嘉，劲挺异松柏。  

梅尧臣　和王仲仪二首　凌霄花  
草木不解行，随生自有理。  
观此引蔓柔，必凭高树起。  
气类固未合，萦缠岂由己。  
仰见苍虬枝，上发彤霞蕊。  
层霄不易凌，樵斧谁家子。  
一日摧作新，此物当共委。  

梅尧臣　和王仲仪二首　麝香  
游伏柏林下，食柏遂生香。  
空知噬脐患，岂有周身防。  
赤豹以尾死，猛虎以睛丧。  
傥或益於用，捐躯死其常。  

梅尧臣　和王仲仪楸花十二韵  
春阳发草木，美好一同时。  
桃李杂山樱，红白开繁枝。  
楸英独步媚，淡紫相参差。  
大叶与劲干，簇萼密自宜。  
图出帝宫树，耸向白玉墀。  
高绝不近俗，直许天人窥。  
今植郡庭中，根远未可移。  
但欣东风来，不恨和煦迟。  
山禽勿蹙踏，蜂蝶休掇之。  
昔闻韩吏部，为尔作好诗。  
爱阴无纤穿，就阴东西随。  
公今亦牵此，端坐曾莫疑。  

梅尧臣　和王仲仪咏瘿二十韵  
汝水出山险，汝民多病瘿。  
或如鸡精满，或若猿嗛并。  
女惭高掩襟，男大阔裁领。  
饮水拟注壶，吐词侔有鲠。  
樗里既已闻，杜预亦不幸。  
秦人号智囊，吴瓠系狗颈。  
傀儡常柱颐，伶仃安及胫。  
只欲仰问天，无由俯窥井。  
挟带岁月深，冒犯风霜冷。  
厌恶虽自知，剖割且谁肯。  
不唯羞把镜，仍亦愁吊影。  
内疗烦羊厣，外砭费针颖。  
在木曰楠榴，刳之可为皿。  
此诚无所用，既有何能辟。  
膨脝厕无首，臃肿异胪顶。  
难将面目施，可与胎胞逞。  
贤哉临汝守，世德调金鼎。  
氓俗虽丑乖，教令日修整。  
风土恐随迁，晨昏忧屡省。  
傥欲便慈颜，名城不难请。  

梅尧臣　和吴冲卿藏菜  
霜前收美菜，欲以御冬时。  
备乏且增品，挑新那复思。  
菖葅嗜西伯，姜食语宣尼，  
未免效流俗，竞将罂盆为。  

梅尧臣　和吴冲卿江邻几二学士王景彝舍人秋兴  
我谓蓬瀛客，清切不畏炎。  
及观秋兴篇，无远此穷间。  
乃知天地大，节候无忧嫌。  
寒不为富减，暑不为贫添。  
向者遭蒸炊，靡不同炮燖。  
西风吹雨至，凉气何纤纤。  
霈然沃万物，不更毕宿占。  
纨扇捉苦倦，盘冰得仍厌。  
蝇痴驱又来，蚊嚵喙犹尖。  
絺衣不复浃，醅醪压初甜。  
客有憎壁蝎。客有困靴襜。  
一以磔为喜，一以嬾自谦。  
唯有螭头人，朝立宫殿檐。  
盛夸楼观高，又极星斗瞻。  
予惭异群公，归意如陶潜。  
自念菊将坼，复思禾可鎌。  
舂禾作酿熟，独邀影与蟾。  
此乐虽易有，彼荣安得兼。  

梅尧臣　和吴冲卿学士冬日私居事  
人知何晏宅，近住白杨头。  
车马不还往，诗书多蓄收。  
风庭吹落叶，霜树立鸣鸠。  
颇与市朝远，闭门凡几秋。  

梅尧臣　和吴冲卿学士省中植菊  
园菓已熟实未坠，野卉已老叶未瘁。  
菊丛是时方发荣，潭上篱边俱有为。  
一从潭岛辅长年，一自篱根图暂醉。  
今将移近省中兰，壅培早与陶潜异。  
黄土肥浓沃井泉，朱栏屈曲侵阶地。  
劲风不到何动摇，清露能沾谁著意。  
看看重九各登高，金蕊满头无所忌。  
及此频邀同舍欢，向来莫羡锺繇赐。  
我家蓬藋不足云，强对嘉章颜起愧。  

梅尧臣　和吴冲卿学士石屏  
吴夫，佩银龟。  
乘天马，索怪奇。  
忽得虢略一片石，其中白色圆如规。  
又有树与乌，画手虽妙何能为。  
吴乃持问欧阳公，比公曩获尤可疑。  
疑不为辨赋以诗，诗辞粲粲明星垂。  
复遣齰来使我和，坐上钜公傍睨之。  
范侯实有杨雄学，咸云此理难究推。  
我归涤虑反覆思，义虽不经聊解颐。  
月与太阳合朔时，阳乌飞上桂树枝。  
枝上作窠生群儿，人不知天公。  
天公欲俾世间见，影著石面如黏黐。  
乌既不得去，月亦不可移。  
留为千古作好玩，慎勿倾仆同玉碑。  

梅尧臣　和吴冲卿元会  
千官车马阊阖来，昼漏始上阊阖开。  
峨峨左右升龙进，昨夜雪飞云作堆。  
殿前冠剑鱼鳞立，东风入仗旗脚回。  
黄锺一奏宝扇掩，玳帘卷起香雾排。  
鸣梢未尽霹雳响，翠辇已退黄金阶。  
圣人端冕御法座，大乐旅作声和谐。  
群公拚蹈丹墀下，尚书奏瑞四夷怀。  
乘舆却入更衣合，通天绛袍升玉榻。  
百拜称觞万岁闻，两廊赐食簪裾匝。  
曲传大定舞缀疏，波旋烟敛饬宫车。  
卫官解严多士退，日光停午气象舒。  
吴君才笔天下杰，归来作诗传石渠。  
石渠秘邃无凡愚，石渠酬唱皆严徐。  
我惭短学复在後，收拾掇弃聊以书。  

梅尧臣　和希深避暑香山寺  
有客乘新霁，云林共扣扃。  
轻舟过下渡，远水涨前汀。  
原隰含幽蔼，岑岚入杳冥。  
谁知得深趣，履齿石苔青。  

梅尧臣　和希深晚泛伊川  
放溜下平波，舟移不知远。  
稍回溪口风，恣爱云中巘。  
水鸟静相依，芦洲蔼将晚。  
归路莫言赊，何妨乘月返。  

梅尧臣　和小雨  
蛟龙潠白雾，天外细蒙蒙。  
沾土曾无迹，昏林似有风。  
卷旗妨酒舍，湿翅下洲鸿。  
稍见斜阳透，西云一半红。  

梅尧臣　和谢公仪学士正月十七日雨後复雪  
木祈春雨成春雪，应误小桃先次开。  
西汉枚生谁复召，南朝何逊自多少。  
泼除灯火上元去，挫却勾萌六出来。  
前此解衣争贳酒，不知为瑞与为灾。  

梅尧臣　和谢舍人洊震  
盛夏万物当长养，骄阳不雨谁为忧。  
天无纤云野趚色，草木焦卷如经秋。  
南阳太守自引咎，不以天时为怨尤。  
斋精洁虑祠望内，僚属奔从无停輈。  
谩取诗言占离毕，徒依风俗验鸣鸠。  
忽闻郡北直百里，岑岑岐笠藏灵湫。  
持牲遣吏诣其下，俎豆未辙升阴虬。  
电光划划遶岩壁，雷声隐隐生山陬。  
拥云驰雨自东上，西风上猛云还收。  
神龙蓄志未发泄，明日更与顽阳雠。  
黤霭阴黑若卷海，联绵霹雳能破仇。  
沃然原隰洗妖气，浩尔沟渎扬平流。  
九谷有登百姓喜，蜿蜒歆祀神何羞。  

梅尧臣　和谢舍人新秋  
西风一夕狂，古屋吹可恐。  
微变蜻蛚吟，斗摧蚊蚋勇。  
朝惊露坠梧，远爱云飞陇。  
还忆旧溪游，水清渔箔壅。  

梅尧臣　和谢希深会圣宫  
三后威灵远，层峦栋宇兴。  
衣冠汉原庙，歌舞魏西陵。  
日月融光盛，山河王气增。  
丛楹琢文石，连网络朱绳。  
碧瓦寒铺玉，重栏莹镂冰。  
粹仪神雾拥，法衮绣龙升。  
星斗罗容卫，轩墀侍股肱。  
宸踪耀璇牓，瑞羽集觚棱。  
閟殿深珠箔，雕垣界绮縢。  
笙从缑岭咽，云傍帝乡凝。  
龟组恭来诣，貂璫肃奉承。  
欲知归厚意，孝德自焌焌。  

梅尧臣　和谢仲弓廷评新理北园  
园吏乘冬和，荷锄去宿莽。  
主人因其勤，筑土截荒壤。  
移枯复窊缺，划径就平广。  
东北倚高城，巇险不可上。  
爱彼林木深，便为丘壑想。  
更待春风归，日探花卉长。  
但愿多置酒，应得时一往。  

梅尧臣　和谢仲弓廷评栽竹  
移得溪边翠，来为庭下阴。  
惜根存旧土，带笋助新林。  
暗换萧萧叶，知虚寸寸心。  
东风莫摇撼，培壅未应深。  

梅尧臣　和新晴  
云开日照戟衣寒，净扫平沙路已乾。  
吏散庭除少公事，畦挑芽甲足春盘。  
要听林上鸣鸠变，试步塘阴绿水宽。  
谁咏陈根有微绿，乌蟾易失似跳丸。  

梅尧臣　和杨高品马厩猢狲  
尝闻养骐骥，辟恶系猕猴。  
供春新教艺，将军旧病偷。  
聊看缘柱杪，尚想傍崖头。  
更祝南州使，如拳试为求。  

梅尧臣　和杨秘校得糟粕  
食鱼何必食河鲂，自有诗人比兴长。  
淮浦霜鳞更腴美，谁怜按酒敌庖羊。  

梅尧臣　和杨直讲夹竹花图  
桃花夭红竹净绿，春风相间连溪谷。  
花留蜂蝶竹有禽，三月江南看不足。  
徐熙下笔能逼真，茧素画成才六幅。  
萼繁叶密有向背，枝瘦节疏有直曲。  
年深粉剥见墨纵，描写工夫始惊俗。  
从初李氏国破亡，图书散入公侯族。  
公侯三世多衰微，窃贸担头由婢仆。  
太学杨君固甚贫，直缘识别争来鬻。  
朝质绨袍暮质琴，不忧明日铛无粥。  
装成如得骊颔珠，谁能更问龙牙轴。  
竹真似竹桃似桃，不待生春长在目。  

梅尧臣　和杨子聪会薰尉家  
薰生方好雅，兹日为扫扉。  
森尔延嘉宾，欢然去尘机。  
有客振双袂，敢言阳春晖。  
聊停玉麈尾，为歌金缕衣。  
古辞何稠叠，无乃惜芳菲。  
三闾不餵糟，二子自采薇。  
虽留千载清，未免当时饥。  
吾爱曹公诗，古来不敢非。  
人生若朝露，舍醉当何归。  
四座惊此语，未厌翠觞飞。  
胡能後天地，何可恃轻肥，  
沈酣且长咏，白首空歔郗。  

梅尧臣　和应之还邑道中见寄  
向老思旧交，欲见恨无翅。  
前时君来都，欣喜乃一至。  
亦既勤我怀，酌酒去拘忌。  
自从离洛阳，此会无三四。  
谢尹最贤豪，已嗟存没异。  
因酬马上篇，遂写相逢意。  

梅尧臣　和颖上人南徐十咏其八夫子篆  
季札墓傍碑，古称尼父篆。  
始没春秋义，十字固莫浅。  
磨敲任牧童，侵剥因野藓。  
嗟尔後之人，万言书不显。  

梅尧臣　和颖上人南徐十咏其二北固山  
山势自北来，高城倚为固。  
当时偶登临，迩者遂沦误。  
微云思作雨，古树尝沾露。  
今非恃险艰，草木藏狐兔。  

梅尧臣　和颖上人南徐十咏其九甘露寺  
山头百亩宫，庭下千年树。  
在昔甘露霏，尝疑神物护。  
阴连殿阁寒，声撼雷霆怒。  
瞻影卫公堂，英魂想来去。  

梅尧臣　和颖上人南徐十咏其六季子庙  
信如季子贤，自昔知能几。  
依约有荒祠，寂寥无奠篚。  
坏梁生湿菌，古木凭山鬼。  
英灵岂顾兹，青史辞亹亹。  

梅尧臣　和颖上人南徐十咏其七鹤林寺  
松竹暗山门，飕飀给青吹。  
传闻宋高祖，旧宅为兹寺。  
地以黑龙升，经因白马至。  
何必问兴亡，山川应可记。  

梅尧臣　和颖上人南徐十咏其三京口水  
江头潮正平，日照土山口。  
坐见远来舟，高帆忽前後。  
将随入浦风，稍度遥圻柳。  
客无南北虞，信是承平久。  

梅尧臣　和颖上人南徐十咏其十范公桥  
谓公天下才，非专一方惠。  
及此作舆梁，力行无钜细。  
既异国侨为，将同傅岩济。  
砻石亘长川，宁须伐山桂。  

梅尧臣　和颖上人南徐十咏其四金山寺  
山与众山殊，寺非诸寺拟。  
无面不当江，有林皆照水。  
南泠隔吴会，北渡通扬子。  
还看上下帆，日日何常已。  

梅尧臣　和颖上人南徐十咏其五望海楼  
尝闻观蹄涔，讵识海水大。  
浩浩与天同，滔滔众流会。  
平吞江作练，远泻河如带。  
终日郡楼间，欲取长鲸鱠。  

梅尧臣　和颖上人南徐十咏其一铁瓮城  
壍江以为池，增山以为壁。  
铁瓮喻其坚，金城非所敌。  
前朝经丧乱，曾是轻锋镝。  
览古一徜徉，空听渔浦笛。  

梅尧臣　和瘿杯  
物以美好称，或以丑恶用。  
美恶固无然，逢时乃亦共。  
弃则为所轻，用则为所重。  
道闻瘿木器，爱赏互歌颂。  
定应初得之，买不论官俸。  
靧面生光辉，贮饮发狂纵。  
坐欲置於傍，行欲挈以从。  
其形何险怪，曾不因蓺种。  
凹凸本自然，出缩非斗缝。  
薄才难究穷，诋诃兹实恐。  

梅尧臣　和永叔答刘原甫游平山堂寄  
黄土坡陁冈顶寺，青烟幂历浙西山。  
半荒樵牧旧城下，一月阴晴连屿间。  
人指废兴都莫问，眼看今古总输闲。  
刘郎寄咏公酬处，夜对金銮步辇还。  

梅尧臣　和永叔晋祠诗  
并州古来称近胡，山雄气壮民足储。  
山根晋水发源处，平若皎监潜决疏。  
渐流渐急不可测，以至{左浮右虎}{左浮右虎}鸣清渠。  
岂惟俯可见毛发，况乃了了看龟鱼。  
下溉平田几百顷，稻苗{左禾右巴}稏曾不枯。  
兴亡莫问随水远，庙深草树空扶疏。  
伊君持节过其下，爱此佳趣聊停车。  
北望故城无旧物，泱漭野色连丘墟。  
已向风前听好鸟，只畏落日闻苍孤。  
晋人须识汉使美，冉冉青髯似绿蒲。  

梅尧臣　和永叔郡斋闻百舌  
响舌能令百鸟羞，听时丹杏发山邮。  
春云不定雨来急，湿翅苍茫高树头。  

梅尧臣　和永叔琅琊山六咏其二琅琊溪  
枯藤垂溪水已消，溪水溅溅石间乱。  
潭静鸟呼人渡时，鸟惊人语来还散。  

梅尧臣　和永叔琅琊山六咏其六惠觉方丈  
松门隐者我未识，一见君诗如已奭。  
岁月任随人事迁，此身不动云生壁。  

梅尧臣　和永叔琅琊山六咏其三班春亭  
林下鸣鸠坼晴杏，田间水漫春溶溶。  
使君固自足风美，时傍青山去问农。  

梅尧臣　和永叔琅琊山六咏其四庶子泉  
沙穴石窦无限泉，此泉缘底名不灭。  
庶子去来多少年，依旧清心共泉洁。  

梅尧臣　和永叔琅琊山六咏其五石屏路  
寻常画屏多画山，何意此山还作屏。  
峭排直上几千尺，下有石路莓苔青。  

梅尧臣　和永叔琅琊山六咏其一归云洞  
洞深岂不有神物，朝朝但见云飞还。  
云收雨歇草树湿，涧下流水空潺潺。  

梅尧臣　和永叔六篇其二代鸠妇言  
不如作茧依蚕蔟，以丝自裹还自足。  
与尔为妇过一生，怒即分飞同转目。  
辛勤唯雏寄鹊巢，子母生离因尔逐。  
羽毛曾未颜色衰，饮啄不计丰俭时，  
天阴辄遣呼辄归，恩情纸薄谁信之。  
朝为夫妇夕行路，世间反覆那能知。  
汲妻白母非美事，後代放此诚堪悲。  

梅尧臣　和永叔六篇其六啼鸟  
提胡芦，提胡芦，  
尔莫劝翁沽美酒。公多金钱赐醇酎，  
名声压时为不朽。百舌子，  
百舌子，春泥方滑滑。  
泥虽滑滑辇道平，莫学竹鸡言易发。  
深宫许尔来报春，便是好鸟同其群。  
清声啭入君王耳，安用穿丛苦避人。  
桃李无言何所益，毕竟有谢须纷纷。  
莫以荣华长不歇，人间已见翟公门。  
安不忘危谁可贵，贵时能忆困时闻。  

梅尧臣　和永叔六篇其三看花呈子华内翰  
时不选数老独嗟，鬓毛未变目未花。  
爱公深殿见桃李，长才高咏无能加。  
红英灼灼弄日色，穠艳皎皎生铅华。  
长廊重幕风不动，映柳黄莺吟未涯。  
燕衔新泥补巢缺，蜗压峻陛临角斜。  
是时唯闻鸟雀闹，尽日不听车轮哗。  
虽传此景无分到，但讶习惯犹豪夸。  
他年造物傥有意，不使龊龊居贫家。  

梅尧臣　和永叔六篇其四禁中鞓红牡丹  
与公同是洛阳客，今日论年皆作翁。  
一见此花知有感，衰颜不似旧时红。  

梅尧臣　和永叔六篇其五和邻几学士桃花  
深殿有春人到稀，武陵虽说昧当时。  
踌躇莫忆人间世，恐至尘中悔却迟。  

梅尧臣　和永叔六篇其一详定幕次呈同舍  
苑树天边雨露匀，群公偷看锦丛新。  
眼穿欲折无由折，赏到人间不是春。  

梅尧臣　和永叔内翰  
来时擘茧正探官，走马传宣夹路看。  
便鏁青春辞上合，徒知白日近长安。  
思归有梦同谁说，强意题诗只见宽。  
犹喜共量天下士，亦胜东野亦胜韩。  

梅尧臣　和永叔内翰思白兔答忆鹤杂言  
醉翁在东堂，为他栽桂树。  
待将枝条与人折，忆著家中玉色兔。  
夜看明月海上来，光彩离离入庭户。  
且问常娥一借观，翁家虽有来无路。  
常娥对面几万里，不声渐渐西南去。  
是时翁生怀抱恶，却恨陆机先忆鹤。  
致令亦念眼迷离，不似傍池能饮啄。  
始忧兔饥僮失哺，又恐白毛尘土污。  
仍不如鹤有浅泉，自在引吭时刷羽。  
花前举翅鼓春风，只待公归向朝暮。  
我闻二公趣向殊，一养月中物，  
一养华亭雏。一畏奔海窟，  
一畏巢松株。我虽老矣无物惑，  
欲去东家看舞姝。  

梅尧臣　和永叔内翰戏答  
从他舞姝笑我老，笑终是喜不是恶。  
固胜兔子固胜鹤，四蹄扑握长啄啄。  
任看色与月光混，只欲走飞情意薄。  
拘之以笼縻以索，必不似纤腰夸绰约。  
主人既贤豪，能使宾客乐。  
便归膏面染髭须，从今宴会应频数。  

梅尧臣　和永叔桐花十四韵  
湛湛碧井水，其上有梧桐。  
春随井气生，白花飞蒙蒙。  
晓枝滴甘露，味落寒泉中。  
结实待瑞羽，岁晚半枯空。  
桐既无凤皇，井岂潜蛟龙。  
乃知至神物，未易饮人逢。  
当时集颍川，偶值黄次公。  
次公入为相，此鸟曷不从。  
遂使神鶡雀，竟用奇怪穷。  
我言非毁古，欲遵平直踪。  
我愿二千石，但使德化隆。  
有桐凤不来，於桐无愧容。  
有凤政不举，於凤何为崇。  
答君桐花篇，聊以发我衷。  

梅尧臣　和永叔柘枝歌  
渔阳三叠音隆隆，红蕖乱坼当秋风。  
披香拥雾出妖嫮，妩眉壮发翩惊鸿。  
锵锵杂佩离芳渚，珠帽红靴振金缕。  
相迎垂手势如倾，障袂倚歌词欲吐。  
最怜应节乍低昂，便转疾徐皆可睹。  
飘扬初认雪回风，踯躅还看茧萦绪。  
小小宁闻怨曲长，盈盈自解依俦侣。  
艺奇体妙按者谁，金貂大尹宴清池。  
绮茵绣幄粲辉映，玳簪珠履何委蛇。  
是时郊原新退暑，天清气爽过林墅。  
淮王载酒昔尝闻，谢公携妓那能数。  
始知事简乐民和，不厌来观柘枝舞。  

梅尧臣　和永叔中秋夜会不见月酬王舍人  
主人待月敞南楼，淮雨西来斗变秋。  
自有婵娟侍宾榻，不须迢递望刀头。  
池鱼暗听歌声跃，莲的明传酒令优。  
更爱西垣旧词客，共将诗兴压曹刘。  

梅尧臣　和欲雪二首  
貂裘著不暖，牙帐晓初开。  
朔气还先及，流风亦屡催。  
拟闻人咏絮，将见使传梅。  
公复忧民亩，龙沙几日来。  

梅尧臣　和欲雪二首  
雪欲漫天落，云初著地垂。  
臂鹰过野健，走马上冰迟。  
公子多论酒，骚人自咏诗。  
都无少年意，只卧竹窗宜。  

梅尧臣　和元舆游春次用其韵  
乘闲多远兴，信马与君行。  
碧树斜通市，清流曲抱城。  
山花高下色，春鸟短长声。  
日暮吾庐近，还歌空复情。  

梅尧臣　和元之述梦见寄  
高秋枕席凉，昼寝还清旷。  
不嘲君腹便，独梦予尔访。  
岂忘相规言，仍记群小访。  
始知端正心，寐语尚不诳。  
{左忄右敞}恥何谗人，告子亦孟浪。  
吾闻有尸虫，伺恶多相尚。  
耽睡受其惑，子心恐成恙。  
勉子守庾曹，勿使兹物王。  
魂交昧聪明，寤後成清唱。  
诵玩自省循，徒尔增怊怅。  
不能检细微，遂使言屡贶。  
虽然甚顽鄙，内顾无过当。  
仲尼称天厌，季路犹行行。  
何当谢勤诚，为子倾嘉酿。  

梅尧臣　和原甫会灵讌集之什  
凤皇非鷃匹，骐骥非驽攀。  
自乏熔质资，不数炉冶间。  
合於众君子，百事无相关。  
岂期叨称誉，藉已出瀛寰。  
昨闻竞方驾，下直从道山。  
酒壶缀肴其，马衔锵玉环。  
上唾屈及贾，夭吞崔与班。  
肯比豪华子，黄金邀舞鬟。  
遂来集灵宫，乃等逸士闲。  
养生曾昧术，四体幸无{外疒内擐去扌}。  
池御虽可乐，鱼鸟闹於陎。  
绕坛安石榴，何时拆朱殷。  
水疑蛟龙潜，云想鸾鹤还。  
蕙圃秘且深，苔径历已艰，  
越樵得射镝，秦洞迷童颜。  
杳杳颇起羡，区区空服纶。  
尘心傥一浣，石溜春潺潺。  

梅尧臣　和原甫同邻几过相国寺净土院因观杨惠之塑吴道子画听越僧琴闽僧写  
青槐夹驰道，方辔下麒麟。  
朼来游绀宇，历玩同逡巡。  
吴画与杨塑，在昔称绝伦。  
深殿留旧迹，鲜逢真赏人。  
一见如宿遇，举袂自拂尘。  
金碧发光彩，物象生精神。  
岁月虽已深，奇妙不愧新。  
惊嗟岂无意，振播还有因。  
乃知至精手，安得久晦堙。  
二僧感识别，请以己艺陈。  
或弹中散曲，或出丞相真。  
览古仍获今，未枉停车轮。  

梅尧臣　和韵三和戏示  
笭箐画蛤瓦虹醅，海若淮壖各寄来。  
将学时人斗牛饮，还从上客舞娥杯。  
蓬蒿自有蒋生乐，珠翠宁容郑氏陪。  
莫计暄寒与风雪，古来黄土北邙堆。  

梅尧臣　和张簿宁国山门六题　碧云洞  
谁将万古倚云剑，刺破苍石天窗开。  
下贮泓渊不可极，有时月漏清光来。  

梅尧臣　和张簿宁国山门六题　朝阳洞  
洞门虽向扶桑开，洞深不放阳乌入。  
古来道士今莫逢，石壁乳流苔正湿。  

梅尧臣　和张簿宁国山门六题　涟漪洞  
流泉决决出洞底，自有细浪非风吹。  
山花逐水到山下，漏泄人间春未知。  

梅尧臣　和张簿宁国山门六题　山门  
青山中穴为大门，下通轨辙高莫论。  
飞云出纳不计限，双峙平削无刀痕。  
入门复见田园美，田外峰峦回抱尊。  
栖灵畜怪不可诘，夔魈往往来守阍。  

梅尧臣　和张簿宁国山门六题　夕阳岩  
日脚射空金缕直，下映壁间棱未织。  
野老先知雨又风，明朝望此重云黑。  

梅尧臣　和张簿宁国山门六题　紫云岩  
高岩日照云常起，吹作兰花透纹绮。  
横为步障看未收，山雨一来风满耳。  

梅尧臣　和张民朝谒建隆寺二次用写望试笔韵  
荒台残垒旧名邦，曾说王师此受降。  
西汉衣冠拜原庙，五天龙象护经窗。  
蜀冈井味人犹品，隋帝宫基阙尚双。  
自古兴亡不须问，风铃闲听响幡幢。  

梅尧臣　和张民朝谒建隆寺二次用写望试笔韵  
跃马侵星去，啼鸦未出巢。  
春裘风易裂，从骑镫相敲。  
红日双行柳，黄金一抹梢。  
乾坤功力大，默诵易中爻。  

梅尧臣　和张士曹应之晚景  
远空云解驳，南陌雨初收。  
独鸟去烟外，斜阳明树头。  
凉飚虚枕席，涨涝起汀洲。  
会有从军役，将离更暮愁。  

梅尧臣　和赵员外良佐赵韩王故宅  
开国勋庸大，重城邸第宽。  
枯杨映楼角，蔓草被墙端。  
不见分香妾，空余斗鸭阑。  
谁来悲孔雀，金翠羽毛残。  

梅尧臣　和真上人万松亭虎窥泉  
南冈新路平，东岭新亭成。  
岭上松万株，岭下泉一泓。  
松未龙鳞老，泉曾虎迹行。  
虎去岂不渴，松今岂不生。  
泉无百尺绳，安见甘与清。  
松无百岁人，安见千丈荣。  
道人能喻道，莫使世人惊。  
我来开醉眼，不似阮步兵。  

梅尧臣　和正月六日沈文通学士遗温柑  
禹书贡厥包，未知黄柑美。  
竞传洞庭熟，又莫永嘉比。  
适观隐侯诗，获此殊可喜。  
诵句擘露囊，香甘冷熨齿。  
明朝{左金右巢}礼闱，何暇醉邻里。  

梅尧臣　和正仲再和罢饮  
吴味期君强饮开，楚醅因我破愁来。  
何言合美将虚馆，却忆争妍就捧杯。  
夜霰已先庭雪集，单衣难与毳裘陪。  
践盟几欲驱车去，尘事无端日日堆。  

梅尧臣　和中道伏日次韵  
伏日每苦热，古来亡事侵。  
尝闻东方朔，割肉趋庭阴。  
百职当早罢，将畏赫日临。  
我无归遗人，怀念空沾襟。  

梅尧臣　和中道秋宴  
残本宋有目无诗。他本皆无。  

梅尧臣　和中道雨树  
一旬苟不雨，万木昏苍苍。  
朝见洗林叶，动摇生辉光。  
晚逢开疏阴，枝上漏微阳。  
翠色固以好，安得无秋霜。  

梅尧臣　和中道雨中见寄  
雨淫上复落，云暗不少开。  
泥将没马胫，思子日几回。  
我既不可往，子亦不可来。  
屋漏又苦甚，巾舄生莓苔。  
安肯问农亩，唯忧无酒材。  
但能置醇酎，莫负吾樽罍。  

梅尧臣　和仲文西湖野步至新堰二首  
决决堰根水，层层湖上田。  
寒鱼犹著底，白鹭已发前。  
履惜春泥滑，衣从涩蔓牵。  
偶来成野望，归兴自留连。  

梅尧臣　和仲文西湖野步至新堰二首  
潭上水容暖，野中寒吹横。  
行塘人已晚，吟步日难更。  
冻地坼枯龟，断冰流破镜。  
王都且不远，乐此林泉性。  

梅尧臣　和资政侍郎湖亭杂咏绝句十首　采菱  
紫角菱实肥，青铜菱叶老。  
孤根未能定，不及寒塘草。  

梅尧臣　和资政侍郎湖亭杂咏绝句十首　稻畦  
浅浅碧水平，青青稻苗长。  
偏知楚客爱，白鹭飞下上。  

梅尧臣　和资政侍郎湖亭杂咏绝句十首　莲塘  
不畏塘雨急，钿叶自相遮。  
纹禽忽飞去，冲落波上霞。  

梅尧臣　和资政侍郎湖亭杂咏绝句十首　流泉  
石齿嚼寒声，粼粼萦曲处。  
有时浮落英，又过城根去。  

梅尧臣　和资政侍郎湖亭杂咏绝句十首　苔径  
林间夏雨滋，复有斜阳照。  
绿净不摇风，从教春草笑。  

梅尧臣　和资政侍郎湖亭杂咏绝句十首　汀鹭  
食鱼日已晚，矫翼烟际还。  
不与鴈鹜竞，风标亦自闲。  

梅尧臣　和资政侍郎湖亭杂咏绝句十首　小桥  
伐桂向芳洲，跨波湾势小。  
时爱游人渡，游人在林杪。  

梅尧臣　和资政侍郎湖亭杂咏绝句十首　渔潭  
烟潭深不极，监碧无菱花。  
日脚下波心，澄江见鱼虾。  

梅尧臣　和资政侍郎湖亭杂咏绝句十首　渔艇  
古木刳为舟，野藤牵作缆。  
钓人寒雨中，远望烟蓑暗。  

梅尧臣　和资政侍郎湖亭杂咏绝句十首　远山  
插云千万重，一望不可暂。  
前岭与後峰，翠色浓复淡。  

梅尧臣　河南受代前一日希深示诗  
我昔在桐乡，伊人颇欣戴。  
今来佐洛南，事事为时背。  
自愧居下流，无能谢前辈。  
固乏横草功，当蒙及瓜代。  
且遗牒诉还，使用吏民爱。  
洗眼看旧书，怡然忘宇内。  

梅尧臣　河南王尉西斋  
官舍古城隅，西斋何寂寂。  
种竹幽趣深，开屏翠光滴。  
青山露南墙，落日明东壁。  
危台起其傍，其隰坐可觌。  
岁暮野田空，天高霜隼击。  
更怜风月时，几弄林间笛。  

梅尧臣　河南张应之东斋  
昔我居此时，凿池通竹圃。  
池清少游鱼，林浅无栖羽。  
至今寒窗风，静送枯荷雨。  
雨歇吏人稀，知君独吟苦。  

梅尧臣　河阳秋夕梦与永叔游嵩避雨於峻极院赋诗及觉犹能忆记俄而仆夫自洛  
夕寝北窗下，青山梦与寻。  
相欢不异昔，胜事却疑今。  
风雨幽林静，云烟古寺深。  
揽衣方有感，还喜问来音。  

梅尧臣　河阴中寨寒食  
击柝声初绝，为鱼梦已残。  
幽禽唘清晓，宿雨度余寒。  
爨火明千灶，风旗展一竿。  
归心凭社燕，自叹此微官。  

梅尧臣　褐山矶上港中泊  
风恶舟难进，聊依浦里村。  
岸潮生蓼节，滩浪聚芦根。  
日脚看看雨，江心渐渐昏。  
篙师知蟹窟，取以助清樽。  

梅尧臣　鹤  
何时别辽海，像啄杂庭鹍。  
去作仙人驾，来乘卫国轩。  
云中晴引唳，松上旧能言。  
但说长千岁，予非学羡门。  

梅尧臣　红梅  
家住寒溪曲，梅先杂暖春。  
学妆如小女，聚笑发丹唇。  
野杏堪同舍，山樱莫与邻。  
休吹江上笛，留伴庾园人。  

梅尧臣　红梅篇  
昨夜轻雷起风雨，芍药红牙竹栏土。  
南庭梅花如杏花，东家残朱涂颊醫。  
萼为裳衣蕊为组，枝为高居干为户。  
蛱蝶未生蜂未来，赤身掩敛无金缕。  
终然有子当助傅说羹，落亦不学飞燕皇后回风舞。  
此意又笑麻姑与王母，勾引何人擗麟脯，  
是非方朔谩汉武，只知此桃不知语。  
树不著口数，而今言之已莫补，  
放我浑丹凤皇羽。  

梅尧臣　後园桃李花  
後园桃李花，灼灼复皎皎。  
南枝开已繁，北枝萦尚少。  
蘤萼相辉映，根本自钩绕。  
无为惊风吹，纷纷逐飞鸟。  

梅尧臣　胡夫人挽歌  
已哉胡夫人，其寿七十余。  
其子哀母死，一夕髭皓如。  
髭白发亦白，长号守茅庐。  
扶棺埋吴云，来会倾市墟。  
谁复向寒月，卧冰求鲤鱼。  

梅尧臣　胡公疏示祖择之卢氏石诗和之  
远州太守蓬山客，来过卢家寻怪石。  
卢家百物今已空，唯石难移留旧迹。  
埋没尚存三四分，雨淋日炙如皴皵。  
太守恻然呼健儿，荷锄秉锸争来役。  
健儿掘土不为坚，旋旋剜沙见圭隙。  
渐奇渐异人忘劳，更索更深知几尺。  
瘦峰削出嵩华骨，虚窍凿破蛟螭额。  
千指曳绳车四轮，击鼓助力归东陌。  
东陌东头湖水傍，黄泥洗尽何苍碧。  
故宅愈冷东湖喧，贵贱竞观无碍隔。  
太守自怜坚直心，爱少憎多屡遭谪。  
南至苍梧及桂林，名山遍访无穷僻。  
所宜厌惯不入眼，向此歌吟尤爱惜。  
我思永叔滁阳时，大夸古翠菱溪获。  
作诗远寄予与苏，高唱相随无节拍。  
今知贤人趣向同，玩好托情亡俗格。  
建康从事胡公疏，一见诧君如李白。  
雄才落笔泻天河，缀韵孤清仍险窄。  
入探虎穴谁为难，辞通造化方能敌。  
殿後吾虽胆力强，独鞭疲马络无益  

梅尧臣　胡武平遗牡丹一盘  
畴昔居洛阳，看尽名园花。  
临水复荫竹，艳色照彤霞。  
良友相与至，竞饮欢无涯。  
而今犹老翁，鬓发但未华。  
昨日到湖上，碧水涵蒲芽。  
此情颇已惬，薄宦非初嗟。  
况乃蒙见怜，带雨摘春葩。  
虽无向时乐，专好仍有加。  

梅尧臣　花娘歌  
花娘十二能歌舞，籍甚墴°名居乐府。  
荏苒其间十四年，朝作行云暮行雨。  
格夫气俊能动人，人能动之无几许。  
前岁适从江国来，时因醼席相微语。  
虽有幽情未得传，暗絥殷勤度寒暑。  
去春送客出东城，丹中接膝已心倾。  
自兹稍稍有期约，五月连航并钓行。  
曲堤别蒲无人处，始笑鸳鸯浪得名。  
尔後频逢殊嬿婉，各恨从来相见晚。  
月下花前不暂离，暂离已抵银河远。  
青鸟传音日几回，鸡鸣归去暮还来。  
经秋度腊无纤失，爱极情专易得猜。  
前时南圃寻芳奔，小忿小胜投袂起。  
官私乘衅作威棱，督促食惶去闾里。  
萧萧风雨满长溪，一舸翩然逐流水。  
忽逢小史向城来，泣泪寄言心欲死。  
愿郎日日致青云，妾已长甘在泥滓。  
更悲恩竟不得终，世事难凭何若此。  
郎闻兹语痛莫深，天地无穷恨无已。  
我今为尔偶成章，便欲缄之托双鲤。  

梅尧臣　画真来嵩  
广陵太守欧阳公，令尔画我憔悴容。  
便传仿佛在缣素，只欠劲直藏心胸。  
与我货布不肯受，此之医卜曾非庸。  
公今许尔此一节，尔只丹青其亦逢。  

梅尧臣　画竹枝扇  
石上老瘦竹，忽在纨扇中。  
执之意已凉，不待摇清风。  
小节未见粉，泪痕应合红。  
日将炎暑退，畏蠹生秋虫。  

梅尧臣　怀悲  
自尔归我家，未尝厌贫窭。  
夜终每至子，朝饭辄过午。  
十日九食齑，一日傥有脯。  
东西十八年，相与同甘苦。  
本期百岁恩，岂料一夕去。  
尚念临终时，拊我不能语。  
此身今虽存，竟当共为土。  

梅尧臣　淮岸  
秋水刷土骨，峭瘦如老石。  
虚沙归岛屿，寒浪漱窍隙。  
下过白鱼尾，上有苍獭迹。  
平岗自相连，野箨鸣风栎。  

梅尧臣　淮南遇梵才告上人因悼谢南阳畴昔之游  
久已厌宦旅，故兹归江南。  
始时遽辞邑，不及事春蚕。  
残腊犹在道，险阻固所谙。  
扁舟次淮海，喜遇释子谈。  
契阔十五年，尚谓卧岩庵。  
偶见如夙期，淹留良亦甘。  
叹逝独泫然，怀悲情岂堪。  
班班云中鸟，共看投夕岚。  
曷不念旧隐，山水唯素耽。  
我从湖上去，微爵轻子男。  

梅尧臣　淮南转运李学士君锡示卷  
李氏世能诗，落落为时豪。  
汉陵唐太白，始竞二雅高。  
益端正封贺，才各倾吴涛。  
於今几代孙，手持切玉刀。  
功利既及民，又将薄风骚。  
示我照乘珠，光彩生褐袍。  
曾非贫家有，怀归徒增劳。  
神物必难秘，恐随风雨逃。  

梅尧臣　淮上杂诗六首  
宿云未全敛，微雨入船疏。  
问伴失前後，暝行随疾徐。  
相亲沙上雁，自乐水中鱼。  
亭午日光透，远分林际居。  

梅尧臣　淮上杂诗六首  
暗开淮水平，远见孤城出。  
出舟问舟子，遽对那能悉。  
始闻庄生台，还想观鱼日。  
果得真隐心，鱼鸟情非密。  

梅尧臣　淮上杂诗六首  
轻舟晚投处，聒聒渚禽嘶。  
椽子随薪束，蔬科带土携。  
岸幽云满石，潮落蚌生泥。  
客思无憀极，唯将鲁酒迷。  

梅尧臣　淮上杂诗六首  
野雁不知数，翳然川上鸣。  
曾无设罗意，空自见船惊。  
渺渺拍波去，纷纷孤屿盈。  
苦寒非塞外，霜落夜淮清。  

梅尧臣　淮上杂诗六首  
漠漠昼烟披，纵横见渔艇。  
轻桡上急水，或与飞鸿并。  
鱼大钓丝微，牵随碧潭迥。  
向晚得志归，浩歌山月静。  

梅尧臣　淮上杂诗六首  
舟阁下滩迟，苍黄暮滩上，  
偏愁逆水风，更驾崩沙浪。  
落日看已昏，渔灯远相向。  
夜阑天转寒，坐待潮流涨。  

梅尧臣　淮阴  
天下滔滔久厌秦，英雄蛇鼠窜荆榛。  
少年豪横知多少，不及沙头一妇人。  

梅尧臣　淮阴  
青环瘦铁缆，系在淮阴城。  
水胫多长短，林枝有直横。  
山夔一足走，妖鸟九头鸣。  
韩信祠堂古，谁将胯下平。  

梅尧臣　淮阴侯  
功既高天下，身何不自防。  
已能成汉业，无复假齐王。  
复耻哙为伍，安知吕所忘。  
空名流未竭，淮水共汤汤。  

梅尧臣　淮阴侯庙  
韩信未遇时，忍饥坐垂钓。  
归来淮阴市，又复逢恶少。  
使之出胯下，一市皆大笑。  
龙蛇忽云腾，蛭蟨岂能料。  
亡命乃为将，出奇还破赵。  
用兵不患多，所向孰敢摽。  
功名塞天地，翦刈等蒿藋。  
於今千百年，水上见孤庙。  
鹭衔葭下鱼，相呼尚鸣叫。  
高皇四海平，有酒不共釂。  
古来称英雄，去就可以照。  

梅尧臣　淮雨  
两脚射淮鸣万镞，跳点起沤鱼乱目。  
湿帆远远来未收，云漏斜阳生半幅。  

梅尧臣　还柳瑾秘丞诗编  
吾友苏子美，闻昔许君诗。  
子美今下世，令人重嗟咨。  
当其不得志，泥水蟠蛟螭。  
未激西海流，安可气吐霓。  
吴洲逢朱鳖，腹有百碧遗。  
他时使我观，我观颜忸怩。  
便欲焚笔砚，奈何难争驰。  

梅尧臣　还文雅师书帙  
编绝不加新，于今十二春。  
绿窗重展目，静几勿生尘。  
岂爱吾庐日，终将道者亲。  
莫嫌同刺字，漫灭看难真。  

梅尧臣　还吴长文舍人诗卷  
松液化茯苓，又因为琥珀。  
遇物必得形，毛发曾不隔。  
君子亦豹变，其文蔚可觌。  
今者逢吴侯，满腹贮经籍。  
喷吐五色霓，自堪垂典册。  
诗教始二南，皆著贤圣迹。  
後世竟翦裁，破碎随刀尺。  
我辈强追仿，画龙成蜥蜴。  
有唐文最盛，韩伏甫与白。  
甫白无不包，甄陶咸所索。  
侯初守二郡，山水多助益。  
升高觞嘉宾，赋笔速鹰翮。  
葺书成大轴，许我观琮璧。  
真物固易辨，恨无百金易。  
借从怀袖归，诵玩废朝夕。  
譬如游国都，惝恥失阡陌。  
苦吟三十年，所获唯巾帼。  
岂比夸受降，甲斋熊耳积。  
重见元和风，珠玉敌海舶。  
自惭寒饿为，何张空避席。  

梅尧臣　环州通判张殿丞  
欲向萧关外，穷阴雪暗沙。  
碛寒鸿雁少，冰合水泉赊。  
自有从军乐，应无去国嗟。  
春风曾不到，吹角寄梅花。  

梅尧臣　桓妒妻  
昔闻桓司马，娶妾貌甚都。  
其妻南郡主，悍妒谁与俱。  
持刀拥群婢，迳往将必屠。  
妾时在窗前，解鬟临镜梳。  
鬷发云垂地，莹姿冰照壶。  
妾初见主来，绾髻下庭隅。  
敛手语出处，国破家已殂。  
无心来至此，岂愿奉君娱。  
今日苟见杀，虽死生不殊。  
主乃掷刃前，抱持一长吁。  
曰我见犹怜，何况是老奴。  
盛怒反为喜，哀矜非始图。  
嫉忌尚服美，伤哉今亦无。  

梅尧臣　黄驳  
维舟饭孤村，隔岸见黄驳。  
瘦牧正苦饥，疮鸟复下啄。  
闵心无柘弹，投块徒自数。  
力小不能中，汗颜惭且渥。  

梅尧臣　黄池月中共酌得池字  
将归谢公郡，喜见阮家儿。  
但对月和水，那能酒似池。  
衰形疑镜照，葆鬓怯霜吹。  
宿雁不堪托，乡人知未知。  

梅尧臣　黄国博遗银鱼乾二百枚  
乾若会稽笋，色比荆州银。  
熟宜煨栗火，饮助拥炉人。  
低阴欲飞雪，酒微生颊热。  
海上使方来，多饟不为餮。  

梅尧臣　黄河  
积石导渊源，泇泇泻昆阆。  
龙门自吞险，鲸海终涵量。  
怒洑生万滑，惊流非一状。  
浅深殊可测，激射无时壮。  
常苦事堤防，何曾息波浪。  
川气迷远山，沙痕落秋涨。  
槎沫夜浮光，舟人朝发唱。  
洪梁画鷁连，古戍苍崖向。  
浴鸟不知清，夕阳空在望。  
谁当大雪天，走马坚冰上。  

梅尧臣　黄敏复尉新城  
新城接桐庐，山茗久所利。  
江东亡命儿，贩不畏黥劓。  
堂上千金子，捕以操凶器。  
恐非吾徒为，勇少乃可避。  

梅尧臣　黄莺二首  
内家初上翠微宫，树里窥人在半空。  
笑语渐高无约束，侍臣偷望向云中。  

梅尧臣　黄莺二首  
西邻少年今出游，东家女儿未识羞。  
门前乌臼叶已暗，日暮问谁墙上头。  

梅尧臣　回陈郎中诗集  
尝观陈伯玉，感遇三十篇。  
矫矫追古道，粲尔日星悬。  
今公岂其後，佳咏久已传。  
忆为童子日，早诵锦绣妍。  
兹来预官属，而许玩奇编。  
明珠三百琲，一一径寸圆。  
他人握中有，未获毫发焉。  
家贫敢怀宝，况近骊龙渊。  
又畏风雨作，神物不得全。  
再拜捧明月，长跪还席前。  

梅尧臣　回自青龙呈谢师直  
共君相别三四年，岩岩瘦骨还依然。  
唯髭比旧多且黑，学术久已不可肩。  
嗟余老大无所用，白发冉冉将侵颠。  
文章自是与时背，妻饿儿啼无一钱。  
幸得诗书销白日，岂顾富贵摩青天。  
而今饮酒亦复少，未及再酌肠如煎。  
前夕与君欢且饮，饮才数盏我已眠。  
鸡鸣犬吠似聒耳，举头屋室皆左旋。  
起来整巾不称意，挂帆直走沧海边。  
便欲骑鲸去万里，列缺不借霹雳鞭。  
气沮心衰计欲睡，梦想先到苹渚前。  
与君无复更留醉，醉死谁能如谪僲。  

梅尧臣　会稽妇  
食藕莫问浊水泥，嫁婿莫问寒家儿。  
寒儿黧黑面无脂，骥子纵瘦骨骼奇。  
买臣贫贱妻生离，行歌负薪何媿之。  
高车来驾建朱旗，铜牙文弩擐犀皮。  
官迎吏走马万蹄，江湖昼起横白霓。  
旧妻呼载後乘归，悔泪夜落无声啼。  
吴酒虽美吴鱼肥，侬今豢养惭猪鸡。  
园中高树多曲枝，一日挂与桑虫齐。  

梅尧臣　会胜院沃洲亭  
前溪夹洲後溪阔，风吹细浪龙鳞活。  
孤亭一入野气深，松上藤萝篱上葛。  
葛花葛蔓无断时，女萝莫翦连古枝。  
当年吾叔读书处，夜夜湿萤来复去。  

梅尧臣　鸡  
昂然大雄鸡，高冠紫沉羽。  
星占太史局，树栖丞相府。  
知时不失晦，得食曾呼伍。  
幸无终夜鸣，须防人起舞。  

梅尧臣　鸡冠花  
秋至天地闭，百芳变枯草。  
爱尔得雄名，宛然出陈宝。  
未甘阶墀陋，肯与时节老。  
赤玉刻缜栗，丹芝谢雕槁。  
鲜鲜云叶卷，粲粲凫翁好。  
由来名实副，何必荣华早。  
君看先春花，浮浪难自保。  

梅尧臣　鸡声  
鸡声踏晓呼，呼起扶桑乌。  
含光如车轮，碾云踪迹无。  
谁教夸父逐，远向邓林趋。  
复复海底转，循环似辘轳。  

梅尧臣　集英殿赐百官宴以雨放  
春来无点雨，三月始闻雷。  
晓殿鸣檐急，群公罢食回。  
燕迎风翅健，马踏雾泥开。  
晚觉微阳透，飞光上绿槐。  

梅尧臣　几道隰州判官  
清晓赴国门，西风生早凉。  
天地大道出，苑树短亭傍。  
相看车马色，共照池水光。  
举酒酒非浅，明朝谁重觞。  
话别语难尽，去後空回肠。  
计彼行路远，几日至洛阳。  
洛阳多旧友，一一道相望。  
失意非憔悴，怀昔无悲伤。  
无由恋中国，不久之南方。  
音书傥能问，鸿雁亦将翔。  
此外念出处，便为参与商。  
到官秋节晚，塞近百草黄。  
定随刘武威，校猎赤土岗。  
余方枫林下，野艇泛沧浪。  
弄月江波阔，羒衣菱荇香。  
虽知各有适，未免涕沾裳。  
操袂却引顾，烟芜平夕阳。  
独回唯鸟影，相与过林塘。  
明游顿兹减，客心仍未央。  

梅尧臣　己卯岁紫微谢公赴南阳过叶县陪游兴庆精舍题名壁间而去庚辰岁余来  
昔与南阳太守行，车骑休时访庭柏。  
今来重看壁间题，太守已为泉下客。  
独留清血是门人，怊怅便令生死隔。  

梅尧臣　记春水多红雀传云自新罗而至道损得之请余赋  
赤羽异蒿鷃，来自东夷国。  
群集成皋间，翩翩皆一色。  
举臆发朱砂，为瑞应火德。  
穿屋彼非类，啄粟惭与食。  
清声殊啁呼，所蓄每陋逼。  
应当放之去，重展万里翼。  

梅尧臣　记岁  
买臣四十八，犹苦行负薪。  
我免以樵给，贫居年与均。  
道上不讴歌，妻亦无恚嗔。  
三者固异彼，异同双朱轮。  

梅尧臣　季父知并州  
捧诏出明光，飞轩陟太行。  
玉墀分近侍，虎绶给新章。  
笳吹喧行陌，旌旗卷夜霜。  
雁归汾水绿，城压代云黄。  
土屋春风峭，氊裘牧骑狂。  
关山宁久驻，剩宴柳溪傍。  

梅尧臣　寄酬发运许主客  
淮上秋来物意闲，又乘轻舸信帆还。  
一浮一没水中鸟，更远更昏天外山。  
斜幅缠踍兵吏至，浓金洒纸颔珠颁。  
欲酬已觉不能敌，尽日临风思自悭。  

梅尧臣　寄酬睦州晏殿丞  
清潭吐明月，杳杳及吾庐。  
流彩满怀袖，托情非鸟鱼。  
朝因南涧雨，暮入北畦锄。  
岂不藉余润，况兹方饭蔬。  

梅尧臣　寄滁州欧阳永叔  
昔读韦公集，固多滁州词。  
烂熳写风土，下上穷幽奇。  
君今得此郡，名与前人驰。  
君才比江海，浩浩观无涯。  
下笔犹高帆，十幅美满吹。  
一举一千里，只在顷刻时。  
寻常行舟舻，傍岸撑牵疲。  
有才苟如此，但恨不勇为。  
仲尼著春秋，贬骨常苦笞。  
後世各有史，善恶亦不遗。  
君能切体类，镜照嫫与施。  
直辞鬼胆惧，微文奸魄悲。  
不书儿女书，不作风月诗。  
唯存先王法，好丑无使疑。  
安求一时誉，当期千载知。  
此外有甘脆，可以奉亲慈。  
山蔬采笋蕨，野膳猎麏麋。  
鲈脍古来美，鸟{炙火换肉}今且推。  
夏果亦琐细，一一旧颇窥。  
圆尖剥水实，青红摘林枝。  
又足供宴乐，聊与子所宜。  
慎勿思北来，我言非狂痴。  
洗虑当以净，洗垢当以脂。  
此语同饮食，远寄入君脾。  

梅尧臣　寄楚州吕济叔  
亭午鸟不下，谁复过我庐。  
忽闻扣门者，偶出问何如。  
云是山阳吏，太守遣置书。  
自惟久穷困，游子安念予。  
淮阴况要津，宾馆无暂虚。  
岂意有所逮，委曲情未逮。  
报言愧不腼，聊以谢兴居。  

梅尧臣　寄达观禅师  
身在大梁尘土中，心思隐静云山里，  
忽闻乘柸江上归，月下碧鸡啼不巳。  

梅尧臣　寄公异弟  
池塘去後春，一夕生绿草。  
无由梦阿连，诗句何能好。  

梅尧臣　寄光化退居李晋卿  
久无归田人，今喜子去禄。  
移家汉水滨，日见汉水绿。  
川鳞可为饔，山毛可为蔌。  
竟岁厌往还，行堤乐风俗。  
青巾艑上郎，漆鬓颜如玉。  
倚樯临落照，独唱江南曲。  
听若在江南，欢然自为足。  
我心虽有羡，未遂平生欲。  
更期毕婚嫁，方可事岩麓。  
买山须买泉，种树须树竹。  
泉以濯吾缨，竹以慕贤躅。  
此志应不忘，他时同隐录。  

梅尧臣　寄桂州张谏议和永叔  
桂林太守几时行，泛汴桃花浪已腾。  
目极云阴低远树，夜寒风急乱春灯。  
巢鸣翡翠愁无限，水宿鸳鸯冷不胜。  
阳朔山前好峰岭，为公怜爱万千层。  

梅尧臣　寄河阳签判富彦国  
籍籍名方远，人知第一流。  
翻同贵公子，来事外诸侯。  
地险长河急，天高画角秋。  
仲宣应自乐，宁复赋登楼。  

梅尧臣　寄衡山福严长老  
衡山几千里，闻在湘川侧。  
云霞不可到，峰壑无由识。  
方丈开其间，青松隐寒色。  
飞鸿尚莫过，况寄双凫翼。  

梅尧臣　寄洪州致仕李国博  
湖上悠然度几春，勇抛荣禄遂天真。  
青蒲翠竹围华屋，白酒黄鸡命里人。  
果下有时乘小驷，儿曹方见拥朱轮。  
田园岁入千锺美，肯似疏家苦畏贫。  

梅尧臣　寄怀刘使君  
昔我从仲父，三年在河内。  
春游丹水上，花木弄粉黛。  
人夸走马来，尽眼看没背。  
薄暮半醉归，插花红簇队。  
使君今少年，时往劝耕耒。  
安行过树下，野杏正破纇。  
何不学山公，酩酊还倒载。  
令人知使君，心胆不琐碎。  
切莫惩妇翁，慷慨临并代。  
一朝由谤谪，虽去民苦爱。  
实计幸不幸，岂较进与退。  
因书寄此怀，绳墨老且悔。  

梅尧臣　寄建德徐元舆  
才子方为邑，千峰对县门。  
静寒琴意古，闲厌鸟声喧。  
山茗烹仍绿，池莲摘更繁。  
讼稀应物咏，庭下长兰荪。  

梅尧臣　寄金山昙颖师呈永叔内翰  
江中峨峨山，上有道人住。  
风涛响殿阁，云雾生席履。  
道人如不闻，道人如不顾。  
谁能识此心，来往只鸥鹭。  
京洛三十年，尘埃一相遇。  
我与信都公，已落衣冠故。  
平生守仁义，齿发忽衰暮。  
世事不我拘，自有浩然趣。  
未由逢故人，坐石语平素。  

梅尧臣　寄李献甫  
何言自我去，眼前一似空。  
城中岂无人，过目犹飞虫。  
又厌尘事多，枳棘生胸中。  
安知秋江水，净碧如磨铜。  
尚恨有世累，不及垂钓翁。  
望望当速来，止琴视孤鸿。  

梅尧臣　寄灵隐通教僧  
奇山若洗青，草木生石上。  
根萌不可穷，条蔓自增王。  
其阴有高僧，日食惟一盎。  
世人久已疏，猿鸟应相向。  

梅尧臣　寄麦门冬於符公院  
佳人种碧草，所爱凌风霜。  
佳人昔已殁，草色尚苍苍。  
陆行载以车，水行载以航。  
于今五六年，与我道路长。  
思人不忍弃，期植寒冢傍。  
我嗟复北去，安得毕此丧。  
留植精舍中，远挈防根伤。  
他时京岘下，不比野蒿黄。  

梅尧臣　寄潘歙州伯恭  
我贫性爱酒，有酒无钱沽。  
新安走牙兵，六月至我庐。  
手中持尺题，肩上担瓦壶。  
高山度青天，救此愁肠枯。  
开之聊倾樽，渴肺如浇酥。  
醉来欲学李白骑鲸鱼，又思阮籍跨蹇驴。  
上溪无健鳞，下岭无壮驹，  
忆君南望空长吁。  

梅尧臣　寄饶州范待制  
山水番君国，文章汉侍臣。  
古来中酒地，今见独醒人。  
坐啸安浮俗，谈诗接上宾。  
何由趋盛府，徒尔望清尘。  

梅尧臣　寄松林长老  
大松五丈百岁余，小松五尺前时种。  
俱有坚完不朽心，莫以今轻古为重。  
东溪一片寒玉光，夜挂高枝何所用。  

梅尧臣　寄宋次道中道  
再来魏阙下，旧友无一人。  
或为美官去，或为泉下尘。  
晚节相知者，操节许松筠。  
目世常山公，伯仲文学均。  
与我数还往，以义为比邻。  
屡假箧中书，校证多护真。  
次述盈百卷，补亡如继秦。  
中作渊明诗，平淡可拟伦。  
於时多骄佚，黄卷罕所亲。  
昨以兴西师，往往剑射伸。  
短衣夸走马，睅目语常瞠。  
欲效西山勇，遂笑东鲁仁。  
舍本趋富贵，乃与市贾滨。  
以此较於子，素业固未泯。  
前日之许昌，别君已经旬。  
偶然值河决，穷坐如涸鳞。  
临风思有寄，夜咏还达晨。  

梅尧臣　寄宋中道  
尔书我不答，尔怒从尔骂。  
天马新羁时，气横未可驾。  
傥我一日死，尔岂无悲咤。  
唯知道义深，小失不足谢。  

梅尧臣　寄送吴公明屯田通判秦州  
一闻春禽婆饼焦，竹林山木生萧条。  
忆君将向洛门去，胡马无尘塞路遥。  
将军本是汉丞相，玉帐坐辨牙旗枭。  
白面书生有肝胆，少年曾过咸阳桥。  
今虽老病由庐，巷为报缓制秦兵骄。  

梅尧臣　寄送谢师厚余姚宰  
我从淮上归，君向海澨去。  
安知无几舍，邂逅不相遇。  
颇知飞空云，到月不得附。  
月行既不留，云亦值风故。  
诚知会合难，岂是忘所赴。  
我虽蹑新屩，心不舍旧屦。  
谁谓若世人，食瓜思弃瓠。  
君南我赴北，日见阳雁度。  
兹欲远寄首，雁行高且骛。  
但诵金石言，於时傥无忤。  

梅尧臣　寄送许待制知越州  
喜公新拜会稽章，五月平湖镜水光。  
菡萏花迎金板舫，葡萄酒泻玉壶浆。  
云归秦望山头静，雨洗若耶溪上凉。  
天子不能烦待从，可将吟咏报时康。  

梅尧臣　寄题哀贤亭  
苍苍墓门树，亦有黄鸟哀。  
贤者不在世，常恨埋蒿莱。  
山根入溪泉，流响出夜台。  
东方见子胥，助涛高崔嵬。  

梅尧臣　寄题滁州丰乐亭  
泠泠幽谷泉，近在青峰下。  
使君去穷源，林外留车马。  
一径穿筱深，蔽日复潇洒。  
行尽逢泓澄，翠影如可泻。  
云树阴其旁，造物将有假。  
引水开石池，结宇覆碧瓦。  
乃知爱玩心，朝夕未忍舍。  
近移溪上石，怪古苍藓惹。  
芍药广陵来，山卉杂夭冶。  
春禽时相鸣，宾从不应寡。  
欲问淮南趣，还思洛阳社。  
胜事已不辜，吟觞无倦把。  

梅尧臣　寄题滁州醉翁亭  
琅琊谷口泉，分流漾山翠。  
使君爱泉清，每来泉上醉。  
醉缨濯潺湲，醉吟异憔悴。  
日暮使君归，野老纷纷至。  
但留山鸟啼，与伴松间吹。  
借问结庐何，使君游息地。  
借问醉者何，使君闲适意。  
借问镌者何，使君自为记。  
使君能若此，吾诗不言刺。  

梅尧臣　寄题刁经臣润州园亭  
新作城边圃，陂原上下斜。  
竹多刘裕宅，松接戴顒家。  
山色不须买，江流何处涯。  
但邀东海月，莫听五更鸦。  

梅尧臣　寄题刁景纯环翠亭  
古台数亩平岗连，莽苍瘦竹生寒烟。  
虾蟆不食海月在，夜久帖角回婵娟。  
今人莫论曾费筑，昔人已往谁知年。  
三茅京岘必可望，终欲相与吟云泉。  

梅尧臣　寄题梵才大士台州安隐堂  
巢禽托静林，潜鱼恋深壑。  
岂不能自安，翔泳得所乐。  
达士远纷华，於戡守冲漠。  
堂前鸣松风，堂後馥花萼。  
好鸟时一呼，澄明望寥廓。  
诗兴犹不忘，禅心讵云著。  
所以得自然，宁必万缘缚。  
未能与之游，怀慕徒有作。  

梅尧臣　寄题抚州戴秀才息心亭  
苍苍开幽林，峰岭日相对。  
云归垂衣缨，泉落响环佩。  
仕宦虽有负，耳目得以贷。  
俯仰宇宙中，晏然维进退。  

梅尧臣　寄题杭州广公法喜堂  
淘青研朱画屋梁，黄漆柏障连曲房。  
日晖月色不须照，了了自可窥毫芒。  
夕阴花敛似欲病，飞鸟不惊乌帽郎。  
深山穷谷谩幽倨，喜得吴侬是药囊。  

梅尧臣　寄题洪州慈济师西轩  
西轩无落晖，所赖西庭竹。  
竹间有古叶，竹上有繁绿。  
夜雨一洗梢，朝阳似曦沐。  
焚香爱此心，自不同诸俗。  

梅尧臣　寄题洪州李氏涵虚阁  
耳熟滕阁美，未为豫章游。  
近闻东湖上，可见西山头。  
朝爱云气生，暮数鸟行幽。  
主人趣向远，登览日不休。  
父兄已三人，挂冠此迟留。  
他年傥一往，风物咏可周。  

梅尧臣　寄题金州孙御史处阴亭  
有形则有影，畏影当念形。  
日月难久晦，处阴乃暂停。  
光照不复离，疾走何所宁。  
当是诮尼父，我辈乌忍听。  
结庐虽可托，夜烛亦荧荧。  
直躬观罔两，将此同醉醒。  

梅尧臣　寄题开元寺明上人院假山  
石是青苔石，山非杳蔼山。  
诸峰生镜里，小岭傍池间。  
雨不因云出，门疑为客关。  
何须费蜡屐，暂到此中闲。  

梅尧臣　寄题刘仲叟泽州园亭  
城临太行谷，谷暖宜草木。  
既移洛阳花，又种阮家竹。  
五色杂黄红，一林常翠绿。  
其间广亭开，亦欲危榭筑。  
春归百禽嚎，抟黍及布谷。  
桑上啄椹食，林下窥果熟。  
果收椹已尽，飞去不须逐。  
婆娑黄杨树，谁谓逢闰缩。  
物犹有进退，此理何用告。  
余心当效君，未有地可卜。  
缀书岂贫乐，且以苟微禄。  

梅尧臣　寄题庐陵董氏桂林书斋  
山东桑柘多，江南松桂茂。  
种桑事春蚕，栽桂事华构。  
尝闻云盖下，聚书为大富。  
往往见子孙，缘天掇星宿。  
掇星星若珠，光彩出屋漏。  
秋收万种田，作酒日为寿。  
亦有千里归，锦衣行白昼。  

梅尧臣　寄题南陵息亭蕖阁  
竹里有清馆，寺中多藕花。  
日光穿岸脚，水影射檐牙。  
柱穴蜂归响，炉檀火过窊。  
已知民讼息，漉酒费巾纱。  

梅尧臣　寄题千步院兼示謓上人  
郊郭山林有美处，皆为释子所栖托。  
高闲不与时俗侵，寂静岂唯鱼鸟乐。  
朝望平田插稻苗，暮看西村收雨脚。  

梅尧臣　寄题沈比部江州齐云楼  
远目不高不可极，朱楼要与浮云齐。  
江流万古平泱莽，山雨一过寒凄迷。  
贾客樯下望吹笛，渔郎浦前看断霓。  
佽飞射蛟水花伏，高士种柳烟条低。  
群雁有时至自北，洪潮到此不更西。  
君家隐侯有八咏，风雅未尽留人题。  

梅尧臣　寄题石埭权县乐尉碧澜亭  
遥知溪上亭，秋水瀥泠泠。  
云影无时翠，岚光到底清。  
危楼喧晚鼓，惊鹭起寒汀。  
聊作渊明饮，临流酒易醒。  

梅尧臣　寄题时上人碧云堂  
望望佳人来，未来云已暮。  
当时千里恨，不独看云故。  
何此启虚堂，定知吟秀句。  
还会古人心，古人非特赋。  

梅尧臣　寄题苏子美沧浪亭  
闻买沧浪水，遂作沧浪人。  
置亭沧浪上，日与沧浪亲。  
宜曰沧浪叟，老向沧浪滨。  
沧浪何处是，洞庭相与邻。  
竹树种已合，鱼蟹时可缗。  
春羹芼白菘，夏鼎烹紫蓴。  
黄柑摘霜晚，香稻炊玉新。  
行吟招隐诗，懒戴醉中巾。  
忧患两都忘，还往谁与频。  
昨得滁阳书，语彼事颇真。  
曩子初去国，我勉勿迷津。  
四方不可之，中土百物淳。  
今子居所乐，岂不远埃尘。  
被发异泰伯，结客非春申。  
莫与吴俗尚，吴俗多文身。  
蛟龙刺两股，未变此遗民。  
读书本为道，不计贱与贫。  
当须化闾里，庶使礼义臻。  

梅尧臣　寄题西洛致仕张比部静居院四堂  
张侯归静居，堂宇结四隅。  
堂中何所有，书画罗签厨。  
四堂各异名，名异义亦殊。  
夷心与会真，内以道德娱。  
清白及金兰，外为子孙模。  
西南夜落蟾，东北朝生乌。  
天门风相通，盛衰理可无。  
蒨尔松桧树，间之花石株。  
雨晴气候佳，邻里或来俱。  
遭摘班林笋，共持香粳盂。  
饭毕循径行，不使僮仆扶。  
所至旧衣坐，遍历日过晡。  
时遇园果熟，甘浆而粉肤。  
就枝掇鲜美，咀味销冰酥。  
以此乐岁月，岂是忘形躯。  
礼法不我弃，劳吝不我纡。  
上不媿二疏，下不泛五湖。  
自有逍遥趣，幸世遭唐虞。  

梅尧臣　寄题徐都官新居假山  
太湖万穴古山骨，共结峰岚势不孤。  
苔径三层平木末，河流一道接墙隅。  
已知谷口多花药，只欠林间落狖鼯。  
谁侍巾鞋此游乐，里中遗老肯相呼。  

梅尧臣　寄题阳武宰王安之庆丰亭  
官为人父母，身自奉其亲。  
结宇後园中，散步以怡神。  
寒温适所适，朝夕馈尔珍。  
诸孙同在傍，嬉戏情各均。  
庭下香草秀，梁中乳鸟驯。  
乳鸟名日乌，反哺岂不仁。  
香茶名曰兰，相袭使之纫。  
二物已可知，百里风俗淳。  

梅尧臣　寄题杨敏叔虢州吏隐亭  
贤哉虢略君，守虢事颇简。  
有亭後园中，登览早至晚。  
了了松柏关，气象入醉眼。  
花草发琐细，禽鸟蹄睍睆。  
竟日人不来，亦莫去杯盏。  

梅尧臣　寄题郢州白雪楼  
楚之襄王问於宋玉，玉时对以郢中歌。  
歌为白雪阳春曲，始唱千人和，  
再唱百人逐。至此和者才数人，  
乃知高调难随俗。後来感慨起危楼，  
足接浮云声出屋。中古客应无，  
怊怅鲲鱼孟诸宿。楼倾复构春又春，  
酒泻琉璃烹锦鳞。青山绕栏看不尽，  
眼穿荡桨石城人。去知何在，  
寒花雨歛自生嚬。今闻太守新梁栋，  
试选清喉可动尘。  

梅尧臣　寄题张光禄荣佚堂  
疏氏昔二傅，张氏今两卿。  
相去千余载，能与同令名。  
亦尝便侍从，况有冰玉清。  
山怀山东业，力制河北兵。  
云烟忽起晦，日月不得明。  
白首无所为，脱身吴楚城。  
七十还印绶，不以名教轻。  
葺堂读旧书，时出郊郭行。  
水边观游鱼，树底爱啼莺。  
适逢野老语，复问农人耕。  
纷纷世上士，车马无此情。  

梅尧臣　寄题张令阳翟希隐堂  
每读陶潜诗，令人忘世虑。  
潜本太尉孙，心远迹亦去。  
不希五斗粟，自种五株树。  
旷然箕山情，复起濠上趣。  
今时有若此，我岂不怀慕。  

梅尧臣　寄题知仪州太保蒲中书斋  
中条插远近，黄河泻直斜。  
蒲坂之城在其涯，渠渠碧瓦十万家。  
官商工农共扰扰，侯独理斋窗照纱。  
侯方守边听胡笳，满屋蓄书凡几车。  
他年不按清商乐，亦莫学种东陵瓜。  
老系战马向庭下，厨架整娖斋签牙。  
朝闻鸣鸡夕闻鸦，眼昏秋匣生铜花。  
儿孙诵习且盈耳，客来休论常山蛇。  

梅尧臣　寄题终守园池  
老柏麝不食，古色侵青冥。  
浅沼龙不入，秋水生浮萍。  
屋屡圬垩几太守，壁上彪蔚遗丹青。  
黑石镌辞涩如棘，今昔往来人不识。  
酸睛欲抉无声形，既不可问不可听。  
悬泉泻窦昼未停，飞玉贮蓝光入屏。  
苞潭梁岛甲癸丁，蔓刺交缀垂组綎。  
苍官屭槐朋在庭，风虫日鸟声嘤咛。  
卉葩木菓黏枝条，集台脱热昏痾醒。  
樊文韩诗怪若是，径取一二传优伶。  
仍寄河东薛太守，更与斟酌无闲扁。  

梅尧臣　寄题周效美琨瑶洞  
仙人采玉驱雄龙，列山剖璞青腔空。  
因邃为堂曲为室，石乳溜壁光玲珑。  
僲归龙去草树草，蔽翳不复人踪通。  
指疆买墅下峰下，洗斸务欲险怪穷。  
蛇鳞鹿迹尚莫到，安问樵老诸牛童。  
古今未得君独得，万景付与由天公。  
何当归来敛头角，任从宝气生白虹。  
阴溪浅水菖蒲绿，下有虾蟆双眼红。  
及时佐酒斫两股，勿使更入明月中。  

梅尧臣　寄题周源员外衢州萃贤亭  
昨朝江南客，语子川上亭。  
有时飞雨来，不见前山青。  
卉萼人未识，鸟响日可听。  
既将迟贤者，无使童仆扃。  

梅尧臣　寄题朱表臣职方真州新园  
青葱江上树，杳蔼宫前道。  
道侧有新园，园中无恶草。  
松陇方在望，茅屋闻已考。  
朝廷正急才，何得言归老。  

梅尧臣　寄题资州钱固秀才道胜堂  
醮坛旧山下，高卧一儒生。  
有室罗经籍，无心取组缨。  
芋肥收岁计，柑熟摘霜晴。  
暂向京都见，添书入蜀城。  

梅尧臣　寄天台梵才上人  
常观月从东海出，想照石桥旁畔人。  
试问当年与今日，清光不改只如新。  

梅尧臣　寄王江州  
休嗟谪官去，山根胜穷边。  
当职言无隐，他时事好还。  
何尝闻堠火，唯是对烟烟。  
渐到盆城否，犹期信可传。  

梅尧臣　寄维阳许待制  
当时永叔在杨州，中秋待月後池头。  
约公准拟与我敌，是夜二雄利矛。  
我时小却避其锐，风愁雨怛常娥羞。  
主人持出紫石屏，上有杅魄桂树婆娑而枝虬。  
作诗夸诧疑天公，爱惜光彩向此收。  
四坐稽颡叹辩敏，文字响亮如清球。  
更後数日我北去，相与送别城门楼。  
谁知康成能饮酒，一饮三百杯不休。  
鸡鸣各自便分散，山光寺侧停画舟。  
我来谒公公未起，卧索大白须扶头。  
而今倏忽已八载，公领府事予居忧。  
欧阳始是玉堂客，批章草诏传星流。  
问公可忆羊叔子，虽在军中常缓带而轻裘，  
寄声千里能信不。  

梅尧臣　寄渭州经略王龙图  
儒将一临塞，虏尘无犯边。  
卷旗瞻汉地，收马入胡天。  
练卒朝营鼓，鸣筝夜峡泉。  
遥知玉关路，烽火不须传。  

梅尧臣　寄渭州经略王龙图  
西城橐驰来驾兰，入贡美玉天可汗。  
萧关夜开月团团，弹筝古峡鸣哀湍。  
前将军，不擐甲，  
取大官。今将军，  
能抚士，尚盘桓。  
河西五郡兵气完，骏马跃栈无箭瘢。  
我嗟乘劣不受鞍，焉得乞与都人看。  

梅尧臣　寄渭州刘太保求市堪乘稳駃马  
有马齿加疲且劣，欲求中驷问将军。  
为言身老趋朝熟，只要驯良不挠群。  

梅尧臣　寄文鉴大士  
读书夜寂冷无火，卷卷逐成摇膝吟。  
始忆高僧将偈去，安知古寺托云深。  
寒堂正睡远钟发，野鸟乱鸣残月沉。  
明日呼儿整篮辺，欲烦重过小溪阴。  

梅尧臣　寄汶上  
大第未尝身一至，人猜巧宦我应非。  
弹冠不读先贤传，说剑休更短後衣。  
瘦马青袍三十载，故人朱毂几多违。  
功名富贵无能取，乱石清泉自忆归。  

梅尧臣　寄西京通判宋次道学士  
当时交友都无几，欲问懽娱亦异今。  
花接上林新木变，水分清洛旧池深。  
嵯峨嵩色云常在，窈窕宫墙草又侵。  
修竹千竿白家寺，昔年题处可能寻。  

梅尧臣　寄谢开封宰薛赞善  
予生多不偶，事事相与背。  
适从平川役，乃遇河决溃。  
舟胶在中野，寸步使心痗。  
谁知赤县尹，勤恤每外内。  
文符饬亭长，寇盗虞鼠辈。  
仍能馈饼饵，童稚仰所赉。  
今又置酒壶，惠问亦已再。  
令我清夜饮，是夕值月晦。  
独酌效谪僲，而复无影对。  
如何亡情游，似亦有世态。  
家人诚可同，况我昨丧配。  
虽曰预朝裾，左右无粉黛。  
兀然唯书史，旧学厌琐碎。  
欲探文字工，下笔语多碍。  
却思君西斋，新治虚可爱。  
燕坐禽鸟寂，吟哦簿书退。  
此乐吾未如，区区劳覆载。  

梅尧臣　寄谢师直  
忆同仲春月，冒雨过穰亭。  
聊酌山酒别，独吟夜灯青。  
明朝上岭路，群岫张云屏。  
忽入川谷秀，固非平生经。  
绿竹间红萼，紫藤垂千扃。  
春塘水决决，野老发星星。  
田父相与至，里言尚可听。  
始闻丹砂岑，遂识五垅形。  
傍瞻禹汤迹，竞信庙貌灵。  
邀我陟巉巉，宿雾方冥冥。  
暗沾衣裘湿，时袭草木馨。  
栋宇敞绝顶，牲酒列幽亭。  
竹杯占祸福，巫锦醉一咛。  
日晏别云外，月出至近垧。  
仆夫疲不进，鞭策无暂停。  
我马忽颠坠，君心同鷚鴒。  
再驾体无伤，扣关烛已荧。  
自兹期莫逆，未契心所铭。  
匆匆操行袂，泛泛如水萍。  
今来各一方，安得且醉醒。  

梅尧臣　寄新安通判钱学士  
昔人言访舟，江水赋清泚。  
冬春常一色，深浅皆见底。  
崖日半寒潭，澄明动朱鲤。  
君怀素已高，尘虑都应洗。  

梅尧臣　寄许越州  
开元冠盖里，无若贺知章。  
乞得镜湖水，洗出明月光。  
行坐镜与月，身衣羽人裳。  
心存黄庭经，目视白鸟行。  
岁时忽已古，高韵抗彭庄。  
今闻许子春，来守稽山傍。  
稽山风月在，镜水菰蒲长。  
腊市开梅萼，霰雪凌早芳，  
卧龙生茗舌，鼓角催新阳。  
焙边可以啜，树间可以觞。  
贺老於当日，必定无此尝。  
唯有李白诗，酒船芙蓉香。  
安得效白也，剩载借艅艎。  
与君同醉翁，智虑收肝肠。  

梅尧臣　寄许主客  
昨日山光寺前雨，今朝邵伯堰头风。  
野云不散低侵水，鱼艇无依尚盖蓬。  
藉味初能消酒渴，蓼花犹爱照波红。  
杨州有使急回去，敢此寄声非塞鸿。  

梅尧臣　寄宣州可真上人  
昭亭山色无纤尘，昭亭潭水见游鳞。  
长松碧绦入古寺，石上高僧度几春。  

梅尧臣　寄隐静山怀贤长老  
山有枇杷树，树多猕猴群。  
高僧心不著，一似五峰云。  
随飚来溪口，石上起氤氲。  
果熟猕猴去，自向瀑涧分。  

梅尧臣　寄永叔  
夏日永以静，渴鸟方在枝。  
张口不能言，翕翕两翅披。  
庭中有井泉，井深无绠縻。  
欲汲假其邻，邻且非我知。  
鸿鸥矫河上，比尔得所宜。  
得宜岂不乐，胡然我念之。  

梅尧臣　寄永兴招诗夏太尉  
宝元元年西夏叛，天子命将临戎行。  
二年孟春果来寇，高奴城下皆氐羌。  
五原偏师急赴敌，昼夜不息趋战场。  
马烦人怠当劲虏，虽持利器安得强。  
二师覆败乃自取，岂是廊庙谋不臧。  
朝廷又选益经略，三幙贤俊务所长。  
或取李悝备边策，或欲五道出朔方。  
仲夏科民挟弓矢，季冬括驴齰道粮。  
官军未进复犯塞，搴旗杀将何倡狂。  
遂令士卒愈沮气，欲使乘障胆不张。  
我愿助画迹且远，侧身西望空凄凉。  
庶几一言可裨益，临风欲寄鸟翼翔。  
所宜畜锐保城壁，转馈先在通行商。  
守而勿追彼自困，境上未免小夺攘。  
譬如蚊虻噆肤体，实於肌血无大伤。  
此言虽小可喻远，幸公采用不我忘。  
诚知公虑若悲度，圣上听用同宪皇。  
当时岂不历岁月，犹且众镇未陆梁。  
况今鹰犬乏雄勇，便拟驰骋徒苍惶。  
且缓须时励犀卒，终期拉朽功莫当。  

梅尧臣　寄岳州孙屯田  
从来洞庭好，都在岳阳楼。  
明月一千里，寒光三万秋。  
年华有时尽，风物不知休。  
太守怜予句，应如沈隐侯。  

梅尧臣　寄致仕余少卿  
仕苦恋朝廷，多为老所逼。  
朝廷虽爱贤，不欲竭其力。  
君归颇得宜，湖上遂偃息。  
男能智自谋，孙亦俛就职。  
人事当置之，自可乐胸臆。  

梅尧臣　寄致仕张郎中  
门荣世美高天下，身退心闲住洛阳。  
画鹤能同薛少保，爱书还比蔡中郎。  
花阴小酌呼邻父，月下清吟扫石床。  
不门从来生计薄，题签盈阁是家藏。  

梅尧臣　祭猫  
自有五白猫，鼠不侵我书。  
今朝五白死，祭与饭与鱼。  
送之於中河，{左口右兄}尔非尔疏。  
昔尔啮一鼠，衔鸣遶庭除。  
欲使众鼠惊，意将清我庐。  
一从登舟来，舟中同屋居。  
糗粮虽其薄，免食漏窃余。  
此实尔有勤，有勤胜鸡猪。  
世人重驱驾，谓不如马驴。  
已矣莫复论，为尔聊郗歔。  

梅尧臣　夹道冈  
舟脱鹅{外疒内贵}浅，兵牵鴈脚齐。  
兼沙水黄浊，穿垅岸高低。  
瘦土黄姜石，枯株长树鸡。  
薄言归向晚，路入赤云西。  

梅尧臣　嘉雪应祈呈权郡通判  
腊近冬残云未合，江南青垅麦休肥。  
谁将太守随车雨，一夜从风作雪飞。  

梅尧臣　嘉佑二年七月九日大雨寄永叔内翰  
去年龙母沐，今年龙妇浴。  
民何竞相传，讹言初愿戮。  
沐水不湿缨，浴波吞目睛。  
连岁果为患，准度非人情。  
岛夷尚弗尔，况乃此京城。  
天公亦屇详，天子大圣明。  
尧时不昏垫，安见尧忧茕。  
今但微禹力，上心常屏营。  
祠官骏奔走，请祷必竭诚。  
庙堂列土偶，椒酒空湛盈。  
灵气自莫主，非以尧言轻。  
霹雳夜复作，虾蟆尚听鸣。  
辇道有白水，都人无陆行。  
浮萍何处来，青青绕我楹。  
连墙已坏破，屋赖搘撑牢。  
缅怀所亲友，亲友皆占高。  
独知欧阳公，直南望滔滔。  
遗奴揭厉往，答言颇力劳。  
正取旧戽斗，自课僮仆操。  
明日苟不已，挈家仍避逃。  
贤者尚若是，焉用数我曹。  
免为不吊鬼，世上鸿毛。  

梅尧臣　嘉佑己亥岁旦永叔内翰  
阶前去年雪，镜里旧时人。  
不觉应销尽，相看只似新。  
屠酥先尚幼，彩胜又宜春。  
独爱开封尹，锺陵请去频。  

梅尧臣　郏城道中  
行行溪水边，镜碧不可唾。  
安知有沫流，草木多偃卧。  
潭鸟瞥复没，滩沙净如簸。  
不独荆州民，居险颈瘿大。  

梅尧臣　拣花  
紫丝晖粉缀藓花，绿罗布叶攒飞霞。  
莺舌未调香萼醉，柔风细吹铜梗斜。  
金鞍结束果下马，低枝不碍无阑遮。  
长陵小市见阿姊，浓薰馥郁升钿车。  
莫轻贫贱出闾巷，迎入汉宫人自夸。  

梅尧臣　检覆叶县鲁山田李晋卿饯於首山寺留别  
我本山水乡，看山常不足。  
自从到官来，尘事便拘束。  
尝闻此山寺，法宇深云木。  
无由一来过，梦想向岩谷。  
按田趋邻疆，跨马涉平陆。  
良友送我行，偶与赏心属。  
禅庭鸣白鸡，祖席歌黄鹄。  
野气逼人寒，岚光添酒绿。  
言离非远离，但爱交情笃。  
重游应有期，君亦行车促。  

梅尧臣　见牧牛人隔江吹笛  
朝与牛出牧，昼与牛在野。  
日暮穿林归，长笛初在骻。  
面尾骑且吹，音响未成雅。  
随风散远近，举调任高下。  
我方江上来，平溜若镜泻。  
悠悠经醉耳，亦足发潇潇。  
苟能和人心，岂必奏韶夏。  
郑声实美好，蠹情如剔剐。  
况其荒败迹，又亦甚裂瓦。  
南箕成簸扬，寺孟咏侈哆。  
我今留此诗，谁谓马喻马。  

梅尧臣　见胥平叔  
历君门兮九重，云黕黕兮欲雨。  
隐翠幕兮观予，心眷眷兮不语。  

梅尧臣　建德新墙诗  
山廨不营堵，筠篁为密篱。  
初年固可蔽，晏岁不能支。  
已被巢蜂蠹，复为荒葛虆。  
夏雨久枯脆，秋风遂倾敧。  
鸡鹜恣穿逸，牛羊来践窥。  
我议欲板筑，群走皆不怡。  
首吏先进白，土疏不可为。  
潦雨忽暴集，涧流如突驰。  
我心赜其极，斯语其见欺。  
用竹乃户率，破得缘而私。  
冬敛葺西角，春调完北陲。  
循环日有坏，烦扰无虚寺。  
介决弗尔惑，遂饬辟其基。  
榛莽一芟去，畚锸能悦随。  
膏润非朽壤，峭削隐金鎚。  
荏苒未踰月，屹如长云垂。  
疏堑备水害，既圬复蓬茨。  
岂唯御貛豹，亦以防狐狸。  
且有内外隔，绝闻闾巷卑。  
安然兹燕息，来者勿吾隳。  

梅尧臣　建溪新茗  
南国溪阴暖，先春发茗芽。  
采从青竹笼，蒸自白云家。  
粟粒烹瓯起，龙文御饼加。  
过兹安得比，顾渚不须夸。  

梅尧臣　饯彭城公赴随州龙门道斗作  
零雨送车轮，初清远陌尘。  
归藩汉东国，遮道洛阳人。  
伊水照虹旆，楚山怀玉麟。  
征轩不可恋，梗泪返城闉。  

梅尧臣　渐嘉楼望雨陪谢守  
冒雨上城头，凄凄欲报秋。  
云低密藏树，风急暗侵楼。  
渐积荷珠重，新添沼监幽。  
凭栏未能去，公自念民畴。  

梅尧臣　江口遇刘纠曹赴鄂州寄张大卿  
我同陶渊明，远忆颜光禄。  
得钱留酒家，醉卧江芜绿。  
故人已贵身独贱，篱根枯死佳花菊。  
孤鸿飞去鹦鹉洲，寄声高楼谢黄鹄。  
使君本是洛阳人，尝怜酩酊铜驼曲。  
休将玉笛城上吹，武昌老人听不足。  
已知清音通九霄，定应悔说蕲州竹。  

梅尧臣　江邻几寄羊羓  
细肋胡羊卧苑沙，长春宫使踏霜羓。  
蒺蔾苗尽初蕃息，苜蓿盘空莫叹嗟。  
自乏良谋甘更鄙，犹能大噣快无涯。  
磨刀为削朝霞片，时引清杯兴转嘉。  

梅尧臣　江邻几迁居  
闻君迁新居，应比旧居好。  
复此假布囊，家具何草草。  
我贫无囊假，来僮笑欲倒。  
所笑还往人，生计不足道。  
非用僮仆知，虽贫自怀宝。  

梅尧臣　江邻几沈文通二学士见过  
东城车马多，巷无蹄与辙。  
如何二贤豪，侵晨顾衰苶。  
喜言雨後凉，早暮脱炎热。  
爱子屋室静，尘土都已绝。  
不唯清耳目，亦精养愚拙。  
江碑读头陁，沈赋赏雌霓。  
固知世德高，学问冠时哲。  
我惭於其间，荆华参蚁蛭。  
然推鹏鷃分，自足不少别。  
君归邀此吟，把笔强搜决。  

梅尧臣　江邻几学士寄酥梨  
兴平烹琼乳，咸阳摘冰枝。  
秦女点山日，张公开谷时。  
刻破玉浆壶，泛融金酒卮。  
适从关中寄，不见博士卑。  

梅尧臣　江邻几邀食馄饨学书谩成  
老肌瘦腹喜食热，况乃十月霜侵肤。  
与君共贫君饷我，吹虀不学屈大夫。  
前时我脍斫趚鲤，满坐惊睨卒笑呼。  
诚知举筹意浅狭，一餐岂计有与无。  

梅尧臣　江邻几暂来相见去後戏寄  
低头拜我苍髯翁，来如飞鸟去如风。  
一夕共饮斗柄北，平明已向函关东。  
众中旧骑破鳖马，塞下新买连钱骢。  
疾驱似逐邓林日，不肯暂住行何穷。  

梅尧臣　江邻几馔鰌  
泥鰌鱼之下，曾不享佳宾。  
又嫌太健滑，治洗烦庖人。  
煎炙亦苦腥，未尝辄向唇。  
江侯昔南官，家膳无此珍。  
昨日邀我餐，下筹胜紫鳞。  
乃知至贱品，唯在调甘辛。  

梅尧臣　江南杂感  
树头巧妇栖，树下秋虫织。  
坏衣游子心，千里尝相忆。  
荡子脚出门，便作浮萍根。  
忧来凭五兆，拜树赛黄豚。  

梅尧臣　江宁李谏议  
沧江石头下，泇泇泻天东。  
寒潮日夕至，不与废兴同。  
陛下始封地，气象常郁葱。  
六代有旧迹，物景付与公。  
切莫负山水，可追王谢风。  

梅尧臣　江畔  
江畔菱蒲碧无主，吴牛夜{左马右展}江干归。  
舟人不悟月已上，花脚野蚊撩乱飞。  

梅尧臣　江上遇雷雨  
雷从燕尾来，雨到江心急。  
挂帆中路时，望浦前舟入。  
声喧釜豆裂，点疾盎蠒立。  
荡摇鱼鳖腥，恐惧儿女泣。  
稍闻人好语，出顾岸已及。  
芦洲有同行，言唁气吸吸。  

梅尧臣　将次项城阻风舟不能进  
逆水寒风急，轻舟晚不前。  
因来泊古渡，聊且上平田。  
草软行方稳，鹑惊去瞥然。  
却寻孤岸远，吹帻乱华颠。  

梅尧臣　将赴表臣会呈杜挺之  
莫怪去迟迟，予心君亦知。  
膝前娇小女，眼底宁馨儿。  
学语渠渠问，牵裳步步随。  
出门虽不远，情爱未能移。  

梅尧臣　将解舟走笔呈表臣  
昨夜讴吟泻春酒，今朝波浪下黄河。  
主人不暇匆匆别，为倩流莺寄语过。  

梅尧臣　将离宣城寄吴正仲  
吴均诗语多奇揭，苦倩鸳鸯谢明月。  
昭亭川上此禽闲，为寄吴郎我西发。  
西归千里浮轻舟，夜观蟾光逆水流。  
水流东海月西海，各去虽殊意常在。  
月偏皎皎随人行，水亦泇泇非浪改。  
酒盆龙杓闲到吟，梅花重叶将谁采。  

梅尧臣　将行寒昭亭祠喜雨  
未生潭上云，空望山中雨。  
湛湛陈桂樽，坎坎奏鼍鼓。  
萧萧灵风来，蹲蹲祝郎舞。  
莫言春作迟，但念寒滩阻。  
何当发泉源，绿水浸沙渚。  
不与农者期，自将舟人语。  
定作榜歌行，暮投丹湖浦。  
瞻祠草树失，认岭烟霞吐。  
平吞东南吴，远带西北楚。  
川泽见坡陁，龙蛇蹙鳞膂。  
人经兴寤叹，事往成前古，  
考碑何验今，涂马立空庑。  
余知骨相贫，岂敢望冥许。  
愿乘溪流深，滂沛随彻俎。  

梅尧臣　将行与蔡仲谋饮分席上果得桃  
曾无千岁人，安见千岁实。  
聊效昔所投，琼瑶报非一。  

梅尧臣　蛟  
桥边三尺剑，江上六钧弧。  
汉武帝何处，周将军已无。  
织绡深有室，泣泪自为珠。  
谁为九渊害，人犹能尔图。  

梅尧臣　较艺和王禹玉内翰  
分庭答拜士倾心，却下朱帘绝语音。  
白蚁战来春日暖，五星明处夜堂深。  
力搥顽石方逢玉，尽拨寒沙始见金。  
淡墨牓名何日出，清明池苑可能寻。  

梅尧臣　较艺将毕和禹玉  
窗前高树有栖鹊，记取明朝飞向东。  
家布望春门外住，身居华省信难通。  
夜闻相府催张牓，晓听都堂议奏中。  
龙阁凤池人渐隔，犹因朝谒望鳌宫。  

梅尧臣　较艺赠永叔和禹玉  
今看座主与门生，事事相同举世荣。  
并直禁林司诏令，又来西省选豪英。  
飞龙借马天边下，光禄供醪月底倾。  
食叶蚕声句偏美，当时曾记赋将成。  

梅尧臣　教授未著作还  
何以拟君子，云鸿肃羽仪。  
将过上林苑，先集孝王池。  
唼藻有余乐，渐磐方得时。  
野塘归莫晚，白水远连陂。  

梅尧臣　金陵怀古  
秦莫恃栈阁，吴莫恃壍江。  
不能恃以德，二国竟亦降。  
迩来屡兴废，由险轻万邦。  
谁知荒凉城，空存如刳腔。  
我今经其下，吊古语愧唚。  
嗟哉石头潮，助怒常舂撞。  

梅尧臣　金陵三首  
恃险不能久，六朝今已亡。  
山形象龙虎，宫地牧牛羊。  
江上鸥无数，城中草自长。  
临流邀月饮，莫挂一毫芒。  

梅尧臣　金陵三首  
金陵逢晓雪，撩乱逗云来。  
已失乌衣巷，还成白玉台。  
山盘犹隐见，江转似昭回。  
一听高楼笛，依稀认落梅。  

梅尧臣　金陵三首  
每入秦淮口，风波更不忧。  
重看後庭树，还起旧时愁。  
故老都无有，遗踪莫可求。  
何人能识意，白鹭在寒洲。  

梅尧臣　金陵有美堂  
李白爱山如洛阳，三杯为歌愁日长。  
废基台殿不可识，玉燕旧栖王谢堂。  
公来碧瓦起栋宇，罗列图画牙作床。  
池头古月城下江，照见万里冰雪光。  
江流不尽月不死，寒浪素影东西翔。  
愿公乐此殊未央，慎勿区区思故乡。  

梅尧臣　金陵与张十二传师赏心亭饮  
但嗟识君迟，不恨春风恶。  
风恶舟未前，置酒共谈谑。  
渔歌还浦头，斜日下洲角。  
明朝渡江去，相望便成昨。  

梅尧臣　金明池游  
三月天池上，都人袨服多。  
水明摇碧玉，岸响集灵鼍。  
画舸龙延尾，长桥霓饮波。  
苑光花粲粲，女齿笑瑳瑳。  
行袂相朋接，游肩与贱摩。  
津楼金间采，幄殿锦文窠。  
挈榼车傍缀，归郎马上歌。  
川鱼应望幸，几日翠华过。  

梅尧臣　金山寺  
吴客独来後，楚桡归夕曛。  
山形无地接，寺界与波分。  
巢鹘宁窥物，驯鸥自作群。  
老僧忘岁月，石上看江云。  

梅尧臣　金山芷芝二僧携茗见访  
一游江山上，日日吟不足。  
双锡忽来过，衣霜带初旭。  
况能持茗具，向此烹新绿。  
中{左氵右霝}水若饴，北焙花如粟。  
还将尘虑涤，自愧冠缨束。  
何以报勤勤，驰奴扣云谷。  

梅尧臣　金霞阁  
登临无尽兴，清燕日徘徊。  
霞影缘觚落，岚光入牖来。  
离宫分碧瓦，大液俯青槐。  
好待邀明月，瑶琴为一开。  

梅尧臣　谨赋  
避暑就高台，不如就贤人。  
贤人若冰雪，论道通鬼神。  
自言信手书，字字事有因。  
往往得遗逸，烜赫见名臣。  
是日刘夫子，拍手气益振。  
重睹太史公，吾徒幸来亲。  
大笑举玉杯，陶然任天真。  
内乐不复热，岂以身为身。  

梅尧臣　谨和相国屋上菊丛  
屋上有丛菊，结根深瓦缝。  
既无地势美，又乏土力拥。  
乃因涂明生，不由人所种。  
亦能应节开，焉取入公用。  
公来步广庭，闻雁目始纵。  
忽见粲然英，降植合常从。  
宾僚席其傍，咏玩意已重。  
物莫厌僻远，会遇良可颂。  

梅尧臣　锦竹  
虽作湘竹纹，还非楚筠质。  
化龙徒有期，待凤曾无实。  
本与凡草俱。偶亲君子室。  

梅尧臣　近有谢师厚寄襄阳柑子乃吴人所谓绿橘耳今王德言遗姑苏者十枚此真  
荆州持大橘，亦自名黄柑。  
忽得洞庭美，气味何可参。  
送生吴洲思，恨不羽翼南。  

梅尧臣　缙叔以诗遗酒次其韵  
君尝谓我性嗜酒，又复谓我耽於诗。  
一日不饮情颇恶，一日不吟无所为。  
酒能销忧忘富贵，诗欲主盟张鼓旗。  
百觚孔圣不可拟，白眼步兵吾久师。  
君多赐壶能以遗，向口满碗倾玻璃。  
醇酿甘滑泛绿蚁，从此便醉醒无期。  
既以乐吾真，亦以泰吾身，  
莫问今人与古人。  

梅尧臣　禁中瑞竹同本异茎  
孤竹二君子，圣人知独清。  
但将奇节并，何用首阳名。  

梅尧臣　京师逢卖梅花五首  
此土只见看杏蕊，大梁亦复卖梅花。  
此心还似庾开府，不惜金钱买取夸。  

梅尧臣　京师逢卖梅花五首  
驿使前时走马回，北人初识越人梅。  
清香莫把　　醾比，只欠溪头月下杯。  

梅尧臣　京师逢卖梅花五首  
忆在鄱君旧国傍，马穿修竹忽闻香。  
偶将眼趁蝴蝶去，隔水深深几树芳。  

梅尧臣　京师逢卖梅花五首  
曾见竹篱和树夹，高枝斜引过柴扉。  
对门独木危桥上，少妇髻鬟犹戴归。  

梅尧臣　京师逢卖梅花五首  
此去吾乡二千里，不看素萼两三年。  
移根种子谁辛苦，上苑偷来值几钱。  

梅尧臣　泾尉徐绛於其廨得鲁公破碑二十六字近又於碑阴得二十八字寄予及吴  
颜公忠血化为碧，颜公奇笔留在石。  
十存三四复不完，完者椎模少棱壁。  
许昌断碣称最佳，已经田火侵钩画。  
今复泾山好事人，别识偶得从粪砾。  
青天云破星辰明，牵牛半没河叙白。  
日来翻覆又睹字，久苦堙埋窟蝼蝈。  
碑身上下亡八九，况乃龟蚨与螭额。  
不知岁月纪述由，真卿二字如新迹。  
蚕头缺齾燕尾断，斩玉摧金竞狼藉。  
颜公名与乔岳齐，置在穷乡犹弃掷。  
孤城野鬼多神灵，守此隳残应自惜。  
不虞发掘出幽沉，泣雨霏霏愁向夕。  
氊敲墨刷将寄谁，不付惊弦付鸾翮。  
鸾飞万里遍八荒，岂止持传吴楚客。  
中郎有孙能此书，要官木刻输金帛。  
方为大尹虽少闲，得之究玩如毂炙。  
我鬓蓬然两眼花，欲学辛勤定无益。  
人生爱留身後名，□□立勋书史册。  
□□终知有磨灭，至刚可销坚可折。  
欲图亿载安所设，世上转头方耳热。  

梅尧臣　荆山  
和楚人，兹楚地。  
泣玉山，无所记。  
但见楚人夸产玉，  
古庙幽幽无鬼哭。  
傥有鬼，定无足。  

梅尧臣　惊凫  
惊凫虽避人，终恋旧所泊。  
尽背船头去，却从船尾落。  
须知取势高，不是初飞错。  

梅尧臣　旌义港阻风  
清晨下长淮，忽值秋风恶。  
渺弥云雾昏，掀合鱼龙作。  
方惊白浪高，又以寒潮落。  
远渚时出没，轻舟自前却。  
将投支戍迷，遇得孤港泊。  
下缆寄芦林，寻村步芒屩。  
傥有白醪沽，聊为野田酌。  
茆屋何飕飕，瓦罂空索索。  
却持杖头归，相顾还寂寞。  
一夕不能眠，孤吟当狂药。  

梅尧臣　景纯以侍儿病期与原甫月圆为饮  
古龙水底鸣素秋，江云不飞江贾愁。  
金陵旧族天禄游，家有善笛能娱侯。  
忆侯前年罢姑孰，自买蕲州饱霜竹。  
腮肥顶瘦裁青玉，钻凿商声五音足。  
牛渚矶边夜泊时，平波不起月中吹。  
老鱼跳舞龟出泥，雌蛟怨泣雄鼍悲。  
新还中都人罕知，交亲奏酒隔帘帏。  
丹唇一发妙响驰，醉客欲见宁非痴。  
昨夜刘郎辞玉碗，主人勤谢当勿疑。  
渠今缠疟尚苦羸，他日海蟾圆未迟。  
圆未迟，凉肝脾。畏肝热，生脑脂。  
生胫脂，不得窥。  

梅尧臣　景彝率和唐崇徽公主手痕诗  
两壁美人虹已收，苍崖纤手藓痕秋。  
和亲只道能稽古，沉略从来不解羞。  
汉月明明掌中照，胡尘漠漠指间留。  
昭君殁後更多恨，弹作琵琶曲未休。  

梅尧臣　鸠  
一世为巢拙，长年与鹊争。  
欲知云脚雨，先向屋头鸣。  
颈上玉花碎，臆前檀粉轻。  
何时将刻杖，扶助老夫行。  

梅尧臣　九华隐士居陈生寄松管笔  
春松抽瘦梗，削束费长毫。  
鸡距初含润，龙鳞不自韬。  
尝为大夫後，欲写伯夷高。  
一获山家赠，令吾媿汝曹。  

梅尧臣　九日次寿州  
昔人把菊望青榼，今我持酒无黄花。  
自催屋里红鳞脍，不弹墙头白项鸦。  
寿春城高枕淮水，绿蒲疏疏暮帆起。  
登临不学孟参军，帽坠山风破一舟。  

梅尧臣　九日陪京东马殿院会叠嶂楼  
谁言天去远，山上有楼台。  
峰色引溪色，共入茱萸杯。  
行当登泰山，云扫日月开。  
柏乌与城乌，两处休鸣哀。  

梅尧臣　九日撷芳园会呈晏相公  
今日始见菊，虽见未会开。  
犹胜昔无酒，持望白衣来。  
破纇浮金英，杂蚁已盈杯。  
何必探丹萸，结佩上高台。  
自不愧佳节，安听发鸿哀。  

梅尧臣　九日永叔长文原甫景仁邻几持国过饮  
秋堂雨更静，佳菊粲粲芳。  
置酒延群公，掇英浮新黄。  
心犹慕渊明，归来归柴桑。  
莫问车马之，去迹乱康庄。  

梅尧臣　九山  
我经九山问野叟，崔嵬一无安曰九。  
且恐断岸积琼玖，复意陂原多产韭，  
又疑堆垄若柱灸。四者未悟叟不言，  
使我临流独搔首。  

梅尧臣　九月都下对雪寄永叔师鲁  
阴风中夜鸣，密雪逗晓积。  
谁言有蓬巷，但见铺瑶席。  
忽忆在山中，开户群峰白。  
当时吟不厌，尽日坐岩石。  
旁徨怀故人，憔悴为迁客。  
欲泛剡溪船，路长安可适。  

梅尧臣　九月二日梦後寄裴如晦  
裴生安健否，试问雁经过。  
处士赋鹦鹉，将军养骆驼。  
食鱼今饱未，索米奈贫何。  
昨夜分明梦，持书认篆窠。  

梅尧臣　九月二十四日大风  
秋飚无踪迹，空中声奔驰。  
枯桑因已验，老病仍先知。  
惊沙入陂隙，危叶堕绿枝。  
幽怀聒不寐，山岳将恐移。  

梅尧臣　九月晦日谒韩子华遂留邀江邻几同饮是夕值其内宿不终席明日有诗予  
乘兴驱车偶一来，旋呼江老旧游陪。  
惊风送雨寒初动，举酒浮蛆拨不开。  
骐骥鞴时闻内宿，琵琶弹急怨虚催。  
接篱带去令传样，自此逢欢未便回。  

梅尧臣　九月见梅花  
江南风土暖，九月见梅花。  
远客思边草，孤根暗碛沙。  
何曾逢寄驿，空自听吹笳。  
今日樽前胜，其如秋鬓华。  

梅尧臣　九月六日登舟再和潘歙州纸砚  
文房四宝出二郡，迩来赏爱君与予。  
予传澄心古纸样，君使制之精意余。  
自兹重咏南堂纸，将今世人知首尾。  
又得水底碧玉腴，溪匠畏持如抱虺。  
拜贶双珍不可辞，年衰只怕歔歲鬼。  

梅尧臣　九月十八日山中见杜鹃花复开  
山中泉壑暖，幽木寒更华。  
春鸟各噤口，游子未还家。  
云谁未及还，对此重兴嗟。  
何必因啼血，颜色胜曙霞。  

梅尧臣　九月十六日自许昌回至京师胥平叔宋中道迓于郊外  
今日至国门，二子来迎我。  
适遇信陵冢，冢棘秋叶堕。  
翩翻随人飞，拂马右或左。  
谓此独无情，亦与吾意可。  

梅尧臣　九月十一日下昭亭舟中  
平生山野性，坐卧爱流水。  
适从昭亭来，兴自明河起。  
小舟浮轻槎，身入星辰里。  
饮牛谁家郎，照鬓谁家子。  
隔岸心相望，翻然洲鹊喜。  
滩头磷磷石，欲赠畏指毁。  
留取自支机，成都无卜士。  

梅尧臣　九月五日得姑苏谢学士寄木兰堂官酝  
公田五十亩，种秫秋未成。  
杯中无浊酒，案上唯丹经。  
忽有洞庭客，美传乌与程。  
言盛木兰露，酿作瓮间清。  
木兰香未歇，玉盎贮华英。  
正值菊初坼，便来花下倾。  
一饮为君醉，谁能解吾酲。  
吾酲已不解，百日毛骨轻。  

梅尧臣　九月五日梦欧阳永叔  
朝镜恶白发，夕梦对故人。  
常恨道路隔，忽喜颜色亲。  
相笑勿问年，青铜早伤神。  
鸡嚎天欲白，向者犹疑真。  

梅尧臣　九月一日  
授衣念祖节，阖棺伤故人。  
故人昔送我，把酒湍水滨。  
只道後期易，岂知无会因。  
死生意不及，欲语鼻先辛。  
既乏羡门术，安得如松筠。  
寒暑更数十，应亦同埃尘。  

梅尧臣　酒病自责呈马施二公  
李白死宣城，杜甫死来阳。  
二子以酒败，千古留文章。  
我无文章留，何可事杯觞。  
况承先子戒，宜不著口尝。  
昔闻有田窦，以此相灭亡。  
礼饮不在多，欢饮不在荒。  
二公方逢时，安得入醉乡。  

梅尧臣　就野人买兔  
霜浓草白兔初肥，苍鹘调拳猎犬携。  
剩付钱刀买庖餸，不须缘径更求蹄。  

梅尧臣　句  
亚夫金鼓从天落，韩信旌旗背水陈。  

梅尧臣　句  
认桃无绿叶，辨杏有青枝。  

梅尧臣　句  
秋花冬更开，夏实冬还结。  
物理性难常，人意自为孽。  

梅尧臣　聚蚊  
日落月复昏，飞蚊稍离隙。  
聚空雷殷殷，舞庭烟幂幂。  
蛛网徒尔施，螗斧讵能磔。  
猛蝎亦助恶，腹毒将肆螫。  
不能有两翅，索索缘暗壁。  
贵人居大第，蛟绡围枕席。  
嗟尔於其中，宁夸觜如戟。  
忍哉傍穷困，曾未哀癯瘠。  
利吻竞相侵，饮血自求益。  
蝙蝠空翱翔，何尝为屏获。  
鸣蝉饱风露，亦不惭喙息。  
甍甍勿久恃，会有东方白。  

梅尧臣　绝句五首  
风过巳午未肯止，酒病婴我心无憀。  
船头拍翅野鸭浴，水上摆子狞鱼跳。  

梅尧臣　绝句五首  
岸边稚子戏把钓，蚯蚓作饵青条长。  
上去下来船不定，自飞自语燕争忙。  

梅尧臣　绝句五首  
夜欲三更饥鼠斗，灯残一点小星红。  
村边坎坎赛神鼓，船底怦怦驾浪风。  

梅尧臣　绝句五首  
葑田青仄博弈局，岛树墨榲烟雨图。  
已去杨州百余里，回头还隔几重湖。  

梅尧臣　绝句五首  
虾蟆嚎沫为科斗，蜾舏衔虫化细腰。  
蠹穴荒陂有多少，乾风湿雨各飞跳。  

梅尧臣　郡阁阅书投壶和呈相国晏公  
较量人世无穷乐，罗列平生未见书。  
聊奉投壶祭征虏，休言系剑马相如。  
画楼晚去闻寒角，缥帙看来落蠹鱼。  
日获诲言皆旧学，不惭贫贱带经锄。  

梅尧臣　开封古城阻浅闻永叔丧女  
去年我丧子与妻，君闻我悲尝俛眉。  
今年我闻君丧女，野岸孤坐还增思。  
思君平昔怜此女，戏弄膝下无不宜。  
昨来稍长应慧黠，想能学母粉黛施。  
几多恩爱付涕泪，洒作秋雨随风吹。  
风吹北来沾我袂，哀乐相恤唯己知。  
自古寿夭不可诘，天高杳杳谁主之。  
以道为任自可遣，目前况有宁馨儿。  

梅尧臣　看山寄宋中道  
前山不碍远，断处吐尖碧。  
研青点无光，淡墨近有迹。  
前林横白云，复与後岭隔。  
孤舟川上人，引望不知夕。  
安得老画师，写寄幽怀客。  

梅尧臣　亢阳和欲行舟者  
春秋书闵雨，乃见先王制。  
有意在黎民，山川无不祭。  
今者望云霓，青天绝纤翳。  
为坛割舒鴈，盘血陈水沬。  
于时颇精虔，奠爵必亲涗。  
向夕有微阴，扫然还复霁。  
吾闻先儒言，阳骄不能闭。  
此时系穹昮，己力安所诣。  
宣王云汉诗，曾不鉴上帝。  
恨无妔荡舟，空自思跃蝕。  

梅尧臣　考试毕登铨楼  
春云浓淡日微光，双阙重门耸建章。  
不上楼来知几日，满城无算柳梢黄。  

梅尧臣　客郑遇昙颖自洛中东归  
禅衣本坏色，不化洛阳尘。  
独有烟霞染，况将山水亲。  
西风入关戍，宿雨过城闉。  
谁羡飘然迹，吾车亦已巾。  

梅尧臣　孔子庙震  
霹雳下虚殿，破楹非梦凶。  
昔尝瞻画衮，今实见升龙。  
隐隐雷声散，疏疏雾气从。  
予知仲尼庙，不是蓄乖慵。  

梅尧臣　哭孙明复殿丞三首  
鲁国先生殁，夷门吉士哀。  
因谗君席远，时赙帝恩该。  
寂寞蒿宫启，悠扬茜旐回。  
昔贤皆不免，松下作寒灰。  

梅尧臣　哭孙明复殿丞三首  
旧业居东岱，中年谒紫庭。  
要涂无往迹，至死守残经。  
诏许求遗稿，朋邻与葬铭。  
世人无怪我，涕泪为之零。  

梅尧臣　哭孙明复殿丞三首  
自古春秋学，皆知不可过。  
生前恩礼少，殁後蔗章多。  
妻子将焉托，田园有几何。  
汶阳秋树里，黄鸟谩听歌。  

梅尧臣　哭王几道职方三首  
前罢邯郸守，孤高与世违。  
青云旧知在，白首故园归。  
既没无儿女，元贫只帐帏。  
平生洛阳友，从此更应稀。  

梅尧臣　哭王几道职方三首  
我今过五十，万事日消磨。  
熟识世间寡，故交泉下多。  
叶秋知易陨，松耐竟如何。  
尝亦悲前哲，荒坟野鼠窠。  

梅尧臣　哭王几道职方三首  
得君音信近，安稳在缑山。  
不是国医误，宁辞蜀道艰。  
终然有修短，犹免历间关。  
便作千秋别，沾襟涕泪班。  

梅尧臣　哭笑鸟  
日月转入地，星辰蔽重云。  
夜色晦若漆，怪禽巢未焚。  
其音哭且笑，哀乐讵能分。  
方哭且笑时，曾莫有以群。  
哭为何所悲，笑为何所闻。  
了不预人事，吉凶谁复云。  

梅尧臣　哭尹师鲁  
谪死古来有，无如君甚冤。  
文章不世用，器业欲谁论。  
野鸟灾王傅，招辞些屈原。  
平生洛阳友，零落几人存。  

梅尧臣　哭尹子渐  
故人河内守，昨日报已亡。  
同气泣上党，悲风生太行。  
曩为众所惜，今复人共伤。  
阮籍本真率，感慨寿不长。  

梅尧臣　苦热  
赤日若射火，林风不动梢。  
羸汗尚流沛，冠服岂堪包。  
贵人谅有禀，惯习非强教。  
窃观行车马，坌荡剧煨炮。  
宁思山中人，石泉浸两骹。  

梅尧臣　苦雨  
秋空几旬雨，四海低鹏翮。  
昼不见日精，夜不见月魄。  
洒尽天汉流，蒸烂女娲石。  
涂潦将埋轮，牛马困负轭。  
群虫无土蛰，百果就枝坼。  
安能诛阴虬，坐使天地辟。  

梅尧臣　昆阳城  
试看昆阳下，白骨犹衔镞。  
莫愿隍水头，更添新鬼器。  

梅尧臣　腊脯  
畋猎得封兽，割鲜为腶修。  
易甘非爱日，不败任经秋。  
可用资宾豆，何妨鄙荐{左月右肃}。  
考之新月录，美脆胜庖牛。  

梅尧臣　腊脯  
南冈深竹养，下有鹧鸪鸣。  
破腊初挑箘，夸新欲比琼。  
荐盘香更美，案酒味偏清。  
马援当时见，曾将禹贡评。  

梅尧臣　腊酒  
汲井辘轳鸣，寒泉碧瓮盛。  
欲为三伏美，方俟十旬清。  
梦忆黄公舍，徒闻韦氏名。  
熟时梅杏小，独饮效渊明。  

梅尧臣　腊日出猎因游梅山兰若  
我与二三骑，争驰孤戍旁。  
逐麋逢野寺，息马据胡床。  
鹰想支公好，人思濡上狂。  
归来何薄暮，烟火照溪光。  

梅尧臣　腊日雪  
风毛随校腊，浩浩古原沙。  
寒竹弓声健，阴藏兔径赊。  
马头迷玉勒，鹰背落梅花。  
少壮心空在，悠然感岁华。  

梅尧臣　来梦  
忽来梦我，于水之左，  
不语而坐。忽来梦余，  
于山之隅，不语而居。  
水果水乎，不见其逝。  
山果山乎，不见其途。  
尔果尔乎，不见其徂。  
觉而无物，泣涕涟如，  
是欤非欤。  

梅尧臣　来上人归宣城兼柬太守孙学士  
李白不厌昭亭山，看尽飞鸟云独闲。  
我今相送一怀想，想在谢公窗户间。  

梅尧臣　莱宣遗酒  
白日对芳树，静夜爱明月。  
我饮虽不多，杯杓安可阙。  
破屋有空岳，冷灶无黔突。  
投餐闻韩辱，乞食使陶讷。  
鉴此不求人，终身其镂骨。  
傥有佳客过，未免贳袍笏。  
风从东南来，语向西北发。  
西北多凤雏，枝间报清越。  
玉壶盛晓露，赠置醉莫歇。  
却少可饮人，为告月休没。  

梅尧臣　览显忠上人诗  
昔读远公传，颇闻高行僧。  
庐山将欲雪，瀑布结成冰。  
寻迹数百载，历危千万层。  
师来笑贾岛，任教飞片落杯中。  
晓来城郭遮无路，阮籍驱车莫叹穷。  

梅尧臣　老马  
吴人惜燕骏，燕马卧吴家。  
毛骨从前贵，关山欲去赊。  
草深闲楚泽，力尽忆胡沙。  
御史乘来久，时逢避路騧。  

梅尧臣　老牛陂  
吴牛行欲老，汉马焉得肥。  
筋力不可恃，游子当念归。  

梅尧臣　乐椽自淮南回示新诗  
淮南历览还宣城，囊多嘉句何冰清。  
入门先叫十年兄，袖中大卷持来评。  
我虽暗愚眼不盲，要识合如刘长卿。  
举头不言笑且惊，此兄议论颇称情。  
我亦感君知我名，阮籍从呼作老兵。  

梅尧臣　雷秘校入阙拟官时将登舟过辇下  
与君先後发，同走向凉华。  
羡跃青骊去，将乘乌榜赊。  
著鞭辞宿雨，渡水踏春沙。  
闻道求为县，应当学种花。  

梅尧臣　雷太简遗蜀鞭  
蜀道山之峭壁兮，如快刀一削平无痕。  
其间春雷惊龙走，竹根迸石垂虺尾，  
骨节瘦密风霜吞。野夫采之缒悬蔓，  
分寸脱死持还奔。他人不可得此物，  
乃重太守公侯孙。献来一钱不肯要，  
只乞斗抱归村。太守立性岂谄贵，  
将赠故人唯义存。我骑瘦马固莫称，  
破鞯烂辔沙尘昏。明日试趋君门，  
孰不怪视窃笑言。  

梅尧臣　雷逸老以仿石鼓文见遗因呈祭酒吴公  
石鼓作自周宣王，宣王发愤搜岐阳。  
我车我马攻既良，射夫其同弓矢张。  
舫舟又渔缚鱮鲂，何以贯之维柳杨。  
从官执笔言成辛，书在鼓腰镌刻臧。  
历秦汉魏下及唐，无人著眼来形相。  
村童戏坐老死丧，世复一世如鸟翔。  
唯闻元和韩侍郎，始得纸本歌且详。  
欲以毡苞归上庠，大官媕阿驰肯将。  
传至我朝一鼓亡，九鼓缺剥文失行。  
近人遇见安碓床，亡鼓作臼刳中央。  
心喜遗篆犹在傍，以臼易臼庸何伤。  
以石补空恐舂梁，神物会合居一方。  
雷氏有子胡而长，日模月仿志暮强。  
聚完辨舛经星霜，四百四十飞凤皇。  
书成大轴绿锦装，偏斜曲直筋骨藏。  
携之谒我巧趋跄，我无别识心旁徨。  
虽与乃父非故乡，少与乃父同杯觞。  
老向太学鬓已苍，乐子好古亲缣箱。  
谁能千载师史仓，勤此冷淡何肝肠。  
而今祭酒裨圣皇，五经新石立两廊。  
我欲效韩非痴狂，载致出关无所障。  
至宝宜列孔子堂，固胜朽版堆屋墙。  
然须雷生往度量，登车裹护今相当。  
诚非急务烦纪纲，太平得有朝廷光。  
山水大字辇已尝，於此岂不同粃糠。  
海隅异兽乘舟航，连日道路费刍粮。  
又与兹器殊柔刚，感慨作诗聊激昂。  
愿因谏疏投皂囊，夜观奎壁正吐芒。  
天有河鼓亦焜煌，持比负鼎干成汤。  

梅尧臣　泪  
平生眼中血，日夜自涓涓。  
泻出愁肠苦，深於浸沸泉。  
红颜将洗尽，白发亦根连。  
此恨古皆有，不须愚与贤。  

梅尧臣　梨花  
处处梨花发，看看燕子归。  
园思前法部，泪湿旧宫妃。  
月白秋千地，风吹蛱蝶衣。  
强倾寒食酒，渐老觉欢微。  

梅尧臣　梨花忆  
欲问梨花发，江南信始通。  
开因寒食雨，落尽故园风。  
白玉佳人死，青铜宝镜空。  
今朝两眼泪，怨苦属衰公。  

梅尧臣　离芜湖至观头桥  
江口泊来久，菰蒲长旧苗。  
争雏洲鹊斗，遗子浦鱼跳。  
宿岸欣逢戍，归船竞趁潮。  
时时望乡树，已恨白云遥。  

梅尧臣　篱上牵牛花  
楚女雾露中，篱上摘牵牛。  
花蔓相连延，星宿光未收。  
采之一何早，日出颜色休。  
持置梅卤间，染姜奉盘羞。  
烂如珊瑚枝，恼翁牙齿柔。  
齿柔不能食，粱肉坐为雠。  

梅尧臣　李端明宅花烛席上赋  
百两礼将陈，王家集上宾。  
花光浓照席，烛艳暖回春。  
已接冰壶润，宁辞翠斝醇。  
自惭持短调，重对玉堂人。  

梅尧臣　李国博遗浙姜建茗  
吴姜渍吴糟，越茗苞越箨。  
咀辛聊案杯，啜味可奴酪。  
但拜故人贶，何言为物薄。  
我心易厌足，不比填沟壑。  

梅尧臣　李和廷老家会饮  
四序岂常停，寒革春寖和。  
始爱衣裘轻，相与车马过。  
车马不畏远，风埃不畏多。  
到门门有槐，槐上时鸟歌。  
时鸟歌犹涩，主人当谓何。  
南开石榴轩，中置饮酒蠃。  
食桉施黄金，馔炙厌白鹅。  
汉糟槎头美，吴羹成咄呵。  
既醉或放言，抉庄引骀它。  
纵论或好辨，排墨同孟轲。  
日将将薄虞渊，执策交相摩。  
欲去举大白，酌我苦大苛。  

梅尧臣　李康靖少傅夫人挽词二首  
九月秋风急，三川苦雾迷。  
卜邙新隧启，度巩短箫齐。  
宝剑知终合，灵蟾已陨西。  
松门来会葬，车马几千蹄。  

梅尧臣　李康靖少傅夫人挽词二首  
板与曾至郑，灵輤此归周。  
行哭人增慕，凝笳月正秋。  
九原开祔穴，故土覆新丘。  
岁晏寒松下，茅苫孝子留。  

梅尧臣　李令将行返遗以茶  
宏词郎，姑苏住，千千蚨母丝绳度。  
谁将为寿不肯收，上马慨然如脱兔。  
独持茶乸过江来，已把赠人空手去。  
雨雪绥绥出楚关，我无鲁酒徒相顾。  

梅尧臣　李密学遗苔酱脯云是自采为之  
潩流寒且急，岸草已凋摧。  
石发尚堪把，江人曾不来。  
谁知乌榜去，留采碧潭限。  
持作吴乡味，能令案渌杯。  

梅尧臣　李尚书挽词二首  
相门三世贵，家法百年同。  
天子赐恩礼，史臣书祖风。  
笳声穿苦雾，陇穴启寒蓬。  
自古焉能免，於兹是始终。  

梅尧臣　李尚书挽词二首  
伊水西头月，青山北脚云。  
夜台无复晓，阴岭有时熏。  
龙剑双埋没，庭兰竟郁芬。  
不知门下客，谁刻道傍文。  

梅尧臣　李少傅郑圃佚老亭  
庄生述天理，老固当念佚。  
举世用自劳，谁能以为必。  
我公谢鼎司，嗣子都华秩。  
代言辍帝右，作藩辅王室。  
承颜向兹地，园宇乐永日。  
佳树发已繁，修竹移未密。  
春禽时弄吭，清景付吟笔。  
朱金待金构，荣美安与匹。  

梅尧臣　李舍人淮南提刑  
啄木欲除蠹，蠹去树亦挠。  
何须食微虫，尔腹岂不饱。  
天下本无事，自为庸人扰。  
君实知古深，终惭用倾巧。  

梅尧臣　李舍人见过  
春泥无处所，穷巷少人行。  
忽枉青丝骑，曾非白面生。  
笑言聊与适，鸡黍未尝烹。  
莫叹余贫甚，吾侪业本清。  

梅尧臣　李审言归郑州  
尝从京索间，跃马望春山。  
气象归王国，丘陵接汉关。  
长榆啼鸟乱，细草牧陂闲。  
老厌行涂路，因歌送子还。  

梅尧臣　李审言将归河阳值雪遗金波酒  
朔吹卷天吼，远郊无鸟飞。  
忽惊门户白，昨夜打窗微。  
闾巷我方懒，关山君独归。  
翻能寄醇酎，为此解寒威。  

梅尧臣　李审言相招与刁景纯周仲章裴如晦冯当世沈文通谢师厚师直会开宝塔  
自君命我饮，朝暮雨倾瓦。  
城东与城北，大道泥没马。  
敢忘主人勤，颠扑困驭者。  
众客亦如期，陈肴藉兰若。  
冯裴与沈谢，辩论过终贾。  
刁周事老成，危坐言语寡。  
酒半时谑剧，揣状类模写。  
或讥项发秃，或指舌端傻。  
或将冠带身，劝作梁武舍。  
谓我大耳儿，此实已见假。  
又效井市态，屈强体非雅。  
顺风手沙沙，逆风口哆哆。  
竟席屡绝倒，去忌肝胆写。  
规规岂无侪，达识高天下。  

梅尧臣　李审言遗酒  
大梁美酒斗千钱，欲饮常被饥窘煎。  
经时一滴不入口，漱齿费尽华池泉。  
昨日灵昌兵吏至，跪壶曾不候报笺。  
赤泥坼封倾瓦盎，母妻共尝婢流涎。  
邻家莆萄未结子，引蔓垂过高墙巅。  
当街卖杏已黄熟，独堆百颗充盘筵。  
老年牙疏不喜肉，况乃下箸无腥膻。  
空肠易醉易酩酊，倒头梦到上帝前。  
赐臣苍龙跨入月，不意正值姮娥眠。  
无人采顾傍玉兔，便取作腊下九天。  
拔毛为笔笔如椽，狂吟一扫一百篇。  
其间长句寄东郡，东郡太守终始贤。  
切莫汲竭滑公井，留酿此醑时我传。  

梅尧臣　李士元学士守临邛日有谷一茎九穟者数本芝数本莲花连叶并蒂者各一  
临邛传瑞物，太守在郡时。  
既多九穟谷，复有三秀芝。  
芝以保万寿，谷以丰东菑。  
更看芙容叶，并蒂照清池。  

梅尧臣　李廷臣通判蔡州  
来路青青草，随君去未休。  
亦将离思远，还共翠心抽。  
细藉车轮稳，薰牵野蔓柔。  
王孙归不久，冉冉莫经秋。  

梅尧臣　李廷老祠部寄荆柑小  
踏雪冲风驰小吏，带霜连叶寄黄柑。  
擗包欲咀牙全动，举盏逢衰酒易酣。  
书尾自题知远意，笔头亲答厌多谈。  
故人莫觅新诗卷，都似嵇康七不堪。  

梅尧臣　李廷老席上送韩持国归许昌  
马蹄践霜华，游国归何早。  
重裘不畏寒，况复非远道。  
谁言未顾期，登第鬓如葆。  
解装喜可知，月下金壶倒。  

梅尧臣　李廷老自蔡州见访云明日便归郑  
故人夜相过，秉烛为开席。  
车马立在门，樽酒岂暇索。  
亹亹别後言，亹亹恨将适。  
既去暝色合，不可见行迹。  

梅尧臣　李庭老许遗结丝勒帛  
纫丝作长带，正胜茱萸纹。  
冉冉仍垂绋，{左帛右炎}{左帛右炎}自有薰。  
鲜华非称我。修饰未如君。  
曾不日来取，贤哉知礼云。  

梅尧臣　李献甫於南海魏侍郎得椰子见遗  
魏公番禺归，逢子芜江口。  
赠以越王头，还同月支首。  
割鲜为饮器，津浆若美酒。  
我独愧先生，馔致崇师友。  
应知愈饥渴，况是怀思久。  

梅尧臣　李宣叔秘丞遗川牋及粉纸二轴  
蜀人捣玉屑，楚客调金粉。  
制牋君有赠，草疏我无蕴。  
宜书杨雄辞，莫写屈原愤。  
谁识此意微，曾非事摇吻。  

梅尧臣　李仲求寄建溪洪井茶七品云愈少愈佳未知尝何如耳因条而答之  
忽有西山使，始遗七品茶。  
末品无水晕，六品无沉柤。  
五品散云脚，四品浮粟花。  
三品若琼乳，二品罕所加。  
绝品不可议，甘香焉等差。  
一日尝一瓯，六腑无昏邪。  
夜枕不得寐，月树闻啼鸦。  
忧来唯觉衰，可验唯齿牙。  
动摇有三四，妨咀连左车。  
发亦足惊疏，疏疏点霜华。  
乃思平生游，但恨江路赊。  
安得一见之，煮泉相与夸。  

梅尧臣　力漕篇呈发运王司封宝臣  
兵外肢强，兵内体壮。  
敛之尽归，岁以多饷。  
东南舳舻，衔尾而上。  
浮江浮淮，泝汴之湍。  
汴湍不常，水衡不官。  
惟虞溢毁，靡虞舟盘。  
舟盘粮覆，粮孰为足。  
大计之数，万百惟六。  
帛币错货，三倍其谷。  
曰主厥漕，王之荩臣。  
日忧河涸，运借烦神。  
以舫实土，约流束津。  
百步之间，若牙与龈。  
朝涨夕降，滞舸次鳞。  
丞乞于朝，朝不即报。  
下上经营，风并日曝。  
其躬其勤，秉心有操。  
士岂无禄，禄此则冒。  
彼以荣佚，此以劬耗。  
愿答其劬，锡命锡诰。  

梅尧臣　历阳过杜挺之遂约同入汴  
沧海泻玉自外天，牛斗傍边客正回。  
人说维摩居士病，我同王子雪舟来。  
汀洲沮洳潮新苍，山日曈曚雾始开。  
去约河堤春柳动，与君吹紫步徘徊。  

梅尧臣　立春前一日雪中访乌程宰李君俞寻有诗见贶依韵和答  
粉絮先春拂面翔，临风跃马到君堂。  
县民将喜土膏起，令尹未惊农事忙。  
疾呼小吏具山酌，便欲尽醉为诗狂。  
我牵尘俗不得久，何意更烦投夜光。  

梅尧臣　立春在元日  
新春与新岁，时候不相先。  
未肯欺残腊，何曾占旧年。  
缀条花翦彩，插户柳生烟。  
独坐空山里，唯惊节物迁。  

梅尧臣　联句附  
古木含清吹，池上增晚凉。  
体怀本达旷，联此傲羲皇。  
孤鸥可以狎，幽岸足以觞。  
幸有彭泽酒，便同永嘉堂。  
潘生起为寿，王子齐陈章。  
林端见新月，草际闻寒蟩。  
照水萤影乱，拂筵蓼花香。  
徘徊恋嘉境，坐使归兴忘。  

梅尧臣　两日苦风思江南  
摆磨万木声，朝吼暮不止。  
吹沙作云飞，物状颜色死。  
还念江上山，落瀑鸣几里。  
茅茨松竹间，翠的门前水。  
下窥石穴鱼，出入数十尾。  
是时残照微，古路谁家子。  
羸马入烟林，区区何若此。  
昔笑今已迷，薄官正如彼。  
何当归去来，临流重洗耳。  

梅尧臣　两中宿谢胥悲三君书堂  
急雨射窗鸣，灯残我正寝。  
穴蚓声苦长，流响入孤枕。  
众醉如不闻，强聒亦已甚。  
夜短竟无寝，困瞳剧尘碜。  

梅尧臣　廖秀才归衡山县  
千里倦为客，秋归鸟榜轻。  
过林湘橘暗，收潦楚江清。  
晚泊亲鸥鹭，残芳袭杜蘅。  
长沙几日到，天际见高城。  

梅尧臣　林翠  
郁郁长条抽，林间翠堪翦。  
背岭山气浓，幽人趣不浅。  

梅尧臣　灵树铺夕梦  
昼梦同坐偶，夕梦立我左。  
自置五色丝，色透缣囊过。  
意在留补缀，恐衣或绽破。  
殁仍忧我身，使存心得堕。  

梅尧臣　岭云  
片雨过青天，山云归绝岭。  
林际隐微虹，溪中落行影。  
还看陇首飞，复爱山间静。  

梅尧臣　令狐秘丞守彭州  
前时草草别，渺漫二十年。  
从宦各所适，非为道路偏。  
今始一相遇，言愧少壮前。  
子有万里翮，尚不飞云烟。  
而复走陇蜀，欲以条教宣。  
将西过危栈，叶暗闻杜鹃。  
未知为郡乐，预已抱愁煎。  
再来与子辞，当去复留连。  
且念前期远，岁月实易迁。  

梅尧臣　刘八饮将散分得非休沐不得会  
君非休沐时，兹会岂能得。  
我无官局萦，幸尔预欢适。  
莫辞冲雨归，归时乌帽侧。  

梅尧臣　刘成伯遗建州小片的乳茶十枚因以为答  
玉斧裁云片，形如阿井胶。  
春溪斗新色，寒箨见重包。  
价劣万金敌，名将紫笋抛。  
桓公不知味，空问楚人茅。  

梅尧臣　刘弟示诗一轴走笔答之  
昔与伯氏吟，青铜照人发。  
今又读君读，寒冰彻人骨。  
时时探古趣，往往到月窟。  
清济流不休，终期至溟渤。  

梅尧臣　刘泾州以所得李士衡观察家号蟾蜍砚其下刻云天宝八年冬端州刺史李  
砚如刳蟆腹如月，又若剖瓢萌强发。  
镌题天宝年造之，刺氏李元传自越。  
刳蟆剖瓢我莫分，称载作年初辩君。  
君虽能辩犹曰宝，宝兹伪物吾何云。  
仰天大笑饮君酒，砚真砚伪休开口。  
愿封漆匣还与侯，请共江翁独持守。  

梅尧臣　刘牧殿丞通判建州  
平生交游少，海内寡与期。  
识君且恨晚，一见已将离。  
人言何嗟别，曾此非旧知。  
借曰匪我旧，亦既接音词。  
譬彼空林鸟，止息偶同枝。  
忽有振翮去，尚尔鸣声悲。  
我今临流送，安顾俗所为。  

梅尧臣　刘十秀才见过寻以为寄次韵和酬  
放言破崖岸，尘事尽磨刮。  
况此气澄明，幽襟亦轩豁。  
竟日坐衡茅，同心异胡越。  
吾道今不孤，长吟为君发。  

梅尧臣　刘秀才归河内  
君家太行下，应复近苏门。  
河气知寒早，岚烟觉暮昏。  
犬鸣林外火，笛响中月村。  
久作山阳客，逢人为寄言。  

梅尧臣　刘薛二君过予遇雨  
猛雨迫好鸟，止我屋室隅。  
是时有刘薛，亦既此焉俱。  
我厩秣尔马，我厨饭尔奴。  
二人乃可语，因观尔马图。  
古笔得神妙，俗工非所模。  
收图雨且止，鸟飞当驾驱。  

梅尧臣　刘彝秀才归江南  
凤鸟不受笯，麒麟宁受靽。  
君思此二物，中夜忽兴叹。  
况值南风来，袭兰归楚岸。  

梅尧臣　刘元忠遗金橘  
南方生美果，具体橘包微。  
韩弹有轻薄，楚萍知是非。  
甘香奉华俎，咀嚼破明玑。  
欲换齑盐腹，盈卾忽我归。  

梅尧臣　刘原甫观相国寺净土杨惠之塑像吴道子画又越僧鼓琴闽僧写真予解其  
吾侪来都下，将踰三十春。  
不闻此画塑，想子得亦新。  
兹寺临大道，常多车马尘。  
设如前日手，晦昧已惑人。  
曷分今与古，曷辩伪与真。  
闽缁图凤姿，越释弹龙唇。  
但知五彩烂，徒谓五音淳。  
孰识商声高，孰惊眸子神。  
不能评谱品，索玉翻得珉。  
二君才调高，言若羽翮振。  
将令寻常工，千岁传不泯。  

梅尧臣　刘仲更於唐书局中种郁李  
冷局少风景，买花栽作春。  
前时樱桃过，今日雀李新。  
搦条红蓓蕾，婀娜含雨匀。  
旧来蔷薇丛，饶借与近邻。  
始移棣萼密，不惭车下榛。  
日暮缀书罢，暂赏举杯踷。  

梅尧臣　留别乐和之  
雪消潭水绿，轻舸下滩时。  
渐转青山去，还将故国辞。  
野林看欲动，江燕欲逢迟。  
君语随州体，余惭晚始知。  

梅尧臣　留别李君君颇有归意而未遂  
酌我樽中酒，知君羡北归。  
如何沙上鸟，远逐片帆飞。  

梅尧臣　留别李君锡学士  
淮南尚喜风流在，客有殷勤载酒过。  
不醉不归情可见，相看相笑意如何。  
了眸自解持高论，长颈稀逢缺善歌。  
旧爱阳关亦休唱，西还从此故人多。  

梅尧臣　留别乾明山主  
自余衔哀归，不与人事接。  
两至此饭僧，华宇何晔晔。  
大士邀我铭，吾学愧涉猎。  
强述殊不高，下笔曾未惬。  
岂意烦镌刊，有似虫镂叶。  
徒将珉石蠹，柱坏亦已辄。  
又不虞後人，讥诮喙嗫嗫。  
今我将还朝，方丈一登蹑。  
岭竹与岩花，所植皆妥帖。  
罗列森翠戈，次第笑朱颊。  
乃知化平等，此意异蜂蝶。  
世人莫复问，江上鼓轻楫。  

梅尧臣　留别汝守王待制仲仪  
来时柳未芽，去见杏吐萼。  
相欢无几日，节候已非昨。  
邂逅二十年，三遇二暌索。  
会合信难常，焉用计疏数。  

梅尧臣　留别永叔  
旧友竞留连，我征时已晚。  
但言会合难，岂道行路远。  
行路到有期，别离未即返。  
明当各相思，念此去且懒。  

梅尧臣　留侯庙下作  
貌如女子心如铁，五世相韩韩已灭。  
家童三百不足使，仓海君初去相结。  
秦皇东从博浪过，力士袖椎同决烈。  
晓入沙中风正昏，误击副车搜迹绝。  
亡命下邳圯上游，老父堕履意未别。  
顾谓孺子下取之，心始不平终折节。  
舒足既受笑且去，行及里所还可说。  
可教後当五日来，三返其期付书阅。  
他日则为王者师，果辅高皇号奇杰。  
留国存祠汴水傍，逢逢箫鼓赛肥羊。  
赤松不见天地长，黄石共葬丘冢荒。  

梅尧臣　留守相公新刱双桂楼  
藻栋起霄间，芳条俯可攀。  
晚云谈次改，高鸟坐中还。  
日映城边树，虹明雨外山。  
唯应谢池月，来照衮衣闲。  

梅尧臣　留题开元寺仙上人平云阁  
北市面山色，平目观白云。  
渔舟溪上歌，游客栏边闻。  
俯檐翠柏瘦，蔓篱秋实蕡。  
偶来心意静，尘虑如扫坌。  

梅尧臣　留题可及明心堂  
秭雉已先嘷，卉木萼渐歇。  
俯槛弄条枚，因心悟生灭。  
上人本高胄，季父践清列。  
而能厌纷华，乐彼方外说。  

梅尧臣　留题毘陵潘氏宅假山  
人心本好静，世事方扰扰。  
丘壑未去时，庭中结山小。  
长欲见苍翠，何须听猿鸟。  
有志同尚平，当期婚嫁了。  

梅尧臣　留题淆深美桧亭  
幽深有佳趣，曾不减林泉。  
众绿经新雨，残红堕夕烟。  
栽萱北堂近，梦草故池连。  
乘月时来往，清歌思浩然。  

梅尧臣　六月晦日定力院同原父赋送伯镇景纯枢言三学士  
清秋三黄鹄，举翼东来飞。  
鸣声既相呼，烟水亦相依。  
蓬池不暂止，太液未言归。  
酌酒望沧海，飘颻思菊衣。  

梅尧臣　龙箕一首  
龙箕在天，莫不孕灵，  
我公生之。既生既德，  
曾谁与京。爰弼帝右，  
继序其荣之。赞我太平，  
万事其成之。殿我辅邦，  
庶民其宁。政靡薄厚，  
百职其扬之。宜言显光，  
永锡乎后王。乃祝眉寿，  
乃献兕觥，福禄其将之。  

梅尧臣　龙女祠祈顺风  
龙母龙相依，风云随所变。  
舟人请予往，出庙旗脚转。  
旗指西南归，飞帆疾流电。  
长芦江口发平明，白鹭洲前已朝膳。  
竹根杯珓不欺人，世间然诺空当面。  

梅尧臣　胧月  
夜晴初见月，云薄未分明。  
高树尚无影，远鸿时有声。  
下阶嫌履湿，闭户认苔生。  
寂寂墙阴暝，更长已渐倾。  

梅尧臣　鲁山山行  
适与野情惬，千山高复低。  
好峰随处改，幽径独行迷。  
霜落熊升树，林空鹿饮溪。  
人家在何许，云外一声鸡。  

梅尧臣　陆子履见过  
刘郎谪去十年归，长乐钟声下太微。  
屈指故人无曩日，平明骑马扣吾扉。  
论情论旧弹冠少，多病多愁饮酒稀。  
犹喜醉翁时一见，攀炎附热莫相讥。  

梅尧臣　陆子履示秦篆宝  
秦既并诸侯，斯乃一度量。  
铸宝以永传，万世俾勿丧。  
精铜不生花，小篆著丞相。  
一没咸阳宫，千秋事更王。  
陆君居洛城，客有来渭上。  
曰因农人耕，发壤破石藏。  
遂获此物还，文完字何壮。  
始号为皇帝，立语已超旷。  
意将愚黔首，衅起危博浪。  
其後同玉玺，不随骊山葬。  
今蓄於君家，徒尔资奇尚。  
物以用为珍，异时皆似妄。  

梅尧臣　鹿  
群处空山中，迹在深松下。  
周穆得同狼，秦人指为马。  
惊顾远世网，脱质去田野。  
谁思充腶修，自是无全者。  

梅尧臣　路咏  
五里十里销磨尽，千蹄万蹄来往踪。  
古今不是不经历，踏破青山重复重。  

梅尧臣　路中月夕登霁景台与唐英话别  
风枝不动月光午，况是高台过新雨。  
吴客方思千里归，不负洛阳尘与土。  
到时水落鳜鲈肥，香稻初炊鱠红缕。  
休言羊酪敌蓴羹，我亦长吟念东楚。  
平胡马嘶谁可留，去去相望富春渚。  

梅尧臣　吕大监饷鮦鱼十尾  
日暖杨花四散开，江边鮦鱼无数来。  
伊鲂洛鲤不堪忆，丙穴漾陂何可咍。  
贺监休思镜湖去，应知李白跨鲸回。  

梅尧臣　吕晋叔著作遗新茶  
四叶及王游，共家原坂岭。  
岁摘建溪春，争先取晴景。  
大窠有壮液，所发必奇颖。  
一朝团焙成，价与黄金逞。  
吕侯得乡人，分赠我已幸。  
其赠几何多，六色十五饼。  
每饼包青蒻，红签缠素檾。  
屑之云雪轻，啜已神魄惺。  
会待嘉客来，侑谈当昼永。  

梅尧臣　吕缙叔云叔嘉僧希用隐居能谈史汉书讲说邀余寄之  
奈苑谈经者，兰台著作称。  
吾儒不兼习，尔学若多能。  
每爱前峰好，闲穿弊屐登。  
定将修史笔，添传入高僧。  

梅尧臣　吕山人同荆供奉见过  
街上春泥踏始开，山人忽同供奉来。  
老奴行迟报我晚，怒气欲拔庭中槐。  
闻说道心调伏久，等闲休要起嫌猜。  

梅尧臣　吕寺丞家膳  
春雨薄无泥，野苗青入俎。  
深堂开画图，飞鸟惊寒渚。  
名笔今寂寥，嘉宾竞推许。  
主人何太勤，不异具鸡黍。  

梅尧臣　洛阳牡丹  
古来多贵色，殁去定何归。  
清魄不应散，艳花还所依。  
红栖金谷妓，黄值洛川妃。  
朱紫亦皆附，可言人世稀。  

梅尧臣　马殿丞通判密州  
晨装辞北阙，怀绂贰东侯。  
地本全齐胜，风仍变鲁优。  
危帆淮上去，古木海边秋。  
相送江潭客，曾同十载游。  

梅尧臣　马都官行之惠黄柑荔枝醋壶  
染霜胡甘熟，烘日荔枝美。  
橘柚未为精，葡萄安可拟。  
郭生始能赞，魏文何谬比。  
二果皆世珍，乃遗及贱士。  
而复副醇醢，或乞自诸己。  
岂唯享远味，终得为直矣。  

梅尧臣　马秘书始约同行久而未至因以寄  
渡江落我前，入汴居我後。  
日日是南风，时时为回首。  
逢船一借问，远棹见来否。  
明朝傥相及，闲步河堤柳。  

梅尧臣　马判官归阙  
与君归洛阳，仕宦颇相偶。  
荏苒迁岁时，徘徊乐文酒。  
今归已及瓜，为赠聊折柳。  
亦将随计书，惨别宁嗟久。  

梅尧臣　麦门冬内子吴中手植甚繁郁罢官移之而归不幸内子道且亡而兹草亦屡  
香草叶常碧，本生岩涧边。  
佳人昔所爱，移植堂阶前。  
自吴北归梁，复以盆盎迁。  
佳人路中死，此草未忍捐。  
与我日憔悴，根不通下泉。  
勤勤为浇沃，稍见萌颖鲜。  
终当置坟侧，长茂松柏埏。  

梅尧臣　卖鹿角鱼  
水中龙，角而足。海小鱼，角矗矗。  
不拟龙，乃拟鹿。譬彼蜗，抗茧犊。  
渍以咸卤久且醭，时卖都市参鼎餸。  
此人何苦厌猪羊，甘尔臭味不饱腹。  

漫书  
蒲葵两钱扇，漫写未嫌轻。  
老媪持将去，无端色不平。  

梅尧臣　毛君宝秘校将出京示予诗因以答之  
古城踏成谷，不见人马踪。  
古人岂不行，旧迹岂不重。  
从何求故步，往返自憧憧。  
观君百篇诗，善画人形容。  
毫发无不似，落笔任横纵。  
曷如握明镜，物物目所逢。  
赠以东南归，掷去手中筇。  

梅尧臣　茂芝上人归姑苏  
身衣竺乾服，手援牺氏琴。  
繁声不愿奏，古意一何深。  
晏景托孤艇，倦飞还旧林。  
阖闾城下寺，几里认钟音。  

梅尧臣　梅花  
已先群木得春色，不与杏花为比红。  
薄薄远香来涧谷，疏疏寒影近房栊。  
全枝恶折憎邻女，短笛横吹怨楚童。  
坠萼谁将呵在鬓，蕊残金粟上眉虫。  

梅尧臣　梅花  
似畏群芳妒，先春发故林。  
曾无莺蝶恋，空被雪霜侵。  
不道东风远，应悲上苑深。  
南枝已零落，羌笛寄余音。  

梅尧臣　梅花  
江南腊月前溪上，照水野梅多少株。  
艳薄自将同鹄羽，粉寒曾不逐蜂须。  
桃根有妹犹含冻，杏树为邻尚带枯。  
楚客且休吹玉笛，清香飘尽更应无。  

梅尧臣　梅雨  
三日雨不止，蚯蚓上我堂。  
湿菌生枯篱，润气醭素裳。  
东池虾蟆儿，无限相跳梁。  
野草侵花圃，忽与栏干长。  
门前无车马，苔色何苍苍。  
屋後昭亭山，又被云蔽藏。  
四向不可往，静坐唯一床。  
寂然忘外虑，微诵黄庭章。  
妻子笑我闲，曷不自举觞。  
已胜伯伦妇，一醉犹在傍。  

梅尧臣　扪虱得蚤  
兹日颇所惬，扪虱反得蚤。  
去恶虽未殊，快意乃为好。  
物败谁可必，钝老而狡夭，  
穴蚁不囓人，其命常自保。  

梅尧臣　猛虎行  
山木暮苍苍，风凄茆叶黄。  
有虎始离穴，熊罴安敢当。  
掉尾为旗纛，磨牙为剑鋩。  
猛气吞赤豹，雄威蹑封狼。  
不贪犬与豕，不窥藩与墙。  
当途食人肉，所获乃堂堂。  
食人既我分，安得为不祥。  
麋鹿岂非命，其类宁不伤。  
满野设羋网，竞以充圆方。  
而欲我无杀，奈何饥馁肠。  

梅尧臣　孟夏二日通判太博惠庭花二十枝云是手植因以为答  
前日已春尽，夏卉抽嫩青。  
唯君所植花，余红犹满庭。  
常惜畏景逼，赠未及飘零。  
欲插为之醉，但惭发星星。  

梅尧臣　梦登河汉  
夜梦上河汉，星辰布其傍。  
位次稍能辩，罗列争光芒。  
自箕历牛女，与斗直相当。  
既悟到上天，百事应可详。  
其中有神官，张目如电光。  
玄衣乘苍虬，身佩水玉璫。  
丘蛇与穹鳖，盘结为纪纲。  
我心恐且怪，再拜忽祸殃。  
臣实居下土，不意涉此方。  
既得接威灵，敢问固不量。  
有牛岂不力，何惮使服箱。  
有女岂不工，何惮缝衣裳。  
有斗岂不柄，何惮挹酒浆。  
卷舌不得言，安用施穹苍。  
何彼东方箕，有恶务簸扬。  
唯识此五者，愿言无我忘。  
神官呼我前，告我无不臧。  
上天非汝知，何苦诘其常。  
岂惜尽告汝，於汝恐不庠。  
至如人间疑，汝敢问於王。  
扣头谢神官，臣言大为狂。  
骇汗忽尔觉，残灯荧空堂。  

梅尧臣　梦登天坛  
夜梦登天坛，坛上两仙人。  
来时乘白凤，去时乘白麟。  
我问不我语，飒飒山中雨。  

梅尧臣　梦睹  
闭目光不扬，梦睹良亦审。  
既非由目光，所见定何禀。  
白日杳无朕，冥遇尝在寝。  
此恨不可穷，悲泪空流枕。  

梅尧臣　梦感  
生哀百十载，死苦千万春。  
何为千万春，厚地不复晨。  
我非忘情者，梦故不梦新。  
宛若昔之日，言语寻常亲。  
及寤动悲肠，痛送如刮鳞。  

梅尧臣　梦故府钱公  
故相方来梦，分明接座隅。  
只知冠剑是，不道死生殊。  
西府看如旧，东山咏久徂。  
遽然兴寤叹，不觉泪沾须。  

梅尧臣　梦过三陵  
梦过汉陵间，秋风石马闲。  
当年侍臣泪，泣尽向三山。  

梅尧臣　梦後得宋中道书  
宵梦宋子语，昼得宋子书。  
书意与梦语，曾不异往初。  
昔我遭家难，逢子亦在庐。  
我南君大梁，千里非隔疏。  
念处天地中，天地犹一车。  
日月为两毂，星辰随徐徐。  
昼夜转不已，载之将焉如。  
冉冉趋死乡，万古曾无余。  
其间乃有梦，觉实梦何虚。  
何虚亦何实，及尽皆同墟。  
身世既若此，合离休叹诸。  

梅尧臣　梦後寄欧阳永叔  
不趁常参久，安眼向旧溪。  
五更千里梦，残月一城鸡。  
适往言犹是，浮生理可齐。  
山王今已贵，肯听竹禽啼。  

梅尧臣　梦觉  
夕梦多梦之，觉来遂成忆。  
忆子生平时，事往无一得。  
信若此梦寐，岂不见颜色。  
复存来告言，言虚音匪默。  
是觉曷为真，觉梦可以惑。  

梅尧臣　梦同诸公饯仲文梦中坐上作  
已许郊间陈祖席，少停车马莫催行。  
刘郎休恨三千里，樽酒十分听我倾。  

梅尧臣　梦与公度同赋藕华追录之  
吴王旧宫阙，水殿芙蓉披。  
浊泥留玉骨，疑是葬西施。  
西施魂不灭，娇艳葬清池。  

梅尧臣　蜜  
燕衔芹根泥，蜂掇花上蕊。  
带雨两股飞，所取日能几。  
调和露与英，凝甘滑於髓。  
天寒百虫蛰，割房霜在匕。  
燕已成雏归，蜂忧冻馁死。  
乃见万物心，多为造化使。  

梅尧臣　勉裴如晦  
裴侯失婴儿，心肠如焚煎。  
爱玩白玉玦，坠地不复全。  
收拾见颜色，莹澈犹自妍。  
凤皇生九雏，一卵破易捐。  
况多令男子，拭泪慰目前。  

梅尧臣　勉致仕李秘监  
渊明归柴桑，家贫食不足。  
当其勇去时，不待秫稻熟。  
借问何以然，实耻暂屈辱。  
公常为近臣，曾不辄媚曲。  
一缘府舍灾，遂使还秩禄。  
禄仕四十年，内乏釜锺粟。  
归来托四邻，恓恓无片屋。  
去就异前人，其义已介独。  
譬之食嗟来，应自甘退缩。  
当营负郭田，渐可事水竹。  

梅尧臣　庙子湾辞  
我之东来兮过彼雍丘，舟师奏功兮浊水湍流。  
历长湾兮势曲钩，倾高斗折兮若奔虬。  
潜伏怪物兮深幽幽，发作暴涨兮为潮头。  
土人立祠兮在彼沙洲，老木苍苍兮蝉噪啾啾。  
输卒引繂兮蓬首裸体剧缧囚，赤日上煎兮胶津蹙气塞咽喉。  
胸洫肩挨同轭牛，足进复退不得休。  
竟持纸币挂庙陬，微风飘扬如喜收。  
我今语神神听不，何不归海事阳侯。  
穹鱼大龟非尔俦，奚必区区此汴沟。  
惊愚骇俗得肴羞，去就当决何迟留。  

梅尧臣　庙子湾下作  
庙子湾下百尺船，杞人楚人相杂牵。  
水底老蜃倚以怪，树头挂纸吹作钱。  
江蛟海鹍千万里，轩风簸日蛮岛边。  
长安旧去天尺五，此在大梁眉睫前。  
高冠长剑乃不畏，沙雨夜起喷腥涎。  

梅尧臣　闵谗狡二章  
矫有谗狡，谗以戕类。  
狡以媚其贵，谓不骞不坠。  
谓人莫尔制，而死制之。  
谁谓无鬼，孰制之死。  

梅尧臣　闵谗狡二章  
彼狡之将死，若有以见。  
既见既恶之，引袂蒙面。  
谓人莫尔辨，而自辨之。  
谁谓无鬼，孰俾之谴。  

梅尧臣　闵尚衣盗裤  
昔闻廉叔度，能使民多裤。  
多裤非或贪，持新不忘故。  
嗟嗟亦王官，奚自门阀污。  
中府中纹绫，袖之呼马去。  
左右即其私，邀索乃就捕。  
三公出死狗，训导能有素。  
今同窃鈇者，见尔皆此趣。  

梅尧臣　闵冢  
盗发广陵冢，及扉开石枢。  
中环走彻道，高阔可通车。  
五尺铜铸人，执兵冠服朱。  
壁石刻位号，列侍幽宫隅。  
殿将将军属，侍郎常侍俱。  
启棺见其尸，鬓斑颜未渝。  
白璧十双藉，云母一尺铺。  
黄金塞耳鼻，千岁不腐枯。  
生为贵与富，死与人未殊。  
後世逢暴祸，虽久将焉如。  
尧舜及周孔，岂不固形躯。  

梅尧臣　明经试大义多不通有感依韵和范景仁舍人  
明经与进士，皆欲取公卿。  
自是俗儒陋，非於吾道轻。  
昔由羔雁聘，今乃草莱并。  
不措一辞去，缘何禄代耕。  

梅尧臣　明井  
显晦有难必，孰云幽不明。  
深井发寒泉，光若月色盈。  
阴阳信奇变，曷用究厥情。  
譬彼出炎火，投薪丹焰成。  
吾人勿惊异，但自汲缾罂。  

梅尧臣　明州推官郑先辈  
应幕海边郡，秋风千里归。  
随潮吴榜驶，转浦楚山微。  
野橘霜前熟，江螯露下肥。  
还家候灵鹊，人想罢鸣机。  

梅尧臣　鸣琴  
虽传古人声，不识古人意。  
古人今已远，悲哉广陵思。  

梅尧臣　鸣雉词  
雄雉鸣桑林，雌雉雊麦陇。  
结爱诚有宜，别啄义亦竦。  
哺雏深莽中，摧颓锦翅拥。  
辛勤何尔为，应自念遗种。  

梅尧臣　暝  
杳杳锺初发，昏昏户闭时。  
巢禽投树尽，疲马入城迟。  
醉唱眠茅屋，晓光透槿篱。  
荷锄休带月，亭长竖毛眉。  

梅尧臣　陌上二女  
素手搴幂{上四下离}，柔纤明春荑。  
转眄动桂叶，阳语启瓠犀。  
阿姊金盛珠，阿妹缫籍圭。  
吹香袭行路，岂独下蔡迷。  

梅尧臣　莫登楼  
莫登楼，脚力虽健劳双眸，  
下见纷纷马与牛。马矜鞍辔牛服輈，  
露台歌吹声不休。腰鼓百面红臂韝，  
先打六幺後梁州。棚帘夹道多夭柔，  
鲜衣壮仆狞髭虬。宝挝呵叱倚王侯，  
夸妍斗艳目已偷。天寒酒醺谁尔侜，  
倚楹心往形独留，有此光景无能游。  
粉署深沉空翠帱，青绫被冷风飕飕。  
怀抱既如此，何须望楼头。  

梅尧臣　莫饮酒  
莫饮酒，酒岂雠，  
颜回不饮不白头。千锺称帝尧，  
百觚号圣丘。定国数石无滞留，  
康成三百杯未休。阮籍作诗语更遒，  
圣贤在前谁与谋。喉乾舌强须润柔，  
照见文字胜膏油。  

梅尧臣　墨竹  
许有卢娘能画竹，重抹细拖神且速。  
如将石上萧萧枝，生向笔间天意足。  
战叶斜尖点映间，透势虚黍断还续。  
粉节中心岂可知，淡墨分明在君目。  

梅尧臣　牡丹  
洛阳牡丹名品多，自谓天下无能过。  
及来江南花亦好，绛紫浅红如舞娥。  
竹阴水照增颜色，春服帖妥裁轻罗。  
时结游朋去寻玩，香吹酒面生红波。  
粉英不忿付狂蝶，白发强插成悲歌。  
明年更开余已去，风雨吹残可奈何。  

梅尧臣　目昏  
我目忽病昏，白昼若逢雾。  
窥惊只物双，昼辄下笔误。  
来人仿佛　ˉ，飞鸟朦胧度。  
纭纭孰辨别，此已忘好恶。  

梅尧臣　暮春过洪氏汝曲小园  
三月花已休，闲来羡丛薄。  
河回地势偏，雨入滩声恶。  
绿草旋抽心，青梅犹带萼。  
主人归未归，谁省曾游乐。  

梅尧臣　暮雪  
暮雪止复落，暗积如避人。  
平明视庭中，物物各已新。  
草木一变妍，枯槁忘其真。  
随风来无迹，高下得以均。  
采薇歌卒章，霏雴　沾车轮。  
今岂无是作，劳苦不足陈。  

梅尧臣　暮雨  
水上鱼，吹白露。  
山头云，与龙附。  
潭中水作潭中雨，朱鳖飞过吴洲去。  
鲤鱼相随不知数，老蛤衔泥在深处。  

梅尧臣　南邻萧寺丞夜话别  
忆昨偶相亲，相亲如旧友。  
虽言我巷殊，正住君家後。  
壁里射灯光，篱根分井口。  
来邀食有鱼，屡过贫无酒。  
明日定徂征，聊兹酌升斗。  
宵长莫惜醉，路远空回首。  

梅尧臣　南轩盆植重台莲移种池  
彤云赤雾生绀房，朝霞变蕊朱粉光。  
白玉入泥不满盎，羽盖裛露明月璫。  
浊水一石乱蛙黾，凿池五丈如斗方。  
萍根科斗得自在，荷芰明年出水央。  

梅尧臣　南阳谢公祈雨  
云龙本职雨，不雨其失职。  
万草欲焚如，千畴几赭色。  
刺史为民忧，侵晨车竞饬。  
朼来歟宫祠，岂不念黍稷。  
{上雨下奄}霭随轮轩，滂沱遍畛域。  
孰谓云龙愚，能成仁惠德。  
濯濯群物新，葱葱众苗殖。  
莫比邵父渠，初惭用人力。  

梅尧臣　南阳谢紫微挽词三首  
忽惊南郊信，半夜雪中来。  
遂哭寝门外，始嗟梁木摧。  
文章千古盛，风韵故人哀。  
忆昨临湍水，宁知隔夜台。  

梅尧臣　南阳谢紫微挽词三首  
平昔闻严助，承明厌直庐。  
请章来未久，捐馆遽何如。  
无复淮南谕，曾成太史书。  
苍苍不可问，挥涕望輀车。  

梅尧臣　南阳谢紫微挽词三首  
自古岂无死，贤哉独可悲。  
家贫留旅榇，门庆有诸儿。  
里社当存祀，邦人定立碑。  
还同羊叔子，罢市见遗思。  

梅尧臣　难知  
自古难知不遇人，朝为蛇鼠暮龙鳞。  
魏齐客溺箦中死，亭长妻轻胯下贫。  
白石夜歌谁与进，黄金怀印自能伸。  
丈夫只患无才业，何恨区区逐路尘。  

梅尧臣　恼侬  
期我以踏青，花间傥相遇。  
果然南陌头，翩若惊鸿度。  
不语强踌躇，羞人映芳树。  
两心尚自怜，两目空相注。  
依依不得亲，薄暮还愁去。  
记取似丹葩，知开向何处。  

梅尧臣　泥  
一夜添春雨，中衢长旧泥。  
屐黏忧折齿，马滑畏颠蹄。  
去啄从江鹤，相呼任竹鸡。  
朝来放朝请，始与逸人齐。  

梅尧臣　拟杜甫玉华宫  
松深溪色古，中有鼯鼠鸣。  
废殿不知年，但与苍崖平。  
鬼火出空屋，未继华烛明。  
暗泉发虚窦，似作哀弦鸣。  
黄金不变土，玉质空令名。  
当时从舆辇，石马埋棘荆。  
独来感旧物，煎怀如沸羹。  
区区人世间，谁免此亏盈。  

梅尧臣　拟韩吏部射训狐  
黄昏月暗妖鸟鸣，尨然钝质麤豪声。  
凭凶自异立屋角，潜事觜吻欲我惊。  
岂知惯闻此丑狡，呼集鬼物夸阴狞。  
夕盗鸡雏无畏避，曾遭弹射沉泥坑。  
汝今病翼未甚愈，还作旧态侵平明。  
阳乌曈曈出东海，照汝宜丧胆与精。  
何为世人苦憎汝，汝常盗物资已荣。  
傥有弓矢勿污辱，杀此非得去恶名。  
养雏四三已相似，眼脑实异鸾皇生。  
一朝车轮翅堕地，狐鼠入穴枭党烹。  

梅尧臣　拟李益竹窗闻风寄苗发司空曙  
窗前风动竹，声碎影仍繁。  
冲扉忽自启，出候初迎门。  
惊雀枝未定，乳蜂窠暂翻。  
飘飘一举袂，聊更迟来辕。  

梅尧臣　拟水西寺东峰亭九咏　垂涧藤  
涧深连石壁，石上生长藤。  
孤猿来自熟，缘之下复登。  
赖无樵人迹，且免束薪蒸。  

梅尧臣　拟水西寺东峰亭九咏　古壁苔  
阴壁流暗泉，古苔长自好。  
不改春与秋，何如路傍草。  
空山正幽蔼，净绿无人扫。  

梅尧臣　拟水西寺东峰亭九咏　寒溪草  
青青色堪染，欲辨不知名。  
根阴托乳鱼，水底抽新萌。  
康乐池上咏，独与春梦成。  

梅尧臣　拟水西寺东峰亭九咏　林中翠  
万木总柔翠，况复新晴时。  
日色照欲动，山气敛还迟。  
望之如何揽，举袂随风吹。  

梅尧臣　拟水西寺东峰亭九咏　临轩桂  
山楹无恶木，但有绿桂丛。  
幽芳尚未歇，飞鸟衔残红。  
不见离骚人，憔悴吟秋风。  

梅尧臣　拟水西寺东峰亭九咏　岭上云  
我来东峰下，远见西岭头。  
白云忽已合，向此偶迟留。  
人谁问何有，自可忘殷忧。  

梅尧臣　拟水西寺东峰亭九咏　栖烟鸟  
斑斑远林鸟，极目波烟中。  
各识时早暮，不忘巢西东。  
推物得真意，吾将效陶公。  

梅尧臣　拟水西寺东峰亭九咏　阴崖竹  
背岭断崖下，老竹生扶疏。  
孤根石上引，劲节松不如。  
莫言霜雪多，终见绿有余。  

梅尧臣　拟水西寺东峰亭九咏　幽径石  
缘溪去欲远，磊砢忽碍行。  
旁临侧身险，下忽寒流声。  
幽客惯来往，同此猿鸟情。  

梅尧臣　拟宋之问春日翦彩花应制  
上林花未有，中禁彩先成。  
叶逐翦刀出，蕊从妆粉生。  
红繁内人手，香染侍臣缨。  
不是将春竞，天心重发荣。  

梅尧臣　拟陶潜止酒  
多病愿止酒，不止病不已。  
止之惧无欢，虽病未宜止。  
且欲止人事，事止不经耳。  
次诵止足言，行当止田里。  
田里止谁亲，止乐山水美。  
既止何所助，唯酒与止喜。  
以言止不止，未必止为是。  
止酒傥不瘳，枉止徒可耻。  
止亦随化迁，不止等亦死，  
慎勿道止酒，止酒乃君子。  

梅尧臣　拟陶体三首其二足答手  
上下各有分，同质实异支。  
要用固尔先，当念扶我危。  
我刖尔独安，何以幸华夷。  
且愿缩袖间，操执自有时。  

梅尧臣　拟陶体三首其三目释  
我居元首间，分并日月光。  
左右各照曜，盲一岂相妨。  
尚恐有所翳，独见不能强。  
嗟尔足与足，何为欲竞伤。  
捉驰有有职，勿使心悲凉。  

梅尧臣　拟陶体三首其一手问足  
共生一体中，出处常相并。  
所动辄有迹，何不择地行。  
履舄虽可蔽，步武岂无声。  
尝思汝为玉，请刖见直诚。  

梅尧臣　拟王维观猎  
白草南山猎，调弓发指鸣。  
原边黄犬去，云外皁雕迎。  
近出长陵道，还看小苑城。  
聊从向来骑，回望夕阳平。  

梅尧臣　拟王维偶然作  
嵇康任天姓，傲散喜端居。  
自云安卑者，窃比老庄欤。  
一月十五日，头面忘洗梳。  
危坐恣搔虱，於时懒作书。  
一曲情自寄，一杯欢有余。  
尚子志所慕，阮生甘不如。  
黄精可养寿，广泽宜睹鱼。  
不堪行作吏，章服裹猿狙。  

梅尧臣　拟韦应物残灯  
照此寒夜中，欲残红烬尾。  
空堂灭复明，独宿拟山鬼。  

梅尧臣　拟咏怀  
西北有龙渊，东南有天地。  
天池鸟名鹏，昔在北溟嬉。  
龙能安能渊，变化不可知。  
岂效彼运徒，翼如浮云垂。  
荒淫启朱宫，道德处茅茨。  
何为後世士，常以尼父悲。  

梅尧臣　拟玉台体七首其二携手曲  
携手出中闺，殷勤克密期。  
密期虽不远，回顾步迟迟。  

梅尧臣　拟玉台体七首其六落日窗中坐  
含情独不语，落日窗中时。  
妾意与君意，相思只自知。  

梅尧臣　拟玉台体七首其七领边绣  
出门重新制，纤手行自整。  
愿作花工儿，长年承素颈。  

梅尧臣　拟玉台体七首其三雨中归  
来时云冉冉，去值雨霏霏。  
莫怪罗衣湿，荆王梦罢归。  

梅尧臣　拟玉台体七首其四别後  
昨日日暮别，今日日暮愁。  
犹认纵裙色，依依在石榴。  

梅尧臣　拟玉台体七首其五夜夜曲  
情来不自理，明月生南楼。  
坐感昔时乐，翻成此夜愁。  

梅尧臣　拟玉台体七首其一欲眠  
鸳鸯罗荐开，翡翠香帏寂。  
解带竟羞明，移灯向东壁。  

梅尧臣　拟张九龄咏燕  
眇眇双来燕，长年与社违。  
任从新历改，只向旧巢归。  
永日当人语，轻寒逆雨飞。  
自亲梁栋惯，不识海鸥机。  

梅尧臣　宁陵阻风雨寄都下亲旧  
昼夜风不止，寒树嚎未休。  
人言雨杀风，雨急风未柔。  
独扶慈母丧，泪与河水流。  
河水有冬竭，泪泉长在眸。  
予生五十二，再解官居忧。  
昨者母疾亟，骨肉相聚愁。  
橐中无一钱，缓急何可求。  
母当临终时，嘱我贫莫羞。  
随宜具棺敛，厚贷压人头。  
死事定无益，生偿且无由。  
泣涕听母言，心肠如剜钩，  
小子虽不令，长养恩曷酬。  
旦夕期速平，後事勿预谋。  
愿母强药食，更延百千秋。  
固云莫望我，我魂已飞游。  
语毕忽奄逝，抚膺呼裂喉。  
未能一物备，迷乱将安投。  
艰窘见风义，乃有令朋俦。  
致赙或钱帛，最力李与刘。  
禁省及石渠，奠助日不周。  
裴杨乞铭盖，文篆古复遒。  
潭饶两大舰，朝索暮泛浮。  
哀怜荷君子，才德惭未修。  
三日违大梁，两宿此迟留。  
聊书同些挽，试托楚人讴。  

梅尧臣　凝碧堂  
始至荷芰生，田田湖上密。  
复当花竞时，艳色凌朝日。  
今来莲已枯，碧水堕秋实。  
更待雪中过，群峰应互出。  
樽有绿蚁醅，俎有趚壶橘。  
可以持蟹螯，逍遥此居室。  

梅尧臣　牛背双鹹鹆  
牛背双鹹鹆，烟陂共入时。  
草枯行解美，日晚趁群迟。  
闲载宁辞远，相鸣不间雌。  
初惊牧人去，飞上野桑枝。  

梅尧臣　农难  
稂莠非所殖，嘉禾共一田。  
老农实恶之，岂共时稼捐。  
管蔡与盗跖，同气讵能迁。  
周公不妨圣，柳惠不妨贤。  
贤哉彼薅矣，取舍得其然。  

梅尧臣　欧阳郡太君挽歌二首  
夫人有贤子，往岁谪夷陵。  
欲使无愁郁，怡然见寝兴。  
外词阳磊磊，内畏实兢兢。  
難寿复终贵，共为时所称。  

梅尧臣　欧阳郡太君挽歌二首  
当时丈人殁，虽少守孤儿。  
以及成名誉，何尝厌藿藜。  
暮年终飨福，阴骘不应欺，  
莫使碧江上，独传陶母碑。  

梅尧臣　欧阳寺丞桐城宰  
叶落淮南树，青山遍马头。  
人烟将新郭，松竹不知秋。  
夜虎林间啸，溪泉舍下流。  
门前仲卿庙，遗迹待君求。  

梅尧臣　欧阳永叔寄琅琊山李阳冰篆十八字并永叔诗一首欲予继作因成十四韵  
我坐许昌尘土中，山翠泉声违眼耳。  
公虽被谪守滁阳，日少郡事穷山水。  
东南有风西北来，忽得书诗连数纸。  
并寄阳冰古篆字，字形矫矫龙蛇起。  
其文乃只题姓名，大历六年春气尾。  
报云此篆无人知，野僧好事为公指。  
公留岩下久徘徊，公剔莓苔汲泉洗。  
点画虽然未苦讹，霜侵风剥多皴理。  
公疑鸟迹踏苍崖，山只爱惜将有以。  
云藏至今不近俗，月伴古源清且泚。  
此石公知石不知，公与前人定知己。  
墨模几幅许传玩，譬於玦玉终可喜。  
况复为诗刻其下，句奇字峻惊山鬼。  
何当少得从公游，为公挥笔宁非美。  

梅尧臣　欧阳永叔王原叔二翰林韩子华吴长文二舍人同过弊庐值出不及见  
桔竹为门扉，不可容车骑。  
况如郑广文，无氊藉宾位。  
穷冬月破七，贵客联玉辔。  
传驺肃里闾，下榻呼童稚。  
问我何所往，共留墙上字。  
儿愚不知谁，金章言照地。  
既屈卿大夫，恨莫亲帚篲。  
星躔回已高，麟趾宁复至。  
戢戢邻巷居，相见窃自喟。  
岂料瘦老翁，能令贤达至。  
昔时蓬蒿径，安有此盛事。  

梅尧臣　偶书寄苏子美  
君诗壮且奇，君笔工复妙。  
二者世共宝，一得亦难料。  
我今或盈轴，体逸思益峭。  
有如秋空鹰，气压城雀鹞。  
又如饮巨锺，一举不能釂。  
既釂心已醉，颠倒视两曜。  
吾交有永叔，劲正语多要。  
尝评吾二人，放检不同调。  
其於文字间，苦硬与恶少。  
虽然趣尚殊，握手幸相笑。  

梅尧臣　潘乐二君对雪寄声似欲予赋适方知之走笔奉呈  
南方今见雪，北客定思家。  
任冻不欺酒，竞春先著花。  
楼高休厌上，儿近未应遮。  
谁问穷居日，西窗压竹斜。  

梅尧臣　潘歙州怪予遂行与黄君同路黄先游浙矣依韵酬寄  
未识潘岳貌，已知潘岳名。  
去年改藩屏，暂此解佩缨。  
一见意已合，谈笑仆屡更。  
岂唯文学富，况亦论事精。  
溪边昔欲罢，屑屑秋雨零。  
於今又闻蝉，重起悲凉情。  
作诗远见招，值我将西行。  
譬彼矫翼鸟，革然顾侣鸣。  
苍山不可陟，空入江上舲。  
黄君虽云约同泛，明日自访柳恽汀。  
寒儒所向多不成，或西或东车马惊。  
高楼登望酸目睛，欲观弄涛仍脍鲸。  
新安太守空相迎，举手谢君江水清。  

梅尧臣　潘歙州话庐山  
潘侯话庐山，落落尤可伏。  
初云江上来，远见云中瀑。  
舍舟到云外，观瀑已岩麓。  
往往逢平田，攒攒爱深木。  
竹门悬径微，源水阴藤覆。  
坐石浸两骹，炎肤起芒粟。  
夕阳穿万峰，高下相出缩。  
寻常杳不分，但被烟岚畜。  
绝顶水底花，开谢向渊腹。  
风力岂能加，日气岂能{左日右奥}。  
揽之不可得，滴沥空在掬。  
夜昏投僧居，孤灯望溪曲。  
忽闻清磬音，渐近幽林屋。  
止侯休多谈，已满我心目。  
怀游二十年，梦寐今固熟。  
何当借轻舠，一往如飞鹜。  

梅尧臣　潘歙州寄纸三百番石砚一枚  
永叔新诗笑原父，不将澄心纸寄予。  
澄心纸出新安郡，腊月敲冰滑有余。  
潘侯不独能致纸，罗纹细砚镌龙尾。  
墨花磨碧涵鼠须，玉方舞盘蛇与虺。  
其纸如彼砚如此，穷儒有之应瞰鬼。  

梅尧臣　陪淮南转运魏兵部游濠上庄生台  
周当战国时，何为守静正。  
干戈既日寻，仁义固不竞。  
天下皆跖徒，宁知圣为圣。  
是将万物齐，不顾千金聘。  
所以忘形骸，所以保性命。  
安能小仲尼，岂不识世病。  
我从魏公来，访古停乌榜。  
聊识贤者心，吁嗟一长咏。  

梅尧臣　陪淮南转运魏兵部游颖州女郎台寺  
旧传妫氏女，将适楚人时。  
筑馆自临水，故台空此基。  
因为楚宫媵，来与使车期。  
楼上望湖上，烟林晚蔽亏。  

梅尧臣　陪武平游雅上人房卞峰亭  
晚爱池上清，群峰对檐隙。  
常恐云气生，坐令苍翠隔。  
复绕曲塘阴，映实孤花拆。  
谁知禅者居，来伴使君适。  

梅尧臣　陪谢紫微晚泛  
积雨涨秋壕，轻舟此共邀。  
菰蒲敛鋩锷，莲芡熟櫜韬。  
岸静鱼跳月，林喧鸟避篙。  
归时兴不浅，风物正萧骚。  

梅尧臣　裴如晦赴河阳幕  
嚎风一夜动，作雪欲愁客。  
客莫苦嗟行，农望明年麦。  
方来笑语同，又是关河隔。  
主人贤且智，不待子所画。  

梅尧臣　裴如晦自河阳至同韩玉汝谒之  
朝闻单骑归，径走至其第。  
扣门童仆顽，拒我色甚戾。  
不顾遂登堂，有马堂下系。  
辨诈大呼卿，稍应西屋际。  
逡巡冠带出，青绶何曳曳。  
有似缩壳龟，藏头非得计。  
况与二三子，交分久已缔。  
恕尔避客尤，新婚复新婿。  

梅尧臣　裴直讲得润州通判周仲章咸豉遗一小缾  
金山寺僧作咸豉，南徐别乘马不肥。  
大梁贵人与年少，红泥罂盎鸟归飞。  
我今老病寡肉食，广文先生分遗微。  

梅尧臣　沛公歌  
赤帝醉提龙剑行，径草没人壮士惊。  
白蛇断裂不可续，神妪哀哀夜深哭。  
酒醒自负气生虹，从者日畏天下雄。  
秦皇玉舆来向东，安知隐在芒砀中。  
妇人自识云气从，王命艰哉丰沛公。  

梅尧臣　蓬生麻中  
麻畦无曲本，蓬质有樛茎。  
所托修乃直，安能纵复横。  
择邻闻旧母，益友记诸生。  
萧艾从兹远，蒿莱不可并。  
何嗟蒋诩径，孰念卫人行。  
傥匪缘其地，秋风广漠惊。  

梅尧臣　疲马  
疲马不畏鞭，暮途知几千。  
当须量马力，始得君马全。  

梅尧臣　贫  
生甘类原宪，死不学陶朱。  
但乐诗书在，未忧钟鼎无。  
耻随波上下，难免鬼歔歲。  
陋巷曲肱者，终朝还似愚。  

梅尧臣　平山堂留题  
蜀冈莽苍临大邦，雄雄太守驻旌幢。  
相基树楹气势厖，千山飞影横过江。  
峰峤俯仰如奔降，雷塘坡小鸂鶒双。  
陆羽井苔黏瓦缸，煎铛泻鼎声淙淙。  
雨牙鸟爪不易得，碾雪恨无居士庞。  
已见宣城谢公陋，吟看远岫通高窗。  

梅尧臣　平山堂杂言  
芜城之北大明寺，辟堂高爽趣广而意厖。  
欧阳公经始曰平山，山之迤逦苍翠隔大江。  
天清日明了了见峰岭，已胜谢杋龊龊远视於一窗。  
亦笑炀帝造楼摘星放萤火，锦帆落樯旗建杠。  
我今乃来偶同二三友，得句欲霜锺撞。  
却思公之文字世莫双，举酒一使长咽慢肌高揭鼓笛腔，  
万古有作心胸降。  

梅尧臣　普净院佛阁上孤鹘  
我新税居见寺阁，金碧照我破屋前。  
目看阁上聚鸠鸽，巢栖饮哺忘穷年。  
雕檐画壁屎污遍，以及像塑头与肩。  
寺僧不敢施弹射，忽有苍鹘张毒拳。  
鸦鸣鹊噪鹹鹆叫，怒鹘来此窥腥膻。  
鹘心决裂不畏众，瞥碎一脑惊後先。  
死鸟堕空未及地，返翅下取如风旋。  
独当屋脊恣撦磔，啄肉披肝肠弃捐。  
老鸱无艺又狠怯，盘飞欲近饥目穿。  
逡巡鹘饱自飞去，争残不辨鸟与鸢。  
群儿指点路人笑，我方吟忆秋江边。  

梅尧臣　七里湾得朱表臣寄千叶楼子髻子芍药  
谁称为近侍，宜与牡丹尊。  
霞綷千千叶，香撩黯黯魂。  
红楼思侠少，宝髻奉王孙。  
剩插不堪照，颜衰汴水浑。  

梅尧臣　七夕  
古来传织女，七夕渡明河。  
巧意世争乞，神光谁见过。  
隔年期已拙，旧俗验方讹。  
五色金盘果，蜘蛛浪作窠。  

梅尧臣　七夕永叔内翰遗郑州新酒言值内直不暇相邀  
诘朝持郑酝，向夕望星津。  
俗意愿添巧，古心思变淳。  
予穷少陵老，公似谪仙人。  
独对金鸾月，宫词付小臣。  

梅尧臣　七夕咏怀  
织女无耻羞，年年嫁牵牛。  
牵牛苦娶妇，娶妇不解留。  
来往一夕光，奕奕河汉秋。  
轻传人世巧，未知何时休。  
喜鹊头无毛，截云驾车輈。  
老鸦少斟酌，死欲同造舟。  
明月不到晓，是夜曲如钩。  
天意与物理，注错将何求。  
尝闻阮家儿，犊鼻竹竿头。  
人生自有分，岂媿曝衣楼。  

梅尧臣　七夕有感  
去年此名肝肠绝，岁月凄凉百事非。  
一逝九泉无处问，又看牛女渡河归。  

梅尧臣　七月二十一夜闻韩玉汝宿城北马铺  
暗树秋风摆叶鸣，桃枝竹簟冷逾清。  
孤灯淡淡短亭客，半夜萧萧闻雨声。  

梅尧臣　七月十六日赴庾直有怀  
白日落我前，明月随我後。  
流光如有情，徘徊上高柳。  
高柳对寝亭，风影乱疏牖。  
我马卧其傍，我仆倦搘肘。  
寂寂重门扃，独念家中妇。  
乳下两小儿，夜夜啼向母。  
问爷若个边，天性已见厚。  
不嗟羁枕孤，不愧栖禽偶。  
内有子相忆，外有月相守。  
何似长征人，沙尘听刁斗。  

梅尧臣　齐国大长公主挽词二首  
贤行闻当世，尊隆异故常。  
每令夫结友，不为子求郎。  
夜月初沉海，姑星忽殒潢。  
临门亲祖祭，悲吹起修冈。  

梅尧臣　齐国大长公主挽词二首  
鲁馆当年盛，秦台此日遥。  
龙归终合剑，凤去不闻箫。  
挽曲方传薤，行輀竞奠椒。  
空余汉官属，泣送马如潮。  

梅尧臣　蕲州广济刘主簿  
相识虽非久，相亲似旧年。  
论文君岂後，尚齿我惭先。  
惯狎吴儿水，将浮楚客船。  
安知不离恨，高柳正鸣蝉。  

梅尧臣　牵船人  
沙洲折脚雁，疑人铺翅行。  
奈何暮雨来，复值寒风生。  
湿毛染泥滓，缩颈无鸣声。  
尔辈正若此，犹胜被坚兵。  

梅尧臣　前此诸韩来饮独仲连以小儿病不至明日仲连有夜坐见怀之什因成答章  
夜与贤豪饮，方闻默坐时。  
我斟相乐酒，君咏寄来诗。  
莫恨殊喧寂，真缘笃爱慈。  
何当因雪兴，过此未应迟。  

梅尧臣　前日  
前日杨州去，酒熟美蟹蜊。  
秋风淮阴来，沙暖拾蚌蛳。  
不言尔贫富，只系其鄙夷。  
汉重二千石，後世何忽之。  

梅尧臣　前以甘子诗酬行之既食乃绿橘也顷年襄阳人遗甘予辨是绿橘今反自笑  
昔辨荆州悮，今为越叟迷。  
黄甘与绿橘，正似珷似圭。  

梅尧臣　前以诗答韩三子华後得其简因叙下情  
前者报君诗，妄说良有以。  
昔予在京师，多为人所诋。  
短章然无工，实未甘艺比。  
因君有过褒，聊且发愤悱。  
何言敢为师，乃是贵不韪。  
平常遭口语，攒集犹毒矢。  
此论苟一出，是非必蜂起。  
偶尔道瘖聋，多疑已窃指。  
虽恃不欺衷，恨未致速死。  
安得二顷田，归耕曷为耻。  
谁能事州郡，鸡狗徒聒耳。  

梅尧臣　前者裴君雨中见过因以诗谢复承来章辄依韵奉和  
主人门下客，寂寞在江涘。  
我昨谢铜章，解组犹脱屣。  
前日至朱方，正值春雨起。  
君时冒雨来，曾不避泥滓。  
林枝滴衣襟，沙岸平履齿。  
相欢了无间，偶论通远旨。  
去逢交亲问，为报心如水。  

梅尧臣　钱君倚学士日本刀  
日本大刀色青荧，鱼皮帖檽沙点星。  
东胡腰鞘过沧海，舶帆落越栖湾汀。  
卖珠入市尽明月，解绦换酒琉璃缾。  
当垆重货不重宝，满贯穿铜去求好。  
会稽上吏新得名，始将传玩恨不早。  
归来天禄示朋游，光芒曾射扶桑岛。  
坐中烛明魑魅遯，吕虔不见王祥老。  
古者文事必武备，今人褎衣何足道。  
干将太阿世上无，拂拭共观休懊恼。  

梅尧臣　钱志道推官遗纱帽  
远赠乌纱帽，能无白也诗。  
山花不更插，野客莫惊窥  

梅尧臣　乾明院碧鲜亭  
坏衣削发远尘垢，蛇祖龙孙生屋後。  
不等渭川千户侯，尺椽片瓦何尝有。  
方丈东头一亩余，中轩四面无窗牖。  
青琼作枝钿为叶，丹凤未食苍鼠走。  
细藤织榻白昼眠，寝浓鼻息如雷吼。  
世间百事不历心，门外寒流彻溪口。  

梅尧臣　樯乌  
樯头飞去乌，夜夜啼声碎。  
犹不如水禽，双栖向烟外。  
烟外少分张，渚间多翳荟。  
休同八九子，反哺人谁爱。  

梅尧臣　巧妇  
巧妇口流血，辛勤非一朝。  
莠荼时补紩，风雨畏漂摇。  
所托树枝弱，而嗟巢室翘。  
周公诚自感，聊复赋鸱鴞。  

梅尧臣　妾薄命  
昔是波底沙，今为陌上尘。  
曾闻清泠混金屑，谁谓飘扬逐路人。  
悠悠万物难自保，朝看穠华暮衰老。  
须知铅黛不足论，何必芳心竞春草。  
草有再三荣，颜无一定好，  
曩恩宁重持，徒能乱怀抱。  

梅尧臣　妾薄命  
妾命似春冰，不受杲日照。  
有分定随流，绿波应解笑。  
不是郎情薄，自是郎年少。  
待郎欢厌足，妾发如蓬藋。  

梅尧臣　亲郊前三日大庆殿雪中皇帝率群臣发章圣五后册  
将郊先奉册，拜立未央庭。  
天表君心孝，人惊晓雪零。  
冕旒纷点缀，剑佩湿晶荧。  
曲盖曾无用，群臣敢自宁。  
炉烟静斋幄，井气冻宫缾。  
明日来坛下，中宵已见星。  

梅尧臣　琴高鱼和公仪  
大鱼人骑上天去，留得小鳞来按觞。  
吾物吾乡不须念，太官常膳有肥羊。  

梅尧臣　禽言四首其二提壶  
提壶芦，沽美酒。  
风为宾，树为友。  
山花缭乱目前开，劝尔今朝千万寿。  

梅尧臣　禽言四首其三山鸟  
婆饼焦，儿不食。  
尔父向何之，尔母山头化为石。  
山头化石可奈何，遂作微禽啼不息。  

梅尧臣　禽言四首其四竹鸡  
泥滑滑，苦竹冈。  
雨萧萧，马上郎。  
马蹄凌兢雨又急，此鸟为君应断肠。  

梅尧臣　禽言四首其一子规  
不如归去，春山云暮。  
万木兮参云，蜀天兮何处。  
人言有翼可归飞，安用空啼向高树。  

梅尧臣　青龙海上观潮  
百川倒蹙水欲立，不久却回如鼻吸。  
老鱼无守随上下，阁向沧洲空怨泣。  
推鳞伐肉走千艘，骨节专车无大及。  
几年养此膏血躯，一旦翻为渔者给。  
无情之水谁可凭，将作寻常自轻入。  
何时更看弄潮儿，头戴火盆来就湿。  

梅尧臣　青梅  
梅叶未藏禽，梅子青可摘。  
江南小家女，手弄门前剧。  
齿软莫胜酸，弃之曾不惜。  
宁顾马上郎，春风满行陌。  

梅尧臣　清池  
泠泠清水池，藻荇何参差。  
美人留采掇，玉鲔自扬鬵。  
波澜日已浅，龟鳖日复滋。  
虾蟆纵跳梁，得以绿其涯。  
竞此长科斗，凌乱满澄漪。  
空有文字质，非无简策施。  
僲鲤勿苦羡，宁将衚蛤卑。  
徒剖腹中书，悠悠谁尔知。  
聊保性命理，远潜江海湄。  
泚泚曷足道，任彼蛙黾为。  

梅尧臣　晴  
风扫天如监，云开日似萍。  
苑花犹带湿，蔬甲已微青。  
蝶翅粉应薄，塘漘波更渟。  
寻春不惜醉，莫笑发星星。  

梅尧臣　丘家渡早发  
曲颍若秋蛇，屈盘鳞甲活。  
问戍得耕人，拾鱼逢祭獭。  
草窠残野烧，树挂经流沫。  
百里相对看，频行媿迂阔。  

梅尧臣　秋风  
秋风不饶物，斗至声已恶。  
青林叶尚繁，虽好将恐落。  
人意诚爱惜，节候肯相若。  
白发无再玄，盛衰兹可度。  

梅尧臣　秋风篇  
秋风白虎嗥，长庚光如刀。  
水源缩窍穴，木根潜脂膏。  
啄实已细毳，啮枯皆竖毛。  
鬼啼竹篱梢，月黑为朋曹。  
小儿莫畏声，破管偶值遭。  
挂掇青红蕡，拆剖皱刺韬。  
熟坠存虚房，瘦歛由失薅。  
西吹几万里，乃起东海涛。  
衡舂困龟鱼，白沫丘岳高。  
原扬烂屋茅，岸裂枞船篙。  
贫门易狼藉，远游难撑操。  
驱云失巫宫，迸雨入楚壕。  
搅空神兵发，穿窟乖龙逃。  
唯恐五色石，女娲补不牢。  
摆落缺西北，赤子何熬熬。  
常娥近天箕，学簸不学溞。  
欲使糠粃尽，撼死千岁桃。  
王母不敢诉，倚日黄人豪。  
自与穆天子，终朝醉醘醄。  
後得汉武帝，述以再种劳。  
因之来横汾，作辞心切忉。  

梅尧臣　秋雷  
春雷不发蛰，秋雷不收声。  
向无一日雨，今无一日晴。  
昨夕玉女笑，闪闪扬目睛。  
雷公与雨师，自取号令明。  
舒惨由上天，诞妄推五行。  
日月不粒食，安问下土耕。  
虽然屋瓦烂，还有地菌生。  
损彼以益此，谁能较人情。  
尧时不无水，用禹水乃平。  
黎民思尧仁，往往见於羹。  
犹吾大君意，星火立水衡。  
水衡虽努力，岂将雷雨争。  

梅尧臣　秋日村行  
溪雾昼又收，山村夜初晦。  
饥禽来往飞，远树青红碎。  
原上楚牛童，屋头吴妇碓。  
鸡肥酒已熟，野老邀同辈。  

梅尧臣　秋日家居  
移榻爱晴晖，翛然世虑微。  
悬虫低复上，斗雀堕还飞。  
相趁入寒竹，自收当晚闱。  
无人知静景，苔色照人衣。  

梅尧臣　秋日同希深昆仲游龙门香山晚泛伊川觞咏久之席上各赋古诗以极一时  
落日川上好，徘徊弄孤舟。  
鸣梠进山口，清唱发渡头。  
浅濑不可泝，停桡信中流。  
山樽对苍翠，溪鸟自沈浮。  
濯足破岚影，采菱临芳洲。  
千龛晚烟寂，双壁红树秋。  
细细石涧泉，摇摇波际楼。  
澄潭若泻监，万象已盈眸。  
康乐足清尚，惠连仍此游。  
摘景固无遗，挥笔曾未休。  
醉来同渊明，兴尽殊子猷。  
归傍渔梁静，行看夜火幽。  
露华初滴滴，夜吹何飕飕。  
不犯严城漏，谁言怜近丘。  

梅尧臣　秋日咏蝉  
群虫喜炎热，此独爱高阴。  
薄蜕聊依叶，清声已出林。  
人闲感衰节，风急杂遥砧。  
虚腹曾何竟，常忧螗斧侵。  

梅尧臣　秋日舟中有感  
天乎余困甚，失偶泪傍沱。  
世事随时远，秋风顺水多。  
鳏鱼空恋穴，独鸟未离柯。  
岁月都无几，存亡可奈何。  
儿娇从自哭，婢騣不能呵。  
已觉愁容改，休将旧监磨。  
弊衣留暗垢，残药恨沈痾。  
斗厌驱驱役，终期老薜萝。  

梅尧臣　秋日属疾  
体羸易生疾，况乃凌秋阴。  
微寒薄肤腠，饮药增衣衾。  
一日失所治，百骸将不任。  
当从华氏学，聊欲为戏禽。  

梅尧臣　秋思  
梧桐在井上，蟋蟀在床下。  
物情有与无，节候不相假。  
寥寥风动叶，飒飒雨堕瓦。  
耳听心自静，谁是忘怀者。  

梅尧臣　秋鴈  
秋鴈多夜飞，前群後孤来。  
俦合鸣自得，只去音已哀。  
哀音能感人，肠酸非食梅。  
共将形影对，安得不早衰。  

梅尧臣　秋夜感怀  
风叶相追逐，庭响如人行。  
独宿不成寐，起坐心屏营。  
哀哉齐体人，魂气今何征。  
曾不若陨箨，绕树犹有声。  
涕泪不能止，月落鸡号鸣。  

梅尧臣　秋夜同永叔看月  
青天有右目，昏明不常开。  
常时翳云气，古监生莓苔。  
秋夜特清彻，乃顾渐西回。  
灵兔不捣药，是夜无纤埃。  
与君玩流景，置酒临层台。  
单衣湿白露，鸣鴈方南来。  
以言欢未终，鴈声一何哀。  

梅尧臣　秋阴  
已过萧萧雨，犹成黯黯阴。  
登临潘岳思，憀栗楚臣心。  
远吹鸣高树，低云冒晚岑。  
久为关外客，不忍听疏砧。  

梅尧臣　秋雨  
雨後秋气早，凉归室庐清。  
既摧蚊蝇势，任壮蛩蝉声。  
石榴坠枝熟，苍藓缘阶生。  
闭门且高卧，畏向泥涂行。  

梅尧臣　秋雨篇  
秋雨一向不解休，连昏接晨终穷秋。  
梅生不量仰天问，神官夜梦言语周。  
日月是天之两目，忽然生瞖无药瘳。  
只知泪滴为赤子，赤子岂悮天公忧。  
天公哭{上雨下替}{上雨下替}，洒涕落九州。  
地只不敢安，泥潦已没头。  
乃因从容诘神官，后稷今在帝所不。  
从前后稷知稼穑，曾以筋力亲田畴。  
曷不告帝且辍泣，九谷正熟容其收。  
早时不泣此时泣，忧民欲活反扼喉。  
神官发怒髭奋虬，下士小臣安预谋。  
恐然惊觉汗交流，树上已听呼雌鸠。  

梅尧臣　蚯蚓  
蚯蚓在泥穴，出缩常似盈。  
龙蟠亦以蟠，龙鸣亦以鸣。  
自谓与龙比，恨不头角生。  
蝼蝈似相助，草根无停声。  
聒乱我不寐，每夕但欲明。  
天地且容畜，憎恶唯人情。  

梅尧臣　曲漕桥送张秘校赴庆州幕  
野客伐山桂，横为曲渚桥。  
势危宁过马，径狭欲通樵。  
小艇何妨系，离魂正此销。  
想君回首处，虹影在林椒。  

梅尧臣　取蜮  
东湾暖无沙，有蜮渊泥下。  
轻舠复翠竿，预致曾谁舍。  
刳肉不知数，持为楚乡鮳。  
嗜味固足珍，况亦椒橙假。  

梅尧臣　去春城  
前日去春城，今朝还故陌。  
马有甚烦意，人多远行色。  
暂尔厌风埃，那堪为久客。  

梅尧臣　去腊隐静山僧寄榧树子十二本柏树子十四本种於新坟  
棐柏移皆活，风霜不变青。  
冢垣虽阒寂，田客每丁宁。  
不待为书几，常流作鬼庭。  
东边夹路少，更致傥能令。  

梅尧臣　去年宋中道自洺州以书令魏殊来谒予魏遂托主第後辞归予因中道之兄  
置从南海桄榔林，笼入西州鹦鹉地。  
耸冠翕翼修尾张，鳞鳞团花金缕翠。  
一身粲烂文章多，引声笙竽奈远何。  
五侯池馆不可恋，桂树深枝自有窠。  
凤皇楼头饶燕雀，入屋穿帘非尔乐。  
非尔乐，去何之，北方佳人或歌咢。  

梅尧臣　犬  
常随轻骑猎，不独朱门守。  
鹰前任指踪，雪下还狂走。  
人思上蔡迟，书寄华亭後。  
莫将呼作龙，粱肉才经口。  

梅尧臣　缺月  
缺月来照屋角时，西家狗吠东家疑。  
夜深精露鬼初动，竜窣古莽无风吹。  

梅尧臣　雀夺燕巢生四雏  
去年燕营巢，衔泥入我庐。  
秋归春复来，横被雀所居。  
翩然去不较，义者欲与除。  
毁覆必伤卯，爱彼此何疏。  
乃竢长黄口，逐之宁曰纾。  
果得生四雏，卉色头戢如。  
後当还燕巢，穿屋不害余。  

梅尧臣　任适尉乌程  
俛作程乡尉，折腰还自甘。  
卞峰晴照黛，霅水晓澄蓝。  
葑上春田辟，芦中走吏参。  
到时苹叶长，柳恽在江南。  

梅尧臣　任廷平归京  
言之少室西，定陟辳辕险。  
归心不避危，夕枕屡成魇。  
秋声故苑空，野气荒陵掩。  
独念京洛尘，曾将客衣染。  

梅尧臣　日蚀  
赫赫初出咸池中，浴光洗迹生天东。  
不觉有物来晦昧，团团一片如顽铜。  
前时虾蟆食尔妃，天下戢戢无有忠。  
责骂四方谁胆大，仰头愤愤唯卢仝。  
欲持寸刃去其害，气力虽有天难通。  
是时了无毫芒益，徒有文字辩且雄。  
仝死於今百余载，日月几度遭遮蒙。  
有人见之如不见，谁肯开口咨天公。  
老鸦居处已自稳，三足鼎峙何乖慵。  
而今有觜不能噪，而今有爪不能攻。  
任看怪物瞖天眼，方且省事保尔躬。  
日月与物固无恶，应由此鸟招祸凶。  
吾意仿佛料此鸟，定亦闪避离日宫。  
安逢后羿不乖暴，直与审憉弯强弓。  
射此贾怨鸟，以谢毒恶虫。  
二曜各安次，灾害无由逢。  
南不尤赤鸟，东不诮苍龙。  
北龟勿吐气，西虎勿啸风。  
五行不汩陈，虞舜生重瞳。  
我今作此诗，可与仝比功。  

梅尧臣　汝坟贫女  
汝坟贫家女，行哭音凄怆。  
自言有老父，孤独无丁壮。  
郡吏来何暴，县官不敢抗。  
督遣勿稽留，龙锺去携杖。  
勤勤嘱四邻，幸愿相依傍。  
适闻闾里归，问讯疑犹强。  
果然寒雨中，僵死壤河上。  
弱质无以托，横尸无以葬。  
生女不如男，虽存何所当。  
拊膺呼苍天，生死将奈向。  

梅尧臣　汝南江邻几云鄎南并淮浮光山有张隐枯种松桧於其上养母甚孝时有猛  
峨峨淮山上，中有隐者栖。  
不知松桧下，但见虎豹蹊。  
人群固已远，樵客入犹迷。  
且奉子兰养，应无抱玉啼。  
麻田异麻源，石路春无泥。  
高士不近俗，更在西岭。  
石泉饮自足，深壑无人跻。  
不学淮南王，安问犬与鸡。  
二人逍遥性，所乐唯杖蔾。  
复有来慕邻，他年宁答嵇。  
愿君且勉职，圣世未易暌。  

梅尧臣　汝州  
主人少听我，为言风土殊。  
美哉面有颡，生此颈若壶。  
噫号无冬夏，岁祷无嗟吁。  
只怜郡池上，不异山林居。  

梅尧臣　汝州等慈寺阁望嵩岳  
峥嵘古寺阁，苍山插晴檐。  
少室出天外，巍巍何尊严。  
王都在其下，风露国所沾。  
日暮飞云归，已失中顶尖。  

梅尧臣　汝州後池听水  
春水泉脉动，分岩临涧源。  
津津出石齿，泠泠萦竹根。  
犹如野云翠，复落郡池喧。  
心静意自适，不知朝市烦。  

梅尧臣　汝州王制待以长篇劝予复饮酒因谢之  
前因饮酒多，乃苦伤营卫。  
呕血踰数升，几不成病肺。  
上念父母老，下念妻儿稚。  
不死常抱痾，於身宁自贵。  
樊子来劝我，止饮良有谓。  
公复遗我诗，责我词甚毅。  
指以年齿衰，非酒何养气。  
春饮景可乐，夏饮暑可避。  
秋饮心忘愁，冬饮暖胜被。  
醉歌人不怪，醉言人不忌。  
在酒功实多，止酒酒何罪。  
假如寿九十，今子已半世。  
不饮徒自苦，未必止为利。  
胡汨妄与真，恐乖达者意。  
屈原吟泽畔，方悟独醒累。  
子居今之时，安免人病议。  
是以告子勤，子守亦词计。  
我读才一过，不觉颜起愧。  
自兹愿少饮，但不使疾炽。  
书此以谢公，公言诚有味。  

梅尧臣　入满浦  
马头搀岸斗，燕尾泊船齐。  
风送寒潮急，云藏晚日低。  
逢人多楚语，问客煮吴鸡。  
难觅枚皋宅，苍葭处处迷。  

梅尧臣　入泽王河口  
远水路已别，古汊未穷源。  
定知前山雨，瀑泳至且浑。  
暗生秋草下，稍复夏潦痕。  
更去待月上，犹应可到门。  

梅尧臣　闰三月八日淮上遇风杜挺之先至洪泽遣人来迎  
晓出淮口时，夜来风已止。  
半路逢怒号，客心愁欲死。  
忠信虽可仗，鱼鳖将异此。  
但慕前行舟，渐入孤汊里。  
犹能有余力，遣助良可喜。  

梅尧臣　闰正月二日夜张氏纳妇  
婚姻贵及时，周有摽梅诗。  
雪花後争发，人归室且宜。  
坐中传漏鼓，户外转星旗。  
环佩遥闻出，当修庙见仪。  

梅尧臣　若讷上人弹琴  
祥哀已踰月，遇子弹鸣琴。  
安得不成声，子心异吾心。  
十日成笙歌，尼父非好音。  
先王礼有节，不可过於今。  
莫作风入松，怀垅情未任。  
一闻流水曲，归思在溪阴。  
此焉吾所乐，目极送归禽。  

梅尧臣　三和寄潘歙州  
昔固闻陆海，今复有潘江。  
文章吞时英，光荒瞻星降。  
如游太室阳，仰见玉女窗。  
高才生大国，试政来远邦。  
道傍一相顾，冰壶临瓦缸。  
逸骥美丰肉，老{左羊右历}惭瘦膑。  
藻咏答下俚，玉铃锵宝幢。  
寻言不悟言，自笑趁块尨。  
终知将门豪，射雕常贯双。  

梅尧臣　三鸟  
翩翩三奇鸟，反择松桂宜。  
二鸟同所向，并立高高枝。  
一鸟依别树，屈比二鸟卑。  
嗟嗟天下鸟，莫与三鸟期。  
三鸟鸣少和，蒿间多鹢斯。  
频频徒尔党，三鸟安可期。  

梅尧臣　三十二弟寺丞归宣城因寄太守孙学士  
谢公下车日，郡内一登望。  
昭亭山苍苍，寒溪水瀥瀥。  
句清宛微浑，三洲分细浪。  
小艇下滩来，群鸥舞潭上。  
借问鸥何若，水深鱼莫向。  
鸥馁犹识机，鱼乐不忘饷。  
子去见太守，於我必有访。  
但寄此薄言，樽前为之唱。  

梅尧臣　三月二十五日喜雨  
初为委吏承命书，是夜旱雨深一尺。  
乃知穷困同草莱，隔岁焦枝有时涤。  
向闻乖龙池底藏，驱逐肯行须霹雳。  
今无雷电已滂然，好在三公莫忧责。  

梅尧臣　三月十日韩子华招饮归成  
清明晓赴韩侯家，自买白杏丁香花。  
雀眼涂金银篾龙，贮在当筵呼舞娃。  
舞娃取捧笑向客，不顾插坏新乌纱。  
朝来我舍报生子，贺劝大白浮红霞。  
酒狂有持梧桐板，暴谑一似鄱阳槎。  
袒裼击鼓祢处士，当时偶脱猛虎牙。  
褊衷不容又何益，鹦鹉洲上空蒹葭。  

梅尧臣　三月十四日汝州梦  
我归十九年，饮不负升斗。  
昨夕梦见之，谓须多置酒。  
虽慰魂来言，定不复入口。  
俟当返吾庐，且为贮畓缶。  
梦寐何敢欺，从笑愚所守。  

梅尧臣　三月五日欲访宋中道遇雪而止  
蝴蝶飞时雪斗轻，满街撩乱得人惊。  
欲寻宋子东城去，马畏春泥不敢行。  

梅尧臣　僧可真东归因谒范苏州  
姑苏台畔去，云壑付清机。  
野策过寒水，山童护衲衣。  
松门正投宿，竹笠带余晖。  
谁爱杼山句，使君应姓韦。  

梅尧臣　僧元复院枕流轩  
寺外寒流驶，开轩静者栖。  
浅深看藻荇，出没爱凫鷖。  
一悟此中趣，万缘皆可齐。  
谁来惊节物，岸木长春荑。  

梅尧臣　僧子思以卷来见  
明珠与翡翠，中国反好之。  
诗书出邹鲁，诵学无蛮夷。  
服彼而习此，养騢安问犁。  
古者耕钓士，处心殊处卑。  
譬彼乃可语，吾病强扶持。  

梅尧臣　山茶花树子赠李廷老  
南国有嘉树，花若赤玉杯。  
曾无冬春改，常冒霰雪开。  
客从天目来，移比琼与瑰。  
赠我居大梁，蓬门方尘埃。  
举武尚有碍，何地可以栽。  
每游平棘侯，大第夹青槐。  
朱栏植奇卉，靡碧为壅台。  
於此岂不宜，亟致勿徘徊。  
将看荣茂时，莫嗤寒园梅。  

梅尧臣　山村行  
征马去不息，幽禽随处闻。  
深源树蓊郁，曲坞花芬菖。  
澹澹平田水，蒙蒙半岭云。  
长鬟弄春女，溪上自湔裙。  

梅尧臣　山光寺  
古桥经废寺，苍藓旧离宫。  
柏殿秋阴冷，莲堂暮色空。  
鸟啼山蔼里，僧语竹林中。  
寂寞芜城近，萧萧牧笛风。  

梅尧臣　山行冒雨至村家  
雨急芹泥滑，禽鸣苦竹秋。  
野香生草木，云润上衣裘。  
入石才通马，穿林忽隐牛。  
山家多浅井，下照碧峰头。  

梅尧臣　山中夜行  
孤客心多恐，寒风夜度溪。  
山长羸马困，月黑怪禽啼。  
远火生樵舍，荒榛乱野蹊。  
喜言林馆近，闻犬入犹迷。  

梅尧臣　伤白鸡  
我庭有素鸡，翎羽白如脂。  
日所虑狂犬，未尝忧孽狸。  
暝栖向檐隙，朝啄循阶基。  
每先乌鸟鸣，不失风雨时。  
唯吾囷廪薄，尚汝稻粱遗。  
昨宵天气黑，阴物恣所窥。  
潜来衔搏去，但觉声音悲。  
开门俾驰救，已过墙东陲。  
呵叱不敢食，夺然留在兹。  
涌血被其颈，呷嗋气甚危。  
皓臆变丹赤，霞翅两离披。  
悯心欲之活，碎脑安能治。  
委瘗从尔命，孰忍姜桂为。  
犹看零落毛，荡瀉随风吹。  
念始托兹地，蒙幸信可知。  
充庖岂云患，度日无苦饥。  
如何遇凶兽，毒汝曾不疑。  
斯事义虽小，得以深理推。  
邓生赐山铸，未免终馁而。  
人道尚乃尔，怆焉聊俛眉。  

梅尧臣　伤何皆秀才  
高高空山木，枯死不中材。  
宁答厚地力，岁久为朽灰。  
昂藏儒家子，五十殒蒿莱。  
空负执卷勤，明月不颔顋。  
一芥禄未及，九泉无复开。  
人世有若此，愚智曷论哉。  

梅尧臣　伤骥  
驽骥同一輈，迟速能几里。  
当其被问时，举策数耳耳。  
驰骋心独存，压抑头不起。  
空传八骏名，未遇穆天子。  

梅尧臣　伤马  
吾贫只一马，昨日忽云丧。  
庭树啮无肤，秋郊谁复放。  
空伤骏骨埋，固乏弊帷葬。  
况本出天闲，因之重怊怅。  

梅尧臣　伤桑  
柔条初变绿，春野忽飞霜。  
田妇搔蓬首，冰蚕绝茧肠。  
名耬依麦雊，戴胜绕枝翔。  
不见罗敷骑，金钩自挂墙。  

梅尧臣　上马和公仪  
烟火千门晓欲开，五花骄马肯徘徊。  
井闾已是经时隔，亲旧全如远别来。  
帝阙重看多气象，天街新霁少尘埃。  
振冠浣服无容久，便见池门放牓催。  

梅尧臣　上巳日午桥石濑中得双鳜鱼  
修禊洛之滨，湍流得素鳞。  
多凭折腰吏，来作食鱼人。  
水发黏篙绿，溪毛映渚春。  
风沙暂时远，紫线忆江蓴。  

梅尧臣　上元从主人登尚书省东楼  
阊阖前临万岁山，烛龙衔火夜珠还。  
高楼迥出星辰里，曲盖遥瞻紫翠间。  
轣辘车声碾明月，参差莲焰竞红颜。  
谁教言语如鹦鹉，便著金龙密锁关。  

梅尧臣　上元夕有怀韩子华阁老  
一岁老一岁，新年思旧年。  
东楼尝共望，九陌听争先。  
白发更中笑，舞姝应转妍。  
追随都已倦，强对月明前。  

梅尧臣　上元雪  
春雪如蝴蝶，春灯如百花。  
漫漫飞不已，愁杀千万家。  
我今无复梦，拥被读南华。  

梅尧臣　上元夜雪有感  
去年昭亭阳，今夜苦风雪。  
及雪在京城，宵灯亦将灭。  
石花广袖轻，梅蕊新妆絜。  
匆匆竞还家，陌上乱车辙。  

梅尧臣　邵伯堰下王君玉饯王仲仪赴渭州经略席上命赋  
未破河西寇，朝廷尚有忧。  
淮南命儒帅，塞上足封侯。  
莫擐黄金甲，须存百胜谋。  
昔尝经黠虏，今去正防秋。  

梅尧臣　邵考功遗鮦鱼及鮦酱  
已见杨花扑扑飞，鮦鱼江上正鲜肥。  
早知甘美胜羊酪，错把莼羹定是非。  

梅尧臣　邵郎中姑苏园亭  
公爱乐天池上篇，买池十亩皆种莲。  
薄城万竿竹{左女右便}娟，藤缆系桥青板船。  
折腰大菱不直，鵁鶄鸂鶒沙际眠。  
水从太湖根底穿，月出洞庭山上圆。  
公归与客相留连，秋风鹤唳春杜鹃。  
班鲈斫脍红缕鲜，紫豉煮莼香味全。  
我思白傅在三川，吴船虽有吴馔偏。  
当时九老各华颠，裴令来过吟复联。  
至今怪石存旧镌，七叶树荫黄金田。  
羡公有小胜昔贤，高门通车千万年。  

梅尧臣　绍岩上人宁亲  
尔教禁足不出户，盛夏畏蹈蝼蚁踪。  
赤日去省已亡律，曷若冠带共甘浓。  

梅尧臣　设脍示坐客  
汴河西引黄河枝，黄流未冻鲤鱼肥。  
随钩出水卖都市，不惜百金持与归。  
我家少妇磨宝刀，破鳞奋鬵如欲飞。  
萧萧云叶落盘面，粟粟霜卜为缕衣。  
楚橙作虀香出屋，宾朋竞至排入扉。  
呼儿便索沃腥酒，倒肠饫腹无相讥。  
逡巡缾竭上马去，意气不说西山薇。  

梅尧臣　社前  
欲社先知雨，将归未见花。  
那能长作客，夜夜梦还家。  

梅尧臣　社日饮永叔家  
雨未，雨蒙蒙，野田击鼓赛社翁。  
折条跨马社翁去，醉叟卧倒梨叶红。  
鳖头主人邀客饮，玉酒新赐蓬莱宫。  
彭宣不预後堂会，康成一举三百锺。  
更邀明月出海底，烂醉等是归蒿蓬。  

梅尧臣　深夏忽见柰树上犹存一颗实  
累累後棠柰，落尽风雨枝。  
行乐偶散步，倚杖聊纵窥。  
林叶隐孤实，山鸟曾未知。  
物亦以晦存，悟兹身世为。  

梅尧臣　沈学士景休知真州  
太守旛旗近国门，州民迎望若云屯。  
家风自有东阳咏，主道新移北海樽。  
红锦臂韝观粉质，涂金珂勒驾朱轩。  
他时傥使春秋对，莫以周襄出郑论。  

梅尧臣　椹涧昼梦  
谁谓死无知，每出辄来梦。  
岂其忧在途，似亦会相送。  
初看不异昔，及寤始悲痛。  
人间转面非，清魂殁犹共。  

梅尧臣　省符上人  
春秋一万八千字，不问吴人楚人事。  
佛衣儒谈世已罕，节行又与其徒异。  
往来杨州三十年，曾见华堂荆棘地。  
独闻依旧坐焚香，尚把残编讨遗意。  

梅尧臣　失鹧鸪  
爱耫日已久，开笼为驯故。  
点臆雪花圆，连袪浪纹素。  
钩輈格磔鸣，{左孛右毛}{左卒右毛}翻翁去。  
谁知烟渚深，绿水修篁处。  

梅尧臣　师厚明日归南阳夜坐有怀  
明朝子当去，我若云失龙。  
龙归云未归，索莫将安从。  
半夜出户望，参毕已正中。  
倏然变阴黑，烈烈鸣窗风。  
窗鸣不得寐，拥被一悲翁。  

梅尧臣　师厚生日因以诗赠  
龙骥产龙驹，良金出良冶。  
良冶无顽矿，龙驹岂凡马。  
致远在御徒，作砺由工者。  
君子生庆门，诗书未尝舍。  
进道期日隆，无愧金马下。  

梅尧臣　师厚云虱古未有诗邀予赋之  
贫衣弊易垢，易垢少虱难。  
群处裳带中，旅升裘领端。  
藏迹讵可索，食血以自安。  
人世犹俯仰，尔生何足观。  

梅尧臣　施景仁邀咏泗州普照王寺古桧  
来寻淮上寺，老桧莫知年。  
劫火已熔像，樛枝宁改烟。  
根拏怪石入，节駮苍苔坚。  
欲问浮波箭，空嗟此独传。  

梅尧臣　施君挽歌  
哀铎凄凄里，铭旌杳杳中。  
涧云销繐帐，山雨入蒿宫。  
世路行来久，泉途去莫穷。  
素吟应共葬，饮韵在松风。  

梅尧臣　施判官赴饶州  
昔日里中旧，今为幙下英。  
烟波归楚国，风月满都城。  
食有江鱼美，时无羽檄惊。  
他年傥行县，肯使折腰迎。  

梅尧臣　十二月十三日喜雪  
三日朔风吹暗沙，蛟龙卷起喷成花。  
花飞万里夺晓月，白石烂堆愁女娲。  
大明广庭踏朝驾，雉尾不扫黏宫靴。  
宫中才人承圣颜，捧觞称寿呼南山。  
三公免责百姓喜，斗酒十千谁复悭。  

梅尧臣　十九日出曹门见手牛拽车  
只见吴牛事水田，只见黄犁负车轭。  
今牵大车同一群，又与骡驴走长陌。  
卬头阔步尘蒙蒙，不似缓耕泥洦洦。  
一一夜眠头向南，越鸟心肠谁辨白。  

梅尧臣　十六日会灵火  
章圣皇帝兴三宫，三宫鼎峙何崇崇。  
天圣七年六月尾，玉清始灾坛宇空。  
于今二十有五载，上元後夜星轸中。  
乃闻会灵五殿火，丹焰彻天明月红。  
千楹万栋一夕尽，赤烟奔突西南风。  
先时二日车驾幸，为民祈福输清衷。  
大臣骄蹇不从祀，岳灵不歆为不恭。  
若此示变犹影响，宜鉴陛下无惰容。  
神非怒乙遂及甲，天意警圣不警凶。  
不独洪水累尧德，尧仁未忍流髈共。  

梅尧臣　十七日和原甫风花偶书  
风花不恋枝，脱萼乱翻飞。  
自学空中雪，宁同垣上衣。  
绕庭回旋久无著，众鸟争衔何处归。  

梅尧臣　十三日雪後晚过天汉桥堤上行  
堤上残风雪，桥边盛酒楼。  
据鞍衰意尽，倚槛艳歌留。  
海月开金监，河冰卧玉碗。  
当年洛阳醉，偏忆董糟丘。  

梅尧臣　十五日雪三首  
寒令夺春令，六花侵百花。  
塘冰胶燕觜，野水涩芹牙。  
拥柱轻於絮，吹墀净若沙。  
乳禽饥啄木，谁悮拨琵琶。  

梅尧臣　十五日雪三首  
新雷奋蛇甲，密雪斗鹅毛。  
正欲裁轻縠，重令著弊袍。  
沙泉流复冻，烟萼坼还韬。  
只待邻醅熟，微声听酒槽。  

梅尧臣　十五日雪三首  
春风九十日，一半已销磨。  
准拟看花少，依稀咏雪多。  
官车犹载炭，菢鹊不离窠。  
向此兴都尽，戴家谁复过。  

梅尧臣　十一日垂拱殿起居闻南捷  
二月雪飞鸡狗狂，锦衣走马回大梁。  
入奏邕州破蛮贼，绛袍玉座开明堂。  
腰佩金鱼服金带，榻前拜跪称圣皇。  
一朝严气变和气，初令漏泄飞四方。  
将军曰青才且武，先斩逗挠兵後强。  
从来儒帅空卖舌，未到已愁茆叶黄。  
徘徊岭下自称疾，诏书切责仍勉当。  
因人成功喜受赏，亲戚便拟封侯王。  
昔日苦病今不病，铜鼓弃掷无镖枪。  

梅尧臣　十一月二十三日欧阳永叔刘原甫范景仁何圣徒见访之什  
夷门魏公子，来过抱关人。  
车马立市中，贵义不耻贫。  
市人无不惊，此老面黧皴。  
岂将流俗眼，能辨玉与珉。  
尔後几千载，此贤埋埃尘。  
谁谓四君子，蹈古犹比辰。  
上马後苑门，访我东城闉。  
为公开蓬户，沽酒焚紫鳞。  
银杯青石盘，共饮不计巡。  
薄暮各已醉，欢笑颓冠巾。  
来既无猜嫌，去亦无疏亲。  
曷若世上士，惟顾势力均。  

梅尧臣　十一月七日雪中闻宋中道与其内祥源观烧香  
三日不相见，逢人问始知。  
同车侵朔雪，临水拜灵龟。  
絮扑鸳鸯带，花团蛱蝶枝。  
如何东郭叟，足迹　a穿綦。  

梅尧臣　十一月十二日寒昭亭神  
冷雨凝雪未成雪，潭空鱼寒归石穴。  
长篙扣穴倩鲤鱼，寄信山头来奠设。  
鱼传水鸟飞上山，山木槎槎乾吹咽。  
旋灰起角巫鼓鸣，漆俎铜盘颤牲血。  
瑟琶嘈嘈神降言，福汝佑汝无灾蘖。  
西向啐饮东向回，溪心却望山崔嵬。  

梅尧臣　十一月十三日病後始入仓  
曾非雀与鼠，何彼大食为。  
狐裘破不　　，黄狗补其皮。  
霜花逐落月，缀在枯槁枝。  
予年过五十，瘦寝冰生肌。  

梅尧臣　十月二十一日得许昌晏相公书  
哀忧向二年，朋戚谁与书。  
敢意大丞相，尺题传义庐。  
从来凤凰鸣，不厌寒竹疏。  
茂林多翔鸟，要路盛高车。  
穷巷一如此，江深无鲤鱼。  

梅尧臣　十月晦梦游嵩山明日访宋中道见次道寄宿岳寺  
忽梦嵩峰下，同游失姓名。  
山腰荒辇道，岩窦落泉声。  
黑石文难辨，苍苔迹易成。  
他时传洛咏，知是陆云兄。  

梅尧臣　十月菊上蜂  
黄蜂得晴日，不道菊开稀。  
向蕊晚寒起，落丛无力飞。  
轻轻难自举，恎恎一何微。  
莫问巢房处，斜阳奈欲归。  

梅尧臣　十月三日相公花下小饮赋四题　残菊  
零落黄金蕊，虽枯不改香。  
深丛隐孤秀，犹得奉清觞。  

梅尧臣　十月三日相公花下小饮赋四题　九月二十八日牡丹  
香包已向青春发，又见秋深特地开。  
应笑菊残无意思，不能邀赋洛阳才。  

梅尧臣　十月三日相公花下小饮赋四题　拒霜  
木杪芙蓉花，开非红艳早。  
常畏晚霜寒，朱华竞衰草。  

梅尧臣　十月三日相公花下小饮赋四题　三日醼集  
萧然寒圃有残芳，吟遍朱栏向夕阳。  
既许坐陪公衮贵，却惭蒿羽接鸾凰。  

梅尧臣　十月十八日  
霜梧叶尽枝影疏，井上青丝转辘轳。  
西厢舞娥艳如玉，东榡贵郎才且都。  
缠头谁惜万钱锦，映耳自有明月珠。  
一为辘轳情不已，一为梧桐心不枯。  
此心此情日相近，卷起飞泉注玉壶。  

梅尧臣　石榴  
榴枝苦多雨，过熟坼已半。  
秋雷石罂破，晓日丹砂烂。  
任从雕俎荐，岂待霜刀判。  
张骞西使时，菩酱同归汉。  

梅尧臣　时鱼  
四月时鱼遫浪花，渔舟出没浪为家。  
甘肥不入罟师口，一把铜钱趁桨牙。  

梅尧臣　食橙寄谢舍人  
洞庭朱橘未弄色，襄水锦橙已变黄。  
玉臼捣虀怜鱠美，金盘按酒助杯香。  
虽生南土名犹重，未信中州客厌尝。  
欲寄白苞凭驿去，只应佳味怯风霜。  

梅尧臣　食荠  
芯羞食荠贫，食荠我所甘。  
适见采荠人，自出国门南。  
土蠹瘦铁刀，霜乱青竹篮。  
携持入冻池，挑以根叶参。  
手龟不自饱，食此尚可惭。  
肥羔朱尾鱼，腥膻徒尔贪。  

梅尧臣　史供奉群鹤  
出珥银貂侍太清，回看双鹤舞中庭。  
翩翩曾是仙人骥，两两尚仪君子形。  
静夜欲还缑岭月，终朝思啑太湖萍。  
莫将树上鸡相并，会待归飞向杳冥。  

梅尧臣　史氏南轩  
庭中碧石盎，上结三重山。  
飞光入酒杯，舞翠生髻鬟。  
竹林眠黄麞，莎径欠白鹇。  
主人无倦情，窗户不须关。  

梅尧臣　史尉还乌程  
与君去年别，君来竟悲喜。  
乘马夜访君，备陈昔行李。  
五月辞吴中，六月渡扬子。  
七月行丧妻，是月子又死。  
买棺无橐金，助贷赖知己。  
娇儿昼夜啼，幼女饮食止。  
行路况炎蒸，悲哀满心耳。  
青铜不忍照，憔悴邻於鬼。  
八月至都下，少长疾未已。  
一婢复嗑然，老媪几不起。  
君门日预朝，仆乘贫可耻。  
十月补王畿，受代隔岁纪。  
闭门陋巷中，闷默阅书史。  
初闻君至之，如见湖山美。  
今闻君复还，为我谢云水。  
故交傥相问，怀抱今如此。  
岂乏南飞雁，岂无东下鲤。  
自同嵇康懒，作书愁把纸。  

梅尧臣　豕  
司原豢俗豨，日见容阴昵。  
喜比为白麟，惟忧不丰溢。  
烈飚泽雨作，真声向人出。  
司原悔何由，肝胆空骇栗。  

梅尧臣　使风  
胯下桥南逆水风，十幅蒲帆弯若弓。  
淮波带日鱼鳞红，岌岌飞上北斗中。  
龟山始撞人定钟，岸草涩涩鸣秋虫。  

梅尧臣　使风船  
清淮直上水连天，坐看高帆後复前。  
自是乘风有迟速，不由人力爱争先。  

梅尧臣　使者自随州来知尹师鲁寓止僧舍语其处物景甚详因作诗以寄焉  
驿使话汉东，故人迁谪处。  
所居虽非居，有树即嘉树。  
日膳或鸡肫，时蔬多荀芋。  
夜堂蛇结蟠，昼户鹊噪聚。  
著书今未成，爱静已得趣。  
予欲访其人，炎蒸未能去。  

梅尧臣　始作燕子巾  
裹髻不裹额，自名燕子巾。  
翼覆尾涏涏，谁问巢由人。  

梅尧臣　释闷  
燕目未归马未角，卞子抱玉无两脚。  
孤城食尽兵未却，度笮中怀挂一索。  
我辈於此酒宜酌，百岁千秋奈何乐。  

梅尧臣　释滞  
帝在苍梧妃泣竹，苏武餐毛海西曲。  
穷山远道车折轴，深井渴汲绠不续。  
我辈於此酒正绿，贵无奈何欢且足。  

梅尧臣　守宫  
尝闻汉武帝，偶问东方朔。  
臣拟作龙呼，惭无头上角。  

梅尧臣　书哀  
天既丧我妻，又复丧我子。  
两眼虽未枯，片心将欲死。  
雨落入地中，珠沈入海底。  
赴海可见珠，掘地可见水。  
唯人归泉下，万古知已矣。  
拊膺当问谁，憔悴监中鬼。  

梅尧臣　书窜  
皇佑辛卯冬，十月十九日。  
御史唐子方，危言初造膝。  
曰朝有巨奸，臣介所愤嫉。  
愿条一二事，臣职非妄率。  
巨奸丞相博，邪行世莫匹。  
曩时守成都，委曲媚贵昵。  
银璫插左貂，穷腊使驰馹。  
邦媛将侈夸，中金赉十镒。  
为言寄使君，奇纹织纤密。  
遂倾西蜀巧，日夜急鞭抶。  
红经纬金缕，排枓斗八七。  
比比双莲花，篝灯戴心出。  
几日成几端，持行如鬼疾。  
明年观上元，被服稳贤质。  
灿然惊上目，遽尔有薄诘。  
既闻所从来，佞对似未失。  
且云虔至尊，於妾岂能必。  
遂回天子颜，百事容丐乞。  
臣今得粗陈，狡狯彼非一。  
偷威与卖利，次第推甲乙。  
是惟阴猾雄，仁断宜勇黜。  
必欲致太平，在列无如弼。  
弼亦昧平生，况臣不阿屈。  
臣言天下言，臣身宁自恤。  
君傍有侧目，喑哑横诋叱。  
指言为罔上，废汝还蓬荜。  
是时白此心，尚不避斧鑕。  
虽令御魑魅，甘且同饴密。  
既其弗可惧，复以强辞窒。  
帝声亦大厉，论奏不及毕。  
介也容甚闲，猛士胆为栗。  
立贬岭外春，速欲为异物。  
外内官忷忷，陛下何未悉。  
即敢救者谁，襄执左史笔。  
谓此傥不容，盛美有所咈。  
平明中执法，怀疏又坚述。  
介言或似狂，百岂无一实。  
恐伤四海和，幸勿苦苍卒。  
丞许迁英山，衢路犹嗟咄。  
翌日宣白麻，称快颇盈溢。  
阿附连谏官，去若坏絮虱。  
其间因获利，窃笑等蚌鹬。  
英州五千里，瘦马行{左马右失}{左马右失}。  
毒蛇喷晓雾，昼与岚气没。  
妻孥不同途，风浪过蛟窟。  
存亡未可知，雨馆愁伤骨。  
饥仆时後先，随猿拾橡栗，  
越林多蔽天，黄甘杂丹橘。  
万室通酿酤，抚远亡禁律。  
醉去不须钱，醒来弄琴瑟。  
山水仍怪奇，已可销忧郁。  
莫作楚大夫，怀沙自沈汨。  
西汉梅子真，去为吴市卒。  
为卒且不惭，况兹别乘佚。  

梅尧臣　书二客论呈李君锡学士  
我慕杜挺之，磊落高世谈。  
又爱王平甫，才雄天马骖。  
二人相议评，最重李淮南。  
逶迤文馆彦，委曲部政谙。  
能苏煮海民，变使供租甘。  
虽持使者权，不作自裹蚕。  
谆谆无威憆，雍雍激廉贪。  
书戒易满人，纵愚须起惭。  

梅尧臣　书李学士北使集後  
苏武艰穷只四篇，五言风格到今传。  
节旄零落都无咏，枉在胡中十九年。  

梅尧臣　书南事  
大梁国南门，馹骑方腾趋。  
波波一何急，蛮寇围番禺。  
番禺本无备，前赖魏大夫。  
大夫筑子城，今得守以须。  
兵虽不满万，闭壁堪指呼。  
老幼转木石，壮健操矛弧。  
廪库得以完，日月不易图。  
城中旧无井，魏凿安辘轳。  
魏由飞语去，不使立外郛。  
古称时有待，浅薄皆谓纡。  
曲突与烂额，看取报功殊。  

梅尧臣　书事和韩子华舍人  
见凭蝴蝶过墙飞，却梦翩然入绮闱。  
欲扑翅轻萦不住，觉时疑有粉沾衣。  

梅尧臣　书席语送马御史  
天意漫漫物自供，闻香能至是喧蜂。  
野人割蜜不须尽，留与寒脾作御冬。  

梅尧臣　书谢师厚至  
尔来哭尔姑，清泪滴尘几。  
一闻在目言，不谓今则死。  
而犹意远行，所念当至止。  
秋风忽助嚎，万木欲摧毁。  

梅尧臣　叔治遗草虫枕屏  
世传毗陵画，妙绝僧居宁。  
不为权贵逼，所与乃忘形。  
英机三尺素，落笔酒未醒。  
忽为双飞蜂，忽就一蜻蜓。  
螳蜋相拒立，促织如可听。  
蚣蝑与蝼蝈，行跃势未停。  
竹蝉及鬼蝶，飘飘翻翅翮。  
蚊虻亦具体，纤悉皆可名。  
广宗潘叔治，持作枕间屏。  
我行因以赠，益见双眉清。  

梅尧臣　双凫观  
野水双纹翼，云萝谩自媒。  
惊飞带波起，行啑拂萍开。  
暖日浮还没，寒汀去复来。  
王乔如可挹，仙舄此徘徊。  

梅尧臣　双凫观  
山下溪流照城郭，幽庭柏子风自落。  
古坛苍藓少人行，不见双凫见黄雀。  

梅尧臣　双凫观  
{上上下贝}物还见惊，从来人所悼。  
今看古壁画，应合当时好。  

梅尧臣　霜钟  
昔向寒溪卧，远寺撞白云。  
今也趋早朝，残月马上闻。  

梅尧臣　水次髑髅  
不知谁氏子，枯首在沙洲。  
肉化乌鸢腹，肢残波浪头。  
曾闻南面乐，宁有九原愁。  
厚葬不为贵，汉官其登丘。  

梅尧臣　水次藓花  
秋日日霏霏，碧花生叠叠。  
水边有神女，妆去遗翠靥。  
岸侧小家妇，不知所宜惬。  
未得未还人，自将浑面帖。  

梅尧臣　水荭  
灼约有芳艳，本生江汉滨。  
临风轻笑久，隔浦淡妆新。  
白鹭烟中客，红蕖水上邻。  
无香结珠穗，秋露浥罗巾。  

梅尧臣　水轮咏  
孤轮运寒水，无乃农者营。  
随流转自速，居高还复倾。  
利才畎浍间，功欲霖雨并。  
不学假混沌，亡机抱瓮罂。  

梅尧臣　水丘於西湖得活鲫鱼三尾见遗余顷在襄城获数尾时欧阳永叔方自乾德  
襄城得圆鲫，留以待吾友。  
大梁又得之，始忆终按酒。  
今君复持赠，重念滁阳守。  
滁阳石濑中，此物岂无有。  
三得实嘉遗，我敢自私口。  
口且不争甘，事亦难利诱。  

梅尧臣　水苔  
深苔何所若，苦咏费毫尖。  
绕绕水仙发，茸茸蛟客髯。  
绿萦秋石净，嫩值翠篙黏。  
尚芼参差荇，薄言无此嫌。  

梅尧臣　睡意  
少时好睡常不足，上事亲尊日拘束。  
夜吟朝诵无暂休，目胔生疮臂消肉。  
今踰四十无所闻，又况丧妻仍独宿。  
虚堂净扫焚清香，安寝都忘世间欲。  
花时啼鸟不妨喧，清暑北窗聊避燠。  
叶落夜雨声满阶，雪下晓寒低压屋。  
四时自得兴味佳，岂必锵金与鸣玉。  
万事易厌此不厌，真可养恬无夭促。  
且梦庄周化蝴蝶，焉顾仲尼讥朽木。  
人事几不如梦中，休用区区走荣禄。  

梅尧臣　说上人游庐山  
夙怀高世趣，固足林壑情。  
欲游名山遍，遂为庐岳行。  
又访远公迹，东林气象清。  
瀑布秋影落，香炉晓烟生。  
洗荡万古虑，薰蒸千载名。  
我今滞孤宦，空羡瓶锡轻。  

梅尧臣　朔风寄永叔  
朔风嗥枯枝，远雁不能起。  
日色寒无光，原野澹千里。  
所思在南国，遐路阔音旨。  
潜鳞亦安托，冰结长河水。  
峨峨既未泮，猎猎终不已。  
悠然伤我心，历乱非可拟。  

梅尧臣　司马君实遗甘草杖  
美草将为杖，孤生马岭危。  
难从荷筱叟，宁入化龙陂。  
去与秦人采，来扶楚客衰。  
药中称国老，我懒岂能医。  

梅尧臣　司徒陈公挽词二首  
位至三公有，恩加赐谥无。  
再调金铉鼎，屡剖玉麟符。  
已叹鸾同穴，还嗟凤欠雏。  
拥途看卤部，谁为毕三虞。  

梅尧臣　司徒陈公挽词二首  
公在中书日，朝廷百事崇。  
王官多不喜，天子以为忠。  
富贵人间少，恩荣殁更降。  
若非笳鼓咽，寂寞奈秋风。  

梅尧臣　思远寄师厚  
马蹄践霜雪，不畏道路寒。  
游子重衣裘，慈母悬心肝。  
悬心几千里，冉冉岁已残。  
大河今渐涸，远目常不乾。  
度雁朝夕闻，尺书寄亦难。  
愿同车轮复，勿比弦上丸。  

梅尧臣　四月二十八日记与王正仲及舍弟饮  
孟夏景苦长，与子舟中饮。  
酒行三四巡，病呕聊就寝。  
仲氏又发霍，洞下忽焉甚。  
汤剂不能胜，闷绝口已噤。  
我呕虽未平，惊走岂遑枕。  
叫号使呼医，子怪亦莫谂。  
遽白何至斯，葛巾推小品。  
且尤食物间，膻腥失调饪。  
所饷惟猪鸡，况此乏箘蕈。  
以子独无恚，未必因滑渖。  
稍觉阳脉回，栗肤犹瘮瘮。  
傥其遂不起，孰肯谓素禀。  
吾乡千里遥，幸免成贝锦。  

梅尧臣　四月二十七日与王正仲饮  
我来自楚君自吴，相遇泛波衔舳舻。  
时时举酒共笑乐，莫问罂盎有与无。  
醉忆曩同吾永叔，倒冠落佩来西都。  
是时豪快不顾俗，留守赠榼少尹俱。  
高吟持去拥鼻学，雅阕付唱纤腰妹。  
山东腐儒漫侧目，洛下才子争归趋。  
自兹离散二十载，不复更有一日娱。  
如今旧友已无几，岁晚得子欣为徒。  

梅尧臣　四月三日张十遗牡丹二朵  
已过谷雨十六日，犹见牡丹开浅红。  
曾不争先及春早，能陪芍药到薰风。  

梅尧臣　四月十三日唐店寄钱推官  
昨夜月如水，君能携酒来。  
破除愁闷去，洗荡肺肠开。  
露气林间落，河声地底回。  
相知不须早，语合自无猜。  

梅尧臣　泗守朱表臣都官刱北园  
树艺北壕上，直对高城阴。  
使君朱轮来，歌管樽酒深。  
风雷生淮雨，云物冒楚岑。  
战舠习追逐，飞凌捷水禽。  
不独耳目观，乃见预御心。  
事闲宾从乐，景美台榭临。  
令人忘羁旅，洒虑起微吟。  

梅尧臣　泗州观唐氏书  
唐氏能书十载闻，谁教精绝向红裙。  
百金买书蒲葵扇，不必更求王右军。  

梅尧臣　泗州郡圃四照堂  
官舻客艑满淮汴，车驰马聚无闲时。  
岂有余力事栋宇，後园荒草长离离。  
朱侯下车百职举，亦治宴豆频游嬉。  
梁冠爵弁各得礼，道路溢誉亡高卑。  
因隙作堂名四照，虚光转纳娥与羲。  
面面悬窗夹花药，春英秋蕊冬竹枝。  
射堋宽阔习武事，镜沼清浅吹文漪。  
侯之此意宁自乐，夷情劳士俱忘疲。  
後来出口勤酒扫。莫作厩埒生蒿蔾。  

梅尧臣　松风亭  
冉冉竹连涧，森森松荫崖。  
始闻清吹度，似欲绿琴谐。  
莫识主人意，休论高士怀。  
春城百花发，薜荔上阴阶。  

梅尧臣　宋次道得广南金橘为饷且有诗因和酬  
越橘如金丸，烂然已盈箧。  
谁传岭外信，尚带霜前叶。  
莫嫌道路远，得与樽俎接。  
主人无吝心，怀归予敢辄。  

梅尧臣　宋次道家摘宝相花归清平里  
往岁见此花开迟，手撷群芳因醉嗅。  
今来须约烂熳看，及过风雨又已後。  
主人为我特殷勤，架底深深掇孤秀。  
密枝阴蔓不争开，薄红细叶尖相斗。  
先时已落已扫除，最晚堪怜子所厚。  
呼童归遗不可缓，金盘付与急奔骤。  
暮还已见映雪髻，初拈尚觉香在袖。  
官桥夜市正沽酒，沽酒共赏莫待昼。  

梅尧臣　宋次道一百五日往郑拜墓  
去不避风雨，泣望松柏门。  
{左风右立}然风悲响，如感泉下魂。  
沃酹向坟土，空湿陈草根。  
人归夜月冷，石马在九原。  

梅尧臣　宋中道快我生女  
尔尝喜诅予，生女竟勿怪。  
今遂如尔口，是宜为尔快。  
亦既以言酬，固且殊眦睚。  
慰情何必男，兹语当自戒。  

梅尧臣　宋中道失小女戏宽之  
宋子失汝婴，苦将造物怪。  
造物本无恶，尔责亦已隘。  
且如工作器，宁复保存坏。  
收泪切勿悲，他时多婿拜。  

梅尧臣　宋著作寄凤茶  
春雷未出地，南土物尚冻。  
呼噪助发生，萌颖强抽{上艹下共}。  
团为苍玉璧，隐起双飞凤。  
独应近臣颁，岂得常寮共。  
顾兹实贱贫，何以叨赠贡。  
石碾破微绿，山泉贮寒洞。  
味余喉舌甘，色薄牛马湩。  
陆氏经不经，周公梦不梦。  
云脚俗所珍，鸟觜夸仍众。  
常常滥杯瓯，草草盈罂瓮。  
宁知有奇品，圭角百金中。  
秘惜谁可邀，虚斋对禽唘。  

梅尧臣　送白珙秀才  
溪上桃花发，山前桂舸移。  
水流过峡急，风逆出江迟。  
南国鱼虾厌，东都梦寐思。  
逢人若有问，不似在朝时。  

梅尧臣　送白鹇与永叔依韵和公仪  
致鹇犹恐鹇饥渴，细织筠笼小瓦缸。  
玉兔精神怜已久，金銮人物世无双。  
休争白鹤临清沼，且伴鸣鸡向绿窗。  
美羽奇毛有多少，尔身高稳胜他邦。  

梅尧臣　送白秀才福州省亲  
士忧行不修，不忧禄不及。  
之子久好学，何患名未立。  
圣时开贤科，子独不肯入。  
固非远仕进，服期难赴集。  
南归慰亲颜，道路正暑湿。  
悠悠几千里，亦日薄行笠。  
暂憩青林下，赖有寒泉汲。  
漱齿去尘埃，土风须渐袭。  

梅尧臣　送鲍都官钱塘通判  
文鳐游西海，夕飞向吴洲。  
朱鳖生明月，渊潜未可求。  
由来有变化，何能计沉浮。  
君子蹈出处，谁能等隅陬。  
临水赋二者，相送无离忧。  

梅尧臣　送毕郎中提点淮南茶场  
汴中春絮乱，淮上鮦鱼时。  
顺水疾奔马，出都犹脱羁。  
拜亲将已近，食脍不言迟。  
到日问茶事，遍山开几旗。  

梅尧臣　送毕甥之临邛主簿杂言  
自我历官三十年，有脚未曾行蜀川。  
李白尝言道之艰险，长嗟难剧上青天。  
鸟悲猿嚎马蹄脱，苔梯雨栈愁倾颠。  
苍崖下窥不见底，但听雷声辊石悬湍溅。  
晓盘青泥上高烟，暮盘青泥到下泉。  
剑阁如剑，巉然割肠刺恨今古连。  
尔去三千九百里，巴山小马乌布鞯。  
一妇一奚行李单，家具日货能几钱。  
人皆畏避不敢往，此独敢往何所便。  
况是初宦无远适，心意自许非由铨。  
异乎哉，我今送尔徒哀怜。  

梅尧臣　送才上人还雪窦寄达观禅师  
春雪满蓑笠，海边先燕归。  
千林新改叶，百衲旧来衣。  
溪水从何至，山云自解飞。  
报言岩下客，斋钵笋应肥。  

梅尧臣　送蔡侍禁赴长沙  
寒叶下潇湘，之官逐雁行。  
水经菱浦晚，船过橘洲香。  
二女竹林外，三闾枫叶傍。  
平寺息戎律，物景助才章。  

梅尧臣　送曹测崇班驻泊相州  
知君邺城去，历览古时迹。  
峨峨铜雀台，其下遗瓦砾。  
不化鸳鸯飞，多近蟾蜍滴。  
哀哉魏武帝，雄智图九锡。  
俄闻望西陵，作妓向朝夕。  
曾何百年间，事往如霹雳。  
空余几仞土，阴峭古藓碧。  
下有牧羊下，上有牂与{左羊右历}。  
寒风吹枯草，草短声刺刺。  
珠翠为埃尘，冠剑埋百尺。  
颜回饮一瓢，仲尼不暖席。  
拥徒食人肝，生莫如盗跖。  
令名今犹存，焉在刻金石。  
我辈当太平，白首如战敌。  
又知为善乐，尚媿苟仕籍。  
行行勤抚兵，竖威酬德泽。  

梅尧臣　送蟾上人游南岳  
叶下潇湘阔，杯浮岂道迟。  
宾鸿不到处，危彴独行时。  
翠岭祝融宅，乔松虞舜祠。  
云霞游遍日，振锡更何之。  

梅尧臣　送长陵清辨师归宁  
山房古柏暗，近在汉陵边。  
天供不为乐，母心常所悬。  
朝途发根冷，暮野鸟行先。  
子道岂殊众，谁云绝世缘。  

梅尧臣　送晁殿丞郑州签判  
朝离泌水上，夕去野亭赊。  
走马日衔树，度河风卷沙。  
关云来雨脚，陂岸长蒲芽。  
共被方为乐，军中莫掺挝。  

梅尧臣　送晁质夫太丞知深州  
芜蒌问古亭，春入饶阳城。  
豆粥君王远，壶浆刺史迎。  
地凉宜牧马，塞近惯调兵。  
为寄井泉石，老来思目明。  

梅尧臣　送陈殿丞知韶州  
韶州使君行，请问韶石名。  
传闻古帝舜，石上奏九成。  
凤皇为之下，朱鸟不复鸣。  
旧祠亡玉琯，四序安得平。  
至今南方热，腊月裘服轻。  
事外共废酒，曲江风物清。  

梅尧臣　送陈郎中知和州  
蔼蔼尚书郎，出为二千石。  
伯公历将相，兄弟皆烜赫。  
前罢永嘉守，民俗遮阡陌。  
独将海松归，夸与都下客。  
今去乌江边，寂寞空旧迹。  
当求虞姬草，无风舞随拍。  
城头可旷望，千里波月白。  
俱助使君欢，平时遗吏责。  

梅尧臣　送陈太祝归河阳  
羸马度关去，夜向河桥归。  
水风来何急，吹裂游子衣。  
到家莫久留，速书赴礼闱。  
大对必有蕴，时哉无阔稀。  

梅尧臣　送陈贤良忠正军签判  
书对三千字，恩科第一人。  
鲲鱼飞北海，龙剑跃平津。  
直悟聪文主，深论险克臣。  
已能明世弊，枉作幕中宾。  

梅尧臣　送陈仲容寺丞知冤句  
忆昨宿兰省，每倦喜君谈。  
月色夜正寒，举杯无再三。  
既出罕相遇，必谓跨归骖。  
忽来冒炎暑，别我为子男。  
冤句隶济阴，桑柘宜农蚕。  
应如袭祖德，遗道使之惭。  
初闻不择邑，公秫岂所贪。  
但能亦种柳，五株垂毵毵。  
板舆与东征，足以奉旨甘。  

梅尧臣　送储令赴韶州乐昌  
尝闻韶石下，虞舜古祠深。  
至乐久已寂，况持陶令琴。  
炎方不道远，一去值秋霖。  

梅尧臣　送楚屯田知扶沟  
客亭多少路，花信几番风。  
折柳赠新翠，种桃思旧红。  
渊明节已异，潘岳趣还同。  
政治有余力，归来辞赋工。  

梅尧臣　送次道学士知太平州因寄曾子固  
春浦杨花撩乱飞，春江鮦鱼来正肥。  
采石新林儿女去，茭白蒲牙艇子归。  
归令煮鱼不得熟，已望使君船上矶。  
上矶亦不待潮应，争牵篾缆泥污衣。  
姑熟溪头槌大鼓，红抹鞋刀趋俯偻。  
牙兵可拟岸傍芦，森森甲立雄南土。  
更得西州谢法曹，新咏定多传乐府。  

梅尧臣　送崔黄臣殿丞之任庐山  
骅驹西行四千里，直度经桥百寻水。  
石上菖蒲未见花，蒙顶茶牙初似觜。  
采时应忆故园春，故园开焙亦思人。  
其间杜鹃不中听，掩耳聊看锦雉驯。  
青崖鞭垂瘦蛇尾，仙人掐节随鳞起。  
斫取他年跨马归，剑栈秦山多折箠。  

梅尧臣　送崔黄臣寺丞宰临海  
补官桐庐时，已饱严陵钓。  
进吏六百石，又得临海峤。  
因之论出处，足以见风调。  
洪潮可登观，万里涨川窍。  
收缩向何归，由来人莫料。  
凭君能赋才，庶或穷其妙。  

梅尧臣　送崔秀才二首  
晨风无定巢，远寄鷡鹩枝。  
天寒鼓翼健，粒食宁所窥。  
大泽多群羽，翱翔各有时。  
今子振衣去，焉能久迍羁。  

梅尧臣　送崔秀才二首  
少年游太学，著尽箧中衣。  
独剑自为伴，无家何处归。  
秋蓬随野转，寒鹊遶林飞。  
霄汉有知己，行行宁久微。  

梅尧臣　送崔主簿赴睦州清溪  
舟轻不畏险，逆上子陵滩。  
七里峡天翠，千里云木寒。  
古祠鸣野鸟，乱石激春湍。  
正与高怀惬，宁歌行路难。  

梅尧臣　送达观禅师归隐静寺古律二首  
初逢洛阳陌，再见南徐州。  
所历几何时，倏去二十秋。  
今复振霜屦，还山远莫留。  
我咏阮公诗，物靡必沈浮。  
谁云西海鱼，夜飞东海头。  
世人嗟识昧，岂是滞林丘。  

梅尧臣　送达观禅师归隐静寺古律二首  
栗林霜下熟，归摘御穷冬。  
带月涉溪水，过山闻寺钟。  
未嫌云衲湿，已喜野人逢。  
且莫似杯渡，沧波无去踪。  

梅尧臣　送代州钱防御  
堂堂鴈门行，赫赫符节分。  
紫塞千里障，红旗十万军。  
世家王爵贵，祖庙将臣勋。  
锺鼓陈牛酒，衣裘论典坟。  
呼鹰下青汉，牧马出黄云。  
窦宪何为者，燕然解勒文。  

梅尧臣　送丹阳新守李国博归洪州  
蔡水冬不枯，唯愁夜冰结。  
归船及暖下，穷腊未飞雪。  
淮颍地渐偏，川上云常泄。  
几日接春波，南风楚江彻。  
拜亲怀郡章，予慕嗟才劣。  

梅尧臣　送邓生  
哀哀彼邓子，扶柩归长沙。  
朝暮哭失声，惊聒墙上鸦。  
飞去复飞还，相与栖水涯。  
卜葬不当锾，早晚能到家。  

梅尧臣　送弟赴和州幕  
夹河为郡不如古，江北江南作冗官。  
须记长传一经训，虽贫莫改饮瓢欢。  
历阳况与吾庐近，春谷休言问膳难。  
此日停舟聊举酌，明当水驿自加餐。  

梅尧臣　送弟良臣归宣城  
乔木句溪边，秋光几曲连。  
将归三亩宅，远寄下江船。  
伴尔唯征雁，悲余有暮蝉。  
亲朋如见问，贫外似当年。  

梅尧臣　送弟禹臣  
王都寓居树阴少，惟有墙隅两株枣。  
去年相见枣花开，今年相别棘实好。  
枣实未剥风莫吹，我鬓愁多似蓬葆。  
淮南到时何所逢，秋叶萧萧蟹应老。  
忆昔共归江上初，对饮芦洲月如缟。  
半夜鱼跳镜破光，万事{左月右鹬去鸟}然何足道。  
自此重经二十秋，不改青青岸旁草。  

梅尧臣　送弟禹臣赴官江南  
昔与子同归，夜向瓜洲泊。  
持杯月正清，遄水平如削。  
尔来芦岸深，须防虎潜搏。  
行行无朋友，遇事自斟酌。  

梅尧臣　送棣州唐虞部  
人持左符去，马逆北风行。  
古路草初白，太河冰未成。  
暖科桑柘美，寒织杼梭鸣。  
风俗已如此，憩棠无讼争。  

梅尧臣　送刁安丰  
尝游芍陂上，颇见楚人为。  
水有鸟鱼美，土多姜芋宜。  
宁无董生孝，将奉叔敖祠。  
旧令乃吾友，寄声於此时。  

梅尧臣　送刁经臣归润州兼寄昙师  
古来山林士，一往不复返。  
区区世上名，岂毕车自挽。  
前有高山危，後有落日晚。  
未知所止息，已慕田家饭。  
爱君京口归，万事不著眼。  
乘马饰鞍辔，乘舟画屋版。  
长途与白浪，健驶固莫限。  
力殚风定时，各各系岸栈。  
寄语老空人，青崖勿锄划。  

梅尧臣　送刁景纯学士赴越州  
会稽迎太守，舟屋画粉雘。  
前舟载图书，後舟载女乐。  
月出镜湖心，长笛使孤作。  
还见渔者来，曾令李謩愕。  
吹裂比竹管，士果不可度。  
二分学宫装，艳色斗京洛。  
尝闻有西子，菡萏不相若。  
得郡考故迹，精绝古所怍。  
慎莫为俗牵，乘闲数斟酌。  

梅尧臣　送刁景纯学士使北  
尝闻朔北寒尤甚，已见黄河可过车。  
驿骑駸駸持汉节，边风惨惨听胡笳。  
朝供酪粥冰生碗，夜卧氊庐月照沙。  
侍女新传教坊曲，归来偷赏上林花。  

梅尧臣　送刁景纯知会稽  
前有朱翁子，後经王右军。  
至今风俗美，自昔诵歌闻。  
秦望临丹戟，耶溪漱白云。  
只应丝管去，惊动海鸥群。  

梅尧臣　送刁秘校授涟水主簿归四明省亲  
桂得常娥枝，妇得黄姑女。  
直归东海头，翁妪笑相语。  
何当却之官，古县入平楚。  
莫嫌簿书繁，百事由区处。  

梅尧臣　送董察推赴江宁  
金陵从事去，不叹食无鱼。  
尺鲤日登俎，故乡时得书。  
衰荷摘短袂，秋藓曳长裾。  
若见府公问，年来懒更疏。  

梅尧臣　送董著作知北海县  
君尝佑王属，议平天下刑。  
出宰得古邑，农锄多带经。  
素琴伴饮酒，绿藓生讼庭。  
举首望海雁，高怀在青冥。  

梅尧臣　送杜君懿屯田通判宣州  
京兆外郎称善书，当时相与集江都。  
日书藤纸争持去，长钩细画如珊瑚。  
自兹乖隔三十载，始驾吾乡别乘车。  
吾乡素夸紫毫笔，因我又加苍鼠须。  
最先赏爱杜丞相，中间喜用蔡君谟。  
尔後仿传无限数，州符县板仍抹涂。  
鼠虽可杀不易得，猫口夺之烦叱驱。  
若君字大笔亦大，穿墉琐质无长胡。  
君到官，治事余。呼诸葛，试问渠。  

梅尧臣　送杜挺之郎中知虔州  
大庾岭边无腊雪，惟有梅花与明月。  
月光如水来向人，太守得闲杯耳热。  
吹香入酒望梁宋，正是苦寒绵可折。  
亦当念君君行南，南方无冰地不裂。  
此身不到五侯门，肥羔酿酒槐槽咽。  
玉色少年生颊春，解笑吟肠冷如铁。  
冲风冒霰入广文，老与诸生开反切。  
重嗟君远隔江湖，虽得虽甘牙已缺。  
官娥执乐一千指，修颈慢肌衣错缬。  
定逢宾客强排娖，舞彻六幺红袖掣。  
人竞羡君君愈疲，夜归坐合思予说。  

梅尧臣　送端式归漳州  
来居天王都，常梦苦竹溪。  
乃识高僧趣，不为利物迷。  
海燕乘华屋，区区竟衔泥。  
安知矫翼鸥，岂类断尾鸡。  
性同而质殊，何必庄指齐。  

梅尧臣　送番禺杜杆主簿  
行识桄榔树，初窥翡翠巢。  
地蒸蛮雨接，山润海云交。  
讼少通华语，虫多入膳庖。  
不须思朔雪，梅吐腊前梢。  

梅尧臣　送樊秀才归安州  
开元有谪仙，酒隐向安陆。  
子尝慕其人，文字不拘束。  
月下每醉吟，落纸辄数幅。  
今当安陆归，白酒村中熟。  
一名犹未成，双亲泪盈目。  
切莫苦衔杯，无心不择禄。  
去去烟水间，野禽嗥古木。  
闻声不得名，将投山舍宿。  
此趣自可嘉，非口走尘毂。  

梅尧臣　送范景仁学士归蜀焚黄  
苍山过秦梁，山尽见川陆。  
下马古成都，访垄得乔木。  
扫箨开奠席，陨泪湿俎肉。  
当时相如归，徒自盛车毂。  
不问有是为，事乃今古独。  
还因问耆旧，亦莫遗隐卜。  
荒祠古柏下，残月杜鹃哭。  
凭君约史笔，书作西来目。  

梅尧臣　送梵才吉上人归天台  
顷余游巩洛，值子入天台。  
当时群卿士，共羡出氛埃。  
荏苒逾一纪，却向人间来。  
问子何为尔，言兴般若台。  
虽将发愚闇，般若安在哉。  
此教久已炽，增海非一杯。  
我言亦爝火，岂使万木灰。  
盖欲守中道，焉能力损裁。  
子勿疑我言，遂以为嫌猜。  
忽闻携锡杖，思向石桥回。  
城霞与琪树，璨璨助诗才。  
嘉辞遍入口，幸足息岩隈。  

梅尧臣　送方进士游庐山  
长风沙浪屋许大，罗刹石齿水下排。  
历此二险过湓浦，始见瀑布悬苍崖。  
系舟上岸入松径，三日踏穿新蜡鞋。  
路盘深谷出岭望，後山日照前山霾。  
偶逢风雨死衣湿，侧倚石胁人相乖。  
雨收不觉在高处，却见童仆提携偕。  
水声不绝鸟声好，药草香气侵人怀。  
老僧避俗去足跣，野客就涧开门{外门内为}。  
树岩隐映见寺杀刹，层层杳杳跻云阶。  
坞田将获乌雀横，秋果正熟猴猿{左齿右来}。  
东林淡斋应似旧，唯此足以待尔侪。  
子心洒落撇然往，我方尘垢难磨揩。  

梅尧臣　送方云秀才下第  
从来钓者意，岂不在得鱼。  
饵寡鱼口多，曾非投竿疏。  
向登百金贵，首尾必吹墟。  
竭泽古所戒，但保腹中书。  
风雷变有诗，且复归孟猪。  

梅尧臣　送抚州通判袁世弼寺丞  
帆疏疏，纤绿蒲，二十四幅轻江湖。  
高秋逆水上天去，朝过瓜步暮濡须。  
长风沙顼问鲤鱼，大孤山侧鸣寒乌。  
鱼腹无书报家信，凭乌为到西山区。  
西山松柏应更好，及取之官来拜扫。  

梅尧臣　送傅越石都官归越州待阙  
越客舟从真定至，夜夜镜湖生梦寐。  
晓度吴江百尺船，洗眼重看会稽翠。  
买臣负薪樵径荒，伯鸾赁舂苔臼弃。  
绿橘黄柑带叶收，白粳紫蟹侵霜馈。  
食蟹易美粳易饱，绿橘佐酒柑佐醉。  
莫论仕宦远与近，布袍练袍何所利。  
君恬不忍乞丐为，且返故庐聊以迟。  

梅尧臣　送葛都官南归  
不羡新为赤县尹，惟羡暂向江南归。  
江南幂膜梅雨时，风帆差差并鸟飞。  
罾竿夹岸长若桅，水笼畜鱼鲜且肥。  
家在千山古溪上，先应喜鹊噪门扉。  

梅尧臣　送公仪龙图知杭州  
在昔汉中微，我祖入吴门。  
公今领名都，千骑拥高轩。  
与古异出处，素节古本原。  
江观白马潮，水花长鲸奔。  
山飘月桂子，天香一国繁。  
壮奇已若此，纤侈尚亦存。  
旧闻其风俗，色易而柔温。  
太守朝驾车，闾巷焚兰荪。  
太守暮还府，灯烛照旗旛。  
清歌延冠盖，广湖浮酒樽。  
成都与余杭，天下莫比论。  
彼为公故乡，此为公偃藩。  
吏民宜寡事，恺悌有谣言。  

梅尧臣　送贡仲章之燕  
天启文明泰运兴，汉庭来召鲁诸生。  
我婴世网空投老，君向容台早著名。  
水阔风高鹏翼健，沙乾云暖马蹄轻。  
归来衣锦看他日，何用樽前唱渭城。  

梅尧臣　送勾谌太丞通判颍州  
颍川倒湾流，栏船曲转钩。  
吏迎如太守，民望亚诸侯。  
芳圃深通野，寒湖半抱州。  
前贤多旧迹，佳咏听君留。  

梅尧臣　送顾中舍赴德顺军  
闻从垅坻去，垅坻多羌兵。  
明月共临峡，风泉如哀筝。  
志士莫忆家，将军亦儒生。  

梅尧臣　送广西提刑潘比部  
白麻新拜大丞相，黄纸首除南省郎。  
欲使平刑安远俗，莫辞乘传历炎荒。  
桂林地险通椎髻，阳朔峰奇削剑鋩。  
自有王门旧勋业，且须稀作上书囊。  

梅尧臣　送郭功甫还青山  
来何迟迟去何勇，羸马寒僮肩竦竦。  
昨日弃为梅福官，扁舟早胜大夫种。  
负经不厌关山遥，访我犹将岁月恐。  
得言会意若秋鹰，反翅归飞轻饱氄。  
明朝到家年始开，椒花寿酒期亲捧。  
何当交臂须强行，莫作区区事丘垅。  

梅尧臣　送韩八太祝归京师求医  
少年絜而腴，茸茸颔有须。  
冒热跨马去，去去天王都。  
借问去何谓，就医将疾驱。  
客曰实诳我，健壮其非夫。  
敢告固不绐，但怪所见愚。  
瘠者未必病，病者未必癯。  
天马不著肉，日走万里途。  
山熊岂无膏，养体唯恐痡。  
滞结在於内，安得形肌肤。  
厥貌虽美好，厥灰勿须臾。  
疗之欲其渐，炽之非爱躯。  
此行不饮别，安得持酒壶。  

梅尧臣　送韩持国  
曰予非才敏，乃与世寡游。  
三四洛阳友，过半已成丘。  
晚节五六人，文行皆洁修。  
韩氏棣萼盛，於我为薰莸。  
君比众最笃，我唱君非酬。  
昔我竹轩下，破窗风飕飀。  
君时不厌过，逍遥谈未休。  
颇为俗士憎，恬不防吝尤。  
迩来我还都，君亦辞旧州。  
旧州君所隐，安得此久留。  
雪晴命驾归，使我生悲愁。  
谁见潩水上，定更不惊鸥。  

梅尧臣　送韩持正寺丞知余姚  
君家二仲父，连为吴越宰。  
钱唐与萧山，治迹应无改。  
鱼虾莫厌腥，网罟从人采。  
天晴姚江深，县鼓朝翻海。  

梅尧臣　送韩奉礼  
将欲侍亲去，独要予赠言。  
世风还自有，文体不须论。  
稍爱春波急，微生野岸根。  
舟行宁觉远，几日到都门。  

梅尧臣　送韩奉礼随侍之许昌  
岸之侧，多菖蒲。  
岸之下，多乳鱼。  
乳鱼可以馔，菖蒲可以葅。  
羡君调膳去且乐，因使无忘寄我书。  

梅尧臣　送韩六玉汝宰钱塘  
顷寻高士庐，正值浸湖雪。  
雪中千万峰，参差县前列。  
僧居或隐见，岸树随曲折。  
惊凫如避人，远向寒烟灭。  
潜希为子男，傥得遂疏拙。  
今逾二十年，志愿徒切切。  
方闻落君手，与我曾未别。  
景多诗莫穷，归载压车辙。  

梅尧臣　送韩签判玉汝还南京  
天子甘泉祀，欢声浃九围。  
绿章驰骑入，朱服佩鱼归。  
赋雪上宾席，买鬟更舞衣。  
清池无限雁，莫道信音稀。  

梅尧臣　送韩钦圣学士京西提刑  
王朝慎常刑，恐民陷非辟。  
分命遣使车，谬枉得举摘。  
兼之劝农桑，欲野无旷隙。  
韩侯夙所志，功利岂止百。  
茫茫唐邓间，荒土无牛迹。  
邵阏废未久，柘阳仍旧白。  
二地傥复营，万世不可易。  
昔在汉家时，近亲多占籍。  
苟或非膏腴，当应徒畿赤。  
每念辄叹嗟，未能俾尽画。  
天将富斯民，事与愿不隔。  
其易谓何如，拾芥由琥珀。  
我今送韩侯，书以赠无责。  

梅尧臣　送韩文饶寺丞宰萧山  
吴会未探穴，广陵先看潮。  
横江百马怒，卷海万鼙嚣。  
舟楫凌湍发，鱼龙接浪跳。  
薄言增勇气，少当举山瓢。  

梅尧臣　送韩文饶赞善宰河南  
退之曾作河南宰，韩氏于今又见君。  
县政从来人有望，家声不坠世多文。  
後池分洛贮蓝水，高槛看嵩迷岭云。  
主簿堂前七叶树，手栽应莫已刳焚。  

梅尧臣　送韩玉汝太傅知洋州三首  
函关见残雪，褎谷闻春禽。  
禽响通朱轮，马嘶入青林。  
花明乱石路，云抱寒泉岑。  
天外汉江来，城下渔网沉。  
庖供缩项鳊，坐使宫娥斟。  
农桑不须教，古俗自通今。  

梅尧臣　送韩玉汝太傅知洋州三首  
渭入秦宫古，褎分蜀道难。  
泉声春雨後，月色晓程寒。  
蚕浴桑芽短，禽啼杏萼丹。  
从来称召杜，民俗在君安。  

梅尧臣　送韩玉汝太傅知洋州三首  
春风东来几万里，相送入关如有情。  
灞陵原边柳条暗，咸阳桥畔桃花明。  
自古恨别此两处，十千美酒卮璃倾。  
日落未落车马动，子规滴血壮士惊。  
行哉使君负胆气，蜀道虽险心常轻。  
是时门前大桐树，烂漫紫萼啼流莺。  
弟兄同怀不可见，应亦梦觉嗟远程，  
太白山前一尺雨，桑下问蚕田问耕。  
郡城夜开百姓喜，喜从迢递壶浆迎。  

梅尧臣　送韩仲文奉使  
往使匈奴国，持节岂辞遥。  
朔北正苦寒，风汝与雪飘。  
燕山何处是，汉铭应已销。  
前车渡冰河，後骑鸣金镳。  
行行至穹庐，尊我不敢嚣。  
玉爵亲献酬，名裘进狐貂。  
礼成复命日，菀抑舒杨条。  

梅尧臣　送韩仲文知许州  
孰不为太守，所荣归故乡。  
僚官诧旧识，邸吏窥新章。  
前去别马上，今仰立道傍。  
野老拜车尘，里人持壶浆。  
至家埙篪美，谒垅云日光。  
盛事难尽书，且举国门觞。  

梅尧臣　送韩子华归许昌  
不值风雨暴，杏过梨已开。  
社後清明前，燕与人归来。  
湖中水方漫，谁共泛其隈。  
傥有问憔悴，憔悴未忘杯。  

梅尧臣　送韩子华十月拜扫  
白露已变霜，孝心竟悲恻。  
荐衣如念存，拜垅不遑息。  
带剑蓬池外，兼程困马力。  
礼毕便当还，於诚乃为得。  

梅尧臣　送韩子文寺丞通判瀛州  
常闻河间守，介直天下无。  
选才才且殊，铁网收珊瑚。  
珊瑚得亦难，铁网取亦劬。  
况兹戎马郊，为贰维多谟。  
新春度滹沲，冰上少驰驱。  

梅尧臣　送何都官通判虔州  
楚越封圻接，帆樯上下频。  
商通洲橘熟，信到岭梅春。  
白紵歌修颈，金盘馈紫鳞。  
同勤太守职，龚遂汉名臣。  

梅尧臣　送何遯山人归蜀  
春风入树绿，童稚望柴扉。  
远壑杜鹃响，前山蜀客归。  
到家逢社燕，下马澣征衣。  
终日自临水，应知已息机。  

梅尧臣　送何济川学士知汉州  
丞相初得君，有志重儒术。  
乃言天下士，徒此古清秩。  
遂惩衒鬻人，忝冒十八七。  
进君天禄阁，比众为第一。  
又荐王张韩，恬可与君匹。  
吾侪宜惭羞，空自预朝韠。  
欲归无田园，强住枉岁日。  
值君乘高轩，西望函谷出。  
当时迎长卿，书史传未悉。  
车驰及襁负，千万今可诘。  
老农喜君来，田租不妄率。  
织妇喜君来，缣机当俟毕。  
府胥喜君来，督责去暴抶。  
疾苦无不求，前人唯法律。  
昼锦荣既浮，康民美方溢。  
真为丈夫志，岂是名过实。  

梅尧臣　送何清贾主簿归任  
不远水云间，悠悠泝鷁还。  
分亭接鸡犬，举酒对河山。  
残雪依荒碛，寒烟入暝湾。  
借人鸾枳叹，一并在离颜。  

梅尧臣　送河北转运使陈修撰学士  
河隍多宿兵，兵食固所须。  
幸时不战斗，畜养安可无。  
古兴十万师，七十万家辍耕锄。  
今来岁调饷，且与往昔殊。  
不使民转挽，但使民归租。  
急缓实塞下，商贾以利趋。  
关西河东亦如此，军食虽足民实虚。  
公乎抱长才，当有所画谟，  
应不贷内府，重锦象牙明月珠。  
边城预自足，宁待临事谕。  
莫令汉庭臣，独言桑大夫。  

梅尧臣　送河东转运刘察院  
塞郡屯师久，飞刍始得人。  
权倾拥旄将，诏辍绣衣臣。  
旧里过京洛，辞家渡盟津。  
紫裘苏合染，骢马玉环辰。  
榆荚关头雨，梨花谷口春。  
高车方陟险，丰膳暂违亲。  
山势北临岱，地雄西隔秦。  
行台知不远，能使问安频。  

梅尧臣　送河内令孙偕兼怀太守晁子长  
去年同渡江，江上风雷恶。  
与君相後先，夜向芦洲泊。  
君今作邑太行阳，八月黄河雁初落。  
汉家借寇吏正闲，到喜秋城罢严柝。  

梅尧臣　送河阳通判张寺丞从富公辟  
张公爱神锷，佩服近玉麟。  
又拭华阴土，光彩一以新。  
百里无恶兽，千里无冤人。  
今朝欲何人，去去延平津。  
应当出匣飞。腾波决秋昮。  

梅尧臣　送红梅行之有诗和依其韵和  
缀缀红梅肥似蜡，蒙蒙飞雨洒如脂。  
吴郎齿软食不得，翻忆张公大谷梨。  

梅尧臣　送洪秘丞知大宁监  
三峡蛮溪上，千山楚俗兼。  
妇人樵入市，官井货专盐。  
魑魅或为患，猕猴常可嫌。  
君能厚风化，男子使腰鎌。  

梅尧臣　送洪州通判何太博先归新淦  
拜官江上客，乘马不乘船。  
独畏蛟龙浪，将归风雨天。  
葛花侵野径，源水入腴田。  
君住巴丘下，西山道路连。  

梅尧臣　送侯寺丞知巩县  
伊洛合河流，正临归巩路。  
崖壁人畏崩，芹泥岸长固。  
山回邑郭见，马入云烟暮。  
宰兹虽所淹，况与乡党附。  

梅尧臣　送侯孝杰殿丞签判潞州  
同在洛阳时，交游尽豪杰。  
倏忽三十年，浮沈渐磨灭。  
惟余一二人，或位冠夔禼。  
我今在若亡，似竹空有节。  
人皆欲吹置，老硬不可截。  
君自缑山来，别我不畏热。  
言作潞从事，家贫禄仕切。  
六月上太行，辛勤非计拙。  
天当气候凉，清风自骚屑。  
虽云数日劳，斗与炎蒸绝。  
君本公王孙，才行实修洁。  
锵锵发英声，莹莹如佩玦。  
是为君子器，终见不渝涅。  
相逢未易期，梦寐归鼓枻。  

梅尧臣　送胡臣秀才  
汴水日夜浅，归船不可留。  
天高云就岭，地冷雁回洲。  
江馆鱼堪食，家林橘已收。  
平生素业在，莫见里人羞。  

梅尧臣　送胡公疏之金陵  
绿蒲作帆一百尺，波浪疾飞轻鸟翮。  
瓜步山傍夜泊人，石头城边旧游客。  
月如冰轮出海来，江波千里无物隔。  
自古有恨洗不尽，于今万事何由白。  
依稀可记鲍家诗，寂寞休寻江令宅。  
杨花正飞鮦鱼多，食脍举酒谢河伯。  
但令甘肥日饱腹，谁用麒麟刻青石。  
去舸已快风亦便，宁同步兵哭车轭。  

梅尧臣　送胡胡官知潮州  
自昔揭阳郡，刺史惟韩侯。  
韩侯初来时，问吏泷水头。  
到官谕鳄鱼，夜失风雨湫。  
乃知抱正直，异类尚听谋。  
潮虽处南粤，礼义无遐陬。  
勿言古殊今，唯在政教修。  
适闻豫章士，勇往登犀舟。  
不畏恶溪恶，叠鼓齐歌讴。  
远持天子命，水物当自囚。  
更寻贤侯迹，书上揭阳楼。  

梅尧臣　送胡武平  
来见江南昏，使君咏汀苹。  
再看苹叶老，汀畔送归人。  
人归多慕恋，遗惠在兹民。  
始时绕郊郭，水不通蹄轮。  
公来作新塘，直抵吴松垠。  
新塘建舆梁，济越脱輈仁。  
言度新塘去，随迹如鱼鳞。  
从今新塘树，便与蔽芾均。  
我虽备僚属，笔舌敢妄陈。  
因行录所美，愿与国风振。  

梅尧臣　送湖州太守章伯镇  
一夜北山云，吹作南湖雨。  
南湖迎使君，荷声竞笳鼓。  
频年吴境旱，吴侬相聚语。  
今日见贤侯，鱼虾亦跳舞。  

梅尧臣　送怀贤上人归隐静兼寄达观禅师  
适从山中来，复向山中去。  
为报山中人，莫厌山中住。  
近城尘土多，乱尔烟霞趣。  
野蜂衔漆汁，尚欲为蕂固。  
息此可以安，其能忘我谕。  

梅尧臣　送怀州张从事仲宾  
行色在车马，西亭新雨过。  
移家从上党，佐幕向三河。  
皂荚林初暗，黄粱酒未和。  
七贤无复有，旧迹尚应多。  

梅尧臣　送淮南提刑孙学士  
淮南木老霜欲飞，顺令恐纵诸侯威。  
命书才出邸掾谒，已见衣绣车迎归。  
乐莫我听筵莫迓，清如蟾蜍夜吐晖。  
不须久作平反吏，自合横经亲帝闱。  

梅尧臣　送淮南转运李学士君锡  
王都重兵廪，命使总八方。  
淮南舟车冲，三楚笼利长。  
惟时有才彦，数计等桑羊。  
八月赐诏行，朱斾插大航。  
汴湍入秋涨，东鼓下镗镗。  
今日发大梁，明朝过睢阳。  
睢阳授经地，父老认道旁。  
同业八十人，或贵或为郎。  
先生殁大官，弟子无荷囊。  
乃知诗书传，要在明三纲。  
隋未闻仲淹，来学去佐唐。  
唐初称名臣，鲜及杜与房。  
亲见慕义人，专门起辉光。  
我闻房杜流，已显惟王张。  
云汉几万里，星宇争耀芒。  
归来立螭头，莫爱鱼稻乡。  

梅尧臣　送黄殿丞通判润州  
前年江州飞火龙，楼殿化尽山将熔。  
今闻榱栋复华壮，大阁渠渠出波上。  
南徐别乘简且闲，下马岸傍呼画舫。  
永日江风不畏入，楫师猱狞欺白浪。  
衣上京尘莫厌多，斗擞中流云在望。  

梅尧臣　送黄国博知抚州  
逆水乘风上，蒲帆满挂樯。  
日行知几里，江渺不分疆。  
宿浦随潮入，逢人问路长。  
临川十万户，勤劳执壶浆。  

梅尧臣　送黄生  
我本东西南北人，穷途不复泪沾巾。  
亦知车马有行色，为见长沮与问津。  

梅尧臣　送回上人  
云出任西东，飘然意莫穷。  
山川生眼界，巾舄遍区中。  
去去曾无著，劳劳本是空。  
梅溪人可见，重尔似泓公。  

梅尧臣　送惠懃上人  
遽告我行何所之，东南尔土尔自知。  
山水佛事不暇说，去何速兮来何为。  
公卿贵人见尔喜，为尔买屋丐尔资。  
王城幸可乐岁月，野鹤终是思陂池。  
去去云霞不容侣，却应来此如前时。  

梅尧臣　送吉老学士两浙提刑  
重本恤刑天子圣，舟车持诏使臣贤。  
部中汉吏无冤狱，葑上吴人益美田。  
重过故乡逢故老，一闻鸣鹤记山川。  
不须歌管唯诗酒，况有余杭白乐天。  

梅尧臣　送家挣寺丞知洛南  
秦爱商於地，信美洛水南。  
银铅与丹砂，凿金民争贪。  
蜀客善制锦，当先务桑蚕。  
衣老以及少，使煦如春酣。  
摘蔬有笋蕨，钓庖有岩潭。  
颇同故乡味，将喜获所谙。  

梅尧臣　送嘉州监押曹供奉  
旧友尹师鲁，尝作送子文。  
文存人已殁，行复我何云。  
平寺为郡尉，遐方宜抚军。  
定过杨雄宅，野鹤自成群。  

梅尧臣　送建州通判沈太博  
昔闻醉翁吟，是沈夫子所作。  
今听醉翁吟，是沈夫子所弹。  
声如冰凘下石滩，嚼啮碎玉遶齿寒。  
四坐整衣容色端，醉翁虽醉无慢官。  
其音正以乐，其俗便且安，  
何害酩酊颜渥丹。沈夫子，  
邂逅相遇必已欢。玉琴能写人肺肝，  
人所为难君不难。平明解船建溪去，  
轻齰快意不长湍。溪东白茗象月团，  
来华至尊龙屈盘。余为带銙与脔片，  
散在六合云漫漫。况君五脏清如水，  
宜饮沆瀣采木栏。更留瓦砚赠我看，  
邺宫鸳鸯谁刻剜。  

梅尧臣　送江东转运杨少卿  
世言楚使者，乃是汉名卿。  
曾欲察黄绶，但能勤列城。  
江山无改故，草树几更荣。  
有意自民甚，不同求羡盈。  

梅尧臣　送江西转运冯广渊学士  
五月江南行，南风江恶溯。  
乘潮虽有信，不过湓城去。  
船经香炉峰，峰前须暂住。  
三年少尹劳，始得看瀑布。  
到官未必闲，举察忧财赋。  
回思庐山傍，尘土已生虑。  
尚存滕王阁，无忘一登顾。  

梅尧臣　送江学士睦州通判  
涉淮淮水浅，泝溪溪水迟。  
君到桐庐日，正值采茶时。  
试问严陵迹，今复有谁知。  

梅尧臣　送江阴签判晁太祝  
去无珠履为上宾，进船申浦忆春申。  
江田插秧鹁姑雨，丝网得鱼云母鳞。  
青天折桂香未灭，紫豉煮莼甘更新。  
平时况可乐风月，吴物信美聊前陈。  

梅尧臣　送晋原乔主簿  
太守登车时，我病不能出。  
遥期玩海棠，度险马屡叱。  
唯畏行迈迟，恶欲及春日。  
何为爱此花，曾非桃杏匹。  
生红浓复浅，瘦蕂修且密。  
湖傍几十树，雕盘拥新漆。  
酒倾琉璃盆，月上欢未毕。  
县官同远宦，簿领无督诘。  
刻意咏芳菲，追补李杜失。  

梅尧臣　送京西转运李刑部移京东转运  
列藩环王都，遂分东西道。  
统制连别京，守臣多硕老。  
外台持权纲，才具必美好。  
公今且更践，入用颇不早。  
乃令山东粟，饷馈岁可保。  
古路趋汶阳，长风吹绿草。  

梅尧臣　送泾州良原何鬲主簿  
春风入边碛，二月沙草生。  
胡马自偷牧，汉农宁废耕。  
薄田刈晚谷，又饷防秋兵。  
县版固当重，调轻无与程。  

梅尧臣　送觉上人归湖州  
古寺一盂饭，弊衣三岁尘。  
相应维帝祝，子已得袍新。  
范叔复何望，原生甘自贫。  
归看五湖上，终有泛舟人。  

梅尧臣　送阚令之潭州宁乡  
秋风逆水急，挂席飞鸟轻。  
三江去虽远，一日行几程。  
朝辞洞庭岸，暮抵巴陵城。  
长沙古建国，地狭赋薄征。  
邑宰爱民者，选荐岂非精。  
既曰处民上，固当知民情。  
民居篁竹间，山獠相杂并。  
教道苟未至，毫发心起争。  
太刚易断折，太柔难搘撑。  
贵在得中道，於焉无近名。  
闻多不祥鸟，似鴞何足惊。  
远方此为常，慎勿心屏营。  
贾谊度湘水，为文吊屈平。  
因君寄杯酒，为我酹贾生。  

梅尧臣　送可教僧归越  
万事厌寻常，羡慕每不足。  
居南多北思，在远惭近俗。  
既来橘变枳，但见空条绿。  
气味谁复论，孤根逼岩曲。  

梅尧臣　送阆州驻泊荆供奉  
青天不可上，蜀道未尝行。  
每说褒斜险，唯闻猿鸟声。  
去为千里客，自握一方兵。  
所重恩威立，无将远戍轻。  

梅尧臣　送乐职方知泗州  
长堤冻柳不堪折，穷腊使君单骑行。  
苏合轻裘霜莫犯，铜牙大弩吏先迎。  
山　　楚贾连樯泊，水上禹书寒磬清。  
试向郡楼东北望，烟波千里月临城。  

梅尧臣　送雷太简知虢州  
牛车读古书，少作游秦客。  
一朝起为郎，华省何赫赫。  
若有南山云，时时生枕席。  
云润不益老，呼吸乘间隙。  
抱痾初骇闻，既愈赖药石。  
遂请虢太守，虢事简且适。  
况有三堂存，韩诗犹可觌。  
永歌复饮酒，东平希阮籍。  

梅尧臣　送李才元学士知广安军  
杨柳未堪折，柔条时倚风。  
朱轮过灞上，杜宇响褒中。  
危栈憎春雨，晴林发晓红。  
不须言蜀政，当自学文翁。  

梅尧臣　送李才元学士知邛州  
太守车煌煌，莫如还故乡。  
昔登蜀郡籍，今得临邛章。  
过家礼耆旧，接境跪壶浆。  
寒径道路远，春入山川长。  
俗将乐其化，诏亦美其良。  
相如有遗迹，谁复酒垆傍。  

梅尧臣　送李祠部知滑州  
自古重名器，未尝轻授人。  
煌煌东郡守，灿灿两朱轮。  
父祖继居此，恩荣谁与邻。  
秋风度河水，马足不生尘。  

梅尧臣　送李殿丞通判处州  
拜官将近亲，不畏千里险。  
泝流上赣水，石乱波惊飍。  
舟人素已谙，曲折就回闪。  
岂虞失便利，倚惯忧亦掩。  
昔余从平流，悸梦尚成魇。  
今逢子方去，青{左纟右乍}丝新染。  
沙头有堠吏，惴立板方敛。  
鸿雁正来翔，竞看朱服俨。  

梅尧臣　送李殿丞通判蜀州  
尝闻蜀国海棠盛，因送李侯宜有诗。  
日爱西湖照空锦，醉看春雨洗燕脂。  
郡无公事中园乐，民喜群邀匝树窥。  
望帝乌啼空有血，相如人恨不同时。  
最鲜深浅非有染，解赋才华未得知。  
闻说赵昌今已老，试教图画两三枝。  

梅尧臣　送李端明知河中府  
才业人终服，聪明帝所闻。  
来希段干木，去识大冯君。  
金络鸣津口，朱旗飍雁群。  
山河虞旧国，箫鼓汉横汾。  
古堞临秋月，高楼等白云。  
应同羊叔子，缓带隔嚣氛。  

梅尧臣　送李逢原  
祢衡负其才，沉没鹦鹉洲。  
李白负其才，飘落沧江头。  
後亦多效此，才薄空羁囚。  
文章本济时，反不能自周。  
吾尝戒吾曹，慎勿异尔流。  
臧仓毁孟轲，桓魋迫圣丘。  
虽云推之天，未免皇皇求。  
吾今重子学，无力荐公侯。  
行当思吾言，非教子佞柔。  

梅尧臣　送李阁使知冀州  
騕褭黄金络，春风北渡河。  
将军守汉法，壮士发燕歌。  
绿水塘蒲短，晴天寒雁多，  
家声复年少，矍铄笑廉颇。  

梅尧臣　送李灏秀才南归  
乘驴雪中来，别我千里归。  
江南梅花发，身与越乌飞。  
几年客大梁，著尽箧中衣。  
空余一束书，去恨识者稀。  

梅尧臣　送李节推挈内归宁池阳并李察推往南康军嫁妹二君同行  
江上双画舸，风帆或先後。  
晚共泊芦洲，欣同幕中友。  
一过长风沙，一住贵池口。  
当时骢马客，今是凭熊守。  
每怜诸女贤，与婿来为寿。  
上去至南康，嫁妹事箕帚。  
不畏杨澜险，不为庐峰秀。  
二君情义著，我送何须酒。  

梅尧臣　送李泾州审言二首  
汉家旧日回中路，天子新除太守行。  
牙将握刀趋远驿，羌人下马拜高旌。  
云间白草开边陇，山上朱楼压郡城。  
勇脱区区簿书内，壮心应欲请长缨。  

梅尧臣　送李泾州审言二首  
古章乘一障，不过提千兵。  
今握数万众，独自制名城。  
诸将俯听命，莫敢辄吐声。  
堂下选騕褭，帐中图峥嵘。  
山川在目中，虏寇来必平。  
谁人识谢艾，只是一书生。  

梅尧臣　送李君锡学士使契丹吊慰  
昨日匈奴来告哀，殿门不识桃花开。  
今闻君去作吊使，正值雁嗥从北回。  
风卷黄云无远近，山留白雪犹枯莇。  
归看车马汗流沫，逃暑为传河朔杯。  

梅尧臣　送李康伯赴武当都监  
城下汉江流，沧波照鬓秋。  
山川包楚塞，风物似荆州。  
试听清砧发，何如画角愁。  
遥知绝戎笔，水味有槎头。  

梅尧臣　送李密学赴亳州  
倦输关内粟，遂请颍川符。  
治绩可称最，士民将以苏。  
谯都君命重，苦县祖风殊。  
仙桧留阴在，甘棠即化敷。  
行舟通远水，候骑溢长衢。  
他日人怀望，烟云自满湖。  

梅尧臣　送李南玉  
小人贫於资，君子贫於时。  
小人富於货，君子富於辞。  
贫虽同寒饥，富不同路岐。  
彼富殁则已，此富名不移。  
丈夫事百变，未死安可期。  
明明趋财利，莫恤前人嗤。  
举家如春蚕，仰食不可迟。  
况念宿债窘，何愧贱士为。  
买臣尝负薪，相如犹涤卮。  
君思此二人，信吾言不欺。  
迩者有赵壹，穷愤自兴诗。  
乘骥抱美玉，乐与和未知。  
古来鲜逢遇，後世无苦悲。  

梅尧臣　送李审言殿丞归河阳  
大河冬合时，上可驰车马。  
子归从桥安，黄流在冰下。  
况命使於家，其美世为寡。  
是宜饬以行，慰此怀慕者。  

梅尧臣　送李师锡太博通判怀州  
洛阳古道登北邙，河内碧山横太行。  
朝骑快马暮可到，风物人心皆故乡。  
竹林无踪怀阮籍，路傍有家嗟宣王。  
别乘差向二千石，教民惟在亲耕桑。  

梅尧臣　送李太保知仪州  
出塞开牙帐，论兵启玉铃。  
汉泉思白马，秦冢吊蒙恬。  
族本西山大，声从渭北兼。  
相如尝学剑，文士亦何嫌。  

梅尧臣　送李泰伯归建昌  
推天以知命，自古岂不然。  
桓魋及臧仓，尝毁圣与贤。  
後人何蹈之，其事实好还。  
君居麻源谷，学礼如郑玄。  
声名久已大，籍籍四海传。  
昨因丞相举，便谓升云烟。  
朼来太学馆，食贫向三年。  
忽怀枌榆下，归思独绵绵。  
得告许暂注，落莫求楚船。  
捋髯沧江上，仰看饥飞鸢。  
谁识鵷雏志，闲诵庄叟篇。  
喜问里中儿，重到旧林泉。  
洗荡俗尘垢，焚烈跨马鞯。  
不向世路去，徒取愁肠煎。  
鸡豚粗可养，禾黍亦足田。  
不惭莎衣虫，以叶自包缠。  
及其饱满时，曷异冠貂蝉。  
君意我强写，虽慕何由缘。  

梅尧臣　送李庭老归河阳  
五月驰乘车，归心岂畏暑。  
道上多清阴，日中不遑处，  
函谷自控带，大河无险阻。  
时平独往还，拜寿觞屡举。  

梅尧臣　送李推官之兵州  
昆仑燕子五两岸，雾露薄水平湖寒。  
风帆美满八百里，夕从岳阳楼上看。  
鱼跳鹭立月钩下，星斗烂烂垂栏干。  
羽书不到樽俎里，蛮兵况去荆楚安。  
试寻燕公旧赋笔，磨圭刻碧独可完。  

梅尧臣　送李尉子京之邵武光泽  
母老不择禄，一官勤夙兴。  
长河未结冻，去客已怀冰。  
露蝉不饱腹，志士甘曲肱。  
远方人所畏，所畏非所兢。  

梅尧臣　送李献甫  
览君南来诗，如对江上景。  
今忽告我归，东风生马颈。  
马行日几里，到家梅萼逞。  
重登石头城，为我一引领。  

梅尧臣　送李献甫寺丞知虹县先归金陵  
今日归为美，涂金作马缨。  
愿言膏沐妇，相望石头城。  
得邑柳堤合，还家梅野晴。  
里中多乐事，州牧是名卿。  

梅尧臣　送李信臣尉节县先归湖州  
梁王吹台侧，五月多荷花。  
荷开对翘鹭，吴客还思家。  
家在水中城，四面如铺霞。  
焉能长相守，千里独起嗟。  
补官东海上，物景莫言赊。  

梅尧臣　送李学士公达北使  
万里使穷域，山川入马蹄。  
驰鸣沙水冻，雕击雪云低。  
食饮羊兼酪，供迎虏杂奚。  
礼成回近日，喜听早期鸡。  

梅尧臣　送李学士河东转运  
重持使者节，北上太行行。  
未注螭头笔，来賙塞下兵。  
朱辬邦伯至，黄绶县官迎。  
腊雪临关密，宵烽出堠明。  
山川壮汾晋，戎马说幽并。  
此地多才俊，其人不易轻。  

梅尧臣　送李载之殿丞赴海州榷务  
瓜蔓水生风雨多，吴船发棹唱吴歌。  
槎从秋汉下应快，人忆故园归奈何。  
世事静思同转毂，物华催老剧飞梭。  
茶官到有清闲味，海月团团入酒蠃。  

梅尧臣　送李中舍袭之宰南郑  
莫问褒中道路难，襄阳直上几重滩。  
苍烟古柏汉高庙，落日荒茅韩信坛。  
出水槎头一丝挂，穿虹雨脚两桥残。  
土风大抵如南国，期会先时俗自安。  

梅尧臣　送栎阳宰朱表臣  
塞上备胡羌，关中调兵食。  
秦民尚苦输，汉吏勤求职。  
君今喜怀诏，驰骑宁暇息。  
其邑尝雨金，於时岂能得。  
行当经濡上，故事犹可忆。  
前代多战争，鬼火弄阴黑。  
苍苍路傍草，憔悴希春色。  
县涂诚有政，威惠为令德。  

梅尧臣　送良玉人上还昆山  
来衣茶色袍，归变椹色服。  
孙舟洞庭去，落日松江宿。  
水烟晦琴徽，山月上岩屋。  
野童遥相迎，风叶鸣橡槲。  

梅尧臣　送梁学士知襄州  
骑吹荆州去，乔林汉水前。  
乡亭逢故老，牛酒问高年。  
翠巘临关路，黄柑逐贾船。  
习家池馆在，宾从与留连。  

梅尧臣　送廖倚归衡山  
雌猿夜啼别湘东，晓寻故人背孤桐。  
孤桐有声弹不响，弦绝曲在埋蒿蓬。  
知音万古期必逢，今日已闻天下雄。  
陟山涉水不辞远，文章大名居禁中。  
扣门一见颜色喜，抱琴三叹含徵宫。  
九畴不汨微禹力，尧舜岂无明与聪。  
推根致本贤意合，叙述况值太史公。  
贸金得玉莫忘宝，却过洞庭乘朔风。  
猿休啼月月色好，还来旧山伴狙翁。  

梅尧臣　送林大年殿丞登第倅和州  
和靖先生负美才，族孙今似汉庭枚。  
败亡项籍江边庙，应媿文场战胜来。  

梅尧臣　送林大年寺丞宰蒙城先归余杭逋之侄孙  
东方有奇士，隐德珠在渊。  
川壑为之媚，草树为之妍。  
殁来十五载，独见诸孙贤。  
煌煌出仕途，皎皎如淮蠙。  
今为蒙城宰，归问浙江船。  
何时渡杨子，夜入明月边。  
有舄不化凫，有琴何用弦。  
真趣还自得，治民唯力田。  

梅尧臣　送临江军监军李太博  
三江卑湿地，北客宦游稀。  
雾气多成雨，云蒸易损衣。  
白醪烧瓮美，黄雀下田肥。  
未辨殊方语，山歌半是非。  

梅尧臣　送临江胥令  
初从桃源还，却向竟陵去。  
今作中州官，山水不曾饫。  
且当传竹枝，莫学乘篮辺。  
云木杜鹃时，千岩响行处。  

梅尧臣　送令狐宪周度支知秀州  
鬓丝不是吴蚕吐，未到吴中已成缕。  
清肠无茧自能生，穷愁便织连今古。  
论兵说剑三十秋，乃知功名难强取。  
往往横遭年少轻，好在驱车海边去。  
海边郡民迎太守，黍作壶浆牛作脯。  
剩持盐豉煮紫莼，卵色椀宽光欲舞。  
试寻陆机旧时迹，画舟乌榜穿平浦。  
秋草宅荒闻杜鹃，应暂徘徊解腰组。  

梅尧臣　送刘{弓弓夂}秘校赴婺源  
云木葱茏处，鸡鸣古县城。  
山高地多险，源近水偏清。  
斫漆资商货，栽茶杂赋征。  
案头龙尾砚，切莫苦求精。  

梅尧臣　送刘比部  
青山夜来雨，溪水已潺湲。  
侵晓桂旗动，伤离苹渚前。  
百壶临祖道，两桨破春烟。  
旧业西河上，归心向日边。  

梅尧臣　送刘成伯还都  
余昔困川途，今非羡行者。  
谁心寄南风，相送过平野。  
既吹莲叶舟，更逐桂条马。  
中州多故人，怀抱幸君写。  

梅尧臣　送刘成伯著作赴弋阳宰  
我昨之官来，值君为郡掾。  
当年已知名，是日才识面。  
未久嗟还都，始应群公荐。  
遂除芸省郎，出治江上县。  
县剧素所闻，其俗到可见。  
水精制盘盂，冰莹产郊甸。  
鸣筝斲桐梓，雕饰杂宝绚。  
有药化铜铅，方士多伏链。  
君今齿尚壮，好学常不倦。  
二者定非惑，吾言亦狂狷。  
弦歌将有余，幸可穷经传。  
归来期著书，箧楮盈百卷。  
暮学此疏慵，无能守贫贱。  
明朝君当行，勉勉自出饯。  
岂无一壶酒，岂无一鼎馔。  

梅尧臣　送刘定贤良下第赴广陵令  
刘蕡不登科，众口诵其策。  
得者为之差，闻者为之惜。  
摧藏一时屈，论议千古白。  
至今简篇中，一字不敢易。  
其言究时病，舂刺若戈戟。  
引经见大法，非蹈春秋僻。  
我朝屡得人，无不升显赫。  
乃知所中否。实命系通厄。  
中则首公相，人情作冠帻。  
否则走仕涂，人情作履舄。  
秋风广陵城，千里夷门客，  
壮心虽暂失，美宝有时获。  
怊怅以送君，致龙翻点额。  

梅尧臣　送刘继邺秀才归当涂  
鵷雏始出巢，欲矜五色羽。  
乃见郡鸱盘，壤中将有取。  
梧桐与竹实，安得在平土。  
所趣固已殊，而何不远举。  
幸失网罗目，宜还兰蕙圃。  
故乡有嘉林，其下可以处。  
会侍朝阳鸣，贺夔成律吕。  

梅尧臣　送刘纠曹  
溪边前日君辞我，江上今朝我送君。  
自去芦洲寄消息，故人犹在武昌军。  

梅尧臣　送刘郎中知广德军  
昔在少年时，辛勤事诸父。  
诸父为桃州，物宜皆可数。  
事君勤职贡，采茗先谷雨。  
劭农井田桑，科薅重锄斧。  
城西大灵祠，措意初似禹。  
将通吴境河，身自同豕伍。  
期妇来饷时，坛上必鸣鼓。  
一为乌所误，愧恨去不睹。  
至今存遗堤，五丈立坚土。  
正如开辳辕，黄熊惭启姥。  
功利欲及民，血食宜簋簠。  
祠後有高山，山头多栋宇。  
此实诸父为，禾麻可就俯。  
岁登有乐事，或亦作歌舞。  
赋诗当清明，解禊思洛浦。  
其言在黑石，往往被乐府。  
于今三十年，追想渐成古。  
公将乘朱轮，去问民疾苦。  
治术自有具，薄言无所补。  
缺将陈迹书，又且剧莽卤。  

梅尧臣　送刘十往荆渚  
临水一太息，解舟当落晖。  
上楼人已远，极目鸟空飞。  
荆楚时方晏，江湖客未归。  
定知吟忆处，林外月光微。  

梅尧臣　送刘司勋奉使  
授命出绝域，北至单于庭。  
驰鸣沙碛遥，马倦朔雪零。  
幽州古道上，胡笳应夜听。  
尝闻昔时语，南看北辰星。  
使回傥可记，乃得验天形。  

梅尧臣　送刘元忠学士归陈州省亲  
芸香闲秘秩，苏合著新裘。  
公子言归日，天王赐问优。  
治分周太宰，礼重汉诸侯。  
拜庆无如乐，黄金作酒舟。  

梅尧臣　送刘元忠学士还南京  
昔见相公登瀛洲，今见公子为校雠。  
鲲鹏变化三十载，我生安得不白头。  
君前拜恩父前庆，暂向南都乘顺流。  
南都留守颇为喜，将吏入贺靴声遒。  
酒舁银瓮羊脔炙，上下和煦移凉秋。  
归来却上柳堤路，西风健马控花虬。  

梅尧臣　送刘职方知汾州  
西河风俗厚，尚翅古所闻。  
子夏有遗庙，干木有遗坟。  
太守下车日，当先此二君。  
不必汾水上，秋风看雁群。  

梅尧臣　送刘子思殿丞宰巫山  
千里向巴东，青山不可穷。  
峡猿初入听，蛮语未全通。  
暮雪思梁国，朝云识楚宫。  
吏人衣拜处，嘶马入丹枫。  

梅尧臣　送柳秘丞大名知录  
言今魏都去，听我愿少休。  
地息戎马牧，民苦黄河流。  
浑浑发西极，奋奋入九州。  
自古患决溢，于今为疮疣。  
禹力顺而东，汉防筑其陬。  
完坏非一日，利害经千秋。  
主印无切责，治水莫轻谋。  
府公山西种，贵已为通侯。  
樽酒与歌舞，上客共优游。  

梅尧臣　送鲁玉太博挽词三首  
射策志何远，阖棺人共疑。  
奠觞朋友去，泣血母兄悲。  
雾气窗间尽，车声户外知。  
玉楼成作记，此语可能欺。  

梅尧臣　送鲁玉太博挽词三首  
自昔称王谢，於今亦盛门。  
尚看珠树秀，应见玉麟存。  
书史辛勤学，文章苦死论。  
都然莫施设，恨尚九原吞。  

梅尧臣　送鲁玉太博挽词三首  
试问於天下，谁从百岁心。  
短长从所尽，祸福乃相寻。  
只以名宾实，那论古至今。  
未能忘物境，空复叹人琴。  

梅尧臣　送陆介夫学士通判秦州  
从来戎马地，飨士日椎牛。  
介胄奉儒服，诗书参将谋。  
陇云连塞起，渭水入关流。  
岂似瀛洲下，穷年事校雠。  

梅尧臣　送陆子履学士通判宿州  
雷雨初过草木新，汴堤杨柳绿阴匀。  
已看画舸逐流水，不惜长条折与人。  
淮境秋传蟹螯美，郡斋凉爱蚁醅醇。  
睢南莫久留才子，宣室归来问鬼神。  

梅尧臣　送闾丘殿丞  
每有西归客，谁无满袖诗。  
都忘将别意，竞媚向官资。  
凭在屋头月，照君墙上旗。  
不同山一定，更远更相随。  

梅尧臣　送吕冲之司谏使北  
虏人多窃朝廷礼，译者交传应对辞。  
羊酪调羹尊汉使，氈堂举酒见阏氏。  
曚曚白日穿云出，漭漭黄沙作雾吹。  
知去燕京几千里，胡笳乱动月明时。  

梅尧臣　送吕寸丞希彦邠州签判  
自有仲宣乐，从军仍近亲。  
关河历周郑，风雪过咸秦。  
原上方驱马，鞍傍忽起鹑。  
世家传钓玉，重问渭川滨。  

梅尧臣　送罗职方知秀州  
陆云尝夸千里莼，便轻羊酪同埃尘。  
君今得郡正千里，已患无羊厌此珍。  
乃知南北各所乐，乘舟不如乘马恶。  
水边不见秦罗敷，纵有西施肌肉薄。  
使君事事未称意，绿水芙蓉定何若。  

梅尧臣　送洛南周寺丞  
将去洛南宰，日闻庭下松。  
乱山归四隐，旧墅隔三峰。  
狭谷车能入，春林雨易逢。  
地多椒与漆，货必厚於农。  

梅尧臣　送马少卿知襄州  
荆州太守随车雨，昨夜云从岘首生。  
候吏莫辞弓箙重，春泥初著马蹄轻。  
朝穿锦石江滩润，暮入烟堤竹屋鸣。  
却叹当年杜元凯，沉碑空爱异时名。  

梅尧臣　送马廷评之余姚  
越乡知胜楚，君去莫辞遥。  
晓日鱼虾市，新霜橘柚桥。  
河流通海道，山井应江潮。  
近邑逢鸥鸟，先应避画桡。  

梅尧臣　送马廷评知康州  
南去晋康郡，风帆几千里。  
辞家上洞庭，落叶过湘水。  
泷吏迎使君，壶浆出蛮垒。  
问俗言未通，观风想先喜。  
曾非异方趣，颇与华人拟。  
期子寄梅花，无由问行李。  

梅尧臣　送马行之都官  
昭亭山下送君时，不畏西行剑栈危。  
笮马跨来身更健，吴船乘去计非迟。  
钱塘湖上寻云屋，巾子峰前种槿篱。  
此趣已高天下士，不须功业似鸱夷。  

梅尧臣　送马仲途司谏使北  
每逆龙鳞司谏诤，又持旄节使阴山。  
貂裘不见风霜劲，雁碛遥知道路艰。  
冰脍芥齑非楚味，玉苕兰茁说燕颜。  
单于不敢轻中国，名马新调为送还。  

梅尧臣　送曼叔襄城尉  
昔君乘紫骝，来猎荒城下。  
复乘紫骝去，不逢亭长骂。  
溪风欲涉时，山雪独归夜。  
此趣信所谙，羁官莫悲叱。  

梅尧臣　送蔓曼卿锁厅赴举  
旧果岂非好，截树接新枝。  
欲变明年花，曾不根本移。  
屈彼自然性，曰兹山木卑。  
子才实艳富，久为人所推。  
固当升高科，我送作此诗。  

梅尧臣　送毛秘校罢宣城主簿被荐入补令  
良骥不必大，腾羁已超迈。  
良弓不待寒，调弦自劲快。  
宣城古大邑，听讼易聋聩。  
君能抉其塞，宰与民共赖。  
自当割鸡用，刃必无钝败。  
尝闻开元时，令长多赐戒。  
戒石今尚存，世异事不背。  
以此赠行行，无酒勿我怪。  

梅尧臣　送门人欧阳秀才游江西  
客心如萌芽，忽与春风动。  
又随落花飞，去作西江梦。  
我家无梧桐，安可久留凤。  
凤巢在桂林，乌哺不得共。  
无忘桂枝荣，举酒一以送。  

梅尧臣　送蒙寺丞赴郢州  
郢国当时唱，犹传白雪真。  
问今非昔日，和者几何人。  
客自射飞雁，渔能供跃鳞。  
芳洲堕马处，吾祖汉名臣。  

梅尧臣　送闵郎中知池州  
一送池阳守，颇怀当日游。  
青山临岸尽，翠水入江流。  
楚旧茅为贡，燕来雁报秋。  
牧之登览处，故事待君修。  

梅尧臣　送南京签判寇中舍  
东风莫迎船，船下黄流急。  
送车犹未动，顾棹已不及。  
离宫佳气盘，宾幙平时入。  
因君报亲旧，将去江南邑。  

梅尧臣　送宁国军辛崔寺丞移临安  
六月畏岭险，乃陟川程迂。  
遥看云中雁，不乱江上凫。  
鱼网离飞鸿，我邑望何殊。  
鳞方怀其剖，鸟反值以刳。  
为言等王民，岂限楚与吴。  
是维见恋慕，作诗赠路隅。  

梅尧臣　送宁乡令张沆  
长沙过洞庭，水泊风摇砱。  
青山接夷蛮，白昼鸣鴞鹔。  
竹存帝女啼，夔学林雍鑋。  
不嫌卑湿往，教令民须听。  

梅尧臣　送潘供奉承勋  
与君迹熟情已亲，欲将行迈聊感人。  
举酒不能效时俗，半醉苦语资立身。  
长大实好带弓剑，何不往助清边尘。  
门戟虽高岂自有，当思乃祖为功臣。  
所宜踊跃发奇策，嘉名定体庶得真。  
傥以斯言作狂说，乘肥食脆任青春。  

梅尧臣　送潘士方建昌  
军垒近仙山，麻源第三谷。  
灵运诗亦存，鲁公记可读。  
幸时无寇攘，闲日望云木。  
傥见西王母，白麟如白鹿。  
来寻鸟爪人，神光生石屋。  
无念痒背搔，还恐罹怒扑。  
学道我未成，链气不饱腹。  
安得羽翼生，下上同黄鹄。  
送君想君游，星斗坛边竹。  

梅尧臣　送潘司封知解州  
盐池暗涌蚩尤血，红波烂烂阳乌热。  
岸旁遗老记南风，五月满畦吹作雪。  
白径岭上橐驰鸣，太行山中骐骥苶。  
古人射利今人同，行商不困何由设。  
朱审太守自东来，先世大夫留故辙。  
是非取与应不移，秦人休衒张仪舌。  

梅尧臣　送潘歙州  
一见新安守，便若新安江。  
洞澈物不隔，演漾心所降。  
远指治所山，已入邻斋窗。  
捧舆登南岭，策马怀旧邦。  
养亲将为寿，倾甘抱玉缸。  
观军将劳士，脔肥堆羊腔。  
下车谈诗书，上世拥旄幢。  
勿窥渊游鳞，无吠夜惊尨。  
他日闻课第，天下谁能双。  

梅尧臣　送裴节推归京  
远水未生冻，轻舟归大梁。  
岸回初向月，篙滑始沾霜。  
清世岂淹俊，上公存荐章。  
行应重对策，莫愧汉贤良。  

梅尧臣　送裴如晦宰吴江  
吴江田有粳，粳香舂作雪。  
吴江下有鲈，鲈肥脍堪切。  
炊粳调橙齑，饱食不为餮。  
月从洞庭来，光映寒湖凸。  
长桥坐虹背，衣湿霜未结。  
四顾无纤云，鱼跳明镜裂。  
谁能与子同，去若秋鹰掣。  

梅尧臣　送裴虞部知信州  
攒青历历正面山，刺史日坐云屏间。  
楚人竟掘水精璞，汉女买作月佩环。  
时惟产宝不重谷，愿当化俗无弃菅。  
往辞丞相相有言，物景清绝何由攀。  

梅尧臣　送签判张秘丞赴秀州  
江燕归时君亦归，燕巢未暖君还去。  
去去溪边杨柳多，正值清明欲飞絮。  
竞折赠行何所益，时当长养伤嘉树。  
不如举酒对青山，酒罢移舟须薄暮。  
嘉禾主人余久知，迹冗不拟强攀附。  
党或无忘问姓名，为言懒拙皆如故。  

梅尧臣　送钱驾部知邛州  
细雨梅初熟，轻寒麦已秋。  
路危趋剑道，梦稳过刀州。  
秦栗非吴食，巴粳类越畴。  
当垆无复旧，试似长卿永。  

梅尧臣　送人入都下  
梁虽千里近，楚隔九江深。  
卑湿嗟犹剧，炎蒸老不禁。  
高怀云出没，寄信鸟浮沉。  
君去逢亲旧，微吟亦见心。  

梅尧臣　送任太博归省西部  
人言少保持家谨，载见西京万石君。  
子舍今归浣裙切，里门重戒下车勤。  
田园一一能为计，僮仆欣欣亦有闻。  
我负洛阳山水久，试因行色寄嵩云。  

梅尧臣　送汝阴宰孙寺丞  
艑郎唱橹燕尾下，颍水落日蛇鳞生。  
绿蒲被岸渔网举，黄鸟啄葚缲车鸣。  
吏无诟租官正来，不借鲂鱮与吏烹。  
馈吏人情见里党，官非喜慢知官清。  

梅尧臣　送瑞竹长老归当涂因寄徐著作  
谢傅青山路，春来蔓草生。  
樵苏犹不入，瓶锡莫能行。  
朝上野船去，宿逢溪雨鸣。  
多应见康乐，曾重远公名。  

梅尧臣　送润州通判李屯田  
过江始与风沙隔，京口山连北固牢。  
刺史丰仪於体重，邦人全伏以名高。  
宴盘紫蟹方多味，古寺青林不厌遨。  
定挈传家旧图籍，漕河应莫费吴艘。  

梅尧臣　送僧惠思  
大车高马尘塞轨，弄石洗泉人不喜。  
慨然摆落还吴都，归心劲於弦上矢。  
强弩发复开，矢往不可回。  
常应笑燕子，时能海边来。  

梅尧臣　送僧了素游庐山  
平生爱庐山，梦寝不可去。  
江上饶贾船，偶来看已饫。  
释子言南游，徘徊瞻瀑布。  
月飞金熨斗，光展千尺素。  
嫦娥呼织女，机杼勿复措。  
必虞山鬼笑，皎洁无纤污。  
尔若见远公，赠之为坐具。  

梅尧臣　送僧游庐山  
欲游庐山去，将托楚舸梢。  
暮行长河曲，月上黄金坳。  
悠悠几千里，身世非系匏。  
恣观瀑布虹，不畏浔阳蛟。  
诵经东林下，小宇结香茅。  

梅尧臣　送僧在己归秀州  
前岁嘉兴火，僧居化劫灰。  
四方持钵去，千里渡江来。  
心向王城讲，缘从海客回。  
水天闻唳鹤，不复有尘埃。  

梅尧臣　送陕西都运彭待制  
塞下兵难去，关中粟未多。  
君心同汉帝，粮道得萧何。  
函谷马蹄入，渭桥车辙过。  
地形终险固，山色旧嵯峨。  
不媿先贤传，重听得宝歌。  
归来奏天子，安稳看鸣珂。  

梅尧臣　送陕西提刑陆介夫学士  
轻车驰入关，秋色秦山厚。  
太华如相欣，高峰招以手。  
千古此路中，岂不名宦有。  
何日历陇城，旧羌迎马首。  
铜盘荐酥酪，皮服行牛酒。  
边风与边月，冷落谙应久。  

梅尧臣　送上虞孙主簿  
稽山参云深，剡水与天碧。  
行将啼鸟亲，耫不游鳞隔。  
况世住新安，又尝为粤客。  
风物知所谙，穷幽梯翠壁。  

梅尧臣　送少卿张学士知洪州  
朱旗画舸一百尺，五月长江水拍天。  
稳去先应望庐岳，暂来谁复见龙泉。  
阁经吏部重为记，山识吴天旧铸钱。  
往迹可寻军事少，剩书遗逸附青编。  

梅尧臣　送少卿知宣州  
汴水清明下，宣城太守行。  
鸭头吴荡绿，燕尾楚船轻。  
放本三阳重，诗从小谢清。  
州民还最喜，门下旧通名。  

梅尧臣　送邵不疑谪邵武  
不嗟迁谪远，所惜去非迟。  
国法何尝重，君恩亦已慈。  
飞鸿因雨急，寒叶未霜危。  
江上多新酿，肯帘亚竹篱。  

梅尧臣　送邵户曹随侍之长沙  
青袍会稽掾，采服湘江行。  
水馆鱼方美，犀舟枕自清。  
鹧鸪啼欲雨，蟚蝬见还晴。  
风土虽卑湿，醇醪可养生。  

梅尧臣　送邵郎中知潭州  
张铙叠吹洞庭外，缘虎带刀蛮帅迎。  
且谕汉家绥抚厚，莫言湘守事权轻。  
木奴洲近霜包熟，斑竹林昏野鸟鸣，  
贾谊宅边寒井在，暂留千骑漱余清。  

梅尧臣　送邵梦得永康军判官  
言离洛阳日，正值春风前。  
伊水矫白鹭，蜀山鸣杜鹃。  
轻袍游宦去，匹马度关年。  
若过君平肆，穷通可问焉。  

梅尧臣　送邵裔长洲主簿  
姑苏城头乌哺时，长洲草绿春袍归。  
鲁桑叶小蚕出迟，吴田水暖牛耕肥。  
里胥争迎县寮喜，入门先自易彩衣。  
拜亲然後及王事，簿书岂得长相韟。  

梅尧臣　送舍弟正臣赴都  
吴儿能刺舟，其驶剧飞鸟。  
行行固莫留，望进前山小。  
家贫吾不忧，身计尔自了。  
何当还里门，拜庆期秋杪。  

梅尧臣　送甥蔡駰下第还广平  
尔持金错刀，不入鹅眼贯。  
已遭俗弃掷，妄意堪愤惋。  
他时有识别，终必为宝玩。  
怀之归河朔，慎勿辄熔锻。  
改作毛遂锥，颖脱奚足算。  

梅尧臣　送师厚归南阳会天大风遂宿高阳山寺明日同至姜店  
往日送子春风前，春风酣酣杏正妍。  
今来送归秋风後，秋风搣搣沙满川。  
马鬣斜倾毛瑟缩，驭吏噤唫足後先。  
弊裘吹裂寒入骨，枯株磨戛火欲燃。  
忽逢古寺出岩腹，与君下马相留连。  
殿堂高下就山势，松柏森耸侵云巅。  
长廊落叶卷若扫，丈室垂幔翻如褰。  
像塑神母乳九子，抱携抚玩皆可怜。  
却令远客自生念，欲见幼稚心烦煎。  
拥炉对坐日昏黑，龛灯共借僧榻眠。  
虽然覆衣冷如铁，不及在家贫无氊。  
曲肱难寐要天晓，两股冻痹仍筋挛。  
梠梠残夜未鱼响，起看昴毕倾西躔。  
怒号斗息东方白，童仆整肃吾将还。  
老僧扫壁持笔砚，请予强此题岁年。  
出门并辔至山店，茅屋揭尽余尺椽。  
又据胡床一谈笑，君不解饮聊开筵。  
程次都无五百里，箧中可乏一囊钱。  
拂衣频起畏日昃，应恐慈母心悬悬。  
顾我便当江海去，却思此地何由缘。  

梅尧臣　送师直之会稽宰  
天下风物佳，莫出吴与越。  
新罢吴官来，又随越舸发。  
连宰吴越间，皆迩蛟鼍窟。  
伯氏复同郡，邑境接民垡。  
宁将内隔外，正似肉附骨。  
姚江遗鱼蟹，嵇山奉笋蕨。  
足得相交欢，高堂未华发。  
送子意不尽，念逐有明月。  

梅尧臣　送施景仁太博提点江南坑冶  
楚山岂无铜，楚匠岂不工。  
大炉常乏铸，碧炉那得充。  
积弊在乡县，孰肯以利笼。  
君今承诏行，谕民当得中。  
苟能使之发，亦莫取之穷。  
此乃事可久，山深山自通。  

梅尧臣　送施司封福建提刑  
命使得才臣，钦刑圣主仁。  
铜苗休问发，田种去教亲。  
白茗出溪上，红蕉连海滨。  
轻车莫道远，诏意重生民。  

梅尧臣　送施屯田提点铜场兼相度岭外盐入虔吉  
江西采铜山未竭，南越熬波海将结。  
主人贪利不畏刑，白日持兵逾盗窃。  
铜私铸器盐夺商，死共吏争蛇斗穴。  
奸豪乘势倚蛮陬，劫掠聚徒成蚁垤。  
今虽驱翦岭下平，尚恐根存更生孽。  
因择健才通便民，付职与权将有设。  
秋香亭上共为宾，却作主人殊少悦。  
徂东走北十五年，只有山川看不别。  

梅尧臣　送施縡秀才下第  
君尝老於敌，轻彼群儿嬉。  
坚锐不可恃，屡北还自疲。  
胸中多奇秘，既衵何所为。  
东走沧海上，夏果采荔枝。  
奉亲乐无涯，岂愧禄仕迟。  

梅尧臣　送石昌言舍人还蜀拜扫  
紫微星宿何煌煌，掖垣华阁上相当。  
舍人亦与泰阶近，两两联裾如雁行。  
其间飞星入王垒，天子锡告归故乡。  
锦鞯金辔照栈去，文园渴令难可望。  
杨雄位卑才执戟，岂有爵禄多文章。  
石公官显职且贵，还家展墓酹椒浆。  
太守趋尘里人避，岷山松柏风凄凉。  
椎牛行酒与耆旧，老旧醉归呼此郎。  
公置名分共其乐，敦厚世俗时陶唐。  
郎呼只作曩日视，安知锵玉侍明光。  
归来却向凤池直，诏言一出称庙堂。  
庙堂萧曹不草草，润色鼓动辞琅琅。  
鳌头蓬莱便可到，蜀人更贺烹猪羊。  

梅尧臣　送石昌言舍人使匈奴  
燕然山北大单于，汉家皇帝与玺书。  
持书大夫腰金鱼，飞龙借马出国都。  
胡沙九月草已枯，草上霜花如五铢。  
白裘貂帽著不暖，莽莽黄尘车歟歟。  
野庐边月出陇来，风静天遥鴈声短。  
闻到羪庭尤苦寒，译言揉耳不讥弹。  
公於是时已观礼，踏雪再拜辞可汗。  

梅尧臣　送石昌言学士  
混混拍堤瓜蔓水，轩轩衔尾挂樯船。  
使君东下只朝夕，父老走迎无後先。  
古堞秋耕拾铜镞，长淮瀑雨入壕莲。  
鸣猿舞鹤仍持去，不忆承明夜直眠。  

梅尧臣　送史供奉汴口都大  
河为中国患，亦为中国利。  
其患啮堤防，其利通粮馈。  
分流入浚汴，万货都城萃。  
积淫或暴涨，旱暵或滞痜。  
疏导欲其宜，径度有所异。  
曩者多邀功，用之殊未至。  
十私而五公，岁久害愈炽。  
溃溢必归尤，庙堂难决议。  
明明圣天子，自选中常侍。  
银璫插在貂，身小勇且智。  
上从广武城，下及淮与泗。  
回险帖凿繁，所画由所寄。  
尝以勤厥身，又能和众吏。  
前日有尽心，於今病憔悴。  
此职方藉人，加餐当自为。  

梅尧臣　送寿州司理张元舆  
清川夜流明月光，城上有乌啼女墙。  
月明不掩斗与气，鸟啼未归云点霜。  
霜寒月冷古时狱，下有苔蠹之雄鋩。  
水方轩眉大灵智，见我西北天门傍。  
自言昔有切玉宝，嗟今非後百链钢。  
用之补履亦何益，颖脱未如锥处囊。  
谁能为封华阴土，背负七星生焜煌。  
君去味我书此意，莫叹淮水来汤汤。  

梅尧臣　送叔昭上人附施屯田还宣城  
瓶巾过江去，远托故人船。  
借问风涛势，何如杯度年。  

梅尧臣　送司马学士君实通判郓州  
君家世典史，君复续祖为。  
兰台未成书，汶阳从已知。  
将行我何赠，一诵溪堂诗。  
闻彼多蒲鱼，可助鼎与卮。  
在昔阮嗣宗，初赴东平时。  
醉扶乘蹇驴，图画犹可披。  
今见国门外，徒驭不驱驰。  
十里马一歇，五里车一脂。  
不得同雁群，相送过寒陂  

梅尧臣　送宋端明知成都  
伯仲俱邦栋，朝廷倚以隆。  
出为周九牧，入是汉三公。  
岁易星辰转，天均雨露同。  
威声满河北，事业出山东。  
赋压临邛马，文高益部雄。  
英灵当自伏，教化已先通。  
壳骑花川隘，壶浆锦里空。  
道途来笮马，都邑贵郫筒。  
刀梦殊祥後，锋车急占中。  
春江须爱赏，花凤在梧桐。  

梅尧臣　送宋郎中知商州  
商於六百里，太守二千石。  
地广任亦重，车建旗仍赤。  
尝闻四老人，采芝留旧迹。  
古庙藏空山，曾无汉羽翼。  
其事有图画，家传多典籍。  
愿君为政闲，案览知畴昔。  

梅尧臣　送宋中道朝陵仍於西都省亲  
西出虎牢关，南瞻园庙戟。  
汉殿拜衣冠，魏台严帐帟。  
春风石阙冷，晓气田涂白。  
早晚下朱陵，先过洛阳陌。  

梅尧臣　送宋中道太博倅广平  
行役无冬春，车马无南北。  
急若机上梭，离别肠自织。  
其间走声利，昼夜不能息。  
晚得二友生，胸蝩吐五色。  
各思强禄仕，安肯坐仰食。  
一之毛遂乡，一之太伯国。  
岂无颖脱才，可迈古风力。  
明当隔大河，去路指斗极。  
谁念平原君，能於众中识。  

梅尧臣　送宋中道郑州拜扫  
酣酣道旁杏，戢戢垅上柏。  
不知烟火禁，但感风露易。  
开关扫墓隧，向树系车輖。  
洒泪有余悲，麒麟高几尺。  

梅尧臣　送苏公佐屯田知单州  
柏上有群乌，一乌飞向东。  
方栖头与人司吉凶。八月禾已获，  
九月黍已舂。竞持美酒相庆乐年丰。  
借问何能尔，时平无困穷。  

梅尧臣　送苏子美  
勇为江海行，风波曾不惧。  
但欲寻名山，扁舟无定处。  
南有鹏若鴞，巑有石若锯。  
毒草见人摇，短狐逢影怒。  
不遐尚苦乖，更远饶瘴雾。  
东土乃滨海，蜃鼍仍可怖。  
壳物怪琐屑，蠃蚬固无数。  
咸腥损齿牙，日月复易饫。  
二方既若此，往矣无久驻。  
竟当西北来，醇酎炙肥羜。  
夏不厌浆酪，冬不厌雉兔。  
勿言专口腹，口腹人所务。  
天台信奇伟，石桥非坦步。  
庐岳趣最幽，饥肠看瀑布。  
此致虽为高，实亦难久慕。  
君行听我言，不听到应悟。  

梅尧臣　送孙尘之推官赴郓州  
重别心意衰，轻别心意壮。  
行车将渐遥，依依独长望。  
晚风生微寒，脱叶飞汶上。  
何当发谈笑，把酒半郁盎。  

梅尧臣　送孙学士知太平州  
慈姥山上瘦龙孙，堪为笙箫奉玉碗。  
使君来教後堂乐，江云江月能迎门，  
门外青山谢家宅，当时池馆无复存。  
乃知取欢须及早，富贵只是乘华轩。  
我踰五十作委吏，尘土汨汨嗟驰奔。  
有吹亦如卖饧者，安得凤凰下昆仑。  
君今虽不苦称意，尚驱文弩彯朱幡。  
严助昔除二千石，久劳侍从诚为烦。  

梅尧臣　送孙隐之都官通判秀州  
柳条枯落尽，不折意徘徊。  
泛汴趋残水，到吴看早梅。  
无耽听鹤唳，有信寄鸿来。  
闻说闾亭改，灵光化劫灰。  

梅尧臣　送昙颖上人往庐山  
浔阳几千里，无不见炉峰。  
苍翠入众目，岩壑少行踪。  
高僧忽独往，杳杳怀远公。  
尝闻虎溪上，醉令或来同。  
而今竞邀致，几里闻松风。  
尘心古难洗，瀑布垂秋虹。  

梅尧臣　送汤延赏秀才下第归  
参差绿柳上，撩乱黄鹦飞。  
失意暂时屈，独嗟千里归。  
淮船行欲驰，江鮦去应肥。  
谢杋吾乡守，欣欣见彩衣。  

梅尧臣　送唐待制子方北使  
王命来天外，阏氏坐帐中。  
仪虽聘邻国，礼岂异和戎。  
汉使方持节，胡人自带弓。  
唯应沙漠凛，不减谏臣风。  

梅尧臣　送唐紫微知苏台  
洞庭五月水生寒，卢橘杨梅已满盘。  
泰伯庙前看走马，阖闾城下见骖鸾。  
吴娃结束迎新守，府吏趋锵拜上官。  
曾过杨州能惯否，刘郎盏底劝须宽。  

梅尧臣　送陶太博通判广信军  
平时易水头，不复起边愁。  
壮士去年久，寒波空自流。  
临塘移鹭羽，隔戍见毡裘。  
半似江南美，军和胜宴游。  

梅尧臣　送滕监簿归宁岳阳  
乃翁守西鄙，胡骑敢凭陵。  
抚士无余货，吏以文结绳。  
向闻来三堂，今复走巴陵。  
泝流几千里，云梦苦炎蒸。  
风樯易阵马，犹使勇气增。  
子今远寄省，寄谢余岂能。  
江山可留咏，燕许昔尝曾。  

梅尧臣　送滕寺丞归苏州  
驱车入蜀时，有弟母不往。  
留妇侍母傍，以子嘱妇养。  
昨得阊门书，妇子死泉壤。  
此心那得安，弃官提辔鞅。  
东驰三千里，鬻马求吴桨。  
吴桨速如飞，归来拜堂上。  
堂前去时树，已觉枝条长。  
岂无怀抱感，为寿酌春醠。  

梅尧臣　送天台李令庭芝  
吾闻天台久，未见天台状。  
去海知几里，去天知几丈。  
峰岭隐与出，岩壑背与向。  
云雷反在下，泉暴反在上。  
幽深无穷窥，杳渺无穷望。  
至险可悸栗，至怪可骇丧。  
石桥弯长弓，跨绝弦未放。  
当时白道猷，平步入青嶂。  
去为六百石，亦见志所尚。  
子欲广异闻，可以一寻访。  

梅尧臣　送田遵古秀才  
蹊。既见游子发，  
登舟傍寒溪。沿江抵海澨，  
行陆至胶西。入门喜在颜，  
上堂拜阿{上弥下女}。四邻持壶酒，  
鸡跖间豚蹄。亲戚庆问毕，  
诗书速整齐。即有求贤诏，  
与子不久睽。  

梅尧臣　送通判黄国博入浙  
西风半空鸣且号，吴天点破吴鸿高。  
东溪车马走送客，白露衰兰轻若毛。  
客当西归乃东去为何，欲及八月十五夜观洪涛。  
洗荡生前邑邑不平气，付与沧海之水随滔滔，  
却来广陵愿相见，拍手大笑倾新醪。  
一饮一石无一钱，莫管寒近脱弊袍。  
脱袍准酒不惜醉，天意未必冻我曹。  

梅尧臣　送通判太博  
相见不在久，见久未必亲。  
无为岁月浅，岂不胶漆均。  
犹嗟欲别日，事叠如排鳞。  
安得独携酒，远送秋水滨。  

梅尧臣　送通州通判刁国博  
古郡见郎山，海云遮一半。  
阳乌出沧波，光彩临砚桉。  
小吏抱牍来，磨墨为点窜。  
岂以岛屿人，百事皆漫漫。  
朝廷通守任，不使守专断。  
是恐缪其才，民劳乃生乱。  
辛勤虽然多，鱼蟹莫和筭。  
夜月上蓬瀛，偷闲举杯看。  
因行计较足，少别休兴叹。  

梅尧臣　送途中舍监韶州钱监  
孤青水上石，片白苍梧云。  
虞舜不可见，箫韶不可闻。  
君为汉钱官，凿山取铜矿。  
韶石不生铜，留为千古景。  

梅尧臣　送万殿丞虔州安远军  
新雷动江雨，百鸟响溪岩。  
逆水送行客，顺风摧挂帆。  
过山唯庙敬，团饭与乌衔。  
太守虽怜旧，须妨有嫉谗。  

梅尧臣　送万谔昌秀才  
志士不恋家，安能坐{左口右父}咀。  
儒冠难徒行，马骨瘦可数。  
後仆隔山陂，前林遇风雨。  
寒村夜宿时，寂默谁对语。  

梅尧臣　送万州武宁段尉  
相见三十载，喜君始成名。  
新袍照江绿，白发憎监明。  
临水必观鱼，独伤鱼命轻。  
朝为渊底游，暮为釜中烹。  
彼方路艰远，其民亦天氓。  
馁之则为盗，非是恶厥生。  
捕多勿夸能，能在不犯兵。  

梅尧臣　送王安之太博归西京  
闻君梦慈亲，手把青玉佩。  
循环念归期，月已九弦晦。  
既寤心悁悁，面垢不暇頮。  
屈指必春还，忽焉朱火代。  
梦兆且差池，决去河可能。  
昨来理恩典，佐州令近塞。  
雁门适有乏，求往苦言碍。  
曰惟都督雄，岂付小邦倅。  
乃知仕宦难，分寸肯少贷。  
遂乞回洛阳，拜省慰忧爱。  
除补不应欺，圣时公道在。  
幸存旧郭园，重种满畦菜。  
上为北堂欢，间与良士对。  
此实贤者为，赠行因以载。  

梅尧臣　送王伯初通判婺州  
隐侯没来久，八咏无继作。  
星宿少光芒，虹霓挂楼角。  
迩来数百年，才彦森台阁。  
君平请是行，有意在岩壑。  
手持能赋笔，势似强弩簧。  
会待东南风，芬然传蕙若。  

梅尧臣　送王察推缜之邓州  
昔向南阳忆洛阳，秋橙初熟半林黄。  
车过白水沙痕阔，鴈落钳卢稻穟长。  
废垒汉錭金刻字，古原秦冢石为羊。  
太平羽檄何曾有，宾主相欢菊荐觞。  

梅尧臣　送王待制知陕府  
东周尊夹辅，西汉重行春。  
风化本从召，河山来自秦。  
选良出旧诏，出守必名臣。  
导从驰千骑，朱丹照两轮。  
宴杯深畏卯，湖水净连申。  
重见甘棠咏，争传乐府新。  

梅尧臣　送王道粹郎中知华州  
往年入关中，道傍见太华。  
始识仙掌大，颇似揽造化。  
赤手无所为，风雨漏指罅。  
又观莲华峰，上有莲开谢。  
一朝秋色高，莲叶或飘下。  
今闻太守行，见隼画车驾。  
仙掌与莲花，日久可以托。  
长安道上人，任见不须借。  
况多耐老药，民将待黄霸。  

梅尧臣　送王道粹学士知亳州  
古者二千石，高车驾青骊。  
车前陈曲盖，车後建朱旗。  
金鼓鸣两傍，壶浆拥通逵。  
所以重威惠，所仰抚惸嫠。  
景亳实钜屏，往俾国相之。  
国相称疾还，正值民阻饥。  
朝廷急恤养，选守莫与宜。  
君尝曲海陵，政绩为众推。  
今授辄辞命，大夫多飞绥。  
屡上不得请，饬驭俄轻齰。  
既体尧舜仁，又答稷禼知。  
八月风渐高，木叶将披披。  
郊原枣已剥，场圃黍可治。  
必期宽赋敛，无乃息疲羸。  
何当过苦县，肯暇观旧碑。  

梅尧臣　送王介甫知毗陵  
吴牛常畏热，吴田常畏枯。  
有树不荫犊，有水不滋{左禾右刍}。  
孰知事春农，但知急秋租。  
太守追县官，堂上怒奋须。  
县官促里长，堂下鞭扑俱。  
不体天子仁，不恤黔首逋。  
借问彼为政，一一何所殊。  
今君请郡去，预喜民将苏。  
每观二千石，结束辞国都。  
丝鞯加锦缘，银勒以金涂。  
兵吏拥後队，剑挝盛前驱。  
君又不若此，革辔陪泥乌。  
歟行问风俗，低意骑更驽。  
下情靡不达，略细举其麤。  
曾肯为众异，亦罔为世趋。  
学诗闻已熟，爱棠理岂无。  

梅尧臣　送王景宪奉职  
清羸将家子，苦节自寒儒。  
四壁我何有，一钱君亦无。  
下滩船自急，闻雁日将晡。  
行爱青山口，人烟事网羈。  

梅尧臣　送王景彝学士使虏  
持节共知过碣石，衔芦相背有飞鸿。  
地寒狐腋著不暖，沙阔马蹄行未穷。  
陇上牛羊冲密霰，帐前徒御立酸风。  
归时莫问程多少，却到河湟杏萼红。  

梅尧臣　送王克宪奉职之彭泽  
折柳赠子行，况闻彭泽去。  
将过五株下，可与青青助。  
渭城人唱罢，羌管愁吹处。  
江上定多闭，疏阴就箕踞。  

梅尧臣　送王郎中知江阴  
持归汉省青绫被，去看吴都白马潮。  
叠鼓渡江寒浪伏，鸣铙入境野云飘。  
鱼穿杨柳夸鲜脍，人采芙蓉学细腰。  
家有二槐为太守，弟兄谁似李文饶。  

梅尧臣　送王乐道太丞应瀛州辟  
相如既击剑，仲宣亦从军。  
二人当其时，皆以能赋闻。  
韩公守武垣，迟兵若屯云。  
幄中欲寄画，才智莫有君。  
请之天子所，朝奏夕离群。  
为沽斗酒饮，为买赤鲤焚。  
鱼尽酒亦尽，醉起衣袂分。  

梅尧臣　送王龙图源叔之襄阳  
忽惊车骑临，乃是荆州长。  
登堂语出处，陈事犹梦想。  
别逾二十年，相遇今始两。  
爵位异礼数，齿发可下上。  
但问我何有，而独不爱曩。  
敢告守拙愚，此道未尝枉。  
行当至岘山，羊公存庙像。  
箫鼓有时奠，道德其可仰。  

梅尧臣　送王判官同提点坑冶  
地虽不爱宝，利在与民共。  
务国不务民，傥有安得用。  
孟氏美王囿，其说久已诵。  
聊此陈薄言，忉怛不能重。  

梅尧臣　送王判官之江阴军幙  
往时初渡江，颇爱江南美。  
谁知坐卧间，思及烟波里。  
絮逐{左鱼右此}鱼繁，豉添莼线紫。  
君行语风物，到日应相似。  

梅尧臣　送王平甫拟离骚  
识君兮不早，君尚少兮我老。  
兰与蕙兮多薰，搴杂佩兮芳芬。  
兰倏往兮蕙随，心俯仰兮徘徊。  
与识吴兮吴乐，尝适楚兮楚悦，  
君何为兮我阔。麒麟絷兮不驰，  
凤皇蔽兮挑达。均莫悲兮别离，  
怅公子兮何之。绝大江兮无波，  
奉赤鲤兮藉荷。芼莼荇兮陈羹，  
亲意得兮忘荣。世反是兮从贵，  
聊送君兮伤情。  

梅尧臣　送王省副宝臣北使  
紫服黄金带，银鞍翠锦鞯。  
犯寒辞汉省，持礼入胡天。  
左衽通华语，名王接右贤。  
旧山回可记，碣石与燕服。  

梅尧臣　送王司徒定海监酒税  
悠悠信风帆，杳杳向沧岛。  
商通远国多，酿过东夷少。  
怀乡寄书迟，见日知晨早。  
应闻有海花，何必树萱草。  

梅尧臣　送王推官宰上洛先归关中  
跨马独归日，春风随度关。  
客裘将欲绽，社燕亦同还。  
洛水源边邑，秦人隐处山。  
君家有凫舄，切莫向云间。  

梅尧臣　送王微之学士知池州  
秋江渺然生寒潮，北风吹帆上青霄。  
旗脚舒舒战红鬣，旗心闪闪交皂雕。  
樯下健儿发金铙，屋上鸾僮鸣紫箫。  
岸傍舟人望且拜，溪口直入当高谯。  
正闻鼓角波动摇，齐山舞翠挹迢巃。  
郭西猛虎夜莫入，太守号令如怒飚。  
长戈椿尔喉，长刀断尔腰。  
牙兵将吏无敢嚣，新威烈烈野火烧。  

梅尧臣　送王巡检之定海  
休淬鹓鹈剑，休调鹊血弓。  
平时自壮大，何所立战功。  
得兵不满百，防寇沧海东。  
驾船如飞鹘，出入巨浪中。  
苟能勇於此，遇敌无废忠。  

梅尧臣　送王言秀才归建昌  
来时槐开花，去日木陨叶。  
作赋未得荐，著书已盈箧。  
旧居近仙坛，独往遇农饁。  
莫问鸟爪人，欲取月桂捷。  

梅尧臣　送王岩夫秘校通判滑州  
昔闻信都侯，尝作画舫斋。  
空户两向辟，樽席长对排。  
左顾树若岸，右盼堵成崖。  
既无风波虞，但与物景谐。  
一从信都去，来者趣意乖。  
屋室改库厩，花木为薪柴。  
君当访甚迹，更葺安旧牌。  
记石傥尚在，尘土加洗揩。  
然後酿井泉，吟醉前人偕。  
寄言灵河守，高此别乘怀。  

梅尧臣　送王正卿寺丞赴睢阳幙  
废囿孝王国，离宫天子都。  
古今虽且异，文物未尝无。  
族有栽槐美，名得得桂殊。  
应闻汉丞相，待士倒樽壶。  

梅尧臣　送王正仲长官  
汴渠泝复沿，自可见迟速。  
来时迟有粮，去恨速无谷。  
有粮安计程，无谷不遑宿。  
霜高万物枯，源水缩溪谷。  
黄流半泥沙，势浅见蹙澳。  
千里东归船，何日下清渎。  
澹澹风雨寒，长汀嚎鴈鹜。  
将投孤戍远，四顾危樯独。  
强语慰妻弩，多虞赖僮仆。  
到家秫已收，缀树橘始熟。  
折腰无惭陶，怀遗焉媿陆。  
我方羡子行，送望不移目。  

梅尧臣　送王著作赴西京寿安  
去作西畿令，当趋大尹庭。  
闲寻前代迹，净扫古槐厅。  
未惯餐周粟，还应忆楚萍。  
但逢花木处，知我昔常经。  

梅尧臣　送王紫微北使  
天子命儒臣，遐方重专对。  
持书下西阁，拥节来穷塞。  
貂服紫蒙茸，虎旗光彩綷。  
将迎走毡骑，卫从罗金铠。  
当宣汉恩德，更使胡欣戴。  
几日过阴山，南飞雁相背。  

梅尧臣　送王宗说寺丞归南京  
晏岁欲飞雪，满天含冻云。  
犯寒单骑速，猎吹紫裘薰。  
庭鹊还先喜，池鸿去始闻。  
公应问贫贱，善说莫如君。  

梅尧臣　送王宗望罢宣城尉归京  
南土梅已黄，北人舟竞发。  
去意方若渴，望林殊未歇。  
言归向梁宋，独叹滞楚越。  
行闻拜卿属，恩下苍龙阙。  

梅尧臣　送微上人归省天台  
释子怀慈母，吾儒未易轻。  
不寻琪树去，肯向石桥行。  
海近云多润，山高日少晴。  
天恩新赐服，书字欲传名。  

梅尧臣　送卫真宰晏寺丞罢长安  
舍琴辞苦县，解剑入函关。  
鹊报远人至，马冲春雨还。  
荒榛郊北囿，葱翠国南山。  
归见萧何政，条令旧镐间。  

梅尧臣　送渭州刘太保  
月黑见旄头，芒角渐西向。  
八月边草黄，胡人马初壮。  
无奈我兵雄，方为汉偏将。  
尝闻登坛人，亦未免得丧。  
得为凯歌还，铙鼓喧亭障。  
千蹄使椎牛，百瓮令设醠。  
丧乃军之羞，节制由处上。  
进退从其呼，何能求必当。  
二事非己专，愿思古挟纩。  

梅尧臣　送温州楚屯田  
雁荡山头鴈，如随太守来。  
秋风既与至，春日定同回。  
上宰无忘旧，明时必用才。  
自於章句老，经册向萤开。  

梅尧臣　送吴辩叔知巩县  
言为西邑宰，本是洛阳人。  
送馹往归魏，迎车来入秦。  
山川成巩固，陵庙壮威神。  
好学河阳政，栽花作县春。  

梅尧臣　送吴冲卿学士归蔡州  
孟夏日南归，马耳竖迎风。  
急雨不及避，断霓明向东。  
古城汝水傍，化俗寄我公。  
君今去拜庆，酥酪美将同。  

梅尧臣　送吴给事自许昌移淮西  
直道昔参辅，独将天下忧。  
忠言悟明主，退请拜诸侯。  
坐合政方举，移藩心所求。  
蔡人迎且喜，许俗爱难留。  
夹路车徒盛，分疆禾黍秋。  
穆陵无夜闭，仁化自公修。  

梅尧臣　送吴季野  
赠言必有规，无规固无言。  
强言苟无补，何异秋虫喧。  
君行蜀道难，不厌治轻轩。  
母殁未归土，女长未出门。  
谁能力为此，劳苦游墙藩。  

梅尧臣　送吴季野太博移蜀灵泉先至辇  
苇箔蚕齐老，桑林叶更生。  
楚禽多异响，蜀栈未堪行。  
客散岸傍席，马还溪上城。  
过都当有问，为语欲岩耕。  

梅尧臣　送吴照邻都官还江南  
霜前江水磨碧铜，岸背菱叶翘赤虫。  
吴郎鬓丝生几缕，不羞月上扶桑东。  
羞见清波照人影，去时黑发吹春风。  
五年归来妇应喜　　从此不问西飞鸿。  

梅尧臣　送吴照邻都官通判成都  
君家妇何贤，舍舟具车毂。  
五年梦在梁，三年行向蜀。  
迢递今日同，辛勤昔时独。  
看花久莫留，买锦慰不足。  
归来儿女大，婚嫁应相续。  

梅尧臣　送吴正仲婺倅归梅溪待阙  
山水东阳去未去，朋亲苕霅朝复朝。  
更无越相逃名舸，犹看吴王送女潮。  
海燕归齐声满屋，溪梅开过子生条。  
明年十月吏迎处，七里滩前棹奏箫。  

梅尧臣　送吴仲庶殿院使北  
汉朝重结单于好，岁遣名臣礼数增。  
紫鼠皮裘从去著，飞龙厩马借来乘。  
天寒将遇碛中雪，鼻息暗添髭上冰。  
定见南鸿起归思，家书欲寄不堪凭。  

梅尧臣　送婺州通判徐殿丞  
疾湍怒蛟龙，不畏东风逆。  
泇泇奔长淮，千里在咫尺。  
辞梁始及晨，过宋尚未夕。  
南州岂难到，何处淹行迹。  

梅尧臣　送下第亲旧  
花开风雨恶，坐见纷纷落。  
明日结子时，又复有脱萼。  
莫嗟树渐老，树老子亦著。  
共爱西枝繁，不数东枝弱。  
他年会有春，却看西枝薄。  

梅尧臣　送鲜于秘丞通判黔州  
壶头山下俗，巴妇曲中听。  
汲井熬盐白，烧田种谷青。  
岩风来虎啸，江雨过龙腥。  
事简能谈者，杨雄所草经。  

梅尧臣　送贤良田太丞通判江宁  
世为燕赵客，慷慨有奇才。  
对策汉庭後，拜官江国来。  
舟从瓜步去，潮自蒋山回。  
心寄城头月，相随上古台。  

梅尧臣　送咸阳主簿王秘校  
昔见兰丛牙，今见连蔓瓜。  
持入咸阳市，本出故侯家。  
五色相钩蕂，秦人应自夸。  
行当七月荐，乞巧杂盘花。  

梅尧臣　送襄陵李令彦辅  
公相为近亲，翰林为故人。  
亲旧各贵显，青袍未离身。  
六十去作令，岂慕要路津。  
又思汉东归，便置漉酒巾。  
深希陶渊明，澹然意已真。  
食枣齿宜黄，晋俗诚自淳。  
尚不顾隋珠，安肯与此邻。  
送君识君心，扫迹向世尘。  

梅尧臣　送襄邑知县杜君懿太博  
霜落水未落，令君将度河。  
农耕休叱来，女织罢鸣梭。  
赤帻驱亭长，丹砂挈印窠。  
无惭浚仪政，才比陵云多。  

梅尧臣　送萧监丞浚宰临邑  
羡君先拜邑，残腊见登车。  
远驿寒云重，长郊积雪余。  
行当勤民稼，始信带经锄。  
还到济南日，应传古尚书。  

梅尧臣　送萧秘校  
比从江南来，又从江南去。  
孤舟随雁群，晚泊定何处。  
霜橙可为齑，冰鱠思下筹。  
此兴吾不知，薄言聊所慕。  

梅尧臣　送谢舍人奉使北朝  
汉使下西清，胡人拥道迎。  
寒笳随宿堡，卫甲出孤城。  
犯雪貂裘重，冲风锦绶轻。  
山川辞国远，车骑踏沙行。  
授馆氊为幄，供庖酪和羹。  
戎王拜天赐，虏帅伏名卿。  
紫塞千烽静，黄云万里平。  
甘泉归奏日，重见凤池荣。  

梅尧臣　送谢师厚归南阳  
竹馆荫以风，洒水坐犹热。  
念子远归时，焦烟起车辙。  
落日原上微，鸟栖人欲别。  
我心明月在，相照异盈缺。  

梅尧臣　送谢师厚太博通判汾州  
频官吴越饱粳稻，况住南阳多水田。  
北登太行入汾曲，正获{左禾右巴}稏秋风前。  
晋人朴厚自寡讼，软炊玉粒河鳞鲜。  
君方少壮齿颊健，甘美不负经腹便。  
有意南飞寄我信，满川鸣雁下连连。  

梅尧臣　送谢师直秘丞通判莫州兼寄张和叔  
河湟宿兵地，劲勇天下闻。  
侵疆古甚炽，薄伐诗所云。  
往今势且异，利害理颇分。  
远以塘设险，遂轻甲屯云。  
昔传尝胆国，能破怒蛙军。  
越虽隔大江，吴遭若枯焚。  
实由持阻懈，抉目悲伍员。  
夫子负美才，议论高不群。  
况有令兄弟，今亦贰河汾。  
助守戒不虞，慎勿倚和獯。  
张侯为刺史，大族独此君。  
法明而不苛，可共饰以文。  

梅尧臣　送谢师直南阳上坟  
跃马清明前，行将拜孤垅。  
松吹送悲声，缘缨泪如涌。  
三岁宰南方，奠斝阻亲捧。  
山下独徘徊，雨来云蓊蓊。  

梅尧臣　送谢寺丞新赐及第赴扶沟宰  
世所重登科，如君特才选。  
丽赋惊宗工，妙誉动京辇。  
行鷁路非遐，双旗风欲展。  
聊阅民版余，应不负坟典。  

梅尧臣　送谢寺丞知余姚  
姚江千里海汐应，山井亦与江潮通。  
秋来鱼蟹不知数，日日举案将无穷。  
高堂有亲甘可养，下舍有弟乐可同。  
县民旧喜诸郎政，刍力莫媿今为翁。  

梅尧臣　送谢著作归陈州  
骐骥泥中行，偶蹶未千里。  
终当至高衢，尚苦泥行耻。  
今归雨蒙蒙，嘶鸣欲何止。  
乃念彼名驹，近在清川涘。  
他日见腾骧，驽枥此垂耳。  

梅尧臣　送辛都官知鄂州  
衣上大梁雪，门前武昌车。  
使君行有期，将逢鸟隼旟。  
车动自轣辘，旟轻自舒舒。  
去都越千里，城在江上居。  
黄鹤有高楼，楼头挂蟾蜍。  
下见鹦鹉洲，葭茁可以菹。  
为吊祢处士，沉踪异三闾。  
忆昔我仲父，五马立踌躇。  
愿君访旧迹，因报八行书。  

梅尧臣　送新安张尉乞侍养归淮甸  
天兵出塞日，西尉去官初。  
却衣老莱服，曾无梅福书。  
春郊欲回雁，寒水正沈鱼。  
任意归舟驶，风烟亦自如。  

梅尧臣　送信安张从事吉甫兼寄白使君  
西洛故人少，世家今亦稀。  
怜君能及禄，过我苦言归。  
游宦长城下，生涯旧国微。  
使君应借问，出处竟多违。  

梅尧臣　送秀州海盐知县李寺丞  
吴帆千里去，邑屋富鱼盐。  
霜鹤亭皋唳，风乌海客占。  
沧凉朝日近，紫翠晚山尖。  
若过陆机宅，寒芜应不嫌。  

梅尧臣　送胥裴二子回马上作  
阴阴雪云低，游子去将懒。  
岂惟游子倦，疲马行亦款。  
送罢我独还，回看鴈为伴。  
念此日暮时，寂寞闭竹馆。  

梅尧臣　送胥平叔寺丞赴洛  
单车细马出虎牢，春云黕黕百舌嚎。  
谷雨已近花欲尽，秉烛夜饮朝坐曹。  
因君重思昔日欢，醉笔狂扫嵩丘高。  
于今零落二十载，纵在各各叹二毛。  
试采上阳何首乌，刮切仍致苦竹刀。  
俗情相望亦异此，竞欲折笋笼含桃。  

梅尧臣　送胥平叔太博通判湖州  
依依堤边柳，泛泛水中舟。  
舟行无远近，柳影不随流。  
东风欲粉絮，相逐江上头。  
正见鮦鱼来，贯条尾修修。  
使斫横刀脍，便销千里愁。  
樯端燕暂语，即飞入高楼。  
楼上饶客饮，共候风色柔。  
明朝同挂帆，直过南徐州。  
吴地多平湖，缆柂明镜秋。  
芙蕖拂雨舷，女艇花底讴。  
不羡乘五马，却逢罗敷羞。  
此官当此时，莫忆尘中游。  

梅尧臣　送徐君章秘丞知梁山军  
苍壁中江流，孤军水上头。  
蛟龙惊鼓角，云雾裛衣裘。  
午市巴姑集，危滩楚客愁。  
使君才笔健，当似白忠州。  

梅尧臣　送徐秘校庐州监酒  
淮南秋物盛，稻熟蟹正肥。  
况身为酒官，醇酎饮不非。  
傥观众人醉，徒自使世讥。  
与君伯氏好，试以此言归。  

梅尧臣　送徐无党归婺州  
吴蚕吐柔丝，越女织美纨。  
机杼固已勤，刀尺诚独难。  
裁缝失分寸，长短为损残。  
尝闻仲山甫，能补帝衮完。  
衮完民衣足，天下无苦寒。  
徐从信都学，染翦宜弃冠。  
彼实山甫徒，尔亦非綷剜。  
东归道自胜，人谁故时看。  

梅尧臣　送徐终秘校罢泾尉而归  
去年茶熟君得补，今来茶熟君已去。  
心曾不计茶有无，隼在高风自腾翥。  
昨日我送吴侯归，未忍重临离别处。  
不若群公怜祢衡，相逐纵横唯柳絮。  

梅尧臣　送徐州签判李廷评  
曩者初见君，同来许昌幕。  
今虽俱服除，独得王粲乐。  
山东寇盗息，沛上风物博。  
主人况豪英，樽俎不落莫。  
行行无久留，归向骐驎阁。  

梅尧臣　送许当职方通判泉州  
乳乌不远飞，乳兽不远游。  
异类尚有恋，人独安所求。  
许侯恰为郡，乃甘贰一州。  
得以奉双亲，时物供膳羞。  
竹箭水顺疾，红旗插归舟。  
归舟莫苦急，睢阳多旧俦。  
丞相正喜士，樽酒应为留。  
清源六千里，到日鱼蟹秋。  

梅尧臣　送许璋监簿归泰州  
木枯鸟不巢，泉涸鱼不游。  
我非鱼鸟情，贫缚路阻修。  
高阳有令子，嗣世学已优。  
前日来京城，问恤忍涕流。  
今失王府荐，命奇言非雠。  
家声喜未坠，辞我还海陬。  
为酌一壶酒，叙怀心如抽。  
子之伯父殁，遣奠固莫由。  
岂欲寡恩义，力薄难置邮。  
因寄缘睫泪，洒向君衣裘。  

梅尧臣　送许州知录王殿丞  
霜花如鹄毛，万里点枯槁。  
晓入蓬池道，寒侵苏合袍。  
重来社栎长，旧寄里门高。  
去事黄丞相，无辞执板劳。  

梅尧臣　送宣州签判马屯田兼寄知州邵司勋  
寒溪翠拖碧玉带，苍山晴卧蜕骨龙。  
水边苦竹抽肥笋，石上老蕨拳紫茸。  
泊船系缆宿明镜，昭亭庙古攒瘦松。  
阴风雨电潭心起，云遮北岭如墨浓。  
田秧浸绿白鹭立，内史出喜嘉宾从。  
昔时谢公来赛神，兰肴作椒金作锺。  
联诗姓何名已失，板蠹粉落虫鸟踪。  
我乡复传召南化，磨镂黑石君亦逢。  

梅尧臣　送薛殿丞知达州  
远郡古通川，云烟秀重叠。  
江从巴蜀来，山与岷峨接。  
啼鸟异方音，青林四时叶。  
使君当问俗，市贾皆红颊。  

梅尧臣　送薛公期比部归绛州展墓  
风雨梨花残，松柏墓门晚。  
嗣子千里驹，羊肠九折坂。  
春裘不畏寒，行路未为远。  
旧来河内守，父老将衣挽。  

梅尧臣　送薛十水部通判并州  
并州自古近胡地，牛酒常行十万兵。  
少尹曾为五府辟，将军况有旧家声。  
桑麻故已知风俗，丘冢何须访姓名。  
闻说至今犹好马，试求安稳众中行。  

梅尧臣　送薛氏妇归绛州  
在家勖尔勤，女功无不喜。  
既嫁训尔恭，恭己乃远耻。  
我家本素风，百事无有侈。  
随宜且奁箱，不陋复不鄙。  
当须记母言，夜寐仍夙起。  
慎勿窥窗户，慎勿辄笑毁。  
妄非勿较竞，丑语勿辨理。  
每顺舅姑心，况逆舅姑耳。  
为妇若此能，乃是儒家子。  
看尔十九年，门阃未尝履。  
一朝陟太行，悲伤黄河水。  
车徒望何处，哭泣动邻里。  
生女不如男，天亲反由彼。  

梅尧臣　送雪窦长老昙颖  
朝从雪窦请，暮卷云衲轻。  
莫问居士病，自从他方行。  
吴霜点髭根，海乌随众迎。  
安隐彼道场，万事都忘情。  

梅尧臣　送薰传秀才之汝阴  
杜燕已归尽，秋莺犹绕林。  
久为梁国客，不起灞陵心。  
徒步赴朋馆，远游无橐金。]  
江君丈人意，莫入楚乡深。  

梅尧臣　送盐官刘少府古贤  
我祖南昌尉，时危弃去仙。  
刘郎从宦日，天子治平年。  
燥茗山中火，熬波海上烟。  
吴民不为盗，唯此挠君权。  

梅尧臣　送阎中孚郎中知磁州  
箫管梁王台，风雪邯郸道。  
君行守赵城，我向夷门老。  
持麾邦寄重，歌裤民欣早。  
重冈古猎场，惊兔离衰草。  

梅尧臣　送阎仲孚郎中南游山水  
蜀山难於上青天，闻之李白为旧传。  
蜀客往返曾又然，奇峰又与三峡连。  
巫阳神女暮为雨，飞入楚台王梦旃。  
相如杨雄不道此，宋玉景差其赋偏。  
西州才子邯郸守，怀章往代尚踰年。  
家住岷峨多北宦，乘闲因借下江船。  
未浮洞庭沅湘去，还探禹穴希马迁。  
春申楼观已不见，子胥怒涛犹满川。  
钱塘太守同乡里，一见君来颜已喜，  
甘馔香脆与君游，诗贮箧囊携不起。  
浣沙溪头西子家，自寻锦石菖蒲花。  
扫归成都与士夸，君平曾已悟星槎。  

梅尧臣　送晏太祝之宣城监税  
每爱昭亭傍，清滩石可数。  
两岸修竹林，孤城严晚鼓。  
自辨越人言，难廲楚乡语。  
郭门春聚船，江贾无多取。  

梅尧臣　送杨辩青州司理  
儒者服褎衣，气志轻王公。  
一落该网中，折节长俯躬。  
山东多豪士，片言不可穷。  
青土饶嘉枣，无以人钝蒙。  
彼知南楚轻，强始必弱终。  
矫志合其情，乃是吾徒通。  
行当问友生，为我举杯空。  

梅尧臣　送杨浩秘丞入蜀  
有才不得试，志亦无所干。  
有母不得养，法当之远官。  
虽曰在民政，孝心宁得安。  
志愿且未遂，而趋蜀道难。  
行思叱驭者，勿复苦长叹。  

梅尧臣　送杨明叔通判越州  
知子心中光皪皪，不作秋蟫缘简策。  
八月乘风入会稽，镜湖细浪鱼吹白。  
新除戚里外诸侯，况喜上宾开右席。  
明月楼中吸玉笙，青山影里森朱戟。  
禹穴渊深入地流，秦望峰高插天碧。  
朝幕樵溪不见人，往来梅市空余迹。  
墨池科斗作虾蟆，道士鹅群谁更易。  
摩灭应多著者稀，但游莫用论今者。  

梅尧臣　送杨申职方通判信州  
从来饶信吏，爱宝袭侈越。  
莫买冰玉盘，苍山斲明月。  
明月有时生，穷岩有时竭。  
君常抱清节，历职老无阙。  
与我年齿同，独未变华发。  
又为江外行，画舸羡明发。  

梅尧臣　送杨叔恬应北京辟  
昔时见子宛丘下，丞相待子知子贤。  
子於文字实赡博，洛客谩估珠盈船。  
欲卖明月一寸魄，虽豪售以钱。  
通都大邑忽辨宝，直取不犯骊龙涎。  
遂伯照乘物，矜夸魏人前。  
从兹十二车，光彩生从先。  

梅尧臣　送杨子充知资阳县  
家近古临邛，闻多木兰树。  
其人袭芳馨，乃有相如赋。  
成名三十年，始见列鸳鹭。  
出为资阳长，秋鬓已点素。  
天子爱黔黎，归与蜀民谕。  
当时同洛阳，过半作丘墓。  
屈指今所存，无如君最故。  
唯酒可饯行，不饮车空驻。  

梅尧臣　送叶都官赴蜀州倅  
每有人之蜀，先凭问海棠。  
徒知花底醉，不报树头芳。  
上马秋风急，登山古路长。  
西南生片月，遥想见清光。  

梅尧臣　送鄞宰王殿丞  
君行问埼鲒，殊物可讲解。  
一寸明月腹，中有小碧蟹。  
生意各臑臑，黔角容夬夬。  
愿言宽赋刑，越俗久疲惫。  

梅尧臣　送尹瞻驾部监灵仙观  
天地如转磨，屑屑今古人。  
一落大化手，团品惟其新。  
不幸积不用，衮衮同埃尘。  
日月行何穷，过尽千万春。  
人生占几许，百岁犹比晨。  
君求灊山潜，舍去两朱轮。  
愿效陶渊明，翦纱为破巾。  
山前溪多鳞，山下酒甚醇。  
看云举大杓，杓造舒州民。  
李白尝爱之，死生曾与均。  
此志我亦有，更将猿鸟亲。  

梅尧臣　送永叔归乾德  
渊明节本高，曾不为吏屈。  
斗酒从故人，篮舆傲华绂。  
悠然目远空，旷尔遗群物。  
饮罢即言归，胸中宁郁郁。  

梅尧臣　送永兴书寄王申  
驱车西入关，有乐似王粲。  
灞陵十二月，风雪将漫漫。  
谁方策骞驴，旧道涉古岸。  
是时吟兴惬，不问前亭爨。  
长安到未晚，文字当几案。  
却思车上趣，尘虑已历乱。  
犹有终南山，晴明举头看。  

梅尧臣　送永兴通判薛虞部  
灰宫盗玉秦楼空，南山不老天无穷。  
藓碑剥烂少文字，雨耕拾宝牛蹄中。  
其旁筑城聚貔虎，黄土岌巌如削铜。  
西州吏人气吐虹，摧鳞敛角听相公。  
少年别乘勤尔躬，幙府甚盛琼瑶丛。  

梅尧臣　送余干李少府  
作尉古来清，况於干越城。  
舟中雨新足，溪上水初生。  
苍獭出还没，素鸥飞且鸣。  
休将五色棒，欲取洛阳名。  

梅尧臣　送余驾部江州  
内史九江行，潦收波已清。  
何时鷁舟上，远见炉峰迎。  
野色连葭萯，秋香荐橘橙。  
寒潮如特送，不肯过湓城。  

梅尧臣　送余郎中知郑州  
西接都门才百里，压城残雪照牙旗。  
风烟古是诸侯国，鴈鹜新来仆射陂。  
馈食且依当日具，铸刑无改昔人为。  
浓薰旧舍青绫被，不越常衙睡足时。  

梅尧臣　送余少卿知睦州  
青山峡里桐庐郡，七里滩头太守船。  
云雾未开藏宿鸟，坡原将近见烧田。  
养茶摘蕊新春後，种橘收包小雪前。  
民事萧条官政简，家书时问霅溪边。  

梅尧臣　送余中舍知汉州德阳  
匹马易为秣，单车长是轻。  
秋风来栈道，宿雨度关城。  
石上树林暗，山根江水明。  
桐花凤何似，归日为将行。  

梅尧臣　送俞尚寺丞知蕲春县  
应见言风物，於今有贡蛇。  
潜踪远蛙黾，饮露上蒹葭。  
清洁一如此，伤残都莫涯。  
君惟修职业，男耒女缲车。  

梅尧臣　送玉汝  
谈笑去拘忌，乃见相与深。  
风骚得往返，但见非知音。  
明日车马北，岂不动离襟。  
春风蘼芜绿，别恨生遥岑。  

梅尧臣　送允从上人还庐山  
山高云在下，诸壑藏半空。  
千重万重翠，正望落日中。  
不知野僧归，石径寒易通。  
松间无人扫，陨叶如断鬭。  
独行逢暮寒，衣裂溪上风。  

梅尧臣　送臧尉  
蔼蔼神僲尉，西风跃马蹄。  
离群赋黄鹄，拜庆著斑衣。  
雨气连关黑，槐花上路飞。  
同为洛阳客，今日故人稀。  

梅尧臣　送曾孝宽寺丞宰桐城  
啬夫苟有惠，前世犹立祠。  
既为邦邑长，必欲风化施。  
长松荫公庭，流水循堂基。  
俱可助琴弹，亦足忘事縻。  
况君公侯家，清尚人所期。  

梅尧臣　送曾子固苏轼  
屈宋出於楚，王马出於蜀。  
荀杨亦二国，自接大儒躅。  
各去百数年，高下非近局。  
钩陈豹尾科，登俊何炳缛。  
楚蜀得曾苏，超然皆绝足。  
父子兄弟间，光辉自联属。  
古何相辽阔，今何相迩续。  
朝廷有巨公，讲索无遗录。  
正如唐虞时，元凯同启沃。  
何言五百载，此论不可告。  
二君从兹归，名价同惊俗。  

梅尧臣　送詹彦迪秘校之越  
夙怀山水心，梦寐向东越。  
闻为会稽行，独此羡明发。  
渡江信春潮，泊馆食野蕨。  
平时异梁鸿，但泛镜湖月。  

梅尧臣　送张待制知越州  
沧海东边会稽郡，朱轮远下相臣家。  
已同云汉星辰转，不与监湖风月赊。  
越箭抽萌供美茹，秦山堆翠照高牙，  
买臣严助前时贵，破盗论功未足夸。  

梅尧臣　送张殿丞吉甫知资阳  
单骑欲之蜀，彩衣初过秦。  
王乔凫是舄，陶令酒名巾。  
灞上愁逢雪，褎中喜见春。  
两川风物美，不似走京尘。  

梅尧臣　送张讽寺丞赴青州幕  
朝廷久清明，贤相出贤牧。  
贤牧又选贤，森森备官属。  
是以邦政修，良农播嘉谷。  
上无租赋逋，下有囷廪蓄。  
往者河朔饥，奔送剧凫鹜。  
富公镇青社，有来咸鞠育。  
病者调药剂，起者饲饘粥。  
老稚四十万，瘦骨生壮肉。  
乡县将遣归，田园皆可复。  
为之置长犁，为之置黄犊。  
既完身上衣，又付橐中粟。  
庭下再拜辞，望城皆感哭。  
他人守一方，境内犹不足。  
至今赵魏间，食饮常酹祝。  
富公离山东，寇盗颇任触。  
堂堂高平公，德业人所伏。  
幙府得才谋，蝼蚁不劳扑。  
上体忧勤心，扫灭得神速。  
张侯三十余，莹若无玷玉。  
八字分浓眉，纯漆点双目。  
昨日奉辟书，气貌宁近俗。  
言从必磊落，事果无出缩。  
他时为书功，谁惜千毫秃。  

梅尧臣　送张景纯知邵武军  
赌却华亭鹤，围棋未肯还。  
方为剖符守，又近烂柯山。  
鱼稻荆杨下，风烟楚越间。  
小君能赋咏，应得助余闲。  

梅尧臣　送张君仪太祝签判奉宁军  
社雨燕巢空，古陂菱叶老。  
燕去春当还，菱枯秋不早。  
莫以西风高，於焉乱怀抱。  
指途无几里，驶马一秣草。  
彼美贤主公，文章为世宝。  
笑谈樽俎间，勿负风月好。  

梅尧臣　送张山甫秘校归缑氏  
去年来折桂，今年来娶妇。  
得意春风前，还家寒食後。  
蓬巷闹鸡犬，藤花荫井臼。  
缑山白醪醇，重酌高堂寿。  

梅尧臣　送张山甫武功簿  
洛阳旧交有七人，五人已为泉下尘。  
各家生儿为门户，唯子弟兄先立身。  
我与信都侯独在，喜见及禄知天仁。  
昨日闻补武功吏，气调欲与南山亲。  
少年勉力向职事，莫学老贫文字新。  

梅尧臣　送张舍人自安吉移宰同安  
远辞湖上山，徙治海边邑。  
机杼吴俗饶，鱼虾越人给。  
操琴在更张，殊土宜顺袭。  
何以赠勤勤，薄言兹所及。  

梅尧臣　送张生还和州  
山头孤石望来久，天外行人今独归。  
药囊自有留生术，不管淮南木叶飞。  

梅尧臣　送张圣民学士知登州  
慕君才行美，风义亦倜傥。  
在远恨未逢，既近不屡往。  
非以近为轻，恃易遂成曩。  
倏为东牟守，别我驻征鞅。  
又作千里遥，依然复怀想。  
昔闻之罘山，秦碑元有两。  
一存东顶中，一在西顶上。  
篆实丞相斯，缺剥不可仿。  
愿言试历览，闻见欲以广。  
海晴望石桥，神仙事歨恥。  
始皇安得长，阴怪役罔象。  
桥断水无涯，焉知有方丈。  
迩者地出金，发掘怀沃壤。  
良民皆逐末，兹事谁用长。  
凡为二千石，唯在劝耕纺。  
幸君经术高，教化人所仰。  

梅尧臣　送张叔展北归  
江南春侯早，水暖野芹生。  
北客欲归日，故人持赠行。  
莫嫌为物落，言采幽兰并。  
休惜临流醉，高帆去棹轻。  

梅尧臣　送张遂州  
华省名郎意若西，相如桥柱旧曾题。  
已将符节为邦守，不畏关山入马蹄。  
千里过秦看素漣，三年还蜀度青泥。  
里门锦绶何为乐，外奉严君内阿{上弥下女}。  

梅尧臣　送张太博通判袁州  
君非身尤谪南州，南方尚鬼其俗媮。  
蛇为邻，虎为陬，丹茅苦竹深幽幽。  
邑人祠鬼拜古树，竹杯一仰来烹牛。  
牛死啮戄常不幸，谁得禁止专锄钩。  
借曰未信君且往，民将语怪君听不。  
仰山头，有行舟。  

梅尧臣　送张唐民  
楚甸有行客，西风一孤舟。  
远随淮月上，若与星槎浮。  
野岸袭幽芳，气清露已秋。  
得意美鱼蟹，白酒问沙头。  

梅尧臣　送张推官洞赴晏相公辟  
送子居大梁，关中乃关外。  
往者边事繁，秦民被灾害。  
今闻独丰穰，逮堠无动旝。  
相公欲勤劳，请以临都会。  
多选天下才，佐佑如何赖。  
决疑有全策，何必用蓍蔡。  
虽病君强行，宝刀仍喜带。  
岂是为俗儒，空言事夸大。  

梅尧臣　送张秀才之淮南  
聊为楚客唱，一送淮南行。  
出汴远心喜，移舟孤岫横。  
危帆将进浦，寒雾不分城。  
枚乘旧居处，向来秋草生。  

梅尧臣　送张正臣赴泰州幕  
敲冰冰未泮，塞河流玉段。  
轻舸莫言迟，古城沧海畔。  
春皋兰蕙茁，晚井鱼虾乱。  
时平无羽书，此乐异王粲。  

梅尧臣　送张中乐屯田知永州  
畏向潇湘行，不入洞庭去。  
鞍马踏关山，衣裘冒霜露。  
零陵三千里，楚俗未改故。  
王泽久已覃，国刑亦当措。  
昔闻柳宗元，山水寻不饫。  
其记若丹青，因来问潭步。  
石燕飞有无，香草生触处。  
仙姑异麻姑，岁月楼中度。  
不食颜渥赭，言语神灵顶。  
莫将车骑喧，独往探幽趣。  
有信报我知，恶欲驱尘虑。  

梅尧臣　送张著作孟侯宰上元  
天衢车马迹，急若机上梭。  
义虽平生笃，不越一再过。  
夫子累顾我，言归泛长河。  
得邑美建业，风流犹可歌。  
依稀江令宅，秋草应更多。  
五题谁复咏，锺蒋与嵯峨。  

梅尧臣　送张著作器宰蕲水  
予闻楚山竹，肉好发亦匀。  
陇上风雪饱，石根莓苔皴。  
搜林翦横吹，龙子愁水滨。  
作邑尚简易，岂必蹈昔人。  
愿为季长赋，安用瑶与珉。  

梅尧臣　送张子野秘丞知鹿邑  
忽作五年别，相逢双鬓疏。  
不知从此去，当见复何如。  
公秫时为酒，晨庖日有鱼。  
沛谯风物美，聊以乐琴书。  

梅尧臣　送张子野屯田知渝州  
旧居苕溪上，久客咸阳东。  
归来得虎符，驰马向巴中。  
歌将听巴人，舞欲教渝童。  
况尝善秦声，乐彼渝人风。  
忠州白使君，竹枝辞颇工。  
行当继其美，贡葛勿匆匆。  

梅尧臣　送张子野知虢州先归湖州  
未赴虢太守，暂归吴兴家。  
吴兴近洞庭，橘林正吹花。  
君当橘柚时，摘包带霜华。  
清甘不楚齿，若酒倾残霞。  
鸡山小女儿，姹姹两发丫。  
褭褭上氍毹，嘈嘈弄琵琶。  
是时与之醉，何似走尘沙。  

梅尧臣　送赵谏议知徐州  
鹿车几两马几匹，轸建朱幡骑彀弓。  
雨过短亭云断续，莺啼高柳路西东。  
吕梁水注千寻险，大泽龙归万古空。  
莫问前朝张仆射，球场细草绿蒙蒙。  

梅尧臣　送赵升卿之韶幕  
舟车历尽险，风物乃还君。  
俎肉应多味，虞韶不复闻。  
林鸣异音鸟，山冒欲晴云。  
若吊张丞相，空祠旧近坟。  

梅尧臣　送赵虞部士宏知蜀州  
春风跨腊至，雪作蝴蝶飞。  
偏知蜀太守，撩乱扑行衣。  
何当海棠下，歌管红袖围。  
一饮一斗酒，决讼如发机。  
洛阳花自好，听从杜鹃啼。  

梅尧臣　送赵仲宝永兴乾耀提举捉贼  
知君少以勇，曾向萧关战。  
横刀突虏围，夺马伤胡箭。  
当时独免归，猛毅边人羡。  
今来提汉卒，寇盗清秦县。  
未足贺功名，功名它日见。  

梅尧臣　送赵子渊知颍州  
旧谷不栖亩，新春原鹿饥。  
野荒多寇夺，诏发抚疲羸。  
驿骑东风急，菑田小雨迟。  
尘同汉太守，膏泽亦能随。  

梅尧臣　送正仲都官知睦州  
每嗟相逢少，常苦离别多。  
行行复壮壮，往往起悲歌。  
古来易水上，义士有荆轲。  
捐躯思报恩，饮恨歌奈何。  
况彼儿女怀，牵缠如蔓萝。  
是以世间人，鬓发易番番。  
喜君得郡章，东归随春波。  
滩上严子祠，系船聊经过。  
其人当汉兴，富贵不可罗。  
足加天子腹，傲去钧於河。  
冬披破羊裘，夏披破草蓑。  
心中子宇宙，尤哂献玉和。  
我惭贱丈夫，岂异戴面傩，  
未免为鬼笑，谁知惧挥诃。  
安得如君行，收迹已蹉砣。  
空将闲岁月，尘埃浪销磨。  
正同三峡贾，尽力向盘涡。  

梅尧臣　送郑太保瀛州都监  
秋气入关河，匈奴久已和。  
琱弓聊可试，宝剑不须磨。  
草木将摇落，牛羊自寝讹。  
能知塞垣景，持以赠吾歌。  

梅尧臣　送知保定军李太保  
山西世世李将军，家声前後多功勋。  
今乘一障俯绝塞，莫以久和无阵云。  
菰蒲生塘长春绿，牛羊隔河归暮云。  
简易自能齐士卒，不严刁斗亦名闻。  

梅尧臣　送知和州杜驾部  
桐花欲开时，群噣争哺儿。  
但求黄口饫，焉问丹穴饥。  
常山有四鸟，将飞昔已悲。  
中间忽殒逝，岂得安其枝。  
一饮必屡顾，每啄必迟迟。  
今朝竟矫翼，去向江之湄。  
衔芹不自食，欲遗孤与雌。  
此义实已重，莫为枭所嗤。  
世俗多嫌忌，我胡为此诗。  
此诗美孝悌，持赠杜挺之。  

梅尧臣　送志来上人往姑苏谒元曹  
折取东桥柳，青青向故人。  
欲知问馆处，要识旧溪春。  
旋洒铜缾水，休沾野寺尘。  
吴门逢隐者，必是汉名臣。  

梅尧臣　送制置发运唐子方学士  
本以谏诤称，今以财赋用。  
所为各有能，何必於兹重。  
东南周万里，海陆竭煮种。  
敛之为公上，岂是与民共。  
民方苦久弊，将缺太平颂。  
有利得设施，无不可抑纵。  
大都守绳墨，曷异虱处缝。  
从来许国心，曾未苟禄俸。  
愿无输羡余，终亦归侍从。  

梅尧臣　送仲和师归雪窦兼简颖禅师  
野钵归松下，将亲闻道师。  
风沙不堪寄，霜筩自相宜。  

梅尧臣　送仲连  
别绪如乱丝，欲理还不可。  
却悲娇女诗，宁恋更效左。  
是时远道怀，纷纷上归舸。  
怜君正如此，岂任风雨俼。  

梅尧臣　送仲文  
三年不出户，孝行闾井闻。  
近俗遂知化，岂非由所薰。  
御琴趋国门，何必长守坟。  
美哉若君子，忠可移於君。  

梅尧臣　送周谏议知襄阳  
蔼蔼荆州几万家，竟持壶酒望高牙。  
里儿尚唱铜韑曲，耆旧争随画鹿车。  
雄鸭绿头看汉水，肥鳊缩顶出渔查。  
乡人应笑张平子，只有归田赋可夸。  

梅尧臣　送周介之学士通判定州  
相公秉文武，视卒如婴儿。  
今往佐其军，岂不重抚绥。  
我有愚者虑，赠君临路岐。  
相公居并州，拓土曾不疑。  
羌戎起潜变，一旦覆我师。  
我师无不勇，将吏实易之，  
常抱雪耻志，此旨君所知。  
兵家尤戒贪，持重养以威。  
正当土门路，自昔屯虎貔。  
朔朝及旨望，大校饫酒卮。  
未若投单醪，共饮河水湄。  
古人维其均，今人意参差。  
临事欲之死，身往心已移。  
上能同甘苦，下必同安危。  
愿君因议论，兹语何难为。  

梅尧臣　送周寺丞宰新郑  
仲冬言徂征，晓月在环玦。  
京水生层冰，梅山见残雪。  
县庭槐已古，堂壁碑未缺。  
惟吾故交意，赠子以为别。  

梅尧臣　送周衍长官知辽州  
二月辽阳去，辽阳草未生。  
春风吹胡沙，卷起黄云平。  
土人耕耨晚，种黍何时成。  
塞地寒且薄，百役子宜轻。  

梅尧臣　送周直孺秘校和州都曹  
箭头破贼弃不为，笔端射策取桂枝。  
殿前脱袍改旧色，庭下折腰甘去时。  
历阳郡小太守好，督邮宫闲众吏嬉。  
江边竹园啼竹鸡，竹里种花春过迟。  
东望望夫云脚垂，烟雨隔岸风樯欹。  
湿鴈不起沙上嘶，君思历乱如盎丝。  

梅尧臣　送周仲章都官通判湖州  
溪水日霅霅，弁峰日峨峨。  
中有水精宫，此名其谓何。  
湖水传玉娘，扬光逆常娥。  
昔人美清夜，高楼发微歌。  
风流百年余，所历才彦多。  
我当居其下，醉舞或傞傞。  
君行贰郡事，结骑黄金珂。  
容仪苦白皙，度桥鸣橐驼。  
士女夹道看，秋风吹縠罗。  
言是公侯家，大体侬弗过。  
问侬底未辨，撑船入芰荷。  
应莫劝蚕织，生计非杼梭。  

梅尧臣　送周仲章太博之钜野  
仲月霜气严，朝来厚如雪。  
鸿雁各南飞，羽毛将恐折。  
征途履以足，侵骨寒於铁。  
得罪此为轻，君恩大欢悦。  

梅尧臣　送朱表臣职方提举运盐  
蜃灶煮溟渤，航咸播楚越。  
官榷利言盈，盗贩弊相汨。  
连艘以转致，搅灰或沉没。  
虽使日鞭黥，未易穷奸窟。  
朝廷用朱侯，提职欲无阙。  
侯因许专画，拜疏陈其说。  
曰臣有更张，敢以肝胆竭。  
荆湘岭下城，恃远不畏罚。  
堂堂事私贾，遮吏遭驱突。  
愿使商自通，输金无暴猝。  
淮江且循常。约束备本末。  
国用必余资，亭民无滞物。  
事下丞相府，论议不可拔。  
从之东南苏，拒之财赋遏。  
听侯侯往施，所便黔黎活。  
五味既和调，万里销狂悖。  
汴水桃花时，犀舟顺流发。  
过淮逢絮鮦，泊岸采芦蕨。  
挂帆趋浪头，应不劳岁月。  

梅尧臣　送朱纯臣端公使契丹奠祭  
汉庭遣奠阏氏幕，二月阴山雪未销。  
行尽黄沙春不见，哀缠碧眼魄谁招。  
已将厚礼施殊俗，更录专辞入本朝。  
名马赠归多爱惜，北风嘶处竞萧萧。  

梅尧臣　送朱玠户曹之广德军  
南方小儿才读书，往往得官呵路衢。  
君今五十始作掾，手板青袍非壮图。  
况来桐沬水上城，折腰强颜休叹吁。  
城西古祠能致雨，岁不有旱民无逋。  
民乐未央君可娱，旧俗不与吾乡殊。  

梅尧臣　送朱司封知登州  
驾言发夷门，东方守牟城。  
城临沧海上，不厌风涛声。  
海市有时望，闾屋空虚生。  
车马或隐见，人物亦纵横。  
变怪其若此，安知无蓬瀛。  
昨日闻公说，今日闻公行。  
行将劝农耕，用之卜阴晴。  

梅尧臣　送逐客王胜之不及遂至屠儿原  
犯霜出国门，送客客已去。  
犹意行未远，策马过寒戍。  
川长不见人，沙没前岗路。  
始闻云木深，忽逢朱玄墓。  
金鎚一报恩，义烈垂竹素。  
何须文学为，寄语长沙傅。  

梅尧臣　送子华  
识君虽恨晚，说诗屡解颐。  
吾徒固难合，所合终不移。  
冒寒跃马来，且言行有期。  
河上冰始坼，轻棹去未迟。  

梅尧臣　送邹秀才游浙  
鞍傍带剑鱼皮鞘，马後携童越葛衫。  
度水缘山君底急，区区为答古千岩。  

梅尧臣　送祖印大师显忠  
黄纸赐祖印，铸名不铸金。  
力笑苏季子，责望小人深。  
渡江见海月，秋光上遥林。  
团团冰玉盘，莹然如禅心。  

梅尧臣　送祖择之赴陕府  
古来分陕重，犹有召公棠。  
此树且能久，後人宜不忘。  
君从金马去，郡在铁牛旁。  
山色临关险，河声出地长。  
樽无空美酒，鱼必荐嘉鲂。  
天子忧民切，行当务劝桑。  

梅尧臣　送祖择之秘丞知海州  
骥有千里足，不使千里驰。  
人有抱长才，亦复不得施。  
去去作守长，政化尚可为。  
勿云海滨陋，岂无彼黔黎。  
事举讼必简，安能忘酒卮。  
水物错在俎，咸腥应自宜。  
朐山日相对，亦莫厌其卑。  
苍翠入画戟，浓淡若秀眉。  
但向此中乐，用舍乃系时。  

梅尧臣　送祖择之学士北使  
燕山常苦寒，汉使涉穷腊。  
路长人马愁，风急沙霰杂。  
宿造氊庐开，行逢猎骑合。  
献鲜秃发驰，问译华言答。  
每食冰生盘，欲饮酒冻榼。  
见其酋长时，国礼何勤纳。  
中朝厚仁恩，四海望阊阖。  
乃知日月光，照必蛮夷匝。  
归来易轻裘，赐对延英合。  

梅尧臣　苏祠部通判洪州  
飞鷁去江西，秋飚满桂旗。  
芦洲花白处，枫岸处丹时。  
沙鸟看来没，云山爱後移。  
高才属滕阁，家擅子卿诗。  

梅尧臣　苏明允木山  
空山枯楠大蔽牛，霹雳液落鱼凫洲。  
鱼凫水射千秋蠹，肌烂随沙荡漾流。  
唯存坚骨蛟龙锼，形如三山中雄酋。  
左右两峰相挟翊，奠奉君长无慢尤。  
苏夫子见之惊且异，买於溪叟凭貂裘。  
因嗟大不为梁栋，又叹残不为薪槱。  
雨侵藓涩得石瘦，宜与夫子归隐丘。  

梅尧臣　苏州曹琰虞部浩然堂  
姑苏台上麋鹿嚎，夫差城中楼观高。  
荒榛尽已付明月，万古愤怒空秋涛。  
吴亡越霸能几日，後世扰扰犹鸿毛。  
孟轲善养浩然气，充塞天地无饥嗷。  
慕而为堂亦有意，不学屈子成离骚。  

梅尧臣　苏子美竹轩和王胜之  
庭无十步广，有竹才百个。  
子时哦其间，宾友或来和。  
琴壶置於傍，图籍亦在左。  
谁怜修修影，只畏寒日过。  
谁怜青青枝，下有暗叶堕。  
我期霰雪时，来听幽声卧。  
应当为设榻，勿使赏心剉。  
持以报主人，此兴不可破。  

梅尧臣　宿安上人门外裴如晦胥平叔来访  
胥悲喜我至，冒雨夜出城。  
灯前相对语。怪我面骨生。  
为言憔悴志，因意多不平。  
亦见子颔须，长黑已可惊。  
知子有所立，毛发随世情。  
子心且如旧，後辈苦前轻。  

梅尧臣　宿洪泽  
舟子起添缆，夜潮同雨来。  
寒声相乱急，远梦自然回。  
水鸟鸣还睡，风灯暗复开。  
宦游常作客，未息为贫催。  

梅尧臣　宿矶上港  
夜深风浪息，月正在南斗。  
远水生白烟，疏萤出荒莽。  
照蟹屡爇薪，张鱼未发笱。  
独能怜野客，游宦意何有。  

梅尧臣　宿邵埭闻雨因买藉芡人回呈永叔  
秋雨雁来急，夜舟人未眠。  
乱风灯不定，暝色树相连。  
寒屋猛添响，湿窗愁打穿。  
明朝持藉使，书此寄公前。  

梅尧臣　宿州河亭书事  
远泛千里舟，暂向郊亭泊。  
观物趣无穷，适情吟有托。  
林中鸦舅狞，席上蝇虎攫。  
雨久草苗盛，田芜瓜蔓弱。  
香粳稚子惯，脱粟家人薄。  
少年都下来，聊问时所作。  
新衣尚穿束，旧服变褒博。  
我贪贫且贱，短褐随宜著。  

梅尧臣　随州钱相公挽歌三首  
筑岩无往梦，游岱有飞魂。  
堕泪隋侯国，遗金汉帝恩。  
文章留日域，忠孝在王门。  
天道何由问，秋风遍九原。  

梅尧臣　随州钱相公挽歌三首  
昔日伤归国，今朝叹举輀。  
忧愁传楚些，殄悴感周诗。  
文草明时访，忠言故吏知。  
居常呜咽涕，翻作众人悲。  

梅尧臣　随州钱相公挽歌三首  
去年伊水上，倾府望云岑。  
路转犹回首，人谁不殒心。  
可怜飞语後，挤恨九幽深。  
从此埋英骨，空令泪满襟。  

梅尧臣　岁寒亭  
种花邀青春，种柏要晏岁。  
乃知风露前，已辨雪霜势。  
时俗爱芳菲，不妨鸣鶗{左圭右鸟}。  
他年都门归，宁昧始终计。  

梅尧臣　岁日旅泊家人相与为寿  
舟中逢献岁，风雨送余寒。  
推年增渐老，永怀殊鲜欢。  
江边无车马，监里对衣冠。  
孺人相庆拜，共坐列杯盘。  
盘中多橘柚，未咀齿已酸。  
饮酒复先醉，颇觉量不宽。  
岸梅欲破萼，野水微生澜。  
来者即为新，过者故为残。  
何言昨日趣，乃作去年观。  
时节未变易，人世良可叹。  

梅尧臣　邃隐堂  
大梁车马地，尘土飞百尺。  
贤愚走其间，朝幕不见迹。  
北望天波门，垣垣宗室宅。  
宗室令不孙，爱书轻玉帛。  
华宇何深沈，但闻列图籍。  
曲房有窈窕，空自事眉额。  
体胖生粹和，安在处岩石。  
古来为善乐，岂以歌钟适。  

梅尧臣　孙曼叔暮行汴上见鹘击蝙蝠以去语於予  
野鹘性决裂，所食唯狞飞。  
小鸟不入眼，拳发强弩机。  
日暮未有获，岂择大与肥。  
瞥下攫蝙蝠，去以填肠饥。  
休笑老鸱饱，衔得腐鼠归。  

梅尧臣　孙司谏知邓州  
南阳汉名都，其俗尚敦朴。  
亡徒顷为盗，刺史安与角。  
田野遂焦熬，蒿莱思沃濯。  
兹虽得甘露，向己苦风雹。  
更张固所重，下令未宜数。  
且观道傍碑，文字今已剥。  

梅尧臣　孙太祝亳州签判  
微风起船尾，雨气生日脚。  
不愁春路泥，正泛春波乐。  
顺去疾鸟飞，问程殊我度。  
才名留守家，更入尚书幙。  

梅尧臣　孙屯田召为御史  
荐牍交车府，恩书下建章。  
轻轩辞瑞翟，危弁学神羊。  
祖酌方滋桂，行威欲犯霜。  
凤毛仍袭庆，鸡舌更含香。  
气郁翔龙阙，风清振鹭行。  
今朝洛民思，东陌盛壶浆。  

梅尧臣　孙主簿惠上党寺壁胡霈然书墨迹一匣  
上党佛祠何可观，开元瑞物图高阁。  
又有长廊古壁上，复是名辈题丹雘。  
当时泥用丝作筋，意欲千载无剥落。  
书奇画妙了不识，讹传墨土能治疟。  
寺僧不惜人掐取，笔画遂缺如鸟啄。  
後来好事恐磨灭，宝刀裁划泥如剥。  
取之龛置绿板匣，使宝箱楮同美璞。  
拂拭还看体势生，盘屈苍虬舞鸾鷟。  
在昔不畏屋壁坏，今也常恐儿童扑。  
夫君知我心所重，南归赠以致诚憉。  
此时虽喜落吾手，老大腕硬无由学。  
但当拜贶不敢忘，莫为报言曾未数。  

梅尧臣　桫椤树  
桫椤古树常占岁，在昔曾看北海碑。  
今日四方俱大稔，不知荣悴向何枝。  

梅尧臣　太庙致斋答韩舍人简  
斋舍隔墙东，萧萧槐树风。  
声颜虽不接，翰墨遽能通。  
未说凉堪饮，唯愁赋少工。  
此焉知素拙，试与问杨雄。  

梅尧臣　太师杜公挽词五首  
国佐三公进，师臣一品归。  
接宾妄素贵，还绶远危机。  
忆奉追尊册，当观副辂旗。  
生荣人莫及，无恨掩泉扉。  

梅尧臣　太师杜公挽词五首  
既老仍开国，因归得赐金。  
念怀知主意，坚介见臣心。  
笔札尚存纸，性情犹托吟。  
向来门下客，东首泪盈襟。  

梅尧臣　太师杜公挽词五首  
莫怪沾襟血，无由作吊宾。  
故池归去雁，春信见何人。  
已写虚堂影，犹镌守冢麟。  
门生与旧吏，将立道傍珉。  

梅尧臣　太师杜公挽词五首  
言为当代法，行不古人惭。  
天子贵元老，史官传美谈。  
名高汉亚相，学嗣晋征南。  
有子即家宝，未尝金玉贪。  

梅尧臣　太师杜公挽词五首  
见录寻常咏，亲装复手题。  
言从永嘉後，重与建安齐。  
自古难知己，孤生每择栖。  
春风寄黄鸟，为向墓间啼。  

梅尧臣　太师杜相公篇章真草过人远甚而特奖後进流於咏言辄依韵和  
杜诗尝说少陵豪，祖德兼夸翰墨高。  
苏李为奴令侍席，锺王北面使持毫。  
郊麟作瑞唯逢趾，天马能行不辨毛。  
一诵东山零雨句，无心更学楚离骚。  

梅尧臣　太尉相公中伏日池亭宴会  
何言避徂暑，清宴水轩闲。  
竹气阴池凤，云峰照衮山。  
玳簪方映座，彩服亦承颜。  
乐奏寒波上，杯香绿芰间。  
瓜浮五色烂，帘卷半钩弯。  
今日宾裾盛，袁刘岂足攀。  

梅尧臣　泰州王学士寄车螯蛤蜊  
车螯与月蛤，寄自海陵郡。  
谓我抱余醒，江都多美酝。  
老来饮不满，一醉已关分。  
甘鲜虽所嗜，易饫亦莫问。  
娇女巧收壳，燕脂合眉晕。  
贫奁无金玉，狼藉生恚忿。  
妻孥喜食之，婢妾困扫拚。  
行当至京华，耳目饱尘坌。  
此味爽口难，书为厌者训。  

梅尧臣　汤珙秘校遗沉水管笔一枝  
沉香细干天通中，束毫为呼诸葛翁。  
久从海上厌持握，乞与阮籍书途穷。  
物珍岂宜贱子有，更後应合归王公。  
虚堂净几尘不到，砚傍置架珊瑚红。  
乃知用遇自有处，君今莫叹居蒿蓬。  

梅尧臣　唐书局丛莽中得芸香一本  
有芸如苜蓿，生在蓬藋中。  
草盛芸不长，馥烈随微风。  
我来偶见之，乃穉彼蘙蒙。  
上当百雉城，南接文昌宫。  
借问此何地，删修多钜公。  
天喜书将成，不欲有蠹虫。  
是产兹弱本，蒨尔发荒丛。  
黄花三四穗，结实植无穷。  
岂料凤阁人，偏怜葵叶红。  

梅尧臣　唐寺丞知南雄州  
前林尚含冻，南国使君行。  
逆水春风峭，孤舟桂席轻。  
踏歌闻旧俗，信鬼有颓氓。  
当识朱衣贵，壶浆拥道迎。  

梅尧臣　桃花源诗  
鹿为马，龙为蛇，  
凤皇避罗麟避羋。天下逃难不知数，  
入海居岩皆是家。武陵源中深隐人，  
共将鸡犬栽桃花。花开记春不记岁，  
金椎自劫博浪沙。亦殊商颜采芝草，  
唯与少长亲胡麻。岂意异时渔者入，  
各各因问人闲赊。秦已非秦孰为汉，  
奚论魏晋如割瓜。英雄灭尽有石阙，  
智惠屏去无年华。俗骨思归一相送，  
慎勿与世言云霞。出洞沿溪梦寐觉，  
物景都失同回槎。心寄草树欲复往，  
山幽水乱寻无涯。  

梅尧臣　陶者  
陶尽门前土，屋上无片瓦。  
寸指不沾泥，鳞鳞居大厦。  

梅尧臣　淘渠  
开春沟，畎春泥。  
五步掘一堑，当途如坏堤。  
车无行辙马无蹊，遮截门户鸡犬迷。  
屈曲措足高复低，芒鞋苔滑雨凄凄。  
老翁夜行无子携，眼昏失脚非有挤。  
明日寻者尔瘦妻，手提幼女哭嘶嘶，  
金吾司街务欲齐，不管人死兽颠啼。  

梅尧臣　啼禽  
盆茧未成丝，破裤劝可脱。  
安知增羞颜，赤胫衣短褐。  

梅尧臣　提壶鸟  
山路暗松筱，幽禽语前後。  
上言劝提壶，下言劝酤酒。  
但取醒复醉，莫问升与斗。  
人生朝菌荣，绿发可无负。  

梅尧臣　题陈宰戏彩亭  
仕宦固已美，及亲此其难。  
况慕五彩戏，而奉兴居安。  
翁喜君亦喜，翁餐君亦餐。  
嗷嗷园中禽，口哺心违丸。  
邑大岁幸稔，众赖仁政宽。  
还思彼赤子，如恐君不欢。  

梅尧臣　题刁经臣山居时已应辟西幕  
向不乐郡府，遂云归田园。  
结庐复种蓺，草树日已繁。  
散帙理旧学，了然无俗喧。  
春雨一回过，览耕登古原。  
青山每自爱，霁色当衡门。  
故人苟来往，名宦未尝言。  
趣适已不浅，道心良亦存。  
忽闻辟书至，便令驱犊辕。  
岂期同瓠瓜，长系蒿莱根。  
始知古君子，出处惟义敦。  

梅尧臣　题姑苏豹隐堂  
青山崔巍藏古基，文豹不见空断碑。  
华堂重构犹隐雾，地今易主还好奇。  
欲邀明月一去饮，常娥将悔出海迟。  
鸡边少年意气在，来往只借白鹿骑。  
自称山人具肴酒，酒酣请我留此辞。  
谪仙坟近何可问，当日无咏亦所疑。  

梅尧臣　题姑苏邵氏园居  
积水夫差国，闲居鲁叟心。  
石科云起润，城角竹连阴。  
燕入池塘晚，花开岛屿深。  
应当效疏傅，不惜橐中金。  

梅尧臣　题嘉兴永乐院檇李亭  
土化吴王甲，骨朽越王兵。  
五月菖蒲草，千年檇李城。  
蒲根蛙怒嚎，城中乌夜鸣。  
吴越灭已久，客心空屏营。  
落日孤亭间，悠悠锺磬声。  

梅尧臣　题腊药  
颓颜早觉衰，乃藉药扶持。  
及此季冬日，预修来岁宜。  
鼎成无犬见，蜜炼有蜂知。  
借问月中兔，长年何所为。  

梅尧臣　题老人泉寄苏明允  
泉上有老人，隐见不可常。  
苏子居其间，饮水乐未央。  
渊中必有鱼，与子自倘徉。  
渊中苟无鱼，子特耫沧浪。  
日月不知老，家有雏凤皇。  
百鸟戢羽翼，不敢言文章。  
去为仲尼叹，出为盛时祥。  
方今天子圣，无滞彼泉傍。  

梅尧臣　题吏隐堂  
新堂生虚明，未悟追隐吏。  
无乃隐非时，唯应喧可避。  
移花莫伤根，种竹不改翠。  
床中置素琴，亦见陶潜意。  

梅尧臣　题刘道士奉真亭  
降真沈水生炉烟，扣齿晓漱华池泉。  
心存昆阆未可到，夜瞻北斗何联联。  
顾兹虚室如有迟，一草一石幽且妍。  
芝盖云輟杳无玉，不知谁更似杨权。  

梅尧臣　题满公僧录西明轩  
赤萍才落邓林外，青铜半磨傍露明。  
飞光斜入了不隔，坐卧一榻琉璃平。  
西方古胡黄金质，贝叶传写乌行横。  
谓晓此教居此轩，满壁图画遥峰生。  

梅尧臣　题三教圆通堂  
处中最灵智，人与天地参。  
其间有佛老，曷又推为三。  
共以圆通出，诚明自包含。  
排楹压文础，焕采涂朱蓝。  
而将羋吾儒，复欲笼彼聃。  
二徒不自晓，恬若均笑谈。  
越鸟不巢北，伐马不嘶南。  
固亦辨殊土，麟鷟唯时堪。  

梅尧臣　题松林院  
静邃无尘地，青荧续焰灯。  
木鱼传饭鼓，山衲见归僧。  
野色寒多雾，溪痕夜阁冰。  
吾非谢康乐，独往亦何能。  

梅尧臣　题滕学士九华山书堂  
处山方畏浅，曾慕结深庐。  
要与云峰近，宁将野客疏。  
涧苗来入俎，林鸟或窥书。  
何事轻兹乐，而从出塞车。  

梅尧臣　题译经院同文轩  
有书无异文，有车无异轨。  
贝多得旁行，白马来万里。  
清轩延高僧，一岁译几纸。  
译罢坐焚香，庭章洒寒水。  

梅尧臣　田家  
南山尝种豆，碎荚落风雨。  
空收一束萁，无物充煎釜。  

梅尧臣　田家  
高树荫柴扉，青苔照落晖。  
荷锄山月上，寻径野烟微。  
老叟扶童望，羸牛带犊归。  
灯前饭何有，白薤露中肥。  

梅尧臣　田家四时  
昨夜春雷作，荷锄理南陂。  
杏花将及候，农事不可迟。  
蚕女亦自念，牧童仍我随。  
田中逢老父，荷杖独熙熙。  

梅尧臣　田家四时  
草木遶篱盛，田园向郭斜。  
去锄南山豆，归灌东园瓜。  
白水照茅屋，清风生稻花。  
前陂日已晚，聒聒竞鸣蛙。  

梅尧臣　田家四时  
荒村人自乐，颇足平生心。  
朝饭露葵熟，夜舂云谷深。  
采山持野斧，射鸟入烟林。  
谁见秋成事，愁蝉复怨磚。  

梅尧臣　田家四时  
今朝田事毕，野老立门前。  
拊颈望飞鸟，负暄话余年。  
自从备丁壮，及此常苦煎。  
卒岁岂堪念，鹑衣著更穿。  

梅尧臣　田家屋上壶  
修蔓屋头缀，大壶檐外重。  
霜乾叶犹苦，风断根未移。  
收挂烟突近，开充酒具迟。  
贱生无所用，会有千金时。  

梅尧臣　田人夜归  
田收野更迥，墟里隔烟陂。  
荒径已风急，独行唯犬随。  
荆扉候不掩，稚子望先知。  
自是一生乐，何须闾井为。  

梅尧臣　挑灯杖  
油灯方照夜，此物用能行。  
焦首终无悔，横身为发明。  
尽心常欲晓，委地始知轻。  
若比飘飘梗，何邀世上名。  

梅尧臣　铁獭  
朝乘铁獭上青山，最滑春苔乱石间。  
出入白云胜蜡屐，玉骢虽贵未应闲。  

梅尧臣　听文都知吹箫  
虞舜已去苍梧野，秦女骖鸾无复下。  
箫管人间不解传，帝乐部中能亦寡。  
欲买小鬟试教之，教坊供奉谁知者。  
晏识文公始致来，劝接贱生宜强且。  
乃呼侧坐吹一曲，惊顾顿嘶堂下马。  
吾妻闺中闻不闻，稚女扳帘笑娇奼。  
未敢多听便遣还，赠饮单杯向身泻。  

梅尧臣　廷老传沛语戏作  
夷门市里侯嬴老，公子时能释礼过。  
莫问孟尝招致客，薛中遗俗尚应多。  

梅尧臣　通判桃花厅  
种桃西庭下，有意延东风。  
东风与雨至，染出枝上红。  
花底有小鸟，其字曰桃虫。  
既於桃得名，为桃言女工。  
翦罗作舞衣，奉君欢莫穷。  
举杯无愧者，避世武陵翁。  

梅尧臣　通判遗新柳  
园柳发新荑，官居雪尚壅。  
君喜持报春，衰意非旧勇。  
芳菲即可插，余发惭种种。  

梅尧臣　同蔡君谟江邻几观宋中道书画  
君谟善书能别书，宣献家藏天下无。  
宣献既殁二子立，漆匣甲乙收盈厨。  
锺王真迹尚可睹，欧褚遗墨非因模。  
开元大历名流夥，一一手泽存有余。  
行草楷正大小异，点画劲宛精神殊。  
坐中邻几素近视，最辨纤悉时惊吁。  
逡巡蔡侯得所得，索研铺纸才须臾。  
一扫一幅太快健，檀溪跃过瘦的颅。  
观书已毕复观画，数轴江吴种稻图。  
稻苗秧秧水拍拍，群鹭矫翼人荷锄。  
陂塍高下石笼密，竹树参倚荆篱疏。  
大车立轮转流急，小犊欺愿稚小驱。  
令人频有故乡念，春事况及蚕桑初。  
虎头将军画列女，二十余子拖裙裾。  
许穆夫人尤窈窕，因诵载驰诚起予。  
余无书性无田区，美人虽见身老癯。  
举头事事不称意，不如倒尽君酒壶。  

梅尧臣　同次道游相国寺买得翠玉罂一枚  
古寺老柏下，叟货翠玉罂。  
兽足面以立，瓜腹肩而平。  
虚能一勺容，色与蓝水并。  
我独何为者，忽见目以惊。  
家无半锺畜，不吝百金轻。  
都人莫识宝，白日双眼盲。  

梅尧臣　同道损持国访孔昰处士  
高庐当大道，节士不肯过。  
穷巷独秉德，车马一何多。  
势力走谀谄，礼义服委佗。  
是以被褐人，长甘北山阿。  
曰今岂有愧，渔上有行歌。  

梅尧臣　同道损世则元辅游西湖於卞氏借双鹤以观  
塘蒲荫绿水，菡萏艳修渚。  
想像华亭野，但欠鸣鹤侣。  
同曀￥三四人，趣向颇相与。  
思见此清禽，无能觌翔羽。  
城隅有大第，世本官吴楚。  
尝同太湖石，不惜持金取。  
欲作园林胜，园林宁暇睹。  
今当问其家，借赏无吾拒。  
果亦致之来，奋毛如喜舞。  
虽生沧海心，翅重不得举。  
还尔稻粱贪，崇丘在何所。  

梅尧臣　同江邻几龚辅之陈和叔登吹台有感  
在昔梁惠王，筑台聚歌吹。  
笙箫无复闻，黄土化珠翠。  
当时秦兵强，今亦归厚地。  
我与诸贤良，举酒莫言醉。  
曾谁问孟轲，空自有仁义。  

梅尧臣　同希深马上口占送九舅入京成亲联句  
之子洛中来，芳樽喜暂开。  
人夸阿连少，吾愧士衡才。  
丹阙凤皇去，清川鸿雁回。  
都门春色美，相送思悠哉。  

梅尧臣　同谢师厚宿胥氏书斋闻鼠其患之  
灯青人已眠，饥鼠稍出穴。  
掀翻盘盂响，惊聒梦寐辍。  
唯愁几砚扑，又恐架书啮。  
痴儿效猫鸣，此计诚已拙。  

梅尧臣　同尹子渐王几道访郭生别墅不遇  
秋野已澄旷，偶来幽兴多。  
茨居隔寒水，柴户荫乔柯。  
看竹曾留凤，携朋不为鹅。  
人归碧苔径，应识履痕过。  

梅尧臣　同永叔子聪游嵩山赋十二题其八天门泉  
泠泠云外泉，的的岩光入。  
静若僲监开，寒疑玉龙蛰。  
时应下鹿群，迹印青苔湿。  

梅尧臣　同永叔子聪游嵩山赋十二题其二拜马涧  
王子昔凌霓，国人兹拜马。  
依稀日夜笙，声入寒泉泻。  
空传七日期，飞鹤何时下。  

梅尧臣　同永叔子聪游嵩山赋十二题其九天池  
安知最高顶，清浅水池开。  
有时片云出，倏忽生风雷。  
谁羡双黄鹄，刷羽来徘徊。  

梅尧臣　同永叔子聪游嵩山赋十二题其六玉女捣衣石  
幽石称捣衣，捣衣人不见。  
云缨白飘颻，岩树长匆蒨。  
犹应寒夜中，山月来铺练。  

梅尧臣　同永叔子聪游嵩山赋十二题其七天门  
古壁何苍苍，穿云玉梯出。  
歨然起青冥，却立观少室。  
前岩复後峰，阴晴状非一。  

梅尧臣　同永叔子聪游嵩山赋十二题其三二室道  
度岭失群山，千峰出天际。  
方欣左右看，屡改萦回势。  
胜事谁与同，芬然有兰蕙。  

梅尧臣　同永叔子聪游嵩山赋十二题其十二峻极寺  
山高路已穷，倏尔逢兰若。  
落日老僧闲，支颐古松下。  
缓步入禅庭，苔苍但萧洒。  

梅尧臣　同永叔子聪游嵩山赋十二题其十三醉石  
相期物外游，共醉僲坛石。  
举手薄高穹，清风生两腋。  
都忘尘世烦，笑傲聊为适。  

梅尧臣　同永叔子聪游嵩山赋十二题其十一登太室中峰  
日夕望苍崖，崭崭在天外，  
及来步其巅，下见河如带。  
半壁云树昏，山根已滂霈。  

梅尧臣　同永叔子聪游嵩山赋十二题其四自峻极中院步登太室中峰  
税驾绿岩前，攀萝不知倦。  
人从树杪来，路向云端转。  
忽觉在烟霓，回首峰岭变。  

梅尧臣　同永叔子聪游嵩山赋十二题其五玉女窗  
玉洞倚霞壁，天窗露微明。  
骖鸾去不返，啼鸟空相惊。  
万木自亏蔽，扪萝复谁情。  

梅尧臣　同永叔子聪游嵩山赋十二题其一公路涧  
我来袁公溪，断岸犹残垒。  
僵柳远临湾，新蒲初出水。  
行行古台近，两两惊禽起。  
鸡犬何处闻，人家深坞里。  

梅尧臣　同朱表臣及诸君游樊氏园  
五年前上去，乃从许公过。  
旧物此君在，後生新笋多。  
朱樱繁且熟，黄鸟啄仍歌。  
一一如当日，乘高奈兴何。  

梅尧臣　同诸韩及孙曼叔晚游西湖三首  
晚日城头落，轻鞍果下凉。  
野蜂衔水沫，舟子剥菱黄。  
木老识秋气，径幽闻草香。  
幅巾聊去检，不作楚人狂。  

梅尧臣　同诸韩及孙曼叔晚游西湖三首  
烁电未成雨，凉风先入衣。  
青天忽开影，红日尚余晖。  
蛱蝶作团起，蜻蜓相戴飞。  
嘲谑不觉夕，跨马月中归。  

梅尧臣　同诸韩及孙曼叔晚游西湖三首  
舟中演满意不浅，却坐林塘景欲昏。  
翠色蜻蜓立菱蕊，青丝騕袅秣城根。  

梅尧臣　同诸韩饮曼叔家  
富贵丰盘餐，日可侑清角。  
不与贤者俱，饱食何所学。  
吾友虽日贫，邀赏不辞数。  
质衣为酒肴，出论轻管乐。  
其馔精且甘，刀几孰亲握。  
是时予苦眩，引去意颇确。  
羸马雪中归，醉醒谁复较。  

梅尧臣　铜坑  
碧镰不出土，青山凿不休。  
青山凿不休，坐令鬼神愁。  

梅尧臣　铜雀砚  
歌舞人已死，台殿栋已倾。  
旧基生黑棘。古瓦埋深耕。  
玉质先骨朽，松栋为埃轻。  
筑紧风雨剥，埏和铅膏精。  
不作鸳鸯飞，乃有科斗情。  
磨失沙砾粗，扣知金石声。  
初求畎亩下，遂厕几席清。  
入用固为贵，论古莫与并。  
端溪割紫云，空负世上名。  
韩著毛颖传，何独称陶泓。  
傥以较岁年，泓当视如兄。  

梅尧臣　徒步访李宣叔宣叔有诗依韵答  
渡河谁道去，我重子云才。  
鸿雁汀洲去，牛羊井落徕。  
乍行初觉倦，暂语不能该。  
日色看看暮，将归意复徊。  

梅尧臣　涂次寄罗道济  
去年五月君到官，红渠正开湖水宽。  
共酌汀洲不知暮，扣舷月露沾衣寒。  
今年我罢欲归去，朋酒久来无此欢。  
移舟不忍便为别，竞挈杯肴情未阑。  
城烟欲闭各分散，溪云暗澹生悲端。  
明日抱酲风雨急，野莲空看寄君难。  

梅尧臣　涂山  
古传神禹迹，今向旧山阿。  
莫问辛壬娶，从来甲子多。  
夜淮低激射，朝江上嵯峨。  
荒庙立泥骨，岩头风雨过。  

梅尧臣　涂中遇雪寄希深  
方为郡邑吏，日与故人违。  
极目千山碧，驰心一鸟飞。  
岸傍村杳杳，波上雪霏霏。  
欲寄洛阳信，泝流行客稀。  

梅尧臣　途中寄上尚书晏相公二十韵  
惊飙入林鸦乱飞，舞空落叶相追随。  
秋权摧物不见迹，但使万古生愁悲。  
登山临水昔感别，身作旅人安得宜。  
单舟匹妇更无婢，朝餐每愧妇亲炊。  
平生独以文字乐，曾未敢耻贫贱为。  
官虽寸进实过分，名姓已被贤者知。  
疏愚生不谒豪贵，守此退缩作将衰。  
颍州相公秉道德，一见不以论高卑。  
久调元化费精力，犹且未倦删书诗。  
唐之文章剔芜秽，纤悉宁有差毫厘。  
谓其耽学可与语，便语渊奥袪佹疑。  
浮言近意不历口，直欲海窟拏蛟螭。  
再拜膝前荷勤诲，垂橐稞载归忘饥。  
解艇水驿无几舍，新诗又遣牙兵持。  
上言行李览物景，聊可与妇陈酒卮。  
下言狂斐颇及古，陶韦比格吾不私。  
相公贵且事翰墨，我辈岂得专游嬉。  
今将蒿芹荐俎豆，定亦不以微薄遗。  
尝令有咏无巨细，当因川陆舟车贻。  
日对顺流思疾置，老鱼奸怯潜鳞鬵。  

梅尧臣　兔  
迷踪在尘土，衣褐恋蓬蒿。  
有狡谁穷穴，中书惜拔毫。  
猎从原上脱，灵向月边逃。  
死作功勋戒，良弓合自弢。  

梅尧臣　橐驰  
鸣驰出西域，衔尾自连连。  
汉驿凌云去，胡人踏雪牵。  
常时识风候，过碛辨沙泉。  
老觉肉封侧，犹蒙锦帕鲜。  

梅尧臣　蛙  
陂蛙怒目生，科斗亦纵横。  
自得君王揖，能为鼓吹声。  
越人尝入馔，秦客不须惊。  
谁解缘明月，徒夸两股轻。  

梅尧臣　外兄施伯侃下第赴并门叔父招  
共是干时者，同为失意人。  
言趋太原召，如忍宛陵亲。  
笳鼓听临塞，琴书未离身。  
别君无斗酒，当识士安贫。  

梅尧臣　晚泊观斗鸡  
舟子抱鸡来，雄雄踤高岸。  
侧行初取势，俯啄示无惮。  
先鸣气益振，奋击心非愞。  
勇颈毛逆张，怒自眦裂眣。  
血流何所争，死斗欲充玩。  
应当激猛毅，岂独专晨旦。  
胜酒人自私，粒食谁尔唤。  
缅怀彼兴魏，傍睨当衰汉。  
徒然驱国众，曾靡救时难。  
群雄自苦战，九锡邀平乱。  
宝玉归大奸，干戈托奇算。  
从来小资大，聊用一长叹。  

梅尧臣　晚得菖蒲  
薄暮得菖蒲，犹胜竟日无。  
我焉能免俗，三揖向樽壶。  

梅尧臣　晚归闻韩子华见访  
门外多车骑，後迹乱前踪。  
谁识此来过，尘蹄重复重。  
归有野仆言，恨不故人逢。  
岂无肴酒设，所向乖所从。  
未能一往见，懒拙其必容。  

梅尧臣　晚归闻李殿丞访别言己屡来不遇  
萧条一陋巷，频日见马蹄。  
归来稚子告，有客云将暌。  
始知君其南，复叹我向西。  
岂不怀念慕，吾亲书新齰。  
曰吾五男子，爱惜无不齐。  
所要立门户，安用同犬鸡。  
龊龊守此客，驯驯恋此栖。  
二季留左右，足以共挈携。  
身许远就禄，幸又奉阿{上弥下女}。  
今年还都下，路丧子与妻。  
囊罄厌外役，进退类藩羝。  
终当改江邑，傥得致音题。  

梅尧臣　晚鸥  
晴川带微阳，鸥鸟双飞去。  
双飞如有归，并宿向何处。  
汀寒雾幂历，永落沙沮洳。  
不避近行舟，应知心寡虑。  

梅尧臣　晚日  
晚日晴还暖，人闲见物机。  
叶枯虫自裹，窗响蜜寻归。  
林下见收柿，水边闻捣衣。  
吾嗟久为客，却愧寄荆扉。  

梅尧臣　晚云  
黕黕日脚云，断续如破滩。  
忽舒金翠尾，始识秦女鸾。  
又改为连牛，缀燧怀齐单。  
伺黑密不嚣，额额城未剜。  
风吹了无物，犹立船头看。  

梅尧臣　晚坐北轩望昭亭山  
少客两京间，熟游嵩与华。  
归来宛溪上，厌往昭亭下。  
何以厌昭亭，衰迟倦驱驾。  
况复惭咏歌，嘉辞前有谢。  
咀嚼在人口，甘美如食蔗。  
方向陶渊明，苦语近田舍。  
节行固不变，出处亦多怕。  
常防恶少年，豪横使出胯。  
譬如故将军，尚被亭长骂。  
不若守弊庐，读书至中夜。  

梅尧臣　万表臣报山傍有重梅花叶又繁诸君往观之  
前时见多叶，曾何数寻常。  
今见叶又多，移赏南涧阳。  
寄言莫苦恃，更多殊未央。  

梅尧臣　王道损赠永兴冰蜜梨四颗  
名果出西州，霜前竞以收。  
老嫌冰熨齿，渴爱蜜过喉。  
色向瑶盘发，甘应蚁酒投。  
仙桃无此比，不畏小儿偷。  

梅尧臣　王德言夏日西湖晚步十韵次而和之  
雨余残照在，塘静独行行。  
荷积水珠重，天收霓帔轻。  
倦禽倚卧柳，聚蚓殢坳泓。  
帽侧林枝碍，裳褰野蔓萦。  
芡韬园客剥，蒲刃水妖惊。  
决决流泉活，蒙蒙夕雾平。  
榴房生蠹落，蛛网害虫成。  
坎黾无时怒，浑鱼自乐清。  
高台从兽窟，古道有根横。  
写景未能就，娟娟月上城。  

梅尧臣　王德言自後圃来问疾且曰圃甚芜何不治因答  
几日不行圃，野草过人头。  
客怪苦荒秽，谁与持锄钩。  
虽然自薅藄，抱痾方告休。  
即当秋风高，扫蘣将迟游。  

梅尧臣　王殿丞赴莫州日就余求钓竿数茎以往今因其使回戏赠  
去日觅钓竿，定能垂钓否。  
若不暇钓鱼，钓竿当去取。  

梅尧臣　王公憊东归  
行色上东陌，秋槐叶乱飞。  
囊无一钱用，箧有古书归。  
羸驷嘶寒草，荒城背落晖。  
莫嫌牛马隔，走别八行稀。  

梅尧臣　王几道罢磁州遗澄泥古瓦二砚  
澄泥丛台泥，瓦斲邺宫瓦。  
共为几桉用，相与笔墨假。  
赋无左思作，书媿右军写。  
初从故人来，自来邯郸下，  
物因人以重，谬当好事者。  

梅尧臣　王乐道太丞立春早朝  
近臣头上黄金胜，殿前拜赐东风应。  
蓼牙疏甲簇春盘，肉抹长丝何亘亘。  
宽衣武卒辺至庭，人归下筹殊难称。  
我家无火甑生尘，{左巾右祭}柳彩花空著兴。  
空著兴，将底为，  
但愿得米资晨炊，不管飞霙与麦宜。  
千官队中身最卑，五日一谒前旒垂。  

梅尧臣　王龙图知江陵  
捧诏出荆州，天心寄远忧。  
行车残残雪，寒色犯轻裘。  
祖輗山川阁，歌骊道路愁。  
吏迎多越乘，兵卫粲吴钩。  
地与蛮溪接，江通汉水流。  
风宜橘林赋，俗尚竹枝讴。  
樽俎思畴日，烟云感旧游。  
终当劳待从，宁久渚宫留。  

梅尧臣　王平甫惠画水卧屏  
临流别君时，羡君观吴潮。  
君行识我意，遣画一幅绡。  
画作绕床屏，滔滔随惊飚。  
前浪雪花卷，後浪白马跳。  
宛然千万重，不似笔墨描。  
窊亚乱我目，坐卧疑动摇。  
夜灯照河汉，如有织女招。  
朝日下天窗，东海无秦桥。  
秦桥不可度，织女不可邀。  
但慕乘桴公，空能诵唐尧。  
尝闻挟柘弹，意必在食鴞。  
络当五湖上，归去学渔樵。  

梅尧臣　王祁公北园  
园林多高樛，园卉多芳柔。  
红紫经几春，青枯经几秋。  
我至每怀浮觞之卿翁，但见浮觞之水汨汨流。  
水流日夜曾未休，高门世世生贤侯。  
不比平泉碑缺花木记，又非家鸱啸凤皇楼。  
洛阳城中亦有园与宅，常同欧阳翰林携酒游。  
竹闲池馆遗翠羽，户外杨柳系紫骝。  
今嗟齿似旧作博士，嘉趣只与心相仇。  
强骑瘦马往城北，二十三年如转头。  
归来作此辞，且应主人求。  

梅尧臣　王氏昆仲归宁  
昨夜雪霏霏，梁山吟未归。  
关河谁道远，鸿雁自相依。  
落日人烟少，寒云驿路微。  
共将彭泽酒，称寿向庭闱。  

梅尧臣　王侍讲原叔挽词三首  
衣冠今盛族，兰玉旧家声。  
博古无遗悮，遭时有重名。  
魂舆临水发，灵马向郊鸣。  
归葬商丘外，森森柏已成。  

梅尧臣　王侍讲原叔挽词三首  
稽古逢尧舜，锵金侍冕旒。  
生员尊郑学，子舍预夔谋。  
翰苑事犹著，岱宗魂已游。  
无情是天地，玉树掩蒿丘。  

梅尧臣　王侍讲原叔挽词三首  
丹旐秋风急，清笳晓月寒。  
明衣裛草露，素士挽桐棺。  
行哭宾徒盛，观仪里巷殚。  
空余旧编在，千载莫能刊。  

梅尧臣　王屋高送王屋知县孙秘丞  
王屋山高无猿猱，下有黄河水滔滔。  
天坛半夜见海白，光动古邑鸡先嗥。  
鸡先嗥，绝吠獒，岩居林栖吏莫搔。  
山肤有时得虞猎，不比彘肉烹连毛。  
闻君今去将效陶，县前种柳芟蓬蒿。  
不问公田问民俗，民安事简教儿曹。  
河南太守喜恺悌，如此可以无厌劳。  

梅尧臣　王原叔内翰宅观山水园  
石苍苍，连峭峰，  
大山嵯峨云雾中。老松瘦树无笔踪，  
巧夺造化何能穷。古绢脆裂再黏续，  
气象一似高高嵩。上有荆浩字，  
特归翰林公。愿换廷圭一丸墨，  
谁言卖钱须青铜。范宽到老学未足，  
李成但得平远工。黄金白璧未为贵，  
丈人师臣无不通。  

梅尧臣　王知章尉河内  
古县太行下，老槐三四株。  
以言新作吏，不似旧为儒。  
黄绶心犹壮，青云志岂无。  
汉朝吾远祖，不道此官麤。  

梅尧臣　王仲仪寄斗茶  
白乳叶家春，铢两直钱万。  
资之石泉味，特以阳芽嫩。  
宜言难购多，串片大可寸。  
谬为识别人，予生固无恨。  

梅尧臣　往东流江口寄内  
艇子逐溪流，来至碧江头。  
随山知几曲，一曲一增愁。  
巢芦有翠鸟，雄雌自相求。  
擘波投远空，丹喙横轻鯈。  
呼鸣仍不已，共啄向苍洲。  
而我无羽翼，安得与子游。  

梅尧臣　望夫山  
亭亭千古质，曾是念征夫。  
一作山头石，畏看天际途。  
犹如托萝蔓，不似采蘼芜。  
时有江云近，僲衣挂六铢。  

梅尧臣　望夫石  
征骨化为尘，柔肌化为石。  
高山共苍苍，临水望脉脉。  
青云卷为发，缺月低照额。  
千古遗恨深，终不见车軏。  

梅尧臣　望芒砀山  
出舟跳古岸，林外见修冈。  
回头问榜子，前巘是芒砀。  
其颠有高庙，松柏郁苍苍。  
迤逦堆阜属，萧条茆叶黄。  
千古收王气，一川平夕阳。  
人家才四五，鸡犬自相望。  
尚尔想新丰，谁复思沛乡。  
临流一举酒，可以喻悲伤。  

梅尧臣　望僲亭  
公来有余乐，所乐为郡间。  
讼稀聊自适，静胜以纾颜。  
清轩开晓幔，历历见淮山。  
山色洗新雨，佳期如可攀。  
代异鸡犬去，时平草木闲。  
试望天衢近，飞驾应此还。  

梅尧臣　卫尉邵少卿挽词二首  
位至九卿亚，年过七十春。  
桐乡归葬日，棠树去思人。  
雾里开蒿隧，原边起石麟。  
地遥徒有泪，洒向北风频。  

梅尧臣　卫尉邵少卿挽词二首  
买得吴门宅，归来自种花。  
春风未歌彻，东岱已魂赊。  
昔作千年调，今为一日嗟。  
人将镌美德，磨石取江沙。  

梅尧臣　卫州通判赵中舍  
我久在河内，颇知卫风俗。  
沙田多种稻，野饭殊脱粟。  
况闻别乘至，伫望大河曲。  
饮罢何以赠，柔条路傍绿。  

梅尧臣　未晴  
未晴初止雨，蒸润尚侵衣。  
缺月如羞出，荒云不肯归。  
杏花朱欲绽，梅萼雪将称。  
远鴈来何急，冲风湿翅飞。  

梅尧臣　尉氏县阮籍啸堂  
古城多瘦棘，莽莽连荒台。  
不见长啸人，黄土空崔嵬。  
北顾蓬池上，枯废生蒿莱。  
当时思大梁，还望已徘徊。  
今我复怀昔，岂不伤且哀。  
鸟呼有遗响，英灵同土灰。  

梅尧臣　魏屯田知楚州  
淮南木叶惊，淮上使君行。  
天外高帆出，沙头侯吏迎。  
夜渐通废埭，秋月满孤城。  
正迟文翁化，从来楚俗轻。  

梅尧臣　魏文以予病渴赠薏苡二丛植庭下走笔戏谢  
媿无相如才，偶病相如渴。  
潩水有丈人，薏苡分丛茇。  
为饮可扶衰，余生幸且活。  
安知恶己者，不愿变野葛。  

梅尧臣　温成皇后挽词  
巩洛园陵启，函关卤部闻。  
素车迎紫气，灵袜度青云。  
歌欲传长恨，人将问少君。  
明年贺元日，无复绣衣薰。  

梅尧臣　文豹篇赠黄介夫  
壮哉南山豹，不畏白额虎。  
泽雾毛虽杂鼮鼠，朝将具须暮为乳。  
文章子云久已许，还笑大夫费五羖。  
天子仗中仪勿举，尾与旗常愿看取。  

梅尧臣　文惠师赠新笋  
刘累死，龙不驯。  
世间士，不识真。  
有真物，实去人。  
或在山，亦隐鳞。  
或多孙，出水滨。  
奋雷轰轰万里春，厚土坼裂穷蛰振。  
牙甲戢戢不可数，划掘谁怕天公嗔。  
煮之桉酒美如玉，甘脆入齿馋流津。  
荆吴易得梁宋少，二年不食思无因。  
岂意今朝忽有遗，不忍独飨呼吾邻。  

梅尧臣　文曜师之南徐  
班班上川羽，薄暮未安巢。  
扰扰方外士，岁晏游远郊。  
正值风霜急，晚冰随处敲。  
何时居岩下，都把尘事抛。  

梅尧臣　闻表兄施先辈上第  
昔人事功名，五十未为老。  
而今君已及，得桂诚非早。  
所慰白头亲，且将黄绶好。  
吾始日夜心，望尽京关道。  
拜庆早归来，莫变秋庭草。  

梅尧臣　闻刁景纯侍女疟已  
前时君家饮，不见吹笛姬。  
君言彼娉婷，病疟久屡治。  
隔日作寒热，经时销膏脂。  
医师尤饮食，冷滑滞在脾。  
次闻有鬼物，水火阴以施。  
乃因道士逐，实得鬼所为。  
手洒桃枝汤，足学夏禹驰。  
呵叱出门墙，勿复顾呕遗。  
今虽病且已，皮骨尚尫羸。  
岂暇理旧曲，未能画蛾眉。  
当期重相见，风月临前墀。  

梅尧臣　闻高平公殂谢述哀感旧以助挽歌三首  
文章与功业，有志不能成。  
尝以難高位，终然屈大名。  
遗风犹可见，逝水更无情。  
归卜青乌珑，韩城苦雾平。  

梅尧臣　闻高平公殂谢述哀感旧以助挽歌三首  
京洛同逃酒，单袍跨马归。  
明朝各相笑，此分不为稀。  
公既参炉冶，予将事蕨薇。  
悲哀无以报，有涕向风挥。  

梅尧臣　闻高平公殂谢述哀感旧以助挽歌三首  
一出屡更郡，人皆望酒壶。  
俗情难可学，奏记向来无。  
贫贱常甘分，崇高不解谀。  
虽然门馆隔，泣与众人俱。  

梅尧臣　闻韩仲文使归  
传道使车回，柳条黄未开。  
晓寒非绝漠，春色近章台。  
名马北方至，宾鸿南国来。  
明朝斋祓见，天子始称才。  

梅尧臣　闻角  
一声催客梦，星斗转西檐。  
风卷梅花去，愁从柳塞添。  
马鸣霜满鬣，龙泣冻生髯。  
高树朝光动，城头落海蟾。  

梅尧臣　闻进士贩茶  
山园茶盛四五月，江南窃贩如豺狼。  
顽凶少壮冒岭险，夜行作队如刀枪。  
浮浪书生亦贪利，史笥经箱为盗囊。  
津头吏卒虽捕获，官司直惜儒衣裳。  
却来城中谈孔孟，言语便欲非尧汤。  
三日夏雨刺昏垫，五日炎热讥旱伤。  
百端得钱事酒卮，屋里饿妇无糇粮。  
一身沟壑乃自取，将相贤科何尔当。  

梅尧臣　闻临淄公薨  
至和癸巳十二月兮，友人语我火犯房。  
芒射钩钤而拂上相兮，祸非弼臣谁可当。  
昨日闻太宰悟天道而畏忌兮，归卧其第三拜章。  
太宰既不得请而赐黄金百两以为寿兮，谏官御史犹击强。  
明年孟陬临淄公梦兮，果然邦国桡栋梁。  
岂无神医善药以起疾兮，固知禀命有短长。  
公自十三岁而先帝兮，谓肖九龄宜相唐。  
後由石渠凤阁禁林以登枢兮，俄佩相印居庙堂。  
出入藩辅留守两都兮，其民咏歌盈康庄。  
官为喉舌勋爵一品兮，经筵讲义尊萧匡。  
年逾顺耳不为夭兮，文字百卷存缣箱。  
子孙侁侁同雁行，二女贵婿富与杨。  
未知归葬何土乡，临川松柏安可忘。  
我为故吏摧肝肠，洒泪作雨春悲凉。  
精魄其归於天乎，必为星宿还高张。  
骨肌其归於土乎，必为蕙芷不灭香。  
墓碑墓铭谁能尽其美，我为欲传万古须欧阳。  

梅尧臣　闻橹  
静夜有舟下，中流闻橹声。  
隔窗灯已暗，卷帽月微明。  
渐向寒湾远，遥应宿枕惊。  
客心何苦急，曾是不缘名。  

梅尧臣　闻卖韭黄蓼甲  
百物冻未活，初逢卖菜人。  
乃知粪土暖，能发萌芽春。  
柔美已先荐，阳和非不均。  
芹根守天性，憔悴涧之滨。  

梅尧臣　闻曼叔腹疾走笔为戏  
方闻病下利，曾不药物止。  
区区溷匽间，其往宁得已。  
每为青蝇喧，似与紫姑喜。  
倾肠倒腹後，乃是胸中美。  

梅尧臣　闻密赐  
朝闻政府贺捷回，夕赐明月五千枚。  
巍巍圣皇德所该，庙略付与何有哉。  
况未覆穴翦渠魁，宜先战士老与孩。  
倾肝沥胆谢不敏，岂可便恃张良才。  

梅尧臣　闻欧阳永叔谪夷陵  
共在西都日，居常慷慨言。  
今婴明主怒，直雪谏臣冤。  
谪向蛮荆去，行当雾雨繁。  
黄牛三峡近，切莫听愁猿。  

梅尧臣　闻禽  
禽鸣脱破裤，定无新易故。  
此语莫相讥，善贫知有素。  

梅尧臣　闻师鲁谪富水  
朝见谏臣逐，暮章从谪官。  
附炎人所易，抱义尔惟难。  
宁作沈泥玉，无为媚渚兰。  
心知归有日，时向斗牛看。  

梅尧臣　闻王景彝雪中禼祀还  
二月漫漫雪，斋宫夜寂寥。  
坛场祠乙鸟，桑柘响阴枭。  
履带春泥重，驹回广野骄。  
还批五色诏，池上踏琼瑶。  

梅尧臣　闻西山虎  
猛虎畏白日，孤客莫夜行。  
彼以不暴众，此何独忘生。  
饥必见人食，不食且无名。  
麋鹿能远遁，安得逢怒狞。  
由人不由常，役役官有程。  

梅尧臣　闻宣叔挺之围棊  
人以棊销日，我观棊辄寐。  
未必尽死生，何兹较愚智。  
只将多胜少，复取先为利。  
不若酒之贤，悠然共醒醉。  

梅尧臣　闻学士院试含桃荐寝庙诗拟作  
交交鸣谷鸟，粲粲熟荆桃。  
寝庙此先荐，离宫将以遨。  
既同羞俎实，且异献溪毛。  
露颗明朝日，朱光逼赭袍。  
戴经传自久，汉令著方高。  
天子从兹食，群臣赐亦叨。  

梅尧臣　闻雁  
湿云夜不散，薄处微有星。  
孤雁去何急，一声愁更听。  
心应失旧侣，翅已高青冥。  
几日江海上，凫鸥共满汀。  

梅尧臣　闻雁寄欧阳夷陵  
闲坐独无寐，雁来更未阑。  
声长河汉迥，影落户庭寒。  
荆楚橘包熟，潇湘枫叶丹。  
南飞过三峡，试问故人看。  

梅尧臣　闻尹师鲁赴泾州幕  
胡骑犯边来，汉兵皆死战。  
昨闻卫将军，贤俊多所荐。  
知君虑不浅，求对未央殿。  
天子喜有言，轺车因召见。  
筹画当冕旒，袍鱼赐银茜。  
曰臣岂身谋，而邀阶下瞔。  
青衫出二崤，白马如飞电。  
关山冒风露，儿女泣霜霰。  
军客壮士多，剑艺匹夫衒。  
贾谊非俗儒，慎无轻寡变。  

梅尧臣　闻莺  
最好声音最好听，似调歌舌更叮咛。  
高枝抛过低枝立，金羽修眉墨染翎。  

梅尧臣　闻永叔出守同州寄之  
冕旒高拱元元上，左右无非唯唯臣。  
独以至公持国法，岂将孤直犯龙鳞。  
茱萸欲把人留楚，苜蓿方枯马入秦。  
访古寻碑可销日，秋风原上足麒麟。  

梅尧臣　闻永叔复馆因以寄贺  
东方有铩禽，已喜羽翰插。  
重来金马门，莫忘黄白峡。  
黄牛无冬春，远水生鳞甲。  
今非昔日忧，贺酒特新压。  

梅尧臣　闻语十方琏长老  
旧居庐岳寺，新化给孤园。  
还享国人供，应无尘事喧。  
有来听喻筏，一悟见吹幡。  
不忆炉峰下，临溪看饮猿。  

梅尧臣　闻子美次道师厚登天清寺塔  
二三君少壮，走上浮图巅。  
何为苦思我，平步犹不前。  
苟得从而登，两股应已挛。  
复想下时险，喘汗头目旋。  
不如且安坐，休用窥云烟。  

梅尧臣　蚊  
向晚化污积，群飞来户庭。  
蟭螟许巢睫，琥珀为留形。  
夜色遍容蔽，雷音亦感听。  
犹矜负山力，血食也沾醒。  

梅尧臣　问答  
金凿落，留赠行人须满酌。  
银缾况有宜城醪，及取春风花照灼。  

梅尧臣　问答  
小屏风，座隔流尘素影融。  
方床六尺偃清昼，惭无玉枕名通中。  

梅尧臣　问答  
玉蟾蜍，厕君笔砚诚有诸。  
可爱亭亭寒月照，莹然四座凝冰壶。  

梅尧臣　问答  
金错刀，连环交刃吹风毛。  
美人赠我万钱贯，何必翦犀夸孟劳。  

梅尧臣　问答  
青云梯，尺木为阶行勿迷。  
勤修道业生羽翼，天门九袭须攀難。  

梅尧臣　问答  
凤于飞，差差粹羽今逢时。  
桐花正美矞雪乱，家庭玉树须来仪。  

梅尧臣　问洛上王宰访商山青竹鞭  
蜀鞭虽紫多轻脆，最重商山节眼完。  
挂在苍崖饱风雪，藓花如漆试求看。  

梅尧臣　涡口  
秋水见滩底，浅沙交浪痕。  
白鱼跳处急，宿雁下时昏。  
带月入涡尾，落帆防石根。  
清淮行未尽，明日又前村。  

梅尧臣　卧羊山  
乱石若群羊，缘岗卧斜日。  
曾非左慈化，更想初平叱。  
无膻穴蚁去，有乳寒泉出。  
谁忆濡陵原，累累冢傍质。  

梅尧臣　乌毁燕巢  
堂间两胡燕，哺雏衔百虫。  
老鸦亦养子，偷雏燕巢中。  
燕巢忽堕地，六七皆命穷。  
赤身无羽翼，肠断彼雌雄。  
来往徒鸣声，安得置室宫。  
我闵楼篓籶，俄已强雨风。  
从今更生卵，不若受女娀。  

梅尧臣　乌贼鱼  
海若有丑鱼，乌图有乌贼。  
腹膏为饭囊，鬲冒贮饮墨。  
出没上下波，厌饫吴越食。  
烂肠来雕蚶，随贡入中国。  
中国舍肥羊，啖此亦不惑。  

梅尧臣　乌啄枣  
树头阳乌饥啄枣，破红遶地青蝇老。  
青蝇雨湿惊不飞，残枣入泥人不扫。  
西风落尽鸟亦归，晋客齿黄终懊恼。  

梅尧臣　无悔  
妇人未四十，容貌已改前。  
男年踰五十，嗜欲固自偏。  
勿以色敌心，色衰心易迁。  
勿以爱恃久，爱移久多愆。  
明镜知恶看，何须忌婵娟。  

梅尧臣　无题  
斗觉琼枝瘦，慵开宝监妆。  
临风恐僲去，倚扇怯歌长。  
绿桂薰轻服，灵符佩缥囊。  
西邻空自赋，不解到君傍。  

梅尧臣　吴长文紫微见过  
岂敢以贫贱，而辄傲贤贵。  
但恨门阑遥，赫日去可畏。  
瘦马汗常流，寸步出无谓。  
是以逾十旬，景慕肠欲沸。  
近因秋雨来，纤纤有凉气。  
九陌可以行，轻服可以衣。  
方将事请见，疮足痛若{左足右非}。  
忽枉驺骑过，颜厚言莫既。  
尚期新醪熟，还往袭经纬。  
乃知君子德，曩分替则未。  

梅尧臣　吴冲卿出古饮鼎  
精铜作鼎土不蚀，地下千年藓花幂。  
腹空凤卵留藻文，足立三刀刃微直。  
左耳可执口可斟，其上两柱何对植。  
从谁发掘归吴侯，来助雅饮欢莫极。  
又荷君家主母贤，翠羽胡琴令奏侧。  
丝声不断玉筝繁，绕树黄鹂鸣不得。  
我虽衰苶为之醉，玩古乐今人未识。  

梅尧臣　吴冲卿鼓契  
暮契出，朝契归，  
出入未尝逢日晖。雄雌曾不离锺室，  
百年刓弊知者稀。时移世异不改易，  
俗眼厌旧君前非。君王万年千年寿，  
独怜古器与众违。昨日霜华厚如雪，  
百官冻靴朝紫微。吴王偷就温漏火，  
始一识之增叹唏。不知逢逢六街鼓，  
自此发号通帝闱。人间锺鼓有多少，  
多少乱鸣谁肯讥。  

梅尧臣　吴冲卿示和韩持国诗一卷辄以为谢  
叶公所好者，熟已识头角。  
一日真物来，骇汗沛且渥。  
我初见韩子，蜿蜒喷雷雹。  
子复蛟龙文，气象不可捉。  
畏怀但惊顾，得与前事较。  

梅尧臣　吴冲卿学士以王平甫言淮甸会予久未至冲卿与平甫作诗见寄答之  
老马力尽道路长，岂若壮骥思腾骧。  
项穷临流叹不逝，燕骨埋没庸可伤。  
我今六十趋南北，饥肠不足面黧黑。  
少年心志一点无，千里区区安所得。  
往居闾閈乏经过，闭门读书多废食。  
便从冠带向仕途，强颜希禄非贪职。  
昨逢王倩昧平生，一见如旧心相倾。  
谈经树下任日炙，酒狂便欲骑长鲸。  
谁意同行有迟疾，先入大梁凡几日。  
大梁故人怜钝衰，迭为寄唱辞严密。  
卒章言买羊与酒，虽齿动摇能饫溢。  
亦知红颊教新成，更愿旧朋邀六七。  

梅尧臣　吴殿丞代州通判  
举才不避势，必也知其长。  
王官诚济济，岂得佐边疆。  
代郡实雄要，昔已选帅良。  
功名乃欲取，叱驭登太行。  

梅尧臣　吴季野话抚州潜心阁  
高阁潜心所，图书曝蠹收。  
青山随宅转，远水向门流。  
迤逦看无厌，潺湲听不休。  
一闻秦洞说，便欲泛渔舟。  

梅尧臣　吴太博遗柑子  
太学先生欺绿橘，吴兴才士与黄柑。  
黄柑似日胜崖蜜，带叶初擎翠竹篮。  
还料楚王曾未识，徒将萍实托江南。  

梅尧臣　吴正仲见访回日暮必未晚膳因以解嘲  
永日无车马，闲坊有竹邻。  
雨中乌帽至，门外绿苔新。  
不杀鸡为具，堪题凤向人。  
山公识墨在，知我旧来贫。  

梅尧臣　吴正仲求红梅接头  
君家梅溪上，但见梅花白。  
我家家树红，求枝寄归客。  
翦接如交情，本末不相隔。  
明年举酒时，醉颊生微赤。  

梅尧臣　吴正仲同诸宾泛舟归池上  
轻舟与客归，竹下闲棋局。  
煮鲎吴味新，簄醪楚酿熟。  
风吹山雨来，冷射肤生粟。  
醉昏笑语同，不看西斋录。  

梅尧臣　吴正仲遗二物咏之其二叠石  
十片寒湖滑，千秋白浪根。  
苍苍古崖色，叠叠老苔痕。  
欲象巨鳌顶，俯当科斗盆。  
唯愁作险说，平地起昆仑。  

梅尧臣　吴正仲遗二物咏之其一金盏子  
锺令昔醒酒，豫章留此花。  
黄金盏何小，白玉碗无瑕。  
始入吴郎宅，还归楚客家。  
从兹不能醉，只恐费流霞。  

梅尧臣　吴正仲遗蛤蜊  
紫缘常为海错珍，吴乡传入楚乡新。  
樽前已夺蟹螫味，当日莼羹枉对人。  

梅尧臣　吴正仲遗新茶  
十片建溪春，乾云碾作尘。  
天王初受贡，楚客已烹新。  
漏泄关山吏，悲哀草土臣。  
捧之何敢啜，聊跪北堂亲。  

梅尧臣　吴仲庶殿院寄示与吕冲之马仲涂唱和诗六篇邀予次韵焉　汴渠  
我实山野人，不识经济宜。  
闻歌汴渠劳，谩缀汴渠诗。  
汴水源本清，随分黄河枝。  
浊流方已盛，清派不可推。  
天王居大梁，龙举云必随。  
设无通舟航，百货当陆驰。  
人间牛骡驴，定应无完皮。  
苟欲东南苏，要省聚歛为。  
兵卫讵能削，乃须雄京师。  
今来虽太平，尽罢未是时。  
愿循祖宗规，忽益群息之。  
譬竭两川赋，岂由此水施。  
纵有三峡下，率皆麤冗资。  
慎莫尤汴渠，非渠取膏脂。  

梅尧臣　吴仲庶殿院寄示与吕冲之马仲涂唱和诗六篇邀予次韵焉　次韵被命出  
三骢忽出乘楚艘，直气突兀如吴涛。  
大都智勇皆世豪，横身破浪亲战舠。  
回舷受箭谁畏曹，猛士心伏寒生毛。  
风声鹤唳传九皋，何用宝刀称孟劳。  
右持酒杯左持螯，功成各慕前人高。  
不言大享烹太牢，下与尺鷃翔於蒿。  

梅尧臣　吴仲庶殿院寄示与吕冲之马仲涂唱和诗六篇邀予次韵焉　次韵临淮感  
楚舸高帆未可开，满帆风暴作阴雷。  
圣文亹亹伤漂溺，世路纷纷自往来。  
浮磬犹闻传激越，沉妖不见锁渊回。  
连陂蛙黾鸣无数，安得周官为洒灰。  

梅尧臣　吴仲庶殿院寄示与吕冲之马仲涂唱和诗六篇邀予次韵焉　次韵晚泊睢  
日下绣衣客，江南燕尾艎。  
迹虽同鷁退，心不假犀凉。  
旧国旌旄去，包原苑囿荒。  
临堤一怀古，柳上见微阳。  

梅尧臣　吴仲庶殿院寄示与吕冲之马仲涂唱和诗六篇邀予次韵焉　次韵夜过新  
出舟湖渺渺，月白绝纤氛。  
已见水如监，莫生波上云。  
独征何慕侣，冷酌不知醺。  
露下清吟久，同心本爱君。  

梅尧臣　吴仲庶殿院寄示与吕冲之马仲涂唱和诗六篇邀予次韵焉　依韵游陈留  
共逢香刹住，万景笔头堆。  
池水蛟龙尽，汀洲鴈鹄来。  
远游情莫落，去国意徘徊。  
舟子休{左廉右攴}鼓，王程不尔催。  

梅尧臣　吴资政挽词二首  
天下文章老，为公地底铭。  
平生怀道德，铺写若丹青。  
蒲市一朝罢，洛人皆泪零。  
嗟嗟庙堂贵，今以柏为庭。  

梅尧臣　吴资政挽词二首  
峨峨陉土厚，自古葬贤人。  
百尺不逢水，千年空闭春。  
夜台埋琬琰，陇道刻骐驎。  
西望缘缨泪，曾无幕府宾。  

梅尧臣　芜湖口留别弟信臣  
少也远辞亲，俱为异乡客。  
昨日偶同归，今朝复南适。  
南适畏简书，叨兹六百石，  
重念我当去，送我江之侧。  
溪山远更清，溪水深转碧。  
因知惜别情，愈赊应愈剧。  

梅尧臣　芜湖阻风  
春风任恶花自笑，白浪不愁头已白。  
戢戢大船江浦边，昆仑五两谁非客。  

梅尧臣　五倩篇  
倩然五蛾眉，妙曲动金弦。  
犀椎玉铃铃，龙拨雷{左车右旬}{左车右旬}。  
响急能愈静，意闲情常专。  
主人昔结客，一醉百金捐。  
观涛来吴都，遇我泗水边。  
夜饮向明月，非同闻邻船。  

梅尧臣　五日登北山望竞渡  
南方传竞渡，多在屈平祠。  
箫鼓满流水，风烟生画旗。  
千桡速飞鸟，两舸刻灵螭。  
尽日来江畔，谁知轻薄儿。  

梅尧臣　五日与陈真卿饮  
五日逢南国，三年别旧都。  
招魂传楚客，抚节见灵巫。  
蒿艾因时采，蛟龙为俗驱。  
清樽与鹅炙，忻此故人俱。  

梅尧臣　五月二十四日过高邮三沟  
甲申七月七，未明至三沟。  
先妻南阳君，奄仳向行舟。  
魂去寂无迹，追之固无由。  
此苦极天地，心瞀肠如抽。  
泣尽泪不续，岸草风飕飕。  
柎殭尚疑生，大呼声裂喉。  
柁师为我叹，挽卒为我愁。  
戊子夏再过，感昔涕交流。  
恐伤新人心，强制揩双眸。  
未及归旅榇，悲恨何时休。  

梅尧臣　五月二十夜梦尹师鲁  
昨夕梦师鲁，相对如平生。  
及觉语未终，恨恨伤我情。  
去年闻子丧，旅寄谁能迎。  
家贫儿女幼，迢递洛阳城。  
何当置之归，西望泪缘缨。  

梅尧臣　五月七日见卖瓠者  
老圃夺天时，马通为煦妪。  
四月彼种瓜，五月此卖瓠。  
阳陂与粪壤，功力且异趣。  
瓜迟瓠何早，岂不同雨露。  
速利乃在人，争先无晚暮。  

梅尧臣　五月十七日四鼓梦与孺人在宫庭谢恩至尊令小黄门宣谕曰今日社与卿  
同谒未央殿，共沾明主恩。  
冕旒亲日月，蹈舞荷乾坤。  
龙尾三重峻，螭头几级尊。  
德音欣社日，抚语走黄门。  
阴会皆如实，阳开不复存。  
空余破窗月，流影到床垠。  

梅尧臣　五月十日雨中饮  
梅天下梅雨，绥绥如乱丝。  
梅生独抱愁，四顾无与期。  
妻孥解我意，草草陈酒卮。  
槛外百竿竹，新笋高过之。  
竹色入我酒，变作青琉璃。  
一饮眼目光，再饮言语迟。  
三饮颓然兀，左右叹我衰。  
有鸟从东来，引头闯深枝。  
发声醒我醉，提壶美无疑。  
典衣不直钱，唯是布与絺。  
安得如古人，车傍挂鸱夷。  

梅尧臣　五月十三日大水  
谁知山中水，忽向舍外流。  
谁知门前路，已通溪中舟。  
穷蛇上竹枝，聚蚓登阶陬。  
我家地势高，四顾如湖滮。  
浮萍穿篱眼，断葑过屋头。  
官吏救市桥，停车当市楼。  
应念此中居，望不辩马牛。  
危湍泻天河，漫漫无汀洲。  
群蛙正得时，日夜鸣不休。  
戢戢後池鱼，随波去难留。  
扬鬵虽自在，江上多网絧。  
纷纭闾里儿，踊跃竞学泅。  
吾慕孔宣父，有意乘浮浮。  

梅尧臣　五月十四日与子华自内中归  
君注起居同左史，我为委吏退延和。  
共经南陌东风急，侧帽偷看意已多。  

梅尧臣　五月五日  
屈氏已沈死，楚人衰不容。  
何尝奈谗谤，徒欲却蛟龙。  
未泯生前恨，而追没後踪。  
沅湘碧潭水，应自照千峰。  

梅尧臣　五知堂  
履道坊中白家宅，五桥庄北晋公堂。  
昔年二老曾相乐，今日五知名独光。  
举事是非都不问，接花寺节暂能忙。  
清尊雅曲易为厌，自有图书列在傍。  

梅尧臣　午日三首  
有酒不病饮，况无菖蒲根。  
空怀楚风俗，角黍吊沉魂。  

梅尧臣　午日三首  
佳人五色缕，道士绛囊符。  
瘦臂不中系，百邪何用驱。  

梅尧臣　午日三首  
百草堪为药，舟行不及收。  
岸旁萧与艾，从听到寒休。  

梅尧臣　武陵行  
生事在渔樵，所居亦烟水。  
野艇一竿丝，朝朝狎清泚。  
忽自傍藤阴，乘流转山觜。  
始觉景气佳，潜通小溪里。  
常时不见春，入谷惊红蕊。  
幽兴穷绿波，耫芳心莫已。  
花外一峰明，林间碧洞启。  
遥闻鸡犬音，渐悟人烟迩。  
舍舟遂潜行，石径劣容屣。  
豁然有田园，竹果相丛倚。  
厖眉髽髻人，倏遇心颜喜。  
尚作秦衣裳，那知汉名氏。  
自言逢世乱，避地因居此。  
来时手种桃，今日开如绮。  
更看水上花，几度逐风委。  
竞引饭雕胡，邀饮酌琼醴。  
复呼童稚前，绿鬓仍皓齿。  
翻遣念还茅，思归钓鱣鲔。  
将辞亦赠言，勿道丘壑美。  
鼓枻出僲源，繁英犹逦迤。  
薄暮返苍洲，微风吹白芷。  
他日欲重过，茫茫何处是。  

梅尧臣　戊子三月二十一日殇小女称称三首  
生汝父母喜，死汝父母伤。  
我行岂有亏，汝命何不长。  
鸦雏春满窠，蜂子夏满房。  
毒螫与恶噪，所生遂飞扬。  
理固不可诘，泣泪向苍苍。  

梅尧臣　戊子三月二十一日殇小女称称三首  
蓓蕾树上花，莹絜昔婴女。  
春风不长久，吹落便归土。  
娇爱命亦然，苍天不知苦。  
慈母眼中血，未乾同两乳。  

梅尧臣　戊子三月二十一日殇小女称称三首  
高广五寸棺，埋此千岁恨。  
至爱割难断，刚性挫以钝。  
泪伤染衣班，花惜落蕂嫩。  
天地既许生，生之何遽困。  

梅尧臣　戊子正月二十六日夜梦  
自我再婚来，二年不入梦。  
昨宵见颜色，中夕生悲痛。  
暗灯露微明，寂寂照梁栋。  
无端打窗雪，更被狂风送。  

梅尧臣　寤寐谣  
日月昼夜明，中匿暗霭物。  
前世有奇疾，五日瞑未殁。  
大夫家臣惧，鹊来视之脉不汨。  
尝闻秦缪公，奄奄往帝所，  
甚乐岂苍卒。及乎七日寤，  
事与此无咈。果然踰二日，  
觉语汝忽忽。从帝游钧天，  
天乐声扬动心骨。有熊欲援我，  
我时不敢咄。帝命我射之，  
熊死羆来突。又射又死罴，  
帝喜笑嗢嗢。二笥皆有副，  
拜赐未及发。见儿在帝侧，  
帝属翟犬一。曰俟子壮与，  
虽得都未悉。复思古虞舜，  
勋德如白日。将以其胄女，  
而为七世匠。是时薰安于，  
受言藏既密。遂陈鹊所云，  
锡田嘉彼术。他日驾四牡，  
桓桓兵卫出。矫立道上人，  
不避从者叱。愿言谒主君，  
见子光隘溢。请君去左右，  
且闻君始疾。臣实在帝傍，  
颇有良可诘。诘见我何为，  
见君射熊罴，命中皆不失。  
是且曷谓然，晋难其可述。  
赐笥与属犬，解讲见终必。  
问姓欲以官，歨恥不见质。  
姑布子卿能相人，翟婢贱儿真将帅。  
驰上常山得宝符，主君自此知无恤。  
北登夏屋邀大王，铜枓厨人击王卒。  
夫子姊呼天，摩笄自杀向山窟。  
今传所死山，摩笄名不没。  
其後竹书留两节，丹砂写素智氏灭。  
呜呼人事非偶然，满饮琉璃耳方热。  

梅尧臣　夕发阳翟  
我行阳翟道，暮雨原上急。  
麒麟冢相望，霹雳碑下立。  
农耕傍山去，鬼火迸林入。  
莫问泉下人，马雙衣更湿。  

梅尧臣　西禅院竹  
古寺带修冈，青葱万竿玉。  
春梢长旧林，夏雨湿新绿。  
幽禽啸呼杂，晚照阴晴续。  
解带欲忘归，壶觞欢自足。  

梅尧臣　西宫怨  
汉宫中选时，天下谁为校。  
宠至莫言非，思移难恃貌。  
一朝居别馆，悔妒何由效。  
买赋岂无金，其如君不乐。  

梅尧臣　西湖对雪  
独玩湖中雪，移舟水冻湾。  
寒塘起孤鴈，危树失前山。  
著物作能积，冲风不碍还。  
无惭子猷兴，都尽剡溪间。  

梅尧臣　西湖观新出鹅儿道损持国曼叔请予赋之  
春菢畏雷後，{彀弓下卵}开形已完。  
嫩毛轻染蘖，小掌未全丹。  
见物初能啑，浮波尚怕寒。  
山阴无道士，更长换应难。  

梅尧臣　西湖闲望  
夏景已多趣，湖边日更佳。  
园葵杂红紫，岸柳自欹斜。  
雨气收林表，城阴接水涯。  
爱闲输白鸟，尽日立汀沙。  

梅尧臣　西华逢李令子翼  
适从颍水归，道逢西华长。  
不见二十年，颜须我非曩。  
君问洛阳日，旧友多泉壤。  
更别如前时，应复少吾党。  

梅尧臣　西施  
溅溅溪流散，苒苒石发开。  
一朝辞浣沙，去上姑苏台。  
歌舞学未稳，越兵俄已来。  
门上子胥目，吴人岂不哀。  
层宫有麋鹿，朱颜为土灰。  
水边同时伴，贫贱犹摘梅。  
食梅莫厌酸，祸福不我猜。  

梅尧臣　西水门晚遇雨  
急雨射瓦瓦欲裂，猛吹驱热热斗歇。  
西北日脚云犹遮，东南树头虹未灭。  
燕子健翅翩翩时，蜻蜓困立塘蒲折。  

梅尧臣　希深本约游西溪信马不觉行过据鞍联句  
有意访西溪，顺途吟思迷。  
及兹询野老，已恨过芳蹊。  
醉客但多兴，幽禽空自啼。  
无由驻金勒，林表日光低。  

梅尧臣　希深惠书言与师鲁永叔子聪几道游嵩因诵而韵之  
闻君奉宸诏，瑞祝疑灵岫。  
山水聊得游，志愿庶可就。  
岂无朋从俱，况此一二秀。  
方蕲建春陌，十刻残昼漏。  
初经缑氏岭，古柏尚郁茂。  
却过辳辕关，巨石相撑斗。  
夕斋礼神祠，法衮被藻绣。  
毕事登山椒，常服更短後。  
从者十数人，轻齰不为陋。  
是时天清阴，力气勇奔骤。  
云岩杳亏蔽，花草藏涧窦。  
旁林有珍禽，惊聒若避彀。  
盘石暂憩休，泓泉助吞漱。  
上窥玉女窗，崭绝非可构。  
下玩捣衣磚，焜燿金纹透。  
尹子体雄恔，攀缘愈习狃。  
欧阳称壮龄，疲软屡颠碚。  
竞欢相扶持，芒屩恣践蹂。  
八僲存故坛，三醉孰云谬。  
鄙哉封禅碑，数字昔镌镂。  
偶志一时事，曷虞来者诟。  
绝顶瞰诸峰，隘然轻宇宙。  
遥思谢尘烦，欲知群鸟兽。  
韩公传石室，闻之固已旧。  
当时兴稍衰，不暇苦寻究。  
东崖暗壑中，释子持经咒。  
于今二十年，饮食同猿狖。  
君子聆法音，充尔溢肤腠。  
尝期蹑屐过，吾侪色先愀。  
遂乖真谛言，兹亦甘自咎。  
中顶会几望，凉蟾皓如昼。  
纷纷坐谈谑，草草具觞豆。  
清露湿巾裳，谁人苦羸瘦。  
便即忘形骸，胡为恋缨爒。  
或疑桂宫近，斯语岂狂瞀。  
归来游少室，崷崒殊引脰。  
石室迢递过，探访仍邂逅。  
扪萝上岑邃，僲屋何广袤。  
乳水出其间，涓涓自成溜。  
凡骨此熏蒸，灵真安可觏。  
霞壁几千寻，四字侔篆籀。  
咸意苔藓文，诚为造化授。  
标之神清洞，民俗未尝遘。  
忽觉风雨冥，无能久瞻扣。  
匆匆遂宵征，胜事皆可复。  
俚歌纵喧讲，怪说多鲛糅。  
凌晨关塞阳，追赏颜匪厚。  
穷极四百里，宁惮疲左右。  
昨朝书报予，闻甚醉醇酎。  
所嗟游远方，心焉倍如疚。  

梅尧臣　希深洛中冬夕道话有怀善慧大士因探得江字韵联句  
彼有上人者，妙谈心所降。  
达空知不二，观行本无双。  
久阻飘花席，因思响雪窗。  
社中虽得远，方外自非庞。  
梦幻凭他劫，风尘厌此邦。  
终期亲道树，何必忆重江。  

梅尧臣　希深所居官舍新得相府蔬圃以广西园  
楚相拔葵後，萧条三亩余。  
烟畦偶连畛，蕙圃得增墟。  
便欲开春沼，何妨藄野蔬。  
始添台榭美，况近子云居。  

梅尧臣　惜春三首  
九十日春无几日，不堪风雨竞吹花。  
舞英逐水向何处，泛泛斜溪伴晚霞。  

梅尧臣　惜春三首  
前日看花心未足，狂风暴雨忽无凭。  
此身不及深溪水，随得残红出武陵。  

梅尧臣　惜春三首  
春色斗空花亦休，绿园深锁更谁游。  
残枝遗萼不中看，暮雨霏霏起暗愁。  

梅尧臣　喜谢师厚及第  
宿雨洗新绿，朝日初闻莺。  
风从天门来，吹下玉简名。  
列星二十八，经纬何纵横。  
南方朱鸟目，火焰令人惊。  
其余撒沙众，龟鳖瓜瓠明。  
吾欣安石後，世世有令声。  

梅尧臣　喜雨  
冬涉春无雨，侵晨忽沛然。  
燕曾知社後，雷未发声前。  
细湿林花暗，轻沾土脉全。  
看看一百五，风势莫狂颠。  

梅尧臣　戏酬高员外鲫鱼  
天池鲫鱼长一尺，鳞光鬣动杨枝磔。  
西城隐吏江东客，昼日驰来夺炎赫。  
冷气射屋汗收额，便教斫脍倾大白。  
我所共乐仲与伯，羡君赴约笑哑哑。  
持扇已见飞鸾翮，欲往从之云雾隔。  

梅尧臣　戏答持烛之句依韵和永叔  
卢仝只有赤脚婢，吏部曾吟似笑仝。  
红烛射眸从结客，清歌帖耳苦怜翁。  
归时虽已过寒食，芳物犹能逐暖风。  
但点纱笼续清夜，西园游兴古何穷。  

梅尧臣　戏寄师厚生女  
生男众所喜，生女众所丑。  
生男走四邻，生女各张口。  
男大守诗书，女大逐鸡狗。  
何时某氏郎，堂上拜媪叟。  

梅尧臣　戏谢师直  
古锦裁诗句，班衣戏坐隅。  
木奴今正熟，肯效陆郎无。  

梅尧臣　戏作常娥责  
我昨既赋白兔诗，笑他常娥诚自痴。  
正值十月十五夜，月开冰团上东篱。  
毕星在傍如张罗，固谓走失应无疑。  
不意常娥早觉怒，使令乌鹊绕树枝。  
啅噪言语谁可辨，徘徊赴寝搴寒帷。  
又将清光射我腹，但觉轸粟生枯皮。  
乃梦女子下天来，五色云拥端容仪。  
雕琼刻肪肌骨秀，声音柔响扬双眉。  
以理责我我为听，何拟玉兔为凡卑。  
百兽皆有偶然白，神灵独冒由所推。  
裴生亦有如此作，专意见责心未夷。  
遂云裴生少年尔，谑弄温软在酒卮。  
尔身屈强一片铁，安得妄许成怪奇。  
翰林主人亦不爱尔说，尔犹自惜知不知。  
叩头再谢泍已去，起看月向西南垂。  

梅尧臣　细雨樵行  
蛟人困卧寒潭底，帖波蒙蒙垂白绡。  
波上女儿飞轻桡，逆流自与郎去樵。  
风吹鬓发不及撩，鸦翅卷起虿尾翘。  
浓缬罗带长绕腰，日暮下来吹短箫。  

梅尧臣　虾  
自生江海涯，小大形拳曲。  
宫帘织以须，水母凭为目。  
贵将蔽其私，贱用资不足。  
於物岂无助，况能参鼎肉。  

梅尧臣　祫礼颂圣德诗  
溥哉孝享，将事于宁。  
文武卿士，冠剑在庭。  
爰俟帝斋，风霰其零。  
风霰不已，钩陈豹尾。  
龙旗太常，立列比比。  
帝居路寝，百辟就次。  
至于谷旦，漫漫翳翳。  
帝入灵宫，左撞黄锺。  
升阶置玉，日气曈鸿。  
鸿鸿杲杲，氛驳阴扫。  
宿于太宫，月星皓皓。  
侍祠之臣，鹄举鹭振。  
或捧其協，或进其巾。  
辅相夹导，俯偻鳞鳞。  
圭瓒以陈，登歌以均。  
东向虚位，发爵亲亲。  
平明帝还，紫宸序班。  
望帝之颜，穆穆闲闲。  
檐步廊廊，雪浮阳光。  
大楹烂烂，朱陛煌煌。  
称祝万寿，万寿无疆，  
却登宝舆，以御端门。  
揭鸡肆赦，雷动乾坤。  
于寺都人，于时妇女。  
于时蛮夷，异口同语。  
天子万年，仁圣之主。  
臣时执册，与物咸睹。  
敢播于诗，庶闻九土。  

梅尧臣　祫享观礼二十韵  
卜惟阳月吉，孝享礼方修。  
斋幄严宫殿，群臣奉冕旒。  
北风先集霰，夜雪竞侵帱。  
羽仗天街立，龙笳象魏流。  
翌朝升宝辂，夹道列华輈。  
琳宇躬将款，珠尘密未收。  
撞钟钧奏合，奠玉日光浮。  
捧册叨於左，观仪得以周。  
帝来清庙下，月欲大刀头。  
既祼还初次，更衣戴远游。  
黄麾转槐路，朱辇驾云虬。  
武士罗金甲，中人著锦褠。  
千官入称庆，万国与同休。  
却出紫宸阁，俄登宣德楼。  
鸡星传巽令，鹤驭作天邮。  
肆赦通皇泽，深仁被九州。  
巍巍百世业，坦坦四夷柔。  
惠及高年叟，恩差五等侯。  
力田仍给复，有道俾旁求。  
何以歌尧美，兹同击壤讴。  

梅尧臣　下赤山岭过渡至石子涧别施八评事  
三年守庐次，雨回来涧边。  
临塘爱鱼乐，近竹见人贤。  
今我西归日，逢君小隐年。  
重将车马去，惊起野鸥眠。  

梅尧臣　下土桥送刁景纯忽大风韩子华先归遗其小方巾明日持还副以此诗  
昨日汴水头，共饯东去人。  
暴顀　吹黄沙，对面不相亲。  
归来乘大马，误掷小方巾。  
平明驰奴还，偷样古逼真。  

梅尧臣　夏虫  
物久必自化，化之犹骞腾。  
当自厕中蛆，去作盘上蝇。  
飞声既混鸡，歛迹何疑冰。  
寄言漆园吏，已知鹍与鹏。  

梅尧臣　夏侯彦济武陟主簿  
怀县曾余往，风谣为尔知。  
寒先太行近，润接大河卑。  
宾酒栽公秫，晨羹翦露葵。  
簿书行正委，何似　　衣时。  

梅尧臣　夏日汴中作  
倚棹望平野，低云密未收。  
黄鹂度高柳，归燕拂行舟。  
浊水不堪照，清江空忆游。  
晚晴蒸润剧，喘月见吴牛。  

梅尧臣　夏日对雨偶成寄韩仲文兄弟  
日日城头雨，还愁湖上波。  
窗中人自听，门外潦应多。  
不畏车生耳，还愁麦化蛾。  
吾庐无所有，频看壁间梭。  

梅尧臣　夏日陪提刑彭学士登周襄王故城  
聊随汉使者，一上周王城。  
片雨北郊晦，残阳西岭明。  
野禽呼自别，香草问无名。  
谁复黍讷咏，但兴箕颍情。  

梅尧臣　夏日晚霁与崔子登周襄故城  
雨脚收不尽，斜阳半古城。  
独携幽客步，闲阅老农耕。  
宝气无人发，阴虫入夜鸣。  
余非避喧者，坐爱远风清。  

梅尧臣　夏日晚晴登许昌西湖  
新晴万柳齐，莺度水东西。  
城上明残照，云间挂断霓。  
烟蒲匀若翦，沙岸净无泥。  
菓压繁枝重，人乘小驷低。  
岚光开翡翠，湖色浸玻璃。  
只欠未藤密，如过罨画溪。  

梅尧臣　夏夜小亭有怀  
西南雨气浓，林上昏月色。  
寒影不随人，寥寥空露白。  
