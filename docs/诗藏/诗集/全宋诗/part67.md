---
title: 第68部分
index: true
icon: editor
order: 68
category:
  - 诗藏
  - 诗集
  - 全宋诗
tag:
  - 佚名
---

赵蕃　挽曾仲躬侍郎三首  
政孤朱辬起，旋惊丹旐归。  
死生何忽忽，闻见悉依依。  
献纳名元在，吟哦事已非。  
清风端可继，黄发独成违。  

赵蕃　挽曾仲躬侍郎三首  
好在茶青竹，青青十百竿。  
风烟饱持护，鸟雀静嘲讙。  
父子当年趣，声名后代看。  
兴怀非一事，愁绝更思韩。  

赵蕃　挽赵丞相汝愚  
吾王不解去三思，石显端能杀望之。  
未到浯溪读唐颂，已留冲岳伴相累。  
生前免见焚书祸，死后重刊党籍碑。  
满地蒺藜谁敢哭，漫留楚些作哀辞。  

赵蕃　挽赵路分善应三首  
世俗纷为伪，躬行率以诚。  
拳拳将母念，侃侃友于情。  
济物岂求报，得仁非近名。  
谁为太史传，独行有宗英。  

赵蕃　挽赵路分善应三首  
公就专城养，我安陶令庐。  
几因州府入，得侍笑谈余。  
课诵列童稚，戚休询里闾。  
高堂朝夕望，宁复象平居。  

赵蕃　挽赵路分善应三首  
惟我先君子，相于出自同。  
年推大父行，议笃古人风。  
薄宦曾怜我，经行阻见公。  
讣闻仍葬日，恸哭匪途穷。  

赵蕃　挽周德友  
不作玉堂仙，犹宜入道山。  
予才无乃厚，赋命一何悭。  
此日骑鲸去，它年化鹤还。  
委疏仍嗣野，芳桂杂榛菅。  

赵蕃　挽周畏知二首  
乡里虽诸彦，情亲不数人。  
比年成屡哭，将老怆吾身。  
问学文辞外，追随寂寞滨。  
有怀终不遂，回首倍伤神。  

赵蕃　挽周畏知二首  
目疾初传剧，犹思碍读书。  
那知遽至是，此恨合何如。  
我已鬓俱白，要能世久居。  
吾人门户责，骥子总怜渠。  

赵蕃　挽周畏知母俞夫人二首  
夫人不佞佛，平日事何如。  
临死无贫苦，与常同起居。  
巫医空睥睨，孝敬谩勤渠。  
性识真明达，油然悟本初。  

赵蕃　挽周畏知母俞夫人二首  
卜兆虽自古，迩来闻见殊。  
一言福后嗣，百计走愚巫。  
用意非流俗，惟贤毕此涂。  
徐看好兄弟，玉立骋天衢。  

赵蕃　挽朱通判  
堆胜题诗尚可怀，异时吴楚渺何哉。  
传闻屡作南州佐，政自不妨三迳开。  
准拟归舟成再见，惊嗟玉树有新摧。  
要知盛德亡穷处，连璧光辉看后来。  

赵蕃　晚步溪旁示周次颜  
村醉不能醒，徐行得蹔停。  
路收泥活活，田拥麦青青。  
放意知予独，哦诗赖子听。  
要观溪潦暴，却畏晚风泠。  

赵蕃　晚春呈全真  
九十日春余十日，庭阴已作夏扶疏。  
桃花浪暖且振{左揖右戈}，燕子日长空废书。  
故人行行重作别，倦云悠悠思定居。  
及此莫孤朝与暮，易胜书礼问何如。  

赵蕃　晚待明叔不至  
为霜未就觉风繁，拨火成灰思晤言。  
立壁旧谙宁恡恡，孤灯垂上只昏昏。  
谶言已过一阳复，归去可忘三径存。  
赵孟孰云能贵贱，万年端以势依温。  

赵蕃　晚登邬子亭用壁间韵四首  
秋入江湖事事幽，未妨著我咏洪流。  
水居三两似相识，苦问来船仍去舟。  

赵蕃　晚登邬子亭用壁间韵四首  
朝行忽尔逆风颠，已到津头尚耸然。  
不似渔翁易夷险，雨蓑晴笠住忘年。  

赵蕃　晚登邬子亭用壁间韵四首  
中流掀簸势难停，望断龙祠与戍亭。  
胡不少留风止去，塔铃昨者故丁宁。  

赵蕃　晚登邬子亭用壁间韵四首  
何处鸣梠歌浊清，鹭飞鸥舞惯忘惊。  
卒逢已觉翩然逝，犹欲因之问水程。  

赵蕃　晚对  
朝从前山看，莫与后岭对。  
晓雾或纷绿，晚烟增紫翠。  

赵蕃　晚过刘伯山  
晚向穷冈访竹亭，竹间忽有打禾声。  
凶年独使诗人饱，可见天公非世情。  

赵蕃　晚过彦真山亭并呈允升季仪兼属照邻二首  
隔岸看山自足佳，背山仍有碧云遮。  
我来政值崚嶒际，却恨林端已暮鸦。  

赵蕃　晚过彦真山亭并呈允升季仪兼属照邻二首  
寤寐诗名岁月过，日来方喜和羊何。  
秋风奈我当归去，湘水湘山余恨多。  

赵蕃　晚霁  
雨歇蝉声抱木悲，茅檐独立看云移。  
一阴十日不见月，想见清光分外奇。  

赵蕃　晚立偶作  
晨雨湿木兰，夕风吹紫荆。  
江南异中州，春晚犹秋清。  
壮年不可恃，老态忽已生。  
柴门立久倦，浊醪归徐倾。  

赵蕃　晚立有作  
朝晖熏我肌，不饮类酣适。  
夕阴惨我颜，所抱非隐戚。  
昼夜无集机，日月布常职。  
浮生任变灭，二者互出没。  
汝忧何从生，汝喜何自得。  
阴晴况莫料，暄暖难屡必。  
顾虽甚蒙昧，讵敢规造物。  
衾裯欠宵具，薪炭乏预积。  
未免形语言，宁知见颜色。  

赵蕃　晚晴  
溪雨无常度，阴晴日几回。  
山容朝政合，水面晚仍开。  
乍觉巉岩尽，又看平远来。  
高人欠摩诘，空为袜留材。  

赵蕃　晚晴二首  
山中岑郁倍怀人，况是春来阴雨频。  
到得小晴堪细履，又嗟落莫与谁亲。  

赵蕃　晚晴二首  
空山草木固能长，迩日曾经剪伐荒。  
一笑为渠成解说，政防妨我步斜阳。  

赵蕃　晚晴四首  
残风落日蝉乱鸣，细履小园欣晚晴。  
投林倦鸟分螟色，满地落叶无秋声。  
卫尉一钱曾不直，阮郎几屐毕此生。  
三十六中第一策，脱却世故甘佣耕。  

赵蕃　晚晴四首  
五日舟行雨间晴，晚逢寒日上晴林。  
山因绝翳修眉展，水得无风坠镜深。  
可恨飘零独南北，不如水鸟共浮沈。  
向来止酒缘多病，新为清羸又一斟。  

赵蕃　晚晴四首  
度月阴霾增病苦，重阳开霁见秋新。  
菌生康乐登山屐，尘败渊明漉酒巾。  
强拟扶持成小憇，路逢借问一何频。  
莫惊老瘦非前日，看即推迁类昔人。  

赵蕃　晚晴四首  
不知林薄上新月，但见村墟生远烟。  
满地蝉声争噂噂，连溪鹭影落翩翩。  
旧时不负登临集，未老还为疾病缠。  
赖得一晴供节物，未妨七字发孤妍。  

赵蕃　晚秋郊居八首  
梨枣熟时须一雨，江南底忽类中州。  
南人不识北人事，懔懔已怀禾黑忧。  

赵蕃　晚秋郊居八首  
宋玉悲秋殆我欺，江南摇落定何时。  
不因枫树颜如渥，松柏连林漫莫知。  

赵蕃　晚秋郊居八首  
病橘萧萧只古枝，二三酸子间虫丝。  
人言社酒堪医此，太息于今已后时。  

赵蕃　晚秋郊居八首  
九日黄花信昔谈，是身何自见江南。  
故今开晚方为贵，失所胡为浪不堪。  

赵蕃　晚秋郊居八首  
病夫慵出长蓬蒿，但见刍薪价益高。  
积雨了知寒在候，我方随事典衣袍。  

赵蕃　晚秋郊居八首  
霜天柿叶须收拾，咫尺山园底去迟。  
不是功名覊绊得，病来筋力费扶持。  

赵蕃　晚秋郊居八首  
蔓草依依网作窠，荒庭寂寂蚓能歌。  
人言病久须閒默，习气相攻未易诃。  

赵蕃　晚秋郊居八首  
邻父疑为三径孙，一生辛苦在田园。  
近来交友谁相顾，渠独频沾菜把恩。  

赵蕃　晚书二首  
春晚苦多风，花残不见红。  
问花宁自觉，愁杀白头翁。  

赵蕃　晚书二首  
落月不可驻，落日不可挥。  
岂昧白昼长，畏此余暑威。  
人生延促顷，光景变灭微。  
水雾已似合，山烟亦成霏。  

赵蕃　晚书二首  
何处黄鹂语，玲珑芳树间。  
可怜求友意，飞去又飞还。  

赵蕃　晚书二首  
抱道等金玉，乃不知自珍。  
终朝噂{左口右沓}间，叩门复随尘。  
那知江湖叟，生计竿与纶。  
逢人问售否，或至生怒嗔。  
此理何谓然，即我我即人。  

赵蕃　晚卧二首  
轩小才堪置竹床，晚来新浴快初凉。  
扫除诸妄归真想，檐卜林中闻妙香。  

赵蕃　晚卧二首  
戏学韩公盆作池，雨来亦解起风漪。  
蛙鸣莫作鼓吹想，更问属官仍属私。  

赵蕃　晚歇溪上  
爱此沧浪水，临流坐写诗。  
赋诗元未就，藉水发幽姿。  

赵蕃　晚行  
溪上晚来雨，江西东溯船。  
波停镜平坠，霞散绮相鲜。  
老火滋烦浊，初凉洒静便。  
题诗差落耳，把酒又茫然。  

赵蕃　晚行  
侵晨毕先祀，将午趣疏饭。  
中途往固宿，顾影日未晚。  
逶迤行不尽，登顿力苦倦。  
马言虽不通，吾意其自赧。  

赵蕃　晚行见梅  
玉立空林一树梅，向人脉脉似怜才。  
微波托使为媒去，一被晚风吹又回。  

赵蕃　晚行田间书事三首  
青裙汲水过前溪，白发譯门儿戏啼。  
试问主人何所在，为言南亩下扶犁。  

赵蕃　晚行田间书事三首  
郎罢肩犂稚子前，牛和熟路不须牵。  
归来饭倒羹初糁，洗脚还将草履穿。  

赵蕃　晚行田间书事三首  
我生饱识田家趣，只坐无田归计迟。  
纵是无田慵可得，莫将画饼欲充饥。  

赵蕃　晚雨后虹蝩并见  
薄雷收淡雨，雌蝩映雄虹。  
云拥奇峰出，霞飞散绮红。  
渠无画手妙，我久作诗工。  
泛泛身随梗，萧萧鬓似蓬。  

赵蕃　晚自白沙投宿测水  
白沙漫漫风肆威，白沙道上行人稀。  
征衣摄叶马力微，问胡不归驱以饥。  
浮家洞庭书未来，肠九回兮朝莫思。  
莫投道店鸡已栖，一杯自慰无嫌醨。  

赵蕃　晚作  
午暑如许酷，晚凉能尔清。  
山阴双鹭落，林杪几蝉鸣。  
懒对自閒坐，闲穿不借行。  
追风更撑月，安得小舟横。  

赵蕃　晚作  
古屋黄昏蝙蝠飞，尔飞干我竟何为。  
但愁蚊子且生翼，饱尔亦当侵我肌。  

赵蕃　晚坐偶题  
檐外归云绕，檐前落照微。  
牛羊知既暮，鸟雀自相依。  
积雨虽推阵，余寒未解围。  
何妨向僧火，亦复盖生衣。  

赵蕃　晚坐欲过在伯而不能  
暑威验伏始，月迟知望过。  
无风能濯热，有句可蠲疴。  
竟拙空频点，求工复屡哦。  
思寻戴安道，宁待雪舟何。  

赵蕃　万安道中二首  
雨小亦滑道，马迟元自佳。  
金章橘弄色，玉面茶吐花。  
科科初种菜，丛丛未收麻。  
人生皆有理，吾事独无涯。  

赵蕃　万安道中二首  
篱落未经霜，林园尚吐芳。  
豆花连豆角，榴朵映榴房。  
摇落虽兹候，敷荣未尔妨。  
我怀收柿栗，物色自凄凉。  

赵蕃　王伯玉兄弟皆用叔文韵作诗见示答之  
春芳凋兮瘖杜宇，留得鸣鸠呼渴雨。  
谁能使我病斯愈，砽砽深思诵诗许。  
朝来剥啄有扣户，亟起褰裾犯尘土。  
三王诗就俱送与，律应节疏如会鼓。  
我家与君同郑圃。流落殊方繇丙午。  
岂惟交友叹云翻，亦有弟兄悲豆煮。  
羡君聚首共文书，怜我离形屡寒暑。  
江南丰歉未可知，安得书来相告语。  
已过有力健如犊，莫待无须行似妪。  
我归当事力田科，君行宁后公车举。  
会当过我南山南，门有修篁风屡舞。  

赵蕃　王璠伯玉携诗见过二首  
大热有如此，凉风安在哉。  
书凭长日度，客欠好怀开。  
豹立妨看竹，蟾飞为扫槐。  
欣然王氏子，枉步袖诗来。  

赵蕃　王璠伯玉携诗见过二首  
故国闻江左，名家数建隆。  
南游新识内，东里旧乡中。  
有句君真癖，无诗我浪穷。  
更期风月夕，相与课新功。  

赵蕃　王亢宗自玉山寄二诗次韵报之  
孰计还家底许居，政犹秋雨堕芙蕖。  
只今敢谓岁不与，自省从来术故疏。  
刍秣可怜哀病颡，江湖宁得欠舂锄。  
小舟已向山阴去，但遣和诗慵报书。  

赵蕃　王亢宗自玉山寄二诗次韵报之  
一官偶落大江西，名姓摧藏肯愿知。  
取友但论诗好恶，逢人不说位高卑。  
殷勤愧子能相觅，邂逅起予还有诗。  
是物解穷无苦嗜，恐教盛业枉明时。  

赵蕃　王岩  
夜入王岩观，真同久客回。  
望松知窈窕，次背识崔嵬。  
有客成幽屏，谈诗记昔来。  
暂游还契阔，欲去重徘徊。  

赵蕃　王岩  
洒落松摇雨，飞流谷坠泉。  
画图难写貌，诗语易流传。  
射虎石谁没，说猿童谩颠。  
徐岩盖可买，羞涩欠囊钱。  

赵蕃　王彦博徐审知频来问疾口占示之  
秋来瘧鬼不销亡，令我兼旬病在床。  
治药频成问良苦，易衣终日屡炎凉。  
但添特色色增悲壮，那有功名忆慨慷。  
多谢故人来问疾，几回宵度石为梁。  

赵蕃　王彦博愚斋  
王郎立志谁能似，适远宁为中道止。  
愚斋之名岂真愚，用心盖欲师颜子。  
圣门之徒三千人，回独好学学何事。  
箪瓢陋巷不自贫，看此力量如何尔。  
愿君勿作岁月计，有为要之亦若是。  
它年究竟所归宿，莫负名斋本来意。  

赵蕃　王原庆有诗寄谢丈签判子畅尉曹具以见及次韵酬之  
相望千里旧闻风，何意论交邂逅中。  
别去伤心念风雨，诗来满眼眩青红。  
通家契好君能记，末路飘零我亦同。  
江左名流数王谢，一时况有小安丰。  

赵蕃　王昭君  
绝代方能入汉宫，画图何必要求工。  
纵令得幸因图画，已落君王疑信中。  

赵蕃　王兆明惠梅花诗二十首口占谢之  
腊前再雪已相侵，年后更连人日阴。  
欲问梅花苦无地，把君诗卷得参寻。  

赵蕃　王主簿以湘潭检旱诗卷为示用其广惠寺蠲放韵谢之  
旱年蠲赋本深仁，州县宁闻以实论。  
细读赋诗知用意，是为忧国爱元元。  

赵蕃　王主簿以湘潭检旱诗卷为示用其广惠寺蠲放韵谢之  
陇亩循行不惮难，是知汉诏本从宽。  
讲求利病非无补，老矣病能策治安。  

赵蕃　往时  
往时听说严州水，试向经行觅旧痕。  
尚有浮槎栖古木，可怜万壑势并吞。  

赵蕃　望金华山绝句四首  
山青云白晚能佳，中有仙人旧隐家。  
弹压政须烦健笔，颉颃谁与佩飞霞。  

赵蕃　望金华山绝句四首  
云蔽云开山只然，画无能事著诗传。  
扁舟尽日无多厌，信手拈来亦漫编。  

赵蕃　望金华山绝句四首  
一溪屈曲几弯环，赢得金华四面看。  
雨黛欲收晴翠滴，忽然云起又漫漫。  

赵蕃　望金华山绝句四首  
九陌纷纷翳吾目，是间冰熨一尘无。  
十日五日一水石，造次著诗那得摹。  

赵蕃　微霰雪  
霰落初疑集陨珠，雪飞骤觉幻成图。  
檐间隙际窥疏密，屋顶树头看有无。  
夜度佛钟清涧谷，晓翻渔艇舞江湖。  
平生无限幽深意，付与匡床竹火炉。  

赵蕃　微雪招何丞明叔饮不至  
经冬不雪苦嗷嗷，快手真成一战鏖。  
坐对瓦沟成委积，直疑鬓脚共萧骚。  
解除热恼春无瘴，宁恤刍薪价益高。  
不见扬州旧诗伯，尚欣湖海独争豪。  

赵蕃　微雨三首  
雨丝条脉脉，雨点泪浪浪。  
无处堪回首，如何不断肠。  

赵蕃　微雨三首  
大雨若盆倾，小雨如丝乱。  
盆覆几时收，丝长何日断。  

赵蕃　微雨三首  
云深不见山，雨密还遮树。  
相见说相思，相思说休处。  

赵蕃　为龙泉令赵舜徒题  
诚能得初心，何必返初服。  
有以固中扃，不须防外逐。  

赵蕃　为施衢州作超览堂诗三首  
浙西水平远，浙东山偃蹇。  
使君是中人。胸次极收卷。  
竚舟固佳处，超览更胜践。  
智匠一何深，天藏一何浅。  

赵蕃　为施衢州作超览堂诗三首  
为州古云乐，今盖异昔时。  
看公振规模，于古端似之。  
乃知用有余，如体运四肢。  
苟能尽此道，天下何难治。  

赵蕃　为施衢州作超览堂诗三首  
我评信安士，无若捧檄孙。  
政如卖卜严，势屈罗郡尊。  
堂成为公记，宾主不在言。  
更有梦得句，真成压璵璠。  

赵蕃　韦南雄惠酒六尊以诗谢之  
叩门何处远行人，撩乱鸡飞犬吠邻。  
信有青州六从事，讵多驿使一枝春。  
经秋未愈文园病，晚岁更余扬子贫。  
愧是无诗堪每诵，意中殊觉丈人真。  

赵蕃　魏辰州生日  
昔在思文献，今焉见典刑。  
玉良中有韫，陂广外无外。  
毓秀舒淮水，飞声出汉廷。  
恩虽予符左，官来继毡青。  
谕俗书阴德，传家刻孝经。  
庶几相感格，于以称丁宁。  
万象皆春气，斯人乃德星。  
否臧斯列上，耳目岂途听。  
松茂寒仍秀，兰幽远更馨。  
不惟归盛美，并用祝修龄。  

赵蕃　魏昭父惠新刻李西台诸公帖二首  
墨妙初闻探锦囊，刻成愈觉烂生光。  
登登打就分来处，雨合新篁夏日凉。  

赵蕃　魏昭父惠新刻李西台诸公帖二首  
翰墨要知真有种，怪来下笔每多姿。  
不如家学相传授，玉轴锦囊皆得师。  

赵蕃　文叔见饯于郊外且有所论复赋此  
已辱临岐送，还能唤酒来。  
欲行虽倥偬，数刻为裴回。  
出处岂漫尔，古今宁异哉。  
滔滔勿渠叹，落落自余哀。  

赵蕃　文叔兄以泉州丈之亡自萍乡奔赴归途以书约相见会蕃留邑中得以合并  
一雪五日阴，冰冻吹不裂。  
今晨定何朝，万里来霁色。  
我将还山中，已驾还复辍。  
故人有书至，会面不可失。  
故人江西吏，何为浙东役。  
恸哭竹林廻，我实门下客。  
去年送朝天，除书报三易。  
心知以病辞，岂料成死隔。  
东怀丧未赴，西望讣复得。  
追惟平生游，语泪相陨杂。  
僧房幸小驻，聊以舒郁结。  
酒固不成欢，梅开况当说。  

赵蕃　文叔转送畏知初到长沙寄诸弟及示同志二诗次韵寄畏知二首  
山林容我病，道路忆君长。  
忽枉潇湘句，中含屈宋香。  
细参同晤语，深卷胜书行。  
归棹知非远，胡为苦念乡。  

赵蕃　文叔转送畏知初到长沙寄诸弟及示同志二诗次韵寄畏知二首  
闻道湖南幕，人无第二流。  
文书有余暇，风月可销忧。  
梦远宁能续，诗成谩益愁。  
幽庭步春草，鸡撼屋山头。  

赵蕃　文殊院晨起  
山禽百族自呼名，撩我僧窗睡不成。  
纵汝多言吾自喜，了知今日十分晴。  

赵蕃　文显和答旦字韵诗再用前韵寄文显  
忆昔追随昏复旦，负郭虽赊足忘倦。  
别之未觉梦魂疏，但恨有时音信断。  
世间变化何不有，深谷宁须问高岸。  
我今瘦骨立如山，君亦童头不能乱。  
君不见箪瓢自乐保清名，富贵失时多远窜。  
千年青史固茫茫，精意所关唯此段。  

赵蕃　文显兄弟见过  
东郭有二士，闭门甘一箪。  
贫非原宪病，诗岂孟郊寒。  
俗子往不顾，斯人交亦难。  
若为能步屧，相与转林端。  

赵蕃　闻舂  
我居田野间，籴米如赁佣。  
晴天得晒暴，雨日还燎烘。  
昼役薪水事，故尝多夜舂。  
簸之有余谷，再以瓶罍充。  
时时付手碓，玉粒胜腐红。  
三年食官仓，尘土填腹胸。  
归乃值岁歉，半菽了不供。  
糊口于四方，指囷其谁逢。  
啼号暂远耳，梦寐深有攻。  
宦游竟何得，不如学为农。  
水旱纵莫逃，穮蔲年会丰。  
因闻村舂声，竟晓成噞喁。  

赵蕃　闻杜鹘  
山禽劝我不如归，知我西游有定期。  
若使藜羹足供给，衡门之乐肯轻辞。  

赵蕃　闻晦庵罢宜春留南昌亟往见之将至贵溪逆风大作  
下水放轻舠，真期快意遭。  
那知吾道蹇，还值逆风鏖。  
空阔初凭棹，渊洄竟倚篙。  
三山信非远，弱水谩增劳。  

赵蕃　闻鸠有感  
可怜鸠拙安无栖，雨来逐妇晴呼归。  
我行愿晴不愿雨，忧乐殆与鸠同机。  
长安通衢多显位，长江大艑谋崇利。  
我图非利亦非名，胡为役役无宁岁。  

赵蕃　闻克斋舅氏除江东提举以此寄贺  
春风桃李花，开落几许时。  
谅彼松柏质。动有千岁期。  
舅氏早负名，不作窈窕姿。  
冰霜饱摧剥，未觉明堂迟。  
不休朱两辬，四牡已载驰。  
斂散有常度，刺举由我施。  
过家得上冢，偃薄宁久为。  
又意汉廷上，鼓舞须厥辞。  
文章岂憎命，穷人讵因时。  
贱子盍自勉　　毋庸罪毛锥。  

赵蕃　闻李处州亡  
时时闻说故人死，日日自悲垂老身。  
白发不生应不得，青山长在属何人。  

赵蕃　闻刘凝远丈病已欣然成诗并怀伯瑞仲文叔骥二首  
我行过苕水，公疾卧漳滨。  
底处书传雁，如闻药有神。  
作诗应更老，比旧想增贫。  
坐与江山隔，何缘杖履频。  

赵蕃　闻刘凝远丈病已欣然成诗并怀伯瑞仲文叔骥二首  
诸子皆文士，仍传骥绝群。  
连床思听雨，拄笏漫看云。  
病有交游念，书无岁月勤。  
扁舟问归路，应见老参军。  

赵蕃　闻刘彦说率友生过别业以诗寄之与彦说之约者皆当和此诗也  
柿栗当收获稻终，驾言野适兴何穷。  
门生二子归来昼，张丈殷兄邻舍翁。  
豆饭芋魁吾岂乏，鸡豚社酒岁仍丰。  
家山日日长牵念，何况传闻襩被同。  

赵蕃　闻潘衡有婢出适安福传其法造墨甚精孙温叟捧檄其县诗从乞之  
如闻墨潘氏，一派传婢子。  
世上多徇名，我曹宁贵耳。  
公其品题之，为我致窗几。  
定知青出蓝，未信橘为枳。  
升堂与入室，亦喻接花理。  
又如淮王仙，鸡犬悉飞逝。  
况兹薪水供，得法信有是。  
我书初不工，为诗长费纸。  
笔墨倘精妙，尚可令予起。  
誓将扫灶煤，顿顿烧寒苇。  
度日有不烦，扫煤复何自。  
公闻应大笑，士穷乃如此。  
非但我有求，知名渠自尔。  

赵蕃　闻禽  
天公端以鸟鸣春，百族喧喧晓更频。  
最是客中贪听尔，弄晴忧湿似关人。  

赵蕃　闻桑叶贱甚感叹有作  
种得桑栽接始成，剃锄长及夏时营。  
叶黄已说都无价，蚕老那知转更平。  
自是初头放种薄，曷能断手有丝嬴。  
田租减放犹科校，况此全催可后程。  

赵蕃　闻宋伯潜李和卿孟养直有审察之命  
柴门一闭动经旬，何许书来来得新。  
骆驿诏除频宠渥，是知明圣识忠良。  
都司万事无不理，一语九州当致康。  
况此十年门下士，反从勾漏吊沉湘。  

赵蕃　闻蛙  
惊蛰已数日，闻蛙初此时。  
能如喜风月，不必问官私。  

赵蕃　闻杨谨仲得车辂院又闻其哭妻有寄  
得酒不孤酌，有诗仍寄看。  
亲舂闻失伴，执戟报除官。  
浩荡皆鸥鹭，翱翔岂凤鸾。  
尝评峡江上，山水似严湍。  

赵蕃　闻邑中灯夕颇盛作诗呈子肃  
晨起犹如欲雪天，晚来旋觉散晴烟。  
传闻隘郭沸灯火，想见当筵杂管弦。  
铁马春冰期异日，卖薪买酒看今年。  
谁怜病叟寒窗底，独拥残灰整旧编。  

赵蕃　闻曾裘父丈亡追用前韵寄审知二首  
凉风不审意如何，逝日能言客有过。  
师友渊源说宗派，要君文字饱研磨。  

赵蕃　闻曾裘父丈亡追用前韵寄审知二首  
钓船颇欲佐涪翁，当世知余莫取容。  
谁料传亡终欠识，但同物论惜元龙。  

赵蕃　闻曾幼度近况于陈择之作二诗觅使寄之  
自辱缄书报，于今岁有秋。  
飘流闻客语，消息解人忧。  
荐牍新频上，诗声旧得优。  
君归定蓬阁，我去复炎州。  

赵蕃　闻曾幼度近况于陈择之作二诗觅使寄之  
夜醉江天阁，赋诗殊未央。  
自兹悲契阔，谁复慰凄凉。  
有抱何由写，因诗得寄将。  
丁宁赣江水，莫惮溯流长。  

赵蕃　闻郑仲仁讣  
未快沉冤雪，俄惊东逝波。  
平生万卷读，遗句百篇多。  
盛德今如此，天心果若何。  
青山忍回首，南望郁嵯峨。  

赵蕃　闻子耕司户兄非一日昨见墨帖于中州又诵五言长篇于刘子澄许今兹乃  
墨妙初看眼自明，诵诗还见五言城。  
不惟喜获吾党士，要是未忘山谷盟。  
我亦可怜耽句癖，君其勉力振家声。  
只今此道寒如水，莫以微官取重轻。  

赵蕃　问候周子充丈  
抗疏有历载，宣麻兹一朝。  
漕河讙启闸，江水待乘潮。  
岂有夔龙辈，而从鸥鹭招。  
定应聊偃薄，宁事久逍遥。  
世既仍才美，居还绝吝骄。  
龂龂自谗慝，皜皜本光昭。  
往者资先觉，今焉倚后雕。  
公如再廊庙，我亦遂箪瓢。  

赵蕃　问宿  
川原泥滑汰，山岭石粗痚。  
经历虽云恶，驰驱不暇徐。  
逢人询野寺，对宿只村墟。  
薄莫须安止，平明议所如。  

赵蕃　卧闻  
卧闻急雨吹风颠，吾家泊船若个边。  
此怀自足滋白发，况复哦诗浑废眠。  
欲呼杯酒慰枵腹，童奴告我尊空然。  

赵蕃　邬子对月  
庭户容才咫，江湖见每赊。  
秋毫浑可数，纖翳不能遮。  
颇念从此去，还愁兴昼嗟。  
不知沽酒饮，饮醉卧芦花。  

赵蕃　无尽藏境界  
窈窕矶头路，参差木末檐。  
朝岚变明晦，晚照出浓纖。  
旧日诗故好，新来才更添。  
嗟余已衰薄，弹压不渠厌。  

赵蕃　吴齐之二首  
舍舟步到南山寺，恍然忽记当年事。  
李侯见我颜色温，席间款语真有味。  
翰林风月久芜没，莫叹青衫百僚底。  
君不见少陵一生穷到死，亦有诗能驱瘧鬼。  

赵蕃　吴齐之二首  
夜闻袁宏诵诗声，空山寂寞鱼龙惊。  
丈夫有才不贫贱，倦游何乃困长卿。  
平生读书得力处，公卿褐夫安重轻。  
鸿秸一飞定千里，俯首莫与燕雀争。  

赵蕃　吴审知  
去年别君重九日，君时痾作卧一室。  
许我为我一入山，人事好乖言竟食。  
一官我落江之西，每附书来必以诗。  
宣心写妙无不尽，知君不累寒与饥。  
念君见君何由得，江西水深波浪阔。  
无何奄忽室人丧，系舟复在南山侧。  
君来见我颜色好，不但文章能合道。  
信知木润山有辉，盎背晬然眸子瞭。  
向来子所未见书，向我诵读如贯珠。  
有时举问不知对，汗为浃背口辄呿。  
嗟我忝惟十年长，学业无功时既往。  
羡渠松柏拱把姿，绝胜樗栎高寻丈。  
一官羁我端何为，投劾归来亦未迟。  
岂惟问字当载酒，傥复借书仍一痴。  

赵蕃　吴仲权相别诗云欲少留桃川山中昨日同在伯怀之作诗约在伯同赋以寄  
诗卷方欣见管斑，酒杯已复动离颜。  
余当火伞朱冠际，君政清虚爽气间。  
逸兴飘飘难并驾，好风发发待吹还。  
如舟可使长身久，有竹悬知不用关。  

赵蕃　五月二十一日徙寓智门二首  
来归迨一载，借屋已三迁。  
易觉林间寺，难求郭外田。  
瓶储朝乏粟，市籴日增钱。  
屡起瞻云汉，今年甚去年。  

赵蕃　五月二十一日徙寓智门二首  
欲去未能去，暂留还此留。  
参差乔木合，映带野塘幽。  
父老记旧筑，孙曾非昔游。  
惟余补陀像，香火得勤修。  

赵蕃　五月十七日谒伏波庙四首  
万里才传却瘴方，药囊翻谓橐中装。  
谗人不敢投豺虎，空见壶头石室荒。  

赵蕃　五月十七日谒伏波庙四首  
仰视飞鸢始欲愁，要之乐死胜怀忧。  
功名慷慨吾无志，所愿平生马少游。  

赵蕃　五月十七日谒伏波庙四首  
邬江江上祀陶公，亦以吾孙靖节从。  
我谓辰州升德庙，要当并写少游容。  

赵蕃　五月十七日谒伏波庙四首  
几从江上望朱栏，今日扁舟径往还。  
潢潦傥收应易耳，白汀翠竹最相关。  

赵蕃　五月十有八夜与审知同宿塔山次审知韵  
初期半山来，已止辄复上。  
山游更同君，兼取鱼熊掌。  
向来观极南，屡作此山想。  
那知有今日，谈笑得纵赏。  
谢公彼何人，诗声擅霄壤。  
得非山川行，于以助其长。  
逐人易浮沈，与物多俯仰。  
政当恨未立，安曰悟已往。  
萧萧烟云变，浩浩风雨响。  
世岂乏此观，身由居苍莽。  

赵蕃　五月下旬梦赵文鼎书寄斯远  
我不见君死，直疑君固生。  
赋诗无所寄，始复为失声。  
鸡窗已三号，不但当既鸣。  
恍云秋之中，取酒相与倾。  
坐有馈生鱼，欢言事煎烹。  
饮我谓杯小，何翅一再行。  
落月落未落，犹疑见鲜明。  
已焉觉梦尔，起坐神未平。  
沧波渺万里，底处寻骑鲸。  
怅望莫子语，徘徊空思盈。  

赵蕃　午饭资福寺  
病骨怯秋凛，羸骖疲路长。  
人烟少行店，楼阁见僧房。  
憇息今成暂，从游旧不忘。  
却尘看姓字，淮楚路茫茫。  

赵蕃　午风大作已雨甚微  
老屋支风惧压焉，若为吹雨但疏然。  
池蛙合合自得意，圃蝶飞飞人故怜。  
玩物不妨寻物理，得闲聊尔赋闲篇。  
枕书几欲成幽睡，又怕饥鼯搅夜眠。  

赵蕃　午过无锡明日五更到平江门外  
百里风帆日未中，惠山紫翠忽重重。  
姑苏城外枫林寺，夜半已过闻晓钟。  

赵蕃　午寝而起怀子仪公择  
梦里槐安底处宫，梦回依旧向来空。  
竹阴可藉日已薄，柿叶堪书霜未红。  
酌酒谁知幽子独，纵谈那得两君同。  
诗拈信手初无味，閒迥西窗运秃翁。  

赵蕃　夕庵观整套寿宁画  
樛木蟠崖错节深，拍天风浪卷江心。  
有人来问夕庵境，万里孤云无处寻。  

赵蕃　西湖雪后  
行到湖边却箂舆，眼中浑似画屏纡。  
梅花又作临风笑，亦有高人似旧无。  

赵蕃　西轩杂题三首  
晓起看山谓得真，突然山外见嶙峋。  
须臾释屩浑无迹，绝倒山灵解戏人。  

赵蕃　西轩杂题三首  
早风蓬勃不能凉，独卧幽轩日日长。  
赖有图书慰岑寂，左抽右取略无妨。  

赵蕃　西轩杂题三首  
卧看修筠不见梢，所欣轩户绿阴交。  
蝉吟鸟语尽堪喜，不用先生自解嘲。  

赵蕃　溪枫  
溪枫一萧瑟，溪柳四缤纷。  
年事有如此，吾生何足云。  
登高欠能赋，有感在斯文。  
欲向洲前问，哀音不可闻。  

赵蕃　席上奉呈教授欧阳丈时并饯戴兄故其中及之  
良由姿不敏，所以须朋友。  
朋友多得人，不忍相瑕垢。  
万安初经过，渝水重邂逅。  
君今分教来，我政官曹守。  
何期逃虚中，乃值平生旧。  
蛮山虽云荒，蛮水亦颇秀。  
功名汉将余，草木骚人后。  
春园纵芳歇，夏屋属阴茂。  
官池荷卷舒，野寺泉波骤。  
追随方自兹，留落复何有。  
合者故慰心，离者频回首。  
聊歌五字诗，以侑一杯酒。  

赵蕃　徙居祖印寺  
十载依修竹，今秋始一辞。  
琴书与俱载，风月故长随。  
四海均为寓，旁观莫浪疑。  
全家肯同住，未愧鹿门期。  

赵蕃　喜公择之归兼怀子崧三首  
曾因避仇去，竟作倦游归。  
梅蕊经青眼，缁尘染素衣。  
湖山新有得，岁月旧成非。  
小定能来否，柴关夜启扉。  

赵蕃　喜公择之归兼怀子崧三首  
子去吾谁与，诸孙共此悲。  
几经行役苦，还读寄来诗。  
事要规摹立，宁忧寒饿为。  
安知造物意，于尔不吾私。  

赵蕃　喜公择之归兼怀子崧三首  
建德老斯立，近来双鲤鱼。  
殷勤数称子，交友未惭予。  
多病谁如我，微官政凂渠。  
吾君方锐治，何乃缓徵车。  

赵蕃　喜见周司法和诗有赠仍用元韵  
路绝岭梅赠，江摇沅茝春。  
敢云倾盖故，喜甚诵诗新。  
刀笔非吾事，文章可致身。  
江陵法曹掾，宁久滞斯人。  

赵蕃　喜晴  
地虽湖北稻为乡，岁比曾微一报稂。  
望望雨晴求屡告，欣欣守尉德俱良。  
共朝负笼争晴割，敢爱当檠滴夜凉。  
更拟年丰酒初贱，钩藤免饮涩如棠。  

赵蕃　喜晴  
春风吹晴檐雨止，兰芽半吐梅堆委。  
阶前背荫苔藓深，曳杖不妨成细履。  
浮生忧喜均何如，谁能役役愁其躯。  
时閒意适且自慰，莫问诘朝瓶乏储。  

赵蕃　喜晴  
雨脚昏昏扫不空，柴门未觉有春风。  
晚晴骤喜窗明处，犹倚蒲团附火红。  

赵蕃　喜晴  
梅花已遂冻泥空，留得余香傲晚风。  
春事十分财入手，只愁病眼眩青红。  

赵蕃　喜晴  
扫除诗癖未能空，从使人讥手病风。  
事业深虞一无就，壮颜都有几时红。  

赵蕃　喜晴  
两公贤比道州阳，总为勤民鬓已苍。  
喜雨喜晴俱有赋，乐忧宁止为诗昌。  

赵蕃　喜雪投王守  
千骑朝礼仙佛祠，玉花夜散答诚思。  
守惟民虑知何德，天不人违固可知。  
拟效联诗家契阔，念将乘兴体清羸。  
歌呼且与邻翁醉，乐我邦君政不疵。  

赵蕃　喜俞玉汝见过  
秋风起我友朋思，倚树谈君语未移。  
只道穷年上湖海，那知今日会茅茨。  
病多止酒家无酿，贫乏赢粮甑罕炊。  
作底勤渠相劳苦，倒囊共出别来诗。  

赵蕃　喜雨投詹信州口号六首  
插秧未了早愁乾，民不知由作屡叹。  
天欲明吾使君政，故令一雨示艰难。  

赵蕃　喜雨投詹信州口号六首  
使君自是为霖手，要雨雨来何旱忧。  
报尔田家但勤力，今年定有十分秋。  

赵蕃　喜雨投詹信州口号六首  
昔在乌台誉已休，旋分符竹政仍优。  
论思未即归清禁，历试何妨又一州。  

赵蕃　喜雨投詹信州口号六首  
开藩甫及四十日，籍甚治声过所闻。  
吏畏神明简朱墨，民怀清净乐耕耘。  

赵蕃　喜雨投詹信州口号六首  
使君笑别赤城仙，来结山中大士缘。  
仙佛将何佐佳政，但当惠我以丰年。  

赵蕃　喜雨投詹信州口号六首  
久晴政为收蚕麦，好雨从今及稻禾。  
试向诸生选何武，要歌乐职颂中和。  

赵蕃　戏呈卢老  
晓起题诗砚欲冰，折梅还却步凌兢。  
不如纳被蒙头坐，坐到斋鱼始一兴。  

赵蕃　戏呈喻叔奇丈  
平生喻工部，许我诗盟与。  
迩来每见每匆匆，倚赖深春间归路。  
问我自行何所去，告以吴门当小住。  
问公公有故人否，为我略营薪水助。  
欣然惠我书一纸，为我殷勤谈所以。  
我云素书难送汝，并复因之陈骩骳。  
公言于我则厚矣，枫落吴江自为累。  
幸逃乌有一先生，犹胜东城老居士。  

赵蕃　戏明叔  
晚食以当肉，故云巧于贫。  
我云未若子陈子，挂箔为图能事新。  
剪刀不用求诸并，海图波  
涛供补纫。我今非剪讵可坼，  
树林楼阁相参陈。君知人穷定何因，  
政坐百巧逢天嗔。天之嗔人或可恕，  
君更白取遮四邻。虽然我诗聊戏君，  
天生万象孰主宾。渠如爱惜不我惜，  
听渠收卷藏箱巾。  

赵蕃　戏作梅花六言未就而得兰一盆并颂之三首  
绝叹园林枯杭，顿惊溪谷精神。  
两鬓我终如雪，数花渠可回春。  

赵蕃　戏作梅花六言未就而得兰一盆并颂之三首  
死欲千秋万岁，生须四海九州。  
人里封胡羯末，诗中沈谢曹刘。  

赵蕃　戏作梅花六言未就而得兰一盆并颂之三首  
梅句商量未隐，兰诗拥并人来。  
试问关山细雨，何如茅屋苍苔。  

赵蕃　峡江舟中怀徐审知  
峡江江上晓乘风，人语鸡声宿雾中。  
自入江西此差胜，有如吾子乃无同。  
未怜终岁数行役，可料此生长困穷。  
独是嗜诗余习在，耸肩搔发愿求工。  

赵蕃　暇日过在伯辱对菊置酒已焉甚醉得四十字  
雨后江犹涨，霜前菊正繁。  
波光摇槛榡，花气入楹轩。  
病不胜杯勺，情欣接话言。  
兀然成径醉，涕唾老仍烦。  

赵蕃　暇日过在伯因而留饭  
身在山中不见山，兴来骑马到江干。  
幽忧本藉登临释，逼仄还因笑语宽。  
半岁相从终岁别，束书可作素书看。  
我虽无友不如己，却恐君思取友端。  

赵蕃　下七盘岭  
路绝疑无地，山穷复有天。  
林园更田亩，鸡犬亦人烟。  
江右名疆界，南中势接连。  
周书信无外，禹别自何年。  

赵蕃　仙岩道间  
兹岩如许深，中乃一物无。  
非仙莫能幻，故即岩之呼。  
何代有禅衲，孑焉寄褐蒲。  
名字不可考，种松今欲枯。  
我来值雪后，阴崖尽成晡。  
茶罢摄衣起，巾车问前途。  
前冈云气敷，后岭两脚暗。  
宵安礼贤枕，蚤赴天心饭。  
奔驰亦云极，憇息宁恤蹔。  
自犹厌登车，况乃躬负担。  
行年甫三十，道里遍千万。  
怀哉坐一饥，使我历诸患。  
长卿病故多，次山仕真漫。  
盍整旧时书，归欤老山涧。  

赵蕃　向监税以前韵见贻复用韵答之  
邹阳困游梁，自喻托枯朽。  
功名彼何能，慷慨终无取。  
宁知古君臣，义盖存师友。  
高谢亦有人，班班推广受。  
先师有遗言，何有居夷陋。  
叹息柳仪曹，枉尺赞五就。  
诗书自青矜，事业见白首。  
基本苟不定，岁月宁能又。  
煌煌潇湘姿，肯杂摣梨饾而彼倚市门，  
讵复工刺绣。骐骥伏盐车，  
驽骀空满厩。置是勿易谈，  
旧矣憎多口。君诗定自佳，  
官乃等尉候。诗成不自足，  
乃复过我牖。同官有欧沈，  
一时真颇有。要加万镒雕，  
必待无价手。君其往从之，  
我亦瞠其后。  

赵蕃　小酿告熟童子索覆瓶纸坼旧藁与之  
太玄适足覆酱瓿，旧藁乃获塹酒尊。  
从来事有幸不幸，一笑掀髯谁与论。  

赵蕃　小山  
昔人评画图，咫尺论万里。  
公家一拳石，意趣端如此。  

赵蕃　小园早步  
今朝欣雨止，天气渐清和。  
篱落小桃破，阶除驯雀多。  
占方移果树，带土数蔬科。  
农务侵寻及，吾宁久卧疴。  

赵蕃　晓登快阁  
庭中但觉木摇落，江上始知秋气高。  
不待月明飞镜夜，此时自可数秋毫。  

赵蕃　晓登快阁  
木落千山秋又深，病无眼力怕登临。  
所须一雨添清涨，送我归舟返故林。  

赵蕃　晓晴  
蓬窗昧阴晴，布衾寒气穿。  
起视天正霜，璧月俨似悬。  
空蒙十日雨，冰天湛相连。  
氛翳一洗去，旧观还山川。  

赵蕃　晓浴昭真观逢方元直诵仆旧诗  
泉落千岩雨，松鸣万壑风。  
徘徊岂人世，清绝况秋中。  
就浴能除垢，催行觉未穷。  
逢人举旧句，已似宿生同  

赵蕃　孝显追送至沙溪书所见以别  
白云英英行空山，白鹭矫矫去复还。  
雨声骤来却小住，树色全绿或半殷。  
谁家有屋茅三间，舂声未断横炊烟。  
刈禾虽阻得治圃，造物所惠无一偏。  
我亦愿此坐无田，千里顾上西江船。  
经年扰子曾未厌，更烦车马相追牵。  
客中无酒可醉子，聊书所见为别言。  

赵蕃　孝扬成父约见过屡展朝云须晴也  
雨到丛篁忽暗鸣，谯门应已载传更。  
伯淮被冷睡难著，孺子榻空尘欲生。  
几戒樵青成痛扫，屡闻黄耳弟虚声。  
逢迎可待休形叹，只恐穷冬无好晴。  

赵蕃　孝扬成父约须晴见过二首  
积雨能凉故自佳，候当秋早欲收畲。  
频宵佳月连朝雾，雾破山空日已斜。  

赵蕃　孝扬成父约须晴见过二首  
雨来喜逭车田苦，晴至欣成获稻忙。  
协趣终焉在农舍，倦游不拟老官仓。  

赵蕃　谢答严用韵送绿萼梅  
江梅未醒如冻蝇，蜡梅先折能宁馨。  
江梅既开瘦欲绝，蜡梅吐香方未歇。  
几思觅句摅襟期，嫌如蔬箂伤肝脾。  
君诗与花辱俱见，却悔临渊只痴羡。  
君因此花诗再题，过读快若垢得篦。  
从渠见者不著目，亦胜长安纷市鬻。  

赵蕃　谢答严用韵送绿萼梅  
两咏君家两样梅，清愁已瘦一分肌。  
春风咫尺花无数，更合安排几首诗。  

赵蕃　谢李正之惠潘墨  
地炉穷日坐寒灰，顾与狸奴争席隈。  
砚少磨研尘满面，笔疏驱使腐生莓。  
殷勤不记玄圭觅，邂逅欣同赐璧来。  
药裹关心废诗久，恐因诗械却为灾。  

赵蕃　谢莫升之惠茶  
双罂稍辍焙中茶，好卧黄紬稳听衙。  
御雨况闻当用瓦，固知不怕落檐花。  

赵蕃　谢彭沅陵送猫  
怪来米尽鼠忘迁，嚼齧侵寻到简编。  
珍重令君怜此意，不劳鱼聘乞衔蝉。  

赵蕃　谢人送水仙  
珍重江南好事家，老将种莳作生涯。  
似怜寂寞书斋里，折赠盈篮栗玉花。  

赵蕃　谢王使君  
卧痾衡茅下，谁顾疾作门。  
忽传故人书，犬吠鸡争喧。  
书陈使君贤，有好罔不惇。  
念子药物须，万钱致深恩。  
我未谒使君，此馈曷见存。  
是风久寂寥，当于古人论。  
亟起欲下拜，展转足但扪。  
事殊送酒家，孤负老瓦盆。  
食粥已数月，政类颜平原。  
呼僮籴新粳，洗甑汲井浑。  
邻蔬价不二，取足充盘飧。  
岂止饱妻孥，自可留弟昆。  
聊宽口腹累，姑置襦裦温。  
惟我困流落，寄迹无田园。  
东南数十州，遍走如乞墦。  
今者属有役，病缚不得奔。  
几思出入劳，复虑霜雪繁。  
使君傥思惠，兹又何足言。  
屡将入城府，踨蹐驹在辕。  
因风道感谢，情至笔载援。  

赵蕃　谢文显老丈见过  
茅檐冷如水，落叶堆不埽。  
林深日上迟，近午犹未冒。  
忽闻咿哑声，篮舆过错来造。  
儿言此何客，貌古玉色膏。  
心如定夫子，躧履仍著帽。  
我居甚荒僻，好客鲜能到。  
自非金石交，性不移湿燥。  
谁能忘崎岖，于此修夙好。  
贫家鸡黍窄，菜甲仅可芼。  
属君又止酒，何以相慰劳。  
寒窗数日款，但有相交导。  
我姿虽不敏，敢不期勉蹈。  
滔滔流俗中，往往皆媚灶。  
看君闭户志，有力甚于{乔丿换夏去下}。  
衣单食不足，耻以饥寒号。  
曰吾道当然，尚友古人操。  
我虽因事归，未免斗食耗。  
而君辱与游，何殊渭冲潦。  
穷年语未卒，乃以将归告。  
半百顾非遥，驱羸行往报。  

赵蕃　谢徐大雅见过  
霜风索索撼枯条，令我亡悰首屡搔。  
懒效扬雄作奇字，政同靖节湛新醪。  
朝来怪底儿童喜，何处肯来车马劳。  
不是东都徐孺子，谁能背俗访吾曹。  

赵蕃　谢张帅  
试仰元戎贵，还瞻簿领卑。  
居间凡几级，其势可悬知。  
屡进黄堂拜，夙蒙青眼期。  
筵华纷餍饫，饮剧听淋漓。  
既纳违离谒，并颁道路资。  
间令叩斋阁，礼谢历阶墀。  
披豁忘名位，高深讵测窥。  
忧人多语政，余事亦论诗。  
似欲徵凡作，何胜枉誉辞。  
更成湖上集，仍厕幕中奇。  
七字昔灵鹫，吾言今总持。  
流传久已困，收收尚无遗。  
自省才惟薄，难堪德过仪。  
受之增踧踖，见者亦惊疑。  
暂尔休行役，于焉纪谢私。  
钓竿如可把，悬榻定除丝。  

赵蕃　谢知县丈相率泛舟且访寓舍并呈子畅兄  
父老延见后，诏书宣布余。  
临流具舟楫，散步辍车舆。  
天气清而朗，物情和且舒。  
聊为曲江饮，报此暮春初。  
人物玉相倚，山川画不如。  
要穷诗律细，宁遣酒行疏。  
既益园官菜，亦留溪友鱼。  
风期须我辈，乐事见群居。  
欲去鹭前导，重来犬入裾。  
还迂长者辙，薄憇野人庐。  

赵蕃　邂逅孙子仪于临安喜而赋诗并怀子进子肃  
车尘高没人，欲障无能施。  
忽逢故人面，如濯清涟漪。  
客居纵荒凉，聊复具酒卮。  
劳苦数语外，论事仍索诗。  
长年口欲棘，一笑为解颐。  
怀哉二难兄，何由会埙篪。  

赵蕃　邂逅徐应卿于都下要之同归不可索诗因作  
铅山假尉怀初识，祖印依僧忆屡过。  
看镜余今叹斑白，束书君亦尚奔波。  
肯因艇子俱归否，扪此空囊奈若何。  
好并千岩学诗去，侯门弹铗为悲歌。  

赵蕃　莘夫再用前韵作诗谢余过其居复用韵答之  
漫道平生风马牛，也能历历记吾州。  
相从大胜十年读，肯过轻为一饭留。  
气合未知投分晚，腹虚终苦和诗搜。  
我方羁旅君当去，契阔何时重与游。  

赵蕃　莘夫再用前韵作诗谢余过其居复用韵答之  
盐车骥服驾罢牛，政使斯人此佐州。  
大策本收经济用，三年何有课程留。  
爱其义重云天薄，怜我诗穷肺腑搜。  
子见悬知问何似，为言归决梦成游。  

赵蕃　新漕道中  
夜雨响屋瓦，曙烟遮树林。  
田行疑倍滑，水度觉知深。  
顾望劳双目，颠跻怖此心。  
垂堂不知戒，家故乏千金。  

赵蕃　新淦道中呈运使钱侍郎  
几日阴霾鬭不开，今晨万顷静无埃。  
山枫借润旌旗色，江鸟忘机鼓吹猜。  
诏狱务平勤驻节，阃符兼总待还台。  
扁舟又迩东随檄，借此余波亦快哉。  

赵蕃　新桂林户曹甘叔异过余于津亭留以小饮论论文县僚有招之者遂败此兴  
平生所闻甘叔异，半日为泊宝气亭。  
逢迎稍稍昏忘集，诵说砽砽文章听。  
其谁呼渠红裙饮，遣我负此双玉瓶。  
临流不寐待月上，漫见紫翠横山屏。  

赵蕃　新月甚佳方思明叔乃忽见过作此诗  
出户江山好，入门风月新。  
荒凉如宅舍，窘束是官身。  
念子岂为远，能来端可人。  
笑谈殊未了，催去阻重闉。  

赵蕃　新竹  
新竹不数辈，岁悭非地贫。  
破苔方挺出，突屋已长身。  
未害少为贵，居同德有邻。  
山中乏朋友，舍尔复谁亲。  

赵蕃　信题  
假日成愒日，朝酲还暮酲。  
余寒犹未去，破褐尚留情。  
野树梅花落，空庭春草生。  
得闲聊信笔，不复强为名。  

赵蕃　邢氏园池上作  
可意于兹夕，乃能来此风。  
稻畦初吠蛤，草岸已鸣虫。  
三径思茅屋，归艎忆钓筒。  
渊明宁隐者，鲁望岂渔翁。  

赵蕃　邢兄大声以重九日置酒约梁丈仁伯段兄元衡蕃亦与焉赋诗二首  
解印何其勇，五噫谁谓狂。  
云仍有人物，家世未荒凉。  
学造渊骞寝，文推翰墨场。  
论交有如此，敢恨落殊方。  

赵蕃　邢兄大声以重九日置酒约梁丈仁伯段兄元衡蕃亦与焉赋诗二首  
栗里当年节，柯山七字诗。  
举觞非徇俗，怀往要销悲。  
暑络肤侵凛，风巾鬓飒衰。  
多君能醉我，有客更同之。  

赵蕃　秀奕以文编垂示简之  
每念新痚阔，还思旧倡酬。  
年龄故相并，文事孰能优。  
愧乏闻多益，难支问不休。  
黄陈有正派，舍是复何求。  

赵蕃　虚白  
陈君作斋舍，谥之以虚白。  
惟虚白故生，此义无二说。  
人言庄周愚，我爱庄周达。  
东坡老仙翁，出语世津栰。  
亦尝为虚白，是乃道所集。  
庄苏一等人，夫子盖三益。  
惟虚定何虚，而室又何室。  
是取此蘧庐，而谓无一物。  
鉴明尘垢去，水静鬓眉出。  
是中可观妙，无但充游息。  
何当过夫君，相与以终日。  
宾主两嗒焉，不言而目击。  

赵蕃　徐君季纯常德教授廨中名一室日如舟取东坡为宛丘诗而云也过之欲为  
知君雅趣在沧洲，游戏名斋亦以舟。  
旧识盈川川上路，几时乘月下严州。  

赵蕃　徐君季纯常德教授廨中名一室日如舟取东坡为宛丘诗而云也过之欲为  
我本江湖一钓竿，直钩不幸得鱼难。  
虽然尚有扁舟念，一到君斋作是观。  

赵蕃　徐君季纯常德教授廨中名一室日如舟取东坡为宛丘诗而云也过之欲为  
莫嫌学舍小如舟，容得平南酒拍浮。  
试问梦为蝴蝶去，何如万里没轻鸥。  

赵蕃　徐君季纯常德教授廨中名一室日如舟取东坡为宛丘诗而云也过之欲为  
欲为如舟一赋诗，如舟无楫更无维。  
泛乎不系知何处，当有长风破浪时。  

赵蕃　徐君季纯常德教授廨中名一室日如舟取东坡为宛丘诗而云也过之欲为  
满面风埃霜鬓须，何如相识谓诗舑。  
君行学省得佳士，我乃烟波称钓徒。  

赵蕃　徐审知置酒会者三人以为此春酒以介眉寿分韵作诗蕃得介眉字二首  
纷纷春来华，渺渺动行迈。  
浮川向吴会，走陆转江介。  
酒勤三酹爵，礼重百其拜。  
既慰推迁悲，亦劳驱驰债。  

赵蕃　徐审知置酒会者三人以为此春酒以介眉寿分韵作诗蕃得介眉字二首  
饿死因细腰，半额由广眉。  
是知风化速，有类形影移。  
时人走功名，我辈陈诗书。  
虽病勿是疚，虽贫勿自悲。  

赵蕃　徐提干为沈运使种竹于上饶新居昭礼有诗蕃同作  
玉豨佳山水，不减阆州南。  
新居助幽深，所万成竹参。  
徐郎亦如事，知公幽趣耽。  
过溪买龙雏，云根破烟岚。  
地形择便宜，土壤泉亦甘。  
春雷一番箂，要戒园翁馋。  
邻进而约来往，要须开径天。  
风月无常主，平分未为贪。  
定有王子猷，造门不舆蓝。  
啸咏忘主宾，用意端不凡。  
政尔功名迫，此事未易谭。  
待公幅巾归，我亦脱青衫。  

赵蕃　徐丈大雅有诗赠子畅尉曹用韵呈子畅兼柬徐丈  
谢子姿野鹤，耸然常自昂。  
贪留故人饭，忘踏板桥霜。  
举世谬为敬，从吾醒亦狂。  
交游有徐庶，头白尚东墙。  

赵蕃　叙浦簿吕公用沅陵韵见贻次韵  
一经蚤已愧家传，三尺犹思绝并缘。  
位下故知难及物，业荒空复度流年。  
要求庙令作归计，未必上公能记怜。  
多谢为僚不相弃，连朝枉赠有诗篇。  

赵蕃　蘴草  
伯兮当日意，蘴也直云忘。  
岂是名兹草，真将种北堂。  
能丛又能干，非绛复非黄。  
开处阴当合，看时昼阅长。  

赵蕃　学佛者祖迁自南陵来谒莫万安题诗于知津阁适同莫过而见之用韵以赠  
尝闻学苦空，世事应废阁。  
颇疑休己辈，顾以诗流落。  
尔今定何业，更慕扬州鹤。  
愿长岁寒柯。勿矜春濯濯。  

赵蕃　雪  
动地风初作，披空雪遽铺。  
幽能吐山岳，远至卷江湖。  
蔼蔼才迷屋，纷纷遂塞途。  
月疑常挂晓，日为不成晡。  
徒倚诗难状，凭陵酒易无。  
近人憎犬跃，在野想鹰呼。  
势重微摧压，滋深快洗苏。  
当忧竹柏折，且救蕙兰枯。  
顺喜遵时令，寒宁恤贫躯。  
年丰物无疠，此外亦何须。  

赵蕃　雪初作怀成父弟及诸子  
岁事方虞旱，山行敢愿晴。  
雨花才若洒，冰霰忽如倾。  
孤役宁私己，群生足慰情。  
泉源滋久竭，陇亩动深耕。  
冷落三家住，凌兢独木横。  
暂从求束縜，还是问前征。  
冻雀成频坠，荒鸡误晓鸣。  
忆儿衣孰挽，怀弟艇犹撑。  
便可锄三径，因之治短檠。  
丰年今可必，与汝沃藜羹。  

赵蕃　雪多矣岂窭人歉岁之所宜哉复用韵呈沅陵丈  
雪已伤多尚积阴，同仍助虐屡号林。  
市人只喜青帘近，木食应悲黄独深。  
不但茅茨忧冻死，更闻巢穴作哀音。  
此诗萧瑟谁能听，有愧当年寒地吟。  

赵蕃　雪观  
冷语可销暑，昔人曾咏之。  
我来登雪观，政值绿阴时。  

赵蕃　雪后二首  
幽径朝披雪，寒村晚对晴。  
眼边多意属，诗里欠天成。  
一宦犹赊禄，多田肯借耕。  
邻家竞春务，客子动覉情。  

赵蕃　雪后二首  
麦茁犹藏绿，梅苞尚掩红。  
只言晴作病，何意雪争功。  
拥褐朝慵起，扶藜晚渐通。  
林行语鸦舅，溪立漾凫翁。  

赵蕃　雪后三首  
松竹夜枕听，窗扉朝起看。  
虽成见晛喜，敢废履冰难。  
照映形知秽，嘘呵诗故寒。  
要难穷极览，安得振飞翰。  

赵蕃　雪后三首  
阴巘犹施白，朝木已沐青。  
坠乌飞蔌蔌。射日粲荧荧。  
便恐归无迹，聊须记所经。  
耳声并目色，佳处若为形。  

赵蕃　雪后三首  
一雪岂戏我，顿晴还起予。  
寺逢东野古，梅误北枝疏。  
发兴清无极，深行画不如。  
冰泥渐融释，却恐污衣裾。  

赵蕃　雪既未已霰且间作再用林字韵呈在伯沅陵并属德章  
云物昏然尚压阴，霰声琤若更过林。  
凭陵竹叶淡仍薄，埋没梅花幽更深。  
屡枉高辞成楚调，独怜晚岁欲南音。  
勿多扰扰求周孔，欠一躬耕梁甫吟。  

赵蕃　雪浪阁二首  
木末阑干渺未平，泊舟石泾得深行。  
舟行不见江流阔，一上凭高觉快生。  

赵蕃　雪浪阁二首  
雪浪轩窗由块石，未知栏槛倚江边。  
故人曾为炰烹怖，一看姓名增惘然。  

赵蕃　雪晴  
启户犹飞雪，披衣忽报晴。  
慵为踞炉坐，喜作出门行。  
草冻袍争色，梅残玉堕英。  
未能忧旱苦，聊复快诗情。  

赵蕃　雪中读诚斋荆溪诸集成古诗二十韵奉寄并呈吴仲权  
云埋怀玉山，风断群玉府。  
霰声歨成跳，雪陈翻已舞。  
槎牙粲瑶林，突兀森琼户。  
山差丈人行，鸟绝兄弟语。  
初看失南车，旋觉迷仰俯。  
恍疑群仙下，直谓阴灵聚。  
回沾须萧骚，细著衣繿缕。  
履穿不能曳，筇冻莫可拄。  
书窗偶朋会，诗册随意取。  
诚斋入讽咏，思隐记称许。  
甘能膏齿颊，清且醒肺腑。  
讵须割蜂房，底用煎茗乳。  
非惟雪花同，又并梅花妩。  
调孤匪相寒，法凛由思苦。  
想应当此时，有句肯易吐。  
平明入贺回，马向章台拊。  
过午下直迟，手映玉柄麈。  
同僚有同社，久已齐白甫。  
长别漫长怀，何因似郊愈。  
风引故能亲，云披禽先睹。  

赵蕃　雪中过在伯  
北风一夜吹成雪，城东城西人断绝。  
冒寒各有晨独起，不畏风吹骨欲折。  
刍薪价高瓶粟竭，妻子亦作异县隔。  
微官本为饥寒计，到底却如生事拙。  
奈何曾不此为忧，政尔发声歌应节。  
岂惟入地绝遗蝗，便想连天摇宿麦。  
寒厅逼仄碍眼界，古岸宽平可车辙。  
宁能不见戴安道，我无逸兴须渠发。  

赵蕃　雪中怀成父  
只道浑无雪，那知待得春。  
人情聊自慰，造物信如神。  
凶旱拘常数，乾坤本至仁。  
麦迟犹可种，米贱况多陈。  
问我官居趣，还如宿昔贫。  
未能忧簿领，长苦计刍薪。  
对此得无感，慨然成久颦。  
更闻江左弟，仍困甑中尘。  

赵蕃　雪中寄怀公昭丈  
问讯先生江上村，雪中高兴与谁论。  
乍明不厌鸡啼昼，忽散应憎鹊踏翻。  
闻道为梅新作圃，更期因竹别开门。  
老来孰愈幽居趣，愧我飘流不自存。  

赵蕃　雪中三忆三首  
忆我山中竹，长身立崖谷。  
势重且抢头，谁欤摇蔌蔌。  

赵蕃　雪中三忆三首  
忆我园中菜，栽迟科未敷。  
哀哉被摧压，端亦似人癯。  

赵蕃　雪中三忆三首  
忆我檐间梅，腊开余未破。  
未破想深扃，已开应槁堕。  

赵蕃　雪中四诗  
岁既遭连旱，天恩锡屡丰。  
匪霜伊作雪，因燠遂成风。  
信岂朝夕际，谁云反覆中。  
寒厅苦无事，冷语却惭工。  

赵蕃　雪中四诗  
茅檐元未觉，竹瓦偶先知。  
被冷浑忘寐，窗明得屡窥。  
鸡鸣因误早，犬吠极惊疑。  
我亦胡为者，侵寒要索诗。  

赵蕃　雪中四诗  
慨念耕田叟，遥怜射猎翁。  
追踪尽狐兔，遗种绝螟虫。  
试问南山广，何如渤海龚。  
无矜没矢力，要格带牛风。  

赵蕃　雪中四诗  
疫疠潜攘却，埃氛一洗苏。  
相看即阳复，何必待傩驱。  
未暇议薪水，且同歌裦襦。  
有年如再得，卒岁可无虞。  

赵蕃　雪中用俞克晦丈公择唱酬之韵呈克晦  
幽雀徐行破绿苔，不嫌寂静肯频来。  
款门不是才因竹，琢句何妨更有梅。  
要人和灞桥冲雪，恐成剡曲棹舟回。  
寄声闲止老居上，好对春风酌冻醅。  

赵蕃　严从礼求先照轩诗  
日上照万物，心明观一身。  
为光讵资火，在我不关人。  

赵蕃　严从礼折送牡丹且副以诗次韵  
几日云昏病亦昏，问春咫尺负名园。  
两枝何自落书几，一笑为之开酒尊。  
怪底江南新种得，未饶洛下旧名喧。  
不然故有栽培力，能使芳根学返魂。  

赵蕃　严山  
严山多嵯峨，婺水争平远。  
山如古屏张，水似横轴展。  
世绝郭熙画，我无摩诘诗。  
熟视眼中景，偃蹇不得追。  

赵蕃　严山  
春风吹桃花，适与流水会。  
流水固无心，桃花亦何意。  
如何武陵人，便至神仙家。  
神仙不可见，回首空烟霞。  

赵蕃　严先辈诗送红梅次韵  
尽道梅花白，能红又一奇。  
浑疑丹换骨，不是酒侵肌。  
看此敷腴色，思侬少壮时。  
盛年虽不再，犹拟岁寒知。  

赵蕃　严先辈送鲤鱼  
严郎得鱼不敢食，走送茅斋嫌步迟。  
却愧家贫惯粗粝，无人为我脍银丝。  

赵蕃　严州道间得顺风俗云七里泷篙师云风便才七里无风乃七十里尔  
桐江多奔湍，牵挽厌劳正。  
旧云七里泷，实乃七十里。  
篙师为予言，风便辄易尔。  
回思前日惊，留滞固可喜。  
溪神果何心，怜我倦行李。  
有风西南来，不徐亦不驶。  
布帆保无恙，为赐何其侈。  
眼中峰峦过，天外鸥鸟起。  
画图欠传貌，诗语费驱使。  
生平登临心，于此得自已。  
勿叹囊橐空，收将遗妻子。  

赵蕃　阎伯善以孟东野集见惠二首  
文字何关达与穷，怅君一尉已龙钟。  
过君旧邑求君集，行橐萧然足慰侬。  

赵蕃　阎伯善以孟东野集见惠二首  
几度相从酌酒深，向来相识未如今。  
临分念我亦穷者，乞与郊诗俾细吟。  

赵蕃　彦博许见过不至  
高轩数许过三径，日云暮矣殊未来。  
汤熨病人狂欲走，戏作冷语成优俳。  
歨思官池颇空闃，况有水花明晚色。  
人间虺虺方蚊雷，植杖裴回须月出。  

赵蕃　彦博周伯休来  
剥啄能来两玉人，饭蔬糜粟共吾贫。  
更欣两子知人意，为作萧萧破暑新。  

赵蕃　砚答  
食砚固可爱，砚枯还有云。  
先生信难说，吾事亦徒勤。  
岁久当消髀，研穷且断筋。  
不如因坠地，瘗得退之文。  

赵蕃　晏斋余自名也故常以榜自随乃以名厅事之东偏厅之后旧有一室面对竹  
此晏名斋惧不安，居閒从仕莫殊看。  
葱羹麦饭自可饱，惟去不须如井丹。  

赵蕃　晏斋余自名也故常以榜自随乃以名厅事之东偏厅之后旧有一室面对竹  
容膝徒知取易安，容君数百又何宽。  
若人问我名斋义，两语从渠作麽看。  

赵蕃　晏斋余自名也故常以榜自随乃以名厅事之东偏厅之后旧有一室面对竹  
此地何因著此君，藉之除扫簿书纷。  
山中为尔曾成隐，回首悠悠空暮云。  

赵蕃　验漆  
好漆清如镜，悬丝似钓钩。  
撼动虎斑色，打著有浮沤。  

赵蕃　扬步  
竟日人行绝，惟闻鸟语多。  
忽逢樵妇斧，更听牧儿歌。  

赵蕃　杨花  
雨树蒙茸集，晴空散乱飞。  
若为散乱飞，何只咏依依。  
花里浑迷蝶，风前屡点衣。  
未妨吹尽得，病起带宽围。  

赵蕃　杨谨仲和顷者三诗见贻复次韵六首  
江南秋得闰，草木向迟雕。  
正性失松桧，群生同艾萧。  
漂流又舟楫，隐约念箪瓢。  
剩暑犹须葛，谁能远致韶。  

赵蕃　杨谨仲和顷者三诗见贻复次韵六首  
去年才一识，何意复兹行。  
隐墅全依郭，幽居亦占名。  
万金真国士，十室漫乡评。  
汉制谁绵蕝，且徵齐鲁生。  

赵蕃　杨谨仲和顷者三诗见贻复次韵六首  
功名误黑头，晚卧此山幽。  
落拓扬执戟，浮沉马少游。  
豆刍千里骏，烟草五湖鸥。  
早晚相从去，高深日纵搜。  

赵蕃　杨谨仲和顷者三诗见贻复次韵六首  
病骨觉难强，鬓华惊易雕。  
壮怀鲸访李，老习蚓同萧。  
久已思抛笏，悠哉曷泛瓢。  
东游穴探禹，西上石宾韶。  

赵蕃　杨谨仲和顷者三诗见贻复次韵六首  
江湖余所乐，岁月老于行。  
酒有杯中趣，诗无世上名。  
悠悠真自得，悄悄莫加评。  
尚要高交友，风期同死生。  

赵蕃　杨谨仲和顷者三诗见贻复次韵六首  
不减浣花头，仍兼事事幽。  
浑忘帝城札，好在竹林游。  
有意求如愿，无机防海鸥。  
秋凉入吾树，旧读定能搜。  

赵蕃　杨录事以仆与孙温叟唱酬韵作诗见贻又用仆与吴梦与诗韵作诗赠梦与  
丹凤哀鸣领九雏，雀飞饱食下平芜。  
寒窗拥褐兹晨卧，急鼓穿鞋旧日趋。  
客至渠能劳剥啄，赋成我岂寓乌无。  
说天更拟愚溪去，荣辱端知可罢呼。  

赵蕃　杨录事以仆与孙温叟唱酬韵作诗见贻又用仆与吴梦与诗韵作诗赠梦与  
了知人事近天机，苍狗斯须变白衣。  
逋客几回惊鹤怨，弋人终日慕鸿飞。  
由来灾怪自珠玉，不以贱贫安布韦。  
我鬓已霜君可料，况堪七十古来稀。  

赵蕃　杨知录送千叶白莲  
几思载酒问扬雄，不但尊空囊亦空。  
枉道荷花有新发，又闻能白胜能红。  

赵蕃　养源斋  
红源初滥觞，其天千万里。  
婆娑数亩阴，岁月拱把尔。  
士之于为学，岂得独异彼。  
岿然九层台，亦自抔土累。  
平生养源斋，曾诗与王记。  
二公死何年，夫子盖老矣。  
向来之滔滔，今乃见涯涘。  
木殖岁云秋，实落材则美。  

赵蕃　药圃旧无竹仆为作诗从闲止乞栽  
如闻旧隐竹多有，想见频年箂更添。  
一日借居无不可，数竿分我未伤廉。  
悬知影可连书屋，便恐山无到野檐。  
如许作谋还自笑，未应于此是真潜。  

赵蕃　野花  
野花吐芳不择地，幽草吹馥宁只春。  
兹日纵为无事日，此身不是自由身。  

赵蕃　野花  
野花无数不知名，白白红红俱赋情。  
纵使不蒙姚魏赏，雨开风落亦何争。  

赵蕃　野息  
覆之茅三重，树以不加斲。  
野息若规模，规模如是作。  

赵蕃　夜泊刘口雨连明有怀成匀  
山中风雨夕，招要对床期。  
今夕风亦雨，牢落孤舟维。  
蓬窗与竹窗，萧瑟雨在兹。  
不寐欲至曙，何繇梦见之。  

赵蕃　夜呈钦止审知时钦止归自三衢  
政尔相从问阿兄，忽闻门外竹车鸣。  
对床纵复无今雨，展卷不妨同短檠。  
颇念兴乘聊一诣，却怜侍立苦频更。  
风微佛屋琅璫绝，古柏阴中看月明。  

赵蕃　夜读子肃诗再用前韵  
栖鸦既投林，萧然野人居。  
独立茅檐下，依依月生裾。  
涉春抱烦痾，兹夕稍自舒。  
育公寄来诗，何啻超黄初。  
正声久欲绝，作者徒纷如。  
得公振颓波，如汉有二疏。  
拟欲蹑其迹，荒棘废垦鉯。  
譬由治田人，必待三年畲。  
敢矜一日功，草草同猎渔。  
穷通固定分，往者悲接舆。  
百年等梦间，寿夭谁赢余。  
如何彼虞翻，惋叹辄著书。  
人生贵适意，安步可当车。  
兹道傥与闻，他焉从破除。  

赵蕃　夜赋  
雨挟松声落枕边，道人巾屦极萧然。  
忽思旧宿庐山寺，曾听悬崖瀑布泉。  

赵蕃　夜赋二首  
欲寐已成寤，暂欣还作悲。  
三更风雨听，四海友朋思。  
拊榻虫频息，挑灯鼠屡窥。  
莫呼僮仆觉，翻到自题诗。  

赵蕃　夜赋二首  
下上严婺路，往来苕霅舟。  
何胜百篇咏，不啻十年游。  
志愿终渔钓，经蹊孰鹭鸥。  
清风慕唐汉，高友得孙刘。  

赵蕃　夜过半村李商叟谓不可无所赋为作唐律二首  
旧竹茶山宅，新松南涧坟。  
閒风与识面，老我及夫君。  
瘦马政长路，哀鴜仍莫云。  
虽然当努力，亡奈复离群。  

赵蕃　夜过半村李商叟谓不可无所赋为作唐律二首  
访子林间宅，系余溪上船。  
还成一夕语，宛似五年前。  
白发惊新梦，青灯读近编。  
黎明又当别，相对欲忘眠。  

赵蕃　夜过李商叟  
每见必匆匆，谈诗口不空。  
林间惊落月，坐上觉生风。  
老大君无敌，飘零我漫穷。  
问的才半百，归及未成翁。  

赵蕃　夜过王兆明  
门外春风吹倒人，过门宁惜滞车轮。  
君能劝我杯中物，我亦挥君壁上尘。  

赵蕃　夜怀成父弟  
晚蝉犹噪树，新月遂当天。  
闵雨心虽切，题诗思亦牵。  
故应听摵摵，殊愈对娟娟。  
忆我章泉弟，松窗竹屋边。  

赵蕃　夜宿沙涡  
橹折帮难进，牵殊深足虞。  
百艰甘薄命，共济赖同途。  
聚落强名地，并吞总是湖。  
遥遥闻吠犬，更问酒家酤。  

赵蕃　夜忆钦止斯远  
木叶骚然雨到时，共眠僧榻各哦诗。  
推移忽已年时事，怅望相看天一涯。  
别后屡书浑未报，风前小立重想思。  
人生知复几寒暑，一别长为数载期。  

赵蕃　夜忆逸  
雨听止复作，滩闻抑更扬。  
贪程谓日短，无寐识更长。  
儿叹父官无，父忧儿学荒。  
渠能志游夏，我可吊沅湘。  

赵蕃　夜月  
晓枕厌蝇声，昏蝉复乱鸣。  
耳根喧自合，心地寂常生。  
习气存诗句，平生爱月明。  
钟情在我辈，安得到无情。  

赵蕃　夜月  
昨宵一雨暑全袪，月与新凉入坐居。  
喧寂不随群动役，形骸肯效俗人拘。  
江湖尤里风为御，枕箪高秋肺合苏。  
三五纵圆晴未决，为渠吟绝揽霜须。  

赵蕃　夜作绝句三首  
秋入吟窗夜气清，旧书虽老眼犹明。  
悠悠行李空长铗，落落功名负短檠。  

赵蕃　夜作绝句三首  
月明入户白于霜，林影当檐耸若翔。  
睡味不应如许好，不来吟咏答寒螀。  

赵蕃　夜作绝句三首  
高下钟声一听闻，林梢落月乱纷纷。  
忽来眼底诗无数，颇念高人与细分。  

赵蕃　夜坐  
竹风疏疏雨打篷，松风汤汤水赴洪。  
道人闻尘扫未空，不如杜老前月聋。  
山斋夜坐僧趺同，团蒲细软方炉烘。  
灯花开落纵匆匆，我今无害斯无凶。  

赵蕃　夜坐读书闻瓶梅之香口占五绝  
客去门扃未作眠，续灯添火了残编。  
此时孤绝谁相与，能送幽香亦可怜。  

赵蕃　夜坐读书闻瓶梅之香口占五绝  
非风非月自腾香，我亦何心适与当。  
此味绝佳谁得解，顾须攀折走林塘。  

赵蕃　夜坐读书闻瓶梅之香口占五绝  
旧说春寒花较迟，况今冰雪已逾时。  
一枝借得书窗暖，未许游蜂戏蝶知。  

赵蕃　夜坐读书闻瓶梅之香口占五绝  
身落江南不自悲，正欣梅也可供诗。  
纷纷桃李胡为者，政似当年蔡克儿。  

赵蕃　夜坐读书闻瓶梅之香口占五绝  
一从丛桂落秋风，佳处长孤阿堵中。  
及至梅花又冰雪，一枝虽少与多同。  

赵蕃　夜坐读书有感示儿曹  
昨夜秋风入短檠，试繙编简似前生。  
不求甚解慕名语，足记姓名嗤老兵。  
但得作诗穷有味，曷忧从宦久无成。  
汝曹未可还翁学，当念无田事笔耕。  

赵蕃　夜坐读书有感示儿侄  
老矣读书如欠缘，心非敢后足难前。  
切磋有道方成器，穮蔲无功敢望年。  
搔抑空怜发种种，摩挲仍愧腹便便。  
吾家门户何所寄，但愿儿曹相勉旃。  

赵蕃　夜坐观书作  
久矣疏黄卷，欣然对短檠。  
灯寒度窗影，雨骤落檐声。  
伏枕身虽惫，观书眼尚明。  
带经真有道，发冢复何情。  

赵蕃　夜坐怀李季蓬  
旧诵凌云赋，新哦泣鬼诗。  
结交何用早，倾盖诈深期。  
捷径看君绝，长途觉我衰。  
殷勤今夜月，全似过桥时。  

赵蕃　夜坐怀子肃子仪  
寒灯耿书窗，槁叶鸣竹屋。  
怀人在咫尺，令我叹幽独。  
难兄如大苏，令弟优小陆。  
未容待明光，端合校天禄。  
如何衫尚青，或乃袍更鹄。  
又疑致远大，无事计淹速。  
不然被造化，宁忍恣颠覆。  
如我辱交友，蒙顾等骨肉。  
三年且过半，良晤可不促。  
要将倡酬诗。尽用首尾录。  
我曾泛荆溪，君亦访怀玉。  
他年三人名，定载图经续。  

赵蕃　夜坐示进之兼怀文叔  
贫病人谁数，情亲肯见存。  
掩窗同此夜，拨火共残温。  
未暇饭饱吃，且从文细论。  
平生松谷老，同姓与君敦。  

赵蕃　谒雷潭寺韩文公祠  
使君令尹各能文，政亦及民俱好春。  
考废祠贤端有以，后人当复嗣前尘。  

赵蕃　谒孺子祠  
务创西都弊，宁知此一时。  
忠邪争愤嫉，基业竟陵迟。  
岂曰忘五就，哀哉逢百罹。  
严陵亦同趣，始盛及终衰。  

赵蕃　谒孺子祠  
潜德固宜祀，高文宁可埋。  
凄凉危像设，渍蚀半莓苔。  
昧尔前贤贵，空令见者哀。  
欲言宁我听，小立谩徘徊。  

赵蕃　谒孺子祠后由南昌还舣舟之地  
南昌假传欲上书，孺子乃复辞聘车。  
东都已颠不可救，莽篡未露犹枝梧。  
福为市卒终潜吴，稚乃悬榻太守居。  
吁哉迹异心不殊，出处语默如是天。  

赵蕃　谒文叔于松谷  
鸡鸣戒柴车，月落到林寺。  
先生方睡美，童子惊客至。  
晨霜粲屋瓦，初日照平地。  
虽非赞公宿，似是超师谊。  
分携属秋风，倏忽竟此岁。  
相望不为远，数见良不易。  
公行立朝班，我政亲农耜。  
自兹出处殊，宁使心迹异。  
欢华一朝宠，风节千古事。  
要令松谷名，因公表于世。  

赵蕃　谒颜范祠  
处士当年配水仙，范公亦俨客星悬。  
谁知旧日番君国，飒爽英姿盖九贤。  

赵蕃　谒颜范祠  
义气常于翰墨看，凛然今日拜衣冠。  
去年已失临川郡，及尔能来愧始安。  

赵蕃　谒颜范祠  
为政当知政所先，政先孰愈祀先贤。  
可怜颜范祠堂下，草蔓不锄阶甽穿。  

赵蕃　谒仰山寺  
欲知正直不余欺，请祷应闻韩退之。  
旱昔不灾今病雨，我虽非职敢陈诗。  

赵蕃　谒赵文鼎墓  
君卧青山久，余今白发新。  
秋风对摇落，旧事入悲辛。  
此世宁长世，吾身岂久身。  
萧萧闻鹤夜，耿耿待鸡晨。  

赵蕃　宜春道中赠邢公昭二首  
清江台上读君诗，颇欲相从慰所思。  
　　意昌山夜止宿，忽成风雨对床期。  

赵蕃　宜春道中赠邢公昭二首  
问君家在离骚国，句里应含兰芷香。  
邂逅宜春须小住，要期倾倒锦为囊。  

赵蕃　宜春县斋寒日作  
故知寒食住为佳，可奈携家更忆家。  
忧乐相寻定何种，死生如梦本无涯。  
节中天色少来旧，诗里风光别去嗟。  
李迳桃蹊事虽退，柳行因雨未抛花。  

赵蕃　宜风嶀　作  
不误晨霜白，但惊浓雾黄。  
过桥初有迹，著木顿生光。  
未怕寒如许，殊胜雨见妨。  
燎薪仍酌酒，一笑作哄堂。  

赵蕃　宜兴道中望铜官山怀孙子进昆仲近见子肃于建业子仪久不通问  
雪与铜官相白青，幻成岂亦自仙灵。  
频年此地凡过过，绝境今晨得再经。  
野鸭阵飞惊扑漉，宾鸿独叫苦丁宁。  
平生畏友三孙子，海角边头似晓星。  

赵蕃　移官巴陵行有日瞴￡书呈唐德舆程士和梁和仲于去非段元衡邢大声七首  
骤雨落还收，余寒去却留。  
飘零梅树底，仿佛杏梢头。  
酒有连朝病，诗从一笑求。  
平生湖海兴，又复具扁舟。  

赵蕃　移官巴陵行有日矣书呈唐德舆程士和梁和仲于去非段元衡邢大声七首  
门户怜非寄，声名叹不群。  
倦游俱楚子，旧识记番君。  
去觅江山助，行思风月分。  
诗成如枉寄，亦足张吾军。  

赵蕃　移官巴陵行有日矣书呈唐德舆程士和梁和仲于去非段元衡邢大声七首  
问认书能数，飘流见愈亲。  
通家如弟数，受赐亦州民。  
渺莽重湖路，羁栖一病身。  
欲行行未得，风雨况频频。  

赵蕃　移官巴陵行有日矣书呈唐德舆程士和梁和仲于去非段元衡邢大声七首  
太史羲皇上，嵩山季孟间。  
诸孙均内外，文采被斓斑。  
顾我何足数，遗风莫可攀。  
知音愧流水，仰止在高山。  

赵蕃　移官巴陵行有日矣书呈唐德舆程士和梁和仲于去非段元衡邢大声七首  
有集能行世，初疑是古人。  
大波皆汹涌，小石亦嶙峋。  
时誉归讎校，微官尚徼巡。  
竹塘春水满，双鶒会飞驯。  

赵蕃　移官巴陵行有日矣书呈唐德舆程士和梁和仲于去非段元衡邢大声七首  
客里仍为客，天边懒问天。  
春风几经历，老病一蹁跹。  
君句真严律，侬诗但散禅。  
锦囊如许借，不惮手亲传。  

赵蕃　移官巴陵行有日矣书呈唐德舆程士和梁和仲于去非段元衡邢大声七首  
只道花争发，那知雨较迟。  
病躯犹故絮，霜鬓益新丝。  
鄙性岂耽酒，写怀聊赋诗。  
经过顿能尔，无久溷公为。  

赵蕃　移官万安道中  
立春今几日，特色已全回。  
青入株株柳，芳残树树梅。  
自由人历落，莫怨马虺{尬介换贵}。  
总是天涯客，何伤岁尽来。  

赵蕃　移松与斯远同赋  
垂垂白发侵，落落青松爱。  
协趣在山林，移根出蓬艾。  

赵蕃　已晴复阴  
云去疑收雨，云来复作阴。  
已闻崩涧壑，何止暗园林。  
蛙鬭怒何事，鸠鸣非好音。  
农心殊闵闵，病体更岑岑。  

赵蕃　以茶寄杨溥之二首  
要题咫素问何如，病过春风体益癯。  
采得山茶漫持寄，草玄余暇想时须。  

赵蕃　以茶寄杨溥之二首  
忆过君家置酒杯，病予方止只空陪。  
而今梦想论文地，柳合沙堤鸥去来。  

赵蕃　以短轴从杨谨仲求字仅书其半而见还绝句戏谢  
先生字有千金直，乞取宁非亦坐贪。  
更欲从公请终卷，又虞卖菜或蒙惭。  

赵蕃　以归来后与斯远倡酬诗卷寄辛卿  
人家馈岁何所为，纷纷酒肉相携持。  
我曹馈岁复何有，酬倡之诗十余首。  
缄封寄藁玄英方，从人笑痴我自狂。  
狂余更欲谁送似，咫尺知音稼轩是。  
公乎比复何所作，想亦高吟动清酌。  
宾朋杂遝孰为佳，咸推杨范工词华。  
我曹所乐虽小技，历古更今不能废。  
岁云暮矣勿叹穷，梅花烂漫行春风。  

赵蕃　以湖州酥秀州木犀面油太和石本观音像送莫万安三首  
蚁浮犹腊要酥同，长恨中州信不通。  
忽得吴中所持寄，急令分减报乡风。  

赵蕃　以湖州酥秀州木犀面油太和石本观音像送莫万安三首  
天教桂蕊擅秋分，只道非秋无复存。  
底事兰开梅落际，忽于膏饰见追魂。  

赵蕃　以湖州酥秀州木犀面油太和石本观音像送莫万安三首  
涪翁昔作白下宰，遗墨到今多雁书。  
尽说补陀存相好，更传雷火护持余。  

赵蕃　以介庵集遗成父  
弟曾一识金川驿，兄盖屡维干越舟。  
群书博极诗无敌，乞尔此匾无暗投。  

赵蕃　以近诗寄丘运使  
古货自难买，良工徒苦心。  
谁能明致力，于此是知音。  
门第成乖隔，江湖阻滞淫。  
寄书因有使，还得附微吟。  

赵蕃　以近诗寄尤运使  
求识尤太史，泛舟维豫章。  
秋天值摇落，行色况苍茫。  
竟乏惊人句，莫升君子堂。  
学诗虽老矣，获拟遍诸方。  

赵蕃　以酒钱送明叔二绝代简  
酒钱时乞故怜苏，三百青铜寄与沽。  
砚水长枯肺仍渴，可兹涓滴所能濡。  

赵蕃　以酒钱送明叔二绝代简  
我乃病多长止酒，有时渴梦落江湖。  
江天阔处识君阁，要破熟茶茶嗫嚅。  

赵蕃　以旧诗寄投谢昌国三首  
昔在方斋老，南游为我言。  
庐陵得佳士，康乐有贤孙。  
许可渠不易，殷勤相与论。  
元宾虽已矣，所与见如存。  

赵蕃　以旧诗寄投谢昌国三首  
我有江西役，清江公所乡。  
放舟频下上，欲见苦参商。  
扁榜书皆到，流传句必香。  
何当仍大嚼，鼎味也先尝。  

赵蕃　以旧诗寄投谢昌国三首  
活法公家论，东莱盖有承。  
先生真伯仲，小子愧云仍。  
昧昧鼠为璞，纷纷虫语冰。  
今朝方见佛，平日谩依僧。  

赵蕃　以蜡梅分供堂头希卢首座冲南首座惠绝句次韵并简堂头二首  
蜜黄初出一枝春，分似堂中得定人。  
各各闻香获三昧，信知文字本非真。  

赵蕃　以蜡梅分供堂头希卢首座冲南首座惠绝句次韵并简堂头二首  
才尽年来怕及春，上人那说是诗人。  
拨残芋火宁余事，故欲撩公懒是真。  

赵蕃　以孟夏唱酬陈子高诗寄季承并借穷愁志及其兄兴化集四首  
莫嗔不寄一行书，半百光阴伏枕余。  
寂寞瓶储同靖节，荒凉壁立类相如。  
君今为况复何似，秋尽想应成定居。  
获稻谗终还墐户，有诗何日定遗予。  

赵蕃　以孟夏唱酬陈子高诗寄季承并借穷愁志及其兄兴化集四首  
东湖共款竹多竿，妙果同登塔几盘。  
冲雨冲风总幽事，一谈一笑尽诗端。  
随人似我空为计，出语如君当不刊。  
派后江西有惊坐，封题并与略评看。  

赵蕃　以孟夏唱酬陈子高诗寄季承并借穷愁志及其兄兴化集四首  
故家不复见中州，插架闻君似邺侯。  
往事谁能论牛李，旧书聊欲借穷愁。  
薰莸政自难同器，泾渭悬知卒异流。  
何事古今朋党祸，力争终以杀身酬。  

赵蕃　以孟夏唱酬陈子高诗寄季承并借穷愁志及其兄兴化集四首  
著论端能拟过秦，苦吟长学跨驴人。  
十年不调非求异，三径为资本作贫。  
回首浮梁屡还往，断魂宿草几陈新。  
藏家有集曾三复，借我流传莫谩珍。  

赵蕃　以坡公君如大江日千里我如此水千山底为韵作小诗十四首重送在伯盖  
重湖岳阳楼，五柳渊明里。  
定复有佳人，与之同徒倚。  

赵蕃　以坡公君如大江日千里我如此水千山底为韵作小诗十四首重送在伯盖  
落此鼪鼯野，宜从麋鹿群。  
何知交友内，而乃得夫君。  

赵蕃　以坡公君如大江日千里我如此水千山底为韵作小诗十四首重送在伯盖  
何氏之从学，源流远有余。  
穷经类元凯，能赋似相如。  

赵蕃　以坡公君如大江日千里我如此水千山底为韵作小诗十四首重送在伯盖  
君行过吾里，舣舟并南山。  
王郎两徐子，非必素往还。  

赵蕃　以坡公君如大江日千里我如此水千山底为韵作小诗十四首重送在伯盖  
榝机动霜雪，用之可以大。  
蓬蒿束缚之，世亦安取代。  

赵蕃　以坡公君如大江日千里我如此水千山底为韵作小诗十四首重送在伯盖  
楚国千年薮，岷山万里江。  
胡为入吟笔，政以落蓬窗。  

赵蕃　以坡公君如大江日千里我如此水千山底为韵作小诗十四首重送在伯盖  
游从二年中，离阔三百日。  
政自迹如疏，不妨心故密。  

赵蕃　以坡公君如大江日千里我如此水千山底为韵作小诗十四首重送在伯盖  
今日东阳郡，城南尺五天。  
胡为五溪行，道里逾几千。  

赵蕃　以坡公君如大江日千里我如此水千山底为韵作小诗十四首重送在伯盖  
生儿思称家，人孰不欲可。  
门户冷如冰，其尤莫如我。  

赵蕃　以坡公君如大江日千里我如此水千山底为韵作小诗十四首重送在伯盖  
曾闻一夕语，可胜十年书。  
同舟数月程，其得当何如。  

赵蕃　以坡公君如大江日千里我如此水千山底为韵作小诗十四首重送在伯盖  
明经取青紫，此谚亦已鄙。  
至或师初录，弃彼尝在此。  

赵蕃　以坡公君如大江日千里我如此水千山底为韵作小诗十四首重送在伯盖  
频登采芹亭，所乐非山水。  
君今去我东，愁绝重来倚。  

赵蕃　以坡公君如大江日千里我如此水千山底为韵作小诗十四首重送在伯盖  
闻君射策日，落笔字数千。  
行看玉堂试，阔步踵英躔。  

赵蕃　以坡公君如大江日千里我如此水千山底为韵作小诗十四首重送在伯盖  
崎岖千万山，踏破青鞋底。  
何似引章泉，同耕老兄弟。  

赵蕃　以穷藁借全真  
平生不识宋亨伯，老去手将穷藁编。  
六一家风真好事，要渠行世欲抄传。  

赵蕃　以山药茶送沈宜之兄  
山药本为林下享，筠篮那得致兵厨。  
传担云月并持与，长夜读书应所须。  

赵蕃　以山药傅担团茶送向伯原用旧韵  
江郊重数少陵堂，草木依人亦宠光。  
柏藉扶持难雨溜，竹逃剪伐易云长。  
难苏莺粟烦熟灸，山茗溪茶同摘苍。  
我愿糜琼更加璧，助其问字有过扬。  

赵蕃　以箂送诸公二首  
兰在当门未免锄，竹生那可碍阶除。  
莫言无罪充庖宰，自汝为生托地疏。  

赵蕃　以箂送诸公二首  
昔闻市上三时卖，今已春深见未尝。  
莫道寒历只寒相，及时也复事分张。  

赵蕃　以予与斯远倡酬诗一卷寄钱伯同运使郎中二首  
公作广信牧，我为辰阳掾。  
长沙趣归程，临汝甫再见。  
我今华岳祠，公乘江东传。  
虽能递尺书，未易重会面。  
钱晁固世亲，贵贱宁异眷。  
复此候寒温，因之致诗卷。  

赵蕃　以予与斯远倡酬诗一卷寄钱伯同运使郎中二首  
我家怀玉居，盖自南渡初。  
元无五亩宅，仅保一束书。  
不调如释之，何翅十余余。  
但有四壁在，倦游亦相如。  
况此方病卧，何繇瞻使车。  
所徯公嚬笑，以为民惨舒。  

赵蕃　舣舟龙游  
縠波亭下一维舟，小对秋风梳白头。  
欲赋新诗欠时体，江河万古叹风流。  

赵蕃　舣舟杨口叩居人以休哩缚屋于此何时复去云我乃雁泊人户冬来春乃去  
户户鱼蛮子，年年雁泊人。  
生资持网罟，迁徒逐冬春。  
岸俗从渠变，乡邻自我亲。  
殊胜倦游者，渺渺愧风尘。  

赵蕃　弋阳道中  
霜风不成霜，雨云复为雨。  
溪山谁旧游，草树得新趋。  
蓬窗递明暗，客枕随仰俯。  
老子政哦诗，诸儿贪赋芋。  

赵蕃　弋阳陆行  
细雨湿篮舆，渺渺穿翠楚。  
林园知秋近，已作西风语。  
昨朝汗浃背，今晨冷侵膂。  
感慨悟乘除，人生几寒暑。  

赵蕃　忆山中梅送大声瞻军赴调  
江南梅蕊腊前破，忆我林园疲坐卧。  
君行正过玉溪边，雪后应余欲残朵。  
君既不饮何以酬，诗成寄我无悠悠。  
得意归来应不晚，雨肥红绽绿阴稠。  

赵蕃　亦好园  
金谷惟堪贮俗尘，辋川今复得诗人。  
先生道是贫到骨，犹有山园斗大春。  

赵蕃　逸再为婺女之行既别出郭矣夜不能寐成六绝句追送  
正学堂堂吕紫微，有孙端的为传衣。  
只今一派金华是，戴路年来汝所依。  

赵蕃　逸再为婺女之行既别出郭矣夜不能寐成六绝句追送  
体能中格号时文，能料科场可策勋。  
此外更资为学在，木须根立乃凌云。  

赵蕃　逸再为婺女之行既别出郭矣夜不能寐成六绝句追送  
兹行为谢时衡岳，并与传声吕法曹。  
汝解事贤其自勉，我因求友不妨高。  

赵蕃　逸再为婺女之行既别出郭矣夜不能寐成六绝句追送  
去岁诸公祖敬之，我曾同席共委蛇。  
相逢傥复蒙相问，为道东归鬓益丝。  

赵蕃　逸再为婺女之行既别出郭矣夜不能寐成六绝句追送  
我归犹尔未还家，送汝令人重叹嗟。  
送汝叹嗟犹自可，最思阿庆语咿哑。  

赵蕃　逸再为婺女之行既别出郭矣夜不能寐成六绝句追送  
岁事将穷老所悲，念将留汝亦奚为。  
新年事业能增进，绝胜衰残守旧诗。  

赵蕃　意钓  
仲舒区中贤，谈治苦吃吃。  
但知羡川鱼，不虑网罟密。  
仁哉东坡公，游戏亦此术。  
究其广大心，意钓真玩物。  
我欲窃其语，作庐以自逸。  
东西南北人，有志特未必。  
相会有溪竹，竹下亭可立。  
亭成乞以名，四海一明月。  

赵蕃　因诚斋寄张三十叔  
韶石驰书岁屡终，浮湛渺渺听殷洪。  
长年苦望吾地涉，宁料它途马首东。  
鸿雁又当辞瘴海，孔鸾端合在高桐。  
忽逢玉节春江上，再拜题诗觅寓公。  

赵蕃　因书寄黄子耕六言三首  
旧谒南州高士，必过江夏无双。  
吊古已悲衰柳，怀人更隔长江。  

赵蕃　因书寄黄子耕六言三首  
忽有长沙使至，为传江右书来。  
茅屋于时已黑，青灯为尔频开。  

赵蕃　因书寄黄子耕六言三首  
自失孤山杯酒，两年相望梅花。  
交友平生几许，差池重复成嗟。  

赵蕃　因送客过六叔  
荷衣绿破碎，稻实乱撑拄。  
秋悲空多风，云重乃不雨。  
黄花已成昨，白酒真漫举。  
小作谈笑期，暂纾追送苦。  

赵蕃　因送王亢宗便寄  
经年不遇辰州使，忽喜黔阳信使通。  
县尉已闻辞令尹，校官仍说困治中。  
可堪契阔漂流处，长忆追随寂寞同。  
已是湖南更湖北，欲言风物怕愁公。  

赵蕃　因汤莘夫行寄欧阳伯威  
传得新诗过半年，故应松柏尚苍然。  
要持尊酒为君寿，邂逅门前有过船。  

赵蕃　因曾相士寄韦南雄  
窈窕梅花岭，风流燕寝香。  
如闻省条教，复道富篇章。  
近作凡几首，新来无一行。  
因人问无量，并遣验徵黄。  

赵蕃　因翟子固行送酒杨谨仲  
君行为觅清江宅，水竹依依自作邻。  
问字未能从好事，一壶聊为乞诗陈。  

赵蕃　尹丈少稷旧作借竹轩诗数首如雨重时惊入屋梢风微亦得听萧骚之句尤  
山居面面皆修竹，雨重时惊入屋梢。  
坐诵方斋旧诗句，人间那有续弦胶。  

赵蕃　尹丈少稷旧作借竹轩诗数首如雨重时惊入屋梢风微亦得听萧骚之句尤  
离立何妨出屋高，风微亦得听萧骚。  
南山昨夜新雷起，行有横鞭破土膏。  

赵蕃　饮袁州惠仰山茶  
黄溪方辍供，顿有仰山来。  
久怕羊肠险，小听松吹回。  
喜能浇渴肺，愁奈走饥雷。  
何日俱君谒，香凝燕寝开。  

赵蕃　隐山寺梁昭明题额  
山深不知暑，五月冷如冰。  
寂寞前朝寺，风流帝子能。  
田荒空野水，树老半枯藤。  
不尽怀人兴，钟楼日暮登。  

赵蕃　萤火  
浑忘生朽腐，直拟暮光辉。  
解烛书帷静，能添列宿稀。  
当风方自表，带雨忽成微。  
变灭无多理，荣枯会一归。  

赵蕃　永丰令括苍章君尉上蔡谢君以淳熙改元二月晦日劝农于负郭祖印院事  
前村后村桃李空，牡丹酴醾当春风。  
令君无暇问许事，亲率僚吏行劭农。  
清晨小队东郊出，宿雨初开泥尚湿。  
白头扶杖稚子旁，不待符移自相集。  
令君盛服临致言，国因肆赦新改元。  
雍熙淳化太宗年，治道度越唐汉前。  
尔曹何幸生此世，身不知兵无横税。  
去秋小歉未足云，诏书屡下忧勤意。  
吏令奉行敢不躬，尔无自惰愆尔功。  
吾言谆谆尔其听，酒肉更戴君恩丰。  
我时伫立观盛举，径欲傭田买牛具。  
不然枵腹亦以宽，年登贱籴夫何虑。  
少焉有白官盍休，携我山阴上小舟。  
谓我聊此半日留，与民同乐非宴游。  

赵蕃　永丰尉治神祠前梅已成阴忽著花七出而无鄂色又正白众咸异之尉上蔡  
谢君为吏清如水，神吐祠前不鄂花。  
我欲将诗道其事，却防流咏入京华。  

赵蕃　永和道中怀成父  
风帆十幅空百滩，布衾高卧宁知寒。  
连明风雨晓增剧，叹我山行逢路难。  

赵蕃　咏隔堑梅  
丛篁乱临溪，丛树深隔堑。  
爱之不能即，玩之宁有厌。  
五字遣谁哦，一杯频尔念。  
幸勿折新开，留将遂幽占。  

赵蕃　咏古  
渊明欲弦歌，为酒利公田。  
到县十余日，归意已拳然。  
一稔且莫待，遥遥问归船。  
是事可质信，考之归来篇。  

赵蕃　咏蕙  
莫与兰争长，风期本自同。  
俱高汉赋上，并录楚词中。  
斛种当书屋，篮移自佛宫。  
更余千个竹，相与慰诗穷。  

赵蕃　咏蜡梅  
蜡梅初看十日前，黄深紫鲜香欲然。  
要充铜瓶顿棐几，欲折罢折还加怜。  
蜡梅重看十日后，黄淡紫蔫香欲覆。  
是当雪砌与霜檐，欲开未开咸未就。  
山叟山居山径荒，只有竹树参天长。  
浮花不省著老眼，此物未免搜枯肠。  
云消霜熟冬行莫，凛日凝天应有数。  
蜡梅引破春风路，红洁缃繁看树树。  

赵蕃　咏梅六首  
十月江南路，梅花次第开。  
殊方孤病眼，高兴阙诗材。  
几日风鸣屋，连宵雨浥埃。  
曾令四郊觅，未见一枝来。  

赵蕃　咏梅六首  
腊前能几日，年后不多时。  
五岭无千里，东亭共一陲。  
胡为欺北客，未即见南枝。  
或谓冰霜候，还忧衣褐为。  

赵蕃　咏梅六首  
老眼从昏翳，高情未脱遗。  
虽云谢能赋，政尔动相思。  
彼自无妍鄙，渠宁可磷缁。  
犹须藉名胜，相与厚襟期。  

赵蕃　咏梅六首  
纵乏幽人宅，犹余大树祠。  
带山仍带水，宜饮亦宜诗。  
勿待全开后，当乘半放时。  
昏昏廓阴雾，皎皎上朝曦。  

赵蕃　咏梅六首  
溪北溪南路，山前山后居。  
兴来随杖屦，意到总林庐。  
独目常怀尔，关心相忆余。  
虽然风月趣，千里故非痚。  

赵蕃　咏梅六首  
几日寒如许，梅花好在不。  
汝虽甘寂寞，吾自念深幽。  
静坞无车马，清溪足鹭鸥。  
何当细扶杖，随处小迟留。  

赵蕃　咏牡丹  
洛下谁移致，江南种得成。  
高株非自接，径尺信能盈。  
恨匪坚牢质，漫令城国倾。  
未宜贫舍有，风起莫多惊。  

赵蕃　咏晴  
冥冥十日雨，不见海棠梨。  
霁色晨初上，禽声乐可知。  
春衣犹故褐，薄饭只朝虀。  
自信端如此，流行任所之。  

赵蕃　咏晴  
败屋两三间，随僧且住山。  
诗无一朝废，官有十年闲。  
日上花明野，鸡啼门掩关。  
春风从草草，老态已斑斑。  

赵蕃　咏书斋梅  
忆昨看梅恨不早，而今顾索晚方开。  
朝来已作二月暖，花事应怜老境催。  
防护可加人漫巧，飘零未免句空哀。  
夜深耿耿欲忘寐，明日更忧风雨来。  

赵蕃　咏箂用昌黎韵  
山居何所用，种竹并楹轩。  
听雨宵忘寐，摇风日破烦。  
春来仍引蔓，雨后竞添孙。  
迸砌思移石，妨池欲废盆。  
堤防虞采掘，检束费晨昏。  
自是林深茂，非因地独温。  
有朋如角立，布阵似争骞。  
戢戢株虽短，駸駸势已存。  
却行才避碍，逆曳遂难垠。  
婢喜频留步，儿欣屡发言。  
纵横从可目，散漫孰寻根。  
蚁败须攻穴，羊侵要补藩。  
骤惊疑瓦合，还讶若车奔。  
岂害偏藏径，何妨便满园。  
拥培规我力，振拔果谁恩。  
坐见身长堑，行看筢蔽垣。  
苔俱滋湿晕，兰与王芳孙。  
未肯低前辈，终当及次番。  
万杉真浪说，千橘更何论。  
蹇傲冬方见，阴森夏乃繁。  
务令收晚节，忍把助朝餐。  
此日聊成隐，它年定改门。  
韩公留句伟，侯喜漫名掀。  
韵险言无丽，搜穷笔殆髠。  
直将摅郁闷，底用役神魂。  
示子斯同作，哦吟莫接暾。  

赵蕃　咏武安山塔  
矗矗南山塔，亭亭古邑标。  
闲游赊积岁，共宿忆消宵。  
尖出知天近，层分见木雕。  
未须轮犊健，直欲便鹏摇。  

赵蕃　咏雁  
胡为去关塞，何事落江湖。  
岁月常违燕，飞鸣每候奴。  
菰蒲虽足乐，砫缴绝须虞。  
矫矫其高举，纷纷莫下俱。  

赵蕃　咏智门佛殿前凌霄花与斯远同作  
桂栽初得地，藤附亦凌霄。  
层叶圆如葆，高花艳若烧。  
故能开续续，殊愈落飘飘。  
有木方思种，从僧会乞苗。  

赵蕃　咏智门寺前古树  
爱此山中木，真能阅盛衰。  
近从吾祖日，远至乃孙时。  
往往多摧折，堂堂独保持。  
何殊孔明柏，但乏少陵诗。  

赵蕃　用程季仪送行之韵为别  
过江今几年，遗俗不屡见。  
纵余门户称，直有冠裳变。  
惟君河洛间，南走楚粤遍。  
虽从科诏求，未脱褐衣贱。  
芬然兰三薰，粹矣金百链。  
潭潭务中澄，煜煜鄙外绚。  
遂登南轩门，如识伊川面。  
周旋苟有得，喜跃几成抃。  
渊深保战兢，鸩毒戒安宴。  
于今过城南，政似趋无倦。  
儒冠盖多端，剧论如合战。  
试评季路勇，孰与之反殿。  
前日我辞君，炎风尚交扇。  
只今君别我，余暑已堪饯。  
岁序急推迁，吾行甚流转。  
爝火讵当阳，雨雪宁待{左日见}。  
孤唳岂潜声，卑飞终挂羒。  
小令泊扁舟，暂为沥破研。  
我如浩然归，君异方朔荐。  
契阔方自兹，追随复何便。  

赵蕃　用初三日韵简伯玉昆仲  
雨势忽已过，云峰空复生。  
蹔能苏暑病，未足慰农情。  
同社推诗好，今宵况月明。  
三人非对影，难弟与难兄。  

赵蕃　用韩文公送郑尚书韵寄雷朝宗兼属欧阳全真  
莽莽湖中客，悠悠月下杯。  
飞腾南海士，断绝尺书开。  
三命今为牧，传闻祝以来。  
贪泉姑着咏，驿使且催回。  
宾客有文士，登临仍古台。  
唱酬须写寄，属和恐非才。  

赵蕃　用洪觉范诗为首作四绝  
剩水残山惨澹间，道人名字满江千。  
向疑此语来天上，何意真成朝暮看。  

赵蕃　用洪觉范诗为首作四绝  
钓舟无事白鸥閒，自是江湖境界宽。  
我欲泛然随所往，竹君谁与报平安。  

赵蕃　用洪觉范诗为首作四绝  
个中著我添图画，能画今谁如辋川。  
但写一蓑仍一笠，不须羽服记蹁跹。  

赵蕃　用洪觉范诗为首作四绝  
便似华亭落照湾，要人弹压愧诗孱。  
余霞散尽空无绮，新月初升势已弯。  

赵蕃　用老谢丈立春韵赠周文显蕃与文显以癸巳岁是日相识始有倡酬故及之  
时序飞腾不贷人，相从还此赋迎春。  
只言世态有凉燠，须信吾曹无故新。  
长句能同李白好，为儒未许贾山醇。  
两郎玉立仍难弟，谁道先生解久贫。  

赵蕃　用签判丈送徐大雅之韵呈签判丈兼简子畅兄  
年高端已辈吾翁，况倚通家夙好同。  
长夏江村能数过，论文尊酒未忧穷。  
分趋幕府如工部，耻入帝城因子公。  
闻道郎君亦轻禄，故知难进是家风。  

赵蕃　用前韵呈硕父昆仲  
嗟我失脚堕棘榛，寸步有若千里行。  
穷山自缚数椽屋，便认怀玉为里门。  
扁舟泛从吴楚转，远游欲赋惭无文。  
他乡喜见两表弟，把臂劳苦仍如勤。  
夜窗款坐屡续灯，有酒更倒樽如岑。  
只今一笑莫轻失，转首便恐成后今。  
要知后会涉何许，慷慨忍对临风襟。  
故有如子未多有，立身行己须自钦。  
不惟门户在所寄。异日亦足张吾军。  

赵蕃　用前韵寄明叔  
须白底用悲，我十君二五。  
亦莫问此身，寒暑堪几数。  
别君春已夏，往往疏劳苦。  
况说买江天，重听诵诗许。  
君德故有基，层台繇累土。  
不问鸱鸮诗，犹谓民或侮。  
如我乃宜归，舍农即为圃。  
永与世俗辞，君来当勿户。  

赵蕃　用前韵再简明叔仲威  
晨兴袄子欠黄绵，宿火灰深更苦翻。  
官冷自疏凫鹜进，儿饥不作雁鹅喧。  
孰云数口须微禄，已料此身终灌园。  
二子交期非势利，故能冲雀屡排门。  

赵蕃　用赊韵简贾新之  
洛阳人物旧传夸，殊县相依得贾鼓。  
鲁殿独余多劫火，玄都看尽几番花。  
寓怀不但篇章好，评古犹多论议哗。  
问我若为成间阔，路经墟落苦嫌赊。  

赵蕃　用思叔韵赠通神郎翁思明  
吾友徐思叔，会稀多阻离。  
要知名下士，看取卷中诗。  
识面恨已晚，因渠端可知。  
通神定何物，莫致孔方疑。  

赵蕃　用斯远韵寄赵湖州三首  
窜迹穷阎底，求交四海中。  
为怀黄阁老，长咏白苹风。  
远禄宁堪藉，吾身未适终。  
何山道场麓，政尔属君公。  

赵蕃　用斯远韵寄赵湖州三首  
薄暮雨如驰，中宵月半规。  
真成忆玄度，不是突西施。  
蝉堕风枝急，恐鸣露草垂。  
不眠还索句，自笑欲奚为。  

赵蕃　用斯远韵寄赵湖州三首  
别去虽天外，书行每便中。  
昼吟宵不断，夜梦晓还空。  
时用有显晦，交情无达穷。  
看公与徐孺，宁复计违从。  

赵蕃　用送成父弟韵送周明甫赴补  
诏取咸知有定员，朋来争欲副招延。  
扬眉欲竞将谁与，见敌能轻孰子先。  
养志乡时惟负米，薄游今日暂求船。  
男儿富贵须勤苦，笑我区区但眼前。  

赵蕃　用文显秋字韵呈签判丈兼简子畅兄  
林园瑟缩似高秋，门苍萧条若故侯。  
粗有百篇儿可诵，何须四海辙能周。  
怜才满世今谁是，好士如公独见优。  
父子曾闻自知己，朼来敢意许同游。  

赵蕃　用一代不数人百年能几见为韵诗赋十章呈陈君举  
东南固多贤，莫与永嘉匹。  
王郑已骑鲸，辈流公第一。  

赵蕃　用一代不数人百年能几见为韵诗赋十章呈陈君举  
公乎不为文，为必行于代。  
诵习孰其人，儿童兼老辈。  

赵蕃　用一代不数人百年能几见为韵诗赋十章呈陈君举  
昔公颂诗书，论世犹尚友。  
生幸同斯时，识面可独不。  

赵蕃　用一代不数人百年能几见为韵诗赋十章呈陈君举  
人言会合难，会合端有数。  
公不绝槠洲，我政长沙住。  

赵蕃　用一代不数人百年能几见为韵诗赋十章呈陈君举  
云物瞻闽峤，风声望海滨。  
如何一年内，顿得见斯人。  

赵蕃　用一代不数人百年能几见为韵诗赋十章呈陈君举  
贤愚之相悬，千万或什百。  
所以天地间，寥寥苦难索。  

赵蕃　用一代不数人百年能几见为韵诗赋十章呈陈君举  
山色仍前日，梅花又一年。  
休为招屈些，好泛渡湘船。  

赵蕃　用一代不数人百年能几见为韵诗赋十章呈陈君举  
少小耽文字，初非哲匠能。  
空令为己学，老矣见何曾。  

赵蕃　用一代不数人百年能几见为韵诗赋十章呈陈君举  
桂阳去衡阳，道里端能几。  
倘许钓竿投，春风叩葭苇。  

赵蕃　用一代不数人百年能几见为韵诗赋十章呈陈君举  
流传昔多闻，邂逅今既见。  
顾我何足收，期公示深眷。  

赵蕃　用韵呈明叔  
白鸥自倚占深湾，亦有幽人此照颜。  
岂但襟斯非世俗，要知吟啸夺天悭。  
江天见处从教阔，松竹栽成不要删。  
我若赋诗君为写，绝人翰墨高闲。  

赵蕃　用韵寄孙推官二首  
泪垢悲啼失母雏，可思营室共衔芜。  
未能因事赋归去，尚此折腰成走趋。  
岂谓微官堪顾藉，不难征路指虚无。  
重轻得丧吾知矣，莫待孔宾闻夜呼。  

赵蕃　用韵寄孙推官二首  
珍重章泉万竹雏，护烦邻里未应芜。  
浮生固觉浮云似，逝者难堪逝水趋。  
尚喜论诗有新益，幸逃阅士若旁无。  
君平未可山林去，傥欲赴盟其见呼。  

赵蕃　用韵示成交  
林动风微扫，庭空月正方。  
不知昼已短，但觉夜初长。  
了了游乖旧，駸駸老至将。  
街头卖紫角，瓮里洒鹅黄。  

赵蕃　用招明叔之韵简胡兄仲威并属明叔  
一白不尽菜，妙试在茗粥。  
相马不举肥，干也更画肉。  
士当何如观，一语可以卜。  
我生嗜朋友，有余补不足。  
要求栋梁具，必问涧与谷。  
瑟兮本希声，何能娱世俗。  
陈君于为文，笔力见往复。  
剧称南郡胡，曰此吾类族。  
舆篮昨过之，怀刺今来辱。  
谈间不须臾，未暇问以目。  
陈君有江阁，旷瞻不遗粟。  
非如昧者徒，白昼迷麦菽。  
何当约夫君，载酒撷杞菊。  
我记不足云，渠诗当细读。  

赵蕃　幽居  
窗前亦何有，有槐俨而长。  
植之自谁欤，花开几经黄。  
那知窗中人，不作昔日忙。  
但恋六月荫，超然傲羲皇。  

赵蕃　幽居多暇风雨兼旬山色菁葱禽声在树顾而乐之因赋此  
林雪乾留冻，巘云行带昏。  
幽人贪熟睡，檐鹊故我多。  
宿润微侵屦，晨光渐满轩。  
倦能行竹迳，闲且灌兰盆。  

赵蕃　幽居即事八首  
游丝落花春尽，绿叶青阴夏来。  
雨润苔钱更积，风清竹户频开。  

赵蕃　幽居即事八首  
箂迸阶石欲落，树成窗影疑深。  
未能作有画句，聊且弄无弦琴。  

赵蕃　幽居即事八首  
枵腹搜诗甚苦，睡眼看山若无。  
得饱径成嘲弄，稍醒便欲追摹。  

赵蕃　幽居即事八首  
空山百族鸣禽，静听无非好音。  
何止胜俗人语，便可罢无弦琴。  

赵蕃　幽居即事八首  
月皎白发可数，冷风病骨难支。  
何止胜俗人语，便家世上钱痴。  

赵蕃　幽居即事八首  
世事不关幽事，睡魔可伏诗魔。  
隐几灰心南郭，无言示病维摩。  

赵蕃　幽居即事八首  
雨压藤架半倒，草荒支径新锄。  
尚有诗翁入社，未妨俗子回车。  

赵蕃　幽居即事八首  
及此风收雨止，坐看月缺云移。  
未办敲门赊酒，何妨觅纸题诗。  

赵蕃　幽兰坡  
斗坡能曲折，乱石故峥嵘。  
篁竹几成蔽，幽兰何处生。  

赵蕃　悠然亭  
亭能招南山，径亦栽黄菊。  
我乃愿师陶，过公期托宿。  

赵蕃　游茶山广教寺  
在昔鸿渐宅，当年东野诗。  
两贤虽可象，二士岂难追。  
汩汩泉鸣谷，青青竹守墀。  
平生志独往，晚岁敢乖期。  

赵蕃　游浮洲寺  
久客浑忘赖，群山得细看。  
身如悟浮没，诗喜助波澜。  
塑象观殊诡，作钟怀叛干。  
东湖空壮丽，芝岭漫林峦。  

赵蕃　游管历院用乔子迁韵  
北沙一勺浅沙泉，三日弯踚厌客船。  
指似殿楼知有寺，经行陂泊见多田。  
清泉方斛快新浴，草屦葛衣便晚天。  
阅遍题名重惆怅，越州何许但云烟。  

赵蕃　游吉祥寺  
寒深朝未定，暖翠晚能佳。  
不饮青帘酒，来寻古寺茶。  
连枝空绿竹，独木漫桃花。  
埋没聪明水，凄凉六一家。  

赵蕃　游叫岩用范元卿自普康归日留题韵  
溪行又作叫岩登，凉冷端如快踏冰。  
所过有山成一访，是知我亦在家僧。  

赵蕃　游妙香院  
说似桃花寺，逢人举旧题。  
山门循古磴，阁槛枕清溪。  
三老催人去，孤筇得暂携。  
龟峰仍不远，触热未能跻。  

赵蕃　游齐山  
借马访齐山，奔行不待衔。  
旧来闻若渴，今日嗜如馋。  
故喜地殊胜，却嫌僧近凡。  
谁能一除洗，更出万嵌岩。  

赵蕃　游山谷寺赠住山钦老钦嗣愚丘诗  
少小已诵山谷文，老大始游山谷寺。  
按诗寻境尽可得，落笔不容追一字。  
旧闻是老诗有宗，韩门更许愚丘雄。  
风流前辈日已远，此道此山俱属公。  

赵蕃　游石壁寺怀禅月  
一棹夷犹石壁来，寺门杂树向溪开。  
七言粗可供诗本，十幅谁能致袜材。  
想见高情澹云水，未嗟陈迹掩莓苔。  
倦游到处浑如昔，欲住还成破雨回。  

赵蕃　游思庵  
路落林湾得小庵，轩窗都在万松间。  
兹游不为寻僧至，更拟缘云度一山。  

赵蕃　游宋衡送示登明录诗卷次韵并呈同赋诸公  
赤气排空势且然，簿书何急又堆前。  
忽来疏雨微云句，置以清冰寒露边。  
想见坐中皆玉雪，更知眼界足风烟。  
虽然此乐宜输我，公等谈经合细旃。  

赵蕃　游太平寺  
一水萦纡渡，千松高下栽。  
童师空有塔，皖伯已无台。  
似为寻山至，那因问法来。  
茶香从汝供，诗味遣谁陪。  

赵蕃　游仰山欲游兰若不果怀混融二首  
冒雨来看大仰山，不惟泉石意相关。  
混融时事谁能说，稍向诗碑见一班。  

赵蕃　游仰山欲游兰若不果怀混融二首  
欲寻兰若尉知名，獭迳桥头水乱鸣。  
引领白云人甚远，纵游谁解饮渊明。  

赵蕃　游彰法寺打擢秀阁诗以行  
四海擢秀阁，兹晨彰法游。  
名随寺俱徙，地入道家流。  
尚喜黄诗在，仍容墨本求。  
从今茅屋底，自有皖山幽。  

赵蕃　有感  
食肉固可鄙，枯肠合搜诗。  
旁观听平亭，蔬箂同阿师。  
涉春拟办多，才尽不自支。  
贺也能苦吟，玠体忧素羸。  
看花辄有感，袖手增愁思。  

赵蕃　有怀成父  
雪里同登我有诗，可怜同去阻同归。  
扶疏夏木浑如许，还想吾庐昼掩扉。  

赵蕃　有怀二首  
桑落黄而陨，于飞雁翱翔。  
岂无同心人，滞彼天一方。  
刘氏贤父子，好古俱志强。  
向来文墨盟，许我由升堂。  
三孙子荆家，人物妙过江。  
当时载酒地，朝暮一玉光。  
几年断行迹，老柳知在亡。  
苕溪到荆溪，一苇可以杭。  
定应数相过，我顾不得双。  
属谋吴会行，秋瘧冬尚僵。  
迨今病小愈，又值天雨霜。  
饥寒苦见驱，此役殊未央。  
苕溪道所见，有宅非他扬。  
我犹识其门，寂寞罗可张。  
会成整衣冠，床下拜老庞。  
退从阿戎谈，麈秃饭不尝。  
独说孙之居，更下荆溪傍。  
慨兹如许别，肯惮一水长。  
孤篷不难溯，物色因鸣榔。  
傥闻苇间音，躧履斯迎将。  
剡曲笑徒反，竹隐聊与当。  
古人有成言，居必思择乡。  
我今落殊县，绝交类嵇康。  
论文得重与，近作期倒囊。  
从游不徒然，会合况莫常。  
匪但鸡黍约，要资药石良。  
针砭苟不靳，我何惧膏肓。  
痿盲于起视，顷刻未始忘。  
阴风忽动地，暮色自远苍。  
归寻短灯檠，依旧平生窗。  

赵蕃　有怀二首  
忆我官白下，梅蕊破腊前。  
维时初识君，共呼江南船。  
我作七字句，君答如倒弦。  
自兹三年游，如篪复如埙。  
中间虽契阔，会合踵不旋。  
东阁坐明洁，意钓行方便。  
快阁诵长句，观山酌幽泉。  
别来岁云暮，书札迥莫传。  
客授比安否，曾氏称好贤。  
况乃我畏友，于君宁间言。  
生涯富黄卷，代宝作青毡。  
酒色湛若空，弟兄皆璧连。  
吾事岂不济，宁当论岁年。  
日者大雨雪，我行政金渊。  
朝跻遍田野，夜梦惟江天。  
梅花且复开，雪屋鸣溜悬。  
思君不可见，使返徒悁悁。  

赵蕃　有怀故居梅花  
梅花照耀山下村，旧居不返伤我魂。  
破苔履迹谁复扫，定要风雨参成昏。  
只今环堵聊自存，亦有独树背竹园。  
骤看疑是云母薄，细睇乃识玉体温。  
裴回竟使不忍去，步绕直欲穷晡暾。  
是中有句郁莫吐，如禅未悟参多门。  
须臾月上花且落，四顾无人相与言。  
经年取酒藉地饮，饮醉更觉山林尊。  

赵蕃　有怀江南作田家忙  
南风吹动原头草，秧老麦收蚕向了。  
田家政用此时忙，不问儿童与翁媪。  
五溪之俗殊江南，刀耕火种不知蚕。  
劝农未有陶苏句，俗陋不改奚多谈。  

赵蕃　有怀施文叔寄之  
超果寺前江抱村，数株乔木拥山门。  
先生得酒日成醉，不负春风野外昏。  

赵蕃　有怀竹隐之箂复用前韵  
我家章泉旁，生事苦不足。  
惟余数亩地，有竹森似束。  
别束梦寐之，诗语见编录。  
况当萌茁时，熟杜樵采辱。  
官居亦何有，有此数竿绿。  
定应好事人，知我来此欲。  
不然朝暮间，何计能医俗。  
尚嫌地形浅，箂夥当掘斸。  
不能助幽深，何况增诘曲。  
袖短舞艰长，吾俸五斗粟。  

赵蕃　有怀子肃读其诗卷因成数语  
退之以文鸣，余事尤长诗。  
名家贾孟流，未必逾于斯。  
渊明工五言，亦有归来辞。  
乃知意到处，百发无一亏。  
孙侯绝人才，诗文俱中规。  
究其所源流，盖匪一日基。  
有如审言门，遂至杜拾遗。  
余波被芝兰，同功有埙篪。  
嗟予晚闻道，未易等级推。  
剧谈每从容，瞠若莫可追。  
闲窗念从公，两脚如絷维。  
探囊获新句，亦足慰所思。  

赵蕃　有闻若管吹者意儿童为之问之乃鸟有名竹管者其声政如是云作三绝  
蚕丝百箔旧曾闻，未说新丝价尔分。  
卒岁我无裘褐计，早知劝尔勿多云。  

赵蕃　有闻若管吹者意儿童为之问之乃鸟有名竹管者其声政如是云作三绝  
细听非笛复非芦，绝讶儿童底所呼。  
邂逅因之问何似，鸟鸣竹管自乌乌。  

赵蕃　有闻若管吹者意儿童为之问之乃鸟有名竹管者其声政如是云作三绝  
尽日閒窗运秃翁，自怜虚出管城封。  
不知尔更何为者，初听犹疑似足蛩。  

赵蕃　有以灵寿杖为贶周旋累年忽尔摧折感而赋之  
度岭且万里，友于凡几年。  
忽惊同拉朽，何敢恃扶颠。  
跻胜亡行具，结趺聊坐禅。  
山南与山北，从此罢蹁跹。  

赵蕃　又成父弟往余干谒赵叔遂至池阳庐陵谒二周先生长句送行  
归我山中未一年，两回题子送行篇。  
况今客践飞红叶，不比春风啼杜鹃。  
东阁翘材嗟久阔，长沙夜席已喧传。  
子行历聘应兄问，并谢江东有二天。  

赵蕃　又呈庆伯  
下里又寒食，寒居犹去年。  
萧条花不见，牢落病仍缠。  
强起陪亲友，题诗未究宣。  
方欣好天色，云气复油然。  

赵蕃　又次签判丈惜花绝句三首  
江南花草易芳菲，今我还家已似迟。  
最恨春风苦无思，卷藏红绮不容披。  

赵蕃　又次签判丈惜花绝句三首  
蚤作抽书对白间，瓦炉犹有宿香残。  
诗来报我群花尽，亟起巡檐忘帽寒。  

赵蕃　又次签判丈惜花绝句三首  
春事违人去若狂，便惊鶗鴃怨年芳。  
儿童强作留连意，拾去残花学试妆。  

赵蕃　又次韵宋茂叔送行五绝兼谢修叔  
送我归舟水一篙，更携佳语赆吾曹。  
暮云真作江东去，不复沅湘诵楚骚。  

赵蕃　又次韵宋茂叔送行五绝兼谢修叔  
平日长嗟取友难，年来颇得见班班。  
顾怜蹇卡终无及，天马逍遥十二闲。  

赵蕃　又次韵宋茂叔送行五绝兼谢修叔  
太息平原生事疏，老来亦欲事犂锄。  
傥然识得箪瓢乐，只见何妨有不如。  

赵蕃　又次韵宋茂叔送行五绝兼谢修叔  
前年过语漫匆匆，今喜追随数日同。  
诗里固知俱有味，酒边宁复重言功。  

赵蕃　又次韵宋茂叔送行五绝兼谢修叔  
山到穷时一径开，数松几竹与萦回。  
我归酿黍仍锄菜，准拟篮舆窈窕来。  

赵蕃　又简张王臣  
留落殊方少故人，岂其再见愈情亲。  
几因高论兴衰飒，频藉深杯慰苦辛。  
只道朝天在长夏，那知奉檄又残春。  
未闻行日先惆怅，君复何忧慨此身。  

赵蕃　迂斋往葛水道中蚤起有诗见寄次韵答之  
桑柘阴中数亩村，病多终日厌昏昏。  
忽传寄我道间作，径欲过君竹下门。  
坐看诸公上台省，谁知陶令在田园。  
文章勋业元难并，未易轻为得失论。  

赵蕃　予方作书招成父入山成父亦移书招予出县报以两绝  
阿连折简能招我，危坐哦诗正忆渠。  
不是下山防破戒，政缘抱病怯行舆。  

赵蕃　予方作书招成父入山成父亦移书招予出县报以两绝  
乏食宁忧陈蔡厄，堆案自有班左书。  
不嫌荒寂肯来过，草径已教童子锄。  

赵蕃　余干登眺有怀  
溪山得意竟忘归，岁月飘零两鬓稀。  
只有裴回与搜句，老无笔力愧传衣。  

赵蕃　余干登眺有怀  
溪山虽好政须人，终日伥伥此水滨。  
试并栏干一回首，只余鸥鸟似相亲。  

赵蕃　余干放舟后作时以病不饮故见之诗  
月驶云俱驶，风恬浪亦恬。  
浑如画横轴，又似镜开奁。  
蛮子钓未已，长年行不厌。  
素羸同李贺，止酒效陶潜。  

赵蕃　余干游昌国寺  
于越之为游，束发迨中年。  
契阔固多矣，梦寐如唤焉。  
迩来数经过，所休必思禅。  
凭栏上清音，解包留煮泉。  
摩挲壁间诗，几人获流传。  
欧吟庐山高，坡咏西湖全。  
惜哉此奇胜，乃不遭两贤。  
何当觅扁舟，穷老依云烟。  

赵蕃　余干月夜  
风月随地有，溪山天下稀。  
临流醒客寐，静夜觉渔归。  
浥浥露侵鬓，飞飞萤点衣。  
鹭鸥栖亦稳，知我故忘机。  

赵蕃　余客长沙寒热骤作其证未分理掾次律张君为致医王生述治之药与病合  
士不知闻未易轻，问医谁复话君名。  
殷勤多谢长沙掾，为我致之分死生。  

赵蕃　余客长沙寒热骤作其证未分理掾次律张君为致医王生述治之药与病合  
频能通汗信柴胡，亦是于君想报珠。  
传闻治嗽更多活，岂止飘零一老夫。  

赵蕃　俞孝杨殖斋  
士患不知学，既学思有终。  
一年农作计，十稔圃收功。  
四业独为重，九经皆寓中。  
勉哉期岁晚，禹稷与颜同。  

赵蕃　娱山亭  
嗜好虽同辙，贤愚本异岐。  
箪瓢乐吾道，钱马昧真痴。  
吾舅端何以，名亭不在兹。  
登临如有得，勿用语群儿。  

赵蕃　渔村落照  
落日千山赤，平林一带青。  
翁方卖鱼去，孤檝自横汀。  

赵蕃　渔父  
自得江湖乐，信无朝市求。  
扁舟载妻子，没齿是春秋。  
见客如成愕，问鱼多掉头。  
严陵疑可亚，范蠡岂其流。  

赵蕃　渔父诗四首  
掉船晨出暮知归，举网惊呼鱼定肥。  
倾倒得钱何用许，江头取醉暮相违。  

赵蕃　渔父诗四首  
泛宅浮家一叶间，长年绿水又青山。  
若为不使兼能赋，始信天公到此悭。  

赵蕃　渔父诗四首  
风色披披手欲龟，日光飍飍鬓成丝。  
只今网罟无穷利，乐在竿纶顾未知。  

赵蕃　渔父诗四首  
早悟君王物色求，子陵应已弃羊裘。  
绝知至德终难掩，女子亦称韩伯休。  

赵蕃　渔门舟中  
霜落芦可杀，水归湖渐洲。  
遵鸿岁栖集，振鹭日优游。  
邬子兵巡徼，豫章吴地头。  
兹生凡几过，时序古囊收。  

赵蕃　与伯玉元衡大声兄弟饮  
何方应雨落，此地只凉生。  
杯酒偶相属，晤言聊叙情。  
登楼念王粲，促席想渊明。  
乡里无新故。情亲总弟兄。  

赵蕃　与成父别后有怀  
何物催衰白，频年屡别离。  
弟兄俱老境，摇落况秋时。  
汝水应余忆，袁江独尔思。  
不堪行似棘，更对雨如丝。  

赵蕃　与成父弟自严礲同入城晚宿黄岩  
昔人重离合，感慨思功名。  
我今迫贫贱，乃作分袂惊。  
徘徊未能别，崎岖复同行。  
扪萝到黄岩，倚杖日已倾。  
摩挲磴道古，开拓窗户明。  
道人惯看客，拨火治短檠。  
村醪偶提携，霜柑亦包并。  
病来不喜饮，一再泻浊清。  
道涂今日劳，林壑他年盟。  
苏州对床卧，不下五言城。  
自经长少公，增重手足情。  
细听松竹响，疑是风雨鸣。  
披衣更起坐，月出山西更。  

赵蕃　与成父夜坐  
抱病俱不饮，清言醒肺肝。  
山空知室迥，念静失忧端。  
纵笔诗还作，无弦琴废弹。  
庵居已清绝，况及夜微阑。  

赵蕃　与成父自信同舟到饶分路而别以诗送之三首  
川行历览不知劳，我有新诗听汝抄。  
今日语离还索句，况堪风雨满江郊。  

赵蕃　与成父自信同舟到饶分路而别以诗送之三首  
我自飘零更汝居，贱贫骨肉不相收。  
马家堤上休停骑，愁有居民说故侯。  

赵蕃　与成父自信同舟到饶分路而别以诗送之三首  
向来三复渭阳诗，羡汝此行亲见之。  
若问乃兄何样似，家徒四壁更书痴。  

赵蕃　与李衢州峄四首  
忽逢旗鼓去翩翩，道上行人喜欲颠。  
为说吾州新得雨，使君惠政实关天。  

赵蕃　与李衢州峄四首  
跨驴冲晚背常山，急雨飞来瞬息间。  
问讯元从禹迹洞，我家虽近却愁悭。  

赵蕃　与李衢州峄四首  
黄尘扑扑倦征途，忽雨能来快洗苏。  
旱接夏秋才得此，一身宁敢叹沾濡。  

赵蕃　与李衢州峄四首  
洪井登龙记昔年，只今太末又行缠。  
余波所及盖多矣，一夜水高溪有船。  

赵蕃　与李潭州椿寿翁五首  
荷橐上甘泉，居多政府迁。  
胡为抗章谢，而必退身全。  
自计虽良已，人贤讵舍旃。  
吾心故公尔，斯道合幡然。  

赵蕃　与李潭州椿寿翁五首  
疏去良臣散，文兴大老归。  
能忘缪公侧，何有步兵几。  
暴虎无苛政，鸣冈览德辉。  
辈虽参落落，业且相巍巍。  

赵蕃　与李潭州椿寿翁五首  
今代长沙帅，当年汉李膺。  
登门故未易，为御亦堪矜。  
嗜好虽章句，经营在斗升。  
青衫旧蓝缕，白发近鬅鬿。  

赵蕃　与李潭州椿寿翁五首  
万进沅湘路，千年贾屈文。  
迹同探禹穴，心每望尧云。  
未说渺茫隐，长思矍铄勋。  
不应迷出处，四十畏无闻。  

赵蕃　与李潭州椿寿翁五首  
日夜霜风急，东西客路昏。  
诗方学蛮语，病昔似文图。  
俯上辕门谒，愁干节制尊。  
顽痚宁自昧，剪拂望深恩。  

赵蕃　与欧阳伯威同饮遇卿江楼  
不上江楼又两春，人间到处略知津。  
劳君置酒仍呼客，快语端能洗劫尘。  

赵蕃　与潘文叔游稀岳四首  
欲行雨如蓰，既出云若涌。  
山高一身微，风动万国洶。  
岂唯林木悲，亦为毛发悚。  
众谓当亟回，吾行便贾勇。  

赵蕃　与潘文叔游稀岳四首  
远看云吐吞，近见日出没。  
解駮谓须臾，迷漫翻倏忽。  
山灵似知我，老兴不得发。  
纵使尽高深，安能造剞劂。  

赵蕃　与潘文叔游稀岳四首  
寥寥两石门，此地忽在眼。  
临栏塞云雾，入户欠编简。  
规模自我友，恨不同叩款。  
仙佛匪吾徒，兹焉聊可馆。  

赵蕃　与潘文叔游稀岳四首  
常闻祝融峰，今日上封寺。  
虽孤登望眼，要逐幽遐志。  
盖渠目力及，皆我脚力自。  
是可将无同，吾言亦聊戏。  

赵蕃　与契兄  
因怀碧云友，发兴青林端。  
要尽深幽趣，浑忘下上难。  
泉声流咽绝，松韵响高寒。  
久作庐山别，疑从梦境看。  

赵蕃　与契兄相遇于鄱阳同游荐福寺  
佛寺诚避俗，道宫还少休。  
摩挲汤饼腹，咽漱乳花瓯。  
爱此当檐趣，同为解带留。  
不惟纾我暇，聊亦散吾忧。  

赵蕃　与庆伯广声别后有怀  
清虚亭上晚凭栏，正我扁舟堕险艰。  
举酒纵君能酬我，未闻流水有西还。  

赵蕃　与庆伯广声别后有怀  
万壑分争汹汹来，扁舟寸上亦难哉。  
晚晴只有山堪看，望极还忧远思哀。  

赵蕃　与叔骥父子别后怅然怀之三首  
君家苕霅间，吴楚梦莫续。  
兹行得所未，到处须著目。  
平生胸中奇，于此不容缩。  
江山虽云生，诗句何妨熟。  

赵蕃　与叔骥父子别后怅然怀之三首  
远斋老于文，立语更造极。  
为我寄竹隐，深意遗笔墨。  
向来说山林，俗眼多见白。  
是公不吾呵，可谓计之得。  

赵蕃　与叔骥父子别后怅然怀之三首  
客中得君来，念我忘逼仄。  
君行竟先我，未免为此别。  
自怜性多忤，每负朋友责。  
如何君父子，相与独无隙。  

赵蕃　与硕父沈弟伯仲晚行河堤硕父欲作小亭于其上且云西南得山最多即其  
断水桥横独木过，西南尽处得山多。  
自嗟不及儿童乐，横笛骑牛稳下坡。  

赵蕃　与苏运使诩四首  
筠阳有贤牧，典选得望郎。  
汉廷急献纳，使节乃辉光。  
翰墨一门盛，人才当代臀ˉ。  
平生愿识面，今日获升堂。  

赵蕃　与苏运使诩四首  
培塿无大木，沟渎无巨鱼。  
窈然涧壑深，渺若江海潴。  
涧壑虽云深，萧艾宁废诸。  
江海虽云广，蛭蟨亦与居。  

赵蕃　与苏运使诩四首  
昔在元佑初，重选馆阁才。  
时我高王父，实与数子偕。  
黄门任言事，荐口曾为开。  
有孙不能振，白发自兴哀。  

赵蕃　与苏　　使诩四首  
草木日摇落，道路方阻长。  
丰年米故贱，逆旅钱自荒。  
暝宿村舍烟，朝行板桥霜。  
岂不愿息肩，于此增彷徨。  

赵蕃　与彦博审知同为问梅之行到溪南仆与审知俱以畏风罢兴止小酌于僧房  
惊飙振林梢，落日挂马首。  
世方功名图，我自饥寒走。  
萧条政长路，欢喜逢故友。  
酒酌戒毋多，诗声愧新有。  

赵蕃　与彦博审知同为问梅之行到溪南仆与审知俱以畏风罢兴止小酌于僧房  
非为十日留，重此一岁阑。  
岁去易悲感，日来盛阴寒。  
今晨已春意，欲出反浩叹。  
梅事足可惜，病躯良独难。  

赵蕃　与彦博审知同为问梅之行到溪南仆与审知俱以畏风罢兴止小酌于僧房  
由梅且翩翩，溪柳向婀娜。  
群行欲何诣，僧屋惟所可。  
连朝谩蕲尔，作意终败我。  
此事且复然，吾生信多坷。  

赵蕃　雨二首  
旱极乃得雨，凄然天已秋。  
譬如病且革，药剂方一投。  
不犹愈于无，庶几千一瘳。  
未闻失东隅，果有桑榆收。  

赵蕃　雨二首  
得雨天忽秋，起我凄其悲。  
凄其亦何悲，岁晏霜雪期。  
壮志久已谢，白发来及时。  
絺绤与裘褐，弃置复营为。  

赵蕃　雨过寿冈先生  
烦浊不能胜，自知为雨候。  
俄然落疏疏，颇恨殊不骤。  
款门执戟家，竹树密以覆。  
书帏与书帙，晚静乃移昼。  
人高固莫企，境净不受垢。  
飘零岁时隔，邂逅顷刻叩。  
明当复告别，使我心如疚。  
何以寿先生，岁晚松柏茂。  

赵蕃　雨过知津酒正潘元寿皆留饮漫兴绝句  
杨柳依依洲渚深，驾言聊尔纵幽寻。  
不虞为子登临费，但约新诗好处吟。  

赵蕃　雨后  
前朝呼蜥蜴，今雨跳虾蟱。  
听罢僧钟击，停闻庙鼓挝。  
长饥逭游子，乐岁慰田家。  
未得江东信，频看天外鸦。  

赵蕃　雨后  
畏暑常疑病，逢凉还作诗。  
岸巾看镜懒，步履过廊迟。  
草树消陈意，江山发令姿。  
裴徊如自得，徒倚竟何为。  
厚禄书多断，长贫志未移。  
无官带难缓，有竹俗能医。  
不遇徙成赋，归来亦漫辞。  
行藏随所遇，造物岂无欺。  

赵蕃　雨后晨起怀斯远  
梦过百花蝴蝶飞，可堪朝暮子规啼。  
山中有屋不归去，想见当门碧草齐。  

赵蕃　雨后晨起怀斯远  
百鸟喧嘲工败眠，静听黄鸟独清圆。  
何云丝竹不如肉，佳处政因出自然。  

赵蕃　雨后呈斯远  
已是霜凝更雨温，春其渐起但无痕。  
莫嗟草色有垂死，定自梅花当返魂。  
小驻要须穷日日，细寻无惜遍村村。  
揩摩病目从兹始，并待君诗洗睡昏。  

赵蕃　雨后对月怀斯远  
旱后虽逢月，方忧未觉佳。  
雨余当委照，此趣熟能加。  
更觉湖边宅，遥知海上槎。  
绝嗟同味少，莫遣寸心遐。  

赵蕃　雨后二绝句  
疾风吹雨过前溪，留得余凉在竹扉。  
为我拂床仍置席，今朝梦稳故山归。  

赵蕃　雨后二绝句  
竹树翛然亦雨余，便疑秋已到林居。  
恨无新月当霄挂，空遣清风为扫除。  

赵蕃　雨后口占简在伯二首  
雨小宁论旱可濡，凉生但喜病微苏。  
归云返照当年句，落在君家我所无。  

赵蕃　雨后口占简在伯二首  
蕉心待雨慵能展，柳叶非秋间自零。  
觅句政资闲草木，荒凉于此只空庭。  

赵蕃　雨脚  
雨脚才能驻，风头倏又高。  
未成曾点服，犹衣仲由袍。  
斗食尘埃愧，束书灯火劳。  
丁丁几樵斧。泛泛一渔舠。  

赵蕃　雨入丈七坳  
信是长安远，休疑蜀道难。  
千崖悬尽斗，万石列皆攒。  
举足无非仄，扪心每为寒。  
不堪天更雨，政欲助吾官。  

赵蕃　雨宿永源寺  
六月有此雨，是为丰年徵。  
我眠虚堂上，肃肃若有冰。  
预愁前溪水，明发度凌兢。  

赵蕃　雨望偶题  
漠漠青山雨，霏霏白鹭烟。  
诗材来远近，画本极中边。  
流落虽天外，登临赖目前。  
浮生才几日，此地欲三年。  

赵蕃　雨夜怀明叔并忆成父  
放竹近轩窗，地方中对床。  
非贪起居适，乐是话言长。  
已解萧骚味，仍忧摆撼伤。  
去君才数驿，忆弟更他乡。  

赵蕃　雨阴未解成长句  
一日舒晴十日阴，春来时节更萧森。  
徐行索句茅檐静，孤坐焚香书屋深。  
少日饥寒真累己，莫年勋业已无心。  
先贤遗传时披读，颇怪山王在竹林。  

赵蕃　雨游青原山二首  
松竹青原刹，香灯七祖签。  
穷通非所问，风雨暂成淹。  

赵蕃　雨游青原山二首  
要作山中宿，怅无林下期。  
摩挱鲁公字，咀嚼豫章诗。  

赵蕃　雨余  
雨余还返照，墙面亦高林。  
独坐残书卷，支颐谷鸟吟。  
百年今半过，三迳岂遐心。  
日莫重萧瑟，悲歌不自任。  

赵蕃　雨中  
四月梅黄雨易成，夜来犹是十分晴。  
吴山越岭浑遮尽，惟见江流面面平。  

赵蕃　雨中不出呈斯远兼示成父四首  
燠甚宜为雨，晴来又复阴。  
霜风吹不变，雪霰已相侵。  
寒且依炉密，泥防著屐深。  
未能从子去，何暇复梅寻。  

赵蕃　雨中不出呈斯远兼示成父四首  
岁事今无几，来归略未安。  
若为佳抱发，赖有好诗看。  
剩欲江村访，却遭天气寒。  
雪犹思剡曲，雨亦过苏端。  

赵蕃　雨中不出呈斯远兼示成父四首  
湖外频年客，江东迩日归。  
欲知年事迫，看取鬓毛非。  
寄意虽梅柳，关心在蕨薇。  
令余倒芒屦，须子叩紫扉。  

赵蕃　雨中不出呈斯远兼示成父四首  
兄发久已白，弟颜那得红。  
从今喜朝夕，不复恨西东。  
耕稼真吾事，诗书是祖风。  
扶犂有余暇，把卷不妨同。  

赵蕃　雨中怀竹隐  
还因今夜雨，忆着故山凉。  
野水循除急，修筠出屋长。  
萤光侵蕙帐，鼠迹乱书囊。  
岂不念归去，怀哉方绝粮。  

赵蕃　雨中简章令  
夜雨仍朝雨，知时复后时。  
禾囷愆黍稌，麦地及耘耔。  
屡起瞻行旆，频成阅赠诗。  
渠方谨期会，君自念疲羸。  

赵蕃　雨中遣兴呈远斋父子孙丈昆仲  
睡思昏然昼掩门，觉来山雨已翻盆。  
黄梅应熟骚人念，绿野可耕田父言。  
林外竹鸡时自语，阶前花鸭故相喧。  
诗材满眼费驱使，此事合输刘与孙。  

赵蕃　雨中四首  
积此檐间雨，骤兹山下豨。  
真成乱昏昼，何止碍轮蹄。  
云变看苍狗，泥深听竹鸡。  
不能同愦愦，政尔合栖栖。  

赵蕃　雨中四首  
古屋先知雨，空林易得风。  
阶除滋绿草，门苍拥丹枫。  
衣褐从兹迫，稻粱安得丰。  
病来方止酒，愁绝若为攻。  

赵蕃　雨中四首  
浏浏檐雨暮，萧萧窗竹秋。  
蚊雷宵罢响，萤火暗停流。  
政尔具絺綌，又当营褐裘。  
桑麻岂无地，卒岁负悠悠。  

赵蕃　雨中四首  
稍稍风头变，侵侵雨脚来。  
峰峦忽成暗，云雾亦旋开。  
谩易炎凉候，无矜狡狯才。  
天高独鸟度，林合乱蝉哀。  

赵蕃　雨中同曹尉王儦岩二首  
旧说吾邦岩谷多，历观无愈此嵯峨。  
今朝唤渡仍冲雨，惭愧溪神不我诃。  

赵蕃　雨中同曹尉王儦岩二首  
骤雨翻空何自来，飞流溅沫洗崔嵬。  
要题短句书奇事，付与曹郎八斗才。  

赵蕃　雨中夜归闻两儿诵书偶成二绝幸明叔先生同赋以示之  
檐雨浪浪欲二更，短檠明火读书声。  
忆如汝大政如汝，一事无成今老生。  

赵蕃　雨中夜归闻两儿诵书偶成二绝幸明叔先生同赋以示之  
家世无田事笔耕，五车精熟是收成。  
穷通有命吾何与，若若多惭短褐荣。  

赵蕃　雨中忆花寄怀曾季永严从礼二首  
余寒苦淹留，破衲无遽弃。  
欣闻好雨来，正念春耕未。  
濒南花退早，何止桃李事。  
牡丹及酴醾，锦碎仍玉委。  
流年定何之，叹息付流水。  
想像田庐中，桑柔麦如尾。  

赵蕃　雨中忆花寄怀曾季永严从礼二首  
白下古聚落，种花成土风。  
贫者篱痚薄，富家栏槛重。  
严曾盖甥舅，交友著我中。  
牡丹大盘盂，酴醾郁蛟龙。  
走观仍折送，忆费诗酒供。  
今年百里外，此事不得同。  
坐病风雨恶，因之怀二公。  

赵蕃　雨中有怀  
春风吹雨暗连朝，闻道溪南欲断桥。  
忍使碧桃抛密蕊，更堪高柳折轻条。  
成都旧日空存壁，陋巷归来只挂瓢。  
想见诸公方痛饮，坐看云脚度山腰。  

赵蕃　雨中与公择对饮已而大醉既醒作此  
身世一飘摇，羇愁两寂寥。  
怨歌空耿耿，晚雨况萧萧。  
饮强真能醉，诗成或当谣。  
明朝对清镜，鬓恐十分凋。  

赵蕃　雨作  
晚泊鱼虾聚，蚤行葭苇丛。  
纷纷腥落日，袅袅乱长空。  
风既滞游子，雨仍愁社公。  
真成才欲尽，有句不能工。  

赵蕃　玉聚  
介然谁主复谁宾，风月婆娑却自亲。  
留得清名传野史，未妨白眼向时人。  

赵蕃　玉汝从溧阳来辱李晦庵以诗问讯次韵寄答二首  
新诗明胜锦，健笔快于锥。  
工部深陶冶，昌黎杂怪奇。  
殷勤能寄远，风俗赖扶衰。  
屡作挑灯读，何胜对雨思。  

赵蕃　玉汝从溧阳来辱李晦庵以诗问讯次韵寄答二首  
有身真有累，无地亦无锥。  
遇事频三北，干时愧六奇。  
自嗟寒若此，谁闵病而衰。  
已办穷秋去，宁余几日思。  

赵蕃　玉汝行颇遽以诗留之  
云物荒荒苦未晴，客程惨惨易成惊。  
家贫纵乏淹留具，意合能忘赋咏情。  
底用飘然轻此去，未妨聊尔听流行。  
年来已是乖离数，况复相逢俱老生。  

赵蕃　玉汝置酒招二十一丈同之鄙句奉呈  
薄宦一鸡肋，饱霜双蟹螯。  
只言成尔负，那卜会吾曹。  
我已愧蓬鬓，君俱追锦袍。  
团团石头月，其下走江涛。  

赵蕃　玉山久旱七月一日雨作望者云从常山来时赵吏部赴福州适入境已闻境  
一雨胡为限古城，定应留逐使君行。  
前驱尚远毋庸遽，已见萧萧破久晴。  

赵蕃　玉山久旱七月一日雨作望者云从常山来时赵吏部赴福州适入境已闻境  
父老争迎旧使君，使君何以为吾民。  
要须一举为霖手，快泻天瓢洗旱尘。  

赵蕃　玉田道中  
释屩云移树，批崖水暗桥。  
殷勤劝耕鸟，劳苦趁虚樵。  
晨起人忘惫，泥行马不骄。  
哦诗殊有味，造谒未妨遥。  

赵蕃　郁孤台  
合水自汀庾，更时阅汉唐。  
郁孤居耸特，望阙漫更张。  
层台吾家复，壮势江右望。  
旧游那复省，老至增悲伤。  
里巷盛人物，登临多发扬。  
士人皆孙李，必诵苏与黄。  
不但山水窟，自是仙佛乡。  
扶舆淑气钟，宁谓接遐荒。  
历访愁重跅，再来期裹粮。  
悬知耳目接，故与闻听详。  

赵蕃　欲再过子进昆仲舟人绐以迷路既远不能复也怅然怀之  
数亩湖边宅，千篇海内诗。  
机心谢鸥鸟，乐事付埙篪。  
艇子思重过，流行竟莫知。  
吾侪俱老矣，怅望复来期。  

赵蕃　寓舍书怀  
还乡一过年，借屋两成迁。  
旧阁爱晚碧，今居因地偏。  
居然阙生理，复尔办行缠。  
四十今如此，修名后若传。  

赵蕃　寓舍遭雨漏甚  
无计补天漏，宁关以瓦为。  
昼居衣数燎，宵卧枕频移。  
惯闷长凭酒，穷愁更有诗。  
何须偻句问，可向穴居知。  

赵蕃　鬻菜者  
早禾未熟晚尤迟，卖菜归来始得炊。  
谷者本从田户出，未滋反取市人嗤。  

赵蕃　元衡过邢园同广声终日坐于习堂梅树之下得长句  
一闻茅屋数株梅，三径频成为我开。  
剩有游蜂能掠蕊，寂无饥雀下行苔。  
长吟共惜频惊落，久坐何妨晚始回。  
为语清风莫轻扫，明朝更欲杖藜来。  

赵蕃　元日病中  
故国归无路，深居懒问津。  
莫嗟今岁病，还守去年贫。  
御冷休嫌絮，开怀但饮醇。  
东风到梅柳，枯木自逢春。  

赵蕃　元日寄成父四首  
旧时元日羡吾庐，称寿献觞欢有余。  
今日儿曹还效我，凄然事忆十年初。  

赵蕃　元日寄成父四首  
家家节物竞今朝，风俗未分南北遥。  
莫向除薪觅如愿，且凭爆竹走山魈。  

赵蕃　元日寄成父四首  
冒晨造谒愧悠悠，残客不来门更幽。  
邂逅行人觅花看，春风已属杏梢头。  

赵蕃　元日寄成父四首  
客里那知岁月迁，梅花报我又今年。  
兰溪桥下扁舟泊，把笔题诗意网然。  

赵蕃　元之去非来邢园折牡丹酴醾碧桃以去  
花取三英粲，时高两玉人。  
毋嫌应接费，要悟色香真。  
诗定一题纸，酒应多入唇。  
病夫方坐稳，幽独恐伤神。  

赵蕃　沅陵见招赏海棠病不能往辄尔言谢三首  
去年已负海棠期，今岁还当卧病时。  
造物小儿应见相，恐余无此看花时。  

赵蕃　沅陵见招赏海棠病不能往辄尔言谢三首  
四海知名蜀海棠，是邦元与蜀同方。  
少陵当日犹无语，而我何人敢漫狂。  

赵蕃　沅陵见招赏海棠病不能往辄尔言谢三首  
二月已尽三月来，计君行日已相催。  
奈何病著不能往，岂但看花仍把杯。  

赵蕃　沅陵契丈用蕃将至辰州寄在伯兄韵作诗见属用韵奉答二首  
往日交游才著我，近来酬唱喜添君。  
请君立拜诗坛将，容我閒寻茗椀勋。  

赵蕃　沅陵契丈用蕃将至辰州寄在伯兄韵作诗见属用韵奉答二首  
能事岂工刀与笔，閒情聊付咏而觞。  
生前忧累须陶写，身后声名尽在亡。  

赵蕃　沅陵用在伯林字作诗见属次韵答之  
畏寒终日卧窗阴，衰飒政如霜后林。  
勿谓官閒得厅冷，几因诗至启门深。  
酒才饮湿宁崇味，琴且无弦岂嗜音。  
政尔欲閒閒不得，和诗频改又频吟。  

赵蕃　袁州北崇胜寺二首  
病中曾觅扊扅炊，别后东西无自知。  
似说诸侯枉行卷，却从群彦赴明时。  
相如定辱君王问，郑老宁容尔汝期。  
几欲寄书愁不达，偶因閒暇一酬诗。  

赵蕃　袁州北崇胜寺二首  
故人贻我壁间诗，何处飘零负此期。  
蹭蹬我今惭薄宦，飞腾君合趁明时。  
虽然不用逢人说，老矣何庸觅世知。  
借问还家底为计，儿能樵木妇能炊。  

赵蕃　远父往富沙兼简马庄父二首  
徐郎既吴越，王子又瓯闽。  
孰与还仍往，惟余病与贫。  
尚寒花有信，欲尽雨催春。  
子去宁关抱，余留独损神。  

赵蕃　远父往富沙兼简马庄父二首  
子过铅山县，知名有尉曹。  
谈端抽茧紝，文力壮波涛。  
见子心应识，思渠首屡搔。  
共为徐庶友，而独不能高。  

赵蕃　远意  
不待苍然暮色，可应万里须论。  
要悟须弥芥纳，莫参云梦胸吞。  

赵蕃　远斋和示疏字韵四诗复用韵并呈子肃  
交旧年来寝作疏，两翁频肯问林居。  
儿时已诵天台赋，老去思传秘府书。  
可使鸾凰栖枳棘，未应骐骥伏盐车。  
时平自是功名晚，莫叹江湖岁月除。  

赵蕃　远斋和示疏字韵四诗复用韵并呈子肃  
杖履过从每恨疏，何当有屋并门居。  
我疑奇字就公问，公赋新诗令我书。  
无事昼棋仍夜酌，有时溪楫更山车。  
从教老色侵双鬓，凭藉黄精为茀除。  

赵蕃　远斋和示疏字韵四诗复用韵并呈子肃  
春风吹雨密还疏，门掩荒山数亩居。  
换米但须居士屩，入都宁倚子公书。  
安贫自足容高枕，处事时应念覆车。  
所恨卜邻非二仲，枉教三径草频除。  

赵蕃　远斋和示疏字韵四诗复用韵并呈子肃  
竹经载伐似微疏，瀋落犹能伴我居。  
自分举家长食粥，从渠厚禄绝无书。  
诸公漫仰苏门隐，吾辈还羞李武车。  
役役眼前何所直，百年终向梦中除。  

赵蕃　远斋顷寄在湖日所作三诗舟中次韵  
黜陟无新报，山川怀昔人。  
诗能言我志，贫不累吾身。  
登眺尽遗胜，经行那厌频。  
江头钓竿客，何物是玄真。  

赵蕃　远斋顷寄在湖日所作三诗舟中次韵  
近日杭州见，殷勤蒙置樽。  
别来几朝夕，书问欠寒温。  
谭妙元超诣，诗高外语言。  
何当从杖履，底尽得深论。  

赵蕃　远斋顷寄在湖日所作三诗舟中次韵  
向来吴楚隔，书札苦难通。  
信与衢相接，我归公亦同。  
寓怀须酒圣，适意岂诗穷。  
情性思陶冶，吾宁较拙工。  

赵蕃　远斋用常字韵见贻次韵  
闲中未免和诗忙，忙里偷闲莫自妨。  
一梦江山惊草草，半春风雨自常常。  
桃花落去空流水，燕子归来非故乡。  
世事多端付醇酎，我知公不愧平阳。  

赵蕃　远斋作十二辰歌见赠且帅同作  
虫臂鼠肝能几许，何如径驾牛车去。  
虎头未必果痴绝，死穴旧来输狡兔。  
先生端是人中龙，为蛇画足吾何功。  
士穷有愧食谷马，况乃烂羊关内封。  
春风开花到猴李，白酒黄鸡思下里。  
赋因狗监笑相如，猪肝不食宁为说。  

赵蕃　约老谢丈及诸友寻梅  
闻道梅花发，山边复水边。  
要穿居士屩，还傍野人船。  
船礴须穷日，飘零忆去年。  
携壶虽我约，能赋属公先。  

赵蕃　约明叔过买江天阁  
前年为君记江阁，醉里狂言不知怍。  
岂惟大负退之惭，要似扬雄真悔作。  
君家此阁端何然，万里长江咫尺山。  
江流湛湛山平远，合付画手非诗传。  
画工纵得空诸境，阁中之人妙难领。  
世人纷纷夔蚿蛇，是公了了形神影。  

赵蕃　约斯远同谒晦翁先生八月十六日发章泉夜宿永丰  
比夕皆佳月，几年无此期。  
亲朋方战蚁，而我自驱羸。  
夜作银河隔，明当玉树窥。  
犹须发高咏，于以慰以思。  

赵蕃　月  
万顷苍波月一钩，鹭鸥栖稳雁悠悠。  
老夫于此兴不浅，无奈凛乎何可留。  

赵蕃　月  
水鸟飞鸣自往还，苍然暝色暗林峦。  
离家又见磨镰月，九月谁怜絺綌寒。  

赵蕃　月方上雨忽作  
作底浮云合，从何细雨零。  
庭中方照影，叶上已传听。  
耿耿深翻鹊，飘飘暗堕萤。  
倦身抛曲几，高枕对疏棂。  

赵蕃　月岩  
举头见日犹为近，何况凌虚到月边。  
更欲裴徊究真妄，无人与我共谈玄。  

赵蕃　月岩  
论画以形诗必此，东坡老子笑人痴。  
月岩本是梯空石，底事轻论圆与亏。  

赵蕃　月岩  
那得空山月半轮，天将绝境验诗人。  
古今来往知多少，底事流传略未闻。  

赵蕃　月夜  
振厉山风作，咆哮涧水喧。  
不堪蛙取闹，更奈鸭能言。  
月色虽云好，云浮竟自繁。  
白头清不寐，止酒罢芳樽。  

赵蕃　月夜怀成父  
尚缺佳已许，既圆明若何。  
一年增我老，千进念渠多。  
柳乱谁屡舞，虫喧空作歌。  
要为终夕看，四体奈烦痾。  

赵蕃　月夜怀子肃昆仲  
眼边风月佳如此，把卷题诗却未工。  
剩喜俗尘如世隔，更怜清趣与谁同。  
荷侵水槛公怀我，桧合茅檐我念公。  
想与阿连当此夕，停杯剥茨话吴中。  

赵蕃　阅韩伯修集示其子二首  
吏部名高世所尊，一传曾说误金根。  
陵阳父子风流胜，政似苏家擅蜀门。  

赵蕃　阅韩伯修集示其子二首  
诗篇圆熟无凝滞，四六雍容有典型。  
请君持上图书府，要与紫微俱杀青。  

赵蕃　云锦  
西湖万顷荷，护以堤千丈。  
应诏待新辞，无为恋盆盎。  

赵蕃　杂兴四首  
家居百金货，富可千金敌。  
持行鬻于市，曾微一钱直。  
人或不汝知，汝售无固急。  
邂逅识真者，百金还复得。  

赵蕃　杂兴四首  
兰生深林中，故与萧艾同。  
春风披拂之，芳气何冲融。  
宜有同心人，采撷佩厥躬。  
采撷苟不至，依然守荒丛。  

赵蕃　杂兴四首  
不见涧底松，树子元楚楚。  
长大今几年，植立无风雨。  
一朝建明堂，未免斤斧苦。  
斤斧不为伤，抡材固其所。  

赵蕃　杂兴四首  
良农之于田，曾匪一日力。  
耕耘各以时，志在秋有获。  
其间罹水旱，亦是天地德。  
汝不替厥功，后当值丰殖。  

赵蕃　杂咏  
兰生杂蓬藋，匪愿为世采。  
一朝落城市，未免论金卖。  
金轻孰见多，弃不待其艾。  
抔土傥与期，含熏岁犹再。  

赵蕃　杂咏  
鸟雀虽微物，颇知庇其身。  
育雏并庭宇，用意盖即人。  
即人亦何为，吞噬防暮晨。  
巢空傥不救，岂曰近乎仁。  

赵蕃　杂咏  
妇有居冢亚，冢富亚则贫。  
贫知敬尊章，富不亲补纫。  
尊章爱贫妇，富妇谗生鬭。  
谗巧伪若真，两妇俱遭诟。  
贫妇自修饬，富乃计之得。  
日复鬭其间，众谓贫当出。  
尊章赖深慈，不纳富妇词。  
贫妇亦勿疑，但瘽前所为。  
才言有时辨，富妇何施面。  
贫妇贫无归，尊章愿终眷。  

赵蕃　栽田行  
早田栽已成，晚田耕未扁。  
风吹苗已长，汝事不可缓。  
迩来雨况足，高下通溉灌。  
虽云手足瘽，孰愈沟壑患。  
自兹日不百，早稻期入爨。  
晚禾虽云晚，霜肃但秋半。  
我昔山中居，升没每关叹。  
及今食官仓，谓得度昏旦。  
那知不足饱，过午或空案。  
尚言工吟哦，犹说鄙计算。  
那知汝田翁，栽种日月断。  
但惧政或疵，因之罹水旱。  

赵蕃　再呈伯潜  
政尔羞余子，胡然说故家。  
人方笑蓝缕，君乃不疵瑕。  
厚义重缟紵，空言非笠车。  
委思精绝处，百链出披沙。  

赵蕃　再呈明叔  
欲过江天阁，出门如有方。  
乍闻禽磔磔，还是雨浪浪。  
放意官曹外，关心药裹旁。  
听渠桃李退，兰斛政幽香。  

赵蕃　再呈思永  
宝气疑犹在，诸公盛得名。  
新知虽可乐，旧恨卒难平。  
我句野无格，君诗工莫评。  
青钱宜妙选，墨绶盍迟行。  

赵蕃　再次韵  
偶来无一关，何必化身上。  
下视胶扰中，脱去如覆掌。  
我生本山人，说山非妄想。  
赋诗亦漫兴，不要世称赏。  
与君志同趣，匪但居同壤。  
惟惭学不进，莫称年事长。  
今人岂无贤，敢谓吾安仰。  
不尔简与编，言行富前往。  
相期山中读，勿待秋风响。  
而我累饥驱，畏途方莽莽。  

赵蕃　再次韵呈审知  
秋风泠然动高竹，起并朝檐温体粟。  
忽惊剥啄意谁何，乃是和诗重拜辱。  
再三开阖手不置，不惟诗好字亦熟。  
我虽年事滥催忝，于此论功真未足。  
重怜别来不我舍，连日追随访林谷。  
和诗未厌数还往，别后要期常诵读。  
知音已死或绝弦，闻韶解忘三月肉。  
但得我辈识铮铮，徒使世人讥碌碌。  

赵蕃　再次韵审知索彦博送行之交  
江清可钓思持竹，地广可耕思种粟。  
胡为作计久低回，而乃觅官亲贱辱。  
南州徐孺晚与游，江东文度昔所熟。  
堂堂荆州止获一人半，我邦有此二士差亦足。  
五君流咏转竹林，兰亭何意慕金谷。  
徐诗到眼以数过，王笔入手曾未读。  
但能赠我以规不以颂，不用崇酒仍载肉。  
嗟哉他人岂无言，交友不高徒碌碌。  

赵蕃　再答曾元之  
春风吹雨雨还晴，晚日才昏昏复明。  
屋角乍闻乌鹊喜，林间又听勃姑鸣。  
鸡豚已负邻翁社，诗酒尚欣吾辈盟。  
笑我难忘澹生活，因君重忆旧风情。  

赵蕃　再登愚卿无尽藏时已重修  
凉风檐外入，皎月坐中流。  
白首无新句，青山非旧楼。  
一杯宁惜醉，万事入搔头。  
勿向栏干拍，恐惊江上鸥。  

赵蕃　再过斯远  
雨暗湖堤没，藤交树色深。  
两来因问疾，每至亦幽寻。  
勿谓的方壮，须知老故侵。  
暄寒多变节，调护盍关心。  

赵蕃　再和诸公  
官故玄尚白，山能青又黄。  
娵隅学蛮咏，歡乃和渔乡。  
世用有公等，我才无日长。  
盍簪休间阔，回首易悲凉。  

赵蕃　再简元衡  
积雨朝收础，清阴昼满庭。  
骤乾无雨候，忽动有风轻。  
药裹长羸疾，茶鸥蹔一醒。  
故人才咫尺，愿见兀如扃。  

赵蕃　再见晦庵既行有怀  
已别重成见，重来那得长。  
顺流听虢虢，冷日对荒荒。  
既历冰霜至，还忧雨露至，  
还忧寸露雱。去留俱有念，  
搔首漫彷程。  

赵蕃　再见王进之于潭王即有岳鄂之行赠之四首  
我客犹湖外，君行返汉中。  
乖离从此异，邂逅复兹同。  
始见忘曾识，徐言乃渐通。  
怪来颜重渥，深感鬓成蓬。  

赵蕃　再见王进之于潭王即有岳鄂之行赠之四首  
别日故已久，愿言今则多。  
寒温一劳苦，身世两蹉跎。  
在己须当勉，其余莫问他。  
昔贤虽已矣，吾辈合如何。  

赵蕃　再见王进之于潭王即有岳鄂之行赠之四首  
既见虽云喜，语离仍复悲。  
未知今日别，还是几年期。  
风雨方频日，波涛绝壮时。  
长途久已迫，苦语遂成诗。  

赵蕃　再见王进之于潭王即有岳鄂之行赠之四首  
君发未可白，亲颜元自红。  
旨甘知有子，婚嫁趣成翁。  
世岂无高义，途宁叹久穷。  
但当言计拙，不可怨诗工。  

赵蕃　再来常州昭礼出示虞山往来诗卷先是昭礼与予共载昭礼上虞山予过溧  
舟人厌牵挽，我辈乐萦纡。  
晨起愁分背，逢人屡问涂。  
看君着屐进，雅胜折腰趋。  
此段真高迈，诗中不可无。  

赵蕃　再来江下示成父  
七郎堂下渡船开，岂料今晨又再来。  
吴水越山看未足，未妨兄弟与衔杯。  

赵蕃　再蒙签判丈惠示惜花三绝句因次韵  
花飞忽忽减芳菲，欺我新来诗思迟。  
笔底羡君能捷敏，好词频许坐中披。  

赵蕃　再蒙签判丈惠示惜花三绝句因次韵  
佛屋支撑仅可间，过门无客客非残。  
公能有意重来否，竹涧松门暖不寒。  

赵蕃　再蒙签判丈惠示惜花三绝句因次韵  
兰馨岂亦竞春狂，不为无人废不芳。  
长使幽居在空谷，也胜半额趁时妆。  

赵蕃　再宿合龙山  
山僧虽居山，山岂山僧有。  
政如多藏家，黄金为谁守。  
我虽不居山，随至辄有取。  
未嗤无田人，饭薄亦昏昼。  
生平所经历，胜处十八九。  
要当考于诗，未易谈诸口。  
合龙近始至，游访兹亦偶。  
爱其四回合，中乃开户牖。  
欣然遂留宿，日早未及酉。  
壁间右丞句，岁月蔽尘垢。  
摩挲追和之，武夫继琼玖。  
及今再来过，如客还旧亩。  
往泉但涓涓，今作雷音吼。  
往箂尚戢戢，今已长过母。  
长夏当更佳，我住秒得久。  
绕竹听泉鸣，悠然屡搔首。  

赵蕃　再题  
既悟当寒雨，乃知雾乃晴。  
病躯聊自适，閒望亦增明。  
絮落还将化，荷新且解擎。  
怀哉老将至，没世曷为名。  

赵蕃　再题  
旧岁只五日，晚梅能机枝。  
婆娑一尊酒，陶冶数篇诗。  
窗静游蜂寂，檐深立雀窥。  
书斋寂寞里，藉尔对支颐。  

赵蕃　再用前韵  
田家虽贱劳，丰岁饱餐粥。  
儒士笔以耕，相形无食肉。  
我生文字盟，向日交友卜。  
自从此邦来，得君一夔足。  
作诗非野格，悟坡更参谷。  
字法皆有师，翩翩信超俗。  
谁云前辈远，解使神观复。  
鸾乃凤之徒，蕙乃兰之族。  
惟我甚亡赖，于何能见辱。  
又何与于人，嗔君否则在目。  
寒窗夜沉沉，灯烬落金粟。  
刍薪价益高，窘状穖然菽。  
相看一何有，有子所送菊。  
何以得今夕，把君诗过读。  

赵蕃　再用前韵并寄孙推官四首  
试觅图经看，宜章路几多。  
彼谋宁去穴，吾备且横戈。  
累土生平地，安流起丈波。  
计愚无可采，敢复问云何。  

赵蕃　再用前韵并寄孙推官四首  
恍惚迷来际，周章失去傍。  
怕闻行戍远，愁听哭田荒。  
要挽天河水，方焚玉帐香。  
夷吾政分阃，吾党讵应忙。  

赵蕃　再用前韵并寄孙推官四首  
青云怀趣逸，黄绶屈官卑。  
屡捧将军檄，一哦从事诗。  
少陵忧有在，充国事多宜。  
傥上休兵议，因人愿早知。  

赵蕃　再用前韵并寄孙推官四首  
我亦端渠似，图中见此坳。  
一身非惮巑，十日未穷郊。  
问水水源绝，逢山山石硗。  
政便安蹇足，敢说负萧梢。  

赵蕃　再用韵呈斯远  
与其纷纷评月旦，孰知黄妳寄疲倦。  
夫君忽来语不休，政使风吹吹不断。  
我归政泊水之南，君往适当溪北岸。  
有时浩歌送激烈，却恨中流鹅鸭乱。  
看君鹄举且鸿飞，而我孤奔仍鼠窜。  
终焉岂有尺布缝，其价可值锦绣段。  

赵蕃　再赠  
众醉纷纷忌独醒，也思放意遣沈冥。  
斗牛用事无庸问，为问可年用酒星。  

赵蕃　在伯见招观雪因同贵溪尉曹登邻寺之经楼且云晨起境物殊胜再用林字  
篮舆轧轧度成阴，鹭起冲波鹊噪林。  
当子倚阑成句警，政余拥褐坐檐深。  
裴回更尽高楼览，空阔思收远壑音。  
笑谢主人能命酒，不然寒甚不能吟。  

赵蕃　在伯教授为考试之行不知其地漫成五诗送之  
雨后翛然遂欲秋，登临正尔要诗流。  
君行端复何所往，但道东之一舸游。  

赵蕃　在伯教授为考试之行不知其地漫成五诗送之  
已孤万古中秋月，为约黄花九日杯。  
但得交情常旧雨，不辞尊酒理新醅。  

赵蕃　在伯教授为考试之行不知其地漫成五诗送之  
君行不到武昌下，别驾西京刘更生。  
但想新知作倾倒，莫闻高论吐峥嵘。  

赵蕃　在伯教授为考试之行不知其地漫成五诗送之  
平生未识荆州牧，诗卷记评王进之。  
铃阁纵谈询保社，幸无过语恐遭嗤。  

赵蕃　在伯教授为考试之行不知其地漫成五诗送之  
峡州使君我所亲，书去犹新报未闻。  
此士如今为第一，见之烦为致殷勤。  

赵蕃　在伯考试未归有怀  
木落山空君未归，我行江山几依依。  
山空木落有佳处，政尔待君相发挥。  

赵蕃　在伯考试未归有怀  
相逢共问别来诗，作计君能似我痴。  
佳月中秋已无及，菊花十月未为迟。  

赵蕃　在伯考试未归有怀  
行路悠悠自有诗，君行况乃暮秋时。  
复萌鄙吝疏黄宪，都尽利名亲紫芝。  

赵蕃　在伯用巴字韵垂示次韵以报  
我诗音节变巫巴，君向风流守故家。  
剥啄未嫌惊梦蝶，吟哦惟恐到昏鸦。  
沅湘自昔皆因适，蛮左于今况杂华。  
岂不怀归归未遂，水痕还落岸头沙。  

赵蕃　在伯用铜字韵作诗复次韵二首  
闭门怜我欠新功，下笔奇君有古风。  
岂但众多穷草木，更能琐细及鱼虫。  
昔人要作有为者，后世多归亡是公。  
叹息知堪几寒暑，此身宁异物为铜。  

赵蕃　在伯用铜字韵作诗复次韵二首  
冻笔题诗我故穷，怜君嗜好有同风。  
政如之越资章甫，何异当冰语夏虫。  
既欲纷纷视儿子，可须衮衮羡诸公。  
虽然心气无多废，冰旱犹闻咎取铜。  

赵蕃　在伯用沅陵韵见贻次韵  
一代数人君有传，九原可作我无缘。  
颇思灯火亲余暇，却恨江湖枉过年。  
载辱新诗为永好，绝知高义有哀怜。  
官闲借问忙何事，日日经营作和篇。  

赵蕃　在伯欲见洪龟父夏均文诗因逸归玉山取之自常德先寄以来偶得长句遣  
疾风不雪翻成雨，甚欲相过愁出门。  
短日已曛灯未上，曲身难直坐如蹲。  
儿归尚作他州隔，书到能开病眼昏。  
并致江西洪夏集，一樽径欲与君论。  

赵蕃　在伯沅陵俱和前诗复次韵五首  
暇能频相过，间或终岁阙。  
宁将数疏论，自有绸缪结。  
高山与流水，清风及朗月。  
花且事深期，人能废明节。  

赵蕃　在伯沅陵俱和前诗复次韵五首  
梅兮何等花，意似幽人作。  
芳不待三熏，胜自专一壑。  
屈原语醉醒，孺子歌清浊。  
醉如糟可餵，清亦足可濯，  

赵蕃　在伯沅陵俱和前诗复次韵五首  
班左昔成书，幽秘或未呈。  
孟坚得师古，征南传丘明。  
维昔西湖花，人孰知其贞。  
自非处士句，世亦安得名。  

赵蕃　在伯沅陵俱和前诗复次韵五首  
爱山驴倒骑，爱竹种借宅。  
是能寓吾神，夫岂有断脉。  
平生江南春，老去荆州客。  
生徙叹飘萍，死乃悲墓柏。  

赵蕃　在伯沅陵俱和前诗复次韵五首  
二君思飘飘，独我意落落。  
博乎犹贤已，谑兮不为虐。  
是中有关键，未易轻启钥。  
至味匪盐梅，舍古复奚酌。  

赵蕃　臧正卿示旧所唱酬秋字韵诗轴要季承同用韵赠之  
平生人物论，自谓富阳秋。  
满世多遗恨，相逢足破愁。  
独怜金错罄，虚负木瓜投。  
风节他年事，期君折槛游。  

赵蕃　凿磨岭  
复岭重冈向背迷，瘦筇深与病夫宜。  
早禾未割尤艰食，过午人家犹未炊。  

赵蕃　早出  
平明策蹇出，遇雨且归休。  
树树花藏雾，田田水漫流。  
徙居还客寓，败意阻春游。  
赖有题诗兴，聊当一以酬。  

赵蕃　早出城  
夜雨细无声，朝光快作晴。  
空庭芳草合，远树鹁鸠鸣。  
无复知春处，閒来看水生。  
不唯身暂适，更觉眼增明。  

赵蕃　早出小北门  
闻道灊皖下，杂然仙佛居。  
心期穷杖屦，宿昔戒车舆。  
晨起先僧磬，逢人尽趁虚。  
烟霏欣在望，风露尽侵裾。  

赵蕃　早到超果寺示成父且约归日携家来游  
雾里看花喜未昏，竹园啼鸟爱频言。  
土膏稚麦如争长，水脉清流却变浑。  
负郭无如此山寺，携家更拟泛溪村。  
卜居苦欲规佳处，佳处都归只树园。  

赵蕃　早发建德  
雨雾连晴雾，山行近水行。  
悠悠成小驻，役役又前征。  
底处冲烟泊，谁家趁晓耕。  
诗材动乡邑，点检欠经营。  

赵蕃　早饭大明寺因题  
晨起浑疑晚，山晴尚踏泥。  
花边花鸭卧，竹里竹鸡啼。  
问店欣逢寺，命车仍杖藜。  
松篁犹有径，桃李得无蹊。  

赵蕃　早饭龙堂寺  
榉藤束缚竹为舆，野饭来寻僧所庐。  
茅屋正逢飞卷破，夜来风雨问何如。  

赵蕃　早过桃川不能谒一庵走笔寄之  
山苍苍，水茫茫，  
落月未落归故乡。扁舟欲系忽已远，  
隐居不见遥相望。思君山中煮白石，  
叹我道上炊黄粱。开书视古常太息，  
今人高处亦难及。  

赵蕃　早过桐江与峡江甚近也  
雾尽山容出，风微水面平。  
檄书重此役，诗卷足平生。  
船小炊无灶，滩长去有程。  
尝评峡江似，江水亦桐名。  

赵蕃　早过兴福寺  
谒客因过寺，无车且借驴。  
晴岚四填拥，我意一凋痚。  
僧劝茱萸饮，身能瘴疠祛。  
宁堪久居此，曷日遂归与。  

赵蕃　早起登览有怀山居  
日出早烟消，舟行不待招。  
乍明村市坞，初露远山椒。  
胜处宜规隐，浮生只浪飘。  
章泉在何许，绕堑碧萧萧。  

赵蕃　早晴闻啼鸟作  
侧岭横峰面面同，雾空烟扫鸟声中。  
丁宁不用忧泥滑，珍重提壶屡劝翁。  

赵蕃　早岁  
早岁耽诗老不工，但余多难似诗穷。  
忽来数纸丁宁甚，恍忆他时缱绻同。  
幕府十年公勿厌，风霜满面我思东。  
几因江发蛮夷涨，欲问渔翁借短篷。  

赵蕃　早题  
夜雨晓犹湿，晓天晴未分。  
澄波静如练，秀野绿于云。  
禽语无殊听，乡音有异闻。  
要知皆可隐，鸟兽讵同群。  

赵蕃　早题  
欲雨雨似止，为霜霜不成。  
山云解衣带，晚日挂铜钲。  

赵蕃　早行示同舟  
了了晴山见，纷纷宿雾空。  
樵归妇腰斧，渔罢叟收筒。  
但取登临适，何须吟啸工。  
平生钓台路，明日与君同。  

赵蕃　早行五首  
前迈不待晓，昔归何苦稽。  
挂帆欣暂逸，薄险悸深挤。  
试问危行水，何如稳杖藜。  
梅花好调护，春事有端倪。  

赵蕃　早行五首  
万石湖南港，杨林湖北潭。  
不胜摇橹倦，顾欲使风贪。  
凛凛岩墙戒，悠悠鸩毒耽。  
频能愧沙鸟，数可傲征帆。  

赵蕃　早行五首  
蓐食催束担，候月不待鸡。  
始焉星垂野，转已雾寒溪。  
苇杭悸欹侧，鸡栖困攀跻。  
何可数道路，无为厌蒿藜。  

赵蕃　早行五首  
茅屋鸡初递，枫林月半残。  
滩倾惊枕仄，露下觉衾寒。  
客子愁无那，舟人语未阑。  
兰溪今夜泊，须酒慰艰难。  

赵蕃　早行五首  
落月挂林高，溪行屡着篙。  
不令惊水宿，频觉送鸡号。  
此趋今成熟，吾生毋乃劳。  
何能永谢去，自学小舟操。  

赵蕃　早醉  
晨起倦乌巾，还倾老瓦盆。  
自知中了了，人谓日昏昏。  
迤逦豨山别，披纷雁鹜喧。  
春风得亡赖，幽趣与谁论。  

赵蕃　早作  
鸡送山窗月，钟残欹枕眠。  
栉疏知鬓秃。肘见觉裘穿。  
觅句无新意，繙书有旧缘。  
纵违幽事喜，差免俗尘煎。  

赵蕃　早作  
萧萧初对雨，滟滟急看晴。  
远树孤烟出，旷陂春水生。  
不关形役累，自作野田行。  
独愧龙钟者，犹敺觳觫耕。  

赵蕃　曾季明经过相见闻寿冈先生挂冠之报且承动静因其归赋古句寄呈用坡  
夫子文章何所如，高处直命骚为奴。  
世人共诵词人赋，不道雕虫羞壮夫。  
儿时闻公芗林社，既见则喜已白须。  
公亦与我自言志，笑谓此客向来无。  
昨传得官隶王都，且复将试齐相壶。  
岐江严湍浪饶舌，爱公愿公吾道扶。  
今知谢事归悬车，食可无肉寒须襦。  
再三问公近起居，复道今腴非昔癯。  
君今好去相与娱，马牛宁得加我呼。  
绝代幽居在空谷，市门三五方当垆。  

赵蕃　曾耆英见过题赠六言四首  
庭空不张爵萝，林静可窥鸟窠。  
髯曾暇能过我，诵诗口若悬河。  

赵蕃　曾耆英见过题赠六言四首  
大谢文经长公，观妙有广之风。  
君今玄文白首，肯夸乡里儿童。  

赵蕃　曾耆英见过题赠六言四首  
衣敝不羞狐貉，气华正在诗书。  
穷通故是有命，天也岂人力欤。  

赵蕃　曾耆英见过题赠六言四首  
我敬大门名节，绝叹乃孙贱贫。  
故知风气犹在，不肯叩户随尘。  

赵蕃　曾耆英录先提举著述及屠龙禾谱与先世志文见贶副以长句次韵为谢  
试用初如江发源，斯人欠使百其年。  
有孙解保书如束，过我不嫌寒乏毡。  
郡守旧闻曾奏疏，乡人今日有经筵。  
纵云录后有前例，循吏艺文应并编。  

赵蕃　曾耆英自太和携所录谢民师观妙诗文副以长句见惠次韵酬答  
别时落落问山风，见日清霜鸣哑钟。  
二谢有诗皆可诵，七言兼与见传宗。  
举幡故异司隶救，右袒徒闻吕氏从。  
君独凄凉能过我，逢迎敢作谬为恭。  

赵蕃　曾裘父寄二绝并呈审知一再次韵前以寄曾后寄审知四首  
向来共和有羊何，今见公才十倍过。  
可念此身如垢镜，要须著手为揩磨。  

赵蕃　曾裘父寄二绝并呈审知一再次韵前以寄曾后寄审知四首  
纷纷竞说杜陵翁，此老真能数百容。  
我亦几同叶公限，骇然今日见真龙。  

赵蕃　曾裘父寄二绝并呈审知一再次韵前以寄曾后寄审知四首  
安否别来端若何，尺书可是雁无过。  
南丰惠我新诗什，亦复怀君旧琢磨。  

赵蕃　曾裘父寄二绝并呈审知一再次韵前以寄曾后寄审知四首  
南丰鬓发已如翁，子盖他时冰雪容。  
长少结交端有道，我凡何处滥登龙。  

赵蕃　曾相士约过意钓答以绝句  
为竹作亭还斫竹，取诗名榜更题诗。  
归来十日未一往，聊待萧然雨后时。  

赵蕃　曾秀才送茶  
正尔耽诗不耐閒，镜中频觉瘦栾栾。  
曾郎惠我尽清供，椀把春风香并兰。  

赵蕃　曾郢州携和诗见过次韵谢之  
家世风流翰墨林，政和佛祖务传心。  
浮辞肯作齐梁体，古调直谐韶瀋音。  
入社敢期陪唱属，赠言从此得参寻。  
惠然更辱高轩过，不问春溪绿涨深。  

赵蕃　赠笔  
管城封已失，少室价难高。  
外作萧嵩表，中惭去病鏖。  
纵横才适用，脱略已陈劳。  
自分当频弃，毋庸谓不遭。  

赵蕃　赠笔工  
食肉既无相，良工徒苦心。  
吁嗟君类我，何处觅知音。  

赵蕃　赠别欧阳全真三首  
我尚长沙客，君归自五溪。  
放舟知有日，枉驾忽冲泥。  
少慰三年阔，重嗟千里睽。  
交情故如酎，薄饭不嫌齱。  

赵蕃　赠别欧阳全真三首  
几日暄寒候，浑如到岭南。  
岑岑无药疗，愦愦只书耽。  
雨止隅仍漏，鸢飞潦政涵。  
君来得披豁，万里散晴岚。  

赵蕃　赠别欧阳全真三首  
往者赣州牧，与君乡里儒。  
身俱上黄阁，官或伏青蒲。  
荐口宁虚启，才名不可诬。  
下僚如处士，鲠论亦时须。  

赵蕃　赠别耆英二首  
学诗曾及谢玄晖，传授应同一唯归。  
旧宅纵荒书故在，不妨幽僻借僧扉。  

赵蕃　赠别耆英二首  
忆我移官惶恐滩，肯来徒步不为难。  
颇亦念君家四壁，囊中羞涩但频看。  

赵蕃　赠别吴仲权三首  
英英延陵家，蔼蔼宜章县。  
政用鲁诸生，俗今齐一变。  
诸公竞推毂，天子思晚见。  
用舍有是夫，交亲谁不羡。  

赵蕃　赠别吴仲权三首  
昔在山水乐，往往失意人。  
公今弦歌余，乃复于此亲。  
搜罗既奇胜，落笔为写真。  
文章复何似，高处殆先秦。  

赵蕃　赠别吴仲权三首  
移舟汉将祠，蹑屐秦人洞。  
一别几何时，酒杯还此共。  
前途或追随，只恐终倥偬。  
要是策羸骖，无繇踵飞鞚。  

赵蕃　赠别谢茂直  
江东何许上饶郡，置吏能淹谢法曹。  
与世相逢腰漫折，对山吟咏首频搔。  
谁怜老去斗升禄，未博平生灯火劳。  
我自都城与君别，一官于此始青袍。  

赵蕃　赠别徐永叔  
忆曾看竹过焦山，重记同舟骇浪间。  
邂逅真成肺肝热，别离空益鬓毛斑。  
刍青饭白吾能设，车殆马烦君莫还。  
此去江淮两萧瑟，为言无遣尺书悭。  

赵蕃　赠别游子明  
频年此地几维舟，愧费主人鸡黍留。  
只道双凫已朝帝，那知一鹗尚迟秋。  
小能过我谈不恶，重复别君空作忧。  
问讯东归所经历，但云岩石过丫头。  

赵蕃　赠别周文显三首  
苦节虽非中道，清风要激贪夫。  
寂寞掩关高卧，纷纷顿辔长途。  

赵蕃　赠别周文显三首  
有别动五六载，相过才一二朝。  
白首我方糟曲，素风君欠箪瓢。  

赵蕃　赠别周文显三首  
夏旱更忧秋旱，江南未卜湖南。  
兀兀相看蹇步，萧萧重跨羸骖。  

赵蕃　赠别邹君昆仲  
湖北湖南路，俱行不惮疲。  
难追燎须意，姑慰倚门思。  
世士才华取，君家孝友基。  
更能知我友，相与切磋为。  

赵蕃　赠弹琴李晞尹  
临川郡古多奇迹，严黎已老裘父没。  
江山纵是诗得摹，峨峨洋洋亦其物。  
谪仙几世之云仍，平生嗜渠如嗜文。  
光风霁月胸次有，渭北江东脚底频。  
忽来过我今几日，拟欲赠行空四壁。  
临分谩与一篇诗，筝笛纷纷敢谓知。  

赵蕃　赠法雷  
道人曾与谪仙游，仙去骑鲸师白头。  
骑鲸端复向何处，试问援琴招得不。  

赵蕃　赠李子永泳  
漫刺平生不妄投，不知我者谓何求。  
平生愿作李君御，问事况闻他秩抽。  
驿舍夜凉陪麈尾，野田风晚从遨头。  
可嗟鞅掌催成去，未尽登临山水幽。  

赵蕃　赠刘进父监庙四首  
退士今安有，微官讵足旌。  
茹蔬知味薄，不饮见神清。  
要是高其事，况堪诗有声。  
淮南人物论，是亦一权衡。  

赵蕃　赠刘进父监庙四首  
北客自无几，老亲宁重论。  
客居谁肯记，郊寺辱深存。  
厚义真难得，高情独见敦。  
寒灯仍薄粥，相与话黄昏。  

赵蕃　赠刘进父监庙四首  
彼美南山石，槎牙更贯之。  
道虽横至宝，谁复赏奇姿。  
叹息已云屡，写摹尝有诗。  
吾曹从行者，名字亦俱垂。  

赵蕃　赠刘进父监庙四首  
岁晚戒行路，问君何远征。  
风霜虽自苦，坟墓不胜情。  
南徙计岂得，北归边未平。  
非惟慕严父，抑亦念难兄。  

赵蕃　赠刘子卿时刘将赴官镇江并以道别三首  
幕府江宁日，校书元佑时。  
堂堂公可作，岌岌我何衰。  
孰有入门冠，而淹管库卑。  
用长宜顾问，谁与荐天墀。  

赵蕃　赠刘子卿时刘将赴官镇江并以道别三首  
江驿频临我，林园屡过公。  
只言成遂别，何意复来同。  
有用期思勉，无诗枉坐穷。  
旧闻京口酒，准拟醉孤蓬。  

赵蕃　赠刘子卿时刘将赴官镇江并以道别三首  
吾友周信道，坐思终死穷。  
眼中宁复有，地下亦难同。  
梦绝西州路，愁闻北固鸿。  
并游惟伯厚，还愧尺书通。  

赵蕃　赠龙王山庵秀上人  
道人学易更参禅，一住江头已六年。  
劝我小留殊小顾，那知风雪有回船。  

赵蕃　赠路芾德章  
忆昔介庵老，视我犹子弟。  
于今于越州，必洒西州涕。  
重忆郎中公，契与外氏通。  
慨我未知学，一见宁发蒙。  
公于介庵老，笔砚相亲友。  
而于郎中公，学问躬授受。  
与我非素交，有儿仍甚愚。  
辱公收教之，举俗有是夫。  
辱书示深眷，未报无加谴。  
平日但闻风，今朝真识面。  

赵蕃　赠马奉先二首值其已病竟不相识  
使君何苦向宜州，应为涪翁句法留。  
铜柱宁兴跕鸢叹，金华要遂牧羊求。  
壮时根本先培固，老去波澜重卷收。  
我亦学诗穷未达，是中得处可闻否。  

赵蕃　赠马奉先二首值其已病竟不相识  
湘山湘水久经怀，近岁扁舟始一来。  
颇见留传诗句写，故胜摸索画图开。  
城南虽郁平生志，冀北未空千里才。  
壮节曾闻趣除诏，辞官仍乃尚徘徊。  

赵蕃　赠墨二首  
奚李风流远，名家得自贤。  
粗能明款识，不暇别中边。  
岁计一丸足，痴人连屋悬。  
此生能几屐，兹士信超然。  

赵蕃　赠墨二首  
斲我千年质，成兹数寸璫。  
当从黑白辨，岂问姓名题。  
愿效文章用，宁辞肌骨刲。  
先生无浪语，略为究端倪。  

赵蕃　赠南首座兼简卢老二首  
旋糊纸屋过冬寒，客至成开去即关。  
我亦借寮成挂搭，未妨朝慕往仍还。  

赵蕃　赠南首座兼简卢老二首  
主人禅伯乃诗伯，招得渠来共此山。  
挂搭问侬能胆大，诗关直上有禅关。  

赵蕃　赠耆英  
用世故欲巧，拙者终近德。  
人皆笑髯曾，我独长太息。  
贫吾岂人为，问天天不痴。  
君看松柏受，宁与春风期。  

赵蕃　赠沈沅陵  
绍圣同年今几家，泛然游宦偶天涯。  
先因避贼来江左，身欠看山到永嘉。  
世禄相期会腾踏，束书宁复漫咨嗟。  
我今山色催归意，君政黄紬稳听衙。  

赵蕃　赠孙从之  
吏事要及民，何假须缘饰。  
是故西都儒，往往名背实。  
萍乡孙明府，抱负惟儒术。  
起家长此邦，为政皆有述。  
催科非我急，急民使滋殖。  
今夏戒艰食，粒米劝蓄积。  
种麦贵宿耕，禾孙视前绩。  
是我贤弟昆，三市俱鼎立。  
正之官南昌，大吏遭丝刻。  
为陈先世事，稍稍从吾律。  
窃尝叹斯人，当补谏争缺。  
如何即九原，我为长太息。  
叔也今王官，路以云霄逼。  
才难未易识，屡荐今始人。  
赣川与洪州，目见非耳得。  
使之佐庙谟，弥缝宁阙职。  
公行被里言，步武俱文石。  
为移一县政，于以均万国。  
我虽落蛮夷，归来岂无日。  
傥遂乐耕耘，于焉吾事毕。  

赵蕃　赠唐德舆通判  
忆昔中原全盛日，犹推巴罗多人物。  
况今王气在东南，北望中原渺萧瑟。  
先生隐居谈曲坟，博士乃有垂世文。  
内前之行传未了，钩党已到白鹭群。  
舍人父子自知已，红药翻残棠屡憇。  
逮公四世传以是，池上凤毛宜翙翙。  
胡为一再才别乘，纵说翱翔岂其称。  
鸡群牛皂匪肴杂，玉水珠渊自辉映。  
维公大父我曾祖，绍圣同年蒙主恩。  
我今流落不足论，附骥讵敢侪青云。  
鄱阳别去今三岁，邂逅从公宁自意。  
几思着句道所以，笔力甚孱无好思。  
今辰何以为公寿，四世斯文端不朽，  
匪罗眉山辴　有否。  

赵蕃　赠王教授基仲  
先君昔作濡须令，闾里所知清德高。  
末路我今惭世业，一门君乃冠长髦。  
长公已有朝阳誉，夫子宁淹独冷曹。  
颇念相从问畴昔，不堪岁月去滔滔。  

赵蕃　赠王进之  
走遍东南数十州，皇皇长愧食为谋。  
阅人政尔亦多矣，有客可能如此不。  
叹我漫知耽句僻，如君真复是诗流。  
相逢颇恨夫何晚，华发萧萧今满头。  

赵蕃　赠韦德卿秀才  
蚌繇珠剖孰为冤，鹤岂鸣皋且唳天。  
对策未居金马上，夜书犹即短檠边。  
子诚异嗜如昌歜，我愧沉痾非藉船。  
永好固知当有报，思眢才索不能篇。  

赵蕃　赠吴昴山人二首  
又是芳菲一番新，寂寥依旧去年贫。  
相看不用谈余事，且道逢迎有故人。  

赵蕃　赠吴昴山人二首  
君行足迹遍江南，我亦飘零老不堪。  
幸自尊中有醉酎，何妨醉倒又空谈。  

赵蕃　赠萧参议德藻二首  
诸侯宾客湖南盛，东海萧生汉帝知。  
前后相望真一揆，流传况复有新诗。  
乡来识面嗟无地，今日登门可自迟。  
未信千岩趣归去，近传新把峡州麾。  

赵蕃　赠萧参议德藻二首  
平生苕霅几扁舟，意在斯人岂漫游。  
闻道千岩有高隐，甚思一见苦无由。  
虽云药石稍亲近，未害烟霞廑揽收。  
况是交承我伯父，援兹论契许前不。  

赵蕃　赠徐处士  
南朝文士数徐陵，骑省流风篆法存。  
翰墨了知无异道，丹青今复见诸孙。  
规模要自胸中具，绳尺嫌于笔下论。  
太息艺成头已白，谁能持使献金门。  

赵蕃　赠许季升五首  
东都籍甚汝南许，人物尝更月旦评。  
后嗣流传齐一变，如今推步有知名。  

赵蕃　赠许季升五首  
清江人物推陈谢，不减当年孔与刘。  
肯为赋诗仍作序，要明吾子乃儒流。  

赵蕃　赠许季升五首  
方朔人传是岁星，又云太白本长庚。  
如何未免饥欲死，亦有佯狂万里行。  

赵蕃　赠许季升五首  
惶恐滩头一扁舟，桃花水涨如乘流。  
君来叩户喜欲倒，一问此行还遂不。  

赵蕃　赠许季升五首  
学诗自足致寒饥，更欲探求造化机。  
我坐一偏犹不免，君今两取是邪非。  

赵蕃　赠严黎二师  
往者闻三益，今焉欠一夔。  
寄诗曾并达，得报乃相遗。  
自说斯人死，尤怀一见思。  
高楼虽物外，好句必天涯。  
渺渺烟霞趣，萧萧蔬箂姿。  
遍参真已悟，换骨久其时。  
以彼大成就，而余深惑疑。  
刀圭如乞与，瓶锡讵难随。  

赵蕃　赠颜文昺子明用孙从之韵  
微风醒蝶梦，骤雨泻天瓢。  
剥啄携诗过，丁宁寄语邀。  
词臣上雍橐，勋阀侍中貂。  
试问龟藏椟，何如鹤唳宵。  

赵蕃　赠砚  
一种端溪石，下岩滋别源。  
千金腾有翼，尺璧走非跟。  
自顾婆娑质，适堪椎钝根。  
终焉老茅屋，已矣献金门。  

赵蕃　赠杨左司三首  
白下初逢使广轩，始披云雾见青天。  
黄花红叶蒙深赏，白发青衫又十年。  
举室尚为湖外客，一身还上浙江船。  
莼羹鲈脍虽佳矣，不是东归重惘然。  

赵蕃　赠杨左司三首  
先生文力早骞胜，今代词人尽服膺。  
已见陈诗歌上寿，更须作颂纪中兴。  
敢如杜集高岑比，尚愧韩门籍湜朋。  
政尔周流不知届，况于朝夕遂师承。  

赵蕃　赠杨左司三首  
有来闻说上封章，造膝言之外敢昌。  
但见诏除频宠渥，是知明圣识忠良。  
都司万事无不理，一语九州当致康。  
况此十年门下士，反从勾漏吊沉湘。  

赵蕃　赠尤检正四首  
多书如邺侯，读书如张巡。  
一代信不数，吾身见能亲。  
门墙虽云旧，踪迹乃若新。  
政以沅湘远，无由书疏频。  

赵蕃　赠尤检正四首  
往焉石灰桥，粲粲方秘书。  
近者南浦亭，皇皇乃轺车。  
遄归今几年，人望益以储。  
俱期白兽省，共徯玉堂庐。  

赵蕃　赠尤检正四首  
榜舟浙江潮，僦屋长安雪。  
寒涛幸少年，积冻还复结。  
虽逃蛟鳄虞，未免薪刍绝。  
噂{左口右沓}怅难登，嗫嚅羞妄悦。  

赵蕃　赠尤检正四首  
季秋过庐陵，客有示新录。  
尤杨两诗翁，间以严州陆。  
沣兰与沅茝，顿觉无芬馥。  
何况破囊中，欲探还自忸。  

赵蕃　赠于革去非时为武陵尉  
忆昨闻君谓君老，及见知君得名早。  
文章妙处殆夙成，不作扬雄少而好。  
西山南浦饫搜寻，武陵桃源蹔探讨。  
诸公识面争我出，学子闻风竞门扫。  
嗟我无闻不足畏，何事相逢亦倾倒。  
论诗未易当韩豪，聊复悲吟似郊岛。  

赵蕃　赠袁州王教授时会  
邂逅相逢索我诗，我诗何有鬓空丝。  
能声故尔愧侯喜，到处其谁说项斯。  
肯约山行频滞雨，预怀别后费相思。  
一官独冷休形叹，斯会簿书都不知。  

赵蕃　赠云卿  
乃翁里居时，曾上庐山牍。  
怀贤访其孤，今值词人牧。  
我尝爱临川，韩草刊于陆。  
尔侯古雅趣，与陆堪并躅。  
而翁词翰佳，世亦思在目。  
尔其持此诗，勿惮拜仆仆。  
侯宁谓我易，未遂嗔尔渎。  
峨峨兮西山，光焰那久估。  

赵蕃　赠曾槃乐道  
我居怀玉山，茶山非一游。  
每观文清竹，凛若人好修。  
往来道嘉禾，诗曾长公投。  
十年再建业，问劳加绸缪。  
中歌殄瘁诗，尺疏去莫由。  
虽微荆州论，感叹自不休。  
今日复何日，兰溪系归舟。  
典型君尚有，一见写余忧。  

赵蕃　赠张次律司理三首  
长沙有贤掾，京兆出名门。  
笔力追前辈，阴功及后昆。  
龙门首加荐，枢府旧弥敦。  
看即飞腾去，宁当寻尺论。  

赵蕃　赠张次律司理三首  
及是凡几见，于今乃白头。  
殷勤蒙饭设，缓急与医谋。  
夫子自为德，畸人何足忧。  
诸家何所历，更有若人不。  

赵蕃　赠张次律司理三首  
长沙今十日，曾未及湘山。  
旧疾痾频作，方炉火自踚。  
风高知木脱，雨细念梅斑。  
飘泊方兹始，林园未遽还。  

赵蕃　张伯永和诗以仆送箂减于常年复用韵以调一笑  
竹薄方思渐补锄，箂时可得尽驱除。  
此生已负管城债，计且不悛真个疏。  

赵蕃　张伯永和诗以仆送箂减于常年复用韵以调一笑  
八珍既饱思持云，借问何如一脔尝。  
箂例减常犹费说，可堪余事极更张。  

赵蕃　张伯永简来云雪欲作而酒适熟尉又过之要余同集  
久旱疑为瘴，晚风生许寒。  
梅花逾孤厉，人意绝荒残。  
漉酒能呼我，知公故解欢。  
平明如雪满，快阁上危栏。  

赵蕃　张伯永折梅走笔谢之  
岁晚梅花未经眼，自嗟枉作近南官。  
忽来数朵惊初识，已是先生觅句残。  

赵蕃　张次律见招欲同一诗人饮既见乃新定远令刘旦元赞也诘朝与之别别后  
张侯呼我饮，云欲醉诗人。  
我愧野无格，君能高出尘。  
句中真有画，笔下信如神。  
不待平生识，由来一语亲。  
众皆嫌坦率，意独取天真。  
颇恨匆匆别，殊乖款款陈。  
王官欣旧辙，蛮语昧初询。  
起此穷途哭，端非倾盖新。  
度江风吼夕，发轫雪飞晨。  
行路嗟离阔，题诗报苦辛。  

赵蕃　张涪州出诗数轴皆纪用兵以来时事有感借其韵  
感时赋咏属英游，又向涪江说去秋。  
兵甲未休须壮士，闾阎乃敢问封侯。  
频年青坂陈陶恨，到处阳春白雪留。  
谁道东归穷彻骨，骊书落落照书舟。  

赵蕃　张帅置酒环波觞孙会之签判严造道主簿及蕃作绝句呈二君  
炎蒸三伏有无中，十里荷花四面风。  
严濑苏门两奇侣，一尊共德使君公。  

赵蕃　张王臣贶诗诘朝遂行次韵寄之  
书贵在瘦硬，诗须成管弦。  
典刑君尚有，老至我加年。  
早作诸侯客，远劳从事贤。  
见来元不款，别去忽何边。  

赵蕃　张王臣载酒约同过梁和仲既以风雨大作举杯相属而止偶成四韵呈和仲  
只疑寒食无风雨，不料今晨顿如许。  
纵然风雨敢怨尤，留得佳人驻南浦。  
佳人虽驻亦何为，杯酒竟成孤晤语。  
巴陵他日记同曾，君叹淹留我羁旅。  

赵蕃　张信州祷晴辄应以诗贺之  
舍东舍西缲车鸣，陂南陂北秧垅平。  
共期今年好春事，自兹无苦惟须晴。  
如何忽作十日雨，农夫辍耕病红女。  
尔曹惴惴何足云，忍使忧形使君虑。  
人言水旱有常数，丰凶不假祈禳助。  
那知使君为民尔，一念未萌神固许。  
朝来风色端何祥，溪流复故山屏张。  
欣然此屋尽和气，使君之赐真无央。  

赵蕃　张以诗卷来再用韵谢之  
绝叹风流不可追，赖闻难弟更能诗。  
半生求识终无遇，一见于今已后期。  
昔在蛮荆孰疆理，后来秦汉始津涯。  
征南政欲图经借，把卷如同禹穴窥。  

赵蕃　张因叔尉曹借示赣陈丞择之文编以长句还之  
子昂高蹈固家风，诗到后山仍更工。  
何事栖迟犹五斗，向来推许漫诸公。  
平生但记逢人说，一洗真成凡马空。  
今日宦游得此士，知君不类溧阳穷。  

赵蕃　章少隐尝有逸句云片片梅花随雨脱浑疑春雪堕林梢今日雪后梅已有落  
片片梅花脱雨轻，半飞欲坠更多情。  
浑疑春雪林梢堕，输与诗翁照眼明。  

赵蕃　章坞庵  
路尽庵才出，云深山更藏。  
陂池新得水，松桧旧成行。  
午供随斋钵，留题陟上方。  
林鸠方唤雨，归路恐相妨。  

赵蕃　招明叔  
平原拙生事，数月且食粥。  
蠋也巧于贫，晚食以当肉。  
士穷见节义，不以富贵卜。  
用志苟如此，宁有忧不足。  
我生本寒士，犁鉯起穷谷。  
顾惟痚野姿，动辄当忤俗。  
得禄本甚微，夺去盖聊复。  
虽云出无车，定免赤其族。  
在我无所念，于君果何辱。  
而君终日间，惘惘形面目。  
幼稚悉遣归，不虑瓶无粟。  
大儿颇类吾，藜羹甘半菽。  
庭前既除草，窗外亦除草，  
窗外亦栽菊。属君早来过，  
束书期共读。  

赵蕃　招审知步月  
三年不对溪南月，况用哦诗向君说。  
前山落雨此地雷，我自生凉人厌热。  
林梢虽复乱蝉鸣，岂不大胜苍蝇声。  
市声收尽浮桥寂，要子同来作细行。  

赵蕃　招谢丈签判出郊  
桃李竞芳春，晨妆故斩新。  
周遭遍晴野，络绎动游人。  
闭户端无事，命车当及辰。  
澄流带修竹，足以奉清真。  

赵蕃　招在伯  
忽忽重阳今一月，菊花数朵见城根。  
前诗有约能从否，不厌张罗幸过门。  

赵蕃　招仲威不至反辱惠梨  
屡废招呼定可人，岂嫌昏暮叩门频。  
不来醉我倾家酿，反更分渠饤坐珍。  

赵蕃　昭礼书来告其行日再寄以诗  
已执临岐手，仍通叙别书。  
绝知于我厚，何敢向君痚。  
江上留残岁，吴中拟定居。  
莫为南北恨，天地一蘧庐。  

赵蕃　昭礼在虞山与予分路昭礼举王光远在庐山别周元翁明朝山北山南路各  
昔年挂席过江州，曾为庐山尽日留。  
断句得君相举似，夜窗应复梦成游。  

赵蕃　昭礼在虞山与予分路昭礼举王光远在庐山别周元翁明朝山北山南路各  
人物君非第一流，周南底事叹淹留。  
清名所得盖多矣，骑鹤扬州有是不。  

赵蕃　赵龙泉惠书及和三诗且用孙温叟韵作诗见劳次韵  
一纸翻翻正复颇，数诗兼与问云何。  
敢言少日期耕籍，但道今年学荷戈。  
已办向人腰为折，更愁逢彼怒成诃。  
知时未暇伤鹈鴃，拨谷惟思和九歌。  

赵蕃　赵蕲州枉示数诗皆弋阳往还所作经行道间有怀其人作长句寄之  
一饭留人意甚真，数篇仍出好诗新。  
追随却恨向来少，怅望空增别后频。  
到处鹭鸥如习熟，转经山水尽精神。  
可怜吟讽多余地，只是登临无苦人。  

赵蕃　折梅赠答二首  
送君只数梅花节，开到岭梅君不回。  
折得花来有重出，妾惟孤影愧妆台。  

赵蕃　折梅赠答二首  
昔人行役功名误，嗟我何为久未回。  
落尽繁花有青子，期君烟雨上池台。  

赵蕃　真游觅唐舆题诗不见有怀其人八首  
险绝辰州路，曾闻一再行。  
看岩有留句，扪石欠题名。  
四世斯文事，平生一壑情。  
何当从此去，感念在先生。  

赵蕃　真游觅唐舆题诗不见有怀其人八首  
雨后林园合，风前裘褐轻。  
当游元不恶，有士与同行。  
定识田中趣，殊胜俗里情。  
谁过江驿静，日听笋舆声。  

赵蕃　真游觅唐舆题诗不见有怀其人八首  
月上侵衣薄，风来飒鬓秋。  
有觞宽逼仄，无意计沈浮。  
谁念千山底，深怀二老游。  
更阑竟忘寝，诗就不成讴。  

赵蕃　真游觅唐舆题诗不见有怀其人八首  
几岁天台住，今年雁荡游。  
心期在康乐，人谓作监州。  
骑从真能屏，烟霞定赏幽。  
他时期一访，好为蓍诗留。  

赵蕃　真游觅唐舆题诗不见有怀其人八首  
时论归台阁，交情异笠车。  
不甘腰为折，宁使鬓成华。  
莽莽湖之北，悠悠海一涯。  
铜鱼偶逢使，书寄阿戎家。  

赵蕃　真游觅唐舆题诗不见有怀其人八首  
一纸日边裁，千山徼外开。  
所同惟甲子，绝异是人才。  
学问须传授，君家有自来。  
嗟余独何者，道阻乃从洄。  

赵蕃　真游觅唐舆题诗不见有怀其人八首  
相从宁见乐，相别乃知悲。  
况辱平生友，而坚晚岁期。  
已醒临别酒，还读送行诗。  
何况维舟处，苍然暮色时。  

赵蕃　真游觅唐舆题诗不见有怀其人八首  
去矣不为难，山长水又宽。  
未曾摇短棹，已自失危栏。  
厚意烦三友，相要下急滩。  
虽然赊执手，顾免别辞酸。  

赵蕃　枕傍有杜集看其行役诸诗有感复书  
既将取诗名，先应历诗穷。  
不见杜陵老，飘转一世中。  
世学汝不嗜，而顾思此工。  
岂惟人汝憎，造物且见入。  
无须叹苦绝，甑倒与囊空。  

赵蕃　枕上  
道人急打五更钟，窗外悲风正吼松。  
归梦不须惊久客，骤寒便欲作初冬。  

赵蕃　枕上  
鼠上书檠暗，巢惊瓮牖明。  
不眠知夜久，欲起怕寒生。  
城与江山近，秋添鼓角清。  
经营才五字，展转欲残更。  

赵蕃　枕上  
风雨杂荒更，晨鸡不暇鸣。  
客程难去住，秋感易凄清。  
强说骚为仆，那知钱是兄。  
长贫自吾事，未用悔平生。  

赵蕃　枕上有感二首  
霜月有余照，风灯无停光。  
客梦一何短，乡关一何长。  
拊身念艰虞，失足增彷徨。  
平明揽清镜，鬓发应成苍。  

赵蕃　枕上有感二首  
我欲学为农，力耕不逢岁。  
我欲学为士，儒冠多饿死。  
誓将弃犁锄，亦复罢书史。  
长随马少游，浮湛自闾里。  

赵蕃　正月二十二日晚过袁父  
篱落桃花小破红，野田细雨又微风。  
莫嗤款段行难进，正要寻诗漠漠中。  

赵蕃　正月二十四日雨霰交作  
杏花烧空红欲然，柳色亦复青可怜。  
胡为雨霰忽交作，已洗破衾还被绵。  
去冬梅时雪复雪，未省好看冰玉洁。  
只今纵有已残枝，零落教人已愁绝。  
故知好雨当趣耕，快雨仍须作快晴。  
放渠花柳十分事，我欲浩荡郊原行。  

赵蕃　正月九日微雪二首  
霰雪纖纖晚倍寒，梅花清瘦不禁看。  
小园准拟寻诗去，少待侵苔屐齿乾。  

赵蕃　正月九日微雪二首  
小雨因风冻作花，冰梢争竞出槎牙。  
携筇偶作巡檐去，徒倚微吟低帽纱。  

赵蕃　正月六日雪  
立春才十日，春事已交加。  
政苦诗材窘，欣逢眼界赊。  
漫天皆柳絮，何地是梅花。  
无复青帘觅，敲门问酒家。  

赵蕃　正月十六日雪  
竹屋偏宜雪，江亭更受风。  
一杯时自酌，五字不须工。  
柳色全然未，梅花半堕空。  
东江虽可住，吾志在江东。  

赵蕃　正月十三日过邓师契邂逅伯山在焉师契置酒因成五言四韵  
竹已连梢种，梅应带蒂栽。  
因留看书帖，更辱倒尊罍。  
胜士亦俱集，好怀端为开。  
春风不拘束，两鬓自摧颓。  

赵蕃　郑仲理送行六首  
周郎三复似南容，君亦因之师友同。  
岂待湖南始相识，闻风元自大江东。  

赵蕃　郑仲理送行六首  
几度拿舟湘水西，风雩亭下咏而归。  
欢然诸友相忘意，不叩仙坛与佛扉。  

赵蕃　郑仲理送行六首  
坐上每怀歌慷慨，杯行岂复计寻常。  
我知不隔清风面，君想未忘明月章。  

赵蕃　郑仲理送行六首  
溪山廓廓眼增明，鸥鹭依依旧有盟。  
所恨登高临赋处，却嗟我友不同行。  

赵蕃　郑仲理送行六首  
渺然一棹去何之，满目新诗与旧诗。  
细读赠章多好语，顾怜追和却无奇。  

赵蕃　郑仲理送行六首  
病著形骸冷更慵，短檠宁复有新工。  
异时邂逅相逢处，应叹依然旧阿蒙。  

赵蕃　知府提举访求前守凌公遗迹忽于庭庑雨压复壁中得公所题诗赋六绝句  
辰人只识凌刑部，不识尚书晚岁官。  
晚岁功名益堪纪，辰人不识坐荒寒。  

赵蕃　知府提举访求前守凌公遗迹忽于庭庑雨压复壁中得公所题诗赋六绝句  
使君剖竹继先贤，四十于今又六年。  
每恨无从考遗事，但凭亭榄览山川。  

赵蕃　知府提举访求前守凌公遗迹忽于庭庑雨压复壁中得公所题诗赋六绝句  
不因风雨壁宁隳，雅志安和万言中。  
乃知复壁遮防意，是谓知公亦爱公。  

赵蕃　知府提举访求前守凌公遗迹忽于庭庑雨压复壁中得公所题诗赋六绝句  
檐浅终防剥蚀灾，好移深奥示将来。  
更须刻石行于世，公道只今方大开。  

赵蕃　知府提举访求前守凌公遗迹忽于庭庑雨压复壁中得公所题诗赋六绝句  
郡斋新刻总珍藏，得此遗踪益有光。  
再拜从公乞余本，归赍不复恨空囊。  

赵蕃　植梅一株于厅事之后招丞及明叔同观倪严二先辈送酒陈簿送茶因以成  
有竹似吾家，无梅觉欠花。  
移将香索莫，来伴绿交加。  
好事适馈酒，诗情仍得茶。  
相过况非远，胜处莫令赊。  

赵蕃　止宿寮  
虽云居异方，政自生同宇。  
不但撷园蔬，仍须催酿黍。  

赵蕃　至丰城怀温叟叔异南秀欲题之叔异曲江矶之庵已芜甚矣重增太息  
浩浩寒流急，萧萧落木高。  
江山故双剑，人物欠三豪。  
客意已愁绝，风声仍怒号。  
相思意无极，伫立首频搔。  

赵蕃　至节后犹未见梅疑旱使然  
败砌初无菊，空林合有梅。  
如何长至后，不见一枝开。  
岂是春渝信，端缘旱作灾。  
蔬畦与麦垅，满目但黄埃。  

赵蕃　至节矣犹未见梅颇形思渴书呈斯远滕兄主簿前日书来亦问梅花消息并  
言归虽故栖，雅志亦良友。  
奈何数诗筒，不得屡杯酒。  
纵云三十里，每见莫能久。  
是以朝暮间，想思辄成又。  
去年梅花作，佳处犹在口。  
今年梅花期，抚事才转首。  
翩思接中屦，兀若限林薮。  
君行集彤庭，我政安瓮牖。  
西湖觅林逋，东阁怀杜叟。  
寒岁识松坚，同心见兰臭。  
前朝习凿齿，书来问安否。  
并话罗浮山，搞尘应抖擞。  

赵蕃　至日  
今年至日还为客，堕我侵寻老境中。  
照影不堪诗鬓秃，向人无复酒颜红。  
石田茅屋乡关异，官柳野梅时序同。  
试问一廛何所直，苦令飘泊困西东。  

赵蕃　至日雪后简在伯二首  
一雪顿能晴，江山万里明。  
故胜茅屋底，空听滴檐声。  

赵蕃　至日雪后简在伯二首  
灰里拨阴何，恩君欲就哦。  
还忧好时节，来搅或遭呵。  

赵蕃　至日与明叔逸及明叔之子凉孙饮  
至日还为客，穷愁亦去年。  
阴阳自升休，老壮只推迁。  
易险安常度，呴濡无妄怜。  
儿能寿翁酒，不必问遇贤。  

赵蕃　至夜读子肃诗卷帖  
应接有不暇，幽忧能顿除。  
明当增短日，后且怆离居。  
恨我平生友，翻成咫尺疏。  
为生端不易，作客又何如。  

赵蕃　至邑有感二首  
朱弦昔日被歌声，岁月频更感易生。  
唯有锦江桥下水，相逢不改旧时清。  

赵蕃　至邑有感二首  
老稚欢呼南北街，争看前日令君来。  
看花不比玄都观，尽是当时手自栽。  

赵蕃　智门寺后梅开丛竹间斯远举坡公春来幽谷之句因成二绝  
花开的皪固难知，旧识黄州副使诗。  
政使尽开能尔盛，孰知将吐乃为奇。  

赵蕃　智门寺后梅开丛竹间斯远举坡公春来幽谷之句因成二绝  
朋游落寞每形悲，喜甚归来慰所思。  
况在水滨山崦里，两筇相对索梅诗。  

赵蕃　中秋不见月次韵元衡十四夜江干步月五言  
月待今宵满，秋空此夕中。  
与君俱客路，而我欠诗工。  
短发添新白，颓颜失旧红。  
波长嬉属玉，渚远怆宾鸿。  

赵蕃　中秋不见月得斯远所寄诗有怀兼呈远父成父  
中秋不见月，空传江左诗。  
阴晴定俱尔，离合政关兹。  
亦复婆娑否，还成赋咏为。  
溪南旧游地，谁与共襟期。  

赵蕃　中秋风雨骤作怅然有怀简全真沅陵并寄成父弟  
酒尽云间月，诗成雨至风。  
支离如病鹤，吟咏杂寒虫。  
摵摵朝梧叶，萧萧瘦竹风。  
飘零偶天末，憔悴只江东。  

赵蕃　中秋复书  
凉生愁辗转，月上照鬅鬿。  
林壑故对此，溪山逢未曾。  
吟哀蛩伴苦，书绝雁无凭。  
更欲留危坐，枝梧殆不胜。  

赵蕃　中秋寄上饶赴试亲友池阳当涂三沈弟  
中秋佳月去年同，卧病还应记此翁。  
不但婵娟千里共，客游俱在大江东。  

赵蕃　中秋无月呈审知  
前年中秋月，痾鬼方见虐。  
彻曙不得眠，搘炉亲煮药。  
子时过桥来，劳我非赴约。  
评诗杂精粗，有味胜大嚼。  
去年中秋月，应候痾复作。  
少休塘下寺，欲进悲足弱。  
乔松接修竹，听雨仍落落。  
徘徊亦忘寐，孤咏同纬络。  
漂流到今年，高兴属快阁。  
何期悼亡归，舟并南山泊。  
前年呻吟地，追随恍如昨。  
天公似怜我，为遣云垂幕。  
那知千家墀，惨澹对杯酌。  
不然适与值，用趣则相各。  
人世夫何常，明年定忧乐。  

赵蕃　中秋夜作去年今夕仆自北关过吴兴  
明月同千里，寒乡又一秋。  
床随桧阴侧，巾与桂香浮。  
此夕山中趣，它年霅上游。  
诸儿皆楚语，老子自商讴。  

赵蕃　中秋以山居不得与周文对饮况子畅在数百里外也怅然有怀  
山林远俗人，风月亲有辈。  
凉秋半今夕，痼疾况少退。  
诗怀客子哦，酒欠伯仁对。  
百年等梦幻，一笑有成败。  
秃巾倚枯松，赤脚踏断濑。  
何当约二叟，胜践同一会。  

赵蕃　中夜闻雁  
夜阑群物久已息，胡独决起飞仍号。  
江湖虽宽砫缴在，幸勿中机渔猎曹。  

赵蕃　终八月八日发潭州后得绝句四十首  
朝未厌哭大滩声，归近何妨细作程。  
送尽鹅湖青一带，灵山已复远相迎。  

赵蕃　钟子崧己丑岁簿秩满去今自饶州教授还犹选人也感叹之余赋以别  
十四年中三别君，别君每辄叹离群。  
案惟占位崔斯立，客乃无毡郑广文。  
给札不能因狗监，校书从昔老扬云。  
君颜得酒犹能少，我发如霜不可耘。  

赵蕃　种柏  
插柳终惭桂，殷勤买柏栽。  
予如樗栎者，汝自陈梁才。  
今日藩篱护，他年风雨哀。  
人生朝暮尔，此物到云来。  

赵蕃　种菊  
甘菊移时晚，少陵曾有诗。  
落英胡可待，已分阻长饥。  

赵蕃　仲春杂书二首  
社公能作雨，社子复成晴。  
日薄风仍薄，花明柳亦明。  

赵蕃　仲春杂书二首  
二月倏已尽，一春余几多。  
不知花过矣，谁问病如何。  

赵蕃　仲威复枉粥字韵诗见属甚厚不可不答  
盛时无穷民，汉诏优廪粥。  
迩来诏书行，亦赍帛与肉。  
荐才职诸侯，因异驾徵卜。  
共思急贤治，惟日有不足。  
士生幸斯时，讵应隐岩谷。  
盍出致吾君，尧舜其尔俗。  
余孽何足云，况说故地复。  
堂堂胡澹庵，夫子乃其族。  
看君妙人物，门户真不辱。  
必须长养成，明显待拭目。  
而我本散堵，谬赋支离粟。  
宜从力田科，邂逅赋取菽。  
敢如陶渊明，归欤托松菊。  
亦有父时书，续将教人读。  

赵蕃　重别成父二首  
尽室蕲偕隐，持家又即浮。  
可怜居不易，还是食为谋。  
风雨连朝暗，江山千里游。  
不能携汝去，翻觉重吾忧。  

赵蕃　重别成父二首  
中原归尚棘，三墓久成芜。  
未议增封树，先宜增封树，  
先宜禁牧刍。便须营虎落，  
将以护龙雏。不用平安报，  
惟期剪伐无。  

赵蕃　重赋畏知寓斋  
君昔少年日，起家官帝城。  
诸公盛称许，往往动得名。  
夷途一步趋，可到公与卿。  
永怀松柏坚，高谢桃李荣。  
谥斋乃曰渐，毫发无妄行。  
惟时尹夫子，犹躬南山耕。  
是公妙言语，一字与不轻。  
铭能为君述，君志益以明。  
蹉跎才几何，白发殆数茎。  
低回尚前衔，牢落方南征。  
潇湘清绝地，屈贾放逐情。  
感今重恻古，慨叹识此生。  
究竟渐之义，顾未忘蘖萌。  
彼哉少年事，老矣夫何营。  
彻之易以寓，俯梦仰辄惊。  
何止宦为客，身悟浮云更。  
南轩子张子，好学如玄成。  
奋然吐长句，真觉万户轻。  
尹张志则异，与君尽同盟。  
见君极空洞，不比小器盈。  
嗣宗绝臧否，白眼常若瞠。  
司马万事好，是中差自宏。  
看君接物际，二士盖熟评。  
君今家山居，扁榜犹在桁。  
傍陈漆园书，立参舆倚衡。  
因兹大有得，居穷亦如亨，  
嗟我道学晚，颇困尘网缨。  
性又多忤物，举足逢沟阬。  
誓将过君斋，指南问初程。  
但恐持寸莛，莫致洪钟鸣。  

赵蕃　重过东湖二首  
忆昨追凉孺子亭，再来荷柳竞调零。  
试当止水凭栏看，我亦疏髯白数茎。  

赵蕃　重过东湖二首  
敝车羸服豫章城，几向东湖得细行。  
不但屡来人似识，白鸥相惯亦忘惊。  

赵蕃　重怀思隐之作因回使寄明叔兼呈从礼景立  
问讯新篁今几长，高应出屋睛侵廊。  
遥怜初日弄碎影，相见午风传细香。  
卧看行吟君得意，昼思宵寐我回肠。  
譯门为戒须高眼，有客能来傥姓王。  

赵蕃　重九才四日尔风雨如此病卧殊亡聊小儿辈取酒饮予且索作诗强和渊明  
久不观陶诗，仿佛如前生。  
忽此迫重九，意是渠所我。  
我方卧病中，斋居忘昏明。  
不知檐雨落，但觉奔涛声。  
两儿绝可怜，弱者才五龄。  
深悯乃翁惫，取酒前为倾。  
岁月已如许，我衰难复荣。  
但愿此可安，闾里无异情。  
何必议徙居，终焉计将成。  

赵蕃　重九前一日东流道中  
明日乃重九，今晨更天涯。  
马嘶原上草，菊放崖边花。  
吾家白云合，归路青嶂赊。  
去去无复道，行行空自嗟。  

赵蕃　重送处州斯远三首  
登临长病独成吟，连壁相依照映深。  
寄谢青山无偃蹇，好听绝唱乱清音。  

赵蕃　重送处州斯远三首  
万木苍苍古钓台，白云楼观隔溪开。  
赋成赤壁后无对，好与驱从笔下来。  

赵蕃　重送处州斯远三首  
文字投盟不计官，古人能尔在今难。  
使君于此自为德，我辈因留后代看。  

赵蕃　重送刘伯瑞二首  
蓬蓬楼鼓趣征航，草草邮亭共别觞。  
对面已惊时节换，分襟难复话言长。  
君今去路云霄逼，我正落身糟黮傍。  
邂逅诗成傥垂寄，年年有雁到衡阳。  

赵蕃　重送刘伯瑞二首  
连朝细读远斋诗，感旧伤今意可知。  
陶写要凭杯面绿，萧条只益镜中丝。  
人生未哆乖离恨，君云足宽兄弟思。  
骥未作官文解印，独嗟和也废吹篪。  

赵蕃　重午日摘楷杷荐酒因成两绝句  
已载相如赋，还披杜老诗。  
团团自长叶，佳实欠累累。  

赵蕃　重午日摘楷杷荐酒因成两绝句  
罗酒能祛虑，昌阳解引年。  
楚君为楚节，湘客念湘船。  

赵蕃　重阳甫近菊殊未花而木犀再开遂成一绝  
今年为况添萧瑟，无菊能酬九日杯。  
天意似怜愁欲绝，故令岩桂为重开。  

赵蕃　重阳后一日作  
昨日重阳故作晴，今晨阴惨倍愁生。  
凭高已负登临约，展卷空余赋咏情。  
篱下菊香殊寂寞，瓶中桂影谩凄清。  
感今怀古无穷意，只取村醪细细倾。  

赵蕃　重阳近矣风雨骤至诵邠老满城风雨近重阳之句辄为一章书呈教授沅陵  
好诗不在多，自足传不朽。  
池塘生春草，余句世无取。  
诗家黄州潘，苏黄逮师友。  
六义极渊源，一贯相授受。  
秋风有奇思，箪瓢忘巷陋。  
奈何催租人，败之不使就。  
我谓此七字，已敌三千首。  
政使无败者，意尽终难又。  
纵令葺成章，未免加饤饾。  
衣锦欲尚絥，何尝炫文绣。  
一洗凡马空，浪说充天厩。  
重阳晴则已，雨必风在口。  
今兹季月来，阴雨变时候。  
愔愔爵罗门，寂寂鸟噪牖。  
黄花冷未芳，黄叶扫复有。  
颇将写吾怀，渠在那出手。  
并想东篱人，瞻前忽焉后。  

赵蕃　重阳前一日同成交二儿游新庵  
细雨不湿路，薄云空碍山。  
穷居嫌局趣，乘兴偶跻攀。  
并水枫初落，悬崖菊未斑。  
清游了无累，短句不须删。  

赵蕃　重阳日  
仆夫催蓐食，客子叹萧晨。  
青嶂如迎客，黄花似笑人。  
所思空脉脉，何是罢踷踷。  
未慕龙山达，深怀靖节真。  

赵蕃　舟行  
下水复上水，暮秋仍早秋。  
暂归非去吏，触绪苦添愁。  
本乏风雅作，谩于山水游。  
经营欲终日，人谓我何求。  

赵蕃　舟行  
夜来投宿定花浦，乞晓占风更前迈。  
波涛汹涌势莫遏。顾视吾舟真若芥。  
是时霜威甚可怖，篙师战缩不可耐。  
急温浊酒浇肺肝，向者饥寒夫安在。  
自怜不比娄师德，未可轻犯垂堂戒。  
径搜苦语谢江神，恐惧偷生勿吾怪。  

赵蕃　舟行赋山中梅花  
自与松筠并，宁容草棘欺。  
盈盈皆正色，脉脉匪邪思。  
照水初开处，临风欲坠时。  
深幽殊可念，酹酒侑之诗。  

赵蕃　舟行遇雪三首  
老树槎牙冻不枯，雪花初集更敷腴。  
悬崖斗峻人踪绝，漠漠荒祠落社乌。  

赵蕃　舟行遇雪三首  
沙嘴萦分直更纡，望中不尽渺愁予。  
晚来一雨便成雪，翠巘修林同一如。  

赵蕃　舟中病思三首  
桑叶绿已病，枫林黄亦危。  
行舟得秋日，满路入新诗。  
照水惊非昔，临风病不支。  
乾坤一惠施，吾事独多奇。  

赵蕃　舟中病思三首  
已见横山塔，兰溪路不多。  
青铜吾欠此，竹叶奈渠何。  
贫病成驱役，幽忧复放歌。  
平生钓台下，老矣负渔蓑。  

赵蕃　舟中病思三首  
日脚阴晴屡，船身坐卧俱。  
溪山无入望，覊旅孰为娱。  
路识长安近，名非短策图。  
无迷蔡谟蟹，且觅季鹰鲈。  

赵蕃　舟中读子进昆仲西游集有怀其人作诗寄之并示成父弟二首  
君是三株树，子非两玉人。  
水南留步武，竹隐记风神。  
往者兄同弟，今焉越与秦。  
细哦诗语妙，如款笑谈真。  

赵蕃　舟中读子进昆仲西游集有怀其人作诗寄之并示成父弟二首  
文士今固有，未闻居一门。  
松筠无异操，茧蕙若同根。  
试问临风读，何如把酒论。  
兹行羡吾弟，弭檝向湖村。  

赵蕃　舟中独饮  
已是支离百不禁，况堪多病苦相侵。  
村沽纵薄可不醉，梅半落时天政阴。  

赵蕃　舟中二首  
频岁崎岖道路劳，江山妙处属吾曹。  
欲将一笼盛归去，安得并州快剪刀。  

赵蕃　舟中二首  
岁月侵人去若奔，雪消归水不留痕。  
诗情本自无多子，深谢江山稍见存。  

赵蕃　舟中清明  
三日舟行风打头，春愁那更值覊愁。  
一年谁似清明节，忍向天涯除破休。  

赵蕃　舟中晚作二绝  
天如悭此好江山，故遣风帆送我还。  
日暮白鸥犹未宿，冲烟时复度前湾。  

赵蕃　舟中晚作二绝  
严婺江山天下奇，经行凡作几篇诗。  
何当便毕尚平趣，占断清波垂钓丝。  

赵蕃　舟中雨  
秋草犹青可放牛，雨林如豁更鸣鸠。  
荒鸡渺渺三家墅，白鸟悠悠数里洲。  

赵蕃　舟中雨作  
旱而逢小雨，月亦当季秋。  
便觉重阳近，还成一舸游。  
关余荒径菊，愧尔没波鸥。  
诗就云如卷，推篷得纵求。  

赵蕃　周江州有灵壁石赵蕲州名以玉芝周索诗为赋一首  
论石如论玉，贵德不贵名。  
形似偶尔同，未妨聊置评。  
呜呼禹甸破，土贡久莫并。  
问公安取此，万里随南征。  
向来四方游，束书与俱擎。  
愧彼钱马癖，寄我山林盟。  
风流蕲州守，夙有能诗声。  
见之谥以芝，用意真不轻。  
谓公许器质，一再临专城。  
宜为斋房秀，作瑞于圣明。  
未应如商山，寂寞身中清。  
须公力勉旃，石亦当与荣。  
念我匪能赋，徵索见公情。  
又惟此必诗，落笔空汗生。  
传闻南池上，有石来自英。  
我虽未识面，想像犹弟兄。  

赵蕃　周十三丈约同马三丈入青原山赋诗五首以记行  
渡江不待饷，胜士约三行。  
梦境故常在，重来年漫更。  
又成春雾扫，何日野田耕。  
要向思公问，灯明香缕横。  

赵蕃　周十三丈约同马三丈入青原山赋诗五首以记行  
有见匪山色，所闻非市声。  
思公藏有塔，钓士隐无名。  
兀兀故林愿，悠悠流俗情。  
经禅虽未暇，樵牧念余生。  

赵蕃　周十三丈约同马三丈入青原山赋诗五首以记行  
艇子君先唤，篮舆我复追。  
闻钟疑寺直，见塔上林移。  
早起犹思睡，冲寒故宽羸。  
山游定何得，饭饱细吟诗。  

赵蕃　周十三丈约同马三丈入青原山赋诗五首以记行  
萧散得终日，驱驰难久居。  
灭瘢苏病竹，抛食引潜鱼。  
问话僧寻蜀，多茶椀似卢。  
主人佛事外，游戏亦多余。  

赵蕃　周十三丈约同马三丈入青原山赋诗五首以记行  
游山忘襩被，唤渡已无航。  
隔岸初更动，缘沙数里长。  
大呼空亟疾，小立更微茫。  
莫遣眠鸥觉，笑人朝夕忙。  

赵蕃　周文显之子来过因斯远过余于智门相与坐于遗爱亭上书所见附寄文显  
仲冬六日如春旦，偶向溪亭适吾倦。  
山耶云耶远莫知，但见青苍属仍断。  
其余杂树亦稍稍，复有深溪临断岸。  
谓言雨后当有梅，倚薄敷丛忽陵乱。  
一杯共摩石田甘，走笔题诗待君窜，  
。因之并寄伯仁君，  
傥肯来游驱款段。  

赵蕃　周愚聊出示杨谨仲墨帖  
成都旧日扬雄宅，今在清江鸥鹭洲。  
颇念书题成间阔，忽逢翰墨见风流。  
芗林草木年仍故，此老诗篇晚更遒。  
官事安能久覊我，何时载子以扁舟。  

赵蕃　周愚卿求所藏灵壁石名堆云  
一自风尘没泗滨，英遗何敢漫嶙峋。  
崩腾直自天边落，拳握空夸席上珍。  
好事了知真是癖，倾家务买不论贫。  
不来俗客仍须钥，夜半负舟端有人。  

赵蕃　周愚卿同丁永年陈明叔见饯于去城之十里致严堂经夕乃别  
林表枫能赤，崖边菊许长。  
别情俱惨憺，风日倍荒凉。  
岂为钟情极，端由取友良。  
颓然醒杂意，初不累杯觞。  

赵蕃　周愚卿同内子游仰山南岳后予一日行途中寄之  
溟蒙初莫辨，飘洒忽成妍。  
地岂三千界，山迷尺五天。  
画图宁有此，言句可无传。  
却恨与周子，行差一日先。  

赵蕃　周愚卿以二苏先生李公择共同体鲁直秦少游直迹见示敬赋四十字  
苏李是吾师，黄秦实嗣之。  
爱其吟可老，得自买倾资。  
有本皆如是，斯文不在兹。  
因知乃翁意，遗子以鎡基。  

赵蕃　周愚卿用荀卿氏之语以遇名斋从余求诗为赋古意一首  
世俗争知竞冶容，纷纷墙穴交相从。  
谁知亦有秉正色，奉养辛勤供织舂。  
过期不嫁心不悔，偃蹇数夫终德配。  
君不见兰生林下久含章，得时可以充君佩。  

赵蕃　周袁州惠建茶黑笃耨以四十字谢之  
书斋怜寂寞，书札慰荒凉。  
劝把春风椀，仍薰知见香。  
未忧欺短褐，宁虑厄枯肠。  
尘思如能雪，诗情或可昌。  

赵蕃　周允升见临已而步过其书堂二诗赠之  
涟川川上一书堂，岸缺篱崩径亦荒。  
问讯主人空日日，自怜求友亦皇皇。  
岂期雪后能相过，不惮风前往送将。  
陇菜半芜梅摘索，未妨小立更寻香。  

赵蕃　周允升见临已而步过其书堂二诗赠之  
问学知君有所从，未闻论事剧谈锋。  
滔滔元自滥觞水，凛凛定期寒岁松。  
不负师承经子厚，共于人物惜元龙。  
涟山川上书堂路，宁复斯人旧履踪。  

赵蕃　骤寒二首  
一晴疑尚暑，一雨顿能寒。  
气候从兹变，病躯那得安。  
频闻风淅淅，不风日团团。  
附火贪新燎，添衣怯带宽。  

赵蕃　骤寒二首  
日薄林园静，天寒鸟雀微。  
无人行古径，有客滞荆扉。  
疾病淹时久，新朋枉问稀。  
渐谙风俗异，还觉岁年非。  

赵蕃　骤寒简明叔闻仲威数过之  
相逢日日讶冬暄，为此阴寒仅覆翻。  
破屋未愁茅尽卷，近林无奈鸟相喧。  
驰驱短景贪黄卷，咫尺梅花忆故园。  
闻道频迂长者辙，教儿勿掩席为门。  

赵蕃　骤雨  
乍觉尘成敛，旋闻土亦香。  
沟渠勇飞溅，竹树返青苍。  
既使雷先戒，还资风助狂。  
未充田父望，聊益病夫凉。  

赵蕃　骤雨记所见  
翠簊萧骚入屋寒，歨惊平地起风湍。  
驯除饥雀低飞去，弱羽毰毸似畏弹。  

赵蕃　朱村道中  
绿竹人家近小塘，暮秋村酿熟村场。  
我行甚亟忘休歇，孤负木犀来往香。  

赵蕃　诸公皆和诗再用韵并属湛挺之七首  
谊也期淹速，渊乎任去留。  
服来占夏首，归去及春头。  
岂必忧怀累，当从乐处求。  
控揣终异物，窈窕一孤舟。  

赵蕃　诸公皆和诗再用韵并属湛挺之七首  
戢戢一天翮，纷纷凡马群。  
回头异生死，对面或公君。  
渐欲薰莸等，反嫌黑白分。  
居然撄众怒，政尔怯孤军。  

赵蕃　诸公皆和诗再用韵并属湛挺之七首  
翰墨平生友，江山数面亲。  
诵骚悲楚国，访古失秦民。  
丘壑岂无趣，尘埃空此身。  
风行思数数，粮食厌频频。  

赵蕃　诸公皆和诗再用韵并属湛挺之七首  
吴楚他乡外，沅湘久客间。  
已知身若赘，讵惜鬓成斑。  
酒债贫常有，诗坛老倦攀。  
穷猿难择木，怨鹤望还山。  

赵蕃　诸公皆和诗再用韵并属湛挺之七首  
和我閒中句，俱来作者人。  
步吟才勃窣，耸咏忽嶙峋。  
浪说能声喜，端虞试问巡。  
天资固有分，野性杂难驯。  

赵蕃　诸公皆和诗再用韵并属湛挺之七首  
投老知何地，此生休问天。  
未须悲坎轲，聊复寄蹁跹。  
但觉官如缚，浑忘诗似禅。  
不堪儿子诵，敢望故人传。  

赵蕃　诸公皆和诗再用韵并属湛挺之七首  
旧作游梁倦，今成去鲁迟。  
跳珠先集霰，冻雨乱芬丝。  
萧瑟夜来酒，悲凉别后诗。  
洞庭归雁蚤，枉寄莫迟为。  

赵蕃　竹迳  
一日犹思种，长年可不栽。  
初时丛足玩，岁久径成开。  
明月虽妨约，清风得叙怀。  
未须缘客扫，频肯为诗来。  

赵蕃　竹岩道间  
前山后山异夷险，昨日今日分炎凉。  
人间万事只如此，那似一杯真意长。  

赵蕃　竹隐新篱  
地迥阙虎落，秋来逢鼠偷。  
贫居乏给使，力作费营谋。  
邻近俱相集，欢言卒未休。  
浊醪浇渴肺，香饭饱饥喉。  
密簊分新翠，深林失故稠。  
斩除才就束，委积动成丘。  
经布潜依堑，蛇行曲过沟。  
周遭类屏障，森列胜戈予。  
黄耳斯逃责，青毡好在不。  
幽栖知有托，高枕得无忧。  

赵蕃　主山湖围二渡  
主山渡头成久立，长年傲客呼从疾。  
撑舟来前仅如掌，溯波却下几百尺。  
湖围桥坏新有船，众壑奔流会一川。  
嗟我胡为数此险，争似饭余牛背眠。  

赵蕃　祝君适中所所居南山岩花二种日玉梅日含笑者为况名乃适中自制人鲜  
柯茎全与腊梅同，色洁香幽梅亦通。  
以玉谥之真不僭，何须汉赋楚骚中。  

赵蕃　祝君适中所所居南山岩花二种日玉梅日含笑者为况名乃适中自制人鲜  
南山含壁尽阳冈，草木朝朝被宠光。  
梅事已居桃李上，尔于梅也更前行。  

赵蕃　祝君适中所所居南山岩花二种日玉梅日含笑者为况名乃适中自制人鲜  
大笑能株小作丛，吐香全似酒微中。  
旧观但比山花白，无此枝头破颗红。  

赵蕃　祝君适中所所居南山岩花二种日玉梅日含笑者为况名乃适中自制人鲜  
含笑初无巧笑容，未知名字复谁从。  
尔今顾有嫣然状，不笑春风却笑冬。  

赵蕃　祝君适中所所居南山岩花二种日玉梅日含笑者为况名乃适中自制人鲜  
蜡梅当日过苏黄，名压西川旧海棠。  
太息此花终未遇，而余与子漫平章。  

赵蕃　祝游子泉刘叔通二家孤寡  
贫贱可余置，死生无彼抛。  
遗书曾不博，斗粟与枝巢。  

赵蕃　追路送诚斋到滩头驿  
树树春花阜，田田秀来滋。  
虽持玉节贵，不废笋舆诗。  
追送宁辞远，乖离故在兹。  
无嗔白头旧，一见有深知。  

赵蕃　卓文君  
成都共逸为琴心，岂不尝闻赋丽淫。  
重聘茂陵今已晚，不须多赋白头吟。  

赵蕃　斫病竹  
采掘宁悭供，护持期有成。  
时今阅春夏，尔独意枯荣。  
琐碎日无影，萧骚风罢声。  
樵苏勿怀辱，而我岂无情。  

赵蕃　子畅尉曹秩满侍亲摄户掾于上饶赋诗二首以送之  
游君父子间，情谊等骨肉。  
那知三年度，但谓一日足。  
今晨复何事，溪头有行舳。  
临别惨莫言，裴回谩瞻瞩。  

赵蕃　子畅尉曹秩满侍亲摄户掾于上饶赋诗二首以送之  
平生几游居，有亲亦有故。  
一饭或相忘，素书不能屡。  
心知世情薄，但益古人慕。  
如君父子贤，百盖一二数。  

赵蕃　子畅慰曹用赠沅陵韵作诗见示亦用韵奉酬  
元佑于今几故家，要寻遗事渺难涯。  
虚名可愧铁炉冒，实美当知丙穴嘉。  
柱后惠文余故窘，伍符尺籍子无嗟。  
神仙也说多官府，何物蜂房亦趁衙。  

赵蕃　子畅雨中见过且惠以诗乃用蕃谢文显载酒之韵复用韵为答并简文显  
草本荒凉门半掩，故人谁肯为予来。  
要师原宪安非病，敢学襄阳怨不才。  
春自堂堂花更落，发今种种老其催。  
谢安故有东山志，过我题诗拭砚埃。  

赵蕃　子畅雨中见过且惠以诗乃用蕃谢文显载酒之韵复用韵为答并简文显  
雨合茅檐书罢看，惠然君乃过苏端。  
浇胸细酌杯中物，洗耳饱听溪上湍。  
近喜同参诗有味，晚期偕隐谷名盘。  
因声寄谢周夫子，文行如斯古亦难。  

赵蕃　子耕录寄老圃赋及千秋观诸诗寄谢  
歆向当年苦持难，少卿为有广之风。  
求君政合形骸外，笑我犹拘意匠中。  
远寄一朝成暴富，深藏没世免终穷。  
客来剩喜夸张事，何幸交游得是公。  

赵蕃　子进昆仲俱和寄怀三诗复次韵  
此山只合便终焉，底用心劳学计然。  
贫贱已安身外事，功名宁顾俗间缘。  
旧游要纪东南胜，有句须从甲乙编。  
闲向晴窗遮老眼，亦堪时伴结跏禅。  

赵蕃　子进昆仲俱和寄怀三诗复次韵  
吉途荆棘少人行，制礼难招鲁二生。  
世上儿曹俱覆输，公家伯仲自争衡。  
一年欲尽见松秀，众水莫污知渭清。  
保此不渝真有道，更须直以所能鸣。  

赵蕃　子进昆仲俱和寄怀三诗复次韵  
有竹相娱道岂孤，信知造物未遗予。  
交游更许得奇士，保社却嗟无定居。  
怀玉近传酬倡集，荆溪与说往还书。  
世人徇利轻翻覆，我辈百年端一如。  

赵蕃　子进示怀玉诗卷有归途见怀恨不同游二诗次韵  
望压大江东，兹峰独著雄。  
潜珍伏其下，神画隐于中。  
旧俗多庞说，因公得髓穷。  
从今逢有问，身与到山同。  

赵蕃　子进示怀玉诗卷有归途见怀恨不同游二诗次韵  
山有英灵在，眼应青白分。  
问禅公得髓，呈佛我无文。  
意赏人知独，神游默固群。  
清诗传妙旨，读罢雨花纷。  

赵蕃　子进游怀玉山度必有诗未辱寄来作诗索之  
秋日清且美，于游也固宜。  
迨今冬已仲，墐户惟其时。  
若人兴公家，嗜好夙有诗。  
几谭岩壑间，尘落不自知。  
靡辞陟降难，顾病风露披。  
旧闻怀玉山，地置多侧危。  
我为是邦人，每恨著脚迟。  
闻公勇决往，身住心俱驰。  
是邦有兹山，盖已千祀垂。  
曩者君夫子，携家隐于斯。  
与山结胜因，诗成多及之。  
去年公二仲，探讨曾至兹。  
今公又继去，秘密真无遗。  
山名谓怀玉，自昔传我疑，  
众作乃圭璧，名实信不欺。  
书来报行程，快读只欠诗。  
春膏有余否，佳笔锐若锥。  
会当写真行，寄我光茅茨。  

赵蕃　子进子仪过予山居子进有诗次韵呈子进兄弟二首  
蓬蔴成蔽蔚，邻曲断经过。  
茶供同桑苧，香闻共补陀。  
寒蒲空有节，古井久无波。  
尚病留余习，诗成索细哦。  

赵蕃　子进子仪过予山居子进有诗次韵呈子进兄弟二首  
荆豨有三士，求识自初年。  
才大俱诗伯，公惟愧饮仙。  
结交期耐久，过我地忘偏。  
惭愧衡门下，今成顿有边。  

赵蕃　子肃示九日山谷间怀兄弟三诗因怀子进子仪次韵并呈子肃  
我为怀玉人，不踏怀玉路。  
非因访仙懒，自畏触巑去。  
闻君兄弟往，勇决不少顾。  
念将摄衣从，欲行却回虑。  
人云山峰高，白日蔽烟雾。  
况方迫穷冬，我褐犹未具。  
虽欣陟幽遐，政恐成疾痼。  
以兹不暇游，心与飞云溯。  
君还得新作，快读喜莫喻。  
上言道傍见，次及岩下趣。  
恨无龙眠手，按此摅毫素。  
昔君家兴公，曾为海山赋。  
至今斯文名，殆将压彪固。  
凄凉禅月踪，牢落高人住。  
得君为著眼，草木应亦豫。  
好事俨上人，方集山中故。  

赵蕃　子肃以古风见还诗轴颇述归田之乐次韵答之  
春风忽满目，感叹离群居。  
郊行竟何之，野蔓徒侵裾。  
仰看岭头云，片段随卷舒。  
悠然若有得，似我心地初。  
乃愧学道晚，何时悟真如。  
自兹稍鞭策，齿发及未痚。  
有儿幸成丁，可以亲犁鉯。  
要同商州民，穷功治山畲。  
王租及时了，优游伴樵渔。  
时乘少游马，或卧渊明舆。  
所过辄就醉，其他焉取余。  
此计傥遂心，谁能更淫书。  
公诗胡为哉，指南实前车。  
事贵在勇决，駸駸岁将除。  

赵蕃　紫君林  
箨脱始犹青，粉滋旋变紫。  
斩伐不须加，森然自堪倚。  

赵蕃　自安仁至豫章途中杂兴十九首  
野市穿残路接溪，败船糜索两相依。  
居人欲渡频回首，客子将行屡揽衣。  

赵蕃　自安仁至豫章途中杂兴十九首  
漠漠平芜远际天，青山若个暗霾烟。  
行人更说桥新断，试遣招呼与借船。  

赵蕃　自安仁至豫章途中杂兴十九首  
极目荒陂十里余，坏塍依约旧犂锄。  
问言业薄无牛力，更说州家催积租。  

赵蕃　自安仁至豫章途中杂兴十九首  
几日舟行罢作诗，直缘山水剩含辉。  
今朝眼界荒凉甚，却遣毫端为解围。  

赵蕃　自安仁至豫章途中杂兴十九首  
快雨悬知亦快晴，解包何惜片时程。  
须臾雨止晴能好，一道云山泼眼明。  

赵蕃　自安仁至豫章途中杂兴十九首  
小立溪头唤野航，雨余林木倍森凉。  
少焉步到临流寺，鹳鹤飞鸣满夕阳。  

赵蕃　自安仁至豫章途中杂兴十九首  
郡邑贪残固合诛，釁端繇尔复何如。  
官军可怖无轻敌，直恐微躯不足锄。  

赵蕃　自安仁至豫章途中杂兴十九首  
积潦当涂三尺强，箂舆那得代浮梁。  
脱靴直厉成孤笑，赤脚踏冰思旧狂。  

赵蕃　自安仁至豫章途中杂兴十九首  
草树葱茏山有衣，稻身刺水绿生漪。  
眼中风物方人境，犬吠鸡帝间扊扅。  

赵蕃　自安仁至豫章途中杂兴十九首  
平生食肉吾无相，雨甲烟苗足慰贫。  
几日山行更无此，况堪拈米恶于尘。  

赵蕃　自安仁至豫章途中杂兴十九首  
提封俱是太平人，尔辈何缘独苦辛。  
见说穷南有蛮蜑，直疑于此是比邻。  

赵蕃　自安仁至豫章途中杂兴十九首  
参天落落复青青，风过笙竽得细听。  
睡思莫将茶料理，只须卧-¤片时醒。  

赵蕃　自安仁至豫章途中杂兴十九首  
虬龙天矫已分形，想象灵根长茯苓。  
安得一椽风雨庇，要思服食制颓龄。  

赵蕃　自安仁至豫章途中杂兴十九首  
已是酴醾堕玉尘，尚余芍药殿残春。  
山行寂寞那逢此，喜向僧房见斩新。  

赵蕃　自安仁至豫章途中杂兴十九首  
晓雨犹偷客枕安，重烦啼鸟报艰难。  
整车欲去还休歇，云合忘踪山四攒。  

赵蕃　自安仁至豫章途中杂兴十九首  
时雨催农不厌多，客行无奈路长何。  
怨咨何与天公事，慷慨聊为劳者歌。  

赵蕃　自安仁至豫章途中杂兴十九首  
农事催人未遽央，种秧未了插秧忙。  
田家作苦吾常逸，所愧饥寒趋路旁。  

赵蕃　自吉水乘月放舟至玄潭  
木叶未尽脱，水光真接天。  
苍然江上石，兀尔渡头船。  
酒有三杯饱，诗无万斛泉。  
冥冥鸿鹄举，渺渺鹭鸥眠。  

赵蕃　自江下徒步至庙山  
雪岭紆糊未消，云林烂漫合仍飘。  
一儿跨{特寺换孛}饮田水，几担束梅同负樵。  
泥滓无嗟庙山路，魂栖正避浙江潮。  
污人更尔缁尘远，满眼何无诗思饶。  

赵蕃　自九度至衡岳呈同游潘文叔二首  
荦确浑因石，飕飗半以松。  
秋鸡添老状，老木怯秋容。  
迩日朱张句，当年韩杜踪。  
辞工欠诗本，理到倚谈锋。  

赵蕃　自九度至衡岳呈同游潘文叔二首  
衡岳文公寺，南昌梅福官。  
意驰虽若近，身到每疑难。  
社木怅鸣櫨，集贤欣解鞍。  
未须论契阔，聊复话围栾。  

赵蕃　自溧阳达上塘官河舟屡行矣不能尽名其所经偶书小韵  
平生溧阳船，白首凡几遭。  
宜其登览地，靡复应接劳。  
吴流乱如带，吴岫冗若毛。  
吴人阙共载，吴语闻空嘈。  
虽云面目熟，竟尔名字逃。  
冬常置雨雪，春复冲波涛。  
兹行又累日，逆风苦悲号。  
曾微咫尺帆，颇费千万篙。  
一以付累句，再焉兹薄醪。  
诗书陶靖节，相马九方皋。  

赵蕃　自桃川至辰州绝句四十有二  
瓮子滩头百丈牵，此其小小大犹前。  
命轻人鮳曾闻说，楚罗悬知险并然。  

赵蕃　自桃川至辰州绝句四十有二  
过了矶头尚有{左氵右韦}，长江万里此为稀。  
怅予何可数乘此，宜尔山禽频劝归。  

赵蕃　自桃川至辰州绝句四十有二  
上得矶来势已危，忽然缆断不能支。  
惊心钓渚河边石，值尔应当应手糜。  

赵蕃　自桃川至辰州绝句四十有二  
钓石疑为借石低，月岩穿石两空梯。  
逃虚尚说闻人喜，况此依然面目迷。  

赵蕃　自桃川至辰州绝句四十有二  
草屋竹门江岸旁，三三两两竞携将。  
尔曹应念宦游好，不念西来道阻长。  

赵蕃　自桃川至辰州绝句四十有二  
夷望山前几钓篷，不惟能雨又能风。  
吾身故作愧王瓠，爱此沿洄敏似鸿。  

赵蕃　自桃川至辰州绝句四十有二  
晓雨蒙蒙山欲空，少晴还觉练摇风。  
扁舟十日夫何事，只有看山不负公。  

赵蕃　自桃川至辰州绝句四十有二  
水势才收一丈余，晓来雷雨又何如。  
天民天恤应堪恃，我自多忧雪满梳。  

赵蕃　自桃川至辰州绝句四十有二  
山鸟初鸣麂度滩，少焉还叫火炎山。  
仆来告我为晴候，穴雨巢风不可删。  

赵蕃　自桃川至辰州绝句四十有二  
试手滩头水乱流，铁枪崖下晚维舟。  
两阶舞羽方閒暇，何事兹名有佩牛。  

赵蕃　自桃川至辰州绝句四十有二  
滟澦瞿唐昔未行，狼头鹿角旧闻名。  
辰州瓮子滩头路，夷险不知谁弟兄。  

赵蕃　自桃川至辰州绝句四十有二  
明月山前明月池，两崖壁立类磨治。  
浯溪未识应相似，好刻中兴第二碑。  

赵蕃　自桃川至辰州绝句四十有二  
巨壁撑空不可干，小山亦复四巑屼。  
犹言水后浑无右，不尔应当行路难。  

赵蕃　自桃川至辰州绝句四十有二  
一篙真可百滩空，赣水辰溪大略同。  
我乃涨余方逆上，终朝歌笑愧篙工。  

赵蕃　自桃川至辰州绝句四十有二  
谁道蛮州异故园，夏来草木亦苍然。  
扶疏绕屋平生句，有愧青山啼杜鹃。  

赵蕃　自桃川至辰州绝句四十有二  
风头日日望西南，雨脚悬知不与参。  
昨夜北风今日冷，又惊数点落毵毵。  

赵蕃　自桃川至辰州绝句四十有二  
患难嗟予已素行，今朝滩里挽仍撑。  
心乎讵敢怀尤怨，命尔何能计死生。  

赵蕃　自桃川至辰州绝句四十有二  
无策资身每自嗤，始谋不善悔何追。  
行乎患难宁今日，何暇更论淹速期。  

赵蕃　自桃川至辰州绝句四十有二  
飞流溅沫瀑争礲，电击雷惊江落洪。  
尽日喧喧不能息，诵书妨我课儿童。  

赵蕃　自桃川至辰州绝句四十有二  
望极千山不见村，忽逢三两仅崖根。  
几年生聚才如此，信是荒寒不足论。  

赵蕃　自桃川至辰州绝句四十有二  
美玉曾闻种得生，精金此地亦陶成。  
不知造物须生此，何似嘉禾令土平。  

赵蕃　自桃川至辰州绝句四十有二  
滩里惊涛怖杀人，潭中净绿数浮鳞。  
如何咫尺能悬隔，物外区中信莫伦。  

赵蕃　自桃川至辰州绝句四十有二  
雨堕初看珠颗圆，风来忽散縠丝牵。  
青山四合江如泻，忆著桐江江上船。  

赵蕃　自桃川至辰州绝句四十有二  
脱粟粗供朝暮餐，也求鱼菜强充盘。  
鱼今绝市菜无有，欲问居人啖马兰。  

赵蕃　自桃川至辰州绝句四十有二  
摘得青梅江岸边，儿童竞食也堪怜。  
山青指问红何样，说是石榴花欲然。  

赵蕃　自桃川至辰州绝句四十有二  
不但投林雀闹枝，沙禽水宿亦争涯。  
不然故欲相呼唤，恨我形单影自随。  

赵蕃　自桃川至辰州绝句四十有二  
一月山行意未厌，晚晴仍对雨纖纖。  
回思浪涌涛翻际，宁有于今安且恬。  

赵蕃　自桃川至辰州绝句四十有二  
新绿深深嫩更黄，非花非草定何香。  
故山草木皆余爱，最爱抽梢竹过墙。  

赵蕃　自桃川至辰州绝句四十有二  
性有耽山且画看，阴晴朝暮若能殚。  
天公似病诗才窄，乞与西来眼界宽。  

赵蕃　自桃川至辰州绝句四十有二  
细雨冥冥梅欲黄，故怜时节似江乡。  
有书不读高成束，蒸败蠹侵谁与防。  

赵蕃　自桃川至辰州绝句四十有二  
雨来山色暗成愁，雨后波光翠欲浮。  
山色水光元自好，宦情羇思苦悠悠。  

赵蕃　自桃川至辰州绝句四十有二  
一春多雨慧当悭，今岁还防似去年。  
玉历检来知小满，又愁阴久碍蚕眠。  

赵蕃　自桃川至辰州绝句四十有二  
山禽嘲哳意都迷，滑滑仍愁叫竹鸡。  
侧帽历听如有感，数声何声啭黄鹂。  

赵蕃　自桃川至辰州绝句四十有二  
前有天随后老坡，杞粮仍欲寿西河。  
吾今何意更思此，但喜杯羹风味多。  

赵蕃　自桃川至辰州绝句四十有二  
咫尺青山晓未分，旋开还吐尚纷纷。  
烟云变态有如此，安得斯奇付大文。  

赵蕃　自桃川至辰州绝句四十有二  
昨日江清可濯缨，今朝潢潦忽能盈。  
发洪想有山崩处，一雨安能作许生。  

赵蕃　自桃川至辰州绝句四十有二  
坐对苍然暮色侵，忽惊萤烛度枝深。  
少年嗜学犹余志，安得茅檐把卷临。  

赵蕃　自桃川至辰州绝句四十有二  
江涨皆云牵路漫，又云江涨苦无滩。  
割晴耕雨难均得，造物于兹良亦难。  

赵蕃　自桃川至辰州绝句四十有二  
安流倏忽起奔湍，非雨非风势使然。  
尽道川流能险恶，不知世有险于川。  

赵蕃　自桃川至辰州绝句四十有二  
反照入江雷殷然，直疑飞雨堕谈间。  
不知吹落何方去，突兀犹余云涌山。  

赵蕃　自桃川至辰州绝句四十有二  
大麦虽黄草与长，趁春只用野生桑。  
为生可叹微如是，应坐人稀地力荒。  

赵蕃　自桃川至辰州绝句四十有二  
牂牁何处莫穷源，万折千矶剧迅奔。  
寸寸上来良亦苦，不知断支出秘番魂。  

赵蕃　自田支铺至楠木铺偶成书楠木  
勿谓夷邦陋，深行亦或嘉。  
林空闻落叶，涧浅度枯槎。  
蓐食能支午，劳歌不致嗟。  
道边惟驿舍，山后有人家。  

赵蕃　自宜兴过溧阳  
荆溪路入白云径，势与松江相并宽。  
政以楫轻忧逆浪，忽逢风转起飞翰。  
须臾又报一舍过，转盻应无百里难。  
却恨铜官易成远，不容双目细留看。  

赵蕃　自玉山归竹隐投宿广平院  
久客倦城市，薄言归田庐。  
秣马待日斂，颠风忽来俱。  
横策径成去，扑扑埃满须。  
晴雷隐虚空，数雨如投珠。  
渴甚念茗饮，迟回寻梵居。  
少焉复前迈，行行过烟墟。  
但惊田畴间，有似杭复苏。  
及经道余冲，余流尚通渠。  
乃悟适来雨，咫尺或有无。  
天公本何心，分龙信非诬。  
自兹到吾栖，岗岭更复迂。  
山穷偶逢寺，可以休仆痡。  
投鞍鞍议食事，仅具粥一盂。  
道人吾故人，问我来崎岖。  
既能设瓜果，村酒亦复沽。  
我愧非渊明，僧诚远远公徒。  
停杯竟高枕，梦境知何如。  
明当带星起，草露徒侵裾。  
还家一何忙，视竹齐架书。  
优哉且自过，休问瓶无储。  

赵蕃　自造口放舟至道林院偶题  
晓起乘舟江上凉，昼携蕲竹卧僧房。  
隐雷骤作分龙雨，限我潇潇幽梦长。  

赵蕃　自作  
素仰儒先德，兼闻内助人。  
齐家真有道，相敬俨如宾。  
女已节义著，儿仍经行醇。  
他年书附传，落落众星陈。  

赵蕃　醉呈亦韩  
人言唯酒可忘忧，我今醉乃生百感。  
又言和气如三春，我乃凄凉似秋惨。  
层冰积雪春接冬，安得阳乌出幽坎。  
纷然桃李吾不关，要与晴窗事铅椠。  

赵蕃　昨见子畅尉曹与灵鹫长老年公用蕃船字韵唱酬佳什用韵呈年老  
几思杖策礼金仙，闻道客来如贯船。  
政恐方成过溪送，不能容此对床眠。  
爱公诗律真余习，怜我宗门乏厚缘。  
愿以伽佗示深旨，莫将丽藻鬭多篇。  

赵蕃　昨日  
昨日张帆著翼飞，今朝风送蹇驴骑。  
吴淞山水夙所爱，得意还教多赋诗。  

赵范　绝句  
半窗图画梅花月，一枕波涛松树风。  
不是客愁眠不得，此山诗在此香中。  

赵方　东岑  
读书茅屋白云岑，日月如流老欲侵。  
岑傍松杉栽万树，於兹十载已成林。  

赵方　荷沼  
露珠颗颗眜青荷，云锦重重铺碧波。  
外直中通心独苦，拟诸君子待如何。  

赵方　龙潭  
静深空洞碧沉沉，鉴影分明照我心。  
照我心於何处是，潜龙时见普甘霖。  

赵方　青衣泉  
地脉流香出翠微，不关传说是耶非。  
赛风隐隐鸣松涧，急溜潺潺泻石矶。  
此日无鸾飞碧落，当年有女着青衣。  
闲将陆羽茶经较，只载中冷一翁归。  

赵方　沙冈  
问邓何酷爱沙冈，奇秀山光接水光。  
槐树绿阴刚似盖，天风吹动蛰龙翔。  

赵方　石泉  
石上泉流泉上石，泉之寒冽石坚贞。  
补天到海何须论，且慰往来行路人。  

赵方　水阁  
四围绿水绕重重，孤阁高撑渺渺中。  
人在阁中忧思远，应随水到海涯东。  

赵方　溪鱼  
溪流渺渺净涟漪，鱼跃鱼潜乐自知。  
若逐桃花浪里去，风雷相送入天池。  

赵方　幽谷  
静虚空阔深盘旋，松挂薜萝笼紫烟。  
尝引我来寻诗料，和残皎皎白驹篇。  

赵方　月池  
道人院外一池横，源水流来静且清。  
明月自能夜夜到，镜光上下鉴虚盈。  

赵方　岳亭  
南岳亭峰七十二，祝融峰直老人星。  
平生最有看山偿，一上斯亭双眼青。  

赵逢　怀梦英大师  
林峦影里有清贤，与我相知二十年。  
书札爱工精玉筯，利名抛舍住金田。  
吟容贾岛称诗匠，辞许刘灵作酒仙。  
别后近闻栖华岳，乱云应瓷情眠。  

赵福元　梨花  
玉作精神雪作肤，雨中娇韵越清癯。  
若人会得嫣然态，写作杨妇出浴图。  

赵福元　茉莉  
刻玉雕琼作小葩，清姿元不受铅华。  
西风偷得馀香去，分与秋城无限花。  

赵福元　寿徐尉  
幔亭驾斗浮丹巘，扁题密镂黄金篆。  
淋漓羽盖森鸾旂，仙凡不隔蟠桃宴。  
红云垂地醉壶天，真珠为浆玉为馔。  
中有一人长眉青，紫锦荷囊灿星弁。  
金昆玉友相追随，乌戟琱戈光转炫。  
皇览徐公百不忧，衮衮庆源由积善。  
彩童宣敕呼瑞麟，金鏁制雷奔虎殿。  
琼胎掇入孔释送，精神秋水目如电。  
抱琴来访矩庾仙，溉竹南墙弄诗卷。  
手持造化发生柄，和气嘘枯遍翘端。  
一同按谱学鸣弦，里巷生春无蹇连。  
岂弟君子民父母，肇迹温麻未之见。  
肘边叠组斗累累，五鹗搏空交剡荐。  
绿绨联翩阊阖门，催入笋班陪翠辇。  
九重宣补舜衣裳，吐出胸中五色线。  
周公拜前曾拜后，圣朝自有云屏典。  
朱颜苍鬓侍玉皇，九转金丹开鼎铉。  
芹香儒馆忻献歌，愿乞馀圭及鸡犬。  

赵福元　寿赵推官  
天枝分秀蔼璇杓，光涌银河半夜潮。  
西母诞弥先十日，寿星颁朔恰三朝。  
骑龙曾把黄金斧，驾凤旋登紫玉霄。  
两国夫人荣有子，慈宣不老瑞香飘。  
郁葱佳气晓笼天，北斗倾霞入酒舡。  
莲炬金辉油幕下，兰牙玉立宝香前。  
衡山寿比闽山秀，楚地人瞻福地仙。  
岁岁瑶池闻燕集，蟠桃从此熟三千。  

赵福元　苔钱  
绕径玲珑撒绿钱，田田成百又成千。  
未知买得春多少，草带不妨长短芊。  

赵福元　桃木  
神仙拥出蓬莱宫，罗帏绣幙围香风。  
云鬟绕绕梳翡翠，頳颜滴滴匀猩红。  
千娇百媚粲相逐，烂醉芳春逞芳馥。  
朝阳影里粲琼红，晨霞香中咽寒玉。  
承恩侍宴青帝前，锦衣半脱酣昼眠。  
莺莺燕燕扶不起，巧呼苦唤殊可怜。  
傍阑无力娇欲语，花群本是桃源女。  
几年流水饭胡麻，今在武陵溪上住。  

赵福元　晚钟  
花洲人别月凉船，烟寺寒鲸隔岸闻。  
带雨一声天外落，过江穿破半山云。  

赵福元　蚊  
隐隐雷声语暮天，欺风偷到玉堂前。  
纱厨浸月凉如水，赢得珠钿臂上眠。  

赵福元　医兼画  
从来艺事两难精，今日逢君喜且惊。  
不待折肱医始悟，直须点目画方成。  

赵复　句  
船官风破浪，关吏鼓通晨。  

赵概　句  
滁水西偏郡，丰山北际楼。  

赵概　来燕堂联句  
贤侯谢郡归，从游乐吾党。  
林泉富馀地，卜篵疏陈莽。  
是时春正中，来燕音下上。  
若贺大厦成，喜留众宾赏。  
得名因笑谈，挥墨粲题榜。  
所夸贤豪盛，岂止池榭广。  
人心乐且閒，鸟意颉而颃。  
吟樽敞花轩，醉枕酣风幌。  
轻云薄藻栋，初日丽珠纲。  
红袂生暗香，清弦泛馀响。  
林深隐飞盖，岸曲迟去桨。  
波光栏槛明，竹气衣巾爽。  
虚容凉樾入，影与文涟荡。  
晨飚转绿蕙，夕雨滋膏壤。  
嘉辰喜盍朋，命驾期屡往。  
觞咏陶淑真，世俗岂吾倣。  
得以为胜游，萧然散烦想。  
公子固好士，世德复可像。  
今此大基构，不图专奉养。  
美哉风流存，来叶足师仰。  

赵概　老苏先生挽词  
称味栾城旧，潜光谷口栖。  
雄文联组绣，高论吐虹霓。  
遽忽悲丹旐，无因祀碧鸡。  
徒嗟太丘德，位不至公圭。  

赵概　老苏先生挽词  
侍从推词伯，君王问子虚。  
早通金匮学，晚就曲台书。  
露泣时难驻，琴亡韵亦疏。  
臧孙知有后，里閈待高车。  

赵概　送梵才大师归天台  
建刹存真意，崇台表大因。  
中藏般若偈，外护赤城神。  
花雨长霏昼，松风自扫尘。  
媿心同范宁，莲社阻相新。  

赵淦夫　元日  
凤历首春王，三元启远昌。  
衣冠充闾里，云物动笙簧。  
共舞椒花醉，真成机械忙。  
人生当此日，何必古羲皇。  

赵纲立　句  
水际疑逢陆文学，草间恐有斗于菟。  

赵庚　句  
腰金不足为公重，怀宝无瑕乃席珍。  

赵庚夫　鬓髭  
鬓髭渐渐长霜茎，老听山中雀唳声。  
九死得生尤可重，百年几日更多营。  
自参梵夹机心息，专食藜羹胃气清。  
检点依然魔障在，草堂钓艇未忘情。  

赵庚夫　病足  
老病侵陵药不灵，雪窗灯火冷如萤。  
未应安隐青莲足，便学蹁跹病鹤形。  
意蛩梦中轻献璞，怒思天上去鞭霆。  
露华不泡何堪惜，独念名山未遍经。  

赵庚夫　道中逢潜夫  
相逢投草舍，对雨话移时。  
衣湿全无火，囊空各有诗。  
客程樵可问，日课仆皆知。  
未别情先恶，那堪远别离。  

赵庚夫　读曾茶山诗集  
茶山八十二癯仙，千首新诗手自编。  
吟到瘴烟因避寇，贵登从橐只栖禅。  
新於月出初三夜，澹此汤煎第一泉。  
咄咄逼人门弟子，剑南已见祖灯传。  

赵庚夫　鹤食  
鹤食从妻给，花窠课子锄。  
绝粮缘买砚，止酒为耽书。  
野服迎人懒，禅心涉世疏。  
丹炉添火候，健似十年初。  

赵庚夫　寄广右方提刑  
节旄昨下九疑山，图画仙真上界还。  
巡历半经三管地，笑谈尽伏五溪蛮。  
受恩人拜祠堂下，留墨神呵古洞间。  
早晚归班论边琐，有书时遣扣柴关。  

赵庚夫　寄建康老友  
朋旧多随秋叶风，与君心赏向来同。  
十年相忆头先白，万里重分途更穷。  
莼菜虽堪夸洛下，酒樽终是忆江东。  
自从学道全无梦，直待亲逢紫陌中。  

赵庚夫　句  
君家自在剑山外，莫浪江南劝路人。  

赵庚夫　句  
鹤残篱外笋，鼠舐墨中胶。  

赵庚夫　句  
故人埋玉僧归塔，独听疏钟起暮愁。  

赵庚夫　句  
诗句日从窗眼写，墨丸夜入枕头收。  

赵庚夫　看梅  
竟日梅花侧，枝枝入肺肝。  
湿疑霜旋剪，清比玉堪餐。  
临水严光钓，吟风东野寒。  
年来难取友，珍重莫吹残。  

赵庚夫　李长吉集  
几回掩却又重看，吟罢心如着露兰。  
欲上玉楼窥老笔，虬龙拥处雪霜寒。  

赵庚夫　论诗  
未得归山养圣胎，凭谁轻脱出山来。  
老犹作态经霜柳，静有余妍照水梅。  
大小场知惟酒户，浅深难说是诗才。  
吟翁终欲招田父，只话桑麻共一杯。  

赵庚夫　清泉  
清泉煮茗自甘肥，诗卷新来十大园。  
衰齿尚能餐枸杞，余龄断未泣牛衣。  
每思削发游方去，时梦乘云谒帝归。  
何世独无勋业士，古来惟有逸民稀。  

赵庚夫　山居苦  
栽松成曲径，洗石出秋屏。  
米价占新月，更筹认曙星。  
买牛邻共契。祭灶妇看经。  
不觉成头白，频看烧地青。  

赵庚夫　书田舍所见  
海上多风色，青山与屋齐。  
禾堆深卧犬，树杪忽闻鸡。  
白酒清无黡，青裙老未笄。  
主人偏道气，被褐自扶犁。  

赵庚夫　岁除即事  
连夜缝纫办，今朝杵臼频。  
买花簪稚安，送米赠穷邻。  
宦薄唯名在，年华与鬓新。  
桃符诗句好，恐动往来人。  

赵庚夫　题孔道士云庵  
道人居玉笥，手辟小蓬莱。  
门寂山相对，庵空云自来。  
茶烟朝宛转，丹气夜昭回。  
欲助梨花梦，携锄独种梅。  

赵庚夫　题张山人幽居  
昔隐君平卜，今闻事又非。  
肘犹悬蠹简，身止挂鹑衣。  
芒屦沿山去，茅檐讲易归。  
先儒皆若此，切莫叹时违。  

赵庚夫　同僧游{左洁右页}阳塘上生院  
沿堤上下看沙鸥，得句支筇自点头。  
风露高时将鹤伴，溪山好处载僧游。  
老无志愿惟渔艇，閒有功夫上寺楼。  
岁晚渊明须自笑，督邮未至合归休。  

赵庚夫　习气  
习气年来已尽除，一窗长是读方书。  
家因护竹厨无笋，住偶邻僧饭有蔬。  
老去情怀多感旧，贫来亲故不如初。  
几时深入青山隐，木叶为衣稳跨驴。  

赵庚夫　心宇  
心宇今无一点尘，面毛径寸垢生鳞。  
斋时野雀临芗几，定裹山蜂立葛巾。  
欲唤羲黄谈太古，自疑嵇阮即前身。  
儿童共指深衣笑，问是秦人是晋人。  

赵庚夫　隐逸  
落魄蕉衫戴道冠，菖蒲满案浸清寒。  
有钱即买丹砂炼，无病犹将素问看。  
连日游山僧共住，频年乞米鹤同餐。  
世间不朽非锺鼎，曾与高人静处观。  

赵庚夫　友人别墅  
买山仍近水，结屋又安坟。  
此举堪惊世，余年独羡君。  
钓舟须共载，禅榻亦平分。  
切莫施门户，□藏恐碍云。  

赵庚夫　真州听角  
画角听时恨最深，戍楼偏在女墙阴。  
声寒恐有新霜落，意远未随红日沉。  
凉月一天孤雁影，秋风万里狂夫心。  
连宵只解搜诗意，哀怨何曾动羽林。  

赵公硕　春和郭使君游光福寺云閒阁二十韵  
南龛几百年，古木阚云掩。  
崖倾千仞垂，路县一线险。  
飞秈{沈氵换犭}喜曾巅，羸骖怯虚堑。  
枫叶红斓斑，松□翠摇飐。  
石皴风雨剥，殿古木□□，  
拂拭坐空岩，□□□□琰。  
江势从河来，斗然不□□，  
凭危意欲飞，□□□□□。  
鸟鸣山更幽，□□翠□染。  
烟际漾渔舠，风前乱□{上厌下木}。  
缓赏有余欢，高怀无一□。  
尺璧非所宝，白圭焉受玷。  
入蜀莫言□，得郡亦云忝。  
□□长安□，犹胜山阳贬。  
平生足痚旷，宁复事拘检。  
佳时方一来，薄日已半晻。  
雨余□□深，月堕山楼黡。  
□重□□高，□护神光闪。  
□乐乐□□，君忧忧岁歉。  
□□□吴□，□□不□点。  

赵公硕　积雨初霁乘兴邀王和叟赵久成二监郡游南山饮於云间阁因成一诗醉书  
云间飞阁倚峥嵘，烟外寒江坠镜清。  
绝巘高头惟古木，断崖直下只孤城。  
二年谩结巴南恨，万里空县楚客情。  
鼓吹不须催我去，夕阳犹傍远山明。  

赵公硕　庆元四年五月再游  
旧时曾此觅仙缘，一别于今四十年。  
白发重来嗟老矣，青山九锁故依然。  
肩舆直入松閒路，洗耳还听涧底泉。  
幽兴未阑吟未就，半峰斜日下平川。  

赵公硕　宰余杭游洞霄  
野服萧萧款翠微，虚亭高敞射晴晖。  
仙归洞府云烟冷，春入名山笋蕨肥。  
缓引壶觞聊自适，暂捐朱墨便忘归。  
会须结屋山中住，始悟人閒万事非。  

赵公弇　淳熙壬寅乌石山别□□嗣老禅师  
个里灵山处处通，本无来往与西东。  
临行一句如何会，乌石山头撞晓风。  

赵巩　游白云山  
半生心事澹悠悠，应乐高卧白云稠。  
青山影里春酲解，黄雀声中午梦休。  
好景随处堪行乐，浮世何人免得愁。  

赵观复　大涤洞天留题  
不作翠蛟诗，独赋上池水。  
凿开自渊源，鉴观湛然止。  
岂惟白心事，且似明□底。  
松风生晚清，暑夜看晨起。  
二瓢饷内热，透彻□若髓。  
汇流接山腰，放溜达润尾。  
当其保持盈，一丈若纵侈。  
□轮争道来，三板拥清泚。  
飞帘从天下，众吼乱石里。  
溅珠忽寻丈，洒面寸尺咫。  
恭惟坡仙翁，学道老不已。  
每言杭有缘，来往即乡里。  
自题九锁篇，景物相刃靡。  
亲闻众妙玄，金丹起人死。  
新名揭亭户，空翠冷栏几。  
易求水之形，难造水之理。  
与君论源流，或者未剧此。  

赵恒　游裴公亭  
昔年曾此远风尘，盘谷烟霞每见分。  
万里江河还壮观，一时冠盖属元勋。  
海鸥春暖眠沙草，辽鹤秋高度岭云。  
今日重来倍惆怅，草堂应是勒移文。  

赵恒　游裴公亭  
溶溶春水碧生池，上相临观许从随。  
万姓歌呼喜游豫，几人出处佩安危。  
雨馀空谷云归早，风满长林鸟下迟。  
笳鼓明当催晓发，柳烟花露湿旌旗。  

赵琥　别友  
斜风细雨酿轻寒，握手相看话别难。  
有酒莫辞今日醉，凤仪门外即阳关。  

赵琥　密老  
匹马飘然似转蓬，一年两度过湘东。  
襟裙润带黄梅雨，枕簟凉生若栋风。  
急急穷途将底用，区区苟禄有何功。  
输他燕坐长厅老，点对浓香丈室中。  

赵琥　题冲真观  
琳馆绝埃尘，溪山是四邻。  
烟霞千古色，花木一庭春。  
月白琴声朗，风清鹤唳频。  
閒中时复醉，应笑市朝人。  

赵琥　题喜鹊栖树  
梳翎刷羽立高柯，不落人间小风罗。  
一点通灵良不谬，檐头报我喜还多。  

赵淮　辞家庙  
祖父有功王室，德泽沾及子孙。  
今淮计穷被执，誓以一死报君。  
刀锯置之不问，万折忠义常存。  
急告先灵速引，庶几不辱家门。  

赵及甫　和华岳过鄱阳湖  
蓦地波涛怒震霆，整冠危坐肯消魂。  
乘风更驾飞帆去，要看夜潮生海门。  

赵济　赏莲  
芒鞋竹杖踏晴沙，云白山青老岁华。  
太极一丸融造化，赏心应不为荷花。  

赵济　兴庆池禊宴  
抚封占清境，禊宴协良辰。  
物态随春秀，歌声洽政淳。  
撷芳寻陌绮，泛棹击波鳞。  
天幸陪开府，非才愧席宾。  

赵济　夜警  
满城警柝喧深夜，半壁青灯动客心。  
烽火未除眠不得，欲将长剑倚危岑。  

赵简边　挽叠山先生  
西山东海莫容身，芒履萧萧万里尘。  
去住更无宽岁月，死生惟有一君亲。  
丹心故国江云冷，白骨他乡塞草青。  
不是回头春已暮，至今犹说似痴人。  

赵绛夫　句  
取水观为政。  

赵傑之　白府真君  
卓茂当年政术优，治声终不似贤侯。  
显幽一致施仁化，庙食中山卒未休。  

赵傑之　钓鼇亭  
天地分来万古多，鳌鱼背稳驾山河。  
亭前见说高人钓，池上那闻渔父歌。  
四面青峰环秀色，一湾绿水漾清波。  
谁能掣断黄金萦，终日持竿怎奈何。  

赵菊庄　昭孝道院  
云深户不开，竹屋两三间。  
野水浸官渡，低墙出远山。  
绝荤如鹤瘦，习懒惯童顽。  
我亦皈真者，来公半日闲。  

赵郡守　赠令狐使  
□城昔有山，登临倚空阔。  
震凌谁负舟，荆榛披雉堞。  
朼来亦期年，每每念阵迹。  
虽当补苴时，忍使胜览绝。  
度材仿飞翚，开迳通游辙。  
盍簪领嘉宾，举酬及良夕。  
风清无规尘，夜寒听伊笛。  
茫渺挹天根，淡荡浮月魄。  
景色逐时新，诗联怀古刻。  
楼成且志喜，平畴賸秋穑。  

赵楷　句  
正是霜高木落时。  

赵楷　览梦得所藏李伯时画吴中三贤像因各书绝句　范蠡  
已将勋业等浮鸥，鸟尽弓藏见远谋。  
越国江山留不住，五湖风月一扁舟。  

赵楷　览梦得所藏李伯时画吴中三贤像因各书绝句　陆龟蒙  
杞菊萧条绕屋春，不教鹅鸭恼比邻。  
满身花影犹沈醉，真是江湖一散人。  

赵楷　览梦得所藏李伯时画吴中三贤像因各书绝句　张翰  
西曲淅淅动高梧，目送浮云悟卷舒。  
自是归心感秋色，不应高兴为鲈鱼。  

赵楷　舟□□□读中兴碑  
西风吹岸着浯溪，玉洁摩空十丈碑。  
不□开元久培植，可能灵武善扶持。  
斯文未泯今□□，盛德之兴彼一时。  
崖下漫郎应在否，□□流涕手题诗。  

赵珂夫　大涤洞天留题  
九锁山藏一洞天，栖真大涤洞巍然。  
云根石出仙人迹，天柱峰流漱玉尔。  
丹凤岩前游熟路，翠蛟亭上揖来贤。  
我儿祷旱朝龙井，一雨昭苏大有年。  

赵况　送僧归护国寺  
振锡携瓶谒未央，薜萝衣溼若天香。  
晓辞丹陛君恩重，笑指旧山归路长。  
何处漱泉吟夜月，几程闻雨宿云房。  
他年松下敲门去，应许尘襟拂石床。  

赵逵　句  
皇心未敢宴安图。  

赵葵　避暑水亭作  
水停四面朱兰绕，簇簇游鱼戏萍藻。  
六龙畏热不敢行，海波煎彻蓬莱岛。  
身眠七尺白虾须，头枕一枚红玛瑙。  
公子犹嫌扇力微，行人多在红尘道。  

赵葵　初夏  
院字沈沈雨四垂，博山香断末多时。  
驱除春事风姨怨，贴水新荷又满池。  

赵葵　初夏  
梅子留酸溅齿牙，芭蕉分绿映窗纱。  
日高睡起无情思，闲香儿童捉柳花。  

赵葵　初夏  
樱笋方夭麦报秋，梅黄雨过水平畴。  
春归欲带春风韵，枝上一声黄贾留。  

赵葵　春  
檀板且教停，花娇不耐惊。  
日融莺语滑，风软蝶身轻。  
缕篆销春书，游丝弄晚晴。  
谁家杨柳院，笑语杂棋声。  

赵葵　春  
绿竹移阴抹书墙，倚栏红药殿春光。  
风开帘幙催香篆，坐听莺声春书长。  

赵葵　春  
点点残红缬燕泥，书堂春暖日初迟。  
绿杨影裹莺声碎，正是南窗梦觉时。  

赵葵　春寒  
春草平芜烟雨迷，秋千寂寞旧园池。  
江南也是东风恶，花骨经寒瘦不支。  

赵葵　春游  
载酒寻春二月天，子规啼破绿杨烟。  
日斜醉倚秋千柱，石上桃花红欲然。  

赵葵　丰年  
一犁春雨足生涯，黍稷桑麻已满略。  
轵头今年风景好，村村社酒乐农家。  

赵葵　过小浆市  
人生南北兴东西，几度云山几度溪。  
多亦欲归归未得，子规从此不须啼。  

赵葵　海棠  
依依杨柳已藏鸦，风度莺声到碧纱。  
洗尽春光边夜雨，海棠赢得雨三花。  

赵葵　寒曲  
鸿传霜信入边州，目障烟尘昏戍楼。  
多少征夫南北恨，玉关人老玉关秋。  

赵葵　荒城  
城荒叶落风飕飕，淮水茫茫古渡头。  
回首不堪行乐地，黄花点点是离愁。  

赵葵　荒城  
万里黄云冻不飞，碛烟烽火夜深微。  
胡儿移帐寒笳绝，云路时闻探马归。  

赵葵　荒城  
为醒城下雨初晴，紫菊金莲漫地生，  
最爱多情白翎雀，一双飞近马边鸣。  

赵葵　惠山寺  
古木森森映碧苔，嵯峨楼阁倚天开。  
山僧不问朝天客，自注冰泉浸野梅。  

赵葵　江行  
霜清月冷雁声秋，今古江流不尽愁。  
风卷芦花漫雪裹，夜深鼓櫂落汀洲。  

赵葵　郊野  
白乌衡烟云，山僧渡水来。  
竹篱茅舍外，忽见野梅开。  

赵葵　菊花  
黄花照眼又经秋，山自青青江自流。  
多谢龙头鳌禁客，年年把酒到江楼。  

赵葵　句  
不问春归自放花。  

赵葵　句  
多谢君恩好归去，夜来小泊小孤山。  

赵葵　柳花  
三月名园草色青，梦回犹听卖花声。  
春光不管人憔悴，飞絮纷纷弄晚晴。  

赵葵　楼  
等闲携酒上南楼，楼占东洲古渡头。  
翼瓦指天翔碧凤，危栏隐雾销苍虬。  
湖山环护三吴会，江汉雄吞四蜀流。  
醉裹浩歌天地阔，橹声摇月上汀洲。  

赵葵　落花  
他乡桃李为谁栽，逗晓轻红带露开。  
一夜风姨妒颜色，落花无数点苍苔。  

赵葵　梅花  
夜深梅印横窗月，纸帐魂清艾亦香。  
莫谓道人无一事，也随疏影伴寒光。  

赵葵　墨梅  
须知造物元无物，刚被花光强造端。  
认得色空都是幻，南枝非暖北枝寒。  

赵葵　秋浦楼  
丽谯岧晓壮城关，万里关河归日睫。  
雨馀渔钓玉奋开，烟生芙蓉翠屏列。  
吴头楚尾二十秋，满耳铉歌声未绝。  
不才滥缀鸳鹭行，夜梦时还许归谒。  
萧晨振策来翠微，母怜吾儿倍怡悦。  
昔偕汝父居是邦，旧事辛苦为儿话。  
星星鹤发簪霞冠，笑者朱衣拥金节。  
一门和气皆君恩，恩兴天同酬未得。  
生症区区忠孝心，岁晚头为松兴柏。  
可怜清赏属登临，风景不殊人事别。  
徘徊徒倚十二兰，啸声吹上梅稍月。  

赵葵　赏花  
人乐清明三月天，也随人赏万花园。  
偷闲把酒簪花去，不似儿童笑语喧。  

赵葵　赏花  
昨日新园去看花，路边郎女阿谁家。  
看车宝马相追逐，笑语归来日未斜。  

赵葵　上元  
翡翠帘开舞袖轻，寒星万点下蓬瀛。  
清尊对月酌不已，也向蓬窗坐到明。  

赵葵　芍药  
芍药殿春春几许，帘幙风轻飞絮舞。  
昨宵酒醉玉楼春，一声画角吹残雨。  

赵葵　十月见菊  
落拓山园载酒来，江梅含雪倚春台。  
花花无藉秋光老，犹自离披带雨开。  

赵葵　十月见桃  
匼匝新园一径通，荷经霜书野塘空。  
桃花错认东风暖，却兴芙蓉斩小红。  

赵葵　寺  
古木萧森映绿苔，嵯峨楼阁倚天开。  
山僧不问朝天客，自注冰泉浸野梅。  

赵葵　寺  
溪绕青山山绕溪，溪山胜处只僧知。  
支闲古木禅关静，不到禅关又几时。  

赵葵　桃木  
谁家有女腰如束，双眸剪水肌凝玉。  
裉红香汗湿鲛绡。低压娇花鬓云绿。  
春光激滟春画长，春风扑面春花香，  
一声环佩鸣丁当，自临莺镜匀新妆。  

赵葵　题金山  
紫金千仞郁崔嵬，四面惊涛卷雪堆。  
屹立中流天柱壮，高标双阙海门开，  
江流今古几分合，日月东西自往来。  
一览象山皆{培土换山}嵝，不知身世是蓬莱。  

赵葵　雪  
玉龙昨夜起天涯，晓香团花一尺围。  
莫放冯台帘卷上，怕惊钗畔宝莺飞。  

赵葵　雪夜  
酒力欺寒浅，心清睡轻迟。  
梅花擎雪影，和月度疏篱。  

赵葵　赠石牛上人  
万里江山万里天，疏钟半夜落渔船。  
老来羡杀禅关客，一枕江声抱月眠。  

赵葵　贞义女咏  
白首辞廊庙，投间濑水隈。  
因亲贞女传，深仰谪仙才，  
声漂名犹在，沉渊事可哀。  
请魂招不得，偷俗挽教回。  
直笔遗青史，□矶锁绿苔。  
凭将一杯酒，浇向浪花堆。  

赵葵　舟  
雨过平芜带落晖，芦花飘泊点征衣。  
稍人忽报东风急，万斛龙骧喷雪飞。  

赵葵　舟  
橹声伊轧下漓来，惊起沙鸥去又回。  
小艇暂停曲江游，推篷和雪看寒梅。  

赵葵　舟  
鼓櫂过前滩，推逢破旅颜。  
山回流水转，烟逐晓云闲。  

赵葵　竹  
一抹轻烟隔小桥，新篁摇翠雨三梢。  
惜春不觉归来晚，花夺重门带月敲。  

赵葵　竹  
风竹萧萧梧叶黄，相思寸寸断人肠，  
一声塞管来何处，雁带秋声入故乡。  

赵葵　祝融峰  
祝融万仞拔地起，欲见不见青霄里。  
山翁爱山不肯去，为山醉卧松根底。  
家童寻关不敢惊，沉吟恐怕山翁嗔。  
梦回抖搂下山去，一径萝月松风清。  

赵葵姬　诗一首  
柝声默报早朝回，满院春风绣户开。  
怪得无人理丝竹，绿阴深处摘青梅。  

赵夔　道过遂县泊舟瞻大像有作  
成佛经千祀，镌崖已一章。  
为怜尘世病，故作大醫王。  
黄面无苔藓，青螺奈雪霜。  
滩声门外转，万古阅舟航。  

赵夔　桂山诸洞歌  
宜人之地少陵诗，阅玩前贤词意奇。  
烂然五咏非虚语，们压坤方占一维。  
青青四顾列群山，生自天工巧若{左金右孱}。  
玲珑拔地耸层秀，峥嵘嵯峨星斗间。  
其中有洞十二所，七星山下栖霞府。  
日月华君显迹灵，遇者当时郑冠卿。  
归到人间已三载，仙洞光阴时未改。  
至今旧记传无穷，玄岩蟠蛰闻白龙。  
一泓沈碧寒潭莹，水月圆明下翠峰。  
枕城楼观环俯视，绿锁乔林春日媚。  
秦碑柳记已难观，漓水南流泛渺漫。  
庆林巽穴玄风出，华景高明隐丹室。  
西方虚秀贯山腰，南华朝阳风景饶。  
夕阳北牖通仙径，白雀嘉莲池渌净。  
许多佳致卒难题，留与词人赓雅咏。  

赵夔　桂山诸岩歌  
秦皇开郡为桂林，古号名邦五岭阴。  
山琢玉簪攒万叠，江分罗带绕千寻。  
青青四顾列群山，生自天工巧若{左金右孱}。  
玲珑拔地耸层秀，峥嵘嵯蛾星斗间。  
其中有岩十二所，伏波灵显存祠宇。  
颜公读书窟室中，叠彩北山如列布。  
何年龙隐冲霄去，鳞鬣形模閗石路。  
仙人刘化飞升时，岩壁宛然遗旧题。  
穿云仙迹次左右，□虚道气多南溪。  
白雉听经生人类。萧寺丰碑有无记。  
信知一性无不通，石窦阴阴苔苏蒙。  
西南中隐尤胜概神难藏。遇回不远郛郭下，  
轮蹄追赏何忙忙。  

赵夔　诗一首  
青嶂横开高几重，巉岩直上半天中。  
虚明洞口千年久，澄澈流来一溜通。  
海蚌张颐方吸月，云龙夺迹遂乘风。  
隼旗出有随轩雨，指日秋成贺岁丰。  

赵夔　赠海陵佘公老人  
为人八十有三岁，游历名山几洞天。  
若问老翁何所得，无心学道不求仙。  
不求仙，仙自然，  
炼气炼形精亦炼，精全神旺合长年。  

赵瑻夫　寄林可山  
好春虚度三之一，满架荼醾取次开。  
有客相看无可设，数枝带雨摘将来。  

赵兰皋　野人家  
总为门为马足尘，败簑悬壁亦天真。  
看渠只是芸田者，处世强如识字人。  
隔水架茅知避俗，得鱼沽酒却分邻。  
市朝多少人称隐，只隐黄金不隐身。  

赵雷　涤斋  
想象盘铭号涤斋，涤斋端得苦安排。  
清清流出源头水，浴德澄清未有涯。  

赵雷　书楼课子  
云头月倚楼低看，老桂深深发广寒。  
底事嫦娥深爱惜，他年摘为少年簪。  

赵立　丹炉药臼  
岩中二子已飞仙，药臼丹炉尚俨然。  
无奈故乡心正切，末由此地结清缘。  

赵立　飞狐  
舞毒山中夸巨蟒，问经岩下化灵狐。  
不知昨夜飞鸣处，曾报溪翁到此无。  

赵立　雷神碑  
此洞当年本祀雷，栋梁见我忽倾摧。  
寺僧为报山灵说，不用惊疑俗客来。  

赵立　山谷碑  
长记儿童膝下时，便闻山谷澹岩诗。  
江湖老矣潇湘过，始得摩挲石罅碑。  

赵立　山行  
爱杀潇湘境，山行知几重。  
风清秋思重，云淡晓阴浓。  
隔水时呼艇，经崖自策筇。  
岩扃聊问讯，把酒欠从容。  

赵立　石井  
酌泉石井喜无涯，喜与贪朱隔岭西。  
况有中秋明夜月，轻舟同载下浯溪。  

赵立夫　枫  
黄红紫绿岩峦上，远近高低松竹间。  
山色未应秋后老，灵枫方为驻童颜。  

赵立夫　腊日偶书  
近日斗侵寅，南天雪不成。  
梅梢动生意，禽鸟弄春声。  
鬓逐年华换，身资药力轻。  
听传吴蜀事，对酒不能倾。  

赵立夫　谢刘潜夫寄示诗卷  
坑灰冷秦久，刀笔起汉旧。  
典谟慨已远，赋颂纷相授。  
调律起建安，沿流及元佑。  
上下二千载，统脉如线溜。  
渡江又百年，诸老凋丧后。  
灵珠系谁握，绝唱不可复。  
我行东南野，文星忽当昼。  
云章发玄秘，天笔括宇宙。  
风雷膏泽沛，金玉渊海富。  
奋然蛟龙兴，绎若韶瀋奏。  
亟闻魑魅走，语夺江海秀。  
想当落笔时，真宰森左右。  
要为后世法，何止鸡林售。  
早膺头角起，晚悟轩冕谬。  
芳兰委萧艾，嘉植梗稂莠。  
造物岂终啬，意者其奖就。  
吾衰不能进，砚墨如仇冠。  
大钟屹於前，缩手不敢扣。  
辕缶何所知，管蠡祗自陋。  
犹将策驽蹇，延首冀领袖。  
已同南方游，何幸遇子厚。  

赵帘溪　次韵大受冷清生活与赋拙何异  
群鸡今无术，乘风拟学仙。  
登临皆雀跃，酬倡欲蝉联。  
坐久昏钟定，□迟夜漏传。  
南中□福地，此是一□天。  

赵帘溪　次韵大受游乳洞谩赋  
等閒地似得明珠，三洞山行喜自如。  
俗客□□寻□处，仙人何必好楼居。  
石声玉磬传空谷，水色冰壶照碧虚。  
便好结茅采芝木，利名尽委绝交书。  

赵良埈　题壁  
三北何人知管仲，五湖何处觅陶朱。  
壁间遗墨还堪睹，吊罢灵魂一束刍。  

赵良坡　避暑山亭  
茂林深处散清凉，石罅泉声引兴长。  
高挂角巾舒啸傲，炎飚那得到山庄。  

赵良坡　过叔祖崇栲翁别业  
别业开东野，萧然足卧云。  
涛声晴射雨，庭影夏呈秋。  
返照霞初幕，遥峰翠欲流。  
以斯清乐境，不信有瀛洲。  

赵良坡　雪水庵咏雪二十韵  
玄冥司号令，屏翳驱云车。  
巧舞穿幽隙，轻扬下曲洼。  
初疑蚕食叶，犹恐蠏行沙。  
铅汞三千界，瓀瑶百万家。  
楼台银作砌，城阙玉为衙。  
压竹枝翻重，封梅色更佳。  
文光偏得月，点缀易为花。  
万瓦鱼鳞矗，千山鸟迹遐。  
凝檐珠错落，布地粉交加。  
恍若水晶溜，犹然宝鉴华。  
馀晖翻鹤羽，皓彩扑乌纱。  
镂刻非因巧，陶閒未有瑕。  
冰奁缘沼合，缟带逐车斜。  
圜石银盘叠，尖峰玉笋芽。  
豪家争玩赏，洞府亦喧哗。  
锦帐传户酒，竹炉沸鼎茶。  
丰年先有兆，清气浩无涯。  
飞絮那能拟，凭虚最可夸。  
不须东郭履，自是剡溪艖。  
恭喜瞻三白，停杯看六葩。  

赵良坡　隐居  
习静深山里，幽栖趣逼真。  
青楼何足契，白雪故相亲。  
守道无妨困，藏书不尽贫。  
昔人嘉遁汉，我亦爱逃秦。  

赵良坡　咏杨司业观菊图  
寄傲南窗罢草玄，寥寥三径菊花前。  
春风自足繁桃李，为爱秋香到晚妍。  

赵良坡　赠友之闽  
世人作离别，惟别酒一觞。  
今我与君别，稍稍鄙玕琅。  
闽海古名地，幕职不可量。  
圣明广延揽，计日下褒章。  
愿将此言赠，用以代琼浆。  

赵良生　松风亭  
七树怀郑薰，千尺羡晋峤。  
弘景招不来，俯仰但长啸。  

赵良坦　与永嘉僚友饯别  
霏霏细雨湿溪桥，雨霁溪清野趣饶。  
把臂忽惊分袂早，登程不惮去途遥。  
马嘶烟树和愁惨，帆挂仙舟类羽飘。  
不尽尊间贤圣酒，何时重对此醘醄。  

赵良坦　狱中附家二首  
不才离别己多时，脉脉关河入梦思。  
万种閒情诗易遣，一腔愁绪酒难移。  
风迥过雁乡书断，月满圜扉夜漏迟。  
臣之立身忠与孝，此心期不愧丹墀。  

赵良坦　狱中附家二首  
一著南冠二载余，安危不必问何如。  
精金百链钢还锐，劲竹三冬节不枯。  
对月欲同鹃带血，临风会有雁传书。  
瓦杯冷落孤灯里，几度吞声只自吁。  

赵良佐　妙法庵二首  
乘兴来游古道场，远村落日卧牛羊。  
暂能摆脱尘埃念，瓦鼎烟消柏子香。  

赵良佐　妙法庵二首  
蔓藤扶我过东冈，与客同登妙法堂。  
小院回廊春已暮，茂林修竹夏初长。  
归欤未办买山计，健甚无庸却老方。  
都市山林总无累，此生此世底须忙。  

赵令衿　李伯纪丞相挽诗  
道大终为累，功高反被疑。  
恨无长日月，宝此大蓍龟。  
鼓咽空山暮，风酸落木悲。  
吊丧哀不及，赖有器公诗。  

赵令衿　李伯纪丞相挽诗  
相位期三入，人心望一新。  
名称高世表，器识自天真。  
孰谓仁人寿，空怜吾道贫。  
彼苍如有意，应百赎其身。  

赵令衿　李伯纪丞相挽诗  
气量吞云梦，风流冠羽池。  
致君虽素定，济众未全厘。  
傒望金瓯诏，俄摧玉树枝。  
天心殊莫晓，神物失扶持。  

赵令衿　李伯纪丞相挽诗  
鲸路心犹望，龙门迹已荒。  
楼成上霄汉，书拟奏明光。  
贱子无贤誉，先生独荐扬。  
凛然生气在，谁谓哲人亡。  

赵令衿　泉南花木  
偶然游宦刺桐城，两见南薰荔子生。  
欲别北楼还小立，留题云榭云无情。  

赵令衿　赠鹅湖上人  
三年四度到鹅湖，山水娱人道不孤。  
最是可人快心目，晓风残月弄菰蒲。  

赵卯发　裂衣书诗寄弟  
城池不高深，无财又无兵。  
惟有死报国，来生作弟兄。  

赵卯发　题于壁  
国不可负，城难以降。  
夫妇俱死，节义成双。  

赵孟淳　谷  
农夫怨，农夫怨，  
此怨非是怨年荒，此怨翻因年谷贱。  
终年辛苦不少懈，及到秋成拟偿债。  
谁知斛粟不百钱，利尚不偿本仍在。  
秋来露冷刈获时。早是朝来债又催。  
况兼荒政输官急，不管农夫垂泪泣。  
君王明哲洞无遗，此怨君王知不知。  

赵孟淳　句  
落花遇雨扫不去，败草经春划又生。  

赵孟淳　题高尚书夜山图二首  
月底江山如昼好，楼中几席与秋清。  
剡藤不到高人手，一段风流可得成。  

赵孟淳　题高尚书夜山图二首  
江行山立月盘桓，有客无言楼上看。  
清兴肯随城漏尽，夜深风露恐高寒。  

赵孟淳　题梅  
雪意垂垂浸碧虚，香生一楼上琴书。  
何须百万西湖宅，遇有梅花便可居。  

赵孟淳　题桃  
滴粉挼酥晕几重，风前红雨一枝浓。  
世间是色皆为妄，除却适度桃单种松。  

赵孟坚　安吉州赋牡丹  
眼眩繁妍锦一机，铜瓶分插递参差。  
几於饤坐看如偶，却为轻寒谢较迟。  
售用奢豪须藉酒，形容妖艳每难诗。  
微风忽度轻披展，绝忆霓裳驻拍时。  

赵孟坚　拜范文正公祠  
瘦石插半天，玲珑耸苍翠。  
想从混池初，有此纷破碎。  
断截不分离，欹危不颠坠。  
乃於其中间，穿沿石路细。  
频劳谢屐行，扪抚足幻怪。  
下有泉溶溶，根来从石背。  
香山才品题，名得因人贵。  
瘦筇行清秋，西风吹我袂。  
跻攀幸未疲，俯仰一叹喟。  
下山拜范祠，遗像俨如在。  
胸中万甲兵，曾使西夏畏。  
岩瞻石不移，可想铁肝肺。  
嘻其群小人，风林犬空吠。  
於今孰存亡，取舍良亦易。  
但坚自力心，岁寒见节概。  
卓尔彼何人，晞之则亦是。  

赵孟坚　拜扫易斋先生墓  
行乐今非少壮时，一樽聊以酹吾师。  
只鸡岂敢方前辈，下马犹能慰所思。  
原上松杉新种植，望中桃李半披离。  
归途剧饮赓新句，颠倒纶巾不自持。  

赵孟坚　拜扫易斋先生墓  
只鸡斗酒礼虽微，苦雨终风志不移。  
卧病已辜寒食约，践盟犹及小春时，  
老怀伤感浑如旧，同舍追陪尚可期。  
少憩东湖勿匆遽，片云来往正催诗。  

赵孟坚　必大弟赴新城簿  
乃翁换官班，几郁青云志。  
晚以身徇国，而得禄及嗣。  
妙年当朊仕，应识珍重此。  
簿领职任轻，正合亲文史。  
东安吾旧游，山水清且美。  
编户虽不稠，而亦有文士。  
择友如择木，所贵高於已。  
游观固有时，要在不逾礼。  
饮爵不过三，马向垣涂履。  
幕府傥留连，谨仰如处子。  
切勿事轩昂，攻者衖蝟起。  
我已惯尝此，说病乃真意。  
第守谦谦心，由天工处置。  
命透如春回，不压重石底。  
尔祖积善在，造物报必侈。  
以我苦涩词，普告兄与弟。  
莫怪欠夸谀，食橄有回味。  
谓余言不信，识者试质以。  

赵孟坚　别赠陈新叔弟  
神灵造天极，仁深祚绵远。  
光尧渡江初，属族扶日辇。  
南来逾百年，瓜瓞载繁衍。  
开江一枝灯，海滨发长焰。  
绍兴庚辰第，伯祖维创见。  
自此灯灯续，儒科已累践。  
侄也幼则孤，门户中屯蹇。  
执编青衿后，浪策礼部选。  
有叔行派亲，隔蓦此异闬。  
天都邂逅初，觌面苦恨晚。  
为言起家难，铢积勤靡倦。  
相从忽问劳。把臂互惊叹。  
霅城每频过，访我李曹掾。  
及兹脱选海，几拟谢深眷。  
三年在奔波，留滞颜色靦。  
扁舟此经从，相见笑而莞。  
排日罗酒浆，延顾礼既腆。  
所欣廷兰秀，一一莫可拣。  
读书固有获，而况多积善。  
窦桂未足夸，王槐定应显。  
　　言阐宏规，涵肆观文典。  
士业止科名，耕耨工亦浅。  
胸中浇万卷，落笔自精悍。  
何当它年来，大雅见文宪。  
功名固悬命，立志毋狭褊。  
微言勿谓迂，聊作友于勉。  

赵孟坚　不寐  
不梦华胥仍不醉，灯青室白自高眠。  
频闻乾叶下空砌，遥认征鸿唳远天。  
虑淡殊非同槁木，无营岂复在龉年。  
回思扑漉红尘久，亏损工夫只自怜。  

赵孟坚　采桑曲  
桑椹紫来蚕　　急，带晓采桑桑叶湿。  
屋头绿暗勃姑啼，柱碍朝朝汗流出。  
人家蚕老妇勤苦，银钏忙催隔窗雾。  
方花古{傅左换土}衮香絮，院静帘垂明燕语，  
沉注销来烟半缕。  

赵孟坚　漕使李宝文先生除宣城守  
幕客崇酒觞，渠渠饯行舟。  
先生蘸甲饮，不使涓滴留。  
竺盏顾谓言，汝复能吟不。  
尔不歌吾行，而俟吾言求。  
沃尔满锺酒，畀尔笔力乃。  
扶舆懵懵醉，梦化蝴蝶游。  
夜分起展烛，落笔莼丝柔。  
请歌先生行，真与人不侔。  
前者亦云归，金抽囷载收。  
今惟明月耳，舴艋轻浮浮。  
视彼掊斂徒，推剥藂怨尤。  
逮其去国日，竞欲瓦砾投。  
此乃恋宽恩，说着涕泗流。  
国用既云裕，民瘉亦去瘳。  
而令分左符，远从牧山州。  
投鼠戒忌器，矧我无是谋。  
弹鸟或惊鸾，盍亦谨厥筹。  
兹焉皆汩汩，去矣从休休。  
伊惟小门生，莫计攀前辀。  
尔溪桃花水，舟行愿悠悠。  
行有赐还诏，伫立螭坳头。  

赵孟坚　初冬客中见小春海棠  
一痕朝日界晴窗，森肃清寒昨夜霜。  
砚怕生澌微贮水，炉因拨火起余香。  
最耽诗帖闲中乐，无奈尘埃客裹忙。  
却是小春花谢绝，海棠经月驻经妆。  

赵孟坚　登普满塔  
海滨荒凉斗艳地，古寺窣堵标苍昮。  
三面黄茅连巨浸，突立嵯蛾超不群。  
可怜前此无管领，栏干罩网蛛丝尘。  
相携暇日足登览，昼长正度南风薰。  
冰盘朱李冷熨齿，雪丝细葛轻衬身。  
饮酣神王气浩浩，半空笑语惊行人。  
墨圆新磨绀於漆，大字题成泣鬼神。  
交酬错劝互宾主，雅论谐谈肺腑真。  
觚棱挂月筵初散，归从传呼纷若云。  
英游便可夸盛事，缁流勿讶吾来频。  

赵孟坚　读元勇雪溪先生墓铭  
二祖霜台有烈声，传家文宪见先生。  
刚而不折松筠寿，贫弗滥求冰玉清。  
陶令秫田诗料足，窦家桂子义方成。  
即兹更有高贤传，岂羡区区世上名。  

赵孟坚　二禽方戏赠难弟　笃笃笃  
笃笃笃，日长正午睡初熟。  
谁其扣门访幽独，见他利喙啄枯木。  
枯木中间能有几，小虫何足饱尔腹，  
尽日劳苦食不足。笃笃笃，  
此声尚且聒人耳，人之多言宁不渎。  

赵孟坚　二禽方戏赠难弟　归归归  
归归归，三月将尽方始啼。  
木林翠密阴成幄，花片红嫣风荡飞。  
归归归，汝既劝归胡不归。  
归来深院日正长，煮酒菖蒲玉屑香。  
醉眠藤床觉晚凉，须臾月色到回廓。  
归归归，真个归来乐未央。  

赵孟坚　高渭南席上烛照牡丹  
高烧烛照御黄衣，疑是沈香夜宴归。  
固是不教化睡著，只愁惊起露蝉飞。  

赵孟坚　高渭南席上烛照牡丹  
日午猫晴一线时，红嫣紫媚正猖披。  
争如绛蜡通宵照，玉叶金须色愈滋。  

赵孟坚　庚辰除夕  
生计从来拙，奚疑壁四空。  
解忧惟父母，谋事等儿童。  
无竞身如偶，讹言耳愿聋。  
丈夫心铁石，肯自泣涂穷。  

赵孟坚　古剑词  
古剑三尺长，土花上鳞甲。  
几年闭蛰藏，射斗光夜发。  
提携绕区市，鲜复事磨刮。  
嫖姚一拂拭，蛟断悄可截。  
志士宁终穷，行逢达观达。  

赵孟坚　何氏书堂  
元正假得晴，野服暂山行。  
遇石松盘盖，悬崖兰倒生。  
壁间题字古，潭面鉴形清。  
官满应求此，读书秋月明。  

赵孟坚　和陈鲁山社日西湖二首  
绕堤千障碧，过雨一回新。  
并驾馆中杰，分题湖上春。  
杯觞同臭味，篇什倍精神。  
招手年时燕，遄归尚及辰。  

赵孟坚　和陈鲁山社日西湖二首  
海棠料客醉，故作晕微红。  
借路山无雨，惜花天不风。  
扬镳联胜士，琢句策奇功。  
读罢身何许，晴光荡漾中。  

赵孟坚　和帑院叔  
久居朝迹迟迁次，虽在琴斋颇寂寥，  
交少自应无援拔，地寒安得有肥饶。  
桃花落处春风紧，梅蕊开时腊雪销。  
毕竟徐行能远到，樽前赢得且逍遥。  

赵孟坚　鸿禧观次高横槎韵  
逍遥微物累，出处任天真。  
薄宦已陈梦，青山犹故人。  
鉴湖凉不暑，荷叶净无尘。  
往往入图画，扣舷欹角巾。  

赵孟坚　鸿禧观次高横槎韵  
秦望与兰亭，山山递送迎。  
莼鲈方嫩美，草木亦欣荣。  
去继汉疏傅，名肩齐鲁生。  
鸿都读遗事，谁不动归情。  

赵孟坚　蕙花  
光风荡暖暖晴天，雅有幽香入简编。  
寻见野花都不是，山峰引到石崖边。  

赵孟坚　及书六考喜效白体  
无庸下考又三书，知愧知惭意少舒。  
傥便盍簪叨墨绶，纵然休仕亦绯鱼。  
何人不愿重金服，那个无心驷马车。  
修短洪纤应赋定，好存方寸一由渠。  

赵孟坚　寄汤帐干  
锁窗寂寞守灯荧，熟数陈踪迹杳冥。  
已自无心云淡淡，不应逐计鼠营营。  
发生最普惟春力，幽隐旁诏是月明。  
试品梅花霜有角，动人深浅似秦筝。  

赵孟坚　甲辰岁朝把笔  
四十五番见除夕，稍知惭愧此之日。  
小时辛苦习科场，惟恐一官得未得。  
二十七岁方尘忝，又阅八年初实历。  
又阅十年满两任，汲汲皇皇望通籍。  
况逾百指家累重，荫赡浩穰忧不给。  
所以中心怀蹐踨，每至岁朝常戚戚。  
前年涉险趋淮幕，去年举剡甫及格。  
犹自奔波趁班见，来往时时在涂陌。  
今年事定已改官，分邑不远近乡国。  
秋风行可报瓜熟，便得怡愉奉慈色。  
所以亲边知自幸，笑语团栾竟通夕。  
虽然丈夫致君泽民事业匪仅此，要是此去无限隔。  
但办劳心供抚字，忠信尚可行蛮貊。  
断不依阿事妩媚，亦不聚斂求封殖。  
升而戾天沈而渊，一听天公无固必。  
若缀班行尽向高，炉香夹侍螭坳侧。  
剩拟抗论高回天，粗有外氏之遗策。  
或分一垒向边疆，愿作长城如李勣。  
霜台直笔屏奸回，机幕飞毫草文檄。  
更令小试经纶手，黼黻曾梦江淹笔。  
不然种花莳药老海滨，却觅长年当官职。  

赵孟坚　江楼迟客  
野外游神迥，望中尘物稀。  
天连远水尽，鸟背夕阳飞。  
木叶初摇落，乡怀动式微。  
兴阑不忍去，迟子一舠归。  

赵孟坚　江湾僧舍水石芭蕉  
老耳最怕风雨声，芭蕉叶上声偏鸣。  
新枝日展翦不替，况见蕺蕺成添丁。  
呼童具锸斲寒玉，蔓图贵早除其萌。  
丑疑乌喙侧着附，又讶蹲鸱不可羹。  
一笑翻成有料理，古盆石供泉清冷。  
黄梅弥旬雨脉沐，苔封沙拥生意成。  
小试抽书嚏捻细，鼠牙入水银须生。  
渐离土性安癯瘠，淡与水石相忘形。  
巡除日课长养事，茎添叶比纷欹倾。  
炎威不到琉璃碧，水脉透尖珠贯萦。  
萼绿华仙断火食，云裾曳翠身轻盈。  
风轩暑簟足萧爽，晴曦更有冬窗明。  
丁宁闭塞谨爱护，秋霜夜气防凭凌。  
一年一年春风好，根株宛在葱茏青。  
崇桃遮莫金壶贮，日暮随风红雨零。  

赵孟坚　经过  
二十年前漫浪游，海天霜气夜深浮。  
竹窗梦断闻鸡处，常忆溪湾坞聚头。  

赵孟坚　九里松马上作  
九里松株不断青，松风上发下泉声。  
耳边为爱闻天籁，故约游韁缓缓行。  

赵孟坚　九三月丹  
有花血嫣红，侈娭大於碗。  
五出猩袍裂，万攒金钉满。  
数日色弥鲜，不畏风日暖。  
山花越丹辈，马塍丰土产。  
殊名几百种，并立色俱赧。  
客言名之由，其说邻怪诞。  
昔有樵弁山，绝顶路迷返。  
见此物尤异，斲置归里闬。  
九三橐驰流，厥艺工养豢。  
惟以第行称，姓名微考按。  
香泥密封箨，接度根暗换。  
若古姚魏然，因从九三唤。  
从兹入西浙，移根遍名苑。  
家家尚此花，买价不论贯。  
青油障晓日，朱槛护雕瓒。  
微物因人成，感此一喟叹。  
忆昔洛阳花，寿安红为冠。  
要其所从出，亦自薪槱伴。  
伊维花卉流，第以色媚眼。  
青青三寸松，养或凌霄汉。  
明堂须众木，未易一材办。  
工师无遐遗，材满岩岸畔。  

赵孟坚　康不领此诗又有许梅谷者仍求再赋长律  
浓写花枝淡写梢，鳞皴老干墨微焦。  
笔头三踢攒成瓣，珠晕一圆工点椒。  
妆缀蜂须拟笑靥，稳拖鼠尾施长条。  
尽吹花侧风初急，犹带枝头雪未消。  
松竹衬时明掩映，水波浮处见飘飖。  
黄昏时候朦胧月，清浅溪山长短桥。  
闹裹相挨如有意，静中背立似无聊。  
笔端的皪明非画，轴上纵横不是描。  
顿觉坐来春盎盎，因思行过雨潇潇。  
从头总是汤杨法，拚下工夫岂一朝。  

赵孟坚　客中  
睡觉檐牙月一钧，迁闲真不愿封侯。  
病多药裹长为侣，静著炉薰转更幽。  
度上眼明梅破腊，霜余珍重菊经秋。  
从兹可向家居否，强半经年在客舟。  

赵孟坚　客中思家  
微风过处有清香，知是荼蘼隔短墙。  
相得故园成索寞，诗盟谁复为平章。  

赵孟坚　客中思家  
楚楚轻衫翦薄纱，而今忆得在山家。  
萧娘为是亲蚕事，嗔带含香紫笑花。  

赵孟坚　客中思家  
柳絮悠悠拂面轻，随风到处若为情。  
西池应也无人到，一面青青萍自生。  

赵孟坚　里中康节庵画墨梅求诗因述本末以示之  
逃禅祖花光，得其韵度之清丽。  
节庵绍逃禅，得其萧散之布置。  
回观玉面而鼠须，已见工夫较精致。  
双枝倒作鹿角曲，生意由来端若尔。  
所传正统谅末节，舍此的传皆伪耳。  
僧花工之工则粗，梦良意到工则未。  
女中却有鲍夫人，能守师绳不轻坠。  
可怜闻名不识面，云有江西陆公济。  
季衔麤丑恶拙祖，弊到雪篷滥觞矣。  
所恨二王无巨法，多少东邻拟西子。  
是中有趣岂不传，要以眼力求其旨。  
踢须正七萼则三，点眼名椒梢鼠尾。  
枝分三叠墨浓淡，蓊有正背多般蕊。  
夫君固已悟筌蹄，重说偈言吾亦赘。  
谁家屏障得君画，更以吾诗跋其底。  

赵孟坚　临安客中  
小楼面面著疏棂，静有蟾光绝市声。  
读罢离骚临晋帖，菊花香裹数寒更。  

赵孟坚　买砚碑  
凤城凉雨新秋后，几处朱楼试管弦。  
有客贳金收古歙，短檠竟夕自摩研。  

赵孟坚　买砚碑  
恰在贳金醉砚直，又逢古洛蔡公碑。  
摩挲不忍教他去，笑杀典衣偿直时。  

赵孟坚　卖镜  
卖明镜，怕明镜，  
从来面瘦两高颧，况复星星添鬓影。  
世间万事只宜晦，明镜何须炯相对。  
镜明卖却昏不磨，从教双鬓雪婆娑。  

赵孟坚　厖蚓图  
一蚓蜿蜒行燥土，定是明朝天作雨。  
六厖酣憨初眈乳，乍见异物吠惊睹。  
老厖垂涎傍睨顾，此心亦以舐犊故。  
鹑衣百结多儿妇，锦屏鸳帐辄独处。  

赵孟坚　蒙斋  
此閟先天地，名斋曷扁蒙。  
祗应防太洁，未必果冬烘。  
酿{左酉右葛}重醅酒，初阳逗暖风。  
当年郭有道，此意与君同。  

赵孟坚　梦回  
点点桃花短短墙，雨声彻夜响回廓。  
觉来蝴蝶家山梦，一半分明一半忘。  

赵孟坚　南林张园  
凄凄寒菊委霜丛，丰有微吟腐叶蛩。  
倚著栏干听不了，自来我辈最情锺。  

赵孟坚　墙头花  
墙头花，红且白。  
一百五日过寒日，寒食过了好风日。  
风又吹，日又炙。  
枝头好花尽狼藉，人生百年罕七十。  
愚者见花不知惜，我辈看花常唧唧。  
有酒莫停杯，当歌莫停拍。  
头上丝丝霜雪来，老大见花方叹息。  

赵孟坚　青春能几何  
青春能几何，青春能几何。  
苍髯绀发看成皤。亦有红颜嫩於花，  
东风驰道属谁家。可道光阴流电转，  
草上霜飞峭如翦。心如不知恍重见，  
心语不通惟见面。重见面，  
愁转多。归来银烛炯长夜，  
叹息青春能几何。  

赵孟坚　青春能几何  
青春能几何，青春能几何。  
日乌月兔去如梭，胶粘难安枝上花。  
颇惜相逢殊草草，中心有言不复道。  
鹊喜传讹易颠倒，想得也应生懊恼。  
谩自有千金，无方驻脸霞。  
休言洛阳看花伴，经年浪荡不归家。  
君不见青春能几何。  

赵孟坚　清明  
节近清明长是阴，黄花间在麦苗深。  
倦行却上高楼望，烟锁前村一半林。  

赵孟坚　秋壑纳室庆席诸友分韵  
芦苇战风声飒索，细雨吹丝冰帘箔。  
暖盘醉客珠履喧，耸鸾笔飞玑唾落。  
诗人大义在切磋，曳裾弹铗籍若何。  
正伦风化理不二，御邦即是家之和。  

赵孟坚　曲涧  
山头分两崖，知有泉来处。  
曲涧漱琮琤，夜来应骤雨。  
叶嫩明琉璃，藤生终松树。  
石脚涨所痕，莓苔湿无路。  
玩之室生白，明日春将暮。  
何当门对开，小结幽庐住。  

赵孟坚　山行晚归  
背日踏寒影，归程路觉长。  
水流逢石响，花晚度秋香。  
前去多林莽，新传有虎狼。  
行行应勿缓，掠面已风霜。  

赵孟坚　上习庵陈先生  
厥闻忠孝者，所出同一源。  
子於所亲孝，移忠理必然。  
亲贤亦子训，忠节贵两全。  
杀身能成仁，扬名斯永延。  
是亦孝所在，岂但知色难。  
嘻其叔世风，本末嗟倒悬。  
若曰能养耳，食美衣华鲜。  
苟求胡弗至，侧媚谄笑肩。  
彼其良自多，喟叹达者观。  
向来鸥阳公，拓落夷陵年。  
夫人告之公，淡泊吾所安。  
慎毋为险变，守节当弥坚。  
卓哉名母训，经历伊谁传。  
恭惟奉常君，矢心直似弦。  
立朝几抗论，凛凛高回天。  
力甦愦愦徒，若障狂澜川。  
人知君守固，当识君母贤。  
想其勉劢时，淳勤诲膝边。  
怡愉一领解，心注靡变迁。  
千而高为天，下而沉为渊。  
但知慈训在，此外浮云焉。  
兹来从吏隐，斲屋新数椽。  
曲槛花葳蕤，虚窗月婵娟。  
雅意寓一赋，懦立贪以廉。  
我诵顺亲记，有泪如迸泉。  
我贫母亦老，苒苒发已宣。  
家徒空四壁，箪笥笑且便。  
惟虞官箴旷，勿民温饱牵。  
泽深百川赴，火明斯聚蝉。  
投君以臭味，君子毋弃捐。  

赵孟坚　诗谈  
吾嗤彼云士，努力事诗妍。  
竟日搜枯肠，抽黄对白间。  
尔何无达观，踨促自缚缠。  
不见渊明陶，有诗累百篇。  
要以写吾心，出语如流泉。  
采菊见南山，得句於悠然。  
少陵动感慨，忠义胆所宣。  
有时心境夷，亦复轻翩翩。  
纤纤白云闲，无心游日边。  
风石激而奇，奔迸生云烟。  
讵以天然态，而事斧凿镌。  
陶尔一觞酒，警尔心地偏。  
少焉明月上，高挂西山巅。  
听我曳杖歌，金石声撼天。  

赵孟坚　十日同宪僚登高  
自叹凄凉客寄身，已孤茱酒奉慈亲。  
未应一夜无芳菊，共上层楼有可人。  
日射寒山宜近晚，霜殷秋叶艳於春。  
清欢率尔吾侪事，帽落龙山意更真。  

赵孟坚　食雪  
君不见苏子卿，十有九年留朔廷。  
牧羝未乳归未得，吞毡莫救饥肠鸣。  
又不见陶学士，家居三冬足文史。  
玉堂退直清兴生，谩把烹茶夸婢子。  
我生徒饱太仓粟，慨怀伊人常缩恧。  
我才又无挥翰手，食此岂不颜增存。  
浪游枉自在江湖，几年见雪一语无。  
只同儿童跳梁喜，欲吟自觉肠乾枯，  
朔风打头夜来泊，拥篷晓见银模糊。  
银盘收拾和蔗浆，银匙搅碎红珊瑚。  
一抄入品清风生，再抄乍觉心眼明。  
连抄疾啜盘已竟，肌肤起粟神魂轻。  
食罢拱手谢苍天，小儒不学食露盘，  
无补多慾妄求仙。愿言片片皆诗料，  
吐吞造化归毫端。亦不吟河桥送别凄凉句，  
亦不吟依本胡芦取天怒。但愿冰棱雪块在心胸，  
飘飘解做梅花赋。  

赵孟坚　送放生池碑  
维书号心画，於以观厥德。  
堂堂太师颜，忠义挺不屈。  
怒张铁柱立，凛若骂蔡贼。  
蚕头而虿尾，屋漏而壁拆。  
岂事笔端求，要自心胸出。  
心源傥匪正，马谩按图索。  
君侯冰玉清，一点尘不入。  
摆脱世缘尽，四壁无良物。  
源清流应随，心同宁异迹。  
前年镇霅城，清风贪者格。  
人言政化明，如仕唐大历。  
人言八法具，俨是浯溪刻。  
卑栖小李掾，松茂悦见柏。  
甚欲事洒扫，笔砚供洗涤。  
官身类匏系，唯向清梦觌。  
手搨鲁池碑，潢謄寄远驿。  
既异裹苞苴，抑匪徒挂壁。  
举目见颜公，英气耸辟易。  
又若小子动，祗庄常侍侧。  

赵孟坚　送客  
素娥懒驾水晶轮，此夕飞来夜欲分。  
送客出门还独立，一天清露湛无云。  

赵孟坚　送马上娇图与秋壑监丞  
绣鞯金狨玉蝶躞，天宝繁奢逾大业。  
华清浴已宴沈香，弓箭才人拥旌节。  
前头乐部紫云回，催驾飆迎奏三叠。  
阿瞒驻辔立多时，欲上花骢尚娇色。  
俯头缒{左革右登}力士徒，曾以脱靴为屑屑。  
步步相随那肯离，尝闻愿作连理枝。  
燕安傥及思艰危，那有马嵬攀诀时。  
汉家山河安四维，披香千秋惟戈绨。  
龙眠画兹非衔奇，端与曹高向孟陈元龟。  

赵孟坚　送朱支仓试刑法科  
士业读书读律耻，亦不屑至其有以。  
男儿夺身自力耳，有足成功奚择地。  
诵德科条似流水，笔端端可判生死。  
用之自责勿轻视，赠君饱霜毫锥子，  
万毫齐力锋颖锐。庭阴未侧可万字，  
十问俱通策勋易。即次风雷星斗位，  
还取儒科济世美。更赠一言君我记，  
终身行之恕而已。  

赵孟坚　题陈山龙祠  
白龙生阳山，龙生龙母死。  
於何藏斯陈，其说从古始。  
岂伊冥邈中，而亦有地利。  
季春旬八日，岁岁雨冥晦。  
龙下大如柱，万目俨骇视。  
谓龙来朝母，人胡不知礼。  
邑人严奉供，神宫联梵寺。  
龙君与龙母，居中堂殿位。  
两庑香火谁，分祀及四子。  
山腰有龙湫，泓澄一掬水。  
水旱不涸溢，甘冽冷牙齿。  
祷雨乞一滴，阖境得沾济。  
昔年令君来，沥酒方奠启。  
有物蜿蜓见，举体金色被。  
巡沿上巾幞，驯狎了无畏。  
令君端笏迎，迎入香奁裹。  
诞四子如粟，久矣传神异。  
逮置湫石边，倏与电俱逝。  
或示梦画工，画龙要珠戏。  
或载见蜿蜒，跃戏花壶际。  
神灵及事怪，龚碑详纪记。  
迎享送三辞，上轧骚章丽。  
荔子丹蕉黄，罗池未专美。  
余来击节诵，金石歌声曳。  
迩年又喧传，其说更谲诡。  
后殿方落成，将以奉大士。  
一夕大风雨，巨石暗飞坠。  
高高山顶来，直顿殿堂内。  
端然一窦座，不篇亦不倚。  
既无绳墨量，谁与安位置。  
不知几鬼推，毋乃阴兵徒。  
是为鬼龙力，其说信有以。  
又云虎新过，泥沙印遗趾。  
爬抓大木皮，画画有文理。  
海山断不连，四望惟茅苇。  
又无穴宅居，此物从何至。  
有龙必有虎，神驱理或尔。  
不然虎尊龙，墓前来伏跪。  
想当清夜月，跟踡踨妥其尾。  
谈玄与讯怪，更仆良未已。  
笑呼金叵罗，一把诗肠洗。  
数酌带微酣，长啸夺双袂。  
径直上山巅，惟如履平地。  
海神会我心，卷浪雪花沸。  
中年脚尚健，有志聊丰喜。  
下山猛捉笔，挥扫不停臂。  
素壁两三间，掀舞龙蛇势。  

赵孟坚　题高氏烟雨馆  
溟溟复霭霭，极望欲无涯。  
村远如相合，天底若四垂。  
橹声因湿小，塔影被云欺。  
不但长烟雨，阴晴有间时。  

赵孟坚　题高氏烟雨馆  
人多晴昼至，此趣未应知。  
我独身常寓，烟霏雨暗时。  
噎添波面阔，绿压柳丝垂。  
忽有片帆过，惊飞双鹭鸶。  

赵孟坚　题黄岩夏氏晓山亭诗卷  
玄晖工画山，最识山之趣。  
每言笼朝云，乃是奇绝处。  
君家结幽亭，两峰正当户。  
窣堵冠其巅，云中双笔露。  
宗老为扁名，得自昌黎句。  
相当卷书坐，埚篪递吟赋。  
是时神宇泰，白云未飞去。  
滃然截山腰，素练初横布。  
须臾朝阳升，景象几更互。  
盘旋宛游龙，披离擘轻絮。  
春澌苒而泮，青烟惟一缕。  
霏微辨冈峦，历落分岛屿。  
露晞如膏沐，苍翠尽还故。  
松针与篁丛，贯穿珠无数。  
应接良不暇，诗料亦既富。  
只忧红尘生，分我淡思虑。  
更须清夜来，四更看月吐。  

赵孟坚　题墨兰图  
六月衡湘暑气蒸，幽香一喷冰人清。  
曾将移入浙西种，一岁才华一两茎。  

赵孟坚　题水仙  
自欣分得槠山邑，地近钱塘易买花。  
堆案文书虽鞅掌，簪瓶金玉且奢华。  
酒边已爱香风度，烛下独怜舞影斜。  
礬弟梅兄来次第，搀春热闹令君家。  

赵孟坚　题吴门颜氏敬享亭石记  
蜾舏祝类我，慈乌知反哺。  
伊人矧最灵，而不以斯故。  
养雏数羽毛，初志亦辛苦。  
怀哉肯堂念，寥寥几千古。  
君其若而人，凄怆践霜露。  
钦闻先君子，清折守儒素。  
何以遗后人，多文以为富。  
潭潭诗书府，鱼鱼礼法度。  
王槐信厚成，窦桂阴德著。  
雪玉尘不缁，锺美见垂裕。  
勤修不自閟，刻词流肺腑。  
应无忝厥绍，锡类及咐伍。  
卑飞未仰报，有泪滂如雨。  
山高不碍天，水流必东注。  
愿言坚此心，宜诣圣贤处。  
他石或可攻，庸效南陔赋。  

赵孟坚　题玉川月蚀诗后  
哆口搘牙月蚀诗，遗编读著凛风规。  
如何晚节从污合，竟与奸臣血作泥。  

赵孟坚　题赵大年小影  
霜轻榆柳未全黄，两岸菰蒲洲渚长。  
鸥鸟背人飞扑漉，西风尝是入斜阳。  

赵孟坚　题赵大年小影  
一行白鹭过前山，飞去沙鸥半复还。  
更有精能君见否，黄鹂两两绿杨间。  

赵孟坚　题照禅师道场  
重到招提十七年，吟题墨色又成嫣。  
蟠虬老桧枝垂舞，像刻前碑石载镌。  
留赋纵然常满壁，玄机竟莫悟枯禅。  
道场法子丛居盛，奚复芦苍施钓船。  

赵孟坚　天平方丈梅下见持要旧题  
枯梅一树半斜欹，绕匝行行欲咏诗。  
忽觌季难遗墨在，西风吹泪满髯丝。  

赵孟坚　万寿寺避暑读书  
梵寺斋殿深，屋古洞阴冷。  
火云自空飞，此地暑尽屏。  
乍至心已清，坐久体如冰。  
官清务乃简，居易事亦省。  
是为臭味同，玉碎金无矿。  
萧闲日追随，论辩当修省。  
展书相对读，佳处击节猛。  
舆{上白下士}谓前兹，文会无计盛。  
觞咏直寄耳，沈湎夫岂肯。  
过从奚厌密，交通久尔敬。  
无令数斯疏，此语共知警。  

赵孟坚　王翠岩写竹求诗  
古画画物无定形，随物赋形皆逼真。  
其次祖次有师绳，如印印泥随前人。  
尚疑屋下重作屋，参以新意意乃足。  
晋魏而来几百年，羲献断弦谁解续。  
何况高束李杜编，江湖竞卖新诗读。  
愿君种取渭川一千亩，饱饭消遥步扪腹。  
风晴烟雨尽入君心胸，吐出毫端自森肃。  

赵孟坚　为仓使吴荆溪先生寿  
人祝先生寿，勋名而福禄。  
伊惟小门生，而乃异斯祝。  
所祝在斯文，其寿非已独。  
尝闻侍席言，檃括因以复。  
孔孟至皇朝，文与道相属。  
溯自熙丰后，专门始分目。  
欧苏以文雄，周程理义熟。  
从此判而二，流派各异躅。  
伟哉水心叶，同轨混列辐。  
粲粲云锦章，理义仍炳烛。  
筠窗一传后，人已沾膏馥。  
正统的属任，非公绍者孰。  
鲰生耳闻此，惊托叹不足。  
因捧介寿卮，谱在歌诗轴。  
愿言清节高，岁寒等修竹。  
长以文鸣道，声金而振玉。  
上而轧汉周，俯命骚以仆。  
门生严楷法，剩将从纪录。  

赵孟坚　文宣公祠宇新成  
旋斲蓱芜地，亭台出水濒。  
人知便行乐，谁识念贤臣。  
淡月花无影，微风浪有鳞。  
飞梁如跨水，游子更来频。  

赵孟坚　问梅寄贾秋壑先生  
生成欲见化工功，不在漫山桃李中。  
为向梅梢问消长，地寒先却得春风。  

赵孟坚　宪使陈习庵先生除司业  
连宵对凉月，閒吟祖行篇。  
揽挹南卉香，入句期清妍。  
追随剪吴江，送君翔九天。  
岂为儿女情，恋恋祈恩怜。  
兹惟时多虞，活国资清贤。  
近者小司业，繇之入谏垣。  

赵孟坚　谢送牡丹  
官舍无花甑有尘，纵将画展不如真。  
若非折寄珍珠颗，几是萧条过一春。  

赵孟坚　谢送牡丹  
蘸蜡封枝翦昨新，开奁带露尚精神。  
洛阳路远风尘暗，肠断应无做谱人。  

赵孟坚　谢徐正十一兄惠牡丹颜帖  
左携珍帖右花王，雅贶何殊照乘光。  
拆壁漏痕含虿尾，珍珠露颗带天香。  
数千叶密怜檀晕，怕六丁收谨匣藏。  
答谢若惭无好语，捻髭空断不成章。  

赵孟坚　辛丑孟夏甲申日得雨  
物理寓乘除，天存好还道。  
去年夏迄秋，旱枯苗尽槁。  
繁霜打麦根，疗饥兹已兆。  
逾春秀葽葽，修翠摇旌葆。  
黄云割未尽，赤日仍时杲杲。  
秧针方刺牙，还忧水泉少。  
正深伤弓虞，曲成由大造。  
耕雨刈欲晴，从来难两好。  
来牟迨既登，甘霖乃方到。  
甲甲占久雨，古语信可考。  
首夏际兹辰，其应孚未祷。  
繁声喧若注，阴云阵如扫。  
入夜听檐溜，滴沥响到晓。  
蝗螟腐翅翼，蛙黾喊池沼。  
从兹雨未艾，调润知可保。  
一亩数石收，麦秋功已告。  
千仓而万箱，应占富禾稻。  
匪藉天功然，人力宁尔巧。  
端由政致和，天示贤侯报。  
不死见丰年，鼓腹归醉饱。  
末掾与农氓，熙熙歌昊昊。  

赵孟坚　辛巳除夕  
岁事今其暮，而多怅惋心。  
功名一成否，身世几浮沉。  
莇甲四墙在，根株百蠹侵。  
白云飞处远，东望动微吟。  

赵孟坚　养鸂鶒  
护毛不用笼宽织，半杀凋翎养自驯。  
退易进难微鹤叹，凉来炎去异鸿宾。  
横枝梅下眠和月，临水薇边游近人。  
更著花栽安藓石，黄筌图画镇长新。  

赵孟坚　夜泊法忍寺  
秋泊禅扉夜，清吟入兴频。  
风生水鳞甲，云放月精神。  
禅有机锋祠，诗无句法新。  
旧题寻不见，吹遍壁间尘。  

赵孟坚　夜热  
夜热寝复起，独行池上亭。  
欹荷倾泫露，高柳挂疏星。  
秋蛩已啼草，咽鱼时唼萍。  
无云那有雨，湛湛一天青。  

赵孟坚　夜饮归戏作  
夜雪合三更，昆仑兵密渡。  
常时喜慨谈，此夕若亲睹。  
杯行数已长，谈辩气掀举。  
微酣上篮舆，迢迢向归路。  
出门林尽白，飞雪正零舞。  
若寒嗟仆夫，鳖跛良窘步。  
北内恶打头，灭烛失四顾。  
平生功名心，每作艰危虑。  
小试应危机，却舆自行去。  
脚力幸未衰，乘之酒力怒。  
踏雪如蹭云，了不见辛苦。  
尚奚畏泥涂，宁恤双靴污。  
仆失莫余追，瞥若付生羽。  
骞腾甫登桥，健翎已逾兔。  
还归坐中堂，长啸默不语。  
丝鬓且勿生，未谓余不武。  
夜雪向桑乾，立勋期晚暮。  
凛凛金石心，捐躯事明主。  

赵孟坚　乙未春初解漕幕兼职访秋壑西湖探韵得柳字  
浮生恍流萍，聚难别易久。  
经年稀会面，感叹两执手。  
竞夸摛锦文，雄骋翻河口。  
主人金叵罗，颇费黄封酒。  
环坐松下亭，海纳翕敷受。  
饮酣气张王，联题健挥肘。  
山凹日斜射，檐额风穿逗。  
恨无秉烛游，以夜继斯昼。  
聊追擘韵戏，巑窄互呈斗。  
分携上木兰，漾桨几回首。  
遥追飞盖归，数遍苏堤柳。  

赵孟坚　邑圃池上  
南薰初爱叶田田，忽见茎枯欲倒悬。  
风露渐凄生澹泊，水天相映作澄鲜。  
无人领会微吟意，独自咿唔薄暮天。  
一对陶朱山下鹭，飞飞冲破晚炊烟。  

赵孟坚　咏史赠王侍御  
昔有阳城子，高卧中条山。  
粤从丹诏聘，职谏居朝端。  
北垣七八年，一词曾靡殚。  
於中常戚戚，事以秦越看。  
诤臣论一篇，见诮昌黎韩。  
城日洽壶觞，视之无汗颜。  
一朝天子误，鼎鼐庸雄奸。  
皇皇朝野人，敢议不敢言。  
城曰兹可矣，不言吾岂安。  
当廷坏其麻，势若回狂澜。  
臣言不可夺，臣肉所可剜。  
孰谓雄猜主，天听说为还。  
一鸣必惊人，朝阳之祥鸾。  
一飞必冲天，北溟之鹏搏。  
啾啾燕雀辈，终岁寒檐间。  
君今踵其武，可想倚任专。  
士习弊滋久，未易一匕痊。  
遗臭偃月奸，殆今逾百年。  
利欲锢人心，深矣莫洗湔。  
几新更化机，仍涩胶柱弦。  
洗泥何能清，救弊应其源。  
昔无起楼地，今举田连阡。  
而以求善治，却行而欲前。  
复有事诞衔，奋臂张虚拳。  
驱虎戕良民，臧否已较然。  
胶舟倚航海，恻耸忧世肩。  
夷甫在晋朝，举世无几先。  
卓哉辩奸论，万世一老泉。  
瞽言再拜献，感愤涕泗涟。  
昔有汉更生，危言扶彼颠。  
皎余明寸心，不向流俗宣。  
维君中流柱，屹是障百川。  
向来稍诡遇，高官怀袖间。  
耿介甘不售，岁寒松柏坚。  
国无君子哉，缄默谁复言。  
松江千顷浪，涵月金蜿蜒。  
於兹送君行，商歌频扣舷。  
明当重回首，晚风杨柳边。  
伫希御史雨，汛扫靖幅员。  

赵孟坚　尤美亭  
虽未及琅琊，看来亦自佳。  
微坳著新月，耸翠带余霞。  
巨凿应灵禹，斜抛或女娲。  
小亭相对好，莫放行丛遮。  

赵孟坚　与帅干驾阁宗叔  
曾闻老吏说先猷，咳唾珠玑下笔乃。  
大器莫为时所用，高科还有子能收。  
相逢禹会嗟何晚，薄可郊寒匪暗投。  
珍重斯文肯勉力，清朝坟典要人修。  

赵孟坚　寓言  
诩诩言词巷陌儿，倾心反目易安危。  
可嗟香尽蝶犹恋，谁谓机萌鸥不知。  
寥落丹青秋后扇，纵横黑白局中碁。  
料应主意非羽买，其奈难祛绛灌疑。  

赵孟坚　早春牡丹  
香泥封箨接头新，幻出花王见早春。  
时节不须寒食候，工夫远胜洛阳人。  
嫩黄{左虫右葛}叶拳微皱，半醉宫妆粉未匀。  
恐怕晚风须爱护，罗帏遮却看频频。  

赵孟坚　赠笔工吴升  
兰台上狸毛，山谷爱鸡距。  
物胜因人成，雅掣传自古。  
风流渡江初，笔翰犹朴鲁。  
曾窥上方制，遗范典刑具。  
寸簪束万颖，赡足饱霜兔。  
丰融沛行墨，充实自妍富。  
行间得茂密，夫岂窘尺度。  
浇浮自趋薄，羸劣丑毕露。  
清快夸钩心，节括号钗股。  
纤纤铦甚锥，祗便庸书伍。  
杀锋出光芒，苗枯旱无雨。  
龌龊痴冻蝇，安能劂石怒。  
尔来邈东嘉，法则自谁祖。  
宛见昔制衣，齐力万毫努。  
吾欲标诸人，示滋明取与。  
斲雕还反朴，淳风招已去。  
春苗异芦笋，广袖谬纤组。  
谁能一羽力，回彼滔滔注。  
百尔今已然，岂但於笔故。  

赵孟坚　赠术者  
纷纷尘土簿书堆，职在其间怎可辞。  
不向先生问荣达，但言何日是闲时。  

赵孟坚　斩偶行  
君不见昌黎谏佛骨，竟莫遂请水火投。  
中丞击妖蛇，此蛇初不为民尤。  
宁如立斩兴妖偶，卓哉伟见吾邦侯。  
吁嗟三辅州，尚鬼逾蛮酋。  
此辈生身已丽法，尚何智慧灵诸幽。  
惟伊奸凶愚尔俗，假凭威毒相仇仇。  
依乘土木作幻怪，窍取备味神其谋。  
降凶破伪砉一剑，较功韩孔兹为优。  
嗟嗟愿公宝此剑，更烦借截奸臣头。  

赵孟坚　招石希孟朝饭  
水临轩槛绝纤埃，砌面茸茸上绿苔。  
伺餧金鳞浑可狎，低飞翠羽不生猜。  
篆薰欲起筵妆集，清磬才敲梦恰回。  
正好西风坐萧爽，官程翻怕驿书催。  

赵孟坚　折枝  
奚囊金勒逗春行，醉咏归来陇月生。  
折得生香浑懒向，断簪零珥任纵横。  

赵孟坚　种石菖蒲  
少年眼力健观书，卷裹千言一览无。  
官事簿书昏惘惘，效尤石上种菖蒲。  

赵孟坚　种水芭蕉  
石上芭蕉手自移，黄梅便得雨如期。  
水根联络银丝漾，风叶纷抽羽扇欹。  
日验发生疑有准，心加爱护每忘疲。  
犹如老大初生子，及见成人长立时。  

赵孟坚　仲弟借书持要不谨护有损为之覆背葺还  
昔闻勤读者，三度绝韦编。  
读书书已破，书则有肺肝。  
摘实咀其华，发挥事业间，  
伊惟事精研，整束悬牙签。  
缥囊手未触，慨是龙泉言。  
虎子畜溪鱼，汝懵未凿专。  
胡策追元方，纷纷探简编。  
抱书手不龟，面壁缚枯禅。  
靴化例随水，竟负一郗还。  
季也怒生瘿，我惭家训颜。  
愿季无衔怒，凤楼修则完。  
嗟嗟仁义谏，束湿何由痊。  
颠倒幸尔存，柿叶风掀揿。  
糊老饱九炊，纸捣翼拟蝉。  
翻翻事兼两，滑腻好且坚。  
手凿具有兹，秋露无重妍。  
旧书百回读，训佩坡老仙。  
请季事斯语，慎勿高阁悬。  
因怜数匮藏，徒疥小印存。  
浮云忽白衣，世事无不然。  
眼底不自快，封闭何取焉。  
所贵得之心，亦可忘蹄筌。  
又怜囿大块，华好竟饱鲜。  
一饱膻聚蝇，曷与千古传。  
纤云飞四散，皎月标中天。  

赵孟坚　重赋暨邑池亭  
新沐试絺綌，凉生神骨清。  
发疏逗风爽，半幅纱巾轻。  
逍遥池上亭，绿阴取次行。  
清和又重见，时序无留停。  
丛委簿书间，那得散漫情。  
乍此偷隙闲，云开月暂明。  
故园松菊荒，蛛网罩南荣。  
琴书知好在，奥窅谁为评。  

赵孟坚　追咏西湖行乐寄傅清叔  
闻借侯家宅，湖边度夏凉。  
钟鱼连梵寺，雉堞傍城墙。  
闲适心无事，清和日正长。  
藕花虽尚稚，荷叶自多香。  
苦笋回余味，青梅弄半黄。  
生绡画团扇，细葛制轻裳。  
水近风生座，檐虚月满廓。  
龙舟花桨榾，骝马紫绦韁。  
竟日歌声沸，通宵水面光。  
不妨投辖饮，更称静琴张。  
诗社联行卷，仙姝学道妆。  
英游伴王谢，清梦到羲皇。  
曾约陪游盖，惭稽动客樯。  
忆君成怅望，为我细思量。  
几度吟成后，凭谁远寄将。  
意多收不尽，事鄙每牵忙。  
今夕微醺起，中宵捉笔狂。  
浪吟无次第，聊表未遗忘。  

赵孟僖　庆侍郎  
不恋持荷侍玉皇，再从均燕似山堂。  
世间何物侔清节，照水梅花傲雪霜。  

赵孟僖　庆侍郎  
去年腊月正兹时，曾逐宾尘献寿诗。  
今岁威仪多胜旧，子孙显达福累□。  

赵孟僖　庆侍郎  
幸逢八秩庆生申，搦管濡毫洒翰新。  
十字顶头洒个丿，八千岁寿迈庄椿。  

赵孟僖　庆侍郎  
渭川此际载非熊，紫诏行颁玉殿乐。  
正好促装趋北阙，元正端的拜三公。  

赵孟僩　临终口占  
王室之懿，文山之客。  
持此寸心，千古忠赤。  

赵孟禹　双溪桥亭  
东溪西溪双合流，凫鸟鸥鸟相和鸣。  
斯景逼人描不得，沧浪一曲浣尘缨。  

赵密夫　三脆黡  
笋蕈初萌杞采纤，燃松自煮供亲严。  
人间玉食何曾鄙，自是山林滋味甜。  

赵鸣铎　寄萍乡密老  
匹马飘然似转蓬，一年两度过湘东。  
襟间润带黄梅雨，枕上凉生苦楝风。  
亟亟穷途将底用，区区苟禄有何功。  
输他燕坐长厅老，默对浓香丈室中。  

赵某　大小寒  
蹇卫冲风怯晓寒，也随举子到长安。  
路人莫作皇亲看，姓赵如今不似韩。  

赵某　寄高善胜  
雨窗思昔日，不见半年余。  
别后几回梦，中间三寄书。  
兵戈吾幸免，踪迹尔何如。  
世事难如意，同心却异居。  

赵某　眉峰水陆寺  
贪观眉妩翠，舣棹碧云间。  
萧寺前临水，丁家旧住山。  
苔深僧迹静，松冷鹤巢鳏。  
拜手先祠下，奔驰觉汗颜。  

赵某　清发轩  
许多清意思，都在此乡间。  
有石半枕水，无窗不面山。  
侵衣青霭润，拥钓白云閒。  
未许嫌幽寂，古人曾闭关。  

赵某　述怀  
得鹿归来一梦中，半生事业总成空。  
饭牛岂意干西伯，寻马何须访北翁。  
赵既有辞难夺璧，楚将无事叹忘弓。  
南薰正解吾民愠，且弄朱弦奏晚风。  

赵某　题浯溪  
元颂颜书□□□，好风吹我过三吾。  
倚空□□烟云□，□古兴亡草木枯。  
读尽□□留□□，□□□□较锱铢。  

赵某　杏村闻其友谢昌元及二赵一家俱入翰苑  
归来白鹿岩边屋，清得门庭冷似冰。  
公事中原双短鬓，帝乡孤梦一青灯。  
带烟锄菊閒教仆，和月折梅时寄僧。  
见说道山应咫尺，同时俊彦尽先登。  

赵某　休官  
欲知赵子休官了，贫似扶风马少游。  
借得琴樽留待月，从教帘幕不胜秋。  
自携仆出閒寻药，因载书多却买舟。  
昨日老农来告我，万千乐事在西畴。  

赵某　游都梁  
暮烟迷海戌，远水接淮天。  
拍塞凭栏恨，神京在北边。  

赵某　游都梁  
才入都梁郡，愁登第一山。  
不堪高处望，未得故疆还。  

赵鼐　过大桥并出界偶成四绝寄邵阳父老  
行过邮亭日未西，遮留父老杂童儿。  
寄言我自无遗爱，底事潸然出涕洟。  

赵鼐　过大桥并出界偶成四绝寄邵阳父老  
闻说当年送沈君，一城攀卧尽沾巾。  
续貂虽不亲传授，也解规随继后尘。  

赵鼐　过大桥并出界偶成四绝寄邵阳父老  
邵阳拙政一年余，不暇精思及远图。  
且了眼前无饿殍，家家温饱是良谟。  

赵讷轩　句  
门外须臾风竹定，橹声摇曳出芦花。  
白鸟一双帘外去，芦花风静钓舟闲。  

赵讷轩　溪湾  
晒网渔人路，高低四五家。  
半篙四五家。半篙春水竹，  
一树夕阳花。鸥静机忘鹭，  
牛行背立鸦，牛行背立鸦。  
白头村叟醉，茅店酒仍赊。  

赵普　雪中驾幸敝庐恭纪  
贞元重数荚，滕六剧霏花。  
漠漠初濡砌，皑皑欲聚沙。  
闾阎银作界，宫阙玉为家。  
调鼎惭盐撒，沾温觉絮加。  
瑞凝三殿瓦，欣动五云车。  
冰柱撑茅屋，琼枝拥翠华。  
微行停跸警，冷漏静街哗。  
具野曾无隗，磻溪岂问牙。  
公然门驻辇，那信室盘蜗。  
积素堪麟画，飞黄想兔羋。  
一庭看曳练，十道趣宣麻。  
戎索筹先后，雄才辨等差。  
神威殷地轴，御指落天花。  
表贺甘朝稳，裴功敢夜夸。  
雪山行献琯，早晚中到星槎。  

赵企　别天台  
携家隐青山，青山不我留。  
遣我出山去，再拜辞丹丘。  
王命急星火，驾言促西游。  
朝游白云城，暮宿黄花洲。  
佳人牵我衣，拘断不回头。  
路傍立樵叟，问我何所求。  
长安美少年，气概凌清秋。  
鸾台与凤阁，一一皆俊游。  
掉臂尔欲往，独不愧且羞。  
此言真吾药，口讷不易酬。  
我本麋鹿性，直与山林投。  
云何就冷局，岁月空悠悠。  
原公看我还，长歌赋归休。  

赵企　泛湖晚归  
日脚掩西山，四面烟光起。  
片月落湖心，照破琉璃髓。  
水面天光阔，孤烟暝不收。  
休瞻一钩月，挂起旅人愁。  

赵企　泛舟晚出北关  
舟泛寒塘静，人归一叶间。  
影疏行处柳，青远望中山。  
道在身从老，诗穷意觉闲。  
到家秋敛足，有谓庵柴关。  

赵企　孤山观雪  
莫谓湖山景，寻常总一般。  
欲穷清胜处，须向雪中看。  

赵企　孤山观雪  
乘兴寻幽不怕寒，喜将山水雪中看。  
等闲哦出西湖句，自有清新上笔端。  

赵企　鸡冠花  
秋光及物眼犹迷。著叶婆娑拎碧鸡。  
精采十分佯欲动，五列只欠一声啼。  

赵企　句  
青镜不览一两日，白发又添三四茎。  

赵企　句  
青灯影冷棋三战，红火炉温酒一杯。  

赵企　句  
几夜已生蝴蝶梦，三年辜负鹧鸪班。  

赵企　句  
愁从竹叶杯中去，老向菱花镜里来。  

赵企　句  
四山来不断，一水去无穷。  

赵企　萍  
斑斑染黛色差匀，个个微圆类绿萍。  
不比榆钱铺砌白，未饶荷叶点溪青。  
陶鎔尽出春工巧，磨就多应雨夜零。  
好与诗人买风月，何妨积賏满空庭。  

赵企　秋日泛西湖  
湖光山色共争秋，一点尘埃无觅处。  
沉沉水底见青天，画舸直疑天上去。  

赵企　上竺真辩师  
一别支公仅两年，山房高隐尚恬然。  
心清已澈灵泉奥，行峻应磨峭壁坚。  
俗眼不来青障里，孤峰谁认白云边。  
更期香火深寒夜，坐使飞花坠九天。  

赵企　宿普圆寺二首  
芒鞋侵晓踏青霜，九里松阴引兴长。  
云雾浅深山变态，风烟舒卷水晶光。  
千岩寒月笼疏薄，一笛西风度渺茫。  
短艇不来人意懒，谁知搔首正相望。  

赵企　宿普圆寺二首  
仙巾鹤氅与云轻，晚出岩梯最上层。  
复复陇头归去雁，阴阴松下远来僧。  
风吹寒水光成叠，木落重峦碧有稜。  
行到湖边归兴尽，画桥临水与谁凭。  

赵企　题北山松轩  
万木有荣谢，此松无盛衰。  
萝阑秋韵起，棋罢午阴移。  
般匠雇不雇，秦君知未知。  
亭亭高节在，看取雪霜时。  

赵企　题兜率寺  
一到巾山眼界宽，招提直在翠微间。  
黄鹂过处金穿柳，白鹭飞时雪点山。  
渔艇两三随月上，海帆八九趁潮还。  
归时听德梅花角，落日西城未掩关。  

赵企　题石桥  
绀宇凌云接太和，萦回委曲过山阿。  
灵峰散彩祥光满，实盏浮花景象多。  
瀑布迅从双涧落，禅徒争向一梁过。  
何当摆脱尘埃路，洗去人间万事磨。  

赵企　题顺感院  
一上危梯一解颜，重岗复岭四周环。  
山川尽出登临外，天地都归俯爷间。  
飞鸟直随双目断，游云长与片心閒。  
文书了却无余事，日午须来日落还。  

赵企　题显孝南山寺  
背日西来眼界明，隔溪遥见梵王城。  
旌旗夹道蔽山影，笳鼓入林闻谷声。  
青鸟向人疑有意，白云迎客不无情。  
夕阳临水共归去，明日纷纷尘事生。  

赵企　樱桃  
王母阶前种几株，水晶帘外看如无。  
只应汉武金盘上，泻得珊珊白露珠。  

赵潜夫　题弦风亭  
怪他蟹舍蠔房地，不是吟情住亦难。  
数尺短墙围昼寂，半钩疏箔障春寒。  
水花草满蛙鸣合，日薄花阴鹤梦安。  
底处青衫病司马，浩歌东望取琴弹。  

赵清源　天台石梁  
何处觅灵踪，天台第一峰。  
云深唯见寺，夜静忽闻钟。  
卓锡随飞鹤，谈玄起蛰龙。  
石桥如有约，跨月坐从容。  

赵庆　句  
迈古文章金鹡鷟，出群行止玉麒麟。  

赵璩　送张达道还山  
賸借红尘一日閒，有劳妙语彻幽关。  
岂知隐几如南郭，也愧移文向北山。  
有意清风怜我在，无心孤月伴君还。  
三茅若问今消息，为报逍遥天地间。  

赵日岩　游黄山留题  
半空岚翠滴楼台，物象冥搜入翦裁。  
云散峭峰殊华岳，仙留灵迹胜天台。  
丹砂水暖岩前涌，紫术花香洞口开。  
为问神仙住何处，寄诗还许到蓬莱。  

赵汝□　题蔡令叶岭书房  
日诵哲师记，岁通圣人书。  
前冈复后麓，俨在中间居。  
佩月而冠云，被服以璠玙。  
沧海朝奋驾，崑崙暮停车。  
矫然竦上征，浩荡游太虚。  
竟当一悟足，纷历万变馀。  
危机易翻覆，末世多崎岖。  
主公总军戎，参佐谋议摅。  
环帐募敖曹，夺营走休屠。  
宁知情事异，岂谓才智疏。  
归饮永嘉水，胜食建邺鱼。  
缅想过西山，薰风袭芙蕖。  
朗明观众妙，冲漠味至腴。  
身治为物基，学广充理储。  
潜深下薰帷，抱独吟葛庐。  
经纶有时命，吾子意何如。  

赵汝淳　读夷坚志  
千古丘明法度书，豕啼蛇斗未为诬。  
后来更有无穷事，付与兰台鬼董狐。  

赵汝淳　芳草复芳草  
芳草复芳草，有人孤倚楼。  
明月复明月，何处照离洲。  
相见渺无期，此恨讵相知。  
日暮天寒吹属玉，蛮江豆蔻重重绿。  

赵汝淳　浩歌行  
堂堂楚汉多蛮触，天下今经几秦鹿。  
向非孔壁断遗编，安得西湖芳草绿。  
子规自失来时路，却唤青春早归去。  
山中划地乱红来，不是东风扶杖处。  
浩歌起舞君莫猜，一樽幸遇桃花开。  
貂蝉珠履黄金钗，后五百年俱尘埃。  
宫袍仙人独不死，日日长江钓江水。  
飞鸟走兔且莫忙，看我烟云生碧纸。  

赵汝淳　灵岩  
古寺疏锺隔断烟，馆娃宫殿草芊芊。  
多情却有松萝月，只与当时一样圆。  

赵汝淳　寿放翁  
问讯山阴老放翁，年来心事与谁同。  
疏疏翠竹欹明月，落落黄花立晚风。  
鬓雪只缘诗送白，脸霞不是酒留红。  
君王莫下蒲轮召，万壑千岩正要法。  

赵汝淳　寿放翁  
此老胸中几岁寒，天教长伴白云闲。  
有时自弄玉如意，无事更添金博山。  
越女棹歌清浅处，巴童吹笛翠微间。  
何须重问神仙府，鸾鹤随风自往还。  

赵汝淳　桃源行  
武陵溪上栽桃花，儿童笑语成生涯。  
当初避地不知远，渔郎惊问疑仙家。  
年深忘却来时路，流水春风等闲度。  
龙翔鹿走自兴亡，不到花开花落处。  
江边雨暗蛮蓑湿，父老欲留留不得。  
隔林鸡犬渐萧然，啼鸟一声溪水碧。  

赵汝淳　燕  
衔得芹泥入画帘，江南门巷柳花天。  
分明社燕催春老，错向东风恨杜鹃。  

赵汝淳　玉树谣  
临春阁下花蒙茸，雕阑玉树沉香风。  
君玉酣醉眠未起，满床明月鲛绡红。  
罗襦学士文章女，碧叶黄鹂呈好语。  
可怜日暮秋雨来，惊散一庭金翠羽。  
朱门流水自徘徊，井桐花落无人知。  
江南梦断雁不飞，空城夜夜鸟鸦啼。  

赵汝淳　舟行  
归帆东泊胥门下，夜半菱歌起白苹。  
今日平湖皆小艇，不知谁是唱歌人。  

赵汝譡　冰壶亭  
孰是群动主，天机在灵关。  
深居默自照，瑕垢宁得干。  
昭昭素丝义，幕佐实郡端。  
身洁吏所贵，心精士其难。  
请将秋月拟，亦作冰壶观。  

赵汝譡　道林寺  
伐鼓发东津，弭楫游西林。  
渺看汀渚隔，回入烟云深。  
修庑润风凉，古殿山气阴。  
晨彩发穉竹，夏音转幽禽。  
寥寥放逐迹，落落羁旅吟。  
奇翰动屋壁，高名照罔岑。  
文精公侯小，道胜天人钦。  
诚愿息世纷，傥期开士寻。  
从之未可得，年鬓上愁侵。  

赵汝譡　登定王台  
湘中十七门，层层居中央。  
经宫自何代，傅是汉定王。  
穷力致远士，侧身思咸阳。  
地褊乃后绝，炎灵久无光。  
今非昔所望，林麓深青苍。  
歌舞来其上，军营在其旁。  
国人记本始，祠典修凼赏。  
嘉节近楚俗，羁怀渺湖乡。  
野菊岂不采，含英待秋霜。  
风骚企高调，登览独成章。  

赵汝譡　读昭君曲  
昭君死作千年土，曲上人间调不同。  
绝塞烟沙宝玉质，深宫日月自春风。  
当时有恨傅骚客，往事无心论画工。  
已分二坐终寂寞，雁飞曾过上林中。  

赵汝譡　访张宣公书院  
神龙翔庆霄，威凤乘阳晖。  
德隆昌运合，教薄英才衰。  
圣武起主功，哲儒植邦基。  
温纯州殿讲，深切玉璪规。  
贤轨宁遽倾，休风修潜移。  
巧缘一州将，辍将万乘师。  
退抱康世模，济川舍其维。  
收士云麓深，会友雪岳奇。  
闵曾行独显，吕葛策未施。  
绝响旷孰嗣，素编烟今垂。  
永眷游習地，载瞻燕居仪。  
驾言往城南，翻动湘中思。  
景迫昧见道，登堂茫如遗。  
方池秋泉清，修径晨露滋。  
荷老莫采折，草荒欲芟治。  
徘徊重抚事，咏欢空复辞。  

赵汝譡　高文庙  
盛朝陵谷远，遗庙林麓长。  
美哉汉二君，百世常流光。  
功高拯涂炭，德盛敦农桑。  
兴礼表儒化，授经恢士方。  
尽令秦网坏，汔复周道康。  
下国崇明祀，令人荐嘉赏。  
豆笾列臣佐，冠佩参侯王。  
苍发商山中，素编谷城傍。  
曾云绛灌辈，敢厕萧曹行。  
奇才洛阳子，抱策意激扬。  
兰芷吊沉日，风沙欢游湘。  
遇合从古难，赋骚空自伤。  
逮平袭衰绪，终献委绝网。  
罔念开承初，巍巍炎祚昌。  
阶庭上藓迹，祝史陈椒浆。  
跪起敢不敬，咏歌独无忘。  

赵汝譡　和蛩栗斋丰翠蛟亭  
众峰抱苍龙，蟠屈翠蛟水。  
放之两崖閒，奔汹不得止。  
涛澜生席上，雷雹转石底。  
恍疑天柱摇，将拔险洞起。  
苏公雄风压，诗骨得山髓。  
指麾驱鲲鲸，赫奕动箕尾。  
纷纷下土人，蚁垤自封侈。  
骤观目睛眩，笔坠汗流泚。  
坐令空石啸，声彻霄汉裹。  
君来松根吟，仙者相去咫。  
老蛟破锁出，饮怒独未已。  
决开润千丈，散作雾五里。  
今年溪湖乾，草树生意靡。  
寸泉落山苗，灵药起垂死。  
遗吾云子饭，报汝青玉几。  
野人寻泉窦，筒坏方复理。  
泓然山巅池，冬夏常若此。  

赵汝譡　和叶水心马塍歌  
昔年家住长安里，春负尽日香尘起。  
纷纷车马过绮陌，卖花人多少人识。  
王侯第宅连苑墙，粲若琼蕊敷丹房。  
花窠近取马塍本，曲栏高槛深迷藏。  
主欢对客小举袖，击鼓吹箫满前后。  
真珠一斛聘国姝，琥珀千杯酌天酒。  
几年农器不铸兵，雨耕云获歌且行。  
钟花土腴无水旱，园税十倍田租平。  
拿音来近菰蒲住，演洋回溪通枉渚。  
霜晴沙浅桥林明，日暮水浑鱼网聚。  
东门故侯应自许，灞陵醉尉宁须怒。  
何当学稼随老农，荷锄驱犊田中去。  

赵汝譡　寄题王宗卿答春堂  
天德不可名，煦濡在三春。  
母恩不可报，爱慕极终身。  
粲粲白华士，篵堂奉其亲。  
堂前种业兰，堂后植修筠。  
列卿禁武近，出牧藩条新。  
起居佩慈训，平讞宣皇仁。  
属怀音书遥，曷慰色笑频。  
驰神越海峤，竦睇彻昏晨。  
鼎钟曾足多，涤瀡良未珍。  
请将蓼莪义，一为君子陈。  

赵汝譡　句  
人家插柳春将过，时节浇松老未归。  

赵汝譡　句  
先朝怀族远，平世责人深。  

赵汝譡　开福寺  
萧辰款招提，近郭野趣深。  
广池映茂树，秋水涵夕阴。  
及兹尘事暇，谁与同幽襟。  
竹密隐江艇，荷衰净云岑。  
暑宫覆玉井，春囿开丹林。  
繁华荒玉迹，寂寞英霸心。  
图剑扫把玩，光棱就锁沉。  
哀乐物所感，兴废理可寻。  
聊以舒永眺，庶将慰孤吟。  

赵汝譡　楼望  
倚墙茂树阴，交覆状垂盖。  
面岑可为楼，所惜着亭隘。  
试凭工师手，高取空阔界。  
材章来何山，得补榱栋坏。  
泮宫对突兀，雉堞隐萦带。  
老榕剪东枝，遂破群碧碍。  
闲云入秋眺，远霭增暮慨。  
心知飞鸟边，历历归路在。  

赵汝譡　南湖书院  
捍川始成邑，巡甸遂建都。  
千载倚修堤，三吴达高涂。  
卫军弛马牧，令尹司官湖。  
瀎中深有蓄，丰外坚无虞。  
往昔水冒没，伤哉人愁吁。  
雨常夏潦盈，旱必秋田枯。  
民功念久隳，邦患諗预图。  
忽惊华构敞，岂为从览娱。  
溪落露鲂鲤，草长戏鸥凫。  
丹霞出云表，翠巘亘天隅。  
缅怀谢公言，希迹岩栖徒。  
且复与闾里，共守桑府区。  

赵汝譡　囊山寺  
松门包土囊，石径驻尘鞅。  
征途悄愁辛，意豁金利爽。  
鼓钟殷林际，堂殿爽磴上。  
有亭依后罔，极眺一何郎。  
海光混苍碧，云思浮渺漭。  
良久空雨霏，风泉谷交响。  
岩龛寄禅迹，古佛瞻刻象。  
更欲步层巅，荒烟晚迷罔。  

赵汝譡　屈原祠  
忠深独逢尤，怨极翻作歌。  
岂云嗜好异，夺此芳洁何。  
郢都值末造，听惑贤佞讹。  
令尹尊国事，君王信秦和。  
内思谋谏尽，旁困谗嫉多。  
秉道身必斥，徇时则同波。  
我生帝降直，臣节安敢颇。  
痛徴　易激烈，危步难逶迤。  
忍观宗绪坠，去复念本柯。  
采藻或润滨，茹芝亦岩阿。  
下将从彭咸，终已投汨罗。  
湘水碧湛湛，湘山郁峨峨。  
昔存怀沙恨，今见垂纶过。  
仲夏草树蕃，初华粲莲荷。  
禅栖寄幽祀，羁思发长哦。  
风雅尚遗音，景宋寐殊科。  
远游一感叹，白首留江沱。  

赵汝譡　宿枕峰寺怀舅氏有作  
野竹有慈性，业生不相离。  
永怀寒泉感，昨与渭阳期。  
寺阁共秋晚，山云独移时。  
尚想谈论閒，丹颧映雪髭。  
气豪机事少，所嗜平生诗。  
起居今何如，会合渺难知。  
霜清雁荡骨，春蔼天台姿。  
混融入老辈，远寄江湖思。  

赵汝譡　题会春苑  
草荒故苑几春风，尚想花开春树红。  
欲问当时马王事，寂寥残照野亭中。  

赵汝譡　题浯溪中兴碑  
苍崖插浯溪，清涨湿元颂。  
费墨合屋高，千年此安用。  
鲸翻天宝末，云滃朔方众。  
还都迎上皇，鸣咽抱馀痛。  
两宫重宴乐，万国尽朝贡。  
当时纪成功，小雅见微讽。  
颜公发劲画，金玉相错综。  
我于碑刻间，众羽得孤凤。  
艰危人物难，忠烈鬼神重。  
摹取挂野堂，英风凛生栋。  

赵汝譡　为赵振文赋马塍歌  
旧闻城北有马塍，聚花成锦常留春。  
我家苕水近来到，输他年少寻芳人。  
相夸此地百金惜，閒出奇花万钱直。  
接贴翻腾费工巧，拣抅移将斗颜色。  
园翁爱花如子孙，寸生尺长勤培根。  
南邻北邻贫富改，独守养性经凉温。  
兄今已得閒居趣，扁舟暂向官塘路。  
攀涤摘蕊娱性情，对月看云想风度。  
歌长词逸不可当，鬓发垂白吟沧浪。  

赵汝譡　溪次  
雾开辨石色，日出还溪光。  
午炊苍林间，暮宿寒沙傍。  
山径叶自下，泠然若飘霜。  
鸟雀静四野，四家已冬藏。  
我车独未停，王命严所将。  
瞻云惧霰集，明复逾崇罔。  

赵汝譡　夏日与客饮水云馆  
虚馆涵景阔，遐观展幽心。  
水云自闲澹，千载宁异今。  
潮生泛舟去，栏榡动黝深。  
野树开田庐，平绿日半阴。  
浙塘似仿佛，久客含沉吟。  
颇忻溪庖鲜，笋荔供斟酌。  
孤塔忽心晚，林飞羡归禽。  
丘樊会当返，即此思投簪。  

赵汝譡　谢叶水心作先铭  
隙驹日月驰，拱木霜露莘。  
孤生望苍昮，永念负慈地。  
内德不越阃，先铭欲存世。  
以兹沥丹素，延首冀嘉惠。  
大匠斡九京，篇成重覃思。  
发函已百拜，陈庙复三喟。  
石之表故阡，修麓出光气。  
耿如瞻其亲，端用贻尔类。  
道归统会阔，躬控玄颐秘。  
云章开人文，天笔垂古制。  
照照训典立，颤颤伦纪备。  
遂登秦汉前，上与骚雅俪。  
碑板落东南，贝玉失环异。  
膏濡沦朽骨，黼藻被幽隧。  
史职补王明，陋巷压高位。  
馀波阳懿则，惧忝弗克嗣。  
士恢宇宙心，学竟对贤事。  
整驾期远造，为基戒中坠。  
岳峻尚可爽，海深安可计。  
勗哉奉格言，没齿无敢替。  

赵汝譡　休日黄推官登台  
禅阁自何代，万缘委飞埃。  
碑图久亦减，栋宗半欲摧。  
一水中贯野，練光远索回。  
山容媚烟日，澹若今碧开。  
清言已忘暑，况复同此杯。  
攀登旷士情，感寓骚人才。  
停坡引归骑，表郭瞻高台。  
空夜两古柏，飒飒吹凉来。  

赵汝譡　遗虎皮谢  
龙岩县令亦好奇，腊月赠我生虎皮。  
霜牙电睛已寂寞，鹊形剪斑犹陆离。  
最珍肩脊不受箭，须爪皆具无缺亏。  
革工入手硝使熟，软可寐藉忘其威。  
想当枯草穷秋时，风皞谷震落日低。  
岂知与世玩文采，叹息摩挲为赋诗。  

赵汝譡　游雷氏园怀吴公德夫  
城丘焕朝景，郊甸熙春风。  
谁能不行游，及尔聊徜徉。  
华栋敞中园，珍潭注方塘。  
惠风翼嘉殖，时鸟流音翔。  
岂伊丹卉间，而有修干苍。  
靡迤既徐步，萦纡亦深藏。  
忆与仁里亲，攀翻玩幽芳。  
抚迹已成故，期人安可亡。  
前洲起新涨，远岫收残光。  
凭槛久怅望，江云眇何长。  

赵汝譡　郁孤台  
杖藜登高台，四远披天风。  
清川洋光远，碧嶂含姿浓。  
闾井满后前，雉谯夹西东。  
雄为一州表，阔会群境从。  
摧颓久笼鹤，迅逸遐征鸿。  
矫首望丹阕，烟氛多翳蒙。  
南方少佳月，竟岁四五逢。  
稍喜今夕霁，回当凉秋中。  
衰影朗在照，空庭恣鸣蛩。  
石栏叶露下，吟思殊未终。  

赵汝譡　岳麓寺  
霁景映苍麓，岚光泛层峦。  
清和惬幽步，窈缭穷遐观。  
偶与文会俱，未觉心赏阑。  
一窗奥明具，万象高下宽。  
城郭隐沙际，庙宫见林端。  
引润日流厨，取泉时出山。  
摩挲云杉去，惆怅烟竹寒。  
嘤鸣感伐木，肥遯思考槃。  
邹公有荒台，百世名不刊。  
悠悠湘波去，使我空长欢。  

赵汝譡　赠景建将入都赠别  
子先文章宗，秀种凌孔翠。  
观风多儒郡，籍籍罕与辈。  
客远纡劳思，文新惬清会。  
说诗延秋色，造极超古对。  
每褒入悮领，玄功谢彫绘。  
颇云幻把笔，涛涌亦川汇。  
中控阴符随，意蹑海蟾背。  
悄然忽坐愁，穷老少所遂。  
雄都始旋轸，上国专结佩。  
八弦张云罗，局士绳黑内。  
名场沾童肤，奇质委蒿艾。  
卿候雅如赏，荣爵宁尔爱。  
早拜王命归，声明耀群昧。  
吾衰愧尸职，笺劾力自退。  
夺身登金台，农野甘秉耒。  

赵汝譡　斋居即事  
累石欲拟山，附垠爱生竹。  
半寻裁方沼，筒水注兹足。  
鸂鶒游其内，焉知海鸥浴。  
始收春葩丹，修长夏条绿。  
观物各自遂，抚时一何速。  
深居有广思，纡履无远瞩。  
圣世营世宁，哲潜避身辱。  
高情或贻诮，散迹乃见局。  
逝将从负樵，归老寒润曲。  

赵汝譡　直州  
时潦汇众川，朝暾耀中洲。  
岸回拿音急，水抱禅宇幽。  
竹树相覆带，云沙更荡浮。  
估船发波发，渔艇沿潭游。  
他屿亦可登，爱此所览周。  
东轩既延儜，西阁复夷犹。  
归求种嘉橘，老欲守故丘。  
卖谊何远去，屈原竟深投。  
俗卑羽才高，世浊憎多修。  
请将招隐作，往和沧浪讴。  

赵汝铎　水心新居  
开扉待嘉客，沽酒解闲愁。  
半夜秋霖歇，满塘寒水流。  
风声生叶底，月色在沙头。  
忆着鲈鱼美，松江有旧游。  

赵汝谔　悼梁公  
鹤发童颜两鬓星，一经庭训已成名。  
倏惊南岳长庾堕，怪底西岩暮日倾。  
爵锡九重恩正洽，骨埋三尺土犹馨。  
贤郎连步从阶上，次弟褒封到墓茔。  

赵汝谔　勉绳武王生  
家世才名著论衡，君今正好继前程。  
门开且悟扶风业，阅市须耽洛邑经。  
道在虞翻应有述，学高韩愈岂无称。  
圣贤都属吾儒事，莫堕痚慵忝此生。  

赵汝衡　题龙君祠  
万顷鲸波内，归然一石山。  
江神惊贝阙，湘女露云鬟。  
客棹苍茫外，只园紫翠间。  
我来嗟索寞，登眺却忘还。  

赵汝回　呈水心先生  
鹤骨虽癯发未斑，秋风鸥鹭共修间。  
芙蓉夹径缠通马，杨柳沿池不碍山。  
外稿定於何日上，中兴只在十年间。  
谷城片石无人识，胡骑堂堂出汉关。  

赵汝回　酬诸友喜归之作  
却归思去日，十过草池春。  
新雪满双鬓，故交余几人。  
藏书蟫独饱，借宅鹤同贫。  
夜起吟芳什，凉风吹桂轮。  

赵汝回　初夏倚春望六祖寺  
柳絮兼花片，舞风湘水滨。  
浓岚如细雨，初夏是残春。  
鸟度山家曲，泉清佛界尘。  
年衰眠易醒，归梦不能夫。  

赵汝回　除夕泛灵溪  
拜敕管桃源，其如骨未仙。  
年荒醉者少，官小野人怜。  
腊雪梅花在。溪春草梦圆。  
新正有忙事，未访洞霄泉。  

赵汝回　春山堂  
山在画堂西，钩帘静对时。  
林高日落早，巷僻客来迟。  
抱病独不饮，爱闲君所知。  
阶前碧梧叶，片片可题诗。  

赵汝回　春吟  
一春吟未稳，今日再吟看。  
石井桐花晚，江城谷雨寒。  
白烟浮野寺，苍藓绣池栏。  
为谢松梢鹤，官卑去住难。  

赵汝回　翠阆行饯宋廷材分教大宁  
蜀道不难兮，君无听李白之狂歌。  
石栈梯云入翠阆，峡船溯水通银河，  
栈平峡稳行人多。滟预堆前落锦帆，  
诸生郊谒冠峨峨。秋堂晨鼓讲义出，  
亭夫樵竖知丘轲。官冷莫思归去来，  
且可淡饭闲吟哦。君不见江西峤南贼未灭，  
仕者蚤夜防弓戈。  

赵汝回　吊蒋弋阳  
非风急雨柳塘寒，卮酒篇诗哭肖韩。  
长记湖西访梅日，独於船上取琴弹。  
弋阳百姓私营庙，紫府无人别拟官。  
墓陇从教工新草，双凫何处只空棺。  

赵汝回　吊卢玉堂  
金銮坡上文星落，收拾遗文有几函。  
草制空教生白发，盖棺只是着青衫。  
吟魂夜访林坟木，破屋寒抛谢客岩。  
自有旧家椽笑在，丰碑竖起压松杉。  

赵汝回　东山堂  
谢守登临地，今为博士居。  
由来好山水，常得近诗书。  
洞与衔岳接，泉分玉井余。  
年年为吟事，春草不教锄。  

赵汝回　杜子墅留别  
有朋不贵数，道合意自亲。  
早知离别难，会觌岂厌频。  
青灯书阁下，细语交情真。  
酌此武阳泉，馔彼松江鳞。  
公庖复有携，得非知我贫。  
如何不我醉，明日隔片尘。  

赵汝回　峨眉山廨  
褐衣蔬食苦吟身，肌骨虽清鬓雪新。  
栗里未营三亩宅，桃源已过一年春。  
也知官职难痴望，化得妻儿不谇贫。  
别写新诗寄乡友，峨眉山下独间人。  

赵汝回　二月十九日  
客去关六读庄老，灯共熠熠春虫小。  
冰雪未消雷雨来，长安三朋行人少。  

赵汝回　奉归柳塘潘希白诗藁  
织柳缝花雅道衰，将题锦卷复敲推。  
夜寒吟苦冰澌合，境寂心融造化来。  
斸石昆仑携玉下，乘槎河海到天回。  
今时古调何人爱，东野长江在夜台。  

赵汝回　桂  
一夜桂花发，千岩风露香，  
树经秋几过，人在月中央。  
不预离骚赋，空居寂寞乡。  
山翁对之饮，酒色也鹅黄。  

赵汝回　和荷渚寄同游韵  
知几百事懒，梦只在山林。  
一马尘中出，千峰顶上吟。  
月新松迳黑，柝静斗城深。  
相忆梅花下，花寒瘦不禁。  

赵汝回　寄圣水照讲师  
圣水水深山亦深，寺前三十里清阴。  
一僧趺坐松间石，不是安禅定苦吟。  

赵汝回　寄题王次点东岩  
生事付妻儿，山居清可知。  
自言雪收后，不梦客游时。  
洗石镌唐帖，凭松读楚词。  
却愁登第去，草没菊花篱。  

赵汝回　寄昭武冯司户  
朝解白鹄袍，夕投武阳壘。  
武阳众盗区，风传骇妻子。  
六月日癸亥，一书满三纸。  
具言五月初，独宿钟石邸。  
胁从在所矜，渠魁固无几。  
仰凭天子威，肃导使君指。  
豁达生路开，掷剑秉锄耜。  
始如浮斧鱼，终如慕膻虮。  
游骑从何来，使我颜有泚。  
幸逃食其烹，犹存汉家体。  
黄巾与绿林，往昔殊替担。  
陆梁能几时，寸戮而已矣。  
理国若理身，虑我不臣彼。  
溃痈复何难，实恐元气毁。  
江闽五十邑，荆棘五千里，  
我农失种获。我士乏储峙。  
捕招两悠悠，分明养彪兕。  
顷予参此军，忽忽逾一纪。  
素飧歌伐檀，居前愧扬秕。  
坊闾俨在目，煨烬空遗址。  
使君君子儒，规摹用诗礼。  
军势李晟孤，国事贾生耻。  
蛟龙无波涛。胡能制蛇虺。  
谁谓曹掾卑，伟矣天下事。  
生平报国躯，小节安足死。  
南产约瓜分，须君混文轨。  

赵汝回　简陆少监  
登瀛彼何人，选海渺无际。  
巨矣万斛舟，不与贫土济。  
起樯开锦帆，逆境浪使风势，  
贫土望洋立，惆恍发深喟。  
少监笠泽英，清分袭兰砌。  
不经觅举难，不道觅举易。  
每恨里选衰，高才守低位。  
趋荣靡愿辱，不富焉有贵。  
一涂总不岐，只臂鞲群鸷。  
园桃各春妍，崖松以霜悴。  
端笏玉扆前，极口陈国是。  
上之及公卿，下之言守帅。  
肃肤到饥亡，孰与护元气，  
凝阴积层霄，剽贼延内地，  
毋谓民不神，民情即天意。  
善瑟无弊弦，良工先利器，  
所愿招隽豪，弃取委分义。  
庶几皋伊出，扶倾扫沉翳。  
从来立仗马，唯作啖萏计，  
堂堂不讳朝，鸣凤峙鵷陛。  

赵汝回　句  
春风过后雪初白，夜雨晴时水变香。  

赵汝回　句  
屈原一点沉湘恨，李白三生捉月身。  

赵汝回　凌霄花为复上人作  
袅袅枯藤淡绛葩，夤缘直上照残霞。  
老僧不作依棲想，将谓青松自有花。  

赵汝回　陆侍石右得祠归里往饯弗及寄以是诗  
三以囊封入紫微，一星今夜出朗闱。  
贾谊幸无湘水谪，知章乞得镜湖归。  
乘潮不等诗人别，望阙恨忧谏者稀。  
笠泽门前古松下，他时容我借矶。  

赵汝回　期平叔兄不至  
兄昔别我游衡麓，我亦东吟石桥瀑。  
八年能几会函书，弟今白头兄何如。  
河水流澌雪风恶，梧桐渡口孤舟泊。  
山房夜坐兄不来，蜡梅花拆灯花落。  

赵汝回　送将大璞赴扬州司户  
维扬幕府最风流，何掾梅开蒋掾游。  
新籍楚民今几户，旧年随帝此停舟。  
慈样就养惟愁雪，元帅崇诗不畏秋。  
壕阔城高岂忘战，平山堂北是神州。  

赵汝回　送李寅归里  
怜君竟不偶，每事与心违。  
南雪岁将暮，西江帆独归。  
停薪待官米，借宅共僧扉。  
吾老惭为吏，相期寻钓矶。  

赵汝回　送刘成道旅游  
从军不愿赏，归补万松栽。  
独作渔樵计，安知婚嫁催。  
江船深夜月，山驿小春梅。  
老境诗间淡，孤吟荐一杯。  

赵汝回　送卢五方春分教端州  
柳南矫矫蛟龙骞，古诗古文高入天。  
奉试词场三十年，柳度夜夜魁星躔。  
集英殿下听胪传，唱在第十众所冤。  
天岂恨汝月蚀篇，罚使得吟瘴海边。  
中州近年栽木绵，春寒秋热气已偏。  
我心忧国身甚便，编排失手安足言。  
敌窥淮汉蹂两川，君相不得高枕眠。  
古人度岭悲南迁，今人度岭如登仙。  
端溪溪阔山无烟，长腰米白鲫鲩鲜。  
山媪采蕉蜒采蠙，羽檄不警徭赋蠲。  
党碑诸贤昔往还，人士尽识洛水源。  
广文下马春风前，升堂讲书鼓鼘鼘。  
远方朋来笈在肩，再拜愿预弟子贤。  
中庸大学玄又玄，商盘周诰非雕镌。  
灯花两檐陈俎笾，一一口说手注篇。  
霜毫之笔云涛笺，墨香瓦滑不受研。  
下岩古坑石柿填，千夫秉炬入戽泉。  
鑱出一片紫玉砖，色如马肝鹆眼圆。  
得这酬直不论钱，乍是对客寒无氈。  

赵汝回　送张敬甫常出守荆门  
前年匹马辞军幕，今年千骑从天落。  
座主门生合虎符，棠阴夹路春如昨。  
身名贵骤俗所羡，使君夷然心澹泊。  
父书盈箧本孙吴，师灯一点伊落。  
莽莽丛榛乱草中，孤松昂昂立冰壑。  
自古十二取世官，换得青袍发几鹤。  
曾因穷达悟乘除，以宠为危不为乐。  
荆门形势衿喉地，新城突兀壕未鉴。  
天子忧边复爱民，鉴壕还恐妨犁获。  
谓君夙抱文武资，须君小试绥怀略。  
予闻卫国如卫身，痈疽毒肠胃肠薄。  
堂堂人物守边州，国中群盗令谁缚。  

赵汝回　送赵正甫孙相湘阴  
行舟何所有，新酒满瓷瓶。  
若使三闾饮，终应一念醒。  
官卑掌苗籍，吟苦掩松厅。  
清梦如湘水，遥通春草亭。  

赵汝回　宿营罗溪山  
鹫岭东游霁景微，碧桃花外一莺飞。  
樵夫不斫垂潭树，知有僧人挂搭衣。  

赵汝回　题赖若谷存斋  
湛湛方寸天，清泠如止水。  
其止涵空明，其溃汩泥滓。  
操这恍若遗，舍之渺何倚。  
瞬息苟不诚，愚智从此始。  
一篇中庸书，千古防意壘。  
吾子善守之，勉勉集众美。  
独不见邻家翁，驱鸡呼犬斜阳中。  

赵汝回　题刘荆山母墓  
绿草监参白露晣，老樵能记虎眠时。  
石函深贮悬钟谶，翠壁新刊断织碑。  
陇势三分松桧色，泉声千古蓼莪悲。  
珪郎向堂友，留宿云庵撰诔辞。  

赵汝回　王道士惠柳桧  
千年桧出寒岩罅，掘得根来比金价。  
仿佛山阴见此株，寻思却是关仝画。  

赵汝回　闻赵昌甫赴召  
甘得眠云复饮冰，此翁不独擅诗名。  
山深难避蒲轮召，陛远听扶藜杖行。  
老去报君心转切，年来守局梦频惊。  
有时湖上看垂钓，只忆磻溪溪水清。  

赵汝回　西湖重午作  
高诵招魂招屈平，只应沉恨隔浮萍。  
著骚直以尸为谏，亡楚如何醉不醒。  
像虎空悬殊青艾束，辟兵难望彩丝灵。  
灵凭君一激沅湘水，净洗中原血铠腥。  

赵汝回　薛景石反庐  
湖村有真逸，爱首钓鱼袍。  
鹤语柴门表，身闲笔砚劳。  
移来瓜种别，看得桂丛高。  
拟民虽去僻，文名不可逃。  

赵汝回　雁山  
木叶新时雨亦晴，山中少驻不妨程。  
童嫌路峻频痴坐，僧喜岩幽每促行。  
草荡春深无雁到，松林月上有猿声。  
石屏一带三千丈，可惜题诗又不成。  

赵汝回　游列真观刘道士拉上潮际观渔  
珠宫何岧峣，前江后层嶂。  
开山者何人，萧梁山中相。  
窃惟经营初，岂曰此幽赏。  
地灵宜仙事，境寂销俗相。  
既积惜水功，帝命使瀛丈。  
手泥烧丹灶，岁久化黄壤。  
石突古殿出，磵循阴廊响。  
道人如修静，我岂陶官长。  
偶结清净缘，下榻税尘鞅。  
夜报前溪渔，命将鱠享。  
撑篷待月来，架桨乘潮上。  
秋高气凄澹，清极思超敞。  
暂废一夕眠，庶蒙列真奖。  

赵汝回　渔父  
衡岳早来雨，湘江增绿波。  
小舟浮似屋，香草结为蓑。  
水定见鱼影，夜清闻櫂歌。  
悠悠百年梦，醒少醉时多。  

赵汝回　玉溪谣  
雍滩束不水箭急，逆水滩滩壁立。  
折篙断缆船不前，乘船人惧悄人泣。  
柳风摇春花雨晴，飞帆忽过如飞星。  
仙人坐机锦鲸与，邀我为赋银河清。  
茫茫天路高无陛，予止坎兮曷为至。  
闲将身事问仙人，仙人笑指滩船是。  
长风引船水没滩，天地变化须臾间。  
不生凌清逆紫骨，何用费火烧还丹。  
五百童男东入海，水弱山遥无药采。  
千层万级通天台，方士致神神不来。  
君不见桃花满山不知处，刘阮迳入天台去。  

赵汝回　赠刘道士  
竹岩鸟啼云影闲，此是玉帝藏书山。  
他峰叶尽一霜后，仙洞春如三月间。  
白须道人年八十，指予漷路从溪入。  
靸著芒鞋不杖藜，啸泉归去衣裳湿。  

赵汝回　纵游  
人事元知不可谐，名山踏破几青鞋。  
百钱挂杖无时醉，一锸随身到处埋。  
驿壁读诗摩病眼，僧窗看竹散幽怀。  
亦知诗料无穷尽，灯火萧速过县街。  

赵汝绩　别曹松山  
柳条能几长，袖手不忍折。  
东风恶作剧，客袂吹欲裂。  
男儿数寸管，平世三尺铁。  
何门无邹裾，有国驻孔辙。  
鹰鹯击飘风，不受锦鞲绁。  
骅骝踏飞电，宁顾黄金埒。  
中年易悲伤，浩叹弥激烈。  
常恐儿曹觉，况与我辈别。  
侏儒囊粟饱，壮士唾壶阙。  
子行亦何以，问口尚存舌。  
但惜新相知，未是古决绝。  
长安万花春，芦鞭袅晴雪。  
一第宜慁子，相期抱贞节。  

赵汝绩　陈老画牛  
老融弃发逃于禅，胸藏丘壑身林泉。  
时拈寸草幻墨汁，惨淡咫尺生风烟。  
尤工画牛古绝比，不特形似真神全。  
平生知己一攻愧，惜墨如命诗犹传。  
至今鄞人怀片纸，如护圭璧珠玑然。  
陈生少壮曾入室，妙处已觉墙及肩。  
岸痕树影彷佛地，云阴雨气冥蒙天。  
寒禽立背渡浅水，野葑没足行淤田。  
砺角思斗力居尾，倚木揩痒势拥前。  
或沿草径逐群去，或傍茅檐抱犊眠。  
如何尽得此态度，前身想住桃林边。  
世人贵耳不贵目，呜呼此画空尔妍。  
我方求之不论钱，卷收更阅三十年。  
欲寻此老不可得，摩挲陈迹方争怜。  

赵汝绩　出郊  
难得晴如许，春游第一番。  
鸟啼花底树，云裹面前山。  
马跃平沙地，帆投落日村。  
戏呼渔子问，吾与汝谁闲。  

赵汝绩　道中登岭  
惭愧轻舆寄仆肩，蛇蟠小径入层巅。  
升高但觉少平地，视下方知在半天。  
尺垅寸田皆石级，堵墙椽屋即人烟。  
客程到此更风雪，闻一禽声恐杜鹃。  

赵汝绩　瓜  
冰泉浸绿玉，霜刃破黄金。  
凉冷消晚暑，清甘洗渴心。  

赵汝绩　韩仲和墨竹  
墨晕生冰砚影寒，素毫幻出碧琅玕。  
寻常夜月窗前见，此度秋风纸上看。  

赵汝绩　和牡丹韵  
园工巧栽接，树树品新奇。  
富觉春无厌，贫疑地有私。  
色须绡幄护，名记玉牌垂。  
若说能倾日，墙根有晚葵。  

赵汝绩　环碧园饯信守赵兰皋分韵得燕字  
开窗俯平湖，折柳举离宴。  
五马迟未发，暗雨杂飞霰。  
江东古名州，广信今近甸。  
兵骄费纪律，民瘠易咨怨。  
硗田岁少登，孔道楮常贱。  
正须儒者事，毋愧循吏传。  
休辞一杯酒，往副千里愿。  
有语不敢留，低间愧樯燕。  

赵汝绩　桧房  
老桧倚虚房，能生九夏凉。  
读书参句读，临字识偏傍。  
婢织蒲为履，童烧术当香。  
兴来吟不就，频与月商量。  

赵汝绩　鸡冠花  
木鸡不与众鸡同，曾逐旌阳上碧空。  
学得仙家餐玉法，至今木血不能红。  

赵汝绩　柬陈宗之  
略约东风客袖寒，卖花声里立阑干。  
有钱不肯沽春酒，旋买唐诗对雨看。  

赵汝绩　将归  
拄笏西山一笑中，挂帆犹及栋花风。  
此身可是屠羊说，馀事宁非失马翁。  
不问鬓毛成早白，免将痴面发羞红。  
故人新寄虔州布，归制吟袍管钓篷。  

赵汝绩　菊花  
汛扫官厅顿菊栽，老兵怕碍客车来。  
费人早晚勤浇灌，何以篱边自在开。  

赵汝绩　句  
秋来难得花成染，闲引牵牛上短篱。  

赵汝绩　句  
才有数花香便远，更无一叶影方奇。  

赵汝绩　离越  
东关寒水深，游子别家心。  
棹急波鸣枕，篷疏月在衾。  
半生多道路，何日定山林。  
隔岸闻渔唱，离骚不敢吟。  

赵汝绩　林壑闲步二绝  
懒不看书不赋诗，树阴浓处坐移时。  
世间此等清闲福，问著渔樵却不知。  

赵汝绩　林壑闲步二绝  
参差台榭碧云中，柳北松南一径通。  
带得棋枰无敌手，与僧不语立薰风。  

赵汝绩　墨歌  
空山老桐劲如铁，英枝翦翦夜撑月。  
霜风著子涵玉膏，烈手崇朝剖融结。  
别令刳木环清泉，翠缸纸羃笼轻烟。  
霏霏玄雾扫难聚，断犀烹炼凝蛟涎。  
和成万杵捣圭璧，良工欲售常自惜。  
绝怜剡水多夭藤，又虑端溪欠奇石。  
久知此艺人罕精，作者未必识者明。  
九华山下祝公子，颇以胶法成其名。  
相逢但问诗有几，以诗换墨两自喜。  
酴醾园馆已谢春，杨柳池塘正藏水。  
薰风拂拂吹砚波，呼儿教作病手磨。  
须臾满砚片云黑，无诗可写如君何。  

赵汝绩　南坡  
小园路口安柴户，日日山翁手自开。  
禽有色声皆可玩，花无香实不须栽。  
柳根着石宜安钓，岩罅通泉可泛杯。  
更向南坡临水处，参差纯种百株梅。  

赵汝绩　贫居  
适爱贫居好，全怜鸥鹭乡。  
布衾魂梦稳，蔬食齿牙香。  
俗事吟边少，时光静里长。  
向南多隙地，无力创书台。  

赵汝绩　剡中戴亭  
抱得琴归只自听，何心商略少微星。  
雪中不管人回棹，正使敲门未必应。  

赵汝绩　送荷渚归越  
湘湖莼线正宜羹，一舸涛江泛晓晴。  
屋破不妨从客借，田荒自欲课奴耕。  
不随不激真吾事，乍佞乍贤皆世情。  
从此一麾江海去，西风断雁冷无声。  

赵汝绩　送荷渚兄自永嘉归越  
荷渚盟鸥冷不飞，此番可与报归期。  
结庐虽小尚堪隐，负郭纵荒何虑饥。  
吟得四灵无避处，铸成一错在来时。  
吾家浸碧幸无恙，草梦保须必谢池。  

赵汝绩　送荷渚兄自永嘉归越  
客鬓萧疏渐秃翁，归来恍与鹤仙同。  
山川米老画图上，风月放翁诗句中。  
雘圃有蔬羹釜满，私田无秫酒樽空。  
欲寻上灶云门路，湖水不多船未通。  

赵汝绩　送葵廉父赴赣辟  
同游两见菊花时，忍对西风话别离。  
官远人应观所主，心平事必得其宜。  
急汉进进常思退，公事惺惺要带痴。  
执手羞为儿女语，此言或可当箴规。  

赵汝绩　送葵廉父赴赣辟  
西山影淡水无声，知道扁舟破晓行。  
我欲梦魂随去棹，君应望眼断高城。  
红莲绿水官中事，白酒黄花客里程。  
从此郁孤台上月，十分知为故人明。  

赵汝绩　送竹轩归越  
东风隔岸击归航，怕送君行重忆乡。  
为探山台墙下柳，新来添得几丝黄。  

赵汝绩　题黄存之春庄雨急图  
山浓树密春欲浮，农夫有事营西畴。  
鹁鸪声歇风雨急，田塍滑澾如翻油。  
牢披蓑衣紧击笠，浑身水流两股栗。  
拣时浸种开稻包，心急鞭牛牛步刀。  
前年春寒再移秧，去年夏旱赤地荒。  
东雘西保几人在，渠今尚得本身强。  
低头无言心似苦，定愿五风十日雨。  
禾头粒粒饱秋露，糠籺充肠米田主。  
我家镜湖烟水湄，身虽不耕眼见之。  
何人得此畎亩趣，短纸写出无声诗。  
坐令殿卷三太息，力穑莫供浮末食。  
君看此辈终岁勤，返向沟中作捐瘠。  

赵汝绩　无罪言  
哀哀民何辜，遭此凶歉厄。  
初闻数米炊，次复并日食。  
草根掘欲尽，木皮屑不给。  
疲老就枯僵，少壮作捐瘠。  
千百存什一，乌喙仍菜色。  
朝忧夕恐惧，不得见新麦。  
城市逐末徒，奔走困贵籴。  
剥床遂及肤，近半死于疫。  
吾皇素仁惠，一念轸饥溺。  
发粟通有无，宽逋已徵索。  
郡县乏宣化，鞭扑庭下赤。  
贪官猴而冠，健吏虎而翼。  
天灾偶参会，人意莫致诘。  
淮楚困烽尘，荆蜀毙锋镝。  
湘潭烦调戌，洪赣事供亿。  
昔闻憔内地，可以称乐国。  
岂料一年饥，狼狈如此极。  
公卿饱舆台，王侯罗第宅。  
私财足苞苴，公帑罄符籍。  
匪难活民命，何以寿国脉。  
子牟心徒劳，之武壮自惜。  
安得扣九关，玉阶面咫尺。  
天地本至仁，君臣愿一德。  
贤人斯在位，能者各效职。  
太守务循良，监司去姑息。  
智则谋朝野，勇则卫疆场。  
自然风雨时，自然稼穑植。  
自然至和生，自然元气实。  
何忧乎髈兜，何畏乎强敌。  
勿罪狂斐言，斯言定金石。  

赵汝绩　溪翁惠秋兰  
不梦灵均久，西风为返魂。  
顿忘千载远，但喜一香存。  
劲叶牵湘色，疏花洗露痕。  
勿嫌盆盎小，能贮雪霜根。  

赵汝绩　峡江龙祠  
坐占山回抱，平看水怒流。  
丹青今古像，香火往来舟。  
石插青莎岸，云横夕照楼。  
扬灵相恐动，巫觋有深谋。  

赵汝绩　谢高左藏惠墨竹  
幅笺幻墨起秋风，便与兰亭景致同。  
料得挥毫盘礴际，渭川千亩在胸中。  

赵汝绩　雁山章君以江山无尽图求诗  
写此何人云梦胸，色尘真幻等成空。  
看君一轴画图上，在我半生行记中。  
剡水回舟乘夜雪，楚江燃烛听秋风。  
转蓬踪迹徒劳耳，心愧雁山头白翁。  

赵汝绩　姚江道中  
漉酒蒸糕馈岁时，纷纷儿女换新衣。  
雘翁七十看鹅鸭，日暮破船撑未归。  

赵汝绩　忆昔一首  
忆昔三十气拂云，钺神纛鬼泣祃文。  
欲提河洛数千里，重收图版归明君。  
只今万事付孤愤，坐看江西竹生粉。  
苎丝成疋剪钓衣，一棹贺湖烟水远。  

赵汝绩　迎庆避暑  
古寺无风地亦凉，人家难得此修廊。  
老僧贪说葛藤话，不觉山童上晚香。  

赵汝绩　游石窗  
玉妃笺天收雪权，东皇领春行人寰。  
恍如身在五云表，游到海上神仙山。  
翠凤婀娜竹夹道，苍龙偃蹇松当关。  
寿藤络崖半青白，文藓绣径全斓斑。  
亭台隐映树石罅，楼观突兀烟霄间。  
遥峰前后献奇峭，流水左右供潺湲。  
珍禽倏来不可致，瑶草已种何容删。  
目光贪玩忽炫焜，足力亦倦难跻攀。  
日斜路转归意迫，忽见洞府临银湾。  
洞中仙官笑呼客，光风霁月冰雪颜。  
云是四明石窗主，新自五老峰头还。  
猿留鹤恋不觉久，碧落有诏行催班。  
却愁曳履践台斗，三十六峰花木闲。  

赵汝绩　渔父  
换米活妻子，馀钱付酒家。  
身前舟似叶，世上事如麻。  
独鳖过深浦，伴鸥眠浅沙。  
旁人问醒醉，鼓枻入芦花。  

赵汝绩　渔父  
鱼满笭箵酒满壶，渚鸥汀鹤伴清孤。  
此身漂泊虽无定，能与人间作画图。  

赵汝伋　多景楼  
壮观东南二百州，景於多处更多愁。  
江流千古英雄泪，山掩诸公富贵羞。  
北府如今惟有酒，中原在望忍登楼。  
西风战舰今保在，且办年年使客舟。  

赵汝记　山隐斋楼居偶成  
近屋新篁已作业，山光稍远眼蒙蒙。  
何如乞取仙源水，尘垢俱消洗涤中。  

赵汝廪　观石鱼  
预喜金穰验石鳞，○能免俗且怡神。  
晓行鲸背占前梦，瑞绝龟陵知几春。  
拂石已无题字处，观鱼皆是愿丰人。  
片云不为催诗墨，欲雨知予志在民。  

赵汝榤　鹤林寺  
仙去当年寻旧迹，传来此日尚名山。  
花开花落朝昏事，唯有春风岁岁闲。  

赵汝謩　观山  
朼来快阁慰吾意，更说观山传旧年。  
不惮笋舆穿草棘，只知野叟足林泉。  
半空岚影挂檐外，一径凉颸过酒边。  
料得涪山为拈出，当时千尽不应然。  

赵汝能　题崇福寺罗汉阁  
阁上殊因子细看，幻成罗汉几多般。  
休惊五百神通异，自是三千世界宽。  
粉壁龙蛇浑欲动，石桥云水亦生寒。  
香消日晚僧归去，无限奇光发夜阑。  

赵汝暖　与同年陈公过山亭  
青苔满地护阶阴，尘俗曾无半点侵。  
林鸟避人穿谷去，野猿寻果出云深。  
千竿翠竹依帘立，一对黄鹂入树吟。  
昼静风清诗思罢，凭阑倾耳听松琴。  

赵汝普　暮春晚酌  
春去夏来雨雪花，飞入隔窗点绛纱。  
呼童掇取尊前酒，看景哦诗醉落霞。  

赵汝普　秋日谒清臣宗叔纪洞霄景二首  
欲挥尘事访名山，更羡吾宗吏事閒。  
龙穴藏身空世虑，源泉抚掌傲人寰。  

赵汝普　秋日谒清臣宗叔纪洞霄景二首  
大涤山头一振衣，仙人曾向此幽栖。  
至今翠箬丹砂隐，夜半浮光古洞飞。  

赵汝普　探钓台  
先生道足师天子，岂为刘郎作谏官。  
一线不期贪懦法，两台自受水云宽。  
忘机故把直钩钓，适志何嫌高揭竿。  
千载尚留真迹在，客星炯炯照相滩。  

赵汝普　题舜帝庙  
苍梧云断帝升遐，奇石江边自古夸。  
莫道薰弦无逸响，鸡鸣寸念亦重华。  

赵汝諿　大涤洞留题  
坡老吟来今几龄，翠蛟飞舞若天成。  
栏干小倚挥觞处，最爱泉声乱雨声。  
家近云山九锁深，诛茅已负十年心。  
笋舆扶醉归来晚，清梦犹闻金玉音。  

赵汝諿　题翠蛟亭  
百丈寒蛟下翠庭，幽人相对觉风生。  
阑干小倚飞觞处，一曲松风乱雨声。  

赵汝旗　宿山隐斋  
平生悦山隐，一室容我借。  
弄泉掬明月，坐石延清话。  
既调松下琴，复得松风和。  
仙人捣药禽，独叫青山夜。  

赵汝湜　敬和九锁步虚词　藏云锁  
灵根郁三素，一气同氤氲。  
冉冉霄上游，永离嚣尘熏。  
空体含五华，霞贯泥丸君。  
钚刚尔何神，摄身混祥云。  

赵汝湜　敬和九锁步虚词　朝元锁  
煌煌玉京阙，瑞霭纷天垣。  
严扈森虎兵，金朱焕灵门。  
星弁集万真，龙旗间华旙。  
齐心洁形神，稽首朝混元。  

赵汝湜　敬和九锁步虚词　洞微锁  
大道不容言，有滞还有韟。  
返本含元造，竟达无上机。  
希夷绝视听，得一众甫归。  
向来寝虚师，至诀殊精微。  

赵汝湜　敬和九锁步虚词　飞鸾锁  
渐入云霄径，清气逼人寒。  
欲学长生诀，先过此重坛。  
无屋堪竚足，有地可藏丹。  
遥瞻深锁处，时见绕飞鸾。  

赵汝湜　敬和九锁步虚词　凌虚锁  
太空本无形，天衢迥萧痚。  
火炼身弥轻，意行意己如。  
飘飘跨倒景，{上林下今}丽舞云裾。  
无碍故逍遥，洒然翔清墟。  

赵汝湜　敬和九锁步虚词　龙吟锁  
矫首东方宫，变化何由寻。  
神用妙难拟，飚电赫森森。  
雨施不为功，云从本无心。  
人间谩怀想，戛钵希雷吟。  

赵汝湜　敬和九锁步虚词　天关锁  
云墉高嵯峨，七蕤衔铜环。  
有象非有质，真俦得跻攀。  
九天著通籍，保我玉炼颜。  
英英青旄节，悠悠款灵关。  

赵汝湜　敬和九锁步虚词　通真锁  
五岳皆积骨，千霜永难晨。  
胡为甘短景，不悟丹台春。  
至道岂在烦，录精练胎津。  
六六琴心文，一悟通玄真。  

赵汝湜　敬和九锁步虚词　云環锁  
悠悠劫为朝，万民恣遨游。  
三山眇如块，举步身弥高。  
绛宫近咫尺，天风度骚骚。  
至音非笙歌，泠然八琅環。  

赵汝湜　题洞霄  
巑屼列千峰，一柱屹翘楚。  
回复蕴奇秀，有此云霞所。  
岩封五里雾，松撼半天雨。  
深知境未穷，正欠惊人语。  

赵汝湜　赠羽人何授  
秋水为神玉为骨，片云出洞游虚碧。  
竚看他年鹤驾归，显彼青天与白日。  

赵汝湜　自和  
洞府日月閒，风景自清楚。  
九关启天钥，容我朝帝所。  
清缘宿仙馆，梦碎石泉雨。  
明朝得羊珠，试向张华语。  

赵汝鐩　安仁道中  
半月离乡井，家音杳不闻。  
路危多半缺，桥朽忽中分。  
秋尽风搜叶，日沉岩宿云。  
荒村店虽陋，店主颇殷勤。  

赵汝鐩　黯淡  
黯淡四山暮，凄凉千里秋。  
功名常叹老，衰病岂禁愁。  
孤雁影谁伴，乱蛩吟不休。  
一身天外客，云尽是乡州。  

赵汝鐩　八景歌  
嗷嗷哀鸣肃肃羽，魂清意爽爱湘楚。  
西风作恶阵脚散，斜行千点下烟浦。  
飞力已困日且晡，便欲就宿依寒芦。  
大者居中围以奴，丁宁缓急相惊呼。  

赵汝鐩　八景歌  
晚日放晴雨脚收，楚山千里江吞秋。  
上水风生荻花渚，漠漠幅蒲天际浮。  
轻云骤掩目力断，云消似过芳洲半。  
危樯逐乌惟恐缓，燕子争飞先到岸。  

赵汝鐩　八景歌  
朝氛吐吞影模糊，嫩日隐见光卷舒。  
湘峦滴翠石径滑，远近憧憧人趁虚。  
天风作意扶霁色，嘘拂昏翳半明灭。  
槿篱仿佛橘林隔，一竿斜插酒旗揭。  

赵汝鐩　八景歌  
云拥黄昏朔风急，长空杳杳水拍拍。  
六花舞白遍三湘，失却寒峰翠千尽。  
片琼屑玉响群林，芦丛萧瑟声更清。  
冻月开卾俄吐晴，银宫一色上下明。  

赵汝鐩　八景歌  
西颢沆砀露华白，河汉浩浩浴素魄。  
平湖万顷摇银光，祗留君山一点碧。  
帝子扬灵驾飞龙，鼓瑟来游水精宫。  
声彻桂娥亦斂容，叶下北渚嫋嫋风。  

赵汝鐩　八景歌  
楚天深云如墨泼，通宵滂沱翻江阔。  
寒声遍撼蒹葭林，要将秋容洗到骨。  
杜若洲有鸿雁栖，震凌喧梦时惊疑。  
钓翁醉睡却不知，椿脱缆断船偷移。  

赵汝鐩　八景歌  
西岭骤暗销残晖，芷岸兰汀堆夕霏。  
数声撞空九天半，知有招提隐翠微。  
风助余音响崖谷，萧萧暝港孤舟宿。  
禅关栖鸟争寒木，归僧疾步穿山麓。  

赵汝鐩　八景歌  
积雨初过湘水满，夕阳荡金接天远。  
影挂寒罾江步斜，红残茅檐沙巷晚。  
小艇泽畔收钓缗，鼓枻沧浪歌濯缨。  
醉眼西望送沉轮，系缆篱根穿锦鳞。  

赵汝鐩　白发  
朱颜留不住，白发自应生。  
摘了依然有，徙劳打镊声。  

赵汝鐩　半夜  
坐久香销篆，更长烛屡花。  
一轮观浴兔，两部听鸣蛙。  

赵汝鐩　避暑  
炎赫无逃处，如何得雨来。  
云生应有望，风卷又还开。  
携簟寻池阁，倾醪注晚杯。  
堆盘粲红颗，味不减棱梅。  

赵汝鐩　避暑溪上  
不堪愚蜗舍如炊。何处清幽可杖藜。  
未约客须先觅酒，要寻凉必去临溪，  
撑船访洞林间港，坐石吟风柳下堤。  
晚网得鱼似湖白，銮刀脍玉捣香齑。  

赵汝鐩　病中得邬文伯书  
北风卷地霰穿屋，光寒照几珠百斛。  
儿童呼舞健犊奔，病夫拥炉龟壳缩。  
打门寄书勤故人，五云湿牖春生谷。  
片辞自可愈头风，千金指迷况满幅。  
年来尘埃不堪镜，白发一摘动盈掬。  
星出星入难养疴，安得闲边半分福。  
病中畏酒如畏仇，诗囊亦遣高阁束。  
闻君新工千兔秃，君但写来为君读。  

赵汝鐩　泊卢家步  
泊舟葭苇岸，风唤夜凉生。  
天远星疑坠，秋清月倍明。  
倾杯浮蚁匝，把剑古蛟鸣。  
甚矣吾衰矣，功名念已轻。  

赵汝鐩　泊舟  
舟泊似差早，篙工爱酒坊。  
羊群归远陇，柳影恋斜阳。  
泽国人千里，暮霞天一方。  
茶多不思睡，渔唱听沧浪。  

赵汝鐩　泊舟  
前头无泊处，且住荻花林。  
水沸知滩浅，烟蜂花在瓶。  
呼童治茶具，有客扣柴扃。  
共说山林话，休嗟两鬓星。  

赵汝鐩　泊舟黄家渡  
溪流暴涨舟如箭，夜向深湾稳处停。  
猛虎啸风威动壑，飞鸿过月影移汀。  
青山入梦催归棹，白发欺人叹暮龄。  
幸得还家玩光景，{左上四又下酉右欠}醨终日醉休醒。  

赵汝鐩　泊舟周家步  
梢子商量乘早泊，向前十里不逢村。  
卸帆斂柁依山脚，系缆添椿傍树根。  
月魄知风昏有晕，秋光入水净无痕。  
五更露下欺孤枕，忽听新鸿更断魂。  

赵汝鐩　不眠  
刺齿搜新句，濡毫写短笺。  
读来疏脱少，欢喜不成眠。  

赵汝鐩　蚕舍  
每天蚕时候，村村多闭门。  
往来断亲党，啼叫禁儿孙。  
不惜兼旬力，将图终岁温。  
殷勤马明祝，灯火谨朝昏。  

赵汝鐩　茶罢  
茶罢晴檐唱午鸡，偶骑驴去过东溪。  
酒肴分倩樵夫拿，笔砚专令童子携。  
放目水亭栏独倚，题诗僧舍壁新泥。  
兴阑归问来时路，到处蝉鸣日已西。  

赵汝鐩　缠头曲  
阿蛮妙舞翠袖长，臂鞲珠络带宝装。  
春风按试清元殿，粉白黛绿立两傍。  
三郎老手打羯鼓，太真纤指弹龙香。  
箜篌野狐拍怀智，觱篥龟年笛宁王。  
中有八忍不住坐绮席，淡扫蛾眉压宫妆。  
醉看阿蛮小垂手，飞燕轻盈惊鸿翔。  
八姨指挥三郎听，颁頰岂惜倾篚箱。  
缠头一局三百万，莫遣傍人笑大唐。  
尾声方断地衣卷，忽闻鼙鼓喧渔阳。  
播迁才出望贤路，玉食未进日卓午。  
粝饭胡饼能几许，不饱皇孙及妃主。  
阿蛮知是何处去，但见猪龙胡旋舞。  

赵汝鐩　常山道中  
寒谢春才展，匆匆二月中。  
算来晴几日，多是雨兼风。  
烟草迷村碧，山桃夹竹红。  
浮名能役我，策马几回东。  

赵汝鐩　郴州鹿鸣宴  
连科已占十名前，行听鸿胪第一传。  
我俟合符留劝驾，君能摛藻预兴贤。  
湘山点化名千佛，郴岭飞升傚九仙。  
此去琼林天上宴，今朝先赋鹿鸣篇。  

赵汝鐩　崇真观东轩  
东轩面水枕山阿，左右云烟湿翠萝。  
风度鹤声闻远壑，日移松影转前坡。  
愁来独靠清樽遣，老去休憎白发多。  
道士罢琴挥醉笔，诗成自唤小童哦。  

赵汝鐩　酬曹户  
奔走尘埃久，还山每叹迟。  
岁华惊雁到，心事独鸥知。  
夜对樽前月，昼寻花下棋。  
闲中滋味好，但欠子论诗。  

赵汝鐩　出处辞  
大公严子陵，皤然两渔人。  
文王尚西伯，光皇已中兴。  
太公所以竟卷饵，子陵所以归垂纶。  
趋向固异辙，出处同一心。  
当日遭逢傥易地，两翁亦必随时而屈伸。  
钓台高兮渭水清，或隐或显俱彰千古名。  

赵汝鐩　出郊  
二月垂杨岸，行春诗酒徒。  
苍头前引道，拄杖挂葫芦。  

赵汝鐩　楚观歌  
吾闻楚乡江山多胜处，今之楚观尤得江山趣。  
万象排拶索应酬，丹青阁笔无所措。  
大则湘水小临蒸，众流合派银河倾。  
陶写秋气浸明月，夜波爽透百雉城。  
右则雁峰左石鼓，双屏竞秀苍龙舞。  
吞吐岚光飞乱云，凉风暝送两崖雨。  
江山之趣於此无不宜，朝暮变化愈出而愈奇。  
最爱鸥鹭甘冷淡，占断汀渚供娱嬉。  
东涂西抹晚烟翠，渔父归舟卷钩饵。  
鼓枻而歌倚半醉，中有沧浪濯缨意。  
杜若一片迷芳洲，凭栏怀古生新愁。  
更上崔嵬千尺湘春楼，纵目乾坤尽见衡岳秋。  

赵汝鐩　春郊  
数点绿杨风，春光是处同。  
蜂喧搜蕊瘠，鸟闹聒山聋。  
联句逢诗友，寻僧问牧童。  
家家办农具，准拟试新工。  

赵汝鐩　春嬉  
十分晴色趁春嬉，邻有灰驴惜我骑。  
舌啭虽然闻翠柳，叶浓却不见黄鹂。  
小诗题壁同僧知，丫角携琴更鹤随。  
傍水谁家亭子好，万竿竹影浸琉璃。  

赵汝鐩　次韵袁州郑守鹿鸣宴  
诏增贡籍自端平，大比贤书拔众英。  
学备六经俱里选，赋推五色以文鸣。  
虽由黄卷能勤苦，皆藕朱辬与作成。  
来岁锦标先夺得，天街听喝状元声。  

赵汝鐩　次庄过荆渚以诗寄之  
泽国遥千里，云帆隔两州。  
醉行沙市月，吟破渚宫秋。  
鱼叹冯髈铗，貂残季子裘。  
人传君入蜀，无事早归休。  

赵汝鐩　到农家  
难得官人到，茅檐且驻车。  
自携锄掘笋，更取网求鱼。  
一媪来斟酒，诸童竞挽裾。  
须臾对吾泣，科役苦追胥。  

赵汝鐩　登法云寺  
云林拥深寂，山寺倚崔嵬。  
童子请先坐，师僧恐便回。  
庭黄霜到橘，阶绿雨滋苔。  
挂树猿相玩，呼之却下杰。  

赵汝鐩　登楼  
地卑梅雨湿，气压篆烟低。  
熟是披襟处，高楼百尺梯。  

赵汝鐩　登楼野望  
云藏日影微吞吐，道是晴来又似阴。  
秋色涵空醒醉眠，雁声到耳引归心。  
暴流决岸危桥断，古木堆烟远寺深。  
自料短才无用处，任缘不复觅知音。  

赵汝鐩　东村  
晴久全无雨，溪乾半是沙。  
风横分雁阵，日转趣蜂衙。  
地僻草埋径，篱摧菊卧花。  
桥西一林竹，潇洒两三家。  

赵汝鐩　东湖歌  
湖光荡绿春拍塞，百雉之乐才咫尺。  
五步一亭十步榭，轩窗处处临水避。  
露浓昼淑花溜红，烟嫩堤平草连碧。  
俯窥萍罅鱼上下，仰听木杪禽格磔。  
拂拭尘埃读祖碑，摩挲峰窍怜卢石。  
中年怀抱多感慨，东西跳丸驹过隙。  
山林钟鼎同一尽，可笑世网甘形役。  
瓮边吏部真得计，右酒左蟹船中拍。  
明朝风雨那可料，且对湖山醉今夕。  
沙鸥许我再寻盟，从此时携杖头百。  

赵汝鐩　冬日友人见过  
荆扉终日闭，难得故人来。  
欲暖寒须酒，相携手问梅。  
艰危惊鬓雪，勋业叹心灰。  
子负江湖气，谁怜当世才。  

赵汝鐩　读离骚  
琅然醉读离骚经，一鹤闻之来中庭。  
童子屡麾不肯去，直凑樽前侧顶听。  

赵汝鐩　杜鹃  
才听今胡第一啼，如何便道不如归。  
声穿窗隙惊闺梦，血溜花梢溅客衣。  
叫断寸肠谁接续，懒随群翼恋芳菲。  
田园荒尽腰犹折，我亦因君觉昨非。  

赵汝鐩　短歌行  
赤龙驾轮飞上天，倏东倏西昼夜旋。  
流光万古去不返，少壮翻手成华颠。  
阆风层城羽衣仙，方瞳绿发耕芝田。  
玉楼贮春春不老，蟠桃一实三千年。  
我欲访仙弱水隔，住世奈此急景煎，  
茫然无计相留连。打并万事不放到眼前，  
右杯右蟹拍浮百斛船。  

赵汝鐩　断肠曲  
凭栏日日望归驺，书来了报潇洒游。  
卷书默坐泪自雨，弹向花上花替愁。  
想郎快意杨州鹤，风光何地非行乐。  
妾肠寸断郎岂知，独步苔阶空听鹊。  
风滤碧纱夜窗深，弄针灯下无心情。  
蜀罗一段茸五色，看定鸳鸯绣不成。  
妾貌留春春要去，妆镜孤鸾无力舞。  
辘轳咿哑残梦惊，晓嘶似是郎马声。  
卷帘无人帘再下，遣童水东占打瓦。  

赵汝鐩　多景楼  
北固危登最上层，身浮霄汉手扪星。  
江连淮海东南胜，山出金焦左右青。  
天水精神清雁骨，风烟图画入秋屏。  
萧萧古意凭栏久，目尽斜阳没远汀。  

赵汝鐩　泛洞庭  
解维武陵岸，江肥雨新止。  
兼程趋洞庭，势疾建瓴比。  
银光吞上下，莫辨天与水。  
我乃航其间，滉瀥藉一苇。  
吏尘贮两袖，到此划湔洗。  
黄昏打头风，洪波半空起。  
舟子惶束手，喧呼互排底。  
有篙无处着，有缆无地舣。  
铁索二百丈，牵猫卧沙底。  
进难退不可，簸弄任所以。  
巨浪声洪钟，合力撞舟尾。  
一撞心一折，通夕不知几。  
刻烛验天明，狂势稍披靡。  
卷索急飞橹，半昼见涯涘。  
危命脱针孔，再生自今始。  
人言岳州程，风便五日耳。  
漂滞费半月，初意所不拟。  
粉堞俄在眼，层楼九霄峙。  
凭栏气方豁，东望酸彻髓。  
前日我片帆，掀舞怒涛裹。  
羊肠百八盘，行路难如此。  
今知惊浪上，羊肠尚可履。  
在家贫亦好，身安门扫轨。  
鼾鼻喧千窗，风波尽千里。  

赵汝鐩　范园避暑  
六月暑如炊，追凉此地宜。  
棹舟荷柄飐，坐石竹阴移。  
筹贯壶双耳，鼎烹茶一旗。  
小童供笔砚，醉客竞赓诗。  

赵汝鐩　访别胡粹留饮水阁  
故人知我已膏车，折简殷勤祝访渠。  
惜别匆匆留语笑，临时草草治肴蔬。  
密遮池面荷千盖，斜插云头月一梳。  
此夕凭栏又何日，雁来莫惜数行书。  

赵汝鐩　访次张广上人继至  
都不见尘埃，园扉傍水开。  
晴茵铺碧草，风弹落黄梅。  
访子因寻竹，呼童急办杯。  
诗僧相继至，罢酒把茶来。  

赵汝鐩　访皇甫道士  
道人留谈话，竹院寂无声。  
沽酒童来缓，题窗诗已成。  
海珍纫紫菜，仙品渍黄精。  
移席临檐月，焦桐膝上横。  

赵汝鐩　访黄簿留饮  
爱静移家住水南，门排古木枕寒潭。  
鹤翎渐长呼童翦，尘尾频挥对客谈。  
旋切银丝脍鲜鲫，新尝金颗擘香柑。  
惜余戒饮难陪伴，举白揿髯子独酣。  

赵汝鐩　访山中友  
披荆踏石访山友，野鸟惊人闹枯柳。  
牧童为我通姓名，一笑相迎鹤发叟。  
结茅倚岩屋数间，尘埃辟易不用帚。  
竹厨贮书维四五，土壁黏碑分左右。  
山中新醅未堪压，携手邀我沽村酒。  
床前尚有著残棋，忘记四围关户牖。  
日斜扶醉同归来，但见黑白子纷纠。  
猕猴树上周章走，莫是此曹来动否。  

赵汝鐩　访上官道人庵  
三十年居此，何尝识酒荤。  
柴扉人少到，草径鹿同群。  
雨足添新瀑，山深有剩云。  
水瓢丹灶外，闲事不曾闻。  

赵汝鐩　访昙师  
道人云外住，小径入庵幽。  
干老梅逾瘦，林疏竹自修。  
拣茶相伴煮。补线有停抽。  
此事如何说，下山归去休。  

赵汝鐩　访王广文  
未是闲时节，君言百念灰。  
栖身庵竹石，适意杖莓苔。  
人老无由少，春妇却解来。  
呼儿烹若笋，席地共衔杯。  

赵汝鐩　访隐者不遇  
两腋乘西风，送我上高岑。  
竹根一泉通，石径万木森。  
中有隐者居，败屋莓苔侵。  
山空人不见，云满挂壁琴。  
两鹤出候我，逢迎啄衣衿。  
应酬久颇厌，走避不可寻。  
谁伴山下去，明月升高林。  

赵汝鐩　访友人溪居  
数间屋子压溪光，百十乔松列翠行。  
鹤为听琴朱顶侧，鸭皆睡日绿头藏。  
后园遣仆锄冬笋，隔岸寻僧度野航。  
天色黄昏归已晚，苦留夜话对胡床。  

赵汝鐩　访友野外  
雨意方浓改作晴，杖藜野外访柴荆。  
争寻桑叶占蚕熟，退立田塍避犊行。  
风过沙平收鸟迹，烟浓寺没但钟声。  
小童走报余将至，一笑松间倒屣迎。  

赵汝鐩　访郑隐君不遇  
行尽枥林村，柴门闭夕曛。  
自来松下坐，閒想壁间文。  
守树猿偷果，窥山犬吠云。  
多应寻鹤去，祗隔暮溪濆。  

赵汝鐩　访子益  
拣得溪山住，三间草屋低。  
坐贫忧酒债，废事悔棋迷。  
壁坏何时补，诗成无处题。  
留余余戒饮，白饭荐黄鸡。  

赵汝鐩　丰城道中  
雨后泥深马费鞭，看来遵陆岂如船。  
人行滩过无多水，雁带云飞不尽天。  
束担侵晨离故县，算程明日至临川。  
长安锺喜何时听，东望犹争路一千。  

赵汝鐩　戈阳道中  
千里叹行役，今朝方半途。  
橘肥霜后颗，松落雨中须。  
店妪当垆问，官人要酒无。  
忻逢扫愁帚，沽了又还沽。  

赵汝鐩　耕织叹二首  
春催农工动阡陌，耕犁纷纭牛背血。  
种莳已遍复耘耔，久晴渴雨车声发。  
往来逻视晓夕忙，香穗垂头秋登场。  
一年苦辛今幸熟，壮儿健妇争扫仓。  
官输私负索交至，勺合不留但糠秕。  
我腹不饱饱他人，终日茅檐愁饿死。  

赵汝鐩　耕织叹二首  
春气熏陶蚕动纸，采桑儿女閧如市。  
昼饲夜餧时分盘，扃门谢客谨俗俗忌。  
雪团落架抽茧丝，小姑缲车妇织机。  
全家勤劳各有望，翁媪处分将裁衣。  
官输私负索交至，尺寸不留但箱但箱篚。  
我身不暖暖他人，终日茅檐愁冻死。  

赵汝鐩　古别离  
妾离父母来从君，相期百年终此身。  
初合鸾凰席未暖，熟视眉目识未真。  
兵符捉人夜调遣，丁宁尅日到边面。  
红旗在弓在腰，花骢一跃迅於箭。  
回头语我勿惨伤，归来印斗金带黄。  
我闻军功　a易就，膏血紫塞十八九。  
嫁狗逐狗鸡逐鸡，耿耿不寐展转思。  
吠月啼晓喧孤帏，泪雨千行心肝摧。  
与其眼穿万里见无日，何如同赴沙场战死俱白骨。  

赵汝鐩　古剑歌  
洞庭吞天天无风，月印一镜星涵空。  
波心千丈光五色，渔人啧啧疑垂虹。  
睨而视之寂不见，举网下罩追遗踪。  
须臾雷轰怒涛吼，鼓荡六合雰溟蒙。  
所得非鱼亦非龙，炯然三尺贯当中。  
肉销骨立精气融，铿鍧其声韬其锋。  
越砥稍稍加磨磴2，壮士见之肝胆雄。  
雷焕已死不可起，有谁解识斗间气。  
人疑龙泉或太阿，万古凡剑空一洗。  
倚楼西北望边城，连月亘天烽火明。  
隐忧枕上思请缨，夜半跃鞘床头鸣。  
梦中见告若有神，吾价岂但直百金，  
吾勇岂但敌一人。  

赵汝鐩　广寒游  
九秋半矩月团团，琼瑶世界夜气寒。  
羽士跃身导阿瞒，麾斥八极青云端。  
老柯掷桂香不死，银桥跨空一万里。  
飞步抽簪扣玉扃，中有素娥三千人。  
绿瞳翦水鬓堆雾，风卷缟袖条脱露。  
琅環云笛广庭舞，笑乘白鸾弄蟾兔。  
归裁仙曲作霓裳，天音尽洗凡丝簧。  
霞裾星佩罗两行，玉环垂手春风场。  
樽前尽日看未足，绛膏泣凤夜继烛。  
宫商忽变不可听，马嵬斜谷雨霖铃。  

赵汝鐩　过宝云寺访密师  
寺才三二里，曳杖且徐行。  
晴塔松梢见，风钟岭半鸣。  
樵夫分道过，僧子就房迎。  
竹有千笠，尘无一点生。  

赵汝鐩　过曹家渡  
数篙撑过渡，雨后水添肥。  
山橘青迷树，野花香袭衣。  
哀鸿凄远客，斗雀堕斜晖。  
童稚喧林垄，牛羊个个归。  

赵汝鐩　过黄园  
黄家亭馆人称好，杖屦春风领客行。  
开放园门千嶂入，爱他山阁一溪横。  
花迷粉翅双飞蝶，柳露金衣百啭莺。  
酒后着棋聊适兴，未须屑屑较输赢。  

赵汝鐩　汉离宫四时词  
东风飘花谁共惜，暑雨馥莲不忺摘。  
琱栏倚露月千里，铜铺锁寒雪一尺。  
终年汉漏滴四时，屈指三百六十日。  
远山蹙断懒涂抹，怕开妆镜鸾舞只。  
怨泪阑干落离宫，纤玉弹珠香风湿。  
梦回想像巫山云，檐鹊似传天上音。  
便都粉黛近君侧，未卜胶漆投君心。  
岂不闻东宫婕妤作歌悲团扇，又不闻长门阿娇买赋捐黄金。  

赵汝鐩　和林守玉茗花韵  
园名金柅多奇卉，古干灵根独异常。  
耻与春花争俗艳，故将雪质对韶光。  
天葩巧削昆山片，露蕊疑含建水香。  
当为君侯好封植，角弓三叹誓无忘。  

赵汝鐩　后圃  
浇花惟要早，芟草不知名。  
新竹生来巧，南墙补数茎。  

赵汝鐩　胡教醵杯观画围棋  
山肴野蔌且随宜，约定同来最怕迟。  
朋友每思相聚乐，尘埃难得有闲时。  
春回画笔丹青轴，雹落文楸黑白棋。  
醉客坐间夸俊逸，掀髯连写数篇诗。  

赵汝鐩　湖亭夜饮会别友人  
每闻嗟叹无知已，定要携琴过浙东。  
莫讶醵樽俱草草，只因束担去匆匆。  
竹筛夜影千竿月，荷送湖香万朵风。  
早晚我寻京口戍，子归或遇半途中。  

赵汝鐩　化成岩二首  
命友化成岩，同寻顷刻闲。  
半途瞻佛塔，数里入禅关。  
松动影移日，江清波漾山。  
卫公读书处，有鹭宿其间。  

赵汝鐩　化成岩二首  
一线沿崖路，衰残步屟迟。  
攀萝冲雾上，倚槛俯空危。  
石佛像须久，山僧言不知。  
看来众亭子，最是妙高奇。  

赵汝鐩　怀亨父  
两年只影潇湘去，料想尘埃白发侵。  
久雨千山秋得意，西风一雁客关心。  
或於梦裹陪谈笑，每向人前问信音。  
忆昔赓诗岩桂下，花开今日叹孤斟。  

赵汝鐩　怀武陵王广文  
念子经年别，书尝寄驿筒。  
每思谈笑隔，或假梦魂通。  
师范新芹泮，骚情转蕙风。  
拿舟访秦洞，桃雨一川红。  

赵汝鐩　怀徐教  
忆昔相逢气味投，兴来无日不追游。  
静寻鸥鹭同溪社，醉挈乾坤入钓舟。  
湖海匆匆三岁别，尘埃汩汩几时休。  
一丘彼此皆能办，何用人间万户侯。  

赵汝鐩　黄干见约小饮就宿  
病后何人慰寂寥，长须持简忽相招。  
溪山见说为楼爽，杖屦宁辞却郭遥。  
柳絮一天晴舞雪，松声十里夜闻潮。  
谈诗直到疏钟动，酒困频将茗碗浇。  

赵汝鐩　即事  
十里东风摇羽葆，高低远近万株松。  
侧身靠石牛揩疗，俯首穿林鹿护茸。  
樵子登山云裹过，诗僧采药涧边逢。  
近传有虎常来往，隔陇犹存旧脚踪。  

赵汝鐩　寄卢司户  
寂寞卢司户，诛茅楚水东。  
几年与君别，一字不余通。  
钓水空烹鲤，行汀屡扣鸿。  
梦魂还可托，握手片时同。  

赵汝鐩　寄友人  
口信传商买，年前未得归。  
湘沅淹异县，日月老征衣。  
骚兴遍芳渚，旧栖闲钓矶。  
思君不可见，独自立斜晖。  

赵汝鐩　寄圆老闻欲移住他院  
妄动生於念，禅床坐不牢。  
旧窠元自好，新刹有何高。  
去住身如寄，奔驰足谩劳，  
挑包闻已决，应笑我忉忉。  

赵汝鐩　寄远曲  
君马踏边尘，绣帷妾一身。  
仰天无过雁，俯水无游鳞。  
酒难独自酌，蚁樽空浮春。  
食亦不知味，驼峰徒荐珍。  
忆昔送君君已醉，醉言更戍一年事。  
兜鍪北去几寒暑，两地肝肠摧万里。  
别来容貌似旧无，寄去衣裳知到未。  
折柳丝丝紫寒心，对花片片青春泪。  
夜闻琴瑟鼓邻家，人皆齐眉老年华。  
不忍恨君翻自恨，长吁矫首天之涯。  
几度虚传归信息，爱听乾鹊怕听鸦。  
孤枕有时仿佛梦中见，觉来霜角咽梅花。  

赵汝鐩　江阁夜  
小阁临江迥，疏帘带雾钩。  
云鸿遥影灭，滩月碎光流。  
诗思偏宜夜，衰髯不耐秋。  
渔灯三两点，隐隐荻花洲。  

赵汝鐩　江楼会饮对月  
层楼画栋凌霄汉，槛外江流百顷清。  
无一片云但秋色，放千里月到天明。  
唤舟撒网鲜鳞美，击鼓喧汀宿鹭惊。  
坐上有人欢未厌，酒阑连釂两三觥。  

赵汝鐩　姜子平郑华父见访留饮月下  
敲门者谁子，二豪姜与郑。  
扬袖入长揖，掀髯略常敬。  
于时月当阶，籁声断四听。  
展席交股坐，剧谈飞舌竞。  
恃侠争誉已，拈卷索分韵。  
呼儿注老瓦，酒力快辛硬。  
毡荤屏俗馔，梨栗错村饤。  
杯行无不釂，恐犯时坛令。  

赵汝鐩　郊行同张宰  
雨晴郊外共寻芳，细水交流注野塘。  
花欲恋枝风不肯，柳才舞影日还藏。  
转添老态难於健，看得闲时少似忙。  
拟访一僧共茶话，禅房扃锁出游方。  

赵汝鐩　金山  
自古称浮玉，更名为得金。  
一山藏寺腹，双塔立江心。  
淮浙中流断，风烟四岸侵。  
梦回禅榻悄，月午听龙吟。  

赵汝鐩　荆门行  
去年曾问荆门途，鸡鸣狗吠民耕锄。  
摇鞭重来意惨澹，前日井邑今丘墟。  
云昏雨涩草堆碧，四野荒荒人迹疏。  
深山扶携皆露处，骨肉荡没况室庐。  
老农无力倚林卧，少定举首来向余。  
官人且坐待侬说，未说泗涕先横裾。  
老夫老岂识兵革，忽见远近皆狂胡。  
悬崖绝壁鱼贯进，飞马上下争驰驱。  
吾军非是无身手，未鼓弃甲先奔趋。  
时平廪帛官不计，战胜爵赏官不辜。  
进怯锋镝退焚掠，虏既难堪堪汝乎。  
独来未暇正其罪，官有金币还招呼。  
老夫莫晓军旅事，但闻败衄深嗟吁。  
我听其言为蹙頾，含凄独下西山隅。  
金莲似恨膻风染，蒙泉未洗血水污。  
九秋半破明月夕，照我孤愤行绕壁。  

赵汝鐩　荆渚书怀  
明镜明於月，白发白於雪。  
月照雪转添，使人心断绝。  
连年事行役，曾不须臾歇。  
陟冈脚双茧，凌湖舟一叶。  
五觌君山面，洪涛涨天阔。  
重倚南楼栏，远雁逐云灭。  
西风落破帽，龙山酬九节。  
摇鞭荆门去，蒙泉弄清洁。  
游观固不恶，奔走计则拙。  
眠指几千里，意者遂休辙。  
困翮堕渚宫，因循入羁紲。  
天涯寒苦早，袖穿手龟裂。  
村沽酒力薄，连釂耳方热。  
矫首飞白云，杳杳望吴越。  
儒冠信误身，铸尽六州铁。  

赵汝鐩　久客写怀  
一身千里叹飘零，鬓影萧疏已半星。  
云雁叫愁栏独倚，秋风吹面酒初醒。  
尘埃南北何曾歇，日月东西不暂停。  
昏暮谁家数声笛，含凄喷怨要人听。  

赵汝鐩　句  
巧须出大造，清欲与秋争。  
鸟残桃见核，虫蠹叶留痕。  

赵汝鐩　句  
锄草就平眠鹿地，芟松勿损挂猿枝。  

赵汝鐩　句  
泾有泉流安得暑，亭因风扫自无尘。  

赵汝鐩　醵饮  
出城二里野人居，最爱园亭傍室庐。  
墨涌清池聚科斗，雪明碧嶂过舂锄。  
兴来醵友寻诗酒，忙裹携盘但醢蔬。  
新创小轩尤更爽，百来竿竹间梭榈。  

赵汝鐩　醵饮刘园  
随意携盘馔，毋烦事礼文。  
燕飞冲幕过，莺语隔墙闻。  
兴自樽前发，韵从花下分。  
诗成似供课，醉墨竞纷纭。  

赵汝鐩　君不见  
君不见卢生枕上客邯郸，君不见淳于穴中到槐安。  
出将入相群儿仕，赐爵锡邑公主贵。  
黄梁未熟已欠伸，清樽尚在遽惊起，  
人生荣华欢乐亦如此。双毂昼飞夜旋一弹指，  
胡不看取二人梦中事。  

赵汝鐩　空师欲游岳往访山寺  
闻师游岳去，打急访高岑。  
蹑屐若来晚，挑包不可寻。  
山寒梅意悄，林茂鸟声深。  
行住无非道，何须枉古囊。  

赵汝鐩　苦吟  
几度灯花落，苦吟难便成。  
寒窗明月满，楼上打三更。  

赵汝鐩　雷潭寺  
忆昔登临日，今经二十年。  
峥嵘新栋宇，黼黻旧山川。  
鱼响潭翻浪，鸟飞风送船。  
穴空龙已去，鳞爪迹依然。  

赵汝鐩　醴陵道中  
入得湖南界，皆嫌堠子长。  
烟岩松叶暗，风陌稻花香。  
桥断人迂路，车鸣水卷塘。  
宿程虽不远，木杪已斜阳。  

赵汝鐩　临川县治古桂两大株与叶潜仲邬文伯饮花下  
双桂相传久，百年殊未衰。  
树联铺叶密，根老著花迟。  
葩坠黏诗笔，香浓透酒卮。  
月中但孤影，安得两安枝。  

赵汝鐩　琳宇  
琳宇栖岩谷，翛然一径深。  
风篁竿戛玉，霜橘颗垂金。  
是院皆扃户，无人但听琴。  
绕廓行数匝，聊以洗尘心。  

赵汝鐩　刘簿约游廖园  
名园新整顿，樽酒约追随。  
春晚花飞少，墙高蝶度迟。  
注汤童暖酒，拍案客争棋。  
寂寞秋鞑索，无人尽日垂。  

赵汝鐩　刘干东园  
筑圃非容易，经营二十年。  
烟松迷五鬣，风柳起三眠。  
叠石连山麓，栽桃拟洞天。  
最为潇洒处，正在竹林边。  

赵汝鐩　刘子愿山居  
般向山边住，萧然茅数椽。  
平塘印星斗，深谷剩风烟。  
老不离书卷，贫谁乞酒钱。  
莫言无管待，频取好茶煎。  

赵汝鐩　流杯池  
分得兰亭胜，今才二十年。  
飞觞流古罅，曲水出天然。  
古意欠修竹，清香足旧莲。  
嶙峋裂奇怪，两兽卧山边。  

赵汝鐩　留客  
阔疏方在念，飞盖忽相过。  
酒缺邻堪觅，诗成子自哦。  
添羹挑野菜，包鮳就池荷。  
莫屡辞归去，余樽亦不多。  

赵汝鐩　陇首  
陇首多逢采桑安，荆钗蓬鬓短青裙。  
斋钟断寺鸡鸣午，吟杖穿山犬吠云。  
避石牛从斜路转，作陂水自半溪分。  
农家说县催科急，留我茅檐看引文。  

赵汝鐩　旅次春眺  
独倚危栏春意远，本无情绪强登临。  
一眉晚拂晴山黛，万缕风摇岸柳金。  
久负故园泉石约，恍惊老鬓雪霜侵。  
两年双脚数千里，奔走尘埃损道心。  

赵汝鐩　马上口占  
平林涂烟山擎日，晚征漠漠客愁集。  
浮生隙驹忙裹过，虚名塞马眼前失。  
古来战场莫回首，一成一改骨俱朽。  
柳岸人家摇酒帘，不妨小停春风鞭。  

赵汝鐩　蒙泉行  
二十年前客中都，壁间谁挂蒙泉图。  
天造地设有如此，果若所画疑蓬壶。  
御风来游洞庭北，此境突兀眼前出。  
荆门之外天下稀。翻思画图才仿佛。  
山根寒源月一泓，细流循沼曲折分。  
天光倒影写晴碧，对此洗我潇洒心。  
云木枕崖影湿翠，金莲铺镜葩在水。  
流觞自是模兰亭，山阴今日那得尔。  
向暮深林啼子规，柳花作团贴水飞。  
吟兴未尽征马嘶，他时清梦犹见之。  

赵汝鐩　梦回  
春意已深寒未了，梦回斗帐房栊悄。  
五更五点残月销，山鸟一声先破晓。  

赵汝鐩　明皇  
初年不是不聪明，勤政开元致太平。  
一曲羽衣妃子进，三朝锦褓禄儿生。  
眼乾蜀道山川泪，胆碎渔阳鼙鼓声。  
祸福兴亡皆自取，信知女色解倾城。  

赵汝鐩　暮行江上  
江天诗眼阔，沙岸暮扶藜。  
风怒来帆卸，林昏宿鸟迷。  
问鱼前港有，沽酒小童携。  
夜客留同饮，添杯翦韭畦。  

赵汝鐩　偶成  
青云得志士，颐指快所欲。  
万事付杯酒，粉黛贮金屋。  
嗟我骨相穷，不受富贵逐。  
嗜欲人所同，有时未免欲。  
青奴颇专房，高卧擎老足。  
黄妳最如意，开卷醒困目。  
暖寒命脚婆，冻衾转暘谷。  
开樽唤汤妇，新醅温酃渌。  
始得此四人，明珠不计斛。  
呼之即来前，相娱不相触。  
时人皆笑之，画饼岂充腹。  
我亦翻自笑，竹窗听戛玉。  

赵汝鐩　拍栏  
偶把栏干拍，沙鸥水上惊。  
晚红残照在，秋碧远山横。  
尽被浮名役，皆从妄念生。  
不如归去好，杖屦老柴荆。  

赵汝鐩　蒲涧行  
君不见少君诧安期海上之枣，又不见坡仙咏安期宅边之蒲。  
枣失其种岂复得，蒲生於涧何时无。  
涧流涓涓浅可涉，牵蔓披沙搜九节。  
仙家自欲供仙饵，灵根不容凡齿齧。  
循涧探奇岩石幽，瀑音迎耳锵琅球。  
阴壑常寒失炎热，终日自雨鸣春秋。  
振衣策足崔顶，跨历列缺凌倒景。  
天风海涛撼宇宙，神清骨冷肝胆醒。  
声传九霄景泰钟，更上上方梯睛空。  
两眼有尽天不尽，沧溟浩与银河通。  
指顾神山似非远，弱水谁云隔三万。  
乘风直到金银台，握手安期话蒲涧。  

赵汝鐩　憩农家  
似阴还似晴，好风弄轻柔。  
土膏春犁滑，竹深鸣禽幽。  
农家颇潇洒，虢虢清泉流。  
蹇余人茅檐，解带为小留。  
荆钗三两妇，竞将机杼投。  
吹炉问官人。肯吃村茶不。  
群见窗下读，千字文蒙求。  
余因拊其背，劝汝早休休。  
泓颖才识面，白尽年少头。  
耕食而凿饮，胡不安箕裘。  
乃翁听我言，急把书卷收。  
遣儿出门去，一人骑一牛。  

赵汝鐩　遣愁  
愁来无可奈，散策小桥东。  
影转松随日，香残花怯风。  
烟霞诗兴裹，天地酒杯中。  
本自江湖客，生涯付钓篷。  

赵汝鐩　遣意  
要静静不得，风吹竹打檐。  
栏摧呼匠葺，碑脱遣儿黏。  
夜短睡常欠，天阴病转添。  
扶衰归密室，更下面前帘。  

赵汝鐩　妾薄命  
冶容丽质世鲜比，择对年少风流子。  
并栏观鱼双戏水，妾心郎心誓如此。  
一朝结束万里行，东欲到海西到作。  
醉中慷慨跃马去，出门十年无信音。  
或传淫荡归不得，或传已作泉下客。  
郎兮郎兮奈若何，恨泪彻夜孤枕滴。  
君不闻莺莺锦字寄西游，玉环采丝意绸缪。  
郎心忍向他人笑，下床徙自为郎羞。  
又不闻盼盼樽前小垂手，燕子楼深情独厚。  
岂期红粉遽成灰，怨句空吟三百首。  

赵汝鐩　清明日同传元瞻阎才元周济美曾原伯宇文子友宇文子英汪冲之王谦仲  
宦情随推移，世事分限域。  
帝城冠盖会，千里或咫尺。  
赏僚尽英贤，了事即余日。  
念我契阔情，招邀见怀忆。  
春事日光辉，湖山好颜色。  
徐打失前骑，可望不可即。  
徜徉大堤上，徙倚长桥侧。  
游龙{孩左换目}季花，意极反寥阒。  
山房启烟扉，僧话寄禅寂。  
同来妙人物，高论倾历历。  
朋簪忽逢会，并辔随休适。  
将军万金园，花竹照燕席。  
高情发清旷，绝巘疲危陟。  
俯视天壤间，锦绣蒙山泽。  
太平岂无象，黔首何知德。  
须臾碧云暮，过羽杯行疾。  
投林暝鸦还，隔浦灯火湿，  
呼车各零乱，红灯明青壁。  
良辰尚多叹，整整三分一。  
后会傥相从，前言未应食。  

赵汝鐩　清明小饮  
草草清明饮，惠风天气和。  
身轻梁燕舞，舌巧柳莺歌。  
但道三春好，其如两鬓何。  
升沉付杯酒，由命不由他。  

赵汝鐩　秋居  
入得秋来爽，何烦宋玉悲。  
推窗对修竹，开卷裹诸儿。  
世事放轻著，人生无足时。  
年多自当老，不用染吟髭。  

赵汝鐩　秋日同王显父赵子野何庄叟泛湖赵紫芝继至分韵得秋字  
雨余湖更爽，载酒共清游。  
天净倒涵水，峰高争献秋。  
风烟入吟笔，箫鼓自邻舟。  
堤上诗人过，相邀便肯留。  

赵汝鐩　秋夕  
秋风动梧井，无顿许多凉。  
夜静滩喧枕，窗开月到床。  
道心便冷淡，世事莫思量。  
只被浇花累，朝朝却用忙。  

赵汝鐩　秋夜  
秋到情怀恶，美人天一方。  
夜深窗转月，梦断角吹霜。  

赵汝鐩　秋夜怀归  
乡里千山月，尘埃两鬓星。  
秋声虽是爽，客耳不堪听。  
多泪风前烛，孤明竹外萤。  
吟蛩更亡赖，终夜几曾停。  

赵汝鐩　秋意  
今年秋意早，夜傍井梧生。  
怪得雨声急，洗教山骨清。  
倚栏看叶舞，寻砌听蛩鸣。  
举目无非爽，吟诗易得精。  

赵汝鐩　去妇辞  
入得良人门，自誓终此身。  
扫室拥箕箒，进盥躬盘巾。  
采桑趋陇首，荐苹洁涧滨。  
十年尽妇道，惟恐堂前嗔。  
上和下睦本无，一二姑恣萋斐。  
浸润既深贝锦成，不弃不出谮不已。  
良人缱绻涕涟洏，父母之命安敢违。  
举头天边指缺月，暂缺须有团贺时。  
君不闻章台长条依旧垂，乐昌半镜还复归。  

赵汝鐩　日融  
日融风力软，曳杖独逍遥。  
蜂去花心静，莺迁柳影摇。  
一年春易老，两鬓雪难消。  
客至时留饮，无缘特地招。  

赵汝鐩　三阁曲  
叔宝沉迷建邺宫，厌厌夜饮清昼同。  
金碧三阁插晴汉，沉檀十里闻香风。  
叠石为山水为沼，后庭万花坼春丛。  
狎客倡酬女学士，污词媚句争新工。  
被之弦歌恣酣乐，千娥行列纷青红。  
将军忽遇韩擒虎，江神今识清河公。  
凭栏璧月词未终，谁知携手两妃游井中。  

赵汝鐩　三珍行  
西清平生雅好奇，夜则忘寐昼忘饥。  
搜今抉古竭心力，常恐世间一物遗。  
云雾轩窗烟月户，万宝汇列牙签垂。  
循环逻视日千匝，拊摩拂拭心融怡。  
惊寇披猖变仓卒，六丁下取留毫厘。  
收拾售用自不足，尚轰三珍赠我为。  
六幅之珍老坡字，印可谁氏参寥师。  
怒鹏九万气吞吐，骊珠百二光陆离。  
两轴之珍云子画，李杜跨蹇将何之。  
华阴悬裹过门日，浣花溪上寻春时。  
一张之珍太古琴，孤桐斲削峄阳枝。  
刻名漱玉世少比，较昔响泉彼堪嗤。  
银钩铁画贵楷正，此则倚醉飞蛟螭。  
寸马豆人贵纤密，此则纵意隳藩篱。  
金徽玉轸贵音韵，此则得趣绝弦丝。  
天机皆由胸襟出，妙处莫以形迹窥。  
爱兹三珍每自随，酒酣呼驴任倒骑。  
抱琴委辔乌角欹，琅然高吟夏夜诗。  

赵汝鐩　山礬  
七里香风远，山礬满路开。  
野生人所贱，移动却难栽。  

赵汝鐩　山寺  
树暗常疑夜，山多易得云。  
撞钟最深处，岭外不曾闻。  

赵汝鐩　山吟  
梯磴扪绝壁，题诗纪幽临。  
呵冻象管滑，堕崖千尺深。  
群猿皆惊笑，看我攀萝寻。  
石罅忽搜得，大书足前吟。  
诵咏猿侧耳，颔头似知音。  
吟罢下山去，猿亦归他林。  

赵汝鐩　山庄  
门掩斜阳岸，溪横独木桥。  
山禽弄春舌，堤柳舞风条。  
世事雪双鬓，生涯水一瓢。  
似闻邻酿熟，自往不须招。  

赵汝鐩　伤春  
飞蝶捎风絮，鸣禽恋午檐。  
不知春去未，但觉绿阴添。  

赵汝鐩　上马曲  
精神如熊气如虹，梦寐思勒燕然功。  
龙泉宝鞘横三尽，犀甲茸条擐两重。  
鸣镝飞空挟霜远，认旗贴身飐日红。  
玉辔绣鞯鞲骢马，眼有紫焰炯双瞳。  
誓缚单于献天子，离觞不挥儿女泪。  
笳鼓动地归来时，金印斗大肘后系。  
君不见燕颔虎颈班超侯万里，又不见风声鹤唳谢玄破肥水。  

赵汝鐩　社日  
四郊社鼓响枫林，朝雨方晴晚复阴。  
稚子求聪多啖藕，佳人怕拙例停针。  
饭争簇巧毋嫌杂，酒正逢时莫厌斟。  
为问年年鸿与燕，去来相避果何心。  

赵汝鐩　虱  
虱形仅如麻粟微，虱毒过於刀锥惨。  
上循鬓发贯绀珠，下匿裳衣缀玉糁。  
呼朋引类极猖蹶，摇头举足恣餐啖。  
晴窗晓扪屡迁坐，雨床夜搔不安球。  
急唤童子具汤沐，奔迸出没似丧胆。  
童子蹙頾代请命，姑责戒励后不敢。  
念其昔日到明光，曾游相须经御览。  

赵汝鐩　十一月四日雪中小饮是月十日冬至  
书云犹七日，阴极刚未长。  
风吹六花开，飞舞隘穹壤。  
一阳方欲来，和气已摩荡。  
著地寂不声，入林发余响。  
与客同拥炉，寒威不到幌。  
洗杓开蚊尊，下箸饫熊掌。  
道旧惊物变，谈空湔尘想。  
近诗稍阁笔，对此又技疗。  
踏雪访梅花，更觉吟兴爽。  

赵汝鐩　史镇江丐得请仍进职  
两载南徐屈从臣，笑谈樽俎运精神。  
民无土木丝毫费，手挈江山表裹新。  
千里舳舻渠水利，一团锦绣阆风春。  
夹河柳接甘棠影，下有攀辕卧辙人。  

赵汝鐩　史镇江丐得请仍进职  
帝念承流欲报功，力祈阊阖请琳宫。  
固知槐鼎身将爱，却爱莼鲈味不同。  
宝阁风云虽学士，沧洲烟雨且渔翁。  
到家宣室思前席，又使猿惊蕙帐空。  

赵汝鐩　适意  
右倾老瓦盆，左持离骚经。  
一杯读一句，既醉还复醒。  
好月飞入坐，伴饮到天明。  
林下乐如许，钟鼎鸿毛轻。  

赵汝鐩　暑酌  
天高殊未雨，暑盛绝无风。  
将酒渠心浸，有泉林下通。  
擘莲房拍寒，雪藕孔玲珑。  
量浅难禁醉，扶归两小童。  

赵汝鐩　水阁秋夜  
云收一点无，秋洗四山净。  
野水吞长天，凉月分两镜。  
倚湖阁虚窈，缘石竹修劲。  
孤斟领幽寂，新醪快村硬。  
露冷欺病骨，更阑瞻斗柄。  
欲去未属餍，倚栏成短咏。  

赵汝鐩　水琴  
盎缶停涵水一泓，中存雅意超器形。  
欲滴未滴天地寂，须臾宫商若相赓。  
妙趣不劳徽外索，泛声不自弦上生。  
小点恩怨作儿语，大点九皋闻鹤鸣。  
疏数变化似有节，多是洋洋流水音。  
残沥断续楚天晓，余响勾引南风薰。  
平生筝笛厌郑卫，羌借古韵洗古心。  
又不如齤齤北窗睡，两耳不听元亏成。  

赵汝鐩　送曹深叟之越  
几时重握手，未可便轻离。  
路指千岩去，程宽一月期。  
扪萝窥禹穴，剥藓读曹碑。  
必自兰亭过，方当春暮时。  

赵汝鐩　送聪上人归四明  
办得四方游，孜孜讨入头。  
归云起斋钵，高浪送行舟。  
笠戴天童雨，鞋穿雪窦秋。  
平常心是道，莫更问人休。  

赵汝鐩　送端叔游淮  
堂堂玉立须垂腹，谈论逢人见肺肝。  
手弄七弦琴韵古，腰横三尺剑光寒。  
但将计策寻知已，肯学闾阎为觅官。  
乌幕闻君定罗致，别樽不复话儒酸。  

赵汝鐩　送胡判官赴官永嘉  
君赴莲池戍，离愁正值秋。  
持觞送南蒲，鸣橹下东瓯。  
才俊推乌幕，风流访谢楼。  
欲穷奇绝处，须上雁山头。  

赵汝鐩　送林伯虎除国子监丞赴阙  
山房高千仞，上与青云齐。  
日从二仙游，两耳湔是非。  
北窗正齤齤，锋车扣岩扉。  
猿鹤竞作色，山人忘我为。  
林泉虽云乐，出处盖有时。  
平生经纶胸，忧国两鬓丝。  

赵汝鐩　送林伯虎除国子监丞赴阙  
玑衡占东南，老人方昭回。  
明庭聚耆德，公难卧蒿莱。  
行行出东门，丹心趋玉阶。  
雪棹乘兴尔，云岫何心哉。  
了却济世缘，应念金石台。  
天街跃马余，就访孤山梅。  

赵汝鐩　送临川王丞秩满造朝  
我来学制君哦松，数月握手臭味同。  
君今南浦我送客，水萍风云何匆匆。  
别酒未釂白玉斝，椎鼓催发斜阳红。  
青霄迫逐不少借，指日便入明光宫。  
祖鞭先著气射斗，好吐平生经纶胸。  
临汝诗卷如束笋，殿阁正欠赓薰风。  
自怜鱼游沸釜中，羡君遇顺如飞鸿。  
愿寄一语随君东，问讯西湖南北峰。  

赵汝鐩　送鲁卿之九江  
归自潇湘方半月，挑灯酌酒又分样。  
挂帆秋晚江湖客，握手岁寒松柏心。  
湓浦水流清一派，香炉峰湿翠千寻。  
西风远想登临处，日日携琴日日吟。  

赵汝鐩　送奇仲过霅川  
少年湖海气，近又负诗名。  
今忽担簦去，谁非倒屣迎。  
雨茶烹顾渚，春酒醉乌程。  
有句茅亭著，苹风洲上生。  

赵汝鐩　送沈推赴官婺女  
子抱风云志，吾同笔砚游。  
众皆尊大手，老尚客诸侯。  
清逼双溪水，句涵三洞秋。  
俭僚非所处，有路在瀛洲。  

赵汝鐩　送同官叶榷院造朝二首  
新制重分司，谁云筦榷卑。  
鹏搏终可料，鷃笑彼何知。  
细满岂无待，横飞亦未迟。  
催班天上去，黄色已浮眉。  

赵汝鐩　送同官叶榷院造朝二首  
满岁尘埃共，交情骨肉亲。  
我犹京口客，君已日边人。  
波及无忘晋，渠成亦利秦。  
西湖约携手，两岸柳摇春。  

赵汝鐩　送同年李教秩满归闽  
雁塔同题久，相看两鬓皤。  
功名皆分定，安乐直钱多。  
绛帐归来后，青山住得麽。  
时流推老笔，册府欠编摩。  

赵汝鐩　送絜斋仓使袁都官归班  
六辔按部朝出关，邮铃插羽夜趣还。  
诏子天飞紫泥湿，一点郎星归拱北。  
乡来翻动大壑鱼，致君尧舜真须臾。  
金瓯未启请麾去，旋颁汉节登范车。  
先生有道出洙泗，派分象山接洛水。  
振铎重席阐圣传，此心之外无二理。  
先生有才辈伊周，胸襟百万森戈矛。  
新亭肯作楚囚泣，誓楫一念清神州。  
此行岂但兰再握，讲帷欠公熙帝学。  
火城照空沙堤新，堂印押班运筹幄。  
絜斋墙仞世龙门，瓣香夙昔鑽仰心，  
邑债一了即归耕。但当拭目天上新经纶，  
日与渔樵击壤歌太平。  

赵汝鐩　送彦东还湘  
湖南多爽处，羡子片帆还。  
秋影清涵水，烟痕淡著山。  
兰风香楚佩，竹泪冷湘斑。  
见说诛茅地，江头只数间。  

赵汝鐩　送翼之过天台  
天台山水窟，人道是仙家。  
白鹤挂寒溜，赤城飞暮霞。  
独携筇杖过，莫畏石桥斜。  
牢记经行处，归来向我夸。  

赵汝鐩　送仲久之京口  
才归又东去，且道几时还。  
算路亦差远，缘君不耐闲。  
江城登铁瓮，烟寺认金山。  
我昔经行地，诗牌挂壁间。  

赵汝鐩　送宗上人归闽  
顶笠遍参请，平生志甚勤。  
耳方离岳漠，眼已接闽云。  
宿岭星辰近，流溪烟雾分。  
劝师早休歇，禅不在多闻。  

赵汝鐩　送宗上人归闽  

赵汝鐩　宿方家店  
昏暮方投宿，敢嫌茅屋低。  
池清月易入，林密鸟争楼。  
买酒春簄瓮，求蔬夜摘畦。  
路长莫贪睡，嘱仆早听鸡。  

赵汝鐩　宿古寺  
黄昏投寺宿，古屋瞰荒江。  
村酒沽春瓮，山房耿夜鈍。  
滩高声撼枕，月落影收窗。  
僧老人皆玩，楼钟晓未撞。  

赵汝鐩　宿横山  
颇厌东征道路长，回头十日离乡邦。  
扫愁酌酒虽云独，照影抵消灯却双。  
打并余花风动地，迁延残夜月留窗。  
店鸡已唱催人起，更听疏钟隔水撞。  

赵汝鐩　宿江阁  
阁前眼界如图画，山色侵窗竹打檐。  
云带雁声移别蒲，月将梅影进疏帘。  
壮怀自笑年年减，华发无情日日添。  
夜半骤风天骤雪，贵家鼓舞客心嫌。  

赵汝鐩　宿康口渔家  
阴云议雪风飕飕，黄沙翳暝征人愁。  
渔家假宿休疲骨，败芦纫壁茅盖头。  
行营鼓角声动地，钓翁不惯皆掩耳。  
刺船火急入葭苇，问讯鸥鹭莫惊起。  

赵汝鐩　宿妙果寺赠洪上人  
上人留我禅房宿，煮笋烹茶语夜阑。  
铁马鸣风山牖寂，木鱼敲雪晓廓寒。  
真筌但要此心悟，公案休将故纸鑽。  
若道吾言没滋味，请师且去坐蒲团。  

赵汝鐩　宿山观  
昏暮无处宿，樵人指路头。  
仆夫皆已困，道士幸相留。  
明月夜翻昼，阴崖暑变秋。  
闻鸡便行路，定要到潭州。  

赵汝鐩　宿溪馆  
投宿溪头馆，途长主仆饥。  
湿薪难便著，恶米更须筛。  
风细帆来稳，山高月上迟。  
客怀正凄恻，渔笛蓼洲吹。  

赵汝鐩　孙王渡  
霁后泥途行尚艰，今年大率是晴悭。  
春当浓处寒犹在，寒肯消时春渐还。  
木杪红沉半轮日，波心碧浸两边山。  
渡头不住人来往，共羡白鸥云水闲。  

赵汝鐩　踏青  
四野春工遍，柔风动赏心。  
蹭青喧柳陌，举白醉花阴。  

赵汝鐩　踏雪  
玉壶一色天漫漫，乱雪飞春减却寒。  
屑琼筛瑰塞宇宙，柳絮如拳辊作团。  
却愁花木不禁冷，携筇问讯遍玉栏。  
老柯樛枝幸亡恙，红苞半吐怯牡丹。  
更怜修竹压欲折，扶持敲撼声珊珊。  
似醉忽醒僵忽立，森然再植青琅玕。  
群儿幻出两狮子，顷刻堆削了不难。  
手持朱橘炯电眼，并刀巧翦金铃安。  
老夫童心也自爱，卷帘移坐忍冻看。  
一杯暖寒不可再，饥肠转雷未朝餐。  

赵汝鐩　谈禅  
禅僧晚相投，貌古似落魄，  
说性说虚空，雕心苦摸索。  
千百则公案，信口无一错。  
有蝉隔窗鸣，与僧恣酬酢。  
僧喝蝉不知，僧怒蝉不觉。  
蝉厌忽飞去，僧语无处著。  
呼儿掩柴扉，请僧自行脚。  

赵汝鐩　题村舍壁  
柔风十里日瞳曨，雨后陂塘野水通。  
两岸柳烟笼晓绿，数枝桃露滴春红。  
明知钟鼎众皆羡，到了山林味不同。  
田父殷勤邀我坐，一盂白饭一盂菘。  

赵汝鐩　题戴洪甫爱竹轩  
竹癖难凭俗眼看，琴书静对翠光寒。  
秋声鸣屋风初度，夜影翻床月半残。  
天乞幽人供嗜好，日呼稚子报平安。  
窗前幸有闲田地，分我云梢四五竿。  

赵汝鐩　题合江亭  
石鼓山头一小亭，乾坤万里眼双明。  
虽因刺史能寻胜，不遇昌黎岂得名。  
衡岳云开秋洗碧，蒸江湘合水争清。  
书岩莫辨当时字，空积尘泥野草生。  

赵汝鐩　题会稽用林帅侍韵  
东越乾坤到眼边，乱云连壑草迷川。  
五更城落千岩月，万顷湖开一镜天。  
鼓角声残秦望晓，楼台影湿卧龙烟。  
旧时太史登临处，每想风流为慨然。  

赵汝鐩　题及之后山新筑茅舍  
潇洒人间世，柴门夹两槐。  
诗僧恰方去，俗客不曾来。  
翠合苔初长，红娇杏半开。  
南边许多地，腊月竹须栽。  

赵汝鐩　题莱公泉  
马鞍山下倚吟鞭，慨想前贤古道边。  
健笔南轩三大字，高风相国一泓泉。  
征途著句虽无暇，诗版留名自可传。  
寺主相邀观石刻，呼童汲水取茶煎。  

赵汝鐩　题王才叔南馆  
南馆著隐士，幽爽似僧舍。  
岛红野花繁，岸绿垂杨亚。  
人行鸟不惊，客至鹤先迓。  
林深自无暑，月到更宜夜。  
倾樽对贤圣，飞笔追鲍谢。  
兴来即散策，无时不得暇。  

赵汝鐩　题下阳怀沈叔忱  
夜雨晓方歇，薄雾随征车。  
乔松二十里，翠微三五家。  
双燕教群雏，一牛驮两鸦。  
故人不可见，回首天之涯。  

赵汝鐩　题庄舍壁  
水深荷较晚，地僻草偏多。  
伫立风前听，樵夫隔陇歌。  

赵汝鐩　田家叹  
破屋三间结草扉，柴根煨火阖家围。  
此生能得几年活，薄命连遭两岁饥。  
肠久鸣雷惟淡粥，体虽起粟尚单衣。  
晚来稚子总欢喜，报道小姑挑菜归。  

赵汝鐩　听琴  
午睡谁扣门，隔篱唤童子。  
童子走来报，一二琴首士。  
摘茗烹沙铫，推窗拂石几。  
高山流水音，屡弹不肯止。  
我心本虚淡，无用宫商洗。  
渊明未尝弦，妙趣岂假此。  
道士颇不乐，指衣抱琴起。  

赵汝鐩　同崔纠访陈道士  
寻幽过桥去，松径入琳宫。  
竹摆风檐绿，榴残雨院红。  
黏碑多古籀，插架独参同。  
道士掀髯笑，诗联石鼎工。  

赵汝鐩　同官率游郑园  
亭围花木阁临池，移席行杯处处宜。  
藻裹漾春鱼放子，竹间寻路鹤将儿。  
登山少俊夸先到，扶杖衰残愧独迟。  
所恨隔关归去急，不容结果着残棋。  

赵汝鐩　同杨济翁唐季路陈纯叟饮光风亭光风旧名招屈纯叟席上鼓琴  
江边旧亭子，招屈改光风。  
揭扁名虽异，怀人意则同。  
一篇渔父问，千古大夫忠。  
酒尽琴犹鼓，幽兰曲未终。  

赵汝鐩　同赵尉饮江亭  
草草三间两眼明，数峰如画一江横。  
风乌破浪帆樯急，野鹘过林鸟雀惊。  
蚁取浮簄尤有味，鱼方出网正宜羹。  
流莺怜我无歌者，簧舌频翻柳上声。  

赵汝鐩　同子严初夏饮山阖  
绿阴千百顷，约我共登临。  
山翠含烟重，榴红著雨深。  
行藏皆有命，计较谩劳心。  
病怕杯中物，怜余浅浅斟。  

赵汝鐩　铜雀台辞  
屋一百间台十丈，岧峣突兀九霄上。  
明月空照八尺床，几点酸风摇繐帐。  
离宫金锁掣不开，美人红粉今成灰。  
兰麝分恩销余馥，铜雀飞去无时回。  
太官朝暮荐酒脯，迷魂尚爱残歌舞。  
恋恋西陵一捧土，上马横槊平日诧英武。  

赵汝鐩　途中  
雨中奔走十来程，风卷云开陡顿晴。  
双燕引雏花下教，一鸣唤妇树梢鸣。  
烟江远认帆墙影，山舍微闻机杼声。  
最爱水边数株柳，翠条浓处两三莺。  

赵汝鐩　晚泊  
篙师言已晚，岂可更贪程。  
风起且须泊，滩多未易撑。  
星河明夜色，葭苇撼秋声。  
回首人千里，通宵梦不成。  

赵汝鐩　晚晴与何户登水亭简张丞  
溪流两岸秋，日落千山暮。  
一亭压其间，登览洗万虎。  
胸襟富丘壑，方领此幽趣。  
掷饵来潜鳞，围棋惊过鹭。  
酒壶展逸兴，渔唱续远浦。  
安得哦松来，捻髭同觅句。  

赵汝鐩　晚兴  
是处牛羊下，喧哗走牧童。  
霁烟拖淡碧，夕照殒残红。  
老鬓日添雪，衰躯晚怕风。  
愁来地著处，分付酒杯中。  

赵汝鐩　晚征  
回首家山已十程，摇鞭自笑苦劳生。  
云先带暝岩边宿，月独伴人溪上行。  
草屋停骖难可意，店翁叱犬不容声。  
明朝路远起须早，第一鸡啼是五更。  

赵汝鐩　汪丞招饮问梅  
把酒问梅开也未，巡檐搜见两三枝。  
祗缘今岁寒差甚，故比常年花较迟。  
折向纷华筵畔看，输池冷淡水边时。  
含香嚼蕊清无奈，散入肝脾尽是诗。  

赵汝鐩　维舟  
望见人家了，犹须转一坳。  
寺从滩背出，船向柳边捎。  
问酒寻溪馆，呼儿解腊包。  
三杯亦径醉，世事且权抛。  

赵汝鐩　闻舟中笛  
横笛秋篷底，衔山夕照残。  
孤音起水面，余韵到云端。  
吹怨芦声惨，含凄雁影寒。  
有人江阁上，斂翠凭栏干。  

赵汝鐩　翁媪叹  
早曦赫空岁不熟，炊甑飞尘煮薄粥。  
翁媪饥雷常转腹，大儿嗷嗷小儿哭。  
愁死未死此何时，县道赋不遗毫里。  
科胥督欠烈星火，诟言我已遭榜笞。  
壮丁偷身出走避，病妇抱子诉下泪。  
掉头不恤尔有无，多寡但照帖中字。  
盘鸡岂能供大嚼，杯酒安足直一醉。  
沥血祈哀容贷纳，拍案邀需仍痛詈，  
百请幸听去须臾，冲夜搥门谁叫呼。  
后胥复持朱书急急符，预借明年一年租。  

赵汝鐩　翁灵舒客临川因经从访之不遇闻过村居  
闻道深村裹，结茅三四间。  
买田因种秫，移树为看山。  
诗好人皆诵，身安心自闲。  
有时思雁荡，依旧棹舟还。  

赵汝鐩　邬文伯归自邵阳  
宾主西游久，赓诗日日传。  
交情谁似此，与兴忽翩然。  
楚岸猿吟树，湘江月载船。  
我穷君更甚，相助愧无钱。  

赵汝鐩　无题  
人与春俱花，花因雨易残。  
天涯云万里，肠断倚栏干。  

赵汝鐩　午炊浰阳一馆甚雅  
谁料三家市，能令两眼明。  
花喧丛蝶恋，檐午乱鸡鸣。  
忙裹青春去，愁边白发生。  
摇鞭问归路，更乞一旬晴。  

赵汝鐩　午炊溪店  
草店临流傍蓼汀，午炊於此片时停。  
健农恎岸般卵石，幼妇汲泉携斗瓶。  
荐饭满盂山芋美，开窗匝室野花馨。  
隔篱庵舍极潇洒，万竹中间著小亭。  

赵汝鐩　午炊徐坊岭  
途长力困时时歇，日影将中仆马饥。  
籴米荒年增价售，汲泉远井得炊迟。  
竹稠乱笋穿开路，藤茂多花盖尽篱。  
饭了店翁相送出，丁宁前面小桥危。  

赵汝鐩　西湖访梅  
久无梅信息，访问到湖滨。  
耐尽一冬冷，开残千树春。  
临流转风韵，与雪斗精神。  
疏影暗香后，能吟有几人。  

赵汝鐩　溪上  
一番雨过骤晴时，溪上春光色色奇。  
日暖花繁蝴蝶困，水清鱼过鹭鸶随。  
村翁开卷添黏纸，瓦钵研朱自教儿。  
织妇倚机方叹息，输官尚欠二斤丝。  

赵汝鐩　下程  
下程疑颇早，店主劝予休。  
今晚莫贪路，明朝便到州。  
疏篱编马眼，新笋护猫头。  
六七岁童子，一人随数牛。  

赵汝鐩　夏日普信寺江阁  
到此全无暑，虚栏千里风。  
看飞云度水，听落石鸣空。  
日月忙鸟兔，春秋递燕鸿。  
一生尘裹过，烟艇羡渔翁。  

赵汝鐩　夏日山中  
瀑近书皆润，林深簟更凉。  
山中无一事，夏日觉尤长。  

赵汝鐩　夏夜  
今夕暑差甚，芒鞋阶不行。  
除灯檐月上，却扇竹风生。  
病骨坐怕久，静吟诗易成。  
夜凉思睡去，楼鼓已三更。  

赵汝鐩　夏夜与东叔昆仲小酌  
入夏不为浅，亭虚未甚炎。  
云收风卷幕，月满夜开卾。  
怕热移灯远，开怀索酒添。  
半酣诗兴动，写韵客分拈。  

赵汝鐩　仙湖歌  
湖之绿兮如蓝，湖之明兮如镜。  
蓝染晴空晚色鲜，镜照天宇秋毫净。  
乾坤两间共开避，鱼鸟四时自飞泳。  
炎州著脚苦蒸郁，对此恍入清凉境。  
其东群木合抱森，观政观鱼连秀阴。  
濂泉沸甽珠的皪，饮瓢洗我太古心。  
其西冰壶爽到骨，晓波澄秋夜印月。  
藏春园种杂花稠，分得庾梅搀先发。  
其南粉雉霄汉横，旋补杨柳沿堤青。  
上下天光同一碧，我来拈出营新亭。  
其北千片石洲石，或虬或凤或剑戟。  
环流轩馆瘴雾收，檐影倒漾水底日。  
葛仙昔炼九转丹，丹成飞上罗浮山。  
海边亭外春万里，御风忽挹仙翁袂。  
翁乘飚车拥霓旌，约我十二楼五城。  
翁言羽化世已久，问湖风月依旧否。  

赵汝鐩　弦歌堂对雨  
绝交诗酒客，扑面簿书尘。  
汩没朝连夜，匆忙雨过春。  
民宽残税欠，身受上官嗔。  
了却三年债，归耕秀水滨。  

赵汝鐩　湘西行  
吾尝诵麓山盘纡句，又尝诵深林玲珑诗。  
前有工部后吏部，拈出千古湘西奇。  
扶藜游目逐萧爽，扪萝陟磴忘巑巇。  
杉桧摇空蛟虬舞，岭壑翳雾猿猱悲。  
晨昏两钟递名刹，日月一坛老仙祠。  
摩干徘徊怜晋柏，剥苔俯仰认唐碑。  
碧虚心照眼已阔，更上万仞层台危。  
楚涛左渺连攻泽，蛮烟右涌迷九嶷。  
学宫岧峣压胜概，百泉曲折流方池。  
英才涵濡教育乐，风雩慨想莫春时。  
登临殊未遍幽境，残阳木末坠红影。  
松阴夹道倒接{上四下离}，不遣前诃杀风景。  
小留一片潇湘亭，双鹭飞来妆秋屏。  
橘垂嫩颗匝洲青，芷纷柔叶飘岸馨。  
冥搜枯肠浪著语，对人欲举不敢举。  
拍栏但吟工部吏部两大篇，水光山色俱欣然。  

赵汝鐩　响卜辞  
三六乘鸾初嫁君，琴瑟朝暮誓不分。  
酒酣使气浪自许，片舌仪秦弄风云。  
东吴西蜀几千里，雁来数年无幅纸。  
有便我必寄锦笺，岂应皆沉石头水。  
酸风一点泪两行，凭栏瞥过双鸳鸯。  
霜花迫帘冷蜡焰，雨梧傍枕敲银床。  
乞灵每日扣巫祝，更向静处听响卜。  
人言卯夜验不差，又言元宵应尤速。  
二说果如神，俱占敢厌频。  
斋心通我意，侧步潜我身。  
或坼翠幌视，或靠绿窗避。  
两夕行人语，字字还家意。  
罗袜走褪奔绣帏，欢喜无地魂天飞。  
小儿放娇来牵衣，抱我门前接爷归。  

赵汝鐩　小水寺  
披雾入野寺，寒林响西风。  
谁遣僧出迎，山鸟为我通。  
染衣松露香，照眼岩花红。  
聊此息尘虑，归骑毋匆匆。  

赵汝鐩　谢人送端砚水沉  
屏迹山林绝往还，忽传军将扣云关。  
十年忆别湖湘外，五朵惊飞几案闻。  
砚寄下岩鹹鹆眼，沉分上岸鹧鸪班。  
墨磨烟麝香横雾，搜索诗肠愧我怪。  

赵汝鐩　新秋旅思  
两袖尘埃满，千山道路勤。  
晓清秋已到，叶落客先闻。  
镜裹惊衰态，眉间添皱纹。  
人生闲第一，回首故山云。  

赵汝鐩　信步  
午窗方睡起，信步过东畦。  
穴徙蚁知雨，巢穿燕补泥。  
路坍连草没，果重压枝低。  
村妇抱儿子，笼边教唤鸡。  

赵汝鐩　行春  
绿杨袅袅草萋萋，缓步行春独杖藜。  
搜蕊蜂儿透花骨，增巢燕子砌芹泥。  
过溪野水冲桥版，觅路田塍穿菜畦。  
松竹林间僧揖我，谒茶携手上招提。  

赵汝鐩　续蒲涧行  
戊戍正月二十五，摇辔东风蒲涧去。  
年年今日是时节，飞盖倾城车塞路。  
野亭山馆坐不遍，巚天席地千百处。  
开壶设樏纷酒炙，擘蟹锥{左日右豪}间醢脯。  
笑言相续乐甚真，礼文不侈意则古。  
我亦随众穷胜览，先访安期登梵宇。  
入春少雨是晴，穹岩寒溜仅一缕。  
白云千级逼象纬，沧海万里渺烟雾。  
倚栏方快心目远，牛羊下山林壑暮。  
小儿队队逐归驺，拍手呼舞趁箫鼓。  
游人到晚欢未厌，徘徊不忍收樽俎。  
行穿梅岭还江西，首为南州诧风土。  

赵汝鐩　雪后徐广文招同官小集分韵得明字  
瞰江亭馆约登临，雪后凭栏景倍清。  
波面玉虹千丈霁，寒边冰镜十分明。  
放怀共恨添杯少，分韵俄惊击钵成。  
对弈不知谁胜败，醉中但听子丁丁。  

赵汝鐩　雪中观客夜博  
积雪深一尺，堆琼迷山扉。  
豪客夜排闼，挑灯红炉围。  
成枭呼五白，转胜赏四绯。  
举觞无不釂，寒深酒力微。  
姑置博与酒，剧谈木屑霏。  
坐久更寝阑，疏钟到帘帏。  

赵汝鐩　雪中徐检法约登城楼中果  
今年一雪恰一月，天工弄巧寒饕餮。  
朔风吹碎洞庭浪，细结瑶花遍银阙。  
倚杖测试三尺强，平陆皓皓失凹凸。  
梅梢模糊裹寒香，鸟影伶俜栖冻叶。  
有客约上城南楼，膏吾车兮俄复辍。  
呼儿反关袁安巷，小窗风味寒於铁。  
未须金帐斟羊羔，薄酒也能春两颊。  
三杯五杯亦径醉，曲肱一枕香云绝。  
梦裹骑驴过灞桥，记得新诗醒时说。  

赵汝鐩　雪中寻僧  
寻僧同踏雪，握手上钟楼。  
初下寒飘屑，才浓风辊球。  
水波糊纸阖，春乳泛茶瓯。  
片片看来好，庞公有话头。  

赵汝鐩　寻僧不遇  
扪萝入石径，野衲栖其间。  
杖锡知何处，留云守禅关。  
当户走饥鼠，隔林巢白鹇。  
候久移晚照，困来漱寒湾。  
翛然非人世，欲去且复还。  
木杪猿一声，六窗契山山。  

赵汝鐩　寻胜  
老子携筇杖，小童挑酒壶。  
遍寻泉石胜，引路倩樵夫。  

赵汝鐩　沿檄宿虎山山家  
高低田水曲通池，小小人家短短篱。  
杜宇教唆春去早，阴云遮盖月明迟。  
年华只解催教老，公事从来了是痴。  
若不随缘强烦恼，谩添两鬓几茎丝。  

赵汝鐩　仰山行  
平生几两谢公屐，爱山爱水真成癖。  
集云峰在指顾间，年来抗尘乃绝迹。  
西风从臾作意登，佛境未入心境清。  
九秋颢气接岚气，五里松声答泉声。  
招提金碧压深窈，钟鼓四时递昏晓。  
梵音独许山鸟听，禅梦不惊胡蝶绕。  
土腴露饱蔬笋鲜，一粥一饮天上僧。  
伊蒲供罢日卓午，浮空半是烹茶烟。  
四藤欲知阁中味，万字欲参堂上意。  
请将此事且姑置，坐看山雨濯晚翠。  

赵汝鐩　瑶娥曲  
一二三四月如眉，积累如梳截半规。  
玉斧昼夜修不彻，修成团镜当空垂。  
十眉有样列象几，梳裁春冰镜涵水。  
瑶娥睡起拂菱花，扫黛插鬓云绕指。  
斂袂亭亭天上妆，环佩隐体璯琳{左王右将}。  
骖鸾跨鹤舞仙谱，子登弹環飞琼簧。  
天风飕飂冷到骨，银河澎浪溅罗袜。  
一轮千古广寒深，折尽桂花应白发。  

赵汝鐩　野步  
雨收日薄春容嫩，步步东风桃李蹊。  
香递深林疑麝过，声传幽谷认莺啼。  
路摧迂步行荒草，桥断褰裳涉浅溪。  
归遇田翁醉邀我，旋教买酒旋烹鸡。  

赵汝鐩　野望  
一天秋色远，千里病眸宽。  
野旷牛羊小，楼高风露寒。  
扫愁嫌酒薄，少事欲心安。  
溪友门前过，留鱼荐晚餐。  

赵汝鐩　夜归  
为爱清秋月，徘徊步水滨。  
夜归惊犬吠，错认是生人。  

赵汝鐩　倚栏  
倚栏有恨无人说，暮角吹梅寒声咽。  
急风卷雨过雁惊，吐下芦花一枝雪。  

赵汝鐩　倚楼  
蒹葭秋色晚，百尺倚江楼。  
日暗烟藏寺，风高浪拍舟。  
归云投远岭，饥雁叫沧洲。  
心事非年少，尘埃白尽头。  

赵汝鐩　义兽行  
君不见明皇有象能拜舞，看定禄山瞪目怒。  
又不见昭宗有猴能起居，望见全忠夺臂呼。  
两朝玩物固丧志，异类报国乃仗义。  
天宝大驾蜀道巡，开平初元唐祚倾。  
百僚奉贼身尽窜，宰相畏族神不宁。  
尔象尔猴忿且嗔，其面虽兽心则人。  
当时节士知有几，壮哉义兽不怕死。  

赵汝鐩　吟髭  
壮岁髭如漆，年来暮景侵。  
便令如雪白，捻断不妨吟。  

赵汝鐩　饮马和城窟  
乌骓马，紫游韁，  
戍夫一鞭天一方。揆程想过长城下，  
思古筑役摧人肠。白骨如雪浸水窟，  
骨上犹带秦时血。雨打风吹宇宙腥，  
君渴莫饮救马渴。衣适寒暄饭加餐，  
省酒戒勿离军门。雁来不惜数行字，  
雁回我亦寄平安。自从君出与君别，  
怕听砧声怕见月。细思人生能几何，  
未卜彼此俱白发。官有好爵与尔靡，  
万死一生方得之。不如更戍闻早归，  
百年邻里夸齐眉。  

赵汝鐩　饮通幽园  
典却身上鹔鹴裘，买酒领客寻清游。  
欲洗胸襟尘万斛，快上青云展秋眸。  
晴沙翳天风动地，挈壶卷席移通幽。  
一沼镜净清可掬，千竿玉立尘不留。  
拒霜两岸花烂漫，红蓼错杂争开秋。  
人生适意未易得，痴儿了事何时休。  
陶写岂必在丝竹，山有鸣禽水游鲦。  
酒酣题蕉竞新句，景物辟易困雕搜。  
一梳凉月插空碧，楼头暮角催归驺。  
双桂余葩尚堪摘，便道肯访勿翦不。  

赵汝鐩　隐者  
卓庵远入深林去，生怕世人知得处。  
四边剩却许多云，重重塞断山前路。  

赵汝鐩　迎仙引  
羽人窟宅压沧溟，昆仑阆风天墉城。  
紫兰绛节跨彩凤，殷勤传命邀同盟。  
七月七日凉秋霁，千官锵佩森幢卫。  
王母云车九色龙，上元霜袍三角髻。  
刘彻屏息迎两仙。兜香涂门高馥天。  
星裳黼衮自酬酢，方朔窥窗不敢前。  
金浆玉醴濯凡腹，红颗绚饤蟠桃熟。  
宴酣乐奏瑶池音，琅環子登笛双成。  
乞怜请药承华殿，教戒丁宁先自反。  
三尸欲脱毋淫乱，五性尽舍更勤俭。  
各出数语针膏肓，此是长生度世方。  
彻心未悟益猖狂，万八千里周遐荒。  
少翁栾大诛相继，海上何日无方士。  
五柞宫中梦断时，铜盘玉露胡为不起死。  

赵汝鐩　瀛洲行  
神山鼎峙沧海东，瑶池翠水环银宫。  
朝霞夕霏自今古，飚车羽轮何憧憧。  
文馆岧峣霄汉立，群贤飞佩翔鵷鸿。  
人间风日总不到，逍遥宛在神山中。  
苕溪闽山两仙伯，双槎贯月凌溟蒙。  
分光东壁笔摛锦，携手西昆气垂虹。  
承明厌直江湖去，回首云雾迷方蓬。  
风萍既散俄复聚，赤帷朱辬巧相逢。  
旧游共说横秋下，城隅胜概仿佛同。  
寓意瀛洲规小筑，轩楹突兀浮青红。  
弱水休论三万里，玉楼未羡十二重。  
洞门无锁棠阴昼，太华吹香藕花风。  
夜藜吐耀来太乙，旨酒共饮烦壶公。  
临汝自昔号仙窟，左有灵谷右峨蜂。  
浮丘老翁跨白鹤，魏坛元君携青童。  
欣闻琼宙出金柅，往往挽袂来相从。  
祗恐济世缘未了，一麾一节难久容。  
九天丹凤衔双诏，修门并辔摇冬珑。  
不但十八学士同步武，风云廓庙两两登夔龙。  
共办霖雨舟楫功，他年相与骑鲸追乔松。  

赵汝鐩　游曹园  
先登东畔高亭子，洗却胸襟万斛尘。  
落乍玉残梅兴尽，旧桃金吐柳芽新。  
倚林困鹤聊休足，巡食饥乌不避人。  
尚欲徘徊已灯火，归驺屡趣入城堙。  

赵汝鐩　游刘园分韵得峡字  
园林十亩余，此邦人推甲。  
匝谷筼箉净，循沼芙蓉夹。  
波暖游鱼乐，机忘飞鸥狎。  
剧谈互挥尘，曲栏凭斗鸭。  
棋仙俱自负，国手未许插。  
酒胆各称雄，觥船不留呷。  
半酣索分吟，韵严苦才乏。  
枯肠搜欲断，险字终难压，  
阁笔视诸公，词源羡流峡。  

赵汝鐩　游目  
游目林坰信马蹄，十来家住小桥西。  
浮沉野水看晴雁，唱和茅檐听午杂。  
菜要遮栏增旧堑，田分荫注作新堤。  
年丰米贱人人乐，农父相逢醉似泥。  

赵汝鐩　有客  
青春挽不回，白发摘不尽。  
减围羞敝带，照面怯皎镜。  
功名知傥来，肯问终南径。  
荣枯默有数，岂待盖棺定。  
人世如梦幻，具眼须猛省。  
毋为尘埃役，而改山林兴。  
亭前富葵花，隔帘烜红影。  
雨余老苞困，欲谢若未忍。  
有客适过秋，对此惜芳影。  
从事在青州，呼儿往三请。  

赵汝鐩　渔父四时曲　春  
霁江浮春新水肥，粼粼鸭绿东风微。  
波心上下舴艋滑，钓车香饵卷落晖。  
纤鳞噞喁锦穿柳，半留卖钱半换酒。  
烂醉茅檐红杏家，折花簪发把两手。  
沙岸寻芳青骢嘶，弹丝吹竹挟蛾眉。  
笑指渔父何寂寞，渔父掉头号我自乐。  

赵汝鐩　渔父四时曲　冬  
六花坼冻云模糊，钓钩空掷寒无鱼。  
系舟枯柳归茅舍，拨火煨薪拥地炉。  
赊邻一榼醅醱玉，老稚分沾春回谷。  
重来解维放夜筒，横风打向别港宿。  
溪馆对雪歌妓围，釜出驼峰酒羔儿。  
笑指渔父何憔悴，渔父掉头但称醉。  

赵汝鐩　渔父四时曲　秋  
新雁衔秋访水涯，分屯洲渚傍芦花。  
停桡相约结溪社，来往无嫌　　一家。  
酒酣把笛吹村曲，声曳兰风入山腹。  
钓竿到手万事轻，孰是孰非孰荣辱。  
江楼邀月粉黛浓，簧環嘈杂彻桂宫。  
笑指渔父何冷落，渔父掉头吾岂错。  

赵汝鐩　渔父四时曲　夏  
烟溪流碧浸炎空，涤濯袢蒸蒹葭风。  
大港小港凉世界，隔堤荷荡香到篷。  
侬家生长舟一叶，岂识人间半点热。  
青笠绿蓑山雨来，雨过波平夜撑月。  
水亭避暑冰玉肌，枕设珊瑚簟琉璃。  
笑指渔父何辛苦，渔父掉头浑不顾。  

赵汝鐩　渔舟  
秋巘翠千叠，晴溪玉一湾。  
渔舟三两个，来往钓其间。  

赵汝鐩　雨过  
一霎荷塘雨，明珠翠盖擎。  
柄危难得稳，稍侧便须倾。  

赵汝鐩　禹穴行  
浙江之东千岩出，参差半天气葱郁。  
禹昔不返南巡车，赵人交口说遗迹。  
日往月来三千春，宫有龙瑞洞阳明。  
搜深陟危辨旧穴，讹以传讹终难寻。  
荒山一片老风雨，徘徊问山山无语。  
寒林朝号万壑秋，冷烟暮结太古愁。  
谁能为起马迁死，指点当时所探何处是。  

赵汝鐩　岳阳楼  
洞庭雄压岳阳楼，万里风烟万里秋。  
左右江湖同浩荡，东西日月递沉浮。  
青蛇鸣袖神仙过，古瑟弹湘帝子游。  
朝暮飞鸥千百点，送迎城下去来舟。  

赵汝鐩　再登岳阳楼  
岳阳城下系扁舟，与客同登百尺楼。  
寻遍诗牌追旧句，恍驾岁律叹重游。  
波涵君艑两山翠，天落巴荆一镜秋。  
北望边烽犹未熄，敢忘后乐与先忧。  

赵汝鐩　早征  
店鸡一唱接疏锺，起整行装尚梦中。  
沙路踏残征马月，柳堤啼断晓莺风。  
水肥渡险添舟子，岸没途穷问牧童。  
千里乡人逢陌上，片时握手各西东。  

赵汝鐩　赠慈上人  
踏遍丛林后，归来隐石崖。  
任梅斜到牖，听竹长侵街。  
挂壁尘堆笠，穿山云惹鞋。  
真机须要悟，余事是持斋。  

赵汝鐩　赠定上人  
谈禅皆是病，参请不须忙。  
且看诸尊宿，相传甚药方。  

赵汝鐩　赠闾丘广文  
奔走异轨辙，聚散水上萍。  
谁知风月夕，同登藕花亭。  
驹隙昼夜駃，尘埃鬓俱星。  
朋旧半埋玉，念此慨颓龄。  
天涯幸合席，相对谈飘零。  
昔别君韦布，照眼袍今青。  
群儿俨成行，诵书如建瓴。  
瞳人纷炯炯，捧斚倾绿醽。  
溪茹芹莼美，秋核杳梨馨。  
开口笑岂易，主人愁罄瓶。  
命仆更沽觅，痛饮俱忘形。  
明日又分袂，眠食加丁宁。  

赵汝鐩　赠悟上人  
怪来趋向别，乃是拙庵孙。  
秋色添禅寂，松声夺俗喧。  
路行须避蚁，饭剩或呼猿。  
单钵随缘住，寻常懒出门。  

赵汝鐩　赠隐居  
绕屋垂垂柳，当轩小小江。  
买鱼寻晚钓，浮蚁倒春缸。  
山近云侵坐，月来梅印窗。  
阴居谁似子，不羡鹿门庞。  

赵汝鐩　乍晴  
日色今朝稳，园林二月中。  
池塘展晴绿，桃杏斗春红。  
犯险升高径，扶衰藉小童。  
黄鹂怕人见，飞过野桥东。  

赵汝鐩　张园  
几年人说张园好，筇杖芒鞋欠我游。  
泉脉涓涓三里远，山根匝匝四时流。  
鹤嫌竹密妨来往，蝶厌花多费应酬。  
台馆高低皆得所，松间亭子最清幽。  

赵汝鐩　招贤渡溪阁晚望  
溪流清到底，十顷浸秋光。  
烟重光加色，风狂雁失行。  
尘埃双老鬓，天地几斜阳。  
何处一声笛，征人暗断肠。  

赵汝鐩　昭君曲  
御戎岂别无经纶，娄敬作俑言和亲。  
或结或绝患不已，至呼韩邪朝竟宁。  
稽首愿得壻汉氏，秭归有女王昭君。  
临时失捐画工赂，蛾眉远嫁单于庭。  
玉容惨淡落紫塞，粉泪阑干挥黄云。  
下马穹庐移步涩，弹丝谁要胡儿听。  
年年两军苦争战，杀人如麻盈边城。  
若藉此行赎万骨，甘忍吾耻靡一身。  
闻笳常使梦魂惊，倚楼惟恐烽火明。  
狼子野心何可凭，呜呼狼子野心何可凭。  

赵汝鐩　征妇叹  
莲浴双鸳鸯，梧栖双凤凰。  
双舞蝶度墙，双飞燕归梁。  
倚栏人颦翠，忍泪心暗伤。  
闭户罗帏悄，孤灯耿空房。  
欲睡睡未得，独坐理丝簧。  
弹吹不成调，征夫天一方。  

郑氏庄  
庄居深僻处，敲户小童应。  
此地清如许，前时到未曾。  
柳腰金枭娜，苔发翠{上罒下朋}罾。  
山上茅亭子，扶衰为一登。  

赵汝鐩　舟夜  
夜泊枫林岸，江平万籁收。  
松崖猿袅月，芦渚雁眠秋。  
轩冕傥来尔，林泉归去休。  
客愁正无奈，孤笛起渔舟。  

赵汝鐩　舟中  
系缆停征棹，斜阳古渡头。  
风霜先远客，天地属扁舟。  
水鸟冲开浪，汀鸿占断秋。  
在家贫亦好，何用出林丘。  

赵汝鐩　舟中  
离家俄十日，千里独衰翁。  
蓬响过云雨，帆开逆水风。  
新沙增岸脚，小港隐芦丛。  
客思难消遣，黄昏月一弓。  

赵汝鐩　庄家  
半掩柴门傍浅池，茅茨夹柳闹黄鹂。  
旧仓坼去安新囤，新簊添来补旧篱。  
煎茗吹炉呼幼妇，持箕扫地命童儿。  
庄家无可将勤意，数片亲舂糯米餈。  

赵汝鐩　庄居  
三四间茅屋，回环水石清。  
鸡催残漏尽，月截半窗明。  
好句枕边得，浮名身外轻。  
起来供日课，先绕药畦行。  

赵汝鐩　子开移居郊外  
数间低矮屋，不可以抬头。  
嫌市尘埃浊，寻山泉石幽。  
门松霜干古，窗竹露竿修。  
办此一廛了，从今何所求。  

赵汝鐩　纵步  
久雨厌人妨野步，几时便得此番晴。  
到桥唤仆来相助，过寺逢僧约共行。  
篱落一团飞蛱蝶，汀洲数点立鵁鶄。  
农家竹裹深深住，风度茅檐纺织声。  

赵汝谈　次曾景建和谢康乐华子冈诗韵  
君言华子冈，遗迹在兹山。  
阴雾虎啸谷，熙昫乌浴泉。  
划疑易区界，遐集古圣坚。  
丹井砂荡潏，玉林桂葱阡。  
或时吹箫子，来往倏飞烟。  
徵谢磨不验，叩玄发奇筌。  
先畴乐斯隐，荒始规后传。  
小子夙慕遁，驰心结绳前。  
仙路邈难期，矫首涕孱湲。  
谒予愿有术，投翰三喟然。  

赵汝谈　次曾景建红泉碧涧韵  
诗评明水好，笑我尚逶迤。  
丹穴三千仞，苍藤千万枝。  
谷耕闻好鸟，社饮见庞眉。  
他日烦君指，书堂与佛祠。  

赵汝谈　次曾景建红泉碧涧韵  
石不能言语，云如过去身。  
意求虽仿佛，事往或湮沦。  
洞壑龙离隐，池墉草得春。  
山民忽惊避，吾此岸乌巾。  

赵汝谈　次曾景建红泉精舍韵  
康乐秀髯长拂巾，伐山走鹿辟车尘。  
才毫并触当时祸，物色分留后代人。  
环涧已为僧去碣，红泉今与子通邻。  
著书万卷精庐里，成佛生天自致身。  

赵汝谈　翠蛟亭酬和  
我病思君秋水深，好风忽送雁来音。  
相逢四句山中偈，说尽君心见我心。  

赵汝谈　翠蛟亭酬和  
闻道今晨看洞回，老龙眠处宝千堆。  
灵珠已落君侯手，枉着明驼夜半催。  

赵汝谈　翠蛟亭酬和  
衣上缤纷云欲生，一山果熟看猿登。  
亦闻鳌背通朱关，几拟追寻竟未曾。  

赵汝谈　翠蛟亭和巩丰韵  
幽亭枕苍峡，云窦通曲水。  
百折如建瓴，虢虢鸣不止。  
客来一抽钥，白雾噀岩底。  
歨翕千丈蛟，拿空翠涛起。  
天开混沌竅，日洗盘古髓。  
谅匪畜池鳞，多应化雷尾。  
冯陵气易壮，怖荡辞难侈。  
日假金洞光，景逾瑶池泚。  
谁云游方外，巧异缁尘里。  
坡仙颇年数，觌面犹尺咫。  
采句贵自然，巩言良是已。  
璇题豁灵界，篆出蕃君里。  
物生亦倚数，有形必有靡。  
道人亦多事，浮念何时死。  
余生嗜泉薮，痼习牵研几。  
太息动静机，于何寄真理。  
醉倒和沧浪，烦君更详此。  

赵汝谈　洞霄观水  
峡口苍苍放水时，乾风吹落面前诗。  
可怜无地鹧秋色，流出千山也自奇。  

赵汝谈　环锦亭  
与子乡邻信有年，故王遗事至今传。  
爽鸠邑改风烟在，散骑园分水竹偏。  
高架插书供夜读，满堂成彩敌春妍。  
相如可是区区者，戏笔题桥亦偶然。  

赵汝谈　环锦亭  
枌社交阴旧有缘，蹇驴那得到亭前。  
青山谢傅携樽地，白水钱王守冢田。  
尚友诗书厪暇日，养亲豚韭乐丰年。  
异时驷马荣归里，虚左相迎更可贤。  

赵汝谈　寄赵昌父  
杨柳风吹神雨晴，樱桃花发野塘春。  
归来依旧青山好，白发看山有几人。  

赵汝谈　灵谷  
灵谷神仙宅，言归肆目新。  
山光远如画，秋色老於人。  
世事棋争劫，人心海变尘。  
功成思范蠡，湖上一闲身。  

赵汝谈　南湖  
每忆西湖上，青帘卖酒亭。  
柳条鱼颊翠，花片马蹄声。  
寒食经行路，晴窗入梦屏。  
因循春又晓，风絮搅空冥。  

赵汝谈　题谢一犁春雨图  
久客长安思野人，今年籴贵更愁新。  
江芜漠漠春多少，展卷聊寻梦里身。  

赵汝腾　别伯舆新鄱阳广文  
特为予来冬复春，重寻旧话续新闻。  
诸儒学北今谁嗣，独步斗南犹有君。  
精舍诸生朝问道，郡斋一叟夜论文。  
絷维不可成分袂，搔首江东日暮云。  

赵汝腾　陈谓老见过云今年六十有九将预为周身之防余曰君定未死不如觅钱沽  
荷锸自随刘伯伦，裸葬旧闻杨王孙。  
伟哉二子真旷达，身虽殒灭名独存。  
要知形骸本外物，中有妙用超六根。  
火风地水归四大，梦幻泡影何足论。  
君不见桓{左鬼右隹}石槨秦铁户，歌钟未彻野火焚。  
不如得钱即沽酒，时时醉倒三家村。  

赵汝腾　呈竹湖李端明  
淳佑清忠推杜李，岿然名德赖公存。  
岁时阔会英耆社，风月稀游独乐园。  
一榻自观心主静，诸贤欲扣我忘言。  
仆归借屋西湖畔，半载才能两造门。  

赵汝腾　酬卢威仲九日遣青衣送酒  
前年重九日，黄衣携御椠。  
抗牍回天聪，批鳞蒙帝念。  
虽惭献六箴，犹许疏十渐。  
去年重九日，石鼓偿原欠。  
菊丛对佳客，萸觞倾旧酽。  
一时啸咏狂，万丈词华艳。  
今年重九日，龟息静中验。  
亭前寒叶落，楼外晴波敛。  
故人何殷勤，清樽持潋滟。  
思君甲辰疏，拟昔尚方剑。  
士锋皆辟易，忠舌为饫餍。  
回首今七秋，日月光同掞。  
知暂陆浑游，难久承明压。  
老我思荷锄，一壑柴桑占。  

赵汝腾　次徐径坂衡阳使君韵示林敬则  
千分冈头一振衣，共嗟凤德卧郊扉。  
近锄萧艾知天意，会见朝阳露欲晞。  

赵汝腾　次徐径坂四言韵  
欹枕肱曲，匮藏美玉。  
造道高深，庭草交绿。  
中庸致曲，学记琢玉。  
子过仙柯，瞻彼淇绿。  

赵汝腾　次韵叔兴见赠  
眼界纷纷尽扫除，云烟杳雾是匡庐。  
江山信美非吾土，井邑繁雄想旧庐。  
落笔纵横盾草檄，感时忧愤欲成书。  
要须起赴功名会，莫守陈编似蠹鱼。  

赵汝腾　答高耻堂计使招赏海棠  
皇华相约醉崇台，正月海棠弥望开。  
万象呈春杯潋滟，千花炫夜烛萦回。  
雨余妃带华清沐，云幕仙从绛阙来。  
明岁公归对红药，吟成寄我馆蓬莱。  

赵汝腾　答高计使韵  
使承帝若予工，膴膴周原布惠风。  
正似公权怀笔谏，岂如后蔡谱茶功。  
春盈夏涸疑神水，茶苦饴甘属太空。  
芹献固知仍旧比，采蘩泂酌亦昭忠。  

赵汝腾　答郑宜中  
太极成争今几年，濂翁先得我同然。  
经行醉墨匆匆就，不谓朋侪今竞传。  

赵汝腾　答郑宜中  
畏暑门稀问字徒，袖中妙语契周图。  
知君十倍侯芭学，老我非雄尚索涂。  

赵汝腾　登北苑焙呈高计使谢庾使  
急雨收志斋景开，蓬仙岭客岛云来。  
千丛撷秀牙铺雪，万臼研膏杵震雷。  
池上落英留绿叶，眼中飞絮点苍苔。  
去年醉墨今重看，笑领诗翁潋滟杯。  

赵汝腾　登北苑焙呈高计使谢庾使  
蜀浙当年贡亦劳，至今惟重建溪毛。  
地灵丹凤衔萱草，水圣苍蚢幻雪涛。  
笑指茶星志小范，愁伤民力叹袁高。  
皇华早晚归经幄，丁俑应难谏舌逃。  

赵汝腾　登石鼓追思武夷余干二老呈威仲  
云间把酒更持螯，九日登临意气豪。  
自有此山题墨富，独推二老擅名高。  
禅关曾访移泉脉，亭扁重书镇海涛。  
老我空游愧能赋，得君藻笔仆名骚。  

赵汝腾　复用韵答高计使谢庚使  
何人漱石枕寒青，飞鸟徘徊不敢经。  
却骑同登观溟涬，怀帛遥想戒真泠。  
西山南浦临流阁，北树东云把酒亭。  
道极高明须峻绝，铁狮峰顶振风翎。  

赵汝腾　癸丑仲秋建安郡学丁奠退而作颂并勉同志之颂曰  
建水怀襄，孔殿岿然。  
文未坠地，道昭于天。  
轮奂鼎新，相奠揭虔。  
肃肃冠佩，粲粲豆笾。  
惟圣立范，载籍具传。  
浑浑噩噩，书教百篇。  
危微精一，纲领所先。  
诗六义教，风雅颂全。  
曰思无邪，蔽以一言。  
易教精微，四德首元。  
演六十四，母坤父乾。  
春秋事教，惟义与权。  
行夏之时，独许颜渊。  
乐教导和，钟鼓管弦。  
雷出地豫，乐之大原。  
礼教导中，三百三千。  
其端辞逊，如始达泉。  
垂兹六教，何千万年。  
瞔惟此邦，儒哲比肩。  
厥有考亭，是绍润瀍。  
发挥六学，有功圣贤。  
守吏初献，与士周旋。  
祀毕作颂，同志勉旃。  

赵汝腾　和高计使郊行  
春光物色伴扬班，昼出城南暮入阍。  
转蕙风吹禊亭竹，采桑日照女筐蘩。  
清游得共皇华醉，妙语能追红药翻。  
一任鹃鸣芳自若，坐间嘉客意同原。  

赵汝腾　和饶计使北苑焙观贡品  
使华金掌冠卿材，曾侍红云一杂来。  
龙井为君增洗濯，凤山来客小低徊。  
膏翻玉雪团香帖，味笃金兰共酒杯。  
计相他时踵庞老，席前敷奏记东台。  

赵汝腾　和史绣使瑞梅韵  
忆昔朝旌别未央，逋仙风味饱哜尝。  
绣衣来酹东涛月，清节更餐南雪香。  
姑射真仙陪直指，绿华再萼瑞高堂。  
蓬莱花使传春信，早晚芝书趣觐王。  

赵汝腾　和徐径坂  
我敬榤埜翁，治郡如元结。  
一朝殉国死，黄壤恨谁雪。  
赤输陈蕃心，碧化苌弘血。  
铭笔得柯仙，群阴消蟋蟀。  

赵汝腾　和徐径坂  
予归假阖庐，守白於我馆。  
风雨已遁逃，云山况奇观。  
径坂形声诗，蓬莱名遂远。  
求仁居之安，是宅靡有间。  

赵汝腾　和徐径坂帛诗韵并约徐立大同赋  
谒想仙姿诗见之，坛高屈宋隶吾麾。  
在邦无怨仁何怨，与世多违道不违。  
一鲁丈夫独儒服，百曹相国漫戎衣。  
折冲人物山中隐，谁佐君王立德威。  

赵汝腾　和徐径坂衡阳使君韵题渔庄烟雨  
列子御风旬五日，庄周称寿八千秋。  
归欤烟雨蒙蒙景，萼集班衣剩劝酬。  

赵汝腾　和徐径坂韵二首  
玉柯仙管频念我，大书束缣浓墨斑。  
寄情缥渺江海际，匠语惨澹云烟间。  
燃藜太乙中夜照，垂钓客星清昼閒。  
允公舒卷皆以道，仁智山静水潺湲。  

赵汝腾　和徐径坂韵二首  
学者山斗吾径坂，杜门养志衣莱斑。  
孤峰度越青云上，一世失得浮埃间。  
凤鸣思诚频遗讯，龙卧草庐相对閒。  
三贤鼎立名师友，衢江万古身潺湲。  

赵汝腾　和韵詗徐径坂  
圣断锄奸不大声，传闻侧席迟幽人。  
人今天民之先觉，幡然风俗还振振。  

赵汝腾　怀史计使  
皇华叱双遂驱驰，抱病匆匆语别离。  
不到天风海涛地，空吟春树暮云诗。  
似闻信宿留桑下，惜不扁舟趁水涯。  
一笑论文何日再，玉川为我说相思。  

赵汝腾　会饶伯舆徐子荐徐立大三高士一首  
英英奇节东州彦，凛凛清风南浦豪。  
更有余干饶有道，建安堂上聚三高。  

赵汝腾　纪游一首呈高计使谢庚使  
天风吹我到丹青，不觉春华又再经。  
芝叟采来云冉冉，茶仙尝后水泠泠。  
溪山信美瑯右琊景，宇宙无穷岘首亭。  
登者固多公不朽，老衰得附凤凰翎。  

赵汝腾　寄程沧洲  
身是金华旧使君，闻公新渥倍欢忻。  
朱辬暂为东莱起，收拾乾淳未坠文。  

赵汝腾　寄程沧洲  
山间藜杖看初春，忽报沧洲除命新。  
今日昌黎司宪部，几年陆贽任词臣。  
扶持世道岂无策，宗主时贤今有人。  
老懒贵游书尽绝，一诗隃寄霅江滨。  

赵汝腾　寄高耻堂  
江西格了使湖南，又似当年朱晦庵。  
问学如公真少辈，请将大道讲毡谈。  

赵汝腾　寄李颐老  
易说刊成未，心传自能云。  
寄声扬舶使，一力主斯文。  

赵汝腾　寄李颐老  
清苦推洪毅，人今合古求。  
道东吾所敬，学北子为优。  
夜气存无馁，晨餐缺不忧。  
时来同析理，相对一茶瓯。  

赵汝腾　寄六湖陈如晦  
琴剑前时为我来，志同道合味悠哉。  
每怜一水马头险，惜放斯人鷁首回。  
鲁语手笺应毕卷，汾亭指授想多材。  
不知肯践诗盟否，菊已凋零梅又长。  

赵汝腾　寄卢玉堂武子  
建上文忠音响绝，尔来复说蔡翁卢。  
君归南浦颜无怍，我老西河道不孤。  
空有寸心驰记室，绝无一字到中都。  
吟成遣寄嗟何阔，开卷应嗤此叟迂。  

赵汝腾　寄新衡阳徐使君左司山长  
醉墨淋漓天地间，谁知大德不逾闲。  
世无孔子今希孔，国有颜渊易铸颜。  
多士龙门一乔岳，斯文牛耳两名山。  
暮春九曲峰前水，一笑风雩气象还。  

赵汝腾　寄徐端友立大寿其母夫人  
英英二徐，名德之雏。  
早从烂柯，知所步趋。  
南陔子职，夙夜尽劬。  
九日黄花，采采盈裾。  
请寿堂萱，大年方壶。  
庞眉发鹤，重锦轩鱼。  
母诏子前，问学勉诸。  
参匪直养，心传泗洙。  
诚身悦亲，授伋著书。  
子日懋哉，益厉厥初。  
荣多遗母，文绣不如。  
戏舞樽前，母为笑娱。  
我寄四言，俾陈座隅。  

赵汝腾　寄徐左司  
紫洲洲上得诗筒，展诵青霞在眼中。  
白首漫郎应号叟，黑头永叔早称翁。  

赵汝腾　寄徐左司  
人皆山斗瞻吏部，谁敢文章近左司。  
君看玉池金鲫句，尽刊腥腐带仟姿。  

赵汝腾　寄仲节金华牧二首  
犹记衰翁佩印初，曾将四学劝群儒。  
只今郡守西山后，好勉人人诵吕朱。  

赵汝腾　寄仲节金华牧二首  
传闻议论异柯山，辨难何妨莫失欢。  
试取景仁与君实，中和问答几书看。  

赵汝腾　柬陈谠送鹅  
{左鸟右儿}{左鸟右儿}何为至，於陵转馈予。  
出哇吾不敢，笑付老庖厨。  

赵汝腾　饯卢威仲  
狐腋羊皮孰劣优，每嗟里社尚沉浮。  
千篇南雪题几遍，一马东风去不留。  
吴地名高诵梅福，汉廷语吉趣朱游。  
柯山若问衰陈迹，为说犹怀畎亩忧。  

赵汝腾　饯史计使  
祥刑生意遍庭亥，蔽芾棠阴手自栽。  
世降此翁犹尚德，俗衰时辈但论材。  
九仙截{左革右登}于公去，万石熏炉召父来。  
揽辔紫阳垂教地，饶何盍聘到崇台。  

赵汝腾　饯史计使  
使者星明太史占，东风戒路揭帷襜。  
食当加倍稀亲酒，献不求余少榷盐。  
因进御茶供味谏，肯然官烛示家廉。  
老生莫效临岐赠，诗附仁言当束缣。  

赵汝腾　饯新三衢牧常著郎  
咫尺去天郡，少双名世儒。  
两辬建有日，五夸周无襦。  
孔庙云来祀。孔庙云来祀，  
柯山衿佩趋。常侯振文化，  
相业起於衢。  

赵汝腾　饯用晦侄南安令  
尔宦神皋日，缙绅无间言。  
勇怀南邑绶，为便北堂萱。  
侍讲鸾栖旧，端明棠荫存。  
时能挹前辈，为政有根源。  

赵汝腾　饯用晦侄南安令  
作邑无他法，精神在拊摩。  
吏肥民必瘦，酒少饭宜多。  
宁拙催科考，须知于为歌。  
莫将还债看，好事易蹉跎。  

赵汝腾　饯赵文思崇釠归上饶  
英英吾宗，神骏之姿。  
笔有天巧，自铸伟词。  
抱负不凡，植立甚奇。  
爰初筮仕，即不诡随。  
笑世滔滔，相与磷缁。  
过予告别，凛然自期。  
耻逐京尘，原易丛祠。  
莱衣奉亲，乐道忘饥。  
予惟上饶，渊源未衰。  
玉山文献，考亭所推。  
章涧二泉，名论清规。  
迩来后生，古为似之。  
仁亲友兄，径坂是师。  
子归取友，伯埙仲篪。  
咫尺柯山，考德订疑。  
他日成就，麟祥凤仪。  

赵汝腾　景南将赴武昌道出剡溪戏成赠行  
丈夫未遇时，流俗多白眼。  
张耳能致千里客，相如竟辍万金产。  
方子一切英，要路争力挽。  
行行取侯封，何必守蠹简。  

赵汝腾　径坂左司使君惠和近诗为亲而喜合天理之公得性情之正复用韵以庆  
扶杖来观遍老农，清朝新礼采芝翁。  
德尊韦布封员外，恩重牙绯视治中。  
言悟千秋逢主圣，躬行万石耀臣工。  
求与抑与从天下，径坂丹忱殿陛通。  

赵汝腾　径坂左司使君惠和近诗为亲而喜合天理之公得性情之正复用韵以庆  
何曾学圃学为农，陋巷萧然白发翁。  
便拜冯唐长郎署，更荣弘景相中。  
诏褒忠孝垂青史，上想仪型遣画工。  
庄叟湛然元不动，平生风雨视穷通。  

赵汝腾　句  
蕙菊未开倾竹叶，柴桑有梦绕篮舆。  

赵汝腾　句  
芳草绿边陋鹦鹉，杨花飞处避河豚。  

赵汝腾　句  
阳萌知独复，岁寒见孤洁。  

赵汝腾　美李颐老易  
易之广大，无方无体。  
何图授羲，斯文天启。  
爰画以象，是陈八物。  
演六十四，阖辟伸屈。  
文系繇辞，二千爻旨。  
孔绝韦编，十翼备矣。  
后来濂洛，发明几尽。  
万世学者，於此取信。  
弘毅李君，以身体易。  
消长验气，吉凶考德。  
方初学时，四载忘寐。  
感苍筤竹，至产于地。  
盖三十年，然后成书。  
其语不费，其趣有余。  
予得其稿日置书案。熟视厥履，  
为之三叹。道无隐显，  
形上繇下。修辞立诚，  
穷神知化。  

赵汝腾　梦徐径坂  
谁云姑蔑远无诸，梦绕可仟抱膝庐。  
我得閒中繙鲁语，公应静里玩羲图。  
雷犹地伏阳新复，云向天升雨可需。  
好倡诸贤为时出，只容衰嫩老西湖。  

赵汝腾　勉癸丑新进士  
霞州守吏庆筵开，喜为朝家得俊材。  
九曲山川增气概，八元人物照樽罍。  
谶佳将报淮沙合，文焕新迎御扁来。  
不朽荣华轩冕外，君看云谷胜云台。  

赵汝腾　偶见孟博送仲久诗章辄题二绝代赠  
扁舟乘兴山阴道，春半园林雪未消。  
便解貂裘从我在，小窗幽寂共箪瓢。  

赵汝腾　偶见孟博送仲久诗章辄题二绝代赠  
且看青山覆白云，悠悠世事谩知闻。  
扁舟却绝长江去，回首红尘路欲分。  

赵汝腾　陪高计使柱史谢庾使刑郎登梅仙山丹青阁  
侵云祠宇绝荒凉，目眴凭虚兴寄长。  
仙者远游非穆穆，天之视下亦苍苍。  
贵公业趁尘泥腐，小尉名争日月光。  
此地何缘子真到，孤忠处处慕留芳。  

赵汝腾　陪高计使柱史谢庾使刑郎登梅仙山丹青阁  
节迎吹帽约郊行，衣褀登危露未零。  
一笑向进分皂白，相逢今日共丹青。  
清姿照世郎官宿，劲操擎天柱史得。  
自有此山无此客，来同老守醉还醒。  

赵汝腾　陪饶计使至北苑焙  
东风未经无边草，北苑先抽绝品芽。  
六辔行山清雾潦，一枪入焙带烟霞。  
凤呈奇羽名仙麓，龙护香泉供帝家。  
万碾玉尘飞动处，鬼犹劳矣阅人耶。  

赵汝腾　庆高耻堂柱史除漕  
九曲山川值异人，仙灵忻舞对波臣。  
德星临照来从蜀，瘴雾澄清一洗闽。  
泽物濂翁仁望著，宽民王旦政条新。  
烂柯精舍班荆语，好约秋风到北津。  

赵汝腾　庆高耻堂柱史都运  
招麾不可独斯人，中外称为社稷臣。  
永叔未容居四谏，鲜于且起福全闽。  
光华濡辔今新遣，风采埋轮又一新。  
命下八州俱鼓舞，紫霞老守喜津津。  

赵汝腾　秋词  
雨放凉飚晚复晴，小窗人亦共秋清。  
月华纲在蛛丝上，错认疏帘挂水晶。  

赵汝腾　趣饶伯舆来期  
忽得高贤讯，篝灯读数回。  
苦辞白鹿讲，盍为紫阳来。  
水毁祠无恙，堂新教有开。  
须君速戾止，倡道淑英材。  

赵汝腾　三用韵答饶计使  
郡凋亦办七茶纲，不似霜台雀舌香。  
上美为元包锡贡，残膏分丐雪翻尝。  
三为大有天王飨，二得坤中臣道方。  
退食自公味公赐，狂吟牵动瓃心肠。  

赵汝腾　食梅  
儿时摘青梅，叶底寻弹丸。  
所恨襟袖窄，不惮颊舌穿。  
我年不自觉，以我齿尚完。  
尝新试一荐，喉棘眉先攒。  
岂味虽强餐。人生煎百忧，  
算梅未为酸。  

赵汝腾　示林桂高歌  
丈夫流芳在身后，眼前一食常不饱。  
何况吟工抉元化，万象日月遭搜搅。  
君不见饭颗山头饿少陵，柴桑径里饥渊明。  
无钱对菊坐终日，得钱沽酒醉交朋。  
又不见春岸飞杨花，圣俞得句贫转加。  
羊肠绕车声，黄九一生坐穷鸣。  
欧苏只得从旁叹，不尔何由负盛名。  

赵汝腾　示林宗辰劝学数语  
青山於蓝，冰寒於水。  
立言劝学，荀卿氏子。  
卿不如轲，醇乎醇矣。  
谓学无他，求其放心。  
存则圣贤，舍则犊禽。  
差只毫发，隔逾丈寻。  
秘有事焉，所言何事。  
面勿正心，正亦何累。  
勿忘勿助，持敬之意。  
於此羽察，是之谓学。  
於此而劝，其进罔觉。  
勉哉宗辰，说博守约。  

赵汝腾　示赵与槟  
今年至日有喜色，四方士友来请益。  
德场宗英质大学，上饶诸贤问太极。  
草庐一纸隃寄音，径坂七言大书帛。  
衰予甘遁西河上，点检身心有方册。  

赵汝腾　示赵与槟弘毅章  
天之苍苍，而在山中。  
大畜之象，验之于躬。  
六尺之微，万善毕丛。  
往行前言，浩浩无穷。  
一以贯之，何所不容。  
两间非大，此之谓弘。  
牝马之贞，行地无疆。  
古往今来，其道有常。  
是以资生，至哉化光。  
君子体之，六二直方。  
直内方外，何用不臧。  
守此这毅，贲育非铡。  
泗亭之参，以此任道。  
繇轲而后，孰其深造。  
濂洛儒先，知德之奥。  
非苟知之，亦免允蹈。  
兴夫请书，朝夕戴抱。  
懋哉懋哉，至於华皓。  

赵汝腾　寿史刑使  
羡公博学今扬雄，未许蜀珍专瑞蜀。  
喜公奉使今鲜于，又见福星来照福。  
我初敬公因谠疏，万言批鳞折五鹿。  
我转敬公缘清操，高吟放鹤孤山麓。  
今兹仗斧更仁厚，庭草不锄生意足。  
忧时两鬓白发增，爱贤一念缁衣笃。  
衰予归卧西河上，都骑时来寻涧谷。  
清言竟日无尽藏，想见胸中几天禄。  
若人盍置论思地，垂弧定有锋车趣。  
去年五言称公寿，今年笑指湖山绿。  

赵汝腾　寿史刑使  
岷峨储英贤，一例皆家食。  
公亦淹海角，麾节犹赫奕，  
七闽政多幸，福星照南极。  
轻裘镇铃阁，使斧光卫戟。  
门弧初度临，和气遍阡陌。  
宿雨洗瘴氛，朔云报寒色。  
前期为重九，后期为至日。  
中间产蜀珍，天意扶阳脉。  
原言爱刚健，他日寿王国。  

赵汝腾　寿致政徐光禄  
易跻廿四中书考，难聚三千听讲生。  
入侍亲庭为一笑，方瞳弘景转精神。  

赵汝腾　送伯和侄归里之戍  
留尔纫秋桂，归欤迫戍瓜。  
定将儒术饰，肯以惠文夸。  
狱敬裨王国，帷褰佐使家。  
公余更努力，学似海无涯。  

赵汝腾　送陈善世  
似闻久客沧洲馆，曷不相从早数年。  
老我一丘事耕钓，劳君千里度山川。  

赵汝腾　送陈善世  
抱琴几宿滞秦溪，多谢常丞寄近诗。  
细咀绝无烟火气，其人可与遡濂伊。  

赵汝腾　送陈善世  
不须远远苦求师，恭敬渊源可细推。  
归路瑞安逢二戴，为予再四说相思。  

赵汝腾　送江墨庄  
径坂仙翁名盖代，得君胶法喜临池。  
鸡林鼠岛皆知重，尔亦声华万古垂。  

赵汝腾　送江墨庄  
寄语玉柯贤太守，万间精舍有诗盟。  
迩来曾践斯言否，此事须公剧力成。  

赵汝腾　送眉山孙梦得从饶伯舆李纯父学  
景山书来说蜀珍，与吾气象清而真。  
束书亟归侍温清，力祈朴学为是正。  
程文不过工进取，何若杜门诵论语。  
一言可以行终身，世间至乐惟求仁。  
弋阳余干相望尔，紫阳的传伯舆是。  
同志更有李纯父，劲节清名照今古。  
为我问讯出此诗，子亲炙之有余师。  

赵汝腾　送游几叟衡山尉  
西风催仕轫，比部得英曹。  
泽物官无小，观山岳最高。  
须知戴星出，慎勿厌尘劳。  
彩棒有余暇，何妨诵楚骚。  

赵汝腾　锁院既久考文将毕适承按察使房公子靖遣诗相慰因和以答  
恭承礼聘典文宗，秉笔秋闱合至公。  
城郭纵游知有日，院门深锁寂无风。  
抡才未拟升司马，发策方将问卧龙。  
忽辱有诗相慰藉，一时裁答愧匆匆。  

赵汝腾　题永阳文献录  
奸魂偃月忌吴黄，正气难摧百炼刚。  
奇响后来谁接续，玉川拜疏植纲常。  

赵汝腾　题永阳文献录  
冢中夷跖同枯骨，身后逢干享令名。  
读遍永阳文献录，可怜齰舌老司老。  

赵汝腾　挽盛君时  
忽报斯人讣，伤哉命压头。  
皇皇如有索，落落竟何求。  
学道鱼千里，辞家貉一丘。  
幸哉犹有子，可解二亲忧。  

赵汝腾　挽王国录  
华峰早日得追随，议论词章颇俊奇。  
五羖固应羞自鬻，一夔惜生佐来仪。  
东嘉把盏论文日，婺女停舟问易时。  
黄壤竟埋斯士骨，推贤不早叹珠遗。  

赵汝腾　挽岩云赵使君  
忆与东岩居里社，萝云松月共诗盟。  
伤心遂哭公三世，堕泪难招尔九京。  
领郡抗章生掇祸，过庭吟稿死留名。  
似闻难弟尤儒雅，好率诸郎副旦评。  

赵汝腾　挽郑知府  
先正当年遇阜陵，在廷玉立指忠清。  
甘棠笏得孙枝绍，使竹符分棣萼荣。  
七袠髒髒登上寿，诸郎鼎鼎擅英名。  
北邙邙千古无恨，吟些聊供薤露声。  

赵汝腾　挽朱夫人  
兰陔送母度新阡，追忆东岩老谪仙。  
虀办咄嗟供妇职，肝刲一再续亲年。  
六珈偕老荣何盛，二子乘舟晚可怜。  
彤管责堪陈信史，今将列女传同编。  

赵汝腾　挽竹湖李端明  
千古筠溪节，名孙尚有诸。  
敢言禁阔黯，勇退汉廷疏。  
扫轨门如水，悬鱼饭只蔬。  
讣传缨绂骇，惜绾不中书。  

赵汝腾　挽竹湖李端明  
淡似香山老，舑於涑水翁。  
政须将及子，心孰不为公。  
后进师清俭，前旒誉直空。  
墓陵手所筑，过者式高风。  

赵汝腾　为饶计使题  
煌煌使者轩，新扁焕群目。  
周爰远有华，不可居无竹。  
天风泠然来，云气滃而簇。  
知君子猷趣，一笑等荣辱。  
每云安乐窝，似胜相州纛。  
凭栏对此君，竟日玩不足。  
余亦慕姱节，时时赋猗绿。  
閒思载醪去，悠悠想九曲。  
新诗带仙姿，霞餐谢粱肉。  
原言植梅友，痚影横水澳。  

赵汝腾　暇日领客登眺  
暇日登层城，目眺黄花冈。  
来山何岌页，余势犹回翔。  
郡治枕其中，溪流绕其旁。  
建中实经始，淳佑罗怀襄。  
河伯何不仁平陆如江洋。水余予领牧，  
初至觉荒凉。赖天赐连稔，  
田里多稻粱。旧观喜渐复，  
新屋兴示央。偶领宾戚游，  
松下倾杯觞。岚气接洲渚，  
举目皆寒苍。  

赵汝腾　谢高茶使遣饷头贡余  
东风吹折凤山芽，驿献花箱仗使家。  
遥想仙芳供御眃，应怜味谏落天涯。  
厥包锡贡何年始，其苦如饴信地嘉。  
斋祭无繇陪褥位，膏余分匄咀菁华。  

赵汝腾　谢胡绣使招饮  
畴昔与公同奉常，余为藉田公社令。  
是时朔祭拜卿少，余已颜衰公秀莹。  
斋房并公挥尘尾，议论风生真纚纚。  
蜀珍数人皆在坐，尽说功名须逊子。  
回头一梦十五春，公为使者余廛民。  
薰风荷畔绿樽设，丹荔粲粲莲房新。  
语间切切忧民瘼，阴功亟欲苏全闽。  
出经入传知言要，湘西绝学今谁绍。  
我老西河欠鞭策，此事须公正英妙。  

赵汝腾　谢饶计使遣饷头贡余  
仙芽龙水办头纲，百草山中不敢香。  
表进得陪华使拜，贡余遣饷守臣尝。  
拟思苦口陈忠谏，可但饴茶献上方。  
分我清风生两腋，惜无文字只枯肠。  

赵汝腾　谢史计使寄建茗  
皇华珍意办头纲，余馥吾侪也得尝。  
黯戆终然言有味，仝衰那得字搜肠。  
耕云陇畔知无憾，贮月瓢中剩有香。  
独念郊民多菜色，旱饥粟价踊非常。  

赵汝腾　詗斛峰李纯父右司  
衰拙新来领建安，郡斋夜梦绕余干。  
东都得尔名节重，西贼闻之心胆寒。  
海内四贤尚家食，闽中一叟愧空餐。  
幔亭仙掌文盟在，好与伯舆来共看。  

赵汝腾　詗湖献刑使赵紫薇  
绣节当年立碧霄，至今遗爱蔼懽谣。  
云烟何止能开霁，山岳曾闻亦动摇。  
纵示振衣华青著，不应分席混渔樵。  
余干宰士今乔固，定有诗筒慰寂寥。  

赵汝腾　詗李斛峰右司  
数士英英未易招，当时一纲尽于萧。  
公才何止为陈瓘，朝论今争推杜乔。  
国定须贤扶宇宙，士惟知道乐箪瓢。  
凤凰千仞需时下，谗说新来已雪消。  

赵汝腾　徐朝奉诰命下走介贲纳径坂赋成  
驿足行都来，手贲诰一轴。  
发视喜非常，耆儒见褒录。  
斯人德无瑕，有子道振玉。  
陛下自好老，微臣耻干禄。  
耕云入山深，钓月玩水绿。  
一朝朱绂赐，庞眉释袍鹄。  
莱衣拜称庆，起舞遍亲族。  
我在霞洲上，折屐亦越宿。  
兹忻赞书至，哦诗遣驺仆。  
遥知参侍点，论学绍淇澳。  

赵汝腾　徐徐直方问无极歌  
谓无极不可状兮，造化之枢。  
谓无极可状兮，声臭俱无。  
至哉濂翁兮，是剏是图。  
后来诸老兮，交辨鹅湖。  
彼是此非兮，畦畛何殊。  
究其指归兮，风乎舞雩。  
吾默会於心兮，徵以通书。  
阴阳动静兮，何始何初。  
人人有是兮，奚问乎吕陆张朱。  

赵汝腾　岩溪书堂登眺  
崎岖穿竹篮舆侧，高下扪萝石径幽。  
虎豹遁时深谷窈，鱼龙舞处大江浮。  
公难閒坐山中相，我久吟披泽畔裘。  
白石清泉知此意，请将直钓钓璜流。  

赵汝腾　遗徐端友寿母夫人  
望东云兮怀玉，产二英兮鹡鷟。  
持荣名兮寿亲，颂大椿兮对菊。  
餐初英兮慕屈子之菲菲，饮寒潭兮陋胡广之碌碌。  
我敬爱之，勉以猗绿。  
垂芳兮无穷，介母兮多福。  

赵汝腾　乙卯仲春丁奠毕作王颂一首呈承祭之王颂曰  
於穆素王，天纵将圣。  
小用于鲁，振挈纲领。  
莱兵面却，齐人退听。  
三都隳奸，两观锄佞。  
市无饰贾，朝无乱政。  
少壮悉逊，道涂不竞。  
曲阜大治，诸侯交儆。  
女乐间之，可以出迸。  
俟膰不至，于卫之境。  
留不暖席，去复俄顷。  
秘围于匡，幸释以甯。  
归主蘧瑗，耻居次乘。  
彷徨过宋，流离在郑。  
{左鬼右隹}恶羽礼，木不留影。  
立郭东门，累然谁省。  
在陈徘徊，弗授寸柄。  
河水洋洋，不渡者命。  
蒲盟止兵，蔡惧设穽。  
楚尼书社，彼哉谗胜。  
辙环靡归，不容何病。  
十有四年，鲁复来聘。  
亦莫果用，六经是订。  
易系礼编，诗删书定。  
私淑三千，弦歌雩咏。  
维持太极，与天地并。  
贤於尧舜，功用之盛。  
专飨南面，此感彼应。  
笾豆牲牢，庭燎辉映。  
万有千载，垂于祀令。  
承祭儒绅，孰取不敬。  
何以事之，存心养性。  

赵汝腾　驿至得径坂讲席帛诗喜甚和韵且坚秋风武夷之约  
驿足归来以口陈，烂柯山色碧嶙峋。  
横经二月二十一，听讲三千三百人。  
圣者子孙皆在列，愚而夫妇也知津。  
衰翁首看法筵义，文与正蒙相比伦。  

赵汝腾　驿至得径坂讲席帛诗喜甚和韵且坚秋风武夷之约  
紫霞老子望青霞，喜诵新吟倚鬂华。  
已遣鸣驺迎道左，那知纫佩尚天涯。  
为庄椿寿称觞近，访武夷仙卜日赊。  
秋夜月明游九曲，权歌声里赋岩花。  

赵汝腾　因遣乡书赠姜山嗣师  
近市依湖十里间，扁舟朝往暮能还。  
莫教老圃翻锄尽，留我他年葬骨山。  

赵汝腾　涌泉亭  
涌泉亭畔坐蒙茸，手指三江抚万松。  
石鼓生云深有意，珠骊吐水密无踪。  
禽声人语同时乐，林影日华相映重。  
邂逅一樽开笑口，菊萸犹笑不从容。  

赵汝腾　用前韵呈史绣使  
吁嗟肤使襟期厚，来雇陈人老鬓班。  
席地樽开樵舍畔，停云兴在玉柯间。  
不知天上皇华贵，也共山中半日閒。  
好向金门领名胜，独留一叟弄潺湲。  

赵汝腾　又和饶计使丹青阁韵  
久闻杰阁原今酬，亭午登临到上头。  
二水清澄新雨霁，众峰苍峭冻云留。  
拟赓场圃诗人句，休负烟波墨客愁。  
信使原偕原隰耀，仙山多谢约同游。  

赵汝腾　又再用韵和  
后期采菊约新酬，笑指西风帽恋头。  
陆羽久仙泉水在，紫芝何代寺峰留。  
霞边野雾供吟啸，泽畔归鸿免叹愁。  
愧乏登高能赋手，陪公后乘写清游。  

赵汝腾　与张草庐予欲嗣奏聘君草庐寄声止予歌以答之  
姑蔑之墟，郡郭之隅。  
幽閴兮陋巷，卑渫兮绳枢。  
真人兮厁藏，道貌兮山舑。  
有时兮过市，徐行兮当车。  
天津游兮闻鹃而慨汉，鹿门登兮采药而踌躇。  
明月兮啸咏，白云兮卷舒。  
我评其人，陶邵之徒。  
畴昔岁兮司银台，力抗疏兮徵玉庐。  
朝奏墨兮欲下，暮出昼兮尼。  
诸君一笑兮草芥，余三惜兮璠玙。  
拟笺天兮嗣请，近因风兮止余。  
仰高致兮慕予，积卑忱兮原摅。  
善不进兮不已，终当谅乎纯愚。  

赵汝腾　袁松溪簿来承绝句以紫霞翁见号因自号为紫霞翁成二绝走呈径坂  
名斋取义本凡庸，借屋蓬莱理钓篷。  
特为紫阳访霞紫，临流一笑就称翁。  

赵汝腾　袁松溪簿来承绝句以紫霞翁见号因自号为紫霞翁成二绝走呈径坂  
南涧当年浚紫洲，我今取号自虚舟。  
倚栏惆怅青霞远，何日从君飞佩游。  

赵汝腾　再答  
西州名品萃东台。特为光风连夜开。  
春事三分元未半，诗肠一日九周回。  
雨中有泪坡吟尽，马上沾花甫醉来。  
郡坞数株寥落甚，园丁爱护剪荒莱。  

赵汝腾　再答  
人间姚魏总舆台，独占神仙上品开。  
绝代词华三峡倒，当时谏草九天回。  
晚晴大白檐前举，春暖小车花下来。  
笔补浣花溪畔老，吟工压倒北山莱。  

赵汝腾　再答  
孤风独上子陵台，藻思天然顷刻开。  
银烛不妨花下照，铁心肯向赋中回。  
休怀濯锦梦水星，早应筑沙堤上来。  
急裹紫霞望公至，也教凡卉识仙莱。  

赵汝腾　再用韵  
天生神醴地生材，曾感当年鹡鷟来。  
钓水取清芳酷烈，采山可茹味徘徊。  
能招霞侣云中笑，得奉龙颜食后杯。  
细品第三纲最胜，人间双井当舆台。  

赵汝腾　再用韵答  
当年肮脏厄伊优，身寄枌榆宅尚浮。  
芝凤未杁羔屡聘，樯乌将发燕难留。  
朝廷终念孔文举，里社回思马少游。  
烟雾沧波休健羡，吾侪嫠纬莫忘忧。  

赵汝腾　再用韵答  
敬简如翁吾所慕，即之目击道斯存。  
斥归借卧平泉石，倦出几名傲吏园。  
早日寒斋令尚友，近来径坂寄传言。  
文山岁晚梅如雪，拟约庞公到鹿门。  

赵汝腾　再用韵答  
不羡丛菊并二螯，羡君出语真俊豪。  
崛奇退之石鼓句，清逸永叔庐山高。  
壮怀倾倒涌泉寺，健笔嘘吸沧海涛。  
后期进步登大顶，上续风雅卑庄骚。  

赵汝腾　再用韵答高茶使  
凡卉千山未吐芽，天生灵草瑞天家。  
漕修贡事东西廨，使起英汉南北涯。  
谏苦固应疏汲黯，品高终必相王嘉。  
老衰不办茶歌献，但诵周原远有华。  

赵汝腾　再用韵答饶计使  
周原膴膴隶台纲，茶篚驰供玉食香。  
贡重郑男难并列，品珍考叔未曾尝。  
乳药烹就分清贶，英草吟成属大方。  
后蔡前丁同入讽，令人怀古九回肠。  

赵汝腾　再用韵答谢石屿庾使  
一翁閒伴两星台，亭畔看花花半开。  
我盍归田垂钓隐，公行持橐侍鸾回。  
流莺似避宫妆靓，黄鹄曾将蜀种来。  
二妙赓酬康济手，横舟句好相推莱。  

赵汝腾　再用韵贺计使高耻堂建台得雨  
皇华都骑访陈人，似洒仙瓢助守臣。  
亭午建台申大雨，作霖用汝泽先闽。  
物情是处皆忻吐，吏羽从今一洗新。  
陕事早知付韩范，尧夫定不叹天律。  

赵汝腾　赞径坂使君何山促春讲席之盛  
赢粮多士二千余，争向柯山讲席隅。  
立天地心鸣道铎，开生灵眼识师儒。  
孔融鲁国奇男子，孟氏邹人大丈夫。  
我在紫霞洲上笑，惜无羽民翼到三衢。  

赵汝腾　赠陈如晦  
堂堂六湖，清秋玉壶。  
我则尚友，岂敢为徒。  
仁义弘毅，不可奋志。  
岂私我朋，义之与比。  
德必有邻，二彭其人。  
与语终日，澹无一尘。  
以罪来归，得此四宾。  
甘心润谷，以老我身。  

赵汝腾　赠成师掾公策  
易中之策，阴阳错综。  
是兴神物，以前民用。  
受命如响，吉凶生动。  
子取策名，仆沿理控。  
先觉仲尼，方人子贡。  
惟诚前知，不亿而中。  
中庸即易，是道公共。  
非策之策，斯语请诵。  

赵汝腾　赠衡阳簿林士恺  
吾党仲容，行修能通。  
而志卓然，以慕直躬。  
尝侪扣阍，力摧奸锋。  
上旌其言，擢第南官。  
府庠诸生，坐斥匆匆。  
君尽远诒，盍援掖逢。  
予疏已先，所见略同。  
每起敬爱，有烈士风。  
予归里闬，时访藋蓬。  
匪义不谈，惟理是穷。  
告予戍及，栖枳湘中。  
壮哉兹行，近紫盖峰。  
刑使杰然，蜀彦之雄。  
埋轮大勇，折槛精忠。  
朝夕趋承，必得所从。  
一被容接，终身登龙。  
惟仕首辅，必廉必公。  
惟学策要，必敬必恭。  
胡张之乡，名理之宗。  
公余取友，以相磨礲。  

赵汝腾　赠李喜观谒徐径坂  
一世龙门未易攀，鲰生负笈造柯山。  
束修以上吾斯诲，应许吟赐立雪还。  

赵汝腾　赠林耕叟赴湖帅幕  
东莱之师，是为拙斋。  
学无不究，道无不该。  
体统纯正，规模拓恢。  
卓成一家，犹斗之魁。  
未及百年，遗响冷灰。  
我守宝婺，四学是开。  
惟导生徒，俾绍东莱。  
回首七霜，谅多成材。  
英英耕叟，我友自孩。  
吐词水群，制行亦瑰。  
勉以朱学，持论不回。  
仆家源流，是拥是培。  
仲尼得伋，垂教方来。  
拙斋有孙，其道未颓。  
且告瓜熟，定王之台。  
僮马载驰，羔雁屡催。  
予闻湘流，夙称圣涯。  
懋陵之邦，元公所贻。  
南轩昭昭，五峰巍巍。  
岂无秀民，可与摩揩。  
求仁得仁，懋哉懋哉。  

赵汝腾　赠林行简见徐径坂  
紫霞洲上雨如丝，白发衰翁有所思。  
吟付三山林敬则，烂柯国手尚观棋。  

赵汝腾　赠璾上人  
潜斋山雨过从人，每说二公不离口。  
山雨去佐玉楼仙，潜斋起领金坛守。  
一江一浙两知音，柏枝东指还西否。  
胡然拄杖转落南，膜拜丛中狮子吼。  

赵汝腾　赠隆中黄进士  
遍游天下好山川，归向隆中葺数椽。  
似慕孔明效龙卧，尚随陶侃指牛眠。  
诗书发冢笑何益，富贵乞墦嗟可怜。  
若语人时劝忠孝，福田不似种心田。  

赵汝腾　赠魏安石  
弹铗归欤何太速，扪腹掀髯饱藷粥。  
囊空裘敝未一贫，剩买松明照幽读。  

赵汝腾　赠武应辰见徐径坂  
衡阳布衣武应辰，柯山迎拜新使君。  
使君道德今天人，不知肯开衡山云。  
君看衡云开未开，吾道所关非小哉。  
应辰为我三致意，行藏已定颜心斋。  

赵汝腾　赠萧高士  
盘涧老龙埋骨久，交游得尔最知心。  
诗摹海屿天风景，琴弄仙台玉笥音。  
畴昔羽衣曾过我，只今石鼎又联吟。  
丹成若欲归山去，恐被人间有物侵。  

赵汝腾　赠徐国谕  
英英直气验操存，夜夜群书日灌园。  
嫩不到城三十载，老犹落笔数千言。  
吴公何敢轻招贾，徐穉兹来特访蕃。  
衰拙迩来逢盛事，德星远远照朱辬。  

赵汝腾　赠詹生谒徐径坂  
贤哉二生，不远千里。  
瞻彼径坂，今之泗水。  
予诗为容，有进无止。  
非殷洪乔，乃互乡子。  

赵汝腾　赠张强赴曲江教  
圣人立教，以中为常。  
不得中行，取獧取狂。  
未见狂者，吾里有张。  
议论杰然，名压上庠。  
恶彼佞臣，请剑尚方。  
使终天彝，蚕绩蟹筐。  
天鉴其忠，策名颜行。  
筮仕分教，九龄之乡。  
惟九龄公，非血气刚。  
忧深虑远，性端行良。  
禄山尚微，测其陆梁。  
国忠林甫，恶未披猖。  
公预窥之，知其乱唐。  
仁必有勇，令名无疆。  
彼元忠辈，初志激昂。  
一遇摈抑，尽敛锋铓。  
媕娿喑哑，不敢否臧。  
自谓得计，爵禄之场。  
丧已丘山，得不毫芒。  
士辨薰莸，与道存亡。  
何以臻兹，惟学问将。  
弱翁懋哉，以惟保令芳。  

赵汝腾　奏径坂尊公致政盛德於上就以诗报之  
拜疏归田学老农，天高未肯听衰翁。  
逸民且举邵康节，有子并称程大中。  
给札说书皆御墨，教忠锡爵励群工。  
老臣只代臣颐请，颐不祈恩何自通。  

赵汝铤　雪  
病倦扶危坐，起看天雨花。  
蹇驴东野句，破屋玉川家。  
勇羡穿篱犬，饥怜噪树鸦。  
龙山云壑胜，冰柱忆刘叉。  

赵汝鏰　中秋月  
坐待银盘出海波，光华此夕看还多。  
娟娟丰骨清如洗，皓皓冰姿玉就磨。  
庾老登楼饶逸兴，李仙把盏发狂歌。  
醉来欲舞尊前影，飞上寒宫伴素娥。  

赵汝迕　句  
夜雨梧桐王子府，春风杨柳相公桥。  

赵汝迕　句  
何用长堤柳，将眉与世颦。  

赵汝迕　哭赵蹈中  
族老今为海内怜，清名多是布衣传。  
一封表乞从师郡，千里神寒觅句年。  
水镜照人前日政，雨比吹旐别时船。  
离家忆值梅初白，梅未成阴失此贤。  

赵汝迕　括溪停舟  
树古半成槎，溪边庆贺斜。  
寒林欲无路，小坞不多家。  
去客背流叶，停舟见暮鸦。  
朝朝省秋水，频减一痕沙。  

赵汝迕　四圣观纳凉  
林宫暑处薄，短簟逸人眠。  
树击来时马，风称听处蝉。  
药童清入画，道士默如禅。  
忽忆山中雪，瘦梅逋老阡。  

赵汝唫　别朱子大苏名叟  
薄宦尘埃易满襟，问盟犹喜盍朋簪。  
只今风月一杯酒，他日云山{千右下加一点}里心。  
杨柳阴痚秋馆静，芙蓉香冷暮江深。  
潮回一信西兴渡，为寄相思别后吟。  

赵汝唫　朝山  
犬入五云音信绝，凤楼凝碧悄无声。  
焚香古洞步虚夜，露湿松花空月明。  

赵汝唫　居苦  
去郭近一里，结茅才数间。  
红尘飞不到，幽事颇相关。  
凿石分流水，移松补断山。  
栖禽忙似我，日落未知还。  

赵汝唫　栖真洞  
幅巾洒松露，双袖抖衣尘。  
可耐人间暑，来寻洞里春。  
座分云骨冷，屐隐甽纹新。  
鹤近清尊舞，如留欲去宾。  

赵汝唫　山  
茅屋初寒夜，衾裯整未成。  
烹泉沙鼎忆，读易纸窗明。  
菊上霜偏力，梅边日最清。  
孤吟谁与和，落叶上阶鸣。  

赵汝唫　送梅窗兄  
离歌休再叠，我亦不堪闻。  
山接诗愁去，云随别袂分。  
官閒宁问禄，命薄谩能文。  
怅望梅边屋，花开更忆君。  

赵汝唫　游洞霄  
细雨吹凉客袂分，青灯梦短苦思君。  
洞仙应快登临眼，尽向山边扫白云。  

赵汝唫　游洞霄  
九锁扃仙窟，栖真隔茂林。  
地灵泉石秘，岩古薜萝侵。  
屐践东册胜，樽倾北海深。  
主人娱客兴，唤起玉龙吟。  

赵汝唫　游洞霄  
昨日始骑驴，今朝共跨鱼。  
一官尘坎璮，三迳木扶痚。  
童返还知白，身轻继寝虚。  
道传传便得，元乏枕中书。  

赵汝蓥　金陵作  
龙虎帝王宅，凤凰仙子台。  
六朝遗事冷，八月夜潮回。  
陇雁秋仍到，江花晚自开。  
凭高一樽酒，何代独无才。  

赵汝愚　金溪寺梅花  
金溪有梅花矗矗，平生爱之看不足。  
故人爱我如爱梅，来共寒窗伴幽独。  
纷纷俗子何足云，眼看桃李醉红裙。  
酒狂耳热仰天笑，不特恶我仍憎君。  
但令梅花绕僧屋，梅里扶疏万竿竹。  
相逢岁晚两依依，故人冰清我如玉。  

赵汝愚　句  
早晚扁舟会东下，莫占衡岳问归程。  

赵汝愚　句  
寒雪冥蒙外，山云显晦中。  

赵汝愚　刘阮庙  
当年刘阮意何穷，莫谓仙凡事不同。  
解到琼台双阙下，遥知道骨与仙风。  

赵汝愚　神秀楼落成  
鲁侯作南门，春秋书不时。  
嗟予春暮来，复遣秋暮归。  
岩岩龙固山，迢迢括苍溪。  
孤城煨烬余，栋宇烟尘飞。  
悠悠客行路，一夕固藩篱。  
城中十万家，奠枕将何期。  
宾僚贾马俦，邑下循良师。  
经营有余地，所就逾前规。  
西风散黄菊，天宇澄清晖。  
浩歌留飞仙，击鼓惊冯夷。  
分题杂险怪，醉墨翻淋漓。  
别来册府英，往往梦见之。  
恍然今夕游，似梦疑复非。  
夜深灯火阑，露下星斗移。  
父老呼童儿，挽裳或褰衣。  
来饮史君酒，听歌史君词。  
有泪不忍弹，恐遂行人悲。  

赵汝愚　石桥  
法身遍满三千界，影现天台水石间。  
我欲直从心地见，来看磊磈听淙潺。  

赵汝愚　送学￡　汪大奠归鄞  
尚书天官贵，持经侍帷幄。  
青冥欲无际，白首非故约。  
连樯动南浦，父老望岩壑。  
下车入里门，孰手问欢乐。  
十年几风雨，寒鸡叫屋角。  
勤劳毕吾分，帝赉出宠渥。  
殊适奉香火，禁直连六阁。  
遂令宣室思，从今问晦朔。  

赵汝愚　题竹赠卫清叔之潭州  
颸颸忽见青鸾尾，扫遍翠崖冈上头。  
昨夜月明仙子过，玉笙吹彻万山秋。  

赵汝愚　同林择之姚宏甫游鼓山  
几年奔走厌尘埃，此日登临亦快哉。  
江月不随流水去，天风直送海涛来。  
故人契阔情何厚，禅客飘零事已灰。  
堪叹世人只如此，危栏独倚更徘徊。  

赵汝愚　致爽轩  
浓阴夹道水流渠，吹尽残花不复余。  
唯有范家千亩竹，青青依旧色侵书。  

赵汝驭　法安寺  
四山围一寺，胜地出花封。  
秀竹辞春箨，晴云生夏峰。  
僧闲流水槛，村急夕阳舂。  
与客下山去，鹤归犹带松。  

赵汝驭　见日庵  
莫把桃花误世间，日方明处隐尤难。  
道人办得心坚固，好向飞云顶上安。  

赵汝驭　句  
唐僧逢汉宝，山洞得天名。  

赵汝驭　可赋庵  
旧题可赋足幽深，手植疏梅有石心。  
当日和羹人不见，竹风疑是读书音。  

赵汝驭　石楼  
历井扪参跬步行，直排阊阖叫云扃。  
着身高处不知险，回首看时方始惊。  
世界三千藏粒粟，江湖万里村浮萍。  
何须更跨扬州鹤，稳御仙{右车右并}朝帝京。  

赵汝驭　元苏二公祠  
春祠当上已，新像合苍城。  
慨想交邻意，兼怀过客情。  
宅遗环水碧，驿带古杨湆。  
天上文星会，人间弦诵声。  

赵汝驭　云峰庵  
一庵移向白云深，丁卯年来住至今。  
鸟唘蝉鸣俱过耳，心如铁石发如金。  

赵汝育　次龙吟寺壁间韵  
解鞍游古寺，夕照满痚林。  
雨过山如画，风生竹解吟。  
龙眠秋水静，豹隐暮云深。  
唤醒游仙梦，数声何处磚。  

赵汝育　浮丘坛  
临阳仙窟宅，遗迹在岩扉。  
丹就泉如旧，坛空人已非。  
碧峰千古在，黄鹤几时归。  
乞我刀圭惠，从君隐翠微。  

赵汝域　契友夜酌联句  
银灯清谈久，乡情异路真。  
醉能忘世故，狂欲静风尘。  
细踏梅花月，长讴栗里春。  

赵汝域　诗二首  
醉梦腾腾听打衙，三年踪迹类瓠瓜。  
如今不似穿云子，一钵随身到处家。  

赵汝域　诗二首  
数叶梧桐落短廓，一泓秋水湛银塘。  
调琴独奏猗兰操，啜茗清飘茉莉香。  
涕泣两年同贾傅，痴梦千载笑君房。  
於今不作武宁客，蓑笠渔竿日月长。  

赵汝域　题栽梅桃  
梅花开尽桃花开，两朵春移小院栽。  
索笑索吟殊未已，浑浑疑是故人来。  

赵汝遇　重建神秀楼追和忠定公韵  
峨峨城南楼，缔创知几时。  
楼前中津水，潮来复潮归。  
眷此云海区，襟带东西溪。  
图牒考往事，杳杳孤鸿飞。  
传闻昔芜城，陋若枳棘篱。  
鼎新赖宗衮，欲与千年期。  
纪事属东莱，字字皆吾师。  
甲子甫一周，孙枝继成规。  
壁壘访遗迹，阑干纳馀晖。  
农隙既闲暇，溟波日平夷。  
班春布宽大，谕俗无浇漓。  
乔木有世臣，惟有乃似之。  
此段信奇事，今昨何是非。  
指顾旧观还，略下烦文移。  
落成当元夜，月华流客衣。  
前作信高韵，新篇实英词。  
却笑岘山语，登临何足悲。  

赵汝造　隐真洞  
鼎湖剑佩有遗踪，唐室真人羽化同。  
九转蕊成丹灶冷，五云车去玉堂空。  
仙家日月蓬壶里，尘世烟化梦寐中。  
徒有旧山流水畔，古松枝叶若吟风。  

赵汝祔　庐山卧龙庵  
一线飞泉绕碧萝，白云来往暗山阿。  
雨中贪共樵人语，行过庵前路忽多。  

赵汝祔　送澄古潭由豫章归鉴湖  
数椽书屋守蛛丝，一出三年梦见稀。  
寄语家僮日开户，莫妨燕子认巢归。  

赵汝祔　题临江清远轩壁  
江清疑可濯吾缨，小泊扁舟绕寺行。  
对岸丹枫寻不见，雨云遮断古萧城。  

赵汝祔　乌石驿  
落日衔山乌石堠，淡烟笼月白茅坪。  
乍离城市虽萧索，喜且还家第一程。  

赵汝祔　谢友人惠袜布  
客里行终日，难逢识面人。  
所交新有几，相语又俱贫。  
句□推敲长，情增邂逅亲。  
丝絧到双足，那敌袜材真。  

赵汝祔　云峰寺  
好峰藏寺背，北景只僧知。  
古树侵天直，寒泉入涧迟。  
深行寻旧址，久伫读荒碑。  
时有仙人过，灵风满路吹。  

赵汝州　过访诗妓谢金莲见庭中红梨花盛开因赋  
换却冰肌玉骨胎，丹心吐出异香来。  
武陵溪畔人休说，只恐夭桃不敢开。  

赵汝洙　与新安朱无晦谈易有感  
南窗数度断韦编，茅塞余心未豁然。  
洞极潜虚浑是梦，观梅卜瓦总非仙。  
先天妙处无多画，太古真时只一圈。  
今日从知斯不谬，庖义更出亦何言。  

赵瑞　游黄龙寺  
一到黄龙万虑灰，豪吟胜赏喜追陪。  
幽兰独秀花香袭，宿雨初收雾气开。  
湛湛冰池藏世界，悠悠梵呗隔尘埃。  
清风明月无人管，付与纵横石上苔。  

赵瑞　玉虚宫隐真堂  
刘公到处留遗迹，奇绝惟兹独擅名。  
禅石无尘床稳卧，神丹有验井还清。  
冈峦四合如环绕，石笋孤高类削成。  
瑶草常春鹤不驻，松风犹似步虚声。  

赵瑞　赠胡侍郎致仕  
几年为国寸心丹，今喜承恩衣锦还。  
张翰蒪鲈偏入兴，陶潜松菊意休闲。  
坐邀夜月惟斟酒，笑引春风且看山。  
最好溪山多翠竹，兴君日日报平安。  

赵若恢　程钜夫惠茶  
卧病文园日正长，斜题远寄雨前枪。  
黄绫不羡龙团贵，紫笋还闻雀舌香。  
一砚落花人醉醒，半帘飞絮燕归忙。  
新泉活火松风细，何处黄州白玉堂。  

赵若琚　径山玉芝庵主源上人持痴绝老人语录求作行状留连逾月谈论铿锵音吐  
暑入单絺雨压尘，扣门仍喜客来频。  
从容为说西来意，庭柏青青正可人。  
应密单传的的真，一番举起一番新。  
老师末后殷勤语，直下承当正要人。  

赵若槸　春词  
玉钗香梦水东流，帘怯春寒寄暮钩。  
燕子不来花满地，一痕新月又西楼。  

赵若槸　过樵川林时中  
建水樵川隔几重，相逢孰意大江东。  
客行芳草垂杨外，春在柔桑小麦中。  
细雨疏田流水碧，残霞拥树远林红。  
浮生聚散浑无定，有酒何妨一笑同。  

赵若槸　即事  
云散春山出，人闲白昼长。  
禽声答空谷，树影画斜阳。  
种果期秋实，浇花趁晚凉。  
行藏天已定，随分且徜徉。  

赵若槸　即事  
可意黄鹂唤得醒，日移山影正当庭。  
飞花忽趁春风过，点破苔痕一片青。  

赵若槸　暮春  
香透蜂房蝶梦残，一帘新雨又春阑。  
柳腰瘦得难禁舞，今夜春风莫更寒。  

赵若槸　石鼓铺  
山前山后杜鹃花，庄上黄鹂识谢家。  
欲问青帘溪上酒，行逢白发道边茶。  

赵若槸　武夷茶  
石乳沾余润，云根石髓流。  
玉瓯浮动处，神入洞天游。  

赵若盈　西豩湖散步  
远岫平林嶂夕阳，翻涛翠麦已蒸黄。  
此行莫谓无高兴，题品新诗入锦囊。  

赵若渚　大泉洞  
通羊几岩壑，兹洞如修航。  
泉声轰鼓激，涧气侵衣凉。  
临流网银鲫，舣棹觞桂浆。  
此中有真趣，其乐良未央。  

赵善卞　题材不锦亭  
百世垂芳在一经，茂林修竹读书声。  
园池日涉皆成趣，景特天然分外清。  
聊复垂纶藏渭钓。等闲释耒起莘耕。  
知君自有真良贵，岂羡斯亭锦得名。  

赵善傅　勉善信弟志学  
白日如飞去莫羁，於今旧发弗违疑。  
为人欲立持身本，入学先培进德基。  

赵善傅　秋夜有怀孟兄  
日落寒山剪剪风，一行雁字各西东。  
虽然颜面睽千里，料得相思两地同。  

赵善傅　喜閒  
林泉违约久，归此有余欢。  
引水来新沼，钩帘见好山。  
渔歌能破寂，鸥侣可陪閒。  
荣辱曾何绊，怡然见考槃。  

赵善傅　喜閒  
向晚幽栖地，襟怀颇自宜。  
品题风与月，驱使酒兼诗。  
供兴千岩竹，应门一局棋。  
此中无俗虑，高卧复何之。  

赵善傅　寓居等慈寺感怀  
钦从王命寄招提，寂寂荒阶绿草齐。  
明月夜深接佛阁，看来不比汴梁时。  

赵善傅　仲兄书至  
别后曾无一纸书，忽於今日寄双鱼。  
开缄尽是离乡思，何日重来舜里居。  

赵善坚　化成岩  
低帽白蕉衫，跨马北岩路。  
为我撤炎歳，时有清风度。  
投策蹑游屐，扪萝穷幽趣。  
怪石鸣瘦筇，狭径窘危步。  
云间启深洞，玲珑天巧露。  
僧侣罗上下，钟声答晨暮。  
长笑排翠谒，围棋惊振鹭。  
陶写屏丝竹，恐为风景污。  
拂藓题苍崖，纵横醉中句。  
兹游岂易得，载酒莫辞屡。  

赵善俊　登虎丘寺  
我有家山与茂林，闭门肯复事幽寻。  
偶来千古云岩寺，洗尽三生宦海心。  
竹绠不停泉溜暗，苔花难掩剑痕深。  
秋晴借得重阳意，领客登高共醉吟。  

赵善漮　宿西湖净寺听僧乐梵呗  
天涯知已集琳宫，文武升沉气味同。  
仙乐几回来座上，梵音半夜落天中。  
幻身何日脱尘劫，慧眼於今识色空。  
兴尽归来情不尽，晨昏隐隐丽谯东。  

赵善漮　游西山  
閒向西山顶上游，碧天高挂晚云收。  
雨余花气浓如酒，风鼓松声冷似秋。  
险句每惊神鬼泣，雅怀不贮古今愁。  
恍疑身在蓬莱境，笑指前溪当弱流。  

赵善漮　游西山  
古庙嵯峨占地灵，四山环抱耸螺青。  
松坛鹤去云无伴，石洞龙归雨亦腥。  
弛担樵歌屯别径，倚蓬渔笛起前汀。  
个中真觉凝眸豁，一点心无俗虑萦。  

赵善扛　春辞  
碧落初明月未收，露华香滴杳梢头。  
玉阑干外东风暖，人在重云第几楼。  

赵善扛　句  
相思情不极，有梦到愁边。  

赵善扛　丽人行  
桃叶山前宫漏迟，宫人傍辇持花枝。  
君王喜凭绛仙立，殿脚争画双长眉。  
欲抱琵琶弹出塞，结绮临春时事改。  
井边忽见张丽华，忍听后庭歌一再。  

赵善扛　瑞云誉偈  
日日飞鸣宣妙旨，幻华起灭复何疑。  
可怜多少风尘客，去去来来只自欺。  

赵善扛　题大安铺  
行役何时歇，崇安复大安。  
已惊桥壹线，更畏岭千盘。  
过雨吹烟碧，近风落叶丹。  
僧闲吾每羡，今日共蹒跚。  

赵善嗑　宝华岩  
宝色晴光合，浮岚薄翠微。  
天开今觉路，洞锁古神扉。  
淡拂山僧帽，闲随野客衣。  
日斜凉吹起，林壑更依依。  

赵善嗑　浯溪  
两载真成漫浪游，丰碑重拂倍含羞。  
空怜民力疲刍粟，滥厕时贤动冕旒。  
病骨讵堪胜重寄，归舟喜不负清流。  
家山屈指朝朝□，□老休劳念□□。  

赵善括　次龚丈同叔高韵  
备尝险阻与艰难，久别松楸水一湾。  
孤愤未申思北阙，双眉初展见西山。  
化工已定休言命，巧匠于今亦汗颜。  
它日中兴筹庙略，为君一露管中斑。  

赵善括　登梅仙坛观中作  
梅尉栖真昔已仙，只余岩谷正巍然。  
老松作势龙千尺，怪石拿空虎一拳。  
楼与云齐曾观日，坛因斗建欲扪天。  
如今胜景能长在，尘世应无从海变。  
田。  

赵善括　登裴公亭借用杜牧之登齐山诗韵二首  
春晚风花片片飞，登临共惜景熹微。  
人生待足谁如意，官况苦无胡不归。  
且向园林穷胜事，更凭山水发清晖。  
酒酣起舞君休笑，直欲淋淳身上衣。  

赵善括　登裴公亭借用杜牧之登齐山诗韵二首  
风帘斜捲燕于飞，天气清和酒力微。  
极目烟波无尽藏，关心春梦有时归。  
香飘十里喧朝市，翠积千山断晚晖。  
杖屦不妨频一到，尘埃那解点征衣。  

赵善括　登坛作  
一坛横压绀天低，好向云端觐紫微。  
林鹤惯闻鑫磬舞，烟鸾疑认玉台飞。  
步虚声彻空犹响，宝篆香销露未晞。  
星斗绣天长不夜，疑乘风驭扣瑶扉。  

赵善括　发舟至至德观  
风细樯高去路迟，晓烟秋色正霏微。  
弯环沙觜村市井，突兀江心古钓矶。  
涌月小轩无尽藏，参天老桧不胜围。  
山川好处都输与，不是缁袍即羽衣。  

赵善括　奉和章冠之长芦壁间韵  
征帆来去方旁午，触我扁舟维荻浦。  
疏林隐约响钟鱼，一苇可航参佛祖。  
西风留客意如勤，永日闲消一炷薰。  
诘朝霜重风力软，千里翠轂并刀分。  

赵善括　隔凡石  
见说仙凡事不同，道旁先问石屏风。  
十洲三岛不须去，绛阙瑶台在此中。  

赵善括　过金陵有感和韵  
五马渡江思典午，祖龙谩凿秦淮浦。  
未登三代盛明时，曾是六朝文物祖。  
中兴事业由忧勤，风流千载还芬薰。  
谢安王导亦可罪，至今遂使南北分。  

赵善括　过前冈见毁松有感  
夹道松阴若剪齐，前人种得几多时。  
曾经行客频相恋，试问乡翁总不知。  
暗引风声号绿野，密留云影挂苍枝。  
今人惠物能如否，只有摧残樵牧儿。  

赵善括　过前冈见毁松有感  
当年种植到于今，用力虽劳用意深。  
巨荫已容车马过，盘根宁畏雪霜侵。  
两行冠剑大夫职，十万旌旗勇士林。  
烈日流金路无尽，此时方识古人心。  

赵善括　过清江怀莫谦父  
春来乘兴泛孤篷，櫂影频移鉴影中。  
昨夜忽添三寸雨，今朝尤喜一帆风。  
桃红李白年年好，水绿青山处处同。  
屈指归时花未老，一樽携手过湖东。  

赵善括　过清渚  
横冈栉比路弯环，茅店无人昼亦关。  
桑圃霜枯乾叶舞，麦畦雨润翠苗斑。  
山风力壮啸空谷，溪水流清露瘦滩。  
斜崦乍明天地阔，只疑身在碧壶间。  

赵善括　和邦承所赠中隐古风  
少年麋鹿姿，待价非结绿。  
东湖嗜红芰，西山茹黄独。  
虽无负郭田，仅有环堵屋。  
稍知亲简编，岂意分符竹。  
不作梁甫吟，徒歌采薇曲。  
轩冕本无心，泉石慕幽躅。  
疏才偶计偕，微名玷宦牍。  
扰客书掣肘，蹈险车脱轴。  
为米一折腰，献玉三刖足。  
人情冰复炭，世路同岸为谷。  
奔走三十年，尘埃几千斛。  
归访旧园林，要识真面目。  
敝庐他人居，故友半鬼录。  
诛茅倾客囊，千日笑神速。  
堂成屡留醉，夜阑更秉烛。  
冬霜孤松秀，春霖万花霂。  
薰风自生凉，秋云不待族。  
鱼鸟乐欣欣，柴荆纷樕樕。  
曳杖时往还，拊缶谁拘束。  
敲门闻剥啄，开缄佩谦牧。  
初读少陵诗，再对渊明菊。  
试听句掷金，坐想人如玉。  
搜肠嗣高吟，深愧窘边幅。  

赵善括　和龚同叔春日即事五首  
苦雨不肯霁，花愁都落红。  
老农欣岁兆，游子恨途穷。  
寒尚衣难褪，春侵酒易中。  
城头喧角弄，轻度一帘风。  

赵善括　和龚同叔春日即事五首  
柳绵飞扑扑，荷叶散田田。  
物幻无穷意，春归何处天。  
事随鸾镜改，人逐燕巢迁。  
一笑千金价，吾羞鲁仲连。  

赵善括　和龚同叔春日即事五首  
莺簧方报暖，鸠唤未容晴。  
新涨长还减，痴云暗复明。  
我生随分乐，春事有余情。  
闻道东湖好，相邀散策行。  

赵善括　和龚同叔春日即事五首  
春已堂堂去，那闻杜宇啼。  
江山惊异土，桃李谩成蹊。  
我自无心了，谁能与物齐。  
功名傥相贷，深卷碧云溪。  

赵善括　和龚同叔春日即事五首  
邂逅相逢好，初心各壮图。  
金兰期永好，银艾愿同纡。  
恨逐芳樽遣，情烦彩笔铺。  
风云偶然会，携手上天衢。  

赵善括　和罗倅竹园唱和之什  
平生抱迂疏，举世无两个。  
每为饥所驱，奔走不可奈。  
尝闻伯夷风，粗尔方顽懦。  
初试岩邑宰，再作侯藩佐。  
一麾来江湖，不容暖席坐。  
流行遇坎止，留落寓江左。  
轲毁遭臧仓，孔厄类阳货。  
从来宦情薄，况已心力情。  
二儿可应门，肯堂复肯播。  
东湖五亩宅，喜赋归来些。  
林亭足遐观，竹斋宜醉卧。  
自谓景物幽，绝唱无人和。  
朼来憩水滨，光渌静无涴。  
一见罗夫子，道眼俱看破。  
始知蠛蠓飞，未识天壤大。  
万竿旌旗林，五车牛马驮。  
羡君如籍咸，愧我非白驾。  
续貂憀斐然，君恕毋督过。  

赵善括　和莫谦父韵  
扁舟昨夜过黄州，准拟篮舆作胜游。  
卷地骇风回岸脚，扑天惊浪打船头。  
一尊欲访东坡隐，两鬓难禁宋玉秋。  
江上乱山云色重，却疑眉黛锁闲愁。  

赵善括　和帅座劝农三首  
光风骀荡满春亭，岳麓云开九叠屏。  
珍重元戎奉明诏，一犁膏雨晓痕青。  

赵善括　和帅座劝农三首  
指日追锋数驿亭，论恩便合对丹屏。  
行看功业欣天地，陈迹俱堪入汗青。  

赵善括　和帅座劝农三首  
投老归欤一草亭，荜门蕙帐对兰屏。  
自从滥吹红莲幕，孤负东风柳眼青。  

赵善括　和伍解元喜祈雨有感  
痴龙偃蹇玩岁月，深居白云抱幽石。  
有时江海肆贪残，坐视天焦地皮拆。  
分疆守职各有方，止沸讵可扬其汤。  
曰暘而暘雨而雨，何待酹酒焚炉香。  
不谓神心有城府，必需精祷方降雨。  
刑鹅割牲厌口腹，缁衣黄冠诵章句。  
上天有意生斯人，假尔群祀江之滨。  
弄权推怨吝所施，帝怒碎戮犹微尘。  
吁嗟痴龙今已矣，异日忧深目前喜。  
勿将风雨希民求，岁岁丰穰尽天赐。  
我家亦有二顷田，膏泽霈然长有年。  
神心傥不悖天意，与民共赋噫嘻篇。  

赵善括　和阳运干见招集句  
漠漠穷阴断送秋，杖藜徐步向芳洲。  
但将酩酊酬佳节，一笑相从万事休。  

赵善括　和叶宰  
暂时行李已堪忧，况是经年成漫游。  
三月晓风红扫地，一犁春雨绿盈畴。  
从教征袖尘埃满，赖有新诗箧笥收。  
桃李主人能好事，未归谁复叹淹流。  

赵善括　和张尉食字韵  
玉杯春酌春盘食，曾忆雪香同醉色。  
归来信寄未能忘，欲洗羇怀乱愁织。  
青山相对云归堂，一觞聊尔非琼浆。  
羡君佳篇效伯良，要知使我搜枯肠。  

赵善括　和浙宪同诸公游梅园  
梓里德星聚，宝马如云屯。  
扬鞭东城去，趁此梅正繁。  
林烟引轻素，晻暧连遥村。  
须臾日色高。客情舒宴温。  
露晞润玉瀣，雪粲融朝暾。  
千林秀松竹，万点铺兰荪。  
开落初春早，尘埃迷昼昏。  
埋没颜色好，孤负眉宇轩。  
疏野空自适，何人共清尊。  
诸公尽豪隽，逸饮如鲸吞。  
对花相慰藉，悲欢俱勿论。  
吹嘘赖椽笔，欲谢终忘言。  

赵善括　和浙宪同诸公游梅园  
庭除大槐安，人世甚蚁屯。  
俯仰穹壤间，乐少忧且繁。  
何如置悲欢，访梅东城村。  
群贤负瑰奇，即之和气温。  
峭寒著春衣，轻烟翳晨暾。  
簪花愧华发，席地依香荪。  
谁许嫁东风，留香坐晓昏。  
密坞横清溪，我欲创幽轩。  
所愿花长开，日日同一尊。  
静对影亦好，清味蕊可吞。  
此心无厌时，何物堪比论。  
哦诗愧续貂，勿以人废言。  

赵善括　纪游  
几重浓云泼黑墨，数点疏雨飞的皪。  
桃花李花红更白，不觉东风扫踪迹。  
深山绿暗新树密，悬崖倒挂香空碧。  
泉声泻出万霹雳，长虹飞过三百尺。  
蹇驴倒骑回语客，目端春事俱可识。  
茅舍敲门倾琥珀，古寺击鼓非玉食。  
我今已饱天工力，风吹浮云露白日。  
崎险不复厌登陟，高处更穷低处逼。  
下瞰群峰五顽石，回首一笑天地窄。  
兴来策杖绕山侧，窦深岩远不可侧。  
相思涧边酌寒滴，一抹暝烟壮山色。  
寻真不见空回忆。使我伤今复伤昔。  
道人山房遍幽历，醉里疑从仙籍谪。  
钧天广乐梦中得，更问腾空好消息。  

赵善括　醮毕作  
醮阑星斗挂修甍，彩跸丹舆上玉清。  
百尺坛空云弄影，一钩帘捲月输明。  
灵香匝地寒无力，宝奏钧天静有声。  
万里好风吹目断，松篁犹学佩环鸣。  

赵善括　醮成作  
心格崇霄禁路通，纤埃收尽见天容。  
三千绛阙云开锁，十万霓旌月印踪。  
香袅郁葱翔鼎凤，松摇寥廓状云龙。  
虚皇夜宴长生殿，九奏琼環动晓钟。  

赵善括　结茅守冢偶携子弟散策郊游有感借用壁间韵  
天地一蚁磨，人生何日闲。  
此身真土木，到处即溪山。  
血点居苫泪，衣余戏彩斑。  
春游板舆在，无复奉慈颜。  

赵善括　结茅守冢偶携子弟散策郊游有感借用壁间韵  
蠖屈地容壮，鸟还天宇闲。  
渔樵苕水市，薇蕨首阳山。  
瓮下金貂友，林中玉笋班。  
谁能齐万物，为我辨彭颜。  

赵善括　乐塘铺和周师禹韵  
迟日醉花春影长，村醪引入无何乡。  
碧林啼鸟惊梦断，行客红尘吹去忙。  
忧心悄悄谁知道，且是不关春事了。  
雨暘今岁定丰年，殷勤更问农家老。  

赵善括　临江玉虚观有牡丹思后辅亦正开恨不与集  
绛苞翠幄压朱栏，秀色生香观里看。  
小圃相须春烂熳，大家应是醉团栾。  
名韁久纵心无累，利径虽驰兴易阑。  
但愿对花常酩酊，莫思身外有悲懽。  

赵善括　平山堂  
平山堂对妙高峰，极目郊原万里同。  
杳霭四垂天不尽，萦纡一带水无穷。  
城闉遥隔芙蓉浦，栏槛几经杨柳风。  
想见风流贤太守，一尊时复酹欧翁。  

赵善括　清明后一日泛湖游园联句  
清明过一日，甲子喜新霁。  
理櫂汎平湖，吹风扫微噎。  
巧剪翠轂纹，忽展画屏势。  
千里入寸眸，万物犹一赘。  
寄傲天地阔，放意江山丽。  
指点村市井，荡漾渔家计。  
小泊杨柳堤，徐行兰蕙砌。  
满月射堵墙，乘风亸云髻。  
彩舟箫鼓喧，花亭翠红蔽。  
石龙潄寒玉，竹凤摇清篲。  
闹花如有言，闲草远无际。  
梅豆点微酸，樱珠缀纤脆。  
荇带牵风长，鸥雪点波细。  
怪山叠青峦，仙岩排绿桂。  
亲友宴樽俎，泉石爽襟袂。  
曲径浓香浮，深院幽人憩。  
日暖蜂蝶喧，沙软鸳鸯俪。  
春秀犹未晚，懽游端可继。  
归舠泝洄洑，嘉圃芘林翳。  
景胜诗愈豪，酒阑情未替。  
解帆賏别墅，寻芳适佳第。  
画楼月初挂，朱栏春可系。  
烧烛照红妆，堕簪空绿{上髟下易}。  
笑歌诚有余。金貂尚能贳。  
醉墨写欹斜，锦囊收短制。  

赵善括　清明偶题  
曲沼一泓碧，乱花双径红。  
欹梅惊北客，舞柳认东风。  
欲买春无价，常令酒不空。  
我生随分乐，初不问穷通。  

赵善括　清明日醉普光阁上  
东郊绿暗已红稀，指准酴醿待我归。  
细叶急随流水去，片心常望白云飞。  
半规残日穿林薄，一带遥册抹黛微。  
起舞高歌共春酌，凭栏无语欲忘机。  

赵善括　上王右司三十韵  
乷角从亲后，抠衣拱座隅。  
辞章窥雅制，翰墨景良模。  
零露哀先德，青云激壮图。  
暌违十五载，流落二三孤。  
蹇涩凭乡荐，崎岖达上都。  
芝眉重晤对，桂籍偶叨踰。  
劳苦温言重，开明鄙性迂。  
一雷初绾绶，千里遇分符。  
琴浦催科拙，澄江德政殊。  
美瓜滋灌水，良醖寄兵厨。  
社雁惊飞楚，边鸿不到吴。  
色辞思益远，忧患痛多虞。  
风树亲难待，林泉誓与俱。  
啼号真有累，韁锁复相拘。  
华节来临镇，荒城获走趋。  
二天蒙芘覆，半载幸驰驱。  
郡政惭辬盖，民歌愧裦襦。  
深期展四体，宁复顾微躯。  
厚意平生在，高风振古无。  
亲依方款密，聚散忽须臾。  
鷁首浮仙路，乌台接禁涂。  
苕溪虽近甸，宣室赖嘉谟。  
德盛应难外，民思觊少苏。  
甘泉跻法从，膏泽下寰区。  
自叹如巢幕，人怜数守株。  
寸心随履舄，只影在江湖。  
鸟倦一枝稳，龙须大手屠。  
闲情验蕉鹿，浩思忆莼鲈。  
已困三眠茧，还穷五技鼯。  
枫宸清问处，回首念疏愚。  

赵善括　世事二首  
世事今如此，惟堪一笑哗。  
空持冲斗剑，安得上天槎。  
远信凭飞翼，流年付落花。  
平戎须大度，何必顾纤瑕。  

赵善括　世事二首  
我贫非道病，生计恝然疏。  
数亩田常旱，一溪云有余。  
幸无贫外乐，赢得静中虚。  
已断声华念，临深肯羡鱼。  

赵善括　送外舅杜侍御使陕西  
建隆以来论人物，得士与古相低昂。  
人才历数仁祖世，后生嵬琐无复望。  
老成寂寞典刑在，杜公玉立映班行。  
少时学问圣贤说，松柏岁寒观老节。  
得官乌府不须臾，正色空闻动帷闼。  
铄金众口未必然，天与石城慰萧屑。  
王师顷缚山西酋，朝廷却怀西顾忧。  
凉州旄钺何足恃，岐陇须公勤传邮。  
平生经国有雅意，乘流得坎惟所植。  
作官施设要近民，金马严徐等儿戏。  
诏书宽大人乐生，吏民安业政令行。  
金城那可无粟守，尧舜与民宁并耕。  
茶盐资国何必古，俗儒猣民不知务。  
精神折冲在本疆，要以雍容待仓遽。  
知无不为公自欺，岂弟君子神所私。  
秦山渭水照车马，属城列县观威仪。  
此行属任良不恶，金于新佩明光墀。  
谁言直谏居同少，淮南盗铸烦抚绥。  
时平王度式金玉，岁晚汲公还见思。  

赵善括　送运干陈圣嘉解组还朝  
月明千里正婵娟，且莫匆匆便放船。  
三载泛莲依绿水，一朝荐鹗上青天。  
西楼未作经笥梦，北阙先分御鼎烟。  
且向蓬山雠校了，却持荷橐从甘泉。  

赵善括　题本觉寺  
春禽嚼徵更含宫，唤我精蓝路易穷。  
雨雪不垂成暮霭，花开都尽怨东风。  
一川芳草低随水，满眼青山半插空。  
跃马归来尤寂寞，此怀欲与故人同。  

赵善括　题壁  
平芜行尽又青山，水绕寒堤绿一湾。  
征客红尘自来去，碧林鸣鸟独幽闲。  

赵善括　题长沙倅厅磬沼  
嘉名雅合泗滨浮，玉振金声第一流。  
曲尺映桥横锦带，湾环沉月并瑶钩。  
清如有韵应仪凤，击若无心可狎鸥。  
好向新亭按宫徵，凌波声动一帘秋。  

赵善括　题定光壁  
护雨云初断，登山眼便明。  
枫彫丹舞叶，松古绿摇声。  
觉宿无穷老，禅关有底清。  
小春天不冷，归路尚余情。  

赵善括　题古圳铺  
去郭十五里，依山三两家。  
剪茅成栋宇，沽酒是生涯。  
雨过鸠休妇，日斜蜂趁衙。  
亲闱今咫尺，停梦看灯花。  

赵善括　题马氏避暑宫开福寺莲湖  
金仙楼观郁嵯峨，昔日曾容万绮罗。  
不见园林蒙锦绣，空教钟鼓唤笙歌。  
印花宝甽封苍藓，倚槛晴山拥翠螺。  
凉夜尚疑旌盖在，三千宫女袜凌波。  

赵善括　题仪真天宁寺  
短棹客千里，炷香人小留。  
禅房深寂寂，世事易悠悠。  
去此两槐夏，惊予双鬓秋。  
钟鱼发新响，作意为重游。  

赵善括　天宝洞天  
扳缘石磴入青冥，雾廓云开万象清。  
夭娇老杉龙欲舞，纵横卧石虎方狞。  
二仙昔被桃源误，四皓今余橘隐情。  
拟入清都真洞府，一帘寒溜隔飞琼。  

赵善括　同王秘校和同年五使君韶饯送严文守江阴  
江左词章伯，朝端俊伟人。  
燕居文会友，得志泽加民。  
自是无心镜，俱传有脚春。  
成风运斤斧，何处不参神。  

赵善括　同王秘校和同年五使君韶饯送严文守江阴  
欲说澄江好，丹青百雉楼。  
山明新雨泽，潮涌乱云流。  
贤守声先至，疲民疾已瘳。  
中兴待良佐，千里未分忧。  

赵善括　同叶宰饯春净众寺  
千尺飞虹跨碧溪，绿阴沉水暗连堤。  
马蹄一踏沙头滑，云脚半垂山顶齐。  
招隐疏钟曾破梦，洗春微雨不成泥。  
晚来放目郊园外，万点翻鸦散麦畦。  

赵善括　挽陈提举  
蔺璧虽期复，苏书竟不还。  
庆余钟令绪，才大压尘寰。  
劲正三朝老，从容半世闲。  
会心真是老，一笑别人间。  

赵善括　挽陈提举  
志学屡辞爵，传家蔚有声。  
小官能抗疏，文吏乃知兵。  
守法摧强御，输忠沃圣明。  
平生无所负，谗口任蝇营。  

赵善括　挽陈提举  
持斧威全振，分符盗易歼。  
真祠方赐逸，荣养遽难淹。  
许国心如在，绳家法正严。  
莫悲才不尽，祥览卧寒苫。  

赵善括　挽韩漕直阁  
忠宪勋名冠本朝，传芳五叶尽金貂。  
芝兰生子竞秀发，松柏如公合后凋。  
淮县剧繁迎刃解，蜀边奸慝望风销。  
才高见忌何须病，公道于今久寂寥。  

赵善括　挽韩漕直阁  
孳孳善政被民编，謇謇嘉谟黼扆前。  
万卷诗书门户壮，一生功业子孙贤。  
梦回芳圃犹樽俎，泪落虚堂绝管弦。  
我始卜邻君已逝，茂林修竹亦凄然。  

赵善括　挽王漕稚川  
紫荷余爱在，皂盖填名城。  
膏泽流千里，嘉谋肃五兵。  
林泉多雅趣，桑梓有深情。  
道大虽难用，详观月旦评。  

赵善括　挽王漕稚川  
昆玉皆龙凤，唯公最白眉。  
乡邦好人物，翰墨妙词诗。  
南浦言犹在，西山梦可疑。  
我归公已逝，霰泪不胜悲。  

赵善括　挽赵龙图大卿  
胶庠昔日共虀盐，穷达分携四十年。  
南北阮门殊少长，东西施子异媸妍。  
判花隽嗣跻三品，司稼名卿正九迁。  
世事只须聊复尔，秋堂明月岂长圆。  

赵善括　挽朱倅周卿  
威畹芝兰秀，儒宗金玉相。  
解牛无肯綮，驰骥阻康庄。  
政术今犹诵，家风久益彰。  
蕴藏初未试，盛德付诸郎。  

赵善括　挽朱倅周卿  
自洒膏粱习，人推道义尊。  
蟾宫看桂子，凤穴见兰孙。  
遗戒垂家法，新诗断客魂。  
从今渭阳念，极目灌城村。  

赵善括　王提举合政钱夫人挽诗  
阀阅由忠孝，闺门仰静专。  
俭勤天所赋，容德古难全。  
云诰疏华国，霓旌返洞天。  
风霜孤鹤恨，衔羽唳寒烟。  

赵善括　王提举合政钱夫人挽诗  
山敞神仙宅，人辞富贵家。  
靓容深莫识，清节莹无瑕。  
蚌脱珠方璨，桂灵桂始华。  
他年容万马，今日送千车。  

赵善括　谢葛守诗轴  
君不见灵椿一株传义方，僖仪接武跻金堂。  
又不见老苏独步为文主，轼辙联芳入琼府。  
始知盛德天所亲，于门棨戟高拂云。  
又知硕才世所贵，鲤庭诗礼超凡群。  
司成蕴蓄何如厚，万顷渊源海波秀。  
刘郎少俊首辱和，扬善推贤宜有后。  
司成问学何如深。六经表里金玉音。  
王氏拘孪了无取，雄文杰句由诸心。  
庐陵昔岁曾分教，甲子一周梦惊觉。  
贤郎赐得铜虎符，今日重游想前效。  
黉堂咳唾遗明珠，翠琰刊成惠陋儒。  
请为野史进青琐，要继皇朝窦与苏。  

赵善括　乙酉端午联句  
离骚读罢意沉沉，痛饮狂歌作楚吟。  
鱼腹有灵应瞑目，后来犹自有孙心。  

赵善括　用子存韵寄乃兄雪香  
要识居尘不染尘，小窗容膝近东邻。  
香梢不老偏宜晓，瘦节常寒别是春。  
侑坐图书情颇厚，对床风雨梦还新。  
拟将梅竹方兄弟，若说清高更逼真。  

赵善括　游梅仙坛口占  
篮舆破晓雨初收，天气正和麦正秋。  
四合平林空翠滴，一川芳草乱青浮。  
梅仙道馆松全古，马祖禅关山更幽。  
扰扰红尘竟何事，此身宜老白云秋。  

赵善括　游香社寺  
山水兴方逸，尘埃缚暂宽。  
菜肠甘久素，酒颊助微丹。  
江阔烟光薄，霜滋叶晕残。  
不妨走幽寺，或可叩禅端。  

赵善括　跃马西湖  
晓来何事到湖西，风急飞红襯马蹄。  
望信只愁秋雁断，爱春还恨早莺啼。  
山连楼阁云容重，水浸栏干月影低。  
归棹採菱重惜晚，一声歌过绿杨堤。  

赵善括　再用前韵  
枕席方相好，儿童用勿哗。  
窗蕉鸾曳尾，檐树鹊鸣槎。  
有客谈飞屑，无才笔吐花。  
倦余题短句，谁为指瑜瑕。  

赵善括　再用前韵  
我是忘机士，初非学二疏。  
瓮醅常得醉，瓶粟任无余。  
天下众生病，山中四壁虚。  
昔年刍豢口，今日伴钟鱼。  

赵善括　再用同叔韵  
风定舟行力不难，一钩新月照溪湾。  
断烟横抹岸头树，落日斜欹江上山。  
鱼鸟久知思旧侣，桑榆归去亦憀颜。  
儿童见我应相怪，两鬓如何雪样斑。  

赵善括　赠赵舍人  
季父英名上玉津，瞿昙抱送石麒麟。  
龙文宝册传青琐，凤阁鸾坡近紫宸。  
亲老侍行知有子，才高见忌岂无人。  
洪崖百仞泉飞玉，一洗人间万斛尘。  

赵善括　真妃祠  
碧潭无底潜蛟龙，神居下宅琉璃宫。  
一水镜奠挠不濁，两山角抵常争雄。  
鸦啼古庙树色黑，鱼跃急湍波影红。  
鬓雾鬟烟森拱竦，栋云帘雨飞冥濛。  
蕙肴时展朝暮奠，蒲席快分南北风。  
假威老巫腹恣饱，乞灵行客心潜通。  
无求小舸疾飞鸟，不恨孤踪成断蓬。  
去秋浙右尽淹没，今夏江西尤蕴隆。  
尾衔万斛去不返，鳞次千仓皆屡高。  
农背赤裂鱼釜满，田毛焦枯龟兆同。  
炎官张皇掉旗旆，海若羞涩藏冲融。  
一方虽藉诃护力，四海正思霖雨功。  
片帆短棹利极细。酾酒割牲酬易穷。  
好乘云车命箕伯，去击雷鼓驱丰隆。  
晶荧独物掣长电，剨勒扫空消霁虹。  
不须犀角照百怪，何待牛蹄翻巨{左谷右工}。  
挽起天河尽倾定局，坐令人物还熙丰。  
笑谈可活万民命，顷刻已回元气工。  
上帝报功赐褒敕，真妃锡号荣清躬。  
元圭华衮依约里，介族水类驱驰中。  
山高水深千万祀，南面血食无时终。  

赵善括　中秋下浣次计幕诸公佳什之韵  
驹隙匆匆不暂留，谁能宴坐学裴休。  
君携嘉客江亭醉，我泛扁舟楚泽秋。  
水浸斜阳红影湿，烟横叠巘翠光浮。  
何时再卜秋屏约，共踏西风烂熳游。  

赵善括　中秋下浣次计幕诸公佳什之韵  
短櫂夷犹任去留，尘劳今日暂休休。  
飞觞莫问重城晚，揽镜须惊两鬓秋。  
千里归艎何日到，一眉清绿与云浮。  
殷勤更问黄花信，准拟重阳一再游。  

赵善括　追和外舅郭倅定香院题诗  
我家冰清酒星魄，倏忽笔下驱雷风。  
万里去家烟瘴里，一行作吏簿书中。  
高才不许在廊庙，仙迹且复归瀛蓬。  
声容杳杳水天阔，目断波底斜阳红。  

赵善涟　{瀫糸换禾}水驿中  
家山迢递白云遮，行役偏愁去路赊。  
朝涉桐江寒入胫，夜眠孤馆梦归家。  
几年城市成春梦，万古江山阅岁华。  
若问归装何所有，担头只许插梅花。  

赵善涟　池亭夜游  
踏月清诗骨，露华夜已深。  
树摇知鸟宿，波静觉鱼沉。  
报国惭无术，思亲空有心。  
踌躇谁与语，唧唧乱蛩吟。  

赵善涟　怀归  
游子何时返，家山万里余。  
望云愁思切，对月赏心疏。  
相严烦龟卜，频逢绝雁书。  
浮名在京国，系我欲如何。  

赵善涟　仙都石笋  
崑崙失却大龙蟠，迸出层岩一角寒。  
初日烟霞翻锦箨，九天风露混琅玕。  
香涵老翠山灵护，根透鸿蒙地轴安。  
天柱直疑为竹祖，仙翁图作子孙看。  

赵善璿　饯陈匝峰之廉泉  
桃源渺何处，梦短到家难。  
不办一丘费，犹为九品官。  
鹤嫌新俸薄，鸥讶旧盟寒。  
附翼攀鳞事，书生不敢干。  

赵善沛　雪  
儿笑真珠满盘碎，女疑荷叶雨中来。  
道人心下无些事，三个柴头品字煨。  

赵善期　古柟歌用严郑公韵  
秀挹奇峰佳客对，凌空下视孤鸿背。  
夜□云□起山根，老蛟飞出崖裂痕。  
高高不放行云度，鸟语去来分晓暮。  
直疑种是万年枝，定应叶渍三危露。  
班输腰斧频□头，婆娑岩壑□□愁。  
□看世事了如梦，静听江声知几秋。  
巴南刺史儒林文，怜汝抱才开鉴常。  
赓载长谣□理清，琼钩珠佩相联响。  

赵善晤　句  
一声鸡唱日初午，满地花寒秋已深。  

赵善晤　句  
天约闲云结嫩阴，苦无诗酒懒登临。  

赵善晤　题贡院  
天约闲云结嫩阴，苦无诗酒懒登临。  
一声鸡唱日初午，满地花寒秋已深。  

赵善湘　锦绣谷亭  
神仙楼观倚空欹，飞上金鳌背上骑。  
万里江山成独立，一天云雨欲低垂。  
人间安得如斯地，事外方知有此奇。  
唤取谪仙来共话，从教习日醉题诗。  

赵善湘　句  
正是澄清秋雨夜，空传玉蕊发春晴。  

赵善信　步月池  
灯火黄昏尽，无家不掩门。  
为看桥上月，印破水中云。  
树影纵横见，蛙声杂遝闻。  
幽人思正苦，独坐更难论。  

赵善信　车略院书怀  
地僻人稀到，兀然对百楼。  
墨花香入砚，诗草色倾瓯。  
昼迥抛书生，雨余着屐游。  
还须期报主，檀爇紫云浮。  

赵善信　南郊即景  
胜日觅芳行，白云朝露湿。  
沙头人过频，桥底湍流急。  
花在隔篱明，鹃於高树泣。  
青帘沽酒家，和气春风集。  

赵善宣　题十咏堂  
十咏名堂岁月深，我来访古避荆榛。  
依村结屋临山址，种柳寻花傍水滨。  
珠玉旧传清唱在，沧浪初棹绿波新。  
此心乐与邦人共，要使浑如郡北春。  

赵善浥　淳佑壬子王正人谒仙荐芗有感而题  
企仰仙岩岁已深，此行一见即知音。  
水帘不卷非朝夕，芝石长生到古□。  
孤鹤来迎疑识面，片云飞去出无□。  
相逢总是旌阳侣，唤起先生问剑□。  

赵善应　次韵李长卿  
一别芳洲不计年，旧时攀折柳依然。  
故人似欲撩计兴，賸折梅花向酒边。  

赵善应　宁师西阁  
飘泊南来几岁寒，追谈往事温心酸。  
云烟暮隔中原望，归折梅花忍泪看。  

赵善诏　句  
谁谓山城僻，伦魁此破荒。  

赵善诏　句  
仁寿州如斗，分符愧冈功。  

赵善诏　隆州  
三山高峭拔，鼎峙各争雄。  
秀气钟英物，衣冠盛蜀中。  

赵善正　南峰山  
山上青天山下溪，白云流水两相宜。  
丹成共尔南山老，采采松枝亦疗饥。  

赵升之　椰子  
落蒂累累入海航，枯皮犹吐绿芽长。  
金丝发裹乌龙脑，白兔脂凝碧玉浆。  
未许分瓢饮醽醲，且堪切肉配槟榔。  
当时曾挂将军首，此说荒唐未可量。  

赵晟母　惜别  
暖有花枝冷有冰，佳人后会却无凭。  
预愁离别苦相对，挑尽渔阳一夜灯。  

赵师瞘　驾诣景宁宫行春  
风传御道跸声清，两道纱笼列火城。  
云护帝尊天未晓，众星环拱极星明。  

赵师瞘　句  
都在吟情句眼中。  

赵师瞘　绿萼梅  
南枝飞影到横窗，点点凌寒学弄妆。  
玉色不亲红粉镜，冰肌宜褪绿罗裳。  
向人骄小春先动，越样尖新夜更香。  
不为此花排日醉，广平真是铁心肠。  

赵师瞘　琼花  
香得坤灵秀气全，蕊珠团外蝶翩翩。  
亲曾后土祠中看，不是人间聚八仙。  

赵师瞘　元夕  
古来灯火盛维扬，今岁元宵乐未央。  
只欠明皇拥仙仗，彩云高处舞霓裳。  

赵师龙　题严因崇报禅寺  
寻幽访古到岩前，仰视云霞接梵天。  
六代兴王那复在，千身化佛尚依然。  
老松俗作苍龙去，怪石常如猛虎眠。  
已觉尘劳变清净，何当筑室向危巅。  

赵师鲁　过舑庵  
竹木清华处，林亭曲折开。  
泉声经雨杂，石势学云颓。  
留客煮新茗，敲泥启旧醅。  
子猷去已久，信宿为谁来。  

赵师吕　过山阴希瓐侄新居  
美哉轮奂构华堂，如鸟飞兮接大荒。  
广植门墙千古秀，月中仙桂万年芳。  
象贤应拟家声振，繕德还期国运长。  
端是吾宗能厚积，故生麟凤兆祯祥。  

赵师民　句  
露台枉惜千金费，却把铜山锡幸臣。  

赵师民　句  
菱天晨气润，槐夏午风清。  

赵师民　句  
委地露花啼晓恨，拂提烟柳弄春容。  

赵师民　句  
霜女遗灵长著素，玉妃馀恨结成酸。  

赵师民　向来  
向来情思已陈陈，旅思无端不及春。  
潘子形容伤日发，沈郎文字暗丹唇。  

赵师商　嘲侠客  
计拙难敷食与衣，惟将侠气借相知。  
何如冯子归弹铗，争似毛生立见锥。  
清世翩翩谁是美，尘寰碌碌已称奇。  
有时举翮连云起，不比函关一只难。  

赵师圣　烂柯山  
姑蔑城南问烂柯，篮与踏翠晚来过。  
岩前云拥杉松老，席上棋敲日月多。  
四序秋光浮澹荡，半空钟韵绕嵯峨。  
仙人去后余残局，风雨山深长薜萝。  

赵师恕　月岩  
眷此岩壑胜，领客共登临。  
危栈临不测，巘涂历崎嵌。  
俯仰极高低，上下穷幽深。  
来登空明山，千崖正沉沉。  
下瞰清罗江，古木郁萧森。  
清风万里来，层云汤孤襟。  
有客可共赋，有酒可自斟。  
此景岂易得，此乐岂易寻。  
吾生今老矣，遁迹归穷岑。  
一棹下潇湘，此别意难任。  
别后无相忘，诗成寄邮音。  

赵师恕　月岩  
眷此岩壑胜，领客共登临。  
危栈临不测，巘涂历崎嵌。  
俯仰极高低，上下穷幽深。  
来登空明山，千崖正沉沉。  
下瞰清罗江，古木郁萧森。  
清风万里来，层云汤孤襟。  
有客可共赋，有酒可自斟。  
此景岂易得，此乐岂易寻。  
吾生今老矣，遁迹归穷岑。  
一棹下潇湘，此别意难任。  
别后无相忘，诗成寄邮音。  

赵师侠　梅花  
南山有佳人，迥立未可亲。  
而况得道者，其间梅子真。  

赵师侠　游阳华岩  
出郭曾无十里赊，任岩迎日号阳华。  
云藏奥穾岚光润，信美元郎咏可家。  

赵师侠　游阳华岩  
石罅空明石色鲜，霞舒乳滴巧雕镌。  
萦回栈道泉湍响，疑是仟家小有天。  

赵师秀　哀山民  
忆君初病时，仓皇造君榻。  
知为寒所中，胫痹连左胛。  
蒋子丹有神，三日能屈伸。  
五日扶杖立，十日行逡巡。  
于时数相见，谈娱靡曾倦。  
啜茶犹满瓯，改诗忽盈卷。  
君亦疑勿药，春和可为乐。  
仙家桃最红，同践天台约。  
多愁积如山，令君心不闲。  
残疴故未去，涩啬肠腑间。  
岳僧有烈剂，倒箧得馀惠。  
服之汗翻浆，事与东流逝。  
啼妻无完裙，弱子犹哀麕。  
诗人例穷苦，穷死更怜君。  
君如三秋草，不见一日好。  
根莇霜霰侵，萎绝嗟何早。  
哭君日无光，思君月照床。  
犹疑君不死，猛省欲颠狂。  
昨者君未疾，相过不论日。  
晴窗春翦蒲，寒炉夜煨栗。  
石阶苔藓中，犹有旧行踪。  
忧心不能寐，无梦得相逢。  
君诗如贾岛，劲笔斡天巧。  
昔为人所称，今为人所宝。  
石峰云有地，葬从朋友议。  
须求侍郎铭，难见山民字。  
平生翁与徐，南去久无书。  
不知闻信后，涕泪当何如。  
写池烟水暮，宛是西川路。  
虚言楚客招，终感向生赋。  

赵师秀　安仁道中  
行尽沿溪路，天寒岁又除。  
欲消冰似雪，初长麦如蔬。  
于世无成事，何时有定居。  
等缘贫所役，为仕愧为渔。  

赵师秀　庵西  
数里庵西路，东风去更吹。  
稻寒生叶细，松老作花迟。  
小憩嫌无侣，曾游忆有诗。  
新萤光尚小，未暗出空池。  

赵师秀　白石岩  
谁炷清香礼少君，数声金磬梦中闻。  
起来闲把青衣袖，裹得栏干一片云。  

赵师秀　北户  
晓开北户得新晴，木末犹横一两星。  
满地绿苔看不见，细花如雪落冬青。  

赵师秀　病起  
身如瘦鹤已伶俜，一卧兼旬更有零。  
朝客偶知亲送药，野僧相保密持经。  
力微尚觉衣裳重，才退难徼笔砚灵。  
惟有爱花心未已，遍分黄菊插空瓶。  

赵师秀　采药径  
十载仙家采药心，春风过了得幽寻。  
如今纵有相逢处，不是桃花是绿阴。  

赵师秀　陈待制湖楼  
何处飞来缥缈中，人间惟有画图同。  
两层帘幕垂无地，一片笙箫起半空。  
岩竹倒添秋水碧，渚莲平接夕阳红。  
游人未达蒙庄旨，虚倚栏干面面风。  

赵师秀　呈蒋薛二友  
中夜清寒入縜袍，一杯山茗当香醪。  
鸟飞竹叶霜初下，人立梅花月正高。  
无欲自然心似水，有营何止事如毛。  
春来拟约萧闲伴，重上天台看海涛。  

赵师秀　池上  
朝来行药向秋池，池上秋深病不知。  
一树木犀供夜雨，清香移在菊花枝。  

赵师秀　吹台曲  
天门玉钥双龙开，霓旌羽盖天上来。  
管弦嘈杂入霄汉，美人侍晏黄金台。  
羽觞行歌欢未足，燕姬成行列红玉。  
梁王半醉起更衣，夜按玉箫亲度曲。  
曲终举袂俱争妍，拜舞樽前称万年，  
三山玉女朝群仙。当时弄玉飞上天，  
至今台下草成烟。  

赵师秀　春晚即事  
一身来作吏，白日算徒劳。  
尘土侵衣重，年光如鬓牢。  
春深禽语改，溪落岸沙高。  
柳下垂钓者，吾今愧尔曹。  

赵师秀　次韵赵正字蟹  
嗔尔横行为多足，割尔两螯如割玉。  
怜尔有甲不自卫，评尔一身黄胜肉。  
吴江十月天霜寒，吴人微尔不举餐。  
萑蒲勿讶束尔急，与虎争强能上山。  

赵师秀　翠岩寺  
石岩看不见，翠色自重重。  
春雨生松叶，山风响铁钟。  
碑顽工费墨，草嫩绿添茸。  
住院吴僧老，相迎忆旧逢。  

赵师秀　答徐灵渊  
弊庐补葺虽劳力，且得幽闲住此身。  
旧友误称吟笔长，诸亲争笑罢官贫。  
近檐竹密妨巢雀，当户花疏见路人。  
所虑久晴田事废，今闻高下雨皆匀。  

赵师秀　答叶司理  
寂寞坐高斋，兵来与讯偕。  
喜看君字画，癯似我形骸。  
颇欲徵陈作，遥知动远怀。  
梦魂思一遇，风雨暗长淮。  

赵师秀　答曾景建  
爱重吟来句，和经一处安。  
亦知将作佛，何讶不为官。  
楚塞烽烟静，淮波柳絮残。  
疑根深未指，欲往愧飞翰。  

赵师秀　大慈道  
青苔生满路，人迹至应稀。  
小寺鸣钟晚，深林透日微。  
野花春后发，山鸟涧中飞。  
或有相逢者，多因采药归。  

赵师秀　大龙湫  
一派落虚空，如何画得同。  
高风吹作雨，低日射成虹。  
西域书曾说，先朝路始通。  
或言龙已去，幽处别为宫。  

赵师秀　德安道中  
餐馀行数步，稍觉一身和。  
蚕月人家闭，春山瀑布多。  
莺啼声出树，花落片随波。  
前路东林近，惭因捧檄过。  

赵师秀　德安道中  
峰头不住起云烟，野水纵横尽入田。  
定是人家蚕事末，道傍桑叶小如钱。  

赵师秀　杜鹃  
三月江头花正开，啼教花片委青苔。  
若嫌此地非君土，今度归时莫要来。  

赵师秀　多景楼晚望  
落日栏干与雁平，往来疑有旧英灵。  
潮生海口微茫白，麦秀淮南迤逦青。  
远贾泊舟趋地利，老僧指畒说州形。  
残风忽送吹营角，声引边愁不可听。  

赵师秀　访韩仲止不遇题涧上  
隔涧竹扉深，苍童引客寻。  
虽然乖昭语，犹得见园林。  
野蔓时妨步，山蝉亦好吟。  
石根泉数斗，清冷应人心。  

赵师秀　奉赋朱新父足庵  
人欲难穷极，于中觉者稀。  
但令无过分，何处有危机。  
长日书千册，清风竹一园。  
东南坤势阙，子计不为非。  

赵师秀　扶栏  
强起扶栏立，新寒陡见侵。  
钟声诸寺晓，柳荫半池阴。  
病久方凭艾，贫深或梦金。  
湖边好风日，孤负几登临。  

赵师秀　抚栏  
抚栏惊岁月，久住欲如何。  
水国花开早，春城人上多。  
病令诗懒作，闲喜客频过。  
听说边头事，时贤策在和。  

赵师秀　葛翁小阁  
树色对疏棂，横陈一片清。  
微风杨叶下，斜日竹稍明。  
此老无尘事，双姝亦道情。  
客来怜素壁，题句不题名。  

赵师秀　姑苏台作  
何人可与话登临，徒倚危栏日又沈。  
千古苍茫青史梦，一年迢递故乡心。  
天无雨雪梅花早，地有波涛雁影深。  
为是夫差旧台榭，愁来不敢越人吟。  

赵师秀　孤山寒食  
二月芳菲在水边，旅人消困亦随缘。  
晴舒蝶翅初匀粉，雨压杨花未放绵。  
有句自题闲处壁，无钱难买贵时船。  
最怜隐者高眠地，日春风是筦弦。  

赵师秀　官舍初
为宅傍城墙，先求夏日凉。  
凿池容众水，栽竹断斜阳。  
官是三年满，身无一事忙。  
不知何补报，安坐恐难当。  

赵师秀　官田之集翁聘君失期陈伯寿赋诗率尔次韵  
好水不厌阔，好风不厌凉。  
况有十顷荷，荷风媚波光。  
主人昔谓余，此境不可忘。  
举觞集群英，期以朝未央。  
清欢遣丝竹，善谑停优倡。  
快若鱼脱网，适比鸳在梁。  
搴芳衣履湿，饮渌肌骨香。  
操觚赋相联，妙续楚九章。  
苦吟堕饥蝉，嵀§咏发轻簧。  
常胜或倒戈，突出或擅场。  
或峙而遽蹴，或抑而载扬。  
所欠独巨翁，不使人意强。  
孱衲尔何为，竭飒立在傍。  
有间众稍默谈辩忽汪洋。夕风亦损荷，  
万事付叵量。  

赵师秀　龟峰寺  
石路入青莲，来游出偶然。  
峰高秋月射，岩裂野烟穿。  
萤冷粘棕上，僧闲坐井边。  
虚堂留一宿，宛似雁山眠。  

赵师秀　贵溪夜泊寄赵昌甫  
蓍草占秋动，蓬秋早得归。  
本非为事迫，不欲兴心违。  
波净孤萤度，宵凉数叶飞。  
远怀高卧者，微月闭松扉。  

赵师秀　过弋阳  
三月三番过弋阳，吾生辛苦莫思量。  
磨圆滩石几年浪，丹尽江枫昨夜霜。  
已算中途当度腊，更怜抵舍未为乡。  
高眠旧有山中约，只欠青骡道十方。  

赵师秀　壕上  
远近人家住，过桥路尽通。  
野田行瘦马，浅渚聚群鸿。  
地静微泉响，天寒落日红。  
若非身作吏，不道是城中。  

赵师秀　和鲍县尉  
留僧秋阁上，身自伴僧闲。  
潄齿临寒水，焚香对远山。  
野禽偷果去，童子借经还。  
馀兴成诗句，高题屋柱间。  

赵师秀　和陈水云湖庄韵  
粼粼水增波，叠叠云弄影。  
昔夸春径妍，今爱秋塘静。  
芳筵集宾彦，清宴除艳靓。  
时当新雨馀，苍翠献林岭。  
既忻冲抱舒，复快远目骋。  
仰嘉钟鼎人，而乃眷箕颍。  
深营察高趣，雅咏发沉景。  
独使和者难，一夕愁欲瘿。  

赵师秀　和人韵赠北山僧  
又得相逢闲寺里，凡人多笑太无营。  
谁知见事心先懒，未说寻幽足已轻。  
二月春风添树色，一山夜雨失泉声。  
谢师更作重眠约，来往云消两日晴。  

赵师秀　和朱子发韵兼简青龙诸友二首  
巷南与巷北，相去路无多。  
以我常孤坐，劳君数见过。  
望山嫌夕霭，听雨想春波。  
稍俟晴明日，相携一醉歌。  

赵师秀　和朱子发韵兼简青龙诸友二首  
虽说京华住，西湖岂不清。  
病多妨野兴，贫甚损诗情。  
插柳观春意，粘碑隔市声。  
松江几闲客，日夕听波鸣。  

赵师秀　后哀  
交交谷鸟哀，郁郁涧松折。  
山民无还期，春物失怡悦。  
平生感斯人，难以常理说。  
共智己则愚，忽巧众亦拙。  
芳名信可垂，在世何寂灭。  
含恓为卜兆，窀穸利兹月。  
行当宿草生，当使我泪歇。  
未知百年后，谁复耕此穴。  
寄言苦吟者，勿弃摄生诀。  

赵师秀　会景轩  
此中非一景，欲状固难名。  
江近秋阴早，山多晓气清。  
断云分树泊，饥鹤下田行。  
别拟深更至，虚空看月明。  

赵师秀　会宿再送子野  
又承出郭到贫家，一度分携鬓易华。  
自说印书春可寄，独惭阙酒夜难赊。  
眠迟古鼎销残火，吟苦寒缸落细花。  
羸病不能亲送别，梦魂先立渡头沙。  

赵师秀　寄茅山温尊师  
几度题诗寄入山，不知何处处书看。  
莓苔石上秋吟远，星斗坛中夜拜寒。  
鹤改新名呼未至，碑逢断刻打应难。  
忆师每欲寻师去，芝术栽成自可餐。  

赵师秀　寄新吴友人  
每于楼上立，远远望新吴。  
春至山疑长，江空雨似无。  
怀才人尽爱，多病体常癯。  
若治东游策，舟行与子俱。  

赵师秀　寄徐丞  
病不窥园经一月，更无人迹损青苔。  
池禽引子衡鱼去，野蔓开花上竹来。  
亦欲鬓毛休似雪，争如丹汞只为灰。  
秋风昨夜吹寒雨，有梦南游到海回。  

赵师秀　寄徐县丞  
自尔为官去，吾扉亦返关。  
池成逢夜雨，篱坏出秋山。  
岁事登禾稼，朝纲去草菅。  
题书寄漳水，专俟好诗还。  

赵师秀　寄薛景石  
虚窗风飒然，独卧听残蝉。  
家务贫多阙，诗篇老渐圆。  
清秋添一月，故里别三年。  
最忆君门首，黄花匝野泉。  

赵师秀　寄赵昌父  
逃名逃未得，几载住章泉。  
便使重承诏，多应不议边。  
高风时所击，新集世方传。  
忆就江楼别，雪晴江月圆。  

赵师秀　寄赵楚州  
承明虽妙古云劳，小借临边却自豪。  
韩信所封兵尚劲，刘伶曾住酒应高。  
牵来宝马通言语，放去雕弓落羽毛。  
别有异时人忆处，万株杨柳绿春壕。  

赵师秀　简孙正字  
空斋兀兀难消日，况入中年睡亦疏。  
洗釜煮蔬留客饭，卷帘移菊看人锄。  
秋衣因病全更衲，晓鬓迎寒半脱梳。  
多谢贵交芸阁里，许令随意借官书。  

赵师秀　简同行翁灵舒  
久晴滩碛众，舟楫后先行。  
终日不相见，与君如各程。  
水禽多雪色，野笛忽秋声。  
必有新成句，溪流合让清。  

赵师秀　借居湖上  
出仕归来贫似旧，借园偶近画桥居。  
纵观不用春携酒，清坐何妨夜读书。  
港小只通闲客棹，树低多碍故人车。  
向时城里缘尘土，久欲湖边住岁馀。  

赵师秀　进贤道中  
半月逢梅雨，初晴客意消。  
莺声临野水，松影卧新苗。  
少憩休舆卒，闲行过板桥。  
平生无饮分，空愧酒旗招。  

赵师秀　缙云县宿  
亲知因别久，具酒劳经过。  
古邑居人少，春寒入夜多。  
雨香仙地药，烛动石桥波。  
稍觉离家远，乡音一半讹。  

赵师秀　京华病后  
久在京华损道心，故人谁与念升沈。  
春楼卧病燕相伴，湖寺题诗僧为吟。  
三月不逢家信至，一茎新有鬓丝侵。  
早知谏猎非时节，只在山中自养金。  

赵师秀　敬谢章泉赵昌甫二十韵  
耆旧半凋落，在者如晨星。  
与翁别豫章，十见草木青。  
人生几堪别，梦寐生羽翎。  
迢迢玉溪波，近昨尝再经。  
携家事多难，所至那得停。  
山中空望来，日夕不掩扃。  
岂独负兹约，尺书亦沈冥。  
逢人问消息，但喜言康宁。  
堕来两卷什，一以慰飘零。  
感此故意弘，不我迹以形。  
文章出晚岁，字画犹壮龄。  
诵之西湖滨，惊动孤山灵。  
翁卷游崆峒，一已烦邮铃。  
幸翁良未衰，吾党存典刑。  
遥闻曾入郛，谅为韩与丁。  
郡斋待且久，几宿涧上亭。  
今春少晴时，涧水应泠泠。  
归来安稳否，董风入林坰。  
愿言爱玉骨，逍遥卧殊庭。  
会面虽未期，忽聚江湖萍。  

赵师秀　九客一羽衣泛舟分韵得尊字就送朱几仲  
人生苦形役，不定如车辕。  
况各异乡井，忽此同酒尊。  
此尊岂易同，意乃有数存。  
西湖雪未成，两山翠相奔。  
山根日照树，花放林逋村。  
野馔具蘼藿，一饱厌百飧。  
有客何多髯，吐气邻芳荪。  
慷慨念时事，所惜智者昏。  
砭疗匪无术，讳疾何由论。  
北望徒太息，归欤寻故园。  
哆然黄冠师，笑请子勿喧。  
东南守太乙，此宿福所屯。  
吾子且饮酒，酒冷为子温。  

赵师秀　句  
恨不坐通宵。  

赵师秀　句  
一瓶茶外无祗待，同上西楼看晚山。  

赵师秀　句  
病与西湖绝半年。  

赵师秀　句  
地僻传闻新事少，路遥牵率故人多。  

赵师秀　句  
教人知遁甲，笑客问勾庚。  

赵师秀　句  
石畔长来枝易老，竹间瘦得萼全清。  

赵师秀　句  
况多秋藓色。  

赵师秀　句  
路曲不隈一径通。  

赵师秀　句  
闻见随时入品题。  

赵师秀　筠州郡庠山亭  
一来高处望，远近尽秋容。  
秀气归才子，清风属钓翁。  
溪晴分别港，山阙见他峰。  
独慢慢凉宵月，无因宿此中。  

赵师秀　哭徐玑五首  
君早抱奇质，获与有道亲。  
微官漫不遇，泊然安贱贫。  
心夷语自秀，一洗世士陈。  
使其养以年，鲍谢焉足邻。  

赵师秀　哭徐玑五首  
昔吾与君游，嫌疏不嫌数。  
自为贫窭驱，十载九离索。  
前年会京都，朂我返林薄。  
吾贫未得归，君死不可作。  

赵师秀　哭徐玑五首  
思君气实充，不与短折类。  
血死匪无由，恐是服椒罪。  
君于药自深，何独此乎昧。  
岂不闻仙人，饵菖得千岁。  

赵师秀　哭徐玑五首  
平生于所学，常若丧其敏。  
临池书未成，池水黑已尽。  
传来叶岭帖，遂与兰亭近。  
凡兹究极功，亦足损肝肾。  

赵师秀　哭徐玑五首  
道晖爱江蓠，吾子思单老。  
生念死不灭，应会沅湘道。  
空山独灵舒，闭户守枯槁。  
风雪将岁阑，凋零此怀抱。  

赵师秀　冷泉夜坐  
众境碧沈沈，前峰月正临。  
楼钟晴听响，池水夜观深。  
清净非人世，虚空是佛心。  
却寻来处宿，风起古松林。  

赵师秀　栗禁  
宵长非一梦，欲记已迷茫。  
照镜枯于腊，梳头落似霜。  
病疴如退愈，贫屡又商量。  
所嗜惟崖栗，今年不敢尝。  

赵师秀　林逋墓下  
梅花千树白，不是旧时村。  
倾我酤来酒，酹君仙去魂。  
短碑藤倚蔓，空冢竹行根。  
犹有归来鹤，清时欲与论。  

赵师秀　灵山阁见二徐友旧题句  
一面见溪水，三边皆翠微。  
晚来虚槛外，秋近白云飞。  
重至恰身老，同吟感客非。  
灵山自如画，依旧隔斜晖。  

赵师秀　灵岩  
忽有千岩聚，禅宫得土悭。  
古来云是海，天下别无山。  
久立增寒思，初看损壮颜。  
曾闻斤石剥，夜落半空间。  

赵师秀　刘隐君山居  
嫌在城中住，全家入翠微。  
开松通月过，接竹引泉归。  
虑淡头无白，诗清貌不肥。  
必无车马至，犹掩向岩扉。  

赵师秀　柳下书斋  
转曲认幽栖，斋名壁上题。  
柳遮船步水，草出瓦沟泥。  
养静抛书册，销闲倚杖藜。  
谁知凤城外，宛是武陵溪。  

赵师秀　楼上  
晓雨微微洒物华，牵牛初发傍墙花。  
数声野鹤无寻处，只在楼西有竹家。  

赵师秀　卢申之载酒舟中分韵得明字  
闲人闲处住，载酒荷高情。  
小舍宁容客，同舟却向城。  
弄花忘昼暑，忧谷念秋晴。  
归路虽无月，银河亦自明。  

赵师秀　暮春书怀寄翁十  
帝里逢春雨不乾，才晴数日又春还。  
桐华半落官河水，榆叶全遮客舍山。  
未悔阔疏令事去，最怜乏绝坏身闲。  
菖蒲九节今堪采，思尔逍遥涧谷间。  

赵师秀　千日  
千日方过半，何因便得还。  
就令凡事易，不及一身闲。  
种术怜官地，登城忆自山。  
苦吟无爱者，写在户庭间。  

赵师秀　秋屏作  
凡有栏干处，秋来遍往还。  
就中惟此地，全得见西山。  
雁落遥沙小，人登废垒闲。  
因怜一州景，皆在夕阳间。  

赵师秀　秋日偶书  
官事何曾晓，闲名苦要签。  
大书公吏恐，直语众人嫌。  
俸少贫如故，医慵病却添。  
秋风墙下菊，相对忆陶潜。  

赵师秀　秋日游栖霞庵  
乘兴入孤村，神凝秋水间。  
菊开嫌径小，荷尽觉池宽。  
林影悬崖屋，钟声何处山。  
清游殊未倦，初月照松关。  

赵师秀　秋色  
幽人爱秋色，只为属吟情。  
一片叶初落，数联诗已清。  
瘦便藤杖细，凉觉葛衣轻。  
门外萧萧径，今年菊自生。  

赵师秀　秋夜偶书  
此生谩与蠹鱼同，白发难收纸上功。  
辅嗣易行无汉学，玄晖诗变有唐风。  
夜长灯烬挑频落，秋老虫声听不穷。  
多少故人天禄贵，犹将寂寞叹扬雄。  

赵师秀　润陂山上作  
一山大半皆槠叶，绝顶闲寻得轻微。  
无日谩劳携纸扇，有风犹怯去绵衣。  
野花可爱移难活，啼鸟多情望即飞。  
惟与寺僧居渐熟，煮花深院待人归。  

赵师秀　山路怀翁卷  
困尝苦茗不论杯，天气才晴又有雷。  
寂寞小亭看草坐，晚风时复堕青梅。  

赵师秀　山路怀翁卷  
幽溪晓无雨，野竹叶自湿。  
涓涓北流泉，风吹落花入。  
不见苦吟人，芳思将谁拾。  

赵师秀　沈洞主  
案上阴符卷，应逢骊母传。  
无言过永日，不食度终年。  
云覆烧丹灶，花浮洗药泉。  
时闻有玄虎，来礼洞门前。  

赵师秀　诗二首  
邑事多商榷，惟诗未暇论。  
母慈催扇枕，父老欲攀辕。  
三年非一事，知尽爱人心。  

赵师秀　诗二首  
满任添新发，还家带旧琴。  
鹊声先棹去，柳色到都深。  
即日应冠豸，凭共记得沈。  

赵师秀　十里  
乌纱巾上是黄尘，落日荒原更恐人。  
竹里怪禽啼似鬼，道傍枯木祭为神。  
亦知远役能添老，无柰高眠不救贫。  
此地到城惟十里，明朝难得自由身。  

赵师秀　石门僧  
石门幽绝甚，独有一禅僧。  
寺废馀钟在，房高过客登。  
山蜂成苦蜜，崖溜结空冰。  
如此冬寒月，他人住岂能。  

赵师秀　石门寺  
寺外山偕石，门因凿石开。  
野花黄类菊，寒笋绿黏苔。  
官为看田至，僧方乞食回。  
一双檐际鸽，空觑出生台。  

赵师秀　示五峰僧  
峰形如掌翠相环，头白山僧引客看。  
积叶坏来泥径滑，斜阳移去石桥寒。  
近闻瀑布寻还远，易得菖蒲采极难。  
分我一峰于此住，与师相聚愿辞官。  

赵师秀　书李氏园亭  
坐久思行步，因而上野亭。  
日兼梅雨落，山接稻田青。  
何术销终讼，连朝役瘦形。  
早知还走俗，不用学通经。  

赵师秀　数日  
数日秋风欺病夫，尽吹黄叶下庭芜。  
林疏放得遥山出，又被云遮一半无。  

赵师秀　水际  
水际移居晚，薰风绿满汀。  
密萍妨下钓，高柳碍观星。  
忙是僧相过，闲惟雨可听。  
寻思非久计，终忆自柴扃。  

赵师秀　送邓汉卿  
我亦将归者，先行极羡君。  
惟因交已久，颇觉意难分。  
江满帆侵树，山高烧入云。  
他年有书札，彼此访耕耘。  

赵师秀　送古壶与人  
小壶纯素无文采，验是殷商物至今。  
损处怕教凡手触，铸时应有吉星临。  
久藏厚土金声尽，微贮清泉翠色深。  
持赠高人安几席，为勾古意入新吟。  

赵师秀　送黄叔向谒杨伯子  
尝闻事将坛，何得复儒冠。  
口诵新诗句，身呈旧箭瘢。  
赏因贫未受，愁拟醉相宽。  
当伏湖州牧，应怜志士寒。  

赵师秀　送辉上人再住空相  
忽然闻受请，铁锡指秋风。  
寺在寒城里，州居野水中。  
生缘抛未尽，旧讲续应终。  
不用相寻别，浮云去住同。  

赵师秀　送蒋节推赴岳阳  
君山那可上，四面是层波。  
此地风烟古，前人赋咏多。  
征帆冲雁字，官舍近渔歌。  
况尔修真者，回仙必见过。  

赵师秀　送倪道士之庐山  
近方辞地肺，本自住天台。  
有鹤相同出，无云作伴回。  
道房随处借，诗板逐时开。  
又说庐山去，闲看瀑布来。  

赵师秀　送潘景参赴利路帐干  
蜀道如天远，携家难计程。  
不从三峡过，免听几猿声。  
戌密野花少，栈虚山雨鸣。  
同年同寂寞，此去子成名。  

赵师秀　送沈庄可  
清事贫人占，斯言恐是虚。  
与花方作谱，为米又持书。  
时节寒相近，山林拙未除。  
西江波浪急，送子一愁予。  

赵师秀　送奭上人抄化  
冒寒独向何方去，为建灵山阁未能。  
诗卷带呈看疏客，药炉留借共房僧。  
夕阳岸上行枯叶，瀑布岩前听拆冰。  
事到有缘随处应，回来金碧入云层。  

赵师秀　送汤千  
能文兼悟性，前是惠休身。  
为选来京邑，因吟访野人。  
所居才隔水，不见忽经旬。  
何事云归速，儒官拜敕新。  

赵师秀　送汤主簿  
扶起阶前菊，秋霖苦未休。  
更逢千里别，早白一年头。  
客借程文看，儿分赐服收。  
还家有新兴，佳句入书邮。  

赵师秀　送翁卷入山  
已送山民归旧庐，子今复去我何如。  
渐成老大难为别，早占清闲未是疏。  
小雨半畦春种药，寒灯一盏夜修书。  
有人来问陶贞白，说与华阳何处居。  

赵师秀　送谢耘之无为  
双旌虽有旧，道路亦劳形。  
不用携书尺，惟当带酒瓶。  
柘空淮茧白，梅近楚秧青。  
尔以亲为请，仁人岂厌听。  

赵师秀　送徐道晖游湘水  
春尽雨霏霏，春寒犹在衣。  
人寻香草去，雁背远峰归。  
潇水添湘阔，唐碑入宋稀。  
应知名与姓，题写遍岩扉。  

赵师秀　送徐玑赴永州掾  
二水鸿飞外，君今问去程。  
家贫难择宦，身远易成名。  
入署梅花落，过汀蕙草生。  
莫因饶楚思，词体失和平。  

赵师秀　送薛子舒赴华亭船官  
竹笼盛书去，遥知官事闲。  
水程春有雨，海岸晓无山。  
奥理渐摩后，清名护养间。  
坐曹观剡木，意与易相关。  

赵师秀　送赵判官  
三岁连华幕，何曾仕者同。  
开墙通野客，分树借江鸿。  
与世如无味，于民自有功。  
神仙今已近，不畏引帆风。  

赵师秀　送真直院出使江东  
一节铸黄金，翩然别禁林。  
几于言事日，已作去朝心。  
有识愁虽结，无惭喜自深。  
江边瞻使者，谁不敬曾参。  

赵师秀　送周端常之建讲学  
高名闻已久，方策有文雕。  
接得诗人信，知从谏议招。  
住遥劳枉刺，去速恨移桡。  
何处逢黄菊，秋风故六朝。  

赵师秀　宿国清  
残灯吹了闭禅关，风约孤萤落砌间。  
本为饮茶妨睡早，强寻诗句拟寒山。  

赵师秀　宿徐灵晖山舍  
分坐桥边石，同归原上村。  
窥灯禽出树，闻语仆开门。  
雪后挑蔬洁，更深贳酒浑。  
极知高卧久，吾贱不能伦。  

赵师秀　太平山读书寄城中诸友  
野人无别事，故得坐空林。  
黄卷还铺日，青莲未悟心。  
铎音山殿静，萤影石池深。  
不敢邀芳屣，因闲傥一寻。  

赵师秀　桃花寺  
旧有桃花树，人呼寺故云。  
石幽秋鹭上，滩远夜僧闻。  
汲井连黄叶，登台散白云。  
烧丹勾漏令，无处不逢君。  

赵师秀　题方兴化茔舍  
使君如玉不雕镌，可惜埋藏已十年。  
佳兆昔令人入梦，遗经今有子能传。  
紫藤附暖应生地，苍柏凌空欲到天。  
要识德源无尽处，一池清甚发渊泉。  

赵师秀　题方兴化茔舍  
晴檐方听夜淋浪，晚送儒臣别建章。  
但欲有言扶国是，不嫌无计作身防。  
轻舟过处猿频断，旧宅开时菊正黄。  
心事对床应细语，得归如此亦何妨。  

赵师秀　题四壁观□道士诗卷  
一观桃花红似锦，两堤杨柳绿于云。  
游人只是游晴昼，烟雨朝昏尽属君。  

赵师秀　停帆  
舟过梢人屋，停帆去未能。  
野梅皆是刺，滩水不为冰。  
里数讹难准，官称俗可憎。  
欲登岩石坐，有吏复无朋。  

赵师秀　桐柏观  
山深地忽平，缥缈见殊庭。  
瀑近春风湿，松多晓日青。  
石坛遗鹳羽，粉壁剥龙形。  
道士玉灵宝，轻强满百龄。  

赵师秀　万年寺  
万年山木有千年，石路阴深到缭垣。  
几片云闲谁是主，一条流水不知源。  
土栽芍药尤胜木，僧说猕猴极畏猿。  
夜半空堂诸境寂，微闻钟梵亦成喧。  

赵师秀　无言师还道院求诗  
师已无言矣，今吾何所云。  
惟知佛照子，曾管雁山云。  
天下闲为宝，人间热似焚。  
筠州郡斋近，安坐过秋分。  

赵师秀　午困  
午困因书又见寻，自添茶鼎候微吟。  
病身未觉春风暖，柳色无端日日夜。  

赵师秀　喜徐道晖至  
嗜茶身益瘦，兼恐欲通仙。  
近作诗全少，闲成画亦传。  
潇江风雪渡，岳石姓名镌。  
自接来消息，朝朝问客船。  

赵师秀　小舟  
小舟随处去，幽意日相亲。  
野草胜荷叶，轻鸥似逸人。  
闲思此湖水，曾洗几京尘。  
甚欲营渔屋，空虚未有因。  

赵师秀　谢耕道犁春图  
春雨年年有，良田岁负无。  
何因将此事，须要画为图。  
野水寒初退，平林绿半敷。  
长谣谢沮溺，未必子知吾。  

赵师秀　信州草衣寺  
芙蕖四五枝，寂寞在空池。  
难见草衣士，空看宴坐碑。  
香烟思盛日，诗句记游时。  
欲问台中鹤，长松自不知。  

赵师秀　徐灵晖挽词  
在生贫不害，早丧可嗟吁。  
天下黄金有，人间好句无。  
魂应湘水去，名与浪仙俱。  
平日惟耽茗，坟前种几株。  

赵师秀　徐孺子宅  
今识高眠处，沧波是切邻。  
已知难即鹿，惟有独潜鳞。  
草长过荷叶，藤深失树身。  
闲思昔微子，犹自得称仁。  

赵师秀　徐侍郎挽词  
少赞经纶业，周家已卜年。  
谤兴无白日，心在有青天。  
迁谪还迎母，囏危复用贤。  
未令吾道泰，星殒灌城边。  

赵师秀　徐先辈挽词  
岂谓声名早，番成不遇非。  
赋曾天子见，诗有世人知。  
忽种松三尺，终乖桂一枝。  
幽芳谁与志，御史念壎箎。  

赵师秀　薛氏瓜庐  
不作封侯念，悠然远世纷。  
惟应种瓜事，犹被读书分。  
野水多于地，春山半是云。  
吾生嫌已老，学圃未如君。  

赵师秀　延禧观  
寂寞古仙宫，松林常有风。  
鹤毛兼叶下，井气与云同。  
背日苔砖紫，多年粉壁红。  
相传陶县令，曾住此山中。  

赵师秀　严州潇洒亭  
高榭出禅关，人家向下看。  
千峰春隔雾，数里夜闻滩。  
偶至因成宿，前游亦值寒。  
州人多有咏，何不见方干。  

赵师秀　岩居僧  
开扉在石层，尽日少人登。  
一鸟过寒木，数花摇翠藤。  
茗煎冰下水，香炷佛前灯。  
吾亦逃名者，何因似此僧。  

赵师秀　雁荡宝冠寺  
行向石栏立，清寒不可云。  
流来桥下水，半是洞中云。  
欲住逢年尽，因吟过夜分。  
荡阴当绝顶，一雁未曾闻。  

赵师秀　杨柳塘寄徐照  
因贫为远别，已是十三程。  
尽日行山色，逢人问地名。  
近书无便寄，新句与谁评。  
想尔寒宵雨，思予亦梦成。  

赵师秀　叶侍郎送红芍药  
雕栏迎夏发奇葩，不拟分来野客家。  
自洗铜瓶插欹侧，暂令书卷识奢华。  
旧游尚忆扬州梦，丽句难同谢杋夸。  
应被花嗔少风味，午窗相对一杯茶。  

赵师秀　夜宿江浦闻元八改官寄此  
君游丹陛已三迁，我泛沧浪亦二年。  
剑佩晓趋双凤阙，烟波夜宿一渔船。  
交亲尽在青云上，乡曲都抛白日边。  
若报生涯应笑杀，结茆栽芋种畲田。  

赵师秀　一真姑  
忽然能不食，饮水度中年。  
此事知难伪，令人信有仙。  
形容无血色，衣服有香烟。  
听说瑶池路，犹如在目前。  

赵师秀　移居谢友人见过  
凭得民居亦自清，病身于此寄飘零。  
笋从坏砌砖中出，山在雘家树上青。  
有井极甘便试茗，无花可插任空瓶。  
巷南巷北相知少，感尔诗人远扣扃。  

赵师秀　玉清夜归  
岩有未有桂花开，观里闲寻道士来。  
微雨过时松路黑，野萤飞出照青苔。  

赵师秀　约客  
黄梅时节家家雨，青草池塘处处蛙。  
有约不来过夜半，闲敲棋子落灯花。  

赵师秀　月夜怀徐照  
月色一庭深，迢遥千里心。  
湘江连底见，秋客与谁吟。  
寒入吹城角，光凝宿竹禽。  
亦知同不寝，难得梦相寻。  

赵师秀　再过吴松  
江边无处觅天随，又趁斜阳过渺瀰。  
远爱柳林霜后色，一如春至欲黄时。  

赵师秀　再游北山和韵  
或行或坐水边亭，处处春风户不扃。  
飞絮伴人衰鬓白，远山学我道衣青。  
迢遥更入烟霏去，仿佛如曾梦寐经。  
恐是前生林处士，晚年不饮至今醒。  

赵师秀　赠陈复道  
自惜今年发，新添一半华。  
只应如意事，不属苦吟家。  
忽暖天□雪，微香案有花。  
故人劳见念，相过教丹砂。  

赵师秀　赠陈宗之  
四围皆古今，永日坐中心。  
门对官河水，檐依绿树阴。  
每留名士饮，屡索老夫吟。  
最感书烧尽，时容借检寻。  

赵师秀　赠达西堂  
秋水数枝莲，在师房画这。  
固应通净理，不复念生缘。  
旧愿酬初满，灵方许尽传。  
闲询曾住寺，如梦已茫然。  

赵师秀　赠邓汉卿  
单独一身长不定，亦无书卷得相随。  
忙过人世当闲日，老遇朝廷用少时。  
冲雪自言行路苦，看松长恨买山迟。  
萧萧白发寒灯下，写就诗篇欲寄谁。  

赵师秀　赠孔道士  
生来还姓孔，何不戴儒冠。  
诗好逢人诵，琴清只自弹。  
访师行郡远，爱竹透庵寒。  
见说丹炉内，黄金化不难。  

赵师秀　赠汤巾  
黄金榜内人，枉刺忽相亲。  
怪得名差异，吟来句极新。  
独眠秋寺雨，罕踏帝城尘。  
何限高科客，因容不重身。  

赵师秀　赠易道士  
仙帔画霞雪，多年侍玉宸。  
古于庄子貌，贵似吕公身。  
诗好当开板，丹灵不化银。  
旧山新筑观，惟梦得归频。  

赵师秀　赠源长老归自湘中  
白发半头寒未剃，形容清瘦异于常。  
为人作画衣添黑，对客围棋爪甚长。  
不染世间如菡萏，只留胸次著潇湘。  
住山亦自年来懒，竹阁门前借一房。  

赵师秀　赠约老  
一径入深竹，数楹临古沟。  
更无人共住，极喜客来游。  
白发长垂领，新茶绿满瓯。  
自言门外寺，皆是老僧修。  

赵师秀　赠张亦  
一别无书信，相逢各老苍。  
山川烽外远，岁月梦中长。  
空橐盛诗草，单衣碗酒香。  
因言瀼溪宴，同忆旧时狂。  

赵师秀　赠张亦  
相逢楚泽中，语罢各西东。  
天下方无事，男儿未有功。  
边风吹面黑，市酒到肠空。  
早作归耕计，吾舟俟尔同。  

赵师秀　中了山作  
城郭经寒近佛生，偶来高顶作山行。  
竹房冷落无僧在，独倚阑干听晚莺。  

赵师秀　舟行寄翁十  
舟轻风色好，波面去迢迢。  
取尔诗重读，令吾病欲销。  
江禽停晚树，涧水入秋潮。  
已觉怀人极，分携始一朝。  

赵师训　诗一首  
庆元宰相事纷纷，说着令人暗断魂。  
好听当时刘弼语，分些官职乞平原。  

赵时　游石室  
假守圣朝多宰辅，纪题昔日尽名贤。  
我今始会由来意，此境栖迟本列仙。  

赵时儋　西禅饯董溪翁  
西浦风寒水自流，迢迢行李又归休。  
今宵古寺吟边酒，明日长江客里舟。  
溪路梅花催雪兴，旗亭竹色伴云愁。  
还家更为明时出，莫向渔矶老钓钩。  

赵时伐　种兰花  
深林瘦径傲朝昏，牙发消疏气骨存。  
九畹谁移炎海角，半庭新补冷云痕。  
圃翁认叶非漳种，墨客知花是楚魏。  
从此国香春不断，光风满地长儿孙。  

赵时焕　九日送客  
频来因送客，携酒访仙灵。  
归去成何事，重来愧此亭。  
天宽野水白，松润石崖青。  
倚杖思今古，寒鸥落远汀。  

赵时焕　梅  
梅龙阅世今几春，皮毛剥破生苍鳞。  
通身苔藓云气湿，恰如初蜕离海滨。  
蜿蜒恍惚露半腹，花光补之难貌真。  
只恐天上行雨去，呼吸风雷惊世人。  

赵时焕　疏山  
雨到临川愧罔功，只凭心事对苍穹。  
江乡又喜今年熟，一笑归田作好冬。  

赵时焕　疏山  
重访招提恰六年，松风萝月故依然。  
世间万事都休问，燕坐看山是好禅。  

赵时瓈　题陈少阳先生上书稿后  
胡马昔长驱，高屋建瓴水。  
权奸误国家，和议甘骫骳。  
遂令九庙尊，冒没在棘枳。  
带甲百余万，一啸自披靡。  
堂堂谏议公，屹若颓波砥。  
叩阍斥时宰，不惜用一死。  
此死不足道，闻者自兴起。  
一木支大厦，於时不可尔。  
使早定大计，何物摩壁垒。  
可怜绍兴间，赙赠官其子。  
我得睹遗稿，感慨宁已矣。  
千载凛如生，作者书纸。  

赵时朴　黄塘岩  
平地有石室，玲珑户牖空。  
重门疑鬼凿，六月与天通。  
乳窦如滴雨，幡幢欲舞风。  
僧言岩下水，窈窕到骊宫。  

赵时清　挽赵秋晓  
诸老凋零不忍闻，奈何天又夺斯人。  
汉初贾谊曾前席，晋后渊明耻屈身。  
尚想醉归松路月，可堪梦断草池春。  
同宗闻讣尤伤感，老泪无多暗损神。  

赵时韶　芭蕉  
摇摇如扇叶，风颤午窗阴。  
素不生枝节，人皆见赤心。  

赵时韶　不须檀板与金樽  
醒来拍手倚雕栏，啜茗哦诗子细看。  
纵有浅斟低唱者，个别清意不相干。  

赵时韶　布谷  
社前社后雨纷纷，山北山南处处闻。  
田父不知墙壁字，此声便是劝农文。  

赵时韶　粉蝶如合断魂  
一自英台魄化时，生来长是宿营芳菲。  
伤心只欠含章梦，不得枝头作雪飞。  

赵时韶　蜂  
蜜成只解供樽俎，蜡就徒能照绮罗。  
堪叹汝生无受用，铣铣刺刺欲如何。  

赵时韶　浮来山  
秦鬼驱卯沙，聚结无苍翠。  
谁云海上移，能与潮浮至。  
洞嘘蛟黾腥，庙画风雷异。  
云母今有无，庶为仙药饵。  

赵时韶　浮山用平叔韵  
拦擞襟尘访梵宫，入门物色补陀踪。  
松虽未老曾留鹤，山不在高堪卧龙。  
案上楞岩寻旧跋，枕边纸被认新缝。  
客题不要纱宠壁，遮莫轻敲饭后钟。  

赵时韶　感梅  
清清白白天然态，皎皎翘翘玉立身。  
雪虐霜饕千万变，此花到底是全人。  

赵时韶　庚辰春疥西峰壁  
三五年时折桂来，也曾班底戴花回。  
而今四十还流落，却被人呼老秀才。  

赵时韶　庚辰春疥西峰壁  
山中亦有薇堪采，海上那无节可持。  
野老不知人事改，相逢犹话旧年时。  

赵时韶　古杭道中  
离家才是两三程，便觉片衣缀软尘。  
湖海相逢迂阔好，江山不厌往来频。  
溪鱼有孕羹偏美，村酒无灰味却真。  
纡辔小儿莫相笑，柴桑终不负头巾。  

赵时韶　縠波  
鲛人机轴巧，织出水晶宫。  
浣濯有新雨，卷舒无定风。  
晴岚轻染绿，斜日半浇红。  
渔父无端甚，轻舠截个中。  

赵时韶　枯树  
斧斤不死老苍虬，未肯甘心只麽休。  
尚未阿婆三五态，前时涂抹趁风流。  

赵时韶　恋梅  
月下敲推到夜深，情知未称惜花心。  
玉儿已死云英嫁，谁唱梅词伴我吟。  

赵时韶　林下  
山前山后雪漫漫，输与田夫野老看。  
驿路自知荆棘甚，一枝远赠故人难。  

赵时韶　落梅  
鹿胎点点上轻裘，脑片飘飘入宝篝。  
更向佳人妆额看，梅花到底也风流。  

赵时韶　梅答  
向背稀稠各自宜，荣枯开谢且随时。  
春风最是无凭据，到底真心不属伊。  

赵时韶　梅癖  
几度溪桥恋影香，冲风冒雨也思量。  
尽教人笑成梅癖，死不将诗到涤棠。  

赵时韶　梅债  
拟把吟篇倚阁休，见梅时复上心头。  
家贫寺免抨{朝月换攴}苦，诗债还添一段愁。  

赵时韶　梦梅  
梦醒春风笑一场，揽衣推枕起思量。  
草塘梦句有何好，梦到梅花字字香。  

赵时韶　木鱼用韵  
香积厨边想像中，俨然摇鬣出吴松。  
不随红蓼头钓，常逐者梨饭后钟。  
尘土几年成涸鲋，风波平地欲成龙。  
若教占作维祥梦。忧国书生亦愿丰。  

赵时韶　日梅  
红日移阴上粉墙，烘乾花底夜来霜。  
不须水月黄昏景，疏影风前午更香。  

赵时韶　扫苔有感  
阶前叠叠碧成团，微雨新来洗几番。  
猛省呼童都扫却，怕人地上作钱看。  

赵时韶　山园小梅得疏影横斜水清浅暗香浮动月黄十四诗  
寂寞篱边野水涯，三花雨蕊带春来。  
且图冷淡为生活，不傍门庭闹热开。  

赵时韶　山园小梅得疏影横斜水清浅暗香浮动月黄十四诗  
为有清癯骨相寒，月明时候正相关。  
本来面貌无尘俗，更向冰池自照看。  

赵时韶　山园小梅得疏影横斜水清浅暗香浮动月黄十四诗  
山前抹出连云树，窗外施来带月枝。  
数点塞鸿相伴好，一声羌笛不须吹。  

赵时韶　山园小梅得疏影横斜水清浅暗香浮动月黄十四诗  
一权倚竹偏宜雪，半树歌檐转怕风。  
客意不平花又拗，和愁挂在夕阳中。  

赵时韶　山园小梅得疏影横斜水清浅暗香浮动月黄十四诗  
春在枝头有浅深，疏疏冷冷小溪阴。  
好风一阵香如洗，明月三更影不沉。  

赵时韶　山园小梅得疏影横斜水清浅暗香浮动月黄十四诗  
繁华朽腐休相溷，冷淡幽闲大逼真。  
断得世间烟火气，前身恐是首阳人。  

赵时韶　山园小梅得疏影横斜水清浅暗香浮动月黄十四诗  
精神淡伫霜犹薄，肤貌参差发未温。  
试向南枝看春色，夜来缠着两三分。  

赵时韶　山园小梅得疏影横斜水清浅暗香浮动月黄十四诗  
万籁沉沉境寂寥。寻香不见过溪头。  
小奚摸索枝头笑，谁把明珠蓦地投。  

赵时韶　山园小梅得疏影横斜水清浅暗香浮动月黄十四诗  
气味风标见似人，群芳合让作先生。  
尽烧龙脑三千斛，不抵花心一点清。  

赵时韶　山园小梅得疏影横斜水清浅暗香浮动月黄十四诗  
小桥飘泊淡生涯，曾送清香入酒杯。  
疏影不随流水去，夜深和月过溪来。  

赵时韶　山园小梅得疏影横斜水清浅暗香浮动月黄十四诗  
一夜霜风吃紧吹，晓惊飞鸟蹴花枝。  
谁知窗外纷纷意，正是山阴雪下时。  

赵时韶　山园小梅得疏影横斜水清浅暗香浮动月黄十四诗  
花下朦胧作桂看，细评香影一般般。  
唤醒二十年前梦，依旧身游在广寒。  

赵时韶　山园小梅得疏影横斜水清浅暗香浮动月黄十四诗  
前山日落已棲鸦，老树差牙竹半遮。  
沙岸寒雪迷晚眺，祗疑金色界中花。  

赵时韶　山园小梅得疏影横斜水清浅暗香浮动月黄十四诗  
风雨潇潇日又曛，因香认得半溪云。  
平生不作朦胧事，立待明时折赠君。  

赵时韶　霜禽欲下先偷眼  
翠羽啁嘈农晓风，海仙时遣探险丛。  
徘徊睥睨知何意，怕干时人挟弹弓。  

赵时韶　叹梅  
梅花千古长如许，堪叹十年人事非。  
记得大平楼上醉，一枝和月插头归。  

赵时韶　文中子  
一脉斯文击大儒，干戈满地独诗书。  
南风有操无人识，身在汾亭心在虞。  

赵时韶　闻杜鹃  
雨过山山翠欲流，杜鹃要好莫啼休。  
锦城宫殿多烟草，枉与春风作对头。  

赵时韶　蚊雷  
朝来伏地悄无声，入夜轰轰屋底鸣。  
堪笑不能惊蛰户，空将胡蝶梦魂惊。  

赵时韶　问梅  
溪南千树雪纷纷，桥北才开一两分。  
汝是山林高洁者，如何到此也寒温。  

赵时韶　闲居感怀和屏山韵  
还我山林且买邻，荆榛不碍自由身。  
梅兄竹弟相依旧，李婢桃奴一任新。  
湖海到今无剑客，江山如作老诗人。  
不知尚父缘何事，白首投竿起渭滨。  

赵时韶　闲居书怀  
檐溜垂筹未收，一年乐事负春游。  
新添华发羞开镜，贪看青山懒下楼。  
天地至今多冈象，功名到底总蚍蜉。  
祗因知得清闲好，事大如山付醉休。  

赵时韶　新雨感应琴斋檐溜忽得双鱼  
詹流非沼非池躺，跃出双鱼亦自奇。  
不是县於庭上落，便因生出斧来去。  
听琴莫笑音非古，叶梦须知稔可期。  
谩说佩金佳谶在，陶腰似觉未消伊。  

赵时韶　寻梅  
春在溪桥第几家，槎牙老树竹篱遮。  
再三辨认枝头雪，万一无香恐未花。  

赵时韶　雁和彦山韵  
叫月声声到枕儿，稻粱虽饱岂能肥。  
夜深且傍潇湘宿，明日晴空万里飞。  

赵时韶　燕  
穷檐稳稳好巢成，莫向朱门附丽人。  
青杏屋梁虽好看，笙歌未必可安身。  

赵时韶　夜客  
候虫鸣砌冷萧萧，半点残灯瘵寂寥。  
桐叶軃秋黄不彻，那堪小雨学芭蕉。  

赵时韶　吟梅  
安得梅开向四时，骚人日日可吟诗。  
年来万事心都懒，只有吟梅兴未衰。  

赵时韶　永阳道中  
十年前此地，书剑记曾来。  
士说红鹰瓜，农夸白芋魁。  
溪浑鱼放子，林动雉惊媒。  
评品全人少，山坡独有梅。  

赵时韶　余出留远曾先生门墙因侍留耕先生座间出示有怀楼居仓使救荒之诗僭  
乾坤秀气孕三奇，勋人间有口碑。  
台近常阴遗法在，楼辉秋萼起人思。  
后先玉季金昆政，多少丹山碧水诗。  
世事荡来尚胶辮，赖君一手纷丝。  

赵时韶　云峰  
淡似衡山雾已开，浓如雨意黯阳台。  
黄错天际迷归鸟，错认林梢不下来。  

赵时韶　占尽风情向小园  
月下相逢当丽人，嫣然体态皎然身。  
谁知一角闲田地，包括乾坤不尽春。  

赵时韶　折梅  
行到颓墙与断桥，试和明月拗枝头。  
江南多少闲儿女，带着梅花便带愁。  

赵时韶　贽管竹楼  
天生贤佐福闽州，衮舄荧煌尚墨头。  
司马公留民可活，管夷吾在世何优。  
东南人物几华屋，今古乾坤一竹楼。  
三万卷书三尺剑，男儿事业要伊周。  

赵时韶　贽管竹楼  
我公自是活神明，皦日当空鬼魅惊，  
参辈虽多萧相少，跖徒自浊伯夷清。  
吴儿久借乾坤造，闽囝重逢父母生。  
胜说谦尊能下士，青门还念种瓜平。  

赵时韶　竹夫人  
玉骨冰肌夏月凉，更无人妒得专房。  
醉翁爱作身边伴，只恐西风又隔休。  

赵时粟　武夷  
千古武夷山，来寻九转丹。  
云封拜章石，月洗步虚坛。  
白玉何劳煮，丹霞自可餐。  
未穷溪九曲，赖有画图看。  

赵时习　题姚雪蓬骑牛像  
骑牛无笠又无簑，断陇横冈到处过。  
暖日暄风不常有，前村雨暗却如何。  

赵时远　四景诗和孙佥判颖叔韵　禅院风荷  
荷风细细晚生凉，暑气絪縜入座香。  
饮尽碧筒人笑语，花边惊起睡鸳鸯。  

赵时远　四景诗和孙佥判颖叔韵　荻塘柳影  
午天云淡日迟迟，水面长条带影垂。  
不是纤腰浑不定，自缘无力受风吹。  

赵时远　四景诗和孙佥判颖叔韵　平湖秋月  
楼台两岸枕长流，落日行人竞檥舟。  
清夜湖光平似镜，冰轮冷浸玉壶秋。  

赵时远　四景诗和孙佥判颖叔韵　仙矶晴雪  
敛尽同云放日晖，寒光凛凛透重衣。  
扁舟清晓寻溪转，仿佛王猷访戴归。  

赵时远　莺脰湖  
莺去湖存事渺茫，梵宫占断水云乡。  
四围烟树浪涛阔，六月桥亭风露凉。  
远近征帆归别浦，高低渔网挂斜阳。  
翠微深处一声笛，惊起眠沙鸥鹭行。  

赵史君　万松岭  
清溪狭径小桥东，春入桃花处处同。  
我为日长无一事，偶然来此听松风。  

赵士礽　和张叔夏梅岭  
闻道西山尽是梅，暂陪高兴酌金罍。  
衰颜白发旋老矣，脱帽簪花亦放哉。  
籍草为茵方醉睡，落英扑面又衔杯。  
须臾月照吉堆雪，故使朱轮倒载回。  

赵士礽　和张叔夏梅岭  
一岭江梅烂漫芳，追陪杖屦兴偏长。  
山幽日转移疏影，人静风回度暗香。  
从尔轻肥多宴赏，嗟予清健对时康。  
他年自许调金鼎，绝味应当献帝王。  

赵士礽　游报恩寺  
绿暗红稀日渐长，追游不觉至云房。  
庭前密菊花铺锦，竹外娇莺语转簧。  
把盏自能忘得失，围棋何必较低昂。  
篮舆款曲归来晚，满路清风拂面凉。  

赵士礽　赠申孝子  
铅山乃灵山，号为七宝库。  
有时地爱宝，人杰时一付。  
礼围较文章，发为性仁赋。  
盛美固不绝，且作忠孝路。  
时凶资贼多，炽焰不容捕。  
长驱斩关来，提挥远相诉。  
申生本医家，首冲众贼怒。  
有子趋而前，悲泣湿衣袧。  
愿代父这死，三万色不怖。  
贼曰汝子孝，解衣衬血污。  
以此两全生，父子欢如故。  
何不上明君，青旌当金铸。  

赵士掞　登天清阁  
夕阳低尽已西红，百尺楼高万里风。  
白发年年何处得，只应多在倚栏中。  

赵士宇　游虎丘  
脱身到泉石，钓具一篷舟。  
涧险松筠合，山深宫殿秋。  
角巾可投檄，尊酒且浇愁。  
甚愧阮宣子，青钱挂杖头。  

赵世昌　句  
一条横载红尘断，几曲遥通紫禁深。  

赵世昌　句  
绿珠楼下堪惆怅，宋玉墙头又别离。  

赵世长　句  
玉清仙子下云达。  

赵世长　句  
莫恨东风翦拂迟。  

赵世长　送张无梦归天台  
琼台卜幽隐，金液链真精。  
冰雪形容古，烟霞意思清。  
谈玄通至道，养素达长生。  
补诏离仙窟，安居入帝京。  
唐虞回圣眷，巢许让高名。  
抗节辞丹陛，归心恋赤城。  
再眠琪树影，重听瀑泉声。  
朝客多攀饯，天章复赠行。  
令猷光史策，逸态傲公卿。  
珍重青云外，逍遥乐太平。  

赵世延　寄夹山芳别圃  
本来包却太虚空，万象森罗立下风。  
假使悠悠千百世，圣人复出此心同。  

赵顺孙　病笃吟  
不见人烟空见花，烟笼寒水月笼沙。  
人生自古谁无死，莫怨东风当自嗟。  

赵顺孙　感情吟  
豪杰消磨叹五陵，发冲乌帽气填膺。  
眼前不是无豪杰，身后何须论废兴。  
当道有蛇魂己断，渡江无马谶难凭。  
可怜一片中原地，虎啸龙腾几战争。  

赵顺孙　建回吟  
烽火年来报虏尘，每回回首即长颦。  
明眸皓齿今何在，异服殊音不可亲。  
几树好花閒白昼，数株残柳不胜春。  
狂风落尽深红色，水远山长愁杀人。  

赵顺孙　染疾吟  
百年世事不胜悲，大厦原非一木支。  
慷慨西风泪横臆，此心唯有老天知。  

赵顺孙　伤景吟  
门前不改旧山河，莲渚愁红荡碧波。  
坠叶飘花难再复，浮云流水竟如何。  
鱼龙寂寞秋江冷，鸿雁不来风雨多。  
穷巷悄然车马绝，磬声深戛出烟霞。  

赵顺孙　诗一首  
母在堂前为父忧，特令儿子谒公侯。  
大人若肯行方便，一点春风在笔头。  

赵顺孙　小松  
小小青松未透栏，枝枝叶叶傲霜寒。  
如今正好低头看，异日冲霄仰望难。  

赵恬斋　送梁府教赴括苍任  
闻得官期三月初，此行最喜奉潘舆。  
杏花风暖好觅句，槐影日长宜读书。  
垂世文章星有斗，随缘富贵水成渠。  
少须岁月朝天去，半夜金莲归直庐。  

赵挺之　送罗正子年兄出使二浙  
相逢三十春，欢宴殊未足。  
都门今见君，行意一何速。  
正之南国秀，德业素所畜。  
才名振京师，贤达竞推毂。  
当年诸邑政，惠爱春兰馥。  
惟思结恩信，几欲弛鞭扑。  
一朝使王畿，茂草鞠圜狱。  
高怀富经纶，余事归简牍。  
风骚入冥搜，落笔动盈幅。  
忠诚人所怀，正直神介福。  
轻舟扬高旌，锦袂耀乡服。  
西风浙江远，秋色方在目。  
欢声溢闾巷，喜气沾僮仆。  
东南岁仍饥，仁主意方属。  
君才固有余，足以振疲俗。  
行闻变潢潦，千里尽平陆。  
功成办归装，来赴严君促。  

赵挺之　杨十七应之兄学士挽辞  
廓落襟怀德艺优，身名曾不问沈浮。  
当年册府曾同命，早岁文场每并游。  
寂寂旧庐东观晓，翩翩归旐北邙秋。  
都城犹记樽前别，精爽今随逝水流。  

赵挺之　朱氏天和堂  
华亭山水佳，秀色宛如画。  
前贤有隐迹，卜筑俟来者。  
高人养天和。放浪寄林野。  
安知岁月徂，但喜名利舍。  
传家得之子，流辈推博雅。  
春风振客衣，逸棹东南下。  
赋诗台阁彦，落落珠玑泻。  
持觞拜亲膝，喜色动乡社。  
都城十二衢，尘土翳车马。  
一梦逐君行，兹怀已潇洒。  

赵万年　程机宜宅吃豆粥  
豆红注白间青蔬，彷佛来从香积厨。  
异日大官还饱饫，不应忘却在芜蒌。  

赵万年　除夜  
除夜春牛吼，开正虏骑多。  
有谋思却敌，休问命如何。  

赵万年　二月三日登城郊外春色可人而虏骑未退  
平生春日不伤春，今日逢春愁杀人。  
触目旌旗非族类，无言桃李少精神。  
可怜野兴牵羁兴，不分红尘杂虏尘。  
直待元戎攘却后，岘山无惜领嘉宾。  

赵万年　毁土山  
筑土为山号距堙，胡儿痴计要攻城。  
谁知壮士中宵出，三月工夫一夜平。  

赵万年　腊八危家饷粥有感  
襄阳城外涨胡尘，矢石丛中未死身。  
不为主人供粥饷，争知腊八是今辰。  

赵万年　腊月初三日虏人攻城以强弩射退获捷  
四围钙鼓震天鸣，虏骑平明尽逼城。  
万弩应弦因退走，却疑城上有神兵。  

赵万年　偶成  
一心忧国不忧家，掠面黄尘带晚沙。  
邮传不通音问隔，家人夜夜卜灯花。  

赵万年　却敌凯歌  
吁嗟黠虏何猖狂，引弓百万侵吾疆。  
首屠枣阳捣神马，窥伺长江欲苇航。  
隆冬久晴江水涸，直揭小樊厉源漳。  
马沈人溺相枕藉，霜刃逼胁狼驱羊。  
连营立栅三十里，旌旗蔽野尘埃黄。  
元戎忠赤过张许，隔江独对虏酋语。  
剖析大义面折之，自比关西伟男子。  
虏酋闻风虽缩颈，业谓渡江无我御。  
四山列骑意洋洋，拟欲一鼓下襄阳。  
城头四隅密分布，整饬器具严堤防。  
火油金汁罗炮座，托叉擂木森旗枪。  
睥睨楼橹排万弩，铧车克敌皆蹶张。  
一朝步驰如云集，前摧草牛负土囊。  
云梯飞桥对楼耸，虎炮鹅车数里长。  
裹以犀革如帆幔，木榡皮屋翼两旁。  
铁骑后拥千百队，矢如蝟集攒锋芒。  
杨柳阴中浮梁就，三千敢勇忽推墙。  
层几列弩下如雨，霹雳巨炮落穹苍。  
尽将攻械付烈焰，如焮蛇豕燎豺狼。  
骑者颠仆步者走，伤者号叫立者僵。  
虏酋蒲察与葛札，或贯其脑斧其吭。  
生擒首领数百人，毙马横尸盈战场。  
未几采木空林薮，旬月运土成高冈。  
噪声裂地屋为震，火焰烛天星无光。  
谁知壮士中夜出，人持炬马列前行。  
强弩叉镰迭相卫，长锹大钁声琅琅。  
黎明炬堙为平地，虏酋丧气若有亡。  
因风纵火烟焰猛，拱手坐视摩痍疮。  
犬羊震讋心胆碎，却携金印来投降。  
从兹虏势大沮摧，自焚攻具烧营房。  
甫逾江北复连营，放牧盈野何駉駉。  
脱鞍解甲马下睡，胡鼻齤齤辊雷鸣。  
岂知战舰轻移岸，急雨狂风乱橹声。  
百鼓忽鸣万弩发，继以飞砲歨流星。  
人马惊乱相蹂践，肉填溪谷压膻腥。  
穹庐遁去无遗迹，捷书排日风飚急。  
九重北顾正宵衣，览奏龙颜增喜色。  
顾嗟李勣贤长城，不假援兵却胡羯。  
天书沓至赏元功，渠渠温语褒忠烈。  
方除戎团追徽省，行且斋坛授节钺。  
命圭相印一时来，闻道殿岩已虚席。  
谁知帷幄运奇计，裨赞尤多玉季力。  
弟兄携手上凌烟，卓冠古今真殊绝。  
我从武科备戎行，先生置我宾僚列。  
虽无涓埃裨海镇，同此死生冒矢石。  
自愧文墨非所长，妄意欲泚磨崖笔。  

赵万年　十三日纳合道僧携印来降  
屹若金汤不可攻，犬羊谁肯自投降。  
势穷方献将军印，何似当初莫渡江。  

赵万年　岁暮  
岁暮嗟为客，那堪复被围。  
一心惟许国，视死已如归。  

赵万年　围中堕马伤足方愈牙痛累日  
虏骑塞东津，迍邅困此身。  
足伤方复步，牙痛又摇龈。  
忍见胡尘暗，俄惊岁事新。  
龙钟三十九，碌碌度青春。  

赵万年　徐招干请吃鳜鱼桐皮  
檐外桃花片片飞，垂涎汉水鳜鱼肥。  
桐皮一作饥肠饱，似得精兵解虏围。  

赵万年　正月初三至初五再攻焚其攻具虏骑大却  
鹅车虎砲与云梯，堪笑胡儿巧用机。  
大帅胸中摅妙算，一时谈笑尽灰飞。  

赵惟和　题义门胡氏华林书院  
华堂高启集儒英，地接仙乡景气清。  
苔径静铺修竹影，松窗虚透读书声。  
云飞吟阁诗怀冷，泉激层崖客梦惊。  
孝弟门风传祖德，圣朝清史独传成。  

赵文　白水初程  
天公大恶处，妒我　　晴诗。  
当与妻子别，急雨纷交驰。  
小孙送我行，屡止不肯归。  
老夫骨肉情，能不酸且悲。  
日暮投历山，倦极不得栖。  
故人情义重，杯酒煦妪之。  
老友亦适至，良会非所期。  
人生孰非梦。此梦亦已奇。  
我倦欲先睡，径与主人辞。  

赵文　百牛图  
浮沉隐见各从容，不借山童尺箠功。  
一梨春雨吾事济，何用啧啧多牛翁。  

赵文　别白水归大雪  
冰枝压路不可行，倴￥夫快斧声丁丁。  
南来未得过车道，北山复作发屋声。  
低枝丛薄亦可喜，但觉身过琉璃城。  
山高路滑凛欲跌，拄杖赖有青童君。  
平安度岭笑相贺，榾柮快暖胭脂春。  
夜投野店且熟睡，明日阴晴明日事。  

赵文　别朝祐  
又与我友别，独与我子俱。  
念彼归舟疾，眠食今何如。  
愁怀不可遣，赖有床头书。  
曲江江上人，摇舟来卖鱼。  
亦有妻与子，一饱便有馀。  
我生不如子，我忧化其须。  

赵文　捕守宫  
向来上阳人，尽属沙叱利。  
长门不用守，蜥蜴草间戏。  

赵文　采芝  
晨登屋后山，采采山上芝。  
可怜松上雨，滴滴沾我衣。  
盈筐颇磊落，满意持之归。  
童子见我来，拍手共笑之。  
薄者实杀人，荡荡光陆离。  
厚者不能光，食之有馀滋。  
我感童子言，叹息成涟洏。  
古来用人者，或以簿见奇。  
一时误采取，后悔那可追。  
乃知古人智，不似童子痴。  
