---
title: 第13部分
index: true
icon: editor
order: 13
category:
  - 诗藏
  - 诗集
  - 全宋诗
tag:
  - 佚名
---

高斯得　编局  
舜为天子皋为士，瞽瞍杀人执而已。  
从来三尺天下平，析律二端真可鄙。  
近闻编局荡巢穴，尽取鼠辈尸诸市。  
布衣韦带三十余，笞配黥流动千里。  
独遗太学四五士，但以奸京法从事。  
秦相不重褒衣人，曷为忠恕而已矣。  
乃知能掉三寸舌，极恶穷凶犹可恃。  
大理得拜陶，汝曹应颡泚。  

高斯得　病起二首  
老去增书癖，还遭病儿磨。  
杜诗能止虐，周易解祛魔。  
不得青编伴，惟应白日过。  
坐多肤欲痹，时起眺清波。  

高斯得　病起二首  
頮面惊权出，梳头感发稀。  
鹤饥从自瘦，骥老更求肥。  
萧索盘中馔，宽长身上衣。  
惟余酒未减，兴至羽觞飞。  

高斯得　不浮次歆予亦再赋  
咨余运颓侵，非复少年日。  
嵇康既习懒，长卿又婴疾。  
避客如避仇，俗子意多失。  
独於声气同，迹两心事一。  
粝饭盘菹芹，浊酒笾撰栗。  
家食虽清贫，尚有弊余斥。  
每思世路巘，身不寒而栗。  
何如掩关卧，黑甜过崖蜜。  
觉来荷长才，乐圃斸芝术。  
末路值令第，自远造余室。  
未久欲思归，依人似高适。  
飞飞羽差池，秋雁避春乙。  
可怜陆士衡，呜咽送亲密。  
桡音转回塘，无由望文鷁。  

高斯得　不浮弟摄兴国守书趣其归  
自君摄富川，政声达王畿。  
乡邦大夫士，相率联书驰。  
欲控江州督，版授俾真为。  
群来质於予，予则力止之。  
父兄本化论，彼反疑为私。  
诸公怅然去，未免方轮嗤。  
日者召书来，自言摄承期。  
驽马恋短豆，或者能无讥。  
累牍上尚书，愿赵新侯来。  
白头分趋幕，不敢求旌麾。  
开书喜见面，与我同肝脾。  
高安别未久，德进兄嗟咨，  
我今亦复然，坡颍真吾师。  
虽无逍遥堂，迟君同赋诗。  
已扫安乐窝，扁舟早来归。  

高斯得　不浮欲卜居霅川而未决再韵趣之  
君如夏日槐，深阴正亭午。  
我如秋渚莲，心老味加苦。  
卜居既未果，会面真堪数。  
二米同一稃，何时如秬黍。  
我今居异邦，一齐咻众楚。  
出门无所诣，欲话谁晤语。  
盍念荆同生，毋忧豆逢煮。  
急来共伏腊，相与续妣祖。  
昔人兄弟多，八龙及三虎。  
安有予二人，而堪长龃龉。  

高斯得　陈枢密挽诗二首  
读公淳宝疏，风节一何奇。  
凛凛戮丁刃，堂堂伐郑师。  
良医渠不使，倾厦故难支。  
不见陈攻蔡，当年亦右司。  

高斯得　陈枢密挽诗二首  
直道终难恃，平生一险夷。  
蛮溪憔悴日，公府笑谈时。  
来识鲁山面，空看有道碑。  
雉膏殊未食，付与宁馨儿。  

高斯得　池荷就衰有感  
双池万荷花，姣好欺子都。  
秋风一披拂，槁悴如三闾。  
子有君子操，昔人所叹誉。  
奈何不自夺，俯仰悲荣枯。  
荷花不能言，请以意对吾。  
两间草木蕃，万象粲以舒。  
一从鶗鴂鸣，荃蕙首见羽。  
况我值末运，忽忽良辰徂。  
相随就衰叔，容色何能愉。  
抗手谢荷花，子诚志士模。  
婴脄悼季世，箕干感沦胥。  
舂陵大中正，所品良非虚。  

高斯得　齿落  
韩公四十五，已赋齿落诗。  
呀然顿崩驰，存者皆浮危。  
我今恰半百，衰暮固其时。  
一齿阙当门，摵其秋叶飞。  
感兹生有涯，抚枕中夜悲。  
伊人未闻道，文与百世期。  
吾今食粟耳，将随野草萎。  
圣路千万里，加鞭犹加迟。  

高斯得　出其东门行  
君不见会稽太守第五伦，罢官潜去逃吏民。  
不知当时何所畏，乘船夜渡曹娥津。  
只缘惠爱入人髓，攀车叩马千万群。  
使君若不行诡道，爱河浩渺能抽身。  
旧闻吴兴解郡绶，归路南指朝天京。  
尔来史项后先去，云何却出东城堙。  
横山伺候不知数，携壶挈榼相邀迎。  
使君自揣非寿我，西子不洁将污人。  
水军二百耀南路，三更一舸临湖门。  
会稽吴兴迹相似，谁知爱恶殊其情。  
畏匡戒薛圣贤有，岂比汝曹祗自焚。  
嗟哉后人说监此，慎忽继踵成三人。  

高斯得　春日偶成  
七年高卧霅溪滨，阅尽诸公上要津。  
共怪朝无书一字，宁知项有铁千觔。  
渊明肯仕义熙世，刘老要完元佑人。  
四壁新堂基已就，从今饱挹洞庭春。  

高斯得　次魏明已表弟韵送刘长翁赴福建仓  
玉皇拔西珍，金节抚南服。  
雄棱摺荒陬，祥飚扇寒谷。  
长孺振河内，相如论巴蜀。  
唯昔垂鸿名，于今蹑遐躅。  
墨夫踨一迹，赤子悬万目。  
周原重华遣，汉庭惬剸恤。  
栖梁饱群鸿，复陂歌两鹄。  
钦哉使指将，俾尔民命续。  
宁虚独坐三，与布宽条六。  
岂伊於粤陋，独占京东福。  
盍朝翠云裘。重佩水苍玉。  
危枰活枯棋，骇浪安巨舳。  
儒登朝廷尊，贤聚功化速。  
匪惟密亲愿，兹谓苍生祝。  
攀援驷马车，惆怅骊驹曲。  
音尘慰寂蔑，炯介在明淑。  
赠言希古人，陈义诡流俗。  
谨毋千仓求，惟先百姓足。  
道学振考亭，文风倾岳麓。  
庶几七闽人，勿替千秚肃。  

高斯得　次韵北涧禅师留别  
维北有深涧，其中贮幽泉。  
兹泥不可滓，万境涵澄鲜。  
老人挹其流，浊世相周旋。  
清寒涤腴腻，八解不敢专。  
我来宿招提，逾月从金仙。  
解后涧濒老，笔力回百川。  
参寥一以去，诗宗久无传。  
阿师佩密印，绝后如光前。  
禅房竹色静，秋深暑将阑。  
双岩傥入梦，寄予白云篇。  

高斯得　次韵不浮弟自金陵相过  
老夫睡眼方昏花，梦中忽闻歌隶华。  
暮春逢此晴雨好，足慰飘零少陵老。  
知君重踏东华尘，先访雪堂老师兄。  
大篇铿鍧来扣寂，读之宛如花萼集。  
花残谁复倚栏干，黄鹤催归呼子安。  
此花当屈第一指，徐娘风情犹可喜。  
诗成共赋岂厌多，惠连何不偕羊何。  
古来难并良与美，报答春光一盛旨。  
勿云数见恐不鲜，勿忧相煎豆箕然。  
我今已信天行止，小冯当门乃吾意。  
一春花恼只颠狂，行乐最怕功名妨。  
杜牧寻春迟有悔，且须十日浇磊隗。  

高斯得　次韵不浮和东坡端午游真如寺  
君居秣陵时，日夜书旁午。  
念我方投闲，远方同甘苦。  
别来日月长，如发不可数。  
弟兄两浮萍，功名一炊黍。  
相逢饮佳节，小慰情凄楚。  
东坡旧公案，君房妙言语。  
乃翁满腹书，一字不堪煮。  
晚岁膝上君，端能继华祖。  
我已困屠龙，君应思画虎。  
相期寸田耕，心亨无龃龉。  

高斯得　次韵不浮问疾末章及蝗  
卧疴边夏秋，尔来收药喜。  
群腴久嚼蜡，今始甘鲂鲤。  
自非天矜怜，安得吉祥止。  
寄声问何如，感此远方弟。  
炯然忧爱心，谆谆见词旨。  
兼馈药笼珍，废疾居然起。  
末章悼飞蝗，布阵长千里。  
那知自北来，今亦遍苕水。  
公田吏如虎，收拾无滞穗。  
诉伤服大刑，遑哀室如爏。  
古来此乱国，赤子先遭弃。  
北桥千万仓，何翅敖洛峙。  
一粒不肯捐，肯念饥由已。  
谨勿传吾诗，隙间天蝼记。  

高斯得　次韵戴石屏见寄  
霞峤诗人窟，夫君独擅场。  
太羹无厚味，嘉稷有真香。  
投老安逢户，平生似草堂。  
遥知道机熟，尊酒百忧忘。  

高斯得　次韵戴石屏见简二首  
采玉探珠遍九围，先容分不到离奇。  
委心自信天行止，用世定惭道觉知。  
且可谩持东海钓，终期不负北山移。  
杜陵虽老心犹壮，盍与同寻蜀相祠。  

高斯得　次韵戴石屏见简二首  
入东颇亦交名胜，安道闻孙更崛奇。  
明月清风能我共，高山流水只君知。  
遥怜把酒怀人处，正是登楼望远时。  
安得抽簪投海岸，相从郎诵快心诗。  

高斯得　次韵方泳道见寄  
延首浙河外，浮氛翳青天。  
下有豺与趉，纷其集中田。  
况复直岁祲，蒿莱莽连阡。  
民流入他郡，百进而无人烟。  
咨予忝观风，七州命所悬。  
驻车问疾苦，入耳潸潸然。  
期令万苍黔，生意春无边。  
一网猎群饕，其敢诿力绵。  
天王自圣明，疑旒蔽其前。  
曰此何罪辜，百诬饮贪泉。  
奉使既不称，还印归民编。  
南窗可笑傲，双溪恣流连。  
不贪金门步，不慕东壁躔。  
但愿紫皇寤，赤子逃烹煎。  
贤聚国脉壮，吏良民瘼痊。  
臣虽就九死，没齿无怨言。  
方子远投赠，厉我弥贞坚。  
枯木已无心，安能被朱弦。  
江水徜可楫，吾其剑西川。  

高斯得　次韵功远兄惠诗见劳  
平生闻父师，择术明诺谔。  
岂不依德言，其奈根器弱。  
昕庭开兽樽，坐听诸臣咋。  
谁其酌尝之，自牖勤纳约。  
维时鹤山翁，铁作元佑脚。  
振鬣一以鸣，万马立皆却。  
此老埋虎丘，自顷气何索。  
徽音阕不嗣，吾侪得无怍。  
偶从锋镝余，来被缨组缚。  
每怀季父风，自笑吾痹恶。  
十驾希乘黄，其敢自菲薄。  
啾啾竟何裨，有如丛间爵。  
那知桓将军，早已惮孙绰。  
鴥彼鞲上鹰，掣臂将汝攫。  
何不追冥鸿，幡然见几作。  
会逢故人刘，危言取眙愕。  
腥{广里加酋}忌雕胡，薴菉妒芳若。  
遂仇作俑人，意欲屏医药。  
乐哉余不亭，闲身颇堪著。  
寒溪静可鉴，青山崒如削。  
未能及黎侯，且可栖晋鄂。  
凭谁共行藏，归语故山鹤。  

高斯得　次韵李通甫赋中秋  
秋容满苕溪，天籁生菌阁。  
幽怀对萧辰，意味更冲泊。  
招朋倾一盛，相与慰牢落。  
抵掌谈世事，亦可资一噱。  
须臾白玉盘，高挂青绡幙。  
赏心与景会，喜极悲还作。  
渺然望西南，慨想旧猿鹤。  
岂无首丘情，归去事耕凿。  
奈何朝廷上，聚铁方铸错。  
弃置勿复道，洗盏更深酌。  
我老倦吟诗，无悰纪行乐。  
故人诗筒来，晨檐有鸣鹊。  

高斯得　次韵刘养源见寄  
咨余暮齿依蒲柳，见君无门惭九九。  
小臣久去孔鸾庭，太史曾供牛马走。  
忽闻妖彗出不虞，天子惊惶下手书。  
孤忠泣血悼危乱，有诏不应心何如。  
一阳剥尽群阴长，四海八荒俱痛痒。  
充庭溢序岂无人，借问何人真挺鲠。  
老夫空忆陈王前，语戆惟惧人抄传。  
擒贼擒王真古语，肯於鸡肋安尊拳。  
相如虽乏三千牍，自谓一言能报国。  
此腰搇斧尚不辞，更问世间閒祸福。  
但愁蠖瀋宸居深，司马门远终浮湛。  
德音秩秩犹在耳，罪言杀士俄相寻。  
权戚当朝底时凶，不见朱云攀槛折。  
弗於要处箴膏肓，毛举万端何屑屑。  
友鹤仙人当暮秋，诗来开卷风飕飕。  
句法森严何所自，丈夫冠冕垂前旒。  
淡交如君真耐久，何不来同一杯酒。  
期君他日孟浩然，男儿事业无穷年。  

高斯得　次韵刘养源见寄二十韵  
山寺传好语，盈耳欢声腾。  
侧闻新天子，有意绥蒸蒸。  
金鸡肆大眚，民散蒙哀矜。  
诏书日夜下，合沓来凌兢。  
访落首鲐背，导谏延龟朋。  
讲习召遗席，轺车聘才能。  
官簿还故邸，孝思齐定陵。  
宛如春气至，顿释朝霜凝。  
神龙妙嘘云，妖狐疑听冰。  
维今万秕政，欲言何可胜。  
安得批肝血，排云叫觚棱。  
崇兰变成艾，春鸠化为鹰。  
贪夫野外趉，善类风中灯。  
百壬各自媚，两如偏见赠。  
盈庭苍玉佩，绝响朱弦绳。  
愿我圣明后，金台择先登。  
昭苏聩聩听，凌厉高高层。  
阴霾半夜駮，日月高衢升。  
吾侪老畎亩，鼓腹歌不兴。  
齿发已自料，息翅甘冥鹏。  

高斯得　次韵刘友鹤端午三首  
昔经屈原坂，寒湍下悲鸣。  
又渡汨罗江，{左氵右往}记曾输诚。  
慨彼幽乱国，成此湘累名。  
雕胡不受腻，淆予膳膏腥。  
离骚二十五，往往言其清。  
招汝千载后，来乎不来灵。  

高斯得　次韵刘友鹤端午三首  
桐江五月凉，波上搏层飔。  
伤屈念已怆，怀严濑逾滋。  
维彼不逢世，如斯良遇时。  
怀沙与钓濑，异节同光辉。  
故人去奚伤，宗国逃惧非。  
精义贵有质，圣远咨从谁。  

高斯得　次韵刘友鹤端午三首  
笺天欲移病，心与孤鹤飞。  
苔青弁峰秀，遥昔梦佳期。  
恬鳞慕深藻，倦翮怀安枝。  
焉能系浮名，翚翔辰升霏。  
已约东里伴，无烦北山移。  
他年倚磵门，望子蹁跹衣。  

高斯得　次韵上饶温淳投赠  
从来箕斗只虚名，石火光中了一生。  
寂寞九京薶子政，荒凉三径老渊明。  
我方遁世人争弃，君独忧时意未平。  
多谢相逢便如故，次山词气浩纵横。  

高斯得　次韵施秀才新楼有赋  
白鹤山中熊豹姿，可怜营窟傍苕溪。  
无家那得还三蜀，寄迹堪嗤传一齐。  
共诧阖能扪斗柄，谁知堂不爱榱题。  
厦成人已辞骚国，何日同登醉似泥。  

高斯得　次韵王秉纯投赠三十韵  
狂客写孤愤，危词{上难下心}群憸。  
秋岩露节角，春林扫稼纤。  
长铗剚横鳄，寸铁刳妖蟾。  
赤子临横草，苍生捐盖苫。  
无衣可自蔽，有突何由黔。  
冽泉浸苞稂，白露摧苍蒹。  
念此心怛怛，因之泪渐渐。  
谁能坐扪舌，聊欲一夺髯。  
百忧不易穷，千篇犹未餍。  
生气凛不惫，死灰惊复炎。  
敢云寡鹤唱，尚谷神龙潜。  
拾遗爱薛孟，谪仙重王阎。  
相邀共夜话，快读临风檐。  
更阑堲频折，乐极酒屡拈。  
国家正闲暇，上下方熙恬。  
贾谊枉流恸，桓侯笑针砭。  
无庸事吟讽，且复披湘缣。  
缅怀四方美，遐想虞庭佥。  
狂愚易构祸，讥刺徒招嫌。  
舌出躬是瘁，戏言心如惔。  
且当阮籍醉，莫待申屠箝。  
及今不自悔，明神将汝殲。  
之子七步才，时命三年淹。  
江湖久放浪，虀盐应饫{上厌下心}。  
端如伏槛虎，更似缘竿点，  
匮藏玉有美，台馈金无兼。  
我欲引自近，寒盟应重燖。  
弁山蕨可茹，苕溪鲫堪黏。  
诺金虽未坠，许剑已可觇。  
从今但洗耳，水程报邮签。  

高斯得　次韵王深道寄题其弟敏道菊山  
黄花有鉴能品人，俗士往往遭眼白。  
独怜寂寞陶长官，到死同盟不相释。  
至今采采东篱诗，千载晶光犹陆离。  
犹人妙质久无记，羞对纷纷女曹儿。  
子今风尘走异县，故山举头不可见。  
奈何友此隐逸花，三嗅幽香意中恋。  
我闻瀛壖足隻州，梦生八翼飞秋秋。  
不须苦觅菊山句，晚节相期拂衣去。  

高斯得　次韵王深道见寄  
虚斋隐几坐，忧思来万端。  
我带旧盈骼，忽复数孔宽。  
追思昔迷复，驱驰因尘鞍。  
终蹈世涂险，衽席生泷滩。  
平生仗忠信，意若无惊湍。  
虽有被野罗，何篡凌风翰。  
嫠忧抱耿耿，进退良独难。  
亦欲纫蕙茝，殷勤奉所欢。  
终疑薛居州，一暴难胜寒。  
众阴日夜长，正气日以单。  
国枋落熏腐，民生困贪残。  
言路久榛棘，内食咸空餐。  
蹇予宿嗜好，与世殊鹹酸。  
奈何不自爱，当门植芳兰。  
故效五柳君，归求容膝安。  
我友在天末，洞我肠与肝。  
新诗妙镌发，字如汤铭盘。  
盍簪眇无因，东望慨其叹。  
遥闻病新愈，致我囊中丹。  
愿君强吞咀，百年永相看。  

高斯得　次韵王深道见寄  
社鼷屋鼠非难攻，我力如绵不能坳。  
生令墨吏弥夺张，气涌如山高巃嵷。  
天王圣明侔日月，跂望丹霄眦几裂。  
孤忠耿耿达无路，独抱幽香分芜绝。  
诸偷恣睢方摇尾，忽报台州随逝水。  
人不代天天人人，造物肯威乃如此。  
嗟予粗不愧守官，系有承君镌志完。  

高斯得　次韵王深道领客登翠屏  
东皇趣归旆，行色在陇麦。  
抚旧念易盈，感逝忧难释。  
谓春姑徐驱，为我咏今夕。  
天涯浩漫漫，迷路那可索。  
林芳坐自销，庭草已如积。  
南亭慨灵运，东园悲阮籍。  
咨余畏简书，无路追群屐。  
故知凝睇处，惟见嵊尖碧。  
如邛欠宿愿，入越成误适。  
一笑命渌樽，人生匪金石。  

高斯得　次韵徐景说赠安象祖  
千仞岗头孤凤飞，翰林万族惊且啼。  
桐江得树一栖息，足以慰我饥渴思。  
飘然径度烂柯去，再仪天陛来何时。  
子今追逐一何远，所期不负平生知。  
独惭托我非所任，泌水洋洋能疗饥。  
夜光明月要人识，而我何知和与隋。  
端人择友必有取，定交从此夫何疑。  
长安绿槐十二街，五都游客争奔驰。  
咄哉掉臂不肯住，来同圣路乘坚肥。  
嗟余旧学荒已久，安能扣缶探玄机。  
世事举目已可知，淹留此土终何为。  
苕溪一曲搅归梦，与子共赋临流诗。  

高斯得　次韵徐影说见寄并呈牟存叟  
东南有华屋，结构清江濆。  
规橅百年远，庭宇无纤氛。  
前林艺杞梓，后圃植兰荪。  
嘉宾日还往，门户生精魂。  
虽惭北第壮，犹能植乾坤。  
主人遗后意，岂欲徒饱温。  
相斯大此屋，传世垂无垠。  
人事一朝异，祖训成仇冤。  
奸柰窃其柄，良朋中路捐。  
殖贷以自封，顾笑以为欢。  
耳目就聋塞，谁其与忠言。  
不念乃祖心，望尔椒聊蕃。  
感激当世事，家国初无分。  
宗子误置相，匪人转洪钧。  
瘅善树群慝，痏国开乱原。  
权豪竞叨{左忄右质}，赤子愁吟呻。  
我室既尽毁，大盗将起吞，  
藐焉蚁虱臣，埋轮承误恩。  
睨冀不能击，狐狸加霆震。  
抚已方息恧，顾指为尤愆。  
百壬妄见猜，欲取棋枰翻。  
谁知孤臣心，但求王室安。  
举目百嫫中，莫若二字妍。  
愿识径畈径，更认存齐存。  
岁晚定三友，短羽追孤骞。  

高斯得　次韵雪寒郡中粜米食源有赋  
父兮儿饥母兮寒，瓶中无粟囊无钱。  
天公何不知人苦，狞风裂肤雪塞户。  
我来日月虽未多，舛令已干天谴呵。  
医疮眼下尚无药，更有妙诀瘳沉疴。  
拔贫为富非不窘，坐视沟瘠吾何忍。  
长民要识天之天，此事前人固加谨。  
我仓我庾虽甚枵，且须倾空苏瘵凋。  
惭无大德与汝曹，聊以小惠为宽条。  
何时公私俱露积，慰我片片心事赤。  
圩丰食可接青黄，盗弭丸无探赤白。  
老夫藉手得归田，免讥取禾三百廛。  
君诗太夸不可传，吾恐闻者讥贪天。  

高斯得　次韵养源避暑西湖  
墙拥千竿竹，帘萦一穗香。  
避暄情散郎，怀旧意悲凉。  
小簟琉璃色，新醅琥珀光。  
梦回闻剥啄，浑欲懒衣裳。  

高斯得　次韵养源双溪阁野眺  
雨余久不眺寒城，平楚遥知一望清。  
老杜颇慵看白谷，大王惟爱写黄庭。  
剪裁花柳春刀尺，错综江山帝纬经。  
终待幅巾同远望，逃他天械与天刑。  

高斯得　次韵俞掞县尉见赠钓台赋梅  
严风摺繁圃，嘉卉难为香。  
坐令众芳林，直为萧艾乡。  
妖红与媪紫，乘时斗新妆。  
梅生处扃外，皭然炯衣裳。  
独无摧折忧，一笑春洋洋。  
犹怀臭味感，苦口嗟难尝。  
风人妙托物，予德惭菲凉。  
坡公讵为役，涪翁可齐芳。  
尚此短兵接，当君阵堂堂。  

高斯得　次韵詹丞贺得祠  
我生天地间，自笑一疣物。  
燕蝠争晨螟，龙蠖安伸屈。  
三度侣黄冠，十载谢丹绂。  
无学陪旃厦，无才演纶綍。  
晨策恣幽探，午窗饶睡兀。  
平生正坐口，自使穷到骨。  
纷纷蝶争春，悄悄蟆啖月。  
从来彭泽琴，不胜昭阳羯。  
安有冷笑姿，可入{左丰右动}阳节。  
积年几穴床，经旬不逾{门里加臬}。  
时逐志和风，惯卧袁安雪。  
初无子公书，谁其项斯说。  
忽令管龙宫，传闻从雁帛。  
还来弄香火，幸不废书册。  
偷閒容我辈，用世付时哲。  
鹏鷃各逍遥，何烦较优劣。  

高斯得　次韵张{上须下立}见寄  
掀髯一笑天地间，八代文衰谁为起。  
夷陵丹砂空自光，中山老？  
不可使。一从麦秀获麟台，  
二千余载无文字。谪仙岂无希圣心，  
谁其起予二三子。张君忽赠白云句，  
墨妙笔精真可喜。宗师奇涩费吟噍，  
三读方能得其意。夺髯苍鼠色无冤，  
吐气黑蛟云可致。恨子初筵我旅酬，  
妙处安能为标指。惧遭掎摭不哦诗，  
畏触祸刑宁作史。翰林主人子墨卿，  
昔也同盟今趣异。不见当年圣德诗，  
犹被他人呼怪鬼。惭君问我乞余丸，  
安得锦囊出怀裹。丈夫盖棺事始定，  
斯文固应付后死。试问涪翁余七言，  
松苓臭味固相似。  

高斯得　次韵赵郎中泛舟之作  
危楼杰出清苕浒，一眺苍然尽平楚。  
倚栏兴尽兰桡举，时听长年作吴语。  
赵盾当權人共苦，白苹清风渺何处。  
人生得閒价无伍，天遣吾侪共休汝。  
公孙爱客茶屡煮，风味端能继桑苧。  
晚凉一巵荐菇黍，清唱时闻采莲女。  
刀兹胜践须燕许，好与留题镇烟屿。  
吾诗老去浑漫与，不畏传抄殚万楮。  

高斯得　次韵赵庸斋贺除闽漕  
方向江湖拜散人，天王明圣尚哀臣。  
牵舟未得还三峡，乘传何堪使七闽。  
作牧幸逢青眼旧，论交宁叹白头新。  
却愁未税周原鞅，公山催归上要津。  

高斯得　次韵赵庸斋见寄  
人在南山第几重，采薇端可继高迹。  
褰衣辟世锄三径，闭户求仁印五峰。  
周室如何废常隶，楚我犹听集夫容。  
大书元佑党魁传，今代岂无人姓龚。  

高斯得　次韵周子车喜雨  
平生报国无才力，日夜只祈天雨粟。  
讵今岁事少差池，怪证谁云一而足。  
入春郡国多苦旱，起瞻四方何蹙蹙。  
陋邦愚守介其间，造物私之意何笃。  
桑蚕有岁麦有秋，十里欣欣人足欲。  
尔来勤雨才浃旬，日日眼穿云石触。  
哀哉赤子命如线，亟吁苍穹求迓续。  
果然马上天瓢翻，谁谓龙公悭一掬。  
吾侪所学自孔氏，颇信此身兼位育。  
真能办得一寸心，勺水固知焦可沃。  
君诗信美嫌太夸，只恐流传辜自速。  
八荒延首待甘霖，传说谁其踵芳躅。  

高斯得　存斋牟端明挽诗  
硕德千人表，高风一世钦。  
师承文靖正，识拔秀岩深。  
奥学方前古，雄文独擅今。  
史筵新发轫，儒馆力抽簪。  
萧艾俄当路，蘅兰夐出林。  
螭头恩舄奕，豹尾步嵚崯。  
斮胫思全玉，围腰肯待金。  
绶甘辞若若，戟喜对森森。  
孽火遭千劫，谗波沸百壬。  
然脐机陷巧，拔眼计谋阴。  
诬诋渊衷监，成蠲宠命临。  
一麾犹偃蹇，三节又侵寻。  
听履星辰近，司纶雨露湛。  
世方期汲直，人已感迟任。  
披腹平生节，攀髯晚岁心。  
幅巾朝第就，遗服暮庭弎。  
书殿荣封冢，玄台閟在岑。  
鹤山初共被，苕水晚同襟。  
感旧须成雪，怀人涕作霖。  
元成负文采，端可嗣徽音。  

高斯得　耽书  
年来得奇疾，仿佛似书淫。  
二史番休读，三诗梦觉吟。  
少时轻寸晷，老去惜分阴。  
只恐前生是，蓬山阁上蟫。  

高斯得　道中遇雨  
车中鉴书罢，举头失青山。  
五百无纤云，春晴固应悭。  
须臾骤雨过，忽已罗青鬟。  
天公自知我，所遇无不安。  
奈何苦相戏，晦明翻覆间，  
浮云虽暂收，未肯故山还。  
终当买不借，践此泥涂艰。  

高斯得　邓侍郎再和予亦再答  
烟雨凄迷主簿峰，伤心蕙帐十年空。  
梦魂吴蜀千山隔，归路湘江一水通。  
壮舄相看均是客，虞卿何事独嗟穷。  
天涯邂逅诚多幸，许挈诗囊入社中。  

高斯得　冬大雷电  
方冬十月天炎蒸，雷公吼怒声凭凭。  
投壶玉女忽大笑，晦明倏烁来相乘。  
天方收声地藏蛰，激怒岂为阴所陵。  
圆苍寓意端有在，要使强臣生战兢。  
强臣闻之但一笑，小儿怖我终何能。  
白鸡巨浸九龄亚，青鼠妖星千道棱。  
我犹视尔为戏剧，此雷何啻虫薨薨。  
圣君小变亦知惧，奸臣大异那能惩。  
寄语天公停此小伎俩，只须一声霹雳王茂宏。  

高斯得　读荆轲传  
夜读荆轲传，掩卷喟然叹。  
结交天下士，贤哉太子丹。  
报秦一片心，秋莲孤剑寒。  
介绍田先生，得结荆卿欢。  
太子一语疑，先生甘自残。  
荆卿欲藉手，临事敢开口。  
走见樊於期，愿借将军首。  
将军搤攇言，念此固已久。  
得复平竹仇，性命何足有。  
四雄英烈风，精诚凌白虹。  
函关初未入，气已吞祖龙。  
其事虽不就，简牍光无穷。  
奈何今之人，蹙缩如寒虫。  

高斯得　读陆逵常簿奏篇喜而赋  
老翁关门贪睡味，朝廷近事到耳疏。  
朝起忽收故旧信，得此痛哭流涕书。  
书中近道果何事，人心天命关机枢。  
昔无叛民今已起，赤子至此谁之辜。  
公田下损而上益，楮法子废而母孤。  
三尺孤童尽知得，谁能暴虎编其须。  
朝阳一鸣百聩醒，幸哉公有而绝无。  
三后在天甚神圣，佑此一脉皇基扶。  
我非庆历石守道，聊题数语昭群愚。  

高斯得　读梅福传有感  
君不见绥和天子在御世五春，画堂甲观寂寂空无人。  
岂无壮发类元帝，奈燕飞来啄皇孙。  
三星屡暗紫宫裹，群臣默默谁扣阍。  
忽闻县道上急变，乃是南昌梅子真。  
书言愿蚤建三统。以孔子后上继殷。  
存人自立乃周武，壅人自塞为亡秦。  
陛下若欲保继嗣，成汤不祀宜留神。  
子真先曾拄王凤，言不见省徒报闻。  
小臣读史每流涕，福於异代犹谆谆。  
而况交柯紫荆树，东枝憔悴西枝荣。  
有能建此第一义，本支百世何足云。  

高斯得　读书  
问翁几何年，翁年七十余。  
尚作蠹书虫，嗟翁一何愚。  
旋增通典缺，旋修阜陵书。  
毫芒集阅尽，白编还卷舒。  
五诗讽被底，柳集诵日晡。  
玩物能丧志，圣贤言皦如。  
赋受有奇偏，谁能为耘锄。  

高斯得　读天台侍郎黄公神道碑  
昔纂宁宗纪，名臣叹寂寥。  
钜奸方枋国，多士谩盈朝。  
快读黄公传，如闻舜代韶。  
尽言醒众聩，独立耸清标。  
辨枉全张猛，持身简竖刁。  
要途方凛凛，归梦已摇摇。  
疏广还家勇，羲之入海遥。  
寒花矜晚节，老桧傲霜朝。  
迁史虽犹缺，邕碑亦孔昭。  
咨予无健笔，魂去若为招。  

高斯得　读谢章奏疏赋朝阳吟  
岷峨秃如赭，江汉浊如泔。  
云何只隔夜，泼黛挼青蓝。  
得非气沆砀，祝融困西戡。  
秋风抗手谢，天公吾敢贪。  
此邦旧崛奇，神气虎眈眈。  
山为万仞高，水作千尽涵。  
尔来遽一变，风景殊不堪。  
月堕鸡不晨，露警鹤犹鼾。  
长毕绶若若，修缗府潭潭。  
坐令死瓦色，空蒙亘西南。  
划闻卷阿奏，翠凤鸣孤岚。  
尹氏谁敢指，家父独纵谈。  
三十六峰下，有此奇伟男。  
戛摩参井焰，划磢山川惭。  
予方感嫠纬，耳此距跃三。  
作歌为贾勇，罪憀　如饴甘。  

高斯得　读哲宗长编  
我於咸淳际，偶读繀　符编。  
昏气塞宇宙，临文深慨然。  
孽惇暴於虎，泰陵度如天。  
惇言一脱口，　　奉以周旋。  
啸呼尽顽凶，排斥咸忠贤。  
意偏覆辙蹈，时移善政还。  
济恶蔡元度，推波曾子宣。  
纪纲耳目地，悉地私人专。  
其间如商英，牙吻尤呀然。  
神灵不可测，党人得生全。  
矧乃崇观后，於邑更堪言。  
孝弟尧舜道，祸反阶中天。  
圣经岂误人，无乃说用燕。  
孤臣泪迸血，后来其监旃。  

高斯得　端午日觞客东湖遇雨移饮寿台楼分韵得壁字  
玄晖东田游，明远东城历。  
深心慕尘轨，湖舷拟觞客。  
零雨或尼之，辍策骈兹席。  
霁虹带高岑，倾羲被回陌。  
良知共遐睎，数陪竹林七。  
境恬微尚惬，赏胜幽怀适。  
怀沙事千载，旧恨犹能辟。  
延首瞻楼颜，新愁渺难释。  
天问愧非才，且可浮大白。  
徙倚惊漏穷，晨宵挂东壁。  

高斯得　端午小饮分韵得身字  
此节知何节，悲欢发兴新。  
怀沙吊沉冢，高户庆长身。  
豪气今安在，忠魂死不泯。  
咏余增感慨，命酒慰沾巾。  

高斯得　感事  
太师百僚长，历代皆有之。  
所用有贤否，邦以分安危。  
惟彼太公望，桓桓定周基。  
至於尹氏徒，宁逃小雅讥。  
汉唐姑勿论，我朝有元龟。  
潞公四朝老，德望镇华夷。  
咄哉京桧托，言之可嘘欷。  
近者扬王庭，举朝莫言非。  
太潞不可作，吾其谁与归。  

高斯得　孤愤吟上十韵  
岷峨老人白头哭，宇宙频年生意蹙。  
自从解绶远遁逃，日望君王戒危辱。  
幡然尽改乱亡事，斩新为辑和平福。  
丛祠猎去嗅夜狐，远岳收取鸣阳族。  
闳籍惟供永苍埽，窦梁总向高阁束。  
上方月进绝前蹊，污吏日攘行显僯。  
赋租时为率土蠲，恩泽尤当近畿足。  
圣心悔祸诚勇猛，天命何忧难迓续。  
老人静中揩眼看，时事转觉令心寒。  
旄头妖彗久不出，黔首剜肉殊未完。  
炎然凶渠气脉壮，莆婺奸党根株盘。  
小臣乘间肆邪论，众正盈庭徒坐观。  
北衙无人素为地，南徼何路能通天。  
首血淋漓谁困邓，头子勾追空忆韩。  
仪舜鸣周九苞凤，溢序盈庭五彩鸾。  
若为千载遭圣代，不肯一唳惊朝端。  
得非尽善遇尧舜，毋庸卖直同箕干。  
我闻屋漏知在下，君欲箸筹烦暂借。  
尺籍无粮创市田，告身易醉空酬价。  
膏腴已被公家夺，硗瘠复遭奸佃哧。  
积庾如京宁复得，羸胔盈沟谁为唧。  
蚩尤兵革自久远，新莽王田徒扰害。  
哀鸿惨淡集中泽，饥虎咆哮行旷野。  
柯山一閧犹未平，苕水三贪尤可怕。  
罔民白撰肯蠲除，括税红由恣姑嘬。  
城门口嗅严酒确，民屋寸量甚间架。  
瘠人封已信可诛，剥下媚上当何如。  
崔烈为公近日有，刘毅答诏今时无。  
民间已食乌昧草，天上犹积琼林储。  
小人长国但牟利，大学生财谁读书。  
民贫盗起已有兆，内敉外宁犹贡谀。  
纷纷谄子谅无责，挺挺诸贤何不图。  
芳草为萧晚节坏，嘉橘成枳中年渝。  
虞庭盛际枉者直，周室衰时哲亦愚。  
漳滨病叟愁谁语，杜曲诗翁恍如晤。  
最怜稷契许身愚，岂谓阴何用心苦。  
每篇必寓忧世怀，直笔宁愁当国忤。  
法律森严信殊绝，对属始终无龃龉。  
嗟予衰老才力弱，稽首名贤晨夕慕。  
忧来援笔偶成章，力戒负囊毋辄露。  

高斯得　孤愤吟十三首  
桧侂当权十五年，始终只被一私缠。  
人心失尽天心怒，燎火炎炎故不然。  

高斯得　孤愤吟十三首  
金缯私许北方盟，君父前头却隐情。  
今日祸胎从此始，罪浮孽桧与权京。  

高斯得　孤愤吟十三首  
先帝方归盛德园，龙輴半夜浙江边。  
孤臣泣血无他请，愿把奸臣诉九天。  

高斯得　孤愤吟十三首  
军功阁束万人多，兵部门前雀哥罗。  
悍将武夫心失尽，可知弃甲与投戈。  

高斯得　孤愤吟十三首  
国家元气是人材，稍露光芒尽力催。  
今日举朝皆妇女，邦衡此语亦诚哉。  

高斯得　孤愤吟十三首  
扫除学法啗诸生，精锐销磨直可坑。  
乞斩三奸亦人尔，汝曹何忍负斋黉。  

高斯得　孤愤吟十三首  
无罪无辜窜逐人，几经大霈不沾恩。  
更将改正张罗网，结尺千千万万冤。  

高斯得　孤愤吟十三首  
强买民田自噬肤，大家破尽为催租。  
几多怨气冲霄汉，天欲无诛可得乎。  

高斯得　孤愤吟十三首  
督帐行趋建业东，壮哉迎敌气如虹。  
劝君猛舍一腔血，莫学檀公误乃翁。  

高斯得　孤愤吟十三首  
乘桴颐浩元无策，进跸丰公妙达权。  
宁死老身终不去，太皇此语可回天。  

高斯得　孤愤吟十三首  
覆按山陵挈累行，金多季子橐赍轻。  
殿中御史尤堪戮，尽室逃归骇一城。  

高斯得　孤愤吟十三首  
囊封癸酉罄愚蠢，第一亲征次守江。  
啼得血流无用处，自怜弱步要丰扛。  

高斯得　孤愤吟十三首  
阜录新书幸已成，名山藏去复传人。  
毋令十载编摩苦，竟与家书共厄秦。  

高斯得　官田行  
噫呼嘻乐哉，咸淳三年之秋大有年。  
近自浙可东西江与淮，远及七闽二广连四川。  
黄云一望千万里，莫辨东西南北阡。  
瓯窭污满沟塍，秧马折轴担頳肩。  
天公更好事，十日不打雨。  
三边不动尘，穑人更何虑。  
自从田归官，百姓糟糠难。  
况复年苦饥馑，草根木实为珍餐。  
嵯峨殍骨横千里，待得今年能者几。  
只道伸眉得一笑，酒肉淋漓浑舍喜。  
谁知一粒不入肠，总是公家主家米。  
夜闻东家邻，偃仰啼孤婢。  
我问汝为谁，答云无食无儿穷妇人。  
今年公田分司官吏恶，那有遗秉滞穗沾饥贫。  
大家京坻那复有，惜米如珠藏在囷。  
我闻唐家天子即位当四年，天下斗米惟三钱。  
我皇不减贞观主，相公亦如房杜贤。  
奈何米价百倍逾贞观，此病岂得无其源。  
呜呼噫嘻，我知之矣。  
自从买公田，丰年亦凶年。  
此何人哉，悠悠苍天。  
更有一事尤堪怪，欲说未说心先怕。  
今年处处皆有秋，何故天台大水独无一粒收。  
一粒不收犹自可，臣水王，  
君火囚，此事颇关宗杜忧。  
书生守经论白黑，无乃将身豺趉投。  

高斯得　龟溪即事五首  
顽云蔀鹤岭，积雪明龟溪。  
枌榆社已到，斯焉卜幽栖。  
亦有好事人，除馆溪之西。  
门巷寄深窈，青山有攀跻。  
平生秉微尚，颇忻归兮。  
且可投吾簪，安能栖会稽。  

高斯得　龟溪即事五首  
父兄吴下宅，师友苕溪矶。  
亦欲从之游，煦湿相因依。  
睽孤谅无乐，旅琐良可唏。  
古来遁世士，独立取众非。  
咨予匪能然，翼短难高飞。  
怀哉订顽翁，示我真指归。  

高斯得　龟溪即事五首  
王庭陟俊茂，三年虱其间。  
愚忠竟何补，积咎成丘山。  
愧彼海上沤，临机鴥其翻。  
昭□□□□，嗟嗟亦胡颜。  
汝今尚无觉，复倚荣辱关。  
晨门独何人。永  

高斯得　龟溪即事五首  
二疏仕汉庭，才术相颉{左目右行}。  
竝传已云宠，同归更辉光。  
蹇予与季父，磇硄而琳琅。  
不才自宜汰，显斥庸何伤。  
处我嫌疑间，斯义安所当。  
潜圣讥邻醯，焉瘦渠肺肠。  

高斯得　龟溪即事五首  
曩从太史氏，论次金匮书。  
龙兴渡江后，麐止今皇初。  
微辞记当时，只字宁敢虚。  
彼阿者谁子，顾欲私毁誉。  
阳秋记慕容，史记名山储。  
二子亦过计，人心焉可诬。  

高斯得　鬼瞰吟  
相公不入府，地走湖上宅。  
朝游庙堂上，暮作水云客，  
公府爵罗张，别墅车毂击。  
三日敛履朝，万楫戈船疾。  
畔官羲和诛，离局春秋责。  
主宽置不问，士佞那敢斥。  
倡优湛夜宴，台馆穷晨策。  
华堂枕千岩，幽龛通百尺。  
知非晋公洞，故是伯有窟。  
蘧蘧梦蝶飞，冉冉长蛇出。  
烦冤哭中夜，魑魅来白日。  
方期燕婉求，难拒幽明迫。  
天下相厥居，鬼乃瞰其室。  
不见霍氏亡，千妖日丛积。  
不见蔡京败，万怪无宁迹。  
持危岂颠坠，起秽宜荡涤。  
君看韩家园，斜阳空寂历。  

高斯得　和刘养源  
日景何须土圭测，腊尽熙熙好春色。  
明眉翠柳弄精神，调舌珍禽破岑寂。  
叠嶂融融迟日丽，双溪涣涣层冰释。  
行看骑簇昭亭晓，还闻猿啸高斋夕。  
宛陵山泽纷纡余，尔来憔悴缘急符。  
安得春风百万斛，为散和气还郊墟。  
北帝回车已浸远，东皇布令应潜孚。  
原畴苏醒天雨玉，草木滋润渊生珠。  
我诗背城犹借一，吏气暂扫因已日。  
预忧簿领还压头，不得时陪竹林七。  
苕溪苇间舟延缘，白鱼朱橘不论钱。  
幽栖已入五更梦，早春顾渚何时煎。  
老师谨勿先抽单，苦嫌道院飕飕寒。  
吟编未载两觳觫，莫惜娉婷珠一斛。  

高斯得　鹤林吴尚书挽诗二首  
珠纬躔奎后，坤文世载英。  
奇才冠元佑，大手擅端平。  
时事虽难并，词华略与京。  
自从双鸟寂，禁柳谩嘤鸣。  

高斯得　鹤林吴尚书挽诗二首  
魁孽奸时论，词臣格诏除。  
承明俄罢直，光范肯驰书。  
东土淹灵运，南州哭仲舒。  
平季丞弼望，只此閟高墟。  

高斯得　鸡祸诗  
君不见西汉初，永光年，当时鸡变祸连延。  
冠距名将尊已成，坐令戚里倾中天。  
那知千五百年后，咸淳之岁为续弦。  
黑鸡两翅生五距，食辄伤人万口传。  
家鸡尽缚向市卖，美味不敢登盘筵。  
皆云黑鸡乃癸西，十二相属符昭然。  
生不於他独於翅，盖言羽翼爪距全。  
我欲攀龙报天公，无路可到明光宫。  
安得尸乡祝鸡翁，为我用术禳其凶。  
天子九九八十一万岁，免使真人白水还飞龙。  

高斯得　记二首儿四日雷二异  
咸淳七年正二月，天灾人异何稠叠。  
细推厥咎端有繇，孤臣未言先泣血。  
日当丙子月当寅，湖州昆山有妖孽。  
曹家产子威杀人，二首一身连骨节。  
左首似爹右似娘，浑舍惊走趾欲折。  
里胥不敢上其事，一州喧暄腾颊舌。  
从来天子天下首，二首之占何待说。  
我闻唐家仪凤年，的证端为今日设。  
泾州之民有生儿，异干同躯不容裂。  
是时武氏乘其夫，唐祚中微殆将灭。  
圣朝家法与唐异，四星在天循轨辙。  
咎在君阳非太阴，娲羿虽殊祸俱烈。  
人妖示变未三旬，若月天灾来不辍。  
粤从已亥至壬寅，据历雷声未当发。  
胡为砰訇震天鼓，四日四夜声不绝。  
上天威怒端有意，要使吾君用刚决。  
夏竦奸邪致天变，仁皇感悟真明哲。  
只凭霹雳一声雷，扫去有同汤沃雪。  
后来高庙遵故典，汤相罢归同一诀。  
奈何灾异过两朝，犹复留此大饕餮。  
二首之儿四日雷，占虽不同应无别。  
作诗会入五行传，谨勿流传取剠刖。  

高斯得　建宁府鹿鸣宴诗  
鹤书夜下建溪南，拔尽乡英万口谈。  
帝阙伫听胪唱九，宾筵试咏鹿鸣三。  
身名虽待文章显，气质须从道义涵。  
海内如今人物眇，掀天事业要奇男。  

高斯得　建宁府宴徐意一知院乐语  
幅巾支杖勇还乡，昨夜方开昼锦堂。  
司马高风倾国慕，韩公晚节袭人香。  
已忻绿野修初服，好为丹山酹一觞。  
卜夜莫嫌秋漏永，仙翁鹤骨尽康强。  

高斯得　閒中读书次第  
紫阳礼编甫尽卷，亟偿通典平生愿。  
增损温公鉴目成，要把二岩书贯穿。  
夜灯览彻六一文，眉出钜集思重见。  
七书卷帙二千余，加我三年当阅遍。  
尔来两目渐眵昏，一一手钞宁敢倦。  
固知衰颓力不胜，其奈嗜好顽难变。  
又恐贪多或溺心，闭阖时烧香一篆。  

高斯得　江夫人挽诗  
悲哉金氏志，未读涕先零。  
祖统他宗嗣，婺忧再世丁。  
天矜人一念，姑苏妇三龄。  
幸有孙枝秀，翘然荫户庭。  

高斯得　劫桑叹  
美哉豳郊道，风日清且熙。  
条桑纷冉冉，采蘩复祁祁。  
盛时不可再，乱世诚堪悲。  
守令既暗懦，凶黠何纷披。  
千林非无主，夺攘无孑遗。  
白刀斗源野，长乿守路重。  
羸童拥树泣，弱柰空篮归。  
更怜贫家女，束手看蚕饥。  
尔蚕何不幸，生此叔季时。  
千筐与万箔，委弃如京坻。  
昔闻花门乱，倒麦折桑枝。  
幸无风尘警，气象胡尔为。  
天门万里远，吾君那得知。  
恨无古肤使，观风采吾诗。  

高斯得　近者昌言多出诸贤之后有感一首  
吾观唐虞时，辅佐多也胄。  
一时谋谟嘉，十世典刑旧。  
古道日以衰，象贤始不懋。  
近者梧桐鸣，多出芝兰秀。  
杜李倡其前，刘胡继其后。  
最后康乐公，卓出汉庭右。  
元气倚迓续，疵国资匡救。  
起予气为增，感事眉复皱。  
彼出进士科，视此一何陋。  
但贪一束刍，甘作一缄味。  
真堪为仆僮，尚取矜廉茂。  
谁能持我诗，往为披{左忄右勾}瞀。  

高斯得　九日分韵得花字  
秋日何烈烈，忧心在丘麻。  
老圃跬步间，无悰问黄花。  
及兹九九候，清樽畅幽遐。  
朋簪既肃穆，宴豆亦静嘉。  
风雨知萧辰。飒然掠窗纱。  
乔松助声势，轰貀掉狂车。  
萸囊顿精神，似与老守夸，  
渊明有三径，我独归无家。  
浮骖竟安适，伫立空咨嗟。  

高斯得　九日会客面岳亭以采纳菊东篱下悠然见南山分韵得采字诗  
四运相摧斥，秋容忽而改。  
英英晚节花，含霜发鲜彩。  
游子感萧辰，命侣登爽垲。  
湘山俨横陈，秀色如有待。  
独怜祝融峰，尽日埋叆叇。  
安得诛云师，吾将罪真宰。  
悠悠元亮心，千载宛如在。  
遥知把不盈，搔首终朝采。  
胜达不可追，迷涂谁堪悔。  
弃置勿复谈，且复浇磊磈。  

高斯得　酒阑  
世道日沦忽，涔泪夜中滋。  
客问子何伤，伤予士气痿。  
不见齐鲁閧，所争在糟醨。  
我勿燥已久，幸歌韩奕诗。  
若遭禁酒国，曹瞒尔何为。  
一鏖皋兰下，赤壁竟不支。  
虽云竟不支，主翁自怜之。  
骑虎不敢下，悲鸣亦可嗤。  
朝廷尽君子，拄撑赖公师。  
似此好局面，诸生愿扶持。  
尹京用老蔡，恐翻元佑规。  
斯言是耶非，识者当能知。  
哑钟悬清庙，瘖虎伏路垂。  
此而为君子，小人当谓谁。  
币轻物痛跃，赤子命一丝。  
尚曰此元佑，天乎欲谁欺。  
醪粲恩诚深，报复机诚危。  
独哀三百年，豢此终何裨。  
咸幡不复举，志士徒伤悲。  

高斯得　绝交行  
男儿独立天地间，太华绝尖一何陗。  
子房不肯下萧曹，伯夷本自轻周召。  
往来舞袖拂云霄，醉裹扁舟凌海峤。  
凤饥肯向鸡求餐，玉洁不与蝇同调。  
山高路断客来稀，日晏廛空臂争掉。  
穷涂李白友俗人，岁晚杜甫交年少。  
前门长揖后门关，当面论心背后笑。  
云门轻与凡耳弹，夜光莫怪儿童诮。  
君平世弃政自佳，老子知希渠所要。  
人间对面九疑峰，未许冲风鼓无窍。  

高斯得　立春日集杜句  
春日垂霜鬓，江村乱水中。  
偷生长避地，愁坐正书空。  
乞米烦佳客，应门试小童。  
布衾冷如铁，长夜岂堪终。  

高斯得　立春日集杜句  
早行石上水，泥泞苦相牵。  
盗贼浮生困，艰辛众目怜。  
囊空罄金错，米尽折花钿。  
更有伤心处，君臣豺虎边。  

高斯得　吏道  
劳牵迫吏道，僼洪縻拘。  
九春回尘土，一迹园林无。  
直此休沐暇，偕我良知娱。  
残梅谢众卉，初柳荑僵株。  
四运巧相斥，流目悲荣枯。  
俯仰潺湲沫，恻耳弥惊吁。  
故山渺何在，漱石良辰徂。  
为邦岁已期，宣城可归与。  
执柯勿睨视，州有达士模。  

高斯得　刘友鹤以诗赠别次韵送之  
昔披朝霞寻洞天，五峰矗汉高巑屼。  
灵君营魄萝空锁寒。古心未死不忍去，  
摇摇风纛空中悬。五年失脚堕时网，  
梦思重到无由缘。朼来出守山水郡，  
公余颇得穷幽偏。丹丘仙客旧心赏，  
骑鹤过之同晤言。诗妍青林华煜煜，  
气老幽涧松桓桓。问余君土堆奇绝，  
孰与吾山多紫烟。桐江缗鱼炯志节，  
缑山笙鹤夸神仙。能衡铁炭识轻重，  
众山部娄真如拳。羽人闻此深领会，  
笑指双台催棹船。题诗莫作世间语，  
会有剜剔青苔看。  

高斯得　莫恃势行  
夜灯读书史，飘然抚予胸。  
奇哉天下士，英雄见略同。  
子长叹息？家事，谓势於人将有穷。  
谪仙作诗戒鲸鲵，亦云勿恃风涛之势如白龙。  
乃知世上夸毗子，控搏外物终成空。  
君不见寡大夫围初得楚，章作华台前汗成雨。  
郑田周鼎哆然求，齐桓晋文何足数。  
一朝乾溪万众溃，饥卧独枕涓人股。  
君不见夫差称霸会黄池，诸侯不敢捩眼窥。  
临盟争长莫敢拒，吴竟为先晋次之。  
中原甫归败笠泽，甬东百家悕可悲。  
君不见赵家主父尤雄强，吞灭代北如驱羊。  
诈称使者入秦池，威风惊倒秦昭王。  
暮年立子一失计，探{觳角换鸟}沙丘终饿亡。  
诵诗读史余，更披金匮书。  
章蔡与秦韩，往事尤可吁。  
惇欲族诛元佑人，荐福鑱碑立诸京。  
兴五十三家桧掌股，庆元五十年侂牙龈。  
章蔡投荒韩授首，秦亦奄奄泉下人。  
当时气势动山岳，如今一窖寒灰尘。  
后来视今犹视昔，哀哉踵路双辀倾。  
三书读罢灯亦暗，齤齤一枕东方明。  

高斯得　暮春即事  
皇天列四运，懿兹暮春熙。  
和风著风物，观物令心台。  
如何魏晋后，词人总凄凄。  
退之颇知道，及此尤伤悲。  
宁非构淹留，叹老还嗟卑。  
哀乐缘外感，安能识天时。  
不见鲁中狂，陶然浴清沂。  
问渠乐何事，无言对春晖。  
人亡已千年，叹息将安归。  

高斯得　平生欲一游金陵而不得再用韵简不浮  
金陵帝王州，遗事多典午。  
我昔读其书，抚卷辄凄苦。  
一时豪杰士，错出可胜数。  
荣名既销歇，陈迹付离黍。  
惟有东山翁，于今尚翘楚。  
我欲一访之，千载同晤语。  
酒於白下酌，茗向锺山煮。  
北道有主人，载酒思出祖。  
但畏傍人讥，率野非兕虎。  
此事从昔然，非予独龃龉。  

高斯得　劝农有感三首  
井卦分明说劳农，周人田制寓其中。  
但令此念纯无已，可使吾民养不穷。  
数豆荒餐延野老，一篇腐语诲村童。  
尔忱不属知何补，谩道天公靳屡丰。  

高斯得　劝农有感三首  
三代兴甿法已精，田官众建日谆勤。  
一年一度情何简，于县于州责孰分。  
爱礼存羊斯仅可，卖刀买犊匪攸闻。  
周官千载何曾试，我欲重拈静楚氛。  

高斯得　劝农有感三首  
衍漾春郊遍野畴，不堪回首剑南州。  
劝农官吏浑冠鹖，力穑丁夫总带牛。  
苦欲如邛嗟未得，自怜适越竟何求。  
春风万斛浓於酒，一与畸人荡许愁。  

高斯得　三丽人行  
相公列屋芙蓉城，烟红露绿千娉婷。  
朝回迎笑拥前后，忽遭唾弃嫌膻腥。  
汝曹面作死瓦色，争似平康坊裹人。  
连眉倒晕双鸦鬓，临春璧月阳台云。  
西湖喧天歌鼓闹，列坐长筵未狎宾。  
紫衣中使天上至，黄封百榼罗前庭。  
海螯江柱堆叠峗，猩唇熊白争鲜新。  
微哉何曾食万钱，陋矣杨家送八珍。  
酒酣自有娱客具，非丝非竹非歌声。  
呼卢一掷数百万，刘毅酸寒何足阵。  
此时相公眼生缬，平康一笑华堂春。  
鸡鸣钟动却归去，相公手自与金银。  
恩缠爱结无与比，何意一朝遭怒嗔。  
偶缘病起思破闷，亟遣花使传丁宁。  
谁知青鸟不解事，还报从人嬉水亭。  
立驱百骑捽而至，判司姓贾如弟兄。  
同游七吏俱簿录，一日得钱千万缗。  
大书明梏令湖曲，苏堤扫迹无蹄轮。  
风流宰相推第一，但恐稷契羞同伦。  
腥风霎霎塞宇宙，万年遗臭何时泯。  
要当壮士为一洗，我老无力覆八溟。  

高斯得　桑贵有感  
我老与时忤，十年守穷空。  
衣食相驱迫，遂师田舍翁。  
每当春蚕起，不敢怠微躬。  
晨兴督家人，留心曲箔中。  
客寓无田园，专仰买桑供。  
岂谓桑陡贵，半路哀涂穷。  
三百变三千，十倍价何穹。  
家{上比下贝}已典尽，厥费犹未充。  
乃知楮法坏，流毒刀兵同。  
苍天此何人，血面诉难通。  
弃蚕满阬谷，行当歌大东。  
预忧儿女曹，凛冽当严风。  
我穷何足道，四海关吾胸。  
赤子已露立，视天犹梦梦。  

高斯得　觞客海棠下以东坡诗红萼是乡人之句分韵予得丝字  
南国候伤早，东皇驾如驰。  
月正未强半，红紫皆离披。  
蜀花异凡品，作熊能矜持。  
可怜多迫躠，竟随群卉移。  
如彼市门女，狼籍施胭脂。  
又如贱锦工，忙掷梭中丝。  
匆匆不耐看，欲速将何为。  
碧鸡有佳人，睡足晨妆迟。  
含姿自爱惜，肯受春风欺。  
思之不可见，感事肠生悲。  

高斯得　生日自嘲  
今朝出门去，路逢揶揄子。  
汝形何龙锺，汝色何憔悴。  
人皆鑽当路，汝独鑽故纸。  
故纸高泰山，一直一杯水。  
当路众所趋，汝独无一字。  
玉堂炳宫烛，金华曳丝履。  
珥笔立螭头，属车陪豹尾。  
世人共歆羡，汝乃独掩鼻。  
七十不回头，汝亦自苦耳。  
抗手谢少年，吾今将仕矣。  

高斯得　时雪应祷周子车和东坡所次柳子玉韵见始用韵答赋  
大冬衍阳人久渴，井泥无泉百川竭。  
老天有意濡沫之，一夜幻成三尺雪。  
勿嘲见卵索时夜，在眼来牟疑仿佛。  
蹇予谁敢贪天功，片片无非后皇德。  
由来此物贵腊前，况复霏霙当畅月。  
坡公守颍足风流，坐看斜飞咏愁绝。  
明朝亦欲踵前规，试与诸君相暖熟。  

高斯得　书事四首  
晨炊出避寇，中夜尚伤弓。  
赤地眠枯秸，青天入短蓬。  
可怜穷白叟，所至聚黄童。  
老耳虽多聩，时闻话相公。  

高斯得　书事四首  
坎壈乾坤志，苍茫宇宙身。  
十年犹铩翮，尺泽岂游鳞。  
汗简时鑽蠹，斯文修正获麟。  
但忧来日少，沧海阔无津。  

高斯得　书事四首  
不必繙金匮，何须校石渠。  
科条唐代典，刀尺汉人书。  
后世应知我，时人莫起予。  
祈天无厚望，更予十龄余。  

高斯得　书事四首  
两月窜荆棘，愁生祗自怜。  
屈盘茅屋底，擎跽野人前。  
尽室逾百指，看囊无一钱。  
长安望不见，何日静戈鋋。  

高斯得　书室揭刘元城陈了斋像以自厉  
我昔天台游，偶得陈公像。  
以公谪是邦，祠堂悬真相。  
寻执宪于衡，复得划元城。  
以公子孙寓，家传遗写真。  
揭之书室内，朝夕得晤对。  
焉能为之役，妄意他年配。  
刘公色贞坚，疾惇固宜然。  
陈公甚和易，排京乃敢言。  
惇京为腐草，二公长不老。  
汝其择于斯，庶以传不朽。  

高斯得　蜀锦亭  
故国名花夐不同，景阳机裹织春风。  
莫将丽质惊丹卉，只把孤根托化工。  

高斯得　蜀酒  
我辞相国归，遗我酒十器。  
拜受起潸然，为上有蜀字。  
狐狸之所嗥，种秫宁有地。  
得非父兄血，或是乡人泪。  
我饮不下咽，思广相国赐。  
愿得投岷江，咸使西南醉。  

高斯得　思耕亭  
莘郊投耒兴，六百奠殷祀。  
南阳轰耰出，汉业偾还起。  
圣贤忧世心，秋月照寒水。  
彼哉植杖徒，长在见何庳。  
我读逸民传，初讶子陵志。  
赤符焰方张，注想资共理。  
掉头归深山，缪洗巢父耳。  
六经凛刀尺，云乎不期畏。  
反覆史氏词，陵去良有以。  
维人验进德，必於师友试。  
历试犹夫人，成就安能伟。  
挽士亦既来，舍王宁得已。  
汉道汝不衡，先生可轻议。  
钓台千万篇，未有惬予意。  
赋诗题思耕，聊与发斯义。  

高斯得　送不浮弟归金陵  
分袂四百旬，盍簪三十日。  
君来一何迟，吾去一何疾。  
题彼原上鴒，飞鸣不相失。  
奈何缘薄宦，参辰各方一。  
我须尽成丝，君紒才如栗。  
人生几相见，岁月去如斥。  
两苏欠同归，二陆事堪栗。  
天伦盎中荠，富贵剑头蜜。  
岷下饶蹲鸱，吴中富仙术。  
纵不死同丘，其可生异室。  
愿君解龟后，休汝毋他适。  
建邺水易滋，武昌鱼多乙。  
急来共藜羹，荫此青林密。  
春风棣华开，溪头望归鷁。  

高斯得　送不浮赴沿江制参二首  
地褊难颁虎竹分，不妨六度作参卿。  
九江日落回君首，三树风吹动我情。  
此别不堪分袂苦，何时重听对床声。  
到官休道无来使，湓浦双鱼自可烹。  

高斯得　送不浮赴沿江制参二首  
瓶中储粟苦无多，百口张颐剧雁鹅。  
王粲依刘宁得已，严公待甫定如何。  
且须省却痴儿事，只好长为醉后歌。  
瓜熟归来再相聚，阿兄犹自种阳坡。  

高斯得　送除景说归三衢  
秋风吐商气，庭树慽以飞。  
美人悼时节，去意不可韟。  
朋阴傲排荡，晨光弄熹微。  
灵修岂敢怨，浩荡终难依。  
岐分蹈一失，决此存亡机。  
僵株擢新稊，倏忽成十围。  
阳阸人所愿，苍天讵能违。  
蹇予於夫子，亮节深所希。  
取舍既共是，排拫亦同非。  
岂伊桐江上，裴回送将归。  
时危抱深感，人远伤遐睎。  
国家福未艾，祖宗临孔威。  
愿子崇明德，桑榆借光辉。  

高斯得　送胡吏部赴阙  
粉榆阴裹植甘棠，民坐春风吏履霜。  
治粟久持肤使节，握兰归喷望郎香。  
去思应共湘江永，来谂谁云周道长。  
拖玉腰金君不羡，令名姱节看流芳。  

高斯得　送胡吏部赴阙  
郎省分携恰五期，相逢一笑楚江磈。  
钓鱼山下人方到，回雁峰头客已归。  
夜雨未厌挥尘柄，春风无奈趣鞍韟。  
临岐但祝加餐饭，人物如今角宿稀。  

高斯得　送刘养源游吴中  
自我识松涧，于今二十年。  
譬彼鸿与虬，薄霄而栖川。  
忆昔初见时，予客刘养源。  
邂逅一相遇，松涧称其贤。  
蹇予久骚屑，养源亦萧然。  
携家辇毂下，炊玉斗万钱。  
贷粟监河侯，盖为生事牵。  
访予苕之滨，欲学东方先。  
率然集吴地，求汲松涧泉。  
予谓子往矣，辙鳞今复鲜。  
杜陵送李君，南入黔中天。  
应为沠公醉，剩操云峤篇。  

高斯得　送饶漕  
已催四牡使騱归，江汉旋歌命召诗。  
借问仪庭集鸾凤，何如当道卧熊罴。  
柳迎士行成阴密，楼得元规发兴奇。  
少待边亭永清晏，却归簪笔侍龙墀。  

高斯得　送史深之入蜀  
我读江湖夜雨编，西风搔首一凄然。  
如何经济二三策，仅见琳琅千万篇。  
小隐安能老丹峤，壮怀犹欲上青天。  
此行若与涪翁遇，定把诗家古印传。  

高斯得　送王深道赴荆门教授  
苍龙挂秋汉，凉风鼓吾祛。  
夜中不能寐，慷慨悲有余。  
美人背我去，山川渺盘纡。  
平生嵇叔夜，龙性不可拘。  
以兹直谅益，弱念咸刊除。  
四海岂无交，谁为真丈夫。  
温蜀本兄弟，不过姓氏殊。  
临分悄无言，执手空踟蹰。  
世事举目知，安能共沦胥。  
君理江介枻，我念苕滨庐。  
后会难前期，且复立期须。  
努力崇明德，岁寒盟可沦。  

高斯得　送庸斋赴召  
宗臣一去今三年，玉堂诏许还坡仙。  
党魁久屈再徽用，识与不识皆欢颜。  
先生出处固有道，诸公进说徒啾喧。  
或云时事正孔棘，百万生灵皆倒悬。  
公卿唯阿固权位，阉戚盘互拿金钱。  
三垂蹙蹙迫军垒，万口嗸嗸愁实田。  
南交黠寇谋斡腹，东海逆雏方聚船。  
奈何揖逊救焚溺，同姓体国宁其然。  
或云大老世模楷，晚节要同金石坚。  
不闻鸣犊反潜圣，况复白驹遗众贤。  
济川必待蒸徒楫，倾否亦资茅茹连。  
试看醉翁门下土，当今谁者居清联。  
角巾支杖亟还里，览辉翔集毋轻前。  
我当静虑为折衷，咄此二议何其偏。  
卦爻时义各有当，圣贤出处无非天。  
五真应二泰可致，四不求初屯岂亨。  
要知君相诚与否，卓识谅已穷几先。  
苟能举国听夫子，虽不俟驾何尤焉。  
严风吹衣落闽土，幸与盟主相周旋。  
酒边抵掌谈世事，爱君忧国固拳拳。  
鸿飞遵诸望不及，中夜起坐徒烦煎。  
心乎爱矣思有助，斐然狂简成兹篇。  

高斯得　台州宴包知府乐语  
使君五马日边来，犹是当年逸骥才。  
汉竹光荣知妙简，召棠蔽芾喜重栽。  
试听孝肃传新令，伫看文清拜首台。  
盛事难逢须烂醉，楼头玉漏莫相催。  

高斯得　题爱梅亭  
生世梅花是故知，相逢不负岁寒期。  
自从一点梢头白，看到青阴弄实时。  

高斯得　题黄岩蔡氏青在亭  
逢人说爱山，谁何是真爱。  
苟无丘壑情，在眼犹不在。  
君看终南客，岂不卧兴对。  
奈何心自盲，坐失烟霞熊。  
蔡侯故静者，肯与青山背。  
作堂老其间，列岫俨襟带。  
萝月散庭隅，白云屯户外。  
疏棂纳遥碧，平几挹横黛。  
青山信在兹，心镜两融会。  
岂效逋客徒，匿情绐松桧。  
咨余秉微尚，颇亦厌尘壒。  
幸君分半青，著工函丈对。  

高斯得　题林屋洞天  
将返鸱荑棹，聊观古洞天。  
苍崖环谷口，圆峤结湖壖。  
大药渐无质，还丹莫浪传。  
具区如弱水，重到定何年。  

高斯得　题钱可则芡雪庵  
我家雪山下，结茅几度秋。  
一朝劫火燎，身堕江南州。  
相逢芡雪君，感慨不能休。  
我今如丧狗，狂走长包羞。  
子幸成小筑，廓岩可夷犹。  
何不学孔明，草庐傲王侯。  
何不学袁安，高卧绝行辀。  
鵷鸾恍入梦，猿鹤凄生愁。  
逋客亮非然，谁其执怨仇。  
山茅自高洁，得雪逾清修。  
三白待君足，毋为垢氛留。  

高斯得　题天台夏肯甫晓山亭诗  
谢公晨策花崖登，杜陵早起开前林。  
徽之朝挹西山爽，退之晓望南山棱。  
古人看山自有候，个中意味谁探寻。  
林霏夕敛群动息，泽气宵上英云蒸。  
不於此际毓神秀，安得向曙岚光凝。  
平生苦不识夜气，见山忽得邹人心。  
卷书默坐会有得，此岂文字能摹临。  
斯亭题扁有咀嚼，慎勿只遣供閒吟。  
直须齩破第一义，庶几山鬼逢知音。  

高斯得　题同濂阁  
霁月光风洒落人，与君同调太怜君。  
不须叹息知音少，后世岂无扬子云。  

高斯得　题王茂悦郴州白水奇清园  
灵区有异产，化国无潜珍。  
坡公论人物，我则赋奇清。  
壮哉此白水，谁其泻青冥。  
薶藏富媪啬，抉剔天公嗔。  
霹雳起神物，趐屃擘巨灵。  
阳山得瀑谷，永嘉赖斧斤。  
乃知出世事，须待开物人。  
倒悬讶瑶池，吹立惊沧溟。  
千穗落晓镜，万仞垂天绅。  
清寒入山骨，霏润沾人巾。  
麕{上鹿下加}为瘦爽，草木皆坚贞。  
舑仙挹瓢饮，俗士湔尘缨。  
度堂匪秩宴，筑馆先储英。  
函书静秩秩，子佩来侁侁。  
清风谦溪像，古柏文翁庭。  
从容讲道要，宛转余诗情。  
谪仙一派妙，休文八咏新。  
兹惟佳山水，我尝驻骐髎。  
平湖尚芜漫，绝境宜荆榛。  
按图重慨叹，岁月今峥嵘。  
壮观夸好句，窘步欹丰擎。  
聊以赠我友，无庸寄山神。  

高斯得　题浯溪寺  
舂陵太守真好奇，结茅肥遁湘江湄。  
三吾出意作新字，脱略苍籀遗冰斯。  
溪山於我本何有，占断不许傍人窥。  
人生天地远行客，恋身外物庸非痴。  
漫郎仙去五百载，名字永与兹山垂。  
要知忠义不磨处，虽不自与人与之。  
至今过者望卷石，森然魄动中兴碑。  
此公何用专壑鄙，世上宁有争墩儿。  
我来访古刜蓬藋，怅然不识亭台基。  
扫出蝉噪发斯义，元子可作然吾诗。  

高斯得　题张志山留稿  
一眼高悬四海空，评诗谁出杜陵翁。  
紫鸾翠驳真难并，悲羽鲸鱼定孰雄。  
门外飞来清婉句，坛中报起寂寥风。  
锦囊已逐春风去，何日花前一醉同。  

高斯得　题赵致道茅斋  
三百年前茅屋歌，谁其继者茅斋铭。  
杜陵忧世何其切，鹤山观物何其精。  
两诗妙处均不朽，吾能合异融其真。  
绮栊雕宇贮豪士，此岂有意矜吾民。  
从来从庇天下手，乃在茅栋茨檐人。  
请君观铭验吾德，复来歌义充吾仁。  
庶几体用归一贯，二老可作当欣欣。  

高斯得　挽亡弟豫九制参诗  
出园有佳树，生处本同枝。  
客土何年异，孤根两处移。  
西栽种岭下，东植霅溪湄。  
君壮方逢世，吾衰久忏时。  
丘园甘寂寞，门户倚扶持。  
乘障能名著，参筹婉画奇。  
平生境虽顺，末路数终奇。  
屡厄枭鸣暴，仍遭马踶危。  
客魂翔寓里，旅榇出京师。  
雁泽羁孤影，鴒原踯躅悲。  
殚予暮光景，恤汝众孤婺。  
临穴万行泪，九原知不知。  

高斯得　晚秋  
飒飒晨飚凛，萧萧暝色凄。  
拒霜城上下，衰柳岸东西。  
老去慵青简，忧来俯碧溪。  
饥乌谁教汝，故作傍人啼。  

高斯得　为温乐堂五绿亭解嘲  
园林非不佳，名字著难稳。  
稍与流俗异，讥呵来噂噂。  
我堂名温乐，窃慕涑水翁。  
我亭名五绿，又希午桥公。  
客来笑不已，诮我何其鄙。  
拳拳二相国，所爱人爵耳，  
闻之为一咍，争端自予开。  
嗟予信鄙矣，笑客亦愚哉。  
相诚吾所爱，何必裴与马。  
唐非无李卢，宋亦有章蔡。  
尔知相何物，是谓圣贤宅。  
士而不为此，何以下膏泽。  
孟柯出昼意，宣尼载质心。  
温岂独甘乐，裴非锢园林。  
二扁有深意，客讵窥其涘。  
吾言岂狂言，刀尺自孔氏。  

高斯得　闻杨元极去国  
倾厦难将一木支，微垣累疏亦何为。  
凤凰本自翔千仞，不待区区夺我池。  

高斯得　吴参政挽诗三首  
造化千年秀，皇家数世仁。  
功名光庆佑，人物辈乾淳。  
荦荦旂常纪，睽睽鼎鼐新。  
憖留天不许，国步痛斯频。  

高斯得　吴参政挽诗三首  
中外逾三纪，勤劳备百为。  
韩公饱经济，杜杞困驱驰。  
风静千屯祲，春回数路饥。  
江淮与襄汉，何地不丰碑。  

高斯得　吴参政挽诗三首  
念昔先君子，慈恩托下陈。  
嵇孤虽愿识，李御竟无因。  
赏遇肝肠照，书题骨肉亲。  
数行知已泪，西望几沾巾。  

高斯得　五月  
五月出师时，老臣抱忧惧。  
端荚问詹尹，愿告吉凶故。  
卦得明夷终，惊愕不敢露。  
庸知三日后，日眚大可怖。  
天象与人占，真如相对语。  
师出无寸功，败书常踵路。  
世道复谁论，当局委而去。  
更令水中输，袅袅擎槃露。  
秋风日以高，吾未得死所。  
授笔识蓍辞，泪血满襟素。  

高斯得　五月六日约诸友游北山舟已具而予偶不能出诸友和坡公法华寺诗亦赋  
区中无由舒眼界，欲上云峰观九派。  
颇闻黄龙擅奇特，傥得窥临真一快。  
清苕一线仅委蛇，具区万顷何滂湃。  
又闻法华两招提，清旷夐绝人境隘。  
池光潋滟镜无台，山色清寒身不壤。  
石林幻出三玲珑，万虎千罴断雄怪。  
幽贞叶策天相之，梅雨初晴白日晒。  
州家幸肯借官船，亟馔鱼虾菹韭薤。  
奈何欲往竟不谐，徒羡诸公脱天械。  
归来争发古锦囊，令予伎疗如爬疥。  
嵇康本自不羁人，况复时屯方翮铩。  
终当於此结菁茅，庶可偿渠猿鹤债。  

高斯得　物贵  
一从泉法乱，都野咸荒荒。  
片楮母偏重，无子相爷昂。  
奸人窃其权，百物因大翔。  
握薪重寻桂，尺鱼贵河鲂。  
我闻辇毂下，鞅法牛毛详。  
物物揭成价，大字悬康庄。  
朊鲍榷公肆，饼师聚官场。  
市易祖嘉问，均输肖弘羊。  
羨罗四面布，摇手触刑章。  
哀哉今之人，逢时何不祥。  
谷斛八钱汉，米斗三钱唐。  
安得生其时，鼓腹咏太康。  

高斯得　物贵日甚  
自从为关以为暴，物价何止相倍蓰。  
人生衣食为大命，今已勦绝无余遗。  
真珠作襦锦作裤，白玉为饭金为糜。  
苍天苍天此何人，构此大疾谁能医。  
无食吾欲食其肉，无衣吾欲寝其皮。  
谁能为我覆八溟，一洗世界无疮痍。  
丝麻粪土被天下，菽粟水火趒民饥。  
风后力牧不可起，吾辈碌碌安能追。  

高斯得　西湖竞渡游人有蹂践之厄  
杭州城西二月八，湖上处处笙歌发。  
行都士女出如云，骅骝塞路车联辖。  
龙舟竞渡数千艘，红旗绿棹纷相戛。  
有似昆明水战时，石鲸秋风动鳞甲。  
抽钗脱钏解佩环，匝岸游人争赏设。  
平章家住葛山下，丽服明妆四罗列。  
唤船催入裹湖来，金钱百万标竿揭。  
倾湖坌至人相登，万从崩腾遭踏杀。  
府门一旦尸如山，生者呻吟肱髀折。  
西湖自是天下景，何况遨头古今压。  
一时死者何足道，且得嘉话传千叶。  
谏君御史门下士，九重天高谁敢说。  
溪翁聊尔作歌谣，谨勿传抄取黥刖。  

高斯得　溪亭春日二首  
嘤嘤春唘沸青郊，老鹤翛然独在皋。  
澹沲和风眠五柳，冲融暖日醉三桃。  
尽轮乐事归妍唱，肯把牢愁寄续骚。  
想得旧游时入梦，西堂春草未应薅。  

高斯得　溪亭春日二首  

岂不怀归蜀道难，故来溪上税浮骖。  
新诗功次日迁九，潜圣仪刑昼接三。  
窗竹有怀陪素隐，园花无赖恣红酣。  
要将云淡风轻句，参请宗门老晦庵。  

高斯得　谢郑如晦饷酒诗  
渊明久闲居，欲酿苦无秫。  
萧条倚东篱，目断杯中物。  
可以王荆州，白衣来扣寂。  
高情属天云，于今照方策。  
我穷交旧绝，门外无行迹。  
旧时如海肠，辙鲋等枯涩。  
谁怜东溟臣，西江分一滴。  
嗟哉子立贤，肯念黄州客。  
清酒冬百壶，昔酒夏千石。  
陶然北窗下，但觉天地窄。  
东西高虽异，南北郑能一。  
感荷吾子德，酬报乏珪璧。  
但诵昌黎诗，以谢郑群锡。  

高斯得　学诗  
燕说谈古书，六籍无诗如。  
彼序鬼一车。毛郑贲其须。  
古今几大儒，亦复鼓应桴。  
历年二千余，耳目为所驱。  
卓哉紫阳朱，订顽砭其愚。  
俗说力扫除，沙沉得简珠。  
士惑真难祛，于今道犹孤。  
高叟一鄙夫，服肤与世殊。  
在天悬方诸，如闻叹起予。  

高斯得　迓杜丞相檥舟白鹤山下有感  
维舟候新弦，薄言憩兹山。  
丛祠倚层阜，回阡俯澄湾。  
伫立心目瞿，白鹤悬榜颜。  
嘉名契旧隐，身疑堕其间。  
沓嶂森古木，荒涂翳枯菅。  
田空少鸿雁，谷腥富豺獌。  
更怀山中人，骑鹤去不还。  
平生抱炯介，辀张困群奸。  
徂谢易永久，十年閟松关。  
纷吾信虚薄，宿昔蒙砭顽。  
及兹落海峤，初心汩忧患。  
朼来因见召，感涕凄其潸。  
亦欲荫青茆，赏心谅难攀。  
孤愤竟何及，颠毛自令{上髟下般}。  

高斯得　宴建宁知府赵尚书乐语  
本意苕溪老钓蓬，乘轺来访玉仙翁。  
并游元自从迂叟，将漕何妨拜潞公。  
宿世神交双剑合，平生心事一樽同。  
乾坤整顿须公等，夜掣铃絛紫禁风。  

高斯得　要君  
圣人戒要君，春秋罪同弑。  
推此无上心，将何所不至。  
近者凶相归，决烈谁能比。  
群愚惑其迹，咸谓给夺志。  
老夫非圣人，固知决无是。  
或问何以知，答云非奥祠。  
岂有患失夫，能为勇退事。  
未闻介推归，留母以为质。  
府中俱荡析，般移到花卉。  
殿前卒二百，辇载填城市。  
都人尨其愚，家家失欢喜。  
讙言真不返，剥剥竞弹指。  
朝士独可怜，一朝失怙恃。  
联章乞还相，留莽无少异。  
天王虽圣明，勉徇非得已。  
御前金字牌，一日数十置。  
冠盖何纷纷，排日遣郎吏。  
端明奉玺书，侍郎传睿旨。  
师王袖亲批，祈恳流涕泗。  
相公卧愈坚，那肯乐山起。  
陛下如迫臣，臣当还故里。  
群使骇其言，连名奏天陛。  
安知夜半舟，已渡曹娥水。  
新亭候徒劳，刘裕已还第。  
狄青度昆仑，李愬擒元济。  
忍於君父前，用此军中诡。  
一劳可永逸，所欲已称遂。  
从今政事堂，深根且固蒂。  
愿已惬臧孙，专当逾季氏。  
上苍孔威神，那知从汝未。  

高斯得　夜坐有感  
自叹吾生行且休，谁能长抱畏涂忧。  
三番自取刳肠害，百练多成绕指柔。  
鞭凤笞鸾劳梦想，斗鸡走狗好沉浮。  
从今投劾归渔隐，手掬清波荡许愁。  

高斯得　饮牡丹  
尚记年时醉我宾，抽簪起舞坐生春。  
谁呼七七逡巡手，重视三三梦幻身。  
独乐园中老居士，沉香亭北谪仙人。  
吾今望此如蜂蚁，莫怪名花向我颦。  

高斯得　庸斋再赋予亦再和  
苕滨衰白一羁人，五玷皇华遣使臣。  
已自无恩及南楚，那能有福散东闽。  
预忧刺史声名减，不称君侯佳句新。  
踏遍山川成底事，从令沮溺笑知津。  

高斯得　游巾山得晴字  
巾山何亭亭，拔地蹲中城。  
苍龙擢双角，盘空半孤撑。  
崇雉俨环抱，兼如在涤牲。  
有时霁雾搴，插我堂东荣。  
虽劳拄笏望，犹赊杖藜行。  
值兹阳和候，鲜晖吐新晴。  
摆去缠牵累，少畅窥临情。  
藉兰得胜引，共此酒一盛。  
咏余百忧集，乐极万感生。  
去国魂难招，怀人涕易盈。  
虽无拓壑姿，宿昔芥尘缨。  
寄言山中叟，未慕同幽贞。  

高斯得　又中秋分韵得处字  
西风涤残{俟左换火}，秋水静如滤。  
客心悲未央，感兹年芳去。  
聊携池上酌，相与豁烦虑。  
我肴楚以陈，曾未举前箸。  
延首视太清，飞蛾已来御。  
屏翳虽放纷，不敢捩眼觑。  
清辉岂不佳，祗益畸人苦。  
故乡值良辰，辄与亲暱醵。  
转蓬随天风，异县不可据。  
明年看清光，那知又何处。  

高斯得　禹柏行  
往年上会稽，凌空禹穴曾得窥。  
今年浮沅湘，又见禹柏蹲山陂。  
茫茫禹迹遍天下，独此二物称神奇。  
凌云意销铄尽，根心就化空存皮。  
樛柯入地枯不死，反更上擢青铜枝。  
被以九龙名，流传自何时。  
得非木宿苍龙精，储英萃异成雄奇。  
头角崔嵬讶撑拄，牙须砾裂相纷披。  
孔明庙柏信称古，上距何翅千年奇。  
社陵口藻一何陋，遗落鼻祖收孙枝。  
诿云此地不身到，何由得集衡湘诗。  
呜呼，衡之山巍巍，  
湘水之瀰瀰。地气何太偏，  
独於草木乎锺之。柏兮手植自神禹，  
竹也种传由舜妃。谁能为天分此畀人物，  
庶几可使悍俗嚣风移。  

高斯得　园中读书  
南楼幽帘虽粗适，犹嫌尘务妨閒逸。  
读书老圃四无大，啼鸟落花春寂寂。  
试垂修绠汲义泉，更把长才斸玄窟。  
已无俗物败人意，犹有睡魔入吾室。  
且须时擎看山脰，不妨暂著穿花屐。  
君平身世两相弃，韩子老大百无益，  
但愿残生更几年，了我床头二三策。  

高斯得　再次韵  
神仙不求三朵花，颜色不求阴丽华。  
但愿时清风日好，娱此无裘痴钝老。  
花光云锦柳黮尘，买春不用孔方兄。  
止过寂寂还寂寂，有弟有弟远方集。  
客来我常为段干，长恐高卧惊袁安。  
踉蹲开门门措指，为见阿同无量喜。  
阿同尔来新诗多，句法不减水部何。  
盎然醺人如酒美，梦回牙颊闻余旨。  
我诗端如食小鲜，间而八珍徒赧然。  
掀髯浩歌不能止，酒酣一麾铁如意。  
高楼捶碎谪仙狂，茫茫宇宙隘而妨。  
手捋虎须终不悔。谪仙与我如龚隗。  

高斯得　增赋  
吾哀天宝后，刻剥穷锥刀。  
豆实不得吃，蕨卖输官曹。  
民生於斯时，生意如鸿毛。  
安知咸淳际，赤子滋嗸嗸。  
税租责三倍，田野晨号唃。  
柔桑稊未茁，调帛已骚骚。  
骄兵饫醲鲜，黎民窄糠糟。  
九关虎豹守，哀吁愁天高。  

高斯得　赠道士刘友鹤  
翰林纷万族，白鹤称善鸣。  
标榜在诗易，斯义渊然精。  
子今自羽客，复慕胎仙名。  
烟煴吐奇讯，警露争圆清。  
平皋播馨兰，广隰荫芳苓。  
於焉事飞薄，安得有恶声。  
聋俗讵知我，胡为枉撄情。  
帝乡阔万里，短羽毛遐征。  

高斯得　赠蜀僧钦师  
天台招提薮，我常避其尘。  
夫岂无名缁，近腻终汗人。  
衲子来西州，见之独情亲。  
岂惟枌社意，亦喜丛林声。  
钦公惜我去，索赠良殷勤。  
子道我弗学，安能淑而身。  
虽然第一义，儒释曾何分。  
要踏石头路，须还铁脚根。  

高斯得　中秋独坐有感  
三年三中秋，月作一样奇。  
清贫不设客，老倦不吟诗。  
今年更凄凉，儿孙锁秋闱。  
独坐南窗下，兀兀如孤罴。  
迫思欢娱地，无如少壮时，  
尚记壬辰岁，鹤山靖州归。  
八月十五夜，月华散前墀。  
诸父秋山阁，群从幽芳池。  
赋诗各分韵，醉墨纷淋漓。  
鹤山读我句，终夜相嗟咨。  
明朝操纸来，倾倒里中儿。  
一往三十载，坐念心生悲。  
前辈已凋谢，诸兄亦无遗。  
奇孤一身在，流落天之涯。  
明月如昨日，而我鬓成丝。  
天人固异分，何烦涕交颐。  

高斯得　自叙六十韵  
苍苍大峨山，高标致青天。  
西江走其下，东井躔其颠。  
积此二仪气，锺为万古贤。  
粤从扬马来，作者接项肩。  
我家高阳氏，遂古已婵嫣。  
爰及开府公，世德乃昭宣。  
挺生六男子，如鳌海上连。  
逢时供世用，报国或躯捐。  
二季遇明主，皇极佐后先。  
英芬播家国，余辉照山川。  
咨予食旧德，一线千钧悬。  
结发日砻砥，植节图贞坚。  
龙飞四十春，先皇始招延。  
绛侯正骄主，答策聊相镌。  
无心得天下，人力何有焉。  
有司矜其愚，置之龟列前。  
先人既死城，□遭祸逾挺。  
挈身归君父，叨沐登史筵。  
是时嘉熙末，大臣私自便。  
抗疏警其偷，侧目尤谗言。  
未几孽嵩来，当国恣且专。  
白发竝相议，一斥逾三年。  
祁公俄入相，招我赤城边。  
公寻薨于位，游老司陶甄。  
蓄缩多畏忌，百壬闹煎煎。  
汲黯又妄发，群厖益呀喧。  
卧空百余日，遂棹严滩船。  
偶乘浙东传，入手埋轮权。  
南床有妇翁，出柙流馋涎。  
劾章格不下，使者反归田。  
流落经七载，那复凌翔鵷。  
淳佑更化瑟，弓旌罗八缠。  
例叨赤车使，收召湘江壖。  
南宫甫逾月，遂玷蓬莱仙。  
仍侍玉皇案，兼操金匮篇。  
主恩海岳比，每欲输尘涓。  
谢吴对持铉，国势如舟偏。  
薰莸共一器，两党操戈鋋。  
予与赵徐辈，放逐纷联翩。  
吴公亦去相，国事堪潸然。  
荏苒兵难作，扰攘纷戈鋋。  
吴公再秉钧，首议贾生篇。  
诸梁尚当路，公愿竟以愆。  
亡何事大异，莱国冤南迁。  
国忠乱天经，党祸何连延。  
伤哉淳佑士，萧艾化兰荃。  
腰金空照地，噤如秋后蝉。  
嗟我亦何我，赵璧乃独全。  
挂舌坐林间，嫠忧耿无眠。  
一旦彗星出，应诏言数千。  
历数蔡京罪，请收贾充权。  
书遏不得上，龙髯已飞天。  
尚有闻戒集，祠之未敢传。  
其间朝阳吟，好事达湖弦。  
几欲齿奸鈇，终肤陨深渊。  
偃蹇逾十偾，冰山尚顽坚。  
不学李拾遗，尽付酒家钱。  
不学杜拾遗，穷愁诗自传。  
圣涯浩无际，前路渺以绵。  
且复系寸景，终予犀革编。  

高斯得　邹枢密挽诗  
有伟伦魁彦，风标九牧倾。  
直声同日揭，峻节与霜明。  
贺旅羞权隶，佳兵折寇萌。  
一麾人共惜，再入道弥贞。  
专对思尊主，涂归首正名。  
终然疏汲黯，谁复挽阳城。  
访落当元祀，干旄并两英。  
髍车方税鞅，局面已翻枰。  
不惮笺天苦，坚留出昼行。  
一言婴虎怒，八载与鸥盟。  
改瑟新元休，持枢赞国成。  
咎言方汹涌，悟主独和平。  
南谷撩归梦，东藩薄宦情。  
寒花馨晚节，潜颖谢浮容。  
落落灵光殿，堂堂董相茔。  
国人歌轰杵，志士泪缘缨。  
隶也常尊盂，嗟哉未识荆。  
易名如得与，犹足慰平生。  

高斯得　奏院豫七弟挽诗  
瑟瓒天资美，洪枢地胄华。  
安恬羞善宦，孝谨克承家。  
籀学耽奇古，文房好静嘉。  
颜瓢空不继，原粟散无涯。  
庭径长生草，山园妙识花。  
公门捐造请，内典却纷拿。  
留邸空陈迹，分麾付一嗟。  
阶兰芳欲尽，池草句谁夸。  
甚欲号森柏，其如叹系瓜。  
遥将万行泪，洒向夕阳斜。  

高似孙　{左酉右仓}蟹  
西风送冷出湖田，一梦酣春落酒泉。  
介甲尽为香玉软，脂膏犹作紫霞坚。  
魂迷杨柳滩头月，身老松花瓮里天。  
不是无肠今麴蘖，要将风味与人传。  

高似孙　歡乃辞  
帝子降兮北渚，目眇眇兮愁予。  
嫋嫋兮秋风，洞庭波兮木叶下。  
揭揭兮寒萯，濊濊兮轻羈。  
有鹈兮在梁，鸿何为兮离纲。  
白苹深兮骋望，水之清兮濯缨。  
翁不语兮嗔偏醒，歡乃一声兮天水渌。  

高似孙　别天台  
早乘霞气入蓬莱，不识神仙也不来。  
曾与赤松游数日，自携玉女上西台。  
当时共说黄房事，回首空惊碧海埃。  
前度刘郎今得度，桃花一一为郎开。  

高似孙　别云门  
回首云边更看松，风流王谢旧行踪。  
不知谁继诸贤后，夜半来听六寺钟。  

高似孙　蔡山渡  
江上人家破竹门，潮来长浸篱根。  
鮦鱼一尺楷杷小，放溜船来酒满尊。  

高似孙　参政钱公山园  
朝廷文物自升平，公主园林尚典刑。  
山好尽强金谷涧，客来且上翠微亭。  
鹤鸣欲说前时事，花在非如旧日馨。  
多少唐人诗意思，无人知得更冥冥。  

高似孙　朝丹霞  
沐佳施兮清灵，涤三生兮无腥。  
迅玄挺兮嘉会，蜕吾骨兮坯吾形。  

高似孙　朝丹霞  
杳倏驾兮潜青宜，舞刚风兮鹄分翎。  
上何有兮无能名，老积气兮寒泠泠。  

高似孙　朝丹霞  
窈复窈兮流火庭，物受炼兮愁六丁。  
烁此鼎兮神无停，雪尽垢兮朝朱陵。  

高似孙　朝丹霞  
转璇枢兮上亭亭，一语契兮惊群星。  
味清净兮不可经，玄复玄兮发新硎。  

高似孙　朝丹霞  
画琳琅兮黄金绳，帝监观兮燕清宁。  
闻不闻兮皦无际，毛发竦兮心为冰。  

高似孙　朝丹霞  
井有波兮通沧溟，玉抱德兮谁能铭。  
怛来归兮析然醒，道有成兮其当升。  

高似孙　次韵陈校书送鹤竹笋诗  
竹如鹤脚瘦交加，惊识英英玉露沙。  
一见已知仙同健，高於越箭更无差。  

高似孙　次韵沈台州游桐柏山  
中天积翠玉台遥，昆阆吹风下赤霄。  
鹤护青松生老珀，龙归丹井应寒潮。  
三台自逐玑衡转，玉帝常同海岳朝。  
休道人间仙骨少，功成也会作松桥。  

高似孙　答李才翁  
素意杳难寻，残炉属晚阴。  
花知西洛事，春叫北人心。  
客共艰难尽，诗随老大深。  
金陵书不到，消息又沉沉。  

高似孙　答癯庵致糟蟹  
秋入丹枫声怒号，吴儿得志飞轻舠。  
纬以万竹澜寒涛，有法如兵勇於鏊。  
彼蟹甚武殊驿骚，一霜二相如此膏。  
物生固忌风味高，最以风味无一逃。  
葬之酒乡泣醨糟，一醉竟死俱陶陶。  
了我一身凡几醪，死生大矣惟所遭。  
饮中诸公人中豪，左手酒杯右手螯。  
醉魂浩荡不可招，为君以酒博葡萄。  
世间万事真牛毛，一醉一死俱蓬蒿。  
恭惟不杀心忉忉，视民如蟹呜呼饕。  

高似孙　答武昌吴广文  
平生不识武倡楼，官柳青青好在不。  
庾亮笛吹黄鹄月，简栖碑驳碧苔秋。  
山横赤壁含怀断，水出瞿唐快意流。  
何处叫君同一醉，并舟秦女擘箜篌。  

高似孙　答辛幼安  
青天不惜日，壮士偏知秋。  
自古有奇画，如今空白头。  
彼时当再来，吾老不可留。  
天推璧月上，星入银河流。  
躔度若此急，人生与之浮。  
终夜自起舞，无人共登楼。  
典谟有陈言，河洛非故州。  
黄鹤呼不来，谁能理残裘。  

高似孙　答宇文文学  
无能应欲苦皇皇，诗不惊人笔事荒。  
天下无山如怕颗，人间有水自沧浪。  
左杯右蟹一舟足，早韭晚菘三亩强。  
莫谓觉来亡可嗜，逢人犹自觅花忙。  

高似孙　丹砂歌谢胡史君惠砂床  
宜州丹砂岩昫谷，不比辰溪攒箭镞。  
素霓深抱赤城霞，斩独半染于阗玉。  
海日下照珊瑚红，化为姹女金芙蓉。  
一从擘华分禹璞，犹有绛气埋云峰。  
铸鼎泥坛有消息，坐看光辉成五色。  
淮南鸡犬亦同升，九转真能生羽翼。  

高似孙　都下  
柳生春思拂京华，不管闲人也忆家。  
添尽好香那睡得，月良如水浸梨花。  

高似孙　分绣阁夜作二首  
一灯炯微明，敲尽寒更永。  
老蛩泣月罅，脆叶鸣霜井。  
此事谁主宰，凡物皆动静。  
不了达者观，却似醉难醒。  
久无谢安石，况复陶弘景。  
残书非一慨，孤钟但深省。  
梅生雪后花，雁叫云西影。  
他心不可度，紫语堪自惊。  

高似孙　分绣阁夜作二首  
识字始多忧，悟理良自苦。  
少小习句读，岂解工训诂。  
一从入老大，甚觉悔雕组。  
人生各用命，何乃太知古。  
典谟彀　皋契，诗句须李杜。  
生居诸公后，已觉万事忤。  
勤妇少完袄，惰农甘莽齿。  
儴　卦不可推，天意眇如许。  

高似孙　浮冈  
山含宿冻未曾销，鸟去仍回水路遥。  
千树梅花三尺雪，一帆风力半江潮。  

高似孙　富次律送蟳  
鳞甲昏夏物，怀青莫如蟳。  
苏公今张华，何微不知音。  
入手巨螯健，斫雪隽莫禁。  
宛然如玠辈，曾是秉玉心。  
蟹因龟蒙杰，酒与毕郎深。  
二者不可律，食之当酌斟。  

高似孙　国清寺泉时有绿蟾蹲崖石西  
崖腰溜清水，素光摇玉宇。  
其阴透碧海，有石如砥柱。  
心知老龙都，直入蓬莱府。  
仙云荡凉润，积雪明深乾。  
阴阳若在兹，嘘吸多成雨。  
孤花棲暗芳，瘦木垂梢古。  
娟娟绿蟾蜍，曾识广寒女。  
深疑珠宫物，内敬不敢侮。  
山僧惜一茶，自碾仍自煮。  
相从有觉意，两悟无凡语。  
欲分鲜花屏，稍筑松风庑。  
铜瓶取明月，洗此文字苦。  

高似孙　和居简师韵  
恨不相从早，分渠月半寮。  
墨飞春涧石，茶衮夕铛潮。  
诗到如今瘦，情从此处消。  
为君料理极，参秀碧寥寥。  

高似孙　和居简师韵  
忆昔相寻处，时今可更麽。  
春愁侵磊隗，晚步隔坡陀。  
风入唐声妥，山函蜀气多。  
一春听尽雨，此意与谁歌。  

高似孙　红梅花  
带雪匆匆别楚云，天寒依约见湘君。  
只疑不合瑶池去，引得春风八九分。  

高似孙　后歡乃辞  
洞庭潇湘白雪中，中有云气随飞龙。  
渔父天寒纲罟冻，山木尽亚洪涛风。  
渔翁瞑踏孤舟立，沧浪水深青冥阔。  
不见湘妃鼓瑟时，至今斑竹临江活。  
渔翁夜傍四岩宿，晓汲清湘燃楚竹。  
烟销日出不见人，歡乃一声山水渌。  

高似孙　花飞引  
花少思兮离离，企佳人兮不来。  
风嫋嫋兮吹愁，绿满树兮香在苔。  
鴃哀兮今歇。杳新知兮谁悦，  
期佳人兮柰何别。  

高似孙　黄居中潇湘图歌  
天晴而雨断兮，作苍梧九疑之高。  
秋风行而川怒兮，泄潇湘洞庭之奔流。  
树不知名兮山抱複岭，沙不计程兮水趋它洲。  
波作止兮蛟舞蛟蛰，云晦明兮猿呼猿愁。  
原不可作兮兰亦尘土，贾傅归汉兮鵩其何尤。  
谁呼鱼兮北澨有酒，谁鼓励柜兮南当有膛。  
怀斯人兮杳霭千里，目怅望兮吾其归休。  

高似孙　纪梦  
翠峰嵯峨三十六，寒泉落空响哀玉。  
岩花石路势萦纡，玉兰干护修筠绿。  
雪髯老人负紫瓢，金丝尘尾遥相招。  
红螺酌酒湛湛碧，坐倚苍石吹洞箫。  
孤鹤来传天上诏，老人挽予偕一到。  
飘飘高举凌青冥，直过罡风履黄道。  
祥光楼阁倚峥嵘，神虎守阙森卫兵。  
双阖朱扉忽微启，中有灵官来远迎。  
绛衣持斧立丹陛，玉皇手中玉如意。  
云環风瑟自宫商，天声清越非人世。  
帝旁青童传帝宣，文华宫中呼谪仙。  
谪仙顾余笑且言，子宜亟返来他年。  
探怀赠我五色笔，子当宝这慎勿失。  
浓香氤氲迷帝所，长揖老人下西庑。  
身从日月上头行，俯视斗杓分子午。  
云气相随步武生，过耳但觉松风鸣。  
觉来握笔纪佳梦，月明楼鼓挝三更。  

高似孙　济钱清江  
潮分残力引船飞，一道浮晖入杳微。  
可惜梅皆容易落，相将雁又接连归。  
依前清洛情犹在，觉道离骚事已非。  
倚枕但看王导传，困来不复解春衣。  

高似孙　寄天台萧练师  
已是成仙了，全然得道长。  
石坚松结髓，山暖术生香。  
近瀑衣裳泠，和云笔砚凉。  
傍崖修碧宇，何日奏寥阳。  

高似孙　寄桐柏山五尊师  
犹道中峰浅，重新入翠微。  
读书呼鹤听，洗砚待猨归。  
近瀑青松湿，朝阳紫术肥。  
逢仙归又晚，行得健如飞。  

高似孙　寄吴钤干  
有伟千人杰，能为万里游。  
挂帆春北雁，问驿夜惊鸥。  
道路空留滞，文章莫暗投。  
九疑生雨遍，三峡带寒流。  
采药青神观，题诗白帝楼。  
乾坤供烂醉，星斗照闲愁。  
汉已归萧相，天难寿武侯。  
词人头欲雪，壮士泪如秋。  
中下犹须策，西南夙倚筹。  
有钱书尽买，灭虏志终酬。  
猿破高唐梦，龙驯滟澦膛。  
行人定安稳，夏近可归不。  

高似孙　简石桥僧璧晖  
只在间云里，房虚湿翠屏。  
童归收晚果，客至歇残经。  
月落千峰黑，龙旭白水腥。  
关门无一事，草木共冥冥。  

高似孙　江强仲郎中送蟹  
连日天街候驾归，且呼酒对早梅飞。  
从来吏部高情别，右手分将老蟹肥。  

高似孙　江寺丞送蟹  
苦无多雨便重阳，忆杀池头煮蟹凉。  
政用此时消几辈，菊花先作故山香。  

高似孙　九怀　苍梧帝  
望九疑兮云雨，心惨惨兮思君。  
冉冉兮愁痕，楚波深兮斑竹活。  
历嵯峨兮极眺，讯遐心兮谁将。  
蛟何路兮冲波，鸿何惊兮离纲。  
湘有苹兮渚有荃，欲将诚兮无能宣。  
苍莽兮何之，孰亮余兮{左女右便}娟。  
羽何音兮锵锵，凤何仪兮济济。  
朝腾余轫兮梧阴，夕娱兮清澧。  
蹇踌躇兮自喜，逆清川兮如洗。  
植馆兮云中，树之兮石磊。  
大贝阙兮鳞堂。杂青枫兮始霜。  
芷路兮蘅薄，桂飞橑兮兰房。  
相芰荷兮可衣，美秋菊兮曾粮。  
瑶华兮在席，江有蓠兮吐芳。  
被薜兮带萝，表之兮以兰香。  
汇众卉兮扬徽，贮芳辛兮同薰。  
哀弦切兮入云，灵来下兮缤纷。  
捐余珰兮中流，遗科玦北渚。  
俨奉君兮嘉荐，乃遗余兮芳杜。  
时契阔兮难再，聊歌风兮自语。  

高似孙　九怀　鸱夷子皮  
江欲冷兮丹枫，月将缺兮初鸿。  
天如仄兮沉兮波，楫有声兮追风。  
易莫易兮谋取功，难莫离兮图终。  
东山兮谁作，若斯人兮犹穷。  
水下鹥兮溶溶，山插云兮丛丛。  
叫夫君兮不闻，拊遗声兮如空。  
君不来兮谁晤，余心忧兮冲冲。  

高似孙　九怀　春游  
君之来兮鞭潮，令冰夷兮毋骄。  
抚余车兮安驱，海难填兮魂销。  
龙翼辀兮既东，旌翠昏兮生埃。  
蛟抗刃兮婆赤，咽雾光兮蓬莱。  
东莫乐兮佳游，说哀兮忘归。  
箫钟兮铙鼓，吴歌兮楚舞。  
鱼飞兮雁奔，君之乐兮俣俣。  
憩跸兮嵯峨。陈席兮楚楚。  
撰德兮苍崖，秦夸声兮豪诩。  
骑杂逻兮銮玲珑，穷向迹兮窥践宫。  
民如蟹兮谁能聪，海水作兮号鱼龙。  
叹未殚兮乐未终，金母号兮汉旌红。  

高似孙　九怀　东山  
若有人兮山要，乐莫乐兮在藀。  
絜余佩兮有兰，惬余裳兮有萝。  
凌八荒兮骋望，怅山河兮悲壮。  
倒天汉兮濯江淮，眇风云兮晤怀。  
竹树兮冥蒙，海月兮杝胧。  
君何为兮山中，鸿奔南兮带轻舟。  
歌闻天兮击中流，气浩浩兮横九州。  
山冉冉兮生雨，水汪汪兮迷浦。  
鴃一叫兮花愁，期美人兮春渚。  

高似孙　九怀　江夫人  
江上兮青山，水既去兮复还。  
引微风兮无澜，擢桂桨兮闲闲。  
望美人兮来下，灵翩翩兮从女，  
劈中流兮扬舲，雁邕邕兮遵渚。  
玉衣兮画裳，御清气兮前青凤。  
穆川后兮静波，湘君遗兮兰芳。  
行贞兮昭昭，珰明兮玉娟。  
天门兮为开，万夫哀兮惟女贤。  
翠帷下兮沉沉，花饮露兮阴阴。  
素鳞寒兮不动，寄风瑟兮瑶音。  
涉江兮采苹，剪绡兮蠲尘。  
奉瑶华兮结辞，灵不见兮愁人。  
愁人兮柰何，目眇眇兮微波。  
路村霭兮修长，其柰兮夕歌。  

高似孙　九怀　思禹  
揽九州兮余忧，民将鱼兮谁瘳。  
水受令兮安流，菱苖苖兮方秋。  
老帝力兮茫茫，射神鱼兮飞舟。  
朝帝君兮不下，莽故疆兮生埃。  
踏苍龙兮倏东，棲楼游兮故宫。  
擢桂栋兮兰房，惠帱兮荃床。  
翳残书兮罅{左缶右齿}，杳空山兮神扬。  
神扬兮何极，有人来兮为之太息。  
湿刓石兮酒寒，隐怀君兮伤恻。  
荪桡兮桂楫，海若兮献月。  
采水碧兮紫渊，弄蠙珠兮冰穴。  
无一芳兮可酬，心难吐兮犹咽。  
砥柱兮汤汤，龙门兮阻长。  
事难古兮悲伤，迹苍奔兮蹇余以何往。  
朝欲逝兮河津，夕濯衣兮西溆。  
花涨兮波恶，鱼斗兮云舞。  
沐冠兮嵯嵯，濯予珰兮楚楚。  
灵心怪兮来下，乃遗余兮芳杜。  
玩芳杜兮三嗅，时不来兮孰与。  

高似孙　九怀　嶀山雨  
砥苍岩兮燕危磐，枕渊洄兮夏留寒。  
谷怀烟兮川引雾，出渔乡兮人樵路。  
屋如悬兮石将危，荡兰舟兮扬桂旗。  
江有蓠兮溪有荪，沙一抹兮云垂垂。  
耒宜雨兮帆宜风，香在罏兮各为功。  
村醪熟兮春无度，水羞香兮雪登俎。  
晴阴节兮花乱飞，老渔歌兮野巫舞。  
灵埃乐兮憺忘归，人无忘兮雨而雨过天青。  
维余舟兮款神关，石{左缶右齿}{左缶右齿}兮萝漫漫。  
帷之褰兮风毳急，石右憩兮苔痕斑。  
潭中人兮夜渔急，神鱼舞兮阴妃泣，  
报灵君兮千罟集。水如练兮月冥冥，  
若有弦兮作湘声。舟欲去兮且复留，  
耿不官兮空隐忧。  

高似孙　九怀　越王台  
草长兮菲菲，越山青兮霏微。  
玉在佩兮欲语，望故宫兮如归。  
酒阔兮犹香，僾流光兮庭帏。  
芳俎进兮兰藉，玉鳞寒兮牲肥。  
赤翱兮醉只，笙嘘云兮沾衣。  
鼓轻舠兮无留，月共载兮依依。  
乐莫乐兮知几，哀莫哀兮别离。  
鹧鸪愁兮忘飞。  

高似孙　九怀　浙水府  
越山兮青青，江波兮喷薄。  
万里兮长风，引惊澜兮去之。  
夫君兮以渊为期，水何为兮劳苦。  
越山兮升云，江水兮未平。  
举酒兮讯君，将与余兮心倾。  
若有人兮飐云旗，舞神鱼兮踏文螭。  
奏水星兮叫冰夷，横壮气兮海为飞。  
麋台兮生草，言如毛兮人杲杲。  
夕宿兮江皋，越兵西兮如拉搞。  
一沐浴兮九江，水扬波兮淙淙。  
飞科桡兮雁渚，舍余珰兮渔缸。  
望美人兮未来，心不怡兮难降。  
有酒兮如冰，呼脍具兮鱼龙腥。  
浇大块兮海鲜磅礴，有老父兮愁偏醒。  

高似孙　句  
回舟指淞江，径奔鱼蟹海。  

高似孙　句  
花开才一信，人日故多阴。  

高似孙　句  
今古凭诗了，乾坤赖酒浇。  

高似孙　句  
近涧取白水，初簄烹石蟹。  

高似孙　句  
晋书好传偏安石，唐世诸人且乐天。  

高似孙　句  
风稳琛舟引，春归卉服衙。  

高似孙　句  
风流夸老看元宵。  

高似孙　句  
汾献升云鼎，秦遗蚀雪碑。  

高似孙　句  
多买潮来蟹，催烹带得鱼。  

高似孙　句  
簖头蟹大须都买，簄下醪香且竟酣。  

高似孙　句  
豆蔻雨分霁，翠蟳雪炊香。  

高似孙　句  
东西都汉犹司马，三百年唐只次山。  

高似孙　句  
大川足凫雁，蟹老鱼亦老。  

高似孙　句  
翠惊苕影乱，蟹过石阴空。  

高似孙　句  
蓴逢鲈始服，橙入蟹偏香。  

高似孙　句  
啜樆正自强持酒，众醉如何敢独醒。  

高似孙　句  
最觉黄花如有意，却怜豪蟹欲相疏。  

高似孙　句  
不是桂菊蟹。如何能好秋。  

高似孙　句  
砚湿舂锄雨，罏腥郭索泥。  

高似孙　句  
蟹遨离罅石，翠狎跂枯莲。  

高似孙　句  
菊报酒初熟，橙催蟹又肥。  

高似孙　句  
斫雪蝤蛑鱠，生香茉莉杯。  

高似孙　句  
菊报香簄熟，橙催宿蟹肥。  

高似孙　句  
蟹才逢毕卓，酒不了刘伶。  

高似孙　句  
蟹遁迫众隙，鹤饥拳两阶。  

高似孙　句  
蟹豪留客饭，芎细约僧茶。  

高似孙　句  
蟹生溪味爽，梅报野香疏。  

高似孙　句  
蟹与人同健，诗如酒怕陈。  

高似孙　句  
旋作池来分剡曲，略教花处似苏堤。  

高似孙　句  
小山花落渠如别，右手螯香我欠肥。  

高似孙　句  
砚八百年今懒进，蟹一尺大何能烹。  

高似孙　句  
笑逼花皆立，骚添蟹越遒。  

高似孙　句  
雁愁奔旧菊，解健敌新醪。  

高似孙　句  
雁老已忘苏武节，蟹危犹爱毕郎奇。  

高似孙　句  
已是飞来鶗鴃了，可能落到牡丹开。  

高似孙　句  
有桂丛生须让菊，为罏归去也输螯。  

高似孙　句  
有晋风姿如此蟹，个个能空无能解。  

高似孙　句  
有鱼有蟹美如玉，胡不醉呼黄鹤楼。  

高似孙　句  
鱼带淞江月盈缶，隽处依稀开蟹斗。  

高似孙　句  
月洗黄芦雪，天生紫蟹秋。  

高似孙　句  
折得花相伴，消渠酒拍浮。  

高似孙　句  
竹大时闻折，梅明不受霾。  

高似孙　句  
壮尺在贪持蟹匡，十分香怜破橙黄。  

高似孙　句  
蟳肥和雪鱠，梅早夹春簄。  

高似孙　句  
沙空擒逸蟹，泉熟煮寒青。  

高似孙　句  
菊才得才破，蟹却十分遨。  

高似孙　句  
老蟹自应强依逸，壮蛑不定期只象豪粱。  

高似孙　句  
龙尾石须分几寸，牡丹花不望头纲。  

高似孙　句  
鹿采花修供，猨分石坐禅。  

高似孙　句  
忙犹输使砚，懒尚事持茶。  

高似孙　句  
梦无全觉久，诗只半聊奇。  

高似孙　句  
明夜定依渔父宿，簄头呼蟹碧丸丸。  

高似孙　句  
自携笔具呼西舟，好风吹蟹归鱼篝。  

高似孙　句  
僧斧菘分甲，渔篝蟹斩脐。  

高似孙　句  
小山花落渠如别，右手螯香我欠肥。  

高似孙　句  
沙泠雁三二，天长帆有无。  

高似孙　句  
沙清幽蟹露，树蔚野禽留。  

高似孙　句  
未教剪初韭，全如持左螯。  

高似孙　句  
上皇今百岁，近侍多人。  

高似孙　句  
水生奔蟹簄，树杂荫鱼休。  

高似孙　句  
笋早趋禽腹，橙香适蟹虀。  

高似孙　句  
太乙神仙游册府，秦王学士凭阑干。  

高似孙　句  
题扁蛟绡乾碧海，吹将鹤笛上青天。  

高似孙　句  
天差鹤管烹茶水，风来花吻煮蟹烟。  

高似孙　句  
山梅能摘索，溪蟹更清癯。  

高似孙　句  
相依岂恨移来晚，欲诉犹须说到明。  

高似孙　句  
秋兰临涧活，石角带霜饥。  

高似孙　句  
无诗如郑谷，有发似冯唐。  

高似孙　句  
相次西风吹蟹老，眼前且作鱠残图。  

高似孙　句  
夏蟹新中食，初菘脆入虀。  

高似孙　聚景园  
翠华不向苑中来，可是年年惜露台。  
水际春风寒漠漠，宫梅却作野梅开。  

高似孙　梨花  
殿头催引上清华，独奏春词喝赐茶。  
带月归来仙骨冷，梦魂全不到梨花。  

高似孙　李迅甫送蟹  
小橘枚枚菊未黄，蟹肥全不待些霜。  
莫嫌草草相知少，犹是曾为吏部郎。  

高似孙　李迅甫送蟹  
平生嗜此龟蒙蟹，便无钱也多多买。  
瞥见风姿已潇潇，一呷橙虀酒如澥。  

高似孙　鹿郎中山居  
非是拜庞公，何繇识此峰。  
自唐无两见，如汉有高踪。  
径吐归来菊，山连种老松。  
轻飞云惟健，精炼玉为容。  
鹤要亲题竹，猨常认击筇。  
花深多不见，叶响却相逢。  
天最知陶亮，人难揖载飆。  
一来非小事，吝到此皆溶。  

高似孙　梅  
舍南舍北雪犹存，山外斜阳不到门。  
一夜冷香清入梦，野梅千树月明村。  

高似孙　木香  
下帘深与意商量，无酒何如此夜长。  
一树木丝仙有发，依然只作秘书香。  

高似孙　蓬莱游  
绿连雾兮窈窕，翠生香兮轻浮。  
花得道兮无妍。鸟涉仙兮何愁。  
心太平兮太平，功如水兮先秋。  
乔松来兮乐余，蓬莱乐兮堪游。  

高似孙　蓬莱游  
木采采兮交荫，灵飞来兮随鹤。  
月欲去兮仍西，风吹花兮未落。  
花未落兮犹春，酒依依兮如昨。  
王与谢兮让余，蓬莱游兮堪乐。  

高似孙　琵琶引  
人生聚散难为别，何况匆匆作胡越。  
梅梢带雪下昭阳，明朝合隔关山月。  
长城不战四夷平，臣妾一死鸿毛轻。  
回凭汉使报天子，为妾奏此琵琶声。  
长安城中百万户，家家竞学琵琶谱。  
酸声苦调少人知，食雪天山忆苏武。  
西风吹霜雁飞飞，汉宫月照秋丰衣。  
嫖姚已死甲兵老，公主公主何时归。  

高似孙　栖霞宫山斋  
山栖极造理，其北恰岚壁。  
下吞泉数斗，中有蒲数脊。  
岩留未化雪，竹迸将崩石。  
不为世所薰，直入玄之寂。  
道人无一吝，近我如相识。  
忽然问周易，再三说太极。  
言清嚼冰雪，事奥通金碧。  
吐纳少滞咽，导引多精色。  
阴火养阳鼎，黄云生宝鬲。  
定是西母池，佳桃已中食。  

高似孙　骑鸾引赠句曲山吴道士  
夜骑白鸾出琳阙，三万仙官锵佩玦。  
云雷帖妥过刚风，左推日九右扶月。  
一息瑶池翠水家，阿母迎谒龙驱车。  
青娥弹丝玉妃酒，坼尽蟠桃红玉花。  
九天丈人来问道，太极之前天不老。  
丹霞一气玉枢宫，宝笈绳金容探讨。  
井君沐浴波五色，洞房光芒上奔日。  
天上传呼六丁直，星斗离离碍鸾翼。  

高似孙　憩昌化民家  
晚程息劳辙，白日流西晖。  
水鸟得鱼去，耘夫荷锄归。  
川原杳仟绵，林野杂依霏。  
一来扣竹馆，相邀入荆扉。  
重岩吐清溜，澄阴布残菲。  
曰予考此室，十世相因依。  
左右桑果足，岁日鸡豚肥。  
丰犹未至裕，歉亦无能饥。  
予闻良自惬，欲谋北山薇。  
有田可同耕，有蚕当共衣。  
车夫猝无情，此志仍重违。  

高似孙　清晓升琼台顶石崖有仙人脚迹  
乱石排天倚岚壁，苔痕不犯松乔迹。  
上通群帝集台斗，下鉴十洲通碣石。  
树呼清风杂今古，山遗宿润从开辟。  
丹翁曾同玉女醉，樵者亦见仙人弈。  
云飞磴道晴掩冉，露湿衣裳香滴沥。  
洞中灵君来不来，鹤归冲落桃花碧。  

高似孙　琼台西路  
一夜天台雨，青鞋蹋尽沙。  
添将清瀑水，浊尽碧桃花。  
涉涧锄生术，和云嚼野茶。  
便无仙骨分，不敢更思家。  

高似孙　秋兰辞  
秋兰兮青青，得道兮如素。  
娟娟兮好修，行隐隐兮不渝。  
夫人兮孰怀，美兰何为兮睹处。  
秋兰兮英英，含章兮自明。  
山中兮无人，其与谁兮晤倾。  
悲复乐兮乐复悲，怅来者兮不可期。  
悲莫悲兮有所思，乐莫乐兮心相知。  
赠子兮杂佩，朝能来兮夕能会。  
暮雨兮生愁。心缭{左忄右戾}兮何能唧。  
讯苍苍兮如何，天不语兮云嵯嵯。  
吐琬琰兮自通，宛清扬兮山阿。  
望美人兮不来，具寥寥兮浩歌。  
云裾兮风裳，引沆瀣兮朝阳。  
澹自乐兮僾尚羊，岂无人兮而不香。  

高似孙　任贤良归蜀  
衮衮江来急建瓴，一西还有几长亭。  
峨眉雪罢添巴水，玉壘云空见蜀星。  
白浪不侵鱼复阵，青苔犹护剑关铭。  
堂堂功业今皆在，天意何时更一醒。  

高似孙　入馀杭到  
明发遵西陆，驱车月流光。  
佳山迎车来，知是古馀杭。  
危树露如雨，平野日未阳。  
支流滀清源，弱羽无高翔。  
人家丛灌下，世载山水张。  
扣门作千憩，白饭羞文鲂。  
邂逅有足叹，离合非其常。  
主人不予鄙，予留亦徜徉。  

高似孙　桑世昌泽卿归天台  
且入西陵抖素衣，寒灯犹有雁相依。  
月僵积雪和梅冻，天拆残星背斗飞。  
书策不堪供世用，江山何肯笑人归。  
赤城仙伯皆吾辈，为带诗行问子微。  

高似孙　山中雨辞  
山如罨兮栖柔烟，鸟徘徊兮翠如褰。  
荫松柏兮牵丹泉，猿在上兮鹤在前。  
拍浮丘兮延偓佺，话坎离兮生坤乾。  
问山月兮今何年，月得道兮玄之玄。  

高似孙　山中雨辞  
月澄午兮收云，嚼鲜芳兮予酒。  
朝列宿兮将兴，炯其北兮惟斗。  
干四令兮无情，活元气兮呦呦。  
一罍兮上诉，思超凡兮辞垢。  

高似孙　山中雨辞  
穆东皇兮受命，乐山中兮俱春。  
风引树兮欣欣，雨生波兮粼粼。  
天有心兮康予，朝复朝兮趋新。  
春空劳兮又去，山青青兮予亲。  

高似孙　山中雨辞  
若古兮多奇，御夏兮高明。  
蹇千山兮在下，石吐泉兮泠泠。  
采新果兮半熟，被疏絺兮全轻。  
非老子兮孰悟，亦晋人兮予盟。  
风来南兮洗琴，棋落落兮争声。  
心有官兮自玉，天相知兮同醒。  

高似孙　山中雨辞  
桂树兮团栾，篱菊兮可采。  
石磊磊兮沿荔，雁嗷嗷兮离叆。  
人心悽兮易凉，时令迁兮谁縡。  
揽古昔兮自怅，视彭殇兮何待。  
吁嗟秋兮，不以悲而能轻，  
不以愁而为怠。若得意兮骚者，  
酒淋骚兮如海。  

高似孙　山中雨辞  
木蔌蔌兮皆冬，汛山林兮迎雪。  
匠此妙兮磅礴，信天人兮豪杰。  
当是时雁分黯淡之云，花弄扶疏之月。  
酒涉隽兮少对，诗造微兮自悦。  
天山兮谁饥，蔡州兮谁决。  
眇斯人兮毋作，雪霏霏兮空洁。  

高似孙　石楠  
自随野意订山行，香学楠花白水生。  
借得风来帆便饱，隔溪新度一声莺。  

高似孙　石桥歌  
一石上负昆仑柱，一水西奔牛女渚。  
玉干狞鳞万松古，夜放神光干帝宇。  
石滑苔危冰一缕，四海长依开辟雨。  
月落未落逢诺矩，两足敲泉龙罢舞。  

高似孙　石桥纹蕈  
绝冥万丈深，积翠凌空危。  
清涧月自浴，孤芳人不知。  
石骨溜香髓，楹苓涌凉脂。  
忽然青云阴，见紫白玉姿。  
冉冉露痕重，漼漼雪花滋。  
淑气注阳鼎，甘津灌华池。  
开经拜修静，得道推安期。  
聊欲燕其阳，饱食五色芝。  

高似孙　誓蟹羹  
年年作誓蟹为羹，倦不能支略放行。  
但是草泥行郭索，莫愁豕腹胀膨享。  
酒今到此都空了，诗亦随渠太瘦生。  
吏部一生豪到底，此时得意孰为争。  

高似孙　水西  
抱崖一水发僧居，空翠溟濛画不如。  
落日游人山窈窕，清风啼鸟竹萧疏。  

高似孙　四圣观  
水明一色抱神州，雨压轻尘不敢浮。  
山北山南人唤酒，春前春后客凭楼。  
射馆暗花投扆，下鹄池深柳拂舟。  
白发邦人能道旧，君王曾奉上皇游。  

高似孙　宋江都研  
数雨清纯玉不如，入婆陶发冷萧疏。  
千金烂抵荆山鹊，一璞深刳渭水鱼。  
墨带花香临近涧，泓沉洒影了残书。  
从来端歙难优劣，名下真成士不虚。  

高似孙　天台道中  
落花入溪口，山山皆可佳。  
横砿碧水急，后峰白云霾。  
野药缀殷子，危松换新钗。  
鱼轻争凑石，兰瘦深依涯。  
此处若有仙，欲留殊未阶。  
一来爱清气，全是牵幽怀。  
空色下映水，风声高在崖。  
草草亦难通，借泉洗青鞋。  

高似孙　天台渡  
歇程偏惜来时路，白鸟相随呼野渡。  
一树桃花碧云暮，过了溪西却飞去。  

高似孙　天台渡  
一江夹清浑，只向青村注。  
馀云拖薄润，远霭飞轻素。  
船轻顺流下，石狭奔湍怒。  
苍阴布仙迹，野芳生幽趣。  
山色各有旧，春情宛如诉。  
徘徊良自得，泱漭又将暮。  
遐瞻金天庭，可入丹泉路。  
今夜宿桃花，切莫久匆去。  

高似孙　同父送松江蟹  
人间宁有几松江，蟹到强时橙也黄。  
非是龟蒙无此隽，自从茂世孰为仁。  
乾坤大半渔为宅，雪月从头笔做休。  
不读晋书谁了此，晋书曾读也苍茫。  

高似孙　桐柏观阅藏经  
天人皆奇人，一以文为主。  
至今昆仑山。犹有群玉府。  
虚无天之根，清净道所祖。  
也知自羲翁，此妙泄盘古。  
老氏启藏室，八神负猛虡。  
玉垂太上篇，金写神仙语。  
舜璿奔一机，汉宫鉴万户。  
璯谐玉女下，雷吼苍龙舞。  
侍晨校琅简，玉卿譶瑶谱。  
两垣协躔度，四溟节风雨。  
恭惟上帝骘，哀此下民苦。  
昭昭悬朗监，历历开蒙瞽。  
粤从擘混沌，孰不趋子午。  
六爻本乎健，五行依乎土。  
神机迭经纬。和应相律吕，  
子能发此钥，太微开帝宇。  

高似孙　桐柏山黄法师斋  
羽人归丹丘，轻房冒苍顶。  
云飞北斗坛，瀑洗洪崖井。  
三更火交坎，八十雪垂领。  
深香熨玉斧，淑气回丹鼎。  
彼空此亦无，物动我自静。  
灼知乔松辈，元涉义老境。  
一来受清涤，内悟开微儆。  
请添无为香，上有萧台景。  

高似孙　桐柏山琼台  
翠岳竦神秀，玉衡直三台。  
上有长生君，含光赤城台。  
阳崖烨金芝，阴壑生碧苔。  
独立云在下，一啸仙俱来。  
丹郎醉不醒，玉女声如孩。  
帝乡风自寒，洞口花长开。  
所嗟尘埃中，那有神仙才。  
秦皇漫东海，汉武空蓬莱。  

高似孙　桐柏山郑先生斋  
鉴石引幽路，傍崖开碧庭。  
棋留樵客坐，鹅博老君经。  
竹榻朝吞日，松坛夜拜星。  
山中有公事，鹤触杏花零。  

高似孙　桐柏台夜作  
东崖紫云飞，西壁白雪炯。  
洞口一何邃，人闲无此静。  
松风翻瀑怒，梅月逼鹤警。  
苔污断阙石，茶注彭亨鼎。  
丈人极好生，生神最澄景。  
且修黄房诀，夜向香心永。  

高似孙　桐柏郑师归故山  
元与玄俱妙，全无事可轻。  
路依苍石转，房郁碧云平。  
鹤露收残梦，桃风析晚酲。  
西窗留与我，却去事弥明。  

高似孙　铜雀砚歌  
曹公夜晏凌云台，一言契阔含馀哀。  
分香老伎各云雨，歌舞不尽埋蒿莱。  
漠漠颓基邺山下，万里烟尘无一瓦。  
井干樽酒自平生，乌鹊飞南播遗雅。  
老宵垦雨开荒寒，一栎千金苔未干。  
世人好奇不好近，直比周簋仍商盘。  
老璞浑浑殊质鲁，得水犹能发妍妩。  
更与人间作坏古，月明夜盗西陵土。  

高似孙　嶀台神弦曲  
迅双桨兮刊中流，风风与力兮帆无留。  
瞥逝鸿兮呵慵蚢，芷泣香兮木鸣樛。  
宛有人兮山之幽，翠翦字兮旌柔柔。  
朝阳澨兮夕阴洲，月不动兮雪霜浮。  
期灵君兮一徕游，虚谷应兮寒飕飕。  
酒可醺兮苹可羞，灵不鄙兮摅吾愁。  
水清清兮石鉴鉴，浪攻崖兮风洗壑。  
天飞凉兮众木作，元气涌兮鱼龙恶。  
若有人兮老丛崿，跨黄罴兮度蘅幄。  
夕鸿溟兮晓名岳，怀霖雨兮时电雹。  
灵来娭兮瑟兰勺，水光开兮烟罢漠。  
律予辞兮徵眇邈，林划啸兮灵欤乐。  

高似孙　晚泊江口  
白鹭青烟剡江口，梅六七分经雪后。  
月肯流连相伴酒，隔岩呼船有鱼否。  

高似孙　万年山  
依松屈曲疑无路，十里廿里香深泎。  
殿台平入蓬莱图，人烟尽属天台赋。  
山奔万马逼人立，泉吼晴雷半天注。  
乱峰发地翠参错，沓嶂参差龙屈怒。  
阴磴仍遗前腊雪，阳崖竞拔千年树。  
亦容羽客卖丹来，更有神僧飞锡渡。  
佛界焚香玉女跪，海舟献宝胡儿踞。  
未午催敲集梵钟，随云共展升堂具。  
冥搜穷日不知极，妙尽所历何容遽。  
平生略持山水眼，是处且了林泉素。  
挥支公钱极易事，分庞翁榻良难遇。  
青山不是世闲无，山若识人人也住。  

高似孙　王清叔舍人玉寒堂  
只为襟怀别，全然少俗埃。  
山林非细事，天地有奇才。  
泉石皆经画，松梅不妄栽。  
何销嵩洛去，嵩洛在天台。  

高似孙　吴中致蟹  
天雨洞庭霜，寒驱解力忙。  
全然空俗味，只是作诗香。  
酒已方才熟，橙犹未肯黄。  
让渠茶灶火，禾月煮沧浪。  

高似孙　小阁  
料理闲如旧，依还略似家。  
自添磨砚水，多买入瓶花。  
有客谈游墅，催奴设赐茶。  
悠悠江海意，风雪满兼葭。  

高似孙　小山耸桂  
桂树耸生兮山之幽，匽蹇布沪兮翠交流。  
壑溪错互云崒霄，石戋戋兮溜鸣青。  
鹤阴阴兮猿嗷嗷，攀援桂枝兮聊佳留。  
聊佳留兮迟迟，讯有华兮东篱。  
风景兮不可支，襟将舒兮孰怡。  
磈兮曲，山崒屼，  
揽赜邃兮心恍惚。潏兮沕，  
寥兮瑟，柽萝密丛灌盘纡兮杳藏日。  
嶙峋鉴落兮蕫茏回复，榛七葐蒫兮葩华棻郁。  
青萝素蔓兮功薇芜或毓，兕勇熊兮来啸来伏。  
山中崊崊兮嵬嵬，泠兮济济。  
蛩唧兮禽嘶，秋风兮自来。  
攀桂枝兮聊须留。桂花开兮芙蓉寒，  
桂花落兮芰荷乾。若人兮悲秋，  
山中兮胡为不可留。  

高似孙　蟹包  
妙手能夸薄样梢，桂香分人蟹为包。  
也在不枉持螯手，便是持螯亦草茅。  

高似孙　燕文贵山水图  
道山堂上御府画，展卷犹能记老燕。  
十日何由辨水石，千金乃可分江天。  
楚湘两岩风落木，海岳三秋雁度川。  
大山小山俱好隐，江南梦去曲肱眠。  

高似孙　杨嗣勋惠茯苓  
道是青神谷，元通白帝崖。  
有松如壮士，其魄化婴儿。  
云湿侵鸦嘴，天寒翦兔丝。  
尧初香摘髓，秦后雪凝脂。  
穴动龙蛇窘，山空鸟兽悲。  
惟将千岁力，白了一生奇。  

高似孙　杨州官满辞后土题玉立亭  
且更淮南了岁华，天香深窈竹西家。  
忽然踏碎琼楼月，相伴夫人暮倚花。  

高似孙　夜宿金庭洞  
夙闻桐柏山，下入金庭洞。  
五云所出没，千翠相迎送。  
川明芝自烨，夏冷雪犹冻。  
沙泉注阳穴，水碧孕阴峒。  
天光抱琼室，神力扶兰栋。  
其左斩苍蚢，其西翔紫凤。  
中穿穴窈複，傍见石阙空。  
青烟溜松髓，白水鸣醴瓮。  
怪草不知名，珍禽时曳弄。  
石密吐岩房，琪芳突苔缝。  
星君时一游，仙翁亦参从。  
或乘玄鹤来，或并青鸾控。  
香趋玉女跪，丹走山灵恸。  
谷神元不死，玄根在深种。  
谁其握性命，於此破昏梦。  
世人少知几，何能测天用。  

高似孙　夜宿桐伯  
月到中峰碧峭深，露桃微重鹤移阴。  
隔松听得仙官话，句句皆非世上音。  

高似孙　由校中秘书授徽倅道出金陵投留守吴公琚  
四朝渥遇鬓微丝，多少恩荣世少知。  
长乐花深春待宴，重华香暖夕论诗。  
黄金籯满无心爱，古锦囊归有字奇。  
一笑难陪珠履客，看临古帖对梅枝。  

高似孙　游九锁  
洞门金画翠琅玕，杏不多花月溜寒。  
借得御书经自读，松风净洗石棋盘。  

高似孙　游九锁  
云气常常在上峰，松生仙骨尽成龙。  
不通名姓谁谈道，却得云边两度逢。  

高似孙　再至桐柏山  
此山即蓬莱，其下通弱水。  
万里奏上帝，一岳留仙史。  
逍遥丹霞上，出没流精里。  
夜子鹤又叫，月晕风欲起。  
自从西磵去，复见东峰峙。  
松施神农萝，石护尧时髓。  
无中犹有象，玄外更无旨。  
略闻赤松道，浩劫不可纪。  

高似孙　赵崇晖送鱼蟹  
秋驱雁至至犹稀，且馔新笋理旧衣。  
蟹为龟蒙何惜死，鲈非和翰且休肥。  
五湖已去无遗恨，三径方归有昨非。  
更欲借渠茶灶火，萧萧叶满洞庭芦。  

高似孙　赵广德送松江蟹  
江空蟹解窘於蒷，满腹清凉做尽秋。  
茶灶笔休新意思，寝香卫戟战风流。  
生拚不入吴王鱠，死亦相寻越女稍。  
得一好诗无可憾，无诗也不作骚愁。  

高似孙　赵嘉甫致松江蟹  
雁知枫已落松江，催得书来急蟹纲。  
消一两蟹如斩雪，强三百橘未经霜。  
无诗莫学天随子，有酒当呼吏部郎。  
不解持经聊戒杀，省嫌无板去烧汤。  

高似孙　赵嘉父送松江蟹  
青天肯为蟹飞霜，蟹亦贪诗老更狂。  
枫叶已随诗共冷，菊花能为酒先忙。  
平生尔雅谁能熟，此去玄经孰敢荒。  
前去吴淞半江水，渔翁不敢叫沧浪。  

高似孙　赵君海惠蟳  
早挥鱠手作云鳌，雪带晴飞且拍熬。  
安得轮囷如此壮，也知郭索许我骚。  
翰林风月从来别，太史江山一味豪。  
今夜笔床船上去，已轮吏部十分高。  

高似孙　中秋夜登海豹台二绝  
青冥风露无人管，醉力飞升入桂台。  
月过斗西亲挽住，伴人骑鹤去蓬莱。  

高似孙　中秋夜登海豹台二绝  
冰娥看尽人间世，好事如公不数枚。  
却唤清罍相揖酌，汝听下界息成雷。  

高似孙　中山雪  
携诗来做台州雪，台州雪好无人说。  
一峰玉削昆仑柱，一天冰夹蓬莱阙。  
大江不动纲罟冻，众壑皆声松竹折。  
村无人行太清净，树无鸟棲俱峭绝，  
丹天仙君谒帝回，赤脚泠泠踏寒月。  
不管飞残水帝魂，从头尽笑春风拙。  
绿华之女霓衣，从以主管进太阴妃。  
法曲导引青鸾飞，仙人仙人胡不归。  

高竦　送梵才大师归天台  
吟指建标霞，南归继永嘉。  
老禅心是佛，新句玉无瑕。  
乳窦流云液，松风落粉花。  
旧房间宴外，不复梦京华。  

高惟几　海棠  
故国庸岷外，孤根楚苑中。  
使梅林忌白，仙杏已饶红。  
旋恐阳城破，寻尤下蔡空。  
几时梦巫峡，独立怨春风。  

高惟几　送钤辖馆使王公  
游宦俱为关外人，与君五看海棠春。  
园林选胜聊镳遍，风月相思命驾频。  
大斾先时辞蜀道，短辕何日见京尘。  
子矣又起离群恨，欲操行袪重怆神。  

高卫　题碧落洞  
翠窦连空跂可攀，飞仙时下五云端。  
公车不暇频游此，今日才来可谓难。  

高文虎　次韵江朝宗梅花  
新新数点照痚篱，又折今生第一枝。  
只为知心无著处，雪中独立最多时。  

高文虎　次韵江朝宗梅花  
踏雪归来水路长，亲曾相见白云乡。  
风来风去都无那，分付行人一点香。  

高文虎　次韵杨少云桂花  
溶溶漠漠秋光淡，耿耿寥寥夜色清。  
不是灵根函爽气，如何醖得此香成。  
玉兔捣霜千万粒，凄风折作四花凝。  
广寒惯识朝真趣，一笑秋空意欲凌。  

高文虎　和曾原伯寄超化举长老  
文声宫祉韵鸾和，素履冰霜凛节柯。  
鹏翼扶摇惊斥鷃，凤翔寥廓舞灵鹅。  
参玄问学渊源远，友许游从日月多。  
谁袖亲篇来古剡，夜寒不觉耸肩哦。  

高文虎　集高亭  
山亭十月晏温朝，倚槛一声婆饼焦。  
舌涩力微寒气早，不成清亮却成娇。  

高文虎　瑞香花  
云岑深处独翘翘，香逐吴山一梦销。  
味入禅心清透澈，锦熏篝暖不容招。  

高文虎　水仙  
朝朝暮暮泣阳台，愁绝冰魂水一杯。  
巫峡云深迷昨梦，潇湘雪重写余哀。  
菊如相得无先意，梅亦倾心敢后开。  
恼彻会心黄太史，他花从此不须栽。  

高文虎　送台倅赵叔明趋朝  
羲轮正弭节，别驾忽扬鞭。  
游从亦雨暑，朋盍知何年。  
欲叙情缱绻，难得形周旋。  
谱系玉为牒，辉华珠在渊。  
汉家子骏才，今世德麟贤。  
扆倅丹丘地，平分刺史天。  
婉画迈前辈，阴功培后缘。  
人或得其一，君亦几於全。  
微凉起天末，独热趋日边。  
石桥礼尊者，琼台访遗仙。  
高张天姥盖，稳泛雪溪船。  
稽山万塍稻，镜湖千顷莲。  
行庖击小鲜，触境乱鸣蝉。  
应酬图画中，怀想冕旒前。  
早渡月千里，晴帆风一川。  
清都郁佳气，绛阙锁祥烟。  
放朝上合后，反谒岩廊先。  
诸公竞罗致，百辟会班联。  
托契荷倾盖，为僚因赘员。  
犹凭六六鱼，寄问我沈绵。  

高文虎　酴醾花  
羽盖珠旛上下蒙，倚栏碧动舞蛟龙。  
谁怜澹素朝天面，自现光明满月容。  
杨柳风柔沾絮湿，蔷薇露重染衣浓。  
典型犹带醺酣力，醖得余春百倍醲。  

高文虎　谢人海棠  
富贵天姿锦里人，高华全比玉堂臣。  
绿娇红嫩精神是，肯折园林两树春。  

高文虎　雪馆山茶  
江南嘉木蔚苍苍，能与山梅次第芳。  
叶厚耐擎三寸雪，飞初怯受一番霜。  

高文虎　种菊  
菊载种农经，不见诗三百。  
周官叙鞠衣，一言仅可摘。  
黄华纪吕令，落英餐楚客。  
伯始饮得寿，桐君书探赜。  
移根候萌动，需时当甲拆。  
我羡柴桑里，敢希履道宅。  
不种儿女花，朱朱与白白。  
阅谱品虽多，求栽地恐窄。  
揠苗助其长，抱瓮溉以泽。  
朗咏黄为正，流播风传格。  
寒香紫茁兰，晚节铜柯柏。  
相继早梅芳，一笑巡檐索。  

高晞远　心远堂  
种竹期十年，栽橘盈千头。  
虽云多远虑，无乃为身谋。  
高人绝尘累，俟德居此丘。  
泰宇无畦畛，虚空有天游。  
仁义尚蘧庐，道德成安流。  
结茅依翠微，极目际平畴。  
白云度寥廓，黄鹄下沧洲。  
百世此周览，我志尚可求。  
只应柴桑翁，真趣共悠悠。  

高袭明　瀛岩  
温台万丘壑，走遍成重胝。  
佳山落床头，咫尺反不如。  
我闻野老说，山乃神所移。  
蓬莱本三峰，一峰今失之。  
上干云霓秀，下压鳌背欹。  
夜半见海日，紫晕开咸池。  
魑魅看老木，狂鼯向人啼。  
危亭无遗栋，绝壁无旧题。  
夫子勇我过，竦身敢独跻。  
我病不能从，梦寐常追随。  
秋风海上来，霜清鲈正肥。  
行寻越溪鞅，肃此尘外韟。  

高献民　题九仙宫  
迢递寻真到紫坛，参差楼阁倚层峦。  
三株树古巢玄鹤，五粒松低下素鸾。  
烟暖芝田应有玉，树封药灶已无丹。  
昔人跨鲤归何处，彷佛中天月影寒。  

高翔　题韩干马  
渴乌项领紫驼峰，跑地求泉鬣上冲。  
不敢牵来向江水，预防踊跃学蛟龙。  

高孝璹　题临安西湖  
珠帘白舫乱湖光，隔岸龙舟舣夕阳。  
今日欢游复明日，便将京洛看钱塘。  

高孝璹　题王文公祠  
虚名自看数椽庐，流毒於今几卷书。  
拟代周飆报山鬼，移文逋客请先渠。  

高诩　谒阙里  
帝王而下几兴亡，销尽繁华作战场。  
惟有东家诗礼在，子孙万古读书堂。  
六经不幸火于秦，日月曾何碍片云。  
用舍从来关治乱，皇天本不丧斯文。  

高选　瑞安县咏怀  
一经逢圣世，衔诏下神州。  
才陋惭无补，官卑得自由。  
刑威存抚字，赋役敢诛求。  
何日乘公暇，溪山策骑游。  

高选　太息  
天运逢南度，和成势已移。  
山河怜破碎，草木亦伤悲。  
铁骑驰中土，烽尘隘北陲。  
哀臣双泪眼，岂畏朔风吹。  

高选　题家信后  
十载殷勤训子情，礼闱今幸占微名。  
彤庭策献三千字，鹏海风抟九万程。  
帽插宫花琼宴罢，身沾仙露赐衣荣。  
瞻云北阙人迢递，空忆高堂雪鬓生。  

高言　干友人诗  
昨夜阴风透胆寒，地炉无火酒瓶乾。  
男儿慷慨平生事，时复挑灯把剑看。  

高彦竹　寒夜  
辘轳梦断金梧井，夜月沉沉风露冷。  
起向庭中独自行，伴人惟有梅花影。  

高彦竹　送胡彦龙过金陵  
金陵往事已成虚，江水清清只见鱼。  
遗庙空存元帝像，故家多有二王书。  
秋风出塞调生马，夜月吟淮跨蹇驴。  
借问新亭诸老泪，而今烟景复何如。  

高尧辅　句  
一枕寒声湘浦雨，满窗秋色洞庭烟。  

高颐　定泉井  
方师凿破天地髓，碧龙吹出冰霜寒。  
一泓清澄绝泥滓，万窍号勋无波澜。  
倒海翻江俱是幻，贮风留月得真观。  
我来酌饮冷彻骨，飘飘此身在霄汉。  
惠山之泉甘如饴，但随茗碗争新奇。  
廉泉让水名匪欺，祗以贤者为品题。  
此泉源流本曹溪，名之以定实亦宜。  
尝试以手测其涯，雨不泛溢旱不亏。  
莫言此乏蜿蜒姿，虫行蛭动皆可疑。  
咫尺中间涵世界，寂然心印本无碍。  
不与儿童搅水浑，留照须眉长自在。  

高颐　支提禅寺  
石龛金佛一千身，不到支提孰识真。  
仿佛钟声鸣翠阜，晶荧灯焰下苍昮。  
平生梦想烟霞际，今日来游鬓发新。  
踏破禅林秋月皎，水云间淡入精神。  

高应乾　白鹤梁观石鱼  
访胜及春游，双鱼古石留。  
能观时显晦，不逐浪沉浮。  
守介难投饵，呈祥类跃舟。  
胥归霖雨望，千载砥中流。  

高予文　讲教洞  
一官羁绊混黄埃，壮抱雄怀久未开。  
我若有山如此好，挂冠即日赋归来。  

高元矩　句  
砚贮寒泉碧，庭堆败叶红。  

高元矩　句  
鸟掠琴弦穿静院，吏收诗草下间庭。  

高元之　长汀即事  
杨花剩得晴方好，榆荚其如世上分。  
花向喜中看更好，分明春色解欺人。  

高元之　大小晦山  
大晦出小晦，过尽山峰翠。  
寒云抱幽石，枯卉老壖濑。  
沿流路逼侧，当道屋破碎。  
却立重回首，瀑布泻云背。  

高元之　句  
洒窗蚕食叶，入竹蟹行沙。  

高元之　题雪窦飞雪亭  
危亭上拂烟雾光，苍崖深到蛟螭穴。  
天河飞来破山翠，寒入疏林风自发。  
翻珠错玉无时歇，岩前散作千秋雪。  
寒声萧萧凛毛发，白云朵朵翔空灭。  
飞流溅沫入毫端，天与一诗为题绝。  

高元之　小晦岭  
路自崎岖心自平，云扃无锁但徐行。  
松风石溜今悲怨，中有樵夫度岭声。  

高元之　雪窦寺  
雪窦深云处，相携到乳泉。  
沙田春事晚，山寺野花妍。  
香饭饥南烛，丹房记景天。  
仙居应六八，更欲上风烟。  

高载　句  
自是去凶明国是，毋轻函首启戎奸。  

高载　句  
拟约沧光异姓兄。  

高照　金精山  
金精寂寂直胜境，门锁松杉风月冷。  
跨鹤仙姬去不来，白云一片封丹井。  

高之美　句  
四郡甘棠清到底，一枝丹桂庆流芳。  

高质斋　复和呈莫仲篪  
溪石绣苔绿，溪风飘晚凉。  
坐久得自若，物外知谁忙。  
渴饮竹泉冷，饥饭松花香。  
春光忽云暮，□□□□阳。  

高质斋　纪兴  
湖上人家万木村，白云深护读书门。  
年来不管头颅白，自贺清风酒一樽。  

高质斋　秋日溪亭  
帘卷柴桑晚，深山俗驾疏。  
荒苔留鹤迹，落叶带虫书。  
竹翠侵香案，泉声漱石渠。  
烟霞便一枕，应笑把犁锄。  

高质斋　田园偶兴  
绕檐风景接崆峒，生计年年乐岁丰。  
布谷声传红杏雨，□□调起绿杨风。  
桑麻远近千村里，禾黍高低一望中。  
每与邻翁相庆社，醉歌不惜酒樽空。  

高质斋　溪石呈李思道  
共坐溪边石，溪清心自凉。  
鱼惊烟艇过，鸥笑野人忙。  
细草侵衣绿，飞花点鬓香。  
东风尘暂息，拍手送斜阳。  

高竹鹤　题友人山居  
自汲清泉灌药畦，西风篱落豆初肥。  
溪童趁日烘渔网，山妇迎寒织雨衣。  
棋散石台仙客去，松摇花崦野猿归。  
尚嫌居处邻村近，又欲移家入翠微。  

高翥　八月旦日永定寺作  
萧然一室坐清虚，又见西风到客居。  
老去身心便懒惰，人来情意任亲疏。  
从僧借地秋移菊，与佛分镫夜读书。  
幽事复为行计夺，去留端的合何如。  

高翥　拜李谪仙墓  
萧萧高冢占云根，故老相传太白坟。  
白骨定随风月冷，青山长共姓名存。  
平生出处犹如见，一死浮沈异所闻。  
客子开元书记后，故来浇酒些清魂。  

高翥　拜林和靖墓  
玉函香骨老云根，占断孤山水月村。  
荐菊泉清涵竹影，种梅地冷带苔痕。  
生前已自全名节，身后从谁问子孙。  
惟是年年寒食日，游人来与酹清尊。  

高翥　拜尹和靖先生墓  
和靖祠堂在半村，敬瞻遗像忆师门。  
洛中虽去名犹重，吴下曾来道益尊。  
言立岂徒规后学，书存端可识真源，  
瓣香再拜公应鉴，自愧传衣忝嫡孙。  

高翥　卜居  
结屋离黄道，开门对白沙。  
一庄千古月，三径四时花。  
客至旋沽酒，身闲自煮茶。  
相闻虫鸟外，不复听喧哗。  

高翥　采石  
采石兴亡地，声名宇宙齐。  
山眉间吴楚，江口折东西。  
今古多遗恨，英雄几噬脐。  
征尘何日尽，北望转悲凄。  

高翥　曹娥浦泊舟  
夜宿曹娥浦，停舟是几更。  
闻钟知寺近，听舻信潮生。  
风向沙头起，天从柁尾明。  
梦回无意绪，两岸杜鹃声。  

高翥　昌国县普济寺小亭  
鲸海中流地，龙峰小洞天。  
亭高先得月，树老久忘年。  
大士居邻境，闲僧指便船。  
若为风浪息，更结补陀缘。  

高翥　常熟县破山寺  
古县沧浪外，精蓝缥缈间。  
木枯曾阅世，龙老解分山。  
鸟道秋迷迹，禅房昼掩关。  
诗成游子去，流水自潺潺。  

高翥　崇圣寺斌公房  
近来唯一食，树下掩禅扉。  
落日寒山磬，多年坏衲衣。  
白须长更剃，青霭远还归。  
仍说游南岳，经行是息机。  

高翥　初闻雷声  
二月寒犹在，春云湿未开。  
洒窗终夜雨，发轫数声雷。  
荠麦绿生腊，棠梨红拆腮。  
西湖花事动，从此日裴回。  

高翥　船户  
尽将家具载轻舟，来往长江春复秋。  
三世儿孙居柁尾，四方知识会沙头。  
老翁晓起占风信，少妇晨妆照水流。  
自笑此生漂泊甚，爱渠生理付浮悠。  

高翥　春寒  
料峭东风破客衣，春寒不比腊前时。  
绝怜墙角樱桃树，全似梅花雪后枝。  

高翥　春怀  
江南春尽尚春寒，添尽征衣独掩关。  
日暮酒醒闻谢豹，所欢多在水云间。  

高翥　春霁  
积雪才收云尽归，长空一色碧琉璃。  
日移帘影临书案，风飐瓶花落研池。  
巢燕学飞犹恋母，笼鸡得食旋呼儿。  
眼看景物关情甚，喜为新晴赋此诗。  

高翥　春情四首  
楼头上马苦匆匆，百计相留无计从。  
正好看花郎却去，江边春色为谁浓。  

高翥　春情四首  
天涯海角水云宽，人在吴头楚尾间。  
弹彻箜篌难寄恨，海棠庭院独凭阑。  

高翥　春情四首  
深院沈沈照落晖，宝香熏彻旧时衣。  
一春行乐谁为伴，羞见花前蛱蝶飞。  

高翥　春情四首  
斗草归来上玉阶，香尘微涴合欢鞋。  
全筹赢得无人赏，依旧春愁自满怀。  

高翥　春日北山二首  
人缘白石溯清溪，手剥苍苔认旧题。  
春色满山归不去，柝桐花裹画眉啼。  

高翥　春日北山二首  
插花吹笛两山中，桃李尊前日日同。  
待得马头飞絮满，更来沽酒看残红。  

高翥　春日湖上  
乘兴行新路，凝情独老翁。  
马蹄春草上，人影夕阳中。  
飞絮沿湖白，残花染浪红。  
晚归云气合，双桨破空蒙。  

高翥　春日湖上  
清波门外放船时，尽日轻寒恋客衣。  
花下笑声人共语，柳边樯影燕初飞。  
晓风不定棠梨瘦，夜雨相连荠麦肥。  
最忆故山春更好，夜来先遣梦魂归。  

高翥　春日即事  
人间闲日月，春后乍晴阴。  
半夜雨声急，一溪流水深。  
鸟啼花自发，诗就客能吟。  
短策西湖路，幽芳信意寻。  

高翥　春日杂兴二首  
檐铃奏曲响珊珊，尽日重门不启关。  
多插瓶花供宴坐，为渠消受一春閒。  

高翥　春日杂兴二首  
春归门巷静深深，老去无情不强吟。  
风絮入帘晴昼永，自烧香饼试花沈。  

高翥　春夜  
小窗兀兀守更残，案上诗书亦懒观。  
频翦烛花听夜雨，尽垂帘影隔春寒。  
破除梦幻从头了，安置身心向下看。  
老子静中消日月，全然不似客长安。  

高翥　登九华楼  
高阁临江可契心，兴来时得一登临。  
山云蒲树重重合，野水汀蒲日日深。  
鸦背夕阳供晚哺，蝉迎凉吹试秋吟。  
倚阑尽见诸峰出，如对风流李翰林。  

高翥　丁卯冬送方岩  
忠言历历未曾行，尽载图书出帝城。  
余子但知才可忌，先生当以去为荣。  
门阑竹石关心久，部曲溪山照眼明。  
长啸归欤莫怊怅，浙江风定自潮平。  

高翥　冬日即事  
江上凝冰约水痕，门前残雪缀溪云。  
杖藜独立梅梢月，成就清寒到十分。  

高翥　冬日书怀用正甫韵  
惯将双手托虚空，岁事虽穷道不穷。  
身健不知行路远，心安还与在家同。  
客携酒至一樽绿，兄寄书来三印红。  
看罢兄书斟客酒，闲愁无事置胸中。  

高翥　度仙霞岭  
尽日度仙霞，西风吹鬓华。  
乍寒抛白苧，临晚见黄花。  
山险全无路，溪晴半是沙。  
岭头逢宿处，斜月带栖鸦。  

高翥　渡钱塘  
小立晴江上，潮生落照边。  
晚花低映水，春　　暗迷烟。  
燕子飞官驿，鸥群引客船。  
关情南浦别，相对独依然。  

高翥　多景楼  
一带青山欲尽头，精蓝深处着危楼。  
下无余地容车马，上有重檐接斗牛。  
鸦落野田长趁晚，雁沉烟渚最宜秋。  
江南好景从来少，北望空多故国愁。  

高翥　蛾眉亭  
千尺悬崖巨浪撞，危亭高峙对微茫。  
远峰凝黛双蛾澹，流水连云一带长。  
日落江容难可尽，天寒山色不成妆。  
停舟欲试登临眼，北望青烟欲断肠。  

高翥　访铦朴翁不遇二首  
乱花飞絮趁长髯，来访西湖竹裹庵。  
行尽白云三十里，诗人又在白云南。  

高翥　访铦朴翁不遇二首  
乘兴寻僧入翠微，山中无限野蔷薇。  
主人不见从谁赏，折得繁枝自插归。  

高翥　访诸葛练师不遇  
青铜留着布囊中，去谒人间小卧龙。  
久欲共君谋一醉，有钱却又不相逢。  

高翥　富阳县秋日  
古井梧桐老，平田{左禾右罢}稏收。  
鸡豚百里社，砧杵十分秋。  
乾鹊催归兴，寒蝉唤客愁。  
衔杯忆霜蟹，沙尾暮停舟。  

高翥　感春  
人事日纷纷，不知春已分。  
问梅成绿叶，看杏落红云。  
燕向晴空语，蛙从夜静闻。  
感时伤老大，孤坐对炉熏。  

高翥　感怀二首  
漂泊南州又过年，恰如杜子客鄜川。  
酒堪度日难为醉，诗怕伤时未可传。  
店舍无烟兵火后，街坊有月试灯前。  
荒凉古驿闻吹笛，老泪纵横落枕边。  

高翥　感怀二首  
行遍千山复万山，不应蜀道若为难。  
数茎发向殊方白，一寸心从故国丹。  
弓软臂无三斗力，杯深量欠十分宽。  
粗豪到了非吾事，只盍家居度岁寒。  

高翥　恭跋思陵宕翰拓本卷后  
淡黄越纸打残碑，尽是先皇御赐诗。  
白发内人和泪读，为曾亲见写诗时。  

高翥　孤山雪后  
雪后骑驴行步迟，孤山何似灞桥时。  
近来行辈无和靖，见说梅花不要诗。  

高翥　古庙  
古庙依乔木，开门对浅沙。  
短篱红槿树，深径碧苔花。  
屋破香烟湿，庭空日脚斜。  
山寒无赛鼓，鸣噪集神鸦。  

高翥　古寺  
山路荒凉出小亭，土墙斑驳带枯藤。  
欹斜古殿三尊佛，黯澹寒篝一点镫。  
碣石半磨天宝字，禅房空老政和僧。  
头陀礼拜迎人说，门外浮屠欠两层。  

高翥　归来  
归来成倦客，随分乐闲居。  
供佛换新水，课儿温旧书。  
已荒三迳菊，且种一园蔬。  
来往多邻舍，余无长者车。  

高翥　归寓舍  
门前流水碧粼粼，岁晚归来亦可人。  
梅欲开时多是雨，草财生处便成春。  
娇儿对面两痴绝，老子关情一欠伸。  
快洗竹簄簄浊酒，举杯先为洗京尘。  

高翥　过方孚若寺丞故庐  
诗境园林万柳閒，四围秋草带愁颜。  
楼台寂寞鼠成穴，岩石崔嵬蚊负山。  
三径昔嫌前辈窄，一区今欠此翁閒。  
客来莫怪匆匆去，万感催人鬓易斑。  

高翥　过临平  
征帆一似白鸥轻，起揭船篷看晓晴。  
梅子着花霜奈岸，自披风帽过临平。  

高翥　贺杨东山休致  
莫言纳禄寻常事，试读唐人梦谒赋。  
骑驴径上东山椒，九州四海风萧萧。  
大瓢贮云杓斟月，却跨阴崖听冰柝。  
松萝影薄寒花妍，白鸥飞来亦欣然。  

高翥　虎丘寺  
西出吴门步屟轻，浮屠唤客入山行。  
石从试剑何年裂，池自通泉尽日平。  
烟径远传僧磬响，云龛深锁佛灯明。  
移舟更宿枫桥寺，要听疏锺半夜鸣。  

高翥　怀安王宰索得助诗奉题一首  
亭在唐贤好句中，阑干六曲尽春风。  
不知脚下是官府，但见面前如渚宫。  
江水逢潮音激切，山云因雨思溟蒙。  
主人雅兴居诗外，花影琴声事事工。  

高翥　黄居士山房  
浮利浮名心已灰，三间茅屋白云堆。  
先生自酿松精酒，侍女能持藤瘿杯。  
养鹿晓随原草去，放猿时摘里花来。  
近闻身口浑无累，槲叶黄菁绕宅栽。  

高翥　即事  
秋来高处不宜登，闲却西楼最上层。  
读罢黄庭窗户晚，自敲清磬上香镫。  

高翥　蕺山登高  
醉眼横斜看菊枝，又成客裹过佳期。  
去年行路犹持酒，今日登高懒赋诗。  
老泪怕从衣袖见，闲情但有帽檐知。  
阿髯故国才归得，岁岁须来举一巵。  

高翥　蕺山戒珠寺寺王右军故居也  
叶叶东风吹客衣，昌安寺裹晚游时。  
欹斜竹屋羲之宅，磨灭经幢率府碑。  
佛化是谁留实相，鹅亡犹自见方池。  
逢僧小作煎茶供，略问源流笑不知。  

高翥　寂上人禅房  
俗尘浮垢闭禅关，百岁身心几日闲。  
安得此生同草木，无营长在四时閒。  

高翥　寄方岩  
绿发仙人山泽癯，出游入息几曾拘。  
种花甚少四时有，谏草不多千古无。  
阅世眼高历日月，好贤名重满江湖。  
行藏到得无心处，钟鼎山林岂异涂。  

高翥　寄林徽君  
老无闲事上双眉，问着穷通尽不知。  
两鹤忽飞因客到，一牛方病得妻医。  
案头几卷阴功录，壁上诸家劝世诗。  
见说今年公八十，鬓边财有数茎丝。  

高翥　寄王仲彝仲彝留三衢久不归省因又箴之  
别君三见雁南飞，梦裹相逢觉又非。  
书去不知何日到，人来先问几时归。  
正堪镫火亲书卷，莫遣尘埃染客衣。  
二老倚门知已久，交情於此亦依依。  

高翥　建昌道上  
凛凛北风劲，行行西路赊。  
客情甘淡薄，世事苦参差。  
酒易逢知忆，诗难遇作家。  
林閒数点雪，错认是梅花。  

高翥　涧傍菊花  
历寂黄花老涧傍，不因风雨减清芳。  
从教衰谢随秋草，到了能全晚节香。  

高翥　江居晓咏  
家住清江江上村，江云山影自平分。  
几回早起开门看，不见青山见白云。  

高翥　焦山  
山拥中流翠作堆，四围竹树郁崔嵬。  
殿前云向檐牙出，门外潮从海口来。  
乞食僧归斋鼓动，打碑人去渡船开。  
焦公羽化将古迹，付与瞿昙亦壮哉。  

高翥　荆棘中见梅花  
荆棘丛中数点春，春云熊度月精神。  
依然竹屋茅檐下，靓女盈盈不嫁人。  

高翥　静对  
静对炉烟一缕霞，谢天成就澹生涯。  
安排瓦砚临章草，收拾瓮瓶插郑花。  
莫问家储无担石，休嫌人事似团沙。  
三杯竟醉醒时晚，卧看春云送日斜。  

高翥　菊花  
白白黄黄自岁寒，诗人但作菊花看。  
牡丹茉莉非吾事，自是时人被眼瞒。  

高翥　菊花  
亲向东篱手自栽，夕阳小径重徘徊。  
花应得似人乖角，过了重阳烂熳开。  

高翥　菊花  
爱花千古说渊明，肯把秋光不似春。  
我重此花全晚节，賸栽三径伴閒身。  

高翥　句  
早知花木今无主，不把丰碑累放翁。  

高翥　聚景园口号二首  
浅碧池塘连路口，淡黄杨柳护檐牙。  
旧时岁岁春风裹，长见君王出看花。  

高翥　聚景园口号二首  
竹影参差临断岸，花阴历寂浸清流。  
游人难到阑干角，尽日垂杨盖御舟。  

高翥　看弄潮回  
弄罢江潮晚入城，红旗飐飐白旗轻。  
不因会吃翻头浪，争得天街鼓乐迎。  

高翥　客枕  
客枕眠僧舍，巍然鹤发翁。  
事如前日异，心与少年同。  
一夜送春雨，五更临晓风。  
梦回思往事，愁在不言中。  

高翥　兰亭  
老来浑不爱春游，来对兰亭烂熳秋。  
亭下水非当日曲，山前竹似旧时修。  
二三客子因怀古，八百余年续胜流。  
试与山灵论往事，不知还肯点头不。  

高翥　老将  
垂头终日坐当门，两臂苍龙隐墨纹。  
笑捻白须传阵法，手摊黄纸说君恩。  
中年主帅皆为鬼，晚岁虞兵见领军。  
每劝儿孙学刀箭，解衣教看旧瘢痕。  

高翥　李将  
自小在行伍，得官因用兵。  
筹边头发竖，入阵骨毛轻。  
战马惜如命，宝刀都有名。  
酒酣常骂坐，嫌客话升平。  

高翥　莲实  
腻玉肌肤碧玉房，累累波面趁红芳。  
坐忘佛土三生梦，来结人间一夏凉。  
青子绽时仙裳湿，绿包分处蜜脾香。  
尊前笑摘酬风露，犹记西湖古柳傍。  

高翥　灵鹫寺  
灵鹫名山万古名，几回无事绕廓行。  
殿前流水晴犹急，塔上春云晚自生。  
鹤傍经床听梵语，鸟窥斋钵候钟声。  
我来借得团蒲坐，归去閒眠梦亦清。  

高翥　灵岩寺  
天柱峰高逼太清，灵岩端足擅高名。  
人间有石皆奴仆，天下无山可弟兄。  
樵径雪深多虎迹，清溪风暖尽猿声。  
客身元是山林种，见此如何不动情。  

高翥　凌歳台  
宋祖高台山上头，三閒破屋蔽层丘。  
离离荒草迷行殿，漠漠寒沙拥故洲。  
塔影远招孤客恨，江声长替古人愁。  
题诗自旧知多少，清绝难磨许郢州。  

高翥　隆兴借东湖驿度夏杂题  
西风来几日，荷柳早衰容。  
百感闻秋笛，孤吟答晚锺。  
事能如意少，酒不教愁浓。  
忆著莼鲈美，家山隔几重。  

高翥　庐山道中  
沿路梅花管送迎，庐山初别雪初晴。  
若无急事相驱役，有酒人家便不行。  

高翥　门径  
门径萧然独自居，入无给侍出无车。  
江湖故旧音尘绝，里巷游从酒盏疏。  
豪举已抛三尺剑，神交惟有一床书。  
吾兄折发家空谷，岁晚灯前最忆渠。  

高翥　破屋  
破屋三间书五车，一翁醉发老沙沙。  
萧墙甚窄难栽竹，草地虽平不种花。  
井浅自能供日用，楼高谁怕被云遮。  
过门人间何人住，题扇桥西百姓家。  

高翥　七夕  
一枕新凉供醉眠，觉来风物已凄然。  
山云带雨重重合，宫树鸣秋叶叶颠。  
满进一杯酬好节，休看两鬓换流年。  
双星回施痴儿等，客我长斋绣佛前。  

高翥　潜夫约中途遣诗相送至江山无耗寄诗督之  
望诗十步九回头，目断江山望未休。  
所幸临行曾举似，仅能记忆可遮羞。  
碧云漏日村村雨，红树吟风叶叶秋。  
不见夜光生歇处，客身却恨欠迟留。  

高翥　清明日对酒  
南北山头多墓田，清明祭扫各纷然。  
纸灰飞作白胡蝖，泪血染成红杜鹃。  
日薄狐狸眠冢上，夜归儿女笑镫前。  
人生有酒须当醉，一滴何曾到九泉。  

高翥　清明日延平道上  
自从闽峤至延平，试问归涂第几程。  
人向烟岚深处出，鸟依云树密边鸣。  
润沾破屐春泥滑，寒入征衫晓雨晴。  
多谢山家插杨柳，报侬今日是清明。  

高翥　清明日约宋正甫黄行之兄弟为东湖之集  
自在嬉游遍四方，不曾孤负独春光。  
醉眠芳草衣裳冷，笑嚼名花齿颊香。  
既是烟霞令久任，岂应风月断来章。  
故人尚有閒情不，相伴湖边举一觞。  

高翥　清明日招社友  
面皮如铁鬓如丝，依旧粗豪似向时。  
嗜酒更拚三日醉，看花因费一春诗。  
生前富贵谁能必，身后声名我不知。  
且趁酴釄对醽醲，共来相与一伸眉。  

高翥　秋日入无量院  
僧閒甘寂寞，寺古绝纷华。  
鸟摘过墙枣，猿争守树樝。  
雨多溪没井，藤老蔓缘笆。  
莫坐庭前石，怕伤苔藓花。  

高翥　秋日三首  
旋买扁舟载一翁，片帆吹下夕阳东。  
西风欲织江头锦，催染秋林叶叶红。  

高翥　秋日三首  
庭草衔秋自短长，悲蛩传响答寒螀。  
豆花似解通邻好，引蔓殷勤远过墙。  

高翥　秋日三首  
独客飘然物外游，江南江北总宜秋。  
芭蕉昨夜缘何事，和雨和风作许愁。  

高翥　秋日田父辞二首  
啄黍黄杂没骨肥，绕篱绿橘缀枝垂。  
新酿酒，旋裁衣，正是昏男嫁女时。  

高翥　秋日田父辞二首  
少妇挼蓝旋染裙，大儿敲葛自浆巾。  
新摘摘，笑欣欣，  
相唤相呼看赛神。  

高翥　秋山散步  
乍晴沙路软於尘，新看芒鞋更可人。  
谁道秋山不宜客，桂花多处胜行春。  

高翥　秋晚即事  
江头风叶舞低回，催得浓云顷刻开。  
万里碧天红日晚，数声新雁送寒来。  

高翥　秋兴  
数声新雁夜初长，晓起开门衣袂凉。  
篱菊褪黄秋兴懒，瓦沟财试一痕霜。  

高翥　秋兴  
老去无心世事轻，但从景物略关情。  
晓看雁阵惊秋晚，夜听鹤声知月明。  
石鼎煮茶论水品，土墙题字记花名。  
出门更自有真乐，閒向通衢稳步行。  

高翥　秋夜  
老去惊秋白发添，不禁凉吹逼疏帘。  
楼高幸自蛩声远，争奈梧桐又傍檐。  

高翥　秋夜  
小屏相对两眉攒，长夜迢迢不肯残。  
鼠向镫前窥坐卧，人从梦裹说悲欢。  
故山无计行秋晚，客路从谁守岁寒。  
留得浊醪相慰藉，酒肠犹喜十分宽。  

高翥　秋夜书怀  
明灭孤镫缥缈香，沈沈更漏隔宫墙。  
秋风倦客家千里，夜雨怀人天一方。  
世事从他多锄鋙，生涯如我亦凄凉。  
亟须唤酒消长夜，休梦黄华绕涧傍。  

高翥　秋阴  
冉冉日将莫，萧萧秋欲残。  
浮云低阁雨，宿霭密藏山。  
扇觉轻蒲重，衣嫌细葛单。  
更交一寒暑，精进独衰颜。  

高翥　孺子祠堂  
三间官屋老湖滨，孺子名声日日新。  
下榻本非天上事，后人空自愧前人。  

高翥　三峰废寺  
荒林依约旧山门，秋草离离故迹存。  
双瀑有声传宿雨，一龛无地住闲云。  
蜗沿坏壁丹青古，龟负残碑字画昏。  
三叹废兴谁可问，乱鸦鸣噪自成群。  

高翥　三峡桥  
倦游华发冷萧骚，长夏来登三峡桥。  
山吐湿云何日尽，溪流冻雪几时消。  
陆公泉在犹堪汲，五老峰高不易招。  
客子倚栏思羽化，未仙衣袂已飘飘。  

高翥　僧房夜坐  
万枝松裹一篝镫，知是山房第几层。  
静夜数声清磬响，上方应有诵经僧。  

高翥　山堂即事  
杜鹃声裹桐花落，山馆无人昼掩扃。  
老去未能忘结习，自调浓墨写黄庭。  

高翥　山行即事  
篮舆破晓入山家，独木桥低小径斜。  
屋角尽悬牛蒡菜，篱根多发马兰花。  
主人一笑先呼酒，劝客三杯便当茶。  
我已经年无此乐，为怜身久在京华。  

高翥　山行即事二首  
落尽桐花春已休，过墙新竹箨初抽。  
山行步步黄泥滑，小立溪桥听雨鸠。  

高翥　山行即事二首  
卷地东风晚更狂，樱桃吹子落泥墙。  
溪云自为催诗黑，忙杀条桑窈窕娘。  

高翥　山中哭复斋  
封章字少纳忠多，袖疏前陈无奈何。  
但得中天行日月，不愁平地起风波。  
台官论罪终投笔，山贼闻名亦倒戈。  
惆怅脊梁如铁硬，天胡忍使閟山河。  

高翥　赏心亭  
江亭如倚钓鱼矶，面面云檐势欲飞。  
西望汀洲依白鹭，东连巷陌接乌衣。  
六朝更代人何在，千古兴亡事总非。  
客子独怜风影好，倚阑长是欲忘归。  

高翥　舍侄来  
自从清晓至黄昏，閒坐閒眠深闭门。  
犹子雨中来息担，老夫镫下起开樽。  
故山坟墓何人守，旧宅园亭几处存。  
问答恍然如隔世，若非沈醉定消魂。  

高翥　首夏  
漾漾池塘碧染衣，阴阴草树绿成围。  
江村寂寞春归后，一点杨花不见飞。  

高翥　戍妇吟二首  
将身托战争，世事百无情。  
相对生离别，浑如落叶轻。  

高翥　戍妇吟二首  
辞家出戍边，北望隔青烟。  
怕作沙场梦，秋宵不敢眠。  

高翥　松溪庙  
庙自何年立，门深昼不扃。  
寒藤扶坏壁，秋草带疏棂。  
溪接东西碧，山分远近青。  
老巫逢客至，谩说有神灵。  

高翥　送别  
老去情怀怕别离，年来不作送行诗。  
人前举似终难信，问着垂杨便可知。  

高翥　送春  
韶光催去太无情，祗为东君去住轻。  
虽欲迟留芳草梦，如何禁得杜鹃声。  
桐花快落春风老，梅子微酸晚雨晴。  
从此嬉游时节少，不须日日报诗成。  

高翥　送刘允叔主簿归山中  
浮利浮名挽不来，故山归去恰春回。  
马兰旋摘和菘煮。枸杞新生傍菊栽。  
庭树夜留山鸟宿，洞门早为野支开。  
明年我亦天台寺，相伴芒鞋蹋古苔。  

高翥　宿囊山寺  
小泊囊山古化城，山林端足擅高名。  
楼台影外秋风老，锺磬声中夜气清。  
客子情怀宜淡薄，主人言语亦分明。  
只应海月堂前境，从此江胡有梦成。  

高翥　岁除登岝崿山精舍  
萧寺经行无尽情，倚阑长是眼增明。  
溪因宿雨十分急，山为凝寒一味清。  
竹外飞花随晚秋，树头幽鸟试春声。  
重来又是明年事，临出门犹款款行。  

高翥　叹息  
叹息闲身不自如，长年借屋客中居。  
事多只为人情熟，贫甚还因世法疏。  
兄弟候归应有梦，交游散去更无书。  
攒心万感争催老，白发萧骚欲满梳。  

高翥　题二小姬扇二首  
庆娘颦翠眉，春瘦怯罗衣。  
笑问采花蝶，如何成对飞。  

高翥　题二小姬扇二首  
湘湘未识羞，独坐抱箜篌。  
贪学耆婆舞，抬身拜部头。  

高翥　题信天巢集  
信天巢小仅容身，中有图书障俗尘。  
不与世争闲意气，且随时养老精神。  
破铛安稳齐钟鼎，短褐参差比缙绅。  
渴饮三杯饥二饭，主人日用未为贫。  

高翥　天台曹园  
蔡岭桑麻地，曹家桃李庄。  
溪流春水滑，梅度晚风香。  
竹屋解留客，笋舆休俶装。  
平生看花法，不学蜜蜂忙。  

高翥　天衣寺  
万壑千岩非浪闻，十峰双涧不须论。  
袈裟旋化空王服，宫殿曾招帝子魂。  
山向马头回禹穴，溪分燕尾入云门。  
秋行既了登临愿，草草题诗对绿尊。  

高翥　天章寺  
地胜秋清人欲仙，倚阑时节月初圆。  
不知寺在烟霞表，但觉身临星斗边。  
宝墨旧归天上去，高名今向世间传。  
登临莫作匆匆会，去后重来又几年。  

高翥　同刘潜夫登乌石山望海有怀方孚若柯东海栋复斋旧游  
念念思归身欲翰，旧题无暇遍寻看。  
故人尽入黄泉路，远客空登乌石山。  
休起痴心乘九鲤，莫劳病眼望三韩。  
神仙未必知吾事，道在何妨两鬓斑。  

高翥　同周晋仙夜宿  
□□□□□□□，□□□□□□□。  
更有诗人穷似我，夜深来共纸衾眠。  

高翥　投老  
投老才营一把茅，前临官路后林坳。  
最宜鸡犬无邻舍，好放牛羊有近郊。  
春韭采来胜市食，秋鲈留取续山肴。  
吾庐谁道难寻觅，古树排门尽鹊巢。  

高翥　挽陈复斋  
忧世心劳鬓易斑，笑颦还与世相关。  
秋霜烈日君臣际，和气春风母子閒。  
学道期传千载统，献言先办一生閒。  
堂堂仰止人何在，独有名如不动山。  

高翥　挽章朋举  
相逢便拜十年兄，自此交游得尽情。  
草纸抄书传遁甲，竹筩沽酒命添丁。  
他时结屋期来往，今日登门隔死生。  
从此苕溪明月夜，小舟不复为君停。  

高翥　晚春即事  
轻烟终日锁楼台，细雨丝丝半湿苔。  
杜宇一声青嶂外，溪流时送落花来。  

高翥　乌镇普静寺寺沈休文故居也  
寂寞梁朝寺，深廓十数閒。  
碑存知殿古，香冷觉僧残。  
断岸舟横浦，平坡树补山。  
休文如好在，依旧带围宽。  

高翥　无计  
无计留连日，争来断送春。  
落花终日雨，流水一溪云。  
山鸟呼名急，林梢著色新。  
诗成真谩兴，吾懒事因循。  

高翥　无题二首  
独展罗衾无梦成，宝香熏彻转愁生。  
痴心不愿郎思妾，只愿郎今厌客情。  

高翥　无题二首  
风竹萧萧淡月明，孤眠真个可怜生。  
不知昨夜相思梦，去到伊行是几更。  

高翥　无锡县春日  
吴楚新岐路，江湖旧散人。  
放船来古县，沽酒供闲身。  
花卸一村雨，鸟啼千树春。  
野塘风卷地，无复见芳尘。  

高翥　毋自欺斋夜宴  
毋自欺斋清更严，斋中人物斗之南。  
七朝宰相得瞻仰，四海诗人交笑谈。  
古调喜听琴再弄，深杯休惜酒重添。  
玉堂今夜无宣唤，且与江湖作小参。  

高翥　吴山绝句  
拂晓官来簿录时，未曾吹彻玉参差。  
旁人不忍听鹦鹉，犹向金笼唤太师。  

高翥　西湖春雪  
小艇沿湖看雪飞，正当骑马蹋春时。  
是谁乞与杨花舞，先占东风一月期。  

高翥　西湖二首  
浅水摇船冷戛沙，平林暝色接栖鸦。  
湖边老树垂垂白，半是梅花半雪花。  

高翥　西湖二首  
老鹤无踪野鸭飞，鸣琴声裹画船归。  
伤心旧日经行地，不独人非物亦非。  

高翥　西湖暮归  
风荷百顷占涟漪，烟树溟蒙乳鸭飞。  
买断小舟休唤客，时穿萍叶载诗归。  

高翥　西湖杂兴二首  
城中无处听蝉鸣，短策轻鞋晚出城。  
行到柳限松影下，恰才闻得两三声。  

高翥　西湖杂兴二首  
十三楼寺早餐饭，六一泉寺晚咏歌。  
坐断竹风无暑气，乳禽鸣处绿阴多。  

高翥　喜杜仲高移居清湖  
笑携鸡犬入城居，无复游从叹阔疏。  
河水通船堪载酒，桐阴近屋可修书。  
饭香休忆辛田米，羹美何惭丙穴鱼。  
我亦买山湖上住，效芹时拟贡园蔬。  

高翥　喜乡友来  
萧萧春夜雨，有客渡江来。  
世事攒眉说，乡谈信口开。  
晚肴供苦笋，时果荐青梅。  
甚欲浇离恨，呼镫拨酒醅。  

高翥　下塘  
日出移船日又斜，芦根时复见人家。  
水乡占得秋多少，岸岸红云是蓼花。  

高翥　下塘  
河水新添三尺高，河边芦苇有龟巢。  
波流夜夜飘渔箔，空点篮灯照树梢。  

高翥　闲居杂兴三首  
开门遣蛮童，买花供铜佛。  
春风随花来，为我一披佛。  
风和花气清，下帘休放出。  
回施佛因果，供此老诗骨。  

高翥　闲居杂兴三首  
点镫酌春酒，襞纸题小诗。  
读尽列仙传，引调学语儿。  
自饮复自笑，不觉春漏迟。  
且了今日事，明日还任之。  

高翥　闲居杂兴三首  
杜鹃休忉忉，布谷休聒聒。  
无田不须耕，无家自能活。  
行藏莫非时，造化安可夺。  
更放心地宽，出门行路阔。  

高翥　小楼  
小楼终日脱冠巾，白发萧疏不受尘。  
虽是客身犹足乐，苦无世累未为贫。  
家书远寄凭游子，邸报频看念故人。  
自叹此心清似水，为他閒事恼天真。  

高翥　小楼夜雨  
心懒缘忘世，身閒为不才。  
客愁随病散，老眼共书开。  
嗜酒有天戒，爱花无地栽。  
小楼风雨夜，还我鼻如雷。  

高翥　小楼雨中  
长安市上僦楼居，闲裹身心尽自如。  
十日雨声春对酒，一窗镫影夜观书。  
茶经未展愁先醒，芭录才看病已除。  
所欠短檐晴景好，拆桐花月共扶疏。  

高翥　小楼雨中  
云浮江雨暗，独客苦淹留。  
白发羞明镜，青山对小楼。  
酒功书下下，心事付悠悠。  
安得并州翦，从头翦断愁。  

高翥　晓出黄山寺  
晓上篮舆出宝坊，野塘山路尽春光。  
试穿松影登平陆，已觉锺声在上方。  
草色溪流高下碧，菜花杨柳浅深黄。  
杖藜切莫匆匆去，有伴行春不要忙。  

高翥　晓行  
跨马登长路，闻鸡度远关。  
水光斜漾月，云影倒薶山。  
人迹霜桥外，禽声烟树间。  
自惭林下客，清梦未曾还。  

高翥　行淮  
老翁八十鬓如丝，手缚黄芦作短篱。  
劝客莫嗔无凳坐，去年今日是流移。  

高翥　兄寿弟  
再岁佳辰捧寿卮，今年清梦浙江湄。  
鹡鴒地冷真堪□，鸿雁云飞会有时。  
芍药泛杯犹共醉，梅花照座可重期。  
直须千岁州成日，铜狄摩挲世自知。  

高翥　雪堂  
胜地从来迹易陈，东坡日月久尤新。  
小桥曾压归时雪，老柳长摇别后春。  
城郭寥寥怀旬鹤，江山历历见斯人。  
客生较晚空惆怅，梦想陈潘结旧邻。  

高翥　岩桂花  
玉蕊琅玕树，天香知意薰。  
露寒清透骨，风定远含芬。  

高翥　杨花  
万楼千丝拂水滨，尽催飞絮送残春。  
风前轻薄佳人命，天外飘零宕子身。  
绕路铺时成素毯，就泥沾处衬芳尘。  
江头雨过遗踪尽，留得柔条折赠人。  

高翥　夜步天街书所见  
赛罢祠山赛二郎，酒行明日欲祠张。  
愚民可是都忘本，香火何曾到杜康。  

高翥　夜过马当山  
独载诗书趁野航，自怜漂泊度时光。  
残年准拟登牛首，连夜勿忙过马当。  
古庙荒寒江浸影，断崖凄惨石凝霜。  
壮怀未分甘衰老，回首长淮恨更长。  

高翥　夜过西兴  
宵济向西兴，钟声隔岸听。  
浅滩淘落月，远树纳残星。  
客路悠悠去，征桡在在停。  
明朝故山近，不必问邮亭。  

高翥　忆西湖  
西湖春二月，结客少年游。  
骏马黄金勒，长身紫绮裘。  
爱花论担买，嗜酒满船浮。  
两载缘何事，台州又越州。  

高翥　毅斋郑祠书道山领客  
群玉堂前春昼阴，主人领客步清深。  
上方图画无真赝，东壁诗书有古今。  
手转玉玑看测日，指挥金井试为霖。  
山翁不作蓬莱梦，但愿时来洗此心。  

高翥　雨中  
浓云漠漠雨飞飞，不放东风取次吹。  
先自一春晴意少，那堪梅子欲黄时。  

高翥　雨中  
霍地春归唤不应，客中容易鬓星星。  
漫山风雨樱桃紫，绕屋烟云薜荔青。  
姑恶恨谁能自苦，子规催客厌人听。  
闭门独坐难抛酒，生怕离愁到生屏。  

高翥　育王寺  
精蓝游历地，景物自情亲。  
鹤引登山客，僧迎礼塔人。  
名花千佛供，乔木万夫身。  
碑刻东坡作，重来为拂尘。  

高翥　育王寺  
晓策乌藤上育王，入山随处得徜徉。  
碑头龙护先皇字，塔下鱼悬外国香。  
遍谒禅房尝苦茗，闲听社媪说豪光。  
山深日短行难尽，僧遣头院办客床。  

高翥　郁孤台  
十年重上郁孤台，带得江湖白发来。  
满眼青山旧相识，晚鸦群噪莫惊猜。  

高翥　郁孤台  
登临犹觉酒边豪，往事新愁付一陶。  
深浅不常章贡水，崆峒只似旧时高。  

高翥　元日  
长忆儿时二老傍，元正岁岁有风光。  
搀先礼数修人事，着好衣裳侍酒觞。  
回首不堪追日月，感情空叹换星霜。  
尚期我老如亲老，却看儿童作节忙。  

高翥　杂兴  
短帽轻盈出晚峦，儿童夹道竞来看。  
老夫何足惊人眼，为有猿猴把钓竿。  

高翥　杂兴二首  
新分菊本自锄山，手缚枯藤作矮阑。  
比似著书空用力，种花犹得一年看。  

高翥　杂兴二首  
二十年前欲住山，不禁寂寞掩柴关。  
如今寂寞禁当得，欲掩柴关又却难。  

高翥　赠丁子植抚干  
巚府归来赴调时，清声籍籍满京师。  
真如白璧藏奇石，判得黄金博断碑。  
借宅先寻笼鹤地，买盆权作养鱼池。  
客中高致犹如此，明日还山乐可知。  

高翥　赠番易程克已  
见说番易有老程，与人怀抱亦分明。  
一千里外未识面，二十年间长慕名。  
因听酒边谈旧事，便从客裹定交情。  
他时我老君犹健，海内重逢即弟兄。  

高翥　张氏曲江  
一曲澄江两派分，满山修竹绿齐云。  
矮窗风月侵帆腹，小径烟霞隐屐痕。  
白鹭夜依花影宿，清猿时共舻声闻。  
主人与客收如水，同倚阑干得细论。  

高翥　赵忠定帅蜀时题雪锦楼有扁舟衡岳问归程之句后来人以为谶题跋者甚  
九鼎重安国势牢，功名易办谤难逃。  
手扶日月扫云雾，身向江湖直羽毛。  
雪锦诗成如谶兆，金滕书启见勤劳。  
纷纷论定知忠定，不负朝廷两字褒。  

高翥　赵仲庄都钤山居  
一官难换北山薇，结屋栽花度四时。  
果熟不妨禽摘尽，酒香惟恐客来迟。  
小苹低唱花间曲，阿广高吟李下诗。  
客久办心分半隐，尚嫌风骨欠仙姿。  

高翥　重五日怀旧  
独安空庭日欲晡，满斟浊酒不须沽。  
白头兄弟三年别，青眼交游一字无。  
醉看葵榴怀旧事，馋思樱笋梦吾庐。  
向时痴绝今愁绝，自读离骚些老夫。  

高翥　重阳述怀  
年年客裹过佳期，时节难逢莫皱眉。  
酒量且为重为尽，杯行不必再三辞。  
登高兴懒诗仍赋，怀古怀深泪自垂。  
纵使西风落乌帽，黄花犹恋鬓边丝。  

高翥　重游无量院  
佛屋欹斜老翠微，小轩犹记昔游时。  
江云带雨凉生竹，野水迎潮暗入篱。  
门外风波僧自识，山中朝莫客曾知。  
眼明素壁关情久，十载财能写此诗。  

高翥　竹楼  
老竹平分当建瓴，小楼从此擅高名。  
地连云堞登临委，栏俯晴江梦寐清。  
一记自能追正始，三閒谁与续咸平。  
涛音日日烟中落，依约焚香读易声。  

高翥　自赋  
蜗角蝇头总是虚，何须留恋市朝居。  
老於亲戚情当密，贫与公卿分合疏。  
小涧草荒元种菊，故山尘满旧抄书。  
几时归去重料理，啸月眠云得自如。  

高子洪　龙池  
九朵芙蓉天琢开，烟霞静处翠成堆。  
鹿衔花向林边过，龙带云从树杪来。  
最爱山中间日月，何须海上访蓬莱。  
悠然自觉清风爽，直欲临风翘上台。  

高祖之　右军祠堂  
一麾东晋守，八体入神书。  
墨水传遗迹，兰亭表旧居。  
挂冠高兴逸，坦腹旧床虚。  
峻岭崇山景，依然想似初。  

葛繁　题雪宝和尚亲书偈后  
真机昔振云门路，祖席今多雪窦孙。  
传到慧林花果盛，须知叶落总归根。  

葛郛　留友人  
良友间何阔，春事遽如许。  
劳君下鸥沙，一叶系春渚。  
昨梦坠前世，再见欣欲舞。  
聊呼花底杯，酒面点红雨。  
狂歌谢贯珠，清论杂挥麈。  
骊驹未可歌，妙句须君吐。  

葛郛　梅花  
玉屑装龙脑，云衣覆麝{左月右斋}。  
何堪夜来雪，香色两凄迷。  

葛公绰　句  
为是山堂似草堂。  

葛宫　句  
西楼月上帘帘静，后苑花开院院香。  

葛宫　句  
翩翩燕子朱门静，狼藉梨花小院闲。  

葛闳　巾山广轩  
胜地藏东越，严城从二岑。  
万灯迎日旱，孤声出云深。  
雪霁茗初试，雨涵山斗阴。  
兹焉即方广，有路到天心。  

葛闳　罗汉阁煎茶应供  
山泉飞出白云寒，来献灵芽秉烛看。  
俄頃有花过数百，三瓯如吸玉腴乾。  

葛闳　送神  
丹霞飘渺海三峰，归去琼台第几重。  
仙骥一声风驭远，月明清露滴金松。  

葛闳　题清辉堂  
归老云边一翠岑，静中观动照人心。  
溪湖北上又东去，不似青山无古今。  

葛闳　桐柏崇道观  
昔贤书洞石，台有伯阳经。  
碧海船多却，金霞夜不扃。  
炉成九转药，阶布六符星。  
捷径非君意，深游浅死庭。  

葛闳　桐柏观  
桃花烂熳春溪暖，紫玉箫沉月树昏。  
未觉台中光景晚，人间归去见来孙。  

葛闳　迎神  
符法千年人尚畏，神林三鼓酒盈杯。  
油囊为取天河水，更折蟠桃海上来。  

葛闳　游白云轩赠冲一道正  
无事之时无事身，天将冲淡养吾真。  
鸱鸢啄腐成滋味，岂识朝霞吐嚥人。  

葛闳　游日出  
六时香火集宗雷，日上云收紫翠开。  
应笑守麾公暇少，二年官满一曾来。  

葛闳　招桐柏李道士  
海岭重重接紫虚，高人还肯敞仙裾。  
玉蟾点滴有清露，少费研朱写道书。  

葛洪　癸丑腊大暖志之  
岁晏风裂肉，今乃顿和柔。  
玄冥在休许，而使威令收。  
阴冰澌已泮，礱柱汗交流。  
敝扇出故箧，老体捐轻裘。  
细人幸煦燠，君子深噍啁。  
天地有正气，来往无停辀。  
春蚕而冬敖，夏假而秋揫。  
此修或云舛，厥证良不瘳。  
念昔有名相，死人遗道周。  
瞔焉不敢忽，顾逮一喘牛。  
彼诚知所职，岂伊调燮羞。  
嗟予寡所恃，隔绝明与幽。  
罪戾不自省，胡为忧人臧。  

葛洪　涵碧亭  
雨歇留蒸湿，明来得翳凉。  
双嬉鱼欲动，万个竹添长。  
景到烦诗答，叹多厄日忙。  
兹游端胜绝，不是学高阳。  

葛洪　游天宫寺  
昔日经游处，如今意已荒。  
知君曾命驾，为恨失褰裳。  
境好因人胜，诗看著脚忙。  
会须重定约，暇日共相徉。  

葛洪　中兴寺琼翠阁次乔梦符韵  
兰若凭高处，风虚阁自凉。  
川林输望迥，日月对闲长。  
洒落幽人暇，奔驰俗累忙。  
何时足生理，卜筑并山阳。  

葛立方　八月二十日与馆中同舍游西湖作  
匏系坐蜗舍，秋光只檐楹。  
悬知西湖佳，颇困官事婴。  
今日复何日，采舟天外横。  
木落山骨露，千螺倒澄瀛。  
神仙勿浪求，玉京仍五城。  

葛立方　八月二十日与馆中同舍游西湖作  
系舟孤山脚，曳杖聊意行。  
三贤已仙去，丹青俨南荣。  
由来作诗苦，鼎峙太瘦生。  
碑板摘奇艳，银钩出金声。  
湖山久寂寥，谁能作斯人。  

葛立方　八月二十日与馆中同舍游西湖作  
跨马绿杨堤，左右临无地。  
鞭影堕清泚，乌帽入花翠。  
老龙拿半空，九里作青吹。  
闻声类击竹，心与景相值。  
许由厌瓢鸣，渠未领真意。  

葛立方　八月二十日与馆中同舍游西湖作  
下马冷泉亭，懿此丹壑幽。  
泓澄粲玉砾，半亩如泼油。  
岩{左山右幼}起三板，轰雷溅涛头。  
向来澄止面，怒沫喧山丘。  
莫作动静观，止性元不流。  

葛立方　八月二十日与馆中同舍游西湖作  
天竺古浮屠，孤云一鸟径。  
去天真尺五，峻步欲乘兴。  
石壁半空立，略彴引危嶝。  
山底禽衔花，石罅僧入定。  
请从三昧起，林外有疏磬。  

葛立方　八月二十日与馆中同舍游西湖作  
不障庾公尘，那有刘舆腻。  
堂堂七丈夫，草木一臭味。  
跻攀亦云足，赏适兴犹未。  
却呼三翼舟，击汰舞绡翠。  
苇蒲纷已扫，奁鉴莹新剂。  
持此寿诸公，空缸一沉醉。  

葛立方　罢职还家汉卿叔赐诗和韵  
爝火畴能补大明，谩陪朝请趁晨兴。  
虽叨荷橐簪缨旧，颇愧铨衡水镜澄。  
夜帐归来惊怨鹤，晓窗穴处纵疾蝇。  
自知浮食辜君赐，却拟扶犁换斗升。  

葛立方　比访叔才旋蒙赐诗以贫不能留客为愧次韵  
一舸风帆放晚秋，访君幽巷卜淹留。  
绿摇岸柳容如舞，碧蘸溪毛美可羞。  
喜见林宗銮为辍，久钦阿大语难休。  
土贫鸡黍无劳具，谋食何如道可谋。  

葛立方　比赋棋画诗蒙子直次韵复和  
东床高韵画兼棋，不比寻常似瓠肥。  
莫向谢安争别墅，自同刘子得天机。  
翻成小窟乖三捷，规出神光诧一围。  
二事相从真可乐，篮舆访子殆忘归。  

葛立方　避地复归故乡  
二老堂边花作林，不愁酒竭贳貂金。  
宗人避世散还聚，才子哦诗绝复寻。  
莫话衣冠一酸鼻，回思戎虏几寒心。  
半墩仙隐吾庐在，人认桃源鸡犬音。  

葛立方　避地伤春六绝句  
一年春事又阑珊，可惜芳菲愁裹看。  
慎勿扫花供喂马，恼人秀色自堪餐。  

葛立方　避地伤春六绝句  
洛阳宫阙半成灰，草草花枝溅泪开。  
国色开香消息断，妆台谁奉紫金杯。  

葛立方　避地伤春六绝句  
枯藤六尺步长阡，客裹韶光绝可怜。  
好着青枫重试火，西阳三日突无烟。  

葛立方　避地伤春六绝句  
碧罗天宇乱花稠，搔首花有只重愁。  
头上无貂堪换酒，开箱赖有髕髗裘。  

葛立方　避地伤春六绝句  
石门连日动征鼙，花柳无情自绕溪。  
回首故园今好在，杜鹃花落子规啼。  

葛立方　避地伤春六绝句  
菖叶青青杏蕊新，牛耕白水一犁匀。  
蒨裙窥爱疏篱晚，不是沉香倚太真。  

葛立方　不寐  
年来百念如灰冷，何物关心搅睡眠。  
奠枕不容安丙夜，乘轺端复类丁年。  
曲中谁辨齤齤趣，梦裹难成栩栩然。  
只恐睡蛇钩已尽，髦蛮难到曲屏边。  

葛立方　不饮  
蒲团藜杖屋三间，世故真成触与蛮。  
但有云山供送目，沈无尊酒亦开颜。  
吴宫雪伫鹤翎散，历社风荷象鼻弯。  
老子何曾持入梦，百年鼎鼎鬓毛班。  

葛立方　操叶舟凌巨浪访道祖  
一牛鸣处是君家，乘兴烟蓬蹴浪花。  
银蒲流支新得路，人惊仙客在浮槎。  

葛立方　操叶舟凌巨浪访道祖  
一顷烟波渺太空，独操莲叶破青铜。  
炊烟不动无桐甑，底处求僧与二童。  

葛立方　朝隐病瘧作谴瘧鬼文而差示佳句次韵  
浃旬移病卧荒村，冰炭交攻水帝魂。  
句咏髑髅诗老在，舌飞霹雳诅师存。  
徙居何事四方馆，谴鬼宜归白石门。  
壮士高人今药喜，鲜妆隙地不须论。  

葛立方　春日野饮  
十载干戈仅脱身，残年重作太平民。  
杯铛有趣於中好，花柳无情分外春。  
不远上元新甲子，肯将短笔怨庚寅。  
从教蕙帐惊猿鹤，却欲重弹冠上尘。  

葛立方　春日移舟章园  
冰壶彻骨无纤尘，新来结屋苕溪滨。  
倾银注瓦叟泥饮，披锦裂绣天行春。  
沙平印篆鸟浴羽，浪暖破绡鱼跃鳞。  
一丘一壑志愿毕，肯待人招祁孔宾。  

葛立方　春日移舟章园  
腰悬六印不用求，胜处引人着沧洲。  
波平草软鸥鸟下，花明柳暗池亭幽。  
两园牛鸣一舟了，三春驷隙千觞酬。  
肯将仆射易此乐，瀚海飞狐云正愁。  

葛立方　次韵伯父工部见庆尘忝之什  
江夏无双旧姓黄，末科容我出寒乡。  
人间学子垂垂老，天上丹枝恰恰芳。  
避地本安元结洞，拥书犹记赞公房。  
岂知今世持衡者，不听更筹听织芒。  

葛立方　次韵蔡仲平察院中秋  
素魄经秋分外明，桂枝浓傍蕊渊清。  
人寰散影千山白，愁绝村村砧杵鸣。  

葛立方　次韵蔡仲平察院中秋  
不是银河隐半轮，满天散彩绝埃尘。  
幽怀想得如罗隐，耿耿相看似故人。  

葛立方　次韵陈廷藻户部西湖快目堂之集  
冰壶影裹集朋从，三雅同倾共一中。  
相与文楸看飞雹，不须舞袖觅惊鸿。  
云边鸟道古来寺，烟际渔舟何处翁。  
竟日追欢难卜夜，只缘身在省墙东。  

葛立方　次韵陈文仲探梅二绝  
小园邈在古城阴，为爱寒葩杖履寻。  
却笑含章檐下客，对花熟睡亦何心。  

葛立方　次韵陈文仲探梅二绝  
低枝垂蕊逗疏阴，不学髯龙干百寻。  
此去江南知几驿，只今谁动故人心。  

葛立方　次韵陈元述见寄谢茶  
年来直欲配茶神，石鼎山泉日日亲。  
竹裹烹煎嗤左计，舌端绵味认前尘。  
书要坐搅枯肠读，酒所浑消玉颊春。  
曾饮日边甘露碗，沙溪难遣乱吾真。  

葛立方　次韵陈元述见寄谢茶  
露窠那畏主林神，小摘筠篮手自亲。  
旋转注汤云作脚，缤纷出磨麴为尘。  
睡魔已战三竿日，诗社聊尝一信春。  
不把膏油涂首面，要须色裹认天真。  

葛立方　次韵陈元述见寄谢茶  
青楼宜婴石穴神，姜盐藙橘岂容亲。  
汤鸣鼎甗飕飕响，末下刀圭瑟瑟尘。  
火裹枪旗俱发妙，胸中梨枣不妨春。  
柳州佳句诚堪诵，涤虑还源更发真。  

葛立方　次韵程天游叙旧  
太学虀盐怆语离，半周甲子定何之。  
霜空过雁我宴坐，云路看鸿君赋诗。  
鄙吝政忧陈仲举，谈谐喜值庾元规。  
东邻更有程居士，鼎足论文妙一时。  

葛立方　次韵道祖书怀  
白云深处缚柴荆，一壑湾环似有情。  
志气萧娘并吕姥，年华张丈与殷兄。  
浊贤清圣时同酌，上尾平头得共评。  
莫问鹤翎由吸菢，此心久与白鸥盟。  

葛立方　次韵法观送红梅栽  
罗袜初凌一水间，霜深应怯夜来寒。  
含章檐下浑冰雪，却要骚人带醉看。  

葛立方　次韵洪庆善同饮道祖家赏梅  
末上风光惊老眼，斩新香韵恼骚人。  
霜晴日淡虚庭裹，玉骨幽贞不嫁春。  

葛立方　次韵洪庆善同饮道祖家赏梅  
麝脐飘馥来疏蕊，霜女将寒堕瘦枝。  
数朵腊前舒冷艳，催花羯鼓未应知。  

葛立方　次韵洪庆善同饮道祖家赏梅  
寒葩脉脉画堂新，同是巡檐索笑人。  
独把幽姿伴冰雪，舒花红蕊不关春。  

葛立方　次韵洪庆善同饮道祖家赏梅  
立尽黄昏赏玉肌，月华无语上疏枝。  
绝怜熟睡含章畔，无限花飞总不知。  

葛立方　次韵林梅卿吏部游湖  
竟日关心朱墨间，西湖好在且偷闲。  
光凌万顷摇银海，兴惬千锺倒玉山。  
未办采毫书侧理，只愁赤壁下乌蛮。  
客儿忽堕池塘句，格律都高汉以还。  

葛立方　次韵刘卿任饮散感秋之作二首  
云子登场赛鼓欢，村南村北尽黄冠。  
几声乾叶下碧甽，数尺瘦山浮画栏。  
水落野桥鱼网挂，月悬烟浦鹊枝寒。  
新秋愁绝他乡客，衣带年来如沈宽。  

葛立方　次韵刘卿任饮散感秋之作二首  
华堂不料着野客，菲屦底同章甫冠。  
鸥外翠光清醉眼，尊前爽气动危栏。  
霜沉紫荇玉奁阔，风脱丹林烟髻寒。  
百榼香醪消万斛，酒中跌宕赖君宽。  

葛立方　次韵刘无言寿山中五绝句敢请诸僚和之  
载酒陶春久不归，将花判断定忘疲。  
寻芳便作而今计，莫待他年子满枝。  

葛立方　次韵刘无言寿山中五绝句敢请诸僚和之  
命友登山共寄情，亦逢佳处便班荆。  
有时便取琴双锁，写出苍髯夜半声。  

葛立方　次韵刘无言寿山中五绝句敢请诸僚和之  
萧閒谷饮更岩栖，应笑痴人簿领迷。  
万顷青油行省舫，嫩黄轻拂柳条低。  

葛立方　次韵刘无言寿山中五绝句敢请诸僚和之  
川原红绿远交加，春物关心梦到家。  
体骨素轻唯燕子，面皮最好是桃花。  

葛立方　次韵刘无言寿山中五绝句敢请诸僚和之  
荣杭如环浪自循，一筇双屐伴行春。  
溪翁野老来争席，不识蓬山第一人。  

葛立方　次韵施予善谢茶  
缃奁香叶裹新英，分与骚人取次烹。  
碗裹定疑甘露荐，腋边应觉午风生。  
色方蒙岭虽微胜，品带沙溪未苦精，  
客好窗晴聊小试，跳珠急雨看泉清。  

葛立方　次韵仲平病间斋祠  
居士弹一指，森罗万象皆。  
聊倾三昧酒，不奉八关斋。  
雨罢帘初卷，山迎闼自排。  
萧然忘世虑，心境两相谐。  

葛立方　次韵仲平病间斋祠  
病间百念屏，寒窗无与皆。  
吾公那窟室，学士且高斋。  
今日明粢彻，诘朝阊阖排。  
犹寻淡生洗，泚笔当俳谐。  

葛立方　次韵周少隐梅花三绝  
蝇馆先生心若灰，犹怜梅蘤傍墙栽。  
瀛洲快睹春风面，却笑江南苦未开。  

葛立方　次韵周少隐梅花三绝  
闻说青腰夜雨霜，水沉水麝泄寒香。  
西湖处士多标榜，端的包羞是海棠。  

葛立方　次韵周少隐梅花三绝  
化工巧缀一枝斜，点玉凝酥碎叠纱。  
待得春来开满树，何如忍冻雨三花。  

葛立方　崔申之以诗为别苏明父郭逢叔各有和章谨复用韵二首  
露章沥血上彤墀，蝼蚁虽微愿弗违。  
韫迹正惭高士传，离群却恐小人归。  
身同玄豹雾中隐，目送孤鸿天际飞。  
丹灶素书今好在，临风忆子话精微。  

葛立方　崔申之以诗为别苏明父郭逢叔各有和章谨复用韵二首  
见远亭边送落晖，菁山挽我作睽违。  
连年走俗为贫仕，一日投闲恐富归。  
谷水为官轻似底，苕溪转櫂疾於飞。  
羽觞捧剑无人问，怅望如今束广微。  

葛立方　大人游千金张仲宗以守舍不得侍行用仲宗韵二首  
古寺依烟艇，一篙春水深。  
石坛幡转影，玉殿磬流音。  
客有张公子，僧皆支道林。  
行行云水窟，幽梦渺难寻。  

葛立方　大人游千金张仲宗以守舍不得侍行用仲宗韵二首  
闻道千金好，幽人已奠居。  
森森松绕寺，{左氵右虢}{左氵右虢}水循渠。  
旅泊未妨酒，长饥犹著书。  
谪仙诗酒地，今尚指匡庐。  

葛立方　大人筑室将毕道祖亦作宅基治园作四诗示道祖  
习隐肯回驾，求荣难着鞭。  
有心营绿野，无梦到凌烟。  
盏斝花开裹，檐楹雁落边。  
冰清仍玉润，共此一山川。  

葛立方　大人筑室将毕道祖亦作宅基治园作四诗示道祖  
蓬转欣小定，泛金非我乡。  
买田无好峙，共宅有清漳。  
菱罢水天接，风来花草香。  
邗沟风月地，怊怅隔参商。  

葛立方　大人筑室将毕道祖亦作宅基治园作四诗示道祖  
两第屹相向，幽园卑辟强。  
君方林上坞，吾亦沼横洋，  
凿翠辟窗户，入天栖栋梁。  
东屯寒月夜，老杜只茅堂。  

葛立方　大人筑室将毕道祖亦作宅基治园作四诗示道祖  
世事只如许，幽居诚乐哉。  
报安知楚竹，索笑得江梅。  
岸放平湖入，窗邀远岫来。  
两家车马地，莫遣染苍苔。  

葛立方　大雄寺陈朝桧  
老桧盘拿古殿春，空庭坐阅几朝曛。  
根株横裂可寻蚊，枝叶倒垂犹拂云。  
求福端同木居士，出灵那效柳将军。  
黄奴已毙韩擒虎，独有兹材贷斧斤。  

葛立方　冬至后雪  
客寐失通宵，寒声动泬寥。  
云容颓玉宇，雪阵搅层霄。  
点点楷灰落，亭亭柳絮飘。  
文窗斜击纸，老树巧装条。  
堕领筛寒髻，凌波洒碧绡。  
风狂初索索，雨细渐漉漉。  
入酒应愁冻，当炉觉易消。  
萧森声势密，飘瞥路岐遥。  
蓑冷翁仍钓，山迷客罢樵。  
裁纫铺缟素，修月层琨瑶。  
市小琼楼合，时和玉烛调。  
三章歌睿制，五板贺寒朝。  
吠犬惊南岭，骑驴忆灞桥。  
终南忧压脑，少室炫齐腰。  
嗟我星霜老，经时鬓发凋。  
摘蔬和冻煮，收叶带苏烧。  
路滑难求马，衣单悔贳貂。  
暖寒谁扫径，莫负紫金蕉。  

葛立方　冬至小雨踏泥出谒  
葭灰动玉琯，丝雨惨良辰。  
幽巷未通屐，高人犹垫巾。  
底忙持爵里，冲冷候比邻。  
犹胜邯郸驿，灯前影伴身。  

葛立方　二老堂  
去家才隔水一股，二老堂成三百弓。  
鴒原暮下沙水暖，雁行夜落霜天空。  
竹根酌酒不妨醉，花萼斲诗如许工。  
坐久与关筇竹杖，出门人指两仙翁。  

葛立方　风起  
炎蒸困钳鈑，虎啸漏天机。  
树杪忽垂髻，榴边今污衣。  
草鸣溪水立，帆饱客船飞。  
更设琉璃簟，瓜茶迟落晖。  

葛立方　奉祠太一  
冬冬鼛鼓不勤民，幻出琳宫远世尘。  
风咽呗声金殿邃，日移幡影石坛新。  
云輟摇曳来三境，雾帐凄迷妥十神。  
堪笑茂陵成左计，虚将枣脯候秋春。  

葛立方　丐祠将离云间崔申之以诗为别次韵  
荆兰戏采关情切，朱墨为官与愿违。  
夜鹤帐空周子去，秋鲈风动季鹰归。  
忍看妙句金声振，行阻清谈木屑飞。  
引领吴兴何许是，碧云深处暮山微。  

葛立方　宫庠旅泊，  
客裹绝经营，清心摧五兵。  
功名两蜗角，田舍一牛鸣。  
行止成阿唯，荣枯略弟兄。  
欲摅今日意，聊仗五言城。  

葛立方　观插秧  
秧把束西畦，东畦翠羪齐。  
甘心鹤俯啄，不用马行泥。  
井井塍千曲，泱泱水半犁。  
黄云它日事，欢喜舞龉齯。  

葛立方　过九坡  
行尽千山与万山，锺情偏在此烟岚。  
海波神阙今饶六，仙女巫峰尚欠三。  
雨润蒙条生翠滴，云封叠颖莹脂涵。  
却思九坂修梁第，空使斯民命不堪。  

葛立方　韩干画马  
刖足俄然增足，蹶蹄那害全蹄。  
还解追风奔雷，不妨一跃檀溪。  

葛立方　和道祖韵  
未落天狼未止戈，谁能频击唾壶歌。  
弈棋聊欲消忧耳，饮酒无如作病何。  
孙绍那忧卿太少，退之莫叹日无多。  
菟裘已向菁山卜，从此栖迟到发皤。  

葛立方　和卢叔才食蛹  
绿柘林中听晚缫，闻将煮蛹当持螯。  
何须有茧大如瓮，救得妻儿啼与号。  

葛立方　和卢叔才食蛹  
开箔团团雪满床，桃浆洒尽煮兰汤。  
微躯分合葬君腹，报答君家三亩桑。  

葛立方　和叔才饷酒  
百事不挂眼，一尊难暂忘。  
伻来颁酒圣，客至引杯长。  
桑落开新瓮，昆仑接旧觞。  
鹅儿黄液重，象鼻碧筩香。  
银海俄增量，金罂可配浆。  
蚁浮甘潋滟，石饮见温良。  
世事纷忘去，诗情合得尝。  
醉来庭宇眩，醒后竹阴凉。  
酿鄙平原县，邻防吏部郎。  
糟丘诚可老，不用殽将。  

葛立方　和新城旅店壁间韵  
我本舑山泽，冠裳绊此身。  
平生只黄卷，晚岁误朱轮。  
妓舞山禽怪，驺呼叠颖嗔。  
会当还此笏，不愧葛天民。  

葛立方　横山堂三章  
阳羡之山兮领地灵，鸿洞歨吸兮九叠为屏。  
青萝层层兮深岩绝壁，一鸟不鸣兮山更寂。  
横山老人兮蝉蜕埃尘，倚石梁兮手揽白云。  
眼中万仞兮，胸中万顷。  
泰华山林兮，秋毫锺鼎。  
东山妓女兮，北山猿鹤。  
西山拄笏兮，亦复奚乐。  
节彼南山兮山岩岩，突鲸额兮霄堮间。  
民具瞻兮倾百川以为寿，鸿毋遵陆兮公归锦绣。  

葛立方　横山堂三章  
阳羡之水兮湍喧貀，硃崖转石兮万壑殷雷。  
濑浅浅兮忽如泻，畦碧绣兮溪罨画。  
横山老人兮乐天无忧，聊临睨兮夷犹。  
攇芳茝兮大薄，搴杜若兮汀洲。  
摹写兮宝唾传，悲壮兮又双琐。  
沐发兮何必咸池，濯吾缨兮水之湄。  
乘月兮何必牛渚，系吾舟兮水之浦。  
吾之舟兮万斛有余，凌阳侯兮狎灵胥。  
百尺揭兮帆席举，撇旋捎濆兮无险阻。  
傅说骑箕兮不可攀，留此舟兮横山。  

葛立方　横山堂三章  
阳羡之居兮宅淼茫，辛夷闺兮薜荔墙。  
建芳馨兮庑门，烂昭昭兮未央。  
横山老人兮独处廓，十七地兮三一屋。  
龙驰兮冲天，花鸟水竹兮聊尔平泉。  
公有豫章榝楠兮耸万仞，公有瑊玾厉兮磨而不磷。  
栋梁兮媞媞，柱之石兮不倾以支。  
此栋此石兮非斤非斧，盍以帡幪兮寰宇。  

葛立方　洪庆善郎中挽诗四首  
登名蟾窟值休辰，中外掀腾宠数频。  
锦帐握兰荣帝所，绣衣持斧耀江滨。  
两州民社施张在，四水门墙卜筑新。  
岂料生还杳无日，冢边唯卧石麒麟。  

葛立方　洪庆善郎中挽诗四首  
笔下翻翻注九河，腹中空洞五车多。  
麟经旨妙传洙泗，骚学词明慰汨罗。  
六度有为超梵业，一心无累证禅那。  
龙蛇岁恶贤人逝，心折风前薤露歌。  

葛立方　洪庆善郎中挽诗四首  
平生气既凛冰霜，圣读潜心德愈光。  
赏善每能击节，避人宁复解移床。  
第知中垒序论语，谁测诗仙流夜郎。  
有道固应黄发寿，何期竟不验长桑。  

葛立方　洪庆善郎中挽诗四首  
阉茂之年拜伏犀，鸡豚同社记金溪。  
情深缟紵论六契，义切蓬麻荷品题。  
花底醉春同挈榼，云中历妙共扶藜。  
岂知生死今殊路，抆泪佳城意惨凄。  

葛立方　胡枢横山堂  
郁葱佳气龟食墨，雾阖云窗丹雘新。  
玉碗金杯有微玷，瑶林琼树无纤尘。  
枕溪饱度国山日，横海小乖朐水春。  
上古乾坤随处有，素琴浊酒且关身。  

葛立方　胡枢横山堂  
云梦胸中吞八九，了无官事苦相关。  
庙堂曾引五星缕，岩壑今疏八节滩。  
鸟织白云机杼阔，溪喧苍石杵磚寒。  
东山难恋山中相，梅子枝头正着酸。  

葛立方　胡枢横山堂  
朱甍碧瓦市廛远，绕舍泉啼山复横。  
胜处争长浑仆妄，乱来有此几卿。  
巳公茅屋实父子，裴氏午桥真弟兄。  
竟日倚栏天外眼，世间轩冕一毫轻。  

葛立方　胡枢横山堂  
春过木浓山围翠，旱余湍减石添痕。  
主人正自笏拄颊。客子底容裾撇门。  
好鸟傍人窥野核，乱云释峤落芳尊。  
真成命驾轻千里，李杜文章得细纶。  

葛立方　胡枢横山堂  
天然平远染百幅，泚笔底须东绢传。  
窗户吐吞新日月，风烟出没旧山川。  
白公筑室地三一，杨子章玄文五千。  
筋力尚堪驱使在，异时重泛白苹船。  

葛立方　己卿岁四月二十七日自湖州赴宜春郡余杭出陆至富阳  
发轫出江津，晴熏绿野匀。  
泉声漱莎石，岚翠湿衣巾。  
天近云冲马，林深鸟唤人。  
将身入图画，谁复羡麒麟。  

葛立方　寄睦之  
室如悬磬众推贤。蓍草占来命尚邅。  
不耐扊扅愁妇室，且歌歡乃上渔船。  
杀青聊卒檀溪业，破白难耕好畴田。  
外日同归鞯尚暖，依然清梦绕苕川。  

葛立方　建国刘夫人挽歌词  
娈彼闺房秀，鱼轩侈大家。  
鸠巢奠苹藻，翟茀绚笄珈。  
觉海聊依筏，言筌谢算沙。  
平生功用在，无疾问毗耶。  
四德推贤范，流芳在管彤。  
植兰门户秀，嚼蜡世缘空。  
荷橐夫官重，萱堂母道崇。  
相孙仍相妇，寂漠閟幽宫。  

葛立方　江阴新阡松柏为大浸所坏累夕见於梦寐  
新阡松槚已交柯，狂潦侵凌一尺过。  
拟欲移根易嘉本，正须捄土捍层波。  
伤心半夜飞蝴蝶，触眼何人是橐驼。  
火迫归欤亲在视，定教枯卉再婆娑。  

葛立方　将至玉山  
蓐食转前峰，梅黄细雨中。  
涛翻疑鹭聄，泉激认松风。  
山合秧畦窄，林深屐路通。  
怪来人语别，一置便江东。  

葛立方　接伴贺天申节北使至阙  
流虹寿节庆升平，嵩岳遥呼万岁声。  
毳幕奉琛充日阙，采船卷旆息云程。  
九天镐宴欢鱼藻，重译宾筵咏鹿苹。  
闻有芝泥还饯客，淮山佳处拟班荆。  

葛立方　金灯花  
小圃金灯满意芳，苞舒绛彩照煌煌。  
珠玑小滴今朝雨，缟紵难禁昨夜霜。  
拂秉麟须蛾欲避，枝衔螭口蜡犹香。  
列钱都是银缸影，莫遣狂风出土囊。  

葛立方　九日庆善示诗次韵  
眼明逢九日，习气自多生。  
官冷有闲趣，花开无世情。  
玄嚣何许是，素漣第存名。  
百岁风狂似，东篱且掇英。  

葛立方　九效　慈宁  
天龙兮负图，地龟兮负书。  
后皇兮纯孝格天，台衮兮祠画无前。  
薜荔兮出之水中，芙蓉兮搴之木末。  
碧玉上兮烟霄远，彤霞烂兮秋水阔。  
重翟兮顺动，长御兮启引。  
交鼓兮緪瑟，箫锺兮瑶簨。  
御玉衣兮珠步摇，赭黄奉觞兮臣妾入朝。  
建中天子兮百伪纷错，我宋中兴兮天返长乐。  
四海为养兮子职供，千秋万岁兮慈宁宫。  

葛立方　九效　奸萌  
苗苖苖兮防莠，桂郁郁兮防蠹。  
欲苗实兮桂荣，必莠除兮蠹去。  
吾有少陵之鑱兮莠必{上艹下耨}，吾有尉佗之器兮蠹将奚逃。  
发嘉颖兮昆仑。缭樛枝兮招摇。  
粒米狼戾兮乐复乐，长涂炎日兮又庇以垂天之幄。  

葛立方　九效　君臣  
虎啸兮风生，龙举兮云从。  
弹角兮应角，鼓宫兮应宫。  
有熊兮重华，风合兮皋繇。  
世卓兮眇眇，矩砮兮可寻。  
申椒兮杜蘅，揭车兮留夷。  
捋芽兮撷条，芳菲暮兮满堂。  
梓人兮善工，籾赤兮重昌。  

葛立方　九效　鸣穷  
吾有车兮山之阿，吾有舟兮江之沚。  
任重兮致远，欲行兮谁止。  
车欲行兮山路槎牙，舟欲行兮底着平沙。  
吾不能移王屋之山兮，通褒斜之孤。  
此舟车兮，孰推孰挽。  
将猯膏棘轴而强挽兮，畏颡泚兮力疲。  
将编蒲结草而强挽兮，惮褰裳而汩其泥。  
欲行石兮乘流，吾当求之梓人之与阳侯。  

葛立方　九效　宁固  
珠丘峨峨兮苍梧远，弓剑杳隔兮九土魂断。  
边声起兮春草深，木铎无声兮岁月换。  
上天悔祸兮诱天骄，黄肠素绋兮归路迢迢。  
抚榇循题兮愁雾重，江河倾泪兮雷霆声恸。  
行妥灵兮金粟堆，白杨萧萧兮风送哀。  
卻主兮肖貌，穆将愉兮清庙。  
对越兮在天，永蒸尝兮千万年。  

葛立方　九效　强弱  
坚木兮不可为圈，练铁兮不可为钩。  
圈不成兮箕之得，钩不成兮何鱼之求。  
委吴以莞{上生下龠}兮复越，事狄以皮币兮兴周。  
故曰拯乱兮不如图治，锐进兮不如观势。  
以弱为强兮以予为取，边廷无犬吠兮息旗与鼓。  

葛立方　九效　天运  
阴阳寒暑兮运无积，天之成岁兮顾岂一日。  
羲和敲日兮声作玻璃，桂魄迎宵兮忽挂之。  
流沙兮扬土，檐涔涔兮又夜雨。  
严霜苦寒兮万木不花，叶底兮俄茁其芽。  
星鸟星火兮四时有令，惨命阊阖兮斟酌斗柄。  
三百六旬兮岁功始成，细人蠢蠢兮又岂和夫天运。  

葛立方　九效　医国  
破纽绝路兮民不支，不了兰世故兮举世无医。  
病在腠兮废汤熨，未至血脉兮施针石。  
布指於位兮息至不知，阴阳倒置兮寒凉逆施。  
内实兮饵之桂附，中乾兮反投消以蠹。  
天生卢扁兮授术上池，跻民寿兮至期颐。  

葛立方　九效　自修  
岁曶曶其欲颓兮，久栖身於幽仄。  
虑修名之不立兮，聊广遂於前画。  
搴玉英以自修兮，结荣茝以佩之。  
服芰制而荷衣兮，又饰之以江蓠。  
望阆风之板桐兮，弱水瀰以见隔。  
造旬始而觐清都兮，求仙梯而未得。  
沐咸池兮，晞发阳阿。  
凿井耕田兮，姑击壤以歌。  

葛立方　具上人以诗相别复知之  
钵囊已妥何山夏，千顷堂前又饱参。  
仙裹未须求七七，禅中聊共说三三。  
远师今日宜同社，弥勒它年可共龛。  
不见生公讲经处，至今花雨落毵毵。  

葛立方　礼部尚书洪公挽歌词  
沙场握节杖时髦，说舌纵横小六韬。  
委质肯轻从晋鼓，摛文空见泣秦牢。  
冷山韵语名如斗，莲泺危言命若毛。  
岂料归朝才十稔，白杨声裹寿原高。  

葛立方　礼部尚书洪公挽歌词  
守节冰天十五霜，归来飞语又炎方。  
正欣射雁还幽窖，旋复飞鸢堕瘴乡。  
位不当材仅喉舌，寿难酬德遽膏肓。  
八龙共侈荀门庆，虽厄龙蛇殆不亡。  

葛立方　礼部尚书洪公挽歌词  
高材博识服簪绅，玉树瑶林绝点尘。  
氏族源流推肉谱，春秋褒贬藉调人。  
膝间韵磬传山水，枰上枯棋战楚秦。  
妙处不传今已矣，遥瞻遗像泪沾巾。  

葛立方　连日灌畦莳菜废作诗  
莫问新来额插犀，了无魂梦到金闺。  
平头上尾慵搜句，重后轻前且灌畦。  
正自无人尝鼎脔，不如有客办萍虀。  
庾郎三九同刍豢，野荠从教施五溪。  

葛立方　旅次二首  
山行砍荦趁云程，食寝无多但有名。  
作梦方成鸡唤起，加餐未竟马催行。  
鼓风飞壒浑无际，敲日吹炎似有声。  
埃息火流知不晚，依然六幕自澄清。  

葛立方　旅次二首  
视印宜春一月过，宁知平地起风波。  
未成黔突真如传，俄复脂车去似梭。  
虽快徵君还北牖，却思太守类南柯。  
流行坎止何须问，似觉闲中所得多。  

葛立方　蒙才孺伯惠诗颇及参问  
鹤氅蒲团养粹和，冥心十地六波罗。  
宦情微似庵摩勒，佛行高於窣堵波。  
海裹泥牛端解笑，庵前石镜不须磨。  
拟询一句合头语，只恐新罗鹞子过。  

葛立方　蒙恩除吏部侍郎子侄以诗相庆  
鸡窗不梦笔头花，分合扶犁霅水涯。  
禁掖俄膺九芝检，仙逵许从五香车。  
厚陵戎部尊荷橐，徽庙司成踵棣华，  
无似鹈梁讥不称，且欣绂冕粗承家。  

葛立方　瓢饮亭  
我不学许由隐烟雾，得瓢不饮惟挂树。  
又不学德义居虎丘，带瓢入市多骑牛。  
分无玉瓯囊古锦，病渴文园只瓢饮。  
下瞰金溪新结亭，未须引吸如长鲸。  
但愿金溪化为酒，岁岁持瓢醉花柳。  

葛立方　入寿昌县界  
一蹑寿昌境，山深溪水苍。  
编柴作篱落，囊石当桥梁。  
野店炊烟接，官涂松吹长。  
石田能几棱，底用谷人忙。  

葛立方　省习堂偶题  
格外官曹自在身，阖门扫轨养天真。  
何须更待年三十，始约孤高不诣人。  

葛立方　十一月十日酒散已二鼓与千里步月因至水堂  
雪后泥方冻，酒阑寒少威。  
傍云生夜月，唤客出柴扉。  
篱败犬声合，街闲人影稀。  
石栏山几尺，暝霭只依依。  

葛立方　十一月十日酒散已二鼓与千里步月因至水堂  
梦入千家枕，寒声薄水堂。  
溪山浑着月，梅竹半封霜。  
夜榜响葭蒲，寒鱼跳石塘。  
可怜清绝景，夜夜属渔郎。  

葛立方　十一月十日酒散已二鼓与千里步月因至水堂  
杖策踏霜月，满空烟雾浮。  
苍颜酡蚊酒，黑帝避貂裘。  
太液池台晚，广寒宫殿秋。  
归来清耿耿，未省喘吴牛。  

葛立方　十月十四夜三鼓壶天月佳甚以诗招道祖  
壶天有胜事，玉宇净纤埃。  
有意嚼复嚼，今宵来不来。  
山公须酩酊。令名莫咍台。  
明月隔溪共，只今肠九回。  

葛立方　试院和陈蕃仲酴醿两绝  
芳心玉面出蚕丛，骨醉先生酒盏中。  
白发病翁新止酒，枕囊犹凯梦魂通。  

葛立方　试院和陈蕃仲酴醿两绝  
幽姿不分不山丛，合在江梅季盂中。  
香破鹤林真{上穴下左爿右臬}语，肯教七七擅神通。  

葛立方　寿昌道中壁间有乌石寺和其韵  
锺情翠巘倚崚嶒，付与芒鞋与瘦藤。  
君赐一麾方作吏，天融万壑却轮僧。  
拟将炬砮追廉杜，未许机锋嗣秀能。  
投帻它年应未晚，与君曲室话三乘。  

葛立方　疏慵  
闲处着疏慵，鲜鲜幽桂丛。  
读书聊灶北，避世且墙东。  
市骏卑苏代，求徵谢子公。  
丹心阻阊阖，欲付小心风。  

葛立方　四绝赠马浩然法师　李筌吴真君  
旧得阴符虎口岩，素书漆轴玉函缄。  
君方濡笔书灵篆，已有飞来青鸟衔。  

葛立方　四绝赠马浩然法师　木公  
餐霞吸瀣炯方瞳，时着青裙拜木公。  
玉女投壶天为笑，却来绣岭伴仙翁。  

葛立方　四绝赠马浩然法师　魏伯阳  
丹成谁羡伯阳仙，白犬腾空恐浪传。  
未似尊师得丹诀，火球吞吐葛山前。  

葛立方　四绝赠马浩然法师　张道陵  
灵桃入手亦艰勤，正一门中仅策勋。  
未说赵升王长在，鹄鸣衣钵已输君。  

葛立方　送伴回至平江舟中与元览试茶  
壑源春色起云阿，拂拂轻尘柘罗。  
骑火已惊官焙早，注汤还斗乳花多。  
清风两腋添诗兴，红日三竿战睡魔。  
燕颔未能飞食肉，腹中藜苋且摩娑。  

葛立方　送胡汝明待制赴镇桂林  
今代人中杰，摅忠久赞襄。  
摛文挥镂管，积学俪青箱。  
体道经为笥，临机智作囊。  
威名知草木，义勇震戎羌。  
玄女传符旧，黄公授略长。  
投壶祭征虏，纳策蔡中郎。  
暂解淮西印，来浮霅水航。  
求田多好畴，卜宅类清漳。  
寄兴红尘外，追欢锦瑟旁。  
醉酣容偃鼠，吟咏许寒螀。  
邂逅升徐榻，夤缘上孔堂。  
周旋略名分，眄睐沐谦光。  
细札俄颁命，真儒起干方。  
地宽连五岭，权重詟三梁。  
油戟明朝日，铦戈耿夜霜。  
桂林飘黝粒，荔蒲劈琼房。  
来暮歌谦裤，遄归觐舜裳。  
谋谟多妙简，梦想独难忘。  
乌府思忠尽，丹墀渴对扬。  
一言苏品类，三接屈皇王。  
沙水犹含冻，江梅渐放香。  
行行携部曲，去去背云乡。  
劈箭飞征櫂，牵绳黯别肠。  
平居膺刻画，祖送倍凄凉。  
睿意兴邦急，人材敌国强。  
伫观扬涣号，爰立上岩廓。  
谈笔妖氛静，经纶宝祚昌。  
小人簪履旧，枯卉溪春阳。  

葛立方　送李元孟赴湖南漕属  
君忽湘潭去，斜阳催马衔。  
将无冲白发，正坐此青衫。  
暑雨驱鱼婢，薰风入鲎帆。  
南来衡岳雁，引领望书函。  

葛立方　送舒殿丞  
紫盖亭亭秀荆渚，股分采水穿林莽。  
尚想当年老阿瞒，燕骑蛇予走先主。  

葛立方　所居二室号书痴禅悦各成一诗　禅悦  
多生业果种情田，鹫岭宗风好着鞭。  
要使野狐惊铁杖，莫令黄叶认金钱。  
传衣虽落慧能后，成佛应居灵运前。  
趺坐蒲团成冷淡，比从人役竟谁贤。  

葛立方　所居二室号书痴禅悦各成一诗　书疾  
枕溪曲室巧涵虚，黄卷旁罗恣卷舒。  
单族未应惭四姓，寸阴端合竞三余。  
麟毛不具羞文虎，狸骨空传尚墨猪。  
坐穴藜床逢掖事，那知新有鹤头书。  

葛立方　题曲屏牡丹桃花  
不与春风别有因，香苞长好四时新。  
曲屏忽见西明种，疑有蓝关竖箔人。  

葛立方　题曲屏牡丹桃花  
一枝浓艳欲烧空，谁畏门前人姓封。  
岂有落英飘曲槛，与儿洗面作华容。  

葛立方　题卧屏十八花　八仙  
瑶林琼树非人世，种得仙花雪作团。  
后土祠边还寂寞，只今空对画图看。  

葛立方　题卧屏十八花　白菊  
天上新栽琪树枝，拖云带月下瑶墀。  
须知正自真仙种，岂是金钿未染时。  

葛立方　题卧屏十八花　杜鹃花  
云昏水暖草萋萋，空谷无人独杖藜。  
却忆西江石楼老，送春花下子规啼。  

葛立方　题卧屏十八花　海棠  
濯锦江边雨露匀，杜鹃啼血染香缯。  
自缘佳处诗难貌。可是无花开杜陵。  

葛立方　题卧屏十八花　黄菊  
秋入重阳气倍清，东篱采菊眼偏明。  
杯中要作茱萸伴，不是湘累餐落英。  

葛立方　题卧屏十八花　苣霜  
密叶高丛傲岁寒，殷红腻绿映江干。  
沉香亭畔无消息，赖有霜前秋牡丹。  

葛立方　题卧屏十八花　榴花  
琴轸含房风未吹，盈盈脉脉度炎晖。  
怪来一夜丹须拆，杯酒新翻阿措衣。  

葛立方　题卧屏十八花　梅花  
含章英落佳人睡，却月香残水部诗。  
何似江南觅春信，和香先得最南枝。  

葛立方　题卧屏十八花　牡丹  
北廓东院满畦栽，嫩紫轻红第开。  
直与戎葵较多少，二千里外一枝来。  

葛立方　题卧屏十八花　牵牛行  
高节本为青女伴，牵牛弗悟配龙孙。  
孔融天下无双士，并坐尊前对虎贲。  

葛立方　题卧屏十八花　蔷薇  
香风细细入东荣，嫩刺柔条叠绛英。  
飞下神霞缘底事，剪来曾傅董双成。  

葛立方　题卧屏十八花　山茶  
十月幽园开晓风，层层绛蕊艳芳业。  
江南只惯收鹰爪，谁顾山前鹤顶红。  

葛立方　题卧屏十八花　芍药  
沉水飘香透蕊尘，红灯烁烁一枝春。  
鼠姑倚槛虽无赖，未肯甘为近侍臣。  

葛立方　题卧屏十八花　蜀葵  
倾心小圃阳初照，束火中庭雨不沾。  
袅那腰支浑欲舞，好令韩偓赋香奁。  

葛立方　题卧屏十八花　桃花  
细看裂锦又蒸霞，黄师塔前江上花。  
折得一枝明老眠，与儿洗面作容华。  

葛立方　题卧屏十八花　酴醿  
玉骨檀心不肯妆，牵丝引蔓过东墙。  
政须把酒酬清艳，莫待幽香閟枕囊。  

葛立方　题卧屏十八花　杏花  
赖乡仙种手亲栽，春闹枝头满意开。  
正拂文君酒垆上，莫教蜂蝶等闲来。  

葛立方　题卧屏十八花　姚黄  
抗旌汾浦根移白，竖箔蓝关花染红。  
欲识龙媒空万马，宫袍黄挟御炉风。  

葛立方　题盐仓壁  
破贼须缗钱，箕敛困郡县。  
孰若严矩砮，溟海恣煎炼。  
僚寀课惰勤，息入计亏羡。  
连艘走群商，金帛委神甸。  
小人堪底用，吏鞅縻卑贱。  
怪来符似火，法制适中变。  
省览几牛腰，十日了未遍。  
凫行摘纸尾，挥扫同掣电。  
盈车笔摧颖，溢匣印销篆。  
壮士缚朱墨，食废枕弗奠。  
忍饥危肠吼，失睡两眼眩。  
我本丘壑姿，素乏封侯面。  
胡为浪自苦，刚作五斗恋。  
会当还此笏，归云送苍弁。  

葛立方　天宝三绝  
凝碧池头弦管声，秋槐落叶若为情。  
王维空咏朝天句，谁似当年雷海青。  

葛立方　天宝三绝  
翠辇重登勤政楼，红桃依旧唱凉州。  
但知玉笛传佳曲，不记铃声动客愁。  

葛立方　天宝三绝  
綷縩黄裙堕游水，斓斑锦袜委嵬山。  
臂环留得知何用，羞杀新丰谢阿蛮。  

葛立方　天游以前韵赋雪诗走笔和  
剪水飞花下玉墀，驼裘忍冻一窥之。  
寒侵凿落豪呼酒，冰合陶泓懒赋诗。  
嵩岭齐腰缘个事，剡溪鼓棹欲何规。  
唯欣嗣岁千仓积，玉烛调和运四时。  

葛立方　桐庐牛岭  
舆曳入崔嵬，连天雾不开。  
惊波掀过雨，细路滑苍苔。  
瞰下忧鱼葬，凌高被岛猜。  
垂堂千古戒，底急为名来。  

葛立方　晚泊二绝  
晚泊牛羊已下来，清泉为我洗尘埃。  
解颜客裹无卮酒，壁上寻诗笑几回。  

葛立方　晚泊二绝  
曲突无烟驿吏忙，匆匆{拖扌换弓}担旋舂粮。  
紞如五鼓还应起，早趁南窗一枕凉。  

葛立方　王季恭蓬斋  
湖汊园林隐环堵，系舟几并春风浦。  
桑橹无声百丈收，卧听萧萧蓬皆雨。  
只今尺五明光宫，清梦时犹记短蓬。  
斧木为斋劣容膝，舟居非水如张融。  
膏火自煎身有累，几人不踏风波地。  
阳侯不动箕伯闲，蓬斋趐屃安如山。  

葛立方　为章道祖颇及葛藤　沧浪亭  
沧浪亭下水连溪，影倒虚檐凤翅齐。  
白小牵风动晨镜，碧圆着雨响秋鼙。  
鱼舟点点依苹渚，雁齿依依跨柳堤。  
旧日沧浪元不变，何妨居士为全提。  

葛立方　为章道祖颇及葛藤　华藏庵  
鲜健庞翁今罢参，拄杖挂壁云迷庵。  
开花聊幻仙七七，逗机更说禅三三。  
未办浮丘招挹袖，且邀弥勒与同龛。  
庵中认得华严界，何用宗风谈北南。  

葛立方　为章道祖颇及葛藤　锦薰阖  
窈窕轩窗小阖深，种花卜得半晴阴。  
眼根忽随锦绣谷，鼻观如游檐卜林。  
莫问花枝有开落，须知法性勿来今。  
色香尘裹回光照，只这凡心是佛心。  

葛立方　为章道祖颇及葛藤　踊山阁  
横空复阖面嵯峨，影堕前溪瑟瑟波。  
九坂端疑筑梁第，二山应恐负夸娥。  
凌云北固俗尘远，采菊东篱真意多。  
会取祖师端的意，此间万象正森罗。  

葛立方　为章道祖颇及葛藤　缀景亭  
烟溪云巘映朱扉，声色丛中入定时。  
十万丈夫森铁甲，三千宫女醉瑶池。  
累累珠帐露滋颗，点点金衣霜着枝。  
心境消融无一物，景从何得缀为谁。  

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪  
自叹杖头无孔方，头上貂蝉乏金黄。  
醉乡遥遥道路长，傲窗新酿汲新凉。  
指点银瓶难索尝，空教金缕唱秋娘。  
遥想玳席行觞忙，绣段装帘筛妙香。  
梦熟有时乡故乡，赐我屈卮浇客肠。  

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪  
不堪羁寓天一方，无心佩紫兼怀黄。  
侍酒无由道路长，如意至今质西凉。  
箬溪竹叶傥许尝，艺色何须留窈娘。  
缅怀星郎抛令忙，席上微闻鸡舌香。  

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪  
席中珍核来异方，乌椑正绿金枨黄。  
大谷消梨紫蒂长，蒲萄马乳堆西凉。  
深秋杨梅有何尝，罗浮定逢何二娘。  
洞庭霜橘苞苴忙，吴姬手擘三日香。  

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪  
阔展食前一丈方，羔儿酿酒鹅儿黄。  
千里莼羹紫丝长，乳肫丰贮琉璃凉。  
{上艹下左氵右开}虀豆粥得并尝，尊前何用绿珠娘。  
貊炙羌煮庖厨忙，碗面浓封龙脑香。  
鲁卫勾吴莫夸乡，南北两烹慰中肠。  

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪  
客居贫病医无方，忍饥面作瞿昙黄。  
枫叶萧萧风阵长，东厢曝背资沧凉。  
邻家有酒难偷尝，草书正藉公孙娘。  
家家刈熟畦丁忙，有口不识云子香。  
令我驰神青昫乡，杯粟有时来实肠。  

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪  
金杯制宅初奠方，夏木阴阴啭鹂黄。  
紫丝步障百里长，鱼轩象服池阁凉。  
笙歌嘈杂闻未尝，何止一曲杜韦娘。  
珠屦玳簪迎送忙，罗帏绣幕围风香。  
须臾料理龙阳乡，木奴千头可充肠。  

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪  
灵芽胯底棋局方，茗碗班班金粟黄。  
食罢煮香消日长，莫遣姜盐资胃凉。  
廪君所嫉裴不尝，谁是纤纤捧碗娘。  
识取真腴那得忙，不是沙溪不入香。  
可须臾醉无何乡，甘膬肥浓能腐肠。  

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪  
纸窗蒲团竹几方，清晓聊翻经卷黄。  
禅心无累须眉长，坐回热恼生清凉。  
月六腥膻口不尝，眼静不觑登伽娘。  
名利从渠朝市忙，象口轻飘柏子香。  
菰莼大嚼蜻蛙乡，不教黎苋徒集肠。  

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪  
淮南空说枕中方，鬼物岂解为金黄。  
虎龙自卫策最长，身阅寒暑无炎凉。  
王母蟠桃端可尝，何必更值王卮娘。  
日月跳丸那觉忙，口中自有芝杧香。  
云装羽帔入仙乡，为公洗髓兼浣肠。  

葛立方　卫卿叔自青昫寄诗一卷以饮酒果核殽味烹茶斋戒清修伤时等为题皆纪  
玉軑华芝今省方，西风索索吹繖黄。  
汴京宫阙秋草长，望风屑涕心凄凉。  
袭粲用命嗟何尝，义军谁是竹园娘。  
黠羌何事追奔忙，大似浓薰返魂香。  

葛立方　闻歌二绝  
初唱城堙雁影寒，玉喉窈竔亸云簪。  
小丛底处传歌样，供奉梨园人姓南。  

葛立方　闻歌二绝  
月明如镜酒如空，响谷清声出汉宫。  
怪得中庭红叶堕，琉璃帐底唱回风。  

葛立方　闻琵琶方响成才绝  
赤鸟宝女眩新妆，九醜霞浆肯见觞。  
但听琵琶喧啄木，谁知捍拨是龙香。  

葛立方　闻琵琶方响成才绝  
十六寒金犀作槌，旧人谩说马仙期。  
荷间纵有蕤宾铁，唤取谦效始得知。  

葛立方　闻我师大捷骑宵遁上时宰五十韵  
憬彼金微虏，游魂擅一隅。  
筋驽殂老革，乳臭立遗雏。  
毒螫锺蛇豕，虔刘肆{左豸右契}貙。  
请和包橘诈，归地反膏腴。  
尚尔载书温，俄然信誓渝。  
不庭时寇境，匪茹自干诛。  
作噩新年换，青阳窒月逾。  
违天辄非凯，扫国敢长驱。  
崛强提凶器，飞扬起逆徒。  
酋渠连渤海，部曲杂单于。  
区脱宵成寨，兜牟晓援桴。  
刺船窥采石，擐甲逼濡须。  
烽火来何急，囊书报不虞。  
山河依睿主，社稷倚真儒。  
自昔经纶手，惟公器业殊。  
保江卑谢傅，图霸小夷吾。  
端揆开黄阖，中权正紫枢。  
邦基资翊戴，贤路辟崎岖。  
傅说推良弼，周公孙硕肤。  
时危材逾见，位重德相符。  
勇决扳裴度，迟回鄙蔡谟。  
艰难初议在，慷慨赤心轮。  
饷道通流马，疲兵斥滥竽。  
机能乘眇忽，谋不失锱铢。  
李郭遵成算，韩彭听指呼。  
骁师驰建邺，突骑出皇都。  
疾视冠冲发，先登胆满躯。  
貔貅人贾勇，鹅鹳阵标图。  
象弭弯繁弱，霜锋运属镂。  
舍生如弃唾，殲敌甚摧枯。  
感忽惊飞将，神明服大巫。  
羊肠开道路，熊耳积头颅。  
川绛居巢血，原膏下谷俘。  
据鞍来马援，烧舰得周瑜。  
淝水奔余烬，乌江复旧郛。  
采薇因遣戍，破竹遂来铺。  
折箠宁劳汉，觭轮不反胡。  
恺歌旋魏阙，京观筑淮区。  
妖祲西消楚，祥星东照吴。  
百蛮应震慑，十载谩含糊。  
公昔居中宪，纯诚著托孤。  
神扶脱沙漠，帝赍陟台衢。  
国势今安堵，民编靖覆盂。  
百嘉同寿域，一气转洪炉。  
行赏颁金印，禋宗荐玉瑚。  
鼎彝刊阀阅，简策记规模。  
国栋从今定，边尘自此无。  
雷霆先慴服，雨露继涵濡。  
北极群星拱，明堂一柱扶。  
家家鬻钗训，贺酒约同{左奭右斗}。  

葛立方　闻行在今岁元夕放灯颇盛  
寂寞元宵十六霜，月中披蓑带干将。  
兜鍪第见烽火举，觚棱不辨华灯张。  
新来冰天被声教，铁骑无复驰沙场。  
缯山再见旧灯影，金枝密焰看流芳。  
鸣珂篝烛竞游衍，金吾不禁春宵长。  
传闻慈宁更炜炜，万岁声动东朝觞。  
琉璃云母万枝宝，桂膏兰灺飘余香。  
我今暂留三家野，岂有鹄采开莲房。  
聊向猪栏迎紫女，更设膏粥祈蚕桑。  
叶师无恙可霄汉，会把如意游西凉。  

葛立方　喜闲  
白苹花发兮水晶宫，舍此地兮余将曷从。  
斧斤丁丁兮为余之栖，药作房兮梁则辛夷。  
朝迎山云兮，莫送云归，  
伏腊粗给兮，朝市奚为。  
姜畦兮芋畴，瓜{左瓜右瓜}蔓长兮女桑始柔。  
高田兮壤沃，麦芒如彗兮黍如粟下。  
下田兮若接，{左禾右罢}稏衡从兮碧泉。  
乳水不淫兮旱火不光，神之德兮畴敢忘。  
拜金铺兮奠椒浆，赛鼓坎坎兮锦伞悠扬。  
倾银兮注瓦，玄鲫霜芹兮父老同社。  
鸟劝饮兮风为启关，宇宙之间兮谁如我闲。  
熟官虽好兮宁守菟裘，彼有危机兮余差无忧。  
鹰采緤兮金作鑗，搏狐兔兮供吾之餐。  
马玉勒兮锦作障，檀溪深兮跃必五丈。  
为人吠兮乃可以佩人之{左金右繁}。为人鸣兮乃可以食人之粟。  
所贵兮寂寂而矫矫，所鄙兮赫赫而碌碌。  
吾宁为鸿兮取食於江湖，吾宁为龟兮曳尾於泥涂。  

葛立方　喜侄郯登第  
飞铃走帜到金溪，喜子文闱预品题。  
名字巍峨光蕊榜，词章斐亹动文奎。  
阶梯已合婴儿梦，星斗先分天走题。  
后日胪传当第一，天伦科甲尚为低。  

葛立方　喜子邲登第  
吾家五世十三人，况撷舟枝撼月轮。  
庆历贤科开后裔，隆兴儒业继前尘。  
泥金帖报家庭喜，烧尾筵张帝里春。  
从此传蔗应未艾，桂香应已袭天伦。  

葛立方　响应山  
一派寒滩度白云，几重危磴远红尘。  
奇礓烟合松筠古，绀殿香浮栋宇新。  
玉响碧潭鸣地籁，瀑垂苍岭挂天绅。  
潜虬未用升云去，乞取晴天畀散人。  

葛立方　小酌以诗招道祖分  
宝胯开缃叶，香尘堕柘罗。  
汤鸣檐雨细，盏占陇云多。  
连日伊蒲塞，今朝热洛河。  
春风入诗腹，五字与君哦。  

葛立方　携家避地  
菟裘真可老，飘寓失初心。  
去去家山远，行行泽国深。  
光阴三翼过，情绪二毛侵。  
何日干戈定，鸥盟得再寻。  

葛立方　携家避地  
生身恨晼晚，丧乱适吾遭。  
百岁大槐过，三年空谷逃。  
平羌无上策，医国付群豪。  
年大伤蓬转，愁坡破浊醪。  

葛立方　新城道中  
已去日边远，宜春程尚赊。  
呼童秣征马，带月趁啼鸦。  
桥断复揭水，路穷还渡沙。  
谁能饰厨传，裹饭野人家。  

葛立方　沿檄省亲复还书呈叔能同官  
云间霅水往来航，风雨几番腾客装。  
子职废供一旬劣，官事不了三春强。  
去时园花初放白，归日江梅如许黄。  
少复须之又西指，薰风一舸在回塘。  

葛立方　盐仓作呈叔能同官  
平生懒作子公书，俯首铨曹一纪余。  
第有神驰招隐馆，久无梦到承明庐。  
文字真宜覆酱瓿，技能只合服盐车。  
清才弗悟亦尘役，早晚促君登石渠。  

葛立方　咏春申君二首  
朱英在楚强黄歇，黄歇如何弱李园。  
一旦棘门奇祸作，自诒伊戚向谁论。  

葛立方　咏春申君二首  
先秦岂谓嬴为吕，东晋那知马作牛。  
不悟春申亦如许，敢凭宫掖妻邪谋。  

葛立方　游衢州乌巨山乾明寺  
乌巨山前谈实谛，江郎岩畔逗真机。  
白虹示灭知何处，去采山桃又不归。  

葛立方　有感  
将军塞上夸三箭，学士堂中记八砖。  
正眼观来都是幻，月明群蚁在花毡。  

葛立方　有感  
莫将横笛炫柯亭，岂解穿云裂石声。  
湘水老翁那复见，世间谁数吕筠卿。  

葛立方　有感  
但知鬼目为芝草，谁信羚羊破佛牙。  
娘子阿姨何处辨，时人识卖假金家。  

葛立方　余赴官宫庠与道祖通判久聚乍散每有怀想作诗五十韵道二十余年出处  
初拜清扬日，菰城荻始芽。  
家声璜出渭，骏气马生洼。  
博识该三箧，宏才记五车。  
商明挈日月，文彩炫云霞。  
结友方倾盖，连姻复附葭。  
凤輟银烛映，鸾扇采云遮。  
去作南阳别，俄成泽国赊。  
浚都先玉辔，濉水会仙槎。  
我止邗沟第，君归霅水涯。  
枌关方{拖扌换弓}檐，毳幕忽鸣笳。  
茂苑依城堞，菁山隐豦豣。  
林峦迷雾豹，鼓吹只池蛙。  
宇宙焦先室，庖厨蔡樽茄。  
旋闻翦蛇豕，却共注鱼虾。  
经笥精蓝肄，辞锋试席夸。  
棘闱排胜阵，枫殿趁朝趛。  
联籍攀丹桂，连名拟墨{祸左换纟}。  
枕溪同择胜，筑室共崇窊。  
许迈通悬靋，何君住若耶。  
奇礓争磊砢，嘉卉斗纷葩。  
风入黄芦浦，烟横白鹭沙。  
鷁舟行橹短，蚁酒酌尊污。  
觅句文词竞，枰棋笑语哗。  
山深陪杖屦，林僻预瓜茶。  
歌入卑王豹，琴闲鄙瓠巴。  
朝游趁奔鹿，暮宴起栖鸦。  
溪上方霏屑，山阴遽及瓜。  
殿诃纷候吏，罄折拥晨衙。  
踊跃良朋贺，睢盱野老呀。  
铜章里轻掷置，银绂嗣荣加。  
还与牛同皁，宁嗟凤在笯。  
归来齐靖节，隐去类祁嘉。  
鴆堇功名会，膏梁释梵家。  
果因流菜叶，倏尔认桃花。  
杜口伤鸣雁，持钩出睡蛇。  
少多临济节，生死秘魔叉。  
蔬食期羹芋，蓬心正倚麻。  
一朝牵吏鞅，琐质滥京华。  
宫邸便清佚，官曹惧过差。  
学无裨稚騣，儒或变淫奢。  
仰德劳心膂，陈情费齿牙。  
幸蒙鱼网细，数寄雁行斜。  
凝望千岩阻，阿因两桨拿。  
身修谁琢切，诗病孰疵瑕。  
缩地今无费，移山第觅夸。  
愿怜鱼蓄榭，莫惜马频檛。  
骥尾终期附，牛鸣幸不遐。  
清标如会觌，羇旅失悲嗟。  
悃愊烦青镂，凄凉倦绛纱。  
聊须哦短句，缄印锦溪砂。  

葛立方　余居吴兴泛金溪上暇日率同志拿小舟载鱼鳖虾蟹命五比丘诵宝胜佛名  
渔师竟日渔，水族作斤卖。  
小捐使鬼兄，大载获鳞介。  
鲲鲸未易罗，所得亦殊态。  
青蛙尽公私，朱鲔兼小大。  
霜鲈尚顷针，土负或黏块。  
轮囷积文螺，郭索走苍蟹。  
湿沫相煦濡，自分煮姜芥。  
岂知恻隐人，规作江湖贷。  
因呼小青翰，放留舞澎湃。  
趺坐延黑衣，号佛指清濑。  
经翻流水篇，梵起鱼山呗。  
倾盆带寒藻，圉圉看于迈。  
惊疑或依蒲，喜跃或生喝。  
快若鹰辞鞲，欢如囚破械。  
定非校人池，恐是余不派。  
愿汝藉佛力，永脱钩网债。  
口腹聊尔耳，香饵莫渠爱。  

葛立方　园中新叠假山  
万花争放避强园，九仞功成对竹轩。  
鳌负崇基凌象纬，虎蹲深径列儿孙。  
栏雕结绿笼芳砌，树剪琉璃破绿痕。  
水递畦丁飞瀑堕，烟吹童子乱云屯。  
日晞绝顶金茎露，雨涨虚坳玉女盆。  
只欠五城楼十二，便应人指是昆仑。  

葛立方　月蚀  
六月炎歳气郁蒸，缘空宝镜没埃尘。  
长歌不见徘徊影，并出初无龃龉轮。  
麟斗何因识星度，鹊飞谁复见天津。  
春秋不著诚非异，毋惑东家号素臣。  

葛立方　月岩  
头转狻猊身卧虎，斓斑苔藓苍颜古。  
凿空融结宝月形，只露半规余未吐。  
正观傍睨苦有恨，拟借天工修月斧。  
桂树窅窊堕子香，未见姮娥来倚树。  
姮娥只今居广寒，虹桥幻成愁阿瞒。  
何如岩窦守孤洁，却视玉兔飞云端。  
云端之月有圆缺，常有争如石中月。  
寒光万丈照幽岩，石上云端两奇绝。  

葛立方　云仙  
木叶萧萧兮雨冥冥，山鬼呼风兮猿夜鸣。  
巫假神兮惊愚，髡假巫兮乞灵。  
云仙来兮瑶席启，坎坎击鼓兮拜寒水。  
云仙去兮闪倏不闻。锦伞摇兮望莫云。  
纷姣服兮走朝与暮，焄蒿淫昏兮使君怒。  
青螭白虬兮不须款帝居，请发镞兮何必天弧。  
沉主兮焚屋，正人伸乞兮淫神夜哭。  
妖止兮俗醇，请倾百川兮寿使君。  
鼻亭兮不记营道，苏侯兮已屏尧庙。  
愤王去兮响莫出，狄梁公兮方草檄。  

葛立方　早行二绝  
屈指云程路尚赊，脂车秣马闹栖鸦。  
梦魂正入无何有，谁首长钩恼睡蛇。  

葛立方　早行二绝  
二十五声更漏短，那将残漏费征涂。  
铃斋拟欲寻胡蝶，朱墨还应许我无。  

葛立方　赠褚明远  
今岁难衣食，知闻莫若君。  
衣裳颠紫凤，陇亩槁黄云。  
主馈妇求去，承家子出分。  
清才岂长窭，奇相有龟文。  

葛立方　赠施尧年老人  
何须石室秘仙书，家有云英尚药炉。  
奕世大年缘底事，知君华胄出肩吾。  

葛立方　赠施尧年老人  
从今九夏即期颐，小楷犹搜贺雨诗。  
未得雨时曾过我，见君忧色上庞眉。  

葛立方　赠施尧年老人  
谒叟搘筇步后吴，茅檐枳落水平铺。  
大儿侍侧霜飘领，犹着荆衣学弄乌。  

葛立方　赠友人莫之用  
抱犬高眠已云足，更得牛衣有余燠。  
起来败絮拥悬鹑，谁羡龙髯织冰縠。  
踏翻菜园底用羊，从他春雷吼枯肠。  
击钟烹鼎莫渠爱，小芼自许猴葵香。  
半世饥寒孔移带，鼠米占来身渐泰。  
吉云神马日匝三，樗蒱肯作猪奴熊。  
虎头食肉何足夸，阴德由来报宜奢。  
丹灶功成无跃兔，玉函方祠缘青蛇。  

葛立方　张千里惠诗次韵  
十年风搅海波翻，未报穹庐气踊山。  
且把毛锥觑天巧，异时方叔要威蛮。  

葛立方　张千里惠诗次韵  
笔端玉箸更银钩，胸次三坟得九丘。  
儿辈政忧书种断，灵胶忽至凤麟洲。  

葛立方　张千里惠诗次韵  
芝兰楚楚峙庭阶，不集寻常村裹来。  
新蔡门前说甘露，也应入细视庭槐。  

葛立方　张千里以诗送邰侄铨试用其韵  
明堂一柱已扶颠，下诏犹求梠与椽。  
言并玉卮宜阁笔，鉴同金镜正持铨。  
骊珠鱼目难齐价，嫫母西施孰是妍。  
勉矣一鸣惊众彦，莫将栀蜡误长鞭。  

葛立方　章氏园小集荷池上  
一金营雅集，荷湿露香浓。  
鸟起惊歌扇，云移落酒锺。  
碧筩弯象鼻，翠釜出驼峰。  
百岁风狂似，无因系六龙。  

葛立方　章氏园小集荷池上  
钳鈑困残暑，杯铛方兴浓。  
歌舞趁晨版，欢呼从暮锺。  
风声回立鹊，云影堕奇峰。  
行酒有佳丽，未须烦八龙。  

葛立方　正月十日小园瑞香盛开  
天上新春破，奇花照野塘。  
灵苞泄兰麝，仙骨傲风霜。  
未放攒丹粒，初开散粉囊。  
亭亭欹宝槛，戢戢动香房。  
庐阜移僧钵，平原出相堂。  
栾枝识嘉种，桐叶认真香。  
左紫空西洛，辛夷谩楚湘。  
邀宾须醉赏，莫诉引杯长。  

葛立方　直孺叔用韵见赠再和为谢  
异时爨舍共翻书，黄卷相从乐有余。  
十载乖离驰别梦，半生漂荡失吾庐。  
饮江偶脱胡人马，并海欣逢长者车。  
软语蝉联相劳苦，羁游无绪领勤渠。  

葛立方　致政宣义王公挽歌辞  
平生志趣漫无求，蠖屈乡关七十秋。  
不把楞伽堆案上，每将周易置床头。  
天庭纶告荣初命，子舍安车互两州。  
云水俄惊遗宝剑，幽扉欲启涕横流。  

葛立方　周元举待制挽歌词  
平生器业负经纶，谁谓公才不秉钧。  
谠论十年持紫橐，仁声三郡驾朱轮。  
龟文岂是背无甲，驹隙俄惊岁在辰。  
宅夹清漳亲义重，佳城引脰涕沾巾。  

葛立方　周元举待制挽歌词  
手开榛棘启云扃，淳古胸怀到大庭。  
坐脱老庞那问日，自铭小杜不占星。  
牛头吉兆空形梦，马鬣新封遽妥灵。  
謦欬从今成永诀，欲瞻遗像只丹青。  

葛立方　周元举侍郎梅花次韵三首  
不随群卉艳阳天，几树孤芳玉磵前。  
陆凯何妨饷范晔，绿华端合伴羊权。  
忧虞莫问兵戈满，赏玩要须酒盏先。  
虽是广平心似铁，也应作赋咏蕃鲜。  

葛立方　周元举侍郎梅花次韵三首  
山村疑有散花天，五出琼瑶忽满前。  
闺女传香得韩寿，宫娥濡蜡照公权。  
赏心共付尊中美，索笑谁为席上先。  
它日成阴子如豆，不堪对酒割芳鲜。  

葛立方　周元举侍郎梅花次韵三首  
怪底穷冬凛冽天，一枝香艳媚尊前。  
未应黑帝专司杀，谁道青阳独斡权。  
冷伴素蟾斜弄影，轻飞么凤欲相先。  
坐中人是王夷甫，幽韵清标两半鲜。  

葛立方　朱丞相赴宣州四十韵  
天佑於皇宋，时生柱石贤。  
余光承祖祢，秀气禀山川。  
应物心如水，临机直似弦。  
孔书穷竹简，羲易玩韦编。  
记问诸儒竦，声华六合传。  
虎闱书考异，蟾窟姓名先。  
文卷惊严助，经师拜郑虔。  
刊仇饱黄卷，迁擢冠青钱。  
稠叠膺神恉，澄清出使旜。  
陪都佐留钥，东道握兵权。  
惨淡胡尘暗，低回汉节坚。  
肃陈鹅鹳列，坐困犬羊膻。  
潜拔淮阴帜，争加祖逖鞭。  
力遮江国路，坐沮逆陲烟。  
气概青云上，忠诚紫盖边。  
龙飞逢履位，蛇辅喜差肩。  
遭际风云会，寅缘雨露偏。  
紫荷跻法从，碧落耀卿联。  
揆事符中扆，论文动细毡。  
北扉领浴殿，夜直履花砖。  
将略惊颇牧，纷言粲许燕。  
覆袍分蜀锦，归烛烂金莲。  
左辖精搜选，中原付斡旋。  
凤池邦本正，虎帐国威全。  
七校兵屯壮，三吴节制专。  
金瓯升揆席，玉铉焕台躔。  
治欲追三五，时方会半千。  
虱臣惊内变，象阙倏妖缠。  
智洗虞渊日，忠扶杞国天。  
朝廷终不改，宗杜复安然。  
宰路连三入，官荣笑九迁。  
和戎频魏绛，遣使屡张骞。  
功纪旗常外，忠居令甲前。  
两仪归燮理，万化入陶甄。  
少戆卑周勃，伤苛小薛宣。  
暂迷商野梦，来泛霅溪船。  
偃息聊三辅，蕃宣表十连。  
敬亭青巀巀，泾水碧涟涟。  
衮绣看于迈，锋车伫式遄。  
黄麻重拜相，又见中兴年。  

葛立方　筑室以乏金小辍  
萍踪留异县，小隐卜清苕。  
囊罄欲质史，官卑难贳貂。  
挥斤停匠手，伐木断江潮。  
未有王司马，携钱过野桥。  

葛立方　子直画屏求题诗　杜牧之水嬉  
翚飞华屋浸涟漪，曼衍鱼龙看水嬉。  
自是翻阶恋红叶，哦诗莫恨十年迟。  

葛立方　子直画屏求题诗　裴休乞食歌姬院  
一从黄蘖逗真机，瞥地回光更不疑。  
着脚洞房犹乞食，那知罗刹是歌姬。  

葛立方　子直画屏求题诗　谢安东山  
人间锺鼎与山林，出处由来异此心。  
既是东山成雅趣，底须捉鼻更微吟。  

葛立方　子直画屏求题诗　张禹受经  
谈经难并绮罗边，先圣微言可浪传。  
四海儒生知败绩，后堂何怯一彭宣。  

葛立方　子直近日画笔稍进而棋似倒长作诗戏之  
沈郎终日掩柴扉，游艺虽多道日肥。  
东绢丹青真得髓，文楸黑白要知机。  
笔添龙眼防颓壁，阵合鱼丽孰解围。  
暇日杖藜须过子，一枰赢取画图归。  

葛密　冬夜宿演都院  
槭槭严风夕，烟含蕙炷清。  
灯生花里艳，雨作雪时声。  
旅梦回残角，吟怀绕废城。  
寂然群动息，吾亦世纷平。  

葛密　读道藏  
仙茎屡陨三危露，真馆常开四照花。  
鹊渚晓烟飞玉洞，琅池秋水接星槎。  

葛密　读道藏  
炼成真气发双华，还向囊中秘玉霞。  
咒水夜潭龙怖剑，弄云秋岭鹤看家。  

葛密　和李都官春日见寄  
闻说年来绝世荣，更将高节傲时明。  
诗腴偏得味中味，琴的静弹声外声。  
宴榭日长花影驻，春池风细水纹生。  
相望空欲閒相见，彼此闲居懒送迎。  

葛密　近造浮屠之悟空者睹君谟省主给事留题诗板列楣栋间粲然可诵因摭方  
昔年诗板著莲宫，笔力雄豪墨彩丰。  
不日三阶平国政，山僧应待碧纱笼。  

葛密　句  
我悟{左忄右黨}来空世界，师知休去忘形骸。  

葛密　句  
山禽啼晓四时别，林薮战秋千里空。  

葛密　句  
色空了了空还执，体相如如相即非。  

葛密　寿凝院呈山主志师  
一径直岩隈，亭轩四面开。  
涛头转山急，雨脚满江来。  
怪石生云气，修篁待风材。  
他年白莲社，应许继宗雷。  

葛密　四并堂  
华圃控弦秋习射，寒窗留烛夜钞书。  
良辰美景饶心事，观日相并乐起予。  

葛密　喜子书思登第  
传家何用富金籯，教子何如只一经。  
庆历科名今已继，更教来叶嗣前磬。  

葛密　赠蔡君谟赴漳南幕  
藻思旧传青管梦，哲科新试碧鸡才，  
乍依仲宝莲花幕，更下温郎玉镜台。  

葛某　飞云顶  
飞云顶上阁阑干，夜半南溟出玉盘。  
卷起水帘三百尺，松风吹度铁桥寒。  

葛起耕　安分  
凄烟澹霭锁林霏，又是秋光欲莫时。  
苹叶江湖风剪剪，桂花庭院雨丝丝。  
世情冷暖杯中酒，人事输赢局上棋。  
安分得闲闲最好，不须身外强寻思。  

葛起耕　初春感旧  
又是春生杜若洲，凭兰回首总关愁。  
云横楚峡萦新梦，月泛吴波忆旧游。  
立马醉题花外驿，闻莺笑倚柳边楼。  
如今万事经心懒，只合长歌拟四休。  

葛起耕　除夕  
爆竹传声又岁除，流年不驻隙中驹。  
屠苏未用斟春酒，馻饦先教促晓厨。  
彩绚户庭更郁垒，欢传院落竞樗蒲。  
老来乐事关心懒，吟对梅花撚断须。  

葛起耕　春怀  
过了花朝日渐迟，相将又是禁烟时。  
寒留柳叶凄迷处，春在梨花寂寞枝。  
牛角横书孤壮志，鹿门采药误幽期。  
自怜白发成何事，说与啼莺未必知。  

葛起耕　次刘野泉韵  
自笑生随雁影浮，几经楚尾与吴头。  
塞楼角送关山月，湘驿砧敲岳麓秋。  
岁月轮如走坂，功名求剑记行舟。  
即今安得如渑酒，与汝同浇万古愁。  

葛起耕　次子泉韵  
一声鶗鴃又春休，风簸榆钱满地流。  
燕子不积压花落尽，等闲飞过柳连楼。  

葛起耕　次子泉韵  
月转庭花玉一阑，宝钗不卸待郎看。  
丁香拟结相思梦，无柰东风作社寒。  

葛起耕　东归  
游倦归来似长卿，弊庐事事费经营。  
扫除尘土虚堂洁，拂拭窗棂旧纸明。  
径菊已荒唯草长，井花少汲觉苔生。  
寒衣未办西风急，不奈邻家机杼鸣。  

葛起耕　宫词  
银漏疏风透玉屏，碧梧枝上雨三更。  
依稀似写华清恨，云冷香销梦不成。  

葛起耕　姑苏怀古  
阖闾城下水连天，故国凄凉思惘然。  
堤柳数行垂舞带，砌苔几叠晕歌钿。  
了无麋鹿游台下，只有凫鷖戏水边。  
往事如今销歇尽，断霞残照锁寒烟。  

葛起耕　和芦洲刘子泉秋怀  
雨送秋归雁带霜，凝情无处寄诗狂。  
一庭莎草蛩吟老，万里梅花鹤梦长。  
德谊可踰钟鼎贵，圣贤不死简编香。  
迩来世道添悲梗，不但摧车是太行。  

葛起耕　湖天霜晓  
十里平湖浸晓光，玉鸾飞舞镜中央。  
也知青女催梳掠，淡拂铅华试靓妆。  

葛起耕　记梦  
绮寮缥缈敞虚明，鹄峙鸾停护碧城。  
珠蕊一枝春共瘦，玉环双佩月同明。  
曾题洛赋缄新意，却拊湘弦寄远还必须。  
十二阑干风细细，觉来依约记棋声。  

葛起耕　览镜  
览镜羞看鬓点霜，若云动业更堪伤。  
已甘身向山中老，安得名留海内香。  
雅志拟联高士传，倦游慵入少年场。  
长吟酒醒凭阑处，更听秋磚答暮螀。  

葛起耕　泪  
谁奏琵琶妒客欢，啼珠泣玉使心酸。  
感时多向英雄洒，怨别还从粉黛弹。  
每听巴猿愁滴袂，莫烧汉蜡恐堆盘。  
阳关一曲君休唱，唱罢人间行路难。  

葛起耕　楼上  
楼上何人奏玉箫，数声和月伴春宵。  
断肠唤起江南梦，愁绝寒梅酒半销。  

葛起耕　暮春杂兴  
画阑目断楚云西，芳草连天客思迷。  
家在江南烟雨里，落花时节杜鹃啼。  

葛起耕　暮春杂兴  
紫椹累累缀碧桑，林塘雨过绿生香。  
荆扉昼掩苍苔寂，留得芸签伴日长。  

葛起耕　暮春杂兴  
闭门花落又春深，白紵歌残对晚斟。  
惆怅年来心绪恶，一庭烟草绿沉沉。  

葛起耕　暮春杂兴  
兰杜初芳汀水春，鹧鸪啼处草如茵。  
双鱼不寄衡皋信，空有灯花入梦频。  

葛起耕　暮春杂兴  
燕子声中日正长，读残书卷乱堆床。  
梦回却爱西窗寂，闲看松花带夕阳。  

葛起耕　秋夜  
城笳吹下暮云边，萤照书帷夜未眠。  
游子不堪征袖薄，西风懒诵捣主篇。  

葛起耕　秋寓都城次赵君瑞韵  
催破橙香荐蟹黄，快斟新酒润诗肠。  
雁拖暝色横秋水，鸦带寒声噪夕阳。  
万事莫如花下醉，百年浑似梦中狂。  
登高休负湖山约，约买扁舟载艳妆。  

葛起耕　疏棂  
寒意沁疏棂，闲阶草尚青。  
市朝人自醉，泉石我常醒。  
桂写月标客，兰传秋典刑。  
何妨为老伴，相与两忘形。  

葛起耕　檄雪  
银阙书飞急羽忙，料应滕六奏虚皇。  
要将阆苑蓬壶水，幻作琼林玉树芳。  
风约云边停鹤驭，冰清月际舞霓裳。  
凤箫莫品凄凉调，催老梅花枉断肠。  

葛起耕　小隐  
小隐山林羽已成，市朝声利让渠争。  
是非每向静中见，悔吝多从动处生。  
且约苍官陪竹友，共邀欢伯访梅兄。  
岁寒心事期相过，一瞬枯荣任变更。  

葛起耕　雨中梦故山  
冥冥细雨湿江城，掩映书窗翳复明。  
倦客一中杯顿减，故乡千里初成。  
金华洞口羊惊起，石佛山头鹿伴行。  

葛起耕　赠乌龙山圆上人  
笑把儒冠换墨衣，深思富贵有危机。  
参他龙象知今是，还了鸳鸯悟昨非。  
开钵展单随所寓，打包持锡去如飞。  
有人若问西来意，正要高谈为发挥。  

葛起耕　赠燕  
镇日双栖向画梁，有时飞去为谁忙。  
得泥趁暖添芹垒，掠水因风贴柳塘。  
语重唤回芳草梦，舞轻时羒落花香。  
五陵年少伤春恨，1|系红拟寄将。  

葛起耕　支颐  
气数推移有盛衰，老观此理独支颐。  
阅人云木能千载，过眼风花只片时。  
名利场中棋变幻，是非窠里浪倾匴±。  
到头输与山中叟，乐在耕锄别不知。  

葛起文　窖岭道中  
履穿苍藓滑，水复更山重。  
有圃春偏晚，无人碓自舂。  
乱云生峭壁，一鸟没高峰。  
随处桃花发，仙源似可逢。  

葛起文　偶成  
止水澄胸次，萧然远俗氛。  
静求徽外趣，时策酒中动。  
风马檐前乐，香猊帐底云。  

葛起文　深院  
深院人閒酒浅斟，日长帘幕自沉沉。  
梅花可是因春瘦，洗雨梳风太不禁。  

葛起文　咏竹阁  
岁寒编竹阁，蜗缩度穷年。  
日暴南窗纸，风垂北户帘。  
鈩深全火气，铛小聚茶烟。  
为索梅花笑，微醺步矮檐。  

葛起文　游黄山寺  
偶为寻幽出，扶筇亦懒拈。  
鹳巢依古塔，燕语入虚栏。  
笔下诗初就，樽中酒屡添。  
此游堪喜膝，上一去掀髯。  

葛庆龙　筇杖  
白发慵巾短短衣，闲行斜倚小筇枝。  
自家弄影犹痴绝，只似初骑竹马时。  

葛庆龙　题仙人洞并谢草堂方公所赠石匣二首  
多谢林僧亦好奇，新遗石匣我酬诗。  
鹤胎收却云封裹，付嘱山灵木客时。  

葛庆龙　题仙人洞并谢草堂方公所赠石匣二首  
云长镇洞有时开，石匣终藏化鹤胎。  
千岁不须华表柱，飞鸣南向洞山来。  

葛庆龙　谢理得惠书  
五朵飞来渍剡藤，重重响以水泠泠。  
不教落在红尘耳，读与青松白鹤听。  

葛庆龙　咏黄石公  
挟书律重火犹光，天下岩搜不敢藏。  
圯上老人无见者，一编亲写授张良。  

葛庆龙　游宝林寺  
坐如有待思依依，看竹回廊出寺迟。  
窅窅绿荫清寂处，半窗斜日两僧棋。  

葛庆龙　赠僧  
七轴莲经供茗瓢，一龛乡佛性松寮。  
舶香亦带鱼龙气，自采枝头柏子烧。  

葛秋崖　故公子家  
绣户朱栏柳树春，外间不识内间贫。  
白头园子无支给，自种盆花卖与人。  

葛秋崖　绝句  
二十四友金谷宴，千三百里锦帆游。  
人间无此春风乐，乐极人间无此愁。  

葛秋崖　唐明皇游月宫  
秦汉求仙事已非，等间却遇月中妃。  
如何不觅长生药，只记霓裳一曲归。  

葛绍体　病中  
病骨稜层阅岁华，新凉还入旧窗纱。  
晓来晚觉听人语，一夜西风折桂花。  

葛绍体　苍岭行三首  
客自忙忙山自闲，有情飞鸟去来间。  
石矶坐久风林静，一派泉声落半山。  

葛绍体　苍岭行三首  
翠拥层崖一水分，括苍遥接赤城春。  
观音城上灵官庙，多少烧香行路人。  

葛绍体　苍岭行三首  
只将客路当山行，自觉春光步步生。  
几许花开到桃李，东风又趣陇头耕。  

葛绍体　曹氏寒碧即事  
屋头杨柳绿参差，小竹痚花此更宜。  
帘漾水纹闲昼日，早秋风物似春时。  

葛绍体　曹氏寒碧即事  
小窗棋静一枰空，多事蝉声断续中。  
过雨凉生醉归去，不知明日又秋风。  

葛绍体　昌园  
昌园梅树占山林，山浅村深烟日昏。  
薄暮东风几篱落，雪涛隐约万龙奔。  

葛绍体　嘲蛩  
浮沙篱落乱鸣蛩，永夜相寻客梦中。  
尽是秋风借余力，声声却似怨秋风。  

葛绍体　晨兴书所见  
等閒日月任西东，不管霜风著鬓蓬。  
满地翻黄银杏叶，忽惊天地告成功。  

葛绍体　城中月夜  
霜天如洗月鲜明，少醉街南取次行。  
闲听梅花引吹彻，满楼槌鼓报初更。  

葛绍体　春怀  
春衫曾着泪痕斑，才到年时怕倚栏。  
何处飞来双燕子，傍人还欲诉春寒。  

葛绍体　春日即事二首  
地僻人稀春日长，小池波暖浴鸳鸯。  
闲拈藜杖归来晚，帘幙风微花气香。  

葛绍体　春日即事二首  
一带青烟护白溪，溪流横截路东西。  
早春晴日自风度，岭树数声春鸟啼。  

葛绍体　春晓访客  
述作当经纶，孤灯坐到晨。  
笑迎东海日，唤起北窗人。  
露滴烟梢静，鸟啼花迳春。  
自怜身是客，与客谩相亲。  

葛绍体　春晓散步  
书满晓窗看不暇，推书起步略寻闲。  
春酣风日生光怪，不在烟村花柳间。  

葛绍体　次韵  
吟边逡巡风雨催，秋空萧索声隐雷。  
老松相应发清响，疑伴吹箫仙子来。  
当年作楼远尘务，坊僧执筹工执锯。  
爱他栏槛看云山，不肯匆匆下楼去。  

葛绍体　次韵杜十三丈  
双溪风月只当年，客梦寻君屡慨然。  
万里青云谁览镜，一窗黄卷自鸣鞭。  
病余念此怀忧乐，醉里从其号圣贤。  
多少离情那写似，排空烟柳绿无边。  

葛绍体　大丘至黎坑口  
重岚浮动光相射，峭壁横斜罅欲开。  
比似雁山多秀发，丰稜那复让天台。  

葛绍体　道傍酒家  
门当海峤开，篱脚破新苔。  
梅影落寒井，渔歌近酒杯。  
客帆云外过，沙鸟雨中回。  
多少风烟趣，从今入梦来。  

葛绍体　道中书所见  
湖塘隔岸碧相鲜，田舍寒炊晚顿烟。  
塞路官军好身手，路中相唤卖鱼船。  

葛绍体　东阳道中二首  
麦陇东风半展须，桃红柳绿自相於。  
耕犂歇午炊烟起，断岸溪头人钓鱼。  

葛绍体　东阳道中二首  
溪头亭匾佳山水，水绕山围巷陌清。  
晚向酒旗向处泊，画楼更点亦春声。  

葛绍体　东园池上  
急雨斜风颤晓荷，娇羞花面泪痕多。  
向人欲语竟不语，风雨无情花奈何。  

葛绍体　对月简松庐  
但爱秋月明，不厌秋夜永。  
掀髯立长风，舞手弄孤影。  
天净神宇清，露重衣袂冷。  
隐约辨山河，分明认奎井。  
一笑震九霄，唤起迷者省。  

葛绍体　饭溪石  
一石类古钟，范模昔谁制。  
开陃几岁月，萝蔓疑篆隶。  
老木上婆娑，清泉下溶{左氵右裔}。  
左右乱石列，拱若朝玉帝。  
惜在道路傍，倦客谩凝睇。  
倘立泰山巅，爰遇封禅代。  
万乘躬巡幸，想像羲皇际。  
铭德刻隽功，表里千万世。  
愿言勿轻凿，天意或有待。  

葛绍体　分水岭  
岐路东西分，闽浙自兹异。  
平波翼藂筱，荒丘带深隧。  
渐闻新蛮音，不见旧朋类。  
悽然独含情，谁与话幽意。  
满空霜气横，鸿影过一二。  
回首良不堪，归期数长至。  
茫茫宇宙大，人生本如寄。  

葛绍体　高文父隐居  
岸西城郭岸南村，杨柳排空竹驻云。  
不必青山映门巷，芦花一带水平分。  

葛绍体　观雪  
只是寻常云雨晓，岁寒然后见天真。  
人间莫作寒愁想，一片飞来一片春。  

葛绍体　过曹娥江  
依旧临江镇庙门，参差江树带春云。  
男儿愧死知多少，我欲重招孝女魂。  

葛绍体　过江心寺  
寺带长江山作围，塔峰相对立涟漪。  
好风吹浪舟行急，正是午潮初长时。  

葛绍体　过西斋  
青灯一晕静相看，酒敌残秋夜半寒。  
却怕醒来人独自，西风索索荻声乾。  

葛绍体　韩季默主簿听雨斋  
一片云阴带日长，落花飞处燕泥香。  
耕畦桑坞年年事，万点春声夜对床。  

葛绍体　韩吏部竹隐亭  
秋浦星郎旧隐居，石巢长伴竹萧痚。  
寒窗细酌月来往，暑槛残编风卷舒。  
砚滴净涵天地秘，炉烟闲接水云虚。  
风流格调今犹在，有子挑灯读父书。  

葛绍体　韩氏与闲即事  
堂深暑不到，闲意一炉香。  
棋斗过河急，琴弹流水长。  
古瓶痚牖下，怪石小池旁。  
忠献画图在，英声不可忘。  

葛绍体　韩仲和南窗  
一榻卧云长至日，半炉宿火欲明时。  
年年来此南窗下，不怕风霜容易欺。  

葛绍体　旱中早起  
桔槹声里恨难平，似诉民劳彻上清。  
料得为霖只今日，满天风露看云生。  

葛绍体　和水心先生寄越帅汪焕章得雨韵  
步虚影里云環举，精诚上对东皇语。  
蓬莱拂槛多飞云，西风吹作人间雨。  
田家谁不知公勤，千里欢声公亦闻。  
早禾登场晚禾实，公庭如水清无尘。  

葛绍体　和袁抱瓮  
雨滴残更不忍听，欲寻归梦梦难成。  
西风起处雁声急，多少悲秋行客情。  

葛绍体　荷渚即景  
轩槛空明照野塘，闲看渔父濯沧浪。  
相忘一笑一杯酒，荷叶雨声生晚凉。  

葛绍体　鹤  
丹顶低回疑舞水，雪翎高展欲排云。  
也知尔得闲中趣，较得能闲更几分。  

葛绍体　怀元直弟  
草色苔痕绿满庭，读书声向梦中听。  
湿云冷雨更愁绝，寂寞旅床思鹡鴒。  

葛绍体　槐  
槐幄成阴绿正宜，青虫为蠹只空枝。  
花神巧与换新绿，恰似春风三月时。  

葛绍体　黄友载酒鉴湖  
云细风柔雨后天，两三飞鹭点晴川。  
小舟稳泛痚帘静，着我闲身坐少年。  

葛绍体　寄三衢赵希远  
同是他乡客，分携二月初。  
如何近流火，曾不寄来书。  
夜雨青灯暗，晨风黄卷舒。  
相思五字句，惠好莫相痚。  

葛绍体　寄谢周西麓国博  
三年涕血清槃蔬，蓬首春风未欲梳。  
客病屡惊几死去，母慈常念有生初。  
乞文西麓标铭墓，立石东山伴倚庐。  
恩到九原那可答，近来和泪看除书。  

葛绍体　寄越中文友  
客情无处着，身事安何如。  
秀水且停棹，蕺山终结庐。  
秋风一杯酒，夜雨半床书。  
把手蓬莱顶，梅花腊月初。  

葛绍体　寄仲彝县尉  
别后平安未有书，秋风客里定何如。  
西湖纵是芙蓉好，不似山家橙橘初。  

葛绍体　嘉兴尉府教阅即事  
轻风眜宿氛，薄日笼晓晴。  
草嫩芟锄易，沙软蹙踏轻。  
军容壮而肃，兵器老以刚。  
震动击鼓鼙，节止鸣铙钙。  
前行萃白旗，后队随红旌。  
亲亲云雾披，閴閴烟尘凝。  
放箭羽鲜新，张弓角光晶。  
{沔氵换麦}丝搭饭玉，赭衫坐盈庭。  
犒激券楮叠，簇结巾带横。  
叉手最健武，骁势殊掀腾。  
跳梁勇投掷，呼喝骄凭陵。  
左旋忽右转，此伏俄彼升。  
路分寻丈斗，锋合毫厘争。  
目与手不谋，须臾悬死生。  
傥非教之素，何以所习精。  
豫章太史氏，家世冰雪清。  
早传师律严，遂识戎阵明。  
坐言二十年，不见此宪程。  
教场沮洳地，渍雨几浮倾。  
荒池倒枯荷，腐水飘乱萍。  
旧观喜再还，徒曰练弓兵。  
公宇昔零落，华屋今峥嵘。  
昔也一概废，今也百度兴。  
今昔同此时，人有能不能。  
萧萧忧危念，策策夙夜情。  
固将宣国威，非惟振家声。  
儿戏谁逍遥，老成尚典刑。  
嗟乎真将军，亚夫细柳营。  

葛绍体　见王兼叔上舍寿母  
百单二岁尚簪梳，珍重酡颜映雪肤。  
天下丹青谁妙手，倩渠描作寿星图。  

葛绍体　江心长句  
问津城西市，呼渡江南岸。  
棹稳当潮生，帆轻趁风便。  
龙翔古招提，鸟革今轮奂。  
回合列翠屏，周遭铺素练。  
邀行嫩篁竿，劝坐老木干。  
沿壁览新题，吹尘认旧篆。  
一隅看不足，两塔穷未见。  
阳光烁岗顶，飙阵凉披面。  
郛郭聚拱伏，烟云散呈献。  
俯拜肃御邸，仰瞻粲宸翰。  
皇帝南巡意，生灵北望眼。  
书千古清辉，为万世伟观。  
楼台明月讌，钟鼓朝暮饭。  
徒见一时近，孰念百年远。  
江涛常摏撞，帝泽共流转。  
游子感诗歌，居人思日勉。  

葛绍体　锦园晚雨  
一围蜀锦万花枝，红绿相携傍酒卮。  
不必夜深来秉烛，满庭风雨湿舉脂。  

葛绍体　浸碧即事  
冰壶清浅酒杯深，雨闹风荷一阵阴。  
琴调半残看晋帖，更寻棋局伴秋吟。  

葛绍体　浸碧亭月夜  
夜半横空一片云，云边明月带痚星。  
松关露重惊飞鹊，荷渚风轻低度萤。  
粟缀嫩黄怀老圃，酒簄新绿见虚亭。  
秋吟不作相思调，许我西湖伴醉醒。  

葛绍体　九日  
不管西风吹帽纱，出门闲步夕阳斜。  
平湖水落苍黄处，一段风烟芦荻花。  

葛绍体　九日登真如阁  
云阁凭高起暮愁，西风吹作帽檐秋。  
烟林回薄地欲转，水国苍茫天共浮。  
富贵从来联后乘，行藏何处借前筹。  
东离又负黄花约，新月光中一献酬。  

葛绍体　九日寄渭南文友  
自古吴兴山水窟，只今杖屦几人闲。  
怀君九日登临处，知向何山向道山。  

葛绍体　腊月二日烟雨馆  
天上飞花报岁寒，西风相挟引栏干。  
平湖不认花多少，只作寻常烟雨看。  

葛绍体　乐清道中二首  
雅淡风光近上元，迎神箫鼓自年年。  
客行不趁花灯市，月满寒江水拍天。  

葛绍体　乐清道中二首  
前浦归帆挂夕阳，傍船打鼓是渔乡。  
居人却惯鱼虾贱，茅店晚厨春荠香。  

葛绍体　留别永嘉文友  
归去是明朝，多应趁早朝。  
虽然邻邑近，亦似客程遥。  
村社酒三杓，山家水一瓢。  
吟边如得句，共语在元宵。  

葛绍体　卢子高梅岩  
倚岩好竹已清绝，竹里梅梢更绝清。  
要看萧痚影来去，最宜天气半阴晴。  

葛绍体　马喻答惟晓问  
振鬣长鸣向远天，轻蹄健步欲争先。  
关山万里踏飞雪，何似春风御柳边。  

葛绍体　梅花对饮  
半痕霜月晓窗低，三两梅花作伴栖。  
盂饮花边更风度，石泉汤泼嫩盐虀。  

葛绍体　偏门湖上  
秦陆当年行乐地，依然耕钓水云乡。  
伤心寂寞东风里，露草烟花空自香。  

葛绍体　青坚即事  
老桧依庭下，青坚自旧名。  
林深便静坐，径浅却幽深。  
逗日分松色，迎风和竹声。  
相韩亲匾字，相对有余清。  

葛绍体　秋日东湖  
荻花风里桂花浮，万竹生云翠欲流。  
谁拂半湖新镜面，飞来烟雨暮天愁。  

葛绍体　秋堂东轩  
新糊窗纸旧胡床，铜鸭烟昏砚墨香。  
淡翠屏风小瓶亚，芙蓉红軃菊花黄。  

葛绍体　秋夕湖上  
荻花风里桂花浮，恨竹生云翠欲流。  
谁拂半湖新镜面，飞来烟雨暮天愁。  

葛绍体　入竹西道院  
双桧老虬干，万竹苍龙枝。  
道院傍西筑，书窗下南帷。  
笑谈清灯晕，坐起白麈挥。  
天低月初挂，河澹星欲垂。  
醉生笔砚妍，卧筹民勿规。  
蟋蟀唤乡梦，莎鸡引秋思。  
客身休自疑，古人以为期。  

葛绍体　三日雪后饮烟雨馆  
傍湖千树玉参差，湖面轻风落钓丝。  
晚色晴阴正商略，断云来去半犹痴。  

葛绍体　三日雪后饮烟雨馆  
旅融残雪点团茶，碧净红鲜朵上花。  
客散亭闲半湖水，月梳斜掠晚晴霞。  

葛绍体　山台  
春晓栏干无数山，山云浓淡去来间。  
湖光一片东城外，鸥鹭相亲风日寒。  

葛绍体　十五夜听雨  
断续寒声落晚红，拥炉闲对逗香风。  
醉迷客思醒依旧，不在芭蕉点滴中。  

葛绍体　时斋新植  
红栏一带树青青，帘幙风轻颺晓晴。  
日转花阴燕飞去，堂中惟有读书声。  

葛绍体　暑雨  
连日霏霏湿夕阳，洒衣沾席碎声长。  
暑天不是苦多雨，爱与人间生晚凉。  

葛绍体　树影  
树影参差落晚窗，痚痚密密自分张。  
偶然一阵狂风急，颠倒随风上下狂。  

葛绍体　树影  
莫要随风上下狂，空将闲影傍斜阳。  
斜阳西去还催去，自在虚明一带窗。  

葛绍体　水陆寺  
松柏苍苍荫碧澜，碧澜深处有龙蟠。  
清闲日月长廊静，惨澹云烟画阁寒。  
林鸟忽鸣疑悟道，石矶危坐似逃禅。  
天台行客东嘉友，一笑春风共倚栏。  

葛绍体　睡起  
西风搅雨十分秋，谁驾秋涛汗漫游。  
日午小窗初睡起，一回魂梦到沧州。  

葛绍体　四月八日永嘉卢子高醵西湖  
远近山光浓淡中，晓云零乱越湖风。  
飞来几点浴佛雨，湿住杨花粘落红。  

葛绍体　送蔡贯之  
君去江东几日程，我来东越漫云萍。  
客情自是难为别，何况乡情兼别情。  

葛绍体　送陈良卿  
持我五字句，送子千里别。  
芜菁满地花，柳絮漫天雪。  
去去当何之，苕川賸风月。  
风月还相思，江山岂相越。  

葛绍体　送陈平父  
长忆杨花归路春，最怜雪玉苦吟身。  
蓬莱风日想依旧，为问细纶谁可人。  

葛绍体　送陈友  
伤春那作送行诗，短棹轻帆驻片时。  
烟雨满村桑柘绿，杜鹃声里忆归期。  

葛绍体　送戴子安  
北固峰前多景楼，江山第一占南州。  
单车六月海陵路，看了一番归去休。  

葛绍体　送戴子安  
未到蓬莱阁上游，梧坡在越自应留。  
秋深灯火夜深话，又拟横飞一鹗秋。  

葛绍体　送高九万  
诗名空满浙江东，身事长嗟似转蓬。  
正是梅天又离别，相思还在雨声中。  

葛绍体　送高文父上柏省坟  
走骑引征鞍，鸣榔趁行舶。  
下唐三百里，棹稳波如席。  
霜晴天宇清，日暖带春色。  
髻梳粲新妆，罗襦照澄碧。  
怡怡兄弟情，亹亹仆驭力。  
岂为诧游观，肝肠孝思激。  
嵯峨上柏山，丞郎旧形魄。  
松台夜漫漫，竹坞风索索。  
声容弗云远，肃雝对巾帻。  
追惟起家难，饱适取笑剧。  
於昭万古魂，伊嘏愿无斁。  
嗟嗟天涯客，青灯延永夕。  
君有霜露感，我念云水隔。  

葛绍体　送高仲发赴铨  
不记京华路，西行有几程。  
因君一言别，动我十年情。  
野水涵天碧，山花照眼明。  
春风马蹄急，得意向东城。  

葛绍体　送高仲发赴铨  
多应无旅思，天气正春暄。  
柳送行时路，花迎到处村。  
捷书新得意，诗句旧曾论。  
独坐相思日，东风静扫门。  

葛绍体　送胡五九丈  
长记秋时病作魔，频来看我谢君多。  
只今未别先成梦，梦觉争如既别何。  

葛绍体　送黄尉制司禀议  
四海指掌上，西浙复制置。  
机张要省括，万里发中秘。  
制劄天边来，夺我嘉兴尉。  
风流谁后人，太史山谷氏。  
老成负大才，初筮仅小试。  
雷行换风采，鼓作起憔悴。  
游刃绰有余，走笔浩无愧。  
青青岁寒姿，松柏森劲气。  
层冰几重重，坚可敌阳熂。  
置之筹幄中，秉心端不二。  
讨贼先正名，逆顺有大义。  
昼夜运日月，东生定西坠。  
终古大明照，不照此丑类。  
送死须臾尔，清宁一天地。  
公在谁相知，郡守股肱寄。  
公去谁相思，邦民共相企。  
白发我独悲，青云公自喜。  
顾此金兰心，终始永同味。  
去住路两岐，别酒重三喟。  
江湖年华晚，万物回春意。  
吟边一筹先，寄我空中字。  

葛绍体　送李好谦县尉  
闻得官期寄短歌，官期犹有一年赊。  
如今东越都夸道，花烛重新吏报衙。  

葛绍体　送李好谦县尉  
东归行李一编书，谁料薰风驻鉴湖。  
夜月扁舟忆君处，藕塘红绿正相扶。  

葛绍体　送林子柄缙云令  
交情苦痚阔，君复是行人。  
灯火谁同坐，诗书只自亲。  
丹枫苍岭晓，黄菊好溪春。  
一别三年远，相思入梦频。  

葛绍体　送槃斋叶敬叔丈  
万里春风柳一堤，长条折与记分携。  
客行却入故乡去，禹洞龙丘认旧题。  

葛绍体　送上蔡谢梅斋赴召  
诏趣朝天去，春风半月程。  
西湖花锦重，东越柳绵轻。  
趋走输年少，谋猷让老成。  
边烽半明灭，亩亩一关情。  

葛绍体　送松台老丈过黄岩  
虽然相去百余里，亦是同栖一片云。  
君向黄山我孤屿，思乡时节定思君。  

葛绍体　送王伯逢泰兴令  
扬子江头路，龟池草色新。  
细调弦上曲，闲拂马前尘。  
远塞秋风静，平畴夜雨匀。  
遥知报嘉政，笑我苦吟身。  

葛绍体　送王秀才同谢德庆行  
三千八百里，何自遽成行。  
只重新知己，都忘逆旅情。  
瘴烟随处合，庾岭际天横。  
应有相思泪，清宵梦里惊。  

葛绍体　送翁灵舒  
寻常居异所，客路得同行。  
别久话难尽，路长愁易生。  
湘江春自绿，衡岳古来青。  
何似归休好，西岩深处耕。  

葛绍体　送仙居令  
邑称仙之居，山水开画图。  
着我老仙子，少试胸中书。  
视印秋风前，观化冬日初。  
琴调待平弦，发稠借轻梳。  
岂必三年期，杘月亦可乎。  
赤城势连越，朱溪流通吴。  
人限地百里，而滞天一隅。  
俄然乘云翔，邑人空叹吁。  

葛绍体　送薛子舒华亭造船场  
此日携家去，休言惜远离。  
江天虽雨意，客路正花时。  
击楫漫长啸，把书常自随。  
为官闲亦好，竹外鹤偏宜。  

葛绍体　送尹惟晓县尉  
三千里外潜江县，马首东风得意行。  
应买扁舟过庐阜，一江春绿万山横。  

葛绍体　送友人  
曾嗟别去作西东，今喜重来笑语同。  
来日未多今又去，相思无奈立东风。  

葛绍体　送余直卿廷对  
吟卷闲晚窗，捷音閧春邮。  
推几舞影急，踏门步踪稠。  
黄册几载传，青衫今日酬。  
学舍丈人行，文场少年俦。  
倚天仰泰华，行地输骅骝。  
暑清庭阴阔，风香御烟浮。  
龙飞屈亲策，虎帅登先筹。  
力深一代源，声匝四海流。  
朝阳孤凤凰，曙阴群蜉蝣。  
端为砥柱基，非干稻粱谋。  
百炼要愈刚，万折空自柔。  

葛绍体　送芋栗汤升伯教授  
上柏山前擘翠红，半筐沿壁挂秋风。  
轻黄肉皱紫皮脱，细入微酣咀嚼中。  

葛绍体　送芋栗汤升伯教授  
紫芋霜天到客居，秋风应倩野人锄。  
竹炉细拨轻红火，暖襯寒窗夜读书。  

葛绍体　送赵献可福州抚干  
往岁南闽路，曾知幕府崇。  
已先多士列，不与众人同。  
红透荔枝日，香传茉莉风。  
还应飞诏急，催向道山中。  

葛绍体　送赵紫芝入金陵幕  
会面难如此，人生只自怜。  
笑言无一日，离别有三年。  
故国带秋色，长淮起暮烟。  
民闲足登眺，吟满菊花天。  

葛绍体　送竹洲叶成之归省后参学  
禾兴望金华，东西渺天涯。  
西园堂上翁，鬓影霜欲欺。  
如何二十年，书夜梦见之。  
归荣岂不乐，旅琐宁频归。  
我来惠而好，鸥浪相追随。  
青灯几言话，白云每翻思。  
昊天鉴中扃，少惬平生期。  
贡帏秋扬舲，监学春舞旗。  
趋庭问先及，喜色开霜眉。  
寿日长至初，百拜迎春祺。  
香罍金翠行，画烛舞绣围。  
桂枝茂纷纷，椿树阴迟迟。  
君才天下选，一百千里驰。  
八咏赋平远，双溪照清漪。  
来来快着鞭，了此一段奇。  

葛绍体　宿磻溪  
柟岸祖居今寂寞，旧门还向赤山头。  
梦回泪湿春衫袖，人与赤山相对愁。  

葛绍体　遂初东园  
晴日暖风浑欲醉，游蜂啼鸟累相关。  
闲来芳径步幽草，更上高楼看远山。  

葛绍体　遂初黄友逊斋  
艺圃楼高插架书，只将逊志力耘鉯。  
堂堂乃祖声名在，直使人称两遂初。  

葛绍体　遂初晚饮  
书叶翻风傍酒樽，庭槐清影荫黄昏。  
新萤一点南窗下，来约灯花伴梦魂。  

葛绍体　太湖吟  
只饮太湖水，不脍松江鲈。  
鲈杂鱼虾腥，水涵天地初。  
千里开镜奁，一色包冰壶。  
日月递吐吞，蛟龙相蛰舒。  
上接河汉高，下连溟渤虚。  
中有洞庭山，云气相萦纡。  
我来风雪天，修绠汲自如。  
一饮尘涴清，再饮浇诗书。  
三饮毛发寒，胸次包寰区。  
大禹果至神，仿佛来前除。  
万古不尽流，禹功常与俱。  

葛绍体　太师汪焕章社日劝农余出湖曲  
飞旆行春沐雨天，风光一阵杂晴烟。  
麦苗绿润秧芽嫩，鼓吹声中卜有年。  

葛绍体　太师汪焕章社日劝农余出湖曲  
春劝老农夸岁岁，晚飞新燕贺年年。  
鉴湖一棹烟波客，燕舞农歌伴醉眠。  

葛绍体　唐晦叔方壶  
秋日吟边书传香，弟兄杯酒到虞唐。  
谁知静处工夫大，消得方壶岁月长。  

葛绍体　题韩伯直顺斋  
路似直弦万古新，平吾方寸是经纶。  
一元静展凭何力，日月序行天地春。  

葛绍体　题韩季默春山图  
春山一簇带春云，楼阁高低日欲曛。  
骑马棹船游冶客，一天风月自平分。  

葛绍体　题戒珠寺竹阁  
松雪半梢寒鹊语，风敲痚竹度斜阳。  
幽寻有客自来去，静对僧禅一缕香。  

葛绍体　题丽句亭  
玉谢风流盟未寒，枝藤杯酒翠微间。  
松花半落春山暮，云满一溪春水闲。  

葛绍体　题秋风亭  
稻镰影尽云垂野，衣杵声高月满空。  
春在万家歌笑里，不知亭上有秋风。  

葛绍体　题四清枕屏  
横梅枝上兰为伴，瘦石拳边竹更长。  
月上小窗人欲静，睡来清入梦魂香。  

葛绍体　题松竹梅画扇  
扇招三友亦风骚，淡墨萧痚雨露梢。  
不止暑天凉意足，爱他曾耐岁寒交。  

葛绍体　题天庆观  
淡云痚雨嫩凉天，老柏梢头挂瘦猿。  
仙殿崔嵬钟磬响，纸钱灰起祭中元。  

葛绍体　题新安汪氏心远亭  
来傍蓬莱夜读书，盂山相对是吾庐。  
不妨车马自来去，一片闲心泊太虚。  

葛绍体　题越人贺韩司户令子得举诗卷  
一鹗秋风东越初，龙门春浪少踌躇。  
客来多说新河过，古柳阴中闻读书。  

葛绍体　题赵献可抚干池亭  
浸碧虚亭烟水中，参差荷渚小桥东。  
露花相对立清晓，闲里丝桐歌舜风。  

葛绍体　天章桥  
画桥人静度杨花，山果溪鱼卖酒家。  
淡淡轻烟绿阴浅，一年春色到桑麻。  

葛绍体　头陀岭  
峭绝不可步，肩舆屡颠覆。  
南北三十里，上下九回曲。  
两畔沿古松，虬枝乱相续。  
根迸石齿裂，叶密云气宿。  
或一盖高张，或万蛇奔促。  
或魑魅隐见，或虎豹踯躅。  
纵无游子悲，遇此亦惨目。  
鼠梯侧将崩，鸟迳深更蹙。  
吾道岂终穷，朼来意何欲。  

葛绍体　晚泊三高亭  
不钓鲈鱼只钓鳌，一丝弹压几风涛。  
城西山影蘸空碧，星斗逼人相与高。  

葛绍体　晚出湖上  
云树依稀自作行，烟波浩渺别为乡。  
渔人不识闲吟客，撒网鸣榔却斗花。  

葛绍体　晚春  
过了红芳又绿阴，绿阴多处觉春深。  
东皇自是成功早，取次南风入舜琴。  

葛绍体　晚晴  
风头雨歇静檐花，渡口人稀解钓蓑。  
零落断云无处着，满湖秋水夕阳多。  

葛绍体　王深道别酒走笔秋韵  
取友但闻道，不问年先后。  
西涧吾世交，岂在接杯酒。  
言归复言归，光怪愿袖手。  
楼崎灵泉山，松柏岁寒友。  

葛绍体　望家信未至  
一封寄去当人日，只是元宵近到家。  
何事春分犹未报，夜窗几度卜灯花。  

葛绍体　渭南考室  
丞郎昔躬耕，怀野垄上宅。  
东湖一棹近，南亩耦夫百。  
风交苗怀新，云铺稼敷泽。  
痚棂翼虚堂，时焉此憩息。  
殷勤左氏语，银钩挂檐壁。  
新居匾钟庆，金字照於赫。  
水竹带左右，春秋燕晨夕。  
鼎鼎百年间，相望屹咫尺。  
宁知笙歌地，一旦灰烬迹。  
人事定谁讹。毋乃数当革。  
以彼而易此，仓卒有良策。  
丁丁斤旧材，介介绳新画。  
美薹轮奂焉，不负肯堂责。  
父基贻厥子，子构孙更陃。  
笙歌且置之，诗礼日探索。  
轨涂驰霜蹄，霄衢展云翮。  
放我方寸宽，笑彼宇宙窄。  
益亹澶渊功，永寿元佑脉。  
力穑乃有秋，先难而后获。  

葛绍体　卧病  
欹枕小春雨，虚屏半夜风。  
病惊身是客，愁恐鬓成翁。  
窗曙逗微白，灯寒带浅红。  
归期倩谁卜，心挂浙江东。  

葛绍体　吴友翠玉轩  
嚣市尘中无此清，竹风声应读书声。  
一轩拥翠万玉瘦，正好着渠难弟兄。  

葛绍体　五部岭  
岭上烟云作伴行，远山凝绿向谁横。  
醉来睡足茅檐雨，三十六滩春水生。  

葛绍体　午坐  
痚竹墙头半粉青，盆池荷小欠浮萍。  
虚檐槐影日亭午，醉倚栏干莺唤醒。  

葛绍体　西湖二首  
年年春色客中看，不管今年行路难。  
行到西湖春正好，万重杨柳傍栏干。  

葛绍体　西湖二首  
杨柳芙蓉旧日栽，近来堂宇更安排。  
湖光接得全天趣，莫遣游人鼓吹来。  

葛绍体　西湖即景  
笑倚东风看画船，晴天如水水如天。  
酒旗高处玉骢急，万树垂杨一抹烟。  

葛绍体　惜春长句  
去年花开春日和，行嗅香蕊攀柔柯。  
今年花开烟雨愁，坐见落英填污沟。  
世事翻覆故应尔，天工卷舒亦如此。  
曷不长教四时好，却令二月春草草。  
墙头锦红一花梢，人间雪白几鬓毛。  
东家儿女喜斗妍，西邻老妇羞頺颜。  
亦有对酒高阳徒，零落山丘空画图。  
悲来乎，悲来乎，  
花开花落胡为乎。把住东风聊自娱，  
明年晴雨知何如。  

葛绍体　惜春二首  
晴日无多雨日多，春藏花底暗消磨。  
一年尚有几春色，花若飘零春奈何。  

葛绍体　惜春二首  
桐角声中春欲归，一番桃李又空枝。  
杨花好与春将息，莫被东风容易吹。  

葛绍体　溪上  
少立沙头夕照月，柳风吹面酒初醒。  
东舦好雨一犁足，麦半黄时秧半青。  

葛绍体　喜闻韩时斋捷书  
焦桐有良材，函彼太古音。  
良工巧斲之，可歌南风琴。  
隐居挂空壁，不受埃尘侵。  
虚中閟清响，静参万籁吟。  
一朝弦素丝，徽星粲黄金。  
玉轸圆更齐，鼓之大廷阴。  
斡回天地春，山水自高深。  
匪藉伯牙手，能开子期心。  

葛绍体　献可造朝  
步步青云肯忆家，西湖春讯到梅花。  
除书一纸飞来日，柳色莺声满后衙。  

葛绍体　小憩梵安寺  
浅绿深红映夕岚，子规声在虎溪南。  
明朝尘土又归去，长忆来时三月三。  

葛绍体　谢韩次公赵献可践西湖约  
渺渺钱塘路，相携秋色新。  
马蹄沙尾雨，舟楫渡头云。  
世道已非古，交情此是真。  
羁栖正愁绝，得尔张吾军。  

葛绍体　谢蒙斋王子文寄文卷  
已闻挂风帆，宁知掣其肘。  
缄自春山云，吟转秋夜斗。  
文友有新录，笔之自吾手。  
惓言桂山君，到死意愈厚。  
夜半十一字，龙蛇尚惊走。  
悠悠浙东西，客路霜中柳。  
巍峨读书堂，珍重夫人寿。  
弟兄自答问，进学以虚受。  
所期蹑层霄，断金真皓首。  
楼崎归去来，相忘如此酒。  

葛绍体　新昌道中  
归路忘羁思，邛枝第共携。  
江湖闲载鹤，山店静闻鸡。  
晚稻新收敛，秋花旧品题。  
明朝行几里，应近赤城西。  

葛绍体　新斋即事  
炉烟虚匝上寒屏，窗纸吟风带雨听。  
欹枕夜深偷酒力，一声啼鸟梦初醒。  

葛绍体　宣公泉歌  
几年废井城东衙，甽石缺裂洿淖多，  
奈此宣公初凿何。宣公浩气辈孟轲，  
论谏仁义永不磨，炳炳丹衷史所夸。  
当时芟藄开藤萝，细穿地脉泉源过，  
暗引云气通天河。谁知荒芜日冥冥，  
泥舍不食羸其瓶，谷射翁漏汲莫升。  
旧迹契君怀古情，一朝渫治翻光晶，  
百太修绠辘轳声。乳泉溶溶早夜生，  
寒冽不改彻底清，静养日月印列星。  
君欲著亭泉之侧，味良高风梦想觌，  
酿泉为酒觞佳客。舂来香秫珠的皪，  
玉缸方糵化醇醳，蚁蜉槽床春滴滴。  
宣公在天酹可索，宣公之泉带神识，  
滨湖一啸暮天碧。  

葛绍体　雪中月波即事  
天地黯淡疑古初，远近依约垂冰壶。  
楼阁突兀撑蘧庐，林阜参差自萦纡。  
极目似接沧溟虚，流水迤逦随城隅。  
客舟飘飖帆影孤，紫幕半罩推蓬图。  
须臾四面云紆糊，舞风片片细和粗。  
带雨点点密更痚，阵复一阵低匀铺。  
梅腮破红笑卷舒，柳眼含赤窥荣枯。  
水鸭飞去投平芜，野雁鸣来落寒芦。  
巷妪追逐携双姝，巧花入时压鬓梳。  
艳歌逸响龡笙竽，酒酣意气高阳徒。  
莼盘快斫松江鲈，茶鼎渐融女墙酥。  
驾言旋返日已晡，马骄不羡灞桥驴。  
人言雪瑞庆农夫，况此连雪祥可符，  
黄土耕桑拱行都。  

葛绍体　洵上人房  
自占一窗明，小炉春意生。  
茶分香味薄，梅插小枝横。  
有意探禅学，无心了世情。  
不知清夜坐，得知得若为清。  

葛绍体　烟雨馆  
轻暑著人疑酒困，卖花声转卖樱桃。  
湖光静漾半帘影，燕子日长风絮高。  

葛绍体　烟雨馆  
红白桃花褪半梢，绿阴汪浅未全交。  
橹摇远岸日相射，扇落闲阶风自敲。  

葛绍体　烟雨馆  
湖接青林一带回，光浮玉镜半奁开。  
塔峰对起飞云泊，时有断烟残雨来。  

葛绍体　烟雨馆  
酒杯光动柳梢月，衣袖凉生芦叶风。  
露坐夜深醒似困，钓船人语过湖东。  

葛绍体　烟雨馆  
湖波漾日乱檐花，人影天光带落霞。  
衣岫浅寒杨柳陌，醉归闲数欲栖鸦。  

葛绍体　烟雨馆立冬前一日  
已过重阳种菊花，留连秋色带霜华。  
休言明日朔风起，肠断天涯人怀家。  

葛绍体　烟雨馆晚对  
一片斜阳天北角，半痕初月水东湾。  
浮烟更拥云峰起，全似西湖远近山。  

葛绍体　姚江舟中  
睡觉舟行长半潮，暖风晴日媚春郊。  
江边一带青林静，轻细莺声高柳梢。  

葛绍体　夜步垂虹  
酒市渔村傍太湖，卧虹横跨接东吴。  
风云惊趁鱼龙夜，月色天光半有无。  

葛绍体　夜出湖口  
云连天远水连云，一片天光欲半昏。  
新月似怜新雁过，伴他孤影落前村。  

葛绍体　夜读  
满床书籍夜从容，静里关心旧卧龙。  
灯烬落红烟缕碧，五更风雨咽痚钟。  

葛绍体　夜行浸碧  
空明不碍醉中行，月晕风生夜几更。  
篱落无声水天阔，露荷相倚钓舟横。  

葛绍体　猗澜池上  
蒲芽长短草浮沉，地傍官河带竹林。  
风约萍开晓天静，蜻蜓聚立紫荷簪。  

葛绍体　义乌道中二首  
溪头石佛泗洲身，半染鑪烟半路尘。  
儿女一盘清净供，苏溪茶点建溪春。  

葛绍体　义乌道中二首  
小雨山寒占麦秋，溪南溪北水交流。  
桃花又报东风急，云带雨来山欲浮。  

葛绍体　隐几  
分明归去赤城东，依约醒来客梦中。  
人静灯昏卷书坐，一窗明月一帘风。  

葛绍体　永嘉王孟同适安堂  
茂林修竹更清泉，笑里相逢到酒边。  
一片闲云了无着，共他风月自今年。  

葛绍体　游本觉寺  
招提俯秋水，画手借王维。  
清磬递风韵，晓霜翻露姿。  
茶烟邀客竚，帆影唤舟移。  
他日成归梦，来兴楚子辈。  

葛绍体　游本觉寺问禅老  
入到山房水自清，万竿修竹翠稜稜。  
古潭夜印中天月，悟得无生几上乘。  

葛绍体　有感  
过了青梅杏子红，担头和雨卖恠恠。  
催人节物如流水，流到东头更向东。  

葛绍体　雨后到芙蓉村  
又上篮舆去，西风暂放晴。  
雾深孤屿没，日薄片云明。  
诗思通山色，琴怀澹客情。  
悬知百里路，分作两三程。  

葛绍体　雨夜  
风雨无情断送春，牡丹谁与伴黄昏。  
枕书睡去觉来晚，庭鹤一声惊旅魂。  

葛绍体　遇秋塘陈老丈  
水匝桥横处士家，东轩书册旧生涯。  
秋风满径一筇晚，柳未全痚桂欲花。  

葛绍体　元直弟梧坡  
东山山下碧梧坡，照映朝阳岁月多。  
好是凤凰栖泊处，一鸣天地起春和。  

葛绍体　袁从道山庐三首  
人生尽驰骛，忙里换乌兔。  
白发忽相侵，红颜若何驻。  
岂如向丘壑，味此闲中趣。  
鷌鹒啼春风，鸤鸠唤时雨。  
因林上笋蕨，晴川下鸥鹭。  
好景满眼前，兴来可以赋。  
贫贱与富贵，愿言履其素。  

葛绍体　袁从道山庐三首  
竹屋已三间，花迳旋一新。  
芳苞束碎锦，细草铺柔茵。  
曾悟顺动豫，岂叹云雷屯。  
个中足俛仰，世上谁经纶。  

葛绍体　袁从道山庐三首  
日月久栖迟，姓名谁得知。  
头戴世儒冠，身著山人衣。  
峻颔带薄髭，瘦骨撑痚眉。  
青编口能诵，白饭手自炊。  
苦茗一两碗，濁醪三两卮。  
琴弹多旧曲，窗题少新诗。  
别去动经年，坐来愁语离。  
幽斋早葺罢，借榻重归时。  

葛绍体　袁宫讲饮西湖  
重吟坡老芳鲜句，饮客西湖半醉中。  
一段风光带秋色，瘦荷痚柳嫩芙蓉。  

葛绍体　早发西城即景  
天台今日去，步步紫云乡。  
麦浪涨新绿，花风吹旧香。  
屏开千嶂远，带绕一溪长。  
游冶谁家子，酣歌古道傍。  

葛绍体　早起  
竹声枕上报平安，曙色依逢隔幌窗。  
风雨满庭人未起，蛛丝斜挂碎珠团。  

葛绍体　赠黄友把酒东舦三首  
野水平流一带斜，去来征棹几年华。  
东风又染山光绿，好拂丝纶钓浪花。  

葛绍体　赠黄友把酒东舦三首  
风光依约上征帆，云影参差带远山。  
野岸水平耕钓足，镜湖消得一春闲。  

葛绍体　赠黄友把酒东舦三首  
东风鹭影几横斜，晚日飞来漾雪华。  
好伴闲身春雨里，一川烟雨落梨花。  

葛绍体　赠休斋沈老丈  
澉浦东南海面横，惯看潮落又潮生。  
嫌渠万里风波险，心地一生平处行。  

葛绍体　赠休斋沈老丈  
酒边风月是诗情，平淡精神最老成。  
每爱晋人标韵别，发挥天趣更渊明。  

葛绍体　招鹤所词为澉浦监税赵潜夫作  
君之来兮鹤自九皋，驾以去兮渺天地而逍遥。  
缟衣玄裳兮横大海之惊涛，云旗先驱兮霓旌旖旎。  
月皓皓兮风洒洒，青山之上兮黄湾之下。  
挹北斗兮椒浆，羽扇纶巾兮佩璯锵，  
盼而笑兮玉洁水光。鸣鸾凤兮舞鼋鼍，  
冯夷鼓兮虞妃歌，鱼咏龙吟蛟螭护呵。  
眷言归兮南浦，颿飞兮过舶艪，  
春复秋兮终古。  

葛绍体　中秋后二夜对月  
中秋竟夕佳月色，万里光芒霜雪白。  
人言阴晴一瞬易，不料清辉连永夕。  
有情傍我书几多，书中今古旧应识。  
玉华婵娟彻鬓眉，冰澌的皪莹肝膈。  
风流似与仙娥俱，缟衣练裳新洒涤。  
酒酣颠倒欲结交，灯火希微疑避席。  
出门露气已半销，轻风西来眜虚碧。  
中天镜悬见本真，一点灵明透八极。  

葛绍体　钟庆饮别  
日添一线酒壶边，小阁连装胜去年。  
明夜月生何处有，短帆风定下塘船。  

葛绍体　仲和亲迎慈溪  
灯火宗盟旧日寻，宜家宜室正如今。  
春风苹藻慈湖上，琴瑟新调太古音。  

葛绍体　仲和亲迎慈溪  
万卷何如一寸心，心涵万卷自知音。  
圣功不是寻常事，泰华高寒沧海深。  

葛绍体　仲和时斋即事  
夹径花开一丈红，傍池新竹万枝风。  
闲来笑语忘为客，杯酒淡烟明月中。  

葛绍体　重阳后五日再和叔愚  
不对黄花酒，还添白苧衣。  
沼鳞空细咏，林翼奋高飞。  
气概今谁是，才华昔已非。  
最怜多病后，衣带褪重围。  

葛绍体　重阳前三日和叔愚县尉  
年年客路即为家，多病谋生未有涯。  
料得重阳好风日，自无情绪对黄花。  

葛绍体　诸暨道中五首  
寒雨路从岩涧出，晴天才见越山川。  
谁怜昨日经行地，回首苍茫起暮烟。  

葛绍体　诸暨道中五首  
路分杭越号牌头，行客东西各自谋。  
总是春晴好天气，野花山鸟亦风流。  

葛绍体　诸暨道中五首  
两畔绿杨卧碧溪，人家一带绿杨堤。  
门开恰出市行路，山在屋头谁肯栖。  

葛绍体　诸暨道中五首  
晓烟晴日过枫桥，桥面山尖春半娇。  
一簇谁家嫩杨柳，淡黄襟带学宫腰。  

葛绍体　诸暨道中五首  
极目田畴似掌平，远山依约画难成。  
天宽地大空明处，渐近稽山接帝城。  

葛绍体　竹西午坐  
桧树参差翠满庭，甜风爱日透痚棂。  
倦行静倚湘斑坐，高下书声得细听。  

葛绍体　总题  
车马不来山意朴，市廛都远土风淳。  
又无僧寺闲钟鼓，流水声中自有春。  

葛绍体　总题  
塘曲椒和桑共老，山头松与麦齐青。  
人家岁计村南北，似识豳风旧典刑。  

葛守忠　答陈传  
华岳三峰客，幽居不记年。  
烟霞为活计，云为作家缘。  
种药茅庭畔，栽松涧壑边。  
暂离仙洞去，可应帝王宣。  

葛郯　临终偈  
大洋海里打鼓，须弥山上闻钟。  
业镜忽然扑破，翻身透出虚空。  

葛郯　颂  
非心非佛亦非物，五凤楼前山突兀。  
艳阳影里倒翻身，野狐跳入金毛窟。  

葛天民　尝北梨  
每到年头感物华，新尝梨到野人家。  
甘酸尚带中原味，肠断春风不见花。  

葛天民　尝青梅  
疏影横斜处，匆匆入自看。  
绿阴遮得暗，青子结来酸。  
因病全疏酒，如痴犹凭栏。  
杨花无藉在，风急正漫漫。  

葛天民　酬画上人石湖春望  
荡荡春风草木香，茫茫泽国水云长。  
莺来占柳为歌院，蝶去寻花作醉乡。  
闲与物情聊品带，老於文字懒巡行。  
望中别有关情处，几度朝阳又夕阳。  

葛天民　船子钧滩  
泽国茫茫水接天，孰云无法与人传。  
见成风月难回避，尽在华亭一钓船。  

葛天民　春怀  
向晚一鸠鸣，道人春睡足。  
无处写幽怀，巡桅数修竹。  

葛天民　次紫芝韵  
钦羡私居好，楼深夏必凉。  
小窗通远岫，古木蔽斜阳。  
露槛安花斛，尘编满竹床。  
如君清到骨，只合静焚香。  

葛天民　达磨渡芦像  
一言已出驷难追，赖得君王放过伊。  
杨子江心杭折苇，浪头何似问头危。  

葛天民　蝶  
黛拂双粉衬毫，翅烘晴日伴相遭。  
戏勾穉子从花远，恐惹游丝莫斩高。  
栩栩倏来仍易散，深深交舞为谁劳。  
吴王花草腾王笔，千载风流敌楚骚。  

葛天民　访端叔提干  
月趁潮头上，山随柁尾行。  
大江中夜满，双橹半空鸣。  
雁冷来无几，鸥清睡不成。  
平生师友地，此夕最关情。  

葛天民　访紫芝回与子舒集  
君参唐句法，亲得浪仙衣。  
薄宦因吟苦，高风与世违。  
春寒留夜饮，月黑借灯归。  
共隐知何日，空山老蕨薇。  

葛天民　孤山后写望  
凭高每叹昔人非，空有群峰碍落晖。  
大雅风流谁举似，长安秋草又衰微。  
寒花负红开犹懒，幽鸟忘机趁不飞。  
来往半生堪记处，西村灯火夜船归。  

葛天民　孤山后舟中写望  
水接遥空分外宽，孤山月出静中看。  
疑从弱水移圆峤，似共姮娥住广寒。  
秋雨秋风初过后，荷花荷叶半凋残。  
西村数点归鸦湿，老子新题墨未乾。  

葛天民　和子舒冷泉夜坐  
亭空山尽入，人静夜初分。  
乔木阴遮月，清泉影浸云。  
不题波上叶，只采磵中芹。  
涧水令人忆，何当入郡闻。  

葛天民　荷叶浦中  
急雨捎荷分外奇，珠玑狼籍锦纷披。  
下塘六月关心处，西塞扁舟入手时。  
却傍青芦深处宿，还思白石去年诗。  
平生浩荡烟波趣，月淡风微只自知。  

葛天民　湖村晚兴  
残霞伴孤鹜，远烧杂斜晖。  
秋向诗中出，人从画里归。  
柳塘双桨急，茅舍一灯微。  
小艇穿篱入，蒲蓬正拥扉。  

葛天民　湖堤晚步  
照影怜寒水，关情奈夕阳。  
雪悭天欠冷，年近日添长。  
好句谁相寄，浮生各自忙。  
有身聊顿入，亡事可思理。  

葛天民　湖上观柳偶记龙泉先生勾春柳一丝之句感而有述  
断槎无叶又无枝，得似勾春柳一丝。  
不是画舟棲泊处，白鸥飞下立多时。  

葛天民　湖上新秋  
十里荷风盖尽倾，城中忆杀水边清。  
催诗末用西湖雨，且送新凉入帝城。  

葛天民　湖上夜归  
陌上红尘歇，湖中翠蔼生。  
定钟山寺过，新月夜船清。  
蛙乱鸣方急，鸥闲睡不惊。  
儿曹知我到，认得打门声。  

葛天民　怀天竺磵梅  
根在岩边结，枝从水际横。  
此花殊近道，凡木欠修行。  
密雪笼幽片，疏篁倚瘦茎。  
那时香不浅，忆我话无生。  

葛天民　即事  
春涨侵高岸，春云裹乱山。  
倒迁杨柳活，斜倚桔槔闲。  
世味老方淡，花时晴最悭。  
东风嗔懒动，故故撼紫关。  

葛天民　即事  
暮年居柳下，终日闭柴门。  
壁为题诗暗，池因洗砚浑。  
闲知真富贵，醉至古乾坤。  
回首长安道，无言只断魂。  

葛天民　即事用天竺韵  
寒食少逢天气佳，十朝九日雨如麻。  
新巢唯有燕生子，小巷已无人卖花。  

葛天民　寄辅汉卿  
忆杀平生辅汉卿，武夷山晨话寒更。  
不知新岁还家未，白发冲冠有几茎。  

葛天民　寄杨诚斋  
参禅学诗无两法，死蛇解弄活鲅鲅。  
气正心空眼自高，吹毛不动全生杀。  
生机熟语却不徘，近代独有杨诚斋。  
才名万古付公论。风月四时输好怀。  
知公别具顶门竅，参得彻兮吟得到。  
赵州禅在口皮边，渊明诗写脸中妙。  
用则致君尧舜前，舍时便灌庐陵园。  
六十四卦只两画，三百五篇惟一言。  
我与诚斋略相识，亦不知他好官职。  
但知拚得忍饥七十年，脊梁如铁心如石。  
不曾屈膝不皱眉，不把文章做出诗。  
玉川后身却不怪，乐天再世尤能奇。  
隔千里兮共明月，何似寒灰相对拨。  
公亦何须要我知，我只欠公头上发。  

葛天民　简道安  
相将除夜南风起，雁已声声向北飞。  
骤暖定知为雪骨，瘦年终不似冬肥。  
日来病可方开酒，节下春回稍减衣。  
正好伴公湖上去，孤山观里看梅归。  

葛天民　简赵紫芝  
紫芝虽漫仕，五字已专城。  
清坐有仙骨，苦吟无宦情。  
囊因诗句重，分与酒杯轻。  
所好煎茶外，烧香过一生。  

葛天民　涧录招饮次日乃生朝  
平生南磵古遗民，初度招呼我辈人。  
每听谑谈须绝倒，极知老气政轮囷。  
杯盘满坐添灯火，儿女成行劝主宾。  
但愿吾侪似梅柳，年年相见一回新。  

葛天民　江山  
连天芳草雨漫漫，赢得鸥边野水宽。  
花欲尽时风扑起，柳绵无力护春寒。  

葛天民　郊园辟暑  
有暑犹当避，无忧可得忘。  
竹疏身共瘦，湖近意先凉。  
静胜宁须弈，幽酣不待觞。  
还同残梦乐，炙背负朝阳。  

葛天民　绝句  
夜雨涨波高二尺，失却捣衣平正石。  
天明水落石依然，老夫一夜空相忆。  

葛天民　绝句  
二古四友金谷宴，千三百里锦帆游。  
人间无此春风乐，乐极人间无此愁。  

葛天民　开井  
小圃新穿土，中藏一丈空。  
山腰泉脉透，进口树阴蒙。  
浇药先资用，煎茶已见功。  
甘凉羞自荐，汲许四邻同。  

葛天民　看山  
我本田夫作比丘，也知骑马胜骑牛。  
如今马上看山色，不似骑牛得自由。  

葛天民　腊雪  
片片嘉平瑞，无声有耿光。  
来虽成顷刻，酿亦费商量。  
天阔花无赖，风休絮不狂。  
孤山林处士，魂在陇头香。  

葛天民　林间石  
摩挲只作钓矶看，相伴秦翁且住山。  
霜洗旧棱人共瘦，藓侵孤韵鹤同闲。  
因思樵牧分争处，已过唐虞揖逊间。  
风月满林时憩寂，三生幽事梦中还。  

葛天民　柳下即事  
老柳中间野岸滨，水清常照村边知。  
白鸥黄鸟相忘久，来往如今不避人。  

葛天民　六月一日　　姜白石泛湖  
六月西湖带雨山，小膛终日傍鸥闲。  
风烟如许关情甚，宾主相推下ˉ-难。  
几点送君归大雅，一凉今夜满长安。  
江湖远思知多少，归去风前各倚栏。  

葛天民　龙井  
龙护深潭草木昏，断碑元佑典刑存。  
蜀仙已去吴僧少，岭上松篁亦断魂。  

葛天民　梅花  
桃李粗疏合负荆，岁寒标格许谁并。  
花中有道须称最，天下无香可斩清。  
倚竹向人如少诉，临流窥影更多情。  
何当唤取湘累起，伴我空山茹落英。  

葛天民　梅花  
寄远含芳别陇头，胡沙漠漠去无休。  
谁招青冢千年魄，散作黄昏万斛愁。  
画角霜清肠屡断，花光墨淡影空留。  
年年最忆前村夜，一段孤明雪亦羞。  

葛天民　偶成  
始参龙象种，终现马牛身。  
再整冲冠髻，难忘漉酒巾。  
散花天上女，拨草道中人。  
寄语林和靖，非翁不卜邻。  

葛天民　偶题  
绿树何稠叠，清风梢羡馀。  
枕萦云片片，帘透雨疏疏。  
修笕通泉壑，残碑出野锄。  
丘陵知几变，耕稼杂陶渔。  

葛天民　蓬居咏楷杷  
早诵相如赋，知渠旧姓卢。  
花香冰里见，风味药中须。  
细雨同梅熟，清声混乐呼。  
山禽嗔老子，拍竹护金珠。  

葛天民　平居遗兴  
隔篱人语自喧嘲，紧闭苔扉不许敲，  
谈麈带尘悬屋角，牵牛承露上林梢。  
投闲得计心常足，拟古成编手自抄。  
风雨欲来偏感处，蚁先移穴鹤移巢。  

葛天民　清明前四日泛湖  
绕岸堆青嶂，游船满绿波。  
楼台临水近，杨柳占春多。  
老去谁同调，尊前且放歌。  
韶华能几日，随棹已新荷。  

葛天民　清明日访白石不值  
花蔼悬灯柳插檐，老怀那得似饧甜。  
画船已载先生去，燕子无人自入帘。  

葛天民　秋日西湖闲泛  
雨洗千峰晓，波涵万顷秋。  
菱花开古镜，莲叶度轻舟。  
思远人谁识，身闲世不收。  
望中时得句，倚櫂杂吴讴。  

葛天民　山中题古墓  
冢荒无树亦无碑，土面砖痕似灼龟。  
坏道尚存翁仲守，传家知是子孙谁。  
又成东海终难料，欲锢南山最可悲。  
要寄此情浮世去，临流说与落花知。  

葛天民　上已呈严叟  
时俗常谈已断霜，雨寒翻著絮衣裳。  
花枝照眼堂堂去，茗碗关心故故香。  
杨柳稍传莺割据，茅茨敢望燕商量。  
旧游莫诵兰亭语，自觉中年易感伤。  

葛天民　收白匾豆因得二首  
齿发中年态，丘园素隐主。  
因栽白匾豆，欲当紫团参。  
筐筥收繁荚，窗扉失茂阴。  
萧萧檐外竹，抱蔓替予吟。  

葛天民　收白匾豆因得二首  
古香无伴侣，一榻共云分。  
磵水塘头过，樵歌枕上闻。  
余生聊自适，此意与谁论。  
落叶如相委，时敲月下门。  

葛天民　水仙  
玉涧金寒窈窕身，翩翩翠袖挽青春。  
水晶宫里成仙女，香醉山中得道人。  
朔雪几回埋不死，南洲一出净无尘。  
朴翁老矣谁同调，相对无言意转亲。  

葛天民　睡少  
睡少秋难晓，吟多食愈贫。  
南柯无近阙，差尽梦中人。  

葛天民　送刘僧善行  
西望群山碧入吴，故人一笠片云俱。  
东风不断村村柳，展尽阳关送客图。  

葛天民　送薛予舒船官  
忆君江上去，船重载书多。  
学乃从吾好，闲应喜客过。  
薰风新绿树，明月旧沧波。  
自古关情处，相思人咏歌。  

葛天民　送薛子舒  
南渡今何似，中流欲济船。  
虽凭人击楫，要若水行川。  
竹木如山积，桑田与海连。  
吴宫犹可问，白鸟暮推烟。  

葛天民　送薛子舒  
海邑青龙镇，船官野鹤身。  
谁知贵公子，却是苦吟人。  
二陆多遗迹，三高属近邻。  
新篇因吊古，时寄葛天民。  

葛天民　宿裴庵  
一径松杉迥，成阴见日稀。  
山晴僧尽出，风暖燕交飞。  
结子花抛树，攔人犬护扉。  
闲看山月上，清坐更添衣。  

葛天民　桃花  
洞里桃花自古初，人间尘事几乘除。  
重来渔父难相觅，前度刘郎未忍疏。  
画楫迎逢春女渡，采符供奉岁朝书。  
嫣然似共幽篁语，占尽风兴奈得渠。  

葛天民　题南翔寺  
南翔建自梁天监，白鹤不归江自轨。  
深禅空忆祖师齐，昔有老堪今有远。  
我趁江鸥访远公，远公不有湖天晚。  
七岁驱凫有几房，三百苾蒭无半面。  
殿阁参差高入云，一堂可着千僧饭。  
古柏槎牙不记年，柯如屈铁色苍藓。  
古意偏关倦客怀，归舟有句无人遗。  
明日中流遇阿英，连宵细说南阉院。  
少待崇莲宝塔成，春风共看巢梁燕。  
我欲婆娑借数椽，子当力学如吾愿。  
一任江花恼杀人，闲边自数飞花处  

葛天民　题谢耕疲乏一犁春雨图  
耿耿思田舍，修修倚钓竿。  
一犁歌短阙，十口饭长安。  
老觉驱驰倦，生知稼穑难。  
画图诗卷在，留与后人看。  

葛天民　玩蝶  
粉翅来何许，春风卒未休。  
众芳皆旧识，微雨是新愁。  
斩舞围墙角，贪香缀蕊头。  
与花俱不语，相可自风流。  

葛天民　望越怀亲  
高帝陵边我故庐，白云惨淡带苍梧。  
归心政与江流动，更着青山隔岸呼。  

葛天民　闻杜鹃  
望帝知何苦，催归不自禁。  
竮身依树密，啼血染花深。  
细雨离人泪，游丝荡子心。  
青山明月夜，老耳最知音。  

葛天民　闻鸠  
蛰动犹寒在，鸠鸣恰睡馀。  
素传鹰羽化，多占鹊巢居。  
报我晴何用，怜渠拙自如，  
年年偏感处，风急杏花初。  

葛天民　戊三月夏五过抱朴岩  
北窗隐隐透南薰，老子全身是此君。  
冷入鱼腮池面雨，静连禽语树头云。  
苔因觅句行来破，石为观空坐得温。  
时事自多无耳听，长安虽近不曾闻。  

葛天民　西湖泛舟入灵隐山  
晴岚漠漠水溶溶，落叶遮船翠盖重。  
秋色尽为渔者占，山光多向道人浓。  
云连合抱前村树，磵绕飞来小朵峰。  
送罢夕阳凶素月，楼台高下自鸣钟。  

葛天民　夏日  
晓荷随坠露，晚岫障斜阳。  
树下地常荫，水边风最凉。  
蝉移惊鹊近，鹭起得鱼忙。  
独坐观群动，闲消夏日长。  

葛天民　夏日池上  
微波漾漾雨濛濛，岸脚烟莎间水葓。  
照影已无双鬓绿，关心犹有一丝风。  
鸳鸯对浴红衣扑，菡萏相亲翠盖笼。  
醉舞罗吟皆胜处，个中非异亦非同。  

葛天民　小峰行乐却望北山  
霜高群木落，湖上数峰秋。  
野笛归牛径，烟蓑宿鹭洲。  
望中多隐约，佳处小迟留。  
百岁无虚日，能堪几度游。  

葛天民　小亭  
小亭终日坚幽丛，兀坐无言似定中。  
苍藓静连湘竹紫，绿阴深映蜀葵红。  
猎来戏捉穿花蝶，雀下偷衔卷叶虫。  
斜照尚多高柳少，明年更欲种梧桐。  

葛天民　小隐自题  
水拍荒篱外，山攒落照边。  
鸦鸦乘犊去，鸭鸭伴鸥眠。  
思淡秋云薄，情高陇月圆。  
武陵和避世，初不为求仙。  

葛天民　小舟  
万顷波中独钓身，短仓低屋旧丝纶。  
自怜清夜歌明月，谁共沧洲采白苹。  

葛天民　谢文思徐敬伯见访  
半山徐敬伯，薄宦在中都。  
柳舍偷闲到，村醪就近酤。  
易添诗债负，难得醉工夫。  
却羡鱼樵叟，虽贫一事无。  

葛天民　杏花  
陌上春泥苦未乾，绛唇渐吐不禁寒。  
海棠尚晚教谁伴，山帽冲风每自看。  
声好最怜清晓卖，味甘长纪绿阴团。  
年年过雨胭脂落，时序关心有几般。  

葛天民　徐赵紫芝  
九月离东嘉，长安子岁华。  
未登杨子渡，先访葛翁家。  
天作今朝雪，灯开昨夜花。  
一杯能强饮，不必问丹砂。  

葛天民　雪后  
雪中多日静，湖上少人游。  
秃树花为市，断槎鸥当舟。  
一杯残腊酒，万古夕阳愁。  
富贵非吾愿，葛天云正浮。  

葛天民　雪后  
冷蕊通幽信，孤山欠几遭。  
杯因寒更满，句到淡方高。  
雪滴晴檐雨，松翻夜壑涛。  
布衾虽似铁，犹念早趋朝。  

葛天民　迎燕  
咫尺春三月，寻常百姓家。  
为迎新燕入，不下旧帘遮。  
翅湿沾微雨，泥香带落花。  
巢成雏长大，相伴过的华。  

葛天民　幽居  
远怀日与静相宜，山色窥帘涧撼扉。  
野草自花聊献笑，重云不雨谩垂衣。  
人间事业难争长，睡里工夫独造微。  
却怪蒙庄独寐语，梦为胡蝶未忘机。  

葛天民　雨中  
梅雨朝仍暮，莲塘夏似秋。  
水高侵树脚，屋漏滴人头。  
歇书厨烟出，占晴礱汗收。  
群山思会面，扶病一登楼。  

葛天民　雨中独酌  
平生寡合虽竭斗，几曾自饮一杯酒。  
不因风月与湖山，更为松篁与花柳。  
今夕何夕风雨来，知侬渴肺生秋埃。  
麴生三缄忽自荐，诗为风雨聊一开。  
老夫呼前呼示了，死生脱帽倾怀抱。  
风雨横斜入会中，宾主淋漓俱醉倒。  
须臾风止雨亦休，主人送客凝双眸。  
葛天无怀不可状，但觉两耳风飕飕。  
匆匆便是中秋节，更与麴生潜地说。  
此夜宁容著杂宾，一尊只辨浇明月。  

葛天民　雨中郊外  
暖气先回宿草根，青青行可藉芳尊。  
耒须着意催花格，且为乾坤补烧痕。  

葛天民　元夕  
天街夜鼓彻云霄，一望星河影动摇。  
佳节无如元夕盛，老怀不似少年豪。  
红尘巷陌青丝鞚，明月楼台紫玉箫。  
谁料南坡招野叟，诗肩相对两峰高。  

葛天民　元夕  
元宵有月更无愁，已是新年第一筹。  
说与素娥从此去，只须依样做中秋。  

葛天民　元夕西陵桥观月  
年头半月雪漫漫，养就嫦娥玉一团。  
老子今宵奇绝处，西陵桥上独凭栏。  

葛天民　杂诗  
下竺山前打一遭，丁宁门子看溪桥。  
恐惊绕磵梅花落，莫遣行人语笑高。  

葛天民　赠眇目道人说相  
道人只具一只眼，觌面全提格外机。  
尘里神仙谁做得，归来试举问麻衣。  

葛天民　丈亭馆  
青山历历映江流，半是明州半越州。  
亭下寒潮亭上客，不知来往几时休。  

葛天民　正月二日  
小巷春阴独掩扉，峭寒著尽过冬衣。  
老来情绪无多子，禁得梅花似雪飞。  

葛天民　正月二十七雨中过苏堤  
一堤杨柳占春风，柳外群山细雨中。  
人苦未晴浑不到，只宜老眼看空濛。  

葛天民　正月十二日夜姚江  
断岸春风峭，江空夜雨清。  
萧疏蓬上点，仿佛叶间声。  
今日双眸冷，乾坤一棹轻。  
鬓从湖海白，谁识谢郎情。  

葛天民　仲春初二绝  
落梅如雪雨如麻，最怕春寒是杏花。  
病后不能涓滴饮，可怜芳信到贫家。  

葛天民　仲春初二绝  
初交二朋草蒙茸，邻里纷纷去折蓬。  
柳下闭门非懒出，苦无筋力趁儿童。  

葛天民　重访白右  
长安唯白石，与我最相关。  
每到难逢面，翻思懒下山，  
欲归愁路远，小往待君还。  
尽日看幽桂，无人似我闲。  

葛天民　竹  
此君别后稍添丁，留得清风镇户庭。  
老鬓不禁霜点缀，旧邻多似树凋零。  
一竿带雪进垂钓，数亩连苔书掩扃。  
此话有谁堪委似，几回无语向青青。  

葛天民　竺涧梅  
龙脊桥边鹤膝幽，一枝斜亚水横流。  
自从识破胡笳曲，吹彻黄昏不解愁。  

葛天民　醉书酒肆  
碧床酒盎香拍浮，吴姬粉醉不识愁。  
黄金手挥博歌头，夜半春回杨柳楼。  

葛逸　虎丘呈元机上人  
楼观倚云端，烟收陆海宽。  
苍崖留剑迹，古木见龙蟠。  
石径青苔滑，霜林木叶乾。  
凭栏千里豁，爽气逼人寒。  

葛寅炎　题三易备遗  
谁凿混沌窍，龙马出澄渊。  
笃生羲文圣，立极先后天。  
三三羑所演，两两山之连。  
不假人安排，自有天浑全。  
咸阳烈焰起，斯文独不烟。  
中更九师斸，惨于秦火然。  
言湮道随裂，尔来千馀年。  
皇乎钜宋兴，奎聚五珠联。  
天子图出地，复钟二钜贤。  
门外俨立雪，窝中闲弄丸。  
数加一倍法，书得七分传。  
文后不为后，羲先不为先。  
呜呼天中易，锁簧透黄轩。  
厥数则用六，是为归藏焉。  
观象历可纪，聆凤律相宣。  
芸芸茁九地，终至硕果坚。  
薛野鴆未乳，鼎湖龙已仙。  
敦哉司徒氏，而把五教权。  
滔滔祚其海，始达溜涓涓。  
韬光夏台出，拨乱南巢迁。  
执中亦建中，道体无些偏。  
义礼两夹持，以此裕我昆。  
姓别取诸子，世号遽以千。  
甲庚至丁乙，天潢衍庆源。  
不幸辛也虐，竟以甲子颠。  
牝晨艳方煽，太白旗已竿。  
衣宝炎炎里，道器俱无存。  
仁哉尔王子，独抱祭器奔。  
想偕此书抱，器完道亦完。  
有客皓其马，归作周之藩。  
俾食豫土毛，一发千钧绵。  
不然之宋叟，胡此得坤乾。  
我知苍苍者，寄道于不言。  
孔也商之人，宋也商之孙。  
茫茫宇宙阔，斯道萃一门。  
粤从两楹梦，寥寥绝韦编。  
浅者胶于卜，深者痼于玄。  
固哉房直日，诞矣雄入泉。  
八工亮图法，百贾庄肆钱。  
皮毛太初历，糟粕一行禅。  
天窗两呼吸，谁契希夷眠。  
极根一动静，谁悟溓翁圈。  
郡程又尘土，河洛空奫涟。  
翕固张之的，晦乃彰之根。  
节彼雁南荡，气复合真元。  
攒青华盖卓，湛碧芙蕖妍。  
石乳腻昏雨，玉红绚朝暾。  
孕此古心子，通身太极浑。  
香如梅月嚥，朱浥花露研。  
吉凶扣灵蔡，消长听啼鹃。  
寂虑那三画，游神这一环。  
六十六十四，甲甲卦卦圆。  
仰接先天后，俯超后天前。  
中天此中兴，亚康节伊川。  

耕吴　村庄即事  
菊过重阳尚吐香，晚秋风景属村庄。  
日羹野菜同妻饭，时傅邻簄对客觞。  
霜后树枝多老丑，雨馀山色半微茫。  
近来少入城中去，为爱闲居滋味长。  

耕吴　蛩  
九夏蜩螗不可听，秋风才动便无声。  
一襟月露丘园里，却胜趋炎作队鸣。  

耕吴　隐居  
得失雨忘机，何心问是非。  
难求斩马剑，且守钓鱼矶。  
鹤瘦添新料，儿寒补旧衣。  
诗成兴飘逸，天外片云飞。  

耿秉　换崔舍人  
足蹑修门甫十年，惟余篇翰富流传。  
横经趣得陈编外，草制雄夸落笔先。  
争美冰衔尘不染，忍观华□□随迁。  
忠输丹扆箴犹在，一鉴云亡共黯然。  

耿南仲　和邓慎思初入试院  
昭回云汉九天横，冠带彬彬尽俊英。  
梁国有珠光照乘，赵人怀璧价连城。  
道山邃处分群彦，文律持来考正声。  
秋晚定知谁入彀，叔通还进鲁诸生。  

耿南仲　和邓慎思秋日同文馆诗三首  
槐市任花黄，赓歌且陃场。  
醒心流水曲，警耳白云章。  
冷竹枝枝翠，芳兰叶叶香。  
满前皆俊彦，何但有三康。  

耿南仲　和邓慎思秋日同文馆诗三首  
诏合连催发，英髦一日齐。  
周瑜醇似酒，崔远爽於梨。  
高馆清无梦，寒灯坐赋题。  
还同宿山驿，风雨闭重闺。  

耿南仲　和邓慎思秋日同文馆诗三首  
翠幕春云合，场登看舞鸡。  
冥搜人不到，惊盼日沉西。  
懵学悉精鉴，英材喜巨题。  
何人当首先，双觡起蛍泥。  

耿南仲　和邓慎思诗呈同院诸公三首  
秋日同文馆，閒无一事依。  
斗羊谁得隽，倦鸟客思归。  
寝处还相向，过从不患稀。  
何当有星聚，谁为问璇玑。  

耿南仲　和邓慎思诗呈同院诸公三首  
秋日同文馆，褎然观国光。  
泗滨何限磬，岱麓易求梁。  
剑气频冲斗，锥锋定出囊。  
於余惭拙匠，操尺预量长。  

耿南仲　和邓慎思诗呈同院诸公三首  
秋日同文馆，新闵逐雨回。  
棘垣婴吏局，蕙帐忆山隈。  
射为巧狙发，田因文豹来。  
西城随分锁，夫我室多才。  

耿南仲　和邓慎思同舍问及故山景物用钟字韵诗以答  
草庐高卧对千峰，白眼能顾万钟。  
仄席不因天子诏，藏诗未许世人逢。  
轮子年社稷勋如立，归老烟霞志会从。  
五柳一松应好在，月明空自结阴浓。  

耿南仲　和邓慎思未试即事难书率用秋日同文馆为首句三首  
败叶扫还飞，秋容肃粉闱。  
青钱如已选，白璧会须归。  
燕坐书横案，孤吟月满衣。  
还同潘散骑，鱼鸟性都违。  

耿南仲　和邓慎思未试即事难书率用秋日同文馆为首句三首  
大轴累千箱，凫中见鹤长。  
静临窗几读，爽入肺肝凉。  
夸咤争求胜，疲劳忽自忘。  
由来京邑贡，正合冠多方。  

耿南仲　和邓慎思未试即事难书率用秋日同文馆为首句三首  
蔼蔼儒冠至，恢恢贤路开。  
才须金鉴别，人自玉山来。  
谢客书千卷，嵇康酒一杯。  
如君富术业，当与雉为媒。  

耿南仲　和邓慎思重九考罢试卷书呈同院诸公  
贡珍已选茂良充，犹被拘縻类缚钟。  
渌酒强陪高馆饮，黄花不似故雷逢。  
棋枰苦战挑灯坐，藓壁閒提捧砚从。  
风叶满庭秋索寞，更筹向尽睡方浓。  

耿南仲　和余樗年试院即事呈诸公  
重门键錀阻山河，顾有良朋不厌过。  
唾落如珠倾巨斛，袂挥成幕散轻罗。  
惭分处士吹竽俸，谩学东人掩鼻歌。  
笑语哄堂俄又夜，客愁还奈我曹何。  

耿南仲　题丹灶四首  
穉川初隐地，山邃枕如城。  
宝鼎丹何在，云衣骨亦轻。  

耿南仲　题丹灶四首  
金鼎交龙虎。当年想闭扃。  
一丸丹既就，五色土犹灵。  

耿南仲　题丹灶四首  
始知勾漏地，犹胜步兵营，  
往躅今谁继，游人空慕名。  

耿南仲　题丹灶四首  
过客空寻访，飞仙已杳冥。  
他山多可买，归去读黄庭。  

耿南仲　延祥寺  
罗浮仙客隐，准拟访丹台。  
为国身将老，逢山眼倍开。  
月依松上过，风自竹间来。  
僧欲延清话，茶香屡拨灰。  

耿仙芝　句  
浅水短芜调马地，淡云微雨养花天。  

耿閏　西楼  
西楼一曲旧笙歌，千古当楼面翠峨。  
花发残香径雨，月生月落洞庭波。  
地雄鼓角秋声壮，天迥阑干夕照多。  
四百年来逢妙手，要看风物似元和。  

耿閏　用功成韵赋外舅短项翁  
君不见王绩非狂生，笔墨雪尽惟酒经。  
又不见志和非漫尉，江湖醉咏渔歌耳。  
文章得失两梦事，一醉从渠俱不理。  
人间自有行秘书，此翁聊为山泽儒。  
平生斟酌自饱满，宁复有欠宁有馀。  
可怜蹒跚挽不前，属车岂识从甘泉。  
不矜万卷腹空洞，渴梦只恐东溟乾。  
莫疑此翁拘器穷，此翁有用非哑钟。  
浊醪作贤清作圣，翁不异味同其空。  
我方畏缩立下风，伸颈一笑短项逢。  
脱冠与翁共醉倒，从人笑此两秃翁。  

耿閏　用彦平韵赋石外舅短项翁  
人生何地逃奇耦，白发转头成宿莽。  
百年同尽草一丘，谁见乘槎上牛斗。  
不如醉倒三万场。何必龙山岁重九。  
先生元是古达人，身外所忻惟有酒。  
石交自得短项翁，燕颔鸢肩非我友。  
迩来带眼宽绿筠，结喉不造鸳鹭群。  
十年孛窣墙下尘，仰面讵识高昆仑。  
先生取人略形貌，翁获展尽终不浑。  
我欲挽翁归翠微，手栽杞菊如天随。  
愿翁醉客莫嫌扰，买山政赋淮南小。  

肱禅师　题雁荡龙鼻水  
雨足云收得暂閒，谩将头角寄空山。  
鼻端一滴无多子，引得人人到此闻。  

龚炳　闲咏  
年逾八袠雪蒙头，时对亲朋话旧游。  
万事无心闲日月，一杯有味小公侯。  
痴儿粗尔逃讥议，家训从来戒刻掊。  
世道渐艰宜勇退，为吾及早理松楸。  

龚伯玙　题九仙宫  
桃花流水隔人间，千古高风不可攀。  
绿树阴中孤鹤宿，碧潭深处九龙蟠。  
雨馀芝术香丹室，夜半风云绕石坛。  
富贵由来天有命，何劳清梦到邯郸。  

龚大明　和鹤林吴泳题艮泓轩  
知与坡仙有宿盟，来贤岩畔旧经行。  
节同老柏岁寒操，心契焦桐太古声。  
云出九峰龙起蛰，风清五夜鹤传鸣。  
须公一柱擎天力，妙斡洪钧大发生。  

龚大明　南湖  
梅霖初歇水平湖，湖上青山展画图。  
更著楼台相掩映，风流端不减西湖。  

龚大明　山居  
山居好，山居好，  
鹤唳猿啼饯昏晓。碧窗柏子炷炉香，  
趺坐蒲团诵黄老。  

龚大明　山居  
山居好，山居好，  
门对青山水环绕。一榻烟霞梦寐清，  
我以不贪为至宝。  

龚大明　山居  
山居好，山居好，  
竹杖芒鞋恣幽讨。坐分苔石树阴凉，  
闲数落花听啼鸟。  

龚大明　山居  
山居好，山居好，  
斸月锄云种瑶草。泠泠碧涧响寒泉，  
蔌蔌落花风自扫。  

龚大明　赠道友雪崖朱先生  
清高绝，雪崖翁，  
向上元机顿观通。金鼎有丹成九转，  
凝然宴坐白云中。  

龚大明　赠道友怡云潘先生  
九转工夫真妙绝，丹炉进火徐徐热。  
离龙坎虎自归降，姹女婴儿共欢悦。  
天机密运造元微，精采神光迥然别。  
枝头结果有时红，骖鸾跨鹤神仙列。  

龚鼎臣　句  
家经武夷住，事与会稽邻。  

龚复　题韩干马  
奚官小臣职奚为，马饥则秣渴饮之。  
龙媒八尺千里姿，雪花被身云陆离。  
洼之异种来天池，乘与重惜间驱驰。  
河清海晏无盘嬉，壮士老死不得骑。  
御柳春深白日迟，寒甽净汲冰花漪。  
目光注电吻沫脂，振迅欲掣青络丝。  
奚官小臣谨厥司，犹恐若后呵谴施。  
不必前身作马通马语，人心物性在善推。  
呜呼奚官小臣身贱卑，马不如人愚亦知。  
奈何为人牧，重爵厚禄不卹民渴饥。  
{皴皮换刂}刮膏血剔肉肌，坐令沟壑转老羸。  
今之龚黄卓鲁谁，云林藂社时所师，  
为出马图陈诗为。  

龚桂馨　题桃花源  
碧树花开醉晚春，灵槎几度泛天津。  
可怜太守仙缘薄，不是衣冠不属秦。  

龚潗　剑池桥梁久就倾圮方太沾公刊石伐木以递汲且并陈楼悉改旧观  
涓涓剑池泉，削崖出石乳。  
流传岁千百，评列品三五。  
舆梁见河时，楼与姓俱古。  
坐令丘壑观，凛作岩墙惧。  
沾公大勇猛，咄嗟见未觛。  
欹倾变略彴，岞崿移朽腐。  
连筒称深汲，惠泽遍下土。  
幽寻稳登眺，清意逼肺腑。  
何须铁作限，只尔天可补。  
传闻桥下云，已作前山雨。  

龚开　儿子咸画雁老人作江天仍作诗命咸书卷上  
朔方六月犹有雪，江南十月冰未结。  
雁门一夜起夜风，飞到江南未八月。  
江南处处多稻粱，景物何独为潇湘。  
沙汀月暗渔火起，警奴一夜空荒忙。  
休言汝肉不登俎，全身已被家儿取。  
犹幸先生有爱心，放汝长江得容与。  

龚开　高马小儿图  
华驄料肥九分膘，童子身长五尺饶。  
青丝鞚短金勒紧，春风去去人马骁。  
莫作寻常厮养看，沙陀义儿皆好汉。  
此儿此马俱可怜，马方三齿儿未冠。  
天真烂漫好容仪，楚楚衣装无不宜。  
岂比五陵年少辈，胭脂坡下斗轻肥。  
四海风尘虽已息，人才自少当爱惜。  
如此小儿如此马，它日应须万人敌。  
老夫出无驴可骑，乃有此马骑此儿。  
呼儿回头为小驻，停鞭听我新吟新。  
儿不回头马行疾，老夫对这空啧啧。  

龚开　黑马图  
八尺龙媒出墨池，昆仑月窟等闲驰。  
幽州侠客夜骑去，行过阴山鬼不知。  

龚开　陆右丞君实挽诗  
立事宁将败事论，在边难与在朝分。  
从来大地为沧海，可得孤臣抱幼君。  
南北一家今又见，乾坤再造古曾闻。  
他年自有春秋笔，不比田横祭墓文。  

龚开　陆右丞君实挽诗  
数关天地人何预，分在君臣礼可无。  
周粟如山夷叔馁，史书犹日臼婴诬。  
旧邦新命方开化，公法私情本不渝。  
忠义未须论彼此，后先崇长是昌图。  

龚开　仆为虚谷先生作玉豹马先生有时见酬极笔势之驰骋乃以此诗报谢  
南山有雄豹，隐雾成变化。  
奇姿惊世人，毛物亦增价。  
天上房星浥瑞光，孕成白马而黑章。  
为谁容易来中国，风雪天山道路长。  
头为王，欲得方。  
目为相，欲得明。  
脊为将军欲得强，腹为城郭欲得张。  
绝怜此马皆具足，十五肋中包肾肠。  
嗟予老去有马癖，岂但障泥知爱惜。  
千金市骏已无人，秃笔松煤聊自得。  
君侯昔如汗血驹，名场万马曾先驱。  
山林钟鼎今何有，岁晚江湖托著书。  
白云未信仙乡远，黄发鬺鬺健有余。  
饮酒百川犹一吸，吟诗何嫌万夫敌。  
我持此马将安归，投之君侯如献璧。  
君侯作诗凛驰鹜，八荒满盈动雷雨。  
定知此马知此意，独欠老奚通马语。  
曹将军，杜工部，  
各有一心存万古。其传非画亦非诗，  
要在我辈之襟期，君侯君侯知不知。  

龚开　瘦马图  
一从云雾降天关，空尽先朝十二闲。  
今日有谁怜瘦骨，夕阳沙岸影如山。  

龚开　宋江三十六赞  
不假称王，而呼保义。  
岂若狂卓，专犯忌讳。  

龚开　宋江三十六赞  
古人用智，义国安民。  
惜哉所予，酒色粗人。  

龚开　宋江三十六赞  
白玉麒麟，见之可爱。  
风尘大行，皮毛终坏。  

龚开　宋江三十六赞  
大刀关胜，岂云长孙。  
云长义勇，汝其后昆。  

龚开　宋江三十六赞  
地下阎罗，追魂摄魄。  
今其活矣，名喝太伯。  

龚开　宋江三十六赞  
将军下短，贵称侯王。  
汝岂非夫，腿尺八长。  

龚开　宋江三十六赞  
箭以羽行，破敌无颇。  
七札难穿，如游斜何。  

龚开　宋江三十六赞  
平康巷陌，岂知汝名。  
大行春色，有一丈青。  

龚开　宋江三十六赞  
尉迟壮士，以病自名。  
端能去病，国或可成。  

龚开　宋江三十六赞  
雪浪如山，汝能白跳。  
愿随忠魂，来驾怒潮。  

龚开　宋江三十六赞  
大行好流，三十有六。  
无此火儿，其数不足。  

龚开　宋江三十六赞  
灌口少年，短命何益。  
曷不监之，清源庙食。  

龚开　宋江三十六赞  
有飞飞儿，出家尤好。  
与尔同袍，佛也被恼。  

龚开　宋江三十六赞  
汝优婆塞，五戒在身。  
酒色财气，更要杀人。  

龚开　宋江三十六赞  
尉迟彦章，去来一身。  
长鞭铁铸，汝岂其人。  

龚开　宋江三十六赞  
乖龙混江，射之即济。  
武皇雄争，自惜神臂。  

龚开　宋江三十六赞  
龙数肖九，汝有九文。  
盖从东皇，驾五色云。  

龚开　宋江三十六赞  
中心慕汉，夺马而归。  
汝能慕广，何忧数奇。  

龚开　宋江三十六赞  
霹历有火，摧山破岳。  
天心无妄，汝孽自作。  

龚开　宋江三十六赞  
风有大小，不辨雌雄。  
山谷之中，遇尔亦凶。  

龚开　宋江三十六赞  
风有大小，黑恶则惧。  
一噫之微，香满太虚。  

龚开　宋江三十六赞  
飞而食肉，有此雄奇。  
生人玉关，岂伤令姿。  

龚开　宋江三十六赞  
不疾而速，故神无方。  
汝行何之，敢离大行。  

龚开　宋江三十六赞  
行军出师，其锋必先。  
汝勿锐进，天兵在前。  

龚开　宋江三十六赞  
东家之西，即西家东。  
汝虽待立，何有吾宫。  

龚开　宋江三十六赞  
圣人治世，四灵在郊。  
汝兽何名，走旷劳劳。  

龚开　宋江三十六赞  
关索之雄，超之亦贤。  
能持义勇，自命何全。  

龚开　宋江三十六赞  
昔樊将军，鸿门直撞。  
斗酒肉肩，其言甚壮。  

龚开　宋江三十六赞  
左啮右噬，其毒可畏。  
逢阴德人，杖之亦斃。  

龚开　宋江三十六赞  
长髯郁然，美哉丰姿。  
忍使尺宅，而见愁眉。  

龚开　宋江三十六赞  
出没太行，茫无畔岸。  
虽没遮拦，难离火伴。  

龚开　宋江三十六赞  
石秀拼命，志在金宝。  
大似河魨，腹果一饱。  

龚开　宋江三十六赞  
医师用蝎，其体贵全。  
反其常性，雷公汝嫌。  

龚开　宋江三十六赞  
毗沙天人，证紫金躯。  
顽铁铸汝，亦出洪炉。  

龚开　宋江三十六赞  
金不可辱，亦忌在秽。  
盖铸长殳，羽林是卫。  

龚开　宋江三十六赞  
鸷禽雄长，惟鵰最狡。  
毋扑天飞，封狐在草。  

龚开　题昭陵什伐赤马图  
赤骥驼僧去玉关，换他白马载经□。  
谁怜什伐飞龙子，赢得金创卧帝闲。  

龚开　题赵鸥波高士图  
雪气侵人卧欲僵，苦劳明府到藜床。  
主宾问答皆情语，何用閒名入荐章。  

龚开　题中山出游图  
髯君家本住中山，驾言出游安所适。  
谓为小猎无鹰犬，以为意行有家室。  
阿妹韶容见靓妆，五色舉脂最宜黑。  
道逢驿舍须少憩，古屋无人供酒食。  
赤帻乌衫固可烹，美人清血终难得。  
不如归饮中山酿，一醉三年万缘息。  
却愁有物觑高明，八姨豪买他人宅。  
待得君醒为扫除，马嵬金驮去无迹。  

龚开　题自写苏黄像  
海风吹发如短蓬，精魄弄成秃鬓翁。  
归来已觉阳羡邻里喜，不似雪堂概江空。  
六年岁月幪尊中。何况如今一螺墨，  
安能及公目如初生犊。细观此画尤崛奇，  
两观巉岩无剩肉。百年光景春梦婆，  
人閒遂少天上多。一炷清香留永日，  
柰此堂堂不语何。譬如宝鼎沦洄水，  
万夫之力那能起。后来博古彼谁子，  
犹写雄深吞簠簋。不然岂徒有三足两耳□□，  
天地中閒泣神鬼。□□人之龙，  
文之虎，人言海内四学士，  
又云苏门之六子。洪崖肩高万丈余，  
谈笑拍摩何轩渠。当为谁作前者王，  
当为谁作前者王，当为谁作后者卢。  
诗到圣时不读书，高处岂独煮汤坐团蒲。  
岂非迢迢百世下，好事亦写苏黄图。  
又非中郎虎贲之有身，又非叔敖身后之□死。  
典刑摩诘劣少须，一丈精神三尺素，  
光芒射人数百步。布袍便是山谷褐，  
可能其中有菜肚。  

龚开　一字至七字观周曾秋塘图有作  
秋，秋。  
潇洒，清幽。  
人静处，水边头。  
波纹细细，风色飕飕。  
鸥鹭情相狎，凫鹥乐自由。  
痚苇败荷池沼，白苹红蓼汀洲。  
几竿渔钓去已尽，一段晚云寒不收。  

龚开　自题山水卷  
谷口长松涧底藤，石桥山路晚登登。  
囊琴斗酒来何暮，空负寒斋昨夜镫。  

龚茂良　灵源庵  
迟回不忍去，复作抱衾留。  
断续云间雨，萧骚木末秋。  
劳生那有此，渐老欲相投。  
最爱千山暑，钟鸣处处幽。  

龚茂良　木兰陂  
木兰春涨与江能，日日江潮送晓风。  
此水还应接鄞水，为谁流下海门东。  

龚茂良　诗一首  
千章古木转头空，去与人间作栋隆。  
未必真能庇寒士，不如留此贮清风。  

龚茂良　题惠来驿  
十里平畴际远山，上膏未动觉牛闲。  
行人多谢晴相送，只恐妨农雨大悭。  

龚茂良　题惠来驿  
晴云当午争挥扇，晓雾生寒又着绵。  
此是岭南春气候，日中长有四时天。  

龚茂良　幽化院  
昼寝招提最上头，饥禽亡赖故喧啾。  
岭云西去欲成暮，山雨北来浑似秋。  
婉娩如今真是梦，经从似旧绝堪愁。  
昔年陈迹鸡窗下，日落钟鸣山更幽。  

龚孟夔　送孟和卿平阳寻母  
杜羔念母心最苦，岂意一朝逢泽潞。  
母惊儿貌似乃翁，儿抱母啼泪如雨。  
五十孺慕朱寿昌，刺血写经毛发苍。  
间关同州晚相见，迎侍亲舆归故乡。  
人生百年一弹指，母恩未报情曷已。  
团坘尊前舞彩衣，大胜世间朱与紫。  
子行万里涉风沙，誓不见母不还家。  
儿今发落母应老，道旁看者还咨嗟。  
临川孟氏号雍睦，家世来此澶渊族。  
婆娑老慕紫荆花，料想春风依旧绿。  

龚明之　期颐堂  
投老归来万事休，北窗一枕足清幽。  
虽然不得行胸臆，幸喜身无千岁忧。  

龚明之　期颐堂  
少年已自乐杯觞，种秫安排老醉乡。  
试问几回供酒事，真成三万六千场。  

龚明之　期颐堂  
百事如今与世违，十花一木谩儿嬉。  
莫欺兀兀痴顽老，曾睹升平元佐时。  

龚明之　期颐堂  
不服丹砂不茹芝，老来四体未全衰。  
有人问我期颐法，一味胸中爱坦夷。  

龚明之　芝华亭  
谁道休祥系上穹，民心元自与天通。  
政平讼理为真瑞，何必金芝产梵宫。  

龚日章　次林千之赠水帘洞黄秀才韵  
攀萝访山扉，极目穷海表。  
峰疑庐山高，岩若盘谷杳。  
药臼历穷凹，石楼迫天小。  
水帘云顶飞，丹叶天涯渺。  
古峒匝蝴蝶，闲庭喧百鸟。  
诵声杂石溜，炊烟出林杪。  
藜烛虽未辉，翠屏自环绕。  
内乐屏纷华，天机蔑膠扰。  
虀监比膏梁，所得孰多少。  
会须携竹炉，一鸣听鸡晓。  

龚相　句  
夜半微雨湿，凌晨春草长。  

龚相　濡须坞  
东北安危限两关，迅流一去几时还。  
凄凉千古干戈地，春水方生鸥自閒。  

龚相　学诗  
学诗浑似学参禅，悟了方知岁是年。  
点铁成金犹是妄，高山流水自依然。  

龚相　学诗  
学诗浑似学参禅，语可安排意莫传。  
会意即超声律界，不须练石补青天。  

龚相　学诗  
学诗浑似学参禅，几许搜肠觅句联。  
欲识少陵奇绝处，初无言句与人传。  

龚颐正　陈山龙君祠迎享送神曲  
海波渊沦兮海山巃嵷，其下潜通兮君之宫。  
时思其母兮来舂容，菖叶生兮杏蕂融。  
君之来兮雷隆隆，雨我田兮秋苖苖，  
我之怀兮无初终。  

龚颐正　陈山龙君祠迎享送神曲  
君祝驾兮芬阳斯陈，鼓钟广享兮列鼎重茵。  
君之宫兮屯云，蕙肴蒸兮芬芬。  
我黍我稌兮抑亦荐其萍芹，君明其衷兮无吐芳新。  

龚颐正　陈山龙君祠迎享送神曲  
吹洞箫兮望极浦，君之归云在下土。  
十风兮五雨，佑我海邦兮污莱斥卤。  
君不来兮使吾心苦，千秋万岁兮为民所怙。  

龚颐正　泰伯庙迎享送神辞三章  
翼翼兮新宫，兰櫋兮枅桂，  
气总总兮高灵下队。君视入弦兮昔何殊于弃屣，  
今复何有兮一席之壝。惠我吴人兮曷日以弭。  
吁嗟君来兮我心则喜，君来不来兮我忘食事。  

龚颐正　泰伯庙迎享送神辞三章  
登歌兮堂上屡舞兮堂下。君来享兮清酤，  
溪毛陆离兮筐筥。莼鲫芳鲜兮亦有肥羜，  
君不来兮使我心苦。  

龚颐正　泰伯庙迎享送神辞三章  
车兮载旃，舟兮扬帆，  
鼓咽咽兮君当还。君肯来兮尚盘桓，  
我心茕茕兮其无端，君不我留兮下土嚣烦。  
福我吴人兮无疾患，千秋万岁兮歌至德以何言。  

龚颖　次韵赠西谓之  
胆怯何由戴铁冠，只缘昭代奖孤寒。  
曲肱未遂违前志，直指无闻是旷官。  
三署每传朝客说，五溪闲凭郡楼看。  
祝君早得文场隽，况值天阶正舞干。  

龚准　题天庆观碧玉堂  
清晓叩玄关，忧时鬓已斑。  
何如闲道士，隔竹看君山。  

龚宗元　捣砧词  
星河耿耿寒烟浮，白龙衔月临霜楼。  
谁家砧弄细腰杵，一声捣破江城秋。  
双桐老翠堕金井，高低冷逐西风紧。  
静如秋籁暗穿云，天半惊鸿断斜影。  
哀音散落愁人耳，何处离情先唤起。  
长信宫中叶满阶，洞庭湖上波平水。  
万里征夫眠未成，摇风捣月何丁丁。  
楚关秦岭有归客，一枕夜长无限情。  

龚宗元　六月吟  
曦轮猎野枯杉松，火焚泰华云如峰。  
天地炉中赤烟起，江湖煦沫烹鱼龙。  
生狞渴兽唇焦断，峻翮无声落晴汉。  
饥民逃生不逃热，血迸背皮流若汗。  
玉宇清宫彻罗绮，渴嚼冰壶森贝齿。  
炎风隔断真珠帘，池口金龙吐寒水。  
象床珍簟凝流波，琼楼待月微酣歌。  
王孙昼夜纵娱乐，不知苦热还如何。  

龚宗元　送陈君子之四明  
短亭祖帐接平川，柳拂回波击画船。  
渐向落晖分绣袖，忍听离曲怨鵾弦。  
云连稽岭应怀古，路近花源好访仙。  
那更凭高望天际，江堤烟重草绵绵。  

龚宗元　夜宴  
兔魄侵阶夜三刻，蜀锦堆香花院窄。  
风动帘旌玳瑁寒，露垂虫纲珍珠白。  
美人匝席罗弦管，绮幄云屏炉麝暖。  
只恐金壶漏水空，不怕鸾觞琥珀满。  
劝君莫负秉烛游，曾见古人伤昼短。  

龚宗元　赠处士林逋  
高蹈遗尘蜕，含华傲素园。  
璜溪频下钓，惠帐不惊猿。  
养浩时清啸，忘机只寓言。  
几回生蝶翅，明月在西轩。  

巩丰　哀吕东莱  
呜呼吕夫子，天姿素飆昂。  
文献绍家学，刻意稽虞唐。  
看书如月，洞照所未详。  
云雾养豹质，彝尊瑑龙章。  
椎锋裹头岁，蹑足游四方。  
取友凌晨楚越，笃志日自强。  
著眼嚣尘上，口不挂否藏。  
坚车遵大路，双辔多王良。  
笔阵万人敌，严严亚夫营。  
既壮道愈焯，维斗揭太常。  
朝路阅时变，有意夫明昌。  
呜呼命非耶，一病俄殂丧。  
百年能几见，痛在予衷肠。  
恭惟经济学，日就而月将。  
便便五经笥，笑视古锦囊。  
订史参理乱，一一堪施行。  
圣伏道绝塞，繄我为发明。  
无心著师说，独逊时辈声。  
盘礴九云梦，胸次莫与京。  
炉烟对姬孔，脱落翰墨场。  
耳目所纂辑，如春之发生。  
退然避时誉，敛衽不肯当。  
居忧寄萧寺，举俗载其名。  
户外履常满，摄齐愿升堂。  
树阴敷昼户，静对书一床。  
是中亦何有，乃独不可量。  
吾则不尔拒，岁寒永相望。  
嗟丰幼甚愚，圣读初滥觞。  
先生与之进，闻见昔未尝。  
抠衣莫我旧，岁签今几更。  
山林有陈迹，尚想曳杖声。  
精衷无渝泐，气序有翕张。  
俯仰十数载，淹留竟奚成。  
群趋竞场屋，意气无激扬。  
荏苒去函丈，有愧弟子行。  
册府罗鹭羽，寻拜尚收郎。  
明堂资众木，待公举修梁。  
丰时游庠序，门墙迩康庄。  
偕我二三子，振袂时骞翔。  
黄尘乌帽底，自觉神观清。  
每伺趋局暇，进揖班马香。  
先生为酬酢，讲贯忘暄凉。  
于时萃英髦，王路均且平。  
苏醒忧国病，斟酌鉴古情。  
门外有过辙，颇怪来往并。  
再岁感末疾，长江理归航。  
江滨多送客，飞盖惊凫鷌。  
走实厌众味，食鱼必河鲂。  
岂其嗜野蔌，而置稌与秔。  
敬愿持此心，不厌道阻长。  
及归供洒扫，药饵常待旁。  
庶几秉一炬，上接星宿芒。  
师门谢宾客，童穉亦叹惊。  
唯有旧学徒，尚俾承余光。  
神闲造冲邈，气定绝慨慷。  
啸傲羲皇上，税驾无何乡。  
今岁二月中，丰入须女城。  
床下拜庞老，城隅有幽坊。  
维时春气和，天宇新霁晴。  
先生呼我俱，缓步临前楹。  
露菊擢翠羽，风篁韵繁筝。  
昼坐欣至夕，话尽一再更。  
诲言皆砭石，易知复难忘。  
委曲到肝鬲，如啜黄昏汤。  
出门九徘徊，三复心遑遑。  
提撕不予弃，感切涕泗横。  
先世有遗书，故墟有山房。  
尚冀疾有间，挈领提其纲。  
敢以学为嬉，坐使素业荒。  
誓当服明训，为衣不为裳。  
笔著将脱稿，后生有宪章。  
家传人诵之，岂但师张程。  
研精固有造，栖迟讵无成。  
呜呼寝门恸，兹祸谁使令。  
天高不可诉，仰视空茫茫。  
枯琴在东壁，遗履陈西厢。  
未续千古泪，桂魄三阙盈。  
慨昔身健日，浮言多谤作。  
黄钟自疏越，郑卫徒铮铮。  
事定盖棺了，玄黄閟青箱。  
堂堂那复见，薄奠摅寸诚。  
斯文倘有继，师道其张皇。  

巩丰　晨征  
静观群动亦劳哉，岂独吾为旅食催。  
鸡唱未圆天已晓，蛙鸣初散雨还来。  
清和入序殊无暑，小满先时政有雷。  
酒贱茶饶新而熟，不妨乘兴且徘徊。  

巩丰　炊熟日有怆松楸  
小楼吹断玉笙哀，春半余寒去复来。  
五岁不浇坟上土，望江心折刺桐开。  

巩丰　翠蛟亭泉出天柱之趾将至洞霄门数折下坠方春盛时如蛟饮涧亭当木石  
木石相因依，妙处在得水。  
遇其相合时，涧蹙水多止。  
巍巍天柱峰，双洞空无底。  
怪石抱川回，灌木参天起。  
青蛟走玉骨，玄脉贯石髓。  
屈折暂得伸，掀舞如掉尾。  
亭成自何年，不陋亦不侈。  
秋深泉少缩，亭影照清泚。  
忽遇水飞流，亭在银涛里。  
愁蛟卷亭去，相距不盈咫。  
一落坠两豥，力竭势方已。  
终疑入江湖，赴海日千里。  
昨夜山雨豪，梧竹尽风靡。  
轰雷与石斗，蛟怒几欲死。  
吾亭方宴然，清晓见窗几。  
因携一樽来，与客相料理。  
剩拟画将归，题诗却留此。  

巩丰　翠微亭  
行迹年来到处希，独於岩壑有深期。  
鹅溪道士能相属，请和空山木落诗。  

巩丰　大孤  
大孤小孤在保许，大矶小矶忽当浦。  
颠风吹浪未肯停，厌听萧萧打篷雨。  
今春积雪深复深，烂银犹照庐山阴。  
狐裘欲脱未可脱，蚁醲当斟谁与斟。  
晚来潮面乌如石，遥看知是长鱼脊。  
篙下且下铁貍奴，更与风波斗今夕。  

巩丰　洞霄即事  
积藓青逾一寸痕，山灵守护几千春。  
长藤横系岩边木，何日重来挂葛巾。  

巩丰　二虫吟  
鲲鹏至大兮，形载于庄周逍遥之篇，  
蟋蟀至小兮，名托于周公七月之雅。  
一则变化徙天池，一则悲鸣入床下。  
周公作诗陈艰难，琐悄如与妇子言。  
天经地续发真藻，特驱小物归毫端。  
鹏大无论世无有，挥斥八极隘宇宙。  
世人有眼不见鹏，直赖庄周为不朽。  
当年蟋蟀吟秋时，秦家宫殿隋家墀。  
鹏飞虽占九万里，得地稳密谁如伊。  
大鹏击水翔寥漠，蟋蟀逢春死篱落。  
二虫得失何厚薄，天晴日午槐花落。  

巩丰　海棠  
衔子来东海，仙巢有凤雏。  
华开新棣萼，莟结涉茱萸。  
富贵天专与，娇柔韵不粗。  
轻盈飞燕赵，韵丽彩鸾吴。  
入谱虽千品，倾城但一株。  
雾藏云体魄，霜染雪肌肤。  
酒晕欺西子，冰姿笑藐姑。  
暖风唇破玉，寒雨泪凝珠。  
蝶喜穿油幙，蜂羞赋密租。  
叶如痚复密，香似有还无。  
净灌岷江锦，浓施禁国朱。  
欲眠须客去，佯醉索人扶。  
剑外空逢杜，黄州却遇苏。  
已多归绮绣，唯未入氍毹。  
金谷非佳妾，雕阴是丑奴。  
自珍红颊辅，应怪白髭须。  
照树呼银烛，浇丛命玉轳。  
有诗曾送别，无力为嘘枯。  
尤物空凡马，芳春过白驹。  
尚凭花藻鉴，摘句已成图。  

巩丰　寒夜  
瓦欲飞霜水欲冰，蒲团今夜有尘凝。  
炉寒閒取薪添火，窗暗时将烛助灯。  
久欲归田游宦客，未能忘肉在家僧。  
於书更觉心情懒，病眼愁看细字蝇。  

巩丰　湖岭下十里是为湆澹滩行者多至此舍舟  
急流方了又高冈，日永周旋未觉忙。  
壁上字多知店老，岭边松茂喜车凉。  
丛丛乱簊承欹石，帖帖新荷峦小塘。  
湆澹恶滩应笑我，为虞鱼腹犯羊肠。  

巩丰　句  
娇容自是难将息，也爱春晴也怕晴。  

巩丰　句  
檐端痚竹前生瘦，瓶里寒梅到死香。  

巩丰　离建  
旅中多得早朝晴，野润衣襟苦未清。  
时时数点雨犹落，隐隐一声雷不惊。  
山入夏来差觉老，花从春去久无情。  
长汀又涉来时路，麦陇桑村小问程。  

巩丰　送汤麟之秀才往汉东从徐省元教授学诗  
士游乡校间，如舟试津浦。  
所见小溪山，未见大岛屿。  
一旦远游学，如舟涉江湖。  
所见寝以广，变怪惊龙鱼。  
人生本自有丘壑，陋巷栖迟穷亦乐。  
何必三江暨五湖，始助胸中疆界拓。  
我言随寓耳目移，马迁所以游会稽。  
向令俯偻但京国，未必大放雄深词。  
君今濯秀双溪水，下语不凡真何喜。  
若使循为举子文。定自棘门儿戏耳。  
古为妙技如屠龙。不疗饥馁徒为工。  
不如高科取富贵。如一枣叶持鎝锋。  
挟册将游随子国，亲贤况是诸侯客。  
曾将好手冠南宫，行当阔步趋文石。  
奋飞欲往气莫降，蒹葭莽莽天雨霜。  
扬澜左蠡吞九泽，大孤小孤插长江。  
请停诗笔莫容易，大义联翩且周礼。  
路途千里负笈人，并以经涂相指似。  

巩丰　题阮孚墓  
千古高风挽不回，故山花落又花开。  
莫欺亭畔苍苍鲜，曾印高人屐齿来。  

巩丰　晚晴便有春意  
风正波平可进桡，水光山影暮相交。  
残阳欲去犹回首，一抹斜红曳竹梢。  

巩丰　为举子时所用方砚小童涤之误伤其左角  
巾箱砚子何处得，溪翁用作待鱼石。  
博时不费杖头钱，遂入余家掌文墨。  
父祖相传晚畀予，自幼相随真莫逆。  
七星象斗隐约明，一口如池方寸窄。  
忆曾携入对集英，仅毕春秋二三策。  
后来随宦落江湖，同上武昌题赤壁。  
定交首尾三十所，晏子狐裘虞老屐。  
村童唐突岂偶然，一角微伤真可惜。  
大禹圭玺犹缺残，因损不妨成友益。  
灵光一殿亦偶存，小物本来甘弃掷。  
赞经禆史则已多，论议失中天赐谪。  
敬追子产谢叔同，息黥补劓全吾璧。  

巩丰　晓起甘蔗洲  
晓起东风恶，晴岚忽变昏。  
船随山共走，雾与水相吞。  
钲鼓遥知寨，桑麻略辨村。  
雨来无准则，容易湿柴门。  

巩丰　雪汀见二鸥三鹊对立  
二鸥三鹊羽毛鲜，立在方沙更可怜。  
全似烂柯棋势里，白棋初让黑棋先。  

巩丰　夜雨晓起方觉  
夜雨鸣檐送五更，不惊高卧最多情。  
窗间细视花无恙，墙外随听屐有声。  
数把柔丝堤柳嫩，一奁方镜闸波清。  
出门眼界殊明洁，但觉春寒处处生。  

巩丰　迎晖亭  
我来将值日午时，千峰照耀碧玻璃。  
集贤村前俯列屋，宝林木石呈幽姿。  
人言可比双径雄，胜处乃在阿堵中。  
崇岗层嶂屹亭在，似约老眼来窥东。  
日出乌鸟飞，日入牛羊下。  
再游当与夸父期，不用山僧远迎迓。  

巩丰　咏豫章蕉叶素扇  
宝月乘鸾空复情，颇嫌携重爱携轻。  
犀皮赤柄终伤俗，细骨洪蕉竟入清。  
格调不殊蒲处士，工夫全藉楮先生。  
文饶空赋桐花凤，绚丽虚成画史名。  

巩丰　芋洋岭背闻雨声满山细听林上槁叶风过之相戛击而成音后先疏数中节  
日未出扶桑，云犹屯海岳。  
宛是欲雨时，朝阴凛岩壑。  
霜林乱叶多，荏苒乾未落。  
飒飒满空山，细听微雨作。  
一叶初自吟，万叶竞相谑。  
就彼最高枝，相摩应宫角。  
燥响欲相凭，风来能领略。  
须臾不闻风，但听雨索索。  
是雨亦无奇，如雨乃可乐。  
风停味静时，雨从何处著。  
霜野物声乾，终带尘土浊。  
篷音非出虚，瓢音太伤朴。  
得似此声清，潇洒过笙鹤。  
天籁者非耶，夔襄不能学。  

巩丰　中旬休日呈岩老  
近见东郊出土牛，烧灯已过又旬休。  
酸风鳞面慵开眼，细雨毛空怯上楼。  
百岁光阴真蚁穴，一年寒燠未鸿沟。  
偷闲文字聊遮眼，勋业悠悠且掉头。  

贡宗舒　题柳隐图  
垂杨过我屋头青，门对茅峰远世情。  
赢得行人闲着眼，却疑此处即渊明。  

勾令玄　敬礼瓦屋和尚塔偈  
大空无尽动马尘，玄步孤高物外人。  
日本国来寻彼岸，洞山林下过迷津。  
流流法乳谁无分，子子教知我最亲。  
一百六十三岁后，方於此塔葬全身。  

勾龙如渊　送孙太冲守怀安  
金沙春三月，桃李照城郭。  
石峡趚鲤鱼，时时醉宾幕。  

勾台符　句  
右执范贤袂，左拍薛昌肩，  
举头傲白日，长啸揭青天。  

勾台符　句  
无叶滋春色，有花开晚红。  

勾台符　句  
松门开碧嶂，五甽销清泉。  

勾台符　句  
胚浑凿开元精结，三十六峰排截巐。  

勾台符　句  
料得桓温登剑阁，便抛李势入岷山。  

勾台符　句  
酷爱青城好山色，终年不出白云门。  

勾台符　宿上清宫  
寄宿翠微颠，身疑入半天。  
晓钟鸣物外，残月落岩前。  

勾台符　延庆宫  
一簇楼台地，嵯峨四面函。  
路盘七折岭，坐对六时岩。  

古汴高士　白马雪涛  
层澜叠浪势轰雷，怒雨号风涌雪堆。  
半夜四天云墨黑，恍疑白马闯江来。  

古汴高士　楚山春晓  
雾散云收宿雨乾，秦桃落尽晓风寒。  
晴山四望天开画，啼鸟一声人倚栏。  

古汴高士　炼丹台  
洞角丹砂吐锦云，龟毛铅彩瑞氤氲。  
我来收入县胎鼎，炼到洪蒙未剖分。  

古汴高士　渌罗晴昼  
第一岩前景若何，江流潋滟漾晴罗。  
游仙道士无萦击，也共白云栖一窝。  

古汴高士　桃源  
山前溪是当时水，源上桃非旧日花。  
多是渔郎露消息，洞门从此锁烟霞。  

古汴高士　潼坊晚渡  
日落山前水涨时，有人拍掌笑嘻嘻。  
篙师只管需把手，载过神仙不自知。  

古汴高士　浔阳古寺  
浔阳古寺久荒凉，倒柱颓梁卧夕阳。  
一盏佛　ˉ犹未灭，霁天云淡月华光。  

古成之　怀石楼  
相思天一　1，知在石楼间。  
高卧客稀到，数峰人共閒。  
仙方新更试，易疏旧曾删。  
好探鳌头信，时应有鹤还。  

古成之　句  
寰中有道逢千载，岭外观光只一人。  

古成之　临卒书诗  
物外乾坤谁得到，壶中日月我曾游。  
留今留古曾留得，一醉浮生万事休。  

古成之　贪泉  
贤良知足辱，为尔戎贪名。  
一酌不能惑，千年依旧清。  
深涵秋汉色，冷浸古松声。  
珍重荒碑在，何人曾泪倾。  

古成之　五仟观二首  
拨破浮尘入紫烟，五羊坛上访神仟。  
人间自觉无闲地，城里谁知有洞天。  
竹叶影繁笼药圃，桃花香煖映芝田。  
吟余池畔聊欹枕，风雨萧萧吹白莲。  

古成之　五仟观二首  
玄元分古观，南镇越王越。  
五石空留瑞，群仙不记名。  
丹砂虽久炼，鸡犬自长生。  
槛簇鳌头景，门通鹤颈程。  
烟霞随砌起，花木逐时荣。  
古井涵虚碧，疏钟入户清。  
荒芜怜夜色，寒溜引秋声。  
丹竬封苔老，芝田积雨平。  
风光齐岳麓，音信接朱明。  
愿将身从此，乘云到玉京。  

古成之　忆罗浮  
忆昔罗浮最上峰，当年曾得寄仙踪。  
凭阑月色出沧海，欹枕秋声入古松。  
采药静寻幽涧洗，寄书闲仗白云封。  
红尘一下拘名利，不听山间午夜钟。  

古成之　游天通真身塔  
洁志澄高塔，西南对海城。  
一真虽有相，万法本无生。  
梅雨侵窗冷，天风入海清。  
临回慵更语，祖意自分明。  

古某　句  
仙客有灵千古在，洞门无錀四时开。  

谷客　题几  
蓬岛三山在寸心，先生何事混凡尘。  
不因门外家人谨，还是无缘遇洞宾。  

谷倪子　栖霞寺  
去郭六十里，闲游避世譁。  
不将仙鹤伴，还用白牛车。  
草木隐君宅，香灯古佛家。  
几多吟景致，无限笔光华。  
泉想寻新眼，茶应发嫩芽。  
遥知碧岩上，举手拂烟霞。  

顾逢　{左氵右壑}耕云敬得方丈  
耕云老子久相期，同赋山中莺燕诗。  
可惜我来迟数日，牡丹过了有花时。  

顾逢　鳌山下灯市即事  
元夕牌灯大字题，高悬彩架果然奇。  
鳌山山下人来往，只听笙歌不看诗。  

顾逢　白发  
一茎白一茎，两鬓忽然更。  
难把黄金买，从教青镜明。  
染来不似旧，镊去又重生。  
多少人无此，相看未可轻。  

顾逢　白菊花  
渊明篱落发铅华，疑是西湖处士家。  
一白自知非正色，此心只俗比梅花。  

顾逢　白莲花  
种向东林得，此花真个希。  
芳心能自洁，玉体静相依。  
每讶鸥将浴，犹疑鹭不飞。  
月明无处认，香气袭人衣。  

顾逢　百舌  
得意春风里，山林异样鸣。  
虽无三寸舌，解作百禽声。  
巧处难求色，听时可辨名。  
金笼容不得，应是愧流莺。  

顾逢　碧磵同饮丽景楼分韵得花字  
醉倚歌楼上，归来帽欲斜。  
山衔半规日，云间一棱霞。  
砌雪胶庭草，檐冰坠瓦花。  
明朝重有约，同访赵州茶。  

顾逢　碧澜堂即事  
白苹洲暖漾晴波，雪点沙汀立鹭多。  
几度月明窗下见，打渔入醉枕轻蓑。  

顾逢　病中怀邓觉非  
卧病寂寥中，浮生悟得空。  
半床清夜月，一枕破窗风。  
旅思闻孤笛，秋声过断鸿。  
可人常入梦，簪盍几时同。  

顾逢　不买花  
清似咸平处士家，案头诗卷是生涯。  
胆瓶莫讶无花插，过了梅花不买花。  

顾逢　登姑苏怀古  
高台登眺处，凉思爽衰颜。  
只此阑干外，不知多少山。  
龙收残雨去，鹤带断云还。  
一片兴亡恨，越来溪上閒。  

顾逢　邓觉非寓舍即事  
老屋幽深静掩门，四围多有古碑存。  
庭前黄叶无人归，留得秋风在树根。  

顾逢　堤上  
堤上喧丝竹，风流几少年。  
衣冠虽较别，山水只如前。  
绿柳阴中马，斜阳影里船。  
晚云眉一抹，横翠断霞边。  

顾逢　东陵方丈纳凉  
爱入高明处，云扉策杖登。  
暑威消宿雨，清话听高僧。  
骤马风檐铁，残星晚殿灯。  
山中凉可喜，涧水一泓冰。  

顾逢　冬夜闻蛩  
尚有一蛩在，悲吟废草边。  
想于深夜里，自忆早秋前。  
胜负皆成梦，孤寒似可怜。  
晚年飘泊老，此况亦同然。  

顾逢　断碑  
此地何时立，相传岁月多。  
仅留残刻在，免得后人磨。  
剥处补苍藓，断痕穿细莎。  
欲知前代事，几度读来讹。  

顾逢　多心茶花  
此花别是山茶种，鹤顶丹红眩碧柯。  
开出多心虽可爱，一心好处不须多。  

顾逢　二色芙蓉花  
拒霜一树碧丛丛，两色花开迥不同。  
疑是酒边西子在，半醒半醉立西风。  

顾逢　方竹杖  
直节老犹坚，棱分四角全。  
自缘生处别，不逐世情圆。  
夜倚闲看月，春扶醉上船。  
只愁规漆者，本体失天然。  

顾逢　芳所堂赏桂杨顺斋酒边赋  
秋风芳所地，把酒又重来。  
种有仙凡异，花分早晚开。  
满簪乌帽去，如入月宫回。  
莫说郄诜事，功名念已灰。  

顾逢　访金荪壁山居  
徐行策瘦筇，不觉过层峰。  
隐者在何处，白云知几重。  
细泉鸣碎石，远籁起高松。  
只恐南天竺，夕阳催暮钟。  

顾逢　访菊  
白发萧萧映帽纱，相扶访菊到山家。  
搀先一日东篱醉，要见人间未见花。  

顾逢　访明月堂  
山路亦迢迢，殷勤访久要。  
三门虽未入，一仆已相遨。  
枕臂眠平石，扶筇过险桥。  
诗翁归步醉，空费酒旗招。  

顾逢　访上文质西塾  
独对梅花坐，枝头数点开。  
画中无此景，雪里有僧来。  
饥鹤窥流水，行龟落冻苔。  
茶边清话处，一字共敲推。  

顾逢　飞来峰猿  
天竺如巴峡，画图无此奇。  
挂藤伸黑臂，剥果馁黄儿。  
孤影池中夜，三声月一时。  
倚阑僧不去，应是苦于诗。  

顾逢　甫游冷泉亭  
万绿重重如泼翠，一泓泉水浸苍苔。  
分明天地开图画，山自飞来猿自来。  

顾逢　父子同赏杨寺月牡  
世上月丹无此种，倚栏不觉夕阳斜。  
百年雨露春风力，高树一根三色花。  

顾逢　供花即事  
满地盆花间样栽，四时长有好花开。  
劝君莫惜供花费，只恐园丁不献来。  

顾逢　孤山梅后  
晴雪白漫漫，山中几树残。  
但知开处好，谁向落时看。  
影不随流水，香犹在曲阑。  
飞来如靖鹤，相对立前滩。  

顾逢　孤山问梅  
欲扣陇头信，侵晨踏雪来。  
不知今夜里，先放几花开。  
地有孤根在，春从何处回。  
向人如解语，约我办樽罍。  

顾逢　古圆镜  
翠剥青铜面，年深入手轻。  
似教藏美恶，不欲大分明。  
细雨波心碎，浮云月底行。  
便令无点翳，谁解照前生。  

顾逢　观鬭蟠蟀有感  
徼虫亦可伤，何事苦争强。  
百胜终归死，一秋空自忙。  
吟残庭际月，冷怯草根霜。  
不入儿童手，谁能较短长。  

顾逢　观移碑石有感  
自古兴衰皆有数，移来旧碣作新碑。  
少会会见重磨日，还忆今朝刻字时。  

顾逢　冠胜轩  
六桥多少景，尽在倚栏中。  
佳处无如此，看来总不同。  
湖光四时别，山影半江空。  
图尽天开出，人间笔未工。  

顾逢　过杜北山老友旧居  
曲院犹存破屋斜，北山老子旧诗家。  
往来多少人惆怅，只见山茶一树花。  

顾逢　过净慈傅无文竹院退居  
李涉题诗处，轩窗一室明。  
游人闲半日，老子乐余生。  
碧落云无影，清风竹有声。  
自言身后事，龛塔已圆成。  

顾逢　过冷泉亭  
绿影浮阴玉一渊，吟翁同立石阑边。  
池中石与诗中字，知是几年磨得圆。  

顾逢　过林和靖祠  
入得梅村去，烟云锁废祠。  
我来迟几日，花已过多时。  
童鹤看如活，山川变不知。  
游人休着句，不比暗香诗。  

顾逢　过林石田湖上所居  
第一桥边住，柴扉傍钓矶。  
天晴扶杖出，寺近与僧归。  
粱燕穿帘去，沙鸥入屋飞。  
几回吟苦处，独立对斜晖。  

顾逢　过林忠甫山房  
虽是无猿鹤，何殊林麓间。  
从教居近市，不必入深山。  
白日窗如炙，清风门自关。  
留连诗酒乐，坐久竟忘还。  

顾逢　过僧房  
一饱听钟鱼，浮生百念痚。  
不知门外事，长对案头书。  
白日闲中过，青山深处居。  
老天怜供薄，夜雨长园蔬。  

顾逢　过沈东林所居  
屋破深山里，门无车马尘。  
谁知青竹坞，中有白莲人。  
坐上长留客，诗中不见贫。  
池塘园圃乐，花木四时春。  

顾逢　过下竺清古源房  
草堂人别久，今日特相过。  
转觉交游少，徒增感慨多。  
岩花香宿雨，春叶暗庭柯。  
窗下破孤寂，幽禽啼翠萝。  

顾逢　过秀邸赐第  
往年珠履客，独有老夫存。  
触目景非昔，伤心事莫论。  
楼台新白屋，瓦砾旧朱门。  
却忆朝回日，山堂共酒樽。  

顾逢　过杨春磵所居  
过门须忆老相知，日日长看掩竹扉。  
只有画梁巢燕在，主人三载不曾归。  

顾逢　过叶苔矶故居有感  
天井坊中过，令人忆故知。  
几回上心处，诸老倚楼时。  
犹记负暄稿，谁传咏史诗。  
坐间年最小，今已白髭眉。  

顾逢　海东青  
相传产海东，不与众禽同。  
两翅飞腾去，层霄顷刻中。  
转眸明似电，追马疾如风。  
坠得天鹅落，人皆指远空。  

顾逢　寒食日湖上  
寒食家家扫纸灰，道傍相吊总悲哀。  
湖边多少诗人墓，不见儿孙酹酒来。  

顾逢　和林平山见寄韵  
劳劳终日者，少见白头时。  
过去事皆梦，未来人不知。  
偷生贫是福，真病药难医。  
学得巢由隐，无愁可上眉。  

顾逢　和文本公先生赠许端甫  
世上无难事，难中独有诗。  
看来都说易，吟到苦方知。  
潭影三年句，蝉声一字师。  
古人如此癖，刻烛未为奇。  

顾逢　和吴中友人见寄韵  
孤踪水上萍，岂料过希龄。  
药圣贫难疗，钱神祷不灵。  
行云风断续，蜕叶雨飘零。  
半世知心者，书灯一点青。  

顾逢　和移家春洲寄韵  
家具与妻儿，知经几处移。  
不堪多病日，顿忆少年时。  
犬吠风行叶，鱼惊月在池。  
人生俱是寓，无我重流离。  

顾逢　红梅  
寿阳曾点额，脂粉带余馨。  
晴雨看如醉，冰霜冻不醒。  
溪清羞洁白，色艳易飘零。  
桃杏休相忌，东君眼自青。  

顾逢　候仙亭即事  
一峰飞到此，胜景幻幽林。  
苍径望不尽，白云行渐深。  
钟声传日午，笠影卸松阴。  
候得神仙否，神仙不可寻。  

顾逢　湖上  
湖边春已过，正是绿阴时。  
独步无人处，微吟得意诗。  
斜阳浮舴艋，远水立鸬鹚。  
物命真堪惜，游鱼脱钓丝。  

顾逢　湖上观钓  
每见湖堤畔，持竿立柳阴。  
不多吞饵者，空起羡鱼心。  
严濑山林石，磻溪岁月深。  
何如池馆上，倚槛看浮沉。  

顾逢　湖舟  
箫鼓别船鸣，吟边酒自倾。  
远山多少意，幽鸟两三声。  
风急浪争起，云开雨不成。  
断桥归已晚，塔杪夕阳明。  

顾逢　湖舟即事  
楼阁青山里，阑干几处凭。  
乐同湖上酒，清在坐中僧。  
水影飞双蝶，风声磨一鹰。  
夕阳堪入画，金蚓走春冰。  

顾逢　花市  
卖声喧市巷，红紫售东风。  
只说春无价，谁知雨有功。  
蝶随群檐出，莺恨故园空。  
松柏何人爱，甘心岩壑中。  

顾逢　怀寄碧澜赵右之  
以诗相寄表殷勤，君信如何竟不闻。  
每向友朋门首过，有琴声处必思君。  

顾逢　怀寄周静得  
老尽黄花梅又开，故人不见入城来。  
武康县北三桥步，夜夜梦中行一回。  

顾逢　黄医谕求菊存诗  
门前三径在，潇洒傍林塘。  
何事惟栽菊，其家本姓黄。  
严霜坚晚节，细雨润幽香。  
指下谁能及，多收起死方。  

顾逢　慧山  
空山尘不到，白昼定僧禅。  
龙口一泓水，人间第二泉。  
殿高云气湿，屋断树阴连。  
张祜曾题品，唐碑尚俨然。  

顾逢　寄八十僧宝月溪  
同庚同志又同师，湖海无人是旧知。  
百念俱灰惟一癖，死为鬼后亦吟诗。  

顾逢　寄白莲寺隆虚岩  
人自菁山出，先须问老师。  
未痊张籍眼，不废贯休诗。  
课佛轮珠滑，翻经破帽欹。  
几年修净业，喜近白功池。  

顾逢　寄碧澜赵右之  
交游岁月深，彼此各知音。  
佳句不离口，可人长在心。  
多愁悲白玉，一笑弃黄金。  
流高同山乐，床头自有琴。  

顾逢　寄陈石窗林石田老友  
典刑惟二老，利禄等鸿毛。  
士行贫中见，诗名犯后高。  
苦心亲笔砚，冷眼看儿曹。  
肥马轻裘辈，多应笑弊袍。  

顾逢　寄邓山房高士  
老来骨相清如鹤，炼就红炉一大丹。  
只把古琴藏石匣，子期仙去不曾弹。  

顾逢　寄杜北山  
住与老逋邻，空湖隔市尘。  
布衣安破屋，白发守清贫。  
引鹤风穿袖，听猿月满身。  
五言吟得苦，一字不投人。  

顾逢　寄光福老磻古溪  
藏一诸公相聚日，鬓毛尚黑齿牙坚。  
伤心流落江湖上，不见溪翁四十年。  

顾逢　寄韩简斋  
年来衰飒甚，伛偻较前增。  
顾影如枯木，梳头似老僧。  
酒杯辞满劝，山路怯先登。  
仅免愁风雨，欢颜得少陵。  

顾逢　寄韩简斋老友  
曾问梅花开未开，拟扶短策步苍苔。  
可怜雨雪飘零尽，不得花边醉一回。  

顾逢　寄韩梅居  
去载书来日，曾回一卷诗。  
每当孤坐处，长忆共吟时。  
春酒花朝曲，秋灯雨夜棋。  
人间无聚散，安得有相思。  

顾逢　寄宏叟恢上人  
留吴几两月，每见若亲知。  
却恨临行日，相寻不见师。  
黄花篱下酒，白发坐中诗。  
别后频思忆，书成欲寄谁。  

顾逢　寄黄鹤山吕雪村  
君从庐墓我西东，数载惭无一字通。  
却喜梦游黄鹤寺，几番携手月明中。  

顾逢　寄黄直斋别驾  
不道还吴去，知心有故人。  
残灯时对榻，一室夜生春。  
天下襟怀士，诗家骨肉亲。  
槐阴多第宅，谁肯纳闲宾。  

顾逢　寄集庆寺闻碧溪  
达者古来少，贪心竟莫医。  
尘中何了日，梦里亦忙时。  
富贵人无足，膏盲病不知。  
黄金身外物，万事且随宜。  

顾逢　寄蒋自庵  
破屋依萧寺，仅能容此身。  
无心长自笑，一语不言贫。  
议论思诸老，交游择好人。  
名门谁解识，帽破与衣鹑。  

顾逢　寄金华方养晦  
懒对青铜镜，羞看两鬓丝。  
自怜垂老日，多有未刊诗。  
短策山林里，孤灯雨雪时。  
苦吟心欲呕，读着转伤悲。  

顾逢　寄金坛汤进卿  
几度野窗下，看君所寄诗。  
识韩虽未遂，说项已先知。  
独鹤留晴影，残花怕雨时。  
苦无千里远，每恨纳交迟。  

顾逢　寄径山首座  
双径平分席，丛林总下风。  
东西两班首，兄弟几人同。  
地涌溪云白，潮推海日红。  
不须思出世，只合老山中。  

顾逢　寄林平山  
登高先一日，扶病强相辞。  
几度怀君处，孤灯独坐时。  
炉温余篆在，鸡唱和声随。  
安得相同醉，狂歌别后诗。  

顾逢　寄林石田老友  
西湖惟二老，乍别更伤情。  
诗与何人说，酒无知己倾。  
病躯添药债，夜影对灯檠。  
喜有僧相访，门前日送迎。  

顾逢　寄卢进斋  
酒边无日不团栾，独冷斋中忆旧欢。  
窗外一株红杏树，三年不得与君看。  

顾逢　寄卢梅岩  
梅边灯下别，又见石榴开。  
人入多番梦，书无一字来。  
背风花下落，冲雨燕双回。  
却忆中秋来，杯余醉讲台。  

顾逢　寄宁海诗社诸友  
旧有诗筒在，读来醒睡魂。  
绿林多事后，白社几家存。  
明月人千里，无山云一痕。  
书成无便寄，心事若为论。  

顾逢　寄秋江许端甫  
妙年亲雅道，诸老日从游。  
师法林和靖，家声许郢州。  
江湖千里志，风月一襟秋。  
好句人传志，诗名不待求。  

顾逢　寄僧珦潜山  
讲道未凋零，犹堪续祖灯。  
谁知青嶂里，自有白头僧。  
老貌松根石，闲心月下冰。  
往来车马者。应笑倚枯藤。  

顾逢　寄僧钟山净珏  
忘怀独有师，每恨会时稀。  
作别不得见，相寻闻已归。  
两鸡花下鬭，一蝶雨中飞。  
想在陈湖寺，纫衣掩竹扉。  

顾逢　寄申屠雪矶  
病起何由慰所思，几回重读寄来时。  
定应闭户敲推处，雪满渔矶未必知。  

顾逢　寄四明干月庭厉二友  
无言独倚楼，故人在心头。  
几作宵中梦，多生别后愁。  
溪声疏竹下，月色一庭秋。  
此景皆诗料，何时共唱酬。  

顾逢　寄四明史雪汀  
每见江湖友，相逢说项斯。  
未能通去信，先得寄来诗。  
汀上雪晴日，山中梅放时。  
何当携手出，同谒老逋祠。  

顾逢　寄四明赵秋汀  
作别逾三纪，瓢蓬更陆沉。  
一汀秋夜月，千里故人心。  
有梦长如昔，无书直至今。  
传闻辞禄后，教子老山林。  

顾逢　寄损益川  
休已灯难续，相传喜有师。  
好诗谁共语，妙趣自能知。  
步月频看影，听松无厌时。  
山中名已出，莫悔出山迟。  

顾逢　寄题翠侍轩  
华轩居地隐，尘世总相忘。  
白发坐来久，青山立在旁。  
两峰如拱手，一鹤自升堂。  
唯诺疑相应，松琴奏羽商。  

顾逢　寄田润斋道录  
锐志休官去，皆缘道法灵。  
一符方落笔，万怪已潜形。  
柳下犬迎客，花边鹤听经。  
结交三十载，我醉独君醒。  

顾逢　寄童梅岩  
数尽寒更六十点，钟声听了又鸡催。  
枕间展转不得睡，底事故人犹未来。  

顾逢　寄王巨卿御史  
虽然居宪府，只似在家时。  
年老扶筇出，官清借马骑。  
布袍安素分，白发结相知。  
长日关门坐，弹琴与赋诗。  

顾逢　寄王修竹  
小楼分袂后，别久忆君多。  
逆境诗排遣，残躯病折磨。  
静闻花落几，闲看蚁移窠。  
几夜窗前梦，携筇竹下过。  

顾逢　寄谢李雪林  
日本僧高谊，劳君序拙吟。  
名虽传海外，价不及鸡林。  
白发消豪气，青灯见苦心。  
岂无钟子耳，但欠伯牙琴。  

顾逢　寄徐雪江温日观老友  
诗画琴三绝，乾坤只一身。  
生前长聚首，死后更无人。  
材大身犹寿，名高分合贫。  
自怜传五字，造物亦相嗔。  

顾逢　寄徐雪江珦潜山老友  
雪江连雪巘，天目一般清。  
三老真希有，几年能再生。  
琴中弹自谱，讲外着诗声。  
岂独笺庄老，犹于翰墨精。  

顾逢　寄一江薛梅坡  
别君五十载春冬，遥想年来亦老容。  
见说多番入城市，路中相觅不相逢。  

顾逢　寄俞半村  
他无事役心，只是苦于吟。  
结屋能终隐，入山何必深。  
雨中看瀑布，月下听松琴。  
有此幽居乐，须当一访寻。  

顾逢　寄张山居隐君  
卖卜山中去，逃名竟不闻。  
始终全一节，今古少如君。  
拨火烧黄叶，枕书眠白云。  
恨无薇可采，只食水中芹。  

顾逢　寄赵碧澜  
窗下看书坐，挑灯庭欲分。  
秋声鸣处无，落叶静中闻。  
庭月一方雪，炉香数朵云。  
寄来诗在几，读着又思君。  

顾逢　寄赵碧澜  
琴诗山水乐，顿与世情疏。  
每到相思际，还看所寄书。  
春风肥野蕨，晓雨润园蔬。  
此地能容我，同君一处居。  

顾逢　寄赵碧澜右之  
二十年朋友，同吟五字诗。  
琴精毛敏仲，字逼晋羲之。  
多听诸公说，堪为后辈师。  
苕溪深隐好，不欲仕明诗。  

顾逢　寄赵碧澜右之  
移家归故第，只在霅溪边。  
旧别无旬日，今回恰数年。  
莺花晴暖际，风雨晦冥天。  
总是思君处，孤吟每日怜。  

顾逢　寄赵西皋先生  
居官但欲归，每恨去官迟。  
天下苍生福，朝中宰相时。  
龙蛇三寸笔，风月百篇诗。  
此去除书至，难言以病辞。  

顾逢　寄真觉庵  
百年如闪电，未可百年期。  
少见回头者，能思瞑目时。  
山林忙不歇，猿鹤冷相窥。  
千里求名客，多应恶子规。  

顾逢　九日对菊  
秋满南山菊满篱，卷帘相对坐多时。  
琴中自得无弦趣，蝶与西风总不知。  

顾逢　觉报和蒲溪方丈送友归  
汶阳诗板在，拂拭剑池前。  
欲识无由得，相逢岂偶然。  
溪蒲凉雨后，塞雁断云边。  
又作家山计，巴陵有便船。  

顾逢　嚼菜根  
口体累人终不免，菜根能嚼乐无空。  
吾儒食惯知真味，谁信犹便几富翁。  

顾逢　嚼梅  
冷灶无烟过午时，可怜童鹤望邻炊。  
饥来细把梅花嚼，不信梅花不疗饥。  

顾逢　劳心  
多少劳心者，青春已白髭。  
百年皆醉日，一死是醒时。  
天地蜉蝣化，江湖杜宇悲。  
此身元自赘，况复有妻儿。  

顾逢　老桂  
分得蟾宫种，凡葩岂足论。  
古香吹不尽，生意至今存。  
秋晚花三色，年深树半根。  
更无攀折日，此恨向谁言。  

顾逢　雷峰寺听琴  
尽日山窗下，松风细细吹。  
喜于同坐处，乐在听琴时。  
幽几静相对，斜阳过不知。  
江湖襟谊好，临别问来期。  

顾逢　冷泉亭即事  
亭上数僧俱不识，倚阑无语坐多时。  
听谈五字中奇句，尽是山翁旧日诗。  

顾逢　厉杭云袖诗见访  
此心无所著，閒散似神仙。  
每日三餐饭，谁家一熟田。  
健吟输少后，起思忆衰年。  
安得同携手，徜徉泉石边。  

顾逢　灵隐观风亭雪矶小酌  
林峦深密地，怪石紫苔存。  
留得巉岩势，全无斧凿痕。  
浮云沉水底，落叶走山根。  
最喜倾杯处，高僧遇老温。  

顾逢　刘萧云水阁  
亭台入画图，石怪树萧疏。  
池上多佳致，城中无此居。  
垂杨偏称鹤，宿鹭不惊鱼。  
酒罢出门去，云棱月一梳。  

顾逢　留别干月亭  
客中愁送别，临别转伤心。  
最是情相得，犹教老不禁。  
离怀空记忆，远信有浮沉。  
争似长携手，山边水际吟。  

顾逢　卢进斋湖上韵  
潦倒江湖上，光阴梦里过。  
黄金消酒债，白发苦诗魔。  
风细松琴慢，天晴柳絮多。  
断桥斜阳里，一路听笙歌。  

顾逢　绿阴  
夏木千重裹，春无迹可窥。  
静如云聚处，动似雨来时。  
坐对清相逼，行吟暑不知。  
幽禽啼复歇，难认着巢枝。  

顾逢　落花  
树底飞红雨，园林一望空。  
寂寥春去路，狼籍晓来风。  
乱影斜阳里，余香流水中。  
可怜衰谢日，不与乍开同。  

顾逢　落梅  
孤山花已老，片片受风吹。  
莫叹凋残去。曾夸烂熳诗。  
香痕留宿雨，春色恋空枝。  
看取成青子，何尝生意衰。  

顾逢　落叶  
秋林霜后红，恰与染来同。  
风雨一番过，亭台几树空。  
乱飘窗纸上，流出水沟中。  
待看春三月，浓阴万绿丛。  

顾逢　梅影  
最喜孤山夜，斜枝月下清。  
透窗疑笔写，映地若天生。  
鹤步踏不动，蜂腰时自横。  
几回云聚散，晦后再分明。  

顾逢　牟少卿夫妇七十求诗  
未当求致仕，知命已先归。  
举案能同寿，如公者亦稀。  
庞眉天下老，绿发镜中希。  
吕望真堪笑，高年尚钓矶。  

顾逢　棋边和韵  
子分黑白似精兵，相对沉吟手自停。  
一着要须寻活路，旧曾险处莫重经。  

顾逢　茜水道中  
半世客孤篷，惊心景不同。  
路危人自恐，港涩橹无功。  
折树龙眠水，长桥虹跨空。  
潮来通海道，争趁一帆风。  

顾逢　墙外见梅  
隔水园林剩有梅，重门扃钥少会开。  
主翁只恐吹香出，不道花梢过屋来。  

顾逢　琴书斋  
不道邺侯家，有人如伯牙。  
七弦真得趣，万卷足生涯。  
石鼎时添火，铜瓶日换花。  
高山流水罢，笔下走龙蛇。  

顾逢　秋扇  
明月藏尘箧，曾归掌握中。  
得时思酷暑，袖手怯西风。  
用舍人相似，炎凉心不同。  
汗流沾背处，蔽日岂无功。  

顾逢　秋晚与许端甫山行  
山行多妙处，妙在倚筇中。  
到此兴难尽，吟成诗不同。  
松涛鸣绝壑，叶雨下晴空。  
钟鼓云边寺，应知有路通。  

顾逢　秋夜宿僧房  
白云分半榻，正在磵声边。  
一夜山中宿，三生石上缘。  
听猿推枕坐，爱月近窗眠。  
不觉天将晓，痚钟度瞑烟。  

顾逢　秋夜宿山寺  
静夜留山寺，清谈对老庞。  
树声如有雨，秋气欲无窗。  
檐马随风走，楼钟带月撞。  
何人呼渡急，隔水吠村厖。  

顾逢　儒巾  
儒冠同昔日，吾道未尝衰。  
毕竟犹存古，从教不入时。  
簪花何足逊，漉酒尚堪为。  
懒把青铜照，伤心两鬓丝。  

顾逢　儒学礼上公堂即事  
明伦堂上横经日，列坐诸生酒半酣。  
折得一枝梅在手，几多人笑学官贪。  

顾逢　申屠雪矶见寄韵  
潘阆祠前在，天教得此邻。  
百年传盛事，一巷两诗人。  
老境差磻水，高风想富春。  
但教樽有酒，不必更言贫。  

顾逢　诗债  
诗债未能偿得尽，白头犹自耸吟肩。  
如何黑发人先死，地下修文爱少年。  

顾逢　石湖山居  
湖光终日对，且喜绝尘纷。  
时事年来别，山中人不闻。  
霜林晴滴雨，寒井晚云生。  
门掩松风里，知心有范君。  

顾逢　石湖山居  
幽居入翠微，乐似在松时。  
野景俱成画，山行总是诗。  
黠禽争浴水，戏鹊倒悬枝。  
此意谁能识，徜徉只自知。  

顾逢　石湖山居  
越来溪上望，雨涨一篙深。  
折苇眠枯叶，老莲生苦心。  
水连孤屿远，山入半湖阴。  
喜近行春路，时于月下吟。  

顾逢　石湖行春桥  
十里湖光漾碧霄，山云吞吐笔难描。  
宜凉宜月犹宜雪，何独行春过此桥。  

顾逢　石堂上人房夜坐  
秋夜坐来清，禅房静掩扃。  
希贤思益语，爱国读忠经。  
香篆行微蚓，灯花落小萤。  
西风怜寂寞，一曲奏檐铃。  

顾逢　史紫微徐容斋阎静轩过潘阆巷所居  
门外喧车马，欢声震四邻。  
争疑来陋巷，不道访诗人。  
枉驾屈三老，开樽愧一贫。  
逍遥祠宇近，容邈亦精神。  

顾逢　寿吕浩翁端明  
寿乐长生宴，欢声满座频。  
华灯留五日，今夕庆千春。  
且作山中相，直诚天上人。  
儿孙列庭下，冰玉更相亲。  

顾逢　斯岩庵  
舣棹水之涯，重来访可师。  
磬声连古寺，僧语隔疏篱。  
果熟时抛地，花繁欲堕枝。  
三年前到此，不记旧题诗。  

顾逢　送徐阎二游洞霄  
洞天三十六，大涤影犹希。  
楼阁仙人宅，云霞羽士衣。  
风号松虎啸，雨卷瀑龙飞。  
捣药禽犹在，时闻出翠微。  

顾逢　太仓道中  
露气侵衣月满船，梦回依约五更天。  
枕间听得鸣鸡犬，知在谁家村上眠。  

顾逢　太仓道中  
江烟漠漠暮天昏，且把扁舟系树根。  
欲问村中沽酒处，家家风雨不开门。  

顾逢　探梅  
探梅自策短筇来，是处溪山到一回。  
岁岁见花人已老，几番花落又花开。  

顾逢　汤婆子  
皤然一器微，有用在冬时。  
永夜寒如许，孤衾暖不知。  
少年皆见弃，老者最相宜。  
却恨无情处，春来便别离。  

顾逢　汤信卿新移书塾  
又见荣迁去，门多客往还。  
别开新缝帐，重对旧青山。  
孤塔秋风里，闲云远树间。  
西窗堪夜坐，有月不须关。  

顾逢　题方家峪刘寺山门  
洒墨起云端，神威耸众观。  
直疑鲜甲动，相对骨毛寒。  
瞠目真如活，腾空似不难。  
传闻风雨夜，雷电绕阑干。  

顾逢　题风雨楼  
湖上晴看好，雨中犹更奇。  
无穷凭槛趣，正是卷帘时。  
鸥鹭飞相失，山林晚不知。  
烟云多变态，难画亦难诗。  

顾逢　题虎邱  
此山虽小众山尊，半近吴城半近村。  
一壑风烟龙窟宅，满堂巾盔佛儿孙。  
生公说法台空在，陆羽煎茶井不存。  
唤起幽人无限意，塔铃独语到黄昏。  

顾逢　题可耕渔处  
自得田园趣，临溪屋数椽。  
最堪犂钓处，只在水云边。  
细雨归庄犊，斜阳晒网船。  
烹鲜供一饱，垂老正相便。  

顾逢　题厉竹溪诗稿  
觅句如禅定，君应入悟门。  
淡中真有味，空处妙难言。  
下字去花草，读书为本根。  
莫疑知者少，清气入乾坤。  

顾逢　题良玉上人十老诗卷  
展开此卷便开颜，十老诗无一字閒。  
多少工夫难及处，几年吟得到其间。  

顾逢　题山居图  
展卷拟曾到，柴门非一湾。  
抱琴随白鹤，坐石看青山。  
隐者有余乐，贵人无此閒。  
更须添数笔，著我在其间。  

顾逢　题善寺  
英台修读地，旧刻字犹存。  
一阁出霄汉，万松连寺门。  
洞深云气冷，池浅鹿行潭。  
山下流来水，风雷日夜喧。  

顾逢　题诗境楼  
白昼钩帘坐，湖山静里看。  
分明吟世界，尽在此阑干。  
妙处写不就，题来句转难。  
几回风雪际，遥忆灞桥寒。  

顾逢　题徐容斋先生爱兰轩  
入得善人室，尘凡一洗空。  
三闾心上事，九畹国香中。  
坐对清幽地，时来旎□风。  
纷纷桃与李，不与此花同。  

顾逢　题赵蒙斋子山居诗集  
用书全不觉，地步有余宽。  
如此自然句，还须识者观。  
空中圆未易，妙处到尤难。  
草圣更奇特，龙蛇走一般。  

顾逢　题直上天津  
欲向银河去，唐家有画船。  
更无风浪险，竟到斗牛边。  
笑傲琼楼上，歌吟玉宇前。  
乘槎今有便，不必羡张骞。  

顾逢　天童寺  
双峨聚首去年冬，知冬还归太白峰。  
二十里松山色里，天晴时节一枝筇。  

顾逢　天竺道中  
冲开秋色去，深入万松间。  
风月无边乐，乾坤几个闲。  
断云难掩日，急水不流山。  
树杪忽然响，斜飞过白鹇。  

顾逢　听雨轩  
此地偏于静夜宜，炉香相对一编诗。  
几回闻得敲窗响，不是开门落叶时。  

顾逢　听赵碧澜操琴  
弹来三尺桐，知用几年功。  
听到希声处，凉生不语中。  
断霞明似日，急雨过如风。  
曲罢炉香在，还思敏仲翁。  

顾逢　同吴心云避暑  
寺在深山里，轩窗面面嘉。  
画图看水石，僧供款茶瓜。  
台蚁搬生饭，池鱼喷落花。  
何人溪上住，竹林两三家。  

顾逢　王巨卿御史西塾  
乌台清要地，门户少曾开。  
俗客无由入，诗人不惮来。  
闲云行碧落，倦马卧苍苔。  
再约中秋夜，同倾月不杯。  

顾逢　王质观棋  
弈边忘日月，况复遇神仙。  
石上无多著，人间几百年。  
指枰如料敌，落子欲争先。  
想尔腰柯烂，回头亦骇然。  

顾逢　无弦琴  
三尺孤桐古，其中趣最优。  
只须从意会，不必以声求。  
袖手时横膝，忘言自点头。  
孙登犹未悟，多却一丝留。  

顾逢　无心  
世态真堪笑，机深祸亦深。  
多谋还损己，有寿必无心。  
呕肺因诗苦，开怀遇酒斟。  
平生随造物，不暇问升沉。  

顾逢　西瓜  
多处淮乡得，天然碧玉团。  
破来肌体莹，嚼处齿牙寒。  
清敌炎威退，凉生酒量宽。  
东门无此种，雪片簇冰盘。  

顾逢　西湖城边水阁即事  
水阁凉亭饮宴时，遥看葛岭亦伤悲。  
歌童舞女今何在，一带枯椿立鹭鸶。  

顾逢　西湖如画轩  
世间何处觅西湖，风月无边酒一壶。  
尽道此中如画景，不知此景画中无。  

顾逢　西湖书院重建三贤堂  
三贤堂废西湖上，文庙重营气宇新。  
若得雪江相配享，方知创立是何人。  

顾逢　西湖书院重建三贤堂  
堂上瞻三像，衣冠各俨然。  
两朝贤太守，一代老诗仙。  
棠影春风里，梅花夜月边。  
西湖新学校，千载后同传。  

顾逢　息心  
诗酒无穷乐，功名陌上尘。  
息心长寿药，瞑目后生身。  
白日一回梦，青山万古春。  
不知天地里，谁是悟空人。  

顾逢　晞渊仲斋避暑  
避暑来高寺，终朝脱帽翁。  
四檐青嶂下，一枕绿阴中。  
云意看无尽，禽声听不同。  
楼台城市有，何地觅凉风。  

顾逢　下竺寺金鱼  
黄金成一片，雨过唼方池。  
相尔浮沉乐，如吾爱傲时。  
水声频拨剌，人影不惊疑。  
中有成龙者，腾空未可知。  

顾逢　下竺寺堂前独坐  
风舞花旛万缕轻，石炉香冷一灯明。  
坐来耳目身心静，仿佛慈云礼纖声。  

顾逢　夏菊  
粲粲发幽芳，何愁午夜霜。  
花先开六月，节不待重阳。  
鼓泽应无种，东篱未有香。  
王弘如此见，必遣白衣忙。  

顾逢　闲居杂兴  
满眼皆诗料，诗成稿自添。  
好山长在眼，终日不垂帘。  
风度云行水，鸟随花堕檐。  
炉香窗下坐，飞絮上书签。  

顾逢　闲居杂兴  
萧然一弊庐，门巷似樵渔。  
鸡犬情相得，山林乐有余。  
霜浓黄木叶，雨过绿园蔬。  
独坐寒窗下，时看未见书。  

顾逢　相严寺僧楼  
镜样湖光照眼明，无风无浪水如冰。  
画图只在阑干外，柳下行人楼上僧。  

顾逢　谢陆梅磵曹靖庵见和拙稿  
梅磵先赓三体句，靖庵又和五言诗。  
不知二稿流传后，能续君诗更有谁。  

顾逢　谢人惠米  
今年俸米不曾收，五字田中自有秋。  
二十斛珠光灿烂，且无日籴太仓愁。  

顾逢　谢徐容斋见访  
问病来车马，穷檐非所宜。  
拘挛眠枕席，扶策唤妻儿。  
鹊信今朝报，灯花昨夜知。  
从前潘阆巷，无此宠荣时。  

顾逢　谢徐容斋送米  
米囊入户甑无尘，一室欢声四壁春。  
高廪如山堆积者，肯思白发老人诗。  

顾逢　谢叶诚斋金丹  
往岁因痰壅，几为病废人。  
金丹如不服，粉骨已成尘。  
去死仅一线，更生又五春。  
再深诗里债，笔砚日相亲。  

顾逢　谢远方诸友下访  
远友相寻意极浓，尽言专访老吟翁。  
来从千里求诗去，愧我全无一句工。  

顾逢　秀邸绿阴堂  
连朝风雨卷残红，四望亭台眼界空。  
多少东君生物意，不知俱在绿阴中。  

顾逢　徐容斋庭下竹  
碧玉黄金竹，求来此种难。  
数竿真可爱，几度共相看。  
月影画半幅，风声雨一般。  
岁寒心不改，日日报平安。  

顾逢　雪后寻梅  
寻梅不惮路程赊，行遍山边与水涯。  
几处树头残雪在，只疑昨夜又开花。  

顾逢　雪后月夜登楼  
雪屋凝寒冻不流，碧天如水似中秋。  
一楼月色无人共，听尽钟声未下楼。  

顾逢　雪吉同郑所南访赵溪梅  
移宅虽然远，携筇到两回。  
只知相别去，不道又重来。  
溪鲫和冰煮，邻醅带雪开。  
诗家堪入画，满眼玉楼台。  

顾逢　雪夜怀赵存我碧澜潜心三昆仲  
坐久冰生砚，无聊捻白髭。  
友朋上心处，风雪打头时。  
夜永孤灯共，天寒一雁知。  
儿童来膝下，拨火觅蹲鸱。  

顾逢　雪夜枕上  
客楼临水际，转觉夜寒生。  
欹枕天将晓，搜诗睡不成。  
雪多添月色，风近远钟声。  
却喜心无事，梅花纸帐清。  

顾逢　严月涧同饮湖边  
斗酒复斗酒，高歌山水边。  
世间无此乐，我辈即神仙。  
狂发花前笑，醉来松下眠。  
行人相偶语，堪作画图傅。  

顾逢　阎静轩先生还吴  
湖山重作记，当代得名公。  
多有前时事，皆归片石中。  
船头擎白浪，帆腹饱秋风。  
共载不吴□，樽前笑语同。  

顾逢　雁影  
万里衡阳别，翱翔背夕晖。  
数行天外过，一片水中飞。  
无迹留沙渚，有声过钓矶。  
回头还自顾，上下带云归。  

顾逢　倚篷  
山光远近青，尽入倚篷吟。  
夜雨一番过，春流几寸深。  
车声惊睡犊，帆影闪飞禽。  
村舍偏潇洒，家家杨柳阴。  

顾逢　雨边对菊  
一片东篱菊，凄凉风雨边。  
花虽黄似旧，发更白于前。  
把酒伤今日，登高忆去年。  
渊明曾作令，相对亦无钱。  

顾逢　雨窗即事  
羞将铁砚磨，万事总谈何。  
断酒除狂兴，看书起睡魔。  
霜林秋色惨，山馆雨声多。  
安得乘渔艇，空江挂绿蓑。  

顾逢　雨楼即事  
客久颜容改，羞开古镜奁。  
瘦添清骨相，老减白髭髯。  
云暗山无塔，楼空雨一帘。  
休官归去后，疏散似陶潜。  

顾逢　雨中赏蔷薇  
春风庭院少迟留，烂熳红英带雨羞。  
最是花边情绪恶，看花狼藉为花愁。  

顾逢　寓拥叶精舍  
禅房静掩扃，长日勘传灯。  
身健高飞鹤，心空入定僧。  
炭烟生湿瘿，檐水滴晴冰。  
从此无依恋，相随只瘦藤。  

顾逢　鸳鸯梅  
似厌沙头睡，来栖陇树中。  
一花飞夜雨，双子倚东风。  
冰雪芳心共，池塘旧梦同。  
只愁羌笛响，惊散晓林空。  

顾逢　圆池  
一片水环璧，分明镜可窥。  
游鱼吹白沫，浴鹭扑清漪。  
有月有星夜，无云无雨时。  
倚栏相对处，如看浑天仪。  

顾逢　月宫沙戏  
兔舂金臼药，幻出广寒宫。  
时听数声响，皆归一转功。  
云霄大境界，几案小屏风。  
何独沙为戏，人间万事间。  

顾逢　月夜泛舟  
晴湖浮素练，芦苇冷秋霜。  
四望皆空阔，孤舟泛渺茫。  
水纹星动影，云缝月流光。  
不似渔翁乐，终身鸥鹭乡。  

顾逢　月夜怀徐冰壑  
静掩书斋对短檠，夜深风露逼人清。  
遥思万壑千山里，猿正啼时月正明。  

顾逢　云边偶成  
彭殇皆定数，万事转头非。  
不悟身如寄，安知死是归。  
世情趋马首，道眼识鹑衣。  
堪笑磻磎老，皤然立钓矶。  

顾逢　云边偶成  
达者由来少，机心肯暂停。  
几家才富贵，中道又凋零。  
白发人间宝，黄金水上萍。  
无钱陶靖节，醉眼不曾醒。  

顾逢　杂兴  
檐雀啾啾无歇时，几回衔食馁雏归。  
羽毛长得完全后，子母东西各自飞。  

顾逢　杂兴  
庭院秋深露气清，夜窗纫补一灯明。  
莫嫌捣练喧人耳，多少贫家无此声。  

顾逢　杂兴  
弹丸弩矢取飞禽，日日端亲望远林。  
百发少曾能一中，可怜轻动杀生心。  

顾逢　杂兴  
等闲白却少年头，悟得空时总不愁。  
毕竟生来何所有，只如水上一浮沤。  

顾逢　杂兴  
我于推步亦留心，造化无逾碧玉经。  
何日酒星离命度，且教老眼几时醒。  

顾逢　杂兴  
雅道终为造物嗔，不教淹屈定教贫。  
诗家一脉难相继，父子得名能几人。  

顾逢　杂兴  
异乡飘泊暂归来，独上芜城望一回。  
三十年前人已往，楼台不是旧楼台。  

顾逢　再过悟竹庭房  
两度客僧庐，交情密似初。  
墨云胶冻砚，鬓雪落寒梳。  
鸣鹤声高下，盘鹰羽疾徐。  
此时亲老念，重读寄来书。  

顾逢　早秋湖上  
藕花香里去，独步自寻诗。  
秋意在何处，夕阳将下时。  
鸟幽忘立久，山好觉行迟。  
饮兴忽然动，桥边有酒旗。  

顾逢　赠白云  
蒲团穿几个，性地忽然开。  
禅向静中透，诗从悟处来。  
三椽青嶂里，一榻白云堆。  
自说为僧后，浮生百念灰。  

顾逢　赠笔上  
科场久废不曾开，一扫千军谩有才。  
今日毛锥无用处，功名不自此中来。  

顾逢　赠不食姑  
绝粒非凡术，仙丹固得存。  
一龛常瞑目，长日不开门。  
浴水无冬夏，逢人少语言。  
飞来天际鹤，时见下庭轩。  

顾逢　赠广淳破衣  
包笠皆为累，游方仅此身。  
从教粗褐碎，不用一丝纫。  
赴供无闲日，得钱回施人。  
生平甘忍辱，性地本来淳。  

顾逢　赠广淳破衣  
禅外亲文墨，年来更用情。  
三椽趺坐后，彻晓读书声。  
破砚雨窗润，孤灯雪屋明。  
更参诸大老，莫计万山程。  

顾逢　赠护国寺山上宏道者  
三十年趺坐，何曾下此山。  
忘形超物外，无梦到人间。  
窗暗月来照，门开风自关。  
虎狼情亦狎，夜夜庙前还。  

顾逢　赠老僧  
众僧尊夏腊，灵岳遍曾登。  
渡水手中杖，行山溪畔藤。  
心空默是印，眉白雪为棱。  
自得巡方道，栖禅老未能。  

顾逢　赠林东之  
往年曾赴召，万里涉修途。  
乐府师长吉，名家祖老逋。  
云烟生笔砚，风月乐江湖。  
金殿朝天日，宫衣宠渥殊。  

顾逢　赠灵殿僧道宁一洲上人  
高谊如师果是稀，寺中扶策病翁归。  
西风吹我肌生粟，便对西风解一衣。  

顾逢　赠僧  
繁华举世皆如梦，今古何人肯暂闲。  
唯有东林学禅客，白头闲坐对青山。  

顾逢　赠僧隆古  
一峰峻碧入云端，怪石苍松耐岁寒。  
天地奠形时便有，今人莫作等闲看。  

顾逢　赠僧隆古  
万山深处断人烟，溪水潺潺接涧泉。  
白发老僧陵上住，晋朝松在屋头边。  

顾逢　赠僧庆云衲  
赴供归来后，跏趺对篆熏。  
三椽忘岁月，一衲老烟云。  
俗客无门入，闲情有砚分。  
山中高卧好，城市正纷纭。  

顾逢　赠僧足庵  
幽居不可寻，高卧白云深。  
举眼皆贪者，何人有止心。  
三衣了冬夏，一钵饱山林。  
此外无他事，听松生绿阴。  

顾逢　赠四明月岩永昌上人  
杖锡游方外，丛林历几春。  
息心修道者，铁脊坐禅人。  
泉落岩千丈，天空月一轮。  
眼前清境界，不识世间尘。  

顾逢　赠天台徐秋岩  
马乳真堪摘，曾参日观师。  
云随笔落处，月上架来时。  
写意元非画，无声只是诗。  
寒藤吹不动，颗颗自攒枝。  

顾逢　赠吴门造笺  
剡藤光泽净无瑕，捣杵工夫自一家。  
安得张颠醉狂笔，此中飞走活龙蛇。  

顾逢　赠吾世衍  
士友多交接，惟君有敬心。  
少年精古篆，诸老喜新吟。  
箫品神仙曲，琴弹山水音。  
无人知此乐，只有竹房深。  

顾逢　赠峡山胡半村  
四邻鸡犬地，花竹自我阴。  
去郭不多远，入山犹未深。  
林峦常在望，樵牧久知心。  
他日如全隐，深居不可寻。  

顾逢　赠薛野鹤子继野  
老鹤传遗韵，君诗尽可观。  
江湖为客易，父子得名难。  
草色烟城暗，蛩声秋寺寒。  
自言乡仆至，束檐又长安。  

顾逢　赠叶肖岩  
笔底妙如神，传来面目真。  
便教知本相，不必问何人。  
一幅元非画，百年留此身。  
山林樵获者，只是旧衣巾。  

顾逢　枕上  
俗念枕边灰，晨钟又唤回。  
若无红日出，方免白头催。  
花不多时好，人谁百岁来。  
死生弹指顷，有酒且衔杯。  

顾逢　枕上怀卢进斋  
三载吴庠住，何由再合并。  
老来情不舍，枕上梦频成。  
撼树风终夜，敲窗雨数声。  
每思湖上酒，无日不同倾。  

顾逢　正绣球花  
正是红稀绿暗时，花如圆玉莹无疵。  
何人团雪高抛去，冻在枝头春不知。  

顾逢　纸鸢  
只是凭风力，飞腾自不知。  
转来高处去，肯顾此身危。  
云外摇双翼，空中寄一丝。  
每愁吹断后，欲觅意何之。  

顾逢　舟中偶成  
江海船行东复西，风蒲高挂一樯危。  
往来逆顺休相讶，逆者还须有顺时。  

顾逢　舟中枕上  
官塘来往纤纷纷，月入疏篷漏碎纹。  
数尽寒更天未晓，两三声雁枕边闻。  

顾逢　竹石园堂酒边即事  
到此须终日，相忘醉不成。  
一天惟有月，万籁绝无声。  
鱼口萍吞吐，萤光草晦明。  
夜阑重秉烛，犹对石棋枰。  

顾逢　字耕  
此田无水旱，只在砚池中。  
善作诸家体，能成八法功。  
墨痕生夏雨，笔颍熟秋风。  
蓑笠辛勤者，常忧岁不丰。  

顾逢友　顾君际号梅山  
数亩萧疏一径宽，散飞香雪遍林端。  
应思处士桥边路，吟绕横枝月影寒。  

顾逢友　顾君际近集  
有诏曾求魏仲先，草堂飞鹤避茶烟。  
晚营馁鬼今何限，弱冠诗名六十年。  

顾逢友　史云麓先生席上赠顾梅山  
五字诗名著少年，端嘉诸老喜相传。  
几回春雨堂中醉，笑拍阑干月正圆。  

顾逢友　题吴田园杂兴诗  
一卷田园杂兴诗，世人传诵已多时。  
其中字字有来处，不是笺来不得知。  

顾逢友　御览所同顾君际检书  
金锁朱门次第开，万签黄册绝尘埃。  
此中亦有先生稿，应是曾经御览来。  

顾冈　晓云峰  
一夜乾坤雨乍晴，归云无数宿苍屏。  
白衣已晒青山晓，茅屋主人犹未醒。  

顾禄　渊明祠  
黄阁彤扉尽宋臣，归来松菊伴闲身。  
举头谁识悠然意，只有南山是故人。  

顾禄　渊明祠  
葛巾漉酒艳流霞，长向东篱醉菊花。  
不分宋公移晋祚，只将甲子纪年华。  

顾梦日　夜游  
路转歌声杳，夜深云露浓。  
美人行月下，秋水泛芙蓉。  

顾然　大涤洞  
清凉不着人间暑，三伏来游九锁山。  
箬底神丹末须问，平生宁有此时来。  

顾然　大涤洞  
山头赤日炙手热，檐底鸣泉玉击枞。  
惭愧龙公作余戏，梦中浑认雨翻江。  

顾时大　题丹徒漕渠  
两冈相望山壁立，地形脊高势回潴。  
练湖寸板虽得尺，庱亭泄去如尾闾。  
自从秦凿兴赭徒，大业广此事遨娱。  
岁久不治成皔瘀，下视一线皆泥涂。  

顾士龙　经由天台刘阮洞以雨作不及游  
松形夭矫学悄鸾。怪石苍岩藓晕团。  
地僻不容人迹到，云深更觉客衣单。  
春归不见桃干树，月冷空馀水一滩。  
欲问神仙向何处，山风吹雨作朝寒。  

顾士龙　西峰山  
三十六溪清浅水，二十四重高下山。  
卓锡自地风雨厄，不然俗驾便须还。  

顾松年　过练湖  
行行何处慰吟观，负郭平湖万顷宽。  
两寺钟声烟外听，六朝山色镜中看。  
难追鸥鹭朋俦密，颇怪鱼龙窟宅寒。  
请濯尘缨自兹始，为辞云水向长安。  

顾禧　泊太湖寄内  
草草出门去，孤帆落暮烟。  
笑谈卿宛在，辛苦梦难传。  
雨礴蛟龙窟，云乘橘柚边。  
从来轻远别，此夕倍凄然。  

顾禧　不寐  
英雄不世出，竖子自成名。  
谁谀美新笔，曾怜覆楚兵。  
轻霜零病區　，急雁过寒城。  
入夜愁无似，悲笳处处声。  

顾禧　【匴　01】　採桑行  
日高高，蚕蠕蠕。  
蚕能衣被天下，不遑自保其躯。  

顾禧　採桑行  
三府三起，作苦何辞。  

顾禧　採桑行  
长安富贵家，上锦下襦，  
作苦不知。  

顾禧　採桑行  
罗敷深闺女，出入有常仪。  
何为乎度陌越阡，执筐踌躇。  
执筐而踌躇，夫婿虽真，  
岂能不蚕而衣。  

顾禧　採桑行  
蚕者不得衣，不蚕者得衣。  
长安富贵家，上锦下襦。  

顾禧　採桑行  
男耕女蚕治有余，使君何不思。  
使君策马城南隅，妾归深阁缫新丝。  

顾禧　答谭子钦惟寅  
束发鄙章句，清狂天下闻。  
戋戋招隐赋，草草送穷文。  
扪虱轻王猛，驱车揖范云。  
皇家疏结网，麟凤自为群。  

顾禧　登吴山作  
紫雁高飞晓雾浓，西风峭削玉芙蓉。  
谁携谢杋惊人句，更上吴山第一峰。  

顾禧　独酌  
江色侵枫冷，松风入暮幽。  
莫愁樽酒尽，明月在高楼。  

顾禧　过徐稚山居  
曲径秋高竹影斜，多君此日淡浮华。  
笛声远落幽人泪，月色清宜孺子家。  
世事尽劳五斗米，我来常醉一园花。  
不须更读閒情赋，元亮风流自足夸。  

顾禧　海棠秋  
春风荡漾花如织，排摈深岩天地窄。  
桃李芳菲斗艳阳，嫣痕尽染胭脂色。  
含丹欲吐娇不胜，獭髓遥分点琼额。  
杨妃睡足口无语，嫁作游丝怨风雨。  
花神泣罢还欲诉，不愿柔枝荐繁市。  
愿得常亲君子傍，秋深静绾紫绡妆。  
孤桐独立擎素月，芙蕖零落无辉光。  
瑶枝重整临秋水，蓼蒲历历羞无香。  
赏心况有双凫仙，琴声夜夜醉婵娟。  
碧霞觞泛海棠醉，曲栏丽影何蹁跹。  
君不见南朝百里花无数，郁郁纷纷吐烟雾。  
载岁无人禁採樵，丹干琼姿尽摧仆。  
兰蕙当门动见锄，草门惟叹璇霓卧。  
兹花胜植瀛蕊苑，一承顾盼犹未晚。  
冉冉临窗如有心，{儇亻换女}舞清歌乐事远。  
蔓露凝霜色倍妍，夔州何独无诗篇。  
兹花有诗便不朽，吁嗟托根良不偶。  

顾禧　洪善庆兴祖偕访升上人即景次韵  
地僻僧栖隐，茆庵曲迳通。  
云浮秋水白，霞夺蓼花红。  
野鸟当窗下，疏烟入画中。  
采菱人未散，归棹且从容。  

顾禧　寄怀阎安中  
金门射策尽名贤，谁似江南阎子然。  
白虎谈经知独步，苍松入梦已多年。  
凌云赋笔雄千古，倒峡词源倾百川。  
若忆古人愁绝处，西陵花柳日芊眠。  

顾禧　九日登浮屠  
浮屠百尺绝花尘，一望霜林暮色匀。  
啸傲自然能远俗，步趋何必不随人。  
参军帽落嘲谁解，□□□残草作茵。  
却羡东篱陶处士，菊花犹插碧纱巾。  

顾禧　九日吴山  
第一峰头逢九日，振衣直上莫踌躇。  
丹梯苔冷仙人迹，只树云深帝子居。  
图画天然看不厌，啸歌自得意何如。  
茱萸醉插游丝倦，雁影参差夕照余。  

顾禧　客湖上  
对酒拂吴钩，光随湖水流。  
碧寻堤上草，红落竹边楼。  
春老莺啼倦，山空鹤唳收。  
买花钱欲尽，何事再句留。  

顾禧　林庇民保留宿夜话  
踪迹忘疏密，情怀历晦明。  
携琴时一至，倒屣辄相迎。  
枕发中郎秘，尊余北海酲。  
浣花多胜侣，风雨话深更。  

顾禧　林庇民保以诗见赠次韵奉答  
萧萧竹影閒桐阴，有客携琴慰素心。  
秋老登楼频作赋，愁深抱膝共高吟。  
招寻丛桂香初散，快读残书酒满斟。  
莫恨龙门策未报，十年声价重南金。  

顾禧　偶作  
日暮悲笳起，孤衾入梦寒。  
沙飞桐鹊隐，草蔓石鲸残。  
龙战知何极，乌栖转未安。  
幽燕多老将，壮气满桑乾。  

顾禧　偶作  
弹铗复尔尔，登楼向落曛。  
烟深横白鹭，枫老宿彤云。  
松牖寒威入，琳宫远磬闻。  
自然能远俗，无复赋离群。  

顾禧　憩小峨嵋  
偶上峨嵋岭，悠然对夕曛。  
孤峰擎落日，古殿宿寒云。  
石暗松涛作，天空鹤唳闻。  
幽寻惬素抱，世态自纷纭。  

顾禧　送翠微山看桃  
梅花才落见桃花，欲问桃源路转赊。  
直上翠微开眼界，饱餐赤饭养心芽。  
句留客屐诗中画，烂漫天真阁外霞。  
面壁老僧曾悟否，山猿已报夕阳斜。  

顾禧　送任文荐归闽  
意气浓投倾盖时，惜君才大爱君痴。  
应知摩诘诗中画，都是将军画里诗。  
放眼莫嫌吴地窄，探奇偏向禹陵迟。  
片帆千里悬明月，不尽滔滔九曲思。  

顾禧　宿徐稚子斋中  
已将夙昔志，抵掌为君陈。  
笳鼓悲吴地，须眉忆汉臣。  
梅花凭夜发，柳色隔年新。  
此夕关河客，应输夜卧人。  

顾禧　同人看梅  
梅花引我入溪深，半绕青松半翠林。  
已耐岁寒成好友，还将春色作幽岑。  
苍烟踏破鞋无迹，明月桃来杖有心。  
赢得清芬盈客袖，莫愁归路暮云侵。  

顾禧　小春词  
玉霜斜舞桐枝湿，析木荧荧石鲸泣。  
芙蓉子夜卸穠妆，药雨纷糅琼饮急。  
琼楼玉宇微寒生，氤氲暖气出元英。  
白鹿观中香粉散，灵女祠前箫鼓鸣。  
木奴千树绽浓绿，太液粼粼黑鸟浴。  
真腊灯光射紫薇，汉宫齐唱凤来曲。  
彩虹不逐天驷流，公子初成狐腋裘。  
尚衣日日颁红锦，挟纩犹深边士愁。  
五凤习习起兰泽，龙篆新盘大府历。  
黍舋松醪次第陈，野老欣然爱冬日。  
暖炉高会乐未央，鸿雁南飞百草黄。  
东君欲逗春消息，独遣桃花斗橘阳。  

顾禧　偕谭子钦惟寅游西樵  
江西美景闻天下，君上湖亭意若何。  
吞吐晴光千浪暖，卷舒云气两峰多。  
阳春有脚归花柳，芳草无心恋绮罗。  
力倦翻嫌花路浅，振衣再拟一同过。  

顾禧　徐稚山林出诗见示因书其后  
论交常忆少年时，耐久如君倍足思。  
金马不移孺子节，石麟肯负志公期。  
经霜傲菊依幽径，漾月修篁种曲池。  
六客衔笺烂似锦，莫嫌野鹤故来迟。  

顾禧　野眺  
遂惬耽幽兴，披襟坐水湾。  
松枯涛不作，鸥澹梦常闲。  
漏月宽樵径，吞星避钓环。  
年来悲踨蹐，聊此破愁颜。  

顾禧　野眺  
一迳多幽色，孤云护短扉。  
閒阶竹影瘦，低岸稻花肥。  
委翠秋林晚，伤弓宿鸟稀。  
何时携斗酒，掬水弄清晖。  

顾禧　野眺  
缓步沿溪曲，幽寻惬赏心。  
散烟依瘦竹，开网活枯鲟。  
短袖仍牵树，秋声半攆砧。  
农谈喧隔岸，不畏世机深。  

顾禧　野眺  
乱世功名易，幽人愧素餐。  
草深迷乳兔，弓燥泣飞鸾。  
燐火排窗入，溪声带雨寒。  
行吟殊足乐，回首羡弹冠。  

顾禧　饮谭子钦斋  
取次梅花放，樽前白雪楼。  
人非分洛蜀，才岂逊曹刘。  
姜桂存余辣，芝兰忆旧游。  
文章千古事，未许卧南州。  

顾禧　杂感  
不与渔樵狎，甯知世事非。  
功成枯战骨，发端误儒衣。  
风雨槐阴梦，仓黄斗柄微。  
东邻瓜正熟，把酒裛清辉。  

顾禧　赠洪善庆兴祖和壁閒沈□□韵  
高卧烟萝钦上地，姓名独许古人知。  
我来欲补洪家传，入坐先寻沈约诗。  
舒卷閒云看不厌，参差玉蝶放偏迟。  
殷勤送客过方井，古道真堪照一时。  

顾禧　赠蓼庵上人  
曲径通禅室，藜床独著书。  
玄心栖物外，高论接皇初。  
雨过苔痕淡，窗虚梅影疏。  
年年愁作客，为尔一停车。  

顾禧　赠谭子钦惟寅  
临风长忆听涛吟，携铗重来感慨深。  
白首如新交自古，丹砂欲就老偏侵。  
猎微阁上传佳句，宿影亭前话夙心。  
花萼虽零正月朗，斗中元气待君斟。  

顾禧　赠行省任古  
帝廷咨牧拥金瓯，南顾应宽万里忧。  
自是书屏多异绩，何劳仰屋叹无筹。  
六桥垂柳萦苍佩，三竺飞花拂翠裘。  
遥望云山千里隔，福星欣照□□楼。  

顾禧　震泽行  
襟吴控越莽无幅，绿涛漂磕青山蹙。  
水底隆隆晴亦雷，鲸鲵凭之鸠其族。  
大者为蛟不为蛤，吐光便欲凌日月。  
地纬夜拆霜镜枯，触山飞沫天地白。  
芳饵频施巧不吞，云输雾委长儿孙。  
撼岳吞般逞大力，日月已堕爝火尊。  
昨闻渔人谋其曹，整罩施网瀰江皋。  
药程倾湖湖不流，涸智殚技将安逃。  
蛟子虾孙泣如雨，沈虎泅鹿惨无语。  
吁嗟河伯灵何存，鸣鼓聚市遂若此。  
就中大鱼最有神，夜入深宫控紫宸。  
竭泽而来拂帝意，浩荡乾坤雨露新。  
千秋万岁颂乃公，鳄鲸无所施其雄。  
延津灌莽饮大泽，鱼安于下鸟翔空。  
君不见然犀烧燕水族寒，咫尺之水多危澜。  
活女诲女恩无极，枯鱼何事泣河干。  

顾禧　苧邨烟雨  
湖南几曲石桥底，细雨濛濛暗碧溪。  
歡乃渔歌声不断，参差桑树望中迷。  
花田香散泥初湿，柳圃烟深莺乱啼。  
此地千年多买犊，耕男谁复怨征鼙。  

挂笠道人　诗一首  
偶乘青帝出蓬莱，剑戟峥嵘遍九垓。  
我在目前人不识，为留一笠莫沉埋。  

关景仁　凫鹥亭  
古有凫鹥诗，喜物游太平。  
今见凫鹥亭。夜安洲渚棲，  
书无罗风惊。群嬉固俦匹，  
适意相飞鸣。春风藻荇稠，  
夜雨波澜清。特以王泽深，  
遂此微物生。飞甍枕榛台，  
缭绕寒芜城。府目瞰清泚，  
日羡凫鹥情。自惟县令暇，  
朝夕亲编氓。土瘠民半馁，  
役频民少宁。嗟尔多蹙迫，  
岂与凫鷖并。我心徒尔嗟，  
奈何存典刑。尔劳悯以恕，  
匀重移之轻。庶几皆有乐，  
共戴君聪明。民安令亦暇，  
临流解尘缨。座岁可归去，  
白发南山耕。  

关景仁　赠小苏  
昔日闻苏小，今朝见小苏。  
未知苏小貌，得似小苏无。  

关景山　醉眠亭  
杜老颠狂寻酒伴，经旬只走出空床。  
输君纵饮还高卧，长有生涯作醉乡。  

关景山　醉眠亭  
贫饶北海杯中物，静胜长安市上眠。  
乱地春风吹不醒，功成合与酒为仙。  

关耆孙　句  
况此憔悴州，居人仰煮卤。  
煮卤数十年，余者皆贫寠。  

关耆孙　送刘朝美侍郎归蜀  
清议久不作，世无公是非。  
只因翻故纸，不觉蹈危机。  
东壁梦初断，西山蕨正肥。  
十年成底事，赢得载书归。  

关耆孙　游东屯  
呼船渡西嚷，策马行东屯。  
犹有竹下屋，依然柴作门。  
林深多鸟雀，山对有猱猿。  
世隔券尤在，堂非基自存。  
稼云迷旷野，屏翠随层轩。  
土厚疑吾里，溪清何处源。  
餐英金有种，饭粒玉为要。  
芦笋恋春渚，蕨芽蕃故园。  
山名窃诸葛，城榜为公孙。  
云雨峡前梦，琵琶山后村。  
留人惟野趣，隔世绝尘喧。  
墙度鸟飞影，泥留兔走痕。  
渔樵老岁月，藜苋过朝昏。  
槎汉我初返，梯参君暂扪。  
车徒今附骥，行列旧同鵷。  
休沐因闲日，攜持访古原。  
摧颓一弊节，走逐双朱辬。  
凉飙薄巾袂，佳气浮酒樽。  
出游有此乐，相视而无言。  
则为樵夫嘲，甚於人言烦。  
取君古锦囊，盛我浣花番。  
归去待星上，随江看月翻。  

关士容　寿客  
莫惜朝衣换酒钱，渊明邂逅此花仙。  
重阳满满杯中泛，一缕黄金是一年。  

关韪　桃源  
流水洞门三数里，落花松迳几千年。  
山南蜀国新开路，洞下秦人旧种田。  

关希声　枕流轩  
山出太虚外，溪流千古高。  
临窗喧客枕，洗耳溅僧袍。  
夜月气犹刢，秋风声更豪。  
二年游赏剧，欲别首频搔。  

关注　洞霄与道士夜话  
夜阑立语意萧然，似与黄冠有宿缘。  
不用天坛飞皓鹤，知君家世是神仙。  

关注　记梦  
玄衣仙子从双鬓，缓节长歌一解颜。  
满引铜杯效鲸吸，低回红袖作弓弯。  
舞留月殿春风冷，乐奏钧天晓梦还。  
行听新声太平乐，先传五拍到人间。  

关注　句  
钟声互起东西寺，火遥分远近村。  

关注　句  
夜长何时旦，苦寒不成寐。  

关注　秋声  
梦破松声枕上闻，睡魔夜半战吟魂。  
初疑秋雨连江岸，乍觉寒潮上海门。  
招引好风来古寺，追随月色下前村。  
晚行欲问声来处，郁郁苍波漫不分。  

关注　咏俞仲义屏上王内史  
手追心慕漫悠悠，写向丹青入卧游。  
绝胜山阴问陈迹，茂林修竹想风流。  

官人子弟　句  
细草行滕路，杨席帽风。  

管师复　白云  
入寺层层百级梯，野堂更与白云齐。  
平观碧落星辰近，俯见红尘世界低。  

管师复　句  
满坞白云耕不破，一潭明月钓无痕。  

管向　集句和太白水西韵  
绝景西溪寺，分明见城郭。  
绿水缬清波，青苔照朱阁。  
石迳无纖尘，杨花共纷泊。  
香刹中天起，野泉当案落。  
蛇龙蟠古根，院竹翻夏箨。  
李侯金闺彦，颇多宛陵作。  
韵与金石谐，遗声寄寥廓。  
何人继其踪，佳游屡前诺。  

管御史　题文公书院  
乘舟驻马览九曲，怪柏乔松映修竹。  
水明山秀读书地，万古悠悠遗芳躅。  
年深景怪公不来，淡雾衰草迷书台。  
乌啼鹊噪暮林杪，明月夜夜穿空斋。  
门轩岁月谁开闭，策杖登临令心碎。  
无聊举棹便回路，闷倚船窗读周易。  

广利寺僧　问物初和尚  
一封诏出禁庭中，催起慈峰住鄮峰。  
今日开堂宣妙法，祥云瑞气罩虚空。  

广利寺僧　中秋  
吾心似秋月，碧潭清皎洁。  
无手堪比伦，教我如何说。  

桂柔夫　赠桂琴隐先生傅子云韵  
君是轶群者，当知不可羁。  
渊源象山学，声价鲤庭诗。  
要路足将策，高云翅肯垂。  
余波幸沾丐，活我出污池。  

桂如虎　阳华岩  
天作高山势已空，地开岩窦巧玲珑。  
卷成璯屋垂琼佩，擘破苍崖漱玉虹。  
云气拥时来座上，尘埃飞不到亭中。  
品题自有元郎句，我辈聊书一笑同。  

桂闻诗　和傅子云见赠  
客袖冲寒至，飘飘不受羁。  
笑呵双兔筦，亟写锦囊诗。  
虽我斑毛薄，多君青眼垂。  
别怀无处着，随梦到春池。  

桂正夫　赠桂琴隐先生  
重贲衡门日，盘餐愧负羁。  
经年疏问道，静夜饱听诗。  
近子觉形秽，服车羞耳垂。  
快哉过庭鲤，咫尺凤凰池。  

郭昂　坐黄冈广福禅房  
爱此禅栖静，清凉境自偏。  
诧人拳怪树，留客笑幽莲。  
草暖蛙喧夏，林昏鸟梦烟。  
风尘吾未免，兀坐愧安禅。  

郭贲　登太山  
双屐冲烟上泰台，欲将老眼傍天开。  
春深叠嶂晴看雪，雨后飞泉夜听雷。  
玉节攒苍烟浩渺，群山裂翠壁崔嵬。  
目前齐鲁何须问，千古登封只草莱。  

郭秉哲　秋日郊居  
一叶惊初下，烦襟喜复清。  
云边开岫色，风外送涨声。  
菊引陶潜兴，蓴牵张翰情。  
迎眸秋色远，顿觉杖藜轻。  

郭秉哲　题画  
萧萧风雨声，一夜入修竹。  
中有贵世人，归云掩茅屋。  

郭波　陆象山先生墓  
大道久荆榛，歧路苦未并。  
博约岂不贤，末学恣驰骋。  
口耳谩纷纭，徒知响与影。  
吾心自神明，一掬涵万境。  
昔者斯文麾，紫阳已独秉。  
厥德天不孤，时生陆子静。  
陆朱夫何殊，性天俱炳炳。  
议论偶异同，吁咈岂为痉。  
考亭任重资，汲多费深绠。  
象山直劈豪，举手提要领。  
一起跬步间，循循登峻岭。  
一从百仞巅，洞视下万顷。  
辙迹随入途，金兰同有永。  
何知好事徒，纷纷自燕郢。  
古人亦有言，闻过乃为幸。  
二翁九京中，岂不重炯炯。  
低头古墓下，想象见光景。  
有剑不敢悬，为君发深省。  

郭昌　题峡山寺  
猿岂为妖恪自迷，世间那有倘来妻。  
裂衣心痛从前悔，恪不如猿反噬脐。  

郭阊　秀野亭  
插汉森森万丈扶，一亭危瞰汨江隅。  
幽深石壁涵清泚，崒嵂云山引翠芜。  
变化阴晴诗作料，招呼豪杰酒为徒。  
客来草拟閒居赋，后有千年八阵图。  

郭崇仁　闻高阳路警报  
上郡连烽火，河阳更羽书。  
丘戈连岁扰，老病一身余。  
警哨无安枕，忧危有报疏。  
名山犹未卜，何处好閒居。  

郭绰　枕流轩  
招提避雨寄孤眠，夜静溪声到枕边。  
引得五湖清入梦，拍天波浪一渔船。  

郭从义　赠梦英大师  
云水僧来说我师，换鹅书札转高奇。  
挥毫传下千年字，贞石曾留几处碑。  
混俗市廛人莫测，和光踪迹鹤应知。  
莲花结社须容我，不似陶潜爱湿卮。  

郭从周　赠何中立  
三字从来月正圆，一麾从此出秦关。  
钱塘春色浓如酒，贪醉花间卧不还。  

郭凤　句  
遗响箫韶猺尚奏，啼痕湘竹泪新飘。  

郭凤　舜庙  
云封舜冢杳难寻，徒取箾韶索九阴。  
学讲执中恁古籍，道传精一抱遗心。  
五臣山拱如班瑞，二女峰和似鼓琴。  
英爽不磨天地老，万年悲泪植篁琳。  

郭凤　重会岩  
重华人逸夏商前，奚取名岩紫洞巅。  
深入才如窥寸管，仰瞻早已到中天。  
仙田有迹闲芳草，韶乐无声奇滴泉。  
遐想温薛游古昔，恍如瞻对听虞弦。  

郭孚　句  
云凝香篆迷禅刹，风卷潮声出海门。  

郭晖妻　答外  
碧纱窗下训缄封，尽纸从头入尾空。  
应是仙郎怀别恨，忆人全在不言中。  

郭见义　句  
半落半开梅好处，似无似有草生时。  

郭建德　句  
烟连草色迷平野，雨趁鸠声过别村。  

郭景祥　题清风楼  
久持使节别尧天，故起朱楼北斗边。  
势压江淮盘厚地，影分吴楚与云连。  

郭居安　赴崖山赠别陈焘父  
诗来老气郁沈沈，犹负驿骝万里髒。  
辇路凤尘重回首，梅花岁晚独知心。  
张南有死天无远，管邴如生海未深。  
明发阳关底须叠，只哦雅制沈哇淫。  

郭君举　观音岩  
上得马鞍岭，奇峰应接频。  
遥看孤绝处，分现普陀身。  
纳月瓶泉冷，娇春柳黛新。  
却疑吴道子，貌出此岩真。  

郭君举　龙湫  
绝顶龙君宅，深疑与海连。  
飞来千丈瀑，下润几桑田。  
噀日虹霓壮，随风雪霰圆。  
高寒吟未稳，欲去复回旋。  

郭君举　天聪洞  
混沌何年凿，天聪亦强名。  
我疑龙窟宅，人说鬼经营。  
梯向岩边接。云从洞里生。  
此行顽健甚，脚力十分轻。  

郭君举　维摩室  
来问维摩室，因参不二门。  
一龛间日月，方丈别乾坤。  
风落岩花暖，雨晴山鸟喧。  
何当分半席，默坐听潺湲。  

郭磊卿　柳词  
春风垂柳丝，只向庭前住。  
妾心逐征夫，万里天南去。  
柳枝纵多锦，妾梦不知数。  
少年学得画双眉，今日看看作愁具。  

郭磊卿　偶题  
更无清兴在杯觞，不用蒲葵扇自凉。  
月色静时山鹤叫，一庭秋景藕花香。  

郭磊卿　挽张都谏文肃公  
更从别驾立朝端，白简风生宪府寒。  
宣室每前深夜席，木天时染秘书翰。  
琴思中散人何在，鹤返辽阳影已单。  
圣主怆然为辍食，九原莫作泪空漫。  

郭礼　访徐道人  
为觅扁舟问隐沦，白云何处是通津。  
瑶华满地君堪拾，始信青山不负人。  

郭礼　五徵君松阴独坐图  
盘石走新萝，飞流下层巘。  
抱琴如有期，心与孤云远。  
鸟来天际微，林光澹将晚。  
受此松气清，坐啸不知返。  

郭令孙　隆庆府  
翠壁苍崖万仞危，势如天险限坤维。  
山带岷峨千里秀，栈连秦汉两川驰。  

郭茂倩　石桥  
石桥庵下少徘徊，雪暗松林拨不开。  
坐久无人天向午，双乌飞上施生台。  

郭明甫　题仙居县南峰  
山光竹影交寒辉，下有碧清吹涟漪。  
沙痕隐隐白鸟去，石声凿凿扁舟归。  
蕙兰发香禅味远，云雾吐秀人家稀。  
须知春事不可挽，杜鹃已绕林中飞。  

郭明复　大人按部过云安下岩留小诗命同赋  
道人昔日来开山，山鬼悔泣门不关。  
一时梵宇借岩麓，千载绝景归人间。  
松萝郁勃树旌纛，水泉丁东鸣佩环。  
两苏寂寞涪翁死，杖屦谁与同跻攀。  

郭明复　题琵琶亭  
香山居士头欲白，秋风吹分湓城客。  
眼看世事等虚空，云梦胸中无一物。  
举觞独醉天为家，诗成万象遭梳爬。  
不管时人皆欲杀，夜深江上听琵琶。  
贾胡老妇儿女语，泪湿青衫如著雨。  
此公岂作少狂梦，与世浮沈聊尔汝。  
我来后公三百年，浔阳至今无管弦。  
长安不见遗音寂，依旧康庐翠扫天。  

郭明复　题三峡堂  
三峡堂前五月风，吴樯蜀柁古来通。  
山如肺附重相掩，水似环连去不穷。  
跃马孤城怜倔强，卧龙八阵想英雄。  
凭阑千载兴亡事，何异邯郸一枕中。  

郭某　游东禅院  
地去关城远，无人□□□。  
泉流溪路窄，石显洞门深。  
□□□□□，□□竹树阴。  
□□□□□，□日解题襟。  

郭仁　村居  
移家杨柳湾，小筑田家坞。  
一宵春雨晴，满地菜花吐。  

郭仁　分菊  
小畦香雨碧颸颸，分得新苗旋作篱。  
为待繁英供采掇，故寻异本斩芳奇。  
野人自爱编青障，老圃先教拥绿泥。  
浊酒预拚重九约，狂风莫损最高枝。  

郭仁　薇山书室为朱惟节赋  
幽意旷何许，光名东海傍。  
卜邻惟拜石，览胜不齐粮。  
帙散兰亭近，书探禹穴忙。  
此薇山畔月，流照有余光。  

郭汝臣　句  
峭壁有云生怪石，晴空无雨洒飞泉。  
龙抛玉涧归金阙，鹿认桃源入洞天。  

郭三聘　澹山岩  
忆昔游澹岩，文社四为侣。  
相逢各年少，抱负俱有素。  
训狐圣得知，夜半叫已屡。  
主人知客来，倒屣相告语。  
且言龙王神，多有灵异处。  
殷勤叩科名，吉兆齐确许。  
未成三先达，陆续霄汉去。  
转盼三十载，独我尚困沮。  
行将贾余勇，犹幸有孤注。  
乘兴偶重游，寓敬香一炷。  
再拜问龙王，前约何可岁。  
朱衣愿点头。成就在此举。  
拟欲鑱坚珉，纪此一奇趣。  

郭三聘　澹山岩  
忆昔游澹岩，文社四为侣。  
相逢各年少，抱负俱有素。  
训狐圣得知，夜半叫已屡。  
主人知客来，倒屣相告语。  
且言龙王神，多有灵异处。  
殷勤叩科名，吉兆齐确许。  
未成三先达，陆续霄汉去。  
转盼三十载，独我尚困沮。  
行将贾余勇，犹幸有孤注。  
乘兴偶重游，寓敬香一炷。  
再拜问龙王，前约何可岁。  
朱衣愿点头。成就在此举。  
拟欲鑱坚珉，纪此一奇趣。  

郭三益　句  
晓鸟啼哑哑，游子初去家。  
去家向何许，雪暗天一涯。  

郭三益　句  
举头语天公，殷勤推日车。  

郭三益　流花亭  
面幽连野色，审曲带城闉。  
但见流花水，难寻避世人。  
蟠桃知几熟，藓洞谩长春。  
税驾追前事，踌躇要路津。  

郭三益　题多福院分翠轩  
平生但爱山中寺，此日来看竹外山。  
心境顿开清净想，客尘无复更相关。  

郭三益　题广度院  
羲和均四时，曜灵有急节。  
沈迷簿领书，坐叹春事歇。  
及兹新雨收，西郊轫初发。  
苍顽山气嘉，奔悍溪流活。  
风惊麦翻浪，水净秧抽发。  
渐穷萧寺幽，顿使烦襟豁。  
蜂喧酿蜜翅，鸟落啼林血。  
高僧日无事，种术畦亩阔。  
绿苗已纾纾，紫花行复结。  
吾欲访长生。  

郭三益　题南岳寺  
古木阴森梵帝家，帘泉一酌试新芽。  
官符星火催春焙，却使山僧怨白蛇。  

郭三益　题仙居南峰寺蓝光轩  
山光竹影交寒辉，下有碧浸吹涟漪。  
沙痕隐隐白鸟去，石声凿凿扁舟归。  
芝兰发香禅味远，云雾吐秀人家稀。  
须知春事不可挽，杜鹃已绕林中飞。  

郭三益　韦羌山式公绿筠庵诗  
道人栖碧山，云居在空曲。  
十年海潮音，利物缘已熟。  
更寻妙高顶，超然具幽筑。  
古林插空青，寒筠抱岩绿。  
时携贝叶书，步入深林读。  
云衣冷萧条，静对含烟玉。  
客来境非喧，客去境自足。  
宵眠获禅虎，昼引衔花鹿。  
庵中三昧语，药我贪瞋毒。  
何当脱双凫，藜杖追高躅。  

郭三益　游日山  
洗光朝日上旋旋，瑞色分临此地先。  
门迥帆收江市密，山深龙卧海潭圆。  
静然柏子听幽偈，閒立苔痕问小禅。  
莫讶潮平归渡晚，斯游有意已三年。  

郭绍彭　题三高祠  
三君异代同清节，百口流芳共一祠。  
岂但吴江夸美绩，要教今古慕英姿。  
寒江钓雪堪供脍，夜月垂虹直可骑。  
著脚岂容成默默，祗缘题好愧留诗。  

郭师元　云洲  
昭代元丰日，云洲致瑞祥。  
氤氲浮岭表，精彩灿霞光。  
德政闻名邑，文章冠试场。  
二人符美应，今古共流芳。  

郭时雍　白云庐  
吾爱白云云爱吾，朝朝暮暮伴吾庐。  
从龙傍鸟随他去，留与幽人作画图。  

郭士道　首阳山行  
首阳山，青巃嵷。  
上耸紫盖凌瑶空，下周林壑盘苍龙。  
嵯峨自太古，崒嵂镇寰中。  
黄河西来绕其下，日夕云气开鸿蒙。  
恍疑鬼神护，又似丹青工。  
诸峰不敢并，苍翠光玲珑。  
我生癖性爱山水，见此奇绝摩双瞳。  
忽忆武王收诸夏，夷齐叩马来山东。  
风云变化适际会，耻逐龙虎争奇功。  
归来守岩穴，郁郁抱孤忠。  
朝采山上蕨，暮拾山下蓬。  
渴饮涧中水，热眠云外松。  
既不学赤松子，又不侣商山翁。  
丹诚耿耿照白日，劲节凛凛摩苍穹。  
首阳青青万古色，不敢夷齐之心胸，  
直与天地相始终。千载扶名教，  
二子功无穷。我歌首阳歌未歇，  
泠然八表生清风。  

郭世模　长歌行  
苦林无停阴，积石无还流。  
葵藿变旦莫，蟪蛄疑春秋。  
寸晷轻尺璧，神功宁九州。  
仰思坐待旦，礼乐隆成周。  
君子不可閒，努力崇嘉猷。  
当思竹帛载，不为鬓发羞。  

郭世模　题清芬阁  
视世轩裳一露萤，平生苦节抱遗经。  
卧云句好传弟子，钓濑名高齐客星。  
尚想舑儒在山泽，空留遗庙落丹青。  
发挥家传标潜德，奕奕元孙有典刑。  

郭世模　乌夜啼  
碧烟障楼天欲暮，飞乌夜集芜城戍。  
云外毕逋衔尾来，月明腷膊同枝语。  
楼中有人辍机杼，玉笙怨咽凝江雾。  
惆怅幽栖夜未阑，桂树秋风兰叶露。  

郭守文　初春行宫侍宴  
青山团远嶂，流水泻鸣弦。  
游豫王正月，讴歌帝万年。  
草香吹辇路，鸟弄杂宫悬。  
沾醉尧尊酒，何由报所天。  

郭守文　送王德明枢密之代州  
怜君千里别，新马黑貂裘。  
白首辞乡泪，黄云入塞愁。  
月明沙碛夜，霜落雁门秋。  
去去燕然上，功名会见收。  

郭思　剑门  
斲石为梁铁作枢，武侯於此济师徒。  
鞭山怒气金鳌伏，架壑宏模玉蝬掳。  

郭思　句  
猿戏山花暖，人行塞柳青。  
落星一石几午年，门外何人扣汉川。  

郭思　秋日游合江戏题之亭上  
秋风锦水乐无涯，独上亭轩四望嘉。  
橘子满林金作块，芦梢拂岸雪飞花。  
酒旗高挂芙蓉港，渔棹斜趋菡萏家。  
描入画图收取去，故人相对饮流霞。  

郭廷谓　句  
魄逐东流水，坟依独坐山。  

郭庭芝　佛牙寺看桂因赠许秀才  
何来仙女散天花，剩得余香伴佛牙。  
留取高枝青汉上，秋风吹送到君家。  

郭庭芝　送赵南仲出视江淮  
剑戟翩翩铁骑攒，前军飞渡润州湾。  
烽连淮陆胡尘远，月照金山汉壘寒。  
虎旅亦知平□易，龙庭不数靖边难。  
来威胁允歌方叔，愿附诗人唱凯还。  

郭庭芝　自然仙井二首  
仙翁去不还，石井烟雾白。  
谁难蹑其踪，勾漏良吾宅。  

郭庭芝　自然仙井二首  
井空寒不流，汲取不知夏。  
披襟醉瑶华，白榆历历下。  

郭獬　送吴中复守长沙  
初登西汉文章府，便领吴王第一州。  
绕郭白云衡岳近，满帆明月洞庭秋。  

郭瑄　泾州怀古  
危坡下尽见残墉，势扼长川万古雄。  
泾水无泥分畎浍，回山有脉自崆峒。  
唐文曾祀龙君庙，汉武犹存阿母宫。  
更喜笔峰青翠处，雨馀疑是画图中。  

郭燻　挽内子  
山嵬嵬兮日西，望吾侣兮不归。  
惆怅兮阶前，物换兮人非。  
春去兮花残，春归兮芳菲。  
老不可以再壮，君胡为而先驰。  

郭岩　顾况读书堆  
昔人何处读书声，此地犹存旧日名。  
衰草闭门黄叶冷，香林藏硖碧云横。  
地连檇李山河壮，江绕吴淞日夜鸣。  
陈迹已怜荒没久，凭栏惆怅有余情。  

郭岩　过从叔猥园  
风流吾大阮，嘉遁狎鸥盟。  
筑得野亭旷，到来云水清。  
斜林收橡实，泾水给茶铛。  
翻笑支公拙，买山空得名。  

郭岩　松径  
一迳深且纡，森森荫松柏。  
清风池上来，幽思与之发。  
逸响谐素琴，凉阴散清帙。  
弘景或可邀，高怀共披豁。  

郭俨　兰溪  
兰陵山下翠烟浮，溪水潺湲九曲流。  
落尽江梅闻铁笛，烟波何处问垂钩。  

郭俨　晓睡  
村巷閴无事，天明憩黑乡。  
草生诗意足，花落梦魂香。  
地迥秋供爽，雨馀风荐凉。  
休令山鸟闹，吾欲傲羲皇。  

郭彦章　题庐陵义士传  
淮海风回吹血腥，青原不改旧时青。  
中朝将帅论功赏，不及江南一白丁。  

郭彦章　题新淦刘贞女传  
百年节义仗英豪，一死翻怜女子高。  
不敢高歌题卷上，转喉恐触旧官曹。  

郭奕　题漫天坡  
在漫天是小漫天，小漫天是大漫天。  
只因大小漫天后，遂使生灵入四川。  

郭奕　题漫天坡  
秦山未尽蜀山来，日照关门两扇开。  
刺史莫嫌迎候远，相公新送陕西回。  

郭奕　咏张中孚兄弟  
张中孚，张中彦，  
江南塞北都行遍，教我如何做列传。  

郭印　按部留小诗命男明复同赋  
地涉云安境，山居燕子龛。  
帘垂看急溜，盖偃得修楠。  
牢落前贤迹，光明古佛庵。  
幽禽知客至，一一解玄谈。  

郭印　八月十六日观月段氏亭次王师老韵  
隐映孤亭小，回环万竹幽。  
水声喧暗谷，月影淡高秋。  
物与黄昏静，人随白日流。  
一椽堪送老，何必仲宣楼。  

郭印　八月十四至十六日无月二首  
秋中景色正萧森，月色超然重古今。  
要使万方倾素采，那知三日翳重阴。  
晦冥欲害天公眼，想像难忘海宇心。  
决断浮云须好手，明年此夕要追寻。  

郭印　八月十四至十六日无月二首  
不见团圆桂景森，清辉一片本常今。  
欲看静夜千家昼，先扫长空万里阴。  
宇宙光明思佛掌，儿童嚬蹙见人心。  
茫茫千里凭谁问，每使良辰罢访寻。  

郭印　八阵台  
八阵台前水急流，累累石塿界沙洲。  
机深已尽吞吴策，事变空成守蜀谋。  
江月四时犹耿耿，云山千古谩悠悠。  
天公若遂兴刘愿，功烈应非管乐俦。  

郭印　别宇文季蒙  
调羹休羡最南枝，国香继踵开酴醿。  
先容岂藉早梅力，到了自结东君知。  
孤芳缭绕春虽晚，典型题在黄金盏。  
一家风骨端不凡，故使天公独青眼。  
中兴英主方急贤，屡辞温诏挽不前。  
平生忠赤照肝胆，危论鲠谔能回天。  
左蜀分符尚馀略，浙路霜台亦轻著。  
朝廷鼎鼐席尚虚，君家况是个中脚。  
寒儒筦库埋晨昏，欲排阊阖嗟无门。  
洗眼江淮看腾踏，妖气一扫清乾坤。  

郭印　病目  
开眼万象生，阖眼万象灭。  
生灭本无体，人心妄分别。  
我初病眸子，散漫空花发。  
视物都矇矇，浮云翳秋月。  
谒告旋掩关，十日人事绝。  
密室宴坐馀，神光潜洞达。  
俄於冥冥中，瞭然得朗彻。  
以兹悟色性，六根成解脱。  
缅思浊世人，逐见互攘夺。  
外为物所障，两眼暗添屑。  
岂知有良医，利重金篦刮。  
作诗示盲俗，听此还丹诀。  

郭印　病起赠刘元圭  
学道淹四纪，微痾一点无。  
今年岁八十，有疾缠吾躯。  
初因水道涩，药寒变河鱼。  
食饮便退缩，脾土成中虚。  
言语气自短，坐起人须扶。  
四肢时厥冷，甘心委冥途。  
医者纷纷来，其说庸且疏。  
万方觅灵丹，千载忆神卢。  
紫岩老刘君，深通黄帝书。  
易学自该贯，医术乃绪馀。  
一诊洞腑脏，再诊知荣枯。  
谓当十期寿，小恙安足虞。  
药石未数进，疾证半已除。  
乃知所造妙，当与古人俱。  
自足著方论，欲以开迷徒。  
新书若行事，功倍南阳朱。  
吾闻活人多，天报定不渝。  
施此安乐法，胜造千浮屠。  
阴德在一念，岂止治狱欤。  
况君有令子，归矣高其闾。  

郭印　博古斋  
撑肠万卷书，不知何处著。  
寄语腐唇人，於兹宜领略。  

郭印　卜居  
只忧短发变星星，早葺生涯寄暮龄。  
二顷可能轻相印，一区聊欲著玄经。  
不嫌野水侵扉绿，更喜寒筠绕屋青。  
投绂归来成底事，要驱龙虎遁天刑。  

郭印　不寐  
自怜闻道晚，习气误平生。  
诗债几时尽，睡魔终夕轻。  
语言空自苦，德业竟何成。  
誓欲抛书册，茅檐适性情。  

郭印　采真洞  
竹洞深深处，斯游契采真。  
故来非俗客，同道是幽人。  
日暗能休影，风清不受尘。  
行行无限意，满目涨修筠。  

郭印　草堂  
草堂何处觅，云黯浣花溪。  
栋宇已非昨，松竹尚依依。  
荒坡卧颓日，寒浪摇清飔。  
万象不禁写，吟哦想当时。  
我公本天人，造化生肝脾。  
道大世不容，远迹西南维。  
波涛涌笔端，孤愤寄新诗。  
诗中尽经济，秋毫未设施。  
后人不知公，但赏琼琚词。  
文章一小技，于道信为卑。  

郭印　茶诗一首用南伯建除体  
建置茗饮利无穷，除去睡魔捷如攻。  
满箧龙团重绝品，平视紫笋难为同。  
定知一啜爽神观，执热往往腋生风。  
破碎月轮午窗底，危冠欲堕呼樵童。  
成仁岂惮粉身骨，收取祛烦疗疾功。  
开陈作经忆桑苎，闭眼便觉精神通。  

郭印　朝来  
朝来仍独坐，心事有谁知。  
啅鹊传枝喜，鸣鸠唤雨悲。  
整冠惊发短，览镜觉颜衰。  
白日堂堂去，长绳不可羁。  

郭印　朝日  
鸡号出郊坰，残月犹未没。  
东方迤逦明，林表上初日。  
团圆状车盖，光射半天赤。  
我时决两眦，喜极还叹息。  
迩来天令乖，宇宙秋霖积。  
阴霾翳扶桑，不放翔阳逸。  
行者厌泥涂，耕者忧稼穑。  
官卑何所为，坐视空戚戚。  
金乌忽飞晓，光曜宛如昔。  
须臾一镜升，烟雾眇无迹。  
八绂顿清明，万象趋烜赫。  
人情绝愁叹，熙熙遍阡陌。  
无端南山云，尚恐复蒸郁。  
安得大力士，长挽羲和出。  

郭印　朝霞诗  
矫矫明天末，谁将绛帐供。  
阴云收薄翳，晴日放先锋。  
道路看行旅，田畴验老农。  
乾坤今日意，群目散愁容。  

郭印　城上  
晚目层城上，山川自吐吞。  
断云孤岭秀，涨潦一溪浑。  
烟起谁家树，人归何处村。  
不堪东北望，回首又黄昏。  

郭印　乘桴亭  
孔子道不行，时君目腐儒。  
乱邦难置足，遂欲九夷居。  
更作乘桴语，与此意何殊。  
一木异舟楫，波涛宁可逾。  
愤世有激尔，盖用警聋愚。  
季路犹未达，而况他人与。  
我生亦不辰，兵戈溷中区。  
两脚倦远涉，踨蹐西南隅。  
临深每慨叹，长江良起予。  
兴发撑小艇，郁堙聊一舒。  

郭印　池莲  
疏池养白莲，故作夏时景。  
田田绿初齐，便成清净境。  
虽无藕如船，风味同玉井。  
水仙何处来，露浥晨妆靓。  
苦乏社中友，永日对孤影。  
爽气入人怀，酩酊为之醒。  

郭印　池莲  
擢干洿池中，天姿本清净。  
白白与红红，邂逅识真性。  

郭印　池萍  
杨花撩乱几时休，看取明朝水上浮。  
凝绿满地浑不动，微波忽绽见鱼游。  

郭印　出郭  
步屧寻春去，郊原协气薰。  
野花随路见，幽鸟隔山闻。  
兴远连芳草，心閒对白云。  
匆匆殊未惬，落日噪鸦群。  

郭印　出郊  
官曹拘束久，出郭便忘归。  
江阔风烟澹，山稠草木稀。  
客情随处好，鸥鸟自由飞。  
尘事聊相放，吾心一寸微。  

郭印　初秋  
爽气依辰至，乾坤不可收。  
林柯初脱叶，寒雁已宾秋。  
老逼羞看镜，愁多怯上楼。  
只忧戎马健，何日陨旄头。  

郭印　春晴二首  
春工又是一番新，满目韶光欲醉人。  
风唤鸣禽争暖日，雨粘飞絮著香尘。  
老来情绪元知别，酒后形神始觉亲。  
独向小斋书咄咄，无端燕子往来频。  

郭印　春晴二首  
二月垂杨长绿柯，渔村春坞景融和。  
沙边细浪摇芳藻，水上红云映绿波。  
风袅钓丝时荡漾，日移花影更婆娑。  
径须展此连鳌手，且向樽前醉倒歌。  

郭印　春日即事  
鸟咏短长句，花呈赤白章。  
化工非不巧，闲客笑春忙。  

郭印　春日云溪即事二首  
乞得筋骸伴老农，一丘春兴有谁同。  
禽声路入笙簧里，花色人行锦绣中。  
藄草养兰修故事，凿渠引水著新功。  
羲和叱驭应难挽，愁见颠狂柳絮风。  

郭印　春日云溪即事二首  
林壑栖迟两见春，一筇一麈任天真。  
莺花世界无停晷，电露光阴莫负身。  
蚁战蜗争那复问，鱼浮鸟戏自相亲。  
长江不日桃花浪，筑石牢堤急倩人。  

郭印　春阴  
膏泽乘时要发生，云师可是太无情。  
朝朝只解连空晦，好雨终悭造不成。  

郭印　次何耕道韵  
壮岁已倦游，况今老大时。  
素交久离索，劳思何可支。  
夫子晚识面，迥非尘中姿。  
高言风凛凛，直气山巍巍。  
欲登公卿门，进退尚狐疑。  
飘然至是邦，为言某在斯。  
相见无别事，清谈白日移。  
时时矜小技，挽我赋新诗。  
自怜憔悴态，容德愧姜姬。  
辱赠何以报，恨无琼琚辞。  

郭印　次刘子翼韵  
逢迎欣晤语，喜气破严凝。  
汩没叹尘吏，安閒输野僧。  
宦情元自薄，俗眼莫相憎。  
松竹开三径，他时我亦能。  

郭印　次莫少虚韵  
富贵等劳生，不如行乐耳。  
遑遑观一世，荣辱随偾起。  
幽寻苦无暇，佳处谁屈指。  
春归呼我游，邂逅佳公子。  
莫侯江南秀，幽香发蕙茝。  
诗诗更清激，虢虢寒流驶。  
锦屏有蒲郎，冰壶清彻底。  
便腹久空洞，了不见嗔喜。  
岁晚得二友，追随当行李。  
五湖三江宽，亦不遗洲沚。  
偶来泛扁舟，朱墨推案几。  
徜徉一水间，便欲寄残龄。  
追观少年心，寂寞已灰死。  
穷通岂无命，流坎听行止。  
岷山行筑室，计决吾往矣。  
斗酒相往还，素约自今始。  

郭印　次蒲大受检覆韵  
身亲扫除役，敝袍染尘泥。  
青云一何高，天险不可跻。  
西风吹秋来，草木含凄凄。  
韝鹰屡飞掣，枥马空鸣嘶。  
丈夫两鬓斑，籍未通金闺。  
不如买田园，荷锸理蔬畦。  
岁月无停轨，归计亦已稽。  
年来稍闻道，所学忘筌蹄。  

郭印　次宋正纪见寄之作  
薄禄谩婆娑，朝家事正多。  
天昏云障日，风劲叶辞柯。  
黔首难堪命，苍穹尚荐瘥。  
中原戎马盛，壮士敢谁何。  

郭印　次宋正纪韵  
释耒随人干斗禄，因循五阅闺馀年。  
折腰每效官三品，糊口深惭食万钱。  
未梦登天生羽八，肯希舐痔得车千。  
求田早决归耕计，种秫何妨酿酒泉。  

郭印　次杨拱辰韵兼简冯当可刘韶美  
穷居罕人事，来往断交亲。  
粗安鹪鹩居，靡求尺蠖伸。  
坐看柴门外，日飞车马尘。  
谁能学桔槔，俯仰更随人。  
况今世道丧，风俗已浇淳。  
为民非野鹿，作吏无古循。  
太仓五斗粟，食之愧高昮。  
故人善处我，儒官饱常珍。  
风月即侪侣，诗书乃比邻。  
雙然一室中，浩气横八垠。  
刘郎晚相遇，放旷如逐臣。  
素心日倾倒，吟啸乐天真。  
粃糠嵇阮辈，自号葛天民。  
马曹似是耳，宁畏官长嗔。  
墨池子杨子，风流吾里仁。  
偶来官一邦，眉端喜津津。  
抵掌论进修，德业须竞辰。  
有时相就饮，幕天地为茵。  
冯君十年别，龙鹄迹久陈。  
邂逅果山底，一见两脚踷。  
初来梅萼吐，欲去柳眉颦。  
平生知识多，斯人罕其伦。  
我今亦西矣，筇竹访峨岷。  
凭谁与之俱，足跣头不巾。  
刘郎归既趣，杨子任方新。  
从兹遂分手，三秋敌昏晨。  
所期各精炼，加餐戒五辛。  
他时共相见，两颊桃花春。  

郭印　次元汝功韵赠王恭之  
四海车书未混同，忧怀都付酒杯中。  
云雷自昔开屯难，天地于今合泰通。  
浊酒寒灯招旧友，清江小艇忆诗翁。  
人生会面真难得，莫遣行装犯晓风。  

郭印　次元守中秋观月韵  
青霄万里绝纖毫，海上仙人独钓鳌。  
荡荡性天元廓落，亭亭心月本孤高。  
寒光破碎穿幽径，素影飞翻入怒涛。  
但挹金波还洗涤，不须遥望日生高。  

郭印　次韵大受过苏企道晚饮  
痛饮忘形处，清谈得意时。  
为怜非恶客，还看出新诗。  
交道真难合，人情岂易知。  
林泉他日约，杖屦且相随。  

郭印　次韵当可观雪  
天将瑞雪洒乾坤，世界浑疑色布银。  
人说丰年犹细事，边庭先喜荡烟尘。  

郭印　次韵董守流杯池  
巧思潜窥造化儿，更依曲水凿方池。  
灵鳌上钓喧红粉，轻鹢浮觞趁彩旗。  
落涧寒声泉虢虢，弄花斜日影迟迟。  
分明作个山阴会，仍有当时幼妇辞。  

郭印　次韵杜安行嘉陵春日书事十首  
老觉情怀别，愁随节令来。  
草茅思雨露，天地涨氛埃。  
屋雀春弥怨，山云昼不开。  
何人知此意，藜杖独登台。  

郭印　次韵杜安行嘉陵春日书事十首  
公退幽斋坐，悠然对碧岑。  
吹香花拂拂，围翠竹森森。  
蝶散红芳歇，莺藏绿树深。  
吾心清似水，尘境勿相侵。  

郭印　次韵杜安行嘉陵春日书事十首  
雨过川原秀，烟光画不如。  
人情花动荡，春意鸟分疏。  
造化空陈迹，乾坤一广居。  
小轩聊燕息，夏屋正渠渠。  

郭印　次韵杜安行嘉陵春日书事十首  
圆吭高低唱，奇葩赤白章。  
每嗟官束缚，肯放酒颠狂。  
幕燕终难稳，池鱼欲自藏。  
宦游何处好，山北是吾乡。  

郭印　次韵杜安行嘉陵春日书事十首  
弱柳青垂缕，新蒲紫作茸。  
风光明老眼，岁月养衰容。  
涸思诗难巧，孤斟酒易供。  
逍遥北山下，一榻傲羲农。  

郭印　次韵杜安行嘉陵春日书事十首  
江路曾浮宅，悬崖两壁青。  
晴烟笼小艇，落照射高亭。  
花簇红妆岸，鸥群白点汀。  
何时篷底卧，半夜酒初醒。  

郭印　次韵杜安行嘉陵春日书事十首  
谁念疲民瘠，空令战士肥。  
羽书传警急，花院锁芳菲。  
冠屦将身误，山林与愿违。  
两途俱不遂，衰鬓绿毛稀。  

郭印　次韵杜安行嘉陵春日书事十首  
举世趋昏浊，前贤慕独清。  
低回从客笑，怀卷待时平。  
彭泽非难学，菟裘且旋营。  
乐哉莘野趣，功业在深耕。  

郭印　次韵杜安行嘉陵春日书事十首  
良友何年会，书来细作行。  
柏寒知岁晚，花落笑春忙。  
从宦愆行乐，休心得坐忘。  
神炉丹已就，一粒待君尝。  

郭印　次韵杜安行嘉陵春日书事十首  
圣处沉潜久，心华始发明。  
绝知人事缪，顿觉世缘轻。  
俗薄天难定，时危道不行。  
折腰甘五斗，无意问弓旌。  

郭印　次韵杜安行见寄六首  
世事惊迁改，人生苦别离。  
一年仍异地，千里共劳思。  
雁足传来信，蝇头写到诗。  
丁宁林下意，端不负心期。  

郭印　次韵杜安行见寄六首  
佳人秋水远，思忆破晨昏。  
酒尚无同把，文谁与细论。  
心交神自契，目击道先存。  
他日如寻访，柴扉水竹村。  

郭印　次韵杜安行见寄六首  
拟作渊明去，宁为祖逖先。  
筑庐须近水，卖剑且求田。  
短烛窥今古，清樽乐圣贤。  
卜邻真有意，相与庆馀年。  

郭印　次韵杜安行见寄六首  
华颠何见逼，强半百年身。  
眼瞀交书过，心閒药物亲。  
卫生元有术，却老未逢人。  
此道须君至，寒灯子细陈。  

郭印　次韵杜安行见寄六首  
蜗居营盖了，一色草茅新。  
庭砌才容马，斋房可授宾。  
竹轩聊寄傲，蔬圃未全贫。  
邻舍逢知己，过从岂厌频。  

郭印　次韵杜安行见寄六首  
我爱使君直，使君怜我真。  
短长才自异，劳逸事还均。  
意在形骸外，人疑手足亲。  
共嗟征赋急，无术济斯民。  

郭印　次韵杜安行见寄忆梅之什  
秾华桃李容，不梁双眸净。  
唯有爱梅心，梦中行庾岭。  
安得移琼林，月下对清影。  
坐想冰雪姿，萧然幽兴永。  
我欲从君游，羁绊未能骋。  
平生溪山怀，倥偬迷簿领。  

郭印　次韵杜永年东斋种竹  
王郎英骨今已枯，风流声名浑未除。  
结交斯人千载上，唯君执手同登车。  
平生爱竹遂成癖，竹间醉倒无人扶。  
今日君醒竹还醉，区区手植不暇餵。  
颇怀种柳陶尹令，更慕滋兰屈大夫。  
况复此君尤洒落，幽斋安可一日无。  
尘埃捶楚纵未免，入门一见心自苏。  
是中真乐难语俗，耳目已谢声色娱。  
中虚自有天游地，应笑勃豨纷妇姑。  
竹叶问君能造否，何时饷我一樽酒。  

郭印　次韵费梦得晚秋感怀三首  
日落秋风晚，孤心正北飞。  
地寒戎马健，天阔塞鸿稀。  
翠葆几时复，青山百匝围。  
何当身傅羽，绝域问龙衣。  

郭印　次韵费梦得晚秋感怀三首  
摇落秋风晚，凄凉又一秋。  
汉家元再造，杞国谩多忧。  
七庙存馀泽，诸公合远谋。  
痛心何日定，直待太平休。  

郭印　次韵费梦得晚秋感怀三首  
摇落秋风晚，吾衰已一翁。  
不堪居世上，宁忍卧山中。  
帷幄人焉用，尘埃帝尚蒙。  
仰天无计出，老泪溅寒空。  

郭印　次韵李久善近诗四首  
凛凛宸居壮，胡为杀气昏。  
奸臣由一辙，乱政出多门。  
天命何曾改，朝纲本自荐。  
嗣皇真有志，反手定乾坤。  

郭印　次韵李久善近诗四首  
尘氛蒙帝阙，国难古来稀。  
恻恻民情见，茫茫天道非。  
愚衷千虑切，孤宦一身微。  
万里瞻行在，神魂日夜飞。  

郭印　次韵李久善近诗四首  
黄叶翻空舞，西风又作寒。  
懒将书帙整，愁见酒杯乾。  
物理秋多感，天文夜细看。  
鸾旗犹未返，一介敢偷安。  

郭印　次韵李久善近诗四首  
高人来折节，不免稻粱谋。  
排闷唯诗卷，消愁只茗瓯。  
此时同幕府，何日共仙舟。  
气味难相得，逢君写我忧。  

郭印　次韵李尧俞良臣论交一首  
深知不作昌时瑞，成茧那能效野蚕。  
世态如云从自薄，交情若水定非甘。  
最怜炊黍张生约，勿笑分财管仲贪。  
欲结他年渔钓友，江湖舍我复谁堪。  

郭印　次韵李智渊暮行湖上  
晚凉曳杖寻幽绝，怪树相逢如磬折。  
萦纡小径浑路迷，突兀高亭补林阙。  
袭人暗递竹间风，延客长明波底月。  
游鱼适性频往来，归鸟呼雏弄清越。  
避炎终夕见天真，脱巾露顶脚不袜。  

郭印　次韵刘文饶题绝尘亭  
江白风情古寺虚，客来萧散与何殊。  
水涵疏树千寻净，尘到幽亭一点无。  
天际昏烟迷小艇，林端落日射浮图。  
欲添楚屿深秋意，好向沙洲养橘奴。  

郭印　次韵刘文饶题绝尘亭诗  
斜斜远树绕江头，十里平波似不流。  
更欲寻源穿窈窕，一蓑烟雨羡渔舟。  

郭印　次韵刘中远见贻之什  
中原杀气昏，鱼鸟巢穴改。  
城池失金汤，郡邑更守宰。  
鸾旗狩吴越，朔骑满淮海。  
维蜀限山川，无人识鍪铠。  
五年愧端居，万里思行在。  
官曹敢尸素，职事甘烦猥。  
傥得容栖迟，奚暇择爽垲。  
陋巷饱简瓢，邻墙挹兰茝。  
新诗出清奇，高论吐雄迈。  
谈谐不知倦，气充无是馁。  
藉君风飘摇，祛我云靉靆。  
相期树勋名，戮力熙帝载。  

郭印　次韵明法游法相院二首  
市近清江隔，林深古寺幽。  
竹光浓欲滴，山色翠交浮。  
咫尺人稀到，寻常客共游。  
机心吾已息，来往不惊鸥。  

郭印　次韵明法游法相院二首  
禅扉尘不杂，景趣自然幽。  
黛色排轩入，仙香绕殿浮。  
傍林滋野兴，出郭契清游。  
归路风埃起，眠沙愧白鸥。  

郭印　次韵莫少虚中秋月  
纖阿驾秋空，云散无一发。  
长廊步清影，露顶脚不袜。  
缅怀同心人，尺咫限胡越。  
岂殊南郭老，连墙不通谒。  
我忧今夕去，难得如此月。  
伫立耿不寐，精诚通恍惚。  
莫兄新诗来，夜光映深樾。  
颇惊笔力壮，滔滔涨溟渤。  
喜极屡索酒，引满非人罚。  
醉歌还起舞，恍若挽凡骨。  
何当乘飞云，举手探蟾窟。  
一吸径寸光，尽解平生暍。  
飘飘曳霞裾，出入黄金阙。  
陋哉揖爽气，空所　西山笏。  

郭印　次韵南伯唐福道中  
宿雨郊原润，晨风草暀¨凉。  
村醪饶客醉，山鸟笑人忙。  
石罅泉能洁，篱根笋自香。  
箯舆终日倦，惆怅旧林塘。  

郭印　次韵莆大受琴中趣二首  
二器入范围，物物皆吾琴。  
外响蕴真寂，中虚含妙音。  
世人若著相，正堕声色林。  
那知反听处，万象融一心。  
伊余晚闻道，奇病得聋喑。  
诗成自吟咏，酒热诗献斟。  
山高水洋洋，子期亦已沉。  
燕坐忽神游，月明秋夜深。  

郭印　次韵莆大受琴中趣二首  
人生饮天和，各抱无弦琴。  
云何不自开，溺彼宫商音。  
郑卫剧淫哇，听者返如林。  
耳根一以荡，万劫迷真心。  
安得佛之力，与世开群喑。  
神机运帝车，元气如酌斟。  
鱼鸟得其性，云渊自飞沉。  
不见南风歌，仁声入人深。  

郭印　次韵蒲大受书怀十首  
愤时唯泯默，忧国漫咨嗟。  
上略思黄石，中原望翠华。  
散才甘社栎，击迹类匏瓜。  
世事无穷尽，吾生得有涯。  

郭印　次韵蒲大受书怀十首  
时乱那能定，民生不自聊。  
鬓霜秋冉冉，心旆日摇摇。  
敢簉鹓鸿侣，空贻猿鹤嘲。  
眼前谁可意，风月是清交。  

郭印　次韵蒲大受书怀十首  
世业工看卷，天资拙治生。  
吏曹容小隐，廪禄代深耕。  
痛饮中贤圣，高吟适性情。  
妻孥随我惯，自不厌藜羹。  

郭印　次韵蒲大受书怀十首  
物齐人即我，天运古犹今。  
但得丹田固，宁忧白发侵。  
情忘心坦坦，神定息深深。  
却笑灵均辈，悲哀泽畔吟。  

郭印　次韵蒲大受书怀十首  
茅檐同广厦，野蔌当珍羞。  
拟作蓑衣放，宁为肉食谋。  
沉思如有得，寡欲自无求。  
叹息吾衰甚，年来不梦周。  

郭印　次韵蒲大受书怀十首  
事业乖初愿，聪明异昔时。  
病多难止酒，愁极漫哦诗。  
适俗非予好，从人莫己知。  
经营三径就，安用印累累。  

郭印　次韵蒲大受书怀十首  
州县徒劳耳，春秋奈老何。  
交游双寂寞，名利两蹉跎。  
帙散尤增睡，杯行且强歌。  
故人频梦见，谁道隔山河。  

郭印　次韵蒲大受书怀十首  
日月当头过，风光转眼稀。  
宦游元自薄，生计亦何微。  
要逐时情好，难令野性违。  
富贫同一饱，幸有北山薇。  

郭印　次韵蒲大受书怀十首  
世道交相丧，从谁见典型。  
圣贤虽泯没，简籍尚丁宁。  
学欲追三代，心终醉六经。  
如何资发冢，陂麦咏青青。  

郭印　次韵蒲大受书怀十首  
蒲郎吾畏友，诗句屹长城。  
道义千钧重，功名一羽轻。  
邓攸无后嗣，卢老是前生。  
世路羊肠剧，君心若砥平。  

郭印　次韵蒲大受同游龙洞之什  
寻幽一访洞中天，路绕青溪水绕山。  
翠径崎岖行竹里，红尘咫尺背人间。  
侵裾爽气冷冰雪，漱玉寒流锵佩环。  
更问石庵窥胜迹，斯游岂复倦跻攀。  

郭印　次韵蒲大受瀛游富仁院二首  
衲子幽栖地，青山绕四旁。  
林昏知暝霭，溪暖觉迟阳。  
泉石关心久，风光引兴长。  
春云多变态，天末淡微茫。  

郭印　次韵蒲大受瀛游富仁院二首  
脱屣尘埃外，结庐猿鸟旁。  
松门深掩月，花坞静含阳。  
欹枕泉舂急，焚香昼景长。  
我无林壑分，世路只茫茫。  

郭印　次韵邵公济寻梅三首  
素艳遥怜月色同，暗香披拂有无中。  
一枝已觉春光破，不恨南邻笛里风。  

郭印　次韵邵公济寻梅三首  
独与幽人臭味同，细看诗句酒杯中。  
霜林万木无颜色，只有孤标傲晓风。  

郭印　次韵邵公济寻梅三首  
天与幽姿自不同，凌寒独秀雪霜中。  
山茶未许方高洁，故使千花立下风。  

郭印　次韵邵子文感春之什  
海内风尘涨，人间日月忙。  
鬓霜催晚景，杯蚁负春光。  
闻道花成锦，空怜鸟似簧。  
眼前朱墨乱，无处话愁肠。  

郭印　次韵邵子文感春之什  
池塘不似昔年春，蝶乱蜂狂更恼人。  
莫傍花丛看婉娩，且怀诗卷诵清新。  
山林祗管萦魂梦，寰宇无端变劫尘。  
遥想江东忧未歇，可能熟醉巧谋身。  

郭印　次韵师时发溪桥晚眺  
卧溪古木势蜿蜒，伫立斜阳旅思宽。  
湍没岸痕知涨溢，风生水面觉清寒。  
静容桃李敷浓荫，暖放凫鹥浴短翰。  
隐约渭滨真彷佛，行藏都付一渔竿。  

郭印　次韵时升春尽之作  
送春仍恨酒杯乾，今夕休眠到漏残。  
歌舞纵无供笑语，宾朋犹有近门阑。  
伤心已讶千林绿，转眼还看万叶丹。  
节去节来君莫问，诗盟从此勿令寒。  

郭印　次韵史才孺咏雪四首  
始贺今朝雪，隆寒特地严。  
莫愁穷户闭，还喜大田沾。  
黄竹歌休唱，红炉火屡添。  
华颠应处处，早得是山尖。  

郭印　次韵史才孺咏雪四首  
冻云谁剪下，天地已凝严。  
试看郊原润，何如雨露沾。  
渔蓑寒愈重，客舍恨犹添。  
晓起空庭步，深埋屐齿尖。  

郭印　次韵史才孺咏雪四首  
阴阴弥宇宙，黯黯一天同。  
初讶银为界，无非玉散空。  
夜迷连皎月，晓舞助严风。  
真宰恁谁问，年来物未丰。  

郭印　次韵史才孺咏雪四首  
怪得天飞雪，寒成晓不同。  
练光铺迥野，玉屑下长空。  
片片梅花雨，团团柳絮风。  
人间呈瑞应，还喜兆年丰。  

郭印　次韵嵩师彥正留别  
两公清气入人肝，玉树森森逼我寒。  
挥麈缤纷惊落屑，和诗来往疾跳丸。  
兴馀不管牙签乱，坐久翻忧蜡炬残。  
轻别莫言吾所讳，重逢应作老翁看。  

郭印　次韵宋南伯感怀三首  
青山含远意，白云弄奇姿。  
唤客早归来，一洗尘土衣。  
岩壑定谁伍，泉清竹漪漪。  
危邦固难入，贤哲多遁肥。  

郭印　次韵宋南伯感怀三首  
酒盏解忘忧，茶瓯工破睡。  
酒酣无何乡，睡起人间世。  
但看了了时，孰与陶陶醉。  
千古杜康功，曲糵因君置。  

郭印　次韵宋南伯感怀三首  
衰年今五十，两鬓雪霜明。  
出处负前辈，折腰若为情。  
日月鸟飞翔，燕归鸿复征。  
是身已虚幻，敢希身后名。  

郭印　次韵宋南伯见贻之什  
衰迟来作邑，劳苦剧万状。  
朝朝趁衙参，敛版趋琅蹡。  
病骥耳双垂，兰筋困衔鞅。  
饥鹰长附人，六翮空韝上。  
缅思陶彭泽，解绶一何壮。  
归去事田园，林木施帏帐。  
邻曲喜过从，时节争馈饷。  
高山与流水，无日不寻访。  
况逢桃李春，协气郊原盎。  
或携古筇行，或放孤舟漾。  
我欲追其踪，卜筑依清旷。  
三径落松花，四墙围竹筤。  
缚桥架斜川，凿户延层嶂。  
长笛月下吹，逸响从风飏。  
兴来携野老，烂醉倾村酿。  
便足了一生，折腰宁肯强。  
十年计未遂，口腹成魔障。  
蹉跎镜中秋，白发不相放。  
新交得山涛，磊落多识量。  
志趣傥能同，斯文未沦丧。  

郭印　次韵宋南伯梅花  
天姿不与百花邻，枯木前头独自新。  
桃杏满川浑未识，犹将颜色斗青春。  

郭印　次韵宋正纪见贻  
欲蹑神仙境，深穷道德经。  
坎男元服素，离女自披青。  
有意閒眠日，无心出戴星。  
但令炉灶暖，丹熟自然馨。  

郭印　次韵探梅二绝  
淡妆曾记出疏篱，岁晚南枝的皪稀。  
后夜月明如破萼，暗香还是著人衣。  

郭印　次韵探梅二绝  
只从地底一阳来，已把东皇次第催。  
烟缕未看原上柳，霜苞先探岭头梅。  

郭印　次韵王德夫晚晴郊行之作  
天含愁思雨冥冥，晚色云销万里青。  
几点沙鸥临水镜，数重烟树簇山屏。  
雅闻樵采能谈道，欲耦锄耰更问经。  
藜杖芒鞋先有约，相从避世免深刑。  

郭印　次韵文士颖留题李子充双寂轩诗  
默默幽轩祗自知，天人一理未容欺。  
檐光坐揖青山入，窗影閒看白日移。  
休道嚣尘侵晏宅，由来表里堪黄陂。  
思惟泯处全真现，存得灵龟笑朵颐。  

郭印　次韵彥正兄见寄  
转食柅东州，安閒遂忘归。  
兰斋寒灯话，忽作一年违。  
江流鲤鱼远，但见鸿雁飞。  
缄封一再启，字字蝇头微。  
书词与诗意，彷佛聆音徽。  
君如初生月，浮云翳其辉。  
清光毕竟满，安用长嘘欷。  
勉哉辨此心，正直神所依。  

郭印　次韵杨信仲见贻郊居二首  
平生不喜入州闾，林下江边谩卜居。  
解榻延宾同笑语，杜门教子读诗书。  
最怜舍后蔬盈圃，只欠庭前水绕除。  
官路崄巇端可畏，茅茨固就早悬车。  

郭印　次韵杨信仲见贻郊居二首  
野老樵夫作比闾，儒宫一亩亦安居。  
浇愁剩买村前酒，引睡频拈架上书。  
江近云烟长到户，人稀鸟鹊自驯除。  
不才已分时流弃，犹幸能延长者车。  

郭印　次韵友人寄牡丹  
我居不识春，春至验鸟语。  
谁知有芳丛，远在幽人墅。  
千葩笼雾縠，万朵罗烟缕。  
盛开笑白日，半落啼红雨。  
馀花自臣妾，天公费机杼。  
赏玩应亡厌，分来傥相许。  
秾姿忽在眼，微馥惊穿户。  
初观但妖韶，细看尤媚妩。  
尚想压枝态，未易此间伍。  
何当就花饮，不忧肠胁腐。  

郭印　次韵余时升见招  
老大逢春意转微，追随不复似当时。  
怜君旧已开三径，顾我今方卜一枝。  
近水遥山元自好，暖风迟日更相宜。  
便当乘兴寻花去，免使园林恨失期。  

郭印　次韵宇文德蒙春日道中二首  
满目风光丽，春连几处村。  
江山挑客思，挑李忆家园。  
飘泊流三峡，穷通付一樽。  
菟裘如可老，归去葺衡门。  

郭印　次韵宇文德蒙春日道中二首  
马上花明眼，宁知道路遐。  
山横千百岭，人住两三家。  
绿皱吹春水，红舒抹晓霞。  
个中佳趣在，何事苦咨嗟。  

郭印　次韵喻存道二首  
访道寻师积有年，晚逢夫子叹高坚。  
玄关启处功深矣，妙指传来意豁然。  
气会三宫驰圣毂，理归一辙弃尘编。  
工夫到后神明出，夺得天机动用权。  

郭印　次韵喻存道二首  
神龙一去渺无踪，落日孤云为惨容。  
溪绕练光秋更白，黛横山色晚尤浓。  
细看风物曾经眼，深达根源自点胸。  
寄宿僧寮清不寐，一轮明月挂枯松。  

郭印　次韵袁德夫春日书事二首  
公馀萧散步晴晖，正是韶光懒困时。  
官事暂能逃倥偬，物情深觉变神奇。  
风传小树香浮砌，水接平湖绿满池。  
春草怪来成好梦，西堂句法少人知。  

郭印　次韵袁德夫春日书事二首  
满眼烟光困不胜，群红委地绿堆林。  
空庭鸟下簿书退，小院燕归帘幙深。  
千里故人萦午梦，一樽新酒隔春岑。  
多情柳外莺声啭，似向东风写客心。  

郭印　次韵曾端伯早春即事五首  
春风著物便超摇，已觉三阴次第消。  
明日江梅吹尽雪，却看芳草似裙腰。  

郭印　次韵曾端伯早春即事五首  
士女梅花插满头，一川人日恣嬉游。  
贤侯可是知民意，特地江干驻碧油。  

郭印　次韵曾端伯早春即事五首  
一声幽鸟解呼春，物逐新年气象新。  
坐阅群生空扰扰，身如槁木是何人。  

郭印　次韵曾端伯早春即事五首  
九畹春回未放兰，先饶堤柳变衰残。  
阴阳代谢寻常尔，正好随流著眼看。  

郭印　次韵曾端伯早春即事五首  
使君千骑出重城，对镜心閒似水清。  
岂但邦人安善政，波间鸥鸟亦无惊。  

郭印　次韵曾帅遣意三首  
文章游戏里，政事笑谈馀。  
种就三田药，编成一帙书。  
情忘心自适，神定气长舒。  
四海曾人子，何人可学欤。  

郭印　次韵曾帅遣意三首  
庶民从号令，喜若听春雷。  
顿却寒威退，全呼暖律回。  
决癰资砭石，调鼎待盐梅。  
坐看罢癃俗，眉间蹙頾开。  

郭印　次韵曾帅遣意三首  
每入先生室，欣闻所未闻。  
心君降六贼，笔阵扫千军。  
炉鼎无人会，刀圭与客分。  
清斋时隐几，閒看岭头云。  

郭印　次韵正纪见寄  
栖栖奔走不知春，日月无停疾转轮。  
尘土强颜成俗吏，林泉放意属高人。  
书题缱绻情何切，诗律雄遒语不陈。  
引起归心千万绪，向来梦寐几翻新。  

郭印　次韵正纪见贻之什  
解绂归来旋葺居，身安环堵不求馀。  
粗羹粝饭偏知味，谈话寒灯胜读书。  
情窦欲开先自窒，心田已净弗须锄。  
亲朋有酒且呼唤，万事何妨一破除。  

郭印　次韵仲明举西郊别墅  
我闻修竹阴，清邃不受暑。  
安得十亩馀，其中创幽墅。  
日长惟鸟声，昼静无人语。  
习习来微风，萧萧堕寒雨。  
呼儿出柴扉，垂纶坐沙渚。  
斯志久未遂，世路今弥阻。  
新诗何起予，风味胜清醑。  
自怜拘一官，隐逸愧前古。  
好梦只林泉，覉踪犹粪土。  
岂能学贪夫，忘身徇圭组。  

郭印　次智师韵  
十年流宦海，飘泊一舟轻。  
敝屣世间事，浮云身后名。  
学几为俗误，诗欲斗僧清。  
尘土非吾志，妻孥强使令。  

郭印　大自在庵  
茫茫三界中，何处不自在。  
情存想未除，转侧成拘碍。  

郭印　当可观月有归来清绝不成眠之句因广其意作五十六字  
一别婵娟便隔秋，寒光今夕为谁流。  
万家窗户人推枕，千里关山客倚楼。  
酒欲忘怀难解醉，诗将遣兴却添愁。  
空堂耿耿浑无寐，晓镜看来易白头。  

郭印　当可台邓士将赴类试作诗饯之因效其体  
丹山采凤群鸣集，云外舒张览辉翼。  
锦屏相望不千里，音中箫韶有人识。  
朝家选举专一科，翰墨之工拔士多。  
好将笔力觑天巧，斡旋正气回狂波。  
鲸鲵未翦龙移宅，吾皇饥渴人材得。  
雕虫小技何足论，要吐胸中济时策。  
吴山辽邈天门高，尺纸输忠气自豪。  
程文奏御宸心悦，青紫纷纷换白袍。  

郭印　当可有诗索和章次韵答之  
日斜弄孤桐，妙趣寄无弦。  
暮天四垂幕，溪山当华筵。  
碧玉湛新醪，招集饮中仙。  
云车夜未散，短烛蟠青烟。  
合坐皆豪俊，风流踵前贤。  
佳客吾岂敢，追陪幸自天。  
人材未易得，终夜喜不眠。  
殊特见骚雅，武库森戈鋋。  
未能当笔阵，敢发一矢先。  
来意何以报，惭无锦段鲜。  

郭印　到巴川县日炽不可行遂留宿用明复留题韵  
避暑巴川馆，凭栏瞰水濆。  
马牛纷浴汗，鹅鸭乱翻纹。  
潦浊难为鉴，天昏不辨云。  
清泉何处是，一卓饭吾军。  

郭印　道中得雨  
暖律潜开四序先，土牛何处不施鞭。  
道逢宿雨连新雨，人说今年胜旧年。  
和气薰蒸还率土，堪恩汪濊仰高天。  
甲兵一洗成丰稔，从此边陲定帖然。  

郭印　登致爽阁观山用种字韵同赋一首  
群峰郁崔嵬，西北天壁竦。  
短松被南冈，发立何种种。  
中间一川平，楸枰界千陇。  
晨光霁雾搴，冥色寒烟重。  
幽人每登临，气与秋山耸。  
万象入嘲弄，敏思飞泉涌。  
嗟予老索寞，高躅难继踵。  
风光本自如，绮语浪嘉宠。  
况复将此心，勃勃尘虑壅。  
日月不假借，学道须猛勇。  
誓当守株愚，从人呼傝{左冗右辱}。  

郭印　登咒土寺东台  
寻幽通野寺，访古得危亭。  
木偃千年盖，山围一面屏。  
登临徐发兴，萧散偶忘形。  
倚郭繁华地，斯游喜屡经。  

郭印　吊宇文道可  
居閒共喜迹相亲，桑户谁知遽反真。  
三纪周旋浑作梦，一樽离别倍伤神。  
旧邦犹忆江山主，新圃俄摧草木草。  
阴德降祥天报定，高车驷马岂无人。  

郭印　吊张道从  
风俗久颓坏，人物无轩昂。  
夫君抱贞质，卓卓诚所长。  
千牛解寸刃。万象穷智囊。  
兽群走麒麟，鸟族鸣风凰。  
炎政忽中微，权奸肆猖狂。  
强敌乘衅起，垂涎睨蜀疆。  
君持山南节，武略见锋鋩。  
坐令两蜀口，飞鸟莫敢翔。  
坤维倚长城，老稚日以康。  
谁谓波涛际，中流失舟航。  
悲风扬丹旐，观者泪浪浪。  
丈夫事则已，可为邦家伤。  
缅知忠烈在，报国犹未忘。  

郭印　读金刚经  
智慧比金刚，能碎诸烦恼。  
良哉须菩提，为众非草草。  
再三立问端，一起复一倒。  
要以撼瞿昙，俾之摅怀抱。  
瞿昙了不惜，意切如老媪。  
始终谈四相，毕竟尽除扫。  
为言福德性，胜施千万宝。  
因果本来空，种种惟心造。  
默观契予意，披味恨不早。  
已喜识真吾，何妨行六通。  

郭印　读楞严经  
学道证声闻，习气犹未断。  
百生恩爱情，会遇终恼乱。  
阿难佛宠弟，亦遭淫女难。  
神咒摄来归，宿业坚冰泮。  
快演涅槃门，反复徵所见。  
文殊更说偈，明指圆通岸。  
其馀肆口言，心真自一贯。  
三界七趣中，有相无非幻。  
最后大慈悲，力破邪女叛。  
天魔与外道，从此悉销散。  

郭印　读维摩经  
白衣心出家，从古推净名。  
无疾现有疾，特地真机生。  
佛欲遣人间，指示转分明。  
宜是诸大士，辞屈不能行。  
文殊末后往，万众心已倾。  
箭锋相注处，妙义益峥嵘。  
芥子容须弥，毛孔受四溟。  
此理自灼然，学者疑且惊。  
更谈不二门，法法俱见成。  
一默岂无语，其声如震霆。  

郭印　读易一首简刘韶美  
学易不识日月魂，盲人展转误铜盆。  
分阴分阳发天秘，羲文孔子同一门。  
头童习之老鬅鬿，熙熙未梦春台登。  
一朝索得乾坤蕴，岂但潜龙及履冰。  
与君细评宝花纷，只恐鬼神潜听闻。  

郭印　读圆觉经  
万法归一心，一心何所寄。  
灵光自巍巍，无物不具备。  
如来既先觉，要警众生寐。  
倒说纵横说，莫非明此事。  
上根可与语，惟有十二士。  
问略答更详，玄关大开示。  
下及三种观，真修岂容废。  
定轮各差殊，均入清净地。  
直须顿悟入，不落第二义。  
圆觉与圆通，总是閒名字。  

郭印　独有堂  
至道浑疑独，头头岂或遗。  
尘中如默契，圣处自深知。  
一体珠同贯，多方路益歧。  
未能融物我，难与话希夷。  

郭印　遁斋  
念念等空寂，行藏鬼莫窥。  
是名真遁者，安用山林为。  

郭印　泛舟至临江院  
清江借篙师，津流不须问。  
行行镜中天，水鸟嗔人近。  
绝岸得危亭，一目千里尽。  
山川草木妍，造物无少吝。  
谁知天壤间，眇然一方寸。  

郭印　范深父察推挽词  
荣国诸孙迥不同，妙年英气吐长虹。  
圣经每陋三家学，文阵平收一战功。  
可但芹宫滋教雨，更看花县畅仁风。  
诗书满腹成何事，惆怅舟移夜壑空。  

郭印　放步园林得俗字韵  
林稀怨秋风，松柏未改绿。  
偷閒挈杖来，小迳缘诘曲。  
鸟鸣契深心，山色供遐瞩。  
欣然若有获，一荡尘襟俗。  
平生本逸放，谁信简书束。  
失身名宦场，冠冕成桎梏。  
老骥欲何之，盐车终局促。  
求仁又焉贪，知足乃不辱。  
纳纳乾坤大，胡为自蹐踨。  
归欤倘成赋，矫首云中鹄。  

郭印　冯当可以日暮碧云合佳人殊未来效建除体作诗招胜之且索同赋因用其  
日色久无光，霖霪更弥旬。  
暮空山华月，秋气生精神。  
碧天湛如水，山川供奇珍。  
云韶彷佛奏，嗈嗈鸿雁宾。  
合欢亦有酒，写景招四邻。  
佳篇一讽诵，逸气凌苍昮。  
人龙忆许子，枉驾定何辰。  
殊方思会面，语笑情益亲。  
未闻环佩音，怀想空谷人。  
来成六溪逸，气合同天伦。  

郭印　冯当可游龙鹤山有诗赠安道人用韵二首  
一到仙山眼自明，前身彷佛记曾经。  
真人眇忽在何许，更随藜杖缘青冥。  

郭印　冯当可游龙鹤山有诗赠安道人用韵二首  
君今宴坐澄神谷，万象之中能见独。  
功成白日上层霄，莫忘飞来两黄鹄。  

郭印　夫人挽词二首  
娈彼闺房秀，泠然玉雪容。  
月箫难择对，石窌侈疏封。  
涵泳诗书习，扶持扇枕供。  
三荆方擢秀，云壑卧双松。  

郭印　夫人挽词二首  
熊轼人将达，鱼轩乐未央。  
遽令双剑化，并作一丘藏。  
笔绝先秋句，衣缄美箧香。  
未应林下安，千古擅清芳。  

郭印　浮翠桥二首  
竹底寒流驶，幽深客可招。  
壶中无尽景，更渡一浮桥。  

郭印　浮翠桥二首  
竹间有寒流，四面浮苍翠。  
何必驾层空，萧萧尽秋意。  

郭印　负暄  
儒生习气深，寒陋浑未除。  
茅檐负晨曦，暖入四体舒。  
怡然得真趣，自谓世所无。  
不知华屋下，绣茵围红炉。  
风霜搅乾坤，冻死盈路隅。  
无计凌空去，云间留日车。  

郭印　感春  
春光不觉老，兀坐掩深扉。  
寇盗时闻说，山林未忍归。  
心惊幽鸟语，眼眩杂花飞。  
何日乾坤静，馀生得所依。  

郭印　感春  
百花盛阳和，次第变枯槁。  
寒梅秀腊前，红叶媚春杪。  
无端造化儿，戏剧何小小。  
迎春复送春，堪笑枝间鸟。  
我以虚静观，一室乾坤悄。  
平生诵圣言，闻道亦颇早。  
了兹色相空，宁复问先后。  
冥心大花俱，左肘从生柳。  

郭印　感旱二首  
大旱如焚气不苏，云师谁遣上天衢。  
人人准拟为霖甚，风动雷行雨却无。  

郭印　感旱二首  
黯黯漫空云四垂，飘风何事一时吹。  
天公岂是无情者，人物焦乾总不知。  

郭印　感怀  
冬仲阴气骄，微阳尚潜伏。  
草木惨无容，霜威日夜酷。  
君子览时运，悠然守幽独。  
吹律者何人，微暖还燕谷。  
玉衡无淹次，天道旋反复。  
低回伫春风，求友升乔木。  

郭印　感时一首再用前韵呈元诏久善文彧  
我伤天缺无人补，四海婴儿失其母。  
北人跃马渡黄河，请和使者空旁午。  
二君北去宗族从，国祚千钧垂一缕。  
天心保赵有真孤，重云翳日今复吐。  
万姓讴歌子启贤，沈痛脱然离肺腑。  
闻招贤士筑层台，更纳直言悬谏鼓。  
弥缝辅赞要真儒，相国岂无房与杜。  
中兴之主信非常，睿武英明如太祖。  
巍巍虞舜有重瞳，穆穆文王生四乳。  
銮舆若返天下安，未说登三并咸五。  
咄嗟庙堂不须忧，行看两陛舞干羽。  

郭印　恭南酷热  
阴阳有定数，天地无全功。  
偏雨或偏昫，消息岂难穷。  
今夏孟仲雨，季月暑隆隆。  
赫曦不停轨，火云日燔空。  
晨兴迨晚暮，危坐沸鼎中。  
一夕四五起，倦鸟思逃笼。  
扇手腕几脱，所招皆温风。  
年来复何罪，遭此炉炭烘。  
迅雷空殷殷，微雨祗蒙蒙。  
燋燃到草木，禾稻忧不丰。  
颇闻炎瘴地，威势增祝融。  
又闻大热狱，食饮浑洋铜。  
法法惟心造，报应万不同。  
吾家有云溪，竹间二水通。  
入门爽毛骨，清绝广寒宫。  
插羽欲飞去，免为旱魃攻。  

郭印　孤雁  
误逐衡阳暖，轻逃塞北寒。  
偶分千里伴，翻羡一枝安。  
兄弟今何许，家乡路若干。  
飘零归未得，浅渚戢修翰。  

郭印　故人蒲朝达沿檄道经广汉留连累日作诗为别  
忆初鼓箧虞庠日，识面乃喜文章伯。  
游从不觉化芝兰，交契悬知定金石。  
萧条离绪十秋风，天涯等是飘零客。  
双鳞不到雁无来，月照庭空心若失。  
岂期此地忽相逢，津津喜气眉间溢。  
口谈诗书尚细事，满腹包罗济时术。  
辕驹局促思千里，笯凤葳蕤空六翮。  
升沈世态且勿论，执手临风长太息。  
君今清名塞宇宙，指日云霄看腾轶。  
平居谠议或可施，肯效无功饕禄秩。  

郭印　故于泰和挽词  
艺圃收名早，如何亟赋归。  
肩摩青佩久，心念白云飞。  
屋有诗书润，家因孝友肥。  
二雏行展翮，休复愤儒衣。  

郭印　广都世真上人南游回见访出群公诗见示丐予一语因思世间衲子尽是求  
法象森罗万，全归一寸庵。  
有佛平生碍，无禅底处参。  
乌玄元自白，荼苦本来甘。  
前日南游话，看君作麽谈。  

郭印　归云溪  
九夏何知暑令行，轻风拂拂水泠泠。  
只凭藜杖穿幽径，还喜蒲团憩小亭。  
散诞竹边梳白发，徘徊江上诵黄庭。  
人间无此清凉处，亦许儿童共乞灵。  

郭印　归云溪三首  
才入云溪境，欣然面故人。  
江郊宁改旧，竹树更增新。  
泉石重为伴，樵渔永作邻。  
丁宁鱼与鸟，久出幸无嗔。  

郭印　归云溪三首  
林园三载别，相见不相猜。  
燕雀垂空下，龟鱼近水来。  
但辜新笋约，犹及白莲开。  
从此休官去，风光日共陪。  

郭印　归云溪三首  
蜀道溪林胜，无如此地先。  
两溪光练练，万竹翠涓涓。  
世谓齐盘谷，人言过辋川。  
吾生聊乐耳，何必问前贤。  

郭印　贵和堂  
临池高拓地，轩槛直前开。  
树影帘中入，荷香坐上来。  
吏閒休案牍，客好共樽罍。  
再稔民和乐，嘉名亦称哉。  

郭印　郭有道先生知命录喜其摆落世尘去来自在真神仙中人也用余时升韵附  
高标百世可廉顽，喧处亡心心自閒。  
小院客来风扫地，凉宵人静月窥关。  
了知游戏梦蝴蝶，聊学逍遥歌泰山。  
须信先生今未死，青冥鹤驾眇难攀。  

郭印　过谦上人房  
小房藏曲折，客至不应门。  
种竹无多地，分兰却数盆。  
禅心初默契，道学更深论。  
世路悲流浪，因君一反源。  

郭印　过石门滩  
长江风雨急，巨石虎狼蹲。  
水自分三道，舟唯过一门。  
细观真眩目，平下亦销魂。  
忠信知堪仗，见曹不用喧。  

郭印　过铜梁县有感为住半日  
摄职临兹邑，于今五十年。  
吏胥都往矣，井邑尚依然。  
指目身曾见，谈论口但传。  
人情犹可喜，能不为留连。  

郭印　过小汉壩  
地豁天开眼界宽，两山相对列巑岏。  
多情烟树连村暗，不事沙鸥照水寒。  
立马踌躇饶野兴，抗尘奔走尚粗官。  
归来准拟江湖计，不负蓑衣与钓竿。  

郭印　汉州塔二首  
万象森罗眼底明，倚天高处喜重经。  
逶迤江练秋逾白，峢崺山屏晚更青。  
望尽平原烟冉冉，愁深古塞雨冥冥。  
踌躇欲看千灯后，手拨浮云正极星。  

郭印　汉州塔二首  
相随步屧转穹隆，万室鳞鳞指顾中。  
自笑情怀非旷士，谁知筋力已衰翁。  
吟馀尚惜西山日，立久翻忧北户风。  
从此不须攀绝顶，云深无处认鳌宫。  

郭印　合州菩提院和严梦锡韵  
小刹迟留为觅船，欲凭一苇下长川。  
磬传清韵每知晓，柏偃樛枝休问年。  
末路风埃埋日月，故园松竹老云烟。  
由来行止皆天定，遇坎乘流只信缘。  

郭印　合州濮岩  
背郭二三里，林峦迥出群。  
千岩蹲古佛，万木驻寒云。  
楼阁侵天际，烟霞谢世纷。  
登蜂不忍去，回首日西曛。  

郭印　何耕道还邛南赠诗为别  
古人不复见，俗学尚穿凿。  
时花亦可观，潢潦终易涸。  
暮年识吾子，志与流辈各。  
入道穷根源，高情转寥廓。  
诗章富波澜，议论生锋锷。  
胡为困穷途，计拙客古雒。  
出门春草芳，西风渐摇落。  
我时喜过从，妙语资发药。  
人情变炎凉，白首忽难托。  
怅望鹤鸣云，羁怀每作恶。  
告别何依依，交游义不薄。  
行矣觐亲闱，菽水端可乐。  

郭印　和晁子西铃属劝农长篇  
使君诚意与天开，呼吸之间为云雷。  
一朝命驾出郊次，远近争看髦节来。  
道边草木尽翔舞，巴峡迩来和气聚。  
祗从精祷召神灵，五日一风十日雨。  
不有前时愁叹声，千里相闻鸡犬鸣。  
荷锄执耒举家出，原野处处催深耕。  
闻说朱辬阅田圃，老稚提携纷笑语。  
当时惰游今力穑，肯播肯菑勤子父。  
朝廷睿泽浸华夷，良牧承流上所知。  
我欲濡毫颂公德，自惭芜累不成诗。  

郭印　和程文彧九日诗  
平生懒惰无拘逼，学道唯将寸阴惜。  
手披目览不自勤，俯视仰观如有得。  
王侯蝼蚁同丘墟，身外纷纷了无益。  
况值秋风草木枯，仍惊羽檄文书急。  
萧条情思殊曩时，畏见重阳百忧集。  
花披黄金岂复知，酒送白衣元未识。  
计侯开筵及芳辰，置我坐隅非恶客。  
衰颜不红鬓失青，一笑颓然倚欢伯。  
醉来说禅傍无人，若道个中嫌拣择。  
古今一照事俱空，物我两忘心自适。  
明朝梅福记新诗，锵铿未减金声掷。  
何如邀我卧东篱，天地从教为幕席。  

郭印　和杜安行南湖泛筏诗  
翩翩小筏稳如船，十亩平湖碧浸天。  
不待乞身追贺监，君今已是吏中仙。  

郭印　和樊直夫兼简允南  
士而志於道，谁云不自量。  
山海虽崇深，行者尚梯航。  
况复我固有，本根先混茫。  
渺然一微尘，犹足铸虞唐。  
随遇得真乐，何适非道场。  
回首观世间，汩没诚可伤。  
余岂不知耶，驽马恋豆糠。  
春林听鸣鸟，秋壁闻啼螀。  
是心如死灰，妄念不复猖。  
持此欲求交，满目都伥伥。  
迩来得吾人，宿愿欣已偿。  
文字果超诣，圣门早升堂。  
视彼俗学流，一一痴与狂。  
所为杂霸下，未可语皇王。  
与君期戮力，起废针其肓。  
相将入山中，采薇以为粮。  

郭印　和冯当可  
相逢不作少年看，老著衣冠各强颜。  
明日龟陵分手后，音书又隔几重山。  

郭印　和光亭  
竹里徜徉了，花开也一过。  
桃杏东风浅，海棠春意多。  
华丽岂不好，达人要同和。  
青青与红红，相去能几何。  
况兹十二法，净秽本同科。  
而彼世间愚，妄想分臼窠。  
我昔早闻道，随流挹其波。  
照镜靦功业，素发从蹉跎。  
林下既逍遥，尘中亦婆娑。  
不妨唤天女，来伴老维摩。  

郭印　和光亭二首  
有爱即耽著，竹色共花光。  
何似无心人，尧桀两相忘。  

郭印　和光亭二首  
川原万草木，总放无量光。  
要识和同意，乾坤不閟藏。  

郭印　和韩道济见示云溪之什  
水竹吾庐胜，幽遐不用寻。  
秋江分浩渺，夏日閟沉阴。  
野客敲门看，骚人倚杖吟。  
佥言清入骨，坐久发毛森。  

郭印　和何耕道别字韵诗  
失身落宦网，十载溪山别。  
麋鹿念故栖，举目但愁绝。  
偶来招提游，幽亭坐深樾。  
美人抗高论，亹亹非涉猎。  
忽焉到佳处，目击了无说。  
世患苦磨人，吾肱已三折。  
从兹数访君，临流弄明月。  

郭印　和何子应游金璧池二首  
才华思哲匠，魂梦绕幽塘。  
旧馆随人胜，新荷特地香。  
烟深喧脆管，水净蘸浮梁。  
安得双飞翼，尊前一醉狂。  

郭印　和何子应游金璧池二首  
徜徉清水曲，盼峦绿杨边。  
欲并师商席，同登傅说船。  
万荷齐舞扇，一苇独行天。  
满目江湖趣，无劳涉大川。  

郭印　和厚卿雨凉午睡二首  
一番骤雨洗骄阳，秋色先贻枕簟凉。  
正作故山归梦好，觉来幽恨独何长。  

郭印　和厚卿雨凉午睡二首  
疾风吹雨打窗时，客睡昏昏半下帷。  
快意平生浑一榻，是中真乐几人知。  

郭印　和计敏夫留题云溪  
知君绝学谢尘编，语默行藏不碍禅。  
亲到云溪重说偈，天开地辟见纯全。  

郭印　和庞次甫秋日海棠二首  
谁将暖律入寒莇，红染枯枝特地开。  
可是仙人颜不老，霜朝唤得脸朱回。  

郭印　和庞次甫秋日海棠二首  
悬知草木太钟情，秋晚花梢照眼明。  
我已无心齐槁木，莫将妖态见春荣。  

郭印　和蒲大受王园泛舟用文老韵  
邑西屋连云，中有水竹居。  
和风纵轻楫，尚忆故年初。  
川光宛明媚，况乘春雨馀。  
临波一以照，飒飒鬓毛疏。  

郭印　和蒲大受王园泛舟用文老韵  
江边春色动，水面縠文生。  
阳和先着力，岸柳摇金晶。  
草木有欣意，人心随物情。  
日暮不知返，逍遥兴弥清。  

郭印　和蒲大受王园泛舟用文老韵  
古木卧偃蹇，修篁立葱青。  
春风眇无迹，林鸟报先声。  
篙师任沿泝，潭纹乱虚明。  
佳人更吟咏，洗我尘虑清。  

郭印　和蒲大受王园泛舟用文老韵  
平生喜閒旷，梦想只山林。  
曲江理烟艇，鱼鸟皆知音。  
晴天乱凫鹜，相呼时一沉。  
油然渊中鳞，潜伏恐不深。  

郭印　和蒲大受王园泛舟用文老韵  
晚风江色佳，水碧烟冥冥。  
聊持一壶酒，落日相与倾。  
浮荣何预人，於焉乐此生。  
往来信扁舟，恍若空中行。  

郭印　和钱叔凭长官京师新春即事  
青门冠盖近迎春，物态天容旦暮新。  
日暖御沟初破冻，雪消驰道未生尘。  
晓烟暗绿金条眼，佳气晴浮碧瓦鳞。  
唯有纸鸢堪一噱，掠天翔泳不由身。  

郭印　和荣安中道中见梅  
春来无奈客愁新，一破衰颜粉面匀。  
笑折繁枝头带雪，想成青子颊生津。  
真香未许兰为佩，仙质何妨缟作巾。  
勿怪天公多著意，为怜风韵冠群伦。  

郭印　和荣安中月明夜行  
驱车夜出城，佳月傍人明。  
始向山头见，还同水面行。  
问途几一舍，投宿已三更。  
露湿衣裘冷，吾生笑自轻。  

郭印　和师时发荷亭晚饮  
榴花灼烁半空开，天外薰风入座来。  
雨掠南塘荷盖净，云埋西岭日车颓。  
物情荣谢看诗句，时世安危付酒杯。  
好是溪桥最清绝，淡烟寒水一迟回。  

郭印　和诗守丰年行  
园林摇落露寒梢，秋成穰穰弥四郊。  
千里播种无不毛，妻儿温饱忘啼号。  
馀粒施及禽与猱，有田宁复弃而逃。  
太守牧民如牧马，宣化承流王泽下。  
欲希禹稷事躬稼，垦亩劝耕谩隙罅，  
召杜龚黄乃其亚。黄云泱漭覆原野，  
乐弥丰年醉琼斝。古邛旧敝人人说，  
久困征诛心已折。析家荡产纷更迭，  
身罹罪罟无从雪。漫道当时富盐铁，  
汉志食货忍重阅，嗟我妇子难全活。  
今年谁料胜常年，入绢得盐偿本钱。  
里绝追呼俗自便，闭门稚耋得安眠。  
十日一风五日风，邻村稽首羡兹土。  
白头半刺才窳苦，赖此贤侯百废举。  
空庭吏散鸟驯除，谣闻击壤同康衢。  
侯於公卿地有馀，利泽行推遍海隅。  
呜呼利泽行推遍海隅，坐使斯民愁叹为嬉娱。  

郭印　和时升贻斋阁十韵  
吏涂何就窘，士节要安常。  
逐物终迷路，看书免面墙。  
借邻通隙地，对壁敞幽房。  
架插三冬史，炉薰一炷香。  
丛兰分晚吹，疏竹罅晨光。  
济难嗟无策，攻愁赖有方。  
稍知休簿领，谁暇剡封章。  
池草春成梦，案萤秋满囊。  
良朋来款曲，佳句为铺张。  
功业奚须问，前贤拟杜康。  

郭印　和时升种竹韵  
何物比君子，猗猗庭前竹。  
直节虚心人不顾，高标雅态自殊俗。  
千亩碧云虽未有，数竿清风也自足。  
兴来寻访不知懒，到处敲门忘检束。  
身居市廛心在野，山林痼疾今弥笃。  
直舍初开露井宽，檀栾只欠森森玉。  
君诗赠我何相知，摄衣起谢容正肃。  
缅思竹林贤，自昔高品目。  
当时昏浊乱一世，七子风流岂容黩。  
众人皆醉我独醒，正似霜筠异群木。  
不妨糟丘寄孤根，秋风相伴倾寒醲。  
烦君更作长短句，为我商声歌此曲。  

郭印　和史守八月十四日月二首  
月蘸澄江上下天，波光桂魄两依然。  
喜延嘉客楼同倚，贪吸清辉席屡前。  
万里无云秋更阔，千门不夜晓相连。  
嫦娥且驻来宵驾，玉宇年年不列仙。  

郭印　和史守八月十四日月二首  
半秋云物扫遥天，对月凭栏一怃然。  
明夜半规应尽满，此时清赏更无前。  
琼楼颇觉三山近，玉斧谁将七宝连。  
我欲乘风霄汉上，坐令凡骨变真仙。  

郭印　和宋文渊送仲明举西归三首  
丈夫志万里，耿耿抱长虑。  
青云却倦飞，功业何由树。  
庙堂有先达，体国心焦劳。  
归来掩关卧，茅檐日色高。  

郭印　和宋文渊送仲明举西归三首  
马蹄厌长道，讵忍别帝京。  
梦想子规啼，花落故园春。  
山驿暗孤灯，江城歇滞雨。  
悠悠秦蜀间，慨然念今古。  

郭印　和宋文渊送仲明举西归三首  
朔风吹别袂，草色冷萋萋。  
凭高望佳人，天远浮云低。  
恍然从之游，神魂坐飞越。  
何当清夜语，分此半床月。  

郭印　和许觉民麈尾筇竹杖  
拂秽清尘志自殊，斯文危弱更当扶。  
嘉言亹亹手尝御，高步徐徐身与俱。  
驱犊几曾遭戏笑，化龙应亦在斯须。  
龟毛兔角人人用，莫道吾家此物无。  

郭印　和杨齐伯韵  
邪师挟幻术，念念皆狂图。  
化出一切象，形容乃甚都。  
佛光亦幻成，非有与非无。  
烟霞异明晦，寥廓元太虚。  
离娄塞其目，象罔得玄珠。  
脱能如是解，安用空睢盱。  
宇定天光发，岂关七尺躯。  
痴儿生谤语，往往堕眉须。  
乃知西方圣，勇猛真丈夫。  
圣人与人同，此道谁不如。  
归来但宴坐，反照自有馀。  

郭印　和于子仪观见赠二十韵  
壮岁悟修性，磨砻谢圭角。  
随身尘网中，意气翔寥廓。  
动遭白眼观，罕识黄金诺。  
圣贤皆吾心，所读真糟粕。  
妙处谁与语，此道今萧索。  
西施及嫫母，本身非美恶。  
掩关学宴坐，浩气合冲漠。  
身世鸿毛轻，利名蝉翼薄。  
兀兀寡知音，头童齿将豁。  
向未得良友，杯酒屡同酌。  
见我辄倾倒，清音听明铎。  
马队骧天骥，鸡群昂野鹤。  
新诗续风骚，久矣无此作。  
词锋敏而锐，百献敢一酢。  
愿君偃戈矛，使我坚城郭。  
中虚道自来，大信本不约。  
养兹百炼金，劫火难销铄。  
心法两俱忘，无解亦无缚。  
参乎一以贯，回也不改乐。  
富贵何足云，侯门空赭垩。  

郭印　和余时升周子美江雨有怀雨不绝诗韵各赋一首  
天作淫雨似秋中，沾湿恐侵河伯宫。  
螟螣欲伤禾黍秀，鼋鼍尚快波涛风。  
谁驱天际乱云墨，且放山巅晴日红。  
有酒亟来相就饮，流光一去大江东。  

郭印　和余时升周子美江雨有怀雨不绝诗韵各赋一首  
檐前万点落珠玑，乳燕梁间嫩学飞。  
水汇百川人迹绝，苔封三径马蹄稀。  
田塍湓溢禾生耳，薜荔芊绵垣有衣。  
江上何偿表兴尽，却乘新涨棹舟归。  

郭印　和喻迪孺郎中春日书事二首  
春风不入鬓边青，羞逐儿童趁晚晴。  
花欲近人颜色好，鸟来窥户语音清。  
钩帘静院山相顾，散策高亭月共行。  
自断穷通天已定，休劳占数向枯茎。  

郭印　和喻迪孺郎中春日书事二首  
人间春思漫纷争，祗把新诗唤晓莺。  
妙处镌閗应鬼泣，醉中挥洒自风生。  
谁知雅道当今绝，独与骚人并驾行。  
尺纸飞来光照夜，小窗申诵到参横。  

郭印　和渊明韵赠耕道  
游从无俗调，我辈钟此情。  
高谈傲羲黄，岂复念功名。  
嗟哉夸夺子，役役劳其生。  
得失动中怀，宠辱多自惊。  
形化心亦尔，阖棺竟无成。  

郭印　和元汝功登城有感  
荒城缘蔓草，峭壁累咸鹾。  
山木秋尤少，江云晚更多。  
寺乌千点集，塞雁一声过。  
锦水归心切，渔衣负绿蓑。  

郭印　和元汝功江皋感怀  
奸谀同一辙，举世谁与归。  
溪山有佳趣，此乐知者稀。  
悠然远罾弋，鱼潜鸟高飞。  
不作无根云，苍狗变白衣。  
使君见几早，万事已觉非。  
拏舟漾清波，策杖登高崎。  
逍遥兴未已，烟霞收夕霏。  
身从麋鹿游，心与尘垢违。  
惜哉经纶手，把钓渭水湄。  
冷眼笑纷纷，甘贻肉食讥。  
强敌犹张王，屠灭烦天威。  
要取虞渊日，咸池浴明晖。  
愿君投缗竿，风云起苔矶。  
雍容坐帷幄，密勿旋枢机。  
莫学西山卧，穷年空采薇。  

郭印　和元汝功江楼待月  
危楼百尺閒临水，玉宇无云天万里。  
悠悠山月涌晴空，举头拭目增欢喜。  
鱼龙何处深避藏，影落澄江清彻底。  
欲揖嫦娥上广寒，古来遭遇应无几。  
吾心空洞与物齐，视我如人人如豕。  
那堪河岳尽播迁，富贵功名心已死。  
世衰俗薄异炎凉，只有高人兴味长。  
此时此乐何不赏，瞥眼馀生飞电光。  

郭印　和元汝功晚凉城上  
潜鳞思纵壑，倦羽欲归林。  
平生山水兴，过眼必登临。  
况复西风来，天云布层阴。  
残暑退十舍，新凉直万金。  
寒光流素魂，远碧露危岑。  
高士感时节，忘言发幽琴。  
子期不可作，天地知吾心。  
林木为之振，人间无此音。  
诗成寄孤客，清飙一披襟。  
会当逢好景，藜杖去相寻。  

郭印　和元汝功元日感怀  
时少喜节物，常恨春来迟。  
而今新年至，怀抱不胜悲。  
儿童荐椒酒，未饮增长欷。  
陕洛果何罪，半世戎马嘶。  
坐令冠盖流，星散鸟择栖。  
回头望乡国，泪雨秋恓恓。  
我公关中豪，志气青云齐。  
誓当剪豺狼，不复问狐狸。  
夫何丘壑间，从事酒与诗。  
烟尘要一扫，櫜弓卧鼓鞞。  
天下维泰山，置器安不危。  
廓廓大丈夫，功勋千载奇。  

郭印　和元守中秋月夜韵  
曩为痴儿未识月，夜明唤作山阴雪。  
翻笑老人立其下，皓彩亭亭映华发。  
晦朔弦望总不知，三五那能问盈缺。  
有时暮宿招提境，插天不爱金银塔。  
壮年观览稍好奇，眼看绝景一何稀。  
中秋玩月定忘寝，往往连夕追轻肥。  
欢呼共吸杯中影，旋瞻宝镜天边飞。  
欲速嫦娥下霄汉，论心执手与同归。  
老来爱身如爱国，暑气蕴隆惊吏酷。  
况当夔子瘴疠地，白露溥空尚蒸溽。  
可怜今宵月色凉，滟滟寒光满坑谷。  
不论贵贱及富贫，茅屋朱门皆变玉。  
我亦乘兴上层台，但无佳客同尊罍。  
坐久归来略假寐，床前见月枕还推。  
不知此夜为谁好，一曲长歌动九垓。  
人生穷达何足算，但把馀龄付酒杯。  

郭印　和元守重阳和韵  
空樽独把送斜阳，九日何忧酒中伤。  
客里吟情尤寞寞，梦中归意亦茫茫。  
枫飘丹叶随流水，菊吐黄花犯早霜。  
惟有坚心松柏在，四时不改色苍苍。  

郭印　和曾端伯安抚劝道歌  
保形保生保命，戒色戒酒戒茶。  
夜气若要长在，晚食尤宜减些。  
养心莫如寡欲，存诚唯是闲邪。  
辨得天清地浊，吞取日精月华。  
寒灰便是发焰，枯根立可生芽。  
学者舍本逐末，病眼执著空花。  
罔穷圣道一辙，徒诵丹书五车。  
正似炼和金矿，何殊嚼蔗吞查。  
不知达人到此，元始浩劫为家。  
燕坐能事毕矣，行遍海角天涯。  
鉴明不受微垢，玉洁靡见纖瑕。  
视轩冕如桎梏，弃财宝若泥沙。  
曲江一轮秋桂，岂容雾掩云遮。  
盘旋火龙水虎，和合阴汞阳砂。  
真身自然腾化，驾凤高凌紫霞。  
哀哉傍门小法，作用千种参差。  
个个辛苦无成，白首空自悲嗟。  

郭印　和曾端伯安抚养生歌  
大道靡涉多歧，迷涂争求捷径。  
采御未免摇精，道引止能祛病。  
服食一藏偏强，烧炼千金或罄。  
纷纷小法小功，往往匪清匪净。  
那知反照内观，专在致虚守静。  
况始生之神气，即本来之性命。  
源深其流必长，根固其叶斯盛。  
刳心自契真空，减息终成大定。  
谓虚固苛集道，非睿不能作圣。  
夫人受中以生，惟我独得其正。  
斡旋天地之机，提挈阴阳之柄。  
每嗟坐禅学佛，有似磨砖作镜。  
聚块积尘非理，槁木死灰失性。  
直须大用见前，方是真仙究竟。  
不生故能生生，古语由来堪听。  

郭印　和张方回西湖二首  
房公巧栽植，花发四时春。  
有竹能环水，无风不动苹。  
人亡留粉像，客至谢红尘。  
梅柳年年色，相看白发新。  

郭印　和张方回西湖二首  
丛篁深翳景，草木未知春。  
晴漏林间日，寒生水上苹。  
萦纡通邃径，寂历远嚣尘。  
更渡长桥去，无边物色新。  

郭印　和赵茂州即事六首  
千岩万壑最幽深，玉垒西边古茂林。  
仕宦不妨真大隐，风流无伴只孤斟。  
多情竹色朝侵几，适意松声夜入琴。  
莫道使君无一事，每劳幽思发清吟。  

郭印　和赵茂州即事六首  
边城赢得自由身，富有江山岂是贫。  
水榭晴云来几席，月庭香雾湿衣巾。  
已邀松竹为三友，更列图书作四邻。  
不会世间机巧事，无思无虑乐天真。  

郭印　和赵茂州即事六首  
人事都无喜宴安，懒於喧处竞追攀。  
惊残午梦风推户，压尽炎威雪满山。  
无主岩花时解笑，近人林鸟亦知还。  
应怜朝市区区者，方寸何曾顷刻閒。  

郭印　和赵茂州即事六首  
官居閴寂似僧居，坐卧行藏行自如。  
爽气逼人千亩竹，清风满室一床书。  
心游淡泊能调马，意绝贪求岂羡鱼。  
即此便同三径隐，未须投绂赋归欤。  

郭印　和赵茂州即事六首  
前世愚夫哂邓通，即山鼓铸死饥穷。  
贪名勿羡青云士，守道甘为白发翁。  
日月奔驰驹过隙，乾坤踨蹐鸟居笼。  
反观自有超然地，能使渊明立下风。  

郭印　和赵茂州即事六首  
所欲谁能矩不逾，人生七十在须臾。  
纵横窍鄙张仪诈，怀卷终思宁武愚。  
幸有精神延短景，了无才力夺雄图。  
手提造化非难事，井底寒蛙祗自居。  

郭印　和赵彥和祈晴  
灵宇祈昭霁，还车已报晴。  
高空开旷荡，远树见疏明。  
踊跃增行旅，歌谣遍耦耕。  
今年书大有，香饭亦炊秔。  

郭印　和仲长统诗二首  
造化一机，乾坤一壳。  
死生虫臂，胜负蜗角。  
达人於道，混混殊俗。  
瞽非丧明，刖非卞足。  
贼生户牖，祸徵帷幄。  
聚蚁贪膻，飞蛾赴烛。  
弹雀以珠，抵鹊以玉。  
丧精失灵，皆由多欲。  
命也天齐。愚夫自促。  

郭印　和仲长统诗二首  
致虚守静，其术至寡。  
有相皆虚，无物不可。  
包藏寥廓，该摄细琐。  
出入隐显，妙用由我。  
九天匪高，九地匪下。  
驾鹤周游，鱼鱼雅雅。  
焚荡三彭，性空真火。  
大道甚夷，学孝僻左。  
发车推辕，舍舟摇柁。  
五金八石，残生炉冶。  

郭印　和仲明举幽居  
薄游心已倦，幽筑兴何长。  
夜雨千畦菊，春风五亩桑。  
鸡豚还自乐，人我亦相忘。  
黄卷皆吾友，何忧日面墙。  

郭印　横翠堂成与诸公落之蒙贶佳篇不敢当也谩作数语以纪其实  
何处无奇观，隐显随所遇。  
事有幸不幸，邂逅元非素。  
招提枕山趾，出郭才数步。  
高亭齐浮云，杖策邀我屡。  
西厢偶徘徊，屋敝惊颓仆。  
穴壁试一窥，似觉万景聚。  
同来老先生，错愕喜相顾。  
明朝便鸠工，栋宇更寻度。  
华堂不日成，杂沓千山赴。  
落日下层巅，寒烟笼远树。  
乾坤发秘藏，物象争呈露。  
烂赏良未能，草略杯盘具。  
群公意尽欢，韵语各吟赋。  
和气回阳春，篇篇奏韶瀋。  
堂以横翠名，夸诧盈道路。  
人材何异此，用舍得其趣。  
渭滨一钓夫，起为周室辅。  
皇皇鲁真儒，终以不合去。  
圣道奚加损，山亦无新故。  
废兴适然耳，万事成感悟。  

郭印　红梅  
姿韵清高自一家，不将夭艳唤蜂衙。  
冲寒万木浑无叶，回暖孤根独放花。  
要与雪霜争皎洁，肯随桃李趁繁华。  
更看结实调羹在，疏影寒香未足夸。  

郭印　胡夫人挽词  
士夫惜名节，楚楚空衣冠。  
宁如武陵孀，守义人所难。  
哀哉祸变仍，归棹危狂澜。  
至诚泣苍穹，双榇果平安。  
阶前三珠树，岂但馥芝兰。  
科名一一收，平步籬广寒。  
方为反哺乌，风木悲珊珊。  
庆吊一何遽，闻者鼻辛酸。  
千年懿德馨，翠琰立巑岏。  
英灵满乾坤，莫作长夜看。  

郭印　怀莫少虚  
把酒论文处，操觚草奏时。  
清宵仍梦到，白日更心驰。  
北阙山川邈，西风岁月移。  
归期今已缓，两地一相思。  

郭印　积雪  
一夜萧萧洒竹声，漏水未残天忽明。  
初疑落月照东荣，树鸡乌鹊纷纷惊。  
起来积雪烂中庭，竏隐污秽悉已平。  
海水飞波上栋甍，万瓦堆盐一尺盈。  
此身恍若游天京，银楼玉阙争峥嵘。  
仙人想见冰霜清，园林草木皆瑶琼。  
尊中有酒且细倾，农家活计在深耕，  
明年岁事欣已成。且把赋馀养残龄，  
天边日望陨欃枪。  

郭印　计敏夫送酒四壶有诗和之二首  
万象森罗总是诗，神机一动即天随。  
寒梅把酒真游戏，妙意纵横十二时。  

郭印　计敏夫送酒四壶有诗和之二首  
何须著意苦吟诗，未动毫端万景随。  
千载骚人还把手，谁云陶谢不同时。  

郭印　既为谊夫赋坟庐诗乃蒙和韵再成十首为谢兼简韶美以资一噱  
秋萤腐草化，芝菌出枯朽。  
形质但变迁，中有一物久。  

郭印　既为谊夫赋坟庐诗乃蒙和韵再成十首为谢兼简韶美以资一噱  
大道无关键，人人悉可窥。  
超然明日用，了不碍云为。  

郭印　既为谊夫赋坟庐诗乃蒙和韵再成十首为谢兼简韶美以资一噱  
伏羲画卦后，文字积丘山。  
谁知圣人意，要妙唯一言。  

郭印　既为谊夫赋坟庐诗乃蒙和韵再成十首为谢兼简韶美以资一噱  
仲尼作六经，中遭秦火厄。  
毕竟不可磨，尊道而贵德。  

郭印　既为谊夫赋坟庐诗乃蒙和韵再成十首为谢兼简韶美以资一噱  
黑白未分时，几人知北著。  
一著只这是，为子说崖略。  

郭印　既为谊夫赋坟庐诗乃蒙和韵再成十首为谢兼简韶美以资一噱  
忘机海上游，鸥鸟下为侣。  
入山莫怖畏，猛虎即是汝。  

郭印　既为谊夫赋坟庐诗乃蒙和韵再成十首为谢兼简韶美以资一噱  
法法本来空，无垢亦无净。  
直向异类行，何曾失正性。  

郭印　既为谊夫赋坟庐诗乃蒙和韵再成十首为谢兼简韶美以资一噱  
漏泄春光处，山寒已放梅。  
痴儿元不识，须待百花开。  

郭印　既为谊夫赋坟庐诗乃蒙和韵再成十首为谢兼简韶美以资一噱  
相逢无间隔，万里一天风。  
与子元同姓，何劳问祖翁。  

郭印　既为谊夫赋坟庐诗乃蒙和韵再成十首为谢兼简韶美以资一噱  
辩嗟孟轲劳，清笑伯夷隘。  
秋毫满六虚，须弥藏一芥。  

郭印　寄冯当可  
合散真堪笑，回头迹已陈。  
交情元共月，乐事不关春。  
委俗终违已，躭经亦醉人。  
行藏随所遇，了此百年身。  

郭印　寄何修撰  
向来只欲返荆扉，老¤§趋时意颇微。  
官路波涛犹汹汹，家山桃李自依依。  
刳心拟出阴阳表，委质难逃造化机。  
寄语当年蓑笠友，樵渔素约敢相违。  

郭印　寄王褒伯和明　　韵二首  
天涯初得子，气味巧相如。  
地远频劳梦，心通少寄书。  
月亭空想像，风阁屡踟蹰。  
别后无穷意，相逢只挽裾。  

郭印　寄王褒伯和明举韵二首  
会面知何日，愁怀待一舒。  
吾曹皆委运，世事勿论渠。  
故国有乔木，先人无敝庐。  
岷山思共隐，此计孰云疏。  

郭印　见墙间竹影拟而画之终不近也  
东墙才过午，写此此君真。  
日翳倏无迹，云开俄有神。  
因缘咸自尔，形似竟谁亲。  
笔墨有非伪，天公恐笑人。  

郭印　剑篇次元汝功韵  
阳金为魂阴为魄，百炼宁容垢腻蚀。  
出匣风云凛凛寒，观者堵墙皆辟易。  
发硎利刃思一试，佩刀匕首都弃置。  
鲸鲵戮尽四海清，英豪始慰平生志。  
长河乔岳暗风沙，高山大泽蟠龙蛇。  
君家自有尚方赐，不须嫉世空吁嗟。  
操舟渡江勿虞破，中流斩蛟平地过。  
天下苍生奈若何，安石且起东山卧。  

郭印　閒看佛书  
金仙入汉梦，始闻佛法东。  
梁武好尤笃，上下争尊崇。  
寻译到李唐，伽蓝栋宇充。  
煌煌五千卷，披读未易终。  
楞严明根尘，金刚了色空。  
圆觉祛禅病，维摩现神通。  
四书皆等教，真可发愚蒙。  
我常日寓目，清晨课其功。  
油然会心处，喜乐浩无穷。  
寄语看经人，勿堕文字中。  

郭印　閒中打睡  
永日无一事，何妨白昼眠。  
是中有佳处，心形每自便。  
六用不能行，根尘都弃捐。  
非醉亦非迷，神守得安全。  
古人曷诃责，盖欲绳其愆。  
粪墙斥宰予，便腹嘲孝先。  
我则异於是，一息养绵绵。  
魂梦既已无，中扃绝万缘。  
不游华胥国，真乐侔乎天。  
要学希夷子，且作地行仙。  

郭印　閒中读易  
圣人阐性命，易书所自作。  
要令末世士，悟取先天学。  
俗儒何纷纷，私意妄穿凿。  
或被阴阳拘，或遭象数缚。  
执一以为真，盲夫妄扪摸。  
我尝皆过眼，去道转辽邈。  
粤从探释氏，妛处窥其略。  
返照日月久，豁然生妙觉。  
八卦未画初，玄门启关钥。  
向来百家言，尽把束高阁。  

郭印　将归  
两载春风客，翩翩忆旧栖。  
林深喧鸟雀，水暖乱凫鹥。  
到处宜倾榼，逢人数杖藜。  
荷花难负约，飞语报云溪。  

郭印　金仙道中徒步  
路经新雨滑，山带宿云昏。  
草履吾家物，相将过别村。  

郭印　金仙道中徒步  
欲税肩舆未得休，且凭竹杖到山头。  
疏林向晚投归翼，满目寒烟酝客愁。  

郭印　九日诗  
去年今日好，在家作重阳。  
佳菊嗅金蕊，浊酒簄琼浆。  
妇子相提携，江皋步晚凉。  
颇思一远眺，平原欠崇冈。  
今年九日恶，踷踷走路傍。  
即无新酿白，岂有半开黄。  
老妇与弱子，千里遥相望。  
登临眼虽饱，四顾断人肠。  
自怜如浮云，天风久飘扬。  
世间功名梦，一枕犹未偿。  
而此蒲柳年，糊口落四方。  
五斗计何拙，饥乌谋稻粱。  
况复事尘土，险艰皆备尝。  
家有二顷田，可耕亦可桑。  
赋租愿少镌，翩然归故乡。  

郭印　九日同诸友游丰乐院翠围亭槛前竹树蓊蔽命僧剪除青山宛然复出遂以  
筑亭邀青山，眷此幽意深。  
十年废扫除，木拱竹成林。  
客来眼生翳，不惜斤斧寻。  
丁丁度馀响，几席延嵚崟。  
一掌开平川，双鬟出高岑。  
初疑白日晦，坐顷失繁阴。  
虚壁荡晴影，耿耿明衣襟。  
是时菊花节，悠然副登临。  
残霞映夕酌，幽籁随清吟。  
人情异晨夕，山色无古今。  
世间诸法空，通塞本由心。  
勉挥金宝剑，勿使茅苇侵。  

郭印　九月二十日率赵彥和王平叔刘谊夫游栖岩寺彥和有诗次其韵  
少时苦爱山，藜杖春复秋。  
峰峦如佳人，一顾销百忧。  
野性不受羁，思与麋鹿游。  
失脚名宦场，冠缨络人头。  
州家费经营，心轮日万周。  
遇阴求少息，此身等蜉蝣。  
颇闻西山佳，往作半日留。  
小径开宇宙，彷佛规神州。  
万象几席间，云烟渺沉浮。  
同来三益友，清逸诗家流。  
相期老岩穴，委质巢与由。  
吾庐有云溪，拂袂行归休。  

郭印　久雨  
乾坤冷气积，无日不阴雨。  
涔涔昼连宵，檐声暗砧杵。  
田间愁老农，道上泣行旅。  
首尾四周旬，泥深污后土。  
有时暂止息，无奈云仍聚。  
晴阳出复没，明灭见林莽。  
万事姑置之，所伤在秋稌。  
何岁无凶荒，中原尚豺虎。  
军食竟不充，馈饷尤艰苦。  
稽首望羲和，披阴照寰宇。  

郭印　久雨  
四旬常苦雨，秋令叹先行。  
滴滴天垂泪，昏昏日翳睛。  
敢言频屋漏，深恐害粢盛。  
换甲明朝是，人人望快晴。  

郭印　居官一首呈大受明举  
未有林泉分，红尘且强颜。  
最怜官舍僻，不羡野人閒。  
疏密门前树，高低城上山。  
偶逢佳客至，纵步得追攀。  

郭印　康子思二诗有问道之意和其韵  
禀生太极本纯全，七尺身中豁一天。  
妙道高深从俗笑，至言微密向谁传。  
何须青简书勋业，赖有丹台集圣贤。  
诸子但论时世事，令人懒语益思眠。  

郭印　康子思二诗有问道之意和其韵  
要作通天一大儒，措心寥廓未为迂。  
神机应变无多子，圣域知归不远涂。  
哮吼定应潜百痹，啁啾终是笑群雏。  
吾今欲觅衣中宝，活计须教一物无。  

郭印　苦热和袁应祥用韦苏州乔木生夏凉流云吐华月为题十小诗  
旱魃难除遣，南箕未可招。  
安能飏双舄，飞去学王乔。  

郭印　苦热和袁应祥用韦苏州乔木生夏凉流云吐华月为题十小诗  
山深隐{上鹿下加}麏，江寒乱鸥鹜。  
我欲从之游，形骸元土木。  

郭印　苦热和袁应祥用韦苏州乔木生夏凉流云吐华月为题十小诗  
黄昏蚊扑扑，白昼蝇营营。  
天地一红炉，几人得聊生。  

郭印　苦热和袁应祥用韦苏州乔木生夏凉流云吐华月为题十小诗  
桃源渺何所，不知有冬夏。  
堪笑市朝儿，炎凉争代谢。  

郭印　苦热和袁应祥用韦苏州乔木生夏凉流云吐华月为题十小诗  
倚杖长松底，无风昼自凉。  
吾庐傍林壑，嘉木耸千章。  

郭印　苦热和袁应祥用韦苏州乔木生夏凉流云吐华月为题十小诗  
酷热无从避，天风几日秋。  
寸阴不知惜，大火急西流。  

郭印　苦热和袁应祥用韦苏州乔木生夏凉流云吐华月为题十小诗  
赤日烁行路，青天绝片云。  
安得一丸药，立返暍死魂。  

郭印　苦热和袁应祥用韦苏州乔木生夏凉流云吐华月为题十小诗  
中扃自清凉，穿凿多门户。  
神凝一气归，陋哉勤纳吐。  

郭印　苦热和袁应祥用韦苏州乔木生夏凉流云吐华月为题十小诗  
呼吸一寒暑，三界本无家。  
人间自火宅，未老发先华。  

郭印　苦热和袁应祥用韦苏州乔木生夏凉流云吐华月为题十小诗  
古人夏造冰，秘诀从谁发。  
胸次斡乾坤，手中提日月。  

郭印　苦热三首  
纖云都扫迹，烈日正燔空。  
人立洪炉上，鱼游沸鼎中。  
四山浑束热，一叶不吹风。  
屈指秋期近，清凉四海同。  

郭印　苦热三首  
宇宙何蒸溽，山川久旱乾。  
浃肤惟汗雨，脱腕是冰纨。  
永昼固难避，终宵宁暂安。  
三农忧稼穑，无物可输官。  

郭印　苦热三首  
南方炎瘴极，所见异平生。  
日月双风鞴，乾坤一火坑。  
泉源多少竭，官道少人行。  
却忆岷山底，萧然九夏清。  

郭印　夔州  
夔子巴峡冲，风物异蜀境。  
城居版作屋，江汲地无井。  
四郊乏平原，冢墓缘山岭。  
人传蚯蚓瘴，俗饮茱萸茗。  
女妇尽背篮，老弱多垂瘿。  
试问何所因，食彼山泉冷。  
岩栖固不少，亦有长细颈。  
似闻此土人，其性皆悍犷。  
胸中忿畜者，畒盎成项领。  
是说理有之，云胡不自省。  
我来适夏初，端坐愁日永。  
况经六七月，官舍如沸鼎。  
有雨未沾濡，蔬茹空盘皿。  
清泉不敢吃，仅免河鱼梗。  
投绂归去来，吾乡等箕颍。  

郭印　夔州元宵和曾端伯韵四首  
绮陌家家不下帘，花光世界总成莲。  
村歌社舞欢乎处，都道今年胜去年。  

郭印　夔州元宵和曾端伯韵四首  
游子何须念故乡，酒酣聊发次公狂。  
人生行乐真佳耳，休苦栖心名利场。  

郭印　夔州元宵和曾端伯韵四首  
华灯下上照楼台，无数银花一夕开。  
月色多情能助兴，游人去了却重回。  

郭印　夔州元宵和曾端伯韵四首  
斗转寅初月正中，昏灯达旦九衢通。  
汉家祀事传来远，想见当时太一宫。  

郭印　腊雪  
好雪还从腊日飞，空庭委积路淋漓。  
寒深闭户难延客，兴发乘舟欲访谁。  
没谷沉崖真快意，撒盐飞絮敢言诗。  
儿童诧见千山缟，来岁丰登定可期。  

郭印　兰  
幽人纫为佩，不为香与色。  
秋菊暨江南，未可比君德。  

郭印　兰坡  
梅花扫迹春无光，继踵惟有幽兰香。  
天姿冲澹谢朱粉，睥睨百卉皆优倡。  
高人采撷纫为佩，养之盆盎移中堂。  
微风馥馥来何所，一干鼻观尤非常。  
年来屡遭白眼笑，过而不顾夫何伤。  
深山穷谷遂真性，寂寞无人亦自芳。  
忆昔灵均滋九畹，贞洁内守甘退藏。  
众醉独醒隘八表，回视俗物都茫茫。  
我今日暮前途窄，握香不羡尚书郎。  
荒坡满植作知己，从兹身世两相忘。  

郭印　老境  
怪来齿发日凋疏，坐阅春秋六十馀。  
鬓雪难消休把镜，眼花易发废观书。  
身边赖有三田实，世上须知一梦虚。  
只办此心赢造化，浮沤起灭不关渠。  

郭印　类试院考校九月十日塔之八级中现宝光杨齐伯有诗记其事亦赋一首  
峥嵘大千界，等是菩提乡。  
昆虫暨草木，各放无边光。  
而况佛之觉，灵明亘十方。  
化身三昧火，骨节金弥刚。  
累累灿五色，珠玑斗斛量。  
宝传百世后，伽蓝深秘藏。  
锦官岌浮图，直上干穹苍。  
中有坚固子，示现尤非常。  
朝来八级内，明灯忽煌煌。  
胥隶走惊诧，观者即堵墙。  
初疑伏萤过，显没何微茫。  
继如两星出，左右争飞扬。  
是时霁雾敛，若木升太阳。  
傥非照耀成，不知果何祥。  
西南一都会，广开选士场。  
定应得奇子，归美报君王。  

郭印　离三节镇日色正盛顷间云起阳乌不见终日清凉  
忽讶云峰合，浑忘暑气侵。  
垂天真有意，笼日岂无心。  
行旅人人悦，空山处处阴。  
更期头上黑，相送到溪林。  

郭印　李文山书堂  
蓄书不能读，人以书簏方。  
譬如守钱奴，万镪空靳藏。  
读书不能行，虎皮质犬羊。  
诗礼假发冢，高言诬黄唐。  
我观古圣贤，道学甘膏粱。  
文字初未广，游心自得场。  
后人富典籍，洛诵日洋洋。  
唇腐无所归，白首徒悲伤。  
普慈群圃胜，中间敞华堂。  
本非挟册地，实筵罗豆觞。  
揭名意安在，诗板借辉光。  
斲轮如可作，试与一平章。  

郭印　立春  
颇恨东风巧入帘，不论朱户与茅檐。  
青春处处为谁好，白发年年空自嫌。  
市酒岂能供燕笑，官娃无复问秾纖。  
强随儿辈追时节，菜压香盘未损廉。  

郭印　立秋日出郊有感  
霁色千山晓，秋声一叶风。  
田原矜雨足，秔芋报年丰。  
甲胄三军解，车书万里同。  
黎元如永息，和义有深功。  

郭印　栗鼻峡遇风  
平生知任运，一切听天公。  
身世浮江木，功名水上风。  
圣人齐觉梦，俗士较穷通。  
眼底无穷事，飞花本自空。  

郭印　林下避暑  
行道遭三伏，流年当百殃。  
舌乾元少味，体倦不安床。  
逃暑少宽舍，沃焦无冷浆。  
时依乔木下，俄顷得微凉。  

郭印　临都试院考校已毕诸公尚恨遗才勉作数语释其意  
平时参与商，会遇何由缘。  
相从棘闱中，再见月之弦。  
欢然臭味合，言笑浩无边。  
论事快今古，谈玄贯天渊。  
白袍阅多士，灯窗极精研。  
所得乃溢数，无路能周旋。  
踌躇不忍舍，在野恐遗贤。  
我时职监视，日食亦千钱。  
一言为订正，少逭饕餮愆。  
譬如满盘珠，差择先光圆。  
又如采美玉，疵瑕终弃捐。  
兹事既不免，吾心白日悬。  
群公人中杰，行簉蓬瀛仙。  
愿开取士额，条画奏上前。  

郭印　临流  
长江一镜净，岂但烛须眉。  
清光莹我心，双鬓任如丝。  
鸥鹭近人来，游鱼亦可窥。  
不把尘缨濯，身世两相遗。  
好观东去浪，昼夜无休时。  
学道正如此，到海以为期。  

郭印　凌虚台  
高台收晚照，远思浩无穷。  
竹里清飚泛，山高翠霭蒙。  
九层平可上，一径曲能通。  
谁揭凌虚字，名浮亦未公。  

郭印　刘谊夫见寄云溪之什用前韵  
閒情从杖屡，幽意满林塘。  
秋近气先冷，春来风自香。  
芷兰成佩玉，茅苇当雕梁。  
一念浑枯木，能随柳絮狂。  

郭印　刘谊夫见寄云溪之什用前韵  
身堕樊笼里，心游浦溆边。  
晚风传牧笛，落日漾渔船。  
山接无穷树，江连不尽天。  
凭谁图此景，彷佛似斜川。  

郭印　留客  
田庐欠过从，每与樵渔伍。  
胸中抱郁郁，舌在不能吐。  
佳客忽顾我，苦留终日语。  
林间喜徜徉，纵舌评今古。  
所具只村醪，水竹当笾俎。  
临去约重来，一笑便相许。  

郭印　留宿田家  
迟落前溪水，田家借一椽。  
容身函丈地，阖眼湿薪烟。  
马饲牛栏下，人眠狗窦边。  
此行频窘涩，吾意亦安然。  

郭印　留云安驿诗  
五日留山驿，尘无一点新。  
瓜虀惟有醤，曲米不成春。  
默坐深调息，狂吟枉费神。  
个中真趣在，略得自由身。  

郭印　留云安驿诗  
孤馆幽幽一境清，昼长无事亦无营。  
睡频推枕仍重起，坐久抛书却再行。  
静看檐头蛛结网，细听屋角鸟翻声。  
閒边日月元如此，须信人间有赤城。  

郭印　柳絮  
柳条初弄绿，已觉春风驻。  
而今二月尾，满路团飞絮。  
人生安足恃，忽忽朱颜去。  
飘零未肯休，萍泛知何处。  
见之动中怀，欲写无佳句。  
归来宴坐馀，悠然得深趣。  

郭印　龙渊  
修竹不知数，云藏小渭川。  
宁沼经营初，观者日骈阗。  
耆旧为我语，中有一龙渊。  
时时见怪象，吐气如长烟。  
渔人或舣舟，樵牧不敢前。  
兹实总角时，耳聆父老言。  
相携示其处，止水涵青黫。  
沈沈不见底，似有蛟蛇蟠。  
我时心语口，龙岂居其间。  
江湖非不广，而此栖蜿蜒。  
有无未可知，疑信空相传。  
皇天傥困汝，时至须滕骞。  
沧溟可以家，一徙窟宅悭。  
变化作霖雨，涤荡骄阳愆。  

郭印　龙渊二首  
蛰龙道已成，升降得自在。  
渊无百尺深，窍穴通沧海。  

郭印　龙渊二首  
爪牙了不露，谁能见其踪。  
超然变化处，即此是真龙。  

郭印　龙渊桥亭新成  
溪浅桥横趣自幽，坐来风色晚飕飕。  
寒泉有韵石间出，远水多情竹外流。  
地僻蛟龙时隐见，天晴鸂鶒乱沈浮。  
见闻总是吾家物，好景何须著意求。  

郭印　芦簟  
炎方需此物，收蓄遍家家。  
致用同桃竹，劳工笑象牙。  
虽无花色丽，却见水纹斜。  
展卧南窗下，萧然兴莫加。  

郭印　落梅  
春风著物渺无踪，草木勾萌处处同。  
唯有江梅都委地，只留青子调残红。  

郭印　落梅  
名园探梅时，粉苞才半开。  
如逢姑射仙，偃蹇下瑶台。  
孤洁自天赋，肯听东君媒。  
别来今几日，雪片点苍苔。  
玉笛谁家子，喷月一声哀。  
可惜飞幽馆，不上美人腮。  
柳条忽萌动，春风原上回。  
芳菲已后归，百卉胡颜哉。  
转首鶗鴂鸣，殷红乱成堆。  
却来绿阴下，青子荐琼杯。  

郭印　眉州太守刘公忽於池中获东坡所作远景楼碑乡人费洪雅有诗美之因率  
东坡沦没文委地，艺圃书林荒不治。  
遗编禁锢学无师，木不从绳金失砺。  
高楼远景尚崔嵬，妙琢雄词非骫骳。  
几年困厄在污池，照夜寒光空水底。  
有如钟磬传不朽，壁间字字摇科斗。  
雷霆破蛰里耳惊，龙{左虫右戾}蟠泥神物守。  
丰城剑气异青黄，一遇雷公难秘藏。  
僵碑植立岂偶尔，文章政事两荧煌。  
旧俗千年蒙教化，濯以江汉暴秋扬。  

郭印　梅台  
百花照春台，标名只取梅。  
道人宁拣择，聊记雪中开。  

郭印　梅影  
斜斜曾向溪边见，淡淡还从月下看。  
那得世间三昧手，为君写出一枝寒。  

郭印　明复作文房四物诗因用其韵  
锐精文字里，今古叹毛锥。  
职在中书贵，功因大手奇。  
楮君频借重，墨客最相知。  
绝迹头童日，麟经万世师。  

郭印　明复作文房四物诗因用其韵  
琢就阴崖骨，良工用意勤。  
沼心初受水，镜面已生云。  
自比珪璋质，能成翰墨勋。  
千金酬重价，端石世传闻。  

郭印　明复作文房四物诗因用其韵  
结绳嗟已远，书尺济斯民。  
汗竹功犹浅，香皮世益珍。  
廉方能洁己，舒卷解随人。  
一自逢毛颖，交情日日亲。  

郭印　明复作文房四物诗因用其韵  
笔阵须鍪甲，轻烟久秘藏。  
犀文夸妙手，鱼腹验真方。  
制就玄圭象，磨成点漆光。  
东齐吾注易，谁遗一丸香。  

郭印　明上人感棋不已作诗赠之  
未然一著最玄微，黑白分明会者稀。  
但向死中求活路，莫於平处斗玄机。  
势强失利缘轻敌，力困收功为解围。  
胜负纷纷成底事，不如完璧早还归。  

郭印　陪程元诏文彧李久善游汉州天宁元诏有诗见遗次韵答之  
四海岂无兄弟亲，气合行须同父母。  
相逢坐语忽移时，不觉朝餐辄过午。  
品评人物妙雌黄，议论邦家人觶缕。  
危言齰舌久自吞，幽愤填膺欣欲吐。  
字字珠玑落齿牙，篇篇锦绣裁胸腑。  
已惊大敌森戈矛，端笑羸师卧旗鼓。  
怜君风韵过诸王，顾我才情非小杜。  
何当再访南归僧，不耻更问西来祖。  
欲登塔级挽晴云，更试茶瓯泼新乳。  
平生识面有千百，屈指论心无四五。  
偶然流水遇知音，为抱焦桐弄宫羽。  

郭印　陪元允大受游天宁寺三首  
炎暑何从避，城隅古刹幽。  
故人今再会，胜地昔曾游。  
云合天容暝，风来客意秋。  
归途催暮雨，回首不能休。  

郭印　陪元允大受游天宁寺三首  
拉客游萧寺，徘徊及暮还。  
自非归沐假，那得片时閒。  
阅世真成梦，为官只强颜。  
老僧应笑我，何日远尘寰。  

郭印　陪元允大受游天宁寺三首  
古人来会合，萧寺喜粗连。  
久坐频更仆，留言悉契禅。  
塔高延晚照，楠密易昏烟。  
欲去仍回首，西风为惨然。  

郭印　陪元允大受游天宁寺诗  
寂寂禅林绕篆香，长廊古殿总虚凉。  
榝柟蔽日空交影，乌鹊驯除不乱行。  
灭想自成清净界，争机端作是非场。  
灼然祖意休生解，炯炯寒灯一点光。  

郭印　彭公堂  
一瞻遗像起遐思，庆历风流想见之。  
政化宽平无后日，文词纯质似当时。  
溪山寂寂人何在，林沼依依泽未衰。  
堂共滩名俱不朽，十年清节斗星垂。  

郭印　瓶水生数花须臾有蜂来集感而赋诗  
折花养瓶水，老眼聊自怡。  
案置须臾间，游蜂已著枝。  
嗅香起还泊，{瞢目换羽}{瞢目换羽}动天机。  
不知何方来，神速乃如斯。  
宇宙一气通，万类不相违。  
石虎没劲矢，竹龙化清陂。  
矧兹抱灵识，倏与吾心期。  
吾心未专寂，举念物先知。  
千生风轮转，都缘爱欲移。  
勉哉学坐忘，宜默同木鸡。  
无中产物象，显晦随所之。  
超然合大空，鬼神莫能窥。  

郭印　普慈郡池板桥颓坏更为石桥  
莲塘十亩方，中作长桥渡。  
荒荒岁月老，烈烈风雨蠹。  
板面拆已穿，梁脊桡而腐。  
我来日曳杖，往往不能步。  
平生历险危，所至靡惊惧。  
唯持忠信行，似有神物护。  
但忧强童子，失足或颠仆。  
乃伐南山石，甽成如砥路。  
曾微十日劳，遂享百年固。  
怅昔用材力，其费一何巨。  
前人岂不思，袭旧终莽卤。  
作诗示儿曹，万事长要虑。  

郭印　普慈学官何子固廨舍有溪月轩明复留诗用其韵  
碧霄桂影堕寒溪，赏心正与幽人期。  
凭轩一俯吟思发，雕肝镂肺成新诗。  
水流月出咸自尔，去来休论东与西。  
句中之眼落第二，纷纷名字俱人为。  
胡不反观自己月，照耀古今无迁移。  
有客问我月安在，天上人间总不知。  
光吞万象竟何有，一语诳人真自欺。  
我欲提此吹毛剑，戮尽丛林多口师。  

郭印　七月二十八日蒲大受仲明举偶来会宿三首  
别袂无多日，愁肠已屡回。  
未便新舍稳，先喜故人来。  
忧国空千虑，忘怀但一杯。  
相看情意好，归辔不须催。  

郭印　七月二十八日蒲大受仲明举偶来会宿三首  
少城能款曲，敝馆辱留连。  
未搅秋风思，还同夜雨眠。  
烟尘惊绝塞，草木验流年。  
斗酒君须醉，新诗看百篇。  

郭印　七月二十八日蒲大受仲明举偶来会宿三首  
秋风今夕好，一笑偶然同。  
时事艰难际，交情会合中。  
青云浑作梦，白发也应公。  
拟卜栖山计，应为邻舍翁。  

郭印　七月十三日对月小集  
露坐仍盘斝，澄澄夜色清。  
酒如君子厚，月似故人明。  
短舞天然态，长歌格外声。  
欢情殊未极，楼鼓发深更。  

郭印　前十三章未见营创之意因成古风  
纷纷世间法，失得随所寓。  
有心不吾来，无以不吾拒。  
敝帚贵千金，穷阎封万户。  
或理先默定，畴能测其故。  
我生麋鹿姿，林壑所忻慕。  
抗志老渊明，早卜柴桑住。  
蓬门直清江，傍有万竹坞。  
捐金买寻丈，地主牢不许。  
往来二十秋，垂涎焦肺腑。  
谁欤诱其衷，百亩倏见予。  
云栖眇空明，似有神物护。  
物林两腋风，步武觉轻举。  
三径手自开，一一通幽处。  
取胜著新亭，揭名非苟取。  
遐光远山入，静听珍禽语。  
园花四时春，岸木千年古。  
昔也荆榛场，今焉琼玉府。  
清境世所无，金谷谁比数。  
再拜天之赐，从兹谢簪组。  
名宦空疲人，视此真粪土。  

郭印　清水舖瀑布  
飞泉溅石落寒岩，更喜朝来一雨添。  
疑是玉姝离洞户，故垂千尺水晶帘。  

郭印　邛州西岩轩阁陋甚抡仲知府舍人侍殿撰公来游惜其颓敝乃更新之既成  
鹤山争揽胜，此地独超然。  
秀巘修屏立，枯崖半屋悬。  
团云饶翠竹，鸣玉落清泉。  
自得高人赏，佳名日益传。  

郭印　秋怀二首  
西风猎猎动天关，底事萦心拨弃难。  
夜枕蛩声连晓急，暮楼鸿影落江寒。  
遣怀樽酒浑消得，遮眼文书亦倦看。  
物理盈虚元已定，伤时何苦泪阑干。  

郭印　秋怀二首  
窗户寒生不幕罗，无边愁绪费长哦。  
有情尚觉天公老，不饮争如月色何。  
岁序峥嵘双鬓改，乾坤离乱一身多。  
年来懒读悲秋赋，忍听商声入咏歌。  

郭印　秋日即事八首  
巴山今日见清秋，河汉无声天际流。  
我亦乘槎问牛斗，此心刳尽一虚舟。  

郭印　秋日即事八首  
风到秋宵特地凉，卧看斜月半侵床。  
来寒往暑谁能问，归燕宾鸿各自忙。  

郭印　秋日即事八首  
浅浅溪流绿一湾，朝来拄颊看西山。  
凭谁与我驱风驭，飞上云烟缥缈间。  

郭印　秋日即事八首  
篱边准拟嗅清香，菊蕊真同佛斋妆。  
屈指重阳能几许，夜来寒露已为霜。  

郭印　秋日即事八首  
向来玉烛四时和，共庆秋田黍稌多。  
但得贫民同一饱，黄堂无事且婆娑。  

郭印　秋日即事八首  
一片澄心似太清，浮云了不碍虚明。  
夜深人寂浑无寐，时听空庭落叶声。  

郭印　秋日即事八首  
新筑茅庐古道傍，养成松竹可深藏。  
西风颇动归欤兴，不是悲愁赋感伤。  

郭印　秋日即事八首  
自学心斋室久虚，年来破荡一无馀。  
春花秋叶非吾事，默坐焚香读道书。  

郭印　秋夜  
萍梗何时定，愁怀与夜长。  
新秋犹逆旅，故国似他乡。  
老马频嘶草，寒蛩空殷床。  
思归不成梦，展转及晨光。  

郭印　秋阴  
天宇秋云阔，愁多日日阴。  
山川相惨淡，物色自萧森。  
雁失空中影，钟沉风外音。  
分明含雨意，何事不为霖。  

郭印　绕红亭  
燕脂新染出，剪刻费天工。  
叶少何妨绿，枝繁不厌红。  
绮霞当眼烂，风雨转头空。  
唯有亭前竹，青青四季同。  

郭印　热  
落日暑犹剧，虚亭风不来。  
半身流汗雨，两耳聒蚊雷。  
扇手何曾歇，浆瓯未放回。  
畴能呼屏翳，一霎荡炎埃。  

郭印　仁寿县后有亭余名之曰明远赋诗二首  
虚亭突兀枕崇冈，玉宇无风秋自凉。  
地阔群山争逶迤，天低远树立微茫。  
阴晴易辨云霞色，晓夕常吞日月光。  
我亦清心官事省，葛巾藜杖得徜徉。  

郭印　仁寿县后有亭余名之曰明远赋诗二首  
小邦人物大邦同，万屋鳞鳞气郁葱。  
谁挈神峰离海底，幻将廛市纳壶中。  
垂帘拟学山阴画，飞舄难乘叶县风。  
举首穹昮才一尺，敢凭正直谢天公。  

郭印　仁寿县治新开小轩以琴中趣名之用趣字韵赋之  
渊明识琴心，徽弦总不具。  
兴发时抚弄，悠然得真趣。  
杳然太古音，充满一切处。  
吾今琴亦亡，至乐随所寓。  
调此方寸微，物物尽和豫。  
一奏万化熙，再奏九功叙。  
大声越宫商，俗耳恐难喻。  
单父不下堂，阳春被黎庶。  

郭印　三伏不热  
三伏元无暑，连旬雨复阴。  
朝朝閒旧扇，夜夜拥重衾。  
日晦浮云翳，天愁沴气侵。  
烽烟犹未息，一念一伤心。  

郭印　三月三十日前人有诗云共君今夜不须睡未到晓钟犹是春再和前韵二首  
风雨年年横，莺花处处残。  
衰颜随节变，幽兴与春阑。  
俗眼从渠白，孤衷只自丹。  
平生知任运，那复较暄寒。  

郭印　三月三十日前人有诗云共君今夜不须睡未到晓钟犹是春再和前韵二首  
三春浑索寞，百卉任摧残。  
有感诗频赋，无懽酒易阑。  
调和思玉烛，延驻仗金丹。  
难击西飞日，吾心一寸寒。  

郭印　扫径  
阴森百亩林，所向无不好。  
俗客岂曾来，幽处通蓬岛。  
一色尽琅玕，坚润真可宝。  
天风时脱叶，满径堆残槁。  
适然宾客至，课奴先痛扫。  
要使吾心净，置之勿复道。  

郭印　僧房午睡  
客馆饶秋思，僧房惬昼眠。  
纳凉仍古殿，濯热更清泉。  
得失浑关命，行藏只听缘。  
安能随世态，膏火日相煎。  

郭印　山茶  
严冬能独秀，浑不藉春风。  
叶自经霜碧，花应斗日红。  
望中几眩眼，高处欲燔空。  
安得栽培手，移根向邑中。  

郭印　山茶  
枯林独秀染胭脂，不使群芳次第窥。  
月桂殷勤来并色，江梅寂寞许同时。  
霜飞雪舞终难挫，蝶隐蜂逃各未知。  
折得一枝聊慰眼，儿童拍手误春期。  

郭印　山斋  
我本丘壑姿，脱巾为谋食。  
随牒几推迁，铜章领岩邑。  
初期窃馀閒，焚香弄书册。  
文法何苦多，日力不暇给。  
讼纸秋叶翻，使符星火急。  
自怜拙追科，难复济繁剧。  
秋毫殊未试，直道聊抆拭。  
白眼已纷纷，丹心犹汲汲。  
要令四万家，实惠涓尘及。  
怒骂奚足云，此意天应识。  
西斋靓且深，於焉少游息。  
幽独谁相对，古壁苍崖立。  
高人喜过从，玄论挥八极。  
世情一笑休，欲语不如默。  

郭印　山中九日  
信马幽寻惯，重阳未及家。  
清游贪翠巘，素约负黄花。  
纵目心先折，经秋鬓欲华。  
因循时节过，底处觅流霞。  

郭印　珊瑚花  
彼美珊瑚树，扶疏着绛英。  
佳名为世重，贵相亦天生。  
日里颜尤耐，人来眼目明。  
贫家还有此，玉石谩夸争。  

郭印　上李西美制置  
谛观天地间，物物无非易。  
有情洎无情，与我固真一。  
伏羲未仰俯，卦象已先画。  
乾坤易之门，神机尽开辟。  
周文鲁仲尼，传授何太密。  
古今元共处，心心印空寂。  
展编韦三绝，门人岂语诘。  
曾高本愚鲁，超然入于室。  
子思中庸篇，孟轲仁义术。  
于易初不言，此道皎如日。  
寥落馀千载，学者空陈迹。  
条叶竞寻采，几人撷其实。  
盘根有仙李，灵芽一枝出。  
衣钵自家传，独智探圣域。  
契兹三圣书，羹墙面相觌。  
雅怀亲炙愿，进退终跔蹐。  
达人具大观，胸次吞溟渤。  
斐章露肝胆，犹愧多言失。  
傥许接玄谈，平生事已毕。  

郭印　上邵尚书  
康节名天下，流芳到子孙。  
素风门户远，皇极典型存。  
存邑纷戎马，十年辞帝阍。  
家艰俄茹苦，国难更堪论。  
上念长城寄，兵分细柳屯。  
紫泥颁诏綍，墨绖总戎轩。  
权重将军幕，忠求孝子门。  
江朝南海阔，星拱北辰尊。  
智勇张良足，诗书郄縠敦。  
边储裁冗蠹，邦本厚黎元。  
士仰苏天覆，人依赵日暄。  
势增师旅气，威讋虎狼魂。  
帐幄稽前箸，山河暂偃藩。  
精诚扶日月，谈笑整乾坤。  
贱子欣蒙庇，先君旧感恩。  
驾辕怜病马，投木笑穷猿。  
扶摇如可借，短翮待腾骞。  

郭印　上巳曲水  
良辰元巳惜芳菲，一笑林亭挽落晖。  
圆吭高低齐献曲，浓阴远近密成围。  
縠翻细浪环池转，羽挟清觞傍席飞。  
不为不祥来祓濯，欲因流水送春归。  

郭印　上曾安抚二首  
万口争称好使君，携持踊跃看朱轮。  
入门便洒随车雨，到处真成有脚春。  
鱼鸟一时生意气，江山千里有精神。  
大贤易镇朝廷重，巴峡穷愁要抚循。  

郭印　上曾安抚二首  
圣门鼓瑟妙难窥，今日风流亲见之。  
五纪光阴惊电掣，一生忠孝仗天知。  
老庄座下须闻道，李杜坛边敢说诗。  
晚景功名非所慕，抠衣深喜得宗师。  

郭印　上郑漕二首  
穷经好客旧时声，千载遗风见典型。  
忠孝家传心自赤，功名路稳鬓方青。  
傅岩欲作商霖雨，蜀道犹观汉使星。  
小益提封重试可，定膺锋召入尧庭。  

郭印　上郑漕二首  
孤迹平生似转蓬，少而豪迈老羁穷。  
荣华路上黄粱梦，英俊丛中白发翁。  
身堕穷山三峡里，心随流水大江东。  
夤缘展翅斜阳晚，须仗扶摇一鹗风。  

郭印　上政府五首  
王室当年若缀旒，片言戡定出奇谋。  
临机勇决千钧弩，济险优游万斛舟。  
掌上回旋皆造化，毫端千黜是春秋。  
虫鱼尽喜乾坤泰，宇县宁闻杞国忧。  

郭印　上政府五首  
塞上烟尘永不扬，边民戌卒尽耕桑。  
抗言用武真非策，唾手扶危别有方。  
须信精诚能感格，由来道德本安强。  
恩沾动植知多少，天使千秋保炽昌。  

郭印　上政府五首  
政和乙未对彤庭，袖笔曾陪四海英。  
三十七年浑梦境，六千馀里邈神京。  
大钧播物无垠际，小录搜才有姓名。  
屈指西南存者几，成都首县一孤生。  

郭印　上政府五首  
三纪徒劳只疗饥，年逾耳顺已知非。  
行藏有定随缘过，功业无成与愿违。  
里闬傥能乘驷入，君门便欲挂冠归。  
交朋亲戚犹相庆，要看桑榆晚日晖。  

郭印　上政府五首  
起家白屋忝为郎，俯视同侪道亦光。  
已幸十年纡赤绂，犹期一日坐黄堂。  
纷纷奔竞真成笑，兀兀蠢愚但守常。  
不是坤舆能厚载，敢干斧锧献猖狂。  

郭印　少虚以中秋有月预作诗亦次韵矣而月不为出因成数语以解前篇  
兹辰阴雨霁，佳月望云端。  
彻灯不掩户，伫对清辉寒。  
嫦娥岂误人，出入由天关。  
天应怕镌閗，故将好景悭。  
坐久成叹息，邂逅一何艰。  
收视照肝肺，中有白玉盘。  
光明无与比，通昔梦魂安。  
君今先悟此，一笑定忘言。  
虽云形影隔，是心常往还。  
前诗非游戏，勿作绮语观。  

郭印　少虚用前韵见贻仍答二首  
别君岁月多，万事皆非昔。  
天昏惨暮云，愁绪繁堪织。  
岂期成东邻，日造芝兰室。  
吟哦戒骚奴，挥洒惊墨客。  
犹嫌小伎耳，宴坐学欺魄。  
人间倏流电，悟此真良策。  
堂堂少林老，我岂得其骨。  
君来叩两端，一笑非言默。  
超然反其真，游子归故宅。  
玄机傥未领，对面千山隔。  
象罔亦何心，珠还赤水北。  
圣贤勿云远，謦咳常在侧。  

郭印　少虚用前韵见贻仍答二首  
倦游思林泉，归梦空昔昔。  
田无二顷良，何以充耕织。  
古来贵公子，气焰熏王室。  
家饶数百僮，门走三千客。  
志满衅日生，坐使天夺魄。  
我今安下僚，幸进无奇策。  
空怀爱主心，但欠封侯骨。  
跃金恐不祥，守道甘沈默。  
岷山高峨峨，其下可卜宅。  
地灵云物秀，似与尘凡隔。  
诛茅存晚计，好在西岩北。  
每逢风雨夜，念此空反侧。  

郭印　申夫人挽词  
凤去鸾随事可伤，唯传妇道式闺房。  
紫箫吹月元同上，宝剑凌波亦并藏。  
南涧苹馀空自老，北堂萱在为谁芳。  
幸哉有子遵遗计，外氏犹能谨祭尝。  

郭印　师吉甫探梅二首  
花如雾中见，百念已恢槁。  
爱梅习气深，兴发霜冬杪。  
行行步江郊，恰似儿童小。  
荣枯能几时，日月疾过鸟。  
独立望南枝，村空人悄悄。  
何似东皇驾，今岁来不早。  
忍令瑶台姿，冷落群芳后。  
欲寄同心人，不折门前柳。  

郭印　师吉甫探梅二首  
吏涂牛马走，未老颜色槁。  
归来隐木坰，富贵轻毫杪。  
前村梅树芳，点萼红犹小。  
问讯疏篱边，侧听迎春鸟。  
春工有先驰，一浣忧心悄。  
寒梢未粘玉，攀折嫌太早。  
吹香定重来，宿留严冬后。  
明朝韶景妍，更不齿花柳。  

郭印　诗别杜安行赴合州守  
雁水分携后，悬悬二十秋。  
世路少青眼，人生易白头。  
况复遭乱离，长怀家国忧。  
是中欲倾倒，一面终无由。  
君从万里归，访我三日留。  
寒灯话平生，尊酒相劝酬。  
喜极感今昔，潸然涕将流。  
君行驾朱辬，我亦稻粱谋。  
努力尽此道，全身早归休。  
林泉遵素约，杖屦发清游。  
庶几践前言，毋俾猿鹤羞。  

郭印　十二月十三日喜雪二首  
蜀雪古来少，天云今始同。  
霏微初带雨，凌乱更从风。  
练欲拖平野，盐疑撒远空。  
小民咸喜见，谁复怨高穹。  

郭印　十二月十三日喜雪二首  
缤纷飞六出，景色兔园同。  
桂树非摧月，杨花不起风。  
布银成世界，屑玉满虚空。  
此地知丰乐，如何答上穹。  

郭印　十七日夜当可同去非观月而子仪进道与仆皆不在焉当可有诗辄次韵  
有过中秋色尚鲜，赏心未厌惜流年。  
琼杯不许三人共，桂魄难同两夜圆。  
碧落无云星避彩，清辉满座烛销烟。  
新诗唱罢应愁绝，影入珠帘照客眠。  

郭印　十一月四日陪诸公游神泉南山院二十韵  
官閒访招提，偶作南山游。  
门前乔木阴，苍藤挂髯虬。  
野僧出迎我，貌古气且柔。  
相将入壶中，水竹净双眸。  
万竿团修翠，一溪皱横流。  
长桥翼方沼，彷佛疑行舟。  
角门通细路，崎岖上层丘。  
树色老欲暝，风声寒自飕。  
佛阁瞰澄碧，下有百丈湫。  
客言龙所邑，不受鱼与鰌。  
行行更小亭，罗坐得小休。  
石罅流清泉，甘冷无与俦。  
濯足夫岂敢，洗耳良末由。  
自怜山中人，十载冠压头。  
公檄听奔走，端似置书邮。  
惟有烟霞疾，沈绵未肯瘳。  
邂逅惬幽怀，落日尚迟留。  
五斗奚堪恋，十亩亦易求。  
要希陶渊明，投绂事农畴。  
超然傲尘世，知命复何忧。  

郭印　时升见惠芍药三朵作诗谢之二首  
百花零落已成尘，闻道君家解击春。  
艳质娇娆应见惯，肯分粲者遗愁人。  

郭印　时升见惠芍药三朵作诗谢之二首  
婢妾纷纷只谩争，美人后出更倾城。  
东君可是多情思，留取妖容作饯行。  

郭印　时升咏雪禁体物矣而彥序复为之取韵尤严勉强攀和  
朔风吹空高冈裂，忍冻幽人心似铁。  
今朝云色一天同，片片如簁堕浓雪。  
影摇寒水照曈曨，声泻黄芦听骚屑。  
涧谷凝时麕鹿死，园林压处桑偷折。  
乃知造物本均平，高下不论凹与凸。  
登临四顾浩漫漫，千村万落青烟灭。  
忆昔子卿使匈奴，不拜穹庐何勇决。  
漠北酸寒十九年，鬓须脱尽形容薾。  
故人今亦在穷荒，高风凛凛皆传说。  
鸿雁南来好击书，应念邦家五情热。  

郭印　时升咏雪效前人体尽禁比类颜色等字率予同赋用其韵  
丰年真可必，时雪降今冬。  
飞霰纷纷集，同云羃羃重。  
炉深添炽炭，寺远隔疏钟。  
先压窗前竹，难分岭上松。  
画楼欺酒力，幽径灭樵踪。  
蓑笠看渔父，锄犁慰老农。  
穿檐寒正苦，布野润宜浓。  
梁苑思重赋，袁门想半封。  
龙沙犹张王，虎士莫骄慵。  
吾土端无恙，天公久见容。  

郭印　食虾蟆诗  
虾蟆胡为亦水族，形貌百丑谁尔怜。  
天阴雨湿得快意，鸣声呷呷何嚣喧。  
才离泥淖矜跳踯，脚手那解高攀缘。  
一时蛙蛤结俦侣，纡青拖紫纷骈阗。  
渔童网罩入市卖，痱磊成串不论钱。  
有客殷勤劝我食，犀筹未下嫌腥膻。  
煎膏软玉定虚语，猘犬所伤或可痊。  
天生此物苦无用，污秽陂池宜弃捐。  
如何月窟亦容汝，时放馋口伤清圆。  
我愿蝈氏灰洒无噍类，免使成精飞上天。  

郭印　史德修挽词  
世道交相丧，古风邈悠悠。  
真纯化浮伪，士俗日以偷。  
公生寂寥后，慨然跋前修。  
妛学穷根柢，高文谢雕锼。  
壮岁拾科目，回翔四十秋。  
孝弟可移官，所至人歌讴。  
处己务恬退，驰骛吾所羞。  
临民本慈惠，击搏吾所咻。  
俯仰无愧怍，言行何悔尤。  
邦符与使节，异乎人之求。  
可怜贪残子，快意乏远谋。  
报应捷影响，坐致无边愁。  
傥如西方说，宁逭铁围囚。  
不知公英灵，久矣清都游。  

郭印　寿汤总领  
春色平分又六宵，天生良弼佐皇朝。  
豸冠凛凛周行肃，虎节煌煌蜀地饶。  
已喜月卿还旧物，更看斗极转高标。  
仁人自合超诸数，鹤算龟龄未是遥。  

郭印　寿汤总领  
睿主宽仁遍九垓，西南总计属英才。  
一犁雨向田间足，万里春从天际来。  
洗尽疮痍凭药石，调成鼎鼐得盐梅。  
赤松有约应难老，未信人间白发催。  

郭印　书怀二首  
奔走尘埃内，拘挛筦库间。  
是心能旷适，何地不清閒。  
有客劝投绂，无钱堪买山。  
尚怜耽寸禄，理乱亦相关。  

郭印　书怀二首  
四十行将至，空怀晚岁忧。  
看书浑欲睡，照镜只堪羞。  
开口舌犹在，拂衣心未休。  
西风羡雕鹗，鼓翮占高秋。  

郭印　书台  
崛起扶刘氏，兼资将相才。  
臣心虽自切，天命若为猜。  
古壁空遗像，荒榛只旧台。  
斯人今不见，落日更徘徊。  

郭印　蜀州试闱登楼西山巍然可爱因用试举子股肱萧曹诗肱字韵赋一篇呈同  
棘闱倦羁束，何异韝上鹰。  
突兀有高楼，寸目堪远凝。  
雨残空正霁，暑尽秋初澄。  
西山横一天，奇峰矗层层。  
素约念樵子，烟霞同曲肱。  
口腹在尘土，摆脱良未能。  
嵩岱久隔绝，氛霾尚薰焌。  
唯有岷峨秀，宇宙夸崚嶒。  
或怅碧云合，或瞻红日升。  
危栏朝暮意，拉君时一登。  

郭印　双清亭  
凿开苍翠著幽亭，正取澄江一镜半。  
嘉木千章垂倒影，支流三道咽寒声。  
桥横古路肩相属，云衬斜阳眼自明。  
竹色波光交借重，照人心骨有馀清。  

郭印　双清亭  
水竹两奇绝，客来安此名。  
那知污秽里，识得是真清。  

郭印　爽襟亭  
西冈独上每舂容，天接危亭四面风。  
万室鳞鳞归眼底，一峰岌岌倚云中。  
地灵人胜风流古，石秀山回气象雄。  
曳杖频来无别意，喜观禾麦又年丰。  

郭印　水仙花二首  
琉璃擢干耐祁寒，玉叶金须色正鲜。  
弱质先梅夸绰约，献香真是水中仙。  

郭印　水仙花二首  
隆冬百卉若为留，独对冰姿不解愁。  
谁插一枝云鬓里，清香浑胜玉搔头。  

郭印　说禅一首简刘韶美  
小知小见弄精魂，正似醯鸡居覆盆。  
茫茫大道绝南北，六通四辟初无门。  
不离当处遍高深，谁谓如天莫可登。  
世人聋瞶唤弗应，执热为火寒为冰。  
雷霆蟋蟀一窍均，观音不在耳边闻。  

郭印　宋元绘挽词  
国家有祸源，王氏变新法。  
元佑壅其流，旧防无敢越。  
逮至崇宁初，阴霾蔽日月。  
溃彼千仞堤，横波不可遏。  
求言奸臣计，正欲阱豪杰。  
君时亦抗章，痛哭深论列。  
禁锢二十秋，著书忧愈切。  
缅观前日事，一一符君说。  
朝廷思大用，铜虎初旌别。  
使者复何心，吹毛听媒糵。  
皇天不慭遗，山梁遽摧折。  
七十五年间，飞电才一瞥。  
残编溢巾箱，光焰星斗揭。  
后人何酋酋，端不坠风烈。  

郭印　宋正纪挽词二首  
振羽曾参上国鸿，偶飞不到广寒宫。  
诗书教子心尤切，孝友承家德自丰。  
一命未酬耽学志，半途何负摄生功。  
新阡郁郁今埋骨，想见哀吟万国风。  

郭印　宋正纪挽词二首  
姻好通来十八春，酒杯诗卷最相亲。  
休心失约寻真侣，转首谁知作古人。  
庵畔松篁长泣雨，室中书史暗凝尘。  
我尝一访经行处，白日萧条倍怆神。  

郭印　宋子渊有诗及性宗事用韵寄之二首  
还淳反朴似山农，与物相忘即大同。  
造理自超言意表，发机不离见闻中。  
批云切月能无事，转地回天别有功。  
公案见成何必举，请君於此嗣宗风。  

郭印　宋子渊有诗及性宗事用韵寄之二首  
枯大寒岩但不春，直经千劫未为真。  
一门超邈难寻轨，万象森罗独露身。  
田地稳时行便到，工夫尽处见方亲。  
韩卢逐兔纷纷是，言语支离最误人。  

郭印　送陈守  
惟昔号能吏，在公勤严明。  
挟兹来共理，教化日流行。  
堂堂陈汉州，所至树风声。  
四美出天性，早擅循良名。  
平心衡称物，敏手刀发硎。  
奸黠胆欲破，隐伏无遁形。  
千里归镇静，人神各安宁。  
爱物及鱼鸟，游泳全其生。  
舆言诵嘉政，不待三年成。  
房湖天下绝，好景无阴晴。  
退食来徜徉，风月搅诗情。  
修竹如君直，流水如君清。  
岂无宴赏心，对此乐事并。  
国步正艰险，天骄尚纵横。  
惜哉廊庙器，乃尔屈专城。  
瓜期忽忽来，岁月令人惊。  
车辙不容卧，去意一何轻。  
金陵一水通，当宁思豪英。  
况最郡守课，由来入公卿。  
君才森武库，可当十万兵。  
行矣佐中兴，力扶天柱倾。  

郭印　送春  
春色忽随流水去，人间谁解绊风光。  
一声杜宇乾坤隘，万点飞花日月忙。  
道阻岂能游上苑，年衰无复梦幽塘。  
蜂情蝶意都萧索，难化吾心一寸刚。  

郭印　送戴子厚赴张夔州之辟  
半世婆娑厌宦途，时危结绶计何迂。  
非干避地游巫峡，且欲从军捍蜀都。  
巴水秋深添别恨，金陵天近试雄图。  
平心勿管风涛恶，阴有神明巨力扶。  

郭印　送董守  
房相风流远，寥寥四百年。  
西湖有陈迹，水竹尚苍然。  
公来刺是邦，鱼鸟亦安全。  
官閒得放旷，乐事踵前贤。  
亭台一增饰，草木发夭妍。  
瓜期秋风来，岁月惊翩翩。  
长桥淡孤月，老树含愁烟。  
赖有庞眉叟，送行赍百钱。  

郭印　送杜安行东上  
忆初谋食广汉城，同时偶得三益友。  
心将金石许平生，但笑纷纷翻覆手。  
人言兄弟性稍异，朝暮追随祗诗酒。  
而今星散各参辰，空馀孤月照窗牖。  
少城咫尺有张侯，素书频得问安否。  
蒲节三月不厮见，梦绕锦屏山下走。  
更怜吾子别经年，幽怀郁郁无由剖。  
况兹来书又东去，万里严风吹马首。  
朝廷多事正求言，自负应云舌在口。  
力陈时策瘳邦国，肯与寒儒较先后。  
男儿立志岂寻常，要使高名齐北斗。  
一科一第奚足道，富贵浮云非我有。  

郭印　送韩美成都大赴夔帅  
公来雪山重，公去雪山轻。  
少陵有是语，申言饯公行。  
公初来蜀时，豺狼浩纵横。  
剪除二三辈，百兽弭耳惊。  
坐令坤维地，众醉稍稍醒。  
仁风被动植，德泽覃幽明。  
咸云真使者，有眼未曾经。  
今将夔子去，方面倚长城。  
虽分阃外忧，三川难为情。  
岷山黯无色，锦水咽无声。  
政恐狐狸出，依然扰吾民。  
鄙夫为之言，汝曹且静听。  
我公非常人，夷夏知威名。  
平生活国心，须臾不少宁。  
天欲靖乾坤，平步公与卿。  
大摅康济学，引手援生灵。  

郭印　送韩美成帅荆南  
何国不生士，汝颍独多奇。  
公於辈行中，玉洁了无玼。  
少年游宦场，英誉蔚四驰。  
郎宿争璀璨，使星胜光辉。  
去恶如去草，根本须芟夷。  
就义若就渴，事难必勇为。  
奸吏戢猛虎，良民抚婴儿。  
髦节已历试，人讶锋车迟。  
遗爱犹在益，去思今满夔。  
行行远荆州，迤逦近丹墀。  
深嗟鹢首东，孤猿失攀依。  
愁看巫峡内，江山气惨恓。  
但同此邦民，日日诵清徽。  
它年黄阁下，簪屦或收遗。  

郭印　送计敏夫赴阙  
衣冠半知识，喜君天下士。  
妛学沧溟深，高谈风雨驶。  
胸中富经纶，忧国心屡痞。  
誓言排阊阖，开口献天子。  
时绌道不伸，倦怀归故里。  
盘礴曾几时，九天飞诏旨。  
春风饱征帆，一苇吴江水。  
见晚上应嗟，使华聊复尔。  
丞相君之甥，风流酷相似。  
彤陛看摩肩，笑谈销敌垒。  
君家有世臣，名实耀国史。  
奇谋付子孙，鞭笞馀马箠。  
行增前德光，更雪中朝耻。  
事成岂因人，碌碌焉能比。  
我昔缀僚末，高山日仰止。  
穷达两悬殊，星辰视泥滓。  
平生白眼多，君独挂牙齿。  
更须假扶摇，南溟将一徙。  

郭印　送雷公达观赴召  
我观靖康初，尘氛蒙帝阙。  
君臣失上著，社稷几危绝。  
君时沉布衣，抗疏何悲切。  
言听豺狼诛，狐狸肝胆裂。  
铁骑稍稍去，佞谀归一辙。  
小臣更不容，排摈争媒糵。  
后来祸何如，欲语气先噎。  
七年坐闭废，口舌宜钳结。  
技痒不复禁，囊封仍论列。  
朝廷果召还，爱士如饥渴。  
魏阙心久驰，行色安可遏。  
江山阻且长，忠信自平达。  
露肘见天子，首荐经纶说。  
邦荣身亦荣，无愧古明哲。  

郭印　送李去病赴召  
五岳四渎今异方，东西南北衣冠乡。  
巽维久挽六龙驾，江浙人物无遁藏。  
参井之区最遐僻，步武难依日月光。  
吾皇侧席伫贤俊，紫泥屡下勤搜扬。  
蜀士肯来天颜喜，一一引对罗周行。  
鸟群鸾凤夐超诣，台阁禁从森翱翔。  
君今再召歨幡改，爱主忧民心未忘。  
波澜浩荡江湖阔，忠信唯将一苇航。  
十年世故已熟讲，不到帝所难铺张。  
当今国病入骨髓，愿君审处囊中方。  
参苓芝术固美矣，瞑眩之药方为良。  
扁鹊名世解说死，华佗活人须浣肠。  
君其持此拯危急，祛除痼疾针膏盲。  
一身安荣岂足道，要与四海同康强。  

郭印　送路守  
道衰世弥隘，俗薄人易骄。  
一为居所移，盛气干云霄。  
官曹出已下，俯视如僬侥。  
崇卑两悬绝，相望天壤辽。  
猗欤路汉州，冠缨早彯彯。  
亨衢快著鞭，壮岁亟乘轺。  
耘耕矜色尽，茂德日以昭。  
朼来西南守，拣拔自公朝。  
侯馆宾客富，平湖水竹饶。  
退食未为乐，鸾舆万里遥。  
赤子拊吾民，良朋遇吾僚。  
薰然四时春，草木无枯焦。  
明朝马首西，秋风更萧条。  
当宁方急贤，三旌副旁招。  

郭印　送莫少虚赴省试  
莫君江南佳公子，才华秀拔春兰馥。  
少年意气壮虹霓，豪迈不入时人目。  
酒量逡巡百盏空，诗锋顷刻千毫秃。  
我从识面已忻慕，每恨往还心未熟。  
官同古雒岂偶然，一见相忘倒胸腹。  
谈道论文俱入妙，夜阑烛短频更仆。  
圣处玄微得我疑，君独心通如破竹。  
要将土苴活邦家，条上封章抵车轴。  
嘉谋谠议期见用，不学贾生空痛哭。  
行行提笔战春闱，箧中尚有三千牍。  
科名唾手真馀事，力转天回乃民福。  
当今公道青云平，忍埋光采甘沈陆。  
欲随君往路无繇，只欠双翰来插肉。  
殷勤别酒休辞醉，马已就衔车已輹。  
蜀山崎岖秦甸寒，屈指深冬到辇毂。  
焚舟计决携家去，努力加餐此为祝。  

郭印　送齐侍者南游  
痴痴行脚师，要觅南方禅。  
不知未举足，罪过已弥天。  
三千大千界，当处本湛然。  
若作如是解，犹嫌堕一边。  
子今腰包去，慎勿求真诠。  
真诠不可得，往往成风颠。  
芒鞋纵所之，江山发清妍。  
得住且即住，饭了曲肱眠。  

郭印　送邵公济溥赴省二首  
天府登贤策马东，似君人物许谁同。  
文章小技出儿戏，道德微言馀祖风。  
有路青霄元自别，无情白发向来公。  
平生酝藉唯经国，唾手先收第一功。  

郭印　送邵公济溥赴省二首  
凛凛霜威扑扑尘，不堪晓骑送行人。  
云山万点远连蜀，烟树两行初过秦。  
风厚正能扶大翼，浪高端足化修鳞。  
圣君急士思调鼎，喜见寒梅漏泄春。  

郭印　送王吉先兄弟赴试  
我闻乃翁学汪洋，曾游桂窟攀天香。  
青袍蓝缕穷益刚，更无黄金遗诸郎。  
大儿气质和而庄，腹有诗书言有章。  
仲子标姿何昂昂，颇闻论议生锋鋩。  
两君游戏翰墨场，乘风鼓翮相翱翔。  
飞上天庭仍引吭，俯视诸子如蜩螗。  
华煜煜，春扬芳，  
绾绶归来慰北堂，坐令门地增辉光。  

郭印　送吴蜀州还朝  
达官视贫贱，辽绝间天壤。  
门墙妛莫窥，鼎茵恣居享。  
令行雷风前，气吐虹霓上。  
陋彼衡门流，挥斥同草莽。  
堂堂吴蜀州，浩气深涵养。  
毫端扫千军，胸次包万象。  
骄色尽耘耕，儒林植标榜。  
自怜爨下焦，亦值知音赏。  
方当出肺肝，晨夕趋函丈。  
金阙伫公归，无由挽轮鞅。  
拭目上岩廊，献纳摅忠谠。  
网罗寒畯姿，直道光吾党。  

郭印　送友人赴省  
仲冬阴气积，严霜冻郊坰。  
居人犹念寒，子有万里行。  
此行勿云远，去路青云平。  
骅骝无蹇步，鸿鹄有修翎。  
圣明图治切，仄席用儒生。  
曈曨九门辟，纷袍集王庭。  
吾子富春秋，词学浩纵横。  
一吐经济策，唾手拾科名。  
秋风归故里，锦衣为亲荣。  
昵昵重离去，莫学儿女情。  

郭印　送喻迪孺赴召  
志士居环堵，常怀天下忧。  
而况立王朝，为国当远谋。  
中原乱戎马，骚扰十三秋。  
宫阙翳草莽，井邑成墟丘。  
先生身补外，兴言泪长流。  
满腹贮经纶，孀　丝殊未抽。  
篇章泄幽愤，山云为之愁。  
遂令寰海间，望治空悠悠。  
诏旨忽旁招，喜毴　扶仙舟。  
风涛照孤忠，轩陛需嘉猷。  
屈指在廷彦，如公实罕俦。  
片言傥遇合，男儿志愿酬。  
方今艰难际，皇祚若缀斿。  
百蠹尽扫除，群黎自歌讴。  
古来柔远人，莫先政事修。  
要当效甫申，岂但为枚邹。  
高堂有甲兵，千里归坐筹。  
赞成中兴功，踵迹商与周。  

郭印　送赞可参议赴临安粹三首  
春水归舟疾，秋天去路高。  
乍辞王俭幕，行佩吕虔刀。  
畿甸略舒骥，海门须钓鳌。  
平生忠信在，枕席过风涛。  

郭印　送赞可参议赴临安粹三首  
纷纷称别驾，天邑独为荣。  
日月光偏近，云霄路正平。  
几年留楚峡，一旦上蓬瀛。  
廊庙皆知己，弹冠意气生。  

郭印　送赞可参议赴临安粹三首  
亭上衔杯日，江边掺袂时。  
一年浑共醉，万里各相思。  
老得青眸顾，心将白首期。  
青云如在手，故旧莫遐遗。  

郭印　送张安国赴天彭司录  
骐骥服盐车，垂头困长道。  
苍鹰在韝絷，侧耳思秋草。  
忆昔初见公，衮衮一倾倒。  
平生仰止意，相逢恨不早。  
清辉粲景星，巨浸屹孤岛。  
徐榻未易解，膺门但频扫。  
公才天河倾，顾我乃潢潦。  
簊簜何足云，所贵会稽筩。  
鱼泳鸟云飞，气合无不可。  
岁月忽荏苒，何言赋离抱。  
彭城不百里，掺袂空懊恼。  
纠郡因多暇，时政亦丛脞。  
猾吏虎插翼，疲民叶振槁。  
邦侯待裨益，幕客要标表。  
咄嗟赞画诺，谈笑办纷扰。  
江山颇足娱，杯酒兴不小。  
搘筇恣清游，蜡屐纵幽讨。  
云烟入高躅，诗句出馀巧。  
升沉置勿问，道义端可饱。  
眼前多少年，难致淄川老。  
傥令班中朝，功业信不少。  
贱生宿所期，志愿惭未果。  
因公激壮怀，绿发岂能葆。  
还应最课绩，归步直青琐。  

郭印　送张道从上行起复帅夔二首  
初辞丘陇重哀荣，旆卷春风第一程。  
帝委才猷专外阃，人推勇略过长城。  
孤忠炯炯能移孝，温诏谆谆遽夺情。  
三峡壶浆应满道，江山草木旧知名。  

郭印　送张道从上行起复帅夔二首  
白帝层城统十连，肘联荆属阻山川。  
翠华久瞔舟车会，紫诏先收柱石贤。  
雪净已通梁阁道，浪平空舣汉楼船。  
不妨腰絰登廊庙，典故先朝尚宛然。  

郭印　送郑宣抚三首  
棹发嘉陵即帝庭，山川草木若为情。  
忠嘉但有三千牍，威爱犹传十万兵。  
天象共符虚右席，坤维一带失长城。  
西南所击安危大，何止雪山分重轻。  

郭印　送郑宣抚三首  
凛凛风霜镇玉关，文经武略自优閒。  
蟠胸浩气吞云梦，盖世英名重泰山。  
忧国屡形诗句里，折冲长在笑谈间。  
四川父老攀依切，犹问牙樯几日还。  

郭印　送郑宣抚三首  
朝路年来似弈棋，惟公出入倍光辉。  
昔时裴度临轩遣，今日曹参促诏归。  
蜀栈云横星骑动，楚江天阔锦帆飞。  
只应太史朝朝奏，迤逦台星近紫微。  

郭印　送种守  
群峰逶迤来，落处如鼎峙。  
真仙凿盐穴，下引沧溟水。  
英气钟人物，衣冠何济济。  
古来陵阳守，贤哲多卧理。  
公分一岁符，治誉歨然起。  
铃斋清昼閒，山色入帘几。  
玺书换金渊，要踵前兄美。  
跨鳌烟云愁，十日雨不止。  
闻昔乃祖风，勋业照国史。  
尺箠鞭羌夷，奇谋付孙子。  
青云且遇合，未信朱轮柅。  
行观旧物归，一洗中原耻。  

郭印　送朱仲远樊唐老趋阙奉大对  
充城环髡山，南岭独秀郁。  
何以获佳称，上有朱凤集。  
三载争一鸣，朝阳整云翮。  
今年二妙飞，好语哄邦邑。  
为言皆老苍，文采胜畴昔。  
其一出上党，其一出沛国。  
同声相呼和，深可调六律。  
长风送天衢，万里才一击。  
邕邕中箫韶，虞廷谁可匹。  
四顾啁啾群，挽首不能息。  

郭印　送宗泰住成都正法院四首  
道人活计等虚空，城郭山林处处通。  
随缘应现水中月，万壑千潭一照同。  

郭印　送宗泰住成都正法院四首  
几情但以俗眼观，妄义阿师取舍间。  
岂知片云不挂天，一来一去心长閒。  

郭印　送宗泰住成都正法院四首  
少城衲子纷如粟，攘臂丛林空逐逐。  
忽然象罔得遗珠，契诟离娄何面目。  

郭印　送宗泰住成都正法院四首  
师今携锡下孤峰，似闻猿鸟含愁容。  
胡不为言我常住，东西南北总相逢。  

郭印　宿大明寺  
历览成终日，禅房处处深。  
野僧应怪见，俗客可幽寻。  
烟竹寒垂幄，风松静鼓琴。  
清谈不知寐，明月到天心。  

郭印　宿古峰驿诗四首  
崎岖戴月上层峰，拟借空山一夜风。  
爽气袭人衾簟冷，炎天此地即仙宫。  

郭印　宿古峰驿诗四首  
故移一榻就高峰，推户褰帷猎猎风。  
骨冷神清浑不寐，直疑人犯广寒宫。  

郭印　宿古峰驿诗四首  
拄杖穿云到古峰，月高天净欲乘风。  
人间原有清凉地，好作茅茨一亩宫。  

郭印　宿古峰驿诗四首  
夜半飞来海上峰，笙竽万籁奏天风。  
素娥相望如招手，欲驾神车上月宫。  

郭印　宿觉空院用壁间韵寄王巨山  
度垅穿云十里遥，招提蹲踞乱山坳。  
地灵潜隐圣贤宅，林静俯阯乌鹊巢。  
高法岂从心外有，一真还向梦中交。  
世间出世元无别，尘俗纷纷不用抛。  

郭印　宿香盖院  
溪横门半掩，日暮客来过。  
翠竹庵前密，青山阁上多。  
景宜閒里觅，诗向醉中哦。  
回首风尘满，明朝事若何。  

郭印　岁寒堂  
草木摧枯尽，穷冬独后凋。  
坚姿工傲雪，直干上凌霄。  
烟色蒙高盖，风声涨晚潮。  
只怜桃与李，一向媚春韶。  

郭印　遂宁县道中路平日炽  
赤日射平地，青天卷片云。  
汗流疑是浴，气烈正如焚。  
食鼎荷汤镬，舆衣蒙火裙。  
幸哉无内热，不使躁为君。  

郭印　孙希汲出示所和杜允迪二诗因次韵并寄允迪以当别后一笑  
草木藏春柳报先，谁将苍驭快如鞭。  
夜中一雨知无价，陌上三农庆有年。  
玉糁寒林梅委地，浪翻平野麦连天。  
阴阳燮理非吾事，新岁调和岂偶然。  

郭印　藤枕  
剡藤新织就，一榻共清凉。  
琥珀珍难得，龙头贵莫当。  
不辞拳石冷，宁羡锦囊香。  
梦觉华胥乐，神怡四体康。  

郭印　提宫宇文朝议挽辞  
忆昔我弱冠，辟廱尾群英。  
公时少二岁，籍注国子生。  
同舍气味同，异姓而弟兄。  
厥后公筮仕，我亦猎科名。  
参辰不相比，邈焉笑语并。  
云溪既卜筑，来往数逢迎。  
玄谭入理窟，淡交遗世情。  
邑人敬二老，可为来者程。  
顷年我出使，公言勉一行。  
偻指解辔归，请当踵前盟。  
山颓梁木坏，闻讣恍以惊。  
迹公生平事，表里皆纯诚。  
居家简以肃，从官廉而平。  
应酬心地虚，不见喜愠萌。  
处顺悠然去，了无丝发惊。  
乃知学道力，坚刚老益明。  
天报良未已，诸孙何铮铮。  
回首丹旌路，风悲涕泪横。  

郭印　题岑公洞  
岑公来避世，甲子十周年。  
夏屋虚岩豁，神芝结乳悬。  
木乔从昔种，香信至今传。  
学道能坚忍，何人不得仙。  

郭印　题朝彻轩诗  
玉免夜夜明，金乌朝朝彻。  
吾身有神光，大千韬日月。  

郭印　题独有堂诗  
俯仰天上下，尊称唯我独。  
无物亦无人，本来真面目。  

郭印　题费氏清馀轩  
闻说南轩下，澄然洗客心。  
不风兰自馥，非雾竹常阴。  
檐影閒云过，棂光淡月侵。  
兴来谁与语，抚弄膝间琴。  

郭印　题寒碧亭  
炯炯练千尺，苍苍玉万个。  
客来魂一清，四顾不敢唾。  

郭印　题绝尘亭  
咫尺有佳境，何用山泽游。  
地偏尘自远，松竹鏁深幽。  
亭亭出危塔，湛湛俯长流。  
凭轩目一纵，骄蹇万象收。  
我来意颇适，坐对孤云浮。  
同心二三友，旷达亦罕俦。  
衔杯送颓日，随寓得所休。  
不知世间人，亦有此乐不。  
出处付身外，吾生可自由。  
他时傥乘兴，相伴只沙鸥。  

郭印　题李彦泽紫云洞  
老李天中仙，一念人间世。  
簪裳四十秋，不取公卿位。  
星斗烂文章，日月悬忠义。  
缘断还帝乡，飘飘若蝉蜕。  
玉骨瘗高丘，乃其所卜地。  
山川暨草木，拱揖浮苍翠。  
向来峰之巅，勃郁蟠紫气。  
神物常护持，景色多秀异。  
郎君久慕道，泥滓唾声利。  
石洞琢青苔，万古开天秘。  
非关痼烟霞，稍欲远朝市。  
要栖老仙灵，以奉香火事。  
不知骑鲸去，尘宇宁俯视。  
洞兮既清幽，且尽人子志。  

郭印　题三士轩诗  
独立未为真，万法皆吾侣。  
故於竹柏间，强名相尔汝。  

郭印　题史元量芳润堂  
圣经杲杲日翔空，元与后学开愚蒙。  
著述成书不得已，令人诵习知吾宗。  
辞文旨远非外至，一一流出自胸中。  
如木有根水有源，敷荣浸渍乃无穷。  
此道含灵悉具足，圣人庸人心本同。  
如何异见立仁智，百辙千歧碍不同。  
寻枝逐派遂忘返，痴儿失路迷西东。  
岂无达者为拈出，抉剔众瞽刳群聋。  
史侯名堂深意在，眼悬明镜磨青铜。  
欲将妙义示当世，岂独用训垂髫童。  
我初闻之喜击节，心心相照密冲融。  
作诗粉饰虽赘语，要令万古还淳风。  

郭印　题爽轩诗  
心澄气自爽，满目是青山。  
欲知拄颊意，一笑可忘言。  

郭印　题宋公圭宿云轩  
趋名老鞍马，避世终山林。  
二涂各有蔽，贤哲多所箴。  
宋侯初出仕，逸足已髒髒。  
世路厌荆棘，翩然脱华簪。  
卷舍何自由，白云本无心。  
开轩资笑傲，霜筠绿阴森。  
床头有浊醪，壁间馀素琴。  
渊明久寂寞，千载得知音。  

郭印　题苏村酒家亭  
下马穿桥憩酒家，小溪清浅蘸桃花。  
红尘咫尺如相背，独坐幽亭对落霞。  

郭印　题苏庆嗣睡乐轩  
六凿森剑戟，一枕寄华胥。  
觉梦既殊辙，睡兮真乐欤。  
达人蕴大观，方寸包太虚。  
忧乐两不知，寤寐常如如。  
昔也蝶栩栩，今焉周蘧蘧。  
而於我法中，无欠亦无馀。  
以睡为乐耶，不睡宁悲渠。  
然则此轩名，无乃滞一隅。  
苏子笑而应，斯岂真吾居。  
飘流阅世故，早识心地初。  
今古一偃仰，天地一蘧庐。  
揭名聊尔耳，至言恐惊愚。  

郭印　题谢园二首  
邂逅成幽讨，徘徊慰赏心。  
长江连远色，乔木借清阴。  
亭暗萝垂幄，林明竹散金。  
烂游须爱日，羲驭去髒髒。  

郭印　题谢园二首  
林柯初脱叶，江国便知秋。  
雁过如将信，鸥眠不避舟。  
一丘终未遂，五斗祗堪羞。  
不有樽中物，凭谁破客愁。  

郭印　题远色阁  
倚杖从容日未曛，望中一洗两眸昏。  
晴云放出千寻岭，乔木团成几处村。  
东去西来长道路，春耕秋穫换郊原。  
无穷物象相吞吐，妙趣谁知在不言。  

郭印　天宁晚集  
僧寮便坐卧，触目兴何穷。  
庭竹留斜日，瓶花怯晚风。  
分无依宝社，心已脱尘笼。  
回首人间世，枯荣一梦中。  

郭印　同神泉县尉游海惠院登三惠阁有怀汉州同官  
出郭幽寻偶一欣，初来犹未叹离群。  
谁知萧寺悬荒野，却有层楼插暮云。  
烟外遥岑仍隐隐，风边落叶更纷纷。  
天寒日薄牛羊下，绕树归鸦不忍闻。  

郭印　同萧宪父明举联句  
今夕复何夕，邂逅得良集。  
云消夜气澄，月住秋空碧。  
南窗一樽酒，耿耿寒光入。  
浩然起长叹，矫首望东北。  
天涯清景同，谁谓关塞黑。  
踌躇反伤怀，衰草露虫泣。  

郭印　酴醿阁  
春风高阁上，雪片又能香。  
琢玉全天质，施朱笑晚妆。  
梅花如许瘦，柳絮不胜狂。  
况此偏宜酿，逢人问酒方。  

郭印　挽朝请大夫致仕李公词  
圣贤志於道，朝闻而夕死。  
回视名宦场，唾去如泥滓。  
高风既寂寥，士俗皆靡靡。  
倒行日云暮，漏尽不知止。  
遂令搢绅谈，进退为难事。  
二疏及渊明，千载几人尔。  
公生富贵中，习熟在纨绮。  
胡为总角时，嗜好异群子。  
爱视自天性，弗忍离步跬。  
治官即理家，所至功可纪。  
夫何不待年，弃绂休田里。  
定应早闻道，追迹前贤轨。  
杯深别墅春，舟漾清江水。  
园棋或赋诗，此乐真无比。  
优游二十秋，所得益多矣。  
临终更琅琅，视身如脱屣。  
洪范五福兼，於公未为美。  
志铭乃实录，便可当青史。  

郭印　挽故杨叔强承事词  
家事毋关我，心君日日休。  
阴功归子息，贤德视交游。  
彝鼎千年古，图书一室幽。  
荣封胡不早，只许到郊丘。  

郭印　晚春  
三月韶华破，东君谁送归。  
浮空新绿涨，舞砌乱红飞。  
柳絮风初定，桃花水渐肥。  
羲和无计挽，独立又斜晖。  

郭印　晚晴  
朝来寒露重，旭日庆新晴。  
长空烟霭净，遥岑锦绣明。  
野竞农夫穫，路多游子行。  
岁事竟如何，且欲供粢盛。  
矧彼关外戌，仰哺十万兵。  
粮运傥不绝，因缘活此生。  
吾家有瘠田，努力事躬耕。  
宁辞畎亩劳，每作风雨惊。  
心期了租赋，敢望仓箱盈。  
耋龄无多日，妄意观太平。  

郭印　晚望江南  
野豁长江外，人家各自村。  
水光秋蘸树，云色晚封门。  
引眺频搔首，行吟只断魂。  
可怜新月上，烟霭又昏昏。  

郭印　晚意  
睡起书斋寂，疏帘独上钩。  
雨馀鸦噪晚，天阔雁横秋。  
物色供吟赋，功名叹滞留。  
兵戈今未息，回首不堪愁。  

郭印　万松岭  
高岗立万松，晨夕鸣天风。  
法法如是说，应不负山翁。  

郭印　王夫人挽词  
吁嗟兰德已云翩，空见佳城在九原。  
无禄久虚南涧藻，有姑谁慰北堂萱。  
苦荼独御安天命，曒日同归信誓言。  
诸子欲知遗恨事，陇头长听水潺湲。  

郭印　忘机台  
物物皆有机，此发彼先知。  
试看弋钓子，鱼入鸟高飞。  

郭印　忘机台  
累石成台如蚁垤，对此澄江千丈阔。  
舂轮旋转疾如飞，隔岸传声无间歇。  
风标公子镜中来，为我沙汀凝片雪。  
晚晴更是斜阳好，树外残霞红一抹。  
平生任运息机心，麋鹿可驯禽可狎。  
生憎智巧犯人为，激水翻车真太黠。  
君不见海上之鸥胡不下，当时妄念差一发。  
又不见汉阴抱畒用力多，区区反笑桔槔拙。  
我今与物既大同，积劫情尘俱泯绝。  
天机密契有谁知，强立台名太饶舌。  

郭印　望雨  
秋杪阳光炽苦焚，了无阴翳彻朝曛。  
天公有意怜行役，乞与空中一片云。  

郭印　未归  
宇县干戈满，何人不念归。  
死生虽有命，进退合知几。  
岩壑空摇颊，尘埃少拂衣。  
吾今同一辙，惭负故山薇。  

郭印　闻车驾幸金陵二首  
强敌凭后极，神天亦恶盈。  
一人知顺动，四海望亲征。  
剑戟披霜利，壶浆夹道迎。  
此行如破竹，不战复三京。  

郭印　闻车驾幸金陵二首  
暂驻金陵跸，乘时更北辕。  
六军思电击，万骑耸云屯。  
运协中天数，人欣太祖孙。  
重恢文武境，披莽立乾坤。  

郭印　问汉守刘宝贤觅酒四首  
酒几於道少人知，乘坠俱忘即我师。  
身后虚名如胜此，陶潜李白更无诗。  

郭印　问汉守刘宝贤觅酒四首  
不到房湖已数年，曲生风味想依然。  
使君酝藉真无敌，欲向樽中识圣贤。  

郭印　问汉守刘宝贤觅酒四首  
村沽无复见瑶浆，苦涩酸辛已备尝。  
欲洗野人藜苋腹，除非金雁送鹅黄。  

郭印　问汉守刘宝贤觅酒四首  
虽无斗量敌山涛，时复中之兴自高。  
醉里醒醒方解饮，勿将佳趣语儿曹。  

郭印　问养生於曾端伯  
平生慕道心，荏苒岁月永。  
尠福未逢人，桑榆惊短景。  
使君蓬莱仙，天遣下尘境。  
讼简刑狱清，吏退文书省。  
诗锋秃千毫，量陂吞万顷。  
纵言及养生，大抵宗虚静。  
逍遥思虑空，恬淡声色屏。  
火透尾闾关，泉落崑崙顶。  
龙虎閒名字，安用分炉鼎。  
衰迟偶遭逢，踊跃真自幸。  
愿许燕閒馀，抠衣窃有请。  
半语为发药，醉梦一呼醒。  
庶几垂尽年，获与天地并。  

郭印　无尽桥  
园林作佛事，施子不少吝。  
携筇渡一溪，华藏愈无尽。  

郭印　无尽桥  
曳杖徜徉去，仙家洞府中。  
寒流清自绕，幽径密相通。  
著处亭皆稳，看来景不同。  
是名无尽藏，具眼悉和融。  

郭印　五月十二日晚登平云亭得平字齐字  
路向林端出，云从屐齿生。  
山风迎夕起，烟树接天平。  
倚杖听僧语，窥檐待月明。  
幽禽知客意，时送两三声。  

郭印　五月十二日晚登平云亭得平字齐字  
磴道穿乔木，危亭喜杖藜。  
郊原春树暗，井邑暮烟低。  
日没牛羊下，山空鸟雀啼。  
超然尘世外，身与白云齐。  

郭印　五月十三日种竹偶成二首  
开拓无多地，栽培只数竿。  
云分千亩润，风送一窗寒。  
坐上清阴罩，墙边野色团。  
课奴勤灌溉，日日报平安。  

郭印　五月十三日种竹偶成二首  
园夫扶出径，元是醉为媒。  
密叶疏疏理，纖根细细栽。  
卷帘斜日避，倚杖好风来。  
佳客如相顾，还能伴酒杯。  

郭印　西台  
高台垂四顾，遗冢阅千年。  
烟树孤城外，云山落照边。  
峥嵘馀巨石，惨淡接平川。  
往事谁能说，凭栏一怅然。  

郭印　蟋蟀  
秋虫推尔杰，风韵太粗生。  
衰草年年恨，寒砧夜夜声。  
轴閒催妇织，衣薄念夫征。  
谁谓心如石，欹眠不挂情。  

郭印　洗竹  
林茂竹太繁，污秽在眼底。  
枯筠与弱干，兹辰为一洗。  
万竿何足惜，恶尽意乃已。  
其馀擢青青，玉立比君子。  
姿色秀可餐，莫道膏粱美。  
我来不忍去，日日对团绮。  

郭印　喜晴  
淫雨何淹久，朝阳四望晴。  
云收山骨露，江落水痕生。  
豁豁知人意，欣欣见物情。  
天公因屏翳，勿使再纵横。  

郭印　戏题睡庵壁  
自我观世间，色色厌逐迫。  
个中无尺地，漫不见阡陌。  
中有南柯游，未怕东方白。  
闭眼一榻多，开眼六合窄。  
弥明息如雷，非我门下客。  
觉寐两不知，偃仰有真宅。  

郭印　戏投竹叶急流中  
戏投筠叶赴湍流，颠倒纵横不自由。  
我亦江湖飘一苇，千波万浪信沉浮。  

郭印　下岩寺  
云安欣及境，小刹为徘徊。  
殿阁随岩展，轩窗向水开。  
僧虽持钵出，客自舣舟回。  
欲住无留计，幽怀亦畅哉。  

郭印　夏夜喜雨诗  
夜坐飞蚊息，凉生户牖中。  
稍披风力快，俄听雨声雄。  
疠疫千家净，炎蒸一夕空。  
安眠知处处，端的谢天公。  

郭印　闲中真乐  
人间富与贵，孰不羡王侯。  
静边细一观，何其劳且忧。  
去来风中云，出没水上沤。  
推迁无定在，秋毫非我谋。  
既仕知此理，官衢屡回头。  
今也衡门下，卧起得自由。  
随流任纵横，飘如不击舟。  
触处尽禅悦，俗乐宁可侔。  
死生夜旦耳，吾心有天游。  
肯学痴狂子，盖棺事始休。  

郭印　宪司后园葺旧亭榜以明秀元少监有诗次韵  
烂漫烟光一目收，危亭葺就壮岑楼。  
三巴故国山川在，万古长空日月流。  
江水奔腾无昼夜，石田耕穫漫春秋。  
兴来筇竹随儿辈，径路平生不惯由。  

郭印　相思寺迦叶佛脚迹诗  
巨迹相传岁已深，往来游客好追寻。  
谁知此足本非履，胡不返身求佛心。  

郭印　晓  
客宵无一事，达晓梦魂安。  
窗隙檐光入，更筹漏水乾。  
田园终计决，游宦久心阑。  
懒起趋朝谒，从渠困马鞍。  

郭印　挟仙桥  
一间犹未达，惜哉千种仙。  
我欲挟之进，俾见天中天。  

郭印　谢道守董朝散腊日分惠采鱼  
腊日公塘命矢鱼，亲迂五马过康衢。  
分波短艇金梭疾，缀网圆鬵玉叶粗。  
滋味尽教沾掾属，割烹不独侑宾弉。  
从今下客休弹铗，不似冯谖恨食无。  

郭印　谢友人惠菊  
黄金胜友惠然来，佳节相逢酒一杯。  
风味依依如旧日，只惊霜雪鬓边催。  

郭印　谢曾帅养生诀  
人生不盈仞，中有天地机。  
哀哉蠢蠢群，沉湎无所知。  
六根乱尘境，一念落邪思。  
遂令至真宅，栋宇日颓隳。  
先生早悟此，寂照通幽微。  
真火下腾焰，灵泉上生肥。  
巧妙神明出，功深造化驰。  
每怜好道人，罗缕为指迷。  
鄙夫寻访久，肤浅得其皮。  
向来发关键，一扫杂学卑。  
五行识颠倒，八卦知推移。  
兔从月窟隐，鱼向天池飞。  
跃跃心自喜，扶老得吾师。  
何以报恩德，昼夜勤行之。  

郭印　新开小轩晁子西有诗以韵答之二首  
平生栖息地，往往旋修筑。  
为怜双净眼，不肯受羁束。  
官居凿小轩，容膝盖已足。  
於焉得逍遥，风视聊自牧。  
廓廓乾坤大，冥冥鬼神服。  
是心不违仁，如种五穣熟。  
乃知穷且贱，未必不为福。  
朋僚饷新诗，句法惊小陆。  
秀色增云山，荣光发林木。  
何妨曳杖来，斯乐未敢独。  
清谈可以饱，岂但蠲烦促。  
非必酒与肴，佳客始能速。  

郭印　新开小轩晁子西有诗以韵答之二首  
我无先世英，敢望燕台筑。  
譬如坎井蛙，拘虚徒窘束。  
又如鹪鹩巢，所寄一枝足。  
名不闻公卿，迹非侣樵牧。  
眼花鬓毛霜，黾勉作侯服。  
吏才固不高，民事亦稍熟。  
每欲思寡过，岂敢求多福。  
君公迟风云，行矣龙起陆。  
佳篇杂沓来，文绣被土木。  
坐令北窗下，不知有穷独。  
相逢一笑粲，语妙席自促。  
凭谁觅仙方，造酒逡巡速。  

郭印　新浴  
新向兰汤浴，尘埃一洗清。  
振衣心自喜，出户体还轻。  
沂水当年乐，骊山往事惊。  
昔人因悟道，妙触永宣明。  

郭印　虚舟二首  
浮游世界海，无心舟自虚。  
簸荡从滔天，不管风涛虞。  

郭印　虚舟二首  
野航一逍遥，湖海意自足。  
翩翩犯斗牛，谁谓推平陆。  

郭印　鸦  
劳生日日带烟归，绕树呼鸣择一枝。  
素月流天元未晓，何须半夜苦惊疑。  

郭印　迓帅夜渡广汉  
负弩迎使车，暮涂颇忽迫。  
篝火灭还明，羸驽费鞭策。  
行行汉江漘，月照沙水白。  
登舟越惊涛，未济忽欹侧。  
可怜为升斗，性命鸿毛掷。  
人生谁贵贱，同是蘧庐客。  
敢轻千户侯，愿丐五亩宅。  
归共老农游，饮酣歌帝泽。  

郭印　杨村道中偶晴  
童仆喧喧语，篮舆十里轻。  
雨收沙路净，溪涨石滩平。  
叠嶂千峰秀，残霞数道明。  
秋容谁可状，一洗客心清。  

郭印　杨隐父新开竹轩赋诗遗之  
擢干傍东岗，穷年閟幽独。  
寒分渭水烟，莹矗蓝田玉。  
凿户清飚来，秀色鲜可掬。  
覉人初一见，洗尽尘土目。  
中心已空洞，劲节秋仍绿。  
相期老岁寒，荣粹从草木。  
坚姿恐为用，扶危度深谷。  
化龙生云雨，岂止鸾凤宿。  

郭印　野亭  
□到幽亭上，萧然净客心。  
竹深风细细，柏古气森森。  
畏日背斜照，珍禽共好音。  
未能还小隐，即此是山林。  

郭印　夜坐  
永夜不可寐，霜风恓北窗。  
一室何所有，书帙对寒鈍。  
当今苦乏才，九鼎从敌扛。  
翠华尘屡蒙，南北分大江。  
有酒强排遣，饮湿难空缸。  
孙膑不再生，畴能死穷庞。  
肉食无远谋，狐裘正茸龙。  
我欲叩阊阖，钟以寸筳撞。  
理乱非吾事，忧心如是降。  
宴坐鸣天鼓，和声听逄逄。  

郭印　倚楼  
官閒何所之，倚楼纵远目。  
田畴耒耜出，高下春雨足。  
人家有生意，慰我苦幽独。  
忆昨水沴馀，海气荡坤轴。  
蛟龙坼川原，舟楫造豨谷。  
禾麻安更论，未能保骨肉。  
有子易为食，何以厚风俗。  
上赖天子圣，诏书勤抚育。  
虽使发仓廪，饱岁实无蓄。  
郡县徒仓皇，论丁具饘粥。  
所救无几何，往往往沟渎。  
今兹气候正，逋民稍来复。  
楚风重祠庙，才归竞巫祝。  
此物岂有灵，焉能助丰熟。  
渺思济时策，慎择良宰牧。  
金缯斥诛求，教化行比屋。  
祖宗德泽深，万岁长沐浴。  
题诗起高兴，飘然跨鸿鹄。  

郭印　檥舟  
袅袅垂杨岸，无人独檥舟。  
风波尝险阻，身世任沉浮。  
邃径中间接，寒溪左右流。  
冥心来宴坐，浩荡得天游。  

郭印　亦乐堂  
君子素位行，穷通等寒暑。  
漠然随所寄，廊庙即环堵。  
姬孔彼何人，名德照今古。  
若以优劣观，此论吾不与。  
鄙夫晚闻道，行藏心自许。  
白发尚婆娑，青衫久蓝缕。  
鸡鸣意在晨，宁复问风雨。  
乐天夫何忧，贵贱同归土。  

郭印　隐父见示和章再用前韵  
关西千户侯，分此霜根独。  
几年用幽意，列屋攒苍玉。  
如闻手自种，培养非一掬。  
高标邈何所，於焉识面目。  
验笑桃花红，眉憎杨柳绿。  
颀然立儿孙，挺操异群木。  
我尝听馀音，球琳响山谷。  
当约嵇中散，携琴此间宿。  

郭印　咏龟  
泥涂曳尾行，自适幽閒性。  
不食本无营，畏人长缩颈。  
缅思风雨秋，污池乱蛙黾。  
尔亦水中族，胡为独沈静。  
异质天所赋，巢莲千岁永。  
见梦固不祥，多知慎所逞。  

郭印　咏雪  
上天连日拥愁云，晓起联翩瑞色新。  
入麦未多三日雨，著梅先报万家春。  
兴来赖有乘舟客，喜极宁为闭户人。  
安得梁王相命赋，兔园避席少逡巡。  

郭印　游大隋山  
我闻大隋名，梦寐犹记录。  
得檄天彭道，喜气和可掬。  
出城六十里，崎岖转江曲。  
山门忽斗上，危步依筇竹。  
崩石带烟云，异草罗涧谷。  
寂鸟下窥人，累猿时挂木。  
路穷才见寺，金碧焕双目。  
祖师古定光，灯冷无人续。  
开公生异世，大事如付嘱。  
僧言山长阴，朝暮云容蹙。  
兹辰为我晴，叠岫堆浓绿。  
虚阁倚秋风，一洗尘土俗。  
举手揖丹景，横身跨白鹿。  
十年劳问讯，亲到心始足。  
坐久烛渐微，借榻云间宿。  
山寒寐不成，窗外泉鸣玉。  

郭印　游酆都观二首  
两汉神仙宅，千年道德乡。  
禅云连野润，巨柏亘天长。  
陈迹遗萧爽，高风接混茫。  
凝情丹灶冷，无处问真方。  

郭印　游酆都观二首  
仙籍平都化，今晨喜一过。  
彩云空洞穴，古木上藤萝。  
龙势山盘转，禽声日咏歌。  
我来思际遇，亭下久婆娑。  

郭印　游涪州普净院  
城郭欹斜建，人家高下居。  
扁舟挨古岸，别棹过僧庐。  
祠识伊川像，堂标鲁直书。  
惜哉横一水，游子亦来疏。  

郭印　游金地寺  
山行无近远，绝顶是休程。  
度石篮舆怯，穿云履屐轻。  
林篁当路迸，泉水落溪鸣。  
更宿招提夜，寥然一境清。  

郭印　游金地寺  
得得来幽寺，山灵为洒尘。  
谈禅饶释子，觅句让诗人。  
好癖疑惊俗，机忘始见真。  
平生丘壑志，舍此更何亲。  

郭印　游灵泉寺  
人日访山寺，春风能借温。  
柳桥通一水，柏径隐重门。  
泉窦来何处，梅花别有村。  
从容寻后约，假榻卧云根。  

郭印　游思安凤凰岩  
山脚清江转，岩腰细路通。  
飞泉忽溅雨，阴壑自吟风。  
寺隐烟云里，人行竹柏中。  
野僧无个在，幽鸟为谈空。  

郭印　游杨村仁王院二十韵  
山行不作懒，杖策穷幽邃。  
崎岖十里馀，乃得桃源地。  
竹树蓊以鲜，峰峦秀而媚。  
娇云弄奇姿，啼鸟含幽意。  
周遭帷幄中，一带江流驶。  
始知造物悭，异境亦所秘。  
行行松门松，钟磬出萧寺。  
残僧五六辈，相顾各猜异。  
须臾问讯通，颜色颇夷粹。  
高堂清风多，起我无穷思。  
提携更小庵，清绝非人世。  
自怜学宦游，十载沉卑位。  
功名与丘壑，两计皆未遂。  
时变搅中肠，忧端丛千蝟。  
岂如山间僧，了无秋毫累。  
一榻寄岩阿，烟霞为活计。  
脱身名利尘，洗耳市朝事。  
兹游成邂逅，颇与宿心契。  
晚日下层巅，踌躇聊自慰。  
重来定何时，往往先梦寐。  

郭印　有鸟褐色而羽如青锦解作诸般语一卒蓄之笼中颇拂其性俗名山和尚为  
锦作双翰褐作衣，雕笼蓄养亦多时。  
只缘学得千般语，欲返山林未有期。  

郭印　有野人来献石蝉以二千钱偿以之因成拙诗  
二仪肃阴气，草木凋零尽。  
尔生岩石间，丛密不自陨。  
绿叶抽紫茎，族与秋兰近。  
蝉联无数花，未觉霜飚紧。  
野人持献余，千金那敢吝。  
盆崖遂物性，畅茂庶可准。  
吸风喷芳馨，饮露含清润。  
如闻噂噂声，满地寒林振。  

郭印　又次曾端伯春日韵四首  
瑞白春前已见三，向来膏雨物频沾。  
山城二月寒犹峭，生怕东风巧揭帘。  

郭印　又次曾端伯春日韵四首  
谁言堤柳胜江梅，荣谢纷纷付酒杯。  
春去春归何足间，阳乌东出又西颓。  

郭印　又次曾端伯春日韵四首  
韶光荡漾眼双明，问柳寻花步屧轻。  
波暖浮鸥翻素影，风和幽鸟弄新声。  

郭印　又次曾端伯春日韵四首  
先生胸次艳千春，鬓绿颜红未老身。  
松柏岁寒终不改，谩随百草斗芳新。  

郭印　又和  
披风擎露晓光寒，玉立霜阶照碧鲜。  
谁遣翩翩离海底，宝钗交映萃群仙。  

郭印　又和  
湘娥故把玉钿留，能为幽人一洗愁。  
不似梅花枝干古，凋年寂寞暮江头。  

郭印　又用前韵  
道人息以踵，气马自调伏。  
神炉造化驰，不畏寒暑酷。  
虽同一世尘，超然立於独。  
飞泉上崑山，赫日升昫谷。  
我今涉津涯，宴坐成休复。  
不材终天年，庶比山中木。  

郭印　又用前韵  
春事关心曲，无人昼款扉。  
莺犹求友啭，燕亦认巢归。  
物色浓如酒，风光驶若飞。  
幽斋谁与伴，窗外柳依依。  

郭印　渔舟  
细雨霏霏下钓台，冲烟小艇截江来。  
不知取得鱼多少，鼓棹如飞唤不回。  

郭印　与大受述之耕道游绝尘亭探韵得赋字  
人生合散多，罕与故人遇。  
今辰天气佳，偶尔得清晤。  
况复临江亭，一目万景聚。  
晚烟乍晚灭，天远重重树。  
长江湾环来，浩荡仍东注。  
对此酌春酒，饮酣诗可赋。  
我欲写笔端，恨无摩诘句。  
岂如二三公，才力超七步。  
观情殊未阑，倏忽天欲暮。  
凭谁挽羲和，为把车轮驻。  

郭印　雨后  
气候西南异，山川自一方。  
暑残秋更热，雨过夜初凉。  
灯火容缃帙，诗书有锦囊。  
更深犹不寐，暗露袭衣裳。  

郭印　御风桥  
此地多虚旷，飘然欲御风。  
双凫疑到阙，一鸟似翔空。  
本是仙家事，元非幻术功。  
金丹成就日，白昼自飞冲。  

郭印　御风桥  
修证彼何人，有国号众香。  
此境了不殊，沉檀蔼飞扬。  

郭印　元日有感呈正纪  
情绪长随节物迁，老逢元日更恓然。  
春风未省摇心曲，腊雪空留点鬓边。  
加我四年终易学，长君一岁尚尘缘。  
何当同伏嵌岩下，添取炉中住世铅。  

郭印　远色阁二首  
遐观目力穷，莽苍云山碍。  
傥知色非色，坐见六合外。  

郭印　远色阁二首  
高人了色空，法界无近远。  
客来一登临，正好高著眼。  

郭印　月下观梅寄蒲大受  
东君严装行驾车，天遣此花为前驱。  
粉苞五出绛蜡趺，犯寒独逞冰雪肤。  
幽园邂逅疑仙姝，香飚馥馥浮襟裾。  
天边流月光彩舒，素娥下与论锱铢。  
绕树顾影空踟躇，清赏恨无佳人俱。  
一枝远赠意何如，聊写殷勤当尺书。  

郭印　月夜小饮赠别元允  
秋天凝颢气，云净月流空。  
千里几时共，一樽今夕同。  
此君心似水，照我鬓如蓬。  
别酒那辞醉，行行太白东。  

郭印　云溪杂咏  
入门何所有，弥望只林泉。  
尘垢人间世，云霞洞里天。  
閒亭藏复见，小径绝仍连。  
勿说桃源地，幽深自一川。  

郭印　云溪杂咏  
俗客寻常少，珍禽自在啼。  
一溪如练净，万竹与云霁。  
纵目心贪看，回头路却迷。  
清游殊未足，日下小桥西。  

郭印　云溪杂咏  
好景发天秘，幽情得快哉。  
亭从江上见，路向竹间开。  
有客相将入，无人独自来。  
芒鞋元准拟，和雨踏苍苔。  

郭印　云溪杂咏  
门前车马迹，篱内水云乡。  
分委江流驶，通幽径路长。  
一池擎菡萏，万竹耸籥筤。  
谁谓蓬壶远，红尘官道傍。  

郭印　云溪杂咏  
林园无俗物，满目是琅玕。  
非雾昼常晦，不见夏亦寒。  
流尘终日背，归鸟一枝安。  
但看青青节，肯随黄叶残。  

郭印　云溪杂咏  
竹色琅玕立，花光锦绣舒。  
物情奚得丧，人意妄分疏。  
污净川同纳，媸妍鉴本虚。  
和光聊复尔，看取未形初。  

郭印　云溪杂咏  
步屧寻幽胜，亭边水竹饶。  
地令人事远，江遣客愁销。  
自是尘难近，谁云隐可招。  
洞天无别景，於此日逍遥。  

郭印　云溪杂咏  
小桥藏曲折，幽径一溪分。  
旭日筛金影，春流展縠文。  
周遭无限玉，参错几重云。  
觌面融真意，相知只此君。  

郭印　云溪杂咏  
竹里虹桥见，葱葱翠气浮。  
枝交笼短岸，叶落赴寒流。  
索莫终年计，徘徊竟月留。  
清凉宜避热，风色晚飕飕。  

郭印　云溪杂咏  
一到平桥上，萧然净客心。  
两边风细细，四面竹森森。  
更喜清流驶，宁容畏暑侵。  
我来归不去，日永镇长阴。  

郭印　云溪杂咏  
虚舟横沼面，窗户四玲珑。  
绛宇三山上，青天一镜中。  
夜深杨柳月，日永芰荷风。  
公退浑无事，江湖兴莫穷。  

郭印　云溪杂咏  
小阁供遐眺，凝眸万景閒。  
江流连旷野，林杪出遥山。  
思远凭栏外，吟成倚杖间。  
乾坤无尽藏，造物岂容悭。  

郭印　云溪杂咏  
道眼全无障，机心了不生。  
园亭如著意，物色岂留情。  
水凫元相狎，渊鱼自勿惊。  
超然忘我见，万化各天成。  

郭印　云溪杂咏  
寒潭深百尺，潜物晦其真。  
雨施时为润，渊居每自珍。  
飞腾应有道，变化岂无神。  
直待功成日，驱云上紫宸。  

郭印　云溪杂咏  
生植依山谷，移根伴此君。  
丛中抽紫干，幽处吐清芬。  
入室能俱化，同心自远闻。  
灵均元不试，委佩楚江濆。  

郭印　栽梅  
平生不爱花，独喜雪中梅。  
江皋无人问，移近小亭栽。  
连朝勤培溉，的皪犯寒开。  
青枝缀琼粒，绛萼扶冰腮。  
奇哉出群姿，不待春风媒。  
调羹贪结子，碎玉点苍苔。  

郭印　再和  
学道无所得，但忘物我情。  
颜彭竟何在，寿夭皆空名。  
有酒且斟酌，同心唯友生。  
江亭纵言笑，鸟来语不惊。  
昭琴元未鼓，谁复问亏成。  

郭印　再和  
四面林峦匝，风喧未觉温。  
晓晴云度岭，夜静月侵门。  
地秀古今树，人嬉远近村。  
细观群动性，各各自归根。  

郭印　再和  
纷纷满地落红乾，杜宇声中春正残。  
诗酒情怀公事汩，干戈时节赏心阑。  
生憎蔓草缘阶碧，却喜今桃向日丹。  
万里吴天飞不到，剑光空射斗牛寒。  

郭印　再和  
雪里寒梅岁又新，粘枝的皪已开匀。  
行人邂逅先传信，枯卉逡巡欲问津。  
他日调羹凭傅鼎，此时漉酒借陶巾。  
粉腮红跗休轻放，醉赏从人笑伯伦。  

郭印　再和  
玄真仙中人，萧散自天姿。  
放情烟波里，不肯污朝衣。  
一苇载明月，寒光动碧漪。  
何以羞晨餐，春江鳜鱼肥。  

郭印　再和  
月夕霜朝分外香，故将颜色占年芳。  
一枝赠我春何许，如在江南云水乡。  

郭印　再和  
我爱希夷子，妙处浑一睡。  
无心树勋业，栩栩同污世。  
梦里还独醒，却笑群儿醉。  
时事嗔人说，达官从措置。  

郭印　再和  
欲把群葩次第分，桃粗杏俗未应论。  
寒梢清绝世无比，且趁繁开倒绿樽。  

郭印　再和  
由来世间事，黑白忌太明。  
稍欲辨淄渑，开口咈众情。  
青山有归路，杖屦借遐征。  
寄语社中友，休苦钓时名。  

郭印　再和二首  
鱼跳须过龙门，虎骤不从兔径。  
上士闻道勤行，岂以难能为病。  
固守满堂之珍，肯使如瓶之罄。  
对境一念不萌，应缘六根皆净。  
刚克本自沉潜，动直先由专静。  
达理必明其权，尽性以至於命。  
鼎中水腾火降，煤田阴衰阳盛。  
神功妙合虚无，天光潜发泰定。  
岂惟出尘离俗，更可超凡入圣。  
自怜末学多方，未得大中至正。  
莫知斡运帝车，宁解执持坤柄。  
丹经苦阅残编，素发羞看明镜。  
要求直截真机，速了圆明正性。  
何妨万两金成，已是一生事竟。  
至言今许发蒙，三沐三薰谛听。  

郭印　再和二首  
涉海必假舟航，登山当寻蹊径。  
每叹修身错路，譬如饮药加病。  
逢人须是问津，有心未免击磬。  
况遇先觉先知，早明不垢不净。  
七情浼若冰雪，一性湛然渊静。  
虚无体道合真，恬淡乐天知命。  
外之寇贼消亡，内焉邦家昌盛。  
初守一以处和，乃无事而生定。  
教不倦称乎仁，德分人谓之圣。  
故玉非琢不成，惟木从绳而正。  
要明师指药物，藉元神为本柄。  
大道多歧亡羊，至人用心若镜。  
何妨常善救物，免使大惑易性。  
门庭既已趣入，根株亦须穷竟。  
直至出死超生，方知聋者善听。  

郭印　再和前韵  
阴阳升降定沉浮，九候之前大火流。  
人远祗同千里月，天高谁放一轮秋。  
飞萤眇眇何时见，惊鹊纷纷特地愁。  
陋屋穷檐无不照，清光岂独射高楼。  

郭印　再和前韵  
淅淅乾坤灏气盈，多情明月共秋清。  
且将照席银鈍背，自有窥檐宝鉴明。  
但喜人心都爱好，谁知天度不留行。  
反身一视真奇特，夜夜神光莫与京。  

郭印　再和前韵答隐父二首  
吾宗枝干衰，弱植念孤独。  
结交得此君，蒹葭倚琼玉。  
即之不忍去，爽气如可掬。  
初观爱柯茎，久坐穷节目。  
细叶裁云新，深根封藓绿。  
从今净两眼，不数山中木。  
世路繁荆榛，相将隐空谷。  
直须丹凤来，采实虞庭宿。  

郭印　再和前韵答隐父二首  
植物禀清气，天与寒筠独。  
陆离草树间，贵贱分珉玉。  
王孙爱夭红，采蕊动盈掬。  
如何檀栾姿，睥睨少青目。  
物色变炎凉，永守霜中绿。  
岂无哕哕音，律吕谐金木。  
世无伶伦耳，风云驻幽谷。  
七贤何苦来，契约元有宿。  

郭印　再和四首  
万象森罗不可收，一亭览尽胜高楼。  
涂山南觐尊乔岳，渝水东朝合众流。  
烟起人家天欲暮，云归海峤月当秋。  
此时此景尤佳绝，约客重来信有由。  

郭印　再和四首  
东皇物色未全收，山半登临当倚楼。  
锦里烟光浑在眼，云溪花片亦随流。  
夕阳正好无多景，春序才移已复秋。  
却忆故园林壑美，乘风欲去问何由。  

郭印　再和四首  
皇家故境未能收，愁绝登城与上楼。  
目断东吴心已往，神驰西洛泪先流。  
江山环合成兹邑，雾雨溟蒙即是秋。  
赖有圣贤同一中，忍将时事说元由。  

郭印　再和四首  
天际油云不肯收，全妨寓目向层楼。  
日车难把长绳挽，春事浑同去水流。  
可奈馀寒犹作沴，悬知徂暑未能秋。  
此方记得偏炎热，路入夔门一再由。  

郭印　再用南伯韵  
乾坤谁整顿，世乏英雄姿。  
陛下求贤切，焦劳见宵衣。  
草茅岂无人，耕雨钓寒漪。  
如何一终星，坐视戎马肥。  

郭印　再用南伯韵  
纷纷愚痴儿，开眼却如睡。  
况於世法中，而能了出世。  
接舆本非狂，阮籍未为醉。  
知命百无忧，馀生任废置。  

郭印　再用南伯韵  
同僚多绝识，炯炯秋月明。  
遨游但诗酒，颇慰薄宦情。  
否极泰将来，天衢看汇征。  
顾我老无用，敢附青云名。  

郭印　再用前韵  
禅宗诗律造精微，眼底纷纷识者稀。  
举世何人谈大道，怜君与我叩玄机。  
休夸修炼飞金阙，勿笑沉沦陷铁围。  
善恶两途俱是错，堂堂日用要知归。  

郭印　再用前韵  
少年读书时，人谓未可量。  
及乎泛官海，栗栗乘危航。  
帆开风不顺，四望何淼茫。  
为郎首已白，安能笑冯唐。  
缅观乾坤大，分明一战场。  
何异两虎斗，大小终死伤。  
所嗟在诛求，舐米不止糠。  
穷甿愁叹声，深秋听蛩螀。  
皇穹未悔祸，尚纵兵戈猖。  
遂令四海人，冥行日伥伥。  
得非宿世业，今生来共偿。  
否极泰自至，君臣严陛堂。  
肯为阮籍醉，忍效接舆狂。  
似闻申甫生，天遣佐宣王。  
一展活国手，疾危救在肓。  
庶几富斯民，家家有馀粮。  

郭印　再用前韵  
我生垂四十，两鬓抽素发。  
声色不挂眼，岂羡凌波袜。  
唯有学道心，了不见超越。  
何由插羽翰，往造金门谒。  
反观金水性，端似天边月。  
本从无中来，一物肇恍惚。  
玉兔吐寒光，琪树遥清樾。  
亭亭照八弦，圆影射沧渤。  
斯言世岂闻，轻泄恐天罚。  
吁嗟夸毗子，自分无仙骨。  
猣财析秋毫，嗜酒醉深窟。  
一迷不复返，长病如中暍。  
空存玄牝门，金枢已摧阙。  
犹为儿女计，白首恋簪笏。  

郭印　再用前韵四首  
瀼界东西境，人分远近村。  
关头千古路，夹口百川门。  
风定江知性，云开日返魂。  
客愁秋更剧，一望一神昏。  

郭印　再用前韵四首  
残日衔西岭，轻烟幕晚村。  
朝宗奔众水，设险壮重门。  
恍惚襄王梦，凄凉蜀相魂。  
山川长不改，人意自朝昏。  

郭印　再用前韵四首  
身留瘴疠地，家住水云村。  
何事怀三径，无才叩九门。  
秋风吹旅思，夜雨滴归魂。  
目断岷峨路，烟深夕照昏。  

郭印　再用前韵四首  
学道与时背，从人笑我村。  
太清元有路，大易岂无门。  
把定金公性，收还木女魂。  
屯蒙循两卦，返照验晨昏。  

郭印　再用前韵以谢诸公见答之什  
三贤富文词，献笑发其端。  
瓦砾换琼瑶，光照窗几寒。  
荧煌句中眼，真透祖师关。  
孺子或可教，倾倒无用悭。  
嗟余腹空虚，思苦言亦艰。  
岂如新诗章，字字珠走盘。  
同门法禁严，欲往心未安。  
跬步乃千里，彷佛闻笑言。  
凭谁写胸臆，锦囊去复还。  
步海吾岂惮，波澜时一观。  

郭印　再作云溪  
修篁卫长江，云气自翔集。  
中有无心人，片云随出入。  

郭印　再作云溪  
曳杖推门去，问讯西溪云。  
超然人境异，佳气日氤氲。  

郭印　早起待明诗  
夜阑呼仆起，四视有无云。  
天际星犹烂，山头树未分。  
虫鸣何限苦，鸡唱不曾闻。  
欲验东方白，频看掌上文。  

郭印　早行界上迓何使者  
天星半牢落，月窗光炯炯。  
僮婢寐正酣，四邻鸡犬静。  
而我独何之，倒衣不及整。  
呵鞭驱蹇驴，霜风破裘领。  
既无王事敦，又匪奉朝请。  
穷年惫将迎，功业羞明镜。  
相如徒四壁，季子无二顷。  
何时涤尘缨，农亩迹甘屏。  

郭印　赠别何耕道  
又作匆匆别，能忘黯黯愁。  
五年如隔世，一日定三秋。  
晓雨莫惊梦，斜阳休倚楼。  
只忧豺虎横，君去善为谋。  

郭印　赠明师  
四民不相夺，事业勤且专。  
所适既多歧，乃为异物迁。  
初心转错乱，故步成踡跹。  
一纵不可收，有如解缆船。  
而况佛之徒，辞家童其颠。  
耕杼两不知，萧条香火缘。  
胡为反自弃，舍已芸人田。  
笔墨残昼永，词章夺春妍。  
持此谒豪贵，往往求知怜。  
大事殊未明，口张鼻撩天。  
不见汤休辈，才名举世传。  
形化心亦尔，抱病归黄泉。  
汝质本浑金，未逢妙手镌。  
好名一以误，沈溺在诗篇。  
毫厘失千里，萍梗空十年。  
吾言虽屡苦，掉首终弗然。  
迩来心孔开，旧学都弃捐。  
青山决栖隐，求师觅安禅。  
闻之喜且疑，此志谅能坚。  
行矣无所赠，短章当缗钱。  

郭印　赠时升  
平生真乐处，了不系穷通。  
门对千山雪，家饶四壁风。  
圣功缃帙外，文略绛帷中。  
富贵何为者，邯郸一梦空。  

郭印　赠王君诏道人  
润屋金多笑不居，却从象罔索玄珠。  
千年古镜心长静，万里飞云身自孤。  
空里结空空复有，梦中占梦梦元无。  
休将此语轻传泄，举世冥行少丈夫。  

郭印　张持道生辰二首  
来自仙家白玉京，秋穹灏气欲平分。  
人间莫道无先觉，天下须知有达尊。  
岂但期颐称上寿，行看嬉戏弄仍孙。  
三溪自是蓬莱境，陵谷迁移紫独存。  

郭印　张持道生辰二首  
西南英誉满簪绅，安富尊荣孰儗伦。  
世上种成无限果，人间赢得自由身。  
手提日月超千劫，心隘乾坤等一尘。  
尘笑盈庭争祝颂，儿童犹复咏松椿。  

郭印　张持道生辰三首  
妙喜生摩诘，长庚梦谪仙。  
宝阶三道降，凉月九分圆。  
黑发功名地，红尘世俗缘。  
乾坤思整顿，休慕竹林贤。  

郭印　张持道生辰三首  
几下陈番榻，常窥孔氏墙。  
玄通融释老，廓落傲羲皇。  
永祝千龄寿，从今一瓣香。  
玉枝长不汗，莫问鬓边霜。  

郭印　张持道生辰三首  
咫尺桃源路，乘閒许杖藤。  
高谈六十劫，暗室百千灯。  
邀月公挥手，眠云我曲肱。  
洞门初不锁，俗客岂容登。  

郭印　张都统怀古四首  
殷勤圯上一编书，汉四百年归卷舒。  
晚节莫教閒辟穣，皇王事业岂难如。  

郭印　张都统怀古四首  
控弦谁敢与争锋，细柳将军眼自空。  
拊髀何须长叹息，分明颇牧在云中。  

郭印　张都统怀古四首  
人言诸葛事功难，八阵堂堂指顾间。  
认得君臣鱼有水，个中蛇势似常山。  

郭印　张都统怀古四首  
世浊求清笑屈平，时清把钓诧严陵。  
行藏有道君应解，独倚危楼高处层。  

郭印　招耕道小饮  
吏曹偷暇日，聊喜一追陪。  
竹色侵书卷，花光入酒杯。  
红尘门外恶，白发镜中催。  
适意成嬉笑，人生得意回。  

郭印　招任孝叔蒲明之江亭对月  
高亭对月影成双，客舍何人共酒缸。  
今夕相邀同一醉，坐看金饼落澄江。  

郭印　正纪诞辰辄成三绝句为寿所谓寿者非世俗之寿也盖期君道学坚固将与  
复卦初爻寓意深，祗缘虚静见天心。  
君生正遇黄钟律，宜把真阳却众阴。  

郭印　正纪诞辰辄成三绝句为寿所谓寿者非世俗之寿也盖期君道学坚固将与  
中冬蟾彩八分圆，可是人间诞谪仙。  
怪得心光吞万象，镌閗造化付诗篇。  

郭印　正纪诞辰辄成三绝句为寿所谓寿者非世俗之寿也盖期君道学坚固将与  
岁月推来逢子午，坎离交处互乾坤。  
休将世法论修短，超出阴阳道独尊。  

郭印　正纪见遗梅花云春信数酝酿辄分风月以助清樽而一樽无有也戏成两绝  
水中疏影月中香，枯树前头独自芳。  
不有幽人时赏玩，谁传春信及寒乡。  

郭印　正纪见遗梅花云春信数酝酿辄分风月以助清樽而一樽无有也戏成两绝  
风月怜君幸见分，老年春事正堪论。  
花枝照眼成惆怅，欲洗愁城欠一樽。  

郭印　正纪用暮春韵见贻复和三章  
燕坐群魔伏，君心自晏然。  
神仙真可学，道术岂无缘。  
健比凌云鹤，清同饮露蝉。  
后天应不老，何必羡彭年。  

郭印　正纪用暮春韵见贻复和三章  
万形何苦役，两曜不曾停。  
世事风中絮，人生水上萍。  
久能忘蚁慕，聊自学熊经。  
功满他年后，虬龙定驾青。  

郭印　正纪用暮春韵见贻复和三章  
自得无为理，行藏异世人。  
片云尘外侣，流水洞中宾。  
思虑何劳遣，形神已觉亲。  
超然阅众甫，陵谷几回新。  

郭印　正月八日至十二日雪不止和施仲任韵  
天雨宝花呈上瑞，不同常岁旋能乾。  
痴儿诧见盐成糁，戏仆圆搓玉作团。  
漏屋茅檐垂欲压，华筵酒椀正禁寒。  
悬知片片非他物，落处应须子细看。  

郭印　正月初八日同莫少虚蒲大受王园泛舟各赋二首  
春江晚多思，拂面风棱棱。  
舟行明镜中，天水同一澄。  
沧波濯新柳，乔松上寒藤。  
风梅雪飘径，两麦青平陵。  
文鲂自潜跃，好鸟相唤应。  
倥偬日少暇，因循来未曾。  
清游鄙谢傅，豪气压陈登。  
岂惟得佳士，亦复同高僧。  
幽情各披写，醉语或侵凌。  
偶兹惬怀抱，萧然遗爱憎。  
旷野暝烟合，长林初月升。  
回舟兴未已，孤塔耿疏灯。  

郭印　正月初八日同莫少虚蒲大受王园泛舟各赋二首  
名园春信来，冷眼思一窥。  
吏文巧束缚，颖脱乃不羁。  
兴发勇欲往，壮士先登埤。  
但得一樽乐，岂论官职卑。  
况兹横清流，适然副心期。  
梅梢出翠竹，照水两猗猗。  
野航转澄碧，小雨斜风吹。  
平生江海怀，是日慰渴饥。  
村迥孤烟处，林深幽鸟时。  
端疑是吴越，梦到身亦随。  
同游客靡恶，喜气回朝曦。  
醉倒不自惜，一叶忌倾欹。  
新诗许共赋，未唱心力疲。  
归来已陈迹，物理观盛衰。  

郭印　芝产之五日有双莲生於东池亟往视之出水已二尺许园人云亦旦日所抽  
红幢翠盖插方池，中有骈花并一枝。  
圣泽汪洋招瑞应，小臣蝼蚁岂能私。  

郭印　芝产之五日有双莲生於东池亟往视之出水已二尺许园人云亦旦日所抽  
七层芝草煌煌秀，一本荷花两两芳。  
无象太平人不识，天教卉木效珍祥。  

郭印　芝产之五日有双莲生於东池亟往视之出水已二尺许园人云亦旦日所抽  
岐麦嘉禾兆庆符，同茎合干复芙蕖。  
铺张伟绩吾曹事，苦恨无才可屡书。  

郭印　知郡范公泽游野意轩尽斩轩前恶竹之蔽眼界豁然时升有诗用其韵  
胜景天壤间，造物不能秘。  
堂堂亘古今，取舍愈无匮。  
江山本自如，优劣随人意。  
城东古招提，轩宇旧凿翠。  
老僧不解事，养竹日蒙蔽。  
高人偶来游，踌躇重增喟。  
呼童纵斧斤，似割眼中翳。  
平原露寒芜，远树浮翠气。  
天阔飞鸟没，云烟荡无际。  
快哉指顾间，千里归睥睨。  
我闻亟走观，宛非前日地。  
风光捆载归，彷佛挑吟思。  
珠玑忽飞来，恥与吾心契。  
更欲纪其由，多辞亦云赘。  

郭印　直钩潭  
临深投纶竿，直钩本非钓。  
欲钓圣贤心，默坐得其要。  

郭印　值雨  
惨惨云头暗，绳绳雨脚垂。  
定应来洒道，不是故催诗。  
热解非无益，凉生正所宜。  
多情如屏翳，相戏即相知。  

郭印　纸扇  
裁成方絮后，凉意便相亲。  
烈日工遮影，飞尘少污人。  
襟披殊觉快，掌运莫辞频。  
纨绮徒观美，论功曷比伦。  

郭印　治平院三苏像  
三苏皆天人，著作浩篇简。  
少读鬓成丝，苦恨生何晚。  
人言筦库卑，我自得疏散。  
春风牵衣裾，兴发无近远。  
禅堂俨真容，光炯破昏眼。  
父子也而处，天畀岷峨产。  
扬马争轨躅，孔孟发关键。  
日月有尽时，斯文未埋铲。  
邪说入人深，风俗颓莫返。  
招得戎马来，中原恣蹂践。  
缅思药石言，祝患已先见。  
安得起其灵，一副苍生愿。  

郭印　治园  
故园别日久，归来三径荒。  
丛竹坏新壁，枯荷掩幽塘。  
满地叶狼籍，草木为不芳。  
儿童力并除，百卉俨成行。  
遥岑出葱菁，清波皱沧浪。  
一朝旧观还，林壑愈争光。  

郭印　中秋待月以星辰避彩乾坤静为韵分得避字  
大火西流金用事，四海八荒蟠杀气。  
风凄露冷雨涔涔，草木山川遍憔悴。  
天公有眼老亦昏，妙手凭谁刮双翳。  
一年佳月在今夕，可奈太清云点缀。  
太威神力宰官身，开阖阴阳本游戏。  
晚来微念入何许，顷刻氛霾变澄霁。  
坐客惊起一凭栏，三峨新扫修眉翠。  
瑶台飞镜贴寒空，流水无声光满地。  
明吞万象却星辰，影落千岩走魑魅。  
樽罍预设众初疑，唤得嫦娥乃容易。  
良夜沈沈桂树高，兴发却嗟清影驶。  
此时此乐不长有，一醉已拚那敢避。  
更阑酒尽东方白，望舒迤逦还归辔。  
我欲从之上广寒，挹取金波洗尘世。  

郭印　中秋佳月怀杜安行冯当可二首  
西风卷尽片云浮，天宇团圆素月流。  
玉斧修成三夜景，银盘赛过十年秋。  
佳人渺邈心相照，羁客徘徊影共愁。  
安得仙娥一招手，驱鸾驾鹤上琼楼。  

郭印　中秋佳月怀杜安行冯当可二首  
绝胜寻常三五盈，魄成金气自然清。  
烟云敛迹秋空阔，星斗沉光夜色明。  
璧堕江心随浪涌，镜飞天面逐人行。  
四方万里同清赏，大地今成白玉京。  

郭印　中秋马溪山中望月  
佳月四时有，古来重中秋。  
今夕万里怀，共作阴霾忧。  
我宿招提境，山空夜更幽。  
兹念亦未归，天际屡回头。  
冰轮涌碧空，宇宙寒飕飕。  
清辉聊一吸，洗尽肝胆愁。  
山中魑魅窟，惊竮无所投。  
自言天眼明，此地非我留。  
缅思区域内，丑怪繁匹俦。  
不知大圆影，能尽驱除不。  
仰首祝天公，勿遣纖云浮。  
纵此白玉盘，年年照九州。  

郭印　中秋日赴史漕赏月二首  
秋色平分日，开筵命月轮。  
云容休妒客，天意解随人。  
平地铺寒水，遥空绝点尘。  
素娥来入座，端不负良辰。  

郭印　中秋日赴史漕赏月二首  
此夕非常夕，金波涌碧岑。  
一轮初散彩，八表尽倾心。  
永夜真同昼，浮云不蔽阴。  
主人澄静性，万古亦常今。  

郭印　中秋日与诸公同游宝莲院分韵得尘字  
路出青山近，招提更可人。  
清心钟磬响，远迹簿书尘。  
晚日池亭迥，秋风杖屦亲。  
频来一尊酒，不畏老僧嗔。  

郭印　中秋月  
萧萧灏气清，风露秋将半。  
今夕更无云，银盘转霄汉。  
鸟语茂林惊，树影空庭乱。  
常时岂不佳，作意人瞻玩。  
我欲上广寒，瑶琼蹑飞观。  
骑鲸谅不能，永夜空慨叹。  
归来却燕坐，神光却燕坐，  
神光自辉焕。始知方寸间，  
桂阙元非远。  

郭印　中秋月试院中作呈莫少虚  
月色本无别，殊观空世情。  
今宵云四卷，冰蟾照寰瀛。  
无端坐文闱，兀若翳双睛。  
窥牖偶一见，始验阴阳并。  
孤光何自来，遡日以为明。  
三五魄既绝，轮郭自充盈。  
循环到今夕，逢金气转清。  
乃知造物意，微妙不可名。  
伊余禀赋初，二曜同流行。  
呼吸即寒暑，乾坤屹峥嵘。  
隋珠弹高鸟，惜哉轻此生。  
恨无腾化术，返老成童婴。  
要须验羲易，观象研其精。  
圣处傥心悟，超然合混成。  

郭印　忠州怀古  
连日追游笑语同，一樽能遣百愁空。  
唐贤阁上秋风冷，巴子台边夕照红。  
木落荒坡思白傅，草深颓墓忆宣公。  
只怜地狭难成市，依旧沙头作小丛。  

郭印　众香桥  
标名何所谓，物色正相当。  
堆雪酴醿洁，披风菡萏香。  
菊从秋后发，梅向腊前芳。  
眼界无多地，纵横亘十方。  

郭印　舟中见月  
濮上今秋月，於人太有情。  
银盘随水涌，素练截江横。  
岸阔且犹近，船虚夜自明。  
寒光连上下，万里一心清。  

郭印　舟中雨霁  
雨声收淅沥，霁色起曈曨。  
山顶云蒸白，江心日射红。  
澄波还古岸，宿雾扫遥空。  
更喜前程快，扁舟得顺风。  

郭印　舟中遇雨  
小舟初别岸，一雨送斜风。  
点点圆生晕，声声碎打篷。  
云山交惨淡，烟树远冥蒙。  
有客披蓑坐，凭谁作画工。  

郭印　舟中早起  
迤逦东方白，犹馀数点星。  
乱鸦啼古木，宿鹭起寒汀。  
日衬残云赤，烟含远岫青。  
江山无限思，不觉是飘□。  

郭印　昼眠  
斋馆萧然静，从容得昼眠。  
梦魂随栩栩，昼腹任便便。  
不把分阴惜，能令杂虑捐。  
觉来神观爽，依旧阅陈编。  

郭印　诸葛公则延登书阁出示焦丈通直洎诸公所赠诗因成四韵  
诸城葛氏久湮沈，清尚知君独远寻。  
席卷承家猗顿术，日明好古子云心。  
珍藏高阁轻三箧，善購多门小万金。  
曾见墨庄耕穫利，行看杞梓秀家林。  

郭印　诸葛公则延登书阁出示焦丈通直洎诸公所赠诗因成四韵  
落泊粗官冷，婆娑小阁深。  
身劳常簿领，兴在即山林。  
幽砌封苔晕，虚棂过竹阴。  
眼前无限意，清赏得知心。  

郭印　诸公以嵩师破戒作诗嘲咏因次韵解之  
老嵩悟尘缘，洪炉一点雪。  
飞行三界外，宴坐常兀兀。  
有如出笼鸟，岂比缩颈鳖。  
万象一诗本，章句真琐屑。  
世人不识渠，小智互分别。  
岂知日用处，默语无殊辙。  
春雷未出地，草木含冻结。  
大声歨然来，蛰龙起修骨。  
神功无定在，作止才一瞥。  
以诗来议师，所见何纖末。  
想当闻此言，挥麈笑且咄。  
惜哉二三子，微沤更出没。  
眼翳挥未扫，幻化何从灭。  
月体元自空，三三认盈缺。  
长篇陋摛锦，敏思迟击钵。  
只向语边寻，那解默时说。  

郭印　诸公咏竹以笼竹和烟滴露梢为韵得滴字  
草木尽柔脆，夫君抱刚质。  
孤标老更高，翠叶秋仍密。  
伊余亦刚介，论交自畴昔。  
相见眼终青，直谅盖多益。  
夕阳映雪低，晓露和烟滴。  
清修良起予，安可无一日。  
柳条但柔姿，桃李从令色。  
与君期岁寒，勿作春风客。  

郭印　诸友和章及性宗用韵二首  
服田力穑是良农，卤莽耕耘报亦同。  
得道正从勤苦里，了心只在刹那中。  
六通四辟非关学，万别千差不见功。  
法法满前供受用，更於何处觅家风。  

郭印　诸友和章及性宗用韵二首  
千花百草斗青春，法界谁知本一真。  
生灭去来浑妙用，洪纖曲直现全身。  
参同聊示师资契，授受宁论父子亲。  
直下承当犹自错，可怜舍己更从人。  

郭印　蛛网  
结网谋生用意深，可怜微物有机心。  
世间欺夺休惊诧，斗巧争奇古至今。  

郭印　蛛网  
我观昆虫辈，汝形亦甚微。  
吐丝织为网，元自有真相。  
团团肖车轮，巧妙出天机。  
事成坐其中，功力不浪施。  
羽飞才一触。羒挂定无遗。  
正缘有此生，谋食以疗饥。  
古先大智人，创作万世规。  
为民设佃渔，结绳乃效之。  
仲尼善词说，姑言取诸离。  
制器尚象耳，一一非妄为。  

郭印　竹夫人  
林下风流在，收归枕簟傍。  
冰肌元本净，玉骨自然凉。  
最是虚心好，由来正节刚。  
炎天长作伴，昼夜不能忘。  

郭印　竹杖  
长短身为度，洪纖节自明。  
时时勤执捉，处处伴经行。  
峻坂腰能直，危桥步亦轻。  
化龙他日事，灵寿若为荣。  

郭印　追古亭  
结茅覆短椽，仁风追太古。  
回视轮奂美，唾笑如粪土。  

郭印　自堂诗为张亿作  
大道绝群伦，古今无匹配。  
张子涉其源，超然意冥会。  
宴坐一堂空，乾坤皆破碎。  
八荒自神游，万法非我对。  
眼前郁峥嵘，毫发了无碍。  
揭名谅真实，举首谁领解。  
咄哉愚痴儿，矜己妄尊大。  
一念思遗物，胸次先愦愦。  
不见南荣趣，偕来还几辈。  
颠倒欲何之，却走山愈背。  
吾今识子綦，独立形骸外。  
寂寥千载馀，光采炯如在。  

郭印　棕拂  
一色棕榈造，收成掌握中。  
青蝇应退舍，白鸟敢争雄。  
便作龟毛用，宁殊麈尾功。  
世情分美丑，达者自圆通。  

郭舆　上杜世昌相公  
恩浃台端礼数宽，不烦鵷笋裛宵寒。  
即看裾珮趋跄缓，翻识枢衡斡运难。  
剑履光迎鳌禁紫，丝纶色炫凤池丹。  
好将寅亮酬天贶，早致亨衢五纬安。  

郭舆　赠王元之出知黄州  
杨花飞雪奈愁何，且为湘纍赋九歌。  
芳草不堪春鵹早，荒林況复夜猿多。  
风烟经眼怜新隔，魑魅窥人喜乍过。  
月落横江天柱杳，云山寥寂想鸣珂。  

郭远　春夜宿山家  
嶂插清溪静荜门，数椽茅屋正黄昏。  
主人醉卧松间石，自绕梨花认月痕。  

郭载　锦江遣兴  
云水微茫爽气浮，锦江如带可怜秋。  
萦洄雾縠时迷雁，潋滟霞光不见鸥。  
晴雨一川皆好景，烟花三月总牵愁。  
风波满地乾坤阔，吟望长安垂白头。  

郭章　归崑山省亲别太学同舍  
菽水年来属未涯，羞骑款段出京华。  
涨尘面旋风头紧，绮照支离日脚斜。  
掠过短莎惊脱兔，踏翻红叶闹归鸦。  
不堪回首孤云外，望断淮山始是家。  

郭章　归崑山省亲别太学同舍  
也知随俗调归策，却忆当年重出关。  
岂是长居户限上，可能无意马蹄间。  
中原百甓知谁运，今日分阴敢自閒。  
倘有寸功裨社稷，归来恰好试衣斑。  

郭章　夕秀轩  
柳暗西津桥步斜，长川练练若萦蛇。  
晚来不为东风恶，与子留连待月华。  

郭昭度　春日奉和马景山  
春来无事不芳辰，尊酒流连动涉旬。  
三径每从羊仲赏，诸侯谁念马卿贫。  
藏名祗许渔樵识，混迹从教鹿豕亲。  
老去心情常在埜，摩娑双眼看垂纶。  

郭昭度　左掖即事  
迟日下金殿，香云蔼玉炉。  
苑花迷晚蝶，宫树集寒鸟。  

郭昭符　秋日同知州潘赞善朝阳岩闲望归郡中书事  
白帝呼龙驾云旌，西上金天调玉烛。  
九嶷耸黛凝不干，二水飞蓝健相续。  
紫黄诏换鱼须竹，皂盖朱衫来作牧。  
波神一夜收风湍，列缺先秋静林麓。  
曾岩照水明朝旭，□□衝崖拥奇木。  
山阁吟烟薄暮钟，酒旗拂雨临溪屋。  
放歌身外光景促，短续人间片时绿。  
金刀莫□□□□，□□长啸□□禄。  
梨梅浆酸□才熟，□□新味□□□。  
□笋樵素丝□明，□□□□□青玉。  
□情去日无羁束，逸思凉飘绕烟谷。  
言涉渌水纱裳轻，朱鞅追风桃花速。  
回看山下多麋鹿，浩叹□□□鸿鹄。  
□来刁斗转分明，永夜公堂守幽独。  
□□□□□□□，□金液下缺  

郭昭乾　述怀二首  
箕颖久沦没，矫矫谁能群。  
忆昔让王者，高风殊可闻。  
我怀在廖廓，思勒沧浪勋。  
何时凌紫躥，翛然绝尘氛。  

郭昭乾　述怀二首  
皇皇长安都，赫赫金张第。  
车马竞奔趋，穷达在片议。  
绮丽世所欣，崇高物恒忌。  
何如古逸民，蓬门卧幽閟。  

郭昭乾　移家  
大道夷县长，捷径自窘步。  
借问漫游人，胡为局纡路。  
我马亦既秣，风云岂驰惊。  
迁乔非所期，舍筏聊自渡。  
世途良足吁，更驾循轨度。  

郭昭務　送汝端兄南还兄自诧有仙授异丹故篇中及之  
一榻清风喜共攀，又携姜被惜间关。  
虚夸海外千年药，不借平原十日閒。  
鸿雁几时才北向，莼鲈有约竟南还。  
野情纵合江南老，春草相期一解颜。  
`  

郭昭著　秋夜  
秋空澹澹天无极，东望平林净如拭。  
清光倒湧冰轮寒，山河明作玻璃色。  
主人对此欲凌风，瑶光浮白珍珠红。  
留连中夜不知倦，酣歌惊动蛇龙宫。  

郭昭著　塞上曲  
胡马秋肥塞草黄，弯弧直拟犯渔阳。  
归鞭却避弓闾水，知是嫖姚旧战场。  

郭稹　和枢密侍郎因看海棠忆禁苑此花最盛  
朱栏明媚照横塘，芳树交加枕短墙。  
传得东君深意态，梁成西蜀好风光。  
破红枝上仍施粉，繁翠阴上旋扑香。  
应为无诗怨工部，至今含露作啼妆。  

郭稹　闻延州警  
塞日兵前惨，城烟战后无。  
分明千帝纪，况乃畔天都。  
桂玉京师涌，金汤鄜路孤。  
迟回思庙筭，端坐愧龙图。  

郭稹　朱萼亭侍宴  
九重香辇出，三月御庭开。  
圣酒鸾杯酌，宫花羯鼓催。  
莺声压歌管，山色满亭台。  
睿赏欢无极，叨陪媿不才。  

郭震　东郊赋诗  
今日出东郊，东郊好春色。  
青青原上草，莫放征马食。  

郭震　光囊花  
开花空道胜於草，结实何曾济得民。  
却笑野田禾与黍，不闻弦管过青春。  

郭震　海棠  
又随桃李一时荣，不逐东风处处生。  
疑日四方嫌不种，教於蜀地独垂名。  

郭震　句  
前山尚自无人到，更说后山山更高。  

郭震　句  
孤吟四望频。半欲离披半欲开。  

郭震　句  
人世几番更面目，仙山依旧锁烟霞。  

郭震　老卒  
老来弓剑喜离身，说着沙场更怆神。  
任使将军全得胜，归时须少去时人。  

郭震　莲花  
脸腻香薰似有情，世间何物比轻盈。  
湘妃雨后来池看，碧玉盘中弄水晶。  

郭震　诗二首  
流落天涯怀海涯，旧山终日恨归迟。  
思量却得蹉跎力，会尽人间一肚皮。  

郭震　诗二首  
江楼四面立屏风，到此诗家合用功。  
沽酒店藏花影内，打渔村在浪声中。  

郭震　宿渔家  
几代生涯傍海涯，两三间屋盖芦花。  
灯前笑说归来夜，明月随船送到家。  

郭震　题龙华山  
昔年曾到此山来，百鸟声中酒一杯。  
最好寺边开眼处，段文昌有读书台。  

郭震　闻蛩  
愁杀离家未达人，一声声到枕前闻。  
苦吟莫入朱门里，满耳笙歌不听君。  

郭震　惜花  
艳拂衣襟蕊拂杯，绕枝间共蝶徘徊。  
春风满目还惆怅，半欲离披半未开。  

郭震　野井  
纵无汲引味清澄，冷浸寒空月一轮。  
凿处若教当要路，为君常济往来人。  

郭震　萤  
秋风凛凛月依依，飞过高梧影里时。  
处暗若教同众类，世间争得有人知。  

郭震　渔者  
江柳弄风颦翠黛，山光着雨湿舉脂。  
却收短棹拈长笛，一叶舟中仰面吹。  

郭震　云  
聚散虚空去复还，野人闲处倚筇看。  
不知身是无根物，蔽月遮星作万端。  

郭震　纸窗  
偏宜酥壁称闲情，白似溪云溥似冰。  
不是野人嫌月色，免教风弄读书灯。  

郭之义　游东禅院  
地去关城远，无人伴访寻。  
泉流溪路窄，石耸洞门深。  
紫翠烟岚懋，清凉竹树阴。  
重来应更□，□日解尘襟。  

郭知虔　秋日忆次张弟  
秋风吹落叶，独客异乡心。  
生计怜吾拙，穷愁念汝深。  
面经三载隔，老惜二毛侵。  
飘泊南飞雁，何时返故林。  

郭知运　登凌歳台  
台荒落日屯，台名空在耳。  
大江天际来，叠障云边起。  
空见梵王宫，占断黄山址。  
残碑何处扪，塔影秋空里。  

郭知运　寄孟始兄兼示弟侄  
奄忽离家已数秋，湖山何日扫松楸。  
封章允得天恩许，便买春风海上舟。  

郭知运　寄杨公閒修撰  
秀翮翩翩五采鸾，乘云飞傍玉阑干。  
天开金马文章署，诏选银鱼侍从官。  
念我羁栖三澨水，怜君出入五云端。  
从容退食鸣琴处，肯信风尘作吏难。  

郭知运　偶成  
鼋鼎功名染指来，胡园山水亦悠哉。  
可人最是猥园菊，不待秋风也自开。  

郭知运　清爱堂  
清爱堂前竹色佳，留烟带月翠横斜。  
日长吏散庭空后，风景萧萧对瀹茶。  

郭知运　送张子韶谪居南安  
棱棱直节振朝班，孤剑冲风夜度关。  
东海波涛明主德，西江烟雨逐臣颜。  
霜青枫老丹成树，月落猿啼泪满山。  
横浦栖迟君莫恨，已留名姓在人间。  

郭知运　题双庙  
唐祚中不振，孽胡恣奸骄。  
君德弗克终，治乱在一朝。  
渠魁睥神器，四海俱动摇。  
向来为厉阶，其迹已冰消。  
中兴功孰盛，张许冠百僚。  
堂堂二公烈，千古名不凋。  
义胆极华岳，忠肝齐斗杓。  
平生慕节义，卜居祠匪遥。  
丹青就湮郁，古屋风萧萧。  
英灵如可问，激懦讨惛妖。  

郭知运　岳阳楼纪兴  
淼淼长江百尺楼，楼头宿雨坐来收。  
天连衡岳烟光淡，日抱潇湘水气浮。  
风月岂消今古恨，江湖空代庙廊忧。  
风波满目乡关远，梦绕鸳湖问钓舟。  

郭知运　早春  
年来飘泊任西东，解组论文意自雄。  
腊尽竺溪渔唱晚，杏花溪上又春风。  

郭贽　奉次文爵兄韵  
京国相逢意尽倾，不须池草梦中生。  
细将两地行藏事，消尽几番长短更。  
篱外黄花香共嗅，案头易传手中评。  
惭予才竭难为弟，况复输兄独秀名。  

郭贽　寄刘延叟  
弱龄志登涉，壮即远行游。  
名山忍偏压，书剑多迟留。  
我思在锦水，木落巴山秋。  
愿随蛾眉月，影入平羌流。  
孤冰何处鹤，清唳寒云愁。  
赏心隔欢爱，怅望烟峦稠。  

郭贽　句  
高低草木芽争发，多少龙蛇眼未开。  

郭忠谟　宿石壁山馆  
斜阳在山客在船，片帆点破澄江天。  
携筇上踏笼头月，钓篷稳击芦花雪。  
夜深野鹤穿云归，正是山房酒醒时。  
羽衣起舞谩称寿，星斗插椽霜满袖。  

郭忠谟　溪居  
凿破青山骨，初营数亩丘。  
泉分幽窦乳，峡束大江流。  
渔唱来花径，山光落钓舟。  
沙鸥惊笑语，片片起沧洲。  

郭忠恕　嘲聂崇义  
近贵全为聩，攀龙即是聋。  
虽然三个耳，其奈不成聪。  

郭忠恕　句  
为逢末劫归依拂，不就新恩叙理官。  

郭忠恕　青羊宫  
久知玄牝是根原，谁道长生别有门。  
一自描龙兴叹后，至今师事五千言。  

郭忠恕　送田表圣出知陈州  
客里暌离已不堪，何当出守正移骖。  
孔融在汉人应惮，善感鸣唐罪自甘。  
义重不嫌身死万，忧深宁忍口缄三。  
陈州亦是天朝地，好为疮痍雨露覃。  

郭忠恕　再逢英公有感  
伊余行止住飘蓬，与切乘违不可容。  
青眼交知长忆念，白云踪迹又相逢。  
风骚共会名何盛，篆隸同勤法转功。  
□□羡题超彼岸，琉璃钵里看降龙。  

郭仲敬　寿凌元春宗伯六十  
旧是瑶阶玉箂班，早乘白鹿出人间。  
朝依汉殿参玄典，夕护仙炉炼大还。  
三月崆峒传帝录，千年姑射驻童颜。  
马家仙井家园在，何事青牛远渡关。  

郭仲敬　与周思伯明上人集庆善禅房  
可怪莲花宇，相将倒玉瓶。  
谈来云吐偈，煮罢石为心。  
鸟过花阴乱，龙归海气腥。  
长斋呼米汁，应见佛眉青。  

郭仲荀　奉和宫使内翰佳什  
老来乞得奉祠宫，退食何妨不自公。  
任使世情分冷暖，无劳品秩论穹崇。  
功名至此休看镜，战伐于今喜挂弓。  
梨枣具陈呼稚子，笙歌閒作乐衰翁。  
芳菲莫负三春赏，聚散难逢一笑同。  
小圃栽培粗伦理，频须把酒殢东风。  

郭仲荀　窃观太守内翰尚书佳什因以元韵述怀  
蚤学诗书愧不成，慨然投笔就功名。  
少年征逐临穷塞，晚岁优游寓赤城。  
世路炎凉何足校，宦途宠辱固堪惊。  
祠庭得请君恩重，退老江山佚性情。  

郭仲荀　题张子正观察溪风亭  
广岸流波远，清飚襟袖开。  
登临忘畏景，宴息绝纖埃。  
逐渡轻云去，零空细雨来。  
斯亭不受暑，归客意裴回。  

国子监生　题韩侂胄旧第  
掀天声势祗冰山，广厦空余十万间。  
若使早知明哲计，肯将富贵博清闲。  

国子监生　题韩侂胄旧第  
花柳依然弄晚风，才郎袖手去无踪。  
不知郿坞金多少，争似卢门席不重。  

果老　大涤洞天留题  
烟霞溟蒙峰九转，澱泼屏风倚天半。  
石龙背冷泉声哀，万叠灵鼍飞素练。  
江山登临夙所愿，何当骑麟醉游遍。  
仙人一去不可见，洞天春晚花流远。  

过孟玉　再扈从游小山二首  
中官促召走双骖，诏许从游圣泽覃。  
历览仙山瞻凤阁，径行禁粃识龙潭。  
万方宁谧宜游豫，一曲升平乐宴酣。  
浅薄承恩愧无补，原歌风雅继周南。  

过孟玉　再扈从游小山二首  
仙阙岧巃紫翠凝，蓬莱楼观喜重登。  
桫椤树老当金殿，灵壁峰高倚玉绳。  
辇路苔深龙瓮古，瀛洲风静海波澄。  
分明记得经行处，曾侍君王到上层。  

过守约　宝积寺  
层楹宝势压禅扃，俗眼尘昏到易醒。  
千幰树排车盖翠，万螺山矗佛头青。  
夜将溪月澄心镜，春把岩花作画屏。  
我欲期师不须出，世途今险甚东溟。  

韩爱山　栽兰  
不能随俗办生涯，划草栽兰当理家。  
不见西湖林处士，一生受用只梅花。  

韩渨　矮知府挽诗  
先正声猷在，诸贤竞挽推。  
蚤年知振厉，中道惜裴回。  
论建何老识，文词岂小才。  
近来耆旧尽，徒与士生哀。  

韩渨　矮知府挽诗  
历历亲言话，长怀逸老堂。  
典刑杯酒外，气象简编旁。  
有子真源委，何人更发扬。  
宣风觉庵地，霜露郁乎苍。  

韩渨　爱客  
婆饼焦何急，飞鸣小竹间。  
雨多溪涨水，云厚日藏山。  
景物固无恙，人情终等閒。  
老来惟爱客，茶果或相关。  

韩渨　庵邻王家两送酒来  
渴饮对空觞，俛仰自长喟。  
赖有田中邻，时时遣酒至。  
欢言斟酌之，感彼勤重意。  
漂母哀王孙，从古从此类。  
泽畔且行吟，春风尚堪醉。  

韩渨　八月  
山林风雨便清凉，待把邻家社瓮尝。  
到手自应无美恶，回头谁解别斟量。  
深居但觉秋声起，熟睡焉知夜漏长。  
未老得闲今又老，床头书册渐相忘。  

韩渨　八月初七日终夜大雷震雨如倾注风败吾藩篱拔吾庭树  
晴明天气佳，草木浮光煇。  
珍禽各翔语，群花竞芳菲。  
人情春和时，怡游类忘归。  
常阳一以亢，旱甚翻嘘欷。  
赤地至千里，焉有不年饥。  
家家望云霓，想像阴雨霏。  
狂飚震雷吼，连夕恐非机。  
溪涨桥已解，拍岸欲平矶。  
所幸蛙黾尔，跳噪皆轻肥。  
居民其奈何，泥淖生理微。  
意欲问彼苍，何日生清晖。  
由来此阴阳，岁事中和希。  
今年积秋热，焦熬在郊圻。  
既雨复苦风，拔树败墙围。  
后土无乾处，眇予将畴依。  

韩渨　八月二十五日过南豯  
凉雨忽不止，秋阴无奈何。  
山根泻新涨，小立玩流波。  
会逢其适尔，紫芝有奇歌。  
惜此未深密，时见人游过。  

韩渨　八月二十五日过南豯  
岩桂苦未花，寻香上扁舟。  
溯洄得蹊间，微步理旧游。  
鲜鲜见新枝，幽芳浩难收。  
回首城市尘，所憩因少留。  

韩渨　八月二十五日过南豯  
抚枕知夜永，淅淅过山雨。  
净听秋气还，清吟可无侣。  
年来幽兴熟，心口自相语。  
我其内热欤，何其未能处。  

韩渨　八月六日伯皋见过  
华发秋来忽满梳，故人相见意何如。  
强亲杯酒欢无几，尚觉篇章兴有余。  
世事纷然随野马，吾生老矣信蘧庐。  
林间已下萧萧叶，雨过空山木影痚。  

韩渨　八月四日仁甫行  
投老不堪别，莫云师友情。  
当时建阳聚，何日上饶行。  
旧事消除尽，新愁积渐生。  
酒杯无浪与，醉醒是秋声。  

韩渨　白龙洞  
西湖浪宕我能知，却赋龙岩老古锥。  
便做诗家元不恶，华亭举棹是因谁。  

韩渨　白日偶无客青山长对门  
云低树头青，风急叶背白。  
一坞无来人，鸟语斗格磔。  

韩渨　白日偶无客青山长对门  
枕流饭脱粟，长夏以终日。  
曳屣行歌商，风轩时弄笔。  

韩渨　白日偶无客青山长对门  
身心既已闲，吟风兴亦偶。  
山东打茶声，睡思忽抖擞。  

韩渨　白日偶无客青山长对门  
人生等戏剧，衮衮徒区区。  
老身其回头，今有古非无。  

韩渨　白日偶无客青山长对门  
朝市无遗音，丘园有绝迹，  
蓬茅晏不开，才开待迎客。  

韩渨　白日偶无客青山长对门  
涧浅山四合，泠泠浸青青。  
畧彴度前林，更有泉上亭。  

韩渨　白日偶无客青山长对门  
不见屋外溪，但见屋上山，  
云月复风雨，展转朝暮间。  

韩伯修　洪山  
壁立东南第一峰，问知名道葛仙翁。  
丹砂灶逼云头近，玉井泉流海眼通。  
六字籀文天篆刻，数间洞屋石帡幪。  
我来整屐层巅上，无数群山下风。  

韩伯修　梅花坡  
休问桃源路，寻梅暂往还。  
梅花有知己，何必定湖山。  

韩铎　送程给事知越州  
青琐身荣故国遥，除书催下紫宸朝。  
金籯旧学辞仙殿，玉帐新兵拥使桡。  
阁上云山围画壁，军中鼓角战江潮。  
珠玑满箧群贤什，瓦砾谁收亦谩飘。  

韩璜　句  
愿为靖节妃。  

韩兼山　夜归  
西风淅淅吹荷衣，家在芦花深夜归。  
明月满江人不见，白鸥双立钓鱼矶。  

韩绛　跋文正公手书伯夷颂墨蹟  
高贤忠义古今同，手笔遗编法甚工。  
宝轴传家当不朽，追杯余思刢生风。  

韩绛　答寄尧夫先生  
君子志於道，出处非一端。  
伊尹负鼎俎，颜渊东瓢箪。  
斯自理适当，匪缘情所安。  
超然达者致，邈矣谁可攀。  
嗟嗟狂若狷，猣已缺其完。  
轩冕死不释，山林趋不还。  
我爱邵夫子，醇气充见颜。  
群经究彼邃，古史阅而删。  
不为诡异行，已蹈时俗难。  
逃名去其奥，篵室伊洛间。  
抱业舍仕进，竭心奉亲欢。  
脩竹当环堵，寒流日潺潺。  
问谁从之游，结驷款其关。  
兹予久欣慕，欲往良独艰。  
幸君适河内，至此解征鞍。  
僚友恃交旧，屈致及门阑。  
前迎倒我屣，布席罗雕盘。  
高谈未一二，长揖忽归骞。  
不意馈双鲤，剖腴出琅玕。  
何以报嘉惠，永怀金与兰。  

韩绛　奉酬宋君见诒之作  
非才衰晚玷恩荣，假节西来镇锦城。  
远慕文翁兴旧学，窃希何武见诸生。  
银袍冉冉朝先圣，玉树森森识众英。  
传道喜将师席正，尚称官阀礼为轻。  

韩绛　复修府学故事  
文翁石室已千秋，世有兴衰化自流。  
贤巕相望承学粹，朝廷繇此得人优。  
太平典礼当传习，盛际文章正讲求。  
师友琢磨期不{左卷右力}，岷峨秀气与云浮。  

韩绛　和范蜀公题蜀中花图  
径尺千余朵，矜夸古复今。  
锦城春物异，粉面瑞云深。  
赏爱难忘酒，珍奇不费金。  
应知色空理，梦幻即欢心。  

韩绛　教授秘书见示学馆唱酬诗稿辄书累句以谢  
兑悦无如会友朋，况多吟咏思飞腾。  
埙篪雅正无它间，孔翠光华不自胜。  
好事僮儿歌已远，争传牋纸价还增。  
群居岂弟吾儒行，邹鲁风流喜重兴。  

韩绛　来燕堂联句  
贤侯谢郡归，从游乐吾党。  
林泉富余地，卜筑疏陈莽。  
是时春正中，来燕音下上。  
若贺大夏成，喜留众宾赏。  
得名因谈笑，挥墨粲题榜。  
所夸贤豪盛，岂止池树广。  
人心乐且閒，鸟意颉而颃。  
吟罇敞花轩，醉枕酣风幌。  
轻云薄藻栋，初日丽珠网。  
红袂生暗香，清弦泛余响。  
林深隐飞盖，岸曲迟去浆。  
波光栏槛明，竹气衣巾爽。  
虚容凉樾入，影与文涟荡。  
晨飚转绿蕙，夕雨滋膏壤。  
嘉辰喜盍朋，命驾期屡往。  
觞咏陶淑真，世俗岂吾倣。  
得以为胜游，萧然散烦想。  
公子固好士，世德复可象。  
今此大基构，不图专奉养。  
美哉风流存，来叶足师仰。  

韩绛　联句  
古木含清吹，池上增晚凉。  
余怀本达旷，联此傲义皇。  
孤鸥可与狎，幽岸足以觞。  
幸有彭泽酒，便同永嘉堂。  
潘生起为寿，王子齐陈章。  
林端见新月，草际闻寒螀。  
照水萤影乱，拂筵蓼花香。  
徘徊恋嘉境，坐使归兴忘。  

韩绛　送周知监二首  
唐家谕巴蜀，通道至邛僰。  
列郡徼西南，夷居半岩壁。  

韩绛　送周知监二首  
土瘠事刀耕，家无终岁蓄。  
所资盐井利，持易他州粟。  

韩绛　题琴台  
车骑拥客安在哉，绮琴何事有遗台。  
当时卒困临邛辱，异日宁知谕蜀才。  
园令官閒多病后，茂陵书奏{左亻右多}心开。  
文章火{左臽右炎}留千古，陈迹犹存尚可哀。  

韩绛　谒仙翁祠书山荪亭  
玉井不可到，玉泉聊可寻。  
马行穿乱石，人语入深林。  
川迥沙明色，溪喧谷响音。  
我来方六月，云榭一披襟。  

韩绛　游鸿庆寺  
久旱雨初足，乐游春正深。  
喧阗观士女，清旷入山林。  
佛界云成宝，僧园地布金。  
方塘探子石，高阁会宾簪。  
沙水通溪白，松筠逐径阴。  
纷华从满目，幽寂自虚心。  
印组端为累，岩扃得暂寻。  
晚风吹绿野，归骑已駸駸。  

韩京　题白云岩  
良辰寻胜到禅阁，尽日澄怀水石间。  
白酒黄花聊自若，盛游何必羡龙山。  

韩履常　句  
李门弟子饶门友，渭水年龄泗水心。  

韩某　咏迎春黄胖  
脚踏虚空手弄春，一人头上要安身。  
忽然线断儿童手，骨肉都为陌上尘。  

韩丕　寄岳阳刘从事  
秋来忆故人，寓目临大野。  
远近闻清商，依稀奏豳雅。  
经霜树半红，无风叶自下。  
一片洞庭心，聊凭塞鸿写。  

韩丕　禁林讌会之什  
鳌宫明丽倚春寒，讌会群仙喜纵观。  
圣作照临新日月，御书飞动集龙鸾。  
绮谈雅似闻天乐，琼液香胜饮露盘。  
坐久杳同玄圃外，吟余飘若碧云端。  
演纶视草微才怯，□□□□霈泽宽。  
因想胶贤倍知幸，多云遭值太平难。  

韩丕　菊  
造化功夫异异端，自缘开晚少人看。  
若教总似陶潜眼，肯向芳春赏牡丹。  

韩溥　奉扬英公大师诗匠  
悟解真空如壮年，两朝供奉近炉烟。  
故乡梦断三湘远，应制诗高四海传。  
晴望野云生紫阁，夜吟蘭烛滴花笺。  
应愁内殿徵书至，恐向东林负昔缘。  

韩溥　以蜀笺寄弟洎  
十样蛮笺出益州，寄来新自浣溪头。  
老兄得此全无用，助工尔添修五凤楼。  

韩世忠　奉诏讨范汝为过宁德西陂访阮大成  
万顷琉璃到底清，寒光不动海门平。  
鉴开波面一天净，虹吸潮头万里声。  
吹断海风渔笛远，载归秋月落帆轻。  
芍陂曾上孤舟看，何以今朝双眼明。  

韩世忠　题云居壁  
芒鞋行杖是生涯，老鬓今年玩物华。  
为爱云居松桧好，不须更看牡丹花。  

韩似山　聚八仙花歌赠江淮肥遁子  
春皇自厌花多红，欲得花颜如玉容。  
春皇青女深相得，先教脸似秋霜色。  
乃有雪有供光、星榆献白，斗量银汉琉璃湿。  
人间美玉捣作灰，荆山昆山鬼神泣。  
天上有人名玉女，投壶之外能为絮。  
姑射神从会种花，先须此物为根芽。  
天罅地窍掏精碎，蟾身璃领输光华。  
其时正值正地交，二气上下阴阳调。  
此花孕育得其正，其间邪气无纖毫。  
所以其色为正色，出乎其类拔其萃。  
一如君子有诸内，晬然其色见乎外。  
三月将尽四月前，百花开尽春肃然。  
扬州日暖花开木，春风不动花房闭。  
仙掌秋高玉露浓，蛟人泣人真珠泪。  
黄鹂本是花间客，啼尽好声求不得。  
春皇费尽养花心，春风使尽开花力。  
春归莺老花始开，谁人放出深阑来。  
唐家天子太平君不见扬州后土惜琼花，鬼神守护祝史夸。  
要令天下颂无双，掉头不住君王家。  
支流远自灵源至，颜色虽同别名氏。  
风流晚宿蝴蝶园，环佩晓聚仙人戏。  
仙人已往今无踪，身在花枝窈窕中。  
似闻饮中之八仙，飘飘豪气摩苍穹。  
身虽可灭名不穷，魂交心与之死靡。  
携化为嘉卉，促膝围春风。  
请以此诗付守圃，以告游子归去无匆匆。  

韩松　崇寿院霜钟双阁  
吾闻海上多云气，万状千形各殊异。  
人间亦有亦等奇，二钟之山盖其类。  
高崖凌空上摩云，下有岩隙颇幽邃。  
料应自古水泷濯，弹空蜂房悬师鼻。  
玲珑断续瘦入骨，奇怪嶙峋复苍翠。  
身如抵掌在灵谷，又若謦咳发深隧。  
笙竽金石不一音，风浪翻腾随所寄。  
我来天晴江面平，遂得优游访天秘。  
低昂壈坎或欹侧，藤蔓盘旋青覆被。  
遥知蓬莱隔沧海，毛羽不航人莫至。  
归来困卧小蓬窗，梦想高天三十二。  

韩松　游大涤假宿鸣玉馆成  
风动归云清，日落众山楚。  
重来兴弥深，托宿此何所。  
浪浪鸣玉泉，恍恍对床雨。  
梦断身高低，尘劳深夜语。  

韩松　游洞霄  
去城十里蔚山川，欲界仙都自古传。  
一□孤掌青突兀，群峰九锁翠盘旋。  
能通玄盖分精路，未数仇池小有天。  
欲洗积年尘土恨，重来大涤访流泉。  

韩松　游洞霄宫  
苔封九锁碧琅玕，中有仙宫玉佩寒。  
阊阖忽闻呼案吏，来乘灏气跨青鸾。  

韩松　游洞霄宫  
万木森秋晃碧宫，灵霞栖断憬晨钟。  
道人志矣黄庭界，心眼惊旧天柱峰。  

韩松　游洞霄宫  
芒鞋踏明月，入谷闻泉声。  
了知非人间，泠然毛骨轻。  
夜投羽士宫，道话留三更。  
凌晨访幽洞，岩穴何峥嵘。  
仙凡隔几尘，无由问霓旌。  
旧闻九锁峰，忽此眼界明。  
跻攀不可上，势与龙虎争。  
凭栏试抚掌，碧甽波纹生。  
尘缘苦未断，世路犹遐征。  
题诗来贤岩，岁晚当再行。  

韩松　游洞霄宫  
玄冥相我作山行，卷却重阴放晓晴。  
但见峰峦互扃锁，不见宫阙隐峥嵘。  
云根洞穴篝灯入，井底波澜抚掌生。  
唤客入山还送客，淙琤犹记石泉声。  

韩松　游栖真洞  
黄冠具行舆，邀我游栖真。  
山家杂水树，野径横荆榛。  
长松卧苍蛟，乱石错紫鳞。  
委曲至洞府，积雪开双门。  
结顶宝盖高，下可容百人。  
神仙独何之，棋局今犹存。  
翠子拂不落，衣袖生清芬。  
山间局未终，浮世三千春。  
安得从之游，一笑凌层云。  

韩退　诗一首  
山人跨雪精，上便不论程。  
嗅地打不动，笑天休始行。  
