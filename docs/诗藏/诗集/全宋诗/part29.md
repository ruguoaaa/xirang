---
title: 第30部分
index: true
icon: editor
order: 30
category:
  - 诗藏
  - 诗集
  - 全宋诗
tag:
  - 佚名
---

陆游　杂兴  
一春妍暖无多日，八十康强有几人？  
学不名家空自苦，路边醉倒却关身。  

陆游　杂兴  
暮年常苦睡为祟，好事新分安乐茶。  
更得小瓢吾事足，山家风味似僧家。  

陆游　杂兴  
灵府宁容一物侵？此身只合老山林。  
何由挽得银河水，净洗群生忿欲心？  

陆游　杂兴  
少年岂知酒，借醉以作狂；  
中年狂已歇，始觉酒味长，  
湛湛瘿樽绿，酌以红螺觞，  
醒醉不可名，兀坐万事忘。  

陆游　杂兴  
铿尔舍瑟作，嚗然放杖笑。  
浩浩太古音，与俗不同调。  

陆游　杂兴  
涤砚欲其洁，磨镜欲其明。  
愿君试思之，与己孰重轻？  

陆游　杂兴  
读诗读七月，治书治无逸，  
王业与农功，事异理则一。  
此外复何为，齐民有遗术，  
一饱不啻足，切必为利訹。  
大屋起道傍，百鬼阚其室。  
曷不观陆翁，食菜开九帙。  

陆游　杂兴  
平生独何幸？命若与人谋。  
疲懦逃深责，空疏得早休。  
位卑轻得丧，迹远少恩雠。  
莫怪归耕乐，文园久倦游。  

陆游　杂兴  
赤米熟炊元自软，黄虀频倒不多酸。  
纵令酒负寻常债，也胜人求本分官。  

陆游　杂兴  
清霜染丹叶，秋晚粲如春。  
回首风吹尽，天公解戏人。  

陆游　杂兴  
诗人肝肺困雕镌，往往寿非金石坚。  
我独适情无杰句，化工不忌遣长年。  

陆游　杂兴  
蛟鳄垂涎历畏涂，如今欢喜去携锄。  
一生患难休回首，疋似元符曾上书。  

陆游　杂兴  
三吴气候异，开岁固多雨。  
今年已暮春，霁日仅可数。  
寒气薄腠理，沉痛结心膂。  
遣奴买药物，日夜事炮煮。  
端居情恶怀，欲出泥淖阻，  
安得平生欢，驾言问良苦？  

陆游　杂兴  
冰壶冷浸玉芙蕖，三伏炎蒸一点无。  
净洗砚池瀦墨渖。乘凉要答故人书。  

陆游　杂兴  
倒橐得千钱，从人买钓船。  
秋风宿村步，暮雪醉江天。  
得意鸥波外，忘归雁浦边。  
平生笑严子，犹有姓名传。  

陆游　杂兴  
泽居忧下湿，老病觉中乾。  
违俗恐不免，倚天聊自宽。  
受规如获药，喜退甚弹冠。  
不是憎勋业，心知骨相寒。  

陆游　杂兴  
砚传百岁玺阙角，笔擅一时锥出囊。  
纸欲穷时瘦蛟举，已看雷雨跨苍茫。  

陆游　杂兴  
扁舟夜载石帆月，双屦晓穿天柱云。  
八十老翁能办此，不须身将渡辽军。  

陆游　杂兴  
犀象本安山海远，榝楠岂愿栋梁材。  
伏波病困壶头日，应有严光入梦来。  

陆游　杂兴  
粟无人馈方差快，门有僧敲未绝幽。  
岂是耄荒深绝物，从来不惯惹闲愁。  

陆游　杂兴  
瞿聃扬墨宁非学，治狱行兵亦有师。  
惟是儒生知择术，百年穷达守书诗。  

陆游　杂兴六首  
秦汉区区了目前，周家风化遂无传。  
君看八百年基业，尽在东山七月篇。  

陆游　杂兴六首  
义和分职授人时，断自唐虞意可知。  
兽舞凤来余事耳，西成东作要熙熙。  

陆游　杂兴六首  
老无添虎仍逢病，春欲残时未减寒。  
架上汉书浑忘尽，床头周易却常看。  

陆游　杂兴六首  
一身逋负愁赊酒，满眼关山悔上楼。  
子细推来惟合睡，五更风雨已如秋。  

陆游　杂兴六首  
面颜日瘦口眼大，气血顿衷须发狞。  
不用凌烟写冠剑，一蓑烟雨事春耕。  

陆游　杂兴六首  
故交零落形吊影，陈迹凄凉口语心。  
辛苦一生成底事，祈招空解诵愔愔。  

陆游　杂兴十首以贫坚志士节病长高人情为韵  
仕宦遍四方，每出归愈贫，  
寒暑更质衣，笑倒邻里人。  
今年作史官，坐糜太仓陈；  
无如思归何，日夜望绝麟。  
区区牛马走，龊龊虮虱臣，  
恩深老不报，肝胆空轮囷。  

陆游　杂兴十首以贫坚志士节病长高人情为韵  
孟子辟杨墨，吾道方粲然；  
韩愈排佛老，不失圣所传。  
伐木当伐根，攻敌当攻坚。  
坐视日月食，孰探天地全？  
一木信难恃，要忧大厦颠。  
安得孟韩辈，出为吾党先？  

陆游　杂兴十首以贫坚志士节病长高人情为韵  
圣人固多能，艺乃以不试。  
嗟予少贫贱，日月成坐弃。  
矧今耄已及，甘食而美睡。  
道衰朋友散，斯文凛将墬。  
闭户辄竟日，孰与讲仁智？  
厌厌生意尽，何暇议李志！  

陆游　杂兴十首以贫坚志士节病长高人情为韵  
少年喜结交，患难谓可倚；  
宁知事大谬，亲友化虎兕。  
出仕五十年，危不以谗死。  
始畏囊中锥，宁取道傍李。  
老来多新知，英彦终可喜。  
岂以二三君，遂疑天下士。  

陆游　杂兴十首以贫坚志士节病长高人情为韵  
昔我游庐山，夜遇东林雪，  
灰深火正熟，膏减灯半灭，  
童惊林虎过，僧惜涧松折。  
至今每追想，可解肺肝热。  
那知蓬山梦，忽继此清绝；  
殊胜苏子卿，餐毡持汉节。  

陆游　杂兴十首以贫坚志士节病长高人情为韵  
观人如观玉，拙眼喜讥评；  
得失顾在人，玉固非所病。  
庆历嘉佑间，人才於斯盛，  
王回仅一招，石介弃不聘。  
乃知天下士，成败各有命。  
愿君姑安之，天定岂不胜！  

陆游　杂兴十首以贫坚志士节病长高人情为韵  
两山如峨眉，一水若车辋，  
吾昔庐其间，百里临莽苍。  
少年手艺木，条干日夜长。  
咿哑驾独辕，迢递摇两桨。  
平生会心地，今乃寄梦想。  
何时唤邻翁，烟水行布网。  

陆游　杂兴十首以贫坚志士节病长高人情为韵  
货财不可居，禄位不可饕，  
我尔本一家，何至皋兰鏖？  
小夫谋人国，纷纷日煎熬，  
或谓性本恶，或谓经无褒，  
误人方自此，孰如饮醇醪？  
清言亦自佳，遗事非徒高。  

陆游　杂兴十首以贫坚志士节病长高人情为韵  
鲁山粹而博，韶美旷且真，  
石渠东观中，久矣无若人。  
飞僲骖凤鸾，岂久混世麈，  
空余文章在，常与日月新。  
我虽足数，畴昔忝交亲。  
尚想秋灯下，对影欹幅巾。  

陆游　杂兴十首以贫坚志士节病长高人情为韵  
君子尚大节，又甚恶不情，  
鲁连故可人，用意终近名。  
千载高夷齐，采薇忘其生，  
周公述易象，所以贵幽贞。  
去圣虽已远，江左见渊明；  
我读饮酒诗，朱弦有遗声。  

陆游　杂兴又此身漂荡等流槎，  
陋巷无心长草莱，柴门偶自不曾开。  
余龄渐迫诸孙长，徂岁将穷积雪来。  
旦欲燎衣无宿烬，暮思趚颊但空罍。  
孰知自有忘忧处，遶坐新书正作堆。  

陆游　杂言示子聿  
福莫大於不材之木，祸莫惨於自跃之金。  
鹤生於野兮何有於轩？桐爨则已兮岂慕为琴？  
古今共戒玉自献，卷舒要似云无心。  
庐室但取蔽风雨，衣食过足岂所钦。  
我今余年忽八十，归耕幸得安山林。  
逢人虽叹种种发，入塾尚忆青青衿。  
吾儿殆可守孤学，相与竭力穷幽深。  

陆游　杂咏  
少日狂疏触怒嗔，每缘忧患丧吾真。  
晚牧咄咄书空手，却作腾腾任运人。  

陆游　杂咏  
仕囷风波归可乐，生如疣赘死何悲？  
极如此手终无巧，那得随人尽作痴！  

陆游　杂咏  
青羊宫中竹暗天，白马庙畔柏如山。  
琴尊处处可消日，车马纷纷自欠闲，  

陆游　杂咏  
得过一日且一日，安知今吾非故吾。  
袖手明窗读周易，不辜香饭一斋盂。  

陆游　杂咏  
镜中颜状年年改，海内交朋日日疏。  
一恸寝门生意尽，从今无复季长书！  

陆游　杂咏  
石犀庙壖江已回，陵谷一变吁可哀。  
即今禾黍连云处，当日帆樯隐映来。  

陆游　杂咏  
松肪燎火满炉红，畓粟煎汤到手空。  
试问斋居守丹灶，何如醉卧听松风？  

陆游　杂咏  
微风翻翻芋叶白，落日漠漠稻花香。  
出门纵辔何所诣，万里桥南追晚凉。  

陆游　杂咏  
女郎花树新移种，官长梅园亦探租。  
作尽人间儿戏事，谁知空橐一钱无？  

陆游　杂咏  
一日日穷穷不醒，一年年老老如期。  
黄河却有逢清日，白发应无返黑时。  

陆游　杂咏  
旧闻五岳多灵药，晚遇高人得秘文。  
梦境此身常是客，几时归卧华山云？  

陆游　杂咏  
世事盛衰谁得知？惠陵烟草掩柴扉。  
陵边人家丛竹里，灯火喧呼迎妇归。  

陆游　杂咏  
世间万事本悠悠，自古诗人易白头。  
莫羡老夫垂九十，一年添得一年愁。  

陆游　杂咏  
夸士骑牛著铁冠，往来城市拥途观。  
争如老子无奇怪，惟是蓑衣伴钓竿。  

陆游　杂咏  
家圃菜肥忘肉食，村场酒美胜官壼。  
终年醉饱无忧责，莫怪愚公老不枯。  

陆游　杂咏  
宦途所至尚偷闲，何况湖边昼掩关。  
未爱好风吹醉袖，且贪微雨养盆山。  

陆游　杂咏  
斜风吹雨晚空蒙，独立溪边两鬓蓬。  
便过此生何所恨，百年强半水云中。  

陆游　杂咏  
病起清舑不自持，纱巾一幅倚筇枝。  
水沉香冷红蕉晚，恰似道山群玉时。  

陆游　杂咏园中果子  
不酸金橘种初成，无核枇杷接亦生。  
珍产已从幽圃得，浊醪仍就小槽倾。  

陆游　杂咏园中果子  
浆石榴随糕作节，蜡樱桃与酪同时。  
两株偶向池边种，可喜今年坠折枝。  

陆游　杂咏园中果子  
架垂马乳收论斛，港种鸡头采满船。  
鼋鼎若为占食指，麴车未用堕馋涎。  

陆游　杂咏园中果子  
山杏溪桃本看花，累累成实亦堪夸。  
盐收蜜渍饶风味，送与山僧下夜茶。  

陆游　栽牡丹  
携锄庭下斸苍苔，墨紫　红手自栽。  
老子龙锺逾八十，死前犹见几回开？  

陆游　再次前韵  
少壮即今安在哉？轻舟访旧莫轻回。  
儿童拥岸迎舟入，妇女窥篱喜客来。  
多难只成双鬓改，流年更著暮笳催。  
放怀鱼鸟平生事，少住茅檐尽此杯。  

陆游　再赋荔枝楼  
只道文书拨不开，未妨高处独徘徊。  
山横瓦屋披云出，水自牂牁裂地来。  
暝入帘阴吹细雨，凉生楼角转轻雷。  
痴顽也拟忘乡国，不奈城头暮角哀。  

陆游　再赋梅花  
老来爱酒剩狂颠，况复梅花到眼边。  
不怕幽香妨静观，正须疏影伴舑仙。  
松筠共叹冰霜晚，桃李从教雨露偏。  
此去西湖八千里，破愁一笑得无缘？  

陆游　再赋一绝  
江风吹雨濯征尘，百尺阑干爽气新。  
不向岳阳楼上醉，定知未可作诗人。  

陆游　再过龙洞阁  
天险龙门道，霜清客子游。  
一筇缘绝壁，万仞俯洪流。  
著脚初疑梦，回头始欲愁。  
危身无补国，忠孝两堪羞。  

陆游　再题  
柴门数顷秋，半日为迟留。  
老骥厌伏枥，饥鹰思下韝。  
野桥危欲断，山雨落还收。  
何许丹青手，端能写此愁。  

陆游　再用前韵不依次  
忆昨从戎丞相府，元瑜书檄仲宣诗。  
云屯骑士临边日，鱼贯降胡献捷时。  
史册误人悲壮志，关河回首负初期。  
岂知二纪身犹在，衰鬓星星老侍祠。  

陆游　再用前韵不以次  
壮心虽迫者，吏责未妨书。  
言议思公瑾，英雄陋本初。  
移灯近床榻，听雨落阶除。  
回首山南戍，流年一纪余。  

陆游　糟蟹  
旧交髯簿久相忘，公子相从独味长。  
醉死糟丘终不悔，看来端的是无肠。  

陆游　早春  
数声屋角听鸣禽，红糁青梢忽满林。  
雨过东皋一犁润，冰消南涧半篙深。  
逢僧竹院闲评药，携鹤山村醉拥琴。  
青史功名黄合贵，有时应不到如今。  

陆游　早春  
旧学樊迟稼，新通泛胜书。  
不成筹国论，且复爱吾庐。  

陆游　早春  
具牛将犊行，野雉挟雌鸣。  
农事不可缓，闲人亦劝耕。  

陆游　早春  
近陂牛湩白，远浦鸭头青。  
一棹悠然去，东风吹酒醒。  

陆游　早春  
西村一抹烟，柳弱小桃妍。  
要识春风处，先生拄杖前。  

陆游　早春池上作  
疏嬾元当与世辞，残年况近乞身期。  
一官空作读书祟，五斗不供沽酒资。  
冰拆野塘初灩灩，雪残芳草已离离。  
物华似有平生旧，不待招呼尽入诗。  

陆游　早春出游  
地炉久厌拨寒灰，一笑真成病眼开。  
不恨城笳催日落，且欣巷柳报春回。  
蹇驴破帽人人看，南陌东阡处处来。  
闻道禹祠游渐盛，也谋随例一持杯。  

陆游　早春出游  
微云薄霭新晴後，小盖轻舆古道遥。  
林杪幽禽初学啭，墙阴冻雪未全消。  
酒垆日暮收青旆，市步人归拥画桡。  
欹帽扪髯常半醉，逢人谁与话无憀？  

陆游　早春出游  
人生何适不艰难，赖是胸中万斛宽。  
尺宅常朱那待酒，上池频饮自成丹。  
楚祠花发呼舟去，禹穴云生倚杖看。  
更有新春堪喜事，一村箫鼓祭蚕官。  

陆游　早春对酒感怀  
探花畴昔喜春回，老大空惊节物催。  
芳瓮旋开新压酒，好枝犹把未残梅。  
书生岁恶甘藜苋，志士时平死草莱。  
欲豁孤怀谁晤语，夜弹长剑有余哀。  

陆游　早春新晴  
柳弄春柔拂小潭，山横霁色卷浮岚。  
飞扬旛脚掷东北，零落梅花余二三。  
村店疏灯新卖酒，神祠叠鼓正祈蚕。  
幽人睡起东园去，芹茁萱芽又满篮。  

陆游　早发奴寨  
暖彻衣篝蜡炬明，邻鸡喔喔促残更。  
丈夫虽有四方志，客子终悲千里行。  
月落龙蛇蟠木影，山空风雨起滩声。  
上车莫恨晨霜冷，又得修途一日晴。  

陆游　早发新都驿  
喔喔江村鸡，迢迢县门漏。  
河汉纵复横，繁星明如昼。  
爱凉趣上马，未晓阅两堠。  
高林起宿鸟，绝涧落惊狖。  
寺楼插苍烟，沙泉泻幽窦。  
我行忽万里，坐叹关河溜。  
官如广文冷，面作拾遗瘦。  
今年盍归哉，勿落春燕後。  

陆游　早饭干溪盖干吉故居也  
剑外归来席未温，南征浩荡信乾坤。  
峰回内史曾游地，竹暗仙人旧隐村。  
白发孤翁鉯麦垄，茜裙小妇闯篱门。  
行行莫动乡关念，身似流槎岂有根。  

陆游　早饭後戏作  
汤饼满盂肥羜香，更留余地著黄粱。  
解衣摩腹西窗下，莫怪人嘲作饭囊。  

陆游　早饭後戏作  
髯须主簿方用事，冰壼先生来解围。  
蛮童取火炷香碗，不读南华谁与归？  

陆游　早寒  
沔鄂犹残暑，荆巫已早寒。  
潦收滩正白，霜重叶初丹。  
节物元非恶，情怀自鲜欢。  
暮年更世事，唯有醉江干。  

陆游　早凉熟睡  
灵台虚湛气和平，投枕逡巡梦即成。  
屋角鸣禽呼不觉，手中书册堕无声。  
百年日月飞双毂，千古山河战一枰。  
赖有莲峰遗老在，白云深处主齐盟。  

陆游　早梅  
东坞梅初动，香来托意深。  
明知在篱外，行到却难寻。  

陆游　早晴  
老病常贪睡，萧萧厌雨声。  
翩然两乌鹊，为我报新晴。  

陆游　早秋  
凉颸淅淅憾庭柯，微雨萧萧集浦荷。  
草阁檐虚觉山近，蓬窗地迮得香多。  
谋身自拙穷无鬼，闭户长闲睡有魔。  
台省诸公盛冠剑，固应老子得婆娑。  

陆游　早秋  
秋入房栊夜渐长，纱厨笛簟怯新凉。  
萤光得意穿帘隙，桐叶知时拂井床。  
世事本来谁得鹿？人生何处不亡羊？  
灯前笑向吾儿说，又过铜協半篆香。  

陆游　早秋  
落魄巴江号放翁，斯名岁晚亦成空。  
酒醒遥夜孤舟雨，睡美清秋一榻风。  
骇浪千重无死地，神丹九转有新功。  
云端不遇飞仙过，谁顾幽人寂寞中。  

陆游　早秋  
貂裘尘土忆东周，瓜陇风霜隐故侯。  
嬾似老鸡频失旦，衰如蠹叶早知秋。  
壶觞非复平生友，岁月空添客子愁。  
病起笔端犹健在，未妨挥洒赋登楼。  

陆游　早秋南堂夜兴  
水注横塘藻荇香，候虫唧唧满空廊。  
风前落叶纷可扫，天际疏星森有芒。  
夜漏渐长愁少睡，秋衣未制怯新凉。  
明朝却有欣然处，写得黄庭又几行。  

陆游　早行  
筰马践槐影，纱笼吹蜡香。  
凭鞭寻断梦，侧帽受微凉。  
病骨更疏放，衰怀罢激昂。  
道边双石笋，笑我伴人忙。  

陆游　早行  
寒漏参差断，晨鸡次第鸣。  
匆匆半枕梦，草草一杯羹。  
泽国多逢雨，闲人不计程。  
云间出寸塔，迎我有余情。  

陆游　早行  
江路迢迢马首东，临川一梦又成空。  
日高未泫晨霜白，风劲先消卯酒红。  
山市人经饥馑後，孤生身老道途中。  
著身稳处君知否，射的峰前卧钓篷。  

陆游　早行至江原  
喔喔鸣鸡促起程，翻翻飞鹭导孤征。  
节旄尽落归犹远，带眼频移瘦自惊。  
小事萧条黄叶满，断桥零落绿苔生。  
居人犹复多愁思，何况天涯倦客情。  

陆游　早至园中  
湖上空蒙雨熟梅，清晨岸帻一悠哉！  
幽花不恨草埋没，密树岂知禽去来。  
旧为爱茶分水器，近缘炊爨得琴材。  
小丘仅见山如髻，尚媿韩公八尺台。  

陆游　早自偏门入城晚出南堰门以归  
早从偏门入，暮从南堰归。  
鲍郎山前路，空翠浮烟霏。  
秋令忽已深，病骨频添衣。  
向来慕功名，常恐斯心违。  
乃今知其难，崦嵫迫残晖。  
伯鸾与幼安，尚友或庶几。  
到家亦既夕，青灯耿窗扉，  
且复取书读，父子穷相依。  

陆游　早自乌龙庙归  
残漏声中听曳铃，翩翩吹帽出郊垧。  
雨余涧落双虹白，云合山余一发青。  
铁马蹴冰悲昨梦，朱颜辞镜感颓龄。  
归来独对空斋冷，鸟迹苍苔自满庭。  

陆游　泽居  
泽居仅足不求余，旷快真同纵壑鱼。  
平日酷憎蝇附骥，暮年肯作鹤乘车？  
齿摇但煮岷山芋，眼涩惟观胄监书。  
此际自应还往绝，本无心与俗人疏。  

陆游　曾原伯屡劝居城中而仆方欲自梅山入云门今日病酒偶得长句奉寄  
借得僧房似钓船，兼旬散发醉江天。  
酒能作病真如此，穷乃工诗却未然。  
闲似白鸥虽自许，健如黄犊已无缘。  
秋高更欲移家去，先葺云门屋数椽。  

陆游　曾仲躬见过适遇予出留小诗而去次韵二绝  
地僻元无俗客来，蓬门只欲为君开。  
山横翠黛供诗本，麦卷黄云足酒材。  

陆游　曾仲躬见过适遇予出留小诗而去次韵二绝  
数树山花草舍东，想公系马落残红。  
那知老子耶溪上，正泛朝南暮北风。  

陆游　赠表弟江参议  
襄州参议真豪杰，熟视华途嬾著鞭。  
夺得鸾篦花里活，皎如玉树酒中仙。  
才高狗监无人荐，句好鸡林有客传。  
老去眼边亲旧少，津亭少为系归船。  

陆游　赠成封州  
绿发临边固已奇，不应憔悴客京师。  
极知自有封侯骨，但要无忘耕垄时。  
意气覆毡书捷布，风流横槊赋新诗。  
平生每恨相从少，满眼关山又语离。  

陆游　赠持钵道人  
青铁作小冠，白紵缝短褐，  
右扶九节杖，左执七缀钵，  
何尝有定止，到处可生活。  
惟有烈士心，白刃不能夺。  
相逢一笑粲，滞思得披豁。  
挥袂去若飞，跂望已天末。  

陆游　赠传神水监  
写照今谁下笔亲，喜君分得卧云身。  
口中无齿难藏老，颊上加毛自有神。  
误遗汗青成国史，未妨著白号山人。  
它时更欲求奇迹，画我溪头把钓缗。  

陆游　赠道流  
卖药会稽市，不知今几年？  
身常杂庸保，世果有神仙。  
醉帽簪花舞，渔舟听雨眠。  
放翁独识子，肯向俗人传？  

陆游　赠道流  
羽人邂逅饮旗亭，自说经年醉不醒。  
曾伴翰林游赤壁，仍邀内史写黄庭。  
古琴蛇蚹评无价，宝剑鱼肠托有灵。  
太华何时寻此约？九霄风露宿青冥。  

陆游　赠道流  
烟云深处作生涯，回首人间岁月赊。  
留得朱颜凭绿酒，扫空白发赖丹砂。  
七弦指下泠泠久，双袖风中猎猎斜。  
他日相寻不知处，会从渔父问桃花。  

陆游　赠道侣  
蕊笈人多有，惟君独造微。  
丹成河自塞，吟罢剑俱飞。  
酒市寻差易，云山觅更非。  
何时醉携手，为我发玄机？  

陆游　赠道侣  
崎岖世路久知难，准拟丹成玉链颜。  
十载寻人遍岩穴，一樽随处对溪山。  
苏门昼寂闻舒啸，函谷秋清侯度关。  
剩欲相招同此事，疑君未办一生闲。  

陆游　赠道友  
凡骨已蜕身自轻，勃落叶上行无声。  
华阴市楼醉舞罢，却上莲峰看月明。  

陆游　赠道友  
忆在长安烂漫游，大明宫阙与云浮。  
今朝偶上慈恩塔，北望茫茫禾黍秋。  

陆游　赠道友  
当时辛苦学长生，准拟中原看太平。  
今日醉游心已足，一瓢归去隐青城。  

陆游　赠道友  
二杯兀兀复腾腾，服气烧丹总不能。  
借问生涯在何许，孤舟风雨伴渔灯。  

陆游　赠道友  
零落残碑草棘中，北邙萧瑟又秋风。  
旧时忆在鵷行里，几见宣麻拜相公。  

陆游　赠洞微山人  
我年六十四，获谴输鬼薪，  
束书出东门，挥手谢国人，  
笑指身上衣，不复染京麈。  
时有一老翁，祝我当自珍，  
却後十五年，迎君浙江滨。  
我笑语是翁，岂说他生身？  
事果不可知，邂逅如隔辰。  
鹤发无余鬷，鹑衣仍苦贫。  
秋风旱河头，握手一笑新。  
买酒烹鸡豚，往事得具陈。  
试数同朝旧，零落增悲辛。  
与翁虽俱老，肝胆犹轮囷。  
千里亦命驾，何况托近邻。  
秋高佳风月，相过莫厌频。  

陆游　赠粉鼻  
连夕狸奴磔鼠频，怒髯噀血护残囷。  
问渠何似朱门里，日饱鱼餐睡锦茵？  

陆游　赠枫桥化城院老僧  
老宿禅房里，深居罢送迎。  
炉红豆萁火，糁白芋魁羹。  
毳衲年年补，纱灯夜夜明。  
门前霜半寸，笑我事晨征。  

陆游　赠丐士  
志士宁闻毕世穷，此间从古混蛇龙。  
尚能忍耻墦间祭，安用追惭饭後钟？  

陆游　赠过门道人  
朝行市尘中，奔马不可及。  
暮涉清溪流，芒屦了不湿，  
岩扉一丹灶，山路两书笈。  
白驴可置掌，童子亦绝粒。  
邂逅安期生，电逝不暇揖。  
太华独嶷然，万仞道傍立。  

陆游　赠过门道人  
卖药人间两屦轻，飘然云水不论程。  
晓经浦口乱流渡，夜宿山家乘月行。  

陆游　赠湖上父老十八韵  
一镜三百里，环以碧玉峰，  
天公赐我厚，极目为提封。  
烟收见石帆，雨霁望卧龙，  
嵯峨宝林塔，迢递天章钟。  
兴来思一出，霜晴及初冬。  
父老舍杖迎，衣冠颇严恭，  
语我相识久，幸未弃老农，  
间者传伏枕，喜闻足音跫。  
贫舍有盘餐，勿责异味重，  
荞饼新油香，黍酒瓮面浓，  
已遣买扑握，亦可致噞喁，  
愿公领此意，秣蹇聊从容。  
我起为太息，厚意敢不从，  
吾生行逆境，平地九折邛，  
况今又老退，如子岂易逢，  
但愿从今健，衰疾缓见攻，  
遇兴即扣门，草具烦炊舂，  
但恐乘月来，妨子睡味浓。  

陆游　赠鸡  
青铜三百买乌鸡，辟地墙东为择栖。  
更聘一雌全物性，莫辞风雨五更啼。  

陆游　赠进贤刘令  
簿领尘埃里，超然见凤麟。  
性疏忘顾忌，学大有经纶。  
正论虽频接，高标岂易亲。  
向来相识晚，吾党欠斯人。  

陆游　赠径山銛书记  
径山老将无勍敌，百万魔军俱扫迹。  
座下何人策隽功，筹略纵横銛记室。  
銛公声名满吴会，惟有放翁最先识。  
奕奕挥毫王粲诗，翩翩插羽陈琳檄，  
风雷东海起伏龙，缫藉圜丘荐苍璧。  
径山入门第一义，万口哗语真称职。  
我谓銛公岂止此，径山钵袋渠能得。  
一枝白拂倘付之，会见青天飞霹雳。  
僀¨宋诗　陆游　赠镜中隐者  
小筑林间避世纷，不妨野叟是知闻。  
来游喜有楫迎我，归卧岂无云赠君？  
得鹿梦回初了了，吠獒声恶尚狺狺。  
从今雪夜频相过，纸帐蒲团要策勋。  

陆游　赠柯山老人  
柯山老人九十余，乱发不栉瘦如枯。  
百穿千结一布裤，得酒一吸辄倒壶。  
自言少年不蓄孥，有钱径付酒家垆。  
人生办此真良图，弃官从翁许我无？  

陆游　赠老鸡  
峨峨赤帻先群辈，喔喔长鸣盖四郊。  
意气虽雄无处用，风霜从我老衡茆。  

陆游　赠老鸡  
场中啄粟树头栖，三唱明星出尚低。  
关路元无孟尝客，吴儿莫议会稽鸡。  

陆游　赠林使君  
使君物外阅年华，厌听奴兵早暮衙。  
双履踏云呼野渡，一瓢邀月醉梅花。  
红炉点汞闲消日，为几翻经不忆家。  
我亦岷山有归处，约君同载泝三巴。  

陆游　赠林使君  
松桧阴中百步廊，我来剥啄叩琳房。  
鱼肠宝剑余蛟血，鸦嘴金锄带药香。  
弱水蓬莱风浩浩，赤明龙汉劫茫茫。  
何妨付与神丹诀，教跨青鸾到帝乡。  

陆游　赠刘改之秀才  
君居古荆州，醉胆天宇小，  
尚不拜庞公，况肯依刘表？  
胸中九渊蛟龙蟠，笔底六月冰雹寒；  
有时大叫脱乌帻，不怕酒杯如海宽。  
放翁七十病欲死，相逢尚能刮眼看。  
李广不生楚汉间，封侯万户宜其难！  

陆游　赠陆伯政  
夜窗灯火老徒勤，自悯何时可策勋？  
未丧斯文天寿我，岂无余子我思君。  
约通残谱言犹在，细读新诗笔欲焚。  
早晚皇恩许归去，相呼同卧石帆云。  

陆游　赠鹭  
雪衣飞去莫匆匆，小住滩前伴钓篷。  
禹庙兰亭三十里，相逢多在暮烟中。  

陆游　赠吕次翁  
君得金丹虽未仙，放翁邂逅与忘年。  
空能处处夸诗句，不解时时赠酒钱。  
马骏极知生冀土，鹤飞会见上辽天。  
尔来笔砚麈埃满，剩欲相从乞一联。  

陆游　赠论命周云秀才  
周郎颀然市中隐，精神卓荦秋天隼。  
忽来过我论五行，袖出诗卷如束笋。  
人生一息不自保，况我耄期真待尽。  
君今盛为谈未来，我亦听之俱可冁。  
虽然此心犹未泯，何至死去同蠢蠢。  
地下不作修文郎，天上亦为京兆尹。  

陆游　赠猫  
裹盐迎得小狸奴，尽护山房万卷书。  
惭愧家贫策勋薄，寒无毡坐食无鱼。  

陆游　赠猫  
执鼠无功元不劾，一箪鱼饭以时来。  
看君终日常安卧，何事纷纷去又回？  

陆游　赠猫  
盐裹聘狸奴，常看戏座隅。  
时时醉薄荷，夜夜占氍毹。  
鼠穴功方列，鱼餐赏岂无。  
仍当立名字，唤作小於菟。  

陆游　赠目眇者  
达人所遇有生涯，高卧穷阎自一家。  
阅世正嫌岩下电，开樽且看雾中花。  

陆游　赠倪道士  
羽衣暂脱著戎衣，坐定方惊语入微。  
归隐玉霄应不出，他年容我扣岩扉？  

陆游　赠倪道士  
我坐虚名剩得穷，百年身堕畏途中。  
看君一棹烟波乐，悔不常为采药翁。  

陆游　赠鹊  
为梁星渚自何年？毛羽摧伤不怨天。  
知我斋余常施食，翩然飞下北窗前。  

陆游　赠僧  
松间数语淡交成，不喜将身世上行。  
安得北窗风雪夜，地炉相对煮芜菁？  

陆游　赠僧  
长明灯下三更雨，旦过寮前万里身。  
正使未能超佛祖，也应小胜市朝人。  

陆游　赠石帆老人  
地僻林深客到稀，高舂未起闭柴扉。  
新松郁郁三千本，密竹萧萧一尺围。  
溪叟旋分菰米滑，山童新采蕨芽肥。  
因君更作长闲想，麟阁云台竟是非？  

陆游　赠宋道人  
我不如昔人骑鹤上九天，玉简奏事虚皇前。  
平生啬养气麤全，两脚驰走轻如烟。  
鸟道悬崖忽飞骞，戏掷短剑声铿然。  
转盼跳下千仞渊，已复取剑升层巅。  
腾猿俊鹘争後先，饥食松花掬飞泉。  
金骨绿髓渐凝坚，口哦七字黄庭篇。  
西来欲访挟弹僲，丹经剑诀更精研。  
嗟哉一失五百年，作诗付子勿妄传。  

陆游　赠苏召叟  
苏子出俦辈，翩如天际鸿。  
才华刮眼膜，文字愈头风。  
岂止千人见，真当四海空。  
老夫虽耄矣，此论不妨公。  

陆游　赠苏赵叟兄弟  
君家真德门，才杰生衮衮。  
托契则甚深，所恨相识晚。  
携文数过我，每读必三反；  
譬如天厩驹，真是渥洼产。  
闭门万卷读，更要极源本。  
才难圣所叹，期子敢不远？  

陆游　赠童道人盖与予同甲子  
吾侪之生乙巳年，达者寥寥穷比肩。  
退士一生藜藿食，散人万里江湖天。  
忍贫不变我自许，挟术自营君岂然？  
一事尚须烦布策，几时能具钓鱼船？  

陆游　赠汪叔潜  
火云嵯峨如叠嶂，百病攻衰非一状。  
低檐小屋桑竹村，忽辱君来问亡恙。  
蹶然揽衣起闯门，裹饭仍烦远相饷。  
岁饥野外无供给，羞涩余粮不盈盎。  
我守此穷三十年，尚恐死前无力量。  
君诚不以老弃予，苦语见规宜勿让。  

陆游　赠王伯长主簿  
学诗大略似参禅，且下功夫二十年。  
君要亲噇狮子吼，法须尽吐野狐涎。  
几人错会先师话，吾辈元齐古佛肩。  
天遣放翁竑不死，茶山钵袋未曾傳。  

陆游　赠惟了侍者  
水边剥啄打门谁？满袖清风一纸诗。  
惊起放翁蝴蝶梦，半窗寒日欲斜时。  

陆游　赠惟了侍者  
雪中僵卧不须悲，彻骨清寒始解诗。  
一等人间闲草木，月窗君看早梅枝。  

陆游　赠西山老人  
生世不把笔，残年惟灌园。  
赁舂来并舍，卖画到前村。  
勤苦供租税，清贫遗子孙。  
从来栖遁志，剩欲与翁言。  

陆游　赠谢正之秀才  
君家麻源第三谷，我在镜湖分一曲；  
平生梦亦不相接，忽然怀中泻珠玉。  
诚斋老子主诗盟，片言许可天下服。  
长歌为君定声价，赏音但须一夔足。  
蹋泥过我君岂误，拱璧何至求凡目。  
只愁明日遽来索，北窗连夜挑灯读。  

陆游　赠邢刍甫  
割愁何处有并刀，倾座谁能夺锦袍？  
堪笑陆翁邻鬼录，尚惟邢友擅人豪。  
杜门虽少客载酒，落笔已能奴命骚。  
安得相从北窗下，丐君剩馥与残膏。  

陆游　赠徐相师  
许负遗书果是非，子凭何处说精微？  
使君岂必如椰大，丞相元来要瓠肥。  
袖阔日常笼短刺，肩寒春未换单衣。  
半头布袋挑诗卷，也道游京卖术归。  

陆游　赠燕  
燕来我何喜，感此中春时；  
燕去亦何有，无奈凋年悲。  
四序如循环，万物更盛衰  
我亦寓斯世，如客会当归；  
骊车已在门，恋恋终何为？  
达人付无心，欣厌两俱非。  
岂有天壤间，会合无别离？  
对花不烂醉，燕子笑汝痴。  

陆游　赠隐者  
畴昔从君处，玄都太古坛。  
月高旛影直，霜重佩声寒。  
鹤驾三山近，壼天万里宽。  
相逢初未省，但认切云冠。  

陆游　赠隐者  
力量超终古，光明破积昏。  
独行宁有待？妙用本忘言。  
神定婴儿戏，丹灵竖子奔。  
绪余应不靳，小出济元元。  

陆游　赠应秀才  
过宋不见元城公，渡淮不见陈了翁，  
当时人人皆太息，至今海内倾高风。  
老夫七十居乡县，龌龊龙锺何足见；  
辱君雪里来叩门，自说辛勤求识面。  
我得茶山一转语，文章切忌参死句。  
知君此外无他求，有求宁踏三山路？  

陆游　赠曾温伯邢德允  
发似秋芜不受耘，茶山曾许与斯文。  
回思岁月一甲子，尚记门墙三沐熏。  
卷里圣贤能觌面，人间富贵实浮云。  
二君才气俱超绝，岂待衰翁诵所闻。  

陆游　赠赵去华  
赵子毫端万斛珠，眼前百辈不枝梧。  
盛名岂待它年见，公论何曾一日无？  
我老杜门惟足睡，君豪折简固难呼。  
此诗强欲相题目，堪笑衰翁胆满躯。  

陆游　赠竹十韵  
放翁小筑湖西偏，虚窗曲槛无炎天。  
人间乃有真富贵，遶舍十万碧玉椽。  
连林娟娟泫清露，高枝袅袅摇苍烟。  
常忧俗客触新粉，屡戒园丁伤逸鞭。  
凉生尊斝消午醉，声撼窗扉惊昼眠。  
春残斸土得美茁，气压卿相食万钱。  
尔来作吏若堕阱，每一梦到心凄然。  
还家再见却惝恥，尘土何地从舑仙？  
囊中幸藏餐玉法，欲屏万事相周旋。  
更当待月出东岭，坐石泠泠挥响泉。  

陆游　赠拄杖  
历险横空捷有神，得来元自剡溪滨。  
同为万里江湖客，共见三生风月身。  
不怕云中伴凫舄，只愁雨後长龙鳞。  
何妨更悟无生理，露柱灯笼一话新。  

陆游　乍凉  
凉风苏病骨，摇落起诗情。  
一病辄数日，几诗终此生？  
招呼丹灶客，结束玉霄行。  
预想溪桥路，三更待月明。  

陆游　乍晴出游  
八十山翁病不支，出门也赋喜晴诗。  
小楼酒旆阑街处，深巷人家晒练时。  
本借微风欹帽影，却乘新暖弄鞭丝。  
归来幸有流香在，剩伴儿童一笑嬉。  

陆游　乍晴风日已和泛舟至扶桑埭徘徊西村久之  
十日风雨今日晴，衰病忽减思闲行。  
接篱一幅烟雾薄，舴艋八尺凫鷖轻。  
亭亭孤塔远天碧，曲曲深巷斜阳明。  
数家茅屋门昼掩，不闻人声闻碓声。  
身似庞公不入城，东阡南陌饯余生。  
新年倘有丰年喜，买酒渔村看太平。  

陆游　乍晴行西村  
堤树丛祠北，烟村古埭南。  
买鱼论木盎，挑荠满荆篮。  
积潦经旬月，晴光见二三。  
农功殊可念，保麦复祈蚕。  

陆游　乍晴至园中  
药笈渔竿每自随，枯筇短帽恰相宜。  
投林但有穷猿喜，伏枥元无老骥悲。  
岩溜甘寒通碧沼，野梅清绝隔疏篱。  
放翁老甚情怀嬾，那办题诗寄所思！  

陆游　乍自京麈中得归故山作五字识喜  
门巷如秋爽，轩窗抵海宽。  
初还绶若若，已觉面团团。  
引睡拈书卷，偷闲把钓竿。  
人生快意事，五月出长安。  

陆游　斋居书事  
慵养金丹换鬓须，微霜正要称清癯。  
平生风露充蝉腹，到处云山寄鹤躯。  
道室焚香勤守白，虚窗点易静研朱。  
自知世事难谐偶，不待幽人夜见呼。  

陆游　斋前独坐戏作  
闭户学僧坐，颓然遗世情。  
虚窗鸽飞影，枯叶犬行声。  
雪拥杉灰暖，云垂纸帐明。  
清馋不可耐，一笑听华鲸。  

陆游　斋中读书罢有感  
少时学问苦匆匆，弦诵光阴转手空。  
圣域渊源虽自力，故交零落与谁同？  
荒村莫恨身垂老，後世元知论自公。  
但掩斋扉凭曲几，忘忧正在寂寥中。  

陆游　斋中弄笔偶书示子聿  
左右琴樽静不哗，放翁新作老生涯。  
焚香细读斜川集，候火亲烹顾渚茶。  
书为半酣差近古，诗虽苦思未名家。  
一窗残日呼愁起，袅袅江城咽暮笳。  

陆游　斋中闻急雨  
一味疏慵养不才，饭蔬亦已罢衔杯。  
衡茆终日人声绝，卧听芭蕉报雨来。  

陆游　斋中闲咏  
风号万物作涛声，云截千峰似几平。  
多病支离仍老境，暮秋萧瑟更山城。  
燕觞久罢尘痕积，庭讼全稀藓晕生。  
莫道斋中日无事，焚香扫地又诗成。  

陆游　斋中夜赋  
高居终日掩斋扉，幽事常多俗事稀。  
露重丛篁时自泻，风高脱叶有先飞。  
秋衣渐制闻砧杵，社肉初分谢蕨薇。  
却笑老身闲不得，一灯明灭乱书围。  

陆游　斋中夜坐有感  
荒山为城溪作壕，风鼓巨木声翻涛。  
鸱枭乘屋弹不去，狐狸欺人怒竖毛。  
雨来红鹤更可恶，争巢一似婴儿号。  
城孤屋老草木茂，正坐人少此辈豪。  
急呼五百具畚锸，欲掀窟穴穷腥臊。  
忽然语罢却自笑，残年何至与汝鏖。  
浣花江色绿如黛，春波艳艳浮轻舠。  
行当系缆柳阴下，仰听莺语倾香醪。  

陆游　斋中杂题  
湖水日益长，柳色日益深。  
好鸟西山来，飞鸣过前林。  
年华挽不留，陈迹旷难寻。  
花开少共赏，酒熟惟孤斟。  
王谢今编氓，曲水空山阴。  
一樽欲吊古，已矣子何心？  

陆游　斋中杂题  
列屋娥眉不足夸，可斋别自是生涯。  
闲将西蜀团窠锦，自背南唐落墨花。  

陆游　斋中杂题  
屯云失南山，三日吹细雨。  
岁月不贷人，蛙声遽如许！  
一年复一年，老至不可御。  
下湿病在脾，余息仅如缕。  
枯皮裹瘦骨，半属松下土。  
屋坏要当颠，安能强撑拄！  

陆游　斋中杂题  
小醉微吟过一春，人间侬是最闲人。  
龟毛拂子长三尺，拈起风光处处新。  

陆游　斋中杂题  
棐几砚涵鸲鹆眼，古奁香斮鹧鸪斑。  
绝知造物殷懃意，成就衰翁到死闲。  

陆游　斋中杂题  
书生每苦饥，得饭已可贺。  
黄齑三百瓮，自是天所破。  
有时尚不继，得米无暇簸。  
昨者雪塞门，烟绝但僵卧。  
虽云迫沟壑，老学不敢惰。  
夜分唤邻翁，我歌尔当和。  

陆游　斋中杂题  
西窗日过中，饥坐生眼花。  
援笔课小诗，墨燥字倾斜。  
须臾忽满纸，翩翩若风鸦。  
虽无古人法，简拙自一家，  
乃知雨漏壁，未媿锥画沙。  
俄报豆饭熟，投笔喜莫涯。  
呼童拾涧薪，试我家山茶。  

陆游　斋中杂题  
幽居厌见凡花草，红紫纷纷不复栽。  
自斸苍苔换黄土，南山移得玉芝来。  

陆游　斋中杂兴  
八十颓龄安所归？萧然终日掩柴扉。  
清心始信幽栖乐，穷理方知俗学非。  
山果满筐猿食足，石泉通笕药苗肥。  
衰翁莫道浑无事，扫叶归来又落晖。  

陆游　斋中杂兴  
倒掩衡门手自关，老身著布乱书间。  
有诗尚作清宵祟，无事能妨白日闲。  
薄暮上楼聊试步，经旬止酒自酡颜。  
儿曹莫笑衰翁嬾，拟遍淮南大小山。  

陆游　斋中杂兴十首以丈夫贵壮健惨戚非朱颜为韵  
成童入乡校，诸老席函丈。  
堂堂韩有功，英概今可想。  
从父有彦远，早以直自养，  
始终临川学，力守非有党。  
纷纷名佗师，有泚在其颡。  
二公生气存，千载可畏仰。  

陆游　斋中杂兴十首以丈夫贵壮健惨戚非朱颜为韵  
士生学六经，是为圣人徒。  
处当师颜原，出当致唐虞。  
斯文阵堂堂，临敌独援枹。  
异端满天下，一扫可使无。  
乃知立事功，先要定规模。  
彼虽力移山，安能夺匹夫！  

陆游　斋中杂兴十首以丈夫贵壮健惨戚非朱颜为韵  
公议在天下，如人有元气。  
平居失护养，一旦可胜讳。  
神丹卒难求，百疾起如蝟。  
奄奄息仅属，熟视吁可畏。  
大义在春秋，遗迹悲汉魏。  
君看徐孺子，底物视富贵。  

陆游　斋中杂兴十首以丈夫贵壮健惨戚非朱颜为韵  
昔我自蜀归，耆旧已凋丧。  
後来二三公，尚慰天下望。  
千里一纸书，殷懃问亡恙。  
呜呼亦已矣，遗语寄悲怆。  
我亦迫桑榆，便恐无辈行。  
夜窗对青灯，力惫心尚壮。  

陆游　斋中杂兴十首以丈夫贵壮健惨戚非朱颜为韵  
余龄垂八十，虽惫犹强饭，  
正如老病马，风沙时一喷。  
玉关眇何许，道里何啻万。  
目中堠历历，欲进不能寸。  
矫首望秋空，徒羡霜鹘健。  
薶骨亦何悲，吾非麒麟楦！  

陆游　斋中杂兴十首以丈夫贵壮健惨戚非朱颜为韵  
琅琅诵诗书，尚记两髦髧；  
谁料七十年，沉滞终坎窞。  
炊突映茅庐，日暮烟惨惨，  
忍穷端已熟，抚事空自感。  
狂言悔噬脐，众訾惊破胆。  
尚有爱书心，还如嗜菖歜。  

陆游　斋中杂兴十首以丈夫贵壮健惨戚非朱颜为韵  
去国己酉冬，忽见十颁历。  
衰残口两齿，困厄家四壁。  
时看溪云生，饱听檐雨滴。  
悠然度寒暑，何处著欣戚？  
幽人岂知我，月夕闻吹笛。  
何当五百岁，相与摩铜狄？  

陆游　斋中杂兴十首以丈夫贵壮健惨戚非朱颜为韵  
扁舟东下硖，日月去若飞。  
当时笔砚旧，久已晨星稀。  
俊逸如伯浑，简诣如知几，  
天高鬼神恶，回首万事非。  
我欲泝黄牛，买屋居青衣，  
九原不可作，哀哉谁与归？  

陆游　斋中杂兴十首以丈夫贵壮健惨戚非朱颜为韵  
荷鉯草堂东，艺花二百株；  
春风一朝来，白白兼朱朱。  
南列红薇屏，北界绿芋区，  
偃蹇双松老，森耸万竹舑。  
余地不忍茀，插援引瓠壼。  
何当拂东绢，画作山园图。  

陆游　斋中杂兴十首以丈夫贵壮健惨戚非朱颜为韵  
闲居寂无客，柴门昼常关。  
孤舟小於叶，放浪烟水间。  
树暗杨梅村，露下白莲湾，  
钓鱼樵风泾，买酒石帆山，  
向来支许辈，恐亦无此闲。  
道逢若耶叟，握手开苍颜。  

陆游　詹仲信出示卜居诗佳甚作二绝句谢之  
十里相望亦未遥，何由频得慰无聊。  
老来万事慵开眼，独喜诗盟不寂寥。  

陆游　詹仲信出示卜居诗佳甚作二绝句谢之  
年来阻阔动经时，忽见新篇乃尔奇。  
安得齐纨翦团扇，为君小草卜居诗？  

陆游　詹仲信以山水二轴为寿固辞不可乃各作一绝句谢之春山  
策蹇渡桥春雨余，乱山缺处草亭孤。  
不知何许丹青手，画我当年入蜀图。  

陆游　占城棕竹拄杖  
参云气压葛陂龙，跨海来扶笠泽翁。  
八十尚思行脚在，与君处处现神通。  

陆游　战城南  
王师出城南，尘头暗城北。  
五军战马如错绣，出入变化不可测。  
逆胡欺天负中国，虎狼虽猛那胜德。  
马前嗢咿争乞降，满地纵横投剑戟。  
将军驻坡拥黄旗，遣骑传令勿自疑。  
诏书许汝以不死，股栗何为汗如洗？  

陆游　栈路书事  
危阁闻铃驮，湍流见磑船。  
汲江人负盎，骑马客蒙毡。  
梨美来秦地，橙香接楚天。  
痴顽殊耐事，随处一欣然。  

陆游　张功甫许见访以诗坚其约  
零落汀苹露气清，北窗昨夜已秋声。  
书来屡有入东约，坐上极思虚左迎。  
激烈哦诗殷金石，纵横落笔走蛟鲸。  
吾曹此事期千载，老眼相逢剩要惊。  

陆游　张季长学士自兴元遣人来因询梁益间事怅然有感  
长记残春入蜀时，嘉陵江上雨霏微。  
垂头驴瘦悲铃驮，截道狐奔脱猎围。  
晓度市桥花欲语，晚投山驿石能飞。  
杜鹃言语元无据，悔作东吴万里归。  

陆游　张时可直阁书报已得请奉祠云台作长句贺之  
灯前一笑拆书开，喜见冰衔洗俗埃。  
丞相苦留犹不住，诸公欲挽固难回。  
玩鸥有约间何阔，敛版无聊归去来。  
千载伏波应太息，输君谈笑上云台。  

陆游　张园海棠  
洛阳春信久不通，姚魏开落胡尘中，  
扬州千叶昔曾见，已叹造化无余功。  
西来始见海棠盛，成都第一推燕宫。  
池台扫除凡木尽，天地眩转花光红。  
庆云堕空不飞去，时有绛雪萦微风。  
蜂蝶成团出无路，我亦狂走迷西东。  
此园低树犹三丈，锦绣却在青天上。  
不须更著刀尺裁，乞与齐奴开步障。  

陆游　丈人观  
黄金篆书扁朱门，夹道巨竹屯苍云。  
崖岭划若天地分，千柱耽耽压其垠。  
缨冠肃谒丈人君，广殿空庭吹宝熏。  
摩挲画墙手为皲，异哉山夔与土羵。  
物怪齾齾冠丘坟，仙人佩玉杂帨＊。  
手整貂冠最不群，欲去不忍恨日曛。  
道翁采药昼夜勤，松根茯苓获兼斤。  
人芝植立强骨筋，狗杞群吠声狺狺。  
山炉小甄吹幽芬，朱颜不饮常自醺。  
我亦宿诵五千文，一念之差堕世纷。  
逝将从翁走如麋，隐书秘诀何由闻？  

陆游　丈亭遇老人长眉及肩欲就之语忽已张帆吹笛而去  
飒飒长眉绿覆肩，欲推寿数意茫然。  
若非楚国庚寅岁，定是尧时丙子年。  
铜笛一声惊宿鹭，蒲帆数幅破晴烟。  
遥知乘醉江湖去，黄鹤楼头又放颠。  

陆游　仗锡平老具舟车迎前天衣印老印悉遣还策杖访之作二绝句奉送兼简平  
画舫篮舆不许前，白头行脚意超然。  
舜江禹穴千山水，尽在高人拄杖边。  

陆游　仗锡平老具舟车迎前天衣印老印悉遣还策杖访之作二绝句奉送兼简平  
鱼鼓声中白巾，南山笋蕨一番新。  
长安不是无卿相，林下平津独可人。  

陆游　仗锡平老自都城回见访索怡云堂诗  
东华软尘飞扑帽，黄金络马人看好。  
渠侬胸中谁得知，畏祸忧谗鬓先老。  
举世输与平元衡，青山白云过一生；  
出门曳杖便千里，白云不约常同行。  
敲门剥啄云没履，剧谈未竟还东去。  
到山分我一片云，并遣春风吹好句。  

陆游　招客看山  
今日清明宜看山，约君来上钓鱼船。  
微云点破尚堪恨，何况城中尘涨天。  

陆游　招邻父啜菜羹  
老境遗人事，穷居砭世肓。  
茅檐听雪滴，瓦鼎爇松肪。  
不愿封侯印，惟求煮菜方。  
杯羹须及热，剩欲唤君尝。  

陆游　昭德堂晚步  
笑唤枯筇蹋夕阳，探春聊作静中忙。  
高枝鹊语如相命，幽径梅开秪自香。  
苔蚀断碑惊世换，钟来废寺觉城荒。  
谪仙未必无遗恨，老欠题诗到夜郎。  

陆游　赵将军  
我梦游太华，云开千仞青。  
擘山泻黄河，万古仰巨灵。  
往者祸乱初，氛祲干太宁。  
岂无卧云龙，一起奔风霆。  
时事方错谬，三秦尽膻腥。  
山河销王气，原野失大刑。  
将军散发去，短剑斸茯苓。  
定知三峰上，烂醉今未醒。  

陆游　赵彦肤修撰挽辞  
朝路英声早，宗盟宿望尊。  
讌谈推酝藉，大笔擅雄浑。  
许国心犹壮，安边策具存。  
凄凉故时客，痛哭望秋原。  

陆游　照潺湲阁下池水  
平生不镊白，霜雪满鬓眉。  
照水默自笑，已迫沟壑期。  
慨然念归休，不计妻子饥；  
渠饥亦有命，我节讵可移？  
自我来桐江，实无负惸嫠，  
谗波如崩山，孤迹则已危。  
陆子定何人，正恐君未知。  
午枕梦剡曲，秋风吹钓丝。  

陆游　折墨  
鸾胶捣松烟，成此金石姿，  
虽以刚故折，挺特终不移。  
微功在简册，敢惜身蹈危。  
虽非破砚文，永世亦有辞。  

陆游　真珠园雨中作  
清晨得小雨，凭阁意欣然。  
一扫群儿迹，稍稀游女船。  
烟波蘸山脚，湿翠到阑边。  
坐诵空蒙句，予怀玉局仙。  

陆游　枕上  
送尽小窗月，数残孤戍更。  
清诗时自至，幽梦久方成。  
衣杵断还续，灯花落复生。  
细衾剩得暖，纸帐不知明。  

陆游　枕上  
迢递孤村夜，凄凉半篆香。  
怀人悲梦短，听雨怯更长。  
有术乾盘汞，无方扫鬓霜。  
高吟拟排闷，吟罢更伥伥。  

陆游　枕上  
守书眼欲闇，投枕乃了然。  
儿曹戒曳履，相语翁正眠；  
岂知拥败褐，炯如寒鱼鳏。  
少时笑老人，其事今好还。  
萧萧双白鬓，忽忽七十年，  
岂惟老态出，已觉衰病缠。  
白昼尚便静，况此清夜阑。  
妙处殆难名，睡与不睡间。  

陆游　枕上  
小疾如闲乐，微凉与睡宜。  
瞢腾如欲觉，展转复多时。  
四壁人声寂，疏帘日影移。  
诗囊与药里，一步不相离。  

陆游　枕上  
夜雨一再作，灯前独咏诗。  
影看孤鹤瘦，吟答断蛩悲。  
幽梦悠然觉，清笳何足吹。  
残年犹几日，已矣媿明时。  

陆游　枕上  
钟鼎初何有，山林亦足雄。  
行思绝大幕，归但醉新丰。  
雁过荒寒外，灯残寂寞中。  
苍颜无镜对，那觉是衰翁。  

陆游　枕上  
病叟少安枕，惊禽无稳栖。  
慵占贾谊鵩，空感祖生鸡。  
野势风号北，窗痕月过西。  
元非破贼手，只合架牛犁。  

陆游　枕上  
窗纸萧萧印月痕，数声新雁过江村。  
孤愁不与梦俱断，羸老岂知身尚存？  
世事万端归蠹简，秋风百感集清樽。  
荷锄家圃知何憾？犹胜生求入玉门。  

陆游　枕上  
呼儿初夜上门关，怕冷贪眠自笑孱。  
月色横分窗一半，秋声正在树中间。  
暮年不复樽前乐，浮世无如枕上闲。  
链句未安姑弃置，明朝追记尚班班。  

陆游　枕上  
风竹无时静，月窗终夜明。  
时时听惊鹊，一一数残更。  
吴楚民犹困，燕齐虏未平。  
功名天所命，吾志固难成。  

陆游　枕上  
荧荧地炉火，煮药土床前。  
高帝老朝士，长安旧少年。  
松高露时滴，城远鼓犹传。  
抛掷百年事，且安残夜眠。  

陆游　枕上  
纱幮竹簟不胜清，卧看残缸翳复明。  
两树梧桐鸣急雨，一林鸲鹆噪疏更。  
静无狂蠂妨幽梦，嬾有群鸥责旧盟。  
待旦欲寻梅市路，小舟先向步头横。  

陆游　枕上  
世间命薄有谁如？僵卧空山梦亦孤。  
三尺窗前灯半死，万重云外雁相呼。  
久贫仅守残书笈，未死犹须几酒壼？  
趣办一棺那得缓，古人四十揣头颅。  

陆游　枕上  
檐角查查鹊语轻，窗棂澹澹日痕生。  
清愁不逐炉香散，旋啜寒齑解宿酲。  

陆游　枕上  
嗈嗈初听雁南征，喔喔俄闻鸡一鸣。  
梦境往来双只堠，宦途兴废短长檠。  
何由生计裁能足？不愿人间过取名。  
饭软茶甘吾事了，但愁无酒酌公荣。  

陆游　枕上  
香冷灯昏梦自惊，清愁冉冉带余酲。  
夜长谁作幽人伴，惟是蛩声与月明。  

陆游　枕上  
残灯熠熠露萤明，落叶萧萧寒雨声。  
堪笑衰翁睡眠少，小诗常向此时成。  

陆游　枕上  
青丝玉井辘轳声，砳叶风枝鹎鵪鸣。  
造物未容闲到死，又从枕上得诗情。  

陆游　枕上  
断香犹在梦初回，灯似孤萤阖复开。  
怪底诗情清彻骨，数声新雁枕边来。  

陆游　枕上  
冥冥梅雨暗江天，汗浃衣裳失夜眠。  
商略明朝当少霁，南檐风佩已锵然。  

陆游　枕上感怀  
五更揽辔山路长，老夫诵书声琅琅；  
古人已死心则在，度越秦汉窥虞唐。  
三更投枕窗月白，老夫哦诗声啧啧。  
渊源雅颂吾岂敢，屈宋藩篱或能测。  
一代文章谁汝数？老不能闲真自苦。  
君王虽赏于蒵于，无奈宫中须羯鼓！  

陆游　枕上口占  
白首区区道未明，故山悔不蚤归耕。  
勇如搏虎但堪笑，学似累棋那易成。  
残雨堕檐时一滴，老鸡栖树已三鸣。  
村居孤寂知何憾，两耳犹胜听市声。  

陆游　枕上口占  
五十年前诗酒身，山阴风月尚如新。  
闲愁已是无阑障，一枕春寒更恼人。  

陆游　枕上偶成  
放臣不复望修门，身寄江头黄叶村。  
酒渴喜闻疏雨滴，梦回愁对一灯昏。  
河潼形胜宁终弃？周汉规模要细论。  
自恨不如云际雁，南来犹得过中原。  

陆游　枕上偶赋  
初夏暑犹薄，纱幮怯夜深。  
孤萤入窗罅，斜月下墙阴。  
静养观书眼，穷悲济世心。  
吾衰亦久矣，徂岁苦駸駸。  

陆游　枕上述梦  
江湖送老一渔舟，清梦犹成塞上游。  
生马驹驰铁蹄腕，古铙歌奏锦衣褠。  
玉关雪急传烽火，青海云开见戍楼。  
白首不侯非所恨，咿嘤床箦死堪羞。  

陆游　枕上闻布谷声  
老去惟思日月迟，更堪青鬓总成丝。  
无端催取流年去，最恨溪头布谷儿。  

陆游　枕上闻风铃  
毒暑今年倍故常，蚊声四合欲舁床。  
老人不办摇团扇，静听风铃意已凉。  

陆游　枕上闻风铃  
流汗沾衣热不胜，馋蚊乘势更纵横。  
梦回忽觉南风起，时听铮然一两声。  

陆游　枕上闻急雨  
枕上雨声如许奇，残荷丛竹共催诗。  
唤回二十三年梦，灯火云安驿里时。  

陆游　枕上闻急雨  
酒病羁愁一洗空，长歌高枕雨声中。  
传闻溪港深三尺，明日扁舟处处通。  

陆游　枕上闻禽声  
屏掩轻寒酒半消，断香残梦两无憀。  
开年春意遽如许，破晓一声婆饼焦。  

陆游　枕上闻雨声  
小雨廉纤不濡土，忽闻檐溜喜无穷。  
断知不作西山饿，多稼如云在眼中。  

陆游　枕上作  
寒夜卧林庐，萧然适有余。  
虫悲号坏壁，灯暗守残书。  
养拙天知我，安贫老似初。  
虽非漆园吏，也作蝶蘧蘧。  

陆游　枕上作  
水涨池新满，山寒屋尽低。  
愁多憎夜雨，睡少喜晨鸡。  
社肉初分胙，春芜已再犁。  
明朝寻父老，不怕蹋街泥。  

陆游　枕上作  
一室幽幽梦不成，高城传漏过三更。  
孤灯无焰穴鼠出，枯叶有声邻犬行。  
壮日自期如孟博，残年但欲慕初平。  
不然短楫弃家去，万顷松江看月明。  

陆游　枕上作  
谢事还家一老农，悠然高卧听晨舂。  
虽无客共樽中酒，何至僧鸣饭後钟？  
采若未能浮楚泽，思鲈犹欲钓吴松。  
自余万事慵开眼，知结宗门案几重？  

陆游　枕上作  
龙锺七十岂前期，矮帽枯筇与老宜。  
愁得酒卮如敌国，病须书卷作良医。  
登山筋力虽犹健，闭户工夫颇自奇。  
今日快情春睡足，卧听檐鸟语多时。  

陆游　枕上作～又  
山雨萧萧过，沙泉咽咽流。  
梦中无远道，醉里失孤愁。  
贫卖相如骑，寒思季子裘。  
儿童报新霁，裹饭出闲游。  

陆游　枕上作  
无地容锥四壁空，浩然亦未怆途穷。  
梦回倦枕灯残後，诗在空阶雨滴中。  
徂岁易成双鬓秃，故人难复一樽同。  
唐安万里音尘绝，谁为寒沙问断鸿？  

陆游　枕上作  
萧萧白发卧扁舟，死尽中朝旧辈流。  
万里关河孤枕梦，五更风雨四山秋。  
郑虔自笑穷耽酒，李广何妨老不侯。  
犹有少年风味在，吴牋著句写清愁。  

陆游　枕上作时闻临海四明皆大水  
抚枕时时犹叹欷，厄穷已极畏凶饥。  
雨声淅沥孤斋冷，客梦萧条万里归。  
山邑风雷移蜃穴，海城水潦半民扉。  
如云秋稼方相贺，一饱还忧与愿违。  

陆游　征妇怨效唐人作  
万里安西久宿师，东风吹草又离离。  
玉壼贮满伤春泪，锦字挑成寄远诗。  
击虏将军方战急，押衣敕使尚归迟。  
妆台宝镜尘昏尽，发似飞蓬自不知。  

陆游　蒸溽作雨排闷  
柱础生微润，帘栊转薄阴。  
蚁迁都邑改，鸠逐怨恩深。  
菡萏新离水，芭蕉半展心。  
掩屏惟熟睡，谁与续愁吟？  

陆游　蒸暑思梁州述怀  
宣和之末予始生，遭乱不及游司并。  
从军梁州亦少慰，土脉深厚泉流清。  
季秋岭谷浩积雪，二月草木初抽萌。  
夏中高凉最可喜，不省举手驱蚊虻。  
藏冰一出卖满市，玉璞堆积寒峥嵘。  
柳阴夜卧千驷马，沙上露宿连营兵。  
胡笳吹堕漾水月，烽燧传到山南城。  
最思出甲戍秦陇，戈戟彻夜相摩声。  
两年剑南走尘土，肺热烦促无时平。  
荒池昏夜蛙阁合，食案白日蝇营营。  
何时王师自天下，雷雨澒洞收欃枪。  
老生衰病畏暑湿，思卜鄠杜开紫荆。  

陆游　正旦後一日  
七十今年是，连朝乐未休。  
比邻更颂祷，亲党共迟留。  
羊映红缠酒，花簪绛帕头。  
从今日有喜，农事起西畴。  

陆游　正月二日晨出大东门是日府公宴移忠院  
成都春事早，开岁已暄妍。  
爁尾传杯後，遨头出郭前。  
争门金騕褭，满野绣辎輟。  
白发花边醉，何妨似少年。  

陆游　正月二十八日大雪过若耶溪至云门山中  
山中看雪醉骑驴，清赏真成十载无。  
高压孤峰增峭绝，斜倾丛竹失枝梧。  
松肪火暖眠僧榻，芋糁羹香拥地炉。  
病骨虽舑犹健在，未应遽作卧游图。  

陆游　正月二十日晨起弄笔  
深院窗扉晓色迟，新愁宿醉两参差。  
雨声欲与梦相入，春意不随人共衰。  
零落残梅临小彴，纵横野水赴清池。  
物华撩我缘何事？似恐新年渐废诗。  

陆游　正月六日作  
上天四序分寒燠，以渐相寻不相渎。  
今年立春七日耳，暖景温风何迫促。  
群蛙怒鸣蚊蚋出，蚍蜉插翅飞满屋。  
儿童便欲觅团扇，我亦汗垢思汤沐。  
山坡梅花常恨晚，一夕开尽如雪谷。  
篱边已放桃蕊红，庭下顿长萱芽绿。  
小人识浅喜欲舞，轻衫冷饼相追逐。  
春深疠鬼不贷人，此暖但忧非汝福。  

陆游　正月十六日送子虡至梅市归舟示子遹  
策府还山白尽头，一廛随分葺菟裘。  
看灯虽幸新春健，无食犹怀卒岁忧。  
稚子与翁俱襲襫，大儿出塞习兜鍪。  
它时别作谋生计，卖药惟当学伯体。  

陆游　正月十六日园中偶赋  
又向柴荆过上元，豪华前事不须论。  
偶逢花发闲持酒，不得人扶嬾出门。  
薄技号山曾献玉，荣途染指亦尝鼋。  
年来洗尽东陵梦，瓜垄萧萧老故园。  

陆游　正月十一日夜梦与亡友谭德称相遇於成都小东门外既觉慨然有作  
当年与子别江干，渐老心知後会难。  
岂料今宵清梦里，东门交辔说春寒。  

陆游　正月五日出郊至金石台  
渐老惜时节，斯游那可忘。  
雪晴天浅碧，春动柳轻黄。  
笑语宽衰疾，登临到夕阳。  
未须催野渡，聊欲据胡床。  

陆游　正月五日出郊至金石台  
开岁多休暇，官身亦暂闲。  
楼台先昼永，花柳向春悭。  
啼鸟随游辔，和风惬醉颜。  
更怜归路好，破墨数峰山。  

陆游　正月五日出游  
久作闲人不惯愁，新春天气更清柔。  
未为辽海千年别，且继斜川五日游。  
细柳拂头穿野径，落梅黏袖上渔舟。  
此身定去神仙近，倚遍江南卖酒楼。  

陆游　之广都憩铁像院  
岁暮天苦寒，风雨复乘之。  
道边得古寺，欣然具晨炊。  
瘦树立中庭，断蔓络短篱。  
小僧为返炉，童子烧槁枝。  
坐令手足柔，髭间失冰凘。  
敬礼龛中像，尽读庑下碑。  
少年志四方，故里了不思;晚知行路难，  
更觉游子悲。一官始巴{上棘下火}，  
剡曲归何时。置之勿复道，  
烂醉忘天涯。  

陆游　直舍独坐思成都  
锦城花絮送吴船，屈指东归又几年。  
群玉峰头身老矣。百花潭上梦依然。  
青衫尚记称狂客，白发宁知作老僲？  
所恨酒肠非复昔，闲游空负杖头钱。  

陆游　纸合午睡  
纸合砖炉火一杴，断香欲出碍蒲帘。  
放翁不管人闲事，睡味无穷似蜜甜。  

陆游　纸合午睡  
黄紬被暖青毡稳，纸合油窗晚更妍。  
一饱无营睡终日，自疑身在结绳前。  

陆游　纸墨皆渐竭戏作  
官库谁能饷陟厘？汉宫无复赐隃麋。  
不如扫尽书生事，闲伴儿童竹马嬉。  

陆游　志公院在剑门东五里院东石壁间有若僧负杖者杖端髣佛有刀尺拂子之  
江东争夺缠妖祲，哀哉斯民乱方甚。  
锦幪老人盖古佛，现身为作大慈荫。  
萧翁八十尚儿痴，旛盖锺螺闹中禁。  
当时此老默笑渠，大法栋梁身独任。  
杖头示人三转语，开口丧身如饮鸩。  
纷纷放弑但可怜，何曾为汝陈符谶。  

陆游　志喜  
雪鬓萧萧九十翁，短檠犹喜策新功。  
斲轮自得不传处，治水本行无事中。  
山市儿童随小蹇，江村烟雨宿孤篷。  
更知衰疾从今减，万里尘清蜀药通。  

陆游　志学  
圣门志学岂容差，山立方当斥百家。  
早忝授经闻博约，晚羞同俗陷浮华。  
风剺槁面寒无褐，雷转饥肠饭有沙。  
漫道衰慵贪睡美，五更和梦听城笳。  

陆游　治圃  
槁蔓残芜满幽圃，多具鉯耰课僮竖；  
非惟吾圃要翦除，亦恐尔辈成惰窳。  
老桂盘壑饱风霜，修篁当轩弄烟雨，  
一松孤立信豪杰，两槐对植如宾主。  
珍禽拣枝春欲动，蠹穴扫空吾甚武。  
蘼芜芽櫱已暗长，甘菊根芽亦潜吐，  
山姜涧蒲乃微草，露叶参差看仰俯。  
世间安得有遗才，位置要须令得所。  

陆游　治圃  
小圃漫经营，栽培抵力耕。  
土松宜雨点，根稚怯鉯声。  
红果方当熟，清阴亦渐成。  
每来常竟日，聊得畅幽情。  

陆游　治心  
治心无他法，要使百念空。  
秋毫作其间，有若海飓风。  
飓风孰能止，三日力自穷；  
我徐蹑其後，杲杲日出东。  
向来一噫者，毕竟谁为雄？  
万里静海氛，一望开天容。  
会从安期生，高会蓬莱宫。  

陆游　致仕後即事  
休官拜命不胜荣，墨湿黄新照眼明。  
络绎交亲来作贺，羊腔酒担拥柴荆。  

陆游　致仕後即事  
敕过鸾台凤阁来，清晨初拆驿书开。  
绣箱香案迎门拜，身著朝衫止此回。  

陆游　致仕後即事  
山村处处晴收麦，邻曲家家什晒丝。  
正用此时身得谢，十分寿酒不须辞。  

陆游　致仕後即事  
白发三朝执戟郎，赐骸偶值岁丰穰。  
村东已种千畦麦，舍北新添百本桑。  

陆游　致仕後即事  
老民一日脱朝衣，回首平生万事非。  
赤脚婢沽村酿去，平头奴驭草驴归。  

陆游　致仕後即事  
一生病鹤寄樊笼，此去鸿冥万里空。  
未论蓴羹与羊酪，新粳要胜太仓红。  

陆游　致仕後即事  
沉绵分已饯余生，造物苛留未遣行。  
今日下床还健在，一编来就小窗明。  

陆游　致仕後即事  
清静全胜欲界天，逍遥不减地行仙。  
众中莫怪人嫌老，十五年前本命年。  

陆游　致仕後即事  
一盂麦饭掩柴关，坐久不堪腰脚顽。  
拖得瘦藤闲信步，小桥东北望螺山。  

陆游　致仕後即事  
问门前客元无迹，谀墓中人本不工。  
犹有邻僧能送米，未妨窃比玉川公。  

陆游　致仕後即事  
归耕所愿杂民编，乍脱朝衫喜欲颠。  
但得吾儿能力穑，不请半俸更超然。  

陆游　致仕後即事  
湘湖蓴菜胜羊酪，项里杨梅敌荔枝。  
八帙开来今过半，一杯引满若为辞。  

陆游　致仕後即事  
不嫌鸡瘦浊醪酸，草草杯盘具亦难。  
食指忽摇方窃喜，小儿来请赛鄱官。  

陆游　致仕後即事  
甑中白饭出新舂，瓮里黄齑细芼葱。  
一饱坐兼南北美，始知造物念衰翁。  

陆游　致仕後即事  
多事车前要八驺，老人惟与一藤游。  
未教变化为龙去，更踏人间万里秋。  

陆游　致仕後述怀  
弹冠绍兴末，解组庆元中。  
灩澦危涂过，邯郸幻境空。  
闲传相牛法，醉挟斗鸡翁。  
冲雨归来晚，山花满笠红。  

陆游　致仕後述怀  
壮岁江湖去，还朝六十余。  
辈流俱已尽，勋业固知疏。  
遽走宁黔突，长闲祗荷锄。  
如今更何憾，终作爱吾庐。  

陆游　致仕後述怀  
生理虽贫甚，胸中颇浩然。  
常辞问字酒，屡却作碑钱。  
宁有骆堪鬻，尚无车可悬。  
小须梅雨霁，散发醉江天。  

陆游　致仕後述怀  
昔自台郎斥，频年困负薪。  
四叨优老禄，十送故乡春。  
衰瘁宁知活？萧条敢厌贫。  
惟思逢乐岁，击壤学尧民。  

陆游　致仕後述怀  
韦布还初服，蓬蒿卧故庐。  
所惭犹火食，更恨未巢居。  
叱叱驱黄犊，行行跨白驴。  
交亲各强健，不必问何如。  

陆游　致仕後述怀  
店店容赊酒，家家可乞浆。  
白陂时雨足，绿树午阴凉。  
病为休官减，门缘谢客荒。  
今朝遇邻叟，满意说丰穰。  

陆游　致仕後岁事有望欣然赋诗  
圣时恩厚赐余生，日与乡闾乐太平。  
已弃胡床无长物，尚携拄杖有同行。  
新裁乌帽人争看，小摘青蔬手自烹。  
买得水车无用处，绝知造物相归耕。  

陆游　致爽轩  
黄塵赤日汗沾裾，竹褃煎茶喜有馀。  
堪笑放翁竑意巧，就君池馆讀君书。  

陆游　致语口号  
曾立蛾眉禁省班，至今风采照金銮。  
纵横筽阵千人废，浩荡辞源万顷宽。  
落纸烟雲纷态度，照人冰玉峙高寒。  
從容坐啸香凝寝，说与賓僚拭目观。  

陆游　致语口号  
凉月参差白露漙，请看賓主罄清欢。  
麟符玉節交相映，鴓竹鸾丝殊未阑。  
百穣方登倉庚足，七州无事里闾安。  
樽前莫惜山颓玉，四者能兼自古难。  

陆游　致斋监中夜与同官纵谈鬼神效宛陵先生体  
五客围一炉，夜语穷幻怪。  
或夸雷可斫，或笑鬼可卖，  
或陈混沌初，或及世界坏，  
或言修罗战，百万起睚眦。  
余谈恣搜抉，所出杂细大，  
风云堕皮帻，幽坎窥铁械，  
群号起古聚，孤泣出空廨，  
妖狐冠髑髅，掩袂弄姿态，  
空＊伏逸囚，夜半出窃嘬。  
虽云多闻益，颇犯绮语戒。  
不如姑置之，投枕休困惫。  
明当挂祠衣，仆仆愁亟拜。  

陆游　置酒梅花下作短歌  
岁月不贷人，绿发成华颠。  
此生几两屐，念之每凄然。  
我本尘外客，已绝区中缘，  
惟当及未死，勤醉梅花前。  
瘦影写微月，疏枝横夕烟，  
偃蹇岩壑间，欲与松忘年。  
岂亦薄世俗，忽逐天风翩。  
吾诗不徒歌，持配湘娥弦。  

陆游　中春连日得雨雷亦应候  
谁言白首意低摧，老子逢春亦乐哉！  
犁畔方吹社公雨，垄头又转阿香雷。  
睡余支枕听莺语，醉里题窗记燕来。  
更有山家堪喜事，吾孙上树欲千回。  

陆游　中春偶书  
邻曲祈蚕候，陂塘浸种时。  
春寒薪炭觉，雨霁鼓钟知。  
驴瘦冲泥怯，鱼惊食钓迟。  
衰翁一味嬾，耕养媿吾儿。  

陆游　中秋夜半後无云而月色微淡尤为绝景  
轻烟薄霭九霄寒，素月浑如隔縠看。  
此夕洞庭应更好，谁能从我跨青鸾？  

陆游　中庭纳凉  
红映衡门夕照明，翠浮村巷暝烟生。  
摇摇楸线风初紧，飍飍荷盘露欲倾。  
数酌浊醪留客醉，一编疑义与儿评。  
须臾散去人声寂，独数城头长短更。  

陆游　中庭纳凉  
散发江天嬾出游，衡门日落锁梧楸。  
火云突兀方蒸暑，银汉纵横已报秋。  
熠熠露萤黏径草，冬冬漏鼓下谯楼。  
追凉明日无奇策，聊向林间卜雨鸠。  

陆游　中溪  
散人无俗事，日日山中行。  
今朝中溪寺，妙绝不可名。  
幽处万木合，忽然千顷平。  
绿黛染晴嶂，白云如玉城。  
岩花劝小酌，天风吹独醒。  
虽无九皋鹤，奇哉此松声。  
我如折翼鹏，回尽九万程。  
脱屦掷拄杖，於此饯余生。  

陆游　中巖圜老像赞  
我遊中巖，拜师於床。  
巍巍堂堂，鴓举龙骧。  
公住无为，访我成都。  
雄辩纵横，玉色敷腴。  
别未十日，梁木告摧。  
我如飞蓬，万里南来。  
孰谓竑山，乃瞻儀形。  
牆壁说法，况此丹青。  

陆游　中夜对月小酌客愁  
今夕复何夕，素月流清辉，  
徘徊入我堂，化作白玉墀。  
栖鸟满高树，空庭结烟霏。  
可怜如许景，早眠人不知。  
我幸与周旋，一醉那得辞。  
整我接篱巾，斟我翡翠卮。  
清愁不可耐，三嗅梅花枝。  

陆游　中夜苦寒  
困穷全素节，羸老愈刚肠。  
报国永无日，饭蔬那自伤。  
布衾如铁冷，冬夜抵年长。  
推枕歌梁甫，中庭月似霜。  

陆游　中夜起出门月露浩然归坐灯下有赋  
月白万瓦霜，露重四山雨。  
开门忽惊叹，秋色已如许！  
去蜀如昨日，坐阅四寒暑。  
无才屏朝迹，有罪宜野处。  
平生万里心，收歛卧环堵。  
朱颜逝不留，白发生几缕？  
人言尺蠖屈，要有黄鹄举。  
功名非老事，岁晚忍羁旅。  

陆游　中夜起登堂北小亭  
幽人曳杖上青冥，掠面风轻宿醉醒。  
朱户半开迎落月，碧沟不动浸疏星。  
禽声格磔频移树，花影扶疏自满庭。  
叹息明年又安往，此身何啻似浮萍。  

陆游　中夜睡觉两目每有光如初日历历照物晁文元公自谓养生之验予则偶然  
人情所愿欲，莫若贵与富。  
是皆有命焉，非力可成就。  
予昔未有闻，无与发其覆。  
趑趄强干禄，时命适大谬。  
方行蛇当道，未至獒已嗾。  
适燕乃南辕，之楚顾北首。  
风波起平地，两耳厌嘲诟。  
陇蜀万里余，数遍道傍堠。  
六十归为郎，数月草章奏。  
夫岂或使之，击去惟恐後。  
嗟彼亦何心，喜愠出邂逅。  
还山惟自讼，衡茅屏幽陃。  
乘除得少健，上下历岩岫。  
得饱岂复择，百口同饭糗。  
寒龟久犹息，野鹤老益瘦。  
又如已放马，宁当梦华厩。  
造物念途穷，畀以樗栎寿。  
虽无熊鸟术，坐空阴阳寇。  
两眦若有光，夜视如正昼。  
物生禀定数，此语闻自旧。  
置冰鸟覆翼，弃野於菟谷。  
偶然当後死，鬼录自遗漏。  
山陂粟屡收，池水麻可沤。  
邻父相欢娱，席地醉醇酎。  

陆游　中夜投宿修觉寺  
陆走崔嵬水下泷，客中更复客它邦。  
晚离方井云藏市，夜渡新津火照江。  
人语纷纷投野寺，床敷草草寄僧窗。  
五更风雨妨归梦，卧看残灯吐半缸。  

陆游　中夜闻大雷雨  
雷车驾雨龙尽起，电行半空如狂矢。  
中原腥膻五十年，上帝震怒初一洗。  
黄头女真褫魂魄，面缚军门争请死。  
已闻三箭定天山，何啻积甲齐熊耳。  
捷书驰骑奏行宫，近臣上寿天颜喜。  
合门明日催贺班，云集千官摩剑履。  
长安父老请移跸，愿见六龙临渭水。  
从今身是太平人，敢惮安西九千里！  

陆游　中夜雨霁月色入户起饮酒一杯作绝句  
吹尽浮云天宇清，城头叠鼓报三更。  
平生无此一杯酒，玉笥峰头看月生。  

陆游　忠州禹庙  
古郡巴蛮国，空山夏禹祠。  
鸦归暗庭柏，巫拜荐江蓠。  
草蔓青缘壁，苔痕紫满碑。  
欲归频怅望，回棹夕阳时。  

陆游　忠州醉归舟中作  
耿耿船窗灯火明，东楼饮罢恰三更。  
不堪酒渴兼消渴，起听江声杂雨声。  
垂首道涂悲骥老，满怀风露觉蝉清。  
兰亭禹庙山如画，安得飘然送此生？  

陆游　鎟离真人赞  
五季之乱，方酣於兵。  
叱嗟风云，卓乎人英。  
功雖不成，气则莫妟。  
煌煌金丹，粃糠陶葛。  

陆游　种菜  
菜把青青间药苗，豉香盐白自烹调。  
须臾彻案呼茶碗，盘箸何曾觉寂寥？  

陆游　种菜  
老农饭粟出躬耕，扪腹何殊享大烹。  
吴地四时常足菜，一番过後一番生。  

陆游　种菜  
白苣黄瓜上市稀，盘中顿觉有光辉。  
时清闾里俱安业，殊胜周人咏采薇。  

陆游　种菜  
引水何妨蓺芥菘，圃功自古补三农。  
恨君不见岷山芋，藏蓄犹堪过岁凶。  

陆游　种花  
西园作戏唤春回，桃李阴阴三万栽。  
不是无心看开遍，锦江烟柳待归来。  

陆游　种麦  
垦地播宿麦，饭牛临野池。  
未能贪佛日，正恐失农时。  
砽砽锄耰力，勤勤祝史辞。  
嘉平得三白，吾饱岂无期？  

陆游　种桑  
孔明百亩桑，景略十具牛，  
岂无子孙念，饱暖自可休。  
种桑吾庐西，微径出南陌，  
三月叶暗园，四月葚可摘。  
戴胜枝上鸣，仓庚叶间飞，  
飞鸣各自得，人生胡不归？  
归家力农桑，慎莫怨贫贱，  
婚嫁就比邻，死生长相见。  

陆游　种蔬  
老翁老去尚何言，除却翻书即灌园。  
处处移蔬乘小雨，时时拾砾绕颓垣。  
江乡地暖根常茂，旱岁虫生叶未繁。  
四壁愈空冬祭近，更催稚子牧鸡豚。  

陆游　种秫  
种秫供留客，移花待探春。  
愁边开乐国，闹里作闲身。  
鬓发今如此，头颅莫问人。  
白鸥非避俗，野性自难驯。  

陆游　仲冬书事  
边头无警少铃声，病得新霜亦已平。  
赤脚听蛩勤夜绩，苍头租犊待冬耕。  
发奁双兔骈头卧，溢榼芳醪彻底清。  
里巷纷纷夸节物，春盘傩鼓渐关情。  

陆游　仲秋书事  
秋风社散日平西，余胙残壶手自提。  
赐食敢思烹细项，家庖仍禁擘团脐。  

陆游　仲秋书事  
天心那得与人同，牲社家家祷岁丰。  
料理蝗余犹十五，残年亦未委沟中。  

陆游　仲秋书事  
断云归岫雨初收，茅舍萧条古渡头。  
短褐老人垂九十，松枯石瘦不禁秋。  

陆游　仲秋书事  
客来深媿里闾情，近为衰残罢送迎。  
旋置风炉煎顾渚，剧谈犹得慰平生。  

陆游　仲秋书事  
举家食粥颜平原，坐辂无毡郑广文。  
不是有心轻富贵，偶然看破是浮云。  

陆游　仲秋书事  
书生习气尽驱除，酒兴诗情亦已无。  
底怪今朝亲笔砚，村乡来请辟蝗符。  

陆游　仲秋书事  
灵府不摇神泰定，病根已去脉和平。  
金丹妙处无多子，只要先生两眼明。  

陆游　仲秋书事  
省身要似晨通发，止杀先从暮拍蚊。  
老负明时无补报，惟将忠敬事心君。  

陆游　仲秋书事  
杖得轻坚余可略，酒能醇劲更何求？  
二君最是平生旧，白首相从万事休。  

陆游　仲秋书事  
心明始信元无佛，气住何曾别有仙。  
领取三山安乐法，蒲团纸帐过年年。  

陆游　仲夏风雨不已  
南陌东阡自在身，一年节物几番新。  
鲥鱼出後莺花闹，梅子熟时风雨频。  
冠盖敢同修禊客，桑麻不减避秦人。  
夕阳更有萧然处，照影清溪整葛巾。  

陆游　仲夏小旱方致祷忽大雨连日江水为涨喜而有作  
旱苗垂槁叹何堪，大雨谁知变立谈。  
翠麓青林吞欲尽，恶风白浪战方酣。  
江翻龟窟连云泽，雷挟龙腥起雪潭。  
从此年丰真少事。　　香终日坐蒲龛。  

陆游　重寄子遹  
秋风日日望归装，忽报来期喜欲狂。  
衰病无因楫迎汝，梦随残月过浮梁。  

陆游　重九不出遣怀  
人生各自适飞潜，鱼腹熊蹯岂得兼。  
并舍晚风传药杵，小窗残日射书签。  
昏瞳但怪花争坠，衰鬓应无白可添。  
采菊泛觞终觉嬾，不妨闲卧下疏帘。  

陆游　重九後风雨不止遂作小寒  
病躯剩喜即新秋，残暑无端抵死留。  
风雨扫除虽一快，凋年摇落已堪愁。  

陆游　重九後风雨不止遂作小寒  
菊枝欹倒不成丛，井上梧桐叶半空。  
射虎南山无复梦，雨蓑烟艇伴渔翁。  

陆游　重九後风雨不止遂作小寒  
夜长稚子添书课，霜近衰翁忆醉乡。  
尽道吴中时节晚，菊花也有一枝黄。  

陆游　重九怀独孤景略  
昔逢重九日，初识独孤君。  
并辔洮河马，联诗剑阁云。  
已悲吴蜀远，更叹死生分。  
安得持卮酒，浇君丈五坟。  

陆游　重九会饮万景楼  
粲粲黄花手自持，登高聊答此佳时。  
纤云不作看山祟，斗酒聊宽去国思。  
落日楼台频徙倚，西风鼓笛倍凄悲。  
彭城戏马平生意，强为巴歌一解颐。  

陆游　重九无菊有感  
重阳未见一枝菊，它日菊开生我愁。  
高兴亭中香满把，令人北望忆梁州。  
二二八Ｏ  

陆游　重示  
笃学仁何远，穷居道亦行。  
能充气刚大，谁蔽性光明？  
家世艰难业，乡闾宿昔情。  
岁残相劳苦，惟是语春耕。  

陆游　重五同尹少稷观江中竞渡  
楚人遗俗阅千年，箫鼓喧呼斗画船。  
风浪如山鲛鳄横，何心此地更争先。  

陆游　重午  
叶底榴花蹙绛缯，街头初卖苑池冰。  
世间各自有时节，萧艾著冠称道陵。  

陆游　重阳  
照江丹叶一林霜，折得黄花更断肠。  
商略此时须痛饮，细腰宫畔过重阳。  

陆游　舟出下牢关  
大舸凌惊涛，飞渡青玉峡。  
虚壁云蒙蒙，阴洞风飒飒。  
拂天松盖偃，入水山脚插。  
炎曦忽摧破，亭午手忘箑。  
悬知今夜喜，月白宿沙夹。  
旷哉七泽游，盟鸥不须歃。  

陆游　舟次浦口  
吾孽本自作，此生元有涯。  
三江去浩荡，一橹任呕哑。  
卖药村村市，炊粳处处家。  
相逢喜亡恙，不敢厌暄哗。  

陆游　舟过道士庄  
江蓠芳杜满沙汀，道士庄前酒半醒。  
上下风烟还竟日，往来鱼鸟各忘形。  
归人薄晚常争渡，病叶先秋亦自零。  
兴欲尽时犹小住，北村渔火看青荧。  

陆游　舟过樊江憩民家具食  
旅食何妨美蕨薇，夕阳来叩野人扉。  
萧萧短鬓秋初冷，寂寂空村岁荐饥。  
蓼岸刺船惊雁起，烟陂吹笛唤牛归。  
诗情剩向穷途得，蹭蹬人间未必非。  

陆游　舟过会稽山下因系舟游近村迨暮乃归  
六十齿发衰，岁月如逝波。  
秦王酒瓮边，知复几经过？  
欣然舍画楫，仄步扪青萝。  
一径入幽谷，四面闻樵歌。  
白云忽破碎，翠木相荡摩。  
潋潋春塘满，柳阴戏双鹅。  
浮生百忧中，此乐顾岂多。  
日暮吾其归，已恐烂斧柯。  

陆游　舟过季家山小泊  
困睫蒙蒙渴煮茶，系船来叩野人家。  
风翻翠浪千畦麦，水漾红云一坞花。  
健犊破荒耕荦确，幽禽除蠹啄槎牙。  
寻春非复衰翁事，且伴儿童一笑哗。  

陆游　舟过梅坞胡氏居爱其幽邃为赋一诗  
稽山翠入家家窗，此家清绝无与双。  
丹葩绿树锦绣谷，清波白石玻璃江。  
一堤茂草有眠犊，数掩短篱无吠尨。  
北轩商略可散发，借与放翁倾酒缸。  

陆游　舟过南庄呼村老与饮示以诗  
昔我过此时，荷花粲云锦；  
今我复来游，霜露已凄凛。  
乡邻福苦薄，樍雨败垂稔，  
戢戢禾头耳，熟计难高枕。  
所惧忧吾君，岁暮诏发廪。  
勿言村醪薄，排闷聊共饮。  

陆游　舟过南庄呼村老与饮示以诗二  
玄云吞落日，大风东北起。  
隔林鸣两鸠，当道行众螘。  
晴来未三日，雨候乃复尔。  
我场何时乾，嘉谷在泥涬。  
丰凶岁所有，游惰古所耻。  
努力教子孙，天公终可倚。  

陆游　舟过小孤有感  
小孤山畔峭帆风，又见烟魌缥缈中。  
万里客经三峡路，千篇诗费十年功。  
未尝满箸蒲芽白，先看堆盘鱠缕红。  
商略人生为何事，一蓑从此入空蒙。  

陆游　舟过玉津  
玻璃江上送残春，叠鼓催颿过玉津。  
蜀苑莺花初破梦，巴山风月又关身。  
幅巾久别忘朝帻，短剑惟思隐市尘。  
莫倚诸公容此老，西曹那许吐车茵。  

陆游　舟行过梅市  
新换单衣细葛轻，翛然随处得闲行。  
绿阴浦口维舟处，霁日场中打麦声。  
醉叟卧途知酒贱，耕农满野喜时平。  
老来无复雕龙思，遇兴新诗取次成。  

陆游　舟行鄿黄间雨霁得便风有感  
天青云白十分晴，帆饱舟轻尽日行。  
江底鱼龙贪昼睡，淮南草木借秋声。  
好山缥缈何由住，华发萧条只自惊。  
莫怪时人笑疏嬾，宦情元不似诗情。  

陆游　舟行鲁垆梅市之间偶赋  
短发萧萧久挂冠，江湖到处著身宽。  
蓼花不逐苹花老，桐叶常先槲叶残。  
未卜柴荆临峭绝，且谋蓑笠钓荒寒。  
闲人尚媿沙鸥在，始信烟波得意难。  

陆游　舟行钱清柯桥之间  
逾年梦想会稽城，喜挂高帆浩荡行。  
未见东西双白塔，先经南北两钱清。  
儿童鼓笛迎归舰，父老壶觞叙别情，  
想到吾庐犹未夜，竹间正看夕阳明。  

陆游　舟行戏书  
世事无穷膏火煎，羁魂病骨久羸然。  
觉时不及梦差乐，死去始嗟生可怜。  
慷慨知非请缨日，推移忽及挂冠年。  
扬帆海浦差强意，卧看秋涛蹴远天。  

陆游　舟行至织女潭  
橹枝摇碎碧琉璃，织女潭东白塔西。  
带犊吴牛依茂樾，添巢海燕啄新泥。  
山溪曲折遥通谷，沙水淙潺各赴溪。  
犹恨儿曹不同载，一尊他日要重携。  

陆游　舟中  
青枫湖上村，绿蓑舟中客。  
云兴山叠见，海近地势坼。  
悠然沧洲趣，宛与麈世隔。  
虽云食不足，麤免婚嫁责。  
渥丹未辞镜，衰白幸满帻。  
明当鼓枻行，放浪穷七泽。  

陆游　舟中  
捩柁柯桥北，维舟草市西。  
月添霜气峭，天带斗杓低。  
浦冻无鱼跃，林深有鹤栖。  
不嫌村酒恶，也复醉如泥。  

陆游　舟中  
江天云断漏斜晖，靡迤群山翠作围。  
帆影似经吴赤壁，橹声如下蜀青衣。  
卧闻裂水长鱼出，起看凌风健鹘飞。  
禹会桥边最清绝，忆曾深夜叩渔扉。  

陆游　舟中  
柁边潮水落还生，篷底寒灯灭复明。  
约束长年牢系缆，报人风雨有鼍鸣。  

陆游　舟中  
萧萧风雨小江秋，不是愁人亦合愁。  
忽听疏钟知寺近，笑寻沙路上牛头。  

陆游　舟中  
龛山古戍更漏声，白塔小市灯火明。  
六十年间几来往，依然恻怆路傍情。  

陆游　舟中晨起  
天宇清寒病体轻，烟波聊复事宵征。  
橹横舟尾霜如抹，犬走篱根叶有声。  
萧尹威名空赫赫，班侯智略本平平。  
不如归结迎神社，长笛圜鼙送此生。  

陆游　舟中大醉偶赋长句  
过江何敢号高流，偶与俗人风马牛。  
画楫新摇严濑月，清尊又醉戴溪秋。  
壮心无复在千里，老气尚能横九州。  
古寺试求三丈壁，为君驱笔战蛟蚢。  

陆游　舟中对月  
百壶载酒游凌云，醉中挥袖别故人。  
依依向我不忍别，谁似峨嵋半轮月？  
月窥船窗挂凄冷，欲到渝州酒初醒。  
江空袅袅钓丝风，人静翩翩葛巾影。  
哦诗不睡月满船，清寒入骨我欲仙。  
人间更漏不到处，时有沙禽背船去。  

陆游　舟中感怀三绝句呈太傅相公兼简岳大用郎中  
浪中鼞韔雨声寒，孤梦初回烛半残。  
甲子一周胡未灭，关山还带泪痕看。  

陆游　舟中感怀三绝句呈太傅相公兼简岳大用郎中  
雨打孤篷酒渐消，昏灯与我共无聊。  
功名本是无凭事，不及寒江日两潮。  

陆游　舟中感怀三绝句呈太傅相公兼简岳大用郎中  
梦笔亭边拥鼻吟，壮图蹭蹬老侵寻。  
不眠数尽鸡三唱，自笑当年起舞心。  

陆游　舟中记梦  
石帆山下一渔翁，风雨萧萧卧短篷。  
幽梦觉时还自笑，阆州城北看蚕丛。  

陆游　舟中口占  
养生妙理本平平，未可常谈笑老生。  
业力顿消知学进，人情愈薄喜身轻。  
鹤雏日长丹砂顶，岩溜时闻玉佩声。  
最是扁舟暮归处，一川风月远相迎。  

陆游　舟中偶书  
老子西游万里回，江行长夏亦佳哉！  
昼眠初起报茶熟，宿酒半醒闻雨来。  
汉口船开催叠鼓，淮南帆落亚高桅。  
四方本是丈夫事，白首自怜心未灰。  

陆游　舟中遣怀  
三黜归来结草庐，平生狂态扫无余。  
但思下帷授老子，那复骑牛读汉书。  
历历旧游浑似梦，萧萧残发不胜梳。  
闲中事业君知否？不把渔竿即荷鉯。  

陆游　舟中遣兴  
湖海渺云涛，浮家得养高。  
方床展蕲簟，短褐束郿绦。  
酒里亦何好，人间聊可逃。  
酣歌柂楼底，万事一秋豪。  

陆游　舟中望禹祠兰亭诸山  
橹枝讴轧出烟津，醉倚船篷岸幅巾。  
禹穴探书惭旧学，涂山执玉记前身。  
云低野泽号新雁，露湿芳洲老白苹。  
逸少亡来欲千载，眼中髣佛见清真。  

陆游　舟中夕望  
船掠湖堤不入城，葛巾羽扇试春行。  
女墙迤逦横轻霭，佛阁峥嵘倚晚晴。  
树冒藤花堆故绣，风吹莺语送新声。  
细思造物何由报，遣作闲人过此生。  

陆游　舟中戏书  
平生万事付之天，百折犹能气浩然。  
试问软尘金络马，何如柔橹月侵船？  
英雄到底是痴绝，富贵但能妨醉眠。  
三百里湖随意住，人间真有地行仙。  

陆游　舟中晓赋  
小艇下沧浪，吴歌特地长。  
斜分半舱月，满载一篷霜。  
香甑炊菰白，醇醪点蟹黄。  
宦游元为口，莫恨老江乡。  

陆游　舟中晓赋  
木落霜清水鸟呼，扁舟夜泊古城隅。  
吹残画角钟初动，低尽寒空斗欲无。  
浪迹已同鸥境界，远游方羡雁程途。  
高樯健席从今始，遍历三湘与五湖。  

陆游　舟中夜赋  
千里风尘季子裘，五湖烟浪志和舟。  
灯残复吐恼孤梦，雨落还收生旅愁。  
城上霜笳入霄汉，烟中渔火耿汀洲。  
牧之未极诗人趣，但谓能轻万户侯。  

陆游　舟中夜赋  
问天乞得不赀身，常作东阡北陌人。  
买酒不浇胸礌磈，忧时空觉胆轮囷。  
寓居尚复能栽竹，羁宦悬知正忆蓴。  
那似石帆山下客，钓船载月泊烟津。  

陆游　舟中夜坐  
风露浩无际，星河淡欲倾。  
遥知并船客，闻我咏诗声。  
水鸟横江去，渔舟背月行。  
神清不成寐，隐几待窗明。  

陆游　舟中咏落景余清晖轻桡弄溪渚之句盖孟浩然耶溪泛舟诗也因以其句为  
独鹤还故乡，岿然但城郭，  
出门无与游，所至苦寂寞。  
裹饭事幽讨，此计殊不恶。  
薄暮宿渔家，苍烟带墟落。  

陆游　舟中咏落景余清晖轻桡弄溪渚之句盖孟浩然耶溪泛舟诗也因以其句为  
维舟入谷口，信步造异境。  
隔篱鸡犬声，满地梧楸影。  
瓦甑炊香稻，石泉汲新井。  
人间苦偪仄，爱此须臾景。  

陆游　舟中咏落景余清晖轻桡弄溪渚之句盖孟浩然耶溪泛舟诗也因以其句为  
老圃发如霜，见客能废锄。  
与坐使之年，自云八十余。  
老身六朝民，草舍数世居，  
力守远祖言，一字不学书。  

陆游　舟中咏落景余清晖轻桡弄溪渚之句盖孟浩然耶溪泛舟诗也因以其句为  
沿溪得茅店，酒旗出柴荆。  
杖头钱已空，一醉何由成？  
主人语郑重，手把瓮面清，  
劝我姑小留，溪鱼亦可烹。  

陆游　舟中咏落景余清晖轻桡弄溪渚之句盖孟浩然耶溪泛舟诗也因以其句为  
秦皇酒瓮边，古有钓鱼矶；  
我来必竟日，时挈双鲤归。  
白鹭真可人，常先孤棹飞。  
高咏江练句，今人忆玄晖。  

陆游　舟中咏落景余清晖轻桡弄溪渚之句盖孟浩然耶溪泛舟诗也因以其句为  
镜湖三百里，风止镜面平；  
持以照吾心，俗尘安得生？  
散发鸥鹭间，万事秋毫轻。  
谁能拂东绢，写我孤舟横？  

陆游　舟中咏落景余清晖轻桡弄溪渚之句盖孟浩然耶溪泛舟诗也因以其句为  
朝发云根寺，暮宿烟际桥。  
冷萤泾不飞，潜鱼惊自跳。  
菱船歌袅袅，荻浦风萧萧。  
平明宿鸟起，我亦理归桡。  

陆游　舟中咏落景余清晖轻桡弄溪渚之句盖孟浩然耶溪泛舟诗也因以其句为  
古祠照沧波，老木閟云洞。  
轻舟不摇楫，正用一风送。  
汲井漱甘液，扫榻寓幽梦。  
所恨山未深，城笳听三弄。  

陆游　舟中咏落景余清晖轻桡弄溪渚之句盖孟浩然耶溪泛舟诗也因以其句为  
禹穴探断简，樵风泛清溪。  
倒影森松桂，避船散凫鷖。  
尘中有异境，十里青玻璃。  
高塔忽招人，湖边日未低。  

陆游　舟中咏落景余清晖轻桡弄溪渚之句盖孟浩然耶溪泛舟诗也因以其句为  
溪行已清秋，还舍尚残暑。  
天公为解围，帘栊过疏雨。  
青蔬喜小摘，红粒亦新杵。  
一饱坐北轩，苹花泣烟渚。  

陆游　舟中有赋  
一枝柔橹听咿哑，炊稻来依野老家。  
山寺日中斋鼓动，江楼风急酒旗斜。  
绿梢嫋嫋摇新竹，翠蔓离离熟早瓜。  
闲客去留随所遇，不知何处送栖鸦？  

陆游　舟中醉题  
风吹芦荻声飕飕，晚潮入港浮孤舟。  
老民已扫市朝迹，造物全付江湖秋。  
项里庙前是鱼市，禹会桥边多酒楼。  
醉来且复过此日，莫为磚杵悲无裘。  

陆游　舟中醉题  
鲍郎山前烟雨昏，疏灯小市愁偏门。  
上船初发十字港，鼓棹忽过三家村。  
孤鸾对镜空自感，老龟搘床何足论！  
但愿诸公各戮力，上助明主忧元元。  

陆游　舟中作  
断岸饮觳觫，清波跳噞喁。  
红桥未斜日，白塔已昏钟。  
诗律与年迈，客愁如酒浓。  
宋公题壁处，横霭抱孤峰。  

陆游　舟中作  
野老元无事，乘闲偶一来。  
微风市楼笛，落日寺街槐。  
梨大围三寸，鲈肥叠四腮。  
邻船不识面，呼与共衔杯。  

陆游　舟中作  
湖海飘然避世纷，汀鸥沙鹭旧知闻。  
渔舟卧看山方好，野店沽尝酒易醺。  
病骨未成松下土，老身常伴渡头云。  
美芹欲献虽堪笑，此意区区亦爱君。  

陆游　舟中作  
短篷摇楫暮山昏，老怯年华易断魂。  
夹港蒲声知小雨，隔林绩火认孤村。  
奉祠累岁惭家食，谢事终身负国恩。  
惟有愚忠穷未替，尚余一念在元元。  

陆游　舟中作  
沙路时晴雨，渔舟日往来。  
村村皆画本，处处有诗材。  
炊黍孤烟晚，呼牛一笛哀。  
终身看不厌，岸帻兴悠哉！  

陆游　舟中作  
东浦菰蒲合，南庄桑柘繁。  
潮生无断港，寺废有颓垣。  
籴米寻山步，移舟泊水村。  
野人多旧识，相对两无言。  

陆游　舟中作  
会稽城上角呜呜，日落烟村暝欲无。  
千载虚名笑张翰，一官元不宜蓴鲈。  

陆游　舟中作  
不迁比景戍交河，三径归来得已多。  
应俗愈疏身老大，读书渐废意蹉跎。  
闲从孙叟苏门啸，醉和荆卿易水歌。  
歌罢却挥孤棹去，石阑干下买渔蓑。  

陆游　舟中作  
林麓重重雾雨昏，扁舟晚过郡南门。  
铸金越相遗祠古，执玉涂山王气存。  
官道苍茫多水驿，客游飘泊厌风餐。  
剡中此去无多地，会约支公听断猿。  

陆游　舟中作  
三百里湖新月时，放翁艇子出寻诗。  
城头蜃阁烟将合，波面虹桥柳未衰。  
渔唱苍茫连禹穴，寒潮萧瑟过娥祠。  
祖龙虚负求僲意，身到蓬莱却不知。  

陆游　舟中作  
误长僲蓬不满年，恩容归老白云边。  
草枯病马停朝秣，水冷鳏鱼废夜眠。  
混俗岂须名赫赫，耐嘲唯可腹便便。  
柯桥梅市花俱好，且典春衣醉放颠。  

陆游　舟中作  
平生剩有烟波兴，钓濑时时小艇横。  
欲暮山光先惨淡，未秋河汉已分明。  
捕鱼时见连江网，迎荻遥闻过埭声。  
想得今宵清绝梦，又携猿鹤上青城。  

陆游　舟中作  
一叶轻舟一破裘，飘然江海送悠悠。  
闲知睡味甜如蜜，老觉羁怀淡似秋。  
失侣云间孤雁下，耐寒波面两凫浮。  
年逾八十真当去，似为云山尚小留。  

陆游　舟中作  
娥江西路石帆东，身寄鸥波浩荡中。  
叠叠沙痕留浦岸，疏疏日影透渔篷。  
诗人无复同盟在，酒债何时一洗空？  
已迫耄年宜易感，人生五十即称翁。  

陆游　舟中作  
蘧蓏作帆三版船，渔灯夜泊阊门边。  
烟波四万八千顷，造物推排作水仙。  

陆游　舟中作  
晤语无人与遣愁，出门聊复弄轻舟。  
山穿烟雨参差出，水赴陂塘散漫流。  
隔叶雄雌鸣谷鸟，傍林子母过吴牛。  
数家清绝如图画，炊黍何妨得小留。  

陆游　舟中作  
山蔬药曲满箸香，超然下视太官羊。  
更凭语与刘文叔，豆鬻从来味最长。  

陆游　周洪道学士许折赠馆中海棠以诗督之  
嫋嫋柔丝不自持，更禁日炙与风吹。  
仙家见惯浑闲事，乞与人间看一枝。  

陆游　周洪道招食江西箂归为绝句  
色如玉版猫头箂，味抵驼峰牛尾貍。  
归向妻孥說至夕，书生寒乞定难醫。  

陆游　周元吉蟠室诗  
天下有广居，非阿房建章，  
宾饯日及月，阖辟阴与阳。  
山川坦然平，何者为藩墙，  
孔公暨瞿聃，同坐此道场。  
哀哉世日隘，肝胆分界疆，  
蹙缩战蜗角，崎岖走羊肠。  
周先早得道，所证非复常。  
小室古城隅，宛如野僧房，  
能容人天众，杂沓来烧香，  
三万二千人，各据狮子床。  
实际正如此，切忌错商量。  
须弥芥子话，今夕当举扬。  

陆游　昼巢五咏砚滴  
铜之在人间，细大各有境。  
散为五铢货，聚作九牧鼎。  
天禄与辟邪，乃复参泓颖。  
致用孰相须？寒泉出金井。  

陆游　昼眠  
困睫瞢腾老孝先，麤毡布被早霜天。  
珥貂碧落应无分，且向人间作睡仙。  

陆游　昼寝  
倦腕擎书忽堕前，心清无梦腹便便。  
丹成未要排云去，且住人间作睡仙。  

陆游　昼寝  
困睫芒羊一欠伸，颓然忽已堕纱巾。  
鼻端雷动君无怪，路熟华胥不问津。  

陆游　昼寝梦一客相过若有旧者夷粹可爱既觉作绝句记之  
梦中何许得嘉宾，对影胡床岸幅巾。  
石鼎烹茶火煨栗，主人坦率客情真。  

陆游　昼睡  
眼昏妨读书，不睡复何如？  
拥被新寒里，伸腰午饭余。  
断香萦倦枕，疏雨滴前除。  
未竟华胥乐，茶瓯莫唤渠。  

陆游　昼睡  
我年垂七十，齿发日变迁。  
初无金丹术，何以追飞仙？  
惟有一高枕，可以饯余年。  
萧萧败榻上，鼻鼾心了然。  
静如豹隐雾，湛若珠藏渊。  
寄语少年辈，未宜嘲孝先。  

陆游　昼睡  
体中小不佳，惟睡可以休。  
睡美自成梦，去为万里游。  
万里游尚可，乃复有得丧。  
漂摇一叶舟，抓舞千重浪。  
午鸡忽惊起，向梦安在哉？  
童子解原梦，篝火具茶杯。  

陆游　昼睡  
书狱徵租自笑忙，暂归聊得憩匡床。  
屏图夜雨孤舟句，枕带秋风九日香。  
一卷蠹书栖倦手，数声残角报斜阳。  
清泉浴罢西窗静，更觉茶瓯气味长。  

陆游　昼睡起偶赋  
蝴蝶与蒙庄，颓然寓一床。  
日随香篆过，梦逐雨声长。  
酒喜新簄绿，橙如故岁黄。  
昏昏还隐几，谁识老龟堂？  

陆游　昼卧  
我意殊昏然，一日三就枕。  
目前幸未病，病势亦凛凛。  
偶拈一卷读，美若鸠食葚。  
虽云嗜好笃，自计亦已审。  
圣门未能窥，讵敢希在寝。  
所求养根原，常恐躐阶品。  
死期诚已迫，尚可支数稔。  
藨蔲不废功，吾其享高廪。  

陆游　昼卧  
忽忽见春尽，徂年那更还。  
香生帐里雾，书积枕边山。  
凌厉心犹壮，沈绵气已孱。  
千秋有管葛，看镜汗吾颜。  

陆游　昼卧  
秋暑侵人气力微，烧香高枕掩斋扉。  
弄姿野蘤晴犹敛，作态江云晚未归。  
身外极知皆梦事，世间随处有危机。  
故山松菊今何似，晚矣渊明悟昨非。  

陆游　昼卧初起书事  
岁华病思两侵寻，静看槐楸转午阴。  
待睡不来聊小憩，毁诗未就且长吟。  
还山久洗天涯恨，谢事新谐物外心。  
忽有故人分禄米，呼儿先议赎雷琴。  

陆游　昼卧闻百舌  
雨後郊原已遍犁，阴阴帘幙燕分泥。  
闲眠不作华胥计，说与春乌自在啼。  

陆游　昼卧闻碾茶  
小醉初消日未晡，幽窗催破紫云腴。  
玉川七碗何须尔，铜碾声中睡已无。  

陆游　昼坐  
早春风雨暗江干，羔酒狐裘不敌寒。  
输与蒲龛深袖手，一炉真火养金丹。  

陆游　昼坐闻墙外人声殊败幽思戏作  
老人气衰凋发齿，岁月翩翩来有几？  
晨兴食米不一溢，日课读书犹十纸。  
虽云喧寂无二观，终嫌蜩蚻喧吾耳。  
亟起振衣欲出门，赤日当空汗如洗。  
拨灰未炷瓦炉香，汲井先换铜協水。  
也胜太史落南时，短檠夜对屠牛机。  

陆游　朱子云园中观花  
我鬓忽已白，君颜非复朱。  
花前一杯酒，不乐复何如？  
暮看枝上花，已觉不如早，  
富贵当及时，吾辈奈何老！  
我歌君起舞，竟日为君留。  
安知花无情，不解替人愁。  
长安二三月，花满上林中。  
祝君早得意，归辔听璁珑。  

陆游　竹窗昼眠  
初夏暑雨薄，但觉白日长。  
向来万里心，尽付一竹床。  
新笋出林表，森然羽林枪。  
时闻解箨声，灵府生清凉。  
平生喜昼眠，此志晚乃偿；  
安枕了无梦，孰为蝶与庄？  
徐起掬寒泉，中有菱丝香。  
清啸送落日，与世永相忘。  

陆游　拄杖  
放翁拄杖具神通，蜀栈吴山兴未穷。  
昨夜梦中行万里，莲华峰上听松风。  

陆游　拄杖  
吾尝评拄杖，妙处在轻坚。  
何日提携汝，同登入峡船？  

陆游　拄杖歌  
道人四壁空无有，一炷清香闲袖手。  
床边独有拄杖子，疾病相扶真我友。  
禅房按膝秋听雨，野店敲门暮赊酒。  
畏途九折历欲尽，世上谁如君耐久？  
老矣更踏千山云，何可一日无此君？  
归来灯前夜欲半，露柱说法君应闻。  

陆游　拄杖示子遹  
拄杖相从四十年，交情耐久独依然。  
西穷巫峡岷江路，北抵岐山渭水边。  
早已归休弄泉石，老犹缓步历风烟。  
会同钵袋并禅版，付与儿孙世世传。  

陆游　属疾  
白头属疾卧丘园，药物枝梧且仅存。  
月黑浅山闻鵩啸，窗明高树送鸦翻。  
谗欺薄命深消骨，忧集穷途黯断魂。  
回视少时真隔世，但余一念在元元。  

陆游　著书  
平生著书汗马牛，一事不施今白头。  
河洛未清非我责，山林高卧复何求！  
愚公可笑金堆屋，老子唯须糟筑丘。  
华表无人识归鹤，烟波底处有驯鸥？  

陆游　筑舍  
筑舍水云乡，萧然似净坊。  
粥铛菰米滑，羹釜药苗香。  
素壁图嵩华，明窗读老庄。  
与人元淡淡，不是故相忘。  

陆游　庄器之作招隐阁项平父诸人赋诗予亦继作  
诸公共赋反招隐，细字斜行肯见传。  
语到淮南小山作，人如江左永和年。  
一窗萝月禁春瘦，万壑松风撼昼眠。  
我亦尚嫌林谷浅，因君更拟斸云烟。  

陆游　壮士吟次唐人韵  
士厌贫贱思起家，富贵何在发已华。  
不如为国戍万里，大寒破肉风卷沙。  
誓捐一死报天子，兜鍪如箕铠如水。  
男儿堕地射四方，安能山栖效园绮！  
塞云漠漠黄河深，凉州新城高十寻。  
风餐露宿宁非苦，且试平生铁石心。  

陆游　追感梁益旧游有作  
西游万里倚朱颜，肯放尊前一笑悭。  
蜀苑妓围欺夜雪，梁州猎火满秋山。  
晚途忽堕尘埃里，乐事浑疑梦寐间。  
浮世变迁君勿叹，剧谈犹是诧乡关。  

陆游　追感往事  
太平翁翁十九年，父子气焰可熏天。  
不如茅舍醉村酒，日与邻翁相枕眠。  

陆游　追感往事  
世事纷纷过眼新，九衢依旧涨红尘。  
桃花梦破刘郎老，燕麦摇风别是春。  

陆游　追感往事  
渡江之初不暇给，诸老文辞今尚传。  
六十年间日衰靡，此事安可付之天！  

陆游　追感往事  
文章光焰伏不起，甚者自谓宗晚唐。  
欧曾不生二苏死，我欲痛哭天茫茫！  

陆游　追感往事  
诸公可叹善谋身，误国当时岂一秦。  
不望夷吾出江左，新亭对泣亦无人！  

陆游　追怀胡基仲  
高洁胡徵士，当时已绝无。  
门庭谢残客，薪水斥常奴。  
遗稿何由见，英魂不可呼。  
谁怜墓上草，又是一年枯？  

陆游　追怀曾文清公呈赵教授赵近尝示诗  
忆在茶山听说诗，亲从夜半得玄机。  
常忧老死无人付，不料穷荒见此奇。  
律令合时方帖妥，工夫深处却平夷。  
人间可恨知多少，不及同君叩老师。  

陆游　追凉小酌  
绿树暗鱼梁，临流追晚凉。  
持杯属江月，散发据胡床。  
苦蕒腌齑美，菖薄渍蜜香。  
醉来呼稚子，扶我上南塘。  

陆游　追凉至安隐寺前  
枕石何妨更漱流，一凉之外岂他求。  
寺楼无影月卓午，桥树有声风变秋。  
残历半空心悄怆，岸巾徐步发飕飀。  
定知从此清宵梦，常在沙边伴白鸥。  

陆游　追忆征西幕中旧事  
大散关头北望秦，自期谈笑扫胡麈。  
收身死向农桑社，何止明明两世人！  

陆游　追忆征西幕中旧事  
小猎南山雪未消，绣旗斜卷玉骢骄。  
不如意事常千万，空想先锋宿渭桥。  

陆游　追忆征西幕中旧事  
忆昨王师戍陇回，遗民日夜望行台。  
不论夹道壶浆满，洛笋河鲂次第来。  

陆游　追忆征西幕中旧事  
关辅遗民意可伤，蜡封三寸绢书黄。  
亦知虏法如秦酷，列圣恩深不忍忘。  

陆游　斫脍  
玉盘行脍簇青红，输与山家淡煮菘。  
要识坐堂哀觳觫，试来临水看噞喁。  

陆游　子虡当以十月离淝上喜而有作  
十月霜侵客子衣，片帆计已发淮淝。  
山林独往我何敢？州县徒劳儿未非。  
传舍方寒索调护，里门终日待来归。  
解装且共灯前语，万事真当付一欷。  

陆游　子虡调官行在寓{左飠右兹}团巷，初冬遽寒甚，作两绝句寄之  
岁晚江湖行路难，一樽何日共开颜？  
汝方僵卧{左飠右兹}团巷，我亦饥吟饭颗山。  

陆游　子虡调官行在寓{左飠右兹}团巷，初冬遽寒甚，作两绝句寄之  
知汝弹冠意易阑，苦贫未免觅微官。  
{左飠右兹}团巷口残灯火，愁绝霜风十月寒。  

陆游　子龙求烟雨轩诗口占绝  
乌臼迎霜已半丹，哦诗终日合凭栏。  
霜高木落应尤好，长挂西窗更怕寒。  

陆游　子坦今秋盐官市征当满作绝句寄之  
八十老翁头似雪，柯桥送汝泪频挥。  
残年岂料犹强健，却向柯桥接汝归。  

陆游　子聿入城  
小砚寒生冻，孤灯翳复明。  
衰翁守微火，稚子隔重城。  
日落林无影，舟行水有声。  
诗家忌草草，得句未须成。  

陆游　子聿以刚日读易柔日读春秋常至夜分每听之辄欣然忘百忧作长句示之  
朱颜已去鬓丝稠，知复人间几岁留？  
正可床头著周易，安能车上说春秋。  
齑盐日昳从儿好，弦诵更阑解我忧。  
时发一言常中理，绝胜问事不能休。  

陆游　子聿欲暂归山阴见乃翁作恶遂不行赠以此诗  
钟鸣岂复夜行时，文字相娱赖此儿。  
欲去复留知汝孝，未言先泣叹吾衰。  
两篇易象能忘老，百亩山畲可免饥。  
但报家僮多酿酒，一栏红药是归期。  

陆游　子聿至湖上待其归  
舍北犬吠迎归航，老翁待儿据胡床。  
碧云忽起欲吞日，黄叶自凋非靊霜。  
十风五雨岁则熟，左餐右粥身其康。  
岂无深谷结茅屋，父子读易消年光。  

陆游　子遹调官得永平钱监待次甚远寄诗宽其意盖将与之偕行也  
黄纸起家升仕籍，青衫溯阙拜恩光。  
署衔汝勿憎铜臭，就养吾方喜饭香。  
世事极知多倚伏，人生正要小回翔。  
但令父子常相守，歛版扶犁味总长。  

陆游　子遹读书常至夜分作此示之  
我为无才老把鉯，汝穷亦复坐迂疏。  
夜灯咏史虫吟草，朝几陈书獭祭鱼。  
未至苦饥依马磨，不妨相守卧蜗庐。  
业成自有能知赏，家世从来典石渠。  

陆游　子遹入城三宿而归独坐凄然示以此篇  
吾儿早自立，所惧非饥寒。  
我归自僲蓬，再疏请挂冠。  
明恩华其行，汝亟忝一官。  
得禄宁甚远，惧违菽水欢。  
我年且九十，亦觉去汝难。  
生死要相守，岂惮联征鞍。  
但恐老益衰，千里愁关山。  
官期犹累岁，言之已辛酸。  
村醪泻盎盆，山果亦满盘。  
春风吹桃李，一笑且团栾。  

陆游　子遹为其长兄置酒予亦与焉作五字示之  
乌衣兄弟集，我亦据胡床。  
晚菊数枝在，小园幽兴长。  
霜清桑落熟，汤嫩雨前香。  
草草虽堪笑，他年未易忘。  

陆游　秭归醉中怀都下诸公示坐客  
长谣为子说天涯，四座听歌且勿哗。  
蛮俗杀人供鬼祭，败舟触石委江沙。  
此身长是沧浪客，何日能为饱暖家？  
坐忆故人空有梦，尺书不敢到京华。  

陆游　紫薇  
钟鼓楼前官样花，谁令流落到天涯？  
少年妄想今除尽，但爱清樽浸晚霞。  

陆游　紫溪驿  
它乡异县老何堪，短发萧萧不满篸。  
旋买一尊持自贺，病身安稳到江南。  

陆游　紫溪驿  
云外丹青万仞梯。木阴合处子规啼。  
嘉陵栈道吾能说，略似黄亭到紫溪。  

陆游　自扁门归  
橘柚累累未著霜，陂塘渺渺度秋光。  
长桥虹卧当官道，重阁耬飞出女墙。  
烟际远舟俄已隐，天边惊雁不成行。  
归来有底夸儿辈，笑指奚奴古锦囊。  

陆游　自嘲  
僻学论交少，贫居卜地偏。  
不逢方谢事，垂老旋希僲。  
兀兀醒如醉，昏昏昼亦眠。  
却惭农与圃，一饱饯余年。  

陆游　自嘲  
夜作看花梦，朝赋饮酒诗，  
吾梦固忘矣，诗亦聊自欺。  
荒园无隹花，牵牛漫疏篱。  
给酒月四斗，一觞难屡持。  
悲欢有定数，未至谁得知？  
愿从大钧问：一笑在何时？  

陆游　自嘲  
外泽里常粗，元知似瓠壶。  
仕因无援困，学为背时孤。  
轩盖愁城市，风烟落道途。  
它年游万里，不必念归吴。  

陆游　自嘲  
儒生穷事业，老去转荒唐。  
长日中分睡，残年有底忙？  
书常嬾终卷，诗亦少成章。  
忽弃蓬窗去，花前又一觞。  

陆游　自嘲  
华子中年百事忘，嵇生仍坐嬾为妨。  
病於荣宦冥心久，老向端闲得味长。  
对客欲谈还愦愦，读书才过已茫茫。  
青缣帐暖黄紬稳，聊借东庵作睡乡。  

陆游　自嘲  
清心不醉猩猩酒，省事那营燕燕巢。  
惟有著书殊未厌，暮年铁砚亦成凹。  

陆游　自嘲  
身见绍兴初改元，百罹敢料至今存。  
生涯破碎余龙具，学问荒唐守兔园。  
独立未除还笏气，余生犹待阖棺论。  
北窗灯暗霜风恶，且置孤愁近酒樽。  

陆游　自嘲  
野老家风子未知，天教甫里出孙枝。  
遍游竹院寻僧语，时拂楸枰约客棋。  
是处登临有风月，平生扬历半宫祠。  
即今个事浑如昨，唤作朝官却自疑。  

陆游　自嘲  
受福元无一羽轻，岂如造物假余生。  
抱痾不死跻高寿，遇乱能全见太平。  
投渚断鸿常自闵，营巢倦鹊固难成。  
乘除亦有堪惭处，记诵文辞误得名。  

陆游　自嘲  
岁月惟迁万事非，放翁可笑白头痴。  
此生竟出古人下，有志尚如年少时。  
僻学固应知者少，长歌莫问和予谁。  
自嘲自解君毋怪，老大从人百不宜。  

陆游　自嘲  
穷途久矣叹吾衰，双鬓新添几缕丝。  
身是在家狂道士，心如退院病禅师。  
极知勾漏求丹药，不及衡阳卖漉篱。  
习气若为除未尽，小轩风月又成诗。  

陆游　自嘲  
壮岁耽书废夜眠，窗明犹在短檠前。  
如今自笑摧颓甚，卧看儿曹理断编。  

陆游　自嘲  
少读诗书陋汉唐，暮年身世寄农桑。  
骑驴两脚欲到地，爱酒一樽常在傍。  
老去形容虽变改，醉来意气尚轩昂。  
太行王屋何由动，堪笑愚公不自量。  

陆游　自嘲  
贪禄忘归秪自羞，一窗且复送悠悠。  
镜明不为人藏老，酒薄难供客散愁。  
正得虚名真画饼，元非大器愧函牛。  
年来事业知君否？高束诗书学问囚。  

陆游　自嘲  
野叟身常杂佣保，茀圃荒庭自锄扫。  
小儿耕养堇堇足，大儿游宦垂垂老。  
朝餐未破百瓮齑，晚饷犹存两囷枣。  
舂粳但傋翁作糜，储帛才堪孙裂褓。  
贤愚元自一王尊，痴钝宁论万冯道。  
可怜对客犹自矜，谈道能令君绝倒。  

陆游　自嘲  
天公大度一何奇，养此无能老白痴。  
宿疾闲愁俱扫尽，美餐甘寝更无时。  
蛙鸣庭草何曾问，水半门扉亦不知。  
道似婴儿犹有恨，小轩风月独哦诗。  

陆游　自嘲  
长日淡无事，虚堂来远风。  
爱眠从病蹇，厌事嬾治聋。  
猫健翻怜鼠，庭荒不责童。  
尔来添目暗，又免送归鸿。  

陆游　自嘲  
身卧孤村日，年当大耋时。  
贫忧偿酒券，嬾悔许僧碑。  
轮税质耕犊，饭医烹伏雌。  
劳生不须叹，随事且支持。  

陆游　自嘲解嘲  
世变真难料，吾痴只自嘲。  
移山谋畚土，黏日欲煎胶。  
得句题修竹，烹茶拾堕巢。  
行年不须算，断是死衡茆。  

陆游　自嘲解嘲  
种稻稽山下，诛茆剡曲傍。  
鸣鸡耐昏旦，飞燕异炎凉。  
古剑寒三尺，残书乱一床。  
穹穹与厚厚，能识我非狂。  

陆游　自嘲老态  
世念秋毫尽，浑如学语儿。  
得床眠易熟，有饭食无时。  
纱帽簪花舞，盆池弄水嬉。  
从今转无事，静坐不吟诗。  

陆游　自嘲用前韵  
残年过六十，寂寞卧山中。  
病眼惊新暗，衰颜失旧红。  
人讥作诗瘦，自悯著书穷。  
输与封侯骨，云台竞策功。  

陆游　自春来数梦至阆中苍溪驿五月十四日又梦作两绝句记之  
骑驴夜到苍溪驿，正是猿啼月落时。  
三十五年如电掣，败墙谁护旧题诗？  

陆游　自春来数梦至阆中苍溪驿五月十四日又梦作两绝句记之  
亭皋败叶先秋靊，城上惊鸟半夜啼。  
自笑远游心未已，年来频梦到苍溪。  

陆游　自东冈缭出舍北  
年光岂不好，老境独无欢。  
百步未为远，一尊聊自宽。  
泽枯波尚绿，霜薄叶初丹。  
矫首问来雁：中原应苦寒？  

陆游　自东津泛舟至桐溪  
潮生东西津，雨暗上下塔。  
萧萧乱菰蒲，拍拍起凫鸭。  
吾船虽褊小，尚可著一榻。  
溪风吹醉颊，高枕堕纱陷。  
南山浮湿翠，偃蹇呼不答。  
安得青莲公，杰句为弹压。  

陆游　自东泾度小岭闻有地可卜庵喜而有赋  
小岭西南烟水间，颇闻有地百弓宽。  
谁其云者两黄鹄，何以报之双玉盘。  
竹坞未昏先晻暧，莲汀当暑亦清寒。  
一庵何日从吾好，会约高人共倚阑。  

陆游　自法云归  
落日疏林数点鸦，青山阙处是吾家。  
归来何事添幽致，小灶灯前自煮茶。  

陆游　自法云回过鲁垆故居  
枳篱数掩闭柴扉，臼碓声中烟火微。  
雪暗杜陵无雁下，云迷辽海有人归。  
耕畴且复偿初愿，官路那知脱骇机。  
更有冬来欢喜事，芋魁豆两不胜肥。  

陆游　自芳华楼过瑶林庄  
春晚江边草过腰，雨余楼下水平桥。  
名花未落如相待，佳客能来不费招。  
栏角峭风罗袖薄，柳阴斜日玉聪骄。  
此身醉死元关命，敢笑闻鸡趁早朝。  

陆游　自广汉归宿十八里草市  
月黑叩店门，灯青坐床箦。  
饭麤杂沙土，菜瘦等草棘。  
泰然均一饱，未觉异玉食。  
我岂儿女哉，口腹为怨德！  
古人耻怀禄，不仕当力穑。  
从今扶犁手，终老谢翰墨。  

陆游　自规  
陆君拙自谋，七十犹粝食。  
著书虽如山，身不一钱直。  
默自观我生，困弱良得力。  
转喉畏或触，唾面敢自拭。  
世路方未夷，机阱宁有极？  
但能常闭门，尊拳贷鸡肋。  

陆游　自规  
忿欲俱生一念中，圣贤本亦与人同。  
此心少忍便无事，吾道力行方有功。  
碎首宁闻怨飘瓦，关弓固不慕冥鸿。  
老翁已落江湖久，分付余年一短篷。  

陆游　自规  
老疾今俱至，艰难亦备更。  
个中无障蔽，何处欠光明？  
一日能用力，三年亦有成。  
修身在我尔，勉勉尽余生。  

陆游　自规  
立志当如塞决河，犀编铁砚未为过。  
文难称意古所恨，学不尽才今亦多。  
四海交朋常隔阔，一生光景易蹉跎。  
耄年尚欲鞭吾後，太息无人为诋诃！  

陆游　自规  
曲肱饮水彼何人，汝独何为厌贱贫？  
大节勿污千载史，少时便尽百年身。  
图书幸可传遗业，鸡黍何妨约近邻。  
今日伸秋还小雨，剩鉯麦垄待新春。  

陆游　自汉州之金堂过沈氏竹园小憩坐间微雨  
修修万竹压康庄，碧玉椽围一尺强。  
雪节烟梢谁暇赏，马蹄车辙可怜忙。  
帽边忽堕吹香句，肘後旧传医俗方。  
更觉清游天所惜，坐来飞雨度横塘。  

陆游　自合江亭涉江至赵园  
政为梅花忆两京，海棠又满锦官城。  
鸦藏高柳阴初密，马涉清江水未生。  
风掠春衫惊小冷，酒潮玉颊见微趚。  
残年飘泊无时了，肠断楼头画角声。  

陆游　自贺  
胎发茸茸绿映巾，归耕犹是太平民。  
流觞内史招同社，扛鼎将军与卜邻。  
曾冠六鳌非俗吏，已开九秩是陈人。  
一杯剩约梅花醉，又见开禧第二春。  

陆游　自江源过双流不宿径行之成都  
断筰飘飘挂渡头，临江立马唤渔舟。  
少城已破繁华梦，老境聊寻汗漫游。  
斜日驿门双堠立，早霜风叶一林秋。  
诗材满路无人取，准拟归骖到处留。  

陆游　自郊外归北望谯楼  
天上何年堕翠蚢，屈蟠爪尾护吾州。  
重门雨细旌旗湿，危堞风高鼓角遒。  
漠漠川云昏佛塔，涓涓野水入农畴。  
旷怀不耐微官缚，拟脱朝衫换钓舟。  

陆游　自嗟  
青蔬半亩老生涯，霜鬓萧萧只自嗟。  
勋业蹉跎空许国，文词浅俗不名家。  
残骸皆作麒麟楦，旧友仍非处士牙。  
收得平生钓竿手，长安西日更须遮。  

陆游　自诘  
修行力量浅，触事常寡悰。  
端居本年事，奈此百忧攻。  
今晨默自语：世岂不汝容？  
漱濯临清流，啸歌荫长松。  
缓步有夷途，远眺多奇峰。  
野叟时相寻，村酒亦自醲。  
于道忽少进，一扫芥蕂胸。  
辧釜本常情，宁说饭後钟？  

陆游　自解  
四十头颅已可知，残年至此复何为？  
著书不直一杯水，看镜空添千缕丝。  
达宦独骄儒作戏，後生速化吏为师。  
有冠当挂无余说，但恨衰翁见事迟。  

陆游　自近村归  
雪晴村路尚残泥，茅屋清寒正要低。  
野渡船虚飞鸟集，烟村路近蹇驴嘶。  
坚顽那复愁空橐，老健犹能伴架犁。  
蹴榻不僵君会否？更须百瓮享黄齑。  

陆游　自儆  
牛解谨藏刀，羊亡密补牢。  
达人忧禄厚，奇祸出名高。  
所要怀全璧，宁当耻縵袍？  
世间俱癣疥，何事苦爬搔？  

陆游　自儆  
学当尽力去浮华，从事文辞但可嗟。  
造道浅深看应物，修身勤惰验齐家。  

陆游　自儆  
出仕每辞荣，归休但力耕。  
俭勤贫亦足，戒惧祸终轻。  
学自不欺始，智由无事行。  
书绅及铭座，勉勉尽吾生。  

陆游　自儆  
恶石从来岂汝仇，安居无患却堪忧。  
不须更守庚申夜，留取三彭儆惰偷。  

陆游　自儆  
经术吾家事，躬行更不疑。  
仁常为己任，清每畏人知。  
古训必三复，危途仍十思。  
兢兢死方已，宁论迫期颐。  

陆游　自儆  
世事如云日日新，瓦盆黍酒却关身。  
细思只有穷居好，寄语玄翁莫逐贫。  

陆游　自警  
放翁原愦愦，徂岁复駸駸。  
社栎终无用，秋虫漫苦吟。  
拍蚊违杀戒，引水动机心。  
老耄谁规我，忠言抵万金。  

陆游　自警  
生世如梦境，淹速无定时。  
少壮不可恃，况汝迫耄期。  
五官及百骸，自揣日益衰，  
客来能送迎，要是强支持。  
百口皆新人，所至无旧知；  
绍兴同朝者，扫地靡复遗。  
虽云穷耐久，造物岂汝私？  
余日真几何？得酒且伸眉。  

陆游　自警  
少年不自量，妄意慕管葛；  
晚节虽知难，犹觊终一豁。  
悲哉老病马，解纵谁复秣？  
既辞箠辔劳，始爱原野阔。  
饮涧啮霜菅，亦可数年活；  
勿复思长途，嘶鸣望天末。  

陆游　自警  
人生非金石，寿夭不自知，  
一日复一日，亦或至耄期。  
方其未死间，早夜勿自欺。  
嗟彼陷溺者，太山起毫厘。  
努力戒惰偷，尧舜可庶几。  
我今齿发弊，强健复几时？  
一寸学古心，自视犹可为。  
鸡鸣推枕起，为善亦孳孳。  
天定终胜人，吾世或未衰？  
素业果有传，三复吾此诗。  

陆游　自警  
堕发满晨梳，荒畦入晚鉯。  
凉生团扇厄，病退短筇疏。  
圣道功殊浅，尘缘习未除。  
青灯幸如故，勉近读残书。  

陆游　自警  
乳烹佛粥遽如许，菜簇春盘行及时。  
草木欣欣渠得意，乾坤浩浩我何私。  
怀材所忌多轻用，学道当从不自欺。  
旦暮置规君勿怪，修身三省自先师。  

陆游　自九里平水至云门陶山历龙瑞禹祠而归凡四日  
桐帽絡裘拥半酣，肩舆咿轧转城南。  
牛过野水将新犊，女采柔桑起稚蚕。  
遗老年光垂九十，故乡春事及重三。  
种花筑室知难办，借地犹能结草庵。  

陆游　自九里平水至云门陶山历龙瑞禹祠而归凡四日  
细雨如丝映晚晖，店家小憩换征衣。  
春农耕罢负犁去，村社祭余怀肉归。  
黄犊自依残照卧，白鸥争傍小滩飞。  
道边旧识凋零尽，谁记辽天老令威？  

陆游　自九里平水至云门陶山历龙瑞禹祠而归凡四日  
老子无心老尚狂，山程随处寄伥伥。  
云归岫穴初收雨，水入陂塘正下秧。  
野客就林煨燕笋，蚕家负笼采鸡桑。  
远游万里知何乐？却喜东归住故乡。  

陆游　自九里平水至云门陶山历龙瑞禹祠而归凡四日  
老子山行肯遽回，直穿荦确上崔嵬。  
未夸脚力如平昔，且喜眉头得暂开。  
庙後故梁龙化去，山前遗箭鹤衔来。  
囊钱已尽君无笑，草草犹能把一杯。  

陆游　自九里平水至云门陶山历龙瑞禹祠而归凡四日  
我来恰值暮春初，昼漏微长小雨余。  
苔蚀秦碑亡旧刻，龙归禹穴护遗书。  
燕巢已垒泥犹湿，花片虽残叶尚疏。  
到处不妨俱可乐，诗人为底爱吾庐？  

陆游　自九里平水至云门陶山历龙瑞禹祠而归凡四日  
舆似鸡栖寄两竿，山程三月尚春寒。  
麦曲吐穗初成实，梅子生仁已带酸。  
买饭犹胜乞墦客，看耕僭学劝农官。  
还家莫道虚怀袖，笋蕨随宜亦满盘。  

陆游　自九里平水至云门陶山历龙瑞禹祠而归凡四日  
点点桃花糁绿苔，入门倚杖意悠哉！  
数声茶饭斋初散，一片溪云雨欲来。  
老宿龙锺嗟独在，高松磊砢忆新栽。  
世间万事俱难料，未死重游更几回？  

陆游　自九里平水至云门陶山历龙瑞禹祠而归凡四日  
我行随处叩岩扉，觅得生薪旋燎衣。  
道士已骖鸶鹤去，山僧初自水云归。  
瓮头酒压松肪熟，盘里蔬供药汞肥。  
老觉论心须世外，溪阴回首尚依依。  

陆游　自局中归马上口占  
幼舆只合著山岩，误被恩光不盖惭。  
人怪衰翁烦尺一，心知造物赋朝三。  
飞腾岂少摩云鹘，蹙缩方同作茧蚕。  
安得公朝闵枯朽，早教归卧旧茆庵。  

陆游　自开岁略无三日晴戏作长句  
新年暗曀觉春悭，变化相乘一瞬间。  
雨脚稍收初见日，风花忽起又遮山。  
欲行幽圃还成阻，未脱重裘自笑孱。  
桃李会开君勿恨，清尊且用破衰颜。  

陆游　自开岁阴雨连日未止  
江云漠漠雨昏昏，归老山阴学灌园。  
十里羊肠仅通路，三家铛脚自成村。  
应时餺飥聊从俗，耐久锺馗俨在门。  
近县传闻颇多盗，呼儿插棘补颓垣。  

陆游　自宽  
兀兀空斋静掩扉，篝炉香细著秋衣。  
檐头残雨晴犹滴，栏角羁云晚未归。  
支枕口和心共语，挑灯形与影相依。  
卷书未觉唐虞远，知我何妨举世稀。  

陆游　自来福州诗酒殆废北归始稍稍复饮至永嘉括苍无日不醉诗亦屡作此事  
尊酒如江绿，春愁抵草长。  
但令闲一日，便拟醉千场。  
柳弱风禁絮，花残雨渍香。  
客游还役役，心赏竟茫茫。  

陆游　自阆复还汉中次益昌  
北首褎斜又几程，骄云未放十分晴。  
马经断栈危无路，风掠枯茆飒有声。  
季子貂裘端已弊，吴中菰菜正堪烹。  
朱颜渐改功名晚，击筑悲歌一再行。  

陆游　自立秋前病过白露犹未平遣怀  
门冷荒车辙，囊空别醉乡。  
嬾行眠亦好，倦话默何伤。  
野叟占幽梦，山僧送秘方。  
病怀虽忽忽，随事答年光。  

陆游　自立秋前病过白露犹未平遣怀  
饥能坚志节，病可养精神。  
不动成罴卧，微劳学鸟伸。  
功名知幻境，忧患笑前身。  
药裹吾何厌，秋灯作梦新。  

陆游　自励  
中年已惧小人归，况是駸駸耄及时。  
气惰欲归思友助，学衰不进赖儿规。  
无功追媿清时禄，有命何忧晚节饥。  
羸病今年能未死，潜心更下董生帷。  

陆游　自勉  
曩岁读隐书，妄意慕陶葛，  
芝房及乳石，日夜躬采掇。  
飞举固未能，死籍或可脱。  
那知事大谬，发齿将秃豁。  
神僲岂弃汝，正坐自迂阔。  
余年尚努力，勿待烛见跋。  

陆游　自勉  
学诗当学陶，学书当学颜；  
正复不能到，趣乡已可观。  
养气要使完，处身要使端；  
勿谓在屋漏，人见汝肺肝。  
节义实大闲，忠孝後代看。  
汝虽老将死，更勉未死间。  

陆游　自勉  
妄出真成错，归耕惜已迟。  
褐温贫始觉，饭美淡方知。  
身外元无易，情中自有诗。  
穷源那得止，瞑目以为期。  

陆游　自勉  
自信直如弦，残年偶得全。  
老犹嗤佞佛，贫亦讳言钱。  
旦暮勤鞭策，麈埃痛洗湔。  
仍须语儿子，此事要家传。  

陆游　自勉  
臂弱传钞少，心烦记问衰。  
读书犹自力，爱日似儿时。  
章句分无憾，声形讲不遗。  
明年幸强健，闭户有余师。  

陆游　自勉  
归老宁常逸，时时学荷鉯。  
室蝪无长物，圃尚有余蔬。  
壮志诚衰矣，贫居亦晏如。  
为农当世业，安用筑门闾。  

陆游　自妙相归将至杜浦堰舟中作  
斜阳发东郭，初夜转西城。  
寺阁疏钟动，渔村远火明。  
苍茫林霭灭，扑漉水禽惊。  
渐喜吾庐近，遥闻过埭声。  

陆游　自闵  
主人元是客，儒上却成僧。  
垂老贫如昔，经春醉未曾。  
褰衣身伛偻，顾影发鬅魎。  
忽忆东冈路，扪萝试一登。  

陆游　自闵  
破帽羸骖厌垢氛，挂冠归伴故溪云。  
年光疾病占强半，日景睡眠居七分。  
庐冢萧条频靊涕，交朋零落久离群。  
残年岂复行孤学，自闵犹尊昔所闻。  

陆游　自遣  
蔬食任无鱼，山行可借驴。  
指挛犹把钓，眼涩未捐书。  
客少胜纷若，家贫亦晏如。  
时时顾影叹，顽似十年初。  

陆游　自遣  
枳篱茅屋枕孤峰，偃尽初来手种松。  
睡少未成千里梦，愁深先怯五更钟。  
中天日月逢真主，数亩桑麻伴老农。  
世事古今谁料得？不堪陂水照衰容。  

陆游　自遣  
衣冠尚作闲身祟，梁肉终非退士宜。  
惟有褐裘井豆饭，尚能相伴到期颐。  

陆游　自若耶溪舟行杭镜湖而归  
换马亭前烟火微，斗牛桥畔行人稀。  
云山惨澹少颜色，霜日青薄无光辉。  
新酒簄成桑正落，美人信断雁空归。  
高楼何处吹长笛？清泪无端又湿衣。  

陆游　自三泉泛嘉陵至利州  
日日邅途处处诗，书生活计绝堪悲。  
江云垂地滩风急，一似前年上硖时。  

陆游　自桑渎泛舟归三山  
端为身闲觉日长，不嫌儿辈笑清狂。  
湖光潋潋归舟疾，雨点霏霏醉颊凉。  
断彴苔生人唤渡，孤村霜近稻登场。  
宦情不独今年薄，游子从来念故乡。  

陆游　自山中泛舟归郡城  
我呼小艇浮南津，落日乱山衔半轮。  
背船双鹭低掠水，下滩峭风冷逼人。  
中流回望始太息，烟中白塔高嶙峋。  
适从彼来忽在此，老壴　拄杖捷有神。  
尉曹堆盘笠泽脍，秀才泻榼中山春。  
岂惟外物不挂眼，醉後兀尔忘吾身。  
朝冠行即挂神武，买犊遂欲耕峨岷。  
金丹自喜日日长，白发未许年年新。  
拥桥炬火远已闹，归舍睡息清而匀。  
明朝笑谓同载客，有脚莫踏东华尘。  

陆游　自山中夜行还湖上  
火云峥嵘水车鸣，行人畏热不敢宁。  
萧然一马两园丁，缺月照我影伶俜。  
荒鸡起早忽再唱，北斗低尽余三星。  
扁舟菱歌正嫋嫋，丛冢鬼火何荧荧。  
迎人渐见镜湖白，回首已失秦山青。  
道边野店得小憩，一杯浊酒倾残瓶。  
登盘绝爱畦韭美，辧釜未厌溪鳞腥。  
丈夫所要饱辛苦，文叔尚困芜蒌亭。  

陆游　自伤  
朝雨暮雨梅子黄，东家西家鬻兰香。  
白头老鳏哭空堂，不独悼死亦自伤。  
齿如败屐鬓如霜，计此光景宁久长？  
扶杖欲起辄仆床，去死近如不隔墙。  
世间万事俱茫茫，惟有进德当自强。  
往从二士饿首阳，千载骨朽犹芬芳。  

陆游　自上清延庆归过丈人观少留  
再到蓬莱路欲平，却吹长笛过青城。  
空山霜叶无行迹，半岭天风有啸声。  
细栈跨云萦峭绝，危桥飞柱插澄清。  
玉华更控青鸾住，要倚栏干待月明。  

陆游　自上灶过陶山  
宿雨初收见夕阳，纵横流水入陂塘。  
蚕家忌客门门闭，茶户供官处处忙。  
绿树村边停醉帽，紫藤架底倚胡床。  
不因萧散遗尘事，那觉人间白日长。  

陆游　自适  
远游思里巷，久困念耕桑。  
家酿倾醇碧，园蔬摘矮黄。  
利名因醉远，日月为闲长。  
今岁虽中熟，吾徒亦小康。  

陆游　自蜀州暂还成都奉简诸公  
不染元规一点尘，行歌偶到锦江滨。  
淋漓诗酒无虚日，判断莺花又过春。  
客路柳阴初堕絮，还家梅子欲生仁。  
更须作意勤相过，要信年光属散人。  

陆游　自述  
偶策青驴出，还将白鹤随。  
链丹留日观，采药上天池。  
送客清秋棹，留僧静夜棋。  
从来闲姓字，不遣世人知。  

陆游　自述  
藜藿安贫陋，柴荆俯莽苍。  
露蓍朝筮易，扫地昼焚香。  
美睡天教嬾，长歌客恕狂。  
欢然送余日，醉死亦何伤！  

陆游　自述  
勃落为衣隐薜萝，扫空尘抱养天和。  
过期未死更强健，与世不谐犹啸歌。  
野市萧条残叶满，酒家零落废垆多。  
石帆山下孤舟雨，借问君如此老何？  

陆游　自述  
早畏危机避巧丸，长安未到意先阑。  
心如老马虽知路，身似鸣蛙不属官。  
闲驾柴车无远近，旋沽村酒半甜酸。  
群儿何足劳情恕，胸次从初抵海宽。  

陆游　自述  
二亩新蔬圃，三间旧草堂。  
病除身小健，秋近夜微凉。  
薄酒时醒醉，残书半在亡。  
老怀常自笑，无事忽悲伤。  

陆游　自述  
古井无由浪，浮云一扫空。  
诗书修孔业，场圃嗣豳风。  
惧在饥寒外，忧形寤寐中。  
吾年虽日逝，犹冀有新功。  

陆游　自述  
怡然气貌渐还婴，淡饭麤裘过此生。  
尽道无方能缩地，梦中夜夜上青城。  

陆游　自述  
寄怀鱼鸟卧烟汀，结友松筠醉草亭。  
拜赐龟章纡旧紫，养成鹄鬓扫余青。  
遗经在椟传家学，大字书墙作座铭。  
浪迹江湖遂终老，此身何啻一浮萍。  

陆游　自述  
旧业还耕钓，残年迫耄期。  
筋骸衰後觉，力量梦中知。  
客约溪亭饮，僧招竹院棋。  
未为全省事，终胜宦游时。  

陆游　自述  
睡美不知旦，气衰先觉秋。  
有时浮小艇，随意宿沧洲。  
未恨名风汉，惟求拜醉侯。  
更须多种竹，搔首送悠悠。  

陆游　自述  
齿卼复牢能咀嚼，足挛渐愈可跏趺。  
短檠非复衰翁事，且与儿孙共地炉。  

陆游　自述  
意望天公本自廉，甘餐美睡偶容兼。  
一生忧患如山重，此日安闲抵蜜甜。  
拙宦虽无齐虏舌，早归亦免楚人钳。  
但余一味疏慵在，储药千斤未易砭。  

陆游　自述  
屏迹归休後，颐生寂寞中。  
忍贫辞半俸，学古得全功。  
西埭村醅酽，东陂小彴通。  
经行有佳趣，稚子也能同。  

陆游　自讼  
家弊须微禄，年衰尚远游。  
未逃朋友责，更遣吏民羞。  
釆药思长往，传书却小留。  
微风入桐叶，分我一帘秋。  

陆游　自讼  
年少宁知道废兴，搏风变化羡鲲鹏。  
贪求但欲攀分寸，痛定方惭乞斗升。  
灵府已能澄似水，俗绿更觉薄于僧。  
挂冠且喜身萧散，二顷宁须退可凭。  

陆游　自叹  
晨兴袖手观空寂，饭罢宽腰习按摩。  
堪叹一生闲日月，为身时少为人多。  

陆游　自叹  
恶杀常根食，安贫但縵袍。  
消摇敢言达，简默本非高。  
入剡逢飞雪，游吴看怒涛。  
平生笑渔父，苦语劝餵糟。  

陆游　自唐安徙家来和义出城迎之马上作  
身如林下僧，处处常寄包。  
家如梁上燕，岁岁旋作巢。  
岂惟人所怜，顾影每自嘲，  
眼看佳山水，不得结把茅。  
造物困豪杰，如视饿虎哮，  
要令出精神，感激使叫呶。  
颇思投笔去，走马盘云旓，  
三更冒急雪，大战梁楚郊。  

陆游　自唐安之成都  
出门犹苦雨，度堑喜新晴。  
日正车无影，风高盖有声。  
疏疏稚苗立，郁郁晚桑生。  
宿醉行犹倦，无人为解酲。  

陆游　自题传神  
识字深村叟，加巾下版僧。  
檐挑只草屦，壁倚一乌藤。  
得酒犹能醉，逢山未怯登。  
莫论明日事，死至亦腾腾。  

陆游　自喜  
半生羁宦走人间，醉里心宽梦里闲。  
自喜如今无一事，读书才倦即游山。  

陆游　自喜  
身闲僲不远，食足富何加。  
庭卧长生犊，园开手种花。  
狂歌声跌宕，醉草笔横斜。  
八十明年是，衰残岂复嗟。  

陆游　自喜  
了了复惺惺，蓍龟未是灵。  
闲中有富贵，寿外更康宁。  
身备乡三老，家传子一经。  
春回元不记，出户四山青。  

陆游　自喜  
身寄人间世，心常古镜如。  
唤醒狂蝶梦，扫尽老狐书。  
年出乡闾石，贫过仕宦初。  
村村是桃李，岂独爱吾庐。  

陆游　自夏秋匮甚慨然有感  
万卷纵横眼欲枯，老犹闭户诵唐虞。  
故人谁复访生死，邻父幸能通有无。  
云子翻匙新稻饭，天吴坼绣旧衣襦。  
时平得掩松根骨，也胜王孙泣路隅。  

陆游　自小云顶上云顶寺  
素衣虽成缁，不为京路尘，  
跃马上云顶，欲呼飞仙人。  
飞仙不可呼，野僧意甚真，  
煎茶清樾下，童子拾堕薪。  
我少本疏放，一出但坐贫。  
缚裤属櫜韐，哀哉水云身。  
此地虽暂寓，失喜忘吟呻。  
故溪归去来，岁晚思鲈蓴。  

陆游　自笑  
宦途昔似伏辕驹，退处今如纵壑鱼。  
手自扫除松菊径，身常枕藉老庄书。  
郊居本自依农圃，社饮何妨逐里闾。  
白发萧然还自笑，风流犹见过江初。  

陆游　自笑  
自笑谋生事事疏，年来锥与地俱无。  
平章春韭秋菘味，拆补天吴紫凤图。  
食肉定知无骨相，珥貂空自逛头颅。  
惟余数卷残书在，破箧萧然笑獠奴。  

陆游　自笑  
自笑平生醉後狂，千锺使气少年场。  
那知病叶先摧落，却羡寒龟巧缩藏。  
药物及时希老健，山家随日了穷忙。  
凶年坐待新春麦，莫厌清吟雪夜长。  

陆游　自笑  
左车第二牙辞去，团坐无生话又新。  
堪笑按摩井洗沐，未忘贪爱梦中身。  

陆游　自笑  
三间茅屋寄沧浪，鸟出樊笼马脱缰。  
灩灩陂塘秧水满，阴阴门巷麦风凉。  
蔬盘旋采溪毛滑，篷艇新编露箬香。  
捐尽浮名方自喜，一生枉是伴人忙。  

陆游　自笑  
自笑胸中抵海宽，韭齑麦饭日加餐。  
住山缘熟尘机息，养气功深槁面丹。  
恶路惯曾经灩澦，浮生何啻梦邯郸。  
镜湖五月秋萧爽，剩傍滩头把钓竿。  

陆游　自笑  
诸公衮衮几金貂，自笑无材负圣朝。  
老气醉中犹跌宕，闲身梦里亦逍遥。  
旧书日伴吾儿读，薄饭时从野叟招。  
病後秋衣须早制，竹窗残夜雨萧萧。  

陆游　自笑  
学道功赊岁月驰，平居自笑著鞭迟。  
安心未竟夜饶梦，与世虽疏秋尚悲。  
药圃幽寻芒屦湿，棋枰憨战角巾欹。  
只愁今夕西窗梦，又买长筒到古郫。  

陆游　自兴元赴官成都  
平生无远谋，一饱百念已。  
造物戏饥之，聊遣行万里。  
梁州在何处，飞蓬起孤垒。  
凭高望杜陵，烟树略可指。  
今朝忽梦破，跋马临漾水。  
此生均是客，处处皆可死。  
剑南亦何好，小憩聊尔尔。  
舟车有通涂，吾行良未止。  

陆游　自雪堂登四望亭因历访苏公遗迹至安国院  
我醉飞屐登孱颜，拄杖出没风烟间。  
三山葱曨鲛鳄静，九关肃穆虎豹闲。  
几年金骨炼绿髓，此日始得穷跻攀。  
老僲归侍紫皇案，空有野水流淙潺。  
蜿蜒翠阜围绿野，似岭非岭山非山。  
向来龙蛇满雪壁，雷电下取何时还？  
名花亦已天上去，居人指似题诗处。  
九十一翁不识公，我抱此恨知无穷。  

陆游　自诒  
荒圃风烟入荷鉯，孤村巷陌看骑驴。  
少年曾纵千场醉，老境惟存一束书。  
作意买山虽已矣，忍惭乞米独何欤？  
所欣肺病秋来减，白发萧萧可自梳。  

陆游　自诒  
健忘闲何害？贪眠老正宜。  
本心惟泥酒，余习略存诗。  
未废春农业，犹堪幼学师。  
微官何所恋，请老五年迟。  

陆游　自诒  
一廛东近会稽城，凿破烟芜倄倄耕。  
上药养神非近效，善言铭座要躬行。  
论书尚欲心先正，学道宁容气不平？  
天付吾侪元自足，满园春荠又堪烹。  

陆游　自诒  
足蹇须人惯，颜衰著黶多。  
饭迟惟静卧，酒至亦高歌。  
蝗死繁蔬甲，霜清长药窠。  
经旬邻父病，且喜复来过。  

陆游　自诒  
病中看周易，醉後读离骚。  
不解书驴券，安能问马曹？  
身随游宦困，气为屏居豪。  
清旦南堂坐，稽山秋更高。  

陆游　自诒  
愈老愈知生有涯，此时一念不容差。  
身如病鹤长停料，心似山僧已弃家。  
高枕时时闻解箨，卷帘片片数飞花。  
饭余解带摩便腹，自取风炉煮晚茶。  

陆游　自诒  
庄语畏如俳，端居要若斋。  
清虚集心腑，枯槁见形骸。  
自计愚无用，何伤老不谐。  
人生须广大，勿作井中蛙。  

陆游　自诒  
莫笑幽栖僻，谋生亦未疏。  
残囷具薄粥，半俸补残书。  
均节贫无患，安恬疾可除。  
虽云苦寒近，随手蓄薪樗。  

陆游　自诒  
行年耄及卧蜗庐，山水登临亦已疏。  
无可奈何犹食粟，未能免俗学浇蔬。  
蓬门时接渔樵话，麈几聊存种树书。  
强欲入城还自笑，世间那有鹤乘车。  

陆游　自贻  
寒暑衣一称，朝晡饭数匙。  
钱能祸扑满，酒不负鸱夷。  

陆游　自贻  
家风本韦布，生事但渔樵。  
惯就下乡食，莫烦东阁招。  

陆游　自贻  
痴孙护雀雏，馋仆放池鱼。  
怀药问邻疾，典衣收旧书。  

陆游　自贻  
退士愤骄虏，闲人忧旱年。  
耄期身未病，贫困气犹全。  

陆游　自遗  
踽踽人间未死身，乡闾共敬六朝民。  
睡无由著缘多感，醉不能成坐一贫。  
幽屏最憎虫吊夜，狂吟略似鸟鸣春。  
也知世俗谁知我，犹待君王猎渭滨。  

陆游　自咏  
曾著杞菊赋，自名桑苎翁。  
常开罗爵纲，不下钓鱼筒。  
租税先期毕，陂塘与众同。  
士章八十字，世世写屏风。  

陆游　自咏  
生草覆蜗庐，长须驾鹿车。  
贫犹思施乐，老不废观书。  
登览携童稚，歌呼和里闾。  
躬耕亦何得，聊以遂吾初。  

陆游　自咏  
孤艇渺烟波，衡门暗薜萝。  
衣冠醉学究，毛骨病维摩。  
抚几时长喟，临觞亦浩歌。  
无劳问蜗角，蛮触正横戈。  

陆游　自咏  
宦游畴昔偏天涯，万里东归岁月赊。  
古道泥涂居士屩，荒畦烟雨故侯瓜。  
园公溪父逢皆友，野寺山邮到即家。  
病思渐轻重九近，又将乌帽插黄花。  

陆游　自咏  
万事不挂眼，终年常避人。  
荒畦荷锄晚，环堵结茆新。  
病马何劳斥，轻鸥未肯驯。  
虽惭市门卒，聊作葛天民。  

陆游　自咏  
龟屋裁小冠，鹿皮制短裘。  
陆驾少游车，水泛渊明舟。  
山泽与城市，有路即可游。  
或时一饭去，间亦旬日留。  
方见草木萌，忽已天地秋。  
淘丹云涧冷，采药乳穴幽。  
逢人亦欣然，有问乃不酬。  
摩挲金铜人，千载寄悠悠。  

陆游　自咏  
华发萧萧居士身，江头风雨折乌巾。  
无人问字尤宜嬾，有吏徵租未是贫。  
薄宦傥来难倚仗，旧交渐少每酸辛。  
敲门且复寻僧话，要结他生物外因。  

陆游　自咏  
常记当年入洛初，华灯百万掷樗蒲。  
平生意薄刀笔吏，投老身为山泽舑。  
已罢向空书咄咄，尚能击缶和呜呜。  
今朝客至无寻处，正伴园丁斸芋区。  

陆游　自咏  
朋旧凋零尽，乾坤偶脱遗。  
食新心窃喜，话旧语多悲。  
泥醉醒常少，贪眠起独迟。  
闭门谁共处，枕藉乐天诗。  

陆游　自咏  
朝衣无色如霜叶，将奈云安别驾何！  
钟鼎山林俱不遂，声名官职两无多。  
低昂未免闻鸡舞，慷慨犹能击筑歌。  
头白伴人书纸尾，只思归去弄烟波。  

陆游　自咏  
钝似窗间十月蝇，淡如世外一孤僧。  
心劳抚字虽亡补，笔判虚空却粗能。  
厌见文书衔客袖，但思蔬水曲吾肱。  
何时却宿云门寺，静听霜钟对佛灯。  

陆游　自咏  
梦归不恨故山深，霜雪今年已满簪。  
报国有心身潦倒，养生无术病侵寻。  
晨兴聊取经遮眼，夜坐时凭易洗心。  
安用更为逃暑饮，虚堂三复自萧森。  

陆游　自咏  
三十年前接俊游，即今身世寄沧洲。  
俚声不办谐韶頀，暮气宁能彻斗牛？  
绿酒可人消永日，黄鹂多事管闲愁。  
吹笙跨鹤何时去，剩欲平章太华秋。  

陆游　自咏  
素慕巢居穴处民，久为钓月卧云身。  
经行山市求灵药，物色旗亭访异人。  
高枕静听棋剥啄，幽窗闲对石嶙峋。  
吾庐已是桃源境，不为秦人更问津。  

陆游　自咏  
射的山前一老樵，此生何敢辱旌招。  
缪缘学道肱三折，不遇知音尾半焦。  
去蠹区区惭啄木，附高烨烨鄙凌霄。  
但令穷死心无媿，也胜鸣珂事早朝。  

陆游　自咏  
游戏人间岁月多，痴顽将奈此翁何！  
放开绳箠牛初熟，照破乾坤镜未磨。  
日落苔矶闲把钓，雨余篷舵乱堆蓑。  
明朝不见知何处，又向江湖醉踏歌。  

陆游　自咏  
满梳晨起发凋零，亭午柴门未彻扃。  
万事忘来尚忧国，百家屏尽独穷经。  
楠枯倒壑虽无用，龟老搘床故有灵。  
梦里骑驴华山去，破云巉绝数峰青。  

陆游　自咏  
平生万事付憨痴，兀兀腾腾到死时。  
夜踏乱云过略彴，晓分寒溜注军持。  
束薪山客招烹石，渡海蕃僧乞制碑。  
作个生涯君勿笑，拄天勋业亦儿嬉。  

陆游　自咏  
纷纷世态但堪悲，一念萧然我亦奇。  
醉里猖狂醒自笑，梦中虚幻觉方知。  
江湖重复风波恶，齿发凋零岁月驰。  
安得中原路如砥，渭川钓伴待多时。  

陆游　自咏  
忽忽残年及耄期，清晨对镜不须悲。  
远行久立虽差倦，未到人扶见客时。  

陆游　自咏  
道本治吾身，绪余方及人。  
神清缘食少，事简为家贫。  
薄酒如重酝，寒蔬抵八珍。  
村村花柳动，且复岸纶巾。  

陆游　自咏  
谢事客谁过，闲游吏不诃。  
家人争稗粥，邻叟和畲歌。  
静夜诗成祟，新春睡有魔。  
年光本无尽，未用叹蹉跎。  

陆游　自咏  
茅舍萧条似宝坊，老人终日对炉香。  
学荒自笑身空在，禄尽谁知寿更长。  
陂水蘸堤常灩灩，麦苗覆块已苍苍。  
经行更有欣然处，四野鉯耰满夕阳。  

陆游　自咏  
食饮从来戒失时，衣裘亦复要随宜。  
老人最索调停处，正在初寒与半饥。  

陆游　自咏绝句  
双鬓萧条失故青，躬耕犹得养余龄。  
明时恩大无由报，欲为乡邻讲孝经。  

陆游　自咏绝句  
深村人有结绳风，晚岁身为带索翁。  
啜粥茹蔬茅屋底，谁知也过百年中。  

陆游　自咏绝句  
不沦鬼录不登仙，游戏杯觞近百年。  
小市跨驴寒日里，任教人作画图传。  

陆游　自咏绝句  
逆旅门前拨不开，先生醉策蹇驴来。  
未言乞得囊中药，一见童颜且压灾。  

陆游　自咏绝句  
远游索手不　粮，薪米临时取道傍。  
今日晴明行亦好，经旬风雨住何妨。  

陆游　自咏绝句  
一条纸被平生足，半碗藜羹百味全。  
放下元来总无事，鸡鸣犬吠送残年。  

陆游　自咏绝句  
平生宁独爱吾庐，何处茅檐不可居。  
昼阙僮奴停接客，夜无膏火罢观书。  

陆游　自咏绝句  
睡著何曾厌夜长，老人少睡坐何伤。  
无灯无火春寒恶，破絮麤毡即道场。  

陆游　自咏示客  
衰发萧萧老郡丞，洪州又看上元灯。  
羞将枉直分寻尺，宁走东西就斗升。  
吏进饱谙箝纸尾，客来苦劝摸床棱。  
归装渐理君知否？笑指庐山古涧藤。  

陆游　自咏闲适  
残年邻曲幸相依，真似辽天老鹤归。  
荷浦未疏鱼正美，豆畦欲暗雉初肥。  
款门路近时看竹，送酒人多不典衣。  
最喜夕阳闲望处，数家垣屋锁烟霏。  

陆游　自云门之陶山肩舆者失道行乱山中有茅舍小塘极幽邃求见主人不可意  
陂池幽处有茅堂，井臼萧绦草树荒。  
小鸭怯波时聚散，病蔬伤蠹半青黄。  
童儿冲雨收鱼网，婢子闻钟上佛香。  
我亦暮年思屏迹，数椽何计得连墙？  

陆游　自云门至上灶欲游一二僧庵以雨不果  
道远晨炊米，风和昼减衣。  
花残孔官庙，苔满葛仙矶。  
剩欲寻僧话，先判秉炬归。  
山昏又成雨，心事固多违。  

陆游　自责  
晨起登堂正幅巾，萧然聊欲养吾神。  
凡心未免更诗字，习气犹思议古人。  
买屩为登山寺去，彻灯缘爱月窗新。  
何时一切消除尽，终作无怀上古民？  

陆游　自责  
穷途敢恃舌犹存，小筑城西十里村。  
未挂衣冠惭士节，免输薪粲荷君恩。  
文章跌宕忘绳墨，学问荒唐失本原。  
仕宦一生成底事？子孙世世记吾言。  

陆游　自真珠园泛舟至孤山  
呼船径截鸭头波，岸帻闲登玛瑙坡。  
弦管未嫌惊鹭起，尘埃无奈污花何。  
宦情不到渔蓑底，诗兴偏於野寺多。  
明日一藤龙井去，谁知伴我醉行歌？  

陆游　自箴  
带宽非复昔年腰，颊上余丹日日消。  
切勿更为儿戏事，解猿放鹤各消摇。  

陆游　纵笔  
天下本无事，吾生行且休。  
关心惟酒盏，入眼独渔舟。  
雁过三湘晓，云开二华秋。  
殷勤驿楼柱，小草记曾游。  

纵笔  
气本充天地，书非汗马牛。  
人人见尧舜，世世有巢由。  
朝市红尘闹，山村白发稠。  
所欣吾道在，江汉古东流。  

陆游　纵笔  
山合水将穷，真宜著放翁。  
醉嫌天地迮，老觉岁时公。  
偃蹇松逃世，翩仙鹤驾风。  
旧交零落尽，一笑与谁同？  

陆游　纵笔  
冉冉残年迫耄期，肱虽三折未成医。  
北山愚公世方笑，东郭顺子吾所师。  
万里元非破贼手，一生无奈造物儿。  
梅雨初晴湖水满，未妨把酒细哦诗。  

陆游　纵笔  
惰游不能耕，心媿新舂白。  
啸傲茅三间，主人终胜客。  

陆游　纵笔  
老眼轻千乘，枯肠却八珍。  
直令身潦倒，未害胆轮囷。  
酒里遗浮世，书中见古人。  
平生笑园绮，老蹋帝城尘。  

陆游　纵笔  
冻研笑舑儒，雕弓隐猎徒。  
不成平赵魏，正可老江湖。  
憔悴头虽秃，轮囷胆尚麤。  
咸阳呼五白，何遽不能卢！  

陆游　纵笔  
兀兀一无为，冥冥百不知。  
倦多惟嗜睡，食晚遂忘饥。  
开卷浑如梦，逢人不省谁。  
何须觅知识，木石即吾师。  

陆游　纵笔  
晨炊躬稼米，夜读世藏书。  
俯仰无多媿，心知死有余。  

陆游　纵笔  
莫笑畸翁迫耄期，从来不许俗人知。  
系船惯听巴东雨，画策曾从渭北师。  
袖剑客同楼上醉，烂柯人看洞中棋。  
如今更欲沧溟去，鲸浪浮天信所之。  

陆游　纵笔  
骑鹤翩翩过月傍，浩然风露九秋凉。  
忽闻卷地潮声起，始觉江山近故乡。  

陆游　纵笔  
文叔一人知此翁，洛阳城里又春风。  
让他绿发好年少，二十四岁作三公。  

陆游　纵笔  
胸中略无一点事，眼底常展数行书。  
半饥半饱便可尔，衣食何须求有余。  

陆游　纵笔  
闲经月下白苹洲，半脱风前紫绮裘。  
曾值东风谒鸾驾，却因南渡看龙舟。  
年光已付瞢腾醉，天宇谁从汗漫游？  
莫怪又成横笛去，故人期我玉华楼。  

陆游　纵笔  
破囷供饭足，陋屋著身宽。  
小蹇勤刍秣，时时一跨鞍。  

陆游　纵笔  
一点湛空明，居然万事轻。  
菜元胜肉食，车岂异徒行。  
幻境终何在，金丹本自成。  
信能如是解，土苴亦长生。  

陆游　纵笔  
壮岁志天下，崎岖无一施。  
高谈对邻父，朴学付痴儿。  
补栅怜鸡冷，分粮悯雀饥。  
吾生忽至此，惆怅镜中丝！  

陆游　纵笔  
百尺松根结茯苓，千年长养似人形。  
谁知金鼎烹初熟，恰值山翁醉欲醒。  

陆游　纵笔  
故国吾宗庙，群胡我寇雠。  
但应坚此念，宁假用它谋！  
望驾遗民老，忘兵志士忧。  
何时闻遣将，往护北平秋？  

陆游　纵笔  
东都宫阙郁嵯峨，忍听胡儿敕勒歌。  
云隔江淮翔翠凤，露沾荆棘没铜驼，  
丹心自笑依然在，白发将如老去何；  
安得铁衣三万骑，为君王取旧山河！  

陆游　纵笔  
朝士腰下黄，山僧鼻端白；  
放翁俱笑汝，饱饭作闲客。  

陆游　纵笔  
常笑相如赋上林，肯为子政铸黄金。  
心光自发谁能障？踵息无声不厌深。  
摇齿复牢堪决肉，枯颅再茁已胜簪。  
老松涧底虽终弃，霜雪元知不解侵。  

陆游　纵笔  
小儿读书耕且养，老夫入朝仕易农。  
明春史成许归去，父子相逐歌年丰。  

陆游　纵笔  
一纸除书到海边，紫皇赐号武夷仙。  
功名敢道浑无意，暂作闲人五百年。  

陆游　纵笔  
背上嵯峨两肉山，明驼有债自须还。  
玉霄峰头雪色鹿，清晓一声烟雨间。  

陆游　纵笔  
藄草除枯叶，劳人亦动心。  
无愁疏把酒，习嬾罢弹琴。  
濯垢临溪水，追凉就木阴。  
常寻省力处，外物孰能侵！  

陆游　纵笔  
天道何时定？人生固有涯。  
壮年行出塞，晚岁病还家。  
积愤凭谁豁，孤忠袛自嗟。  
今朝茅屋底，隐约听霜笳。  

陆游　纵笔  
温温地炉红，皎皎纸窗白。  
忽闻啄木声，疑是敲门客。  

陆游　纵笔  
昼倦夜常成美睡，病多老却未全衰。  
归从册府犹披卷，了却官书更赋诗。  

陆游　纵笔  
行省当年驻陇头，腐儒随牒亦西游。  
千艘冲雪鱼关晓，万灶连云骆谷秋。  
天道难知胡更炽，神州未复士堪羞。  
会须沥血书封事，请报天家九世雠。  

陆游　纵笔  
拖得乌藤到处行，看山看水眼犹明。  
但期少健游潼华，岂必长生似老彭。  
一緉青鞋吾事了，半畑绿酒万缘轻。  
安知不作希夷叟，生长兵间老太平。  

陆游　纵笔  
梦事饱曾经，灵台了不惊。  
冤亲同一妄，魔佛两皆平。  
应物如风过，投床即鼾声。  
晨兴拂几砚，犹恨太劳生。  

陆游　纵笔  
雪晴蓼甲红，雨足韭头白；  
虽无万钱具，野饭可留客。  

陆游　纵笔  
坊远不闻宫漏声，三茅钟残窗欲明。  
山童睡熟呼不应，添水拂书翁自行。  

陆游　纵笔  
素月徘徊牛斗间，天风吹鹤度函关。  
一年似此佳时少，唤起陈抟醉华山。  

陆游　纵笔  
未说无功爵位叨，昔人所畏在功高。  
印如斗大宁常保，剑拄颐长秪自劳。  
酒社极知身可隐，猎场犹得气差豪。  
世间见透浑无事，狐貉安能诧縵袍！  

陆游　纵笔  
小儿勿大勤，使汝发早白；  
长为南亩民，殊胜东合客。  

陆游　纵步近村  
病去身轻试杖藜，满村荞麦正离离。  
照溪自叹尚微瘦，趁渡人言殊未衰。  
草塞瓶头沽浊酒，花篸笠顶引群儿。  
裴回不恨归差晚，正爱青灯映竹篱。  

陆游　纵游  
人事元知不可谐，名山踏破几青鞋。  
百钱挂杖无时醉，一锸随身到处埋。  
驿壁读诗摩病眼，僧窗看竹散幽怀。  
亦知诗料无穷尽，灯火萧疏过县街。  

陆游　纵游归泊湖桥有作  
西蜀东吴到处游，千岩万壑独吾州。  
短篷载月娥江夜，小蹇寻诗禹寺秋。  
村酒可赊常痛饮，野人有兴即相求。  
何由唤得王摩诘，为画湖桥一片愁？  

陆游　纵游深山随所遇记之  
行穿荦确度豦豣，路跨清溪一木斜。  
历尽艰危到平地，坏垣欹屋两三家。  

陆游　纵游深山随所遇记之  
山径欹危细栈通，孤村小店夕阳红。  
竹郎有庙临江际，木客无家住箐中。  

陆游　纵游深山随所遇记之  
道逢山客束荆薪，口眼睢盱略似人。  
试问村名瞠不语，砉然长啸上嶙峋。  

陆游　纵游深山随所遇记之  
古寺萧萧不见僧，飞鼪满屋老枭鸣。  
空房终夜无灯火，断木支门睡到明。  

陆游　奏乞奉祠留衢州皇华馆待命  
世念萧然冷欲冰，更堪衰与病相乘。  
从来幸有不材木，此去真为无事僧。  
耐辱岂惟容唾面，寡言端拟学铭膺。  
尚余一事犹豪举，醉後龙蛇满剡藤。  

陆游　租税  
占星起饭犊，待月出输租。  
遇巑频呼侣，扶辕数戒奴。  
畏饥怀饼饵，愁雪备薪樗。  
意象今谁识？当年赋两都。  

陆游　足疾  
足疾惟妨拜，登临故自如。  
深知造物意，遣遂此心初。  
东坞闲看竹，西溪独钓鱼。  
暮归犹未倦，把卷遶前除。  

陆游　阻风  
沙市三日风，万鼓呜船头。  
欲去不得发，卧对青灯幽。  
听儿诵离骚，可以散我愁。  
微言入孤梦，恥与屈宋游。  
睡起铜瓶响，欣然唤茶瓯。  
吾道无淹速，风伯非所尤。  

陆游　醉倒歌  
曩时对酒不敢饮，侧睨旁观皆贝锦；  
狂言欲发畏客传，一笑未成忧祸稔。  
如今醉倒官道边，插花不怕颠狂甚；  
行人唤起更嵬昂，牧竖扶归犹踔踸。  
始知人生元自乐，误计作官常檩檩。  
秋毫得丧何足论，万古兴亡一酣枕。  

陆游　醉道士  
落托在人间，经旬不火食；  
醉後上江楼，横吹苍玉笛。  
大口如盆眼如电，九十老人从小见。  
曾携一鹤过岳阳，满城三日闻酒香。  
醉学究圣师饮百觚，  
俨然常斋庄；弟子习礼余，  
兕觥跻公堂。至今遗风被洙泗，  
诸生雅歌老儒醉。衣冠简朴未可轻，  
安知中无鲁二生？  

陆游　醉赋  
我疾多自愈，初非遇奇方；  
我生固多难，欲应忽已忘。  
颓然乱书中，不知岁月忙。  
有时或得意，炙冷不暇尝。  
乃今又大悟，万事付一觞，  
书中友王绩，堂上祠杜康。  

陆游　醉赋  
霜枫照茅屋，露菊插纱巾。  
今古无穷事，江湖未死身。  
直令依马磨，终胜拜车尘。  
我亦轻余子，君当恕醉人。  

陆游　醉歌  
我饮江楼上，阑干四面空；  
手把白玉船，身游水精宫。  
方我吸酒时，江山入胸中，  
肺肝生崔嵬，吐出为长虹，  
欲吐辄复吞，颇畏惊儿童。  
乾坤大如许，无处著此翁。  
何当呼青鸾，更驾万里风。  

陆游　醉歌  
却日莫挥戈，君当听我歌。  
花残狂有限，酒熟闷无多。  
生理凭长鑱，幽情寄短蓑。  
江湖秋万里，未死且婆娑。  

陆游　醉歌  
三十六策醉特奇，竹林诸公端可师。  
秋风萧萧吹鬓丝，蟹螯正可左手持。  
醉倒村路儿扶归，瞠儿不识问是谁。  
浩歌起舞夜何其，北斗磊落明河移。  
贵人惜醉渠自痴，黄金络马夸市儿。  
一朝祸来莫支持，新州如山不可移。  

陆游　醉歌  
读书三万卷，仕宦皆束阁；  
学剑四十年，虏血未染锷。  
不得为长虹，万丈扫寥廓；  
又不为疾风，六月送飞雹。  
战马死槽枥，公卿守和约，  
穷边指淮淝，异域视京雒。  
於乎此何心，有酒吾忍酌？  
平生为衣食，敛版靴两脚；  
心虽了是非，口不给唯诺。  
如今老且病，鬓秃牙齿落。  
仰天少吐气，饿死实差乐。  
壮心埋不朽，千载犹可作！  

陆游　醉歌  
老夫樯竿插苍石，水落岸沙痕数尺。  
江南秋尽未摇落，槲叶离离枫叶赤。  
楚人自古多悲伤，道傍行歌犹感激。  
野花碧紫亦满把，涧果青红正堪摘。  
客中得酒薄亦好，江头烂醉真不惜。  
千古兴亡在目前，郁郁关河含暝色。  
饥鸿垂翅掠舟过，此意与我同凄恻。  
三抚阑干恨未平，月明正照颓乌帻。  

陆游　醉歌  
不痴不聋不作翁，平生与世马牛风。  
无材无德痴顽老，尔来对客惟称好。  
相风使帆第一筹，随风倒柂更何忧。  
亦不求作佛，亦不愿封侯，  
亦不须脱裘去换酒，亦不须卖剑来买牛。  
甲第从渠餍粱肉，貂蝉本自出兜鍪。  
燮理阴阳岂不好，才得闲管晴雨如鹁鸠。  
辛苦筑垒拂云祠，不如吟啸风月登高楼。  
尔作楚舞吾齐讴，身安意适死即休。  

陆游　醉歌  
往时一醉论斗石，坐人饮水不能敌。  
横戈击剑未足豪，落笔纵横风雨疾。  
雪中会猎南山下，清晓嶙峋玉千尺；  
道边狐兔何曾问，驰过西村寻虎迹。  
貂裘半脱马如龙，举鞭指麾气吐虹，  
不须分弓守近塞，传檄可使腥膻空。  
小胡逋诛六十载，狺狺猘子势已穷。  
圣朝好生贷孥戮，还尔旧穴辽天东。  

陆游　醉歌  
佛如优昙时一出，老姥何为憎见佛？  
山从古在天地间，愚公可笑欲移山。  
火其书，庐其居，  
佛亦何曾可扫除？子有孙，  
孙有子，山竟嵯峨汝何喜？  
床头有酒敌霜风，诗成老气尚如虹；  
八万四千颠倒想，与君同付醉眠中。  

陆游　醉歌  
草书大叫写成图，博　随声喝作卢。  
何以即今云海上，千钧强弩射天吴。  

陆游　醉歌  
百骑河滩猎盛秋，至今血清短貂裘。  
谁知老卧江湖上，犹枕当年虎髑髅。  

陆游　醉归  
持酒江头到夕霏，愁城顿觉解重围。  
澄波宜月移船看，醉面便风走马归。  
末路已惊添白发，故人频报上黄扉。  
强随官簿真成嬾，乞我吴松旧钓矶。  

陆游　醉归  
十亩春芜手自犁，瓜牛庐在镜湖西。  
禅心每笑弹棋局，道眼长捐刮膜篦。  
绝食就官分鹤料，无车免客笑鸡栖。  
旗亭酒贱秋风近，夜夜归来醉似泥。  

陆游　醉归  
夜分饮散酒家垆，归路迢迢月满湖。  
小竖窃言翁未醉，入门犹记露菖蒲。  

陆游　醉归  
乌桕阴中把酒杯，山园处处熟杨梅。  
醉行踸踔人争看，蹋尽斜阳蹋月来。  

陆游　醉後草书歌诗戏作  
朱楼矫首隘八荒，绿酒一举累百觞，  
洗我堆阜峥嵘之胸次，写为淋漓放纵之词章。  
墨翻初若鬼神怒，字瘦忽作蛟螭僵；  
宝刀出匣挥雪刃，大舸破浪驰风樯。  
纸穷掷笔霹雳响，妇女惊走儿童藏。  
往时草檄喻西域，飒飒声动中书堂。  
一收朝迹忽十载，西掠三巴穷夜郎。  
山川荒绝风俗异，赖有酒美犹能狂，  
醉中自脱头上帻，绿发未许侵微霜。  
人生得丧良细事，孰谓老大多悲伤！  

陆游　醉後庄门望西南诸山  
身是咸阳旧酒徒，龙锺犹复泥村酤。  
百年略似梦长短，一醉且随家有无。  
登览未应惭脚力，功名正尔叹头颅。  
夕阳又凭阑干立，谁画三山岸帻图？  

陆游　醉後作小草因成长句  
天教老去未全衰，犹欠纵横万首诗。  
家近将军觞咏地，身如太史滞留时。  
酒翻银浪红螺醆，墨涌玄云紫玉池。  
流落不妨风味在，花前醉草写乌丝。  

陆游　醉眠  
达士如鸱夷，无客亦自醉。  
痴人如扑满，多藏作身祟。  
放翁亦何长，偶自远声利。  
胸中白如练，不著一毫伪。  
醉来酣午枕，晴日雷起鼻。  
寄谢敲门人，予方有公事。  

陆游　醉眠初起书事  
身世元知似断蓬，流年分付酒杯中。  
饥寒未解士先老，风雨欲收花已空。  
泥补旧巢梁燕喜，水生支港钓船通。  
睡魔正费驱除力，隔竹敲茶赖小童。  

陆游　醉眠曲  
老夫暮年少嗜好，但愿无事终日眠。  
斜风急雨势方横，低窗小阁且幽妍。  
炉红酒绿足闲暇，橙黄蟹紫穷芳鲜。  
一杯一杯意忽倦，径拨纸帐投蛮毡。  
鼻间鼾声欲撼屋，手中书册正堕前。  
不知校事白中圣，那惜门生嘲腹便。  
读书万卷晚乃悟，妙哉此诀秘不传。  
是醒是醉人莫测，非梦非觉中了然。  
駸駸百年露电速，鼎鼎一世膏火煎。  
金丹九转顾未暇，且向人间称睡僲。  

陆游　醉书  
半年愁病剧，一雨喜凉新。  
稍与药囊远，初容酒醆亲。  
浩歌惊世俗，狂语任天真。  
我亦轻余子，君当恕醉人。  

陆游　醉书  
似闲有俸钱，似仕无簿书。  
似长免事任，似属非走趋。  
病能加餐饭，老与酒不疏，  
婆裟东湖上，幽旷足自娱。  
时时唤客醉，小阁临红蕖，  
钓鱼斫银丝，擘荔见玉肤。  
檀槽列四十，遗声传故都。  
岂惟豪两川，自足夸东吴。  
但恨诗不进，榛荒失耘锄；  
何当扫纤艳，杰作追黄初。  

陆游　醉书  
天公赋与五湖秋，风月云烟处处留。  
损食一年犹可健，无诗三日却堪忧。  

陆游　醉书  
青草渡头波接天，山翁吟啸自悠然。  
朝餐偶过卖鱼市，晚泊时逢迎荻船。  
投老未除游侠气，平生不作俗人缘。  
一樽酌罢玻璃酒，高枕窗边听雨眠。  

陆游　醉书秦望山石壁  
秋雨初霁开长空，夜天无云吐白虹，  
擘波浴海出日月，破山卷地驱雷风。  
昆仑黄流泻浩浩，太华巨掌摩穹穹。  
平生所怀正如此，拜赐虚皇称放翁。  
放翁七十饮千锺，耳目未废头未童。  
向来楚汉何足道，真觉万古无英雄。  
行穷禹迹亦安往，聊借旷快洗我胸。  
涛澜屡犯蛟灵怒，涧谷或与精灵逢。  
黄金铸就决河塞，俘献颉利长安宫。  
不如醉笔扫青嶂，入石一寸豪健惊天公。  

陆游　醉书山亭壁  
物外阳狂五百年，扁舟又系镜湖边。  
飞升未抵簪花乐，游宦何如听雨眠？  
绿蚁灩尊芳酝熟，黑蛟落纸草书颠。  
忽拈玉笛横吹去，说与傍人是地仙。  

陆游　醉睡初觉偶作  
小圃醒还醉，幽窗起复眠。  
虚明炷香地，清润斸花天。  
老去才虽尽，穷来志益坚。  
阿瞒那可语，平日笑桥玄。  

陆游　醉题  
不学空门不学仙，清樽随处且陶然。  
人情正可付一笑，生世元知无百年。  
白首难陪东合客，清风自足北窗眠。  
归耕只要无人问，安用文章海内传。  

陆游　醉题  
来往人间今几时？悠悠日月独心知。  
寻僧共理清宵话，扫壁闲寻往岁诗。  
疋马秋风入条华，孤舟暮雪钓湘漓。  
只愁又踏关河路，荆棘铜驼使我悲。  

陆游　醉题  
目光炯炯射车牛，何至随人作浪愁。  
身处江湖如富贵，心亲鱼鸟等朋俦。  
孤帆灭没三湘晓，野店荒寒二华秋。  
醉墨不容麈土污，凭君试访寺家楼。  

陆游　醉题  
生来避世傲公卿，海内无人识姓名。  
九节筇边秋万里，长明灯下雨三更。  
心安白发何劳扫，药熟黄金固可成。  
只待蓬壼赋诗罢，却来京洛看升平。  

陆游　醉题  
坎止流行五十秋，胸中不解著闲愁。  
浩歌野渡惊云起，狂舞空庭挽月留。  
性本自然憎截鹤，器非大受愧函牛。  
平生最爱严滩路，早晚貂裘换钓舟。  

陆游　醉题  
云栖涧饮未为高，起舞行歌亦足豪。  
试问食时观本草，何如酒後读离骚？  
游山不待飞双舄，翦水无因得快刀。  
熟睡市垆名勿笑，年来随事学餵糟。  

陆游　醉题  
勿笑山翁病满躯，胸中侠气未全无。  
双瞳遇醉犹如电，五木随呼尽作卢。  
代北胡儿富羊马，江南奇士出菰芦。  
何由亲奉平戎诏，蹴踏关中建帝都？  

陆游　醉题  
裘马清狂锦水滨，最繁华地作闲人。  
金壶投箭消长日，翠袖传杯领好春。  
幽鸟语随歌处拍，落花铺作舞时茵。  
悠然自适君知否，身与浮名若个亲？  

陆游　醉题埭西酒家  
阵阵新寒入布裘，偶乘小醉得闲游。  
丹枫落日野桥晚，断雁湿云江路秋。  
马得一鸣何恨斥，金经百链岂容柔？  
不知千载尘埃里，更有吾曹强项不？  

陆游　醉题埭西酒家  
桑麻蒙翳不通邻，耽酒颓然一老民。  
遣客方眠那是醉？有衣可典未为贫。  
晒翎斜日鸥来熟，印迹平沙雁到新。  
君看此间何境界，痴人犹说吐车茵。  

陆游　醉卧道傍  
烂醉今朝卧道傍，乡闾共为护牛羊。  
高怀那遣群儿觉，至理真能万事忘。  
唤起瘦躯犹嵬峨，扶归困睫更芒洋。  
冻齑快嚼茆檐下，拍手从人笑老狂。  

陆游　醉卧道边觉而有赋  
太华五千仞，天台四万丈。  
一枝古藤如黑龙，天遣飘然寄闲放。  
莫怪公卿不我知，我自不知渠是谁；  
史书弄笔後来事，绣鞍宝带聊儿嬉。  
旗亭烂醉官道卧，醒後无人数吾过。  
世间恩怨一时空，且免它年送临贺。  

陆游　醉卧松下短歌  
披鹿裘，枕白石，  
醉卧松阴当月夕。寒藤夭矫学草书，  
天风萧森入诗律。忽然梦上百尺颠，  
绿毛邂逅巢云仙。相携大笑咸阳市，  
俯仰尘世三千年。  

陆游　醉舞  
短帽篸花舞道傍，年垂八十尚清狂。  
茸茸胎发朝盈栉，炯炯神光夕照梁。  
令尹阅人三仕巳，太山在我一豪芒。  
药苗麦饭初何久，全取愚儒百链刚。  

陆游　醉舞  
渭城朝雨不须歌，烂醉江头舞短蓑。  
自是先生眼根钝，夭狐伎俩本无多。  

陆游　醉乡  
醉乡卜筑亦佳哉，但苦无情白发催。  
痴欲煎胶黏日月，狂思入海访蓬莱。  
辞巢归燕先秋去，泣露幽花近社开。  
莫惜倾家供作乐，古人白骨有苍苔。  

陆游　醉吟  
少日沉迷汗简青，如今毁誉两冥冥。  
书生弄笔如何信，只合花前醉不醒。  

陆游　醉吟  
驱使难凭赤丁子，传呼底用苍头儿。  
世间如梦身如寄，春去花空欲泥谁？  

陆游　醉吟  
牵经引礼人谁听，是古非今世共憎。  
何似对花倾绿酒，自歌一曲醉腾腾！  

陆游　醉中步月湖上  
闰余时节早，天气已凄冷。  
悠哉曳杖行，乐此清夜永。  
霜风锼病骨，林月写孤影。  
新诗得复忘，薄酒吹易醒。  
浮生役声利，百岁常鼎鼎。  
清游倘可继，终老谢人境。  

陆游　醉中草书因戏作此诗  
赐休暂解簿书围，醉草今年颇入微。  
手挹冻醪秋露重，卷翻狂墨瘦蛟飞。  
临池勤苦今安有，漏壁工夫古亦稀。  
樨子问翁新悟处，欲言直恐泄天机。  

陆游　醉中长歌  
阑干斗柄摇天东，人间一夜回春风。  
注桃染柳岁相似，惟我衰颜非昔红。  
可怜逢春不自感，更欲使气惊儿童。  
烟郊射雉锦臆碎，水亭供鱠金盘空。  
归穿南市万人看，流星突过连钱骢。  
高楼作歌醉自写，墨光烛焰交长虹。  
人生未死贵适意，万里作客元非穷。  
故人夜直金銮殿，僵卧独听宫门钟。  

陆游　醉中出西门偶书  
古寺闲房闭寂寥，几年耽酒负公朝。  
青山是处可埋骨，白发向人羞折腰。  
末路自悲终老蜀，少年常愿从征辽。  
醉来挟箭西郊去，极目寒芜雉兔骄。  

陆游　醉中到白崖而归  
醉眼朦胧万事空，今年痛饮瀼西东。  
偶呼快马迎新月，却上轻舆御晚风。  
行路八千常是客，丈夫五十未称翁。  
乱山缺处如横线，遥指孤城翠霭中。  

陆游　醉中登避俗台  
半醉行歌上古台，脱巾散发谢氛埃。  
但知礼岂为我设，莫管客从何处来。  
剡曲烟波菱蔓滑，耶溪风露藕花开。  
老来世事浑成嬾，一棹幽寻未拟回。  

陆游　醉中感怀  
早岁君王记姓名，只今憔悴客边城。  
青衫犹是鵷行旧，白发新从剑外生。  
古戍旌旗秋惨淡，高城刁斗夜分明。  
壮心未许全消尽，醉听檀槽出塞声。  

陆游　醉中歌  
文章日益近衰陋，风节久己嗟陵夷。  
元佑大苏逝不返，庆历小范今谁知！  
闭门学古人共笑，低头就俗我却疑。  
脱衣幸可买渔艇，烂醉浩歌随所之。  

陆游　醉中歌  
吾少贫贱真舑儒，贪食嗜味老不除。  
折腰歛版日走趋，归来聊以醉自娱。  
长缾巨榼罗杯盂，不须渔翁劝三闾。  
牛尾膏美如凝酥，猫头轮囷欲专车，  
黄雀万里行头颅，白鹅作鮳天下无，  
浔阳糖蟹径尺余，吾州之蔳尤嘉蔬，  
珍盘餷飣百味俱，不但项脔与腹腴。  
悠然一饱自笑愚，顾为口腹劳形躯。  
投劾行矣归园庐，莫厌粝饭尝黄葅。  

陆游　醉中浩歌罢戏书  
造物小儿如我何！还家依旧一渔蓑。  
穿云逸响苏门啸，卷地悲风易水歌。  
老眼阅人真烂熟，壮心得酒旋消磨。  
傍观虚作穷愁想，点检霜髯却未多。  

陆游　醉中怀江湖旧游偶作短歌  
无渡河，浪花无蒂高峥嵘；  
莫登楼，茫茫芳草难为情。  
华轩宝马只好路旁看，冶金伐石空留後世名。  
古来惟有竹林诸人称达生，一醉之外万事鸿毛轻。  
可怜痴人竞声利，坐使方寸森五兵。  
散花州上青山横，野鱼可脍菰可烹。  
脱冠散发风露冷，卧看江月金盆倾。  

陆游　醉中怀眉山旧游  
劲酒少和气，哀歌无欢情。  
故乡不敢思，登高望锦城。  
锦城那得去，髣佛蟆颐路。  
遥知尊前人，指我题诗处。  
我虽流落夜郎天，遇酒能狂似少年。  
想见东郊携手日，海棠如雪柳飞绵。  

陆游　醉中绝句  
有山有水登临地，无病无愁啸傲身。  
世念秋毫除未尽，麴生应恨白头新。  

陆游　醉中绝句  
左餮右粥年年饱，南陌东阡处处闲。  
幸免催租败幽兴，岂容对酒惜酡颜。  

陆游　醉中录近诗因题卷後  
鹅儿色浅酒醺人，鸡距锋圜笔绝伦。  
满引一杯书数纸，要知林下有闲身。  

陆游　醉中示客  
四座无哗听我歌，百年生计一烟蓑。  
清尊潋潋犹狂在，白发萧萧奈老何！  
远适安能缩地脉？高眠聊足养天和。  
吾徒看尽人间事，莫爱车前印几窠。  

陆游　醉中书懹  
既老心愈空，新凉体差健，  
登山每嗔扶，对案亦强饭。  
平生百事嬾，惟酒不待劝，  
迨此桑落时，一醉适我愿。  
羸然云水身，本非朱紫楦。  
少犹耻枉尺，老敢欺方寸。  
但令死瞑目，余事何足论。  
不见鹿门翁，全家事潜遯。  

陆游　醉中题民家壁  
壮岁羁游厌故栖，暮年却爱草堂低。  
交情最向贫中见，世事常於醉後齐。  
松吹飕飕凉短发，芒鞋策策响新泥。  
吾诗戏用寒山例，小市人家到处题。  

陆游　醉中戏作  
当年买酒醉新丰，豪士相期意气中。  
插羽军书立谈办，如山铁骑一麾空。  
玉关久付清宵梦，笠泽今成白发翁。  
堪笑灯前如意舞，尚将老健压诸公。  

陆游　醉中下瞿唐峡中流观石壁飞泉  
吾舟十丈如青蛟，乘风翔舞从天下。  
江流触地白盐动，艳澦浮波真一马。  
主人满酌白玉杯，旗下画鼓如春雷。  
回头已失瀼西市，奇哉一削千仞之苍崖。  
苍崖中裂银河飞，空里万斛倾珠玑。  
醉面正须迎乱点，京尘未许化征衣。  

陆游　醉中信笔作四绝句既成惧观者不知野人本心也复作  
麦野桑村有酒徒，过门相觅醉相扶。  
朱门日日教歌舞，也有侬家此乐无？  

陆游　醉中信笔作四绝句既成惧观者不知野人本心也复作一绝  
过得一日过一日，人间万事不须谋。  
邻家幸可赊芳酝，红蕊何曾笑白头。  

陆游　醉中信笔作四绝句既成惧观者不知野人本心也复作一绝  
今朝卖谷得青钱，自出街头买彘肩。  
草火燎来香满屋，未容下箸已流涎。  

陆游　醉中信笔作四绝句既成惧观者不知野人本心也复作一绝  
老觉人间足畏涂，怕人浑似怕於菟。  
晴明颇动青鞋兴，先探门前有客无。  

陆游　醉中信笔作四绝句既成惧观者不知野人本心也复作一绝  
治道巍巍本易成，狂言安得略施行。  
太平事业人皆见，不计封伦死与生。  

陆游　醉中夜自村市归  
村市夜骑黄犊还，却登小阁倚阑干。  
银河斜界晓天碧，璧月下入秋江寒。  
吾辈身闲且饮酒，人生事定须阖棺。  
元自胸中著云梦，莫惊绿鬓耐悲欢。  

陆游　醉中自赠  
富贵犹宜早退休，一生龃龉更何求？  
赋形未至欠壬甲，语命宁须憎斗牛。  
栗里收身贫亦乐，平陵埋骨死无忧。  
狂歌醉舞真当勉，剩折梅花插满头。  

陆游　醉中作  
宦游三十载，举步亦看人。  
爱酒官长骂，近花丞相嗔。  
湖山今入手，风月始关身。  
少吐胸中气，从教白发新。  

陆游　醉中作  
小市钟声断，高楼月色新。  
醉眠当大路，狂舞属行人。  
有客要元亮，无妻谏伯伦。  
山花信手插，不复惜乌巾。  

陆游　醉中作  
舴艋为家云作友，流年尽付樽中酒。  
清啸穿林鸾凤吟，草书落纸龙蛇走。  
人间无复王景略，千载风云常寂寞。  
安得熊罴十万师，蹴踏幽并洗河洛？  

陆游　醉中作  
名酝羔儿拆密封，香粳玉粒出新舂。  
披绵珍鯗经旬熟，斫雪双螯洗手供。  
吟罢欲沉江渚月，梦回初动寺楼钟。  
炉烟袅袅衣篝暖，未觉家风是老农。  

陆游　醉中作  
晚途豪气未低摧，一饮犹能三百杯。  
烂烂目光方似电，齤齤鼻息忽如雷。  

陆游　醉中作  
驾鹤孤飞万里风，偶然来憩大峨东。  
持杯露坐无人会，要看青天入酒中。  

陆游　醉中作  
曾赐琳腴白玉京，狂歌起舞蜀人惊。  
却骑黄鹤横空去，今夕垂虹醉月明。  

陆游　醉中作  
画角三终夜未阑，醉凭飞阁喜天宽。  
月明满地江风急，吹落幽人紫绮冠。  

陆游　醉中作行草数纸  
还家痛饮洗尘土，醉帖淋漓寄豪举；  
石池墨渖如海宽，玄云下垂黑蛟舞。  
太阴鬼神挟风雨，夜半马陵飞万弩。  
堂堂笔阵从天下，气压唐人折钗股。  
丈夫本意陋千古，残虏何足膏磚斧；  
驿书驰报儿单于，直用毛锥惊杀汝！  

陆游　昨非  
温饱从来与道违，书生只合卧牛衣。  
老狐五百生前错，孤鹤三千岁後归。  
舌自生肥胜玉食，腰常忘带况金围。  
一官彭泽曾何有，元亮还家悔昨非。  

陆游　作篱  
生世八十余，日夜迫衰老。  
中年所筑舍，倾坏当官道。  
每逢风雨夕，性命凛莫保。  
况此芦竹藩，何恃不摧倒！  
今朝手自葺，不暇避涂潦。  
鸡豚有限隔，门巷得锄扫。  
岂惟御盗窃，亦足慰怀抱。  
阴云忽四垂，见事幸差早。  

陆游　作梦  
作梦今逾七十年，平生怀抱尚依然。  
结茅杜曲桑麻地，觅句灞桥风雪天。  
骠骑向来求作佛，淮南末路望登仙。  
世间妄想何穷尽，输与山翁一醉眠。  

陆游　作盆池养科斗数十戏作  
小小盆池不畜鱼，题诗聊记破苔初。  
未听两部鼓吹乐，且看一编科斗书。  

陆游　作雪  
雪云寒不动，林鸟噤无声。  
病起衰何剧？囊空醉不成。  
中原乱方作，弱虏运将平。  
台省多贤俊，常谈媿老生。  

陆游　作雪  
荒村雪欲作，耄叟病无聊。  
树暝乌鸢集，茆深雉兔骄。  
溪滩观趁渡，岭路数归樵。  
即死无它憾，终身负圣朝。  

陆游　作雪不成独咏  
淡日朝穿雾，浓云夜　¤霜。  
风声空浩荡，雪意愈微茫。  
棐几闲临帖，铜炉静炷香。  
悠然践残岁，不是傲羲皇。  

陆游　作雪寒甚有赋  
云暝风号得我惊，砚池转盼已冰生。  
窗间顿失疏梅影，最　上空闻断雁声。  
公子皂貂方痛饮，农家黄犊正深耕。  
老人别有超然处，一首清诗信笔成。  

陆游　作雪未成自湖中归寒甚饮酒作短歌  
黑云垂到地，飞霰如细砾。  
找从湖上归，散发醉吹笛。  
少年志功名，目视无坚敌。  
惨淡古战场，往往身所历。  
宁知事大缪，白首犹寂寂。  
凄凉武侯表，零落陈琳檄。  
报主知何时，誓死空愤激。  
天高白日远，有泪无处滴。  

陆游　作雪遇大风遂晴  
雪作风散之，雪止风亦定。  
霁日上窗扉，明暖起我病。  
去春财十日，共喜时序正。  
晨兴盥飄罢，白发满清镜。  
门前无客至，默卧弄尘柄。  
丛竹如有情，代我发孤咏。  

陆游　作野饮诗後一日复作此篇反之  
世事如海沙，巧历不能数。  
身居忧患中，殆若堕阱虎；  
又如住败屋，岌岌日撑拄，  
中夜风雨至，摧压固其所。  
孰能知其然？徙义以为主。  
要于一念间，不敢欺仰俯。  
兢兢日三省，宁可自莽卤？  
君看昔先师，乃媿不若禹。  

陆游　作雨不成终夜极凉时去立秋五日也  
云映星芒澹，风阑雨脚回。  
体轻知病去，气爽喜秋来。  
疏放抛乌帢，歌呼覆绿杯。  
东归定何日？灩澦欲崔嵬。  

陆游　作竹篱成因把酒其间戏题四十字  
今日偶暄暖，卧闻林鸟呼。  
虽思大白饮，未免小苍扶。  
柳色动篱外，梅花来座隅。  
夕阳红满野，更复倒残壼。  

陆游　作字  
整整复斜斜，翩如风际鸦。  
书成半行草，眼倦正昏花。  
未办仓盛笔，宁能锥画沙？  
老夫端可媿，头白不名家。  

陆游　坐客有谈狄鱼眼眶之美者感叹而作  
黄雀头颅羞五鼎，狄鱼眼眶参隽永。  
两螫何皋蟹丧躯，一脔可怜牛断领。  
霜刀斫脍几许痛，公子方夸醉魂醒。  
物生怖死与我均，磚几流丹只俄顷。  
哀哉堂堂七尺身，正坐舌端成业境。  
豪华只可夸仆妾，报应那知类形影。  
世间扰扰何时了？一念超然差若颖。  
不妨瓦钵饱晚菘，更汲山泉试春茗。  

陆轸　七岁作  
昔时家住海三山，日月宫中屡往还。  
无事引来天女笑，谪来为吏在人间。  

陆轸　赠直行大师  
语录传来久，所明机妙深。  
霜天七实月，禅夕一真心。  
祇有道为证，更无尘可侵。  
前溪鸥出没，谁自感浮沉。  

陆正　古意  
结褵事君子，誓作形与影。  
人事多乖戾，彼此睽燕郢。  
尺书沉素鳞，啼鹃催逝景。  
妾命讵终薄，君心那得冷。  
开帘花扑面，泪落纷如绠。  

陆宗亮　题方仙翁点易图  
云锁瑶扉童未起，树摇凉露鹤初还。  
曲肱道士清溪水，心在羲皇未画前。  

鹿何　句  
鸡渡已符当日谶，龙溪仍见此时祥。  

路忱　秋怀  
落日留虎壁，秋风急戌楼。  
高歌鬼神夜，挥涕虎狼秋。  
豪贵少青眼，文章多白头。  
何时挂长剑，天地一扁舟。  

路德章　盱眙旅客  
道旁草屋两三家，见客擂麻旋点茶。  
渐近中原语音好，不知淮水是天涯。  

路德章　游寒岩钓矶  
竹里茅茨竹外溪，粼粼白石护渔矶。  
想应日日来垂钓，石上蓑衣不带归。  

路坦　诗一首  
百里传呼号录公，三年得替普天同。  
惟君四载过常例，更有何人继后风。  

路振　代棘篇  
伐棘何所山之巅，秋风颾颾刺子丹。  
折根破柢坚且顽，斸夫趦趄汗污颜。  
攒锋束芒趋道还，{上艹下左禾右享}之森森缭长藩。  
暮冬号风雪暗天，漏寒不鸣守犬眠。  
主人堂上多金钱，东陵暴客来窥垣。  
举手触锋身陨颠，千矛万戟争后先。  
襟袖结裂不可揎，蹠破指伤流血殷。  
神离气沮走蹁跹，数尺之墙弗复攀。  
索头丑奴搔河壖，朔方屯师连七年。  
木波马领沙填填，气脉不绝如喉咽。  
官军虎怒思吼轩，强弩一发山河穿。  
将不叶谋空即安，耫养小丑成凶颠。  
推刍挽粟徒喧喧，边臣无心靖国艰，  
为余讽此伐棘篇。  

路振　句  
瘴海千枝雾，骊山一骑尘。  

路振　句  
君恩来万里，客路出千山。  

路振　题惠泉师壁  
汉公尝说惠泉师，解讲楞严解赋诗。  
今日我来师已支，草堂风雨立多时。  

路振　赠安邑簿伍彬归隐  
考终秋鬓白，归隐旧峰前。  
庭树鸟频啄，山房人尚眠。  
寒岩落桂子，野水过茶烟。  
已结劳生念，虔心向竺干。  

闾丘泳　次袁说友巫山十二峰二十五韵  
舟行观山无定姿，篷底兀坐真儿痴。  
层崖复岭正杂遝，平冈横阜俄逶迟。  
晴岚参天固竞秀，深崖挺石尤多奇。  
遥岑浮眉绿点点。飞瀑悬剑锋差差。  
饮闻巫山妙天下，今诵公诗如见之。  
蓬仙来应人间世，妙龄便有声名随。  
日谈经术辅主圣，久领国计嗤驽疲。  
共推经邦济川楫，暂建分陕元戎旗。  
百城听命仰赐履，三边制胜如筹帷。  
长江高唐神女峡，万里昆仑分一枝。  
峰峦森立入霄汉，塔庙选胜居高低。  
响山猨啼声若啸，迎棹鸦舞来如嬉。  
金母分畀神灵职，孰云朝暮阳台为。  
琅函蕊笈发天秘，赞禹治水唐虞时。  
英辞一洗千载陋，写之琬琰宜在兹。  
人思传本快先睹，蔡邕石经车马驰。  
北畅威名被沙漠，西奠夷落连黔施。  
帝遣云輟镇南极，祠宫姑寓江之湄。  
湘群时过鼓瑶瑟，宓妃岂复扬蛾眉。  
金关已侔坐少广，丹经孰授逾期颐。  
野人尘容粗知学，素守亦复涅不缁。  
朼来乘轺职飞挽，两见祈谷歌噫嘻。  
疲氓崎岖上转粟，旧业荒落南窥嶷。  
劳生屡已度剑栈，清游颇念登峨嵋。  
从今嵩高雅颂手，那数韩子南山诗。  

吕辨　句  
仰看宫殿浮天半，想见笙箫在月中。  
上清宫  

吕昌明　句  
岂惟藏两蜀，亦自限三巴。  

吕存中　过宝应湖  
半升浊酒试莼羹，贱买鱼虾已厌烹。  
浅水衣蒲有船过，淡烟笼月更人行。  

吕定　班师  
紫塞回来雪正晴，王师百万拥连营。  
马嘶大地山河壮，旗卷长空日月明。  
龙虎台高千嶂耸，凤皇城近五云生。  
圣颜有喜天心顺，中外欢闻奏凯歌。  

吕定　登翠云台  
一柱中流亦壮哉，分明世上有蓬莱。  
帘开庐阜层层出，船汎岷山滚滚来。  
夜冷神龙蟠水府，天青仙佩下瑶台。  
閒将玉管吹明月，勾引翩翩彩凤回。  

吕定　登东岳山  
海内名山孰与齐，清风掖我上丹梯。  
鹏程九万扶摇近，世界三千指顾低。  
瀑挂天门惊霹雳，雨蒸日观出虹霓。  
太平会见东封盛，玉简金书焕紫泥。  

吕定　登广城楼  
三尺龙泉事远游，越王台上望南州。  
一天雨过千山晓，万里风来五月秋。  
江郭楼台蛮客市，海门烟日蜑家舟。  
临戎不有安边策，应愧常何荐马周。  

吕定　登彭城楼  
项王台上白云秋，亚夫坟前草树稠。  
山色不随人事改，水声长近戍城流。  
空余夜月龙神庙，无复春风燕子楼。  
楚汉兴亡俱土壤，不须怀古重夷犹。  

吕定　登越王台  
海上荒台草树平，登临不尽古人情。  
白云万里怀亲舍，红日中天望帝京。  
百粤山咱秋历落，山城楼阁晚峥嵘。  
醉来徙倚栏干曲。听彻西风画角声。  

吕定　调兵  
年少谈兵胆气豪，折冲千里岂辞劳。  
旌旗影动秋风瑟，鼓角声回夜月高。  
红锦裁鞍新试马，黄金装带旧悬刀。  
临征自信军容盛，五色团花绣战袍。  

吕定　度大庾岭  
凿破鸿蒙一窍通，至今传说九龄功。  
天垂瘴雨蛮烟外，路入炎荒火树中。  
万里关河瞻北极，两行旌旆过南雄。  
鹧鸪声里端阳近，榕树青青荔子红。  

吕定　奉天门朝贺  
晓日初临万岁山，宝幢华盖列朝班。  
九重天上来仙乐，五色云中识圣颜。  
深殿卷帘香雾袅，近臣传制佩声还。  
嵩呼齐祝恩如海，散八阳和满世间。  

吕定　赴京  
太白楼前雨乍收，画船挝鼓上皇州。  
肯因离别牵愁思，要把勋名事壮游。  
千里关河旗带月，一天星斗剑横秋。  
胸中賸有安边策，此去应当献冕旒。  

吕定　过峡山寺  
峡江江上峡山寺，落日峰峦翠作堆。  
云拥半空楼殿出，天然一幅画图开。  
仙人采药和光洞，释子翻经化乐台。  
顾我红尘画马客，题诗无暇扫苍苔。  

吕定　过小孤山  
八月灵槎溯海门，翠云台上本谎樽。  
峰头楼合相高下，水底鱼龙自吐吞。  
万古青天留玉柱，五更红日涌金盆。  
宦游不尽登临兴，欲洗苍苔颂圣恩。  

吕定　扈驾  
八月秋高战马肥，观兵郊外振天威。  
一声凤吹迎鸾驭，五色龙文杂衮衣。  
剑战横空金气肃，旌旗映日彩云飞。  
令严星火诸军奋，直斩单于塞上归。  

吕定　怀古  
我昔游海上，东望三神山。  
风波几万里，苍茫云霭间。  
鱼龙自掀舞。天空日月閒。  
神仙渺无迹，徐福去不还。  
空余蓬莱阁，千载留人寰。  

吕定　金陵旅夜  
一雨皇都万象明，东风娇啭上林莺。  
火烟亭馆春多少，钟鼓楼台夜几更。  
枕上故园蝴蝶梦，枝头斜月杜鹃声。  
银牋欲写长相忆，滚滚江流不尽情。  

吕定　望岱岳  
岱宗东望郁嵯峨，万丈侧桥鸟外过。  
秦树千年空老大，汉碑终古不消磨。  
天坛夜静乘星斗，石磴春深长薜萝。  
记得旧游曾载酒，颓然峰顶放长歌。  

吕定　望峄山  
极目东山秀色浓，紫霄千叶醉芙蓉。  
题诗尚记仙人洞，飞佩曾过玉女峰。  
树老孤桐秋露下，碑残古篆暮云封。  
何时再醉天门月，卧听清风万壑松。  

吕定　戏马台  
据鞍挥指八千兵，昔日中原几战争。  
追鹿已无秦社稷，逝骓方叹楚歌声。  
英雄事往人何在，寂寞台空草自生。  
回首云山青矗矗，黄流依旧绕彭城。  

吕定　雪夜  
漠漠同云遍海涯，晓风寒逼绿窗纱。  
飞扬鳞甲三午界，妆点楼台百万家。  
何处妙歌金帐酒，谁人清对玉梅花。  
便应石鼎融冰水，乌帽笼头自煮茶。  

吕定　夜宿甓社湖  
湖光如镜迥无山，耿耿银河路可攀。  
万象不移天地外，一尘能到水云间。  
月明孤屿森楼阁，夜静飞仙过佩环。  
借问孟城何处是，微微灯火绿杨湾。  

吕定　谒金华寺六祖法堂  
坐阅人间几百年，双趺浑似后来禅。  
空空明镜台前地，寂寂红尘境外天。  
风动法林处虎过，云生咒钵解龙眠。  
至今月到层楼上，应共祥光午夜圆。  

吕定　游海珠寺  
何年神物抱珠游，遗向沧浪第一洲。  
五色化成金世界，六鳌擎出宝香楼。  
光涵蛟室星辰动，影落龙宫日月浮。  
万古团团天地里，磬声敲出海门秋。  

吕定　游匡庐山  
欲向匡庐观瀑布，便从鼓蠡骤楼船。  
一声长啸来丹壑，千太飞流下碧天。  
洞里楼台无岁月，云中鸡犬有神仙。  
凭谁呼起巢松者，醉拥宫袍对酒眠。  

吕定　浴日亭和苏学士韵  
危亭突兀倚青山，坐对扶桑碧海湾。  
紫雾欲生龙伯庙，洪涛先涌虎门关。  
光摇宇宙花生眼，影动阑干酒上颜。  
遥望蓬莱宫阙晓，一轮飞挂碧云间。  

吕定　追和苏子瞻游峡山寺韵  
山迥宝华阁，水绕金锁湾。  
尘虑顿焉息，于兹开我颜。  
痚钟日夕动，老僧林下还。  
天风吹白云，悠悠满松关。  
归猿有余悲，月明啸空山。  
仙人自何来，翱翔八极间。  
手把玉芙蓉，吟笑锵佩环。  
歌罢忽飞去，千峰堆翠鬟。  

吕端　句  
愚臣钩直难堪用，宜用濠梁结网人。  

吕端　送英公大师归终南  
衡岳烟萝紫阁云，名高湖外晚游秦。  
清词古学儒生业，圆笠方袍释子身。  
竹杖拄归山里寺，篆书留与世间人。  
我疑簪组成为缚，空仰吾师去路尘。  

吕端　赠李公  
忆昔僦居明德坊，官资俱是校书郎。  
青衫共直昭文馆，白首同登政事堂。  
佐国庙谟君已展，避贤荣路我犹妨。  
主恩至重何时报，老眼相看泪两行。  

吕谔　题阎立本北斋较书图  
由余入秦毁诗书，意在兵强黔首愚。  
弊极煨烬几无馀，高齐风俗元自殊。  
岂料乃喜知卷舒，况复是正丛冠裾。  
公言所贬固不虚，我独谓其胜由余。  

吕公著　二十二日晚步天津次日有诗  
溪翁昨晚步天津，步到天津伫立频。  
洛水只闻煎去棹，西风唯解促行人。  
山川惨淡笼寒雨，楼观参差锁暮云。  
此景分明谁会得，欲霜时候雁来宾。  

吕公著　分题得瘿林壶  
天地产众材，任材谓之智。  
栋桷与楹杙，小大无有弃。  
方者以矩度，圆者中规制。  
嗟尔木之瘿，何异肉有赘。  
生成拥肿姿，赋象难取类。  
櫽括所不施，钩绳为尔废。  
大匠睨而往，恻然乃有意。  
孰非造化功，而终配不器。  
刳剔虚其中，朱漆为之伪。  
斟浆挹酒醴，施用惟其利。  
犠象非不珍，金罍岂不贵。  
设之于楹阶，十目肯注视。  
幸因左右容，反见为奇异。  
人之于才性，夫岂远于是。  
性虽有不善，在教之揉励。  
才亡不可用，由上所措置。  
饰陋就其长，皆得为良士。  
执一以废百，众功何由备。  
是惟圣人心，能通天下志。  

吕公著　恭和  
雪消春动气清微，夹道都人望帝晖。  
法部已调丝竹管，御袍初进赭红衣。  
康衢弥节严三卫，真馆焚香降六飞。  
宴罢瑶池回跸晚，五云通夜拥端闱。  

吕公著　归洛寄祖择之龙图  
恩深骨髓谓慈亲，义重邱山是故人。  
归过嵩阳旧游地，□云收得薛萝身。  

吕公著　和王安之六老诗  
六客同游一醉乡，又非流俗所言狂。  
追游共喜清平久，唱和争寻警策忙。  
荐酒月坡林果熟，发茶金石井泉香。  
千年松下麾谈尘，襟袖无风亦自凉。  

吕公著　和王安之六老诗  
六老播然鬓似霜，纵心年至又非狂。  
园池共避何方胜，樽酒相欢未始忙。  
杖屦烂游千载运，衣巾浓惹万花香。  
过从见率添成七，况复秋来亦渐凉。  

吕公著　和王安之六老诗  
林下狂歌不贴腔，贴腔安得谓之狂。  
小车行处莺花闹，大笔落时神鬼忙。  
门掩紫荆阛阓，墙开瓮牖薜萝香。  
一般天下难寻物，洛浦清风拂面凉。  

吕公著　和王常侍登郡楼望山  
四贤当日此盘桓，千百年人尚厚颜。  
天下有名难避世，胸中无物漫居山。  
事观今古兴亡后，道在君臣进退间。  
若蕴奇才必奇用，不然须负一生閒。  

吕公著　和魏教授见赠  
清世文章日月悬，无才惟幸乐丰年。  
游山太室更少室，看水伊川又洛川。  
古有孟轲难语觉，时无颜子易为贤。  
读书每到天根处，长惧诸公问极前。  

吕公著　寄吴传正寺丞  
敦笃情怀世所稀，昔年今日事难追。  
雪霜未始寒无甚，□桂可尝色暂移。  
洛邑士人虽我信，天津风月只君知。  
梦魂不悟东都远，依旧过从似旧时。  

吕公著　留题龙门二首  
融结成来不记秋，断崖苍壁锁烟愁。  
中分洪造夏王力，横截大山伊水流。  
八节滩声长在耳，一川风景尽归楼。  
行人莫动凭栏兴，无限英雄浪白头。  

吕公著　留题龙门二首  
谁将长剑斩长蛟，斩断长蛟剑复韬。  
爪尾蜿蜒凝华岳，角牙狞恶结蒿高。  
骨伤两处崭苍壁，血出东流汹巨涛。  
此物犹难保身首，为言谗口莫嗷嗷。  

吕公著　龙门石楼看伊川  
数朝从款走烟霞，纵意凭栏看物华。  
百尺楼台通鸟道，一川烟雨属僧家。  
直须心逸方为乐，始信官荣未足夸。  
此景得游无事日，也宜知幸福无涯。  

吕公著　天津晚步  
芝盖久稀疏，暮云空坱北。  
千年旧都城，一片閒宫阙。  
禁御尚连延，觚棱犹巠巐。  
桥势横雌霓，堤形偃初月。  
瀍涧岸已深，汉唐时既歇。  
危亭独坐人，浪把兴亡阅。  

吕公著　王安之同赴王宣徽洛社秋会  
后房深出会亲宾，乐按新声妙入神。  
红烛盛时翻翠袖，画桡停处占青苹。  
早年金殿旧游客，此日凤池将去人。  
宅冠名都号蜗隐，邵尧夫敢作西邻。  

吕公著　延福坊李太博乞园池诗  
宣威十九次高牙，栾叶功臣旧将家。  
清世辞荣归里第，白头行乐过年华。  
杯盈香醑浮春水，曲度新声出靓花。  
如此园池如此寿，儿孙满眼庆无涯。  

吕公著　杨郎中新居和尧夫先生韵  
高斋旷望极山川，却顾卑居不值钱。  
二室峰峦凝画碧，万家楼阁带轻烟。  
春浓缭绕环游骑，地胜依稀寓列仙。  
唱发幽人丞相和，当时纸贵洛城传。  

吕公著　杨郎中新居和尧夫先生韵  
碧瓦朱门将相居，见嵩临洛百家无。  
登高此地还能赋，会老他年定入图。  
花发四时排步障，鸟鸣终日劝提壶。  
何人遇赏偏留赏，逸士清风激鄙夫。  

吕皓　别荆州诸友  
荆州三度别，此别尤酸冷。  
兼葭逐岸靡，烟雨隔林回。  
去棹行且留，离觞醉还醒。  
缅怀荆州士，鹄立霜毛整。  
竞爽信何人，班班纷脱颖。  
况是清峻流，魁然挈裘领。  
相逢名教乐，殊忘旧机境。  
草木臭味同，何庸强畦畛。  
虎豹识避就，宁忍覆陷穽。  
人情不相远，颇谅心耿耿。  
眼里绝荆蓁，夙生何独幸。  
时恨多旷远，赧容发面颈。  
分袂复自兹，深渊惜断绠。  
断绠无续期，分袂有时并，  
但愿各自珍，时当动深省。  
一篑会成山，九仞犹弃井。  
要令百鍊金，青劳无留矿。  
大哉乾坤内，吾道相与永。  

吕皓　峨眉亭  
采石山头月正弦，捉月台边酒满船。  
扰扰利名蚁慕膻，如公岂但酒称贤。  
平生醉里诗三千，卷起长江作长笺。  
悲哉人世隔天渊，一日乘风反自然。  
死生在我不在天，欲死得死岂其冤。  
欲罢长风大放颠，苍茫何处可拍肩。  

吕皓　题青溪神女祠次东坡韵  
生居万山中，二年依泽国。  
偶於僧曹暇，聊欲访禅默。  
再拜神女祠，劈山定何术。  
上有琳公岩，作论期破惑。  
只今澄潭中，异影眩莫执。  
宗源人幽窈，峨眉如可及。  
吾闻大地下，出没水中日。  
胡为二魶鱼，欲旭犹未得。  
变化乘云雷，寻能系不食。  
山深风窍号，天寒日车急。  
寄语龙宫君，安隐藏故穴。  
近来托怪多，勿遣容易测。  

吕弘　题黄犊岭  
畴昔闻高隐，红尘隔远林。  
间乘黄犊出，踏破白云深。  
自得忘归乐，应多扣角吟。  
如今秋草没，几约与僧寻。  

吕徽之　春景  
前溪冻解绿生波，好雨催花向晓过。  
宿酒未醒眠未起，半窗红日鸟声多。  

吕徽之　冬景  
斗室萧萧日晏眠，疏狂惟与懒相便。  
寻常甲子无心记，看到梅花又一年。  

吕徽之　红梅  
疏影离奇色更柔，谁将红粉点枝头。  
牧童睡起朦胧眼，错认桃林欲放牛。  

吕徽之　壶蜂  
长日融和舞细腰，谁家庭院不相招。  
江皋二月斜风急，拚逐飞花过短桥。  

吕徽之　绿萍  
密密绵绵满草堂，不容红日下沧浪。  
却因风扫沾泥土，燕子衔来上画梁。  

吕徽之　千松图  
五百居东五百西，枝枝叶叶压云低。  
自从老鹤归来后，不许閒禽杂乱啼。  

吕徽之　秋景  
商声早已到梧桐，夜气生凉湛碧空。  
閒倚小窗待明月，紫箫吹彻木犀风。  

吕徽之　守犬  
风恬月朗眠花影，吏不敲门门恰静。  
何事猛然吠一声，有人来汲门前井。  

吕徽之　题画梅赠黄君  
黄君画梅天下奇，枝枝笔底如龙飞。  
干盘屈曲苍苔古，老树顷刻生光辉。  
婆娑月下弄清影，更有幽香袭诗境。  
地僻从无车马尘，间关翠禽啼梦冷。  

吕徽之　夏景  
竹几藤床石砚屏，薰风帘幕篆烟清。  
空斋数点黄梅雨，添得芭蕉绿满庭。  

吕徽之　咏雪用滕字韵  
天上九龙施法水，人间二鼠齿枯藤。  
鹜鹅声乱功收蔡，蝴蝶飞来妙过滕。  

吕徽之　又赋昙字韵  
万里关河冻欲含，浑如天地尚函三。  
桥边驴子诗何恶，帐底羔儿酒正酣。  
竹委长身寒郭索，松埋短发老瞿昙。  
不如乘此擒元济，一洗江南草木惭。  

吕诲　和邵尧夫见寄  
冥冥鸿羽在云天，邈阻风音已十年。  
不谓圣朝求治理，尚容遗逸卧林泉。  
羡君自有随时乐，顾我官閒饱昼眠。  
应笑无成三黜后，病衰方始赋归田。  

吕诲　寄尧夫三首  
江头五日舣轻舟，欲去迟迟更自留。  
目断旌旗暮天阔，龙峰峰上倚层楼。  

吕诲　寄尧夫三首  
去年同作南迁客，今日更持刺史权。  
推挽试知民吏意，无因谈会向尊前。  

吕诲　寄尧夫三首  
碧草茸茸照绿波，暮春归客兴如何。  
沧浪应有清浑处，羞见渔人鼓枻歌。  

吕诲　句  
我今从帝为司纠，更有何人植柏台。  

吕诲　句  
料峭东风不易禁。  

吕江　春晚二绝  
春来脚不踏青青，梦里还家梦又醒。  
一树垂杨楼外绿，莺声不似故园听。  

吕江　春晚二绝  
年华冉冉暗中移，倦客伤春只自知。  
雨后桃花红未减，人情早自向荼醾。  

吕江　姑苏怀古  
台成知费几金槌，回首荒芜走鹿麛。  
自是误君曲宰嚭，孰云亡国为西施。  
春风蝶梦迷香径，秋水龙文冷剑池。  
四顾湖山烟雨里，倚阑新恨入支颐。  

吕江　栖白庵  
门外竹千个，崖颠两径分。  
奔泉流碎月，高树碍行云。  
游客倦欲卧，道人言少文。  
但云秦学士，曾此遇茅君。  

吕江　秋思  
一叶江头枫叶丹，秋容惨淡客悲酸。  
蛩声雨后长门怨，雁影风前行路难。  
无处著愁嫌地窄，有时舒眺见天宽。  
最怜人道苏州月，三度中秋一度看。  

吕江　石湖怀老仙  
觅得宸奎扁，归寻农圃师。  
湖山吴子国，花草范村诗。  
步屦行春遍，纶巾带雨欹。  
百年无此老，合配雪滩祠。  

吕江　宿横金延庆寺  
水路通城近，人家与寺连。  
西风渔市鼓，落日野桥船。  
尘土非吾事，湖山似去年。  
今宵禅榻梦，定是到鸥边。  

吕江　赠实际英上人  
实际即为诚，中庸说著形。  
晓来雷雨过，七十二峰青。  

吕江　中秋前一日诸生携酒见过对月同赋  
半生道路鬓双皤，又是中秋客里过。  
别业可怜荒杜曲，羁怀最怕听商歌。  
不知明月几时有，如此清风良夜何。  
胜概无诗可收拾，九原唤起老东坡。  

吕梡　句  
三山鼎峙多幽赏，千里瓯圆尽胜游。  

吕良叔　斋宿南山堂  
寒窗一穗篆烟斜，纸帐孤眠对月华。  
信是道人风味别，枕边只欠着梅花。  

吕量　题韩干马  
何年供奉仙，写此真乘黄。  
矫矫天骨起，烂烂隅目光。  
岂无万里姿，御者非王良。  
青衫老奚官，肉眼空伥伥。  
饮秣不以时，羁馽无繇骧。  
昂首思渥洼，浩荡充虚肠。  
何来斗斛水，似是出尚方。  
虽沾金井恩，未效和鸾锵。  
蹭蹬十二闲，何异古道傍。  
回首万驽骀，饱食驰康庄。  
朝饮华清流，暮垂紫游韁。  
此马独弃捐，物理良可伤。  
君王倘惠养，请试苜蓿长。  

吕蒙正　读书龙门山土室作  
八滩风急浪花飞，手把渔竿傍钓矶。  
自是钓头香饵别，此心终待得鱼归。  

吕蒙正　句  
挑尽寒灯梦不成。  

吕蒙正　句  
怪得池塘春水满，夜来风雨起南山。  

吕蒙正　句  
拨尽寒炉一夜灰。  

吕蒙正　题阙里  
南沂西泗绕晴霞，北岱东蒙拥翠华。  
万里冠裳王者会，千年邹鲁圣人家。  
高从蔽日无巢鸟，古碣埋云半吐花。  
瞻望宫殿空佝偻，敢从沧海问津涯。  

吕蒙正　行经鸿沟  
沟中流水已成尘，沟畔荒凉起暮云。  
大抵关河须一统，可能天地更平分。  
烟横绿野山空在，树倚高原日渐曛。  
方凭征鞍思往事，数声风笛马前闻。  

吕蒙正　尹洛日作  
昔作儒生谒贡闱，今提相印出黄扉。  
九重鵷鹭醉中别，万里烟霄达了归。  
邻叟尽垂新鹤发，故人犹著旧麻衣。  
洛阳谩道多才子，自叹遭逢似我稀。  

吕蒙正　岳阳楼望洞庭  
八月寒涛溅碧空，片帆悠飏信秋风。  
探珠直待骊龙睡，莫遣迷津浩渺中。  

吕某　大涤洞  
古桧沉沉万籁微，祥光萦绕锁瑶扉。  
石间怪底泉涓滴，却是老龙行雨归。  

吕耐轩　止酒  
终年不举酒，爱漱玉池津。  
自谓醒时好，谁知醒者嗔。  
贫交滋味薄，老眠是非真。  
拚死成何事，刘伶辈误人。  

吕钦问　初凉  
西风吹木叶，庭户乍凉时。  
夜有愁人叹，寒行病骨知。  

吕钦问　无题  
彭泽有琴尝无弦，大令旧物惟青毡。  
我亦四壁对默坐，中有一床供昼眠。  

吕溱　饯光禄两张卿退居  
壮尔尽忠力，耆年保素心。  
东门脱圭组，南国傲云林。  
水石排清景，簷楹入翠院。  
杂花春莹酒，脆叶夜惊禽。  
竹月歌欹枕，松风一解襟。  
体清尘累去，天得道腴深。  
坐有三公适，中无一芥侵。  
大恩嗟未报，何日奉觞琴。  

吕溱　饯光禄两张卿退居  
江上筑台遗世尘，堂上虚白见天真。  
丹心许国平生事，皓道还家自在身。  
水树芬馨怜茝蕙，雪轩颜色爱松筠。  
清时解绂端荣佚，不独贤哉咏古人。  

吕溱　句  
九霄离海峤，一息到天池。  

吕人龙　春归  
过却清明艳冶天，梨花飞雪柳森烟。  
欲凭莺燕留春住，无奈东风信杜鹃。  

吕人龙　光风霁月亭  
江边回首见峥嵘，砥柱颓波气象狞。  
三面好山俱觌面，一泓寒绿不闻声。  
月从康节诗边吐，风向包羲易里生。  
如此生涯天未老，更须著脚外间行。  

吕人龙　上融堂  
直道人间未可孤，朝廷有意用真儒。  
故将能鉴烦司马，不使春秋欠董狐。  
握节米猪高节不，盗名齐豹得名无。  
若商败狄鏖秦事，先轸何尝是匹夫。  

吕人龙　宿建兴寺  
路入招提晚更深，万山秋老薄寒生。  
芙容枝上无多雨，自把孤怀滴到明。  

吕人龙　题钓台  
钓台还是先生物，洛沬今非汉帝家。  
过客不知兴废事，又驰车马入京华。  

吕人龙　题钓台  
万古寒潭数曲山，红尘不到白鸥閒。  
先生自是生涯淡，却厌浮云满世间。  

吕三余　贺陈随隐以布衣除东宫掌书  
青宫楼观近尧阶，班列屏风间坐开。  
人羡杜閒生杜甫，天教苏飂继苏环。  
马归禁苑行边柳，鹤伴平山隐处梅。  
我恨长才斸黄独，兀年无计策衰颓。  

吕商隐　梅林分韵得作字  
一树知独秀，十里方出郭。  
江流浩清冷，露气凝凄薄。  
胡为此行色，疲马外踊跃。  
玄冥正擅令，植物困摇落。  
喜见南北枝，粲然秀冰壑。  
千林色辉映，百库存香旁礴。  
首破春风荒，独傲清雪虐。  
坐令芳信传，芬菲到群萼。  
如一君子信，茹连俱有托。  
相期饮此意，浩荡放杯酌。  
更应护攀折，嘉实须攀折，  
嘉实须若若。终收调鼎功，  

吕生　偈  
六十年来此地居，灵台光耀胜冰壶。  
一朝破屋遂倾倒，且喜家中事事无。  

吕声之　春郊  
胜日游效外，岚光入眼新。  
桃花开万树，又是一年人。  

吕声之　次新邑钱宰黄丞韵  
一邑何期获二贤，花开满县总翩翩。  
赋诗各出新机锦，裕国还饶内府钱。  
槐竹两行公事辨，丝桐三弄政声傅。  
作成和气农家好，多稼如云咏大田。  

吕声之　丹丘道中  
夜宿溪头十里村，数星渔火照离门。  
雁山峭绝经行处，犹带烟霞入梦魂。  

吕声之　悼止斋陈先生  
万里长江发自岷，作兴一代有新人。  
六经疑难言前解，千古兴亡笔下陈。  
爱向田间看耜耒，肯留天上掌丝纶。  
如公到处镌佳句，今日池塘草自春。  

吕声之　芙蓉  
枫叶飘林竹隔墙，偏于冷淡逞浓妆。  
天教不趁繁华月，要是秋来独耐霜。  

吕声之　过杜潭题曾祖庆源庵  
横江灏气欲欺裘，木落千林水露洲。  
偶为搜荒投陇亩，因而展省到松楸。  
神驹已应当年兆，祥笋还为后裔留。  
寄与老僧勤洒扫，庭前橘绿桂香浮。  

吕声之　过七里濑怀古  
七里滩头访了陵，水光山色见生平。  
欲为臣子定出处，知与君王分重轻。  
一介草芭真自负，三公轩冕未为荣。  
我来想像高风在，钓石岩前烟浪生。  

吕声之　和黄教授山堂招饮  
鼎彝事业未渠休，鸥鹭寻盟暂与俦。  
路入芝岩真绝地，客延蓬岛尽名流。  
不辞一洗陶巾醉，更拟双飞谢屐游。  
谁赏洪都高阁句，落霞孤鹜唱渔舟。  

吕声之　和王子宽韵  
绿荫千重竹，清流一带溪。  
子真耕谷口，杨震讲关西。  
手摘星辰近，名登泰华齐。  
古来公相业，谁不起锄犁。  

吕声之　和张主簿喜雪  
夜续书窗未觉贫，朝看万瓦没鱼鳞。  
飘来灞岸春风絮，演下瀛洲玉斛尘。  
笑我冗怀多俗事，羡君清思犹凝神。  
遥怜夜月山险道，还有扁舟乘兴人。  

吕声之　贺太常黄少卿  
自从朝奏一封还，便整归装问故山。  
剩得清名千载重，何妨晚节十年閒。  
惯寻夜雪逵溪路，却谢春风汉殿班。  
国史旧编加简对，春秋直笔任诗删。  

吕声之　贺叶司业兼中书舍人  
英妙才华四十年，山林朝市姓名傅。  
何妨万斛横江上，不碍千帆过目前。  
我肯尾书干木纸，人饶首著祖生鞭。  
金銮何日商风雅，伴直能呼孟浩然。  

吕声之　寄太湖黄县尉  
立顷谈馀袂辄分，乖离数数异朋群。  
君如天揭行空日，我亦风吹过岭云。  
不许范张同饭黍，空惭李杜共论文。  
睽达动涉经年里，棋壘诗坛要策勋。  

吕声之　缙云道中  
缙云通道入皇都，花满京城水满湖。  
借问今来丞相府，后园人有醉歌无。  

吕声之　九日登资福山呈胡宣教  
飞屐来登最上峰，千山拥翠景无穷。  
遥看云影参差外，静听泉声断续中。  
今日黄花重九约，何时青眼一尊同。  
好天风月閒相寄，早晚南来有过鸿。  

吕声之　开禧丁卯重过龙门有怀方丈老子  
翠屋交空结夏阴，征鞍亭午喜阴临。  
披开草棘千重路，洗出冰壶一片心。  
祥老还寻江浙去，诗家谁作楚梁吟。  
须知珠玉元无踪，不惜西风惠我音。  

吕声之　括苍山行  
微风吹雨湿栏干，薄雾笼晴事浅寒。  
一树红梅墙外发，谁家美丽倩人看。  

吕声之　山行  
山花雨后红，野草风前绿。  
浩歌归去来，不辱在知足。  

吕声之　舒城道中  
还辕天作十分晴，演出秋光一派清。  
走笔欲题人到迹，扬鞭不住马嘶声。  
顷禾晚熟黄云色，篱菊朝含白露英。  
得似渊明便归去，候门童稚出欢迎。  

吕声之　题陈岩庵寄诸兄弟  
地接丹丘姥岭赊，山盘曲折状如蛇。  
每因过此瞻双陇，何必从旁置万家。  
孝弟本根时润泽，诗书种子日萌芽。  
到来岂但春秋祀，酌水何妨一献花。  

吕声之　题龙翔观  
曾到龙翔不记年，两峰巍压水中天。  
潮生潮落青芜外，人去人来白鹭边。  
四接远游僧万笠，重新旧观屋千椽。  
东南送目秋无际，隔岸人家问钓船。  

吕声之　题南岩寺  
谁把长竿钓巨鱼，至今蹲石倚空虚。  
蜂房爱向山崖结，鸟迹疑从海岛居。  
入座翠岚生昼寂，夹川红树照春馀。  
任公此去三千载，为看芳碑一慨吁。  

吕声之　西寺留题  
白石孤云自在閒，红尘一事不相关。  
寺遮翠霭青萝外，人到落花流水间。  
欲效锦囊收胜概，惭无玉带镇我山。  
白莲喜结当年红，未厌朝来暮便还。  

吕声之　先春  
不把春光较后先，清香自是压群妍。  
微酸一点功成日，桃李从他逞少年。  

吕声之　谢石主簿和章  
多君养就大椿年，便腹诗书昼欲眠。  
绛阙当年名藕甚，白云他日迹飘然。  
千军笔扫人谁敌，九转丹成世莫傅。  
倦眼功名旁袖手，剩看月露出新篇。  

吕声之　谢张漕荐剡  
谁人洗甲挽天河，玉宇无尘海不波。  
汉使褰帷将命出，淮民挟纩被恩多。  
流离岂但身安集，凋瘵亲曾手拊摩。  
惠利才施催召亟，其如席未及温何。  

吕声之　咏桂花  
独占三秋压众芳，何咏橘绿与橙黄。  
自从分下月中种，果若飘来天际香。  
清影不嫌秋露白，新业偏带晚烟苍。  
高枝已折郄生手，万斛奇芬賏锦囊。  

吕声之　游石城山  
祗因寻胜到林泉，四抱回峰万景连。  
僧过不知山隐寺，客来方见洞开天。  
浮图照水光相映，古木依崖影倒倒。  
风露了非人世界，濯缨秋后玉壶天。  

吕声之　游石佛寺  
金吾不必问行由，此去逍遥物外游。  
半坞白云藏宿雾，一声横笛下归牛。  
喜瞻杰阁三生像，藐视业林四海州。  
为写濯缨疏拙句，谁言墨迹至今留。  

吕声之　与丁抚干  
两年肥水喜相逢，托契门墙今已重。  
士有弥衡心肯荐，侯如雍齿首先封。  
更看谋略称筹幄，会见精神坐折冲。  
败走苻坚兵百万，围棋别墅意从容。  

吕声之　云锦  
拥盖难遮万脸红，烂然云锦直连空。  
更看雨过新妆洗，百媚都含一笑中。  

吕声之　重阳桐城道中  
万古长淮一带流，从来战地不容休。  
间关千里军前饷，牢落重阳客里秋。  
怅望白衣来送酒，了无黄菊与簪头。  
何人早断楼兰首，试解君王宵旰尤。  

吕声之　紫霄亭  
半空烟雨有无间，碧玉屏开四面山。  
我欲紫霄亭上望，吹笙人去几时还。  

吕声之　紫霄亭  
未把浮沤阅世间，蓬莱一水隔三山。  
试穷千里登临日，望断青山白鸟还。  

吕胜之　题周草窗江村小景扇面  
飞鹭落凫渚，山花灿如绣。  
爱闲人不来，柴门掩春昼。  

吕胜之　天台陈石居出乃祖梅隐先生遗稿其序中所载与友人冯使君入蜀之事可  
临文增太息，复见此人不。  
义重千金诺，身轻万里游。  
好诗今寡和，壮志古难酬。  
一盏梅花露，年年荐陇头。  

吕氏　句  
前身当是陶渊明，爱酒不入远公社。  

吕殊　别荆州诸友  
荆州三度别，此别犹酸冷。  
蒹葭逐岸靡，烟雨隔林迥。  
去棹行且留，离觞醉还醒。  
缅怀荆州士，秸立霜毛整。  
爽信何由人，班班纷脱颖。  
况是清俊流，魁然挈裘领。  
相逢名教乐，殊忘旧机境。  
草木臭味同，何庸绝畦町。  
虎豹识避就，宁忍覆陷阱。  
人情不尽远，颇谅心耿耿。  
眼底绝荆榛，夙生独何幸。  
时恨多旷违，赧容多而颈。  
分袂复自兹，深渊惜断绠。  
断绠无续期，分袂有时并。  
但原各自珍，时当动深省。  
一篑会成山，九仞犹弃井。  
要令百炼金，清莹无留矿。  
大哉乾坤内，吾道相与命。  

吕殊　蛾眉亭  
采石江头月正弦，捉月台边酒满船。  
扰扰利名蚁慕羶，如公岂但酒独贤。  
平生醉里诗三千，卷起长江作长笺。  
悲哉人世隔天渊，一日乘风反自然。  
死生在我我则天，欲死得死岂其冤。  
欲罢长风大放颠，苍茫何处可拍骑鲸肩。  

吕殊　句  
游子惊车破，农人念稼伤。  

吕殊　题清溪神女祠  
生居万山中，二年依泽国。  
偶於坐曹暇，聊欲访禅默。  
再拜神女祠，劈山定何术。  
上有琳宫岩，作论期破惑。  
只今澄潭中，异影眩莫执。  
泉源入幽窈，蛾眉如可及。  
吾闻大地下，出没水中日。  
胡为二魶鱼，欲归犹未得。  
变化乘云雷，那能系不食。  
山深风竅号，天寒日车急。  
寄语龙宫君，安稳藏故穴。  
近来托怪多，勿遣容易测。  

吕璹　威惠庙  
当年平贼立殊勳，时不旌贤事忍闻。  
唐史无人修列传，漳江有庙祀将军。  

吕天泽　题武夷  
书林追慕紫阳翁，出入尝沾教雨中。  
缅仰高山难企及，大开茅塞迳能通。  

吕天泽　题武夷  
乘兴来寻杜使君，乱山矗矗白云深。  
武夷仙子能知已，谩写新诗诉此心。  

吕天泽　题武夷  
南北相看一岭分，长怀欲谒武夷君。  
个中果隐神仙客，握手交谈迥不群。  

吕同老　九锁山十咏　翠蛟亭  
洄洑古涧深，蜿蜒层湍壮。  
长年蓄飞泉，一泀起豪宕。  
高有百尺松，蓊郁蔽青障。  
下有荇与萍，翠色映空旷。  
恍如千丈虬，穷壑潜异状。  
忽乘风云会，奋迅九天上。  
尚想玉堂仙，妙思发雄放。  
醉持白芙蕖，乘流动清唱。  

吕同老　九锁山十咏　大涤洞  
巍巍元盖天，岩穴閟仙宅。  
别户穿虚明，层辉荡空碧。  
神鼓振玉音，丹崖落琼液。  
深道潜龙井，外障隔凡石。  
缅怀元同翁，於焉此栖息。  
华阳与林屋，隧道从所适。  
我来兹山中，偶值肥遁迹。  
灵草未易逢，翩翩飞鼠白。  

吕同老　九锁山十咏　丹泉  
觱沸槛外泉，远出天柱阳。  
清音映空谷，潜波涣寒塘。  
昔人养灵芝，长年此山旁。  
金骨换玉髓，素虬朝紫皇。  
尚余浴丹池，神光透扶桑。  
蓬莱几扬尘，兹泉日泱泱。  
我愿涤世纷，朗咏三元章。  
手持北斗杓，下酌流霞浆。  

吕同老　九锁山十咏　来贤岩  
昔贤所游地，道路行逶迤。  
中分山腰半，倒插石脚危。  
公生元佑时，名与日月垂。  
至今草木间，英气光离离。  
我行得遗迹，酾酒与遐思。  
天风豁然至，吹落琼琚辞。  
不惜古人远，但嗟我生迟。  
安得五云表，一假黄鹤骑。  

吕同老　九锁山十咏　鸣凤洞  
连峰路塸堮，幽洞摩苍穹。  
石门松萝隘。伛偻趋儿童。  
泠泠太古泉，环佩声丁东。  
相传吴越年，威凤翔其中。  
后来山中人，盛事夸无穷。  
我疑王者瑞，岂预霸业雄。  
元化有沦忽，世道多汙隆。  
何时鸣朝阳，遥问山上桐。  

吕同老　九锁山十咏　栖真洞  
殊庭天柱西，微迳罗荆棘。  
驱车谷口亭，清气已迫人。  
元销为我开，灵关岂无津。  
棋枰俨遗局，乳盖垂空轮。  
侧闻千载前，住此多隐沦。  
冥翳不可识，抱朴终成真。  
仙凡自有分，喧寂难并陈。  
叹息取归路，吾犹湿嚣尘。  

吕同老　九锁山十咏　石壁  
清飚吹衣裳，缥缈凌层巅。  
玲珑峭壁下，杖策穷回旋。  
名图谢模写，大巧无雕镌。  
窅如晴云影，霭霭行青天。  
飘如水风会，微澜起平川。  
石崖前蔽亏，胜事惜未全。  
吾将运真宰，疏凿成坦然。  
结茅此山阿，长吟伴飞仙。  

吕同老　九锁山十咏　蜕龙洞  
苍山下孱颜，中有神龙栖。  
神龙眇何许，一水涵清溪。  
深藏岩壑古，迥破风烟低。  
当其未蜕时，幽隐漫尘泥。  
既蜕头角成，霄汉参云霓。  
回顾昔所蟠，陈迹亦已迷。  
况我后来人，危磴重攀跻。  
四顾但绝壁，丛筱风凄凄。  

吕同老　九锁山十咏　仙迹岩  
嬴秦乱天纲，猛志凌海水。  
长驱万山石，鞭策无远迩。  
余威及兹地，夜半走百鬼。  
仙人惜灵宫，一怒俱披靡。  
巉然断崖上，遗迹俯清泚。  
溪声助叱咤，野藓避冠履。  
兹事三千年，孰泀非与是。  
摩挲苍玉纹，挽仰求至理。  

吕同老　九锁山十咏　云根石  
吾闻泰山云，触石无不至。  
如何兹山中，有石象云气。  
仙人事狡狯，幻化翻手易。  
鳞鳞作荟蔚，冉冉涌苍翠，  
清分涧水流，幽映林木邃。  
已逃苍狗变，长见玉芝瑞。  

吕同老　龙泉寺纳凉  
靡靡市廛尽，杳杳泉石闲。  
灌木蔽榛莽，爽籁弥空山。  
飞甍纳余辉，丹雘粲以繁。  
巍然青莲宫，俯此碧玉阑。  
化人淡无为，趺坐观尘寰。  
支郎杳不逢，玄蝉噪其间。  
昔贤憩游地，眢井潜龙蟠。  
咏歌之所传，百世犹不刊。  
我生悦超旷，危磴重跻攀。  
归隐谅未能，溯风发长叹。  

吕同老　题高房山夜山图  
我昔绝江看吴山，朝光正落山水间。  
金波远自海门人，翠岚高插扶桑殷。  
安和瓀楼有夜景，明月苍茫堕清影。  
李侯胜赏高侯笔，展卷一时如梦醒。  

吕渭老　伤世  
尘断征车杳，云低毳帐深。  
古今那有此，天地亦何心。  

吕文老　春日田园杂兴  
月筩纪闰附青灯，民野陶然化日熙。  
祀代枌榆祈稔岁，宴酣花柳乐清时。  
洛中富贵斜阳恨，绵上动劳千古思。  
浩与归来吟汪尺，陶诗和后和丰诗。  

吕文仲　禁林讌会之什  
青葱温树非尘境，鳌岫金銮近日边。  
石壁天章垂雨露，璇题宸翰动云烟。  
西垣贾马徵辞客，东观蓬瀛集列仙。  
讌喜酡颜飞玉斝，铿锵奋藻擘花笺。  
唐虞盛化高千古，葵藿倾心祝万年。  
自顾薄才诚有媿，不知何心奉群贤。  

吕文仲　题义门胡氏华林书院  
世世趋庭列雁行，烟萝泉石绕书堂。  
分题月下联书版，聚宴花前献寿觞。  
旌表异恩逢圣代，隐居佳致接仙乡。  
因知孝治垂风化，青史留名道允光。  

吕文仲　题义门胡氏华林书院  
簪裾几世住南昌，讲学旌闾曄日光。  
旧里葛山同井邑，远方庐阜出门墙。  
康成业自诗书显，卜世家由孝弟彰。  
二隐昔惭联懿分，同将姓字列东堂。  

吕文仲　题义门胡氏华林书院  
君家高谊冠南州，旧辑书堂聚北流。  
此饭未尝轻下客，名园不羡觅封侯。  
挂冠令有陶彭泽，访道人希许远游。  
他年濯缨江海去，终期此日挹浮邱。  

吕午　大涤洞留题  
武皇御宇好神仙，帝遣初开此洞天。  
山转九回藏紫府，涧萦百折走寒泉。  
栖真飞鼠□当日，大涤神龙似昔年。  
解与名山传不朽，只今惟有大苏篇。  

吕午　凤凰台  
古台曾说少年游，弹指惊嗟岁月流。  
山似三神浮碧海，城如一虎卧崇丘。  
凤凰去后遗陈迹，白鹭来叶认旧洲。  
但得风寒无罅隙，江河举目不须愁。  

吕午　和岳王庙壁上韵  
当年唯说岳家军，纪律森严孰与邻。  
师过村村皆按堵，功成处处可镌珉。  
威名千古更无敌，词翰数行俱绝尘。  
拟取中原报明主，亦劳余刃到黄巾。  

吕午　句  
杏城西城翁幽居。  

吕午　句  
四时鸥鹭窥图画，千古鱼龙听管弦。  

吕午　开寿寺壁记  
四雇云山满目前，却从此地得牛眠。  
问君此计何为早，且住人间五百年。  

吕午　马城花窠  
老子西城住，今逾十载期。  
栽花成茂树，种柳长高枝。  
移接从渠巧，夸传到处知。  
担头挑卖去，一一是趋时。  

吕午　题仁义寺  
寺以仁义名，当求仁义实。  
只在毫釐间，遂分儒与释。  
千载几万言，未能合为一。  
大笑出门去，莫问成陈迹。  

吕希纯　陈尊宿庵  
尊宿芳名盛，庵岩迹未颓。  
织蒲随日用，儋版唤人回。  
临济亲推出，云门手托开。  
于今两禅派，俱自睦州来。  

吕希纯　承天思范轩  
范公当晶守江滨，本是西清献纳臣。  
潇洒溪山潇洒郡，太平天子太平民。  
棠郊遗爱今仍在，竹榭高吟迹忆陈。  
还忆开元宋开府，相望彷佛见精神。  

吕希纯　定川门  
江如丁字凑城隈，长畏蛟龙鼓浪来。  
门表奠川聊致祷，职当求瘼愧非才。  
两滩涨定沙痕白，七里山晴雾雨开，  
放出庚家楼上月，却留宾从少徘徊。  

吕希纯　高峰庵  
予尝登高峰，近瞰碧溪坞。  
老松如卧龙，夹道忽腾翥。  
危梯过百折，直下看云雨。  
善导有遗踪，十佛从口吐。  
岁久缺其三，尘埃谁复数。  
佛寿倘能读，佛像谅可补。  
绕山行道迹，会转坦无阻。  
中休有磐石，蔽日多林莽。  
安得德山流，来为此峰主。  
结茅孤顶上，端坐诃佛祖。  

吕希纯　寄兄  
江南江北来，昨夜同枝宿。  
平明一声起，回顾已极目。  

吕希纯　见学院诸生作诗因和  
骐骥方腾踏，蚊虻敢扑缘。  
明年小期集，请看十庐鞭。  

吕希纯　江氏园  
北渚南津路不遥，呜驺喜过定川桥。  
竹间水榭涵虚碧，林外山堂对泬漻。  
地占上游真{左王右爽}垲。门通禅苑离。  

吕希纯　句  
何处孤城号秭归。久矣抠衣阙过庭。  

吕希纯　灵香阁  
昔闻僧道开，清净本求佛。  
谈经悟教藏，施药蠲众疾。  
临嶂起重阁，最上构禅室。  
灵香邈可继，壮丽固已轶。  
桐庐潇洒郡，兹阁更奇屈。  
峰峦互掩映，松竹富蒙密。  
我来一伏槛，紫翠竞森出。  
尘襟与羁帻，中坐恥已失。  
清风来甚远，冲气久弥逸。  
东轩视蟠桃，仙路如彷佛。  

吕希纯　民表圆同庵  
翠竹庵前久不疑，雨花岩畔更忘机。  
何人得似江居士，在定时多出定稀。  

吕希纯　千峰榭  
古郡千山裹，高台六月凉。  
开轩背城市，伏槛即林塘。  
白佛当平还，乌龙插昊苍。  
水风生枕簟，岚翠仆衣裳。  
欲雨高峰暗，新晴瀑布长。  
稻塍分锦绣，松岭奏笙簧。  
自昔多贤守，於今载雅章。  
承流叨继踵，主诺粗提纲。  
夙乐阿兰若，端居最上方。  
南津有禅侣，默坐正相望。  

吕希纯　诗一首  
梦寐西山结草庐，逝将临水咏游鱼。  
何人见卵求时夜，更著间言问紫姑。  

吕希纯　王氏亭池  
城外溪山知几重，独邻池馆占城中。  
亭花不动波澜细，径石相连岛屿通。  
床下击舟同醉傅，尊前垂钓似仙翁。  
五家最数乌衣巷，莫废江南旧士风。  

吕希纯　乌龙寺  
秀岭奇峰接钓台，乌龙直冯更崔嵬。  
万松合处虚亭敞，千佛光中梵宇开。  
林外瀑泉飞朔雪，云间宝藏转春雷。  
攀藤更入西庵路，一听支郎语劫灰。  

吕希纯　潇洒亭  
郡因贤守得佳名，水态山光会此亭。  
云外僧归穿竹坞，日边鸥下集沙汀。  
浮梁倒影横雌霓，宝塔张灯叠万星。  
不独班春行田野，重缘香火叩禅扃。  

吕希纯　玉泉庵  
瀑布岩东转画旗，拂云穿石上霏微。  
抱溪修竹通千个，夹道乔松过十围。  
檐外一潭泓翠碧，窗间万斛溅珠玑。  
使群不用笙歌拥，漱玉声中岸帻归。  

吕希纯　元夕  
何处元霄好，迎銮册府西。  
箫声云外起，扇影日边低。  
秘禁威容肃，名流步武齐。  
舜瞳回左顾，真欲过金闺。  
何处元霄邓，只林宴坐僧。  
戒圆三五夜，心耀百千灯。  
茅舍门常掩，绳床几谩凭。  
世间娱乐事，一念不曾兴。  

吕希纯　赵清献赏春亭  
遗直兼遗爱，居今见古人。  
殿中收白简，江上拥朱轮。  
栋宇才函丈，琴尊喜对宾。  
绕亭佳水在，长与物为春。  

吕希纯　朱氏园  
十里游山兴尽回，重留车骑款郊扉。  
中桥驾石临清港，危榭开轩挹翠微。  
夹道松风吹酒面，满庭花气袭人衣。  
殷勤更谢华亭鹤，引吭高声送我归。  

吕希哲　登单州城楼  
断霞孤鹜欲寒天，无复青山碍目前。  
世路崎岖饱经历，始知平地是神仙。  

吕希哲　和尧夫打乖吟  
先生不是闭关人，高趣逍遥混世尘。  
得志须为天下雨，放怀聊占洛阳春。  
家无檐石宾常满，论极锱铢意始新。  
任使终身卧安乐，一毫何费养天真。  

吕希哲　句  
将谓清风全扫地，世间今复有虑鸿。  

吕希哲　句  
他日稍成毛义志，再求师友究渊源。  

吕希哲　句  
独抱遗经唐处士，差强人意汉将军。  

吕希哲　句  
除却借书沽酒外，更无一事扰公私。  

吕希哲　绝句  
礼仪三百复三千，酬酢天机理必然。  
寒即加衣饥即食，孰为末节孰为先。  

吕希哲　绝句  
老读文收兴易阑，须知养病不如闲。  
行林瓦枕虚堂上，卧看江南雨后山。  

吕希哲　绝句二首  
水晶宫殿玉花零，点缀空槐卧素屏。  
特敕下帘延墨客，不因风雪废谈经。  

吕希哲　绝句二首  
强记师承道古先，无穷新意出陈编。  
一言有补天颜动，全胜三军贺凯还。  

吕夏卿　春阴  
海棠阴浅日黄昏，画阁轻寒绣被温。  
春梦醒来能记否，卖花声过忽开门。  

吕夏卿　谒张相公祠  
天以伊皋生百越，力回尧舜作开元。  
波涛漏网鱼龙活，日月无光蟚蝬昏。  
一自渔阳鼙鼓起，九重方忆老臣存。  

吕信臣　漳州写怀  
秦川西去远，不意过漳川。  
归梦三千里，羁愁二十年。  
谋生空白发，行路若青天。  
馀事休　　问，相留只醉眠。  

吕行中　和刘右司淳于送牡丹病中赋  
天姿国艳灿芳柯，相亚红黄诧绮罗。  
高拟营邱名冠绝，未饶伊洛品敏多。  
敢邀使座开青眼，为叹英华坠绿莎。  
亭|　主人芹意重，数枝折贡庆清和。  

吕延嗣　句  
拟向苍梧叫虞舜，更于橘井访苏仙。  

吕言　寄九日山僧  
目极闽匴　道，云山隔几层。  
深秋城外寺，白日定中僧。  
野蔓穿松甲，幽泉漱石稜。  
遥思茶话夕，敲碎玉池冰。  

吕炎　甘园  
曾入当年富贵家，东风几度换年华。  
满园桃李不知主，独自开花自落花。  

吕炎　闺思  
夜久香销翡翠卾，十分春恨上眉头。  
荼醾谢了樱桃过，人影参差月半帘。  

吕炎　田园词  
阴阴径底忽抽叶，莫莫篱边豆结花。  
唳鹤清愁牵犬恨，料应不到菜园家。  

吕炎　渔父  
万顷江天一叶舟，桃花春水蓼花秋。  
翛然白鸟苍烟外，只有渔翁得自由。  

吕夷简　过灵岩寺  
净名萩下灵岩路，峻壁层崖倚半空。  
我爱老僧年八二，一生长住翠微中。  

吕夷简　江南立春  
灰律何时应，江春昨夜来。  
细风先动柳，残雪不藏梅。  
馀冷迷清管，微和发冻醅。  
闭门无客到，樽俎为谁开。  

吕夷简　句  
自恨卷帘人已老。  

吕夷简　句  
人为子推初禁火，花愁青女再飞霜。  

吕夷简　句  
人归北阙知何日，菊映东篱似去年。  

吕夷简　句  
梅无驿使飘零尽，草怨王孙取次生。  

吕夷简　句  
江涵帝子翚飞阁，山际真君鹤驭天。  

吕夷简　送僧归护国寺  
赤城千仞耸霞标，闻说精蓝近石桥。  
久向天厨分净供，忽游人落赴嘉招。  
逾年华馆留禅榻，几宿轻航兀夜潮。  
深愧山阴许都讲，肯随支遁出尘嚣。  

吕夷简　天花寺  
贺家湖上天花寺，一一轩窗向水开。  
不用闭门防俗客，爱间能有几人来。  

吕夷简　无题  
老读文书兴易阑，须知养病不如间。  
竹床瓦枕虚堂上，卧见江南雨后山。  

吕夷简　西溪看牡丹  
异香秾豾厌群葩，何事栽培近海涯。  
开向东风应有恨，凭谁移入五侯家。  

吕夷简　忆越州  
贺监湖边山斗高，水轩水坞频抽毫。  
吟馀清兴杳无际，揭蓬听雨登渔舠。  
云门雪窦阻清赏，恥然目想心如遗。  
前溪后溪月上处，千山万山花发时。  

吕夷简　咏天宁院  
飘然吟魄到鳌山，好句空疏水石间。  
眼界清虚心不息，浮生能有几人间。  

吕夷简　郑州浮波亭  
清波环绕地无尘，榜署嘉名得意新。  
若问经纶康济术，亭中兼有钓璜人。  

吕夷简　重游雁山  
往年游海峤，上彻最高层。  
云外疑无路，山中忽见僧。  
虎蹲临涧石，猿挂半岩藤。  
何日抛龟纽，孤峰上再登。  

吕宜之　梅林分韵得诗字  
寒梅如高人，冰雪凛风期。  
霜威凌万木，孤芳缀疏枝。  
古来岁寒心，肯与时节移。  
家家浣溪南，横斜映笆篱。  
老树更崛奇，矫矫蛟龙姿。  
中有调鼎味，几年江之湄。  
征衫十年寒，霜蹄快追随。  
先生羊叔子，到处英名垂。  
对花有妙语，豪气无百卮。  
兴来属湛辈，同出舂容诗。  

吕宜之　题文州安静堂  
峡束秋空一线青，万山深处长官厅。  
此常虚旷无馀物，面面为开碧玉屏。  

吕由庚　句  
地下若逢中执法，为言今日再升平。  

吕祐之　禁林讌会之什  
高会蓬瀛振德音，崇贤同庆湛恩深。  
瑞融云露飞宸翰，荣下烟霄饰禁林。  
凤藻环奇清击石，龙文模琢丽雕金。  
辞臣喜适逢时愿，睿眷殊敦好士心。  
华照北门张级绣，秘逾东序敌球琳。  
玉堂宴罢尤知幸，御牓天章岂易寻。  

吕祐之　题义门胡氏华林书院  
几朝旌表映门闾，更赏林园入画图。  
迁诏总宜名让水，树巢多恐是慈乌。  
花迎客馆清香远，竹绕书堂气节殊。  
我直紫垣无路到，乱云芳草隔洪都。  

吕元锡　南山留题  
龙穴潜幽通海潮，璇宫突兀插云霄。  
三千世界诸天近，百二山河故国遥。  
寥落偏城连谷口，荒凉古寺倚山腰。  
溪南可款门修竹，何况丁宁已见招。  

吕源　和张洵蒙亭诗韵  
九溪漓水接潇湘，万壑千岸罗水旁。  
七星高耸生辉光，连天一色皆苍苍。  
倚江景物似钱塘，况有万户新醅香。  
古洞相对举清觞，文渊遗迹徒悲凉。  
安得石枕与藤床，梦想昔人风味长。  
满车薏苡胜琳琅，流传千载事微芒。  
男儿生即志四方，将军异代犹封王。  
感时抚事心茫茫，顾我岂有筹策良。  
报国志愿不敢忘，此身未暇归江乡。  

吕源　灵岩  
忆别老君洞，今逾二十年。  
重来持汉节，又复冒蛮烟。  
风物总仍旧，霜髯徒自怜。  
不如归去好，趣办五湖船。  

吕愿中　白雀洞  
洞中石燕可长生，白雀何因浪得名。  
无限好山难买得，世间奚用孔方兄。  

吕愿中　半汤泉  
郡境水多沸，陈村泉类汤。  
人情尚冰炭，地脉亦炎凉。  

吕愿中　北牖洞  
南窗聊寄傲，北牖有凉风。  
岩洞幽深处，结茅容老翁。  

吕愿中　朝阳洞  
半世观山鬓已皤，欲求钓艇老渔蓑。  
杖藜又过烟霞洞，闻说当年烂斧柯。  

吕愿中　访颜氏读书岩  
洞口微云恣卷舒，石岩相对一蘧庐。  
赋才晋宋多夷旷，好景古今难贮储。  
茗碗已惊浮雪浪，斋厨俄听响鲸鱼。  
子云识字终何用，且读人间未见书。  

吕愿中　华景洞  
斯洞名华景，累累乳石悬。  
虚崖疑月窟，绝顶瞰江湍。  
岩底金仙寺，峰头玉井莲。  
地形居众外，气象伟无前。  
徙仗观初日，归舆触暝烟。  
蔽林排翠幄，封径簇花钿。  
爽致资清赏，镌题记昔年。  
猿啼声应谷，云破月侵筵。  
策蹇追华驷，鸣髇指坠鸢。  
谁人能画此，为倩老龙眠。  

吕愿中　环珠洞  
朝野乐升平，园林穷胜讨。  
快雨洗尘埃，秋山净如埽。  
游鱼聚江湾，饥乌集木杪。  
群芳郁峥嵘，一水翠缭绕。  
云头苍狗苍，龙蛇乱夭矫。  
岩洞真奇崛，造物逞天巧。  
近在堂奥间，超然类三岛。  
暂舍簿书忙，何时脱纷拔。  
静听黄鹂鸣，一声还复悄。  
纚维去咫尺，涉步即幽窈。  
新岸暗苍苔，乔木蔽萝茑。  
山腹有遗祠，隐然见华表。  
笋舆访崇台，空旷游遐眺。  
八桂困樵苏，叹息心为愀。  
任侯三蜀秀，冰壶湛春晓。  
有芭驻朱颜，可以长不老。  
雄篇顷刻成，举座悉称好。  
戛玉副鸣球，士夫善传道。  
五岭类观东，一览众山小。  
吕岩何兴废，事固有前兆。  
新诗刻翠珉，异日可稽考。  
玩珠纪胜游，聊复醉清醥。  

吕愿中　嘉莲洞  
羃羃烟云锁洞关，旁开六户类连环。  
芙蓉未是仙家瑞，更约同登太华山。  

吕愿中　假守睢阳吕愿中叔恭机宜祥符刘襄子思通守鄱阳朱良弼国辅经属建安  
坎止流行但信缘，峤南风景异山川。  
偶因乘兴穿山腹，始悟壶中别有天。  

吕愿中　假字吕叔恭游中隐岩无名洞坐客鄱阳朱国辅云此洞未有名因公而题欲  
护田绿水转山樊，滴翠群峰列巨杉。  
洞外僧蓝侵斗汉，涧边人迹隔仙凡。  
深深云谷春常在，寂寂松扉夜不缄。  
此处得名爰自我，要须题作吕公岩。  

吕愿中　郡守吕叔恭以甲戌季春七日游中隐岩山水膏肓之兴未已后两日再拉机  
爽垲虚明小洞天，巉岩垂乳类锋铦。  
薰风习习来三面，夏雨萧萧欠一檐。  
指顾群山劳应接，徘徊归骑纵观瞻。  
门前绿水泓澄净，底处应须是谷帘。  

吕愿中　刘仙岩  
平明小队出郊墟，尽日登临据隼旟。  
闻道仙人尸解去，尚应犹学世间书。  

吕愿中　南华洞  
乱崖深峭水淙幽，六夏来游俨似秋。  
安得蘧蘧一觉梦，倚岩栩栩访庄周。  

吕愿中　题元岩  
崒嵂倚空蹲怪石，轮囷夹道卧长松。  
白龙应已冲天去，岩窦岿然有故踪。  

吕愿中　夕阳洞  
怪底浮屠不宿桑，直搜岩窦意徜徉。  
洞中日月未尝老，何事仙家有夕阳。  

吕愿中　游东观  
郊原同按辔，杖屦陟青冥。  
山色混林樾，溪光照斗星。  
螺峰高插戟，兔径曲穿庭。  
□□一声远，千岩特地青。  

吕奫　翠蛟  
远岫参横滃白云，一声雷震出天门。  
恍然身在龙头上，笑引庄生五石樽。  

吕奫　翠蛟  
我读坡诗醉眼开，翠蛟骑取借风雷。  
直教大地沾霖雨，变作清凉不快哉。  

吕奫　大涤洞天留题  
泠然风御远光尘，轩豁嵯峨插碧云。  
空洞元来无一物，惟留飞鼠自成群。  
九锁琼宫萃列仙，飘然别是一壶天。  
时时云气生岩洞，日日松声助涧泉。  
山茗已堪回短梦，金丹要可得长年。  
是中着语真难事，今古舂容几大篇。  

吕造　刺桐城  
闽海云霞绕刺桐，往年城郭为谁封。  
鹧鸪啼困悲前事，莣蔻香销减旧容。  

吕之鹏　憾金南伐  
缝掖无由挂铁衣，剑花生涩马空肥。  
灯前划就平南策，一夜江神涕泣归。  

吕祖俭　晁景迂大观庚寅冬为四明船场后七十有余年某适以仓氏之职至此閒而  
鄞川旧有船司空，小亭晚望江之东。  
父老犹能理前话，无钱无木人无功。  
风流已往四十载，水仙木犀徒自红。  
吾尝夜看司空集，元符上书入邪中。  
岁月蹉跎今几许，俯仰一身随转蓬。  
自尔怕道四明守，讵有律吕为始终。  
易系后谱此时有，又得刚说来发蒙。  
鲁人猎较亦猎较，复使妙句追飞鸿。  
朼来海头四阅月，尘埃满袖生{左毛右蒙}{左毛右童}。  
平生执鞭所欣慕，追寻故迹得数弓。  
超然之名犹可想，海气微茫日未曨。  
越中岂是不好事，别乘皆贤心已{左忄右充}。  
场官缱绻真我友，欲来卜筑祠此翁。  
大书特书景迂号，庶几遗躅常清通。  
簿书期会目前耳，此意当令齐洛嵩。  
丰公室外草苖苖，了斋却埽耳若聋。  
当时二士相游从，夜阑太息非为躬。  
年运而往将溟濛，后辈风□□□□。  
薄材微宦犹未工，尸祝越俎自忡忡。  
谁图遗像寘学宫，时与先儒相磨礲。  
却归金华守吾宗，端坐水出固其穷。  

吕祖俭　慈溪龙虎轩偶成  
苍然暮色已峥嵘，姑射山头卧玉鲸。  
墨客强生龙虎想，我来犹自怯威名。  

吕祖俭　慈溪龙虎轩偶成  
龙蟠虎踞秣陵城，甬上苍官亦强名。  
独占高峰傲千古，夜深月照落潮声。  

吕祖俭　慈溪龙虎轩偶成  
老松偃蹇卧江滨，风月烟云寄此身。  
不羡参天二千尺，低徊欲对小峩岷。  

吕祖俭　慈溪龙虎轩偶成  
仙都石笋似天成，凫水松龙是弟兄。  
走遍游人与行客，未知谁可寄深情。  

吕祖俭　慈溪龙虎轩偶成  
尚书风节映鄞川，人物萧然又几年。  
世路逶迤虽已极，轩前龙虎尚依然。  

吕祖俭　慈溪龙虎轩偶成  
年来世路转蹉跎，正大中庸论愈多。  
出本无心归亦好，何须胸次自干戈。  

吕祖俭　道上有感  
群书乱插架，荏苒忽忘年。  
归来谁谓必，拂拭复茫然。  
圣远道难继，事变如山连。  
寒夜煨芋栗，炎天浮藕莲。  
时与旧朋俦，曳杖访林泉。  
忽来朝市中，岁月复推迁。  
一朝忽南去，道里有余艰。  
韶阳号善地，九龄亦称贤。  
杜门省愆咎，夙夜问周旋。  
异时归故里，拜扫明招阡。  
目力傥未衰，庶几守遗编。  

吕祖俭　泛舟至竹洲  
湖光拍天浮竹洲，隐然一面城之幽。  
中有高士披素裘，我欲从之恐淹留。  
探囊百金办扁舟，又烦我友著意修。  
微风一动生波头，飞棹来往倦则休。  
兀兀坐曹如系囚，吏余只有万斛愁。  
一生安坐无几求，今日栖迟如置邮。  
脱帽露顶固狂流，俯首折腰亦可羞。  
誓将入海登之罘，弃置人閒绕指柔。  
苍然暮色下羊牛，出处语默两悠悠。  
九原可起柳柳州，燕坐相与未始游。  

吕祖俭　和赵户曹游南湖之篇  
金华山下旧同游，甬水相逢又半秋。  
明日初开青玉匣，彻云吹破白云头。  
谁能共我同清赏，且得纵君散客愁。  
深夜沉沉欲回棹，浩歌相送过青州。  

吕祖俭　金沙台  
谪居无地寄幽怀，□有高台自汉开。  
紫极晨光招我望，锦江春色逐谁来。  
赓歌惟忆多炎裔，作赋应怜乏贾才。  
人物若增山水胜，诗仙龙种两奇哉。  

吕祖俭　韶阳之迁道中呈汪时法  
汪氏诸郎子独贤，相从过岭过韶川。  
九龄风味犹存否，莫向南华却问禅。  

吕祖俭　韶阳之迁道中呈汪时法  
南江一道水分明，寂寂扁舟不记程。  
回望家山在云际，梦魂犹对短书檠。  

吕祖俭　韶阳之迁道中呈汪时法  
一川风月下扁舟，荡漾金波泛白鸥。  
此去韶江知几里，九成缥渺在云头。  

吕祖俭　诗一首  
小斋标新名，清风自成响。  
世累已破除，阳来道方长。  

吕祖俭　送时法登舟  
四山寒雨送行舟，独掩柴扉泪未收。  
归见故人应问我，为言卒岁敢优游。  

吕祖俭　送汪时法归金华  
扁舟南去意茫然，襩被追随便欲前。  
亲故道途相与语，但言高义薄云天。  

吕祖俭　送汪时法归金华  
梅潦因仍不计旬，舟车屡易敢因循。  
昭真观里泠泠水，岂解游人有怒瞋。  

吕祖俭　送汪时法归金华  
霁虹解缆动江声，风不随人舟易横。  
咫尺青泥含淡月，何时相对话平生。  

吕祖俭　送汪时法归金华  
问途快阁得宽恩，舟转风移日未昏。  
山月相忘期度岁，别怀祗觉暗销魂。  

吕祖俭　送汪时法归金华  
人言追送不嫌远，我独衰残懒出门。  
重教来时路旁候，犹留风月伴黄昏。  

吕祖俭　送汪时法归金华  
归去儿曹欲与言，相思切处莫窥园。  
吾宗事业无多子，守得箪瓢始见根。  

吕祖俭　送汪时法归金华  
携手山桥第一轩，谁能结我梦中缘。  
他年有意重过我，细细炉熏理旧编。  

吕祖俭　题史子仁碧沚  
相家小有四明山，更葺桃源渺莽间。  
四面楼台相映发，一川烟水自弯环。  

吕祖俭　题史子仁碧沚  
中州累石势嵯峩，城外遥峰耸翠螺。  
旧说夕阳无限好，此中更得夕阳多。  

吕祖俭　题听雨堂  
王笋参参好弟兄，幽轩共对短灯檠。  
抟风万里志将遂，听雨几年心独清。  
戯彩奉觞欢正洽，对床欹枕梦初成。  
此时细细檐花落，别是一觥风雨报。  

吕祖平　县学秋试  
细雨轻寒弄晓晴，纷纷鹄立拥书黉。  
广庭賸欲先耆艾，小试聊烦唤弟兄。  
韫椟此时增玉价，传家有子胜金粂。  
鸡虫得失能多少，也听春蚕叶上声。  

吕祖谦　陈能之少卿挽章二首  
往在西台日，调娱用力艰。  
善人终有恃，公道亦徐还。  
既去言方白，重来鬓已班。  
清名配詹事，千载赤城山  

吕祖谦　陈能之少卿挽章二首  
二父官曹接，诸郎砚席通。  
流年何鼎鼎，见日每匆匆。  
马走谁怜我，麟书近得公。  
又成交臂失，楚些铎声中。  

吕祖谦　陈庭坚聘君挽章二章  
沙尾三家市，人声半米盐。  
悠然搔短发，忽此见长髯。  
觞咏欢初合，溪山气已添。  
丰城埋剑夜，太史定先占。  

吕祖谦　陈庭坚聘君挽章二章  
大门三世旧，是邑两公同。  
易策它年绝，诗筒去几空。  
朱帘豹隐雨，白马虎豨风。  
好在慈恩塔，亭亭翠霭中。  

吕祖谦　城楼  
城峻先迎月，帘痚不隔风。  
棋声传下界，雁影没长空。  
岛屿秋光里，楼台海气中。  
登临故待晚，雨外夕阳红。  

吕祖谦　酬上饶徐季益学正  
吾家紫微翁，独守固穷节。  
金銮罢直归，朝饭尚薇蕨。  
峩峩李杜坛，总角便高蹑。  
暮年自誓斋，铭几深刻责。  
名章与俊语，扫去秋一叶。  
冷淡静工夫，槁乾迂事业。  
有来媚学子，随叩无不竭。  
辞受去就间，告戒意尤切。  
典刑自耆老，护持何敢阙。  
嗟予生苦晚，名在诸孙列。  
拊头虽逮事，提耳未亲接。  
徐侯南州秀，少也尝鼓箧。  
示我百篇诗，照坐光玉雪。  
因之理前话，讲绎霏谈屑。  
两都弟子员，家法严城堞。  
取善则未周，守旧犹有说。  
同门风雨散，孤学丝桐绝。  
怀哉五马桥，寒迳寻遗屧。  

吕祖谦　春日七首  
江梅已过杏花初，尚怯春寒著萼痚。  
待得重来几枝在，半随蝶翅半蜂须。  

吕祖谦　春日七首  
短短菰蒲绿未齐，汀洲水暖雁行低。  
柳阴小艇无人管，自送流花下别溪。  

吕祖谦　春日七首  
岸容山意两溶溶，便是东皇第一功。  
春色平铺人不见，却将醉眼认繁红。  

吕祖谦　春日七首  
春波无力未胜鸥，夹岸山光翠欲流。  
若使画成惊顾陆，更教吟出压曹刘。  

吕祖谦　春日七首  
络石寒毛涧底明，春来绿遍小峥嵘。  
凭谁再续平泉记，为定芸兰孰弟兄。  

吕祖谦　春日七首  
一川晓色鹭分去，两岸烟光莺带来。  
径欲卜居从钓叟，绿杨缺处竹门开。  

吕祖谦　春日七首  
檐铎无声鸟语稀，径深钟梵出花迟。  
日长遍绕溪南寺，未信东风属酒旗。  

吕祖谦　次前韵答石秀才  
幽轩返照可窗明，政用高谈答晚晴。  
共听铜瓶秋雨急，不知石鼎晓云生。  
清诗未读心先醉，别日无多梦已惊。  
闻道乌衣盛文史，只愁异姓后宗盟。  

吕祖谦　次韵叶丞相陈尚书游南园  
乐事良辰古所难，三分春色一分宽。  
润花雨过红裙湿，倚竹风斜翠袖寒。  
自有南堂谁举白，可无东绢为施丹。  
两翁醉墨曾题品，便作平泉草木看。  

吕祖谦　登八咏楼有感  
仲舒旧事无人记，家令风流一世倾。  
天下何曾识真吏，古来几许尚虚名。  

吕祖谦　东阳郭彦明挽章  
小试威名盖一乡，卷藏韬畧付农桑。  
传家签轴书盈幄，择婿簪缨笏满床。  
置邑万家开兆域，送车千两塞康庄。  
正须今代如椽笔，尽发潜光著石章。  

吕祖谦　端明汪公挽章二首  
异时忧世士，太息恨才难。  
每见公身健，犹令我意宽。  
彫零竟何极，回复岂无端。  
此理终难解，天风大隧寒。  

吕祖谦　端明汪公挽章二首  
四海膺门峻，亲承二纪中。  
论交纵父祖，受教自儿童。  
山岳千寻上，江河万折东。  
微言藏肺腑，欲吐与谁同。  

吕祖谦　方斋行  
世皆尚圆君独方，富贵可取君不忙。  
闭门读书声琅琅，旧书重叠堆在床。  
点勘同异分边旁，运精竭思心力强。  
十年足不离僧房，荒山野路秋水长。  
客虽欲至嫌路妨，幽兰无人为君芳。  
采菊落英充餱粮，客即不来有余香。  

吕祖谦　富阳舟中夜雨  
万顷烟波一叶舟，已将心事付溟鸥。  
蓬笼夜半萧萧雨，探借幽人八月秋。  

吕祖谦　恭和御制秋日幸秘书省近体诗  
麟阁龙旂日月章，中兴再见赭袍光。  
仰观焜燿人文盛，始识扶持德意长。  
功利从今卑管晏，浮华自昔陋卢王。  
愿将实学酬天造，敢效明河织女襄。  

吕祖谦　巩采若府推母钱夫人挽章二首  
内助功推冠，名成父子间。  
中原遗俗尽，旧族素风还。  
石窌天开邑，宫门日缀班。  
光华竟何许，夕照在西山。  

吕祖谦　巩采若府推母钱夫人挽章二首  
历历称觞地，悲凉骑省园。  
风枝今日恨，露叶去年痕。  
鸾翥昏遗镜，鱼枯泣旧轩。  
曲湖春色满，不到北堂萱。  

吕祖谦　过九江赠同舍陈伯秀  
异时夫子门，论交心独可。  
晨窗并几案，莫檠共灯火。  
同升大宗伯，道阻山硏硪。  
淡墨湿栖鸦，天开棘闱锁。  
高张三百丈，遍数不及我。  
咫尺判飞沈，鹏抟笑鸢堕。  
音尘两痚阔，岁月悉箭筩。  
风吹樊口帆，雨系浔阳柁。  
故人尚一尉，旌旗穿紫逻。  
相逢话旧游，拨置朱墨夥。  
握手忘寒温，屈指半農轲。  
官居岸平湖，波涛日舂簸。  
饱看五老面，此计殊未左。  
山房旧闻名，欲往辄不果。  
须君发其藏，万卷书绕坐。  

吕祖谦　汉铜弩机歌  
甘泉宫中烽火催，武库掣鏁殷春雷。  
山西都尉部千弩，意气欲压天山摧。  
朔风惨惨随旗尾，角声满天日色死。  
眼吞单于方发机，南风不竞羽倒飞。  
血视空弮尚思战，边庭无竹可续箭。  
断弦已作塞上尘，零落铜牙时一见。  
土花蚀尽缪篆青，千年遗恨今未平。  
雕鞍过尽不回首，落身几案依旧檠。  
藓苔暗淡生古色，中有少卿千斛力。  
从汉至今无大黄，妇耫儿嬉固其职。  
长平箭头豪土怜，赤壁折戟传青篇。  
古来慷慨共如此，脱畧形器求天全。  
是机虽缺神凛然，想成风沙射雕天。  
径欲匹马南山边，何必一臂三十絭。  

吕祖谦　何茂恭母王夫人挽章  
南朝人物盛诸何，寿母皤然乐事多。  
堂下无忧萱弄色，天边有信桂交柯。  
黄金籯满经方重，白玉楼成恨未磨。  
空诵空仁旧时赋，版舆零落故山阿。  

吕祖谦　何叔京挽章二首  
濮州以谏死，何氏得其真。  
天下中庸义，人间父子亲。  
再传犹易简，小出复逡巡。  
埋骨虽南土，倾心向北辰。  

吕祖谦　何叔京挽章二首  
倾盖黄亭夜，翛然涧壑姿。  
倚天唯直干，到地绝旁枝。  
亹亹今何许，悠悠只自知。  
寒碑卧风雨，千载有深期。  

吕祖谦　和虞仲逸初夏怀黄岩村居  
几曲江村雨外明，钓矶渔屋入新晴。  
参天乔木浅深绿，盖水圆荷先后生。  
归梦每烦春鸟唤，故林可忍晓猿惊。  
功成共祖东门道，不负溪山旧主盟。  

吕祖谦　贺车驾幸秘书省二首  
麟台高柳识雕舆，共记中兴幸省初。  
黄道再传天子跸，青编重入史臣书。  
需云下际君恩盛，晨露高张乐节舒。  
若写鸿猷参大雅，定非周鼓颂田渔。  

吕祖谦　贺车驾幸秘书省二首  
紫清丹极与天邻，阖陃乾坤系笑嚬。  
独为斯文回一顾，坐令吾道重千钧。  
先王旧物参差见，列圣明谟次第陈。  
墨客区区感荣遇，岂知深意在彝伦。  

吕祖谦　寄章冠之  
章侯平生一诗囊，酬风酢月遍四方。  
浩歌姑熟酒淋浪，醉呼太白同举觞。  
遂登浮玉临渺茫，江涛挟笔益怒张。  
沙头倚樯乐未央，兴阑忽上秋浦航。  
门前槐花日夜黄，闭门琢诗声绕梁。  
白袍纷纷渠自忙，飘然邂逅非所望。  
自言久厌世锁韁，合眼已梦庐山苍。  
君才甚硕气方刚，身虽欲隐文则彰。  
江湖故人半朝行，左推右挽摩天翔。  
而我戢翼甘摧藏，不能与俗相迎将，  
径当行前扫山房。俟君功成还故乡，  
却驾柴车迎路傍。  

吕祖谦　祭酒芮公既殁四年门人吕某始以十诗哭之  
小醉初醒日半昏，森森赤棒绕篱门。  
慨然投袂无难色，不识从来狱吏尊。  

吕祖谦　祭酒芮公既殁四年门人吕某始以十诗哭之  
少年把笔便班扬，咳唾珠玑落四方。  
岁晚寒窗浑忘却，瓦炉香细雨声长。  

吕祖谦　祭酒芮公既殁四年门人吕某始以十诗哭之  
际野尘埃扑面来，万人蚁聚拨难开。  
手中杓柄长多少，蛰尽饥肠十日雷。  

吕祖谦　祭酒芮公既殁四年门人吕某始以十诗哭之  
交广归来里巷迎，破囊又比去时轻。  
何须更酌廉泉水，夫子胸中万斛清。  

吕祖谦　祭酒芮公既殁四年门人吕某始以十诗哭之  
殿前拜疏阅群公，献替从违各异同。  
陛榡诸郎自相语，白头祭酒最由衷。  

吕祖谦　祭酒芮公既殁四年门人吕某始以十诗哭之  
出祖津头六馆空，帽檐齐侧挂帆风。  
吴兴盛事人能数，直自胡公到芮公。  

吕祖谦　祭酒芮公既殁四年门人吕某始以十诗哭之  
闻人有善己伸眉，倒廪倾囷更不疑。  
萫萫萋萋竟何许，卷阿空老凤皇枝。  

吕祖谦　祭酒芮公既殁四年门人吕某始以十诗哭之  
胸怀北海与南溟，却要涓涓一勺清。  
相对蹴然如重客，无人信道是门生。  

吕祖谦　祭酒芮公既殁四年门人吕某始以十诗哭之  
璧水经年奉宴居，天和袭物自舒徐。  
凭谁寄谢朱公掞，才向春风坐月余。  

吕祖谦　祭酒芮公既殁四年门人吕某始以十诗哭之  
先生墓木绿成围，弟子摧颓昼掩扉。  
大雪繁霜心已死，有时清梦尚抠衣。  

吕祖谦　蒋世修秘书父朝奉挽章  
太一青藜子舍光，命书频岁到高堂。  
深居物外风烟老，静看人间日月忙。  
绕舍图书千载韵，映阶兰玉四时芳。  
逝舟休叹东流水，余庆源流衮衮长。  

吕祖谦　李粹伯侍御母夫人挽章  
对仗峩冠日，鲸牙汹九渊。  
堂萱不改色，台柏故参天。  
共识吾君圣。今知此母贤。  
丁宁刘子□，□事一时编。  

吕祖谦　刘梧州挽章  
驷马高车照路光，幡然改辙兴何长。  
空山猿鹤惊无恙，同社鸡豚乐未央。  
祗见岁华来冉冉，不知耆旧去堂堂。  
北邙道上麒麟冢，谁得归休十载强。  

吕祖谦　鲁少卿挽章  
庆源衮衮接天流，老桂传香次第秋。  
人物西都九卿选，光华南国十州游。  
翛然径下滕王阁，已矣长怀范蠡舟。  
身后楚骚谁著录，灵光旧草合兼收。  

吕祖谦　明招杂诗四首  
鸟声报僧眠，钟声报僧起。  
静中轻白日，邈视东流水。  
风月有逢迎，出门聊徙倚。  
传遍南北村，松间横屐齿。  

吕祖谦　明招杂诗四首  
前山雨退花，余芳栖老木。  
卷藏万古春，归此一窗竹。  
浮光泛轩槛，秀色若可掬。  
丰腴当夕餐，大胜五鼎肉。  

吕祖谦　明招杂诗四首  
墙竹生夏阴，风荷留宿露。  
解衣一盘礴，此岂不足付。  

吕祖谦　明招杂诗四首  
风檐袅茶烟，铜瓶语相泣。  
清阴一痚箔，不碍飞花入。  

吕祖谦　清晓出郊  
落月窥瓮牖，殷勤唤人醒。  
蓐食治野装。行行向郊坰。  
林端横宿霭，未放群山青。  
藕花断复续，莫辨浦与汀。  
初闻露花香，一洗廛市腥。  
清景竟难挽，晨光著邮亭。  
留眼数天际，尚余三四星。  
车尘驾暑气，白汗如翻瓶。  
凉燠一机耳，愠喜谁使令。  
泠然解其会，冰壶在中扃。  

吕祖谦　秋日  
堂下梧桐树，清阴欲满帘。  
风前数叶落，枝外几山添。  
世故真难犯，幽栖不用占。  
新凉入书幌，好在邺侯签。  

吕祖谦　尚书汪公得请奉祠饯者十有四人分韵赋某得敢字  
鼎食味苦浓，藿食味苦淡。  
同生不同嗜，羊枣与昌歜。  
孰能游其间。进退两无憾。  
尚书古仙伯，雅尚本真澹。  
禁涂履星辰，讲厦席毡毯。  
将升閒槐枣，忽去乱葭萯。  
太清奉虚皇，奎壁手可揽。  
举以华其归，光耀极铅椠。  
向来功名人，勇进忘坎窞。  
听诵归来辞，掩耳谢不敢。  
宁知达士胸，万牛眇难撼。  
清风满后车，一洗世氛黕。  
祖帐将军园，寒枝红缀糁。  
公归宁久阔，别意不成惨。  
金华访旧学，和羹待醯醓。  
政恐牧笛清，终换街鼓紞。  

吕祖谦　送胡子远著作知汉州分韵得行字  
定交不在蚤，意合盖已倾。  
胡侯西南来，两载同书檠。  
与人徐有味，於世初无营。  
虚舟澹容与，未易宠辱惊。  
鱼龙同一波，中有千丈清。  
道气自深稳，名言常简明。  
南宫接东观，天衢势方亨。  
梦回得远信，窥檐渚鸿鸣。  
开书见连环，归兴浩已盈。  
子政方校录，令伯俄陈情。  
都门日毂击，杂袭炎凉并。  
谁知此麾盖，独为思亲行。  
夹道皆叹息，始识真重轻。  
古来聚散地，雪野天峥嵘。  
别袖不可挽，宿昔洲渚生。  
君臣有大义，忠孝相持衡。  
勉哉楙明德，清庙须栋甍。  

吕祖谦　送柳严州解官趋朝  
一叶初秋已超装，玺书屡下驻归艎。  
少留北阙三年最，多借西州半岁强。  
身外宠荣元自薄，眼前凋瘵故难忘。  
书囊如有朝天草，不是中和乐职章。  

吕祖谦　送丘宗卿博士出守嘉禾以视民如伤为韵  
槜李国西门，道里去天咫。  
讼庭人摩肩，客馆舟衔尾。  
凉燠变须臾，怵听复骇视。  
心平理自见，周道本如砥。  

吕祖谦　送丘宗卿博士出守嘉禾以视民如伤为韵  
堂下万休戚，堂上一笑嚬。  
是心苟不存，对面越与秦。  
豚鱼尚可孚，况此能言民。  
君看津头柳，叶叶皆相亲。  

吕祖谦　送丘宗卿博士出守嘉禾以视民如伤为韵  
奋髯疾抵几，解衣徐探雏。  
古来多快士，气吞两轮朱。  
簿书高没人，迎笔风摧枯。  
自许岂不豪，岁晏终何发。  

吕祖谦　送丘宗卿博士出守嘉禾以视民如伤为韵  
折肱称良医，识病由身伤。  
开府事如麻，岂尽昔所尝。  
平生老农语，易置复难忘。  
麦黄要经雪，橘黄要经霜。  

吕祖谦　送宋子华通判长沙  
骚人故悲秋，九辨播三楚。  
宋公旧题壁，文采照潭府。  
千载得君侯，遥遥接华绪。  
还当初秋天，又进湖湘艣。  
当家多胜事，此役可兼取。  
江山日日新，似若相劳苦。  
木脱献群峰，云生失前浦。  
况持别乘权，光华动徒旅。  
元戎下分庭，百吏群趋庑。  
后车载仁风，习习被南土。  
预知潢池盗，无复惊桴鼓。  
政当劝卖剑，不必禁挟弩。  
岭头镜面平，论赏骈圭组。  
临分一杯酒，不为离愁举。  

吕祖谦　送喻叔奇通判会稽  
鸣驺前日饯出使，椎鼓今日送作州。  
会稽别驾官尚薄，道傍羡者何其稠。  
版舆有亲余九十，东南之美供甘柔。  
先春铸牙入午啜，破腊箭茁充晨羞。  
况复诗坛执牛耳，所至风月相献酬。  
千岩万壑遍题品，会有采者人名遒。  

吕祖谦　送朱叔赐赴闽中暮府二首  
止戈堂上屐声閒，飞盖相追杳霭间。  
君到定知难入眼，倚天灊霍是家山。  

吕祖谦　送朱叔赐赴闽中暮府二首  
路逢十客九衿首，半是同窗旧弟兄。  
最忆市桥灯火静，巷南巷北读书声。  

吕祖谦　苏仁仲计议挽章二首  
幽栖略具便休官，帝遣蒲轮唤不还。  
大似文元居道院，又如退傅过香山。  
梦回帷幄青冥上，醉堕风波浩荡间。  
向使胸中有荣辱，那能八十鬓毛班。  

吕祖谦　苏仁仲计议挽章二首  
登门畴昔奉从容，婺越之间一水通。  
今日江东无贺老，去年床下拜庞公。  
旧来论议多遗落，新出传闻或异同。  
已矣从谁判真赝，汗青连屋未施功。  

吕祖谦　睢阳五老图赞  
同支派别胄遥遥，南渡衣冠尚北朝。  
千载画图文献在，两朝开济政明昭。  
公卿倡和遵皇运，嗣子传家念祖饶。  
幸得庆源流自远，匡扶人世释尘嚣。  

吕祖谦　题归萩  
云壁开苍峡，风林卷翠涛。  
诸松皆老大，一嶂独孤高。  
发兴虽公等，寻幽许我曹。  
秋光端可赋，不是楚人骚。  

吕祖谦　题刘氏绿映亭二首  
凉叶翻翻不受尘，芒鞋藤杖及清晨。  
开窗小放前溪入，澄绿光中独岸巾。  

吕祖谦　题刘氏绿映亭二首  
鹭浴鱼跳在镜屏，摇青浮碧太鲜明。  
墙东种得阴成幄，隔叶看来却有情。  

吕祖谦　题真觉僧房芦  
何人夜折苕溪雪，吹落山堂寄清绝。  
梦回轩槛非人间，一岸扶痚碎残月。  
秋风索索秋意晚，叶外参差明叠巘。  
颇似江南短棹归，平沙雁落汀洲远。  
苍涛绕窗碧玉寒，中有渔父千古闲。  
知君胸次五湖阔，波声髣髴游杏坛。  
少林之孙韵枮木，避世避人何用逐。  
渭川谩复千亩多，江上由来一苇足。  

吕祖谦　晚步溪上  
痚痚屐齿印平堤，露着乌纱客未知。  
别浦归舟争占岸，横林宿鸟自分枝。  
开张渔父胸中趣，漏泄骚人句外悲。  
会与清溪约长夏，风帘水簟答涟漪。  

吕祖谦　晚春二首  
卷地狂风殿晚春，落花盖水俗成云。  
向人不改故时面，惟有苍官与此君。  

吕祖谦　晚春二首  
风絮流花一任渠，北窗高卧绿阴初。  
闭门春色閒中老，为谢平生董仲舒。  

吕祖谦　晚望  
独立荒亭数过帆，横林痚处见沧湾。  
故知不入豪华眼，送与凫鸥自在看。  

吕祖谦　王龟龄詹事挽章二首  
诸老收声尽，佳城又到公。  
苍天那可问，吾道竟成穷。  
旌卷莆田雨，檐横霅浦风。  
今年襟上泪，三哭万夫雄。  

吕祖谦　王龟龄詹事挽章二首  
大使交旃日，元戎解甲秋。  
先鸣惊众寐，孤愤压群咻。  
羽翼新鸿鹄，声华旧斗牛。  
断桥亡恙否，落月照寒流。  

吕祖谦　王通直挽章  
近来南国家，半是北人坟。  
异县谁怜我，同乡又失君。  
深居传雅尚，坚坐挹清芬。  
日落长安第，三槐拂暮云。  

吕祖谦　魏元履国录挽章二首  
麻衣见天子，拜疏不知休。  
落落山林气，拳拳畎亩忧。  
极知千载遇，政用一身酬。  
绕舍闽溪水，朝宗日夜流。  

吕祖谦　魏元履国录挽章二首  
群公祖疏传，多士送阳城。  
短棹非前约，长亭及此行。  
深留移白日，共语只苍生。  
会续山阳赋，邻人笛未横。  

吕祖谦　西兴道中二首  
凫鹜迎船似有情，随波故起绿粼粼。  
野花照水开无主，谁信春归已两旬。  

吕祖谦　西兴道中二首  
桑麻张王不知春，帝恐莺花太断魂。  
东岸红霞西岸绿，却将景色为平分。  

吕祖谦　夏日  
阶前水乐元无谱，檐外风琴不用弦。  
待唤青奴与黄嬭，为君极意作今年。  

吕祖谦　夏夜  
晚市收声尽，虚堂一味凉。  
炎蒸渠酷吏，閒静我羲皇。  
露沐痚萤湿，风梳细草长。  
典移无定在，随月转胡床。  

吕祖谦　向运使挽章  
戟衣翻户映庭槐，使节州符未展才。  
文献定知丞相似，渊源还自洛阳来。  
异端惑世浓於酒，古学违时冷若灰。  
从此湖人识丧礼，凛然治命手亲裁。  

吕祖谦　萧果卿祭酒挽章二首  
虚心观世态，实行播乡评。  
璧玉中边厚，冰壶表里清。  
家声到萧传，人望似阳城。  
殄瘁无穷恨，湘江日夜倾。  

吕祖谦　萧果卿祭酒挽章二首  
摩揣诚斯薄，雕镌质自销。  
平生但真朴，直上绝枝条。  
氛雾终澄霁，丘山亦动摇。  
朝阳旧时凤，声人舜箫韶。  

吕祖谦　效进士作三年通一经  
岁月去如矢，横经徒慨然。  
谁能通一艺，真不负三年。  
用意窥园外，收功刻楮边。  
幽光回蠹简，新意出陈编。  
上相黄金重，诸儒白首鲜。  
同声不同调，叹息伯牙弦。  

吕祖谦　许由  
许由不耐事，逃尧独参寥。  
行至箕山下，盈耳康衢谣。  
谓此汙我耳，临流洗尘嚣。  
水中见日驭，劳苦如尧朝。  
尧天接山际，尧云抹山椒。  
谁云能避世，处处悉逢尧。  

吕祖谦　许著作挽章  
清文丽藻百川增，窘步追随愧不能。  
麟趾差肩台岌岌，雁飞联翼塔层层。  
莼鲈归兴都门酒，薤露悲歌大队灯。  
独向梁间诵遗句，寒松衰菊绕崚嶒。  

吕祖谦　宣城李君尝游东湖居士之门袖诗见过次韵以谢  
人生湖空古豫章，溪荪水荇换年芳。  
闻风我是通家旧，觅句君犹弟子行。  
须发苍浪休叹老，齿牙沆瀣尚生香。  
宛陵自昔诗人国，今日谁升小谢堂。  

吕祖谦　薛叔云左史母方夫人挽章二首  
彤管传遗范，形容欲付谁。  
初年柏舟赋，晚岁艾轩诗。  
□□□□□，□金□赤墀。  
莆中称寿母，不独蔡三司。  

吕祖谦　薛叔云左史母方夫人挽章二首  
往在西雍日，从容许拜亲。  
杏花坛壝古，萱草户庭春。  
曾是升堂客，应为执绋人。  
壶公天一角，吹泪洒车尘。  

吕祖谦　杨信伯郎中挽章二首  
象魏三千法，瀛洲十八人。  
南宫占列宿，少海近生轮。  
闻道清羸极，犹有职业亲。  
榴皮余屋壁，零落独无神。  

吕祖谦　杨信伯郎中挽章二首  
并舍游从旧，同朝分义深。  
时时坠书札，得得到山林。  
北去先移棹，南来后盍簪。  
死生离合地，搔首一悲吟。  

吕祖谦　野步  
石梁俯清流，苔发明可数。  
茅檐春昼长，寂寂亭阴午。  
鸟啼花径深，风絮浩无主。  
幽人不可亲，棋声时出户。  

吕祖谦　叶子山右史父宣义挽章二首  
经笥深无底，高谈一座倾。  
置身初瀋落，有子晚光荣。  
命服乡闾贺，安舆里巷迎。  
风枝何不定，忽忽到佳城。  

吕祖谦　叶子山右史父宣义挽章二首  
诸父乌衣集，公时预往还。  
凉秋同出郭，胜日共寻山。  
电掣流年速，舟移古岸閒。  
又成丹旐去，衰涕不胜潸。  

吕祖谦　夜宿浦城鱼梁徐删定子出示林谦之挽其父二诗时谦之方按刑广东有怀  
五年不说空山雨，今夜鱼梁著钓船。  
为问故人今健否，桃榔叶暗瘴江边。  

吕祖谦　夜宿浦城鱼梁徐删定子出示林谦之挽其父二诗时谦之方按刑广东有怀  
两章宛转复清哀，读到鱼梁首重回。  
便使短笺无姓字，也应知自艾轩来。  

吕祖谦　应春坊輓章  
铅椠青灯夜，韬钤紫塞秋。  
请缨虽拜疏，投笔未封侯。  
帏白风烟惨，旗丹雾雨愁。  
从来桑梓接，助輓不成讴。  

吕祖谦　游上天竺  
净域何虚寂，居然隔市喧。  
僧来混不语，吾亦欲忘言。  
至乐存箪食，浮名类触藩。  
行行返初服，贲趾老邱樊。  

吕祖谦　游丝  
游丝浩荡醉春光，倚赖微风故故长。  
几度莺声留欲住，又随飞絮过东墙。  

吕祖谦　又二首  
平生丈人行，每语尽箴规。  
问字扬雄宅，谈经董相帷。  
壶觞陪胜践，杖屦及深期。  
谁料南归日，坟前宿草衰。  

吕祖谦　又二首  
公未陪经幄，还应典奉常。  
如何便沈没，不使少耴翔。  
幽壤千年闭，名山万卷藏。  
升堂多俊彦，筑室绕高冈。  

吕祖谦　与同馆游张氏园分韵得日字  
出门厌嚣尘，入门倦拈毕。  
驾言城北园，滞思顿觉失。  
方池环修篁，广陌卫行栗。  
先雪梅已苞，后霜草犹茁。  
上跻极高明，旁穿复深密。  
主人真喜事，秀句屡盈帙。  
招呼文字饮，及此三余日。  
山林与钟鼎，零茂本非匹。  
斯游岂偶然，书板记甲乙。  

吕祖谦　再赋真觉僧房芦三首  
湖山近减江湖趣，寂历颓垣仲蔚高。  
纵有秋风何处著，绕篱无叶起苍涛。  

吕祖谦　再赋真觉僧房芦三首  
屋角清渠濑浅沙，风斜雨重倒苍葭。  
沙鸥不下投前浦，塞雁重来失旧花。  

吕祖谦　再赋真觉僧房芦三首  
清晓霜钟唤客兴，余声知度几稜层。  
烟霞深处无人到，时见凭栏一两僧。  

吕祖谦　赵路分挽章二首  
鲁卫封虽近，原颜室自贫。  
一家唯四壁，九族自三春。  
子舍龙头贵，佳城马鬣新。  
升堂如昨日，南望涕沾巾。  

吕祖谦　赵路分挽章二首  
晨昏生死际，至性极民彝。  
巨孝东都传，劬劳小雅诗。  
固应为世表，何止秀天枝。  
令子传遗绪，累然不自持。  

吕祖谦　郑武子删定挽章二首  
博洽推诸老，胸中几石渠。  
暮年终反约，精义本无余。  
羲易忘言后，楞伽绝笔初。  
长归应不憾，旧学尽成书。  

吕祖谦　郑武子删定挽章二首  
古汴豪英海，追随不厌勤。  
廛中识梅福，帘下得严君。  
培养逢原学，堙沈济世勋。  
定知千载后，下马董生坟。  

吕祖谦　周表卿尚书挽章  
奏篇曾用牍三千，晚岁回翔日月边。  
眼看四朝诸老尽，身兼五福几人全。  
清台课历遗书在，昼寝凝香旧政传。  
竹马馆前寒月白，当时辙迹故依然。  

吕祖谦　周尧夫主管挽章  
五柳传觞地，风流魏晋前。  
曾探孝先笥，惯坐广文毡。  
身世浑如梦，功名莫问天。  
从今风雪夜，不上剡溪船。  

吕祖仁　题尉廨壁  
屈指未逾月，沿封十往还。  
路危频驻马，力倦怯登山。  
亲老难辞禄，时平懒养闲。  
自怜清苦节，谁与达天颜。  

吕祖异　呈孙元素  
匹马先来破晓云，千章乔本翠缤纷。  
山围道院窗窗见，泉出丹池处处分。  
酒好便能浇磈磊，饭香何必御羶荤。  
明朝又踏红尘去，多羡烟霞总属君。  

吕祖异　重游洞庭  
重来洞庭野，往事付行云。  
乐奏思黄帝，珠寒讶鄂君。  
朝廷用儒术，兵甲洗妖氛。  
好在胸中策，堂堂整六军。  

罗必元　卞壶墓  
节义之风古所褒，清谈於晋视如毛。  
百年王谢丘墟了，惟卞将军墓最高。  

罗必元　长干里  
山垅中间号曰干，此干长里盛衣冠。  
想应王谢朝回后，日日行人看绣鞍。  

罗必元　定林寺  
罢相归来再读书，定林庵内守清虚。  
少年错解周官处，悔杀当朝是误渠。  

罗必元　凤凰台  
振衣快上凤凰游，极目中原泪欲流。  
慨叹兴亡思太白，永言眇邈忆齐丘。  
乌衣已往人千古，白鹭依然月一洲。  
君子坐朝今在治，重恢关洛不须愁。  

罗必元　金莲步  
金陵佳丽不虚传，浦浦荷花水上仙。  
未会与民同乐意，却於宫裹看金莲。  

罗必元　金陵作  
六朝遗迹旧山川，万里长江当守边。  
一念易骄人事废，不关飞渡北来船。  

罗必元　南轩  
万松盘岭势回环，才抱青溪浸碧山。  
莫道南轩专一壑，古今天下共曾颜。  

罗必元　凭高怀古  
凭高怀古思悠悠，遥想骑驴白下游。  
不是龙眠图画裹，如今亲到蒋山头。  

罗必元　秦淮  
秦淮横贯帝王州，万瓦鳞鳞枕碧流。  
系艇莫愁何处去，绿杨深巷有青楼。  

罗必元　清凉寺竹  
清凉世界竹如云，旧日君王爱此君。  
时代改迁龙变化，荒山啼鸟不堪闻。  

罗必元　赏心亭  
胜心分明可赏心，江山满目饱登临。  
洛阳黯淡烟云远，多少英雄泪染襟。  

罗必元　题半山寺  
道德文章一世师，只伤学术欠通时。  
不思翻动熙宁祸，却欲重修作福基。  

罗必元　乌衣巷  
乌衣池馆一时新，晋宋齐梁旧主人。  
无处可寻王谢宅，落花啼鸟秣陵春。  

罗必元　新亭  
五马来时集宴游，江山风景勿关愁。  
合思戮力中原语，对泣何须作楚囚。  

罗必元　雨花台  
萧帝倾心向佛家，谩言天女坠天花。  
芦僧一叶横江去，回首梁园日脚斜。  

罗必元　周处台  
周处豪雄亦可人，勇於迁善罕前闻。  
区区未说除蛟虎，一念中间舜跖分。  

罗必元　驻马坡  
一登伟观眇山河，下有将军驻马坡。  
不是胸中兵十万，长江天险误人多。  

罗丙　句  
老媪独遗落，全家都挈携。  

罗处纯　泛太湖  
三万六千顷，湖侵海内田。  
逢山方得地，见月始知天。  
南国吞将尽，东溟势欲连。  
何当洒为雨，无处不丰年。  

罗处约　句  
无风烟焰直。  

罗处约　句  
日移竹影侵棋局。  

罗处约　梁县界蚷蚹虫生  
方喜云油布，俄闻叶螣生。  
田神何纵虐，稼政自非明。  
颍凤那充食，吴牛已绝耕。  

罗处约　题太湖  
三万六千顷，湖侵海内田。  
逢山方得地，见月始知天。  
南国吞将尽，东溟势欲连。  
何当洒为雨，无处不丰年。  

罗处约　吴江圣寿寺  
渔翁沙鸟傍回塘，携杖闲吟绕寺廊。  
远岫不离青草渡，片帆时过绿苔墙。  
风狂林木生清籁，日暖涟漪动画梁。  
张翰思乡应有意，几多屏障水为乡。  

罗椿　寄杨诚斋  
不愁风月只忧时，发为君王寸寸丝。  
司马要为元佑起，西枢政坐寿皇知。  
苦辞君命惊凡子，清对梅花更与谁。  
梦绕师门三稽首，起敲冰砚诉相思。  

罗椿　句  
露湿看花脚，莺啼欲晓山。  

罗椿　句  
春消千嶂雪，清逼五湖秋。  

罗椿　送永丰汪令  
锦缆梅花浦，江南作县归。  
新来荐鹗牍，惊动衮龙衣。  
岁晚情难别，心亲事却违。  
恐君天上去，扶病出烟霏。  

罗大经　博浪沙  
不惜黄金募铁椎，祖龙身在魄先飞。  
齐田楚项纷纷起，输与先生第一机。  

罗大经　茶声  
松风桧雨到来初，急引铜瓶离竹炉。  
待得声闻俱寂后，一瓯春雪胜醍醐。  

罗大经　从赵季仁游洞作  
瑰奇恣搜贝千趾，老仙遗祠邈谁始。  
后继述之□□李，异枝同根隆复祉。  
巨画更鑱埒前美，紫气临关西未止。  
张留著书繄尹喜，末孙铭焉适当尔，  
附名崖端永不毁。  

罗大经　韩范用兵  
奋髯要斩高邮守，攘臂甘驱好水军。  
到得绕床停辔日，始知心服范希文。  

罗大经　韩平原  
斋坛一钺底须悭，坐见诸贤散似烟。  
不使庆元为庆历，也由人事也由天。  

罗大经　和谢处厚  
杀胡快剑是清讴，牛渚依然一片秋。  
却恨荷花留玉辇，竟忘烟柳汴宫愁。  

罗大经　黄绵襖  
范叔锦袍暖一身，大裘只盖洛阳人。  
九州四海黄绵襖，谁似天公赐予均。  

罗大经　酒有和劲  
小槽真珠太森严，兵厨玉友专甘醇。  
两家风味欠商略，偏刚偏柔俱可怜。  
使君袖有转物手，鸬鹚杓中平等分。  
更凭石髓媒妁之，混融并作一家春。  
季良不用笑伯高，张竦何必讥陈遵。  
时中便是尼父圣，孤竹柳下成一人。  
平虽有智难独任，勃也未可嫌少文。  
黄龙丙魏要兼用，姚宋相济成开元。  
试将此酒反观我，胸中问学当日新。  
更将此酒达观国，宇宙皆可归经纶。  
书生触处便饶舌，以一贯万如斲轮。  
使君闻此却绝倒，罚以太白眠金尊。  

罗大经　句  
臭袜终须来塞口，枉收八百斛胡椒。  

罗大经　句  
日占出海时，月验仰瓦体。  

罗大经　猫捕鼠  
陋室偏遭黠鼠欺，狸奴虽小策勋奇。  
扼喉莫讶无遗力，应记当年骨醉时。  

罗大经　陪桂林伯赵季仁游桂林暗洞列炬数百随以鼓吹市人从之者以千计巳而  
瑰奇恣搜讨，贝阙青瑶房。  
方隘疑永巷，俄敞如华堂。  
玉桥巧横溪，琼户正当窗。  
仙佛肖仿佛，钟鼓铿击撞。  
趂趂左顾龟，狺狺欲吠庞。  
丹灶俨亡恙，芝田蔼生香。  
搏噬千怪聚，绚烂五色光。  
更无一尘涴，但觉六月凉。  
玲珑穿数路，屈曲通三湘。  
神鬼工剜刻，乾坤真混茫。  
入如夜漆暗，出乃日珠光。  
隔世疑恍惚，异境难揣量。  

罗大经　濮议  
濮园议起沸乌台，传语欧公莫怨猜。  
须记上坡持橐日，也曾寻探好题来。  

罗大经　题钓台二首  
平生谨敕刘文叔，却与狂奴意气投。  
激发潜龙云雨志，了知功跨邓元侯。  

罗大经　题钓台二首  
讲磨潜佐汉中兴，岂是空标处士名。  
堪笑史臣无卓识，却将周党与同称。  

罗大经　彤庭分帛  
赤子须摩抚，红尘几送迎。  
幕张云匼匝，车列鉴鲜明。  
岂是杒民血，空教适宦情。  
忍闻分竹者，竭泽自求盈。  

罗大经　王荆公  
错认苍姬六典书，中原从此变萧疏。  
幅巾投老钟山日，辛苦区区活数鱼。  

罗大经　舟行野景  
数间茅屋带烟云，一片秋光惹翠苹。  
鹤发渔翁犹结网，世间何处有闲人。  

罗大全　句  
愿挽玻瓈江，霈作东州雨。  

罗疸　挽胡季昭用王卢溪韵  
虎豹摩牙闯九关，人心节义不逾闲。  
监门郑合资能无，折槛朱云若是班。  
赖有名留千古重，不容身在众邪间。  
忠臣义士骨不朽，白日青天敕许还。  

罗疸　挽胡季昭用王卢溪韵  
百世期令固本支，一身宁复许安危。  
前瞻象郡贤方去，后有鹤山人效奇。  
地接宜阳山谷笑，舟回湘水屈原知。  
椟中龟玉而轻毁，禄位何妨善保持。  

罗道成　投郭主簿  
白骡代步若奔云，闲人所至留诗迹。  
欲知名姓问源流，请看郴阳山下石。  

罗道成　游岳  
因思灵秀偶来游，碧玉寒堆万叠秋。  
直上太山高处望，根盘连接十余州。  

罗道成　自和  
水云踪迹自閒游，夏谷阴寒冷胜秋。  
猿鸟性情犹恋旧，翻身却去海边州。  

罗点　褒禅山有于湖所题宝塔二字  
古刹浮±　映碧山，状元题墨最为娴。  
游人倦憩尘心寂，云自青天水自闲。  

罗点　龙岩寺  
直上龙岩第一层，参回斗转夜纵横。  
试将拄杖敲岩石，唤觉蟠龙速起行。  

罗点　喜雨望巴罗二山  
叔元不冠椎两髽，萦青绾绿如堆鸦。  
{上髟下监}鬺远望毛发古，日日惟闻餐暮霞。  
吾家公远更清绝，带眼不穿衣不结。  
好风吹袂任飘摇，夜夜惟闻弄明月。  
餐霞弄月固不恶，不道农田布龟灼。  
令君盛服道民苦，偃然袒裼犹不怍。  
敬持此意款浮丘，浮丘乃与令同忧。  
急呼风马驾云车，二仙方觉裸裎羞。  
旋加冠巾更束带，一见浮丘望尘拜。  
便将凶岁变丰年，谈知之间作滂霈。  
油云虽出南北峰，开端实自浮丘翁。  
浮丘诗家老仙伯，故知忧国愿年丰。  
邦人一饱谁所赐，父应诏子兄诏弟。  
若还此雨后五日，将见索汝枯鱼肆。  

罗浮狂客　题壁  
云意不知沧海，春光欲上翠微。  
人间一堕千劫，犹爱梅花未归。  

罗附凤　挽赵秋晓  
发轫功名发未华，转头世事已堪嗟。  
晚栽栗里归田菊，早看长安得意花。  
空忆去鸿留爪迹，只今旧燕傍谁家。  
重寻陈迹真如梦，疏柳残烟噪暮鸦。  

罗公升　安庆府  
金城图上各论功，弹压江流势自雄。  
但使老熊当道左，宁愁游骑入回中。  
幕间客解称杨子，席上伶谁赋皖公。  
禾黍渐多青燐歇，郡人犹忆降元戎。  

罗公升　辟地  
雨急啼鸦切，山昏去客奔。  
窜身楚南极，独立郑东门。  
卜处无神珓，招余有断魂。  
死生毫发事，不足累乾坤。  

罗公升　辟地  
四海风涛日，谁欤柱急流。  
山东雄剧孟，蓟北化田畴。  
气静天阍晚，星沉戍角秋。  
如君关气数，宁不重嫠忧。  

罗公升　别次山馆中诸客  
德星光照斗牛野，我亦沙鸥尾凤鸾。  
聚首自怜我辈在，画眉莫与世人看。  
正平幸作忘年好，灵运那知入社难。  
明日回头别群玉，乱山何处兀孤鞍。  

罗公升　病中  
十日两示疾，修途若为情。  
闭蓬风涛中，益觉遗死生。  
顽石无枯株，千年亦何成。  
平生一大事，时至不须惊。  

罗公升　蔡州二首  
中国衣冠礼乐先，国亡那得更求全。  
凄凉青盖端诚殿，何似幽兰一炬烟。  

罗公升　蔡州二首  
臣子应思累世雠，况凭朽壤捍狂流。  
今人不恨南兵弱，却恨南兵入蔡州。  

罗公升　曹操疑冢  
汉文因山事已定，曹操疑冢忧更深。  
假饶掩得腥臊骨，难掩欺孤一片心。  

罗公升　尝稻  
楚稻中秋熟，珠玑碗面浮。  
已谙藜藿味，敢作稻粱谋。  
农业年年减，官征日日稠。  
凭谁寄焦饭，少慰倚门忧。  

罗公升　春日夫人阁  
君王着意在经帷，无复琼林宴赏时。  
从此六宫休斗草，碧纱窗下读毛诗。  

罗公升　春日皇帝阁  
蓬莱宫阙王云端，太液冰澌不敢寒。  
须信帝家春事早，勾芒昨夜引春班。  

罗公升　春日皇帝阁  
太液池边数树红，年年先得占春风。  
那知万物含仁义，都在君王一笑中。  

罗公升　春日皇后阁  
坤元布气本无私，载物功深世不知。  
天上春回椒殿暖，春风才入万年枝。  

罗公升　春晚  
人在幽窗柳在阑，楼头杜宇一声残。  
梦魂惊断梨花月，寂寞五更风雨寒。  

罗公升　春晓道中  
笳鸣雨声歇，据鞍迎晓风。  
挑花逞颜色，窈窕一川红。  
经年用越地，杀气浮太空。  
颇宜化工手，不到荆棘丛。  
莺声忽起予，梦落柳影中。  
缅怀习池赏，不减燕然功。  
横槊岂无人，赋诗定谁工。  

罗公升　春雨  
三更饱甘雨，翛然凉意秋。  
惊霆驾风至，气欲掀我楼。  
溟蒙划轩豁，稻陇如泼油。  
兵凶岁相仍，糟糠甚珍羞。  
天公一反手，少缓带犊谋。  
诸贤自蒿目，百亩真吾忧。  

罗公升　次韵槐侄送花  
尘欺双鬓少，春寄一枝多。  
为报花神道，晴天载酒过。  

罗公升　次韵严叔贤见寄  
威凤翔九天，栖息惟十洲。  
胡为落世人，下与鸡鹜游。  
吟仙霄汉间，清液瑶琴秋。  
余音遇风至，不可言语求。  
黄尘隔辰晤，回首生暮愁。  
櫜弓定何日，春驭已莫留。  
柳营岂云远，邈若青海头。  
何当踏月来，羽衣啸黄楼。  

罗公升　从道益声自清江送至樟镇别后书怀  
故人虽合并，贫路惜羁旅。  
孤蓬远追送，未怯危路阻。  
当年滕王城，跌宕欣得侣。  
朱颜侮华发，笑口失愁绪。  
那知更世故，侠客变处女。  
西风凄破帽，细雨杂参请。  
羽书虽云急，飞斝未忍去。  
嗟予百忧集，俯仰辄龃龉。  
萧然一匏笠，四海莫我处。  
断崖挥手处，别意写双艣。  
夜阑江树摇，尚想客凝佇。  

罗公升　从军留别天逸  
一閒五千日，功德高於山。  
如何天不借，驱向金革间。  
妖血醒人饥，马足愁险艰。  
今宵觞咏处，已带风雪颜。  
皇穷未厌乱，肯放两脚閒。  
东海邈山河，庐峰定天关。  
即往不可留，我去何当还。  
后夜梦君时，哀笳鬓成班。  

罗公升　从军兴平  
废墟起寒烟，饥鼠意自妥。  
十年行脚处，重到无一可。  
乾坤钟厄会，推择乃及我。  
东皋两犁手，长戟三岁荷。  
治丝惭益棼，杯水不救火。  
穷山高马齿，华屋实野果。  
平生疏懒报，岁晚困羁锁。  
有如醉行人，日暮路益左。  
未须说神仙，大福在无祸。  
但当求蒲团，不须梦狨坐。  

罗公升　答戴用斋教谕  
学书早无成，学剑老可怕。  
不如反初服，一锸始学稼。  
虽烦远公招，实恐惠子嚇。  
纶言若春风，枯朽歘变化。  
平生河汾策，肯出叔夜下。  
飞潜各努力，兰菊异开谢。  
他年卖药来，石鼎赋雪夜。  

罗公升　代前清江守滕大著赠李吉州  
福星又见出虚危，螺浦千山亦展眉。  
八邑命悬循吏传，万家春在道州诗。  
旌旗已变河阳色，布粟犹怜蔡土饥。  
只恐九天归诏急，去思还似凤洲时。  

罗公升　丹房采蕨  
神丹有余光，入地茁紫玉。  
气钟仙掌清，味压妇臂俗。  
东风一夜雨，登俎间红绿。  
淡羹意自古，酸蕴香更酷。  
山人谢肉食，藉此慰便腹。  
荐新先北堂，夸示及小陆。  
府公厌腥腐，宁有啖此福。  
所以首阳翁，不复羡周粟。  

罗公升　道傍古樟有竹附焉可发一叹  
古樟蟠山间，垂荫翳我里。  
岁久或反常，村童祭为鬼。  
大穴藏精灵，小隙窜蛇虺。  
尝闻有惊霆，搜抉破根柢。  
竹我君子徒，冰霜刢在齿。  
胡为事钻刺，蟠屈嵚岩里。  
乾坤亦广大，朽木何足恃。  
托身一失所，万水难复洗。  
松海各相吊，为我二友耻。  
去去非吾徒，偷生不如死。  

罗公升　道逢新婚者  
时危家如寄，生离恨终天。  
称家毕婚姻，岂必齐宋贤。  
白首未可期，乐此桃李年。  
畸人感雉飞，七载操断弦。  
三年扬州梦，化作空中烟。  
大义古有制，私情岂云牵。  
命也我所安，抚事增怅然。  

罗公升　得家问  
乍喜平安报，俄增放逐愁。  
亲闱万晨老，客境四时秋。  
意往形空在，诗成影自酬。  
东风岩濑在，不是欠扁舟。  

罗公升　得家问  
万里平泉梦，谁怜创业难。  
已闻封树伐，敢惜赐书残。  
鹰击宁论饱，乌栖不奈寒。  
长平门下客，知复几任字。  

罗公升　抵舍一夕复行途中遣怀  
乾坤本无边，我命自荆棘。  
去住风涛中，生死无消息。  
兹晨梦中归，真幻竟莫测。  
形声各已改，老稚不我识。  
一灯话清凉，喜极泪始滴。  
出门动经年，还合甫浃昔。  
云胡作惊鸥，又复告行役。  
雨声挟离思，春晚作秋色。  
暮山试回首，上有云气白。  
天长眼力短，此意几悽恻。  

罗公升　东平府文庙规模颇壮其中亦有儒生十数然无一可语者  
当年邹鲁地，弦诵久无声。  
刀笔迂颜闵，章缝羡甲兵。  
谷陵朝暮改，日月古今明。  
岁晚高皇帝，犹难至两生。  

罗公升　冬蚊  
冬夜乃常燠，蚊鸣犹薨薨。  
客枕本无寐，驱驰困挥肱。  
向来炎歳中，意气莫敢膺。  
群飞乘幽阴，各以啮自矜。  
诗癯肉几何，磨吮恐不胜。  
霜风日以劲，利觜那可凭。  
奈何逞余毒，糜烂意未懲。  
先生忽睡着，汝亦终何能。  

罗公升　冬夜独坐  
庭幽蛰谈口，烛尽辍书卷。  
墙外醉客喧，堪憎更堪羡。  

罗公升　冬至  
穷冬乃常燠，广礱上云气。  
索居共谁语，煮药作冬至。  
客来寄枯棋，客去玩奇字。  
是中即了我，自得在不智。  
偷生轻日月，长短亦何计。  
惟应开陃事，颇得大易意。  
门前鸣驺急，窗外飞雨细。  
云物吾不知，晓钟一觉睡。  

罗公升　洞岩  
但见佳山便合登，不须凭幻说超升。  
峥嵘神禹疏河势，镗韔轩皇奏乐声。  
已有道人称吏隐，应无处士乐岩耕。  
近来太守君知否，只记西园是玉京。  

罗公升　读史  
燕丹余风被朔野，男女无别身益荣。  
谁云乃祖驺虞化，却自鹊巢行露生。  

罗公升　读史  
祖龙吞八荒，功名再开陃。  
方贪蓬山金，肯信滈池璧。  
平生焚椒兰，死得鲍鱼力。  
长城空巍巍，千古表汉域。  

罗公升　读史  
季龙絞兄臂，晚以兵自强。  
笑看华林花，谓与天地长。  
岂知肘腋间，豚犬皆豺狼。  
多须既滥死，朽骨污清漳。  

罗公升　读史  
太初结绳制自好，庖犧仓颉计益疏。  
拓跋小羌行国字，钟山丞相著新书。  

罗公升　读史  
隋文伟姿相，谈笑取周鼎。  
俘陈朝突厥，四海绝纤警。  
奈何枭獍祸，老不保腰领，  
不如临春人，到此醉不醒。  

罗公升　读史  
德光起龙沙，忽拔汴水帜。  
赭袍拜千官，始识皇帝贵。  
饮冰一何愚，剖腹有余秽。  
可怜无知石，犹纪会同岁。  

罗公升　端午夫人阁  
黄金角黍照盘明，秋月弓湾斗彩赢。  
应是君王方右武，内家仙子亦知兵。  

罗公升　端午皇帝阁  
化日舒长万国陶，南风古韵入弦高。  
天心广大乾坤小，添得神游一两遭。  

罗公升　蛾眉亭  
万里风涛竞击撞，乾坤设险键南邦。  
五更画角三州梦，两岸青山四面窗。  
太白风流空旧月，虞公勋业自长江。  
倚阑何物堪持玩，万顷长江鹭一双。  

罗公升　发湖州二首  
秋色频於客鬓加，归期犹自叹无涯。  
行缠剩欠江湖债，未著袈裟已出家。  

罗公升　发湖州二首  
彭蠡太湖三十驿，澄江如练忆玄晖。  
他年云海相逢处，还取苕溪一叶飞。  

罗公升　感怀  
自缘举世弃君平，宁为莼鲈忆季鹰。  
不识将军何用揖，元非进士底须称。  
归寻城郭浑如鹤，只欠袈裟便是僧。  
书册至今成粪土，夜窗犹对短檠灯。  

罗公升　感旧  
逝水日已远，愈觉别恨重。  
岁月不可留，又已闻鸣蛩。  
故衣余手泽，见肘未忍缝。  
遥知春去后，飞花散无纵。  
游魂定何依，马蹄隔千峰。  
谁与持麦饭，一洒冢上松。  
凭高酹觞酒，聊以写我胸。  
彭殇同所归，百岁还相逢。  
但留一寸心，不愧三尺封。  

罗公升　故里  
生长太平日，不识悲欢殊。  
今晨入故里，万感忽启予。  
人去鸟鼠乐，草长牛羊肥。  
土花幸无恙，犹作颓垣娱。  
平生怀古笔，拟赋东南都。  
岂知桑梓地，今即咸阳墟。  
欲知当日事，试问墙上乌。  
安得超世网，片帆渺江湖。  

罗公升　故相府  
擎天力尽午桥休，狐舞中庭草塞楼。  
铁骑竟侵司马宅，金樵谁报子房仇。  
事关气数英雄老，位易翰坤史册羞。  
故旧凄凉几人在，羊昙无泪到西州。  

罗公升　观潮二首  
白马扬波信有神，了知忠愤不缘身。  
潮头却向西陵出，犹为君王击越人。  

罗公升　观潮二首  
佧越吞荆志未酬，此身生死只吴钩。  
今人自有长驱策，不待君王赐属镂。  

罗公升　观猎  
诡御羞禽获，随车忍兽呼。  
为敺须桀纣，况逐欠陈吾。  

罗公升　观棋  
秋风动江舦，吹落鸥鹭影。  
先生江湖心，收作目中景。  
庭深树阴好，门掩禽语静。  
一声寂寞中，恍若隔人境。  
胸中兵十万，临敌暇且整。  
歛之塞成舦，纵去举鄢郢。  
仆方栖会稽，蹇足未得骋。  
中原倘相逢，亦有凭轼请。  

罗公升　过表湖逢彭奇山  
入眼溪山亦世情，故人无复旧家声。  
卖刀未得逢龚遂，置体那知为穆生。  
相鼠聊为庆封赠，巨牛应待老瞒烹。  
倘无听雨连床乐，惭愧先□冒暑行。  

罗公升　过嘉兴雪中  
天末雄风卷白波，玉舟既晓泛银河。  
不知瑞入耕畴未，但觉寒生客路多。  
四海尽宽胡至此，一丘无分欲如何。  
只因岁晚嘉禾道，剩要先生赋七歌。  

罗公升　和宫怨  
竹叶垂黄雨露偏，羞缘买赋费金钱。  
有缘会有承恩日，莫遣峨眉减去年。  

罗公升　和罗菊潭  
六月茫茫天昼昏，泾清渭濁不须分。  
安能夜踏文城雪，只合朝看太华云。  
异日亲曾拜黄石，他年应有好玄文。  
人间无著欣髯处，天姥峰头一唤君。  

罗公升　和潘彦国见赠  
风雨千山落叶秋，不知当岁泣尼丘。  
仲由有勇休凭虎，宁戚虽贤且饭牛。  
史笔谩贻来世恨，书生空替古人愁。  
凭君局外留高着，莫道乾坤只麽休。  

罗公升　洪扇馈松野叔  
霜筠析丝豪，雪楮翦圭琬。  
凉飕生其间，怀袖觉清婉。  
贱子西北来，持此献大阮。  
亦知秋气深，为表别怀远。  
洪钧转二气，暑极寒必返。  
君看千古日，未可异衰盾。  
霜雪虽云夺，箧笥亦何损。  
倘朋解愠功，来岁出未晚。  

罗公升　湖山人隐居  
幽人不管兴亡事，赢得三年只下帘。  
居介两山今李愿，园开三径古陶潜。  
传家书已为儿计，种秫田应为客添。  
要与山神结缘去，一丘分我卜茅檐。  

罗公升　黄州  
十里南来道，初逢第一州。  
地因苏子重，江替老瞒羞。  
路转淮山□，天开楚岸浮。  
吾无赤壁赋，聊亦驾扁舟。  

罗公升　即事  
早知色外本无身，不踏阎浮末世尘。  
说与达多何用许，如来元自等冤亲。  

罗公升　纪秦汉间事二首  
秦焰亦已灰，函关碎周文。  
玄感老东都，不救身首分。  
慎勿轻瘠牛，犹足偾孤豚。  
高文信神武，□往乘□昏。  
落果固有时，燥者勿与言。  

罗公升　纪秦汉间事二首  
秦王狭百二，猛虎正负嵎。  
壮哉田家子，赤手摩其须。  
叩关固蹉跎，未觉此诗迂。  
沛公居山东，财色良区区。  
一朝咸阳去，始作帝者图。  
砀公倘不偶，陈中遂长驱。  
求知千载下，优劣当何如。  
九原已黄土，极目空欷嘘。  

罗公升　寄萧高风  
义气凌秋日，高怀亘海云。  
古人如取友，天下独逢君。  
暑退颜何似，书疏梦却勤。  
木瓜何以报，明月为君分。  

罗公升　见远亭次韵  
望中无处觅尘嚣，只有诗人度名桥。  
万里龙鳞归雪屋，千山羊角下风条。  
斜阳尽处青山小，飞鸟行中碧树遥。  
更把新吟作三绝，不妨东国使人描。  

罗公升　江州寒食  
旅食逄寒食，风声佐雨声。  
野坟犹有主，客舍若为情。  
家近心逾切，囊空眼便生。  
庐山如不过，此去信无名。  

罗公升　金陵  
江左诸人未易轻，驰驱犹欲致中兴。  
后人只说清谈误，并与清谈已不能。  

罗公升　旌德寺静云亭  
岩壑幽幽竹树青，山泉鸟处看云生。  
苍苔不没摩崔字，留与游人唾姓名。  

罗公升　九日  
客楼坐阅帝居移，强赋愁边九日诗。  
称寿无从辜菊把，避灾何处愧茱枝。  
兴如陷贼蓝田月，吟到闻兵汉北时。  
万里朔风将梦去，故园鸥鹭诉相思。  

罗公升　九日言怀  
木落湖山万叶黄，乱愁深处见重阳。  
絺衣只惯诗人体，酒盏全乖病客肠。  
只道事随人意改，如何花作旧时香。  
孤楼不作还家梦，卧听松风响夜长。  

罗公升　看书有感  
龆龀趋庭日，真期万里程。  
开编十行下，刻烛五言成。  
颇笑阿时学，方怀览古情。  
只言如昨日，不悟已前生。  
客里余长铗，忙中负短檠。  
旧言如远客，新卷即生兵。  
文武终何执，行藏两未明。  
空余清夜梦，时作读书声。  

罗公升　客楼次韵单中怨  
白刃交飞楼下楼，却教骑马逐吴钩。  
江南此去无消息，只听鸿声认妾愁。  

罗公升　牢落  
牢落岁时晚，天寒游子悲。  
机几如赵壹，舌不救张仪。  
梦短鸡声急，心飞雁足迟。  
乱愁已堪织，零雨更如丝。  

罗公升　李古城索狂醒道人诗  
狂风扇八区，一发不可息。  
遂令地行人，颠倒忘南北。  
道人留醒眼，谓得大慧力。  
出门楚天高，万里寄两屐。  
袈裟且不着，况作轩冕剧。  
穷秋华峰哭，夜月牛渚笛。  
是中岂狂者，狂者自莫识。  
他年真醒时，为汝说皇极。  

罗公升　灵岩寺二首  
石门木老势槎牙，曾见吴娃拥翠华。  
底事秦宫与唐苑，百年多属梵王家。  

罗公升　灵岩寺二首  
马嵬锦袜战尘中，辱颈空余颈血红。  
却是西施偏命好，国亡犹得嫁朱公。  

罗公升　陵州  
五月征裘路五千，长安疑在北辰边。  
故园归梦西风冷，明日陵州正觅船。  

罗公升　旅坐  
负却征尘债，飘零迄未休。  
孤蓬江賏梦，深巷雨添愁。  
山色分浓淡，禽声互去留。  
班超亦良苦，万里觅封侯。  

罗公升　闷  
帘织江上雨，送我作飘零。  
江海飘双鬓，乾坤赘一萍。  
兔株空自守，龟筴为谁灵。  
嵇笔怀忧愤，湘吟苦独醒。  
眼看四海白，血洒九天青。  
萱背占乌鹊，圜扉痛鹡鴒。  
无由归海岛，谁为哭秦庭。  
欲问鄜州信，鸿飞更杳冥。  

罗公升　梦中作  
绛桥孤欣压星斗，阑干回首乾坤小。  
不知金井晚月寒，鹤弄一声春梦晓。  

罗公升　闵雨有怀  
千畴昼生烟，稻本焦釜急。  
化工哀遗黎，起死在呼吸。  
檐牙飞瀑乱，沟曲怒潮集。  
书生乐人乐，夜久倚杖立。  
遥知饥肠苏，不但爽气入。  
兵气二十载，狐鼠舞城邑。  
向来被犁者，沧海余一粒。  
潜蚢尚无情，枯鱼亦何及。  
终然天者定，未恨老蓑笠。  
念彼荷戈人，山中甲裳湿。  

罗公升　纳凉  
气至暑固当，境寂凉自生。  
天河自如水，夜久山更明。  
古树有庄色，新泉入幽听。  
逃空空快事，丧虎不可停。  
飞萤过屋顶，一落如流星。  

罗公升　儗过钱塘约诸客同赋  
去者勿戚戚，来者勿赫赫。  
天地犹乘除，万古晨有夕。  
讵知今时今，不作异时异。  
吴山越山青，旧日钱王宅。  

罗公升　偶赋二首  
定力了万花，正眼空须弥。  
俯仰天地间，此身亦如遗。  
平生空洞腹，不受俗子窥。  
奈何区区者，妄俗求吾嗤。  
欣须对南山，但见云度迟。  
却后百五岁，举似尔辈如。  

罗公升　偶赋二首  
巢由善择富，四海不易牛。  
古人耻苟得，一粟怀十忧。  
谁云黄屋荣，可掩頳面羞。  
那知井里蛙，锱铢重山丘。  
肝肠果何罪，日夕森戈矛。  
头曼岂不天，哀哉国为仇。  

罗公升　飘蓬  
飘蓬未敢怨途穷，晋殿吴宫事亦空。  
宇宙不能逃劫数，山河元只戏英雄。  
佇观成败无过月，多管兴亡只有风。  
拟学飞鸿离尘网，飞鸿犹在稻粱中。  

罗公升　菩提寺  
一亩方池几劫灰，哭声未了笑声催。  
六桥烟桥相逢处，半是菩提拭泪来。  

罗公升　七绝句  
吟昔从军瘦，生涯出仕空。  
山中破茅屋，日日是秋风。  

罗公升　七绝句  
天岂私贫我，看书每自疑。  
寸心即知己，不用世人知。  

罗公升　七绝句  
贾生空痛哭，汉吏孰分忧。  
谩倚天为命，天命不自由。  

罗公升　七绝句  
群盗田夫耳，兵疲万骨枯。  
千年干羽事，只道圣人迂。  

罗公升　七绝句  
水旱关何事，兵凶孰汝怜。  
但寻师壁谷，莫误客求田。  

罗公升　七绝句  
橐重驴鸣苦，村空鬼哭悲。  
黄华存大体，不肯问狐狸。  

罗公升　七绝句  
本是山林物，中间一念差。  
稻粱今懒种，况乃种桃花。  

罗公升　禽言　日中乌  
日中有痴乌，食日疗饥腹。  
不省日无光，此身难驻足。  

罗公升　禽言　枭  
人谁独无母，汝母良可悲。  
汝饱讵几乎，亦有生子时。  

罗公升　禽言　夜鹤  
月黑众慝起，夜鹤乘时呼。  
悬知不足畏，奈此渊中□。  

罗公升　秋怀  
明月从东来，幽窗光炯炯。  
疏窗一尺许，写我肩与顶。  
可怜窗下心，愧此窗上影。  

罗公升　秋怀  
归舆穿翠微，夜久树益苍。  
海蟾浴清波，吐此林表光。  
今宵夜上露，明日履下霜。  
儿童不知此，且喜今夕凉。  
风林忽响答，似识予心肠。  

罗公升　秋怀  
旧日方山子，凄凉寄一箪。  
虫声来倦枕，秋思入凭阑。  
已是肱三折，那堪指一弹。  
中宵更风雨，谁念客毡寒。  

罗公升　秋怀二首  
钱塘八月潮，胜绝闻古今。  
顺儿识潮耳，不识潮中心。  

罗公升　秋怀二首  
空庭下梧叶，欲静闻疏雨。  
幽怀耿无寐，邻客终夜语。  

罗公升　秋日有感  
桂花无主亦清秋，荞麦为谁先白头。  
萤不照身常隐见，鸥燕求世自沈浮。  

罗公升　秋望  
远树岚烟合，孤村落照横。  
江从前日濁，山似去年青。  
暝色鸦分去，羁愁蛩说成。  
乾坤久萧瑟，消息听鸿声。  

罗公升　秋夕  
客散烛亦尽，明月共寂寥。  
三生东华梦，岁晚依曾寮。  
秋宵岂不凉，客心自如烧。  
循檐耿无寐，顾影自萧萧。  

罗公升　秋夜观书  
秋夜不可奈，孤灯耿残书。  
书中何所陈，兴亡鉴贤愚。  
心兵忽森起，掩卷长嗟吁。  
童子问我言，自古夫何如。  
小人计目前，君子思远图。  
双髀骨已满，揽镜犹故吾。  
踨蹐蚁封里，负此六尺躯。  
投桃勿复道，候虫吊风梧。  

罗公升　秋夜有怀二首  
今夕凉已透，开阳月初生。  
忽思会心友，谈锋隔江城。  
是非天意高，宠辱人事惊。  
众宾亦笑语，我独杂为情。  
回风避老树，中宵有余声。  

罗公升　秋夜有怀二首  
稍稍暝色添，悠悠远山缩。  
秋声何方起，余韵入修竹。  
兴来不知痴，桥外一筇独。  
灯光小市闹，人语深院肃。  
惟应无归云，背向檐下宿。  

罗公升　入书室东垣有神光自几案出三首  
若以俗眼观，荣枯几翻手。  
若以法眼观，穷达竟何有。  
吾身以觉赘，身外安足守。  
若□谢□□，为我作不朽。  

罗公升　入书室东垣有神光自几案出三首  
江海东南泻，日月西北倾。  
天地岂不仁，作此大不平。  
遂使宇宙内，千载拿甲兵。  
人间勿设险，设险招战争。  

罗公升　入书室东垣有神光自几案出三首  
征鸿且勿飞，我凭问长安。  
长安在何许，征鸿亦良难。  
世狭日月短，气缩天地悭。  
春色岂不深，风雨犹晓寒。  

罗公升　散慵  
散慵陟岚岭，恰与落日平。  
天秋万宇淡，尽见山水情。  
遥烟破众寂，危花疑月明。  
川原自潇洒，衣袂皆风声。  
鉴空识本性，凭高失平生。  
苍然暮色合，兴尽心复惊。  

罗公升　山背道中  
是间定可著吾家，流水深林一迳斜。  
天下独清惟雪色，客中旧识是梅花。  
妍媸颠倒惊时事，战伐纷纭老岁华。  
风雨穷山为谁苦，故人何处岸乌纱。  

罗公升　食新稻  
野人何所赠，金粟眩双目。  
吾庐幸徒壁，恐受贾祸速。  
熟视心始平，中有稻一斛。  
开囊带风露，入釜间黄绿。  
云碓明珠跳，畁椀幽兰馥。  
已分先农余，不假惠伯卜。  
侑以手种松，领此一岁熟。  
大笑老杜陵，橡栗款空腹。  
天不怜万民，何以生百谷。  
所惧风雨疾，翻使风雨覆。  
倘无飘泊忧，田舍有余福。  

罗公升　世故  
世故年年别，人烟处处非。  
诗从出山俗，客已及门稀。  
凯入犹闻警，场登更苦饥。  
乾坤多事在，未许制荷衣。  

罗公升　疏渠  
疏渠行活水，水鸣空院幽。  
堂坳地母小，中有万里流。  
向来手拮据，华屋俄荒丘。  
犹余愚沟迹，洗我中山羞。  
九河且平陆，起灭况一沤。  
相娱亦聊耳，南涧何多忧。  

罗公升　戍妇  
夫戍关西妾在东，东西何处望相从。  
只应两处秋宵梦，万一关头得暂逢。  

罗公升　送归使绝句七首  
目断归帆急，无身可得追。  
亲庭如有问，依说鬓成丝。  

罗公升　送归使绝句七首  
东老真仙者，神游八极周。  
此行沧海上，定得拜苍蚢。  

罗公升　送归使绝句七首  
百年诗礼训，惟彝仲容贤。  
慎勿如痴叔，膏明适自煎。  

罗公升　送归使绝句七首  
梁楚连天阔，江湖接海浮。  
故人相忆夜，风雨定何州。  

罗公升　送归使绝句七首  
鱼鳖甘贻祸，鸡豚饱自焚。  
莫云鸥鹭宿，馋口不饶君。  

罗公升　送归使绝句七首  
人植东舦松，勿遣樵牧经。  
他时化鹤归，要斲千年苓。  

罗公升　送归使绝句七首  
人问我何之，我以此诗对。  
云飞百川流，只在天地内。  

罗公升　送介翁兄自扬州还南城  
声满对松县，功成浮海船。  
去随骑鹤侣，归访擘鳞仙。  
马首吟情溢，鸳屏别梦牵。  
相思不惮暑，计日话灯前。  

罗公升　送刘玉田通判归山  
诗工穷鬼妒，貌古人只讥。  
达士何荣辱，閒官更是非。  
面无三已愠，身带一癯归。  
已度囊中法，春田春正肥。  

罗公升　送同邸刘学古  
入彀西山月，骊驹几属行。  
如君今又别，令我若为情。  
句入妇舟好，蛩僧客梦成。  
梅边会相见，风树莫离声。  

罗公升　所闻  
试问南来雁，何时战马闲。  
古闻侵柳塞，今见入梅关。  
南海潮方怒，西江士不还。  
凄凉广州妇，万里没燕山。  

罗公升　题邹安斋诗卷  
兵余十八载，乃忽见此诗。  
乾坤发危涕，未论言语奇。  
古音乃泗磬，丽色藻鲛丝。  
想见堵墙人，倾倒落笔时。  
奈何清平调，变入寒笳吹。  
苍茫同谷意，天遣放厥词。  
墓槚忽可材，所患访何迟。  
空余两家子，把卷惊合离。  
九原不可起，可起更可悲。  
祝君藏名山，小作千岁期。  

罗公升　脱身军府暂憩先月亭前挹湖光左右花木交映壁间题字亦有可观惜未及  
四年尘沙中，奔走日不给。  
空歌下泉诗，颇愧夔子集。  
今晨出军府，心与归鸟急。  
花迎晓日笑，树沐清露湿。  
清漪无游鳞，照影孤小立。  
重来期秋风，领略蟾影入。  

罗公升　挽何见山二首  
大父平生友，惟公意莫违。  
山嵇欣月托，张许竟同归。  
光岳留英笑，阳秋见是非。  
终天臣子泪，今日重沾衣。  

罗公升　挽何见山二首  
试手闻弦化，焦头谕檄驰。  
鹏方从海运，鳌已戴山移。  
虚哭玄元庙，还赓鹫领诗。  
寥寥岛中客，不负故王知。  

罗公升　挽章  
忆昔垂髫日，相期志已深。  
国家当日事，父母此时心。  
劫火分南北，秋风隔古今。  
病躯可堪此，无泪足沾襟。  

罗公升　为游叔蕃觅苦椎  
丘中有佳人，被褐抱白玉。  
百年老风雨，坐阅成毁速。  
霜余乃脱颍，磊落隐者屋。  
平生苦硬姿，卓尔受命独。  
虞翻终老辣，严挺笑软熟。  
世情乐肥甘，有齿但食肉。  
封题欲远赠，惧以蜇口渎。  
的应山林味，雅称藜藿哹。  
聊持诗百字，为博珠一斛。  
我本看泉声，茅斋添夜读。  

罗公升　闻息有变  
斗粟将谁憾，关弓只自怜。  
竟成瓜蔓摘，深愧棣华翩。  
甘苦同三月，幽明冀百年。  
衰宗更如此，愁绝古松烟。  

罗公升　西楼火  
祝融下省方，掉鞭鞭火龙。  
夜行失故路，误入书窗中。  
红光拂斗极，幻出琉璃宫。  
鱼龙沸幽壑，台观游太空。  
六丁摄图史，羽化茫无踪。  
成毁有定理，那足介我胸。  
造物解相补，放入山数重。  
此境如此心，空洞无垣墉。  

罗公升　溪上  
往岁贪奇览，今年遂老槃。  
门前溪一发，我作五湖看。  

罗公升　戏萧高风曾孟声二友二首  
丹凤辞旧楼，四海求其凤。  
偶来梧竹间，振翮鸣朝阳。  
众禽不自揣，竞欲依余光。  
神物要自珍，微羽那足当。  
了知霄汉姿，不集灌莽场。  
所忧燕雀杂，坐更鸿鹄藏。  
丹山有佳侣，足以陪双翔。  
人间勿为留，归哉白云乡。  

罗公升　戏萧高风曾孟声二友二首  
飞鸿响遥空，抱弋空遗影。  
游鳞纵前川，把钓睨枯井。  
相看各如梦，欲求几延颈。  
劳心纵有获，所获仅蛙黾。  
行人见之笑，千唤不一省。  
沧溟四无边，尽纳天地境。  
巨鳌载三山，未足污吾绠。  
相顾作清游，濯足壶峤顶。  

罗公升　相国寺  
白璧犹书唐岁月，都城更记旧朝廷。  
如何六代明天子，不及缁衣独有灵。  

罗公升　晓起  
危柯早得秋，羁鹤易知晓。  
幽人带星起，古木叫孤鸟。  
帘影一丈高，曙色万里杳。  
人衡苍茫内，树立浩荡表。  
安知南征云，不自厌纷扰。  
秋光接岩气，终觉风味少。  
红矜古蓉丽，白惜渚莲夭。  
观妄眼已空，触物思还悄。  
贺公岂真狂，有激或成矫。  
归登神圣台，一笑万缘了。  

罗公升　谢松野叔惠菊  
囷粟分公瑾，千金寿仲连。  
山人不须此，再拜菊花前。  

罗公升　谢松野叔赠诗用首句惊舟出瞿塘还有平流安十字为韵  
庭中鸟鹊噪，门外鸡犬惊。  
知有锦绣章，来作金石声。  
松因屈子耻，菊为渊明清。  
今我独何者，照几新诗明。  

罗公升　谢松野叔赠诗用首句惊舟出瞿塘还有平流安十字为韵  
君字若修竹，潇洒风雨秋。  
君诗若轻帆，沧海万斛舟。  
快读意自醒，痼疾一剂瘳。  
细读殊味益，汲井百丈忧。  

罗公升　新秋  
团扇初辞暑，虚檐恰受风。  
帘花孤月冷，秋在不声中。  

罗公升　雪后望庐山  
一别炉峰十载余，重来相对雪消初。  
湖中怒长也侯气，林外先生佛子庐。  
鼎镬梦回山屐在，尘埃业重草堂疏。  
匆匆未副登临愿，终拟诛茅赋卜居。  

罗公升　演福寺  
祎翟当年让福人，早知何用羡长春。  
帝乡抔土真无憾，怨绝龙沙万里身。  

罗公升　燕城读史  
主父变服强公叔，魏武迁都违众臣。  
战国犹有知礼士，后世还同问俗人。  

罗公升　燕城读史  
敖仓转粟走天下，山积云委加蒿蓬。  
子孙粒粟不到日，留与楚汉争英雄。  

罗公升　燕城读史  
始皇渡江项籍笑，魏朝失政高欢讥。  
奸雄觇国自有在，岂必儒者能知几。  

罗公升　燕城读史  
秦王手创万世业，四海不足充侈心。  
孝文田家眼孔小，露台欲作悭百金。  

罗公升　燕城读史  
辽佐遣戍函谷举，平怀构兵江都亡。  
秦隋失道自速死，可是东海真不祥。  

罗公升　燕城读史  
千秋一言致宰相，匈奴已谓朝廷轻。  
那知汉家有故事，倒取屠贩居公卿。  

罗公升　燕城读史  
中屠蹶张一健卒，欲斩嬖幸尊朝廷。  
如何董贤小竖子，迨退宰辅如优伶。  

罗公升　燕城读史  
晋武深鉴前代失，诸王竞握兵马雄。  
何须更待东门啸，始叹铜驼荆刺中。  

罗公升　燕城读史  
石虎父子恃兵刀，卜世谓与天地期。  
那知喋血宫庭者，尽是怀中抱弄儿。  

罗公升　燕城读史  
隋唐晋汉本胡种，自入中国皆衣冠。  
不知耶律称皇帝，何似文皇号可汗。  

罗公升　燕城读史  
德宗急治相鬼质，间架算尽琼林开。  
鲁宣强聒亦徒耳，直到山南未觉来。  

罗公升　燕城读史  
锱郎璀贼世台家，卖主知作他邦臣。  
当年只算孙供奉，犹胜纷纷误国人。  

罗公升　燕城读史  
亚子十指得天下，尽取国用供至尊。  
一朝颠沛罂子谷，费尽软语谁知恩。  

罗公升　燕城读史  
李生平生嘻佛去，厕筹拭面邦计空。  
那知铁马浮江日，却是神僧建塔功。  

罗公升　扬州  
琼姬羽化归天去，花后香销扫地空。  
要觅扬州旧风物，夕阳禅智立秋风。  

罗公升　夜月怀超然故台  
中宵雨声歇，好月满我屋。  
开门四无人，老树立於独。  
巡檐不成寐，送影过墙竹。  
赏弄情未央，矮屋碍远目。  
故山有层台，千里旷游瞩。  
主人三年别，坐使万瓦覆。  
鹏程本逍遥，蚁穴自羁束。  
乾坤有兴废，岂必善者福。  
是身且非我，而况土与木。  
但听雍门弹，忽效孟尝哭。  

罗公升　乙酉元日游长春宫奚真人所居之地雕砌文礱皆汴都宫殿旧物  
元日能关一日开，解鞍杖策访云端。  
树冲剑气千秋老，泉遇松声六月寒。  
朝市未妨閒野乐，山村犹恨世途难。  
凄凉龙德宫中石，装点琳宫处道冠。  

罗公升　忆故人  
檐前一矫首，云冻天欲愁。  
客心急岁晚，留滞此何州。  
黄金不疗饥，暖老各一裘。  
珍重山中人，幅巾自无忧。  

罗公升　有感  
车骑将军结束新，长安那记昔年身。  
南来尽是干名者，无复平阳下泪人。  
龙首黄扉老大臣，婆娑听履上星辰。  
西风一点违天血，同是先朝拣拔人。  

罗公升　有念  
方招东渚魂，又送北阡窆。  
交游亦余几，日觉眼中欠。  
向来所憎者，一一皆可念。  
忧愁鬓先霜，形影吾自厌。  
春华已零落，秋木岂阳艳。  
绯怀郢人质，徒挂季子剑。  

罗公升　庾楼  
万里淮山万晨江，庾公曾此据胡床。  
西风尘土谋诚误，故国关河念未亡。  
对策记谈乘塞事，倚阑今送入京航。  
六朝人物知多少，只有东篱百岁香。  

罗公升　杂诗三首  
叔夜七不堪，投笔窜耕垄。  
被毛学新鄙，暴虎悔旧勇。  
敛身蜗壳间，榻外即关陇。  
□无奏记手，门绝问奇踵。  
人言明府骄，我欲廷尉重。  
可人忽东来，明月云乐拥。  

罗公升　杂诗三首  
世故如游尘，朝扫暮还有。  
向平待毕婚，谢事计已后。  
耳堪几枕流，口但宜饮酒。  
门前泰华压，老子一搔首。  
秋来四壁寂，草色上户牖。  
好山喜笑人，客至但摇手。  

罗公升　杂诗三首  
形驱世鞅缚，妄灭天刑逃。  
我身不失我，荣辱谁能操。  
蔬肉等一恋，耕学两不高。  
未应泉石癖，可笑州县劳。  
秦人跨四海，不及源中桃。  
但看逸名姓，已足贤萧曹。  

罗公升　杂咏二首  
帝历千年统，神州百代居。  
但看今日事，莫信古人书。  

罗公升　杂咏二首  
胡羯宁知分，中原欲并驱。  
设兵生建武，堪与赤眉俱。  

罗公升　再如吴门  
地冻江空雁不飞，孤帆何事又乘危。  
更无残雪山阴兴，漫有穷通蜀道诗。  
自笑大瓢长瀋落，可辞群鸟议瑕玼。  
吴门市隐非梁籍，名姓宁须假手知。  

罗公升　早起  
冬冬五鼓动，客子推枕起。  
余灯明壁间，照我发垂耳。  
呻吟与鼻息，彻晓声未已。  
谁言吴越异，疾痛切吾体。  
向来参内篇，久已一生死。  
区区穷通者，未足置愠喜。  
渠方怒张髯，我亦笑弹指。  
珍重青原山，岁晚吾与尔。  

罗公升　早行  
残月不肯吐，邻鸡殊未鸣。  
已惊火星没，况值玄云生。  
居人酣春梦，行客贪修程。  
众愁春露冷，我喜旦气清。  
小立着定眼，自觉归路明。  

罗公升　赠别詹厚斋  
闭门秋气深，霜虫伴书帷。  
高轩御风至，我屋还有奇。  
十年几离合，往梦不可思。  
岂期丘壑间，谈此五日诗。  
肝肠洗旧染，刀圭得新医。  
人间公等在，不必吾道衰。  
如何更轻别，莫计重逢时。  
霜余出硕果，持用慰渴饥。  

罗公升　赠刘次山  
片云相望不相识，万里相思首重回。  
剡曲正须安道见，高阳真为朗陵来。  
天分瑞叶供吟料，春遣梅花侑酒杯。  
安得受廛成二老，日陪杖履说敲推。  

罗公升　赠相字曾木讷  
仓公造文字，千古疲蠹简。  
尔来记草青，颇觉浮伪损。  
老曾相心画，乃复凿泥沌。  
毫端窥灵台，口角出华衮。  
讷虽未成论，木亦不离本。  
西游观青原，佳士竞推挽。  
的应夸幼妇，不用愁御饭。  
道人衡气机，笔置付一莞。  
聊持无形字，示子非俗眼。  

罗公升　赠游仁翁  
南山有好鸟，来集鸿鹄行。  
鸣声日已都，六翮岁以长。  
虽云气类集，习久迹已忘。  
所期逍遥游，一息视八荒。  
三年稻粱少，去与鹰鹍翔。  
好音变饥啸，鸷声嗔馋肠。  
重来见鸿鹄，反噬气益张。  
鸿鹄不汝尤，砫缴防汝伤。  

罗公升　至日见菊花盛开有感  
玄冥用事久，百卉不复余。  
今晨转阳律，始见天地初。  
黄花独何事，佳色炯自如。  
渊明骨已朽，余子不称渠。  
风霜不汝容，岁若驰故车。  
独立良自苦，归根勿徐徐。  
宝此后凋质，会见秋香舒。  
吾亦焚笔砚，南山荷春鉯。  

罗公升　种药  
治生吾未能，学圃岂不恶。  
秋风雨如酥，畦土树灵药。  
荒茨出神奇，高下粲花萼。  
将期清百虑，岂独健双脚。  
平生林下心，五鼎视藜藿。  
常疑种玉诞，亦笑带经错。  
黄金污吾鉯，矧肯白昼攫。  
妇还劳卮酒，辛苦同为乐。  

罗公升　自沟河乃旧日南北分界之地  
万里封疆到白沟，祖宗犹拟复幽州。  
他年海岛无归处，谁解捐躯为国谋。  

罗巩　妙峰庵  
龙山僧舍多，亦自少佳处。  
妙峰正可人，正以深远故。  
我行困炎歳，肩舆特纡路。  
穿林入幽洞，木石尤怪古。  
飒飒清风来，忻然惬胜趣。  
耆阁有老禅，恨未款语晤。  
即对石莲池，一诵碧云句。  

罗巩　永安寺遇父老  
複水横山清且长，弦歌亹亹过黉堂。  
相迎父老争冠带，自是泾川礼义乡。  

罗鉴　题吴氏四贤堂  
河汾续经罢，洙泗还清风。  
深衣在带垂，身退道则丰。  
一编通言在，万古无盲聋。  
遗像今伟然，吾敬环溪公。  

罗鉴　题吴氏四贤堂  
经济学有用，宁与佔毕同。  
集英晨唱第，夕对蓬莱宫。  
儒林急渊源，不遣朔庭空。  
遗像今伟然，吾敬国子公。  

罗鉴　题吴氏四贤堂  
中光洪韩吕，文章之钜工。  
密年偏参请，一镞直箭锋。  
锦帐与画戟，稽古似不蒙。  
遗像今伟然，吾敬吏部公。  

罗鉴　题吴氏四贤堂  
敬斋一则话，传自南轩翁。  
于湖金玉之，诸老归下风。  
不使掌帝制，嗟哉吾道穷。  
遗像今伟然，吾敬司封公。  

罗君章　句  
赤岸若朝霞。  

罗克开　句  
抚摩二字圭三复，公直一心衡不欺。  

罗克开　震山岩  
身倚层岩兴莫穷，若为郁郁在樊笼。  
故人话别伤心里，尊酒论文醉眼中。  
万井叠鳞烟霭暝，一江如练水云同。  
卫公慷慨风流在，却愧新诗力未工。  

罗茂良　送胡季昭二首  
好读床头易一编，盈虚消息总天然。  
峥嵘齿颊皆冰雪，肯怕炎言有瘴烟。  

罗茂良　送胡季昭二首  
频寄书回洗我愁，莫言无雁到南州。  
长相思外加餐饭，计取承君旧话头。  

罗茂良　送曾云巢被召  
泰华山人上赤墀，上嗟安在见何迟。  
老於尚父投竿日，少似辕生对策时。  
怨鹤惊猿辞旧隐，鞭鸾笞凤总新知。  
早陈经国平边策，归领云巢旧住持。  

罗孟郊　京中怀归  
一自题名后，思归何日归。  
虽然着宫锦，不及无斑衣。  
故里桑榆晚，他乡雨雪霏。  
庭前停玉轸，目送雁南归。  

罗南山　田家  
逐壮鸡飞过短墙，茅柴烧尽满林霜。  
酿成社酒家家醉，炊得新粳处处香。  
牵犊负犁朝种麦，开渠引水晚浇桑。  
老农不管催租急，未夜烘衣先上床。  

罗杞　咏家史  
荫资嘉木当知本，水余甘泉必究源。  
忆昔东昭以后，相传瓜瓞世绵绵。  

罗杞　在金陵宦邸别乡友宋碧溪司训  
十年颜范此睽违，邂逅邮亭亦解颐。  
春满皋皮君彻早，尘蒙章甫我归迟。  
云龙嘉会逢今日，鸡黍真情忆旧时。  
明发愁为江上别，依然回首各天涯。  

罗绮　题汪水云诗卷  
南越长淮北眺燕，三书上彻九重天。  
毡寒驴重幽州雪，剑晓龙吟易水烟。  
齐好无移竽尚在，秦酬有爽璧终全。  
知音向近西湖上，却不当初早理弦。  

罗荣祖　答招隐  
荡荡唐尧德，乃有箕山臣。  
巍巍周武功，不乏采薇人。  
四皓自躭洛，两龚岂避新。  
并介实天性，离奇非世珍。  
君虽羞独割，余敢辱均茵。  
东舦足舒啸，南亩可充囷。  
弗羖圣人网，常期鸥鸟亲。  

罗荣祖　登齐云和祖天锡公韵  
名山今日始攀跻，峭壁巉崖路欲迷。  
荆棘拨开登月窟，脚根稳著步天梯。  
恍疑身在半空去，忽见鸟从平地飞。  
胜景可人观不遍，挥毫石上且留题。  

罗荣祖　读祖宗伯公临难遗弟诗有感  
豫章风节振荆湘，匪为殷亡为晋亡。  
执手痛罗鸣鹡难，焚裘梦断树蘠乡。  
三诗聊寄忠臣愤，九死宁回国土肠。  
一展遗编一兴慨，令人千载挹辉光。  

罗荣祖　题灵岩  
巨鳌戴山凌空起，横绝碧云千万里。  
岚风飞净明彩霞，四字八纮皆望里。  
雾障高悬五老峰，朵朵肖削成芙蓉。  
天柱南边五丁立，香炉凿出盘蛟龙。  
仙家七子烧丹处，瑶草琼花间琪树。  
洞门深锁苔自封，黄鹤飞来复飞去。  

罗荣祖　咏陶  
解体脱世纷，结志怀往义。  
织纬足充粮，种秫常供醉。  
素琴寄长谣，孤衿抗高视。  
国爵屏如羶，家贫甘若嗜。  
径荒早归来，园涉成佳致。  
依俗岂尚同，诡时非立异。  
遥遥五柳风，千载犹相喟。  

罗汝楫　谒苏仙祠  
绛节回白马，青书收赤龙。  
仙人在何计，烟霞锁晴峰。  
荒祠冠其岭，千古凛灵踪。  
粉堵尘网悬，石凹苔钱重。  
我来款贵像，再拜虔且恭。  
檀烟泄云白，茗粥浮新浓。  
世事非所期，真游誓相从。  
云轺几时来，微风韵寒松。  

罗珊　题芗氏慈节卷  
子甫七龄夫蚤世，独将慈节铸心肝。  
含晖寸草流光远，天矢孤闱正气寒。  
苦味灯前余粉胆，清风尘外振衿韖。  
悠悠甲子知无恙，看到恩深紫诰鸾。  

罗尚友　句  
人间酒客兼诗客，天上文星与将星。  

罗少微　地藏塔  
还岭峰头霁色清，知微曾此学无生。  
鸟从青壁屏边过，人在白云天际行。  
一片晴霞迎晓日，万年松桧起秋声。  
个中仙景真奇绝，宝塔玲珑最得名。  

罗时用　留蓝溪驿  
寂寥孤馆白日静，酣睡有魔那得降。  
扣户故人风动竹，齕萁羸马浪翻江。  
飞残蝙蝠灯留壁，啼尽栖鸦日到窗。  
堪笑浪游成住此，一秋赢得鬓丝霜。  

罗寿可　句  
追思往事真堪恨，误却南兵是蔡州。  

罗舜举　句  
腊酒催诗处，春幡剪彩时。  

罗松野　句  
惊舟出瞿塘，还有平流安。  

罗颂　兰亭序墨本  
文皇嗜好非声色，偶爱兰亭亦其癖。  
河南犹恐后来闻，竟使昭陵饿真迹。  
世閒能悟知几人，墨本珍传意愈勤。  
有似春云隐明月，光影还到行江分。  
法曹得此深恨晚，有客携从大梁远。  
多言南渡罕曾见，大胜薛家蝉翼本。  
嗟我学书从少年，较计点画分媸妍。  
老拈撅笔万事懒，忽见锦轴心凄然。  
真行姿媚公所取，篆隶何妨更兼有。  
退之但作石鼓歌，谈笑讥诃换鹅手。  

罗太亨　句  
且追白社为耆会，纵买黄金肯少年。  

罗太亨　句  
势利朋俦随处有，诗章行辈逐年无。  

罗太岊　句  
素丝不改衣冠旧，黄道从教日月新。  

罗太瘦　述怀  
淮南归来二十年，结庐仍向旧山川。  
既无酒债贫休恨，浪得文名老尚传。  
晓日轮蹄思柳外，春风羯鼓在花前。  
如今静听瓶笙韵，犹以当年咽管弦。  

罗太瘦　题鹤林宫  
暑往寒来失世间，有谁十载驻朱颜。  
骑鲸客去天莲水，跨鹤人归月在山。  
炉火顿消情慾境，剑金须断利名关。  
烟莎随分岩前绿，猿马不惊春意閒。  

罗禧　咏雪岩  
山回百折路难跻，远望楼台烟树迷。  
满地白云封洞口，一轮红日照天梯。  
龟蛇伏气时难老，鸾鹤归来夜倦飞。  
万壑千岩游不尽，且将祠句壁头题。  

罗禧　咏宗统  
豫章谱系派流长，积德贻谋百世昌。  
子孝臣忠昭史册，人文士义著名邦。  
根源有自支流盛，辞赋无穷翰墨香。  
一阅此书一兴叹，令人千古仰馀光。  

罗禧　云岩次朱晦庵韵  
陟彼中和山，无人不感仰。  
庭中檀麝盈，洞里珍珠满。  
两腋清风生，一腔春意爽。  
焚香祝圣回，袖带炉烟暖。  

罗相　和翠蛟  
深渊蟠屈久潜幽，化作狂澜石涧浮。  
亭宇翚飞闲日月，风云蹭蹬老春秋。  
天机尽放源难测，地轴阴收迹莫搜。  
多谢坡仙特拈出，当年得得动宸游。  

罗相　题翠蛟  
坡仙已跨老鲸去，夭矫一蛟留翠岑。  
头角要归沧海阔，鬵鳞聊舞小亭阴。  
停杯欲共冯夷语，倚杖不知岚气深。  
休用旌阳持剑起，怜渠终夜抱珠吟。  

罗相　题洞霄  
峰回路转九重关，一柱擎天锁翠烟。  
斧凿无痕开六洞，佩环如响萃群仙。  
岩前翔涌云根石，林下萦飞玉色泉。  
为爱丹霞留物外，经纶事业付他年。  

罗孝芬　蹑云亭  
出山不愧草堂灵，乱后看山山更青。  
余烬岂容遗大厦，蹑云端为护危亭。  
参差春燕依华浦，断续霜猿绕翠屏。  
物色趣君归早晚，已看兰玉照阶庭。  

罗垚　批赵氏卷  
汗牛试卷浩无涯，划尽雷同别一家。  
冰鉴不容心潦草，风檐宁复眼昏花。  
嘉文似织鲛人组，健笔和轮虎士挝。  
收拾真才报天子，此行端不负皇华。  

罗烨　小说开辟  
小说纷纷皆有之，须凭实学是根基。  
开天辟地通经史，博古明今历传奇。  
藏蕴满怀风与月，吐谈万卷曲和诗。  
辨论妖怪精灵话，分别神仙达士机。  
涉案钥刀并铁骑，闺情云雨共偷期。  
世间多少无穷事，历历从头说细微。  

罗烨　小说引子  
静坐闲窗对短檠，曾将往事广搜寻。  
也题流水高山句，也赋阳春白雪吟。  
世上是非难入耳，人间名利不关心。  
编成风月三千卷，散与知音论古今。  

罗烨　小说引子  
传自鸿荒判古初，羲农黄帝立规模。  
无为少昊更颛帝，相授高辛唐及虞。  
位禅夏商周列国，权归秦汉楚相诛。  
两京中乱生王莽，三国争雄魏蜀吴。  
西晋洛阳终四世，再兴建邺复其都。  
宋齐梁魏分南北，陈灭周亡隋易孤。  
唐世末年称五代，宋承周禅握乾符。  
子孙神圣膺天命，万载升平复版图。  

罗烨　小说引子  
破尽诗书泣鬼神，发扬义士显忠臣。  
试开戛玉敲金口，说与东西南北人。  

罗烨　小说引子  
春浓花艳佳人胆，月黑风寒壮士心。  
讲论只凭三寸舌，秤评天下浅和深。  

罗一鹗　挽知容诈明请陶公  
月旦争推重，邦人得范模。  
官资虽刺史，气味一寒儒。  
简淡根真性，清廉律薄夫。  
不知收卓行，曾入史编无。  

罗一鹗　挽知容诈明请陶公  
世亦多真士，当於晚节看。  
急流能勇退，袖手但旁观。  
凡卉随春尽，孤标耐岁寒。  
始终全所守，此事古来难。  

罗一鹗　挽知容诈明请陶公  
昔曾亲诲色，霜凛更春温。  
貌古心犹古，年尊德亦尊。  
顿惊生列隔，奈有典型存。  
愁绝飞丹旐，凭谁为返魂。  

罗一龙　挽故知容州朝请陶公五首  
古貌如公更古心，宦情终浅道情深。  
区区饱暖何曾计，一字廉称值万金。  

罗一龙　挽故知容州朝请陶公五首  
幕府当年誉四驰，诸公每恨识这迟。  
长材若肯为时用，世上何官不可为。  

罗一龙　挽故知容州朝请陶公五首  
尽说休官靖节贤，几人真个隐林泉。  
如今　′有云仍在，牢在平塘十五年。  

罗一龙　挽故知容州朝请陶公五首  
剖竹估符墨未乾，先生雅意只青山。  
潇然纸帐梅花梦，不到清香画戟间。  

罗一龙　挽故知容州朝请陶公五首  
平生心事辱相知，砽砽逢人说项斯。  
可恨襄阳失庞老，朔风吹泪送灵辸。  

罗椅　白莲花  
白鸾仙人按羽衣，曲中弄影江南漪。  
江妃闭置示许归，一把青寒萦玉丝。  
不丝蝉连不禁折，折著透根仍透叶。  
风流极处绝成愁，君不见秋扇团圆似明月。  

罗椅　酬杨休文  
未交君臂得君诗，一掬清寒已可知。  
写就榴皮书壁字，吟成松上步虚词。  
卧看山月凉生梦，饥嚼梅花香透脾。  
补被携琴不可晚，江郊今政雪来时。  

罗椅　次刘孟元见贽韵二首  
不见碧瑶叟，年龄二十余。  
儿今亦耆旧，孙复抱诗书。  
后浪催人老，长笺不我疏。  
眼中谁有此，雅雅更鱼鱼。  

罗椅　次刘孟元见贽韵二首  
久坐不知夜，饥鼯窥瓦檠。  
诗徒我乐国，酒不打愁城。  
白雪夫郡句，黄花老我情。  
商量能任不，胜欲饮公荣。  

罗椅　次欧振仲见贽韵  
紫兰剩有无离骚，梅花不见见水曹。  
眇焉何许是人物，枉子秣马行林皋。  
古人相逢示易得，紫燕西飞东伯劳。  
吟余切莫谈时事，正搅春思分二毛。  

罗椅　读曾景建四诗  
骚客诗翁死有灵，君行亦足慰飘零。  
甫云来共长沙醉，原谓何如泽畔醒。  
一瓣谁堪续香供，四诗今拟当埋名。  
黄花红叶秋天晚，想见潇湘野鹜汀。  

罗椅　寄答楷侄  
时秋四壁冷，片纸百回看。  
字古微侵隶，吟清不到寒。  
人生快意有，天下好时难。  
涧水光如月，吾琴尔去弹。  

罗椅　寄杜南安子野  
松竹林中琴一枝，妖岚散作半江漪。  
县於庾岭梅差近，政看圜扉草便知。  
熟事无多迎客早，清吟未了放衙迟。  
朔云野雪沧江远，不得相从且寄诗。  

罗椅　寄危骊塘赠心古鉴二首  
百尺楼头山雨长，梦提白一濯沧浪。  
从渠金带花成簇，何处钱羹饭不香。  
语妙囊中了今古，骚成肘后系潇湘。  
山寒岁晚兰苗盛，欲当包茅献草堂。  

罗椅　寄危骊塘赠心古鉴二首  
涧底春冰偶不融，风前凝作水晶宫。  
古人心事如此鉴，今代眼明似有公。  
落月还应照太白，秋江只合瞰涪翁。  
送君去貌骊塘影，影见疏梅飐晚风。  

罗椅　寄云巢  
芰制荷衣不御寒，古人持以傲罗纨。  
隐虽有味非中道，出本地心始耐看。  
钓濑不妨侵帝坐，跨鲸何似对金銮。  
先生出手前贤上，莫恋松风十二盘。  

罗椅　见陈制帅子华二首  
北山老子勉斋翁，总把经纶付我公。  
胸次诗书行杲日，兵前草木转春风。  
五溪衣服桑麻尽，万里东南烟火空。  
直待此行料理着，却镌歌颂对闽中。  

罗椅　见陈制帅子华二首  
奇功毕竟属吾曹，狄武襄无诸葛豪。  
翠羽葆行禽孟获，金龙衣在失侬高。  
春生洲渚千麾出，麦熟崆峒万矢橐。  
从此南人不反矣，犂边犊是带边刀。  

罗椅　江石  
势横截江虎踞足，白龟却行冯夷哭。  
大川当时波泇泇，石也如此受命独。  
水石击撞无了时，因危见节乃见奇。  
世间大有胡广辈，欠读涧民江石诗。  

罗椅　江水  
江云粘水湿西风，冷落汀洲起夜鸿。  
甚欲吟秋少才思，不如岸北岸南枫。  

罗椅　句  
华裾客子袖文过。jm  
三二九一  

罗椅　绝句二首  
岩青树绿坱兮轧，涧落云寒折以清。  
二月山礬九月桂，江南处处得闲行。  

罗椅　绝句二首  
楚山叶脱洞庭波，纫落毛兮制薜萝。  
欲识千秋万古意，前人此句后人哦。  

罗椅　瞌睡诗  
瞌睡从何来，譬若风雨至。  
曲几不待凭，虚棂那暇寄。  
应人眉强撑，伸手扇已坠。  
径游华胥国，欲见混沌帝。  
齤齤自成腔，兀兀更有味。  
息痚疑暂醒，气窒还扶醉。  
儿童俗恼翁，摇膝问某字。  
吻间仅一答，言下已复寐。  
杂然拍手笑，欲嗔嗔不遂。  
何曾参佛祖，先会点头意。  
何曾逢曲车，流涎已沾袂。  
不省罗短长，谁能问兴替。  
阴天百怪舞，开口辄差异。  
三百六十日，何似长瞌睡。  

罗椅　冷泉亭  
老木碧毵毵，幽亭著两三。  
山飞不到地，空处遂为岩。  
古塔开苍藓，清泉滴暮岚。  
游人莫来此，渠正试春衫。  

罗椅　秋日杂兴二首  
秋山何言哉，万物兴自阑。  
昔翳春空云，今作道上斑。  
况此江浦蕙，几何不为菅。  
幽泉大自在，映月泻潺湲。  

罗椅　秋日杂兴二首  
跃鱼甚微细，解转达秋江漪。  
一静未满刻，一动辄移时。  
岂由鱼乐乎，或是不性之。  
商量未渠稳，风急芦花低。  

罗椅　孙氏女哀词三章  
秋风萧飒兮白露零，汝坟何在兮何草为青。  
昨秋此日兮犹冀汝生，洒墨我别兮人间父子之情。  
我枯如腊兮涕更纵横。  

罗椅　孙氏女哀词三章  
秋风萧飒兮白露晞，五十年闺闼兮甯识马嘶。  
衔辔迫人兮魂为之飞，归来一空兮不死何为。  
谁为此祸兮使汝当之。  

罗椅　孙氏女哀词三章  
秋风萧飒兮白露下，岂不日月兮照我下土。  
持此白头兮言何所，默已不堪兮哭微更苦。  
儿孙为吾一恸兮万万古。  

罗椅　题方武城诗卷  
斯人怀妙质，事事合唐贤。  
命短於长吉，吟情似阆仙。  
寒鸦政鸣噪，独鹤已蹁跹。  
落日山亭下，沈思一怆然。  

罗椅　题和伯侨吴松雪霁图三首  
暖来日晒冰滑，恨极天寒竹修。  
云开梵铎相诉，水活渔船自流。  

罗椅　题和伯侨吴松雪霁图三首  
天上清流云片，人间名胜吴松。  
两贤相厄已甚，赖有斜阳半峰。  

罗椅　题和伯侨吴松雪霁图三首  
天随漫解理艇，不惯霜后霜前。  
幸自竹篙閒著，抛来借与邻船。  

罗椅　题信丰县城门六首　安成  
门前杨柳树，长系波头船。  
隔岸几人家，青林吐炊烟。  
飞鸟逐林间，游间跃深渊。  
物各适其性，於人胡不然。  

罗椅　题信丰县城门六首　朝天  
驾言出北门，长桥拱门外。  
双溪东西来，到此而始汇。  
人言似章贡，玉虹夹其背。  
拟作合江亭，景物无小大。  

罗椅　题信丰县城门六首　拱日  
佻红抱城东，武山排闼入。  
杲山出扶桑，橘红蘸溪湿。  
公退倚朱栏，万象俱收拾。  
无数唤舟人，沙头雁行入。  

罗椅　题信丰县城门六首　禾丰  
城西路平夷，五更近水南。  
旭日明高冈，瑞烟锁丛杉。  
时和岁丰稔，归人多醉酣。  
仙台玉箫声，对景思鸾骖。  

罗椅　题信丰县城门六首　民信  
南山天马来，南城下盘踞。  
前撞古寺钟，后捶谯楼鼓。  
我来俯崔巍，山灵相呼舞。  
年丰慢物熙，细听阊阎语。  

罗椅　题信丰县城门六首　清平  
行行西复西，稍喜市声静。  
征夫指前路，望望梅花岭。  
淡烟鸡犬村，落日牛羊径。  
忽见荷锄人，唤起归田兴。  

罗椅　题信丰县览秀亭  
燕贺初成百尺台，一新粉堞更周回。  
水流东北交虹去，山自西南拥翠来。  
瓦缝参差千户密，市城翕聚六门开。  
宾俦眺望从今始，佳气随风入酒杯。  

罗椅　题圆觉寺小轩  
禅子安排定了痴，数拳石映半泓池。  
岩如大厦元生就，水似人心未动时。  
二月春深梅不觉，五更风起桧先知。  
青要野寺西湖路，直得先生一首诗。  

罗椅　田蛙歌  
暇蟆，暇蟆，  
汝本吾田蛙。渴饮吾稻根水，  
饥食吾禾穟花。池塘雨初霁，  
篱落月半斜。啁啁又向他人叫，  
使我惆怅悲无涯。暇蟆对我说，  
使君休怨嗟。古田千年八百主，  
如今一年换一年。休怨嗟，  
休怨嗟。明年此日君见我，  
不知又是谁田蛙。  

罗椅　挑濠歌  
满城挑濠五更起，城头直挑到城尾。  
一弯一转春蛇长，围人方圆三十里。  
去年十月霜凄凄，挑濠人立霜中啼。  
今年一春春雨多，泥滑将奈挑濠何。  
只今清明霜不若，皇天何时收雨脚。  
几人带雨濠上啼，半湿半饥春病瘧。  
雨之久，可以晴。  
濠之长，可以城。  
只愁挑得濠始竟，公家又有守濠令。  

罗椅　溪南春晓  
行逢二三月，春映掌中杯。  
绿久山犹浅，花寒雨未开。  
谁能奈愁得，拌不上楼来。  
更莫看云坐，潇湘有雁回。  

罗椅　谢南剑黄使君赠松纹剑  
使君袖里玉渊虬，曾截蛮江江上流。  
海立山摇三尺外，风盲雨怪一时休。  
民元不许佩牛犊，客政何刀弹蒯缑。  
遮莫尘清便回使，青山犹赦郅支头。  

罗椅　谒赵东野  
水树摇窗榻见天，空花换尽我依然。  
吟情豁处因闻道，隐趣深来颇入禅。  
不以耳听何用洗，且无琴在底须弦。  
未知遇得开关否，破费沧江月一船。  

罗椅　元旦试笔  
闻道黄河彻底清，千年气数此分明。  
尧民商聇浑蹉过，输与钱生见太平。  

罗椅　远游  
因梦吴云赋远游，江花扶柁水悠悠。  
半轮月散千山影，一叶舟胜万斛愁。  
天气渐於寒食近，春风祗到牡丹休。  
水程孤冷难为夜，起吸沧江当拍浮。  

罗椅　折齿歌  
春衫未成锦机语，棠棣半花凤一羽。  
象床雪综小龙梭，细穴银光吐冰缕。  
西邻郎君东海归，芙蓉露白杏雨肥。  
十二栏边说幽怨，劝织南浦双鸳飞。  
匿兰含蕙无消息，春酲彤霞乱玉色。  
小龙嘘出风雨声，奔腾触裂双白石。  
白石国城三十六，女子军来两城覆。  
鸾歌猿啸强低昂，北户风来如箭镞。  
章台公子真豪纵，能以微词相感动。  
郎君辄莫更痴肠，忍作肝心可人痛。  

罗颖　句  
嫚侮群豪夸大度，可怜容得辟阳侯。  

罗永之　题梅山云悦楼  
曾读杨诗识懒云，只今云悦即云孙。  
龙无怒色常归匣，鹤有懽颜独守门。  
春态乐寻吟客伴，心闲喜共野人言。  
要知出岫晴方好，楼外蒙蒙烟雨昏。  

罗诱　和祖无择九日登袁州宜春台  
九日经年一再来，不妨吏隐遣怀开。  
时丰讼少欣多暇，秋晚花黄儘任催。  
幸遇登高贤燕乐，喜容落帽客追陪。  
预愁诏入三公去，芹泮谁思乐育才。  

罗愚　白鹭亭  
千古城头白鹭亭，鹭飞长是满江汀。  
如何览德辉台上，只有台存凤不灵。  

罗与之　被酒  
人间笑口信难开，十事常嗟九不谐。  
忙里始知闲气味，老来方见少情怀。  
清商憭栗岁无几，玄发萧疏生有涯。  
谁谓伯伦闻见灭，却甘曲蘖自沉埋。  

罗与之　才是  
忍看繁红委路尘，空余野草绿无垠。  
人生忧乐何终极，才是迎春又送春。  

罗与之　长至书意  
万草千花若死灰，阳和一气已潜回。  
莫言举世无先觉，几处寒梢放野梅。  

罗与之　春残  
林端啼鴃损年芳，洞口空怜野水香。  
人与落英兼寂寞，蝶随飞絮两彷徨。  
不因花事荣枯易，未觉春工代谢忙。  
却爱晚来风日暖，绿阴十丈漾横塘。  

罗与之　此悟  
遑遑偶偶亦堪悲，桀死尧生毕竟齐。  
空羡驼峰烹翠釜，漫思鲈脍拌金齱。  
荣华代谢看荆棘，今古推迁望涧溪。  
造化密移於此悟，长歌拾穗任天倪。  

罗与之　登玉笥山投龙洞  
扪萝入幽谷，眼界益峥嵘。  
石壁断人迹，泉流间鸟鸣。  
日高云未散，秋晚草犹荣。  
坐久无归意，悠然世念轻。  

罗与之　动后  
莫作杨朱泣路岐，此心自被利名移。  
车奔宁是驾尼父，舟覆应非载伯夷。  
悔吝从来生动后，啸歌元祗在闲时。  
可怜秦晋功成者，欲避危机已太迟。  

罗与之　短歌行  
金谷桃李丛，畚插费培植。  
寒冰犹未泮，花叶已薿薿。  
贞松生南山，石老厥土瘠。  
春回气尚浅，生意几欲息。  
东皇本无私，托根异形色。  
曾谓天地功，不及粪壤力。  

罗与之　蛾眉亭  
悠悠飞露满汀洲，绝目蛾眉最上头。  
对此江山还有月，知他世界尽无秋。  
情怀杜老鄜州夜，景物坡仙赤壁游。  
长啸划然空谷应，风生浪涌不容留。  

罗与之　泛舟秋怀  
白露消磨暑，丹枫点画秋。  
闲吟小山赋，归思大江流。  
世尽营三窟，人谁乐一丘。  
篷窗有佳致，月朗政风休。  

罗与之　凤凰台闲眺台前瞰军垒有感而赋  
秋风携野客，杖屦凤凰台。  
忍见貔貅戍，更闻鸿雁来。  
时方忧大厦，世岂乏良才。  
何日览辉至，龙文载九垓。  

罗与之　姑苏道中  
满眼菰蒲翠扑衣，双双沙鸟漾斜晖。  
闲愁一段如冰释，杨柳丛中出酒旗。  

罗与之　桂花烂熳一夕败於风雨呼僮落英以供香事戏作古句  
小山凉风高，秋意饶庭砌。  
江南山水秀，钟此数丛桂。  
亭亭苍蚢蟠，磊磊杰玉缀。  
薰染风露香，摆脱脂粉媚。  
芙蓉已无秋，篱菊极羞愧。  
幽芳蕙百亩，香味亦琐细。  
孰知标格奇，自取造物忌。  
狂风挟怪雨，族灭无噍类。  
才怜金作屋，俄惊粟布地。  
姿容就枯槁，气骨尚奇异。  
如彼死诸葛，凛凛有生意。  
试炷博山火，来参烟一燧。  

罗与之　虎溪  
冲飙吹客襟，飘拂虎溪渡。  
远想三笑时，此意固有寓。  
孰知秘密藏，奚间笑默语。  
绳绳彻上下，绵绵贯今古。  
东林钟声幽，康庐山色嫮。  
是皆善知识，长时相警悟。  
世人自合尘，两耳聋莫觑。  
百千微妙义，堕在一毫许。  
我行发深省，如重睡忽寤。  
向人欲举似，有舌不能吐。  

罗与之　花下叹  
人生何处较穷通，天意元难测始终。  
花落花开翻覆手，君看同此一春风。  

罗与之　唤我  
晴空唤我出柴扉，山色留人倚落晖。  
春意已随流水去，晚风忍挟乱花飞。  
寻思乐事唯心在，惆怅良辰与原违。  
尚有扁舟行绝处，江南水暖镢鱼肥。  

罗与之　黄鹤楼  
翚飞栋宇据城端，车马尘中得异观。  
双眼莫供淮地阔，一江不尽蜀波寒。  
老仙横笛月亭午，骚客怀乡日欲残。  
独抚遗踪增慨慕，徘徊不忍不层栏。  

罗与之　己亥中秋  
此行不负中秋夜，采石江头醉及晨。  
独御凉风寻古迹，惊看明月照今人。  
诗骚寂寞虽云久，光景推移岂解陈。  
却怪悲鸣营度处，笔端何事竟无神。  

罗与之　寂聊  
睡起和春倚小廊，寂聊情绪满斜阳。  
园林已是花飞急，帘幕争禁燕语忙。  

罗与之　寄个梅兄  
朱墨丛中不惮劳，騞然聊试发硎刀。  
得时行道官无小，与物为春政自高。  
闲对崆峒餐秀色，醉濡章贡助吟毫。  
自怜无计相从去，十八滩头泛一舠。  

罗与之　寄衣曲  
忆郎赴边城，几彀秋砧月。  
若无鸿雁蜚，生离即死别。  

罗与之　寄衣曲  
愁肠结欲断，边衣犹未成。  
寒窗剪刀落，疑是剑鑗声。  

罗与之　寄衣曲  
此身倘长在，敢恨归无日。  
但原郎防边，似妾缝衣密。  

罗与之　寄玉笥萧高士  
滴露謄真诰，萧然莫与群。  
新诗高似月，世念薄於云。  
俗走堪怜我，闲眠极羡君。  
唯余绿绮韵，惆怅未曾闻。  

罗与之　寄远词  
寒梢萧索风振林，蟪蛄切切语欲噤。  
终宵展转不能寐，遥忆良人战场里。  
阳关一别归无期，翠烟几度秋萤飞。  
当时手种合欢树，今已苍苍云雨垂。  
蜀锦裁书凭雁寄，那能道人意中事。  
深秋倘得未移军，犹见幽闺数痕泪。  
居延城外刁头声，无定河边霜月明。  
妾身虽老幸未死，何日中原贺太平。  

罗与之　江行阻风小市  
弭棹黄芦外，江云绕柂牙。  
寒深身轸粟，风急浪生花。  
日暮人收市，年穷客念家。  
倚篷无可奈，忍见后归鸦。  

罗与之　倦倚  
蝉声燕语细相和，池面才浮点点荷。  
倦倚阑干消永日，葡萄阴薄柳风多。  

罗与之　绝知  
覉旅日骚骚，人间事若毛。  
绝知操笔误，深羡把犁高。  
百岁才能几，终朝强作劳。  
虚名竟何益，肯把换蒲萄。  

罗与之　看叶  
经紫飘零草不芳，始宜撰杖向池塘。  
看花应不如看叶，绿影扶疏意味长。  

罗与之　客里  
客里愁浓处，秋宵月欲斜。  
雁声频到枕，蝶梦未还家。  
世有多歧苦，人因一念差。  
遥思林下去，蓑笠钓烟沙。  

罗与之　客行  
客行困泥潦，山堠不胜长。  
孰使雨点暴，更令风力狂。  
时危嫌店远，日暮觉程忙。  
身世摧颓甚，艰难已备尝。  

罗与之　林深  
林深氛杂不相关，众建芳馨两庑间。  
月榭琴弹新制曲，晓窗画展旧游山。  
凄凉风满竹十个，的皪春归梅一班。  
可笑野人无击累，机心犹在钓鱼湾。  

罗与之　旅思  
荏苒秋光老，空蒙晓色奇。  
霜严雀语涩，风定雁飞迟。  
旅思荒烟底，乡心野水涯。  
梦归归未得，愁极祗颦眉。  

罗与之　梦回  
酒薄难成醉，轻寒袭破衾。  
梦回孤客枕，听彻草虫吟。  
寂莫三秋夜，凄凉一片心。  
山林与朝市，底处豁愁襟。  

罗与之　默坐  
厌调鞍马佩金壶，默坐空窗气晏如。  
已觉胸襟忘得丧，那知花草就荣枯。  
弦何庸绝琴宁有，声未曾销尘本无。  
此语倘教游子听，料应诮我一何愚。  

罗与之　木犀花  
金粟如来涧壑姿，不随桃李赴春期。  
江南花品秋居最，何况秋花中绝奇。  

罗与之　木犀花  
汤沐晴空颢露繁，清香十里压旃檀。  
纱窗梦觉秋风度，疑是移家住广寒。  

罗与之　木犀花  
秋影连蜷隐士攀，浑无蜂蝶涴林间。  
何人说与陶元亮，未必东篱胜小山。  

罗与之　秋林  
秋晏玄云瞀积阴，平芜气象极萧森。  
细看摇落风霜意，已见发生天地心。  
毕竟栽倾非外致，岂伊培覆自相寻。  
若教宋玉曾闻道，九辩悲思未遽深。  

罗与之　却羡  
贵客宁知拂徵琴，郢人漫倚引商音。  
那堪岁月化双鬓，空有悲欢寄寸心。  
囊底有方餐白玉，床头无术致黄金。  
抗尘走俗曾何补，却羡鹪鹩托一林。  

罗与之　三高亭  
灼灼曾晖渐欲西，长桥弭棹倚栏时。  
湖光渺漭浮寒鉴，山色依稀抹黛眉。  
一舸功成非本志，三秋归思亦何迟。  
始终唯有天随子，笑却旌招理钓丝。  

罗与之　山居闲思  
云散山月吐，星稀山月高。  
相羊负露底，望月诵离骚。  

罗与之　山居闲思  
菡萏儿女态，舂锄金石交。  
晚来微雨过，凉思满蒲梢。  

罗与之　山居闲思  
雨作糟床注，秋生鲈鱠思。  
卷帘了清景，沉水袅烟丝。  

罗与之　山行  
狂飚卷雨辨朝曦，似与新晴有会期。  
秋水秋山秋草木，浑将乞与数篇诗。  

罗与之　山行  
烟草凄迷露未晞，一筇伴我立晴晖。  
丹枫虽老犹多态，散作漫山野蝶飞。  

罗与之　山行  
旆旆黄茆泼眼明，荒郊尽日绝人行。  
谁知气象萧条处，剩有山川可鼎烹。  

罗与之　山行  
槁叶忘身绝涧流，芦花摇手欲风休。  
羡渠山鸟浑无事，相对对鸣草树秋。  

罗与之　山行  
片云轻度半岩阴，巾屦俄惊翠霭深。  
涧底寒泉知客懒，石根虢虢自长吟。  

罗与之　山行  
乌藤落手野烟开，水秀山明入望来。  
旧日经行曾着语，试看石壁已莓苔。  

罗与之　山行  
尽日留连兴未阑，寒鸦背负夕阳还。  
遥知今夜空窗梦，只在江南水石间。  

罗与之　山行愁思  
日落烟欲横，山寒翠将滴。  
荒村渺愁人，跬步触四塞。  
路遥两髀酸，颇恨身不翼。  
舍策还怅然，倦倚松下石。  

罗与之　山行愁思  
明月印野水，暮色进旅愁。  
仆痡主亦疲，心口相怨尤。  
茅台舍劣容膝，弛担聊小休。  
会当理归策，甘彼穷山囚。  

罗与之　商歌三首  
东风满天地，贫家独无春。  
负薪花下过，燕语似讥人。  

罗与之　商歌三首  
白屋釜生鱼，青楼行细脍。  
静思天地间，宁有私覆载。  

罗与之　商歌三首  
门前桑柘枝，中有千锦机。  
游人不乃雇，桃李独成蹊。  

罗与之　始见  
雪后寒犹劲，书窗怯暂开。  
因沽江畔酒，姑见竹间梅。  
岁月峥嵘去，衰颓次第来。  
谁能忧许事，杖屦且徘徊。  

罗与之　书感  
设险重门未足凭，民心应自有长城。  
朝廷休戚视田野，宗社存亡非甲兵。  
气实精神敝竭尽，本枯枝叶可敷荣。  
古人经理先观势，两臂於韩孰重轻。  

罗与之　束担  
束担出荆扉，征尘染敝衣。  
人怜双鬓改，我悟半生非。  
抱璞今谁诉，知音古亦稀。  
寻思无一可，吾道欲安归。  

罗与之　送春  
政是风光欲别时，可堪烟外雨丝丝。  
怕看太白余春赋，嫌诵渊明止酒诗。  
昼短拟教持蜡炬，愁深悔不下书帷。  
自知无计能遮道，任作园林隔岁期。  

罗与之　谈道  
休将视听探希微，众妙何尝间险夷。  
舍一而求非忽恍，自三以穷岂支离。  
试看瓦砾道宁隐，若外筌蹄思益奇。  
热即取凉寒向火，是中消息几人知。  

罗与之　题采石李太白祠  
仙翁谪堕岷山下，逸气如虹耿林罅。  
万言倚马不作难，坐令神鬼皆惊吓。  
翘翘车乘悬弓旌，畴咨时政肝胆明。  
和蕃书草金銮殿，清平词度沉香亭。  
声华视汉媲黄绮，宝床赐食龙颜喜。  
掉头歘作燕晋游，却笑卿相纡朱紫。  
开元盈成亦极，屏间山水代无逸。  
未必脱靴恨尔深，自是见几不终日。  
锦袍错落浮扁舟，呼儿买酒盟江鸥。  
天公似悔夜郎祸，明月已起烟波愁。  
采石青青三尺墓，至今祠祭勤呵护。  

罗与之　为言  
日薄寒浓春意微，花须柳眼尚依稀。  
为言羯鼓休频打，催得先开即早飞。  

罗与之　卫生  
屏去鸡壅与豕零，试听我诵卫生经。  
两忘宠辱心源净，一扫荣枯眼界明。  
醙毒不令生厚味，奸邪宁使出繁声。  
冥钧深养灵根固，四体调和血气平。  

罗与之　文到  
简编香外雨瓢翻，翰墨场中春日暄。  
文到工时疑有助，道逢极处本无言。  
当年谁可辈任昿，后世人方怪屈原。  
勿谓词章真小技。精粗徼妙岂殊根。  

罗与之　文到  
羽羽凉飔起素波，临流解带小婆娑。  
秋光已共芦花，夜雨那胜落叶多。  
不觉儒酸同纠缠，极知妄想尽销磨。  
笈中班史犹堪质，肯作商声甯戚歌。  

罗与之　卧疴  
六尘缘影政堪嗟，二竖乘虚势益加。  
忆昔鼻头能出火，即今眼底已生花。  
妇言伐性多因酒，医戒伤生少试茶。  
悟罢本来安得病，角弓谁使认为蛇。  

罗与之　下第西归  
抛却银袍制芰荷，春风一曲紫芝歌。  
古来至宝多横道，何事荆山泣下和。  

罗与之　下第西归  
才难济世甘避世，心不怨天唯乐天。  
林下山间深密处，曲肱饮水兴悠然。  

罗与之　夏雨  
飘忽回风起，差池高鸟翔。  
云攘千岭碧，雨献一天凉。  
饱意归田亩，欢悰入醉乡。  
忽思素秋气，萧瑟满空堂。  

罗与之　闲居遣怀  
日暮掩松关，悠然谢往还。  
停杯因待月，徙倚为看山。  
贫悟道中乐，醉偷忙里闲。  
耳根偏可意，风涧响潺潺。  

罗与之　闲立  
晚来闲立小溪边，看彻遥峰入紫烟。  
四壁尽堪供我隐，一寒未至乞人怜。  
功名不与樽前事，时序宁知局上迁。  
可笑区区当世士，满怀冰炭苦相煎。  

罗与之　潇湘道中  
客行适潇湘，凄其岁云晏。  
枯梢风骚劳，荒郊漶漫。  
摵摵雨声急，皑皑雪花灿。  
抽萦泥途深，眇默山堠远。  
日莫欲税驾，天末扣孤馆。  
米尽甑生尘，薪湿火不暖。  
此意对三闾，似结束两重案。  
人生如空华，百岁等抹电。  
那忍听客尘，日夜苦相煎。  
怀安名所败，饱食亲孰显。  
茶承古昔训，险阻庸敢惮。  
信知有此身，乃是一大患。  
愁深不能寐，歌长未及乱。  
门前车铎鸣，翰音复号旦。  

罗与之　信步  
信步独幽寻，春山野雾深。  
鸟啼如唤仆，泉响似鸣琴。  
日暖草争秀，风狂花不禁。  
却嫌荒僻地，无酒与春斟。  

罗与之　寻芳  
寻芳处勒青丝鞚，日暖烟浓春意重。  
晚来被酒卧花阴，流莺唤醒东风梦。  

罗与之　夜宿郁木福地尚羊明月间遐想仙风得五十六字  
骑气乘云事已灰，娟娟野月照苍苔。  
自怜不及坛前古，曾遇仙翁蹑屐来。  

罗与之　夜宿郁木福地尚羊明月间遐想仙风得五十六字  
凄凉风露湿人衣，犹自踟躇未忍归。  
树影忽来山月转，误惊鹤翅似轮飞。  

罗与之　一夜  
潦收野水净，云阵布重阴。  
一夜西风急，千山落叶深。  
身犹衣暑服。耳已厌寒砧。  
对此无心者，还应雪满簪。  

罗与之　游春  
春浓无处不相宜，草暖云昏二月时。  
蝶舞花梢风细细，莺啼柳底日迟迟。  
模将景物归诗卷，判得光阴付酒卮。  
个处里各随人得，五陵豪侠岂能私。  

罗与之　玉梁道中杂咏  
乾坤扫阴霾，晴色敞幽谷。  
山川荐秋容，奇秀若可厁。  
千岩寄一筇，万里付双目。  
行行翠烟中，日与清景逐。  

罗与之　玉梁道中杂咏  
一别三会峰，转烛阅半纪。  
山根石上苔，已没旧屐齿。  
摩挲青青松，彼树犹如此。  
瞔言枕清流，为洗嚣尘耳。  

罗与之　玉梁道中杂咏  
清商从西来，刺刺满林坞。  
草木倏变衰，柯叶不相雇。  
昔时翳空云，今作连山雨。  
菊花犹强项，篱边争媚妩。  

罗与之　玉梁道中杂咏  
片石能邀人，憩两足趼。  
忽逢黄冠师，对语白云巘。  
眼肿景物饶，恨我蓬荜远。  
踌躇不忍去，泉石倘可剪。  

罗与之　玉梁道中杂咏  
峭壁围莽苍，荒蹊人削迹。  
时闻芦苇丛，野鸟话岑寂。  
浮生虽有涯，幽讨当无极。  
御风独长啸，此心谢韟馽。  

罗与之　玉梁道中杂咏  
晓霜媒薄寒，岩壑失故绿。  
轻飚振槁叶，唱彻阳关曲。  
秋郊何足怜，嗟此岁事促。  
愁吟思无聊，日没西山麓。  

罗与之　玉梁道中杂咏  
泠泠涧底泉，破碎山根翠。  
似欲留佳客，曲折二十四。  
我行无定止，蜡屐信所诣。  
偶来倏舍去，乘兴聊复尔。  

罗与之　玉梁道中杂咏  
支枕郁木山，月色莹如洗。  
林幽枕席清，景胜魂梦伟。  
丁当鸟忽啼，令我惊欲起。  
金丹事可期，永原供薪水。  

罗与之　玉梁道中杂咏  
蒙鸿玉梁境，缥缈云霞仙。  
月坛白云洞，遗址空依然。  
千年叭乱石，蹲踞秋山烟。  
徘徊莫可觅，酌尽丹井泉。  

罗与之　玉梁道中杂咏  
尘坌不可耐，飘然入林坰。  
稍觉道心胜，渐至诗脾清。  
静极生孤愁，耿耿难为情。  
喧寂两莫惬，吾意何由平。  

罗与之　展转  
邮亭彻夜听秋怕，展转藜床直到明。  
月白霜轻寒剪剪，筑成万里客愁城。  

罗与之　中秋步月  
林间一叶秋，屏去三伏暑。  
凄然风露繁，絺綌莫能御。  
炎凉相推移，胡为遽如许。  
孰知秋已半，今夕四十五。  

罗与之　中秋步月  
幽人披襟来，步此一庭月。  
如渡滹沱冰，似泛山阴雪。  
谁将羌管急，间彼邻杵切。  
冉冉秋思生，令人欲愁绝。  

罗与之　中秋步月  
空山本无尘，况复值良夜。  
风清月色佳，圭璧不当价。  
徐行苔迳间，小立林影下。  
飘飘意欲仙，举手人世谢。  

罗与之　中秋步月  
光阴若劈箭，行乐常恐迟。  
人生百岁客，扰扰竟何为。  
四美古难并，千年调亦痴。  
面生不我弃，邀月联自怡。  

罗与之　中秋步月  
景物与意会，捻髯声悲鸣。  
一语得总持，万状就使令。  
以我诗思苦，赏此秋月明。  
今□月影里，几人同此情。  

罗与之　舟次赤壁  
呈王岘畔泛川流，赤壁矶头半日游。  
胜地空余豪杰迹，扁舟不载古今愁。  
极知风景终无异，莫念天时逝不留。  
伤事伤怀长太息，静看江面没浮沤。  

罗原知　西轩赏芍药  
绛罗高卷隔屏帏，一见令人思欲飞。  
若使风前能解语，何人开口说杨妃。  

罗原知　西轩赏芍药  
不用胭脂涴玉姿，精神偏在月明时。  
凭将一盏浇妆酒，博得花阴无限诗。  

罗源民　颂秋浦先生  
十里清溪活清水，连树缘稼有甘霖。  
罗村野叟千秋史，秋浦先生一片心。  

罗拯　建茶  
自昔称吴蜀，芳鲜尚未真。  
于今盛闽粤，冠绝始无伦。  
地占群山秀，时先百卉春。  

罗拯　建茶  
草木英华聚，楼台紫翠重。  
山形仙苑凤，泉脉御池龙。  

罗之纪　句  
吾道非耶真可耻，此君岂是折腰人。  

罗之纪　资国院  
倦逢磐石手摩挲，横压乌藤漫啸歌。  
烟崦坡陀青玉案，寺山缥缈白云窝。  
纸窗竹屋小盘礴，林影溪光相眜磨。  
试共老僧参此意，一声唤醒读书魔。  

罗知古　句  
层层碧嶂来无尽，衮衮情江远莫追。  

罗知古　双秀亭  
亭下波光亭外山，高低融泄照人寒。  
最宜风月虚明夜，不著秋毫眼界宽。  

罗知古　玉笥山邓仙  
骚人胸次几江山，更著危亭山水间。  
群鹜齐飞残照落，双凫自在白云闲。  
平芜萦绕青罗带，远岫参差绿髻鬟。  
此意何人共幽独，我来终日欲忘还。  

罗志仁　讽留梦炎  
齧雪苏郎受苦辛，庾公老作北朝臣。  
当年龙首黄扉者，犹是衡门一样人。  

罗志仁　句  
冷吸蝉吭露，清摇鹤背霜。  

罗志仁　题汪水云诗十首  
歌舞儿嬉度岁年，当时先是忆龙川。  
绝怜遗俗依然在，日日百花金胜船。  

罗志仁　题汪水云诗十首  
八盘九曲已荒凉，四圣三贤半在亡。  
乍见少年犹眼缬，只缘山色与湖光。  

罗志仁　题汪水云诗十首  
斜阳葛岭少人行，一片荒山系废兴。  
留得临湖春雨观，东风摇落木香棚。  

罗志仁　题汪水云诗十首  
灵隐冷泉图画开，奇峰西竺远飞来。  
天然苍翠都消减，无奈满山金碧堆。  

罗志仁　题汪水云诗十首  
绿幕红帘没柁船，船头日日扑花钱。  
笙歌水面盈盈去，过眼笙歌正可怜。  

罗志仁　题汪水云诗十首  
西子西湖只一般，翠云珠髻恣君看。  
世间万物移人处，高鼻虬须也被瞒。  

罗志仁　题汪水云诗十首  
销尽黄金是此窝，高人欹枕看晴波。  
钱塘门里九曲寺，得似先生一曲多。  

罗志仁　题汪水云诗十首  
曾住西湖画幅间，楚乡久客亦良难。  
先生道眼无分别，浙水江云一样看。  

罗志仁　题汪水云诗十首  
丰乐华楼已劫灰，涌金春色未尘埃。  
道人有道轩窗静，那处湖光不好来。  

罗志仁　题汪水云诗十首  
杨柳苏堤欠补栽，谁能瀛屿种添梅。  
去年我兴西湖别，健在明年又会来。  

罗仲舒　芦苇江八咏　祠堂议礼  
春秋思报本，忠孝原有祠。  
仪物修孔时，击鼓吹豳诗。  

罗仲舒　芦苇江八咏　东桥柳色  
河桥数株柳，偏受东风多。  
柔条慎扔折，生意全天和。  

罗仲舒　芦苇江八咏　后江钓月  
先将补衮线，绾作钓鳌丝。  
投向苍江月，经纶小试之。  

罗仲舒　芦苇江八咏　芦山樵唱  
秋山草木落，樵夫日相寻。  
幽歌出容谷，金石有馀音。  

罗仲舒　芦苇江八咏　前野耕云  
春雨鸣布谷，士膏三月足。  
举趾事兴耕，竟亩水云绿。  

罗仲舒　芦苇江八咏　西浦潮痕  
潮涨复朝退，盈缩痕常存。  
渡口孤舟横，济川应有人。  

罗仲舒　芦苇江八咏　义塾书灯  
夜深展书读，伊吾声比屋。  
掩映杖头光，穿破西园竹。  

罗仲舒　芦苇江八咏　竹木梵钟  
晨昏礼法供，击鼓齐七众。  
堪笑木兰僧，饭了空声送。  

罗仲舒　失题  
世情落落疏，林树森森密。  
乘兴一登临，峭然风景别。  
飞云去不停，狂涧流无歇。  
巢许是何人，万古豪称杰。  

罗仲舒　与张枢密  
孤愤全凭尺素书，一官牢落竟何如。  
兵威似火难言熄，世事犹棋祗报输。  
鱼弃青蒲归浅渚，鸟忘白粒堕枯株。  
札人纵有忧天志，忍见鸱夷赐子胥。  

罗子衎　寿林仲乔尊人  
过了元宵八日间，琴堂歌舞献慈颜。  
七闽山水须眉秀，三楚云烟杖履闲。  
痴绝不妨公事了，欢浓莫于酒杯悭。  
明年今日迎新霈，锦轴荣封鬓未斑。  

洛浦道士　绝句  
一水穿崖走碧沙，崖前樛木偃龙蛇。  
分明便是桃源洞，不见溪中流落花。  

骆安基　游洞霄  
扪萝探得云根路，直入云山最深处。  
主人心似青山间，云亦无心自来去。  

骆罗宪　与谬栓法同行口占分水岭诗  
山路相随步步高，忘怀携手上嵯峨。  
掀髯长啸青云去，回首跻攀有许劳。  

骆罗宪　与谬栓法同行口占分水岭诗  
世上平生懒所更，有怀真欲仿渊明。  
无端唤作铅山尉，刚替渠人负弩行。  

骆罗宪　与谬栓法同行口占分水岭诗  
山从顶上分闽越，四成群峰簇仗齐。  
自是心向天广大，不妨眼趁地高低。  

骆罗宪　与谬栓法同行口占分水岭诗  
尽道今年雨意稠，踏歌芒时偏东畴。  
微官祗有半丰愿，一饱高眠万事休。  

骆罗宪　与谬栓法同行口占分水岭诗  
勉强驱驰力不堪，笋车肱曲睡方酣。  
思归梦逐来时路，无奈杜鹃声两三。  

骆罗宪　与谬栓法同行口占分水岭诗  
数声猿叫闽山月，千里思家欠羽翰。  
疑怪五更衾枕冷，霜壶凛凛逼人寒。  

骆罗宪　与谬栓法同行口占分水岭诗  
天开万象真图画，日照千林古锦机。  
立马溪边看不足，夷犹直待月生辉。  

骆罗宪　与谬栓法同行口占分水岭诗  
楼前山色古今景，楼外溪声日夜雷。  
静坐焚香读周易，丁宁莫放俗人来。  

骆罗宪　与谬栓法同行口占分水岭诗  
端明遗爱在南台，百万乔松手自栽。  
欲唤清风满江左，峥嵘头角且安排。  

骆罗宪　与谬栓法同行口占分水岭诗  
驿路新发掌面平，扬尘从此去朝京。  
清风只欠苍松立，留待他时我种成。  

骆儒宾　句  
烹羆箨龙新上筹，修来秧成尚依墙。  

骆适正　西园席上记事  
花随春尽觅无痕，尚续馀欢索侑尊。  
一曲未终人已去，西园灯火欲黄昏。  

骆仲舒　句  
张鸿诗在楞伽峡，韩愈碑留燕喜亭。  

麻台文　游连山涌泉观次文与可韵  
得得朱输到此山，迟留共爱此幽閒。  
人生胜事惟行乐，休问黄梁一爨间。  

麻温其　登岳阳楼  
湖边景物属秋天，楼上风光似去年。  
仙侣缑生留福地，湘娥帝子寄哀弦。  
云门自统轩台外，木叶偏飞楚客前。  
极目江山何处是，一帆万里信归船。  

马并　游金庭观  
右军学业隐林丘，世隔年馀景尚幽。  
苔锁一泓残墨沼，云遮三级旧书楼。  
欣逢羽客开金阕，快睹仙童侍玉旒。  
自怪今朝脱凡骨，飞身得向洞天游。  

马樗山　琼花  
三月淮南鼓战尘，无双亭下隘游人。  
此花不解兴亡意，也向年年閧一春。  

马大同　过九疑  
帝德于今祀万年，如何遗像托疏椽。  
凭谁为假丹青手，付与梅仙十万钱。  

马大同　过九疑  
平生梦想九疑高，原隰驱驰敢惮劳。  
肃肃衣冠朝帝所，此行端不为游遨。  

马大同　过九疑  
行尽平冈十里间，好山迎我翠相环。  
九疑更在云深处，只恐天高不可攀。  

马大同　过九疑  
宇宙才分便月山，兹山戢戢序成斑。  
重华远矣遗风在，好似相从揖逊还。  

马大同　过九疑  
人与韶音渺莫闻，山如羽卫自森森。  
不封不树知何处，漫说零陵古到今。  

马大同　过九疑  
二妃千古恨难刊，不为腩巡遂不还。  
空使湘江江上竹，至今犹染泪痕斑。  

马大同　过九疑  
何侯拔宅登仙去，虞帝因山行庙基。  
人物由来相代谢，不知陵谷几迁移。  

马大同　题龙潭石岩  
揽辔观风只课程，风云要挹楚乡清。  
晨旌几碍观山目，夜柝翻惊梦月情。  
观者宁知部使者，平生元是老书生。  
沧浪何处无人识，欲往从之一濯缨。  

马登　今日  
载记编为令，今朝是暮春。  
燕飞高雁塞，鱼跃过龙门。  
雨大添泥泞，风清减浪痕。  
鸟啼花湿湿，红日未腾轮。  

马定远　村居  
溪头梅是去年花，间月初长竹迳斜。  
向晚孤烟三十里，不知樵唱落谁家。  

马定远　秋日书事  
井边薏苡吐秋珠，舍下瓜区杂芋区。  
世道未夷聊小隐，不须辛苦著潜夫。  

马定远　杨休烈村居  
篱落牵牛放晚花，西风吹叶满人家。  
闭门久雨青苔滑，时见鸳鸯下白沙。  

马定远　郢州城西  
秋江白水浪花粗，墟落人归鸟自呼。  
新月高城三百雉，角声吹彻小单于。  

马端　司马晋州待制哀辞  
志古流难合，谈高道自明。  
风波直恩分，鎝石尽交情。  
让节蒙知厚，华班绝绮荣。  
贱生怀感遇，当路假晶荧。  
累次青油幕，中间白玉京。  
吏文容议缓，邦事卹言轻。  
自此嗟流梗，何期苦见兵。  
塞垣心易动，漳浦信弥惊。  
玉蕊悲无验，金台望忽倾。  
岁阑云惨淡，天迥泪纵横。  
世有真忠亮，今亡至直清。  
旧僚知葬日，投此吊佳城。  

马倅　过子美草堂  
栖迟九月锦水行，独过草堂西出城。  
村树苒苒秋照白，水花漪漪江水明。  
溪边三重结茅屋，松萝翳羽晚雨清。  
往来沽酒且有客，胡为奔走不地停。  
四海纷然霾噎多，我忧岂但白马盟。  
藜藿未足饱我腹，况又一顷供耕耘。  
只今骑驴望八极，终日飘飘浪如许。  
可堪颜色太癯生，忧愁尽如篇章苦。  
信眉一笑古腹作，却似韩宣适东鲁。  
此生荡漾胡能留，雨脚风尘奚所休，  
此道沧浪付沤。唤之千古与尔谋。  
吾亦往矣作春秋。  

马倅　浣花溪  
浣花溪边濯锦衣，百花满潭溪水香，  
宝奁散尽有霜戟，草秣匹马不可当，  
当时濯衣只偶尔，岂似取履张子房。  
烈烈遽见蔽此蜀，丧乱怀尔徒悲伤。  
年年春风媚杨柳，彩缆{左女右奄}姌云霞张。  
溪边游冶红粉娘，了不识字空悠扬。  
采花荡桨不归去，暮隔烟水眠幽芳。  

马倅　水月亭  
阳来中坤坎波翻，月本于地仍东还。  
谁为聚之古祗柏，涵碧湛湛琉璃盘。  
珊瑚晶瑛澈凝湍，西风晚来觉亦宽。  
海荡冰碎天飞旋，瞿昙指心以探禅。  
魄死泽困与尔言，夜游倚声妮裳护。  
捉影或坠不可援，幻痴益多吾凛然。  
明河绕衣吹佩环，毛发飘萧乱空寒。  
颇欲乘槎此穹源，脱屣浊世抟林骞。  
采华食叶为玉仙。  

马光祖　春溪  
人道青溪有九曲，如今一曲仅能存。  
江家宅畔成花圃，东府门前作菜园。  
登阁自堪观叠嶂，汎舟犹可醉芳樽。  
料应当日皆无恙，苕霅潇湘不足言。  

马光祖　汝南湾  
当时只号汝南湾，后有三人住此间。  
自谓逸民须隐约，并称贤士想高闲。  
只缘水味都殊异，且欲邻居数往还。  
好事有时相就饮，不妨铛脚对青山。  

马光祖　迎享送神  
长江兮淙淙，踞虎兮蟠龙。  
秀群英兮礼乐，览千古兮焉穷。  
蹇谁留兮青溪，穆将愉兮寿宫。  
思至德兮肇苍姬，避圣嗣兮兴句吴。  
竟长干兮游五湖，烨客星兮隐东庐。  
坐根石兮定吴都，怀仲父兮秦淮隅。  
燎赤壁兮伟北图，忆尚书兮西明居。  
孝感兮冰鱼，鹿苑兮儒书。  
起乌衣兮见夷吾，运百甓兮恢宏橅。  
忠孝兮父子，将相兮叔侄。  
登冶城兮想高世，酌贪泉兮徒西壁。  
兴文兮雷刘，著书兮陶萧。  
大节兮霜凛凛，谪仙兮风飘飘。  
云龙上下兮东野，桃花流水兮致尧。  
肆荥阳兮忠愤，相先民兮迢迢。  
天昌宋兮将有曹，平江南兮斧不膏。  
德乖崖兮桑本袤，美中丞兮蓉幕高。  
神明兮待制，忠恕兮肤使。  
春风兮寿元气，图绘兮回天意。  
出师门兮道与南，建留都兮垂万世。  
仗征钺兮江无波，死封疆兮人知义。  
采石兮功之奇，紫阳兮道之继。  
佐乃翁兮南轩，开厥后兮壹是。  
泽斯民兮西山，俨元凯兮是似。  
庀管钥兮北门，思尚友兮古人。  
建芳馨兮堂庑，合荃芷兮盈庭。  
嫋秋风兮桂枝，缭荷屋兮杜衡。  
荐菊兮寒泉，采藻兮落成。  
浴兰汤兮沐华，望美人兮并迎。  
芳菲菲兮满堂，灵之来兮如云。  
聊逍遥兮容与，集琳琅兮锵鸣。  
吉日兮辰良，蕙蒸兮椒浆。  
元勋兮钜德，日月兮齐光。  
介民兮景福，昭昭兮未央。  
高山兮景行，千秋兮难忘。  

马光祖　赠李端履  
太守忧民只寸心，按行安得百其身。  
烦君为我家家问，要使重崖处处春。  

马光祖　赠李端履  
倚门稚子灶头妻，有米无钱相对啼。  
为把青蚨济艰苦，莫教穷谷有饥黎。  

马光祖　赠李端履  
办得钱来直是难，钱钱要使及茕鳏。  
莫教散入他人手，减百抽分或细奸。  

马光祖　赠李端履  
陎阾通衢散不难，最艰难处是深山。  
涉溪渡岭须周遍，莫惮芒鞋一往还。  

马光祖　赠李端履  
从来难察是奸欺，莫索心头只自知。  
惟有老夫呼得应，他年祸福更关谁。  

马合麻　题武夷  
石鼓溪边渡，门前一叶舟。  
雨滋千壑翠，风动万岩秋。  
仙去云常在。山空水自流，  
九天烦紫诏，借我此中游。  

马觉　鸣山  
我来方自噤，投宿寓鸣山。  
立仗占所戒，对山空厚颜。  

马扩　句  
未敢此时非赵括，已愁他日类田丰。  

马扩　使金和赵良嗣  
未见燕铭勒故山，耳闻殊议骨毛寒。  
愿君共事烹身语，易取皇家万世安。  

马良器　游日山  
云外朝阳照古台，千岩宿雾一时开。  
使君久负登临约，今日朱辬特地来。  

马亮　滴翠轩  
高阁登临暑气空，绿槐蝉噪咽清风。  
我今到此须怀感，多少行人道路中。  

马默　思郭真人  
郭也三峰秀，文章似性淳。  
汶阳初识面，谓我旧相亲。  
题诗叙游隐，於今经几春。  
有家归未得，西望涕沾巾。  

马默　题华山图  
南山南面五千仞，瀑步飞来自山顶。  
真人言我昔曾登，争奈今生都不省。  
华山北面始披图，万壑千峰一一殊。  
长记真人言向我，曾登山顶看寰区。  

马某　咏曹彬  
王师竞下九天来，□瓮江城一战开。  
盖世荣华□不□，满船同籍送车台。  

马某　游南山赋五十六言呈书记郎中教授大著  
暇时结客小舂容，路值重岩紫翠峰。  
云阁翚飞翼鸾凤，石机动盘屈老虬龙。  
林扉雨过便秋菊，山寺风清度晚钟。  
快展眉头须剧饮，天开霁色不妨农。  

马南宝　哭祥兴帝二首  
翔龙宫殿已蓬飘，此日伤心万国朝。  
目击崖门天地改，寸心难与海潮消。  

马南宝　哭祥兴帝二首  
屋匡扶事已地非，遗黎空自泪沾衣。  
众星耿耿沧溟底，恨不同归一少微。  

马南宝　游元兴寺  
坐阅人间几劫灰，试从清浅问蓬莱。  
此山此水自古有，是佛是仙何处来。  

马去非　寄怀英公大师清交  
云隐秋鸿水隐鱼，相思难是惠休书。  
遥闻养性栖莲岳，不肯携筇入帝都。  
金殿圣缘应未断，玉堂知己渐凋疏。  
何人曾得陪高论，头戴神羊马大夫。  

马申　芜湖  
湖阴城上起新轩，轩榜犹能记玩鞭。  
只识黄须来入梦，不知红日正当天。  

马世德　冬日观河清  
邑宰崇明祀，侵晨苦见邀。  
未能乘快骑，且复御轻轺。  
瑞应黄流碧，晴清戾气消。  
今朝风日暖，临水且逍遥。  

马提干　涪州十韵  
地据襟喉重，城依雉堞坚。  
东渐邻楚分，南望带夷边。  
舟楫三川会，封疆五郡连。  
人烟繁峡内，风物冠江前。  
溪自吴公邑，园由妃子传。  
许雄共山峻，马援壩相联。  
滩急群潴沸，崖高落马悬。  
石鱼占岁稔，铁{左忄右匮}验晴天。  
地煖冬无雪，人贫岁不绵。  
岩标山谷字，观塑尔朱仙。  

马廷鸾　八月十四日记梦  
断鳌立极有前闻，郁郁昌陵颠蘖春。  
起自郇瑕形自著，晓然入梦匪纷纭。  

马廷鸾　拜饯修史大著吏部使浙西  
高怀岂必薄昆仑，揽辔登车意自欣。  
周太史官惭著我，汉常平使喜推君。  
庐山向已高千仞，野水从今宽一分。  
□□鹔鹴裘供□，□□□□更纷纷。  

马廷鸾　拜屺瞻墓有感  
我走金塘十五年，新年六十意凄然。  
扶藜策蹇趋庐下，洗盏将雏拜影前。  
蠹化不妨松饮露，凤栖犹拟柏参天。  
微吟缓步沧江晚，一抹青山落照边。  

马廷鸾　北平家传成  
三百年间事屡危，降之人杰岂中衰。  
巍巍祖烈将千岁，赫赫元功彼一时。  
起义堂碑云汉丽，凌烟阁像日星垂。  
藏山自篡前朝史，付与云礽百代知。  

马廷鸾　北平家传成  
选将初年起范阳，和戎晚节误平凉。  
大功宜受春秋责，盛毁何能日月伤。  
文士谈兵多谬误，兰台作史漫裁量。  
折衷自有成书在，公论从知千岁长。  

马廷鸾　北平家传成  
彼美人兮无古今，挑灯勘史夜沉沉。  
昌唐无复浯溪颂，哀郢常多楚泽吟。  
麟获自伤王迹息，鹃啼谁念帝魂深。  
只今莫唱贞元曲，但忆曾闻正始音。  

马廷鸾　本朝治衰高宗生  
岁逢渊献感炎精，创业中兴二主生。  
天启高皇符艺祖，人将大观拟天成。  
生民厌乱思平治，造物开先毓圣明。  
甲子□□□□亥，试从汉史漫推评。  

马廷鸾　病中修实录  
明圣当阳四十春，十年供奉感孤臣。  
云龙幄幕天容迩，河汉篇章帝墨新。  
正始遗音危绝缕，贞元旧曲恸沾巾。  
焚膏痛记乌号旦，目断稽山欲叫昮。  

马廷鸾　陈菊圃参政寄诗千里外托兴于秋燕春花以示玩芳病叟叟病不能吟强和  
风雨危巢萎百花，坐看百鸟竞衔茶。  
斜阳对语归飞处，底是乌衣王谢家。  

马廷鸾　陈菊圃参政寄诗千里外托兴于秋燕春花以示玩芳病叟叟病不能吟强和  
桃李盘中天地宽，误渠鼎实为才悭。  
苔荒草没浑无耻，犹自青黄烟雨间。  

马廷鸾　陈菊圃参政寄诗千里外托兴于秋燕春花以示玩芳病叟叟病不能吟强和  
冠峨獬豸服绯花，欲献甘芹谓苦茶。  
误尽灵乌报凶吉，终然爰止托谁家。  

马廷鸾　陈菊圃参政寄诗千里外托兴于秋燕春花以示玩芳病叟叟病不能吟强和  
灿灿黄花老圃宽，秋芳不采岂云悭。  
江南九日闽千里，尚挹寒香纸墨间。  

马廷鸾　程楚翁访考亭旧居著闽山集为题其后  
有客传吟藁，知渠来自闽。  
四书犹在鲁，六籍不忧秦。  
太史经邹峄，离骚感楚臣。  
谁知梦奠日，曾忆后庚申。  

马廷鸾　酬县教徐志友  
二十五宗诗有派，九成宫帖字名家。  
何须奠去无人识，政自吟来与舅夸。  

马廷鸾　窗间莫问唤祁嘉  
窗间莫问唤祁嘉，望断宗周黍稷华。  
斗帐高眠聊避客，深衣暂到漫为家。  
我怀荒草同元亮，君悼空弦谢伯牙。  
老矣悲欢总无奈，仙书频读览荒遐。  

马廷鸾　创木行  
矫首昂霄上，刳心泣露余。  
高门封植旧，暴客斧斤初。  
斲作有瑕玉，创为无用樗。  
终当宿威凤　　勿为汝欷歔。  

马廷鸾　次费洁堂韵  
谁翻溟渤倒天瓢，大地山河等呴漂。  
九陌扬尘京路暗，一声鸣鵹楚魂招。  
归心猛折湖边柳，活计频寻江上苗。  
回首神皋双泪落，孤烟斜日短长桥。  

马廷鸾　次胡玉叟韵  
莫学前人索送诗，我无姱节可提撕。  
忍听世上新翻曲，堪笑山中老古锥。  
人境炎凉过驹隙，天边日夜走蟾规。  
穷阎又度纯坤月，谁识初阳变一奇。  

马廷鸾　次李改卿韵  
丽句费敲推，清吟出竞病。  
日长简编丛，春老蓬蒿径。  
志士苦忧时，高人思缮性。  
山房读道书，晚花红艳静。  

马廷鸾　次龙山韵  
新来霄汉冥鸿客，旧日风云振惊行。  
脱下戏衫优便散，惊回客枕梦何长。  
莫将吴蜀分岐路，政把乾坤作醉乡。  
惟有葵倾心不死，清魂几到殿中央。  

马廷鸾　次吴园亲友韵  
乞得危身百尺竿，冥心晦息掩柴关。  
自寻别墅开荒径，忽见高轩厌辔环。  
海宇泬寥黄鹄举，风涛浩荡白鸥閒。  
剑花落尽长堤圮，叹息英雄隐此山。  

马廷鸾　次许表兄韵  
物换星移一慨然，天荒地老断鳌前。  
岂无志士王官谷，亦有飞仙太华巅。  
我若加三逢本命，君今过一渐稀年。  
两人中表俱头白，蜀馈才堪几幅笺。  

马廷鸾　次韵洁堂别岁  
月底南枝插屋椽，无人共赏只凋年。  
我惭王氏青毡旧，君效坡翁白鹤迁。  
小隐未荒存菊径，独清难涴出山泉。  
归时好待春江涨，稳泛轻舟一叶莲。  

马廷鸾　次韵洁堂五日  
故国天中节，吾侪日暮年。  
愁心菖歜苦，悲绪彩丝牵。  
叠雪虚唐赐，薰风绝舜弦。  
穷山饤越果，醉摘尚凄然。  

马廷鸾　次韵李竹坞怀古  
宝录炎图未百年，神徂圣伏一凄然。  
徵先生起淹中礼，与老人期圯上编。  
柯烂不惊人换世，瓢空独乐士希贤。  
昌黎愤世犹稽古，难拗何妨只自鞭。  

马廷鸾　次韵汤叔逊谢笔墨长句  
南屏翁，斯文千古何终穷，  
清辉灵气斗牛充。我从公家二老话此事，  
寒更支坐烛跋红。哀哉人琴俱亡天地覆，  
有刀有玉谁错礲。翁今岿然鲁灵殿，  
砥柱一叶万仞中。朼来访我维摩室，  
我起于坐欣迎公。惊呼绝叹吾道厄，  
客卿颍士委蒿蓬。灶煤苇管不足用，  
宣城黟水无良工。奈何盲卒乘钝马，  
欲写杰作称词雄。赠公撒雷挥电施敏手，  
余事泻染文字如飞虫。我生哀伤所欠死，  
十年破砚烟雨蒙。一朝洗眼获玉句，  
金膏水碧浸方瞳。翰墨场中身老大，  
期公盛气晚霞同。峥嵘素论犹激烈，  
始信迂儒曲学如发蒙。  

马廷鸾　次韵谢洁斋惠春膏纸  
霜毫秃尽千枝竹，铜雀台荒死潘谷。  
哀哉四宝并成空，犹有老崖藤捣玉。  
青钱学士将相科，黑头刺史朱丹毂。  
怀银早去镇湖湘，掞藻端如起巴蜀。  
天乎岁晚椓斯文，往往长吟书短幅。  
云昏雨暗白龙笺，林密山深紫芝曲。  
凤楼谁助斧斤修，鱼网不禁尘土辱。  
我驰家畔楮先生，越薄吴腴此粗俗。  
铿金戛玉新有声，缝雾裁云岂堪录。  
向来交友文字间，矢往湍奔如撒菽。  
薄材那敢派江西，一寸诗肠愁万斛。  

马廷鸾　次韵周公谨见寄  
十年思美人，渊沦抑天飞。  
辛勤种青门，竟作抱蔓归。  
日月老宾送，霜露沾人衣。  
沾衣何足云，八表笼烟霏。  

马廷鸾　次韵周公谨见寄  
空山学仙子，满耳笙箫听。  
谁知九天上，云扉本不扃。  
度世同御风，蓬蓬随飘零。  
又如芬陀花，出火而青青。  

马廷鸾　次韵周公谨见寄  
涪翁雪堂仙，分谊故不痚。  
投之孤芳篇，投之孤芳篇，  
托根岂云虚。报以蟠桃实，  
一尝千载余。洗髓嗫阆苑，  

马廷鸾　次韵周公谨见寄  
射洪高蹈翁，哀歌泪盈盈。  
幽居观元化，悼此岁月更。  
感遇三十篇，读之慨余情。  
白露号玄蟑，春日鸣仓庚。  

马廷鸾　次韵周公谨见寄  
退之怀桂林，药物珍陆离。  
物情恶衰歇，义心感亲和。  
我生欠一死，不死当语谁。  
与我制颓龄，悠悠白云期。  

马廷鸾　次韵朱婿实甫见寿  
南华参透解天刑，夜夜心香祷玉衡。  
紫盖十年违帝阙，青山九琐梦云京。  
缁郎宁忍忘天佑，白傅空令羡普明。  
人以寿欢臣以戚，孤怀借酒为浇平。  

马廷鸾　次张龙山韵反骚  
雪柏霜松自有神，冲风槁叶故难禁。  
云间已閟贞元曲，岁晚谁闻正始音。  
天地有穷归幻化，圣贤无命亦山林。  
愁来又把离骚读，长夜悠悠慷慨吟。  

马廷鸾　次赵二车韵  
世事真如此，劳生何所知。  
功名蚁行磨，意气鹊栖枝。  
于蒵歌偏好，归来赋足师。  
达人宁自苦，天乐更无疑。  

马廷鸾　答赵心游与梭  
亦有猗那颂，从谁说象贤。  
振振麟趾族，煜煜锦袍仙。  
礼乐三雍对，神明百世传。  
王孙何处隐，芳草自连天。  

马廷鸾　带湖春树先和公手植也感而有赋  
暗香痚影久凄迷，咫尺塘边丈尺泥。  
培植莫教阳德尽，看花踏雪过前堤。  

马廷鸾　带湖春树先和公手植也感而有赋  
老树今逾七十霜，冰魂玉骨自孤芳。  
大家扶起摧残后，此是吾家召伯棠。  

马廷鸾　得熊静程主簿书且诲以二父庚甲用旧韵奉寄  
负米无亲不忍尝，谁为故老在邻墙。  
百年宁复知耆旧，六甲犹能记岁阳。  
襟佩书生联讲席，鼓旂骚将角名场。  
斯文未敢荒先绪，白首遗孤靦最良。  

马廷鸾　德寿宫古松太上爱之尝持御香釃酒祠土神以祈屏蟊贼云时绍兴壬午思  
六龙亲御奠神州，甲子如今甫再周。  
百世尚瞻虞帝祀，五传遽抱杞天忧。  
臣民莫废瓜华敬，今古长悲禾黍秋。  
叹息余生孤露甚，门弧弓棘总成愁。  

马廷鸾　德寿宫古松太上爱之尝持御香釃酒祠土神以祈屏蟊贼云时绍兴壬午思  
南来天马总辛勤，内禅经今历再壬。  
复汉赤符还旧宇，法尧黄屋本非心。  
思成门外衣冠尽，德寿宫前茨棘深。  
叹息余生孤露甚，匪莪彼黍涕淋淫。  

马廷鸾　吊柴道士  
老子犹龙不可亲，庄周与蝶孰为真。  
补还石鼎吟边句，飞作临皋梦里人。  

马廷鸾　冬至  
山寒律琯又飞灰，万壑松风冬起雷。  
风景不殊云黯淡，雪霜初霁日徘徊。  
无人献袜抛尘屦，有客传觞醤冻醅。  
天地不教阳德尽，韦编曾叩伏羲来。  

马廷鸾　读史有感  
永嘉直数到贞明，三百年间宇宙倾。  
草草梁陈貂尾续，纷纷云代犬牙争。  
谁知普六茹坚者，已向重光作噩生。  
毕竟开皇能混一，天公愦愦岂无情。  

马廷鸾　读远游篇  
愁来高诵远游篇，度世长生岂可传。  
物变无穷身老矣，一鸡八谷又新年。  

马廷鸾　二儿就试  
老病吾今业已衰，已还魏笏尚支颐。  
祝儿指日传金榜，怀我当年别玉墀。  
殿陛详延方籲俊，江湖空旷剧忧时。  
此行蹇谔论邦国，莫为区区杏苑诗。  

马廷鸾　方氏临清堂二首  
割取风烟归此堂，尘缨更好濯沧浪。  
青山屋上下流水，永日翻书乐未央。  

马廷鸾　方氏临清堂二首  
陶翁归计已成迟，未折腰前好赋诗。  
到底尚称千载士，高人拈向此中题。  

马廷鸾　奉谢龙山使君  
四美持来野老家，灯前儿女自讙哗。  
匙抄天上神仙饭，瓶插人间富贵花。  
剡雪尚堪书茧纸，吴霜聊欲寄乌纱。  
今朝新雨无人迹，莫向门前机个夸。  

马廷鸾　感二李  
渡海归来一炷香，八斋早欲卧僧房。  
平泉免向崖州死，博得生前万口羊。  

马廷鸾　感时寄钟信甫  
子陵滩下立多时，鸥鹭悠悠自识机。  
春事都来无半月，一声鶗鴃劝人归。  

马廷鸾　恭和御制赐进士韵  
熙朝道化聿求成，龙衮天临策俊英。  
清问详延敷迺听，嘉犹入告底于行。  
尧章焜燿欣承渥，汤训丁宁戒近名。  
圣主得贤功烈盛，小臣稽首愿升平。  

马廷鸾　恭和御制诗  
圣作巍巍泰华高，淋漓赐笔洒春膏。  
奎文河汉天垂象，藻思波澜海驾鳌。  
淳化罕逢休叹昿，大中亲遇不夸绹。  
骊珠数十光盈把，何啻春秋一字褒。  

马廷鸾　恭和御制诗  
直庐峻在九霄高，雨露恩光切仰膏。  
夜炬恩浓超赐锦，春船思涩怯提鳌。  
日砖有影占花隐，风铎无声引索绹。  
昭代崇儒逢圣主，小臣待诏愧王褒。  

马廷鸾　恭进度宗皇帝挽词  
四闰临朝浅，群生被泽深。  
俭勤成禹圣，仁孝本虞心。  
汉殿觞称玉，轩湖鼎铸金。  
龙髯攀不得，清血但盈襟。  

马廷鸾　恭进度宗皇帝挽词  
道远年何驶，民肥身独癯。  
宝龟传圣子，玉几导宸谟。  
百世尊王度，千秋拱帝图。  
孤臣斩舜辅，悉绝望苍梧。  

马廷鸾　恭进理宗皇帝挽词  
仁教初闻代，讴歌早戴虞。  
多能天与圣，大度祖同符。  
恻怛钦刑诏，严恭事帝图。  
初终两甲子，经远有宏模。  

马廷鸾　恭进理宗皇帝挽词  
典学怀终始，熙明四十年。  
立心天地厚，接统帝王前。  
舄奕临雍礼，昭回赞道篇。  
古今惟理大，尊号冠瑶编。  

马廷鸾　恭进理宗皇帝挽词  
天保惟勤政，春秋有复雠。  
园陵初谒汉，境土合归周。  
连海沧波静，长江兵祲收。  
庚申重立极，功与建降侔。  

马廷鸾　恭进理宗皇帝挽词  
神册方增授，龙髯遽莫攀。  
千秋思沛邑，七月葬稽山。  
春暗觚棱影，星回羽卫班。  
寝门如昨日，无复侍威颜。  

马廷鸾　恭进理宗皇帝挽词  
尽拜宸奎赐，新编圣训成。  
孙谋方燕翼，龙驭忽遐征。  
四海尧音密，三年舜慕情。  
因山图固在，合应若神明。  

马廷鸾　恭进明堂大礼庆成诗  
钜典崇邦祀，精禋展国阳。  
泰元神授筴，癸亥日宣光。  
艺祖郊天始，高皇受命长。  
后庚基再造，先甲迓殊祥。  
率育歌时夏，仪刑咏我将。  
天街澄析木，农扈庆金穰。  
筑塞懲獯鬻，梯山谢越裳。  
宗祈严美报，亲享荐嘉尝。  
周士咸奔走，尧民共颂扬。  
青冥收夕雨，华耀炳朝阳。  
月御金波穆，星流珠幄黄。  
九重纷羽卫，十二驾龙骧。  
鋗玉琳琅展，轩朱磬管锵。  
时行肃天步，安坐集神鴹。  
圣孝昭初裸，元良俨贰觞。  
旗常森妸娜，黼黻罢周张。  
柴燄千灵堕，兰膏百末香。  
金鸡初日丽，丹凤德风翔。  
薄海乾施博，垂云解泽滂。  
批周仍蹋晋，蹴汉亦超唐。  
臣浅来蓬户，君仁点玉堂。  
恩书容稿进，嘉颂愧辞荒。  
有道帝能享，难谌圣敢康。  
畏威勤夙夜，万寿祝君王。  

马廷鸾　观鱼车渡溪  
如带溪流拍两崖，投泥买客竞喧貀。  
双轮自力掀诸淖，断岸先登陂彼嵬。  
江水斗升宁汝活，岸旁车马为渠来。  
老夫自取鲸鲵戮，掩鼻沙丘未足哀。  

马廷鸾　馆中送郑著作  
士为欲心缚，蜗牛粘壁枯。  
荣华不盈睫，咎责弥八区。  
不有君子人，中流谁一壶。  
公怀天台秋，夙昔廊庙须。  
南宫接东观，并辔骖天衢。  
幽忧肠内热，慷慨涕濡缕。  
拜疏上虚皇，诵言折奸愚。  
肝脑非己物，宇宙须人扶。  
恭惟天王圣，肯使善类孤。  
一朝拥麾盖，自诡歌裦襦。  
黟歙股肱郡，新安文物都。  
斯文紫阳翁，千载长昭苏。  
稻苗新进士，倚公为播敷。  
茧丝困穷民，愿公荐蔿于。  
勉哉崇明德，归来诵唐虞。  

马廷鸾　癸酉春暮钟信甫寄诗次其韵  
深闭柴门水竹村，是非荣辰总忘言。  
舍生只惧本心失，犯患谁知尊足存。  
居士病来惟卧室，翟公客去莫书门。  
人心日月无今古，世道何曾顷刻昏。  

马廷鸾　癸酉春暮钟信甫寄诗次其韵  
精诚可使岳云开，浊世狂澜挽不回。  
苍狗白衣从物变，青山流水唤人来。  
交游莫作宣明面，气燄终成内史灰。  
我有长波一归艇，枕书春睡兴悠哉。  

马廷鸾　过屺瞻墓  
白发苍颜六十三，年年拜母忆中男。  
云归别岫山呈碧，江抱寒汀水染蓝。  
草报春晖天罔极，树随人老我何堪。  
荐余煮茗清泉供，泪泫余潸酒不酣。  

马廷鸾　和洁堂见寿十章  
老色上尺宅，灵气亏三田。  
怀我长房翁，授汝鸡石仙。  

马廷鸾　和洁堂见寿十章  
早知无廊庙，朝不素丘园。  
挥手谢世氛，保此中夜存。  

马廷鸾　和洁堂见寿十章  
我生嘉定间，宝运稽炎隆。  
当时贡珍祥，今日泣麟穷。  

马廷鸾　和洁堂见寿十章  
风雨倾燕巢，波涛涨鲸海。  
茅檐得此生，其谁为尔宰。  

马廷鸾　和洁堂见寿十章  
大冬严寒至，病骨裹粗纩。  
羸然祝鸡翁，不识山中相。  

马廷鸾　和洁堂见寿十章  
琅琅金薤篇，慰此暮年癯。  
诵我徵咎赋，夸君摘句图。  

马廷鸾　和洁堂见寿十章  
丧乱属何辜，訏訏者谁子。  
生来乏远猷，死去忧良史。  

马廷鸾　和洁堂见寿十章  
道义挹亲仁，诗书仰邻富。  
翠蓬羞排门，骊珠惊满袖。  

马廷鸾　和洁堂见寿十章  
山哀兮浦思，月诸兮日居。  
伊谁百岁期，迟汝十年书。  

马廷鸾　和洁堂见寿十章  
祝公千龄寿，小我五月生。  
如何山林槁，得并江汉英。  

马廷鸾　和南塘叔赏芙蓉韵  
自携败册小窗开，三十头颅四十来。  
閒日诗书真足味，薰天富贵只飞灰。  
怜渠每吸醋三斗，输我清余水一盃。  
何似山翁醉花下，安排笾豆洗樽罍。  

马廷鸾　和许伯修韵  
秋风孤愤只心知，接得诗筒为色怡。  
句眼独参成佛后，吟肩耸彻欲仙时。  
俗衰竞觅胡奴饱，节在何妨臣朔饥。  
此话只今谁举似，趋时言语正如卮。  

马廷鸾　和许膝啸韵  
尘满莱衣泪点斑，春风桃李见应难。  
奎文忽到茅檐下，忍作当年义檄看。  

马廷鸾　和许膝啸韵  
前年儤直玉堂庐，下直归迟母倚闾。  
早识千钟误三釜，斑衣换得锦衣无。  

马廷鸾　后中秋  
金风吹彻玉箫寒，志士悲秋思万端。  
千古凄凉更余闰，百年圆缺又重看。  
清辉照胆浑无寐，苍昊催人自鲜欢。  
斗酒属公今夜看，只亏些子莫长叹。  

马廷鸾　皇太子生辰诗三首  
煌煌炎宋兴，奕世开燕谋。  
建隆圣人出，庚年宝运周。  
祥符帝子生，巳月神光流。  
稽首颂储君，昭哉遹嘉猷。  
吹铜协乾阳，主鬯弥千秋。  
星晖狼弧低，海润青齐收。  
金轮整鹤驾，玉觞侍龙楼。  
无逸能为寿，乾乾谨时休。  

马廷鸾　皇太子生辰诗三首  
苍龙见天东，房驷拱辰北。  
煌煌心星前，炳炳天王侧。  
休符协乾文，正阳毓紫极。  
铜楼蔼祥光，玉卮奉愉色。  
叹声沸笙鸾，寿龄指箕翼。  
何以祝元良，勉哉崇明德。  
学问日就将，福禄时万亿。  
永侍帝宸尊，重晕照四国。  

马廷鸾　皇太子生辰诗三首  
正阳毓前星，盛事符仁祖。  
仁者寿之基，生意一何溥。  
欢愉恃宫庭，晖润弥海宇。  
三朝谨师文，寸阴勤惜禹。  
新功鉴铭盘，妙用明絜矩。  
嘉宝从商园，末僚愧韩愈。  
永言祝储君，重离日常午。  
八表跻春台，万年受天祜。  

马廷鸾　纪梦  
白日青天一钜儒，清宵入梦忽蘧蘧。  
觉来猛省戊申疏，曾说中原乱易除。  

马廷鸾　纪梦  
夜梦嬉游到古陂，翻菱剥芡不知归。  
野田没膝泥三尺，拔足污渠自一奇。  

马廷鸾　寄题程氏菊庄  
白贲黄中自不群，冷霜凉露伴灵均。  
集芳尚恨椒兰变，何况夭桃俗李春。  

马廷鸾　寄题程氏菊庄  
一觞浥露餐英美，八表同昏履运艰。  
芳节不随篱下老，悠悠嘉气眼中山。  

马廷鸾　寄题程氏菊庄  
一丘一壑图书府，三沐三薰烟雨中。  
只把空肠受寒绿，谁教腥腐涴清风。  

马廷鸾　寄题程氏菊庄  
最爱诚斋语绝佳，莫将清苦入妍华。  
淡香秋晚谁能道，犹是安阳昼锦家。  

马廷鸾　寄题程氏菊庄  
瓮里醯鸡千岁灭，天边苍狗万重云。  
长生阅世凭何术，欲制颓龄藉此君。  

马廷鸾　甲子初冬宿直玉堂凄风小雨次日即承先帝晏驾之变距今二十年矣大忌  
无限都人哭鼎龙，年多泽久似仁宗。  
愁来一样黄昏雨，天上人间自不同。  

马廷鸾　甲子初冬宿直玉堂凄风小雨次日即承先帝晏驾之变距今二十年矣大忌  
云黯天低结暝阴，孤灯对影夜沉沉。  
可怜一曲村田乐，犹是尧民击壤音。  

马廷鸾　洁堂惠菜饼次韵  
落花寒食漫从容，野摘堪供菜肚翁。  
一笑琅玕青满腹，红绫还忆旧家风。  

马廷鸾　锦鸡  
照水栖山自一奇，绛冠雪羽岂人牺。  
明明在上今□望，是汝簟瓢捽茹时。  

马廷鸾　近闻在旧京卖缦笠子  
蚤岁葫芦依画本，暮年台笠养閒身。  
如今半幅誊麻纸，羞寄銮坡旧主人。  

马廷鸾　京邸漫题  
不遑将母兄嗟弟，无能以为尔与余。  
独坐小楼风雨急，江南岁晚雁何如。  

马廷鸾　九月十九夜纪梦  
堪嗟劫运永嘉末，忽梦清风乾道初。  
二十年间閒处士，可能身世得同渠。  

马廷鸾　久雨潦涨未已  
一雨遂逾月，连朝仍彻宵。  
雷公自收平，田父不耘苗。  
时见危垣堕，仍闻比屋漂。  
愧无援溺手，穷巷有持桡。  

马廷鸾　久雨遣饷王新班  
舍南舍北水漫漫，乍霁仍阴暖复寒。  
石补色天原有漏，泥污后土不曾乾。  
龙蛇起陆生光怪，鸾凤翀霄怯羽翰。  
聊复盘餐饷桑户，可能藜杖过苏端。  

马廷鸾　苦雨  
倦夜抛书病不禁，投床无寐雨涔涔。  
长潸旧国山河泪，细滴孤臣禾黍心。  
狂象蹋池喧泞淖，饥鸦谋稻怆淋淫。  
天公老手须斟酌，次第龙分正望霖。  

马廷鸾　老学楼  
元龙高卧仲宣忧，我独丛书置此楼。  
把卷欣将圣贤对，恁栏遮断古今愁。  
山前翠树森云表，林罅青身匝垅头。  
收拾吟篇供老眼，陈登王粲总悠悠。  

马廷鸾　梅岩  
卓哉青壁插晴空，古貌棱棱列士风。  
人物山川相与重，是间知有植鳍翁。  

马廷鸾　秘省和刘左司韵  
三年三揖壁奎星，当日曾登著作庭。  
大雅重逢君子聚，斯文还属圣人兴。  
倚天延阁缘云上，拔地方壶历级升。  
自别青藜仙分隔，借书独对短檠灯。  

马廷鸾　盘园  
云水乡中楼观开，溪山好处兴悠域。  
平章风月归茶鼎，管领烟霞付酒杯。  
吟骨已成枯鹤瘦，机心莫遣狎鸥猜。  
大夫整顿乾坤了，黄帽青鞋归去来。  

马廷鸾　披云堂歌  
痴云压陇如坚城，猛风击破如雄兵。  
寒溪古洞收不彻，有如奔车白旆归空营。  
林稍划划露微碧，玉匣渐见青铜精。  
影转西风流日脚，万斛黄金散空落，  
宝篦刮尽重瞳膜，倒盛一海春冰薄。  
世界倾在琉璃屏，神豪气爽肌骨清。  
不须七碗秋江波，两腋自有清风生。  
长忆当年玉川子，殷勤会问苍生事。  

马廷鸾　七夕雨中饮客  
羁怀病思不禁秋，又报西风大火流。  
梧叶未凋高树翠，薇花不厌小山幽。  
燕鸿来往书生老，禾黍高低故国愁。  
志士悲秋宁复尔，楼头罇酒漫销忧。  

马廷鸾　七月八夜宿东平精舍  
昨夜双星会鹊桥，好风佳月度今宵。  
天孙晓发银河落，帝昊秋成宝穑饶。  
玉露尚添荷温藉，金风不惜柳飘飘。  
炉香直为攀髯苦，望断高空正泬寥。  

马廷鸾　屺瞻拜墓  
老诵劬劳易感伤，一年一度拜金塘。  
食莲正忆慈颜远，毁璧新增苦泪滂。  
松蠹穹林成秃帚，草荒高冢蔽幽篁。  
山哀浦思愁余极，阵阵溪风叶叶黄。  

马廷鸾　屺瞻拜墓  
假汝稀年只八年，争教老境不凄然。  
青山慈母已黄壤，绿鬓中男余白颠。  
天外群鸿随灭没，云间孤鹤自蹁跹。  
共携斗酒浇坟土，衰泪何由滴到泉。  

马廷鸾　屺瞻道中  
蓐食需明出远村，笋舆咿轧睡昏昏。  
禾麻丰岁云连亩，风露高秋水落痕。  
清晓跨鞍儿从父，当年戏彩母怜孙。  
白头老病松楸隔，一望云飞一断魂。  

马廷鸾　屺瞻道中  
波粼粼处浅溪沙，渔屋低迷舴艋家。  
地老天荒原野静，江空岁晚水云赊。  
淤泥日课黄金粟，清泚时吹白浪花。  
漫喜时丰阡陌里，豚蹄行矣祝污邪。  

马廷鸾　钱朱婿  
哀郢那能拾穗歌，卧陶谁复杖藜过。  
白头老我已如此，青眼看君余几何。  
风雨夜吟蛩满砌，云山寒影雁横坡。  
暮年亲友临分苦，小酌村醪借脸酡。  

马廷鸾　秋谒屺瞻墓  
了知五十六年非，何处空山叫阿{上弥下女}。  
斗酒只鸡双泪落，荒林宿莽九原悲。  
黄花委地伤徂岁，青笋迎船忆旧时。  
庐下夜来霜屦冷，袜材持送懒残师。  

马廷鸾　秋雨叹  
夜夜黄昏雨打窗，愁霖久矣晦明阳。  
天公一怒四山黑，田父三吁百亩黄。  
禾黍油油生有耳，芭蕉点点断无肠。  
病身更与儿俱懒，墙角全抛风露凉。  

马廷鸾　求菖蒲于李叔翔  
风饕雪虐岁峥嵘，寸草寒窗独宁馨。  
长恐出山泉水浊，尘埃到汝失青青。  

马廷鸾　饶娥庙祀神歌  
日吉兮辰良，芳菲菲兮满堂。  
蕙肴焌兮兰藉，奠桂酒兮椒浆。  
灵连蜷兮既留，烂昭昭兮未央。  
驾飞龙兮于征，遵吾道兮乡之长城。  
波滔滔兮泪盈盈，望汾潭兮磐石横。  
仟滩兮扬灵，扬灵兮未极，  
隐思君兮太息。朝驰鹜兮江之浔，  
夕弭节兮县西之侧，待娥不来兮使我心恻。  

马廷鸾　饶娥庙祀神歌  
我生之初尚无为，我生之后唐世衰。  
有父溺死兮谁者怜之，呼天与地兮涕涟洏。  
至险不测涛与风，至幽不仁鱼与龙，  
至孝不昧感即通。岂人之灵兮，  
不若厖之雄。惟天地之无穷兮，  
哀吾生之弱龄。往者吾不及兮，  
来者吾不获观其败与赢。愚公老矣山为平，  
精卫藐然海为倾。枕吾戈兮缚尔缨，  
猛志毅气妖氛澄。昊天克巩兮靡人弗胜，  
诵娥之烈兮摇我心旌。  

马廷鸾　饶娥庙祀神歌  
自我天覆，云之油油。  
大田多稼兮，屯膏是忧。  
雄虹朝難兮，雌霓夕虬。  
触石兮通气，雷车兮电帜。  
雨甚至兮，神哉沛农。  
有成功兮，怀鸡黍之招邀。  
士未失职兮，冀鹏鲲之扶摇。  
锡之丰岁兮，俾尔余饶。  
报以修程兮，匪我宣骄。  
扬桴兮拊鼓，饯飚游兮远渚。  
欲少留此灵琐兮，日忽忽其将暮。  
祝娥之来下兮，慰我士民于终古。  

马廷鸾　三月初四夜宿僧庐  
风雨萧萧夜未央，呼童仆被宿僧房。  
无肠可断啼鹃苦，有喙皆鸣吠蛤忙。  
七岁遗孤今老大，百年远忌足悲伤。  
司晨唤起窗全曙，归命清都炷瓣香。  

马廷鸾　三月初五日先秘阁忌  
鸟啼花落暮春天，一遇斯晨一泫然。  
旧业岂无书可读，遗言犹有石堪传。  
孝思不碍飞遐想，忠愤何由竭报缘。  
庙社已同缨绂尽，尊尧千古忆陈编。  

马廷鸾　山中对紫薇花书感  
轻盈插向胆瓶中，看到山林禁御同。  
阁下天葩秋月黯，楼头奎画晓云空。  
高攀玉树扶斑白，静扫苍苔拾堕红。  
三十年前天上梦，老来无泪洒西风。  

马廷鸾　山中梅花  
欲为山严作好歌，旧时挟册向山阿。  
我无缝雾裁云句，奈此层梯苏磴何。  

马廷鸾　山中梅花  
霜崖雪壁花千树，玉骨冰魂月一痕。  
芳洁不为尘土涴，琼英跕跕堕云根。  

马廷鸾　诗谢赵南冈  
早从诸暨厚相于，郭史能书也忆渠。  
万事只今同去鹤，十年依旧爱前鱼。  
试尝小缶烹莼玉，旋泼新醅漉酒酾。  
故旧不遗风韵在，犹存越绝几编书。  

马廷鸾　十一月十二夜梦南冠旧友感泣有赋  
麦秀渐渐禾黍新，清宵梦断泣遗民。  
只怜肝脑输宗社，不负当年第一人。  

马廷鸾　十月八日有感  
日来天马愤挥戈，直为当年斧画河。  
万炬莲灯照鲸海，一杯麦饭渡滹沱。  
思陵录上哀荣极，德寿宫前耆旧多。  
忍把原碑参叶记，江头石刻懒摩挲。  

马廷鸾　十月二十六日甲子  
乘云伤往岁，甲子又今晨。  
莫唱贞完曲，谁为宝庆人。  
早霜明带月，寒菊艳争春。  
敢睨昭陵柏，撝呵有鬼神。  

马廷鸾　十月二十六日有感  
宾空后甲再经壬，香断金炉已七春。  
四十一年民父母，谁知今日帝乘云。  

马廷鸾　十月二十日  
太乙宫前戎马乡，思成门外野蒿场。  
山中一瓣心香在，独遣孤臣病著床。  

马廷鸾　十月二十日  
强提簪笏睇觚棱，再拜焚蕤泪雨零。  
千古陈桥仁圣事，不堪重勘旧编青。  

马廷鸾　十月二十日感旧  
九衢灯火闹嘈嘈，斗柄低昂列宿高。  
漏箭声沉金锁彻，纱笼影避贵官豪。  
乌号望帝穷霄壤，鱼烂遗民沸海涛。  
三百五年风雪夕，孤臣白首卧林皋。  

马廷鸾　十月二十日客有言儒学事感而有赋  
太中之后建隆前，鱼烂瓜分且百年。  
地辟天开崇帝学，河辉斗灿动星躔。  
千龄必反人弘道，一念潜通圣即天。  
叹息斯文今有幸，昭昭奎运岂徒然。  

马廷鸾　十月二十日有感  
精一危微尚赘辞，只须三语好为之。  
风清月白此良夜，雪暗云昏彼一时。  
玉斧照廊开嗣圣，金縢纳岫付宫姬。  
思成门外荒荆棘，惆怅何人失令规。  

马廷鸾　十月望日泛舟鹅塘感坡翁后赤壁赋有作  
浮浮短艇水风微，一枕清溪绕曲崎。  
篷底鎔金斜日碎，天边散绮暮霞尺。  
霜凝水落黄泥坂，月小山高赤壁矶。  
等是初冬一风景，感今怀昔自歔欷。  

马廷鸾　示程介夫  
流年何必共君参，九琐青山老一庵。  
试检乐天诗集看，明年半百又加三。  

马廷鸾　示程介夫  
羊肠路险百千转，云梦胸吞八九宽。  
豆饭芋羹才足欲，水边林下即心安。  

马廷鸾　双鹤  
荒塘水竭只蹄涔，双鹤翩然吸午阴。  
此纵有鱼应渴死，不濡其哹漫窥临。  
病鸱尚畏泥坑辱，宿鸟常虞砫缴侵。  
何似舂锄甘寂寞，一滩藻荇立清深。  

马廷鸾　四友相陪亭  
谁伴幽人饱岁寒，霜葩雪干翠琅玕。  
眼前交道如渠少，好作长年耐久看。  

马廷鸾　送建康知录操襟兄  
虎鞯尚落诸贤后，雁塔谁知几榜前。  
儘向心田宽地步，却将官职信天缘。  
难忘旧日钟山阁，易趁东风上水船。  
王谢诸人英烈在，问今何策可筹边。  

马廷鸾　送汤东涧出守南剑州  
掉头不肯住清都，勇趁秋风乞左符。  
大论峥嵘耸廊庙，雅怀磊落胜江湖。  
丹心岂不恋明主，清节还能立懦夫。  
正是商山访鸿鹄，归来羽翼莫踟蹰。  

马廷鸾　送汤东涧出守南剑州  
七聚名藩亦甚都，龙津剑气正扶舆。  
斯文孰是南夫子，此地重逢行秘书。  
忠爱平生在宗社，叹愁肯使到田闾。  
黄花粲粲牵归兴，岁晚江空一怅如。  

马廷鸾　送文甫兄归番阳二首  
白发苍颜老弟兄，累年隔阔话情亲。  
杭京一访且千里，盘祖诸孙才九人。  
扫榻少留深雨夜，着鞭又趁早霜晨。  
曾门有衍诗书泽，为计维垣蜜印新。  

马廷鸾　送文甫兄归番阳二首  
少小追随子佩表，如今相视鬓丝横。  
式相好矣天伦重，归去来兮世念轻。  
目送飞鸿云缥缈，身怜病鹤影伶仃。  
圣恩若许还农亩，依旧山窗共短檠。  

马廷鸾　送朱子式从军  
折镞奇勋在，冲冠怒气深。  
尧天日月大，禹甸噎霾侵。  
塞下将军令，隆中梁甫吟。  
酒行君可起，快展击胡心。  

马廷鸾　宿屺瞻夜赋  
咿轧篮舆度晓岑，抚今怀昔泪淋淫。  
蓼莪老去仍追诵，常棣新来又废吟。  
有恨台瓜随蔓尽，无情涧藻与波沉。  
僧窗月苦夜无寐，莫咏儿寒动母心。  

马廷鸾　宿屺瞻夜赋  
六十年前我已孤，婴儿抱母泣呱呱。  
昊天罔极幽明隔，良月就盈今昔殊。  
云塞断行悲独雁，风林反哺感群乌。  
澄江只似洹河水，一碧寒泓照白须。  

马廷鸾　宿斋和同僚韵  
群玉峰头一望赊，枕书旧监忆乘槎。  
自从芸蠹三分席，何啻槐龙五见花。  
大典奏篇文综覈，清吟落笔字横斜。  
绝怜名辈诸公□，鞙璲如何趁佩霞。  

马廷鸾　题芳洲诗集  
采采芹甘不自谋，殷勤直欲奉王羞。  
可怜斜日三千字，曾献当年十二旒。  

马廷鸾　题芳洲诗集  
虎踞已知王气尽，鹃啼谁感帝魂哀。  
怪渠册后诗情苦，曾到留都丰镐来。  

马廷鸾　题老学道院  
天典民彝圣得知，斯文千岁以为期。  
试看涑水三雍赞，何必兰陵赋诡诗。  

马廷鸾　题老学道院  
瓜烂东陵老废锄，野民八十尚躯书。  
窗风文字翻叶叶，抱膝长吟一拥炉。  

马廷鸾　题老学道院  
白日临晨老可娱，平生有味太玄{左爻右守}。  
莫将华皓嗤童习，更采玄文扁此庐。  

马廷鸾　题老学道院  
繁笔泉石两成痴，早学东家晚学西。  
章甫峨峨宁汝误，如今翻恨十年迟。  

马廷鸾　题林彦潜诗编  
快读诗人七钜编，前身端合是逋仙。  
村翁溪老开吟社，愧我犹撑上水船。  

马廷鸾　题毛氏榴峰  
谁家马鬣怀先人，何人牛腰骋奇作。  
山高水长霜露濡，柏茂松深鸟乌落。  
曾玄有酒酹凄凉，翁仲无言卧冥寞。  
胥涛怒起越云横，血洒苍梧双泪落。  

马廷鸾　题王氏琴清堂  
孤桐缺月风露秋，夜虫催织寒飕飕。  
拂床文字翻叶叶，古心埋没从何求。  
客来洗予筝笛耳，清圜琅然散百忧。  
南窗无弦鼓愈淡，焦尾有桐弃不收。  
卓哉奇士千载去，已矣奇弄万古休。  
江左诸王孙子俦，琴清之堂遗风流。  
飞泉爽籁十二操，铿锵浮玉鸣天球。  
文王宣父次第作，此身还见大雅不。  
收拾书囊杂钓具，伴君携琴隐林丘。  
作诗一为写奇趣，此生此兴长悠悠。  

马廷鸾　题杨妃唾壶图  
三郎好女思倾国，一霎沉酣四海奔。  
汉业巍巍英主事，内庭供奉孔家孙。  

马廷鸾　题张氏勤有堂  
世间义理尽无涯，桃李春风总一家。  
最恨一般浮浅学，卖花担上漫看花。  

马廷鸾　题赵君画竹  
霜竿操尚特幽奇，直节端如正士姿。  
高拂九霄无曲处，古来惟有老天知。  

马廷鸾　外孙朱饶归吴兴  
出门一别行千里，闭户归休读五车。  
天路尘冥车服骥，世科墨湿字翻鸦。  
绣绷尚忆春晖报，云舍无令暮蔼遮。  
晚岁饰巾吾待尽，高空摩翮汝横斜。  

马廷鸾　挽陈本斋  
擢第韩欧上，论交涧浦边。  
声名宁我后，官职逊人先。  
徐广生多戚，龚宾死独贤。  
拊膺前劫事，雪涕大招篇。  

马廷鸾　挽费洁堂  
井路璠玙瑞，江干英簜驰。  
万屯孤宿饱，一旅共时危。  
行地嗟蓬转，呼天泣黍离。  
百年公有尽，一恸我非私。  

马廷鸾　挽费洁堂  
共事咸淳帝，俱生嘉定年。  
江湖正寥阔，梁楚忽姻连。  
不作武担掾，翻成葛水仙。  
岂忘渠剑阁，来闭此荒阡。  

马廷鸾　挽李楼峰  
万选胶庠上，三长渠观中。  
端从绣衣使，直拟黑头公。  
柯烂全枰换，舟移绝壑空。  
素交与年尽，老眼视天梦。  

马廷鸾　挽李楼峰  
短椠传边警，长篇罄亩忠。  
危邦韬昼锦，剧盗剪春葱。  
地隔几庐舍，天怜两秃翁。  
而今吾后死，作传岂能工。  

马廷鸾　挽李小溪  
人是西京长者孙，横秋一鹗早青云。  
假令折就天边桂，窦十郎家不足云。  

马廷鸾　挽李小溪  
三十年间借一甧，鹄袍门外欠相携。  
降霜御史风棱恶，瞎眼春官日色迷。  

马廷鸾　挽李小溪  
郁郁南坡一聚尘，荒园野草不成春。  
家声久矣非前日，宅相居然亦古人。  

马廷鸾　挽李小溪  
仙李由来公与侯，宋唐相望尽名流。  
金銮论事嗟无地，往溯天风记玉楼。  

马廷鸾　挽徐朝奉  
海内嗟遗老，诸公表逸民。  
过庭忠训在，攀槛直声新。  
谏草频尊主，绯花与显亲。  
一门名父子，千载庆君臣。  

马廷鸾　挽徐朝奉  
儿罢金华讲，翁从林下归。  
清时伯夷粟，愉色老莱衣。  
洛社风流在，襄阳耆旧稀。  
泷冈有名笔，字字独幽辉。  

马廷鸾　挽许秋浦  
纷纷顶板尽圈红，伯仲高骞槐市风。  
一第一酬攀桂客，千年只泣感麟翁。  

马廷鸾　挽许秋浦  
苍颜白发王官谷，绿幕黄帘六馆生。  
阅世旧嗟身偃蹇，怀人新有泪纵横。  

马廷鸾　挽许秋浦  
青门何在从瓜孰，玉水难忘对竹哦。  
政复安车裹轮好，情知老子不婆娑。  

马廷鸾　挽许秋浦  
歌骚读尽远游篇，淡日寒空引绋天。  
绕浦黄花秋易老，晚香留付子孙贤。  

马廷鸾　挽张龙山  
雄篇烂漫兔园册，挺翮扶摇鹏背风。  
揭日科名轻拾紫，粘天名姓捷圈红。  

马廷鸾　挽张龙山  
大雅林中集众英，三长正合入承明。  
汗青有日头无白，家传修来国史成。  

马廷鸾　挽张龙山  
钦翘人物观奇士，芳润衣冠俨硕师。  
槐柳门前气成雾，清风茗碗只谈诗。  

马廷鸾　挽张龙山  
诸公莫唱贞元曲，老子曾闻正始音。  
寂寞吴王堤上路，白杨花落昼多阴。  

马廷鸾　我辈小年端午给假蒲酒奉亲这外日游村田间致足乐也今老矣竹坞老友  
香罗细葛端阳节，绛帐青衿少小诗。  
曩以弹丸俘晋孽，今于筒黍吊湘累。  
千年感旧慵开卷，一酌销忧强把卮。  
蒲酒少年供母后，村南村北恣游嬉。  

马廷鸾　无题三首  
大地生灵惜暵乾，纸田不饱腐儒餐。  
闲将博士虀盐味，试上先生苜蓿盘。  

马廷鸾　无题三首  
口语甘时心独异，中边甜处味方宜。  
诗情合荐东坡老，惭愧当年蜜荔枝。  

马廷鸾　无题三首  
闻说江边起柁楼，欲将吾道付沧洲。  
三年恶瞰卢仝屋，一日轻装范蠡舟。  
蹈海高怀欣独往，济川好手蹇难留。  
樯阴舸下能容我，雨笠烟簑傲白鸥。  

马廷鸾　五月二十夜记梦  
生来不作浮名计，老去翻惊幽梦奇。  
宫黍不知哀九庙，廷麻犹听拜三师。  
睡昏拟草榻前疏，寤辟疑催牖下期。  
更把在前荣路看，痴翁说梦儘添痴。  

马廷鸾　谢洁斋惠炉瓶  
午梦惊残拨白灰，满盘云篆拂轻煤。  
金猊对舞轮囷吐，曾挹天香鼻观来。  

马廷鸾　谢洁斋惠炉瓶  
宴坐浑如槁木枝，罏烟瓶蕊小窗宜。  
书慵卷起閒今古，回向心源不动时。  

马廷鸾　谢龙山惠柱杖并求石铫四首  
山窗闲笏倦支颐，出户犹嗟拟步迟。  
万事一条横楖栗，缘坡穿径走如驰。  

马廷鸾　谢龙山惠柱杖并求石铫四首  
读书未把壮心降，瀹雪烹云听煮汤。  
浇我胸中过秦论，笑渠臧谷两忘羊。  

马廷鸾　谢龙山惠柱杖并求石铫四首  
捷径新来竞朵颐，登山有道只逶迟。  
瘦藤独立西风上，看尽坡头万马驰。  

马廷鸾　谢龙山惠柱杖并求石铫四首  
砖炉石铫竹方床，何必银瓶为泻汤。  
苦茗只堪浇菜肚，春风却负太官羊。  

马廷鸾　谢毛子文见寿  
编排老朽我为魁，绿鬓朱颜可得廻。  
周雅辍吟悲顾复，楚骚长叹诵恢台。  
鸿飞灭没孤身在，燕逐炎凉几客来。  
苜宿黎祁汤饼供，一浇眊矂强持盃。  

马廷鸾　谢吴直卿惠嘉树篇  
槐底婆娑生意尽，柳边摇落长年悲。  
殷东阳守徒嗟惜，桓大将军自涕洟。  
不知庾叟江潭赋，何似延陵季子诗。  

马廷鸾　徐氏拜荣堂  
银黉三组归去来，绣衣朱毂胡为哉。  
富贵薰天无足道，人间至乐归老莱。  
青衫随分当彩衣，阿母一笑生儿痴。  
笋生雪底冰下鱼，此事惟有天公知。  
吾母今年五十余，襟期正与君母俱。  
双瞳点漆发未白，画堂茅舍各自如。  
何时两母俱徜徉，安舆来往陈壶觞。  
因观吾庐戏采章，就赋君家拜荣堂。  

马廷鸾　仰和皇太了殿下明禋庆成诗韵  
圣主精禋格，明廷对月深。  
元良赞宸极，盛德享天心。  

马廷鸾　仰和皇太了殿下明禋庆成诗韵  
夕宿犹痚雨，昕朝睹大明。  
重光符影贶，熙事庆升平。  

马廷鸾　仰和皇太了殿下明禋庆成诗韵  
鸣銮回紫禁，步玉拜宸旒。  
肆眚遵虞典，欢传十二州。  

马廷鸾　夜病  
幻身危抱十年病，青眼俄成一旦昏。  
夜席何常卧尊者，晨炊不拟饭王孙。  
蜗涎有几春潮涌，鸡唱无凭晓日暾。  
惟有阿枢痴不去，几回惊起问家尊。  

马廷鸾　益国赵公生祠  
康山之崇兮，公惠不穷兮。  
洎水之阳兮，公惠寝长兮。  
山浮清兮水涵晖，公有惠泽兮民有秉彝。  
坚珉深刻兮，来者永思。  

马廷鸾　迎新仓守曾悦心道间偶赋  
黄旂红帜走踷踷，晓出闉阇奔迓新。  
车盖如云骑如水，山头牛背有閒人。  

马廷鸾　用大东莱临川诗韵示诸儿  
惠子五车书，彼富吾何慊。  
滔滔岁峥嵘，濯濯木荏苒。  
前荣悼虚夸，新懦就退敛。  
东邻有硕师，簦箧孰云远。  
斯文岂终穷，小子宜黾勉。  
寒檠炷老膏，此兴复清和。  

马廷鸾　用清秋鹤发翁韵赋小书招洁堂  
幽居抱孤明，怀古思旧京。  
渴望宝连山，老桂不胜清。  

马廷鸾　用清秋鹤发翁韵赋小书招洁堂  
月照窗炯炯，虫鸣室幽幽。  
策杖柴门晓，菰蒲半沼秋。  

马廷鸾　用清秋鹤发翁韵赋小书招洁堂  
火中寒暑退，造物其犹醵。  
老身不茧蚕，清夜独警鹤。  

马廷鸾　用清秋鹤发翁韵赋小书招洁堂  
老蟾明孤心，凉飚苏病骨。  
保此中夜存，微阳有毫发。  

马廷鸾　用清秋鹤发翁韵赋小书招洁堂  
庭草无言绿，林花取意红。  
因之酌茅柴，招唤西邻翁。  

马廷鸾　游荷溪西禅寺  
仿佛招提寄远村，缁郎草草佛灯昏。  
水将绿绕萦如带，山送青来列在门。  
句里风骚耆旧远，胸中丘壑典刑存。  
满怀孤愤几株石，欲起当年两达尊。  

马廷鸾　又题德寿宫古松  
千岁堂堂十八公，雨膏露沐贮清风。  
龙吟高啸长身客，蠹化低摧秃鬓翁。  
谁谓蚍蜉能撼树，不堪蟊贼欲蟠空。  
御香洒酒荒荆棘，肠断孤臣泣寿宫。  

马廷鸾　余氏心晖堂  
客从银山来，遗我骊龙珠。  
高文伟大册，至宝耀室隅。  
一读心为眩，再读目为盱。  
夫记者为谁，颍封人之徒。  
人生天地间，母怀靡知愚。  
至恩嗟莫报，大节尤可吁。  
柏舟谅人只，蓼莪生子劬。  
所以茅季伟，鸡半馔设腴。  
所以王休证，鱼双甘旨需。  
此理有俱有，此心无息无。  
儿寒衣芦花，母在足欣娱。  
儿罪履中野，终怜自噫呜。  
高高心晖堂，申旦所依于。  
俨然其若存，何可离须臾。  
我吟方区区，我步方于于。  
起看物所性，因悟理不诬。  
怀哉反哺者，城头尾毕逋。  

马廷鸾　与三儿涉穰田渡车中读朱忠靖中兴事实有感  
骚情长爱重阳近，客路归迟夕照西。  
举目山河秋寂寂，满城风雨晚凄凄。  
老思旧隐盟鸥社，寒涉深流信马蹄。  
凭轼试看炎绍录，空嗟语石与天齐。  

马廷鸾　御书道山堂次林竹溪韵  
芒玉平云玺印红，洛龟图画五三隆。  
壁奎星聚来时彦，河汉天垂仰化工。  
文治正应淳化似，恩华重与绍兴同。  
何须飞白人人赐，始悟君王欲教忠。  

马廷鸾　赠程楚翁  
汗竹丹铅侧，空花粉黛中。  
尚怀丞相亮，肯署大夫雄。  
有客来今雨，夸予迈古风。  
幽情倾不竭，涉涉碧云东。  

马廷鸾　赠地理李生  
昆仑宇宙一株石，拄地撑天日夜浮。  
万古青山青未了，西风斜日黯凝眸。  

马廷鸾　赠刊字汤生德清  
岐阳雨渍镌功石，浯水苔昏颂德碑。  
渺渺昊天须有定，烦君椎凿待明时。  

马廷鸾　赠彭瀛洲  
芸香茗供尽清流，十八仙人忆旧游。  
要是山中好风月，年来无梦到瀛洲。  

马廷鸾　赠山堂僧  
无生究竟是真源，浮世虚名可气吞。  
净行要从圆处觅，好诗添向闷中喧。  
一心认我如如体，万事同渠莫莫言。  
归向灵岩岩底坐，道根圣果满只园。  

马廷鸾　赠铁面王说易  
春风吹袂过溪塘，有客来称铁面郎。  
今代贵人甘软媚，可能肮脏倚门墙。  

马廷鸾　赠汪泰轩  
万言朝凤阙，一笑落渔舟。  
把我葱珩解，众公款段游。  
东来迎羽服，西去义羊裘。  
挥手谢汉使，蒲轮公所羞。  

马廷鸾　赠相士二首  
人物渺然吁可叹，恁谁指出植鳍翁。  
勤伊急向傅岩看，当在君王梦寐中。  

马廷鸾　赠相士二首  
处仲恰如王眼目，了翁旧识蔡精神。  
尽教识尽公卿相，不愿公卿属个人。  

马廷鸾　赠相者非常眼  
已分山林着此舑，一科端不补遗余。  
朝来忽遇非常眼，废却窗前半日书。  

马廷鸾　赠张君  
世间草隶是云礽，汲冢深埋唤不譯。  
五百年间徐骑省，一千年后李阳冰。  

马廷鸾　赠张君  
人生识字忧患始，底用区区更出奇。  
我欲扫空閒笔墨，只凭老腕把锄犁。  

马廷鸾　正月四日  
皇厌纷拿五季余，万兵朝遣暮还都。  
虎头预卜清明旦，鳌足重开混一区。  
天下归仁吾有道，日中为市尔无虞。  
孤臣白首怀佳节，奠桂焚兰泪与俱。  

马廷鸾　梓潼帝君祠  
梁山剑阁横岷嶓，梓潼七曲高嵯峨。  
真人初基斧画河，灵君受职山之阿。  
丹碧岌页龙虎呵，拄天功业石可磨。  
江流滔滔东逝波，灵之来兮自江沱。  
结屋兮奉祠，酿桂兮羞芝。  
神格思兮士曰诗，跃渊兮天飞。  
冠若箕兮剑拄颐，长策用兮奇谋施，  
敌北遁兮灵西归。锦幡兮宝盖，  
导霓旌兮驾玉螭。吾言非夸兮，  
神之听之。  

马文斌　诗一首  
希奇宝象兽中王，猛毅雄心世不当。  
四足端然如玉柱，双牙利剑若金鋩。  
立观峭峻成功岳，动必摇形见者慌。  
但心声名告丑类，从今何敢作灾殃。  

马先觉　慧聚僧神济善医能知人死生於数岁或数月之前或有奇疾则意用药无不  
端的西来了世缘，有身宁肯自谋安。  
殷勤疗病肱三折，去住无心指一弹。  
贝叶翻余清磬在，梵音飘断暮钟残。  
只今双树婆娑影，空鏁灵山片月寒。  

马先觉　慧聚僧神济善医能知人死生於数岁或数月之前或有奇疾则意用药无不  
料理归期不作难，等其一坐蜕白云轩。  
去来自熟三生路，谈笑聊书四偈言。  
舍利虽藏多宝塔，化身应返给孤园。  
阴功若证菩提果，更与众生洗病根。  

马先觉　乐庵李先生居南床论张同知不行挂冠而归赋二诗为寿  
高人摆尘韟，厉俗非小补。  
朝来漉酒巾，谈笑易珪组。  
百年全始终，一节照今古。  
回首声利场，车轮正旁午。  

马先觉　乐庵李先生居南床论张同知不行挂冠而归赋二诗为寿  
闻健即收身，归耕躬馌饷。  
诗中句堂堂，床头春盎盎。  
寒花晚更香，霜节老益壮。  
相对无俗情，端的羲皇上。  

马先觉　送昆山丞谢子潚解官还朝  
结交无虑三十年，道同志合难其全。  
倾盖相欢岂无有，当面论心背不然。  
晚知趋向动违俗，闭门避客鱼渊潜。  
属闻贰令非常好，才德远过崔蓝田。  
有怀欲吐难忍肢，试剥云雾看青天。  
穆如清风濯烦愠，皎若明月堕我前。  
论文未易探涯涘，讲政壹以民为先。  
老夫论说众所废，公独采拾无弃捐。  
承颜请益恨不数，契合乃过金石坚。  
我方怙焉以为命，忍闻歌吹张离筵。  
西郊日暖玉生烟，羡公此行若登仙。  
何当化龙逐云气，四方上下相周旋。  
含情握手不忍别，敢效昔人裨一言。  
圣王当宁方急贤，原公袖疏朝甘泉。  
为言民瘼殊未痊，径须下诏宽缗钱。  

马先觉　索笑图诗  
封侯无骨登渞烟，食肉无相当万钱。  
君看檐下偃蹇者，如何头上著貂蝉。  
雅宜置之一丘壑，了此三生梅竹缘。  
云岩霜落月照水，有美玉树临风前。  
影窥疏棂香破梦，隐几维摩起幽禅。  
杖藜徐步绕千匝，一笑与花俱欲仙。  
呼童秉烛进诗具，折香来荐冰壶泉。  
少陵此兴隔千岁，顾我素好亦同然。  
但觉搜肠乏妙语，也拟著句开云笺。  
床头盎盎春有味，案上泠泠风入弦。  
人生适意政须尔，何用底死浮名牵。  
是图落笔有妙解，先事立意非徒传。  
草堂之赀吾办久，不学杜老长乞怜。  
甫里下田傥逢年，便判百斛买江天。  

马先觉　喜乐功成招范至能入诗社  
燕国将军善主盟，新封诗将一军惊。  
范家老子登坛后，鼓出胸中十万兵。  

马先觉　幽居客至  
吾爱吾庐似野人，轩窗花草逐时新。  
寻常俗客经过少，咫尺诗仙往复频。  
小摘园蔬微带雨，浅萏瓮蚁曲留春。  
莫嫌供给全羞涩，礼薄情浓却是真。  

马贤良　献诗  
破敌将军晓入燕，满城和气接尧天。  
油然叆叇三千里，洗尽尘氛二百年。  

马偕　题清芬阁  
煌煌英烈照穹苍，清节高名锦绣肠。  
千卷共传诗灿烂，万钟能鄙德馨香。  
清芬自是流余庆，佳气终当及后昌。  
逸韵云孙风味好，鹏搏九万看翱翔。  

马彝　次吴江驿  
兰舟东下泊吴江，暂寄邮亭看渺茫。  
鲁望旧踪追感叹，季鹰前事入思量。  
尝轩雨过峰峦秀，隔岸风来橘柚香，  
散发未能归未遂，鲈鱼时节负秋光。  

马元演　游洞霄纪实  
甲寅良月初，为拜帅垣檄。  
遍走三荡所，村落怪荒寂。  
人谓白升里，杭邑才咫尺。  
杭有洞霄宫，神仙其窟宅。  
惯是名胜游，不许俗眼识。  
余虽一俗吏，心实慕名德。  
痴儿官事了，此行乌可惜。  
天气暖如春，得意马蹄疾。  
仆夫嗟况瘁，告我请休息。  
止宿萧市中，明朝辨行色。  
未晓垂玉绳，向风嘶金勒。  
行行十数里，渐渐仙境出。  
始见九锁峰，穷眸望不极。  
一似天为门，四山作扃鐍。  
云烟一齐起，松桧万古碧。  
岩洞是处有，名了难尽忆。  
入拜大有庭，奇特更奇特。  
洞天与福地，它山得其一。  
惟此为两全，四字揭奎画。  
主人贝道士，高志颇嗜客。  
引谒帝宸殿，金钉朱户饰。  
出示御书经，凤篆龙章笔。  
拜手拈瓣香，举头看近日。  
既见抚掌泉，又观松花石。  
小愒漱玉轩，恍惊风雨夕。  
再登虚白楼，顿觉天地窄。  
迤逦游二洞，其东名大涤。  
仰视洞中山，群崖翠欲滴。  
蛟龙现鳞距，天产非人力。  
石鼓清可听，石鱼亦堪击。  
中有一小洞，谓能隔凡迹。  
稚子曾入去，海声亲听得。  
出洞见一井，石栏四围赤。  
云是葛翁泉，大旱无竭泽。  
西洞号栖真，却在山绝壁。  
华盖垂于上，狮子横其侧。  
非烟亦非云，蟠结斩如刻。  
上有倒挂仙，疑是帝所谪。  
棋台别东西，棋子散黑白。  
又见方尺地，三人可容膝。  
下如空谷声，必是仙隐室。  
道士虽携持，余亦倦登陟。  
归息翠蛟亭，寒玉走鸣瀑。  
心目尽开豁，尘累涣然释。  
坡仙纪旧游，壁间著遗墨。  
吾得继清赏，奚必问姑射。  
试观殊胜地，何年是开辟。  
虽慕子长游，未学子真逸。  
可惜系微官，匆匆整还役。  
小子不不诗，数章□纪实。  

马之纯　八功德水  
钟山有岭号屏风，碧石青林一径通。  
听得山腰鸣陆续，看来海眼净浺瀜。  
初尝但得烦心解，再饮能令百虑空。  
软美轻清无限好，经中所说正相同。  

马之纯　白鹭亭  
白鹭亭前白鹭飞，山如屏障水如围。  
水中独立鸾窥镜，沙上群行雪满矶。  
白日不来争碧树，有时同往送斜晖。  
江山得此方成画，撩得游人不忆归。  

马之纯　白鹭亭和人韵  
一见斯亭喜可知，风来拂拂更清微。  
青山坐处天开画，白鹭飞时雪满矶。  
何必搜奇效康乐，正应得句似玄晖。  
最怜别浦潮生后，须有征帆万点归。  

马之纯　白下亭  
白下非今白下亭，府城西北旧曾城。  
石山四面若环合，江水一条如带横。  
庾亮凭高临贼骑，安都间道走齐兵。  
地形峻极真如此，全胜当时却月营。  

马之纯　白杨路  
此路如何厀　白杨，白杨林木苦非良。  
闻知宰树常多种，想见坟茔在两傍。  
三国英雄尘一窖，六朝兴废字千行。  
行人过此休惆怅，往古来今总浑茫。  

马之纯　半阳湖  
一半寒泉一半汤，　　为此水异炎凉。  
汤泉是处虽多有，钟阜斯池特广长。  
谁说吹嘘如口鼻，或云底下有硫黄。  
好寻旧亦重开凿，地宝无容久瘗藏。  

马之纯　卞壶墓  
当时风俗尚清谈，笑道公心瓦石含。  
临难此曹皆处女，惟公一个是奇男。  
一门忠孝真难得，六代衣冠孰与参。  
墓草没头人不见，令人惆怅极无堪。  

马之纯　不受暑亭  
驱车曾向暑中来，望见尘襟已豁开。  
袅袅羊肠知几折，亭亭凤翅与俱回。  
渭川沮洳何如此，佛国清凉亦快哉。  
久坐不禁清雾湿，却须酒力唤春回。  

马之纯　蚕堂  
桑林倒影媚晴川，中有蚕堂半燠寒。  
翟茀先期移过此，鞠衣拂晓定来看。  
未眼曲薄心方急，已洗缲盆事始宽。  
瞻彼北宫犹若此，田家妇子可偷安。  

马之纯　藏冰井  
向日周家有凌人，后来此事特相因。  
冬时室内收藏早，夏日宫中给赐新。  
但得满盘堆水玉，不须对面着风轮。  
看来深阔能多少，调得阴阳冷热均。  

马之纯　层城观  
人世佳期惟七夕，星躔至巧是天孙。  
直从楼上将身乞，所欠云间着手扪。  
闻得鹊声云报喜，看来蛛网似传言。  
工夫只是凭心手，此外冥茫不足论。  

马之纯　长命洲  
如何长命作洲名，梁武当时此放生。  
鹅鸭成群如市肆，鸡豚无数似屯营。  
岂知半被狸奴食，宁免私为鹤户烹。  
不杀自然能不放，却将实祸博虚声。  

马之纯　潮沟  
潮沟沟外尽深泥，泥上潮生沟却低。  
直向北行连运渎，折从东去入青溪。  
空中不断樯乌过，岸上相望瓦翼齐。  
好是画桥深北处，荷花盈荡柳垂堤。  

马之纯　促妆钟  
禁鼓城头报五更，景阳楼上打钟声。  
只疑仿佛天将晓，不省徘徊月尚明。  
闪闪青灯星户缀，松松绿鬓雾窗横。  
蜂黄蝶粉都描得，那有鸦儿画不成。  

马之纯　东山谢安  
人物江南第一流，居常不肯利名求。  
壮年甘向东山隐，暇日须将妓女游。  
既与斯人尝区乐，固应有患即同忧。  
后来一为苍生起，破敌成功只坐筹。  

马之纯　东冶亭  
旧时只说东西冶，今日转为长短亭。  
无奈梅花临水白，可堪柳色向人青。  
十分潋滟苦难把，三叠凉谁忍听。  
不道离愁堆满屋，往来车马放教停。  

马之纯　独足台  
无端独足上高台，以纵哹纵横作字来。  
茂草为灰犹可解，朱门傍水直难猜。  
宫城后向烟中尽，府第不当洛口开。  
洪范五行刘向传，莫言其说尽迂迴。  

马之纯　断碑  
百尺丰碑立路南，尽停车马试来看。  
不知神道是谁墓，为问康王何休官。  
初谓流传须悄永，安知磨灭已漫漫。  
姓名不足标青史，休把将来碇石看。  

马之纯　二十四航  
秦淮二十四浮航，何似高高虹作梁。  
恐有兵戎来暮夜，可除扳索当城隍。  
淮深尚欲横鞭渡，河广犹将一苇杭。  
好是维持令有道，却将夷狄守封疆。  

马之纯　焚衣街  
玉指亲裁五彩衣，尚方工作极纖奇。  
看来亡国都缘此，爇向通衢了不遗。  
鹬羽化为青烧去，雉头还有紫烟随。  
更须大字书华表，要使将来尽得知。  

马之纯　烽火台  
此到西陵路五千，烽台列置若星连。  
欲知万骑还千骑，只看三烟与两烟。  
不用赤囊来塞下，可须羽檄报军前。  
如何向日缘褒姒，无事蓬蓬火又燃。  

马之纯　凤凰台  
凤凰不见只宽台，底事台存凤不来。  
应到缑山还且住，定游阿阁不能回。  
江山不改当时旧，宾客何妨尽日陪。  
待作箫声勾唤处，有时飞舞下云堆。  

马之纯　佛窟寺  
牛头山上有深隈，佛窟何人向此开。  
过去辟支还示见，分明弥勒又生来。  
刀如敝尽锋何在，形若销亡气莫回。  
死复受形胎可入，有无真妄使人猜。  

马之纯　覆杯池  
当初一马过江来，幕府山头刈草莱。  
无数流离未安集，几多政事合图回。  
只应早起观庭燎，安得时常近酒杯。  
江左中兴仗谁力，一池春水泛新醅。  

马之纯　古芳林苑  
昔日曾为府署来，谁人都把插桃栽。  
不闻华屋笙箫响，但见工林锦绣堆。  
几度刘郎来观里，半年阮客住天台。  
如今此地知何在，桑柘成阴拨不开。  

马之纯　古华林苑  
当时园上想欢娱，不见当时见画图。  
缥缈神仙来绛阙，分明人世有蓬壶。  
庭花唱断风生砌，莲荡归来月满湖。  
万点华灯星似缀，明朝簪珥得青芜。  

马之纯　古南苑  
常时南苑最新奇，胜似其他东复西。  
多少园亭行不到，从横石径动成迷。  
香风十里荷花荡，翠影千行柳树堤。  
伊被何人曾借住，端如误入武陵溪。  

马之纯　古越城  
府城西北瓦棺东，尚有遗基在此中。  
旋折才方二里许，规模不得小邦同。  
正当进取争强霸，聊作屯营备敌冲。  
老范智谋曾不识，却云争似建康宫。  

马之纯　桂岭  
桂花千树占嵌岩，绝用淮南一小山。  
竽籁有时味木末，天香无限满人间。  
悬知彼处有金粟，为见如今闻麝兰。  
蹑磴缘崖期采摘，分明如向月中攀。  

马之纯　横塘  
如今何处是横塘，在府城南淮两旁。  
魏蜀两都皆不似，蓬莱三岛足相方。  
乌衣巷口排金屋，朱雀桥边立粉墙。  
有底繁华难说似，何妨把作画图张。  

马之纯　麾扇渡  
此扇拈来一羽轻，如何退得十千兵。  
百年雨露蒙君赐，一日衣冠系贼营。  
正欲倒戈为向背，远观挥手极分明。  
而今但得旌旗白，便可中原取次行。  

马之纯　鸡鸣埭  
台城五里到青溪，埭在青溪西复西。  
向日只缘贪射雉，常时赤字此始鸣鸡。  
翚鹞用处亦无几，羽翮贡来谁敢稽。  
便是游田须有节，如何晨夕恣荒迷。  

马之纯　江总宅  
青溪第宅鬭鲜妍，最是江家宅可怜。  
路上行人争指处，桥边遗迹尚依然。  
南冠辞住长安日，北客归来建邺年。  
惜此屋庐还似旧，不知曾读黍离篇。  

马之纯　蒋帝庙二首  
一尉为官亦已轻，后来封爵一何荣。  
骨青相貌由来异，羽白威神俨似生。  
尝遣阴兵随义旅，不从私铸长奸萌。  
自当血食钟山上，仍与钟山换却名。  

马之纯　蒋帝庙二首  
爵以土王从六代，谥为庄武自南唐。  
缘何血食垂千祀，为有威灵庇一方。  
魏有钟离寻败走，秦屯淝水辄奔亡。  
虫生火起徒妖怪，载记还应择未详。  

马之纯　蒋山太平兴国禅寺  
凌晨同作蒋山游，细雨丝轻雾不收。  
谢得东风如有意，故教晴色渐盈眸。  
松阴十里青丝障，石磴千层白玉楼。  
弥望宽平如有此，故应常作帝王州。  

马之纯　金城柳  
金城四面柳为营，此日征西路再经。  
忆昔仅能高咫尺，如今端可拂青冥。  
清眸渐隔花中雾，绿发俄悬镜里星。  
功业未成多少事，攀枝挽叶泪淋零。  

马之纯　晋谢将军庙  
苻秦亲自到淮淝，真有回山倒海威。  
只遣八千精锐去，能令百万败亡归。  
虽从太傅求方略，要是将军识事机。  
庙食如今知几岁，英风隐隐动窗扉。  

马之纯　晋阴山庙  
相君一日到郊坰，步骑俄逢十数兵。  
拂晓见来殊隐约，中宵梦此极分明。  
阴山血食当知我，晋帝南巡适从行。  
事既奏闻因立庙，坡坨亦复享嘉名。  

马之纯　景阳井  
应说兵来且莫降，急寻宫井共深藏。  
侧身待作凌波步，仰首还成半面妆。  
已分葬埋依古甽，可怜牵挽出银床。  
至今汲水人皆说，犹带烟脂旧日香。  

马之纯　劳劳亭  
谁把劳劳目此亭，从来于此送人行。  
三杯别酒倾桑落，一曲离歌唱渭城。  
此到伊边还几日，不知何日是归程。  
分携更复凭高望，满目青山万叠横。  

马之纯　灵和殿前蜀柳  
此柳栽从蜀郡移，宫中诸柳不能垂。  
只缘草木根灵异，非是乾坤雨露私。  
轻似行云清似水，软于吹絮细于丝。  
风流可爱如何比，最是风生月上时。  

马之纯　陆机宅  
只闻二陆住华亭，却有书堂在秣陵。  
如此弟兄无比拟，翕然京洛有声称。  
辨亡著论真难及，受命专征若易能。  
十万河桥俱溃散，儒生虚语不堪凭。  

马之纯　梅梁殿  
太极初时欠一梁，漂流偶见石城傍。  
曾闻禹庙还如此，可见川只欲效祥。  
不但千年无朽蠹，能令满殿有芬香。  
要将盛事传来世，画出梅花十丈长。  

马之纯　冥漠君墓  
经营东府役纷纷，掘土城壕得古坟。  
便见双棺垂欲朽，不知何世了无闻。  
遂令移殡北墉上，仍与号为冥漠君。  
万事到头成幻灭，祭时犹读惠连文。  

马之纯　幕府山  
当初一马过江来，幕府权宜向此开。  
万里封疆吾旧物，一时宾客尔多才。  
建台此事虽堪羡，掩泣其人更可哀。  
相视不曾言及此，欲教天意此时回。  

马之纯　拟岘亭诗  
吾县西岘峰，亭以拟岘名。  
尝见父老说，寺中有碑铭。  
昔晋殷仲文，作郡有政声。  
去而人思之，屐齿有余荣。  
作闻诸老说，此事不可凭。  
臣子从弑逆，罪合五鼎烹。  
桓玄在荆州，世为晋公卿。  
一朝睨汉鼎，举兵向金陵。  
是时殷仲文，实守新安城。  
弃郡以从玄，惟欲事逆成。  
策命九锡文，未到先经营。  
桓楚既窃位，寝所地忽崩。  
仲文于此时，巧言如簧笙。  
其后玄事败，奔走向南荆。  
仲文忧不免，奉二后还亦。  
叛晋复叛玄，鼠雀同偷生。  
寄奴后代晋，又欲居朝廷。  
出为东阳郡，怏怏无好情。  
尝览镜自照，不见头颅形。  
岂非从逆者，未诛先受刑。  
无忌牧荆州，仲文尝趋迎。  
便道不过府，无忌殊不平。  
言于宋武帝，此辈谋举兵。  
宋武尽族诛，流血几成坑。  
襄阳羊叔子，当世之豪英。  
不当拟其名，流传污吴宁。  
疑别一牧守，偶与同名称。  
此名若果然，山鬼怒非轻。  
缅想唐戴令，政声极铿鍧。  
曾有长源碑，在夫子庙庭。  
曷易曰戴岘，庶以慰编氓。  
称之名义当，兼可怡山灵。  
尝读晋宋书，抵掌气填膺。  
安得仍拟岘，千载愚民生。  

马之纯　披香殿  
绣栭藻井柏为梁，翡翠帘栊映璧璫。  
宝篆烟云凝馥郁，华林锦绮竞纷芳。  
荷花永昼湘江静，桂子西风陌路长。  
最是春衣裁已就，领巾飘动尽天香。  

马之纯　齐云观  
高高真是与云齐，直到青霄不用梯。  
三阁连延须在下，层城突兀亦居低。  
俯看落雨自天半，平视流星从屋西。  
好是嫔嫱游翠辇，却如仙子驾青霓。  

马之纯　潜鹤鼓  
板木为腔冒以皮，其中宁有鹤来栖。  
如何音响闻西洛，未必源流自会稽。  
既被兵人都击破，却云禽鸟不鸣嘶。  
分明伪妄无人辨，可笑诸人识见迷。  

马之纯　秦淮  
城中那有大川行，惟有秦淮入帝城。  
十里牙樯并锦缆，万家碧瓦与朱甍。  
船多直使水无路，人闹不容波作声。  
流到石头方好去，望中渺渺与云平。  

马之纯　青溪二首  
人道青溪有九曲，如今一曲仅能存。  
江家宅畔成花圃，东府门前作菜园。  
登阁尚堪观叠嶂，泛舟犹可醉芳樽。  
料应当日皆无恙，苕霅潇湘不足言。  

马之纯　青溪二首  
人日泛青溪，青溪曲易迷。  
船回波上下，帘卷日东西。  
景物行行见，壶觞处处携。  
浮航消得醉，极目水云低。  

马之纯　清凉广惠禅寺二首  
出郭无多远，登山有许高。  
旧游曾到处，此地足称豪。  
日月真双毂，关河等一毫。  
松篁知我意，帮与北风鏖。  

马之纯　清凉广惠禅寺二首  
旧时月过女墙头，风雨摧颓废不修。  
地老天荒无处问，松声滩响替人愁。  
祥刑使者来何暮，吊古诗篇清更幽。  
收拾江山入怀袖，却归讲席进鸿畴。  

马之纯　清暑殿  
见说当持百尺梁，四围修竹翠云长。  
正当盛暑都无热，不有薰风亦自凉。  
那与人间同日月，直疑天上两阴阳。  
有时更取龙皮浸，凛凛如飞六月霜。  

马之纯　汝南湾  
当时只号汝南湾，后有三人住此间。  
自谓逸民须隐约，并称贤士想高闲。  
只缘水味都殊异，且欲邻居数往还。  
好是有时相就饮，不妨铛脚对青山。  

马之纯　三山  
九华境上曾亲历，五老峰前亦屡过。  
不似三山殊媚好，何须千仞极嵯峨。  
翠围宛似屏间画，绿折全如水上波。  
况与沧江苦相近，见来心眼定如何。  

马之纯　善泉池  
十顷青瑶浸碧流，更添景趣极深幽。  
帝为九洲十八岛，上有五城十二楼。  
苕霅荷花风度晓，潇湘芦竹雨生秋。  
昭明心想知何似，好听骑鲸汗漫游。  

马之纯　沈约宅  
饱观明日双溪水，遍倚清风八咏楼。  
但见遗踪留婺女，安知故宅在升州。  
文章至好虽堪羡，节行全亏亦可羞。  
看得齐梁相禅际，只家称隐不称侯。  

马之纯　石麒麟  
石虎石羊还石人，此间独有石麒麟。  
定应侧近藏陵墓，仗此威灵护鬼神。  
一石琢成高且大，两头相望俨如真。  
参天宰木知何在，今与渔樵作四邻。  

马之纯　石头城  
几年闻说石头城，初谓坚牢似削成。  
只是一拳如卓望，初非四面有楼棚。  
依山最好防车骑，举眼保防矙贼营。  
为问区区徒自守，何如席卷向宸京。  

马之纯　四航  
要识当时朱雀航，秦淮岸口驾浮梁。  
既为铜雀施重屋，又作璇题揭上方。  
波底净涵楼阁影，桥间望断水云乡。  
不知此处今何在，须有遗基在两傍。  

马之纯　祀马将军竹枝辞  
草头无数入松山，一遇将军都败还。  
试问当初战术何所，将军岩下水犹殷。  

马之纯　祀马将军竹枝辞  
白羽青丝手自持，双韐锦领步兵随。  
几番欲到伊吾北，笑杀曹儿行路迷。  

马之纯　祀马将军竹枝辞  
曹州孽火遍烧天，不见兵车只汉川。  
若得将军把关要，鸦军不用过山前。  

马之纯　祀马将军竹枝辞  
麦陇桑畴溪路斜，溪南溪北自千家。  
当年战守知谁力，好把寒泉荐菊花。  

马之纯　祀马将军竹枝辞  
桑麻影里千余户，弦管声中百许年。  
但见年华今日好，也须回首看岩前。  

马之纯　祀马将军竹枝辞  
松山父老至今思，尝问将军归不归。  
岩头草木成弋戟，雨后溪声听鼓鼙。  

马之纯　祀马将军竹枝辞  
倒指于今四百年，竹间祠宇尚依然。  
藤萝挂木长如旆，苔藓侵堦碧似钱。  

马之纯　祀马将军竹枝辞  
几年精爽尚依依，水旱只须来祷祠。  
劝汝乡人宜善事，祀时同唱竹枝辞。  

马之纯　宋帝驰道  
南城来到北城隅，更北直趋玄武湖。  
一上雕鞍三十里，两傍官柳数千株。  
六朝都邑真如此，旧日咸秦得似无。  
暑月行人不张盖，漫天自有翠屠苏。  

马之纯　天阙山  
不知象魏欲何为，布政颁条总在兹。  
凡在往来须仰视，庶几众庶可周知。  
后来江左当新造，好向城隅踵旧规。  
却指牛头作天阙，此言多少被人嗤。  

马之纯　天禧寺阿育王塔  
两山回处是为干，有塔亭亭高似山。  
不但装严增梵刹，可能形胜助城关。  
灯明星斗挂林木，铃动天风吹佩环。  
陌上行人遥见此，有时东往又西还。  

马之纯　铜螭署  
洛阳当日铸铜螭，徒得形模怪且奇。  
玉刺口中藏不见，虫居腹内出无时。  
移来建业尚如此，徒在江陵无复兹。  
此说流传真诞妄，便当不信不须疑。  

马之纯　王导宅  
当时一马渡江来，幕府山头刈草莱。  
四海纷披都似此，一时缔创亦艰哉。  
朝纲治具提还挈，国本人心壅更培。  
辅佐中兴功第一，应须千尺上云台。  

马之纯　乌衣巷  
依依燕子可怜生，相向于人真有情。  
不道华堂曾止息，如今穷巷莫经营。  
六朝盛事同流水，千载遗踪只旧城。  
白日飞忙难话此，话时须等夕阳明。  

马之纯　西州城  
运渎居东西冶城，西州遗迹甚分明。  
多言东晋才经始，或说孙吴已创成。  
池苑春风罗绮市，楼台夜月管弦声。  
入门尽是嬉游地，惟有羊公不愿行。  

马之纯　谢安墓  
中兴江左百余年，人物谁如太傅贤。  
桓贼寻常思问鼎，苻秦百万已临边。  
笑谈解折奸雄锐，指顾能摧敌阵坚。  
平昔经纶才试此，依然赍恨向重泉。  

马之纯　新亭三首  
相对何庸作楚囚，一时凛凛气横秋。  
定知决意谁能止，何事空言竟亦休。  
敢谓扶持非尔力，要须恢复有奇谋。  
壶浆满路无人至，空使遗民叹白头。  

马之纯　新亭三首  
新亭见说在山头，看见江河衮衮流。  
何事后人轻变改，不教遗址且存留。  
怜他一代称贤相，说此诸人似楚囚。  
若使有人来访旧，一番人见一番羞。  

马之纯　新亭三首  
忆昔诸贤扶晋室，冠盖多于此云集。  
坐中翻作儿女悲，世换人非但陈迹。  
我来正值三月春，花落鸟啼春寂寂。  
江河虽异事略同，同景不殊今视昔。  
磨灭英雄得丧多，山重水复无终极。  
安能郁郁老江左，尅复神州当勠力。  
未论重见管夷吾，只今谁为楚囚泣。  
徒倚令人三叹息，徒倚令人泪横臆。  
狄夷相残春又春，时乎时乎难再得。  

马之纯　玄武湖  
万顷冥茫水拍堤，当时于此习舟师。  
长江天险虽堪恃，鬭舰人谋可勿施。  
莫使黑龙离旧窟，且教玄武入新词。  
如何又作蓬瀛景，地节来游看水嬉。  

马之纯　燕雀湖  
在昔曾为舜帝坟，象来耕作鸟来耘。  
今兹封土麒麟冢，乃有衔泥燕雀群。  
玉海冲融侔至性，锦江灿烂拟高文。  
区区羽物犹依恋，想见人情忘白云。  

马之纯　仪贤堂  
鹤发庞眉四老人，鹑衣蹑履一何贫。  
堂中论事君心喜，寺里谭经众说新。  
蜀杰仉{黼甫换颛去页}皆古字，甪黄园绮定前身。  
胡为朝士无人识，惟有昭明极见亲。  

马之纯　应潮井  
俯看沧海仰看山，相去分明霄壤间。  
有井无冬亦无夏，与潮俱往又俱还。  
想应透彻深无底，怪得浮沉转似环。  
不用浙江亭上望，请君来此一凭栏。  

马之纯　咏台城  
吴时后苑晋宫城，见得当时似玉京。  
往事茫茫同水远，长郊渺渺与云平。  
珠玑常向耕锄得，禁御今为陌路行。  
只有月华还似旧，徘徊花上听寒更。  

马之纯　雨花台  
居士室中天女现，生公台上雨华悬。  
只因妙语倾人听，非有真花堕我前。  
却似文章称锦丽，亦如咳唾说珠圆。  
不知谁向痴人道，令望虚空眼欲穿。  

马之纯　栽松岘  
钟山山上亦僮僮，吏课何妨使种松。  
还似农桑分殿最，亦如榆柳计功庸。  
初时出土平如荠，后日横空矫似龙。  
每见路傍多合抱，不知手植是谁侬。  

马之纯　栅塘  
六朝何处立都城，十里秦淮城外行。  
上设浮航如道路，外施行马似屯营。  
关防直可防津渡，缓急徒能御盗兵。  
非是后来谋改筑，如何今日作陪京。  

马之纯　直渎  
直渎如何计得工，长江虽远欲相通。  
比尝开凿不胜苦，已复淤填还似空。  
闻鬼夜中皆有语，弃泥江里解成功。  
有司号令才依此，衮衮波流渐向东。  

马之纯　钟山  
石城为虎此为龙，都邑无如此地雄。  
万壑千岩皆拱北，三江七泽尽朝东。  
埋金依旧祥光现，凿浦仍前地脉通。  
吴晋六朝尝已验，如今留钥比关中。  

马之纯　周郎桥  
周郎可是世英豪，谈笑功成乃不劳。  
尔大阿瞒犹似此，兹时小笮空应逃。  
双韐锦领纷相逐，白羽青丝各自操。  
料得军行争看此，霜天健鹘已辞絛。  

马知节　枯梅  
斧斤牋不死，半藓半枯槎。  
寂寞幽岩下，一枝三四花。  

马知节　送张无梦归天台山  
暂至朝真主，却思归旧峰。  
只依三事布，唯有一枝筇。  
月上当孤室，风生自古松。  
阴功从此满，何处觅遗踪。  

马致恭　送孟宝于  
曾闻洛下缀神仙，火树南栖几十年。  
白首自忻丹桂在，诗名已得四方传。  
行随秋渚将归雁，吟傍梅花欲雪天。  
今日还家莫惆怅，不同初上渡头船。  

马仲珍　游圆通寺  
十步九憩息，行行不计程。  
径长人未尽，寺近地差地。  
古井知潮候，重云隔磬声。  
榴花半零落，碎糁石棋枰。  

马仲珍　游圆通寺  
一筇吾事足，身世付科头。  
渐长石间笋，半遮林杪楼。  
云飞山欲动，木落塔如浮。  
游客未归去，松阴人茗瓯。  

马仲珍　游圆通寺  
山空不隐响，一叶落还闻。  
龙去遗荒井，僧归礼白云。  
虫丝昏画壁，岚气湿炉薰。  
睡思浑无奈，茶瓯易策勋。  

马仲珍　游圆通寺  
欲坐又还起，白云随我行。  
一空皆佛性，群动共秋声。  
崩石斜分路，支冈半入城。  
明朝山下去，平地见朱甍。  

马仲珍　游圆通寺  
老僧头拥雪，领客下阶行。  
尽日坐山影，有时闻市声。  
千峰平裹寺，一径背通城。  
幽访未成返，水中新月生。  

马子严　黄花渡  
黄竹歌成雪未休，黄花渡口上横舟。  
百钱买酒可能醉，千里怀人不奈愁。  
岁事只余旬五日，家山犹隔两三州。  
飞云在目还知否，肯为彫胡一饷留。  

马子严　句  
章村蓬荜两三家，篱落纵横被野花。  

马子严　句  
乱点琼葩艳艳明。  

马子严　乌林行  
荆州儿曹不足恃，何物老瞒欺一世。  
兵书浪语十三篇，不料乌林出奇计。  
降准云孙驱伏龙，紫髯强援要江东。  
戈船植羽蔽寒日，雪浪崩崖惊晚风。  
行閒一卒如儿戏，持火绝江人不意。  
灰销汉贼终老心，功入乔家少年婿。  
君不见华容道旁春草生，魂销不听车马声。  
哀猿夜啼霜月冷，空余野爊沙边明。  

马子严　仙霞岭  
镇日崎岖度远山，远山深处解征鞍。  
翠环水古四围匝，冻积肥冰一夜寒。  
月影自催人起早，泉声不许客眠客。  
明朝直向烟霞去，身在亨衢天地宽。  

马子严　云岩  
林深路转山，岩虚云触石。  
是中立数椽，仅足安一室。  
断罅开碧落，当昼悬心白。  
虬蘖挂乳窦，飞鼠传石脊。  
山中古老人，对我诵记忆。  
昔为鬼仙家，乃藉巨人力。  
划地剖疆界，印泥遗指迹。  
至今百年余，住世三度易。  
吾非梅子真，身是江南客。  
詹子武夷俟，邂逅愿已适。  
扶携一登览，相与有俦匹。  
林逋叶静能，俱来一同席。  
二子善鼓琴，无弦徒挂壁。  
日暮云已归，今夕竟何夕。  
徘徊卧白云，华胥何处觅。  

马子严　章岩  
拳石中虚屋数椽，洞门东陃半规圆。  
木高长蔽三竿日，人到同观一片天。  
行路不堪秋后暑，禅林聊借午时眠。  
山僧为我敲茶臼，相对炉香起暮烟。  

马遵　再入台作  
连蹇多年心欲灰，厌为欲吏走尘埃。  
岂知黄纸新书下，还送青氊旧物来。  
武骑强为终不意，河南难问愧无才。  
一麾早晚江湖去，相与持螯共酒杯。  

毛崈　句  
君家自是为霖手，何止平分月与风。  

毛达　题靖节祠堂  
地僻柴桑古，人亡松菊存。  
不如彭泽吏，归去有田园。  

毛德如　句  
睡觉昏昏厌鼓声。  

毛德如　句  
城头松柏锁愁烟。  

毛方平　游淡岩阳华  
蜂房湒湒流石乳，线窦涓涓细蛩语。  
门前乃作三峡声，似与幽人商出处。  
何年结阁溷天真，危柱下侵蛟蜃怒。  
坐令空洞惊勃溪，仙鬼不无号帝所。  
要须濯足跨玉渊，枕石漱流涤尘务。  
手持白莲骑赤鰖，万壑千岩自风雨。  
穷荒秘穴天所靳，希有中州人访古。  
山谷不来次山来，未可歉然怀不遇。  

毛国华　寿昌寺  
宝构非无地，洪涛信有因。  
一朝开古井，三佛现金身。  
敕赐皇恩重，成佛教日新。  
喜看龙象集，全仗法中人。  

毛国英　投岳侯  
铁锁沈沈截碧江，风旗猎猎驻危樯。  
禹门纵使高千尺，放过蛟龙也不妨。  

毛宏　夜听双瀑联句  
夜静双瀑喧，遥闻疑雨来。  
润壑生清风，襟宇捐纤埃。  
飞鸣撼半空，暗想飘琼瑰。  
前观阻步屧，侧耳成徘徊。  
萧然山馆间，此兴何悠哉。  
子晋不复见，月白空箫台。  

毛季子　句  
独上云绨三百级，回眸失笑万山低。  

毛幵　泊钓台  
衮衣但决妖邪谶，茅士先封不义臣。  
须信俯随鸡鹜食，岂如湖海一闲身。  

毛幵　泊钓台  
白鹤千秋去不归，山川萧瑟閟光辉。  
孙郎祖墓今无主，不及先生一钓矶。  

毛幵　泊钓台  
汉业中兴彼一时，先生名与日星垂。  
南阳遗庙今荒草，何似桐江百世祠。  

毛幵　泊钓台  
洲渚寒云薄暮天，萧萧灯火落帆边。  
严陵滩下孤舟远，一夜归心听雨眠。  

毛幵　吊子陵钓台  
先生高隐事如何，岂谓功名不足多。  
知道故人能辨事，一竿赢得钓清波。  

毛幵　句  
欲雪尽时携酒去，无人知处得花开。  

毛幵　瑞香花  
众妙与春竞，纷纷持所长。  
此花最幽远，如以礼自将。  
猗兰敢回步，檐卜亦退藏。  

毛幵　题闯山亭  
卷帘新雨霁，伏槛孤云没。  
心赏信无同，佳人眇天末。  

毛幵　月坡亭李耆明见菊  
初阳散微和，晞露耿余明。  
引花吸其精，助我养修龄。  
人生凭化迁，日夜枯与荣。  
聊为寂寞游，放此真率情。  

毛幵　月坡亭李耆明见菊  
我怀渊明真，千载犹神交。  
重吟九日诗，风节殊未凋。  
良辰不再举，秋气日以高。  
凄飚送落景，余霞敛尘霄。  
万象为我役，天机亦良劳。  
摩挲膝间桐，感此爨下焦。  
时时出奇音，散我心郁陶。  

毛渐　此君亭歌  
玉堂视草儒林翁，暂凭熊轼来江东。  
政成暇日开宴席，选胜共诣金仙宫。  
幽亭虚敞竹森耸，低徊映日清阴重。  
静坐爱此君，乃知雅尚人情同。  
屏山叠石色苍翠，我疑巨灵掣断岷峨峰。  
繁霜摧枯木，飞叶穿疏栊。  
芳筵列时果，璀璨间青红。  
羊肋细软蟹螯丰，兵厨酒善琥珀浓。  
褫带就坐约烦礼，幅巾相向聊从容。  
晤言与心契，至乐非丝桐。  
高怀讵比晋七子，徒以散诞相夸雄。  
饮余寓意对棋局，万事不足萦心胸。  
人生天地间，宁异浮萍相值江湖中。  
偶然会合复离散，东西南北随飘风。  
须知此会不易得，为公更酹黄金钟。  

毛渐　桃源洞  
洞门流水日潺潺，桃坞依然枕水边。  
春色年年花自好，游人谁复遇婵娟。  

毛奎　大洞天  
大洞天连小洞天，洞天今在海南边。  
游人剩有磨崖什，闲拂苍苔看几篇。  

毛奎　小洞天  
丁相沉吟叹夙缘，卫公精爽亦凄然。  
古今惟有毛知郡，偏爱崖州小洞天。  

毛奎　小洞天  
丰登少公事，时得访林泉。  
凿破蓬丘岛，潜通小洞天。  
岩瞻横北面，钓隐近西偏。  
缥缈云藏阁，依稀石似船。  
崖平好磨琢，洞窈足回旋。  
中贯层巅上，人随曲巷穿。  
海光常潋滟，山色更清妍。  
真可消尘俗，何妨中圣贤。  
烟霞无尽藏，风月不论钱。  
胜概好收拾，凭谁秉笔椽。  

毛滂　哀程袁州  
坐令荆国得髦英，清献先生语不轻。  
汉使曾观楚风俗，蜀翁未识鲁书生。  
杨林坠露随沉魄，丛玉留诗负夙情。  
欲问典刑波浪阔，遥知兰砌五经横。  

毛滂　八月二十八日挈家泛舟游上渚诗  
秋色向幽处，浮家聊远寻。  
醉来蓬鬓乱，卧入蓼花深。  
云壑封诗物，烟波留客心。  
未应儿辈觉，余醲且勤斟。  

毛滂　跋李伯时醉僧图  
道人三昧一壶中，笔下惊蛇怖小童。  
日日松间好消息，酒香先过野桥风。  

毛滂　罢官次常山寄郑叔详  
閒身已置参军帻，归路仍推处士车。  
石室散仙当醉起，试传消息过烟霞。  

毛滂　比得寒疾用道士养生法治其内郡幕徐天隐遗以柴胡桔梗教作汤服之疾  
江南卑湿地，往往如长沙。  
薄寒能中人，毛立噤齿牙。  
初犹遭蒸炊，又似缚且檛。  
淫祠乱昏俗，过福专群鸦。  
参军支病骨，抱案随吏衙。  
鬼盖乘其穷，屡以寒热加。  
定知鬼非人，吾谁彼疵瑕。  
乌饥集屋梁。聊试弹以笯。  
手摩田中丹，三关气成霞。  
房图引芸蒿，相与排阴邪。  
此鬼不足施，霍然促脂车。  

毛滂　比得貍一枚所过辄馥然有香时时翳兰丛下而引其鼻若能自择其所处貍  
春山得貍躯胁细，苍头抱携香着袂。  
丛兰密处曲庇身，狐鼠何疑相睥睨。  
定非青丘阿紫家，恐是中台餐柏裔。  
太真妃子紫绣囊，一生长伴瑞龙香。  
石竹花开浴殿暖，何时馨郁栖珠珰。  
只今弭空山内，时下山腰出云背。  
弄香浅草已袭人，试阿江蓠为君佩。  
儿童手摩初不恶，狐貍貌似安能辈。  
糟中玉面甘人颐，何食而肥蒸不悔。  
东堂老子有香缘，百和烟间回盼睐。  
相从真亦得所哉，便呼铜鸭为尔配。  

毛滂　别归云庵端老  
何年败衲裹虚空，雪雁烟凫不受笼。  
未信归云便端的，一船明月四边风。  

毛滂　病中独坐  
千秋桥畔桑麻村，槐阴覆砌绿映门。  
关门谁觅病居士，掩书不读愔不言。  
明窗养石作幽伴，苍骨孤瘦栖秋痕。  
潇湘洞庭入眼界，念随鱼鸟芦花根。  
端知此想无是处，聊遣幻变驱昏烦。  
请言居士往少壮，烹羊炰羔酒拍盆。  
离骚百过亦径醉，万事形影如空尊。  
襄阳老孟识此意，数凭楚些招其魂。  
只今流落口吻燥，病乃乘间排吾阍。  
病多诸念反衰冷，念冷却觉丹田温。  
此田不应供喜怒，外物稂莠那可存。  
诛稂去莠要及早，俗虑可吐不可吞。  
鸡犬相闻太古末，居士中有五库存园。  
舒迟不称子男服，要须结佩纫芳荪。  

毛滂　伯骏同官以仆祷雨龙渊屡效百里荐岁熙和官曹无事作诗见宠辄次韵奉  
荐岁熙和属卧龙，得分閒暇与君同。  
春筐缕雪衾裯足，午甑吹珠颊辅丰。  
蜥蜴举云谁汝信，商羊舞雨自言功。  
州人欲识余霙雪，寄与飞廉百里风。  

毛滂　蔡天逸以诗寄梅诗至梅不至  
应念萧寒槁木身，殷勤分寄岭头春。  
冰肌玉骨终安在，赖有清诗为写真。  

毛滂　曹使君舍夜饮归步月出城色山色如画作诗一首寄曹  
西曹满百第相闻，东阁招延气自春。  
鸡肋天教辞怒臂，牛心公与慰谗唇。  
酒红欲去风吹颊，山碧来迎月满身。  
步入柏阴清夜急，敲门惟有鹤应人。  

毛滂　曹使君置酒石桥山用肉字韵作诗见招不果往复用前韵奉寄  
玻璃瓶中新压玉，趋脍腥唇脯麟肉。  
紫丝步障破烟霏，饴鼎灼炊千蜡烛。  
山英饩公却薄相，木兰坠露和秋菊。  
此公骨秀气欲仙，石室名深三十六。  
端知仁祖有胜致，岂比彦伦徙隽俗。  
速成收熊轼屏旌牙，细步云梯上岩腹。  
局畔虽无斧柯烂，林间恐有蟠桃熟。  
素书自愧无因缘，蕙路难陪踏芬郁。  
南山食蕨得我专，东山携妓唯公独。  
他年丘壑定参差，小留莫遣归心簇。  
相对行厨洗玉盘，松花自煮颜家粥。  

毛滂　曹彦约昌谷集同官绝赋经梅成五十六字  
淡中着色似狂颠，心与梅同迹不然。  
夺我焉支宁免俗，岂无膏沐独争先。  
辨桃认杏何人拙，压雪欺霜政自妍。  
只恐东君招不得，好修犹在笔篱边。  

毛滂　常山孙令见过仆未起孙题壁而去作绝句寄之  
醉乡冉冉梦游閒，一夜凉风唤未还。  
可是应门无稚子，双凫仙去定谁攀。  

毛滂　常山孙令见过仆未起孙题壁而去作绝句寄之  
门外初为罗雀地，壁间偶见换鹅书。  
忽然兴尽何由揖，拟遣长须致鲤鱼。  

毛滂　常山孙令见过仆未起孙题壁而去作绝句寄之  
夹道老槐分晓色，出楼寒鼓报衙声。  
解牛敏手仍投暇，梦蝶閒身尚未惊。  

毛滂　呈蔡内翰  
鄙夫十年江洚客，岸草汀鸥随步屧。  
稍收晚景付长竿，河伯供鱼慰弹铗。  
烟云不锁北阙心，飞出乱山青万叠。  
束书却入国东门，觚棱瑞日明书笈。  
蹇驴破晓踏春泥，谁家暖气生牙颊。  
门前宾客鄙可怜，纷如寒蚕饥望叶。  
主人看屋客看地，士氯萧条无一捻。  
迩年恰得玉堂家，名在执鞭犹炜烨。  
玉堂丈人廊庙资，宝带垂鱼光绕胁。  
棣萼青春自一门，璇题白日常三接。  
侧闻好士礼作罗，织鳞弱翮归渔猎。  
蹉跎岁晚曳裾人，半彫鬓绿仍随牒。  
涧溪幽菜傥可羞，试鸡万钱聊一筴。  

毛滂　充叟九兄以书问鄱阳官况因亦问讯  
信来频慰别离魂，苦问官情却懒言。  
多睡正随蝴蝶梦，相怜空愧鹡鴒原。  
幸无俗客干书户，遥想青山对县门。  
定是放衙能少事，悠哉岸帻步槐根。  

毛滂　崇福宫雨中种柏  
示障侵檐日，先留出殿烟。  
雨根蚯蚓活，风叶凤凰翩。  
直节从孤瘦，寒姿定老坚。  
君王千万寿，合和酒如泉。  

毛滂　出都寄二苏  
近年好语开蹙额，廊庙主人还稷契。  
诸葛亮公彙进民所怀，  
械必提之右乃挈。善随类举皆可观，  
野无遗贤静岩穴。石梁有客少读书，  
神接前人望风烈。志与时违可奈何，  
居贱好高谋已拙。此身悠悠日江海，  
吊影行吟事酸噎。揣摩胸臆作西游，  
不成兴起惭豪杰。贾生恸器初亦疑，  
十年自觉流清血。三书不用即山林，  
将前复却何从决。无因名姓累吴公，  
咫尺天光阻罗列。志士惜日诚可怜，  
每恨平津当老节。子云年少行所为，  
今出秦关独疲苶。郭门囓臂良感人，  
仲卿蓄缩翻伤别。叩关自鬻虽矜张，  
扫门愿见犹摧折。炙手门前车马多，  
排肩屡进不得彻。近来索米却求田，  
结绶弹冠非所觖。更令胸臆从谁开，  
一刺怀归定漫灭。槛虎饥馋尾漫摇，  
水尽海鲸当蚁垤。谁能忍耻寄我颜，  
妻笑嫂欺安用舌。北山记忆破腊来。  
远水扁舟两愁绝。云重山寒暝不开。  
孤帆夜落严陵雪。雷山老桐冻弦断，  
不作南风相煖热。一剑星昏共形影，  
每恐龙寒呵古铁。孟尝无炭暖置身，  
杜虽有指不得结。可怜危肩耸及耳，  
浩歌能复弥清冽。吴山忽见梅花谢，  
天助阳春生笔下。近檐呵欠面发红，  
故絮卖钱不须借。卖钱买船更欲西，  
墙头立燕新泥。新开湖南接淮水，  
楚山翠入天低迷。细风平日两媚好，  
嫩黄梢转隋场堤。河名已清色未改，  
减尽狂湍浊犹在。东风正和水面穗，  
恃赖夷犹百无殆。郁郁葱葱见帝台，  
祥烟瑞雾真佳哉。玄都道士种桃手，  
露浥风吹今总开。山翠柔红亦得色，  
斗妍意不相低徊。游蜂上下逐蝴蝶，  
蜜脾未饱争喧貀。幽谷黄鹂出晴昊，  
乔木岂迁枝叶老。避寒休处过雪霜，  
依旧飞来语音好。少年走马红尘道，  
绣勒锦缘金络脑。窈窕花随玉碗飞，  
瞑旋风吹玉山倒。可怜穷巷无芳菲，  
良辰不得开怀抱。闭门曝背借余暄，  
犹得爬搔驱虱蚤。逡巡迷目风沙颠，  
已报新花去如扫。乘离执衡又一时，  
万物从新炎帝造。柳线渐长成畏日，  
苦菜秀时蝗蚓出。烟绡雾縠自直钱，  
故葛绽联遮肘膝。凌人颁冰下霄汉，  
谁信朱门自无汗。蔗浆酷粉玛瑙盘，  
牙床角簟光凌乱。石梁孤客赁屋子居，  
坐恐炊中忽糜烂。蚊虻噆肤俛听尔，  
何苦群鸣恣喧玩。生嫌蒿艾昏泪眦，  
宁强掴搭酸吟腕。墙阴壁隙又出蝎，  
潜致小毒犹锥鑽。巫师祸痛已复遭，  
术非驱除真亦漫。听鸡起坐难饱眠，  
庶宽烦促须清旦。进不知名仍退却，  
既来亦好归不恶。羲和鞭御向西行，  
出门感此梧桐落。淡月孤烟侵晓昏，  
小雨凄风动冥寞。且欣编简堪卷舒，  
那知羞涩忧垂橐。钟鼓声沉北斗高，  
白日渐远华南葵藿。楚歌忽断隔黄芦，  
已见金山高磊落。须臾崩车天上行，  
长幡乱舞喧檐铎。苍穹白浪两低昂，  
黑蛟黄虬森喷薄。开帆插橹六鳌惊，  
男儿信匐方自若。吴音嘲哳来船近，  
共怜远客逃沟壑。鸟倦知还羽翮垂，  
修竹茂林欣有长。故山茅屋良幽深，  
清泉浏浏石凿凿。蕨薇虽老芋栗甜，  
拾穗行歌亦云乐。买竿钓鱼谁更哀，  
贳酒涤器人应谑。士通五经取青紫，  
请谢夏侯乌有此。捷径须知自有涂，  
枉诵陈编腐牙齿。潼关坐息感二鸟，  
耿耿此心聊复尔。敢嗟与史共槽枥，  
但苦酸鹹异便美。拟希锯利效细黠，  
天与钝顽难力砥。五斗充饥未有时，  
却藏手板投耘耔。曩闻下惠恬小官，  
颇怪少游甘掾史。曼倩俄惊备大臣，  
李渤谏官呼不起。古人云就良不同，  
刚成亦足称男子。呜呼产时正阨穷，  
怅望临食空投匕。丰山蒲牢铿有声，  
霜气感发非击棰。昌黎诱励方循循，  
广文薰炙皆名士。宋之善鸣挺有公，  
愿助下风唇口哆。当时一到匠石前，  
至今人或疑杞梓。大厦未完公勿忘，  
可惜空山终朽死。烧桐愿献太古音，  
处囊请试从今始。  

毛滂　春词  
日催红{左革右甲}韈，雪放绿蒙茸。  
莫向东郊去，王春在九重。  

毛滂　春词  
春逐东风行地上，德随和气散寰区。  
圣人中正观天下，道本无言教已孚。  

毛滂　春词  
云母春冰薄，氍毹晓气暾。  
尚垂宵旰意，加惠及元元。  

毛滂　春词  
冰销玉液凫鹥喜，日暖宜春草木长。  
忠厚家风传八叶，太平光景接三王。  

毛滂　春词  
雪尽牙签暖，芸生竹简香。  
夜分犹乐此，定喜日舒长。  

毛滂　春词  
好生恰对发生时，宽大恩流涣汗飞。  
雷雨解成僵卉动，蓼萧诗就远人归。  

毛滂　春词  
精华初结惯，璧水再逢春。  
杞梓扶疏见，君王自作新。  

毛滂　春词  
天光地气与年新，不觉人间一物陈。  
初令雷霆端有信，旧余霰雪敢无垠。  

毛滂　春词  
仙桃欲拂朝真脸，禁柳忙催望幸眉。  
不会君王春思别，杏花菖叶在农时。  

毛滂　春词  
云避南山晓，天回北斗春。  
荣光生八彩，寿色两嶙峋。  

毛滂　春词  
冰开御水龙鳞细，日照宫梅麝炷烘。  
欲看人间花灼灼，不妨葛藟共春风。  

毛滂　春词  
君恩破寒色，天笑觉春回。  
先暖延和柳，曾无羯鼓催。  

毛滂　春词  
诞敷文德金铃振，尽纳熙河玉律谐。  
御柳宫梅动春意，朝来黄鸟亦喈喈。  

毛滂　春词  
瑞日晖晖上，非烟冉冉收。  
晴川蚕可浴，翠潋荇初流。  

毛滂　春词  
柏酒勤称寿，椒涂蚤却寒。  
静无游乐事，殊阔濯龙欢。  

毛滂　春词  
玉殿重帘卷水晶，椒花柏叶圣人清。  
千春万岁承明主，长听云韶歌管声。  

毛滂　春词  
晓光开乡幄，晴色上金除。  
初进春衣窄，犹应澣濯余。  
庶草将蕃庑，群阴自退消。  
迟迟杏梁日，长照紫宸朝。  

毛滂　春词  
雪才盈尺云阴解，负不鸣条雨块完。  
春力急催冬事退，君王宽政不恒寒。  

毛滂　春词  
群心与物为春久，唤得春风破腊回。  
天近自应通信息，梅花不用犯寒来。  

毛滂　春词  
八风调养力，九地发生深。  
共被年丰赐，谁知日昃心。  

毛滂　春词  
睍睆黄鹂出，参差紫燕飞。  
君仁羫羨阔，惠及羽毛微。  

毛滂　春词  
春色年年染御沟，鸭头轻绿弄花柔。  
今年春到昆仑上，九折委蛇舞翠蚢。  

毛滂　春词  
烩壁椒花馥，瑶钗彩燕翩。  
东风呼唤得，随意作春妍。  

毛滂　春词  
截肪初见昭华玉，刀出昆吾宝籀开。  
天助君王敷大喜，安排春色探先来。  

毛滂　春词  
日养千花气，风和百和香。  
君王自仁寿，柏叶更称觞。  

毛滂　春词  
御沟覆盖柳寒犹噤，芳草池塘暖尚微。  
玉色怡融何事喜，一年苔绿遍君圜扉。  

毛滂　春词  
宝历垂无极，璿玑转未央。  
绣楹膏露润，玉殿紫芝香。  

毛滂　春词  
宫漏迟迟不受催，出花光景渐徘徊。  
万方日日春台上，不道东风恰始来。  

毛滂　春词  
穆穆清光外，葱葱佳气中。  
云天看斗柄，寰海受和风。  

毛滂　春词  
雕云燎馥沉复暖，彩胜风翩玉燕寒。  
天上春光来咫尺，琼花瑶草遍阑干。  

毛滂　春词  
琐窗朱户无寒到，长似春光日日来。  
自是螽斯载风什，可烦箫磬祀高禼。  

毛滂　春词  
玉甽兰封麝，瑶池柳养金。  
宸章先造化，摛藻自春林。  

毛滂　春词  
靧面桃花有意开，光风转蕙日徘徊。  
昭阳天近知春早，玉琯东风破雪来。  

毛滂　春词  
日射觚棱气郁葱，露华犹冷玉芙蓉。  
琐窗朱户春光暖，珠蕊琼花无数重。  

毛滂　春词  
腊寒辟易沉香火，春意侵寻玉琯灰。  
阴德承天专静厚，发生有助到根莇。  

毛滂　春词  
风来太液冰先泮，日照延和柳未知。  
翠辇不缘花事出，行看荇带绿参差。  

毛滂　春晓  
东皋纷绮水潺潺，翠拂官桥柳欲眠。  
出谷黄莺终好在，辞风红树稍萧然。  

毛滂　春晓  
酴醾春晓与谁芳，自是新来雨露香。  
燕子觅巢终软媚，杨花满路尚颠忙。  

毛滂　春晓  
炉香烬冷夹衣寒，雨过园林翠作团。  
剩得风法何处著，红蔷薇搭小栏干。  

毛滂　春晓  
池塘绿净了无尘，造化裁余十日春。  
月树清深语鶗鴃，几时归去亦谩人。  

毛滂　次常山简叔祥  
归来久客鬓俱苍，渐喜无人餽五浆。  
未免高僧问劳苦，故应乔木慰凄凉。  
山中猿鹤人谁健，门外蒿莱想自长。  
为谢邦人岂吾薄，要当六印绕腰典。  

毛滂　次沈会宗韵  
故人老萧散，久客寡谐同。  
病骨侵山雨，孤帆落渚风。  
水清应吊影，坐阒想书空。  
我亦青州阔，经年不一中。  

毛滂　次歆琳老中秋月  
玉斧修轮灭玷痕，金精铸魄凝寒清。  
缀云都去秋心净，囊露新添夜眼明。  
气接瑶台端可御，地漫银汉定谁倾。  
何时天竺山前路，细听烟崖坠子声。  

毛滂　次韵曹子方  
盾威正赫忽衰歼，人意浑如水面宽。  
触石端来慰枯槁，随车定见湿朱丹。  
初忧连轸秋无种，岂望始云晚可观。  
天遣商羊为公舞，绝胜九仞见鸾。  

毛滂　次韵曹子方对雪以诗见招观灯  
柳外东风旗影转，身远鸣珂心想见。  
碧瓦朱楼不夜城，走马插花春一片。  
锦靴玉带簇金鞍，回雪惊鸿都转旋。  
我书细字对短檠，尚未尽灯昏月窥研。  
那知研节有七盘，但课旧书须百遍。  
病骨烦招愧后车，新诗乞与书团扇。  
明年相望孢侯乡，犹共碧霄端正面。  

毛滂　次韵成允寒秀亭  
伐蒿种竹作清深，洗石锄垣出翠纹。  
玉节露匀新带月，苔肤雨涩细留云。  
四檐妍色开晴晓，一亩浓阴寄夕醺。  
陶令醉时烦客去，梦魂潇洒与谁云。  

毛滂　次韵答琳老  
云水肝肠要扫除，笔头费尽淡工夫。  
居山应免逢京兆，过我聊当见子虚。  
夜卧春蒲诸念冷，晚吟秋汉一峰孤。  
打包来作临邛客，车骑虽无亦甚都。  

毛滂　次韵方明叔见赠  
法书乱眼极牛毛，卒业何时愧李翱。  
好在先生无燥湿，老来秀句绝孤高。  
不知蹭蹬沉鸾枳，却念疏慵似马曹。  
谁荐薛公经行著折腰江县岂殊褒。  

毛滂　次韵奉酬蔡成允  
蔡子诗锋新发硎，晓压吾境横长城。  
玉关食肉何足计，饭山日午噙肤清。  
叩门念子忧吻燥，银瓶急燎苍蝇声。  
云龙为子起风腋，要使飞将身趫轻。  

毛滂　次韵琳老  
梦魂夜夜钓鱼台，怀抱何当亦好开。  
竹日一窗窥我病，溪风三里送诗来。  
天花散灭双瞳冷，香烬萧寒万相灰。  
欲与道人游物外，故山情在首重回。  

毛滂　次韵王宣义见过夜饮四绝  
空琴谁为奏南风，坐看幽香走篆红。  
定卜糟丘度余日，此生那复问蓍丛。  

毛滂　次韵王宣义见过夜饮四绝  
凄风落日酒家天，何事囊中长一钱。  
快见渴虹横酒户，归须残月上吟鞯。  

毛滂　次韵王宣义见过夜饮四绝  
崔郎傲兀见孤罴，笔势纵横欲发奇。  
赋就何人知犬子，杯深自喜对鹅儿。  

毛滂　次韵王宣义见过夜饮四绝  
肯为张卿贵作奴，不嫌唤客手携壶。  
全胜一叶唯茶灶，未负黄公卖酒垆。  

毛滂　次韵许簿游响潭回  
一派飞泉湿岭云，岩花娟好尚余春。  
黄紬病惰谁如我，碧玉寒清自照人。  
山水窟中为俗吏，簿书丛里得诗邻。  
一篇宠寄高难和，万卷端知笔有神。  

毛滂　次韵叶权之  
二年锦衣城，坐怅朋游落。  
双瞳不敢白，但向湖山著。  
顷当舍之去，眼界垂落寞。  
忽逢昔所倾，人事岂容约。  
西行追画鷁，北首望金雀。  
斯人玉树明，映我蒹葭恶。  
平生函牛鼎，顾可作鸡舋。  
干将久在冶，宜有当橐签。  
大器不匆匆，一飞要寥廓。  
佳哉妙五言，珠琲相磊硌。  
长城矗金塘，铦锋露霜锷。  
向我宁可当，倒戈为之却。  
我生已数奇，世味寒冰薄。  
兹行聊尔耳，外物矧可略。  
所喜得公游，昏愚烦发药。  
不重千金裘，为公了杯酌。  

毛滂　次韵曾公衮  
翩翩公子蚤知名，诗句年来特地清。  
客馆可应堪倒屣，芜编曾不累悬衡。  
南飞倦翮都无兴，北道主人终有情。  
想见绿疏前夜雨，跳珠甽玉伴吟声。  

毛滂　次韵张台卿桃花诗  
使君园中花，造物勤管领。  
佳人含朝酒，风软吹莫省。  
正应武陵裔，或写瑶池影。  
谁云六果下，实抱千岁永。  
得地倍浓华，无人亦妍整。  
舞困霞衣翩，粧早燕脂冷。  
玉堂摛藻笔，一顾长光影，  
谁识劝农心，殷勤待遗秉。  

毛滂　从范使君求酒  
方寸陶陶事不根，但知力饮送朝昏。  
无田种秫空为吏，有麴成封即闭门。  
避暑此间真有意，悲秋今日得无言。  
孔公坐上多余沥，易满农家老瓦盆。  

毛滂　代馆职应诏和元夕  
太平乐事及黎元，佳月兰灯照有年。  
景焰煌煌浮魏阙，清光穆穆抱尧天，  
皇明烛远辉星斗，睿唱宣和胜管弦。  
十二明珠供照乘，夜光飞出九重渊。  

毛滂　代人和孟羽  
东野多穷辄自鸣，半生云水共将迎。  
朝廷织悉收遗老，笔势巉岩压后生。  
天上恩袍新草色，道傍诗句古钟声。  
出秦壮思磨锋锷，欲破刘郎五字城。  

毛滂　代人和御制上巳锡宴诗  
赐禊追三日，闻莺啭万年。  
恩深重湛露，气暖入非烟。  
睿作端知圣，清尊不翅贤。  
眼明惊既醉，奎彩下云天。  

毛滂　代人和御制上巳锡宴诗  
曲水传觞盛，皇只布德初。  
海波翻雅奏，云露湿华裾。  
晴送君恩暖，寒收物意舒。  
春耕无叹息，庶不负于胥。  

毛滂　代张菊  
去年出郭麦风秋，忆共儿童迓细侯。  
烟雨一溪行色动，管弦千里颂声留。  
断魂南浦横离恨，注目东山想旧游。  
西槛露团春不管，抱丛寒蝶伴清愁。  

毛滂　代张兰送太守  
电转双旌雨结愁，水流行色过芳洲。  
賸风残月谁交取，别酒离歌且驻留。  
千里溪山记诗伯，一年莺燕识遨头。  
朝天不作含香伴，为想林间春意幽。  

毛滂　道上口占  
屹屹高山自两边，纷纷鸡鸭苦当前。  
败垣过竹还当道，脱叶凭风欲半天。  
定恐黄茅藏伏兔，更呼青汉落飞鹍。  
一寒如此空形影，独赖狐裘三十年。  

毛滂　德清五兄寄清茶  
玉角苍坚已照人，冰肝寒洁更无尘。  
凤凰雨露生珍草，不比榛芜亦漫春。  

毛滂　灯夕当三日而罢今至四月五日国人尚纷然出游势不可禁天既雨仍作小  
廉织飞雨为谁休，烂漫悬灯总未收。  
自是一年无叹息，不妨五夕得嬉游。  
后车莺燕春声软，前骑熊罴夜气遒。  
两行红纱三百炬，插花携酒趁遨头。  

毛滂　登普宁寺岁寒庵面江山之胜令人欲赋而长老因公出诗集相示作此诗谢  
此老诸缘薄，诗情忽漫深。  
敲门移稳字，弹指得真心。  
松竹藏幽讨，溪山助苦吟。  
解鞍聊为赋，去不岁登临。  

毛滂　登闻鼓诗  
九重赤涂高如天，四海黔首纷於蝝。  
众屧望天若无路，区区有意常能宣。  
乃知听卑四聪达，万里呻笑如邮传。  
朝阳门外登闻鼓，鼓下章飞如急雨。  
一声直堕勾陈中，谁言天门严九虎。  
江南小吏无技能，鼓间餬口何云补。  
仆饥马瘦晓徐行，官曹下马初无营。  
解衣小睡须臾散，鼓亦十日无一声。  
疑非官家设鼓意，细头号乃复知人情。  
文昌相公眼如月，坐见万里分毫发。  
苍生痛皐吾一身，与汝一家无楚越。  
有求径投家丈人，鼓面蛛尘寄萧兀。  
亦何道业冠皋夔，民得由之初不知。  
平生胸中医国法，尽变黄馘为秀眉。  
力进唐虞作元氯，酲醲病酒何劳治。  
端知听讼破皔尔，洞见五藏聊决之。  
造化升平唯一笔，弼成尧舜垂衣日。  
墨客诗人慕　　来，朱草嘉禾时一出。  
登闻终日何所闻，但听清风颂声溢。  
江南小吏未归山，乞与居山相似閒。  
半饥终未免索米，饱饭亦复胜抱关。  
鼓衡有声吏窃食，愧此无用毛发斑。  

毛滂　定光梅开仆以病未能往观亦缘此辞闾丘之约今辱示诗走答一首  
七里梅花自一村，县楼目断暮云深。  
玉人为弄昆溪笛，尘榻空横单父琴。  
知有春心传庚岭，可无雪兴在山阴。  
金鞍族马何时到，试听东堂偪仄吟。  

毛滂　东风辞  
冻云不凝层冰活，阿香推车上空阔。  
大蛇梦惊鳞甲暖，霰雪影断清光夺。  
玉帝手持发生机，驰召东风俾回斡。  
东风驾言正月头，先驱持律吹九州。  
劳苦万物抱憔悴，嘘呵太和如汗流。  
草根暖回土膏动，僵冷尽起寒威收。  
习习熙点远相属，原隰龙鳞吹小绿。  
韶光渐深人不知，但见新新自相续。  
珠玑零露日缤纷，要助东风力作春。  
向使不来慰枯槁，正应合抱皆樵薪。  
眼明初破玄冥黑，咄嗟万物回颜色。  
何但桃李著荣华，未遗兔葵并燕麦。  
万物之命悬东风，谁云兰台敢争雄。  
披襟受之不容易，群公不有归我公。  
我公人英国尚父，代天与天通肺腑。  
夔龙土苴直唾弃，有作自令物鼓舞。  
为时生公岂非天，身任重大宁偶然。  
气压千官山不动，德行四海春无边。  
东风功成看万彙，年年会与青春期。  
雨露涵濡宁惜费。我公经纶亦如春，  
惠养元元作元气。万口祝公如一辞，  
愿公颜朱发常黟。那知东风共无边，  

毛滂　东归呈元度  
此生文字送分阴，覉旅无材发噤吟。  
鬓底星星侵晚色，胸中落落负初心。  
端知坐索长安米，那复能弹单父琴。  
投老襄阳真自弃，蹇驴东去乱云深。  

毛滂　东堂独坐怀琳老二首  
闻道年来多掩关，高情定满渺瀰间。  
秋风不怕清难忍，晓日应分暖伴閒。  
欲唤扁舟弄云水，已疑小阁厌溪山。  
东堂枉把归来赋，惭愧寒空倦翮还。  

毛滂　东堂独坐怀琳老二首  
柏炉烟尚余薰。老去孤城愈不群。  
沙上晚晴知独往，堂中秋思与谁分。  
隔溪有伴萧萧竹，对户无情冉冉云。  
南北东西均是寄，定回归雁不应闻。  

毛滂　阇黎从上人予往年香火院学徒也去之天竺益求其师之说归为邑人言之  
世外忘家子，归来谁与游。  
烧香如意夜，茹菊钵孟秋。  
独节已萧冷，诸缘应罢休。  
渡江闻道日，少为故山留。  

毛滂　对雪二首  
玉京咫尺不应疑，龙凤交横舞屡僛。  
素色可能粧粉并，真香直到齿牙知。  
珠楼先晓月未落，瑶草自春天亦私。  
千里一裘谁有样，邹郎吹律为薰之。  

毛滂　对雪二首  
空庭白凤舞毰毸，扑帟窥帘去却回。  
柳絮似将春色到，梅梢不认月华来。  
轻盈舞殿三千女，缥缈飞天十二台。  
定有仙人来种玉，蓝田归计少徘徊。  

毛滂　对雪作诗未竟曹使君寄声招饮因成篇以寄  
东风欲辞阊阖殿，未向百花枝上见。  
先拂瑶台玉蕊丛，联翩时落玲珑片。  
水晶宫中清晓寒，蝴蝶窥帘轻暝旋。  
素光冷逼翟云裘，玄冰暗结青光研。  
诗成玉屑带冰书，兴随月绕清溪遍。  
兔园老笔生阳春，墨葩不待微和扇。  
明朝当见郢中吟，雕樽快覆鹅黄面。  

毛滂　对岩桂一首寄曹使君  
玉阶桂影秋绰约，天风为卷浮云幕。  
婵娟醉眠水晶殿，老蟾不守余花落。  
苍岩忽生云月裔，仙芬凄冷真珠萼。  
娟娟石畔为谁妍，香露著人清入膜。  
夜深碎月寒相就，酴醾却作伤春瘦。  
弄雪仙人淡紵衣，烟裙不著鸳鸯绣。  
眼中寒香同谁惜，冷吟径召梅花魄，  
小蛮为洗玻瓈船，晚来秋翁葡萄碧。  

毛滂　对月  
柳梢地面绝微风，一片寒光万里同。  
冰骨直疑潜里换，尘心都觉坐来空。  
蚌胎有露珠成颗，蟾窟无云玉作宫。  
莫怪幽人吟到晓，不知清兴自无穷。  

毛滂　二月二十八日祷雨龙湫  
折腰五斗自难堪，每为斯人食不甘。  
赤地黄埃迷泽国，老龙饮血亦分甘。  

毛滂　方郑叔详回得花满盘作短诗以寄  
参军肯自笑苍颜，花趁篮舆簇玉盘。  
賸取必知丛蝶恨，款行聊许路人看。  
娟娟静静春情好，淡淡浓浓粧色残。  
已遣小蛮歌送酒，故教乱插竹皮冠。  

毛滂　访琳老题溪上小轩  
小槛閒风物，高僧秀肺肠。  
隔溪通竹色，开户纳山光。  
拨雪晨蔬瘦，烧松午茗香。  
渊明归赋急，聊复此徜徉。  

毛滂　访琳老闻邮赴供  
宾头应供未还家，聊借僧窗自点茶。  
此意不须相见说，已知秋色付蘯花。  

毛滂　访孟令不遇  
扶病寻君君未归，添香应惹踏门衣。  
东风未破桃花萼，雪压余英蝶乱飞。  

毛滂　访无畏庵琳和尚  
踏遍武康境，铜山分外幽。  
师今提奥恉，谁不仰风流。  
松老巢玄鹤，车闲卧白牛。  
一时冠盖拥，欲去更迟留。  

毛滂　逢故人  
落日仍江县，相逢下马鞍。  
频忧从者病，可奈故人寒。  
老人囊书脱，平生匣剑乾。  
长年只少睡，忽漫语盘桓。  

毛滂　奉送径山无畏考勤人谒吴兴蒋使君无畏能作诗写字去径山五年遨游江  
一生凛凛伴龙湫，末后飘飘逐置邮。  
老屋相安真喣沫，扁舟独往亦浮沤。  
晴沙照影支离晚，寒研磨烟骨董秋。  
八月惊潮翻口角，铃斋说似古裴休。  

毛滂　福庆寺  
栏干倚尽赤旃檀，卢橘花开秀巘寒。  
会取虚庵留客意，小窗疏日上蒲团。  

毛滂　广鉴大师观上人为灵芝数百众故乞从檀施乞米求予诗送行为作一首予  
灵芝有良田，岁比万户侯。  
平生有力耕，以德作耡耰。  
不许仓箱丰，但知钵盂秋。  
木鱼一呼饭，千屐如水流。  
灵芝道亦然，饱汝即罢休。  
但忧汝易饱，未饱非所忧。  
后生真可畏，见此观此丘。  
昔常为我民，今乃从我游。  
得道於灵芝，胸中罗珍羞。  
岂特求自饱，将副馁者求。  
裹钵忽何之，西风送轻舟。  
处处灵芝田，多稼如云浮。  
初以非种种，今当不收收。  
谁施复谁乞，大块同一沤。  
姑且置是事，吾言亦谬悠。  
羡观一身轻，翛然逐飞鸥。  

毛滂　郭别驾秋日行县奉寄一首  
秋壑相迎故出奇，便应到处小迟迟。  
不妨簿领纷遮眼，未碍岚光秀入脾。  
小睡宁寻儿女梦，新诗定写水云姿。  
旧巾垫角风流在，何许杉篁暮雨时。  

毛滂　过净林杏花下微见晓色  
篮舆度水犯云巢，拂面垂杨翠欲交。  
春睡稳人殊未觉，半分晓色到花梢。  

毛滂　过静林寺用琳老韵作四绝句  
空庭不见人，乌啄僧台食。  
林深露未晞，微风漏花沥。  

毛滂　过静林寺用琳老韵作四绝句  
且来东堂日，相值柳桥西。  
痴莺吊落花，全学娇儿啼。  

毛滂　过静林寺用琳老韵作四绝句  
橙花亦娟娟，照水弄清白。  
孤香少人知，黄蜂自为客。  

毛滂　过静林寺用琳老韵作四绝句  
寒溪只数尺，炯炯涵晴空。  
寄目谁与论，翠芊牵春风。  

毛滂　过静林寺与径山老禅曳杖溪滨俯浅涧寒冽可照随流而前即渊然清深为  
寒溪数寸尔，下有万里天。  
烟云自变怪，寸碧殊湛然。  
蘯风亦可人，宁妨暂漪涟。  
终观镜面平，与君受媸妍。  
有苔绿蒙茸，孺子俯可搴。  
前窥渐难量，忽此清冷渊。  
鱼暇亦无踪，但见空月圆。  
陶翁步屧处，独俾支郎肩。  
倚策心自知，鸥鹭纷联翩。  

毛滂　过吴淞江  
参军身外只图书，独与吴江分不疏。  
归去他年当辟谷，嬾随波浪觅鲈鱼。  

毛滂　寒食日过翠峰塔院示法海道人  
云烟七级赤旃檀，龙护金函佛骨寒。  
问讯道人春到否，瑞香花谢倚栏干。  

毛滂　和郭倅见寄  
折节何须万夫后，蟹螯居左杯居右。  
先生老傀谁使然，天孙安能司唾呕。  
尚无一字得三缣，何如卖之不龟手。  
与公正自一家人，公家日月余扃牖。  
每得新诗如见公，风流好在灵和柳。  
题舆那听仲举辞，宣室应怀贾生久。  
当年竹马定不乏，旧雨垫巾无恙否。  
我今信手任翻羹，谁解苦心杯置肘。  
看公隽翮当在前，笑我劳驱空晚朽。  
东山掩鼻直枳，庸肯嗫嚅论不偶。  
槛中摇尾未必然，试看於菟薄栏吼。  

毛滂　和贾耘老  
渴令平生病，年来病更多。  
腰仍难老折，肠亦旧无他。  
知已眠三迳，逢秋欲七歌。  
勋名邮传尔，唯日饮无何。  

毛滂　和贾耘老  
河阳春在否，柳外小朱扉。  
贡径蛇应斗，危檐鸟欲飞。  
主人同燕幕，归意属渔矶。  
莫待群花笑，秋风鬓绿稀。  

毛滂　和巨中游芝山  
俗状尘容欲养成，犹惭岫幌不吾扃。  
任慵读律知难入，忍睡看山辄暂醒。  
兰茁有时应吐秀，茗根无味强通灵。  
朝霞夕菊全堪饱，肯绐侏儒学岁星。  

毛滂　和孙守  
回首长城卧落霞，云开桂影过昏鸦。  
不须更要千红翠，醉眼灯前已乱花。  

毛滂　和孙守三月二十七日开宴  
绣段遮檐玉刻樽，扬州春色最先醺。  
落花风起舞菌捲，秀岭烟生媚黛分。  
酥面锦靴轻转雪，粉吭牙板细留云。  
要他桃李长依旧，不借东君借寇君。  

毛滂　和王宣义买菊栽二首  
秋风有好色，寄在菊花团。  
弛担知新主，临池得细看。  
金房迎日秀，玉露作香寒。  
独负东篱意，年来洒酒乾。  

毛滂　和王宣义买菊栽二首  
未见花盈把，先教蜂作团。  
孤根聊得售，秀色后当看。  
莫讶全一晚，须知独耐寒。  
云含堕檐日，天恐露香乾。  

毛滂　和郑汉详送竹笋  
渭川春色到龙孙，渐养侵云百尺根。  
可惜斸来陪脱粟，葛陂留得看腾骞。  

毛滂　红梅  
何处曾临阿母池，浑将绛雪点寒枝。  
东墙羞颊逢谁笑，南国酡颜强自持。  
几过风霜仍好色，半呼桃杏听群儿。  
青春独养和症状味，不为黄蜂饱蜜脾。  

毛滂　汲水禅静琳老寄诗因次韵奉寄  
云脚涛头气自寒，了无閒梦到蒲团。  
翠庵只在东堂里，底下扬眉直下看。  

毛滂　寄蔡学士  
陆陆微生不可论，半饥半饱过朝昏。  
春来但见瞳花乱，寒退长余鬓雪繁。  
老愧门墙忝宾客，归来耒耜教儿孙。  
会应飞堕江湖去，定向离骚寄客魂。  

毛滂　寄曹使君  
幕中墨客随车后，驾上牙签遮坐右。  
唯留笔研乃自鐍，岂惜车茵容吏呕。  
青霞老去云海深，旧游尚见翻涛手。  
寄声秀句风入怀，坐念清标月当牖。  
天公厚我过穆生，何止餍韩仍饫柳。  
请同韶护公勿疑，老马由来识途久。  
近缘嗜酒识圣贤，已付长酣无可否。  
公当紫绶日垂腰，我已秃襟时见肘。  
慕公澄挠等清浊，叹我雕污终烘朽。  
诗从子建岂易亲，句语怀英那肯偶。  
清风自己入公脾，我如恶木何劳吼。  

毛滂　寄曹子方使君  
使君未知我，得自吞毡翁。  
我未识使君，已闻伯夷风。  
十年诗卷里，未面先从容。  
顷我客东都，寄声谢老农。  
绣衣南州来，是尔使君公。  
为尔扫菜色，无襦当夜缝。  
东都逆旅人，零落如霜蓬。  
一廛愿为氓，归热鸟脱笼。  
既登君子堂，倒戈避诗锋。  
紫芝秀眉宇，东野凛长松。  
怜我骨硉兀，槽枥骈儿童。  
秣以玉山禾，不置凡马中。  
去年溪城月，使君马如龙。  
呼我载后车，诗月相杝胧。  
朼来桑麻间，午梦因村舂。  
使君亦留犊，往吸长安钟。  
相望渺云海，烟雪迷西东。  
遥传摛彩笔，秀句争考功，  
那知古槐畔，苦语如秋蛩。  
一笑答支山，万事付瘖聋。  
吞舟亦失水，蚍蜉登背胸。  
拂钟虽不铮，缀履岂所工。  
天高白虎殿，日永明光宫。  
去参鵷鹭群。勿羡高飞鸿。  

毛滂　寄程漕  
风流三老今无有，明珠双璧公其后。  
长安初见紫微人。山阳途识生风手。  
同时蜀艉共差迟，今日吴饿付忠厚。  
吴饿欲饱谈笑了，要使嘉禾出稂莠。  
紫微宾客多云霄，谁数诸侯牛马走。  
黄金单尽会屠龙，白发鬅鬿成画狗。  
绛衣玉具无处觅，将军纵在大夫取。  
公归愿作水衡丞，敢厌督邮辞五斗。  

毛滂　见戏  
薄命何须问大来，时时废话卷只孤咍。  
故园松竹空荒径，可胜渊明一赋催。  

毛滂　见雪明日与祝山人游东湖僧寺访陈巨中教授留饮  
风吹飞雨乾，散作柳花毬。  
危檐下舞鹄，老树腾蟠虬。  
烟空夜色垂。肤雨凝酥柔。  
晓屦踏晶莹，与君散清愁。  
湖东十顷玉，月落漫不收。  
照我肝肺皎，出语和鸣璯。  
将我平生客，步入青松幽。  
此客气如霜，逼人作飕飗。  
嚼冰论世事，怒颊赤已浮。  
盘中水晶盐，碧酒葡萄秋。  
饮酒岂忧寒，饮水犹不忧。  
手冷慎勿炙，置之鹔鹴裘。  

毛滂　建中上元以雨雪败悬灯以国忧罢行乐仆又以老病连日在告辱师与成君  
老去追游骨亦疲，黑甜唯觉睡如饴。  
惭差素彩弄华发，犹梦清妍侍曲眉。  
愧甚雕樽负珠履，独余残雪照书帷。  
未妨管领东风在，官柳溪梅不用疑。  

毛滂　解武康悬印至垂虹亭作  
娟娟东堂月，瑟瑟北窗风。  
半夜渡龙尾，随我藕花中。  
径邀此花香，追路溪志东。  
溪山久俯仰，临别亦匆匆。  
三年虎落槛，一日鸹开笼。  
何须见似人，聊作逃虚空。  
今宵花亦远，余香归故丛。  
殷勤此风月，随我登长虹。  

毛滂　径山无畏老人从旁郡来解包武康观音院昨日访别云当走钱塘吴兴二郡  
少引仙人为守关，杖头风月冷金鑗。  
只缘长者曾倾盖，不为诸侯出山。  
瘞鹤字勤衫黑，敲门诗苦鬓毛斑。  
归来一钵东堂饭，自有溪云作伴閒。  

毛滂　竞渡  
风旆悠悠水薄船，浪花翻覆自摇天。  
汨罗谁复追忠义，争快儿郎一棹先。  

毛滂　久客  
平生故人同偪仄，近者不见云泥隔。  
男儿命好百不忧，封侯起第如戏剧。  
我痴正亦坐命穷，眼暗头童守书策。  
风吹破屋雪入怀，独与蜗牛夜争席。  
旧雨人来今不来，唯有五穷充上客。  
人生羁旅谁过我，欲归岂惜还乡帻。  
腹中郁勃不耐事，何用使人轻跛瘠。  
登山未厌日月流，掩关但恐功名迫。  
读书岂从升斗计，劳生却为精神惜。  
不能与君争上车，主人未必如车泽。  
但烦东风送帆脚，摇竿鼓枻三江碧。  

毛滂　句  
苕水相逢眼便青。贪恋恩波未肯飞。  

毛滂　坤成节  
穆穆真为第几天，九龙扶辇下非烟。  
定知蟾彩腾光夜，聊待蟠桃得熟年。  
国步无疆金柱健，官声有道兔羋贤。  
大邦欲效封人请，珍重只园妙相仟。  

毛滂　累蒙周开祖使君贬示佳章才拙思荒愧不能报谨勉次韵一篇少叙敬避老  
居士称陆莲，香山本流亚。  
舌端元和风，吹倒两鲍谢。  
游戏笔砚间，盘礴湖山下。  
过眼尽诗材，有欲天必借。  
句源发肝膈，输泻每不暇。  
欬唾生江河，奔放那可壩。  
我诗沮洳尔，欲过不足跨。  
数烦见波澜，意作蹄涔吓。  
平生望洋眼，痴胆不知怕。  
亦识明月珠，相投况非夜。  

毛滂　李白於宣州谢杋楼饯别校书叔云一首十二月初六日夜独坐松斋怀抱良  
弃我去者昨日之日不可留，醉我心者今日之日多烦忧。  
秋风吹雁渡汾水，斜阳随客下西楼。  
苑边麒麟守白骨，半夜安能保明发。  
小蛮为酌流霞春，醉倚梅花满怀月。  
暗香吹远月欲流，松声百尺唤清愁。  
早挂铜章老槐下，短蓑独速不渔舟。  

毛滂　立秋日破晓入山携枕簟睡於禅静庵中作诗一首  
西风安起无人乡，云深万籁含清商。  
山容便与新秋净，稻花已作丰年香。  
断蝉抱柳咽残月，卧霞排雾通朝阳。  
过桥寺影出疏木，入户竹色来低墙。  
蒲团纸帐两寂寞，独有老桧磨风霜。  
东堂老子喜睡人，来借一榻乐未央。  
含风涟漪开玉脊，小屏晚绿横潇湘。  
梦寒支枕风入发，过眼冉冉茶烟苍。  
红薇花阴煮玉醴，满瓯飞雪置我旁。  
平生世味总如水，老大纵健肝膈凉。  
翛然此意不可道，卧看石竹凝孤芳。  

毛滂　林进士数见过又遗一诗辄以奉报  
夫子胡为者，行吟颇自奇。  
少年应苦学，今日定何之。  
天地空羸马，肝肠饱旧诗。  
江边餬口掾，风雨共凄凄。  

毛滂　琳老惠麸乾隆走笔奉寄  
何人弹铗苦思鱼，食肉而飞亦任渠。  
谁见东堂病居士，山僧乞食亦分余。  

毛滂　琳老送瑶花数叶云作香烧气甚清馥  
璀璨谁将玉作春，天魔故恼老诗人。  
金炉送在东堂手，便有清香通四邻。  

毛滂　琳老所居植竹发笋而草茁其傍作诗见寄为赋一首  
春风吹琅玕，夏长苍龙孙。  
未见拂云梢，已引鞭骥根。  
包藏霜雪姿，隐忍苔藓痕。  
其傍茁小草，同出东帝恩，  
恩深草先高，抱箨殊未掀。  
岁寒两何如，一笑凝诗魂。  

毛滂　灵芝观上人房植紫竹一本覆屋其上以庇朝日顾雨露所不及也疑其当憔  
阶前紫玉似人长，可怪龙孙久未骧。  
第放烟梢出檐去，此君初不畏风霜。  

毛滂　刘秀才明仲当赴礼部试从县令毛某乞诗聊作一首  
君不见广文博士老郑虔，才名四十寒无毡。  
又不见汉阳计吏赵明叔，文章不如一囊钱。  
胸中道腴五味足，外虽枯槁中芳鲜。  
不妨止有书一束，索米未肯侏儒贤。  
平生固用笔耕尔，行发墨颖收丰年。  
会当少见会稽绶，勿嗟已卖琅琊田。  

毛滂　留别邵公言  
公言雅知我，良胜我自知。  
往年得为僚，税驾清江湄。  
觉君有胜致真率仍天资。定交倾盖间，  
快语明肝脾。我生七不堪，  
百谪将安之。官长笑不骂，  
儿童容遨嬉。掾舍等禅房，  
竹树含幽姿。其间有閒味，  
共此非君谁。驾言写予忧，  
欲致车已脂。往披五老云，  
下采苍山芝。翛然送日月，  
万虑忽若遗。朼来两溪上，  
邂逅宽所思。微风送白蘯，  
藻芊摇寒漪。水清不受钓，  
鱼细安可骑。亦复可怜人，  
鸥鹭相委蛇。君岂鸥鹭群，  
鵷鸾往追随。所遭即定分，  
固有何庸麾。我生傥可用，  
岂惜山英移。荣华召食荠，  
贫贱亦尝饴。顾今适当还，  
捃拾聊充饥。从君借蓑笠，  
破雨收江蓠。  

毛滂　柳轩雪夜  
曛黄飞雪已填门，独夜人依老柳根。  
故遣捲帘从骨冷，不妨开卷自灯昏。  
余英煮茗春云动，润气留香宿雾繁。  
但觉诗脾两清绝，可劳骚客赋招魂。  

毛滂　六月二十日舍贾耘老溪居旦起蔡成允见访仆方蓬头亦脚坐溪上乃用此  
寒溪破晓喜相过，不怪蓬头尚养疴。  
躶马怀金君蚤晚，历阶歃备我蹉跎。  
诗人自与尘埃远，病骨终惭粉泽多。  
别寄钓鱼船上曲，要留风月伴烟蓑。  

毛滂　某获造司空府得至便座见文禽五六夷犹曲池上意甚得所慨然有感於衰  
许近清池养羽仪，恩波稳暖自忘归。  
长依竹石供潇洒，不学苍鹰饱便飞。  

毛滂　某获造司空府得至便座见文禽五六夷犹曲池上意甚得所慨然有感於衰  
几年不解向沧洲，砫缴曾伤质转幽。  
端倚主人怜采色，要随鵷鹭濯清流。  

毛滂　偶成二首  
随风出岫不知归，身落黄尘梦翠微。  
本亦无心肤寸事，故山却合自由飞。  

毛滂　偶成二首  
此生弱草寄轻尘，辜负南山笋蕨春。  
好去桃花破浪暖，清风明月不辜人。  

毛滂　偶得佳酒分寄陈巨中  
南岳夫人绿酒春，近来未及玉膏醇。  
穆生不许聊须强，他日瀛洲是故人。  

毛滂　陪曹使君饮郭别乘舍夜归奉寄  
金波滟滟梨花玉，春色两枝娇映肉。  
夜堂莺燕落梁尘，秋帘风露昏银烛。  
倦客归来半白头，旧约参差两黄菊。  
新年斗酒亦径醉，道旧欢然能五六。  
御史家儿反温克，风前玉树何由俗。  
上客凛凛八尺身，秀在两眉诗在腹。  
醒狂司隶醉奈何，猛雨澜翻无软热。  
不嫌呼酒反劝君，要看春空云郁郁。  
明朝宁辞一日病，清时未可三闾独。  
倒冠落佩郭南门，长庚晱晱山簇簇。  
回头一笑堕渺茫，卧听桐鱼唤僧粥。  

毛滂　仆罢官东归过杭州寓六游堂而楼阁倚空江山在目仆甚乐之无畏老师自  
道人送客过林扃，先识穿云拄杖声。  
内苑深居无一念，东堂久阔尚余情。  
且欣能善将军饭，未怪频翻吏部羹。  
小住家风殊不恶，一江明月看潮生。  

毛滂　仆性懒慢喜睡而吏事亦早休因得遂其欲琳老数语仆曰当屈伸步趋以散  
先生晓开城旦书，坐与老农相嗫嚅。  
槐阴翠圆吏已散，归来下帘手撚须，  
胸中百纸无处使，静看穷达如呼虑。  
身閒睡饱亦不恶，何用一躶惊骀驽。  
去年凿池筑潜玉，清夜明月挂碧芦。  
先生独吟亦径醉，谁见露鹤寒相呼。  
径山老人笑疏懒，云当运动如户枢。  
朝来此老意不已，溪寺破雨遗天苏。  
紫房雁觜擢烟缕，细根蝗蚓蟠苔肤。  
茯苓虽老避芳液，团参已贵惭云珠。  
先生领意手自植，衣袂馥馥侵蘼芜。  
从今抱翁十日往，欲将后健酬前劬。  
何时一饱翳凤凰，缑山月夜听笙竽。  
长吟往觅五麟，翩然那复烦双凫。  
坐看白驹变古今，浮沤流电皆须臾。  
此语险怪傥未然，引年聊与昌阳俱。  
不须仙人九节杖，他年要与猱争途。  
凌霄峰头觅此老，登山过水安用扶。  

毛滂　清明过下渚湖  
湿云堆雨未全轻，啅鹊翻枝已唤晴。  
含雨落化空泪眼，袭衣香草欲知名。  
细泉入竹通幽意，孤策侵苔记独行。  
不醉河阳芳树底，乱山携酒过清明。  

毛滂　顷刘子先学士守姑苏尝寄洞庭春酒得为西湖十日之醉今流落於此但觉  
刘郎曾寄洞庭春，小暖西湖十日贫。  
老去餵糟照无拣，高风空愧汨罗人。  

毛滂　秋日书怀  
秋日吐微明，寒叶堕半碧。  
娟娟竹弄影，冉冉香引脉。  
窗明棐几净，水石涵虚白。  
茶开睡足眼，苔上懒行屐。  
屋寒无燕雀。岂独少宾客。  
顾我警露鹤，伫此辽天翮。  
相对虽不言，孤高比三益。  
迩来世外心，渐觉眼界窄。  
儿时喜功名，今念真戏剧。  
平生翻羹手，欲烂谁能炙。  
岂待二顷田，初无一廛宅。  
第当营糟丘，努力斯百尺。  
颓然寄疏慵，坐扑克驹过隙。  
韩郎食不足，苦心定谁惜。  
那知落英繁，吾食岂无夕。  
举手谢飞鸢，一鼠何劳吓。  

毛滂　秋雨杜门久之比晴一出前村归闻陆令见过奉寄一首  
子桑闭门十日雨，何人裹饭相劳苦。  
忽窥晴色入疏帘，径向孤村寻老圃。  
不知双凫念云水，欲下雀罗风送起。  
未容倒屣见王孙，岂是扬鎚嫚公子。  
长安秋雨乃复来，山阴夜雪仍空回。  
他时乘兴幸告我，请扫门前红叶堆。  

毛滂　去国  
年来去国故迟迟，坂上长鸣老益悲。  
不作居山惭捷迳，强须了事学痴儿。  
风霜冷百何能笑，藜藿空肠未厌饥。  
里巷定无杨得意，朝廷合有郑当时。  

毛滂　去国  
马剑何妨壮，琴书半不轻。  
心通平野阔，眼接众山明。  
老大空行李，疏慵岂利名。  
夏侯知苦学，殊未劝归耕。  

毛滂　去国呈蔡元度  
去国黄流急，搔头白发新。  
牛衣还卒岁，狗监定何人。  
奏傔宁妨跛，为郎正碍贫。  
鄙文无恙否，酱瓿盍相亲。  

毛滂　仁义驿中  
骑驴何似贾司仓，行李唯余古锦囊。  
秋后恰容鹰脱架，春来会有燕投梁。  
清时无用材虽拙，白日能閒策亦长。  
惭愧平生负三尺，一成泉石欲膏肓。  

毛滂　入石颐寺  
去年倚策忆春残，芳草重寻翠屈盘。  
苔磴渐高天咫尺，岩花未老露蒙蒙。  
鸣禽时托朝霞暖，烟涧犹分夜雨寒。  
俯扑克众山皆迤，此心不尽四围宽。  

毛滂　散药过东湖戏作绝句寄陈巨中  
谁为苍生起病癯，参军药裹欲何如。  
湖东道义为针石，不用先生肘后书。  

毛滂　僧惠澄从余学诗  
花开花落古东溪，賸馥残膏今在谁。  
后世那能接光焰，上人聊复问藩篱。  
散花高座真无事，乞食空肠仅不饥。  
急唤清风下佳树，尽吹尘土出诗脾。  

毛滂　上湖宋余行老  
先生吟文烦颊舌，未免诸生笑於列。  
跋前痜后谁使然，只有名多磨不灭。  
燕公策高思精壮，笔下辞华烂文缬。  
岳阳少屈何足云，自喜江山助清绝。  
墨畦笔迳久榛芜，道山初识今文伯。  
凤凰池畔未归身，水晶宫里重游客。  
读书不知已几世，汲古长余绠千尺。  
莫贪云水供醉吟，尚有典章须粉泽。  
防风山前痴病吏，自笑著书玄尚白。  
蓬头承畓十年事，过眼法书今雾隔。  
那知流落得依凭，天与虺聩宽辔策。  
汀洲白蘯春岂许，江南日落汀洲古。  
风光无恙似当时，犹与溪山相媚妩。  
昔人苦吟终不尽，只今余秀当勤取。  
阿房赋客旧主人，试数文章犹第五。  

毛滂　上林内翰二首  
内廷吴陆善文书，绝代如公可数渠。  
科斗他年载深厚，楞伽终日伴清虚。  
济时即展经纶业，华国聊施采色余。  
想为君王话尧舜，玉堂对罢夜何如。  

毛滂　上林内翰二首  
短褐风霜可奈何，嬾求长袖舞阳阿。  
九迁行辈青云满，百谪形骸白发多。  
束带壮怀浑龃龉，角巾闲约亦蹉跎。  
山公有意相题目，季绪无容触诋诃。  

毛滂　上元夜  
翟辇遥窥日角丰，阳光浮喜散云同。  
海山不动双龙矫，天信频颁一鹤通。  
大胆越照临清景内，唐虞消息笑声中。  
六街鼓舞谁能强，三尺儿童识帝功。  

毛滂　上曾枢密  
燕齐日暮客不旭，新丰主人岂相知。  
不须买丝绣平原，不用黄金铸子期。  
会当酸鹹有同好，主簿且须归祭灶。  
请见临川太尉公，此语难为俗人道。  
我公悦士甘如肉，万钱供客饭脱粟。  
读书始堪属大事，谁论少文织薄曲。  
眼看齐相不六尺，太史犹忻事鞭策。  
胸中端正在眸子，岩电两瞳秋汉碧。  
致君尧舜不足惊，升平本付公辈人。  
西郊浓云含雨色，可胜枯槁怀阳春。  
门前宾客马如蚁，谁是我公天下士。  
趦趄欲进仍厚颜，纷纷无乃辽东豕。  
蹇驴破帽栖尘坌，曳裾最晚空余恨。  
草奏犹堪试傔人，无令归作潜夫论。  

毛滂　上执政  
廊庙无尘鉴色寒，私门谁启手亲关。  
万邦和气君臣里，一代文章伯仲间。  
多士扬眉诣东合，真人拱手倚南山。  
青天白日才亭午，不遗云随霰雪还。  

毛滂　生日  
要作人间浩荡春，便应三日对东君。  
万牛早汗十围木，百谷终甘一寸云。  
天下公侯端有种，日喧鸿雁不离群。  
宝炉善颂区区尔，何似君陈德似薰。  

毛滂　生日  
夜光昭清冷，璇源载圆折。  
朝阳未羽仪，五色先丹穴。  
松柏出涧壑，众木皆秃屑。  
方其一寸青，意已傲冰雪。  
东家嬉戏时，俎豆辄罗列。  
未应须儿啼，英标固惊绝。  
公为三朝老，气压万人杰。  
经纶本帝赉，遇合非力结。  
舟成无长川，支族有旱霓。  
东风吹扶桑，晓色开寥泬。  
平生回天手，独伫昆吾辙。  
停鞭急节缓，挥臂层阴决。  
图回掌中春，摩拂厚土热。  
一身等大地，万物小晴蜻蛚。  
华岳载不重，河海振不洩。  
黔黎托回命，草木恃以茁。  
造物相始终，流年难老耋。  
侧闻宋鼎就，未事羽力挈。  
是乃为公象，何但纪相烈。  
坐观满不溢，玉铉无变灭。  

毛滂　盛暑谒刘公达  
伏金避老火，遁日乾商霖。  
天地岂不宽，八荒一釜鬵。  
此身泎寒乡，骨冷势陆沉。  
忽疑同然灰，终得空汗襟。  
闻有不热符，莫致癸与壬。  
平生习云水，两足便幽寻。  
佩绅接轸处，念往汗益浸。  
乃独款公关，热行犯诃吟。  
忘公鼎轴家，谓是缁帷林。  
有风静阴躁，无愠烦鸣琴。  
置我弟子间，岂不容鲁参。  
公如天下雨，焦卷听雷音。  
謦欬走旱魃，噫欠停流金。  
胸中三绝编，宁独自洗心。  
坐使人意消，烦促变清深。  
南山当朝難，暂卷乃至今。  
万物抱暍意，油然徯层阴。  

毛滂　师文莫君以仆治东园甚力官满且去为赋诗以道眷然之意次韵奉答  
小桃繁杏何须论，只要池边竹半林。  
不养凫鹥怜渌净，苦留风月伴清深。  
后人来荫十围木，故老看移一亩阴。  
分付庭梅管春色，长官情味此花心。  

毛滂　师文莫君以诗从仆求字顾非所长聊作一篇姑慰其厚意而已  
广文无毡风撼颊，冻坐慈恩书柿叶。  
乞米珍题矫龙凤，望粥娇儿闹鹅鸭。  
不须欧家管城子，镂象雕犀作袍帢。  
娥眉曼瞗初丰容，一笑自粲非宝靨。  
当时临池亦若矣，烟苍雨暗漫襟袷。  
几何白骨变黄泥，安用玉轴留华箧。  
要当约略记姓名，作底碑傍坐疲苶。  
我今姓名亦懒记，几砚尘埃卧羊鬣。  
君诗求字得我惊，萦金悬磬真所乏。  
归田当赋觅桃诗，岂有来禽青李帖。  

毛滂　十二月二十六日出郊访无畏诗禅暮归奉寄  
寒郊独往兴悠哉，问讯山翁破腊回。  
犀轴冰寒苕水句，衲衣雪暗锦营埃。  
归时烟树鸦声集，望处溪窗山色来。  
此意儿童终不觉，闭门脱屩拂莓苔。  

毛滂　十二月十二日雪晴成允蔡君扁舟携诗见临次韵奉答  
蔡子下笔生涛澜，少时往往思涌泉。  
便当自作五凤楼，画楹刻桷皆蛮牋。  
昨日千秋桥畔雪，杨花蝴蝶相联翩。  
径唤红粧弄春色，千壶快倒万锦缠。  
那知蔡子足践地，柳车送客已复延。  
摇竿孤唱颇自得，闭门高卧初谁贤。  
幸来饷子小楼日，共看檐影移残年。  
东堂夜寒剑有气，北窗昼静琴无弦。  
高门悬薄固疏矣，所忧饿虎犹须鞭。  
齿摇目眵懒自荐，岂复珠贝如悬编。  
仙人玉树傥相待，只拟醉拍洪崖肩。  
尧舜之事不足惊，肯为儿女痴自怜。  
故山鹤帐久不往，白云封户端应全。  
吏卒无令守叔夜，弟子何妨嘲孝先。  
伯伦天地席幕尔，何处六翮犹争前。  
平生小吏轻子美，未害故人疏浩然。  
子今风霰动短褐，岂乏锦绣裁长篇。  
东堂那记城旦语，唯有诗律曾家传。  
墨香纸滑霜兔劲，明窗妙意常空圆。  
客来指似宁信此，自知食蜜甜中边。  

毛滂　十月十日访琳道人於禅静寺与之徘徊泉石间甚久道人云有大龙团藏亦  
道人泉石畔，饷我欲盘桓。  
见爪苍龙古，颦眉古佛寒。  
家风真草草，诗句自珊珊。  
今夜东堂梦，云披月万竿。  

毛滂　石校书  
按书使者过萧閒，但恐韦编有蠹干。  
岂识郝公藏万卷，平生检校费心官。  

毛滂　石颐山虎跑泉久渫不食仆至山中为浚治而去  
自洗苔肤一尺寒，乌菟那复此蹒跚。  
不妨为我照毛发，正可与人鉴肺肝。  

毛滂　石颐寺  
碧瓦朱甍紫岭东，昂云松桂响寒风。  
灵泉清映银床在，无复当年大小空。  

毛滂　书禅静寺集翠堂示堂中老人琳径山诗  
烟岫供寒翠，风帘舞小晴。  
短墙分竹色，虚户纳松声。  
弄笔云窗暖，煎茶玉醴轻。  
端知孤桧月，独伴夜禅清。  

毛滂　书怀寄赠曾公衮  
宦情光景半樵渔，病惰仍忘百纸书。  
赋就只堪供酱瓿，齿残未可释盐车。  
朱蓝要使辞秋断，芝菌犹当出腐余。  
惭愧少翁能下士，马曹知马自应疏。  

毛滂　暑雨蒸溽奉王元规学士  
老火尚未偃蹇，稚金殊踧踖。  
雨如甑笠汗，但作气蒸赫。  
思君屡欲往，露顶不可帻。  
坐怀屋漏下，蜗牛颇争席。  
屋漏人自佳，泥沙卧圭璧。  
我衰了无营，饱睡梦书策。  
家贫苦无书，岂复有漂麦。  
不了汤饼事，可致万钱客。  
正须裹饭来，濯足水三尺。  

毛滂　束装  
束装亲匣剑，拨火唤劳饙。  
鸦散鸡声断，烟低野色分。  
徘徊半树月，拍塞一山云。  
叫助日车上，扶桑犹未闻。  

毛滂　送参寥游京师  
青鞋布袜脚腾腾，行住湖山自满膺。  
朝日已升天晧旰，秋风犹弄鬓鬅鬿。  
道逢京尹聊须避，坐列诸王傥可登。  
认取参寥泉上月，绿烟开处在觚棱。  

毛滂　送茶琳老  
道人诗思前溪水，流出山来亦自清。  
谩寄凤凰台畔雪，不妨竹里润琴声。  

毛滂　送茶宋大监  
凤凰山畔雨前春，玉骨云腴绝可人。  
寄与青云欲仙客，一瓯相映两无尘。  

毛滂　送茶宋大监  
玉兔瓯中霜月色，照公问路广寒宫。  
绝胜自酌寒窗下，睡减悲添愁事丛。  

毛滂　送教长老入山  
秋容正摇落，山意恰凄清。  
冰彻万缘冷，云随两屐轻。  
冥鸿那复下，膏火莫重明。  
天地邮亭尔，百年真倦生。  

毛滂　送巨中教授解官  
天公怜我欲元邻，得近芝兰久益芬。  
定免幼安还割席，拟从东野若为云。  
归鞭那有蓝关雪，别梦应通鲁水芹。  
强饭勉之书满载，与君千里共斯文。  

毛滂　送僧常妙还永嘉  
杖策辞江寺，秋途谁与偕。  
霜风侵布衲，草露湿芒鞋。  
收钵无余事，还乡非俗怀。  
金刚真有力，魔避不须排。  

毛滂　送僧觉归上饶  
上士垂暮年，不受烦恼攻。  
欲修沙门果，坐怪须发空。  
言有摩尼珠，自照迷妄踪。  
当来滞碍心，如以巨物舂。  
妻子昔所爱，今断如溃痈。  
欲作大医王，遍救瘖与聋。  
长安坐寂寞，饥腹听午钟。  
行归洗耳恭听黄尘，誓将归青松。  
一蠡渡长淮，东望迦叶峰。  
我走名利场，未可谈从容。  
软语感屡发，为我清心胸。  
上士无住著，此别何由逢。  

毛滂　送遐举解德清县章  
吏最年来三再书，野梅官柳映归途。  
不容车下牛将犊，犹说桑间雉领雏。  
万里摩霄看鹄举，一城卧辙作儿呱。  
东邻病骨谁料理，十驾相追肯少须。  

毛滂　送夏辟疆解官  
北风吹劲翮，凌厉欲云奔。  
门棒敛行色，县花消别魂。  
进舟寒濑涩，回道乱山昏。  
珍重操刀事，余言淡可吞。  

毛滂　送徐次山督邮之官  
外台纲纪掾，先辟汉名人。  
霜隼九秋气，风驹千里尘。  
乡评元自好，府望复名新。  
竹箭黄金镞，送君江水滨。  

毛滂　送徐天隐判官  
齐王未知瑟，吴犬终怪雪。  
越游售章甫，念子当折阅。  
一鸟岂无年，百计但有舌。  
西风吹晓波，晨景散文缬。  
嘈嘈双橹鸣，万里欲俄瞥。  
江山真可人，得酒慰愁绝。  
咄咄无足云，与子男儿别。  

毛滂　送朱朝夫过江北  
爱君如竹可无君，君去吾归麋鹿群。  
他日漫同千里月，时朝相望一江云。  
余尊尚得须臾语，新句那能款曲闻。  
人到寄书应不识，花间但觅醉参军。  

毛滂　宿莲花寺顷从清献公游今十年矣  
一径通松竹，入门闻夜香。  
青灯孤照佛，斜月静归廊。  
未厌逢僧拙，终惭涉世忙。  
十年犹彷佛，一梦自凄凉。  

毛滂　隋堤采蕈  
老夫少时性豪侈，颇复慨想诸公子。  
家徒四壁不自怜，客来笑呼客且止。  
牧羊幸得时击鲜，种秫足救瓶罍耻。  
萍虀豆粥何足数，红粱雀黍屡登匕。  
老来百呼无一诺，空瓢但酌三江水。  
侍祠何功费太他，月赐万钱良过矣。  
秋采菊英春采荠，岁月无忧三百指。  
西湖两年相慰藉，东风为长莼丝紫。  
年来吏满官有程，退无可耕那得已。  
晓猿夜鹤谢游从，笔床茶灶供行李。  
异时浮家淮海上，鱼暇舟量贱无比。  
白鱼截玉数尺长，本不论钱数鲂鲤。  
只今寸鳞乃许价，无鱼自应相贵尔，  
谓当此行且空饭，弹铗而歌绕淮市。  
谁知一饱不足虑，造物尚得相料理。  
榆堤雨润风力和，老杨出菌雏骈觜。  
轮囷长芽长云叶，磊落小丛攒玉蕊。  
呼儿采掇归自烹，不遣辛酸乱清美。  
五芝风味均茵凭，八珍品自当奴婢。  
不贪俎豆逐驽马，肯同腥羶怒蝼蚁。  
君看五鼎或杀身，未如老杨饥足恃。  
后逢枯朽慎重勿薪，太和蒸之有如此。  

毛滂　隋堤写怀寄上右丞  
前年买符入函谷，归来柴车仍露宿。  
似联石室陈图书，敢累山公为题目。  
苍梧只觉波浪高，尺泽那知鳞尾秃。  
已将倦翮谢风云，便拟閒身寄松竹。  
保庸复来良自嗤，聊池尔耳谁能卜。  
生长寒乡非挟炭，老去刚肠徒仰屋。  
此日可惜那敢轻，流年已徂无计逐。  
淮山可人长好色，随潮入落裁瞬息。  
隋堤官柳今许长，前年雪里曾相识。  
尚有寒蜩抱残叶，晚风凄瑟真相逼。  
斜阳更在柁楼明，孤烟已转榆湾黑。  
浊流奔猛似欺人，前去高桅万牛力。  
但令寸进殊不恶，行或止这那可测。  
朝廷无阶亦何往，想见夔龙在君侧。  
取士端须拔十五，除吏何妨论八百。  
为郎二世疑有命，自著一生能几屐。  
定知此意不在多，久从笔研安能掷。  
太常掌故本下才，未怪间关难射策。  
仲翁陆陆元先售，却令小苍东门后。  
人生有志将毋同，异时善舞输长袖。  
此去谁家借蹇驴，偪仄终看饭山瘦。  
平生读书过百纸，本是烟波钓徒尔。  
笔直床茶灶轻鼎钟，雨笠烟蓑傲朱紫。  
如今却著从事衫，犹喜无材堪鼓吏。  
自从束带对小儿，久妨痛饮追名士。  
会须出处今勇决，进仍不合当休矣。  
试来乞公五十犗，投竿往觅任公子。  
岂特区区守鲋鰂，更与侯生向温水。  

毛滂　岁寒而春迟闰正月犹有雪三日乃消今日方晴快  
东风果来否，雪意不肯消。  
初疑寒作威，势猛意反韶。  
玲珑开琼花，瑶草亦有苗。  
细观如可人，玉立耿高标。  
华屋本无寒，锦帐裘狐貂。  
所怜小桃杏，冻蕾抱寒条。  
却看雨成花，只忧身当樵。  
语花慎勿忧，春久属云翘。  
徐行意不浅，晚发必后凋。  
年年绿暗时，逮此红芳夭。  
左提白玉壶，右把黄金蕉。  
往逐春未央，不但永今朝。  
晓来红日暾，花信到柳桥。  

毛滂　孙使君见招以不苕荤得醉因过南禅老饭小休庵中作此诗寄之  
城南病客食不足，日与天随争把菊。  
饥肠昨作细泉响，岂识韭齱并豆粥。  
五州自有定远侯，虎头燕颔飞食肉。  
门前麴封何足道，酒出兵厨泻春瀑。  
康成温伟秀两眉，何啻五斛当一斛。  
席中珍句出半酣，但惊墨迳通群玉。  
不知清风静扫脾，徒见秋电寒摇目。  
相君脱粟好名尔，何用留侯归辟谷。  
我今枯槁固其分，尚未有閒气蟠空腹。  
侯当下士屈体貌，屡唤不来仍不逐。  
羊臑鱼尾痴不食，却觅山僧煮寒蔌。  
敢烦庞生要栗里，欲谢杨公向疏属。  
午庵聊拂偃月床，卧听春飚过修竹。  

毛滂　孙使君约观灯以病不果往以诗见强次韵和酬  
罗绮山前捲旆风，夜游车马画中。  
落梅已恨青春减，投辖那忧碧酒空。  
座上精明唯定国，眼中耐久只元同。  
勤呼为惜莲灯烂，多病犹贪芋火红。  

毛滂　题陈用中行藏楼  
此楼托萧冷，莫会子登临。  
吊影漫愁独，书空谁语深。  
帘开不尽眼，云起未休心。  
咫尺颜渊坐，高风无古今。  

毛滂　题贵溪翠颜亭二首  
寒声著叶冥冥雨，晚色遮山冉冉云。  
且喜翠颜长好在，水边小住可无君。  

毛滂　题贵溪翠颜亭二首  
船中自带红泥灶，亭上亲煎白乳泉。  
唯有溪山知此意，水风吹面晚萧然。  

毛滂　题雷峰塔南山小景  
钱塘门外西湖西，万松深处古招提。  
孤塔昂昂据要会，湖光滟滟明岩扉。  
道人安禅日卓午，寺外湖船沸箫鼓。  
静者习静厌纷喧，游者趋欢穷旦暮。  
非喧非寂彼何人，孤山诗朋良独清。  
世间名利不到耳，长与梅花作主盟。  
嗟我於此无一得，曾向峰前留行迹。  
天涯暮景盍归来，坐对此图三太息。  

毛滂　题琳老所携二苏书帖  
道人此书欲在眼，扁舟一宿亦随身。  
霁月光风开玉轴，千年彷佛见斯人。  

毛滂　题上元雪作题证道寺  
故岁婵娟独自来，今年更唤玉妃陪。  
要知霁色本无际，端放眼中云雾开。  

毛滂　题仙居禅院怀舒阁  
织水联珠未是奇，舒王留咏夺天机。  
神光已比箕星立，文燄长依舜日晖。  
一沼蛟龙涎半积，两檐鸾鹤势双飞。  
名山从此流传永，自昔因人重发挥。  

毛滂　题余英馆  
故第园林改，遗亭壁户新。  
垂虹一桥月，夹绣两堤春。  
花落俯流水，鸟啼怀故人。  
凭栏看翠竹，无意数游鳞。  

毛滂　桐君山邑人呼为小金山桐君所庐也  
塔设新严迹半空，山前山后但孙桐。  
楼台影压浮天浪，钟鼓声随过岸风。  
定有龙宫在深碧，初疑海市变青红。  
众医不识人间病，遗籾谁知药石功。  

毛滂　铜山  
拟共孤云结往还，更名居士小香山。  
他年谁复寻遗赏，为到云山杳霭间。  

毛滂　汪发强中见遗佳篇笔势高妙且从仆求诗以归辄为此数句  
落落湖边松，济济松下风。  
冷然入君怀，萧飒诗脾中。  
清露泻笔端，一扫浮埃空。  
以遗愚参军，仅免按剑凶。  
三年耳目昏，此语岂易逢。  
亦岂务炳粮，邂逅乃自王。  
归囊一钱尽，足用仍三冬。  
他年太羹熟，宁俟盐酷供。  

毛滂　王治中招余饮丹阳刘公雪苑英公在座主人俾余坐中席僧居左道居右众  
宇宙中间道最大，禅仙并立儒为尊。  
谁将幻怪惊愚俗，总向虚空认法门。  
此土犹知名教重，昔人尚有典刑存。  
愧予晚陋羞前哲，愿以乡盟齿弟昆。  

毛滂　闻琳老欲入山今少雨想未成行奉寄一绝  
野僧报我泉新白，此老居庵山更清。  
雨涩故应须小住，云寒端未出相迎。  

毛滂　闻诸君不裹粮游山暮归清坐静林僧居相与乐以忘饥仆老病独在见遗辱  
禅房何许最清深，庚岭梅边晋竹林。  
饷客好山胜挈榼，遗予病骨任支琴。  
应餐秀色嚥溪茗，想待暗香来水沉。  
何似拍浮从我醉，夜船藉月碧千寻。  

毛滂　无畏道人居观音院落奉寄一首  
松石真佳伴，云山得破颜。  
高人本无住，倦翮自知还。  
诗外尘缘尽，斋余齿颊閒。  
何消一句子，截断碧溪湾。  

毛滂　溪上  
溪光照秋房，娟然卧流萍。  
水仙弄幽姿，寄余汀洲情。  
眷怀玉色子，弄波濯尘缨。  
夜寒有佳意，属此冷然情。  

毛滂　下渚湖  
春渚连天阔，春风夹岸香。  
飞花渡水急，生柳向人长。  
远岫分苍紫，澄波映渺茫。  
此身萍梗尔，泊处即吾乡。  

毛滂　夏夜  
毒暑弥三伏，微凉起二更。  
月窗风竹乱，涸渚露荷倾。  

毛滂　仙居禅院  
潇洒仙居院，楼台烟霭中。  
夜泉清浸月，午铎冷摇风。  
转目已成昨，累名俱是空。  
一尊林下醉，此兴谁与同。  

毛滂　县境不雨祷响潭得之明日一龟出潭水上取以归县斋诸进士有诗因作一  
崖云送雨一村凉，千顷扶疏绿颍香。  
白马夜将河伯命，缁车先趣大夫装。  
老来未觉巢莲近，远去惟知曳尾忙。  
趁我还山先辟谷，林间日月伴君长。  

毛滂　县境不雨数遣比丘祷佛於庙祀龙於社皆不雨闻龙居响潭水中往潭湄刑  
自酌椒浆酹紫渊，步虚声彻羽衣翩。  
坛心月冷刑鹅俎，雨脚风摇浴猯天。  
百里饱看红{左禾右罢}稏，一杯轻愧黑蜿蜒。  
韦编漫记经纶事，老对云雷却惘然。  

毛滂　响潭  
水面平铺映碧空，夜深明月照龙宫。  
猿啼未响潭先响，一树花开两树红。  

毛滂　响应祷雨寄苏文忠公  
雪意不肯休，垂垂阁云端。  
余暖蒸衣裘，热作堕指过时。  
曛黄阴雨来，俄忽急雨{上雨下漫}。  
空阶答檐语，跳珠上阑干。  
世尊俨无说，冻坐谁为欢。  
萧条僧舍影，痴兀依蒲团。  
相照怜短檠，坐恐膏油乾。  
劳生竟何如，岁月如走丸。  
七星在长剑，细事何足弹。  
尚想丘园人。惭颊时一丹。  
徘徊经屠门，饱意只自谩。  
顾惟淬牛刀，庶足厌一餐。  
不然学农圃，趁此筋力完。  
年丰得饱饭，日晏眠茅莞。  
咄嗟万里空，俯仰百岁殚。  
行止信流坎，所遇随足安。  
勋名片纸薄，天地如瓢箪。  
离骚幸相逢，浊酒聊自宽。  
谁与谈此心，夜气方漫漫。  
绝墙过饥鼠，翻倒争余残。  

毛滂　晓出响应山过静林道中奉寄琳老  
晓色开霜坂，饥乌啄麦畦。  
山腰余雪瘦，天面冷云低。  
寒意梅花北，禅心柏子西。  
窗前借残月，照我度前溪。  

毛滂　谢陈进士见示诗赋并以为别  
陈子赋可喜，十诗仍好辞。  
亦云余事尔，何累壮夫为。  
语浸初已漫，笔峰时出奇。  
息肩当益学，葵圃未应窥。  

毛滂　谢郭倅见访  
及榻青苔叠乱钱，端知肮脏倚门边。  
蒿莱岁晚荒三径，肴酒人疏问一廛。  
懒慢容教著帽进，传呼惊起藉糟眠。  
分庭未觉题舆宠，下士徒知公子贤。  

毛滂　谢人分寄密云大小团  
密云不雨西郊黑，小龙蜿蜒出朝夕。  
中有濯枝三日霖，可洗流金千里赤。  
大龙雨足意貌閒，万里泽流才一息。  
无心自为百谷仰，变化风云聊戏剧。  
一杯洗心未足言，看瀥沧溟太空湿。  
大月已圆当久照，小月未满哉生魄。  
雨龙出此云月间，背负青天拥霄碧。  
岂惟大旱有云霓，解作丰年雪花白。  
黄绫袋子天上来，本是闽山早春色。  
金盘珠露犹浥封，琼房玉芝记相识。  
朱门日上三槐梢，大官初颁万钱食。  
松风忽响第一泉，乳花徐开练波立。  
我公胸中冰雪明，不受一尘乘间入。  
宁烦多饮气自清，乞余贱客犹能及。  
此客覉贱亦喜茶，老叶唯知煎若涩。  
藜羹粟饭每称是，九天云腴讵应得。  
旧闻作匙用黄金，下三江，  
欲寄残年向泉石。砂瓶煮汤青竹林，  
会有玉川来作客。  

毛滂　新酒熟奉怀曹使君  
水沙卧翁青練羃，浮蛆欲上真珠泣。  
蒙漫昆山清露零，洗下云腴和玉汗。  
小槽决决秋香语，老盆艳艳春光湿。  
不妨力饮荐寒英，只忧秋老金肤涩。  
先生何翅七不堪，袍靴裹缚肩骭急。  
醉乡礼法稍宽閒，倒著接{上四下离}犹许卵子。  
南楼老子冰雪肠，咳唾珠玑纷可拾。  
未许王郎见短歌，已容赵壹唯长揖。  
迩来铃斋作禅观，锦瑟间多山玉立。  
欲留一斗向吴兴，何日南楼和月吸。  

毛滂　熊侍郎挽词  
蚤见声华就，终违勋业寻。  
余忠朝露泣，遗直夜台深。  
威落诸蛮胆，恩留五岭心。  
从今舍人样，万柏覆萧森。  

毛滂　徐守生辰  
徐卿二子后，吉梦亦罴熊。  
骨气本英物，文华今钜翁。  
聊因颔燕出，已觉额犀丰。  
谁伴岁寒色，冰霜十八公。  

毛滂　许子遇示二绝句见索乱道因次韵奉酬  
苦吟正在郊寒处，露草秋虫亦共悲。  
过我聊当煮彭越，不须苦觅外孙词。  

毛滂　许子遇示二绝句见索乱道因次韵奉酬  
笔头风月无多子，尽是前人追琢余。  
岂有声名到温李，仅能楚些属三闾。  

毛滂　猗猗亭夜月  
猗猗亭下竹，娥娥竹上月。  
微风静兰路，水石相映发。  
盈前婵娟子，秀色粲玉骨。  
褰衣往从之，露泣苔侵袜。  

毛滂　游翠峰寺  
隔墙杨柳舞腰斜，傍砌鹅梨玉作花。  
此地风光谁管领，小诗收入长官家。  

毛滂　游石桥寄郭庭晦  
乱峰攒剑护清幽，万壑云烟暮不收。  
欲就诗坛借旗鼓，为君争取一桥秋。  

毛滂　友龙侄来别留诗次韵  
樵青煎茶青竹里，汝欲过门鹊先喜。  
我家千里凌风驹，岂比虺聩鞭不起。  
我亦西游倦始归，久阔相望老白眉。  
归家且与阿戎语，长吟未觉长康痴。  
雨急烟寒波渺茫，念汝束书辞故乡。  
归时先驱烦蜀令，却过竹间寻漫郎。  

毛滂　与郑汉详饮石桥山  
喜得青州好从事，共登毕卓拍浮船。  
云烟已借一千日，山鸟不须惊醉眠。  

毛滂　雨中采石菖蒲  
皂盖铜章久汙人，青鞋布袜亦生尘。  
今朝独向秋云里，幻出林泉自在身。  

毛滂　雨中采石菖蒲  
溅溅小水碧逶迤，丛菊寒深蔓翠垂。  
采得菖蒲未归去，满身烟雨立多时。  

毛滂　雨中采石菖蒲  
秋云作伴更谁俱，颇惯登山不用扶。  
笑怪河阳种花手，杖藜破雨觅菖蒲。  

毛滂　雨中采石菖蒲  
碧涧潺潺佩玦锵，锦苔织翠护昌阳。  
玉真新洗罗裙带，流出仟云水亦香。  

毛滂　雨中采石菖蒲  
小雨蒙茸湿槿花，卧云鸡犬是谁家。  
老人为指青崖路，童子能寻碧玉芽。  

毛滂　育阇黎房见秋兰有花作  
南风吹露畦，苦菜日夜花。  
同荣有蔓草，托质多长蛇。  
迩来合萧条，凄风寄蒹葭。  
禅房向幽寂，云日暧庭沙。  
竹根逢小春，紫兰茁其芽。  
造物惜鲜荣，宁肯及幽葩。  
偶出白帝恩，未必黄钟家。  
芳馨半孤冷，萧艾终横斜。  
譬如隐君子，悃愊初无华。  
深藏不自献，清芬亦难遮。  
陶翁抱疏韵，对此心忻嘉。  
离骚久相从，浊酒不待赊。  
纫衣濯沧浪，援琴卧烟霞。  

毛滂　欲访天柱山阇黎寄一绝句  
三年不到上人家，目断晨烟与暮霞。  
急遣寄声堂下水，便来洗眼看天花。  

毛滂　欲入山访参寥预令探梅  
谁作东州客，支公合往还。  
想无诗外事，聊辍定中閒。  
拂石须相憩，留云欲共攀。  
为寻梅发处，先过向南山。  

毛滂　元度生日  
临安有山插圆紫，公家松楸当峻峙。  
子胥涛江相向流，秦望横前为案几。  
众言北山绝雄胜，世当公相贵莫比。  
那知上帝赉良弼，岳灵孕秀初萌此。  
有山如是固有人，兹虽人为亦天理。  
公生尚少抱经纶，前无夔龙何独似。  
胸中五经通圣人，笔端三肛尊天子。  
富贵相寻蚤厌余，功名自会非所喜。  
惟天五福不可求，与公俱生亦久矣。  
生日寿公宁免俗，强复嗫嚅空可鄙。  
矧我何物可厚公，世味都如一杯水。  
古人白发痛扫除，强饭黄精力能尔。  
公餐道腴瞓在面，保待草木坚发齿。  
愿公廊庙等山林，安乐百年无此彼。  
非公自寿盖寿人。坐看同老陶唐氏。  
端如八柱屹青苍，共承峻极何时已。  

毛滂　再赋四十字  
雪月共高寒，求多意未阑。  
林逋五品服，宋瓃九还丹。  
老友松筠健，贤宗鼎鼐酸。  
任渠蜂闹，难作武陵看。  

毛滂　早春  
女夷争名亦早计，凌寒破腊回春意。  
不待梅花送消息，细风平日先妍媚。  
野塘冰鱼翻暖绿，官桥烟柳摇寒翠。  
佳期傅鬓耐时节，彩幡初帖宜春字。  
唯有朱颜不我留，岁月翩翩定容易。  
柳车载穷安肯行，若华翳日何当试。  
忆昨狂心逐蝴蝶，踏月追春藉花睡。  
如今佩犊老东冈，杏花菖叶催田事。  
眼看风光搔白头，斜阳抱来空多思。  

毛滂　赠别讲僧若水  
道人永嘉老，口作智者语。  
从挥铁如意，宝藏发深贮。  
行住自如如，当亦无住所。  
踏雪来东山，了不惮修阻。  
孤云亦何心，东风复吹去。  
索诗赞行色，我敢靳不与。  
道人已得道，逢魔犹龃龉。  
古气生面目，清流见幽屿。  
冷冷微妙音，松风鸡寒雨。  
九旬谈妙用，况乃超佛祖。  
东归花木繁，啾唧鸟雀聚。  
道人具眼目，要当反聋瞽。  
万事付一笑，本饭饱亭午。  
聊经答道人，瓶巾过水浒。  

毛滂　赠陈进士  
民生委所穷，出仕增農轲。  
家山有蕨薇，归足瘳饥饿。  
功名我岂敢，动若手足缚。  
太官五斗粟，饱食惭且颇。  
老胥抱文书，俾我供吏谭。  
厌此将毋观，法在恐深坐。  
旧书不得读，掩帙充枕卧。  
朋游久益落，蹭蹬自老大。  
近乃得吾子，　语百忧破。  
颜郎见清赏，今子倾一座。  
新诗已出人，珠玉落欬唾。  
诸生正业儒，风雅久不作。  
子决有是哉，吾道便可贺。  

毛滂　赠程巽山人  
十年贫贱欲如饧，愧客殷勤话此生。  
试与宋君寻卜肆，长安东市雨新晴。  

毛滂　赠禧上人  
此寺昔荒寒，蠹黑相撑支。  
世尊窘风雨，钟磬出茅茨。  
吾祖过而慨，开橐为营之。  
一理黄金宫，突兀清江湄。  
其徒则以安，其道犹远而。  
吾游童且白，仅乃见此禧。  
譬如蒿艾中，蔚然得江蓠。  
昂藏老鹤骨，劲瘦寒松枝。  
宴坐了无营，孤香对逶迤。  
海涛走窗槛，江云翔屋楣。  
全收眼界胜，閴与人境辞。  
吾方迫远游。未可分清怡。  

毛滂　赵乐道挽诗二首  
耆旧彫零尽，归来悲故乡。  
云山横爽气，杖履属空床。  
蚤发名难没，终荣德未央。  
芝兰日夜长，遗范在诸郎。  

毛滂　赵乐道挽诗二首  
贫贱通姻好，凄凉累赏音。  
空知典刑在，谁听短长吟。  
飞鹤窥塘水，眠牛傍柏林。  
龟鱼迎拄杖，犹出画桥阴。  

毛滂　赵宣德生日  
仁飚扉佳气，暐暐自门庐。  
閒日风波外，长年霜雪余。  
冻醪含凿落，春意动簒{上竹下胥}。  
定有升仙骨，黄精易扫除。  

毛滂　正月三日游证道寺  
水畔山前蹭蹬身，三年鱼鸟许为邻。  
临当解组槐阴下，更看酴醾一夜春。  

毛滂　郑君瑞示同诸公游定空佳什仆亦久欲与君现状寻春衰病方窘风雨以故  
佳哉五英隽，并驾玉为林。  
倾盖分不浅，好山情已深。  
春光不约略，晴意恰沉吟。  
老病示堪出，诗锋遥见侵。  

毛滂　仲夏月夜怀陈西安  
飞盖西园夜，抽毫失谢君。  
徘徊下修竹，暗澹入浮云。  
素彩漫仍见，微芒细可分。  
徒知此纫扇，离毕未前闻。  

毛滂　仲夏月夜怀陈西安  
长怅浮云点太清，只今何许问天晴。  
浑怜短夜相催下，不放孤光自在明。  
幸与高楼通远览，未劳残烛更前行。  
此心对酒萧条在，咄咄置之聊自倾。  

毛滂　重来  
出门聊作书生咏，倚马犹能梁父吟。  
汾不宁无注书地，秦关已老弃繻心。  
重来樵钓深相识，未遍湖山拟细寻。  
白眼何劳预人事，但知要得酒船深。  

毛滂　昼寝石颐寺  
何人支枕古邯郸，孤卧僧房四面山。  
故遣白云遮谷口，不教幽梦落人间。  

毛滂　属者观池槛清明泉激石立芦丛交碧文禽并绚翛然发湖山之远态无辇毂  
图书多似道家山，池槛清虚不绮纨。  
万壑春藏三石秀，五湖秋入两芦寒。  
冰泉喷激珠成贯，绣羽沉浮花作团。  
谁伴玉皇香案吏，光风霁月在阑干。  

毛滂　子温以诗将菊本见遗数日适病伏枕今少间戏作三绝句以报  
破烟涵雨得春丛，想见当年老范公。  
多病未须求茗草，此诗浑欲愈头风。  

毛滂　子温以诗将菊本见遗数日适病伏枕今少间戏作三绝句以报  
尽锄芳划春应怪，初种黄花秋未知。  
花外种松松外竹，渐无蝴蝶到东篱。  

毛滂　子温以诗将菊本见遗数日适病伏枕今少间戏作三绝句以报  
更作天随求枸杞，试从子美觅黄精。  
但知一饱轻方丈，不为秋毫要眼明。  

毛滂　昨夜陪诸公饮今尚委顿未能起坐闻孙守出送陈祠部供帐溪上见招不果  
孙公金作骨，何独无燥湿。  
雄姿逼龙虎，风雨坐页岌。  
黄堂烂绣筵，春翁融玉汁。  
银台三见跋，醉眼梦欲入。  
公张两瞳电，照我毛发立。  
平明郭西门，钟鼓仍盛集。  
我方拥黄紬，势作蚯蚓蛰。  
乃知千里姿，追趁何翅十。  
春溪葡萄碧，饮渴谁当吸。  
愿君苦留客，堕翠应可拾。  
未用奏伊凉，舞红催玉粒。  

毛维瞻　白云庄  
归去携家住白云，云中猿鹤许同群。  
陶公酒后诗偏好，疏傅金馀客屡醺。  
芒履潜行逐渔钓，壶浆时出劳耕耘。  
即看人世应微笑，未熟黄粱昼梦纷。  

毛维瞻　山房二首  
东晋仙人借旧山，定应天意许公闲。  
郡人欲问使君处，笑指峰峦紫翠间。  

毛维瞻　山房二首  
楼上青山绕四垂，画桥百步引朱扉。  
落成当与公同上，一看长江白练微。  

毛维瞻　诗一首  
峭拔神仙宅，来寻烟水重。  
深应盘九地，高不让群峰。  
瞻对奇胜画，扪缘直岂容。  
几时莲叶下，终古鲜纹对。  
往事云难问，无言路有踪。  
桥山杳何处，侍从此攀龙。  

毛吾竹　钧天  
鸢飞鱼跃，凫短鹤长。  
各适其适，孰尤彼苍。  
奈何人异於万物，身备乎五常。  
学关乎经济，志效乎忠良。  
乃使蜗蚓同槁乎土壤，鸿雁俱逐乎稻梁。  
精神所著，梦游八荒。  
浴银河翻月之浪，熏旃檀带露之香。  
戴芙蓉九华之冠，披云锦五色之裳。  
骑祥麟兮翳采凤，攀若木兮拂扶桑，  
直造乎玉皇香案之傍。白虎守关御剑芒，  
荧惑执法齿发张。皋夔丘旦列雁行，  
肃然鸣佩谐宫商。关张卫霍立两厢，  
相向盾甲明如霜。千官拜起低复昂，  
星辉霞彩难为祥。一人殿中立宣扬，  
令臣奏事无恐惶。臣愚幸睹天日光，  
原拜短疏裨毫芒。读罢帝亲把袖藏，  
曰汝所奏见未尝。政如药性如温良，  
一一可以瘳民疮。又如百炼昆钢，  
用之国可无妖祥。惜哉无遇徒心伤，  
亟宜归世朝君王。君王神圣今禹汤，  
勤求贤隽食不遑。扶天大象亲提纲，  
充庭至宝皆琳琅。尚怜空谷遗幽芳，  
蒲轮鹤诏纷相望。赐汝紫绶黄金章，  
衮衣赤舄坐庙堂。燮调万化跻时康，  
凌轹周汉超虞唐。赐汝斧钺羽林钥，  
专征不义诛暴强。火铃霹雳仵金刚，  
摄伏百怪回澜狂。载命玉女斟，  
赐汝天醖九霞浆，一饮尽蜕藜藿肠。  
令汝身贵家亦昌，不论中国蛮与羌，  
虫鱼草木皆春阳。天子万寿永无疆，  
汝乘白云来帝乡，二十八宿参翱翔。  
臣辞草茅不敢当，逊于稷契暨殳{左爿右斤}。  

毛友诚　谢李宏斋先生  
何以答夫子，力学穷朝曛。  
瞬息才不学，老与衰相亲。  
誓参舞雩乐，胸中长暮春。  

毛直方　悼亡  
从事龟山亦偶然，宁知长别恨终天。  
当时去就商量错，不似牛衣十八年。  

毛直方　悼亡  
客中自有未招魂，剪纸空教夜祭门。  
万一相逢今夜梦，恨多应是两忘言。  

毛直方　悼亡  
奉倩伤神不是痴，人生百感有真机。  
飘零遗墨残针线，与泪无期自一挥。  

毛直方　悼亡  
推悉不去竟何如，欲鼓庄盆懒有余。  
赖是此□犹解事，避人对客与观书。  

毛直方　独骏图  
连天苜蓿青茫茫，盐车鼓车纷道傍。  
肉骏汗血不可常，权奇倜傥晦若藏。  
五之六之无留良，如此独步何堂堂。  
日三品豆慎所尝，天闲逸气谁能量。  
一尺之箠五尺韁，了与辔络俱相忘。  
大仆御直俨冠裳，庭前榻上婉清扬。  
有诏有诏且勿忙，一洗凡马銮锵锵。  
我观此图笔意长，欲言尚寄田子方。  

毛直方　寄梅村山人  
古松树下书阴寒，云亦何心去不还。  
却怪建州城裹梦，一春多在湛庐山。  

毛直方　寄梅村山人  
去年三客赋茶蘼，忽见新花发故枝。  
省到死生离合处，春风消得几相思。  

毛直方　江南曲  
津头闻别语，三载以为期。  
安得中山酒，醒日是归时。  

毛直方　江南曲  
沽酒酹江神，发船相送饯。  
船去浪如席，船回风似箭。  

毛直方　泥滑滑  
泥滑滑，日已西。  
泥深屦滑涴征衣，征衣涴尽不肯归。  
分明数声行不得，请君更听鹧鸪啼。  

毛直方　拟古  
高堂列绮席，宾御何委蛇，  
粲粲金芙蓉，春葩照蛾眉。  
檀槽起清籁，铁拨弦鹍鸡。  
祗闻筵中曲，不闻曲中词。  
萧萧青冢魂，化作秋雁归。  
玉关去时泪，点点湿朱丝。  
岂知哀怨情，及此欢笑期。  
弹者锦缠头，听者金屈卮。  
但令今人乐，不惜古人悲。  

毛直方　拟古  
野色倏已暝，零落沾我裳。  
行役悲险艰，仰愧归鸟翔。  
羁愁浩难收，壮发日已苍。  
远林烟火微，投宿扣村庄。  
居人毕刈获，笑语井臼傍。  
问客来何疲，毋乃仕与商。  
所慎在出门，奚怨中路长。  

毛直方　妾薄命  
妾肌如玉颜如花，长眉窈窈青山斜。  
深闺学成新妇礼，镜鸾不与留年丰。  
昨朝东邻裁嫁认，今朝西邻催结褵。  
自邻孤灯照春梦，年年风雨梨花时，  
不怨父母贫，不恨蹇修拙。  
妾生赋命自坎壈，底用间情写红叶。  
千丝万丝霜练光，与谁织作云锦裳。  
千针万两黻黼，与谁佩服朝明堂。  
吁嗟妾薄命，薄命可奈何。  
失时还自羞，失身羞更多。  
妾宁失时无失身，平生分定月下绳。  
但把贞心守贞色，肯信婵娟解误人。  

毛直方　秋感  
宇宙百年身，江湖万里心。  
世情高枕远，诗味闭门深。  
白发销穷达，青山傲丰今。  
情知秋亦客，何事感秋吟。  

毛直方　时秋积雨霁  
酝酿丰年付老农，挽回凉信报诗翁。  
巫山久暗埋寒碧，湘水初明浴晚红。  
帘卷柳阴先得月，簟横梧影早嘘风。  
天公快我披云愿，万里乾坤一望中。  

毛直方　送县尹任满  
卓鲁久滑涂，临风重怀人。  
锦溪有美锦，善制当谁称。  
器之汾阳君，烨烨驰华声。  
往来试樵邑，口碑播瓯闽。  
东阳修何行，桃李三年春。  
安得百器之，布满弦歌城。  
奈城斗以南，纷纷蒲璧荣。  
令君一何廉，廉乃不近名。  
令君一何明，明乃不见形。  
令君一何有，有若权在衡。  
令君一何了，又若刃发硎。  
能令政事简，罚者怀其仁。  
官府有直气，闾门无枉情。  
物论久逾定，去思见民真。  

毛直方　野宿  
归恨逐春深，迟休欲缩程。  
远山何处碧，落日故乡明。  
路改柴门僻，村空石硙鸣。  
乞蔬仍买米，一宿尚营营。  

毛直方　渔父辞  
万里清江两浆船，一竿一缕水云边。  
平生不识书与剑，也得醉饱供间眠。  

毛直方　渔父辞  
呼儿买米得新粳，渔村且喜见秋成，  
今朝尝新莫草草，好钓鲈鱼来煮羹。  

毛直方　渔父辞  
得鱼穿柳持上溪，溪村杳杳屋稀稀。  
莫怪渔翁头易白，去年买鱼人又非。  

毛直方　渔父辞  
黄旗纲运牛马走，皂衣追呼鸡狗喧。  
深傍芦花摇橹去，遥望渔人是水仙。  

毛直方　渔父辞  
本无租赋本无田，不知历日不知年。  
谁信渔家小船上，犹是无怀并葛天。  

毛直方　渔父辞  
黄昏船泊有邻居，明朝船散又还无。  
君笑我如浮萍草，我看君似水井凫。  

毛直方　渔父辞  
溪桥竹边有酒沽，携鱼换酒满葫芦。  
篷头月上不觉醉，自卷芦叶吹呜呜。  

毛直方　杂怨  
种莲恨不早，得藕常苦迟。  
谁知心中事，久已落怀思。  

毛直方　杂怨  
花开能夜合，草发解宜男。  
对花今有恨，见草祗应惭。  

毛直方　赠叠山先生  
一襟书传日星悬，湖海声名五十年。  
事不求知惟此理，文之未丧岂皆天。  
人方惊怪欧阳子，我独悲伤鲁仲连。  
看镜倚楼秋已暮，风巾霜屦重依然。  

毛直方　赠督师曹将军  
泰阶煌煌色已齐，祥飙为扫蚩尤旗。  
幅员浩荡春台熙，不遗桴鼓惊锄犁。  
羽林宿卫环三陲，居安节虑忘战危。  
整暇自许忘其机，司马八法律以规。  
蒷苗猘狩凛弗违，碧油有幢俨军师。  
手持虎节谈鱼丽，闽关不以山与溪。  
歌舞七德宣皇威，有来视师省檄飞。  
将军名已草木知，干戈俎豆睢阳时。  
已分勾当江南归，流芳奕叶今孙枝，  
此行且赋从军诗，时清未用歌采薇，  
天子有道守四夷。  

毛衷　贺州作  
几年宦迹浪江湖，到此功名心已无。  
独上高楼翘首望，江郎山下白云孤。  

梅国淳　却聘  
野人不惯服冠裳，散发披襟兴味长。  
他日麒麟应有楦，愿留苏武牧羝羊。  

梅均　游石台寺遇雪  
人言十月小春回，谁酿寒云作雪醅。  
天女戏抛群玉佩，风姨吹散万解杯。  
竹非为米腰皆折，山不因愁发尽皑。  
冻合诗肩不成句，六花时入轿窗来。  

梅均　再游石台  
忆昔经行处，如今两见秋。  
山川旧相识，泉石记曾游。  
槐国未为守，醉乡先拜侯。  
拥炉听僧话，忘却客中愁。  

梅蟠　何仙姑祠  
昔闻谢自然，今祠何女仙。  
昌黎久不作，奇事相留传。  
当其始生时，紫云光烛天。  
炼服云母丹，红玉飞琼烟。  
窈窕颜不老，霞帔尚翩翩。  
琪花露含蕊，瑶水月在莲。  
恍若坐深闺，真息长眇绵。  
左携魏无人，右挟夏婵娟。  
不入天台路，永同龙汉年。  

梅蟠　句  
延相堂前偏利市，衮衣相次又来迎。  

梅蟠　句  
沧海有风鹏翼健，青云得路马蹄轻。  

梅癯兵　望仙铺  
一叟搜盆妇絮羹，喜闻官至出相迎。  
两三家自为邻里，一半田皆无主名。  

梅时举　挽赵秋晓  
蟾宫年少梦成非，桥梓空分桂一枝。  
酒圣诗狂唐太白，笔精墨妙晋羲之。  
商山早隔人间世，男子不成天下奇。  
闻道宝安埋玉树，一航秋雨寄相思。  

梅时举　挽赵秋晓  
自古诗人仕不高，伟人底事占诗豪。  
同年亲友俱三釜，半壁天倾空二毫。  
守我冷官巾与屦，任他巧宦带而袍。  
一篇覆瓿生光焰，地下修文想和陶。  

梅询　叠嶂楼  
谢公城上谢公楼，百尺阑干挂斗牛。  
碧瓦万家烟树密，苍崖一槛瀑泉流。  
波光滟滟前溪满，刹影亭亭古寺幽。  
此地近除新太守，绿窗明月为君留。  

梅询　濠州四望亭閒眺  
南北舟行互掷梭，长淮混混接天河。  
石梁景绝虹垂渚，桐柏春深雪作波。  
四望空明无俗翳，数声歡乃有渔歌。  
谁言此地殊幽僻，自我今来风味多。  

梅询　虎丘  
凤池初下陟孱颜，虎寺重游启旧关。  
金钺传呼投钓渚，宝天辉映读书山。  
卧龙昔日曾三顾，辽鹤千年始一还。  
应为苍生须再起，草堂萝幄讵容闲。  

梅询　华亭道中  
晴云唳鹤几千里，隔水野梅三四株。  
欲问陆机当日宅，而今何处不荒芜。  

梅询　寄吕许公  
十五年前忝一麾，公余尝得预言诗。  
玉阶步武为霖早，云路风波得志迟。  
浴凤池深春荡荡，观鱼台古草离离。  
重来故老休相问，请揭纱笼看旧碑。  

梅询　江楼晚眺  
潮落蚌耕洲，霞天雨尽收。  
月来山寺候，云驻海间秋。  
野鹜驯舟绕，红鱼逐饵游。  
欣然乘此兴，呼酒醉高楼。  

梅询　句  
鹤楼试望晴霞断，鹦渚行吟绿蕙春。  

梅询　句  
茶煮鸦山雪满瓯。  

梅询　句  
先帝遗弓剑，排云上紫清。  
同时受顾托，今日见升平。  

梅询　句  
我有集仙经始在，劳君一到为重脩。  

梅询　诗一首  
楚之襄王问宋玉，玉时对以郢中歌，  
歌为白雪阳春曲。始唱千人和，  
再唱百人逐。至此和者才数人，  
乃知高调难随俗。  

梅询　送蒙寺丞赴郡  
郢国当时唱，犹传白雪真。  
问今非昔日，和者几何人。  

梅询　送夏子乔招讨西夏  
丹墀曾独绎丝纶，御札亲题第一人。  
莺喜上迁张笔力，马谙西讨仗威灵。  
亚夫金鼓从天降，韩信旌旗背水陈。  
耆致尔功还奏阙，图形仍许上麒麟。  

梅询　送杨可及第还乡  
君恩兼喜拜维桑，路入家山道更光。  
春色殿前初脱白，秋风陇上见焚黄。  
偏留名纸呼先辈，喜著蓝袍到故乡。  
科第孝思俱已遂，却经剑栈莫凄凉。  

梅询　桃源  
武陵风景都然改，谷口桃花镇长在。  
自从改赐鼎州名，转觉桃源仙气灵。  

梅询　题竹山寺  
乱山幽蔼隔招提，祇许相邀入剡迷。  
山树风泉为谁响，春城一夜到鸣鸡。  

梅询　吴江太湖笠泽虹桥  
岸傍高士陆龟蒙，羌雁曾徵恋钓筒。  
船户平居两山下，图经分载几州中。  

梅询　吴王墓  
昔见虎眈眈，今为佛子岩。  
云寒不出寺，剑净求离潭。  
幽步萝随径，高禅雪闭庵。  
吴都十万户，烟瓦亘东南。  

梅询　吴兴道中  
野阔多桑柘，湖平溉沃田。  
采莲花样女，载酒叶儿船。  
黄犊青山下，垂杨古道边。  
行行频北望，恋阙意悬悬。  

梅询　武林山十咏　翻经台  
灵运曾此台，冥心住幽寂。  
重绎叶上书，深藏林中迹。  
遗文传竹素，野蔓侵苔壁。  
登览殊未休，苍山日将夕。  

梅询　武林山十咏　飞来峰  
竺慧指此峰，飞来自灵鹫。  
猿鸟曾未知，烟岚尚依旧。  
兴亡谩千古，天地岂关纽。  
祇恐舟壑移，他年却西走。  

梅询　武林山十咏　高峰塔  
高塔列远岑，亭亭几百载。  
铃声答夜风，轮影落沧海。  
闲云伴危级，曙日平烟彩。  
欲下生暮愁，千山闭轻霭。  

梅询　武林山十咏　呼猿洞  
古涧飞白猿，寂历不知处。  
风激石上泉，僧疑月中树。  
微茫认松雪，仿佛横樵路。  
写望增尔思，苍苍奈烟雾。  

梅询　武林山十咏　冷泉亭  
古窦鸣幽泉，苍崖结虚宇。  
六月期客游，披襟苦徂暑，  
开窗弄清浅，吹鬓疑风雨。  
不见白使君，烟萝为谁语。  

梅询　武林山十咏　莲花峰  
巨石如芙蕖，天然匪雕饰。  
盘礴峰顶边，婵娟秋江侧。  
涉川试谁探，作砺当自惜。  
坐与荣落同，正心未尝易。  

梅询　武林山十咏　炼丹井  
仙翁道未成，栖神在岩石。  
酌彼山下泉，穷年炼金液。  
洞阴春始绿，苔甽秋涵碧。  
细慕不可期，凭栏望岛舄。  

梅询　武林山十咏　灵隐寺  
千峰凌紫烟，中有梵宫阙。  
灵眄极幽栖，尘心自超越。  
松篁发春霭，桂实坠秋月。  
争得谢世人，兹焉老华发。  

梅询　武林山十咏　龙泓洞  
矫矫渊下龙，潜神在灵府。  
云卧虽有时，泥沙可长处。  
阴崖寒气腥，峭壁烟痕古。  

梅询　武林山十咏　水台盘  
鹤发山中人，疏泉凿幽石。  
如凭青玉案，分递白云液。  
泠泠溅雕俎，瑟瑟穿吟席。  
醉坐三伏中，烦襟自消释。  

梅询　阴陵  
龙虎相驱逐，干戈事战争。  
千重汉围合，一夜楚歌声。  
凄凉七十战，散漫八千兵。  
失道欺田父，穷途遇灌婴。  
天亡终不悟，览古亦伤情。  

梅询　游齐山寺  
凤刹岧峣挂断霓，凫云渚洳暗窗扉。  
江风晓定钓人出，山月夜高禅客归。  
墙外蔓藤移过密，院中杉子落来稀。  
老僧独坐蒲团稳，自枉晴簷补衲衣。  

梅询　真庙挽辞  
愁烟暗鼎湖，龙驭入清都。  
陟降红云陛，陪歆赤帝云。  
亮阴真圣嗣，遗诏尽嘉谟。  
尚见孤臣泣，蒙知直殿庐。  

梅尧臣　哀国子黄助教  
儒者务欲博，诵说穷各秋。  
衣裙未及解，含珠以见求。  
闽称黄夫子，常恐学不流。  
有徒如浮萍，匝匝围刳舟。  
聚书将万卷，载行无马牛。  
去年来京师，满箧分寄投。  
半在吴楚间，半入赵卫陬。  
昨日大官荐，青袍变绨裘。  
今朝为异物，寸禄与命雠。  
独闻邯郸公，哀之使敛收。  
曷其禀赋薄，安得被王侯。  
旅殡欲焉托，定将葬何州。  
生为四方游，死当不择丘。  
岂必归故乡，万里过山头。  

梅尧臣　哀马  
瘠彼单于马，赠我信都侯。  
信都恶顽恶，不使服车輈。  
我从南土归，涉河假扁舟。  
将趋未央朝，无乘谁可求。  
信都固朋义，百乏能以周。  
遗此燕山骏，买鞯安辔头。  
朝斩一束刍，夕煮一盎黣。  
渐平峥嵘骨，幸骑历冬秋。  
自春锁礼闱，既出被轻囚。  
饱秣不复驾，狂跃如生虬。  
更番一老卒，湔刷常预愁。  
前欲往城东，始跨人立侔。  
首落而尾掷，衰躯几坠投。  
迩者将赠金，行当谒冕旒。  
私呼贵邻兵，言调变驯柔。  
晨往及暮还，踣地气不收。  
彼兵隶天厩，国马皆仰驺。  
其能量马力，国马安得稠。  
以吾穷使然，尔能亦可羞。  

梅尧臣　哀石昌言舍人  
朔日望颜色，衣冠朝帝阍。  
西灵未生魄，东岱已收魂。  
吊哭新居启，封题旧箧存。  
善人吾不见，何可问乾坤。  
圣贤无不死，寿夭复何云。  
唯有名常在，其余理莫分。  
朝荣金玉宝，暮殒蕙兰焚。  
今日寝门哭，绪言长绝君。  
贾谊过秦毕，相如谕蜀归。  
二人名既大，一日命何微。  
痟似乌常渴，灾成鵩不飞。  
百年今已矣，冰结泪沾衣。  

梅尧臣　哀王孙  
泗水赤龙将欲飞，瘦蛟在泥云未归。  
冰茧煮灰寒水击，长大王孙抱饥色。  
谁知谪自下乡来，日昃可哀犹未食。  
菰饭白浆持与君，王孙王孙何复云。  

梅尧臣　爱月  
终夜每爱月，见月常苦稀。  
不雨即云晦，何能揽光辉。  
傥有一夕明，岂畏露湿衣。  
素娥领玉兔，孤寡命亦微。  
堂堂罕开耀，多是半掩扉。  
曾负万家望，空是随人归。  
一岁复一岁，白发思钓矶。  

梅尧臣　岸贫  
无能事耕获，亦不有鸡豚。  
烧蚌晒槎沫，织蓑依树根。  
野芦编作室，青蔓与为门。  
稚子将荷叶，还充犊鼻裩。  

梅尧臣　八日就湖上会饮呈晏相公  
明当是重九，黄菊还开不。  
先将掇其英，秋迳未能有。  
颓龄无以制，但不负此酒。  
红颊谁使歌，公怜牛马走。  

梅尧臣　八月二十二日回过三沟  
不见沙上双飞鸟，莫取波中出目鱼。  
重过三沟特惆怅，西风满眼是秋蕖。  

梅尧臣　八月二十七日梦与宋侍读同赋泛伊水诗觉而录之  
遨游非昔时，轻舸偶同泛。  
山水心有慕，屡往如有欠。  
平生共好尚，饮食未尝厌。  
兹日不言多，醉如春酒酽。  

梅尧臣　八月九日晨兴如厕有鸦啄蛆  
飞乌先日出，谁知彼雌雄。  
岂无腐鼠食，来啄秽厕虫。  
饱腹上高树，跋觜噪西风。  
吉凶非予闻，臭恶在尔躬。  
物灵必自絜，可以推始终。  

梅尧臣　八月七日始见白髭一茎  
昔见白髭惊，今见白髭喜。  
人将拔去之，我独不然耳。  
拔之既更生，留之何所耻。  
白日傥日拔，日拔讵能已。  
黑壮不为贵，白衰不为鄙。  
道德保於中，任从髭发齿。  

梅尧臣　八月三日咏原甫庭前林檎花  
秋蠹无完叶，疏丛有瘁茎。  
偶来庭树下，重看露葩荣。  
众自守常理，独开偏见情。  
从今数霜月，结子尚能成。  

梅尧臣　八月十三日观长星  
长星彗云出，天狗欲堕鸣。  
狗扫不见迹，昭晰河汉横。  
河汉秋转净，箕斗垂光晶。  
劝尔长星酒，收祲看太平。  

梅尧臣　八月十五日夜东轩  
隔竹已见月，清光度溪来。  
移影上素壁，与我相徘徊。  
是夜正中秋，天地雾露开。  
人疑玉兔出，药杵不生埃。  
嫦娥倚冰轮，艳色若自媒。  
他夕岂不孚，物意为之摧。  

梅尧臣　八月十五夜有怀  
天为水苍玉，月拕潭面冰。  
万里绝瑕玷，百文已澄凝。  
山河了然在，星斗光莫增。  
借问九州内，岂无阴云兴。  
缅怀去年秋，是夜客广陵。  
太守欧阳公，预邀三四朋。  
乃值连连雨，共饮陈华灯。  
既醉公有咏，属和予未能。  
强赋石屏物，固惭无所称。  
今来宛溪上，柳以故岁徵。  
昌明正若此，靉霂且何曾。  
美景信难并，康乐语足凭。  

梅尧臣　八月十夜广文直闻永叔内当  
闻向蓬莱宿，鳌峰第几层。  
秋声暗叶雨，残梦空堂灯。  
推枕感孤雁，抽琴弹坏陵。  
谁知广文直，桃簟冷於冰。  

梅尧臣　白鹇  
乔木暗青山，晴川下白鹇。  
春云生岭上，积雪在嚣间。  
绿草张新翳，柔冠总翠鬟。  
时哉养文素，不是杂斑斑。  

梅尧臣　白云和子聪  
长忆江海间，龙鸣向寒水。  
蔼蔼苍渚空，悠悠白云起。  
是时在渔舟，放溜看未已。  
今来居洛阳，埃壒生蹄轨。  
羡君兹日心，怊怅聊徙倚。  

梅尧臣　百舌  
一冬常噤默，乘春何多舌。  
苍毛无文章，尖啄苦腾说。  
晓升高高树，百鸟言漏泄。  
只未学凤皇，有亦学不彻。  
伤哉古辩士，往往遭车裂。  

梅尧臣　百舌  
天窗明未明，飒飒过微雨。  
已闻高树头，百舌间关话。  
幽人枕上听不听，变尽春声始飞去。  

梅尧臣　斑竹管笔  
翠管江潭竹，斑斑红泪滋。  
束毫何劲直，在橐许操持。  
欲写湘灵怨，堪传虞舜辞。  
蔚然君子器，安用俗人知。  

梅尧臣　宝元圣德诗  
斋诚羽卫陈，庚戌推蓂荚。  
灵宫容物备，清庙威仪摄。  
迟明导玉舆，出宿戒清堞。  
冥蒙云雾低，泱漭乾坤接。  
时雪凝九霄，金笳竞三叠。  
来宾万国会，受职百神协。  
中夜即坛壝，浓阴驳鳞鬣。  
及尔圭币升，焕然星斗晔。  
华锺帝乐张，法从天衢蹑。  
端门清旭上，肆宥欢声浃。  
宝图增大号，元历开皇劫。  
吉甫独何人，咏歌扬圣业。  

梅尧臣　暴雨  
云薄风回雨点麤，日腥土气随吸呼。  
蒸然袭汗犹挥珠，屋瓦裂响波生渠。  
森森斗觉凉侵肤，毛根皊瘮粟匝躯。  
已知燠寒变须臾，雷电不止投笑壶。  
槐端漏影日向晡，马蹄莫惜行泥涂。  

梅尧臣　悲书  
悲愁快於刀，内割肝肠痛。  
有在皆旧物，唯尔与此共。  
衣裳昔所制，箧笥忍更弄。  
朝夕拜空位，绘写恨少动。  
虽死情难迁，合姓义已重。  
吾身行将衰，同穴诗可诵。  

梅尧臣　北州人有致达头鱼于永叔者素未闻其名盖海鱼也分以为遗聊知异物耳  
孰云北海鱼，乃与东溟异。  
适闻达头乾，偶得书尾寄。  
枯鳞冒轻雪，登俎为厚味。  
向来昧知名，渔官疑窃位。  
有如臧文仲，不与柳下惠。  
从兹入杯盘，应莫惭鲍肆。  

梅尧臣　彼鴷吟  
断木喙虽长，不啄柏与松。  
松柏本坚直，中心无蠹虫。  
广庭木云美，不与松柏比。  
臃肿质性虚，圬蝎招猛觜。  
主人赫然怒，我爱尔何毁。  
弹射出穷山，群鸟亦相喜。  
啁呼弄好音，自谓得天理。  
哀哉彼鴷禽，吻血徒为尔。  
鹰鹍不博击，狐兔纵横起。  
况兹树腹怠，力去宜滨死。  

梅尧臣　避为师依韵答李献甫  
蛟龙养鬵鬣，当在浩浩浔。  
虎豹养文采，当在巍巍岑。  
我无太山高，我无沧海深。  
斗水与堆阜，恐未慰此心。  

梅尧臣　汴堤莺  
古堤多长榆，落荚鹅眼小。  
其下迅黄流，其上鸣黄鸟。  
安知舟中人，黑鬓日已少。  
千里归大梁，玉笙闻{上穴下叫}窕。  
终朝不成曲，幽响在林表。  
莫羡沙路行，金鞭驰袅袅。  

梅尧臣　汴河雨後呈同行马秘书  
雨霁晚虹收，河堤净如扫。  
清阴拂人树，翠色垂流草。  
汉漕走王都，华言杂夷獠。  
时方同马生，野泊聊论道。  

梅尧臣　汴水斗减舟不能进因寄彦国舍人  
朝落几寸水，暮长几寸沙。  
深滩鳌背出，浅浪龙鳞斜。  
秋风忽又恶，越舫嗟初阁。  
坐想掖垣人，犹如在寥廓。  

梅尧臣　汴之水三章送淮南提刑李舍人  
汴之水，分于河，  
黄流浊浊激春波。昨日初观水东下，  
千人走喜兮万人歌。歌谓何，  
大船来兮小船过。百货将集玉都那，  
君则扬舲兮以峦刑科。  

梅尧臣　汴之水三章送淮南提刑李舍人  
汴之水，入于泗，  
黄流清淮为一致。上牵下橹日夜来，  
千人同济兮万人利。利何谓，  
国之漕，商之货，  
实所寄。  

梅尧臣　汴之水三章送淮南提刑李舍人  
我送行舟，于水之次。  
春风吹两旗，君作天王使。  
罟客自求鱼，清江莫相避。  

梅尧臣　辩疑赠献甫  
一客逢吠狗，无箠制狗狂。  
一客叱狗吠，一客言狗良。  
良狗岂妄吠，好言已莫详。  
言乃仁之趋，叱乃义所当。  
趋仁不顾义，非是助狗猖。  
吾今不疑仁，仁义嗟何妨。  

梅尧臣　表臣都官至十三里店  
风雨催车骑，駸駸来自南。  
道旁有茅屋，宁容使君骖。  
不谓忽下马，湿衣逢我谈。  
田家已刈楚，田妇正好蚕。  
既将国漕急，复与民事谙。  
他年此茅屋，便比棠树甘。  

梅尧臣　表臣惠蜀笺偕玉砚池  
蜀笺珉砚池，为赠知雅故。  
惭无右军书，亦乏左思赋。  
环水象辟雍，纹花如织素。  
愿传君德政，况已闻行路。  

梅尧臣　表臣以阻水见勉次其韵  
野叟津难问，贤人酒不空。  
行吟同去国，退翼欲乘风。  
忧已先天下，穷方坐井中。  
予生一如此，安得免衰翁。  

梅尧臣　表臣斋中阅画而饮  
尝观韩干马，人物亦如生。  
君收四病骨，无肉只峥嵘。  
二匹痒磨树，二匹纵其情。  
意思若不任，千里未可行。  
古绢蠹已彩，彩色无精明。  
叹惜传至此，几人金帛轻。  
隋时有名笔，独写严君平。  
犹持杖头钱，罢肆心莫营。  
魁然中贵人，坐榻不知名。  
画中有画屏，山石侔天成。  
今时长沙叟，猕猴檞林横。  
疏毛与设色，前代何角争。  
余存品虽高，我未易敢评。  
主人愈好事，缄笥酒壶倾。  

梅尧臣　别达观文鉴二大士  
云衲山中来，画桡江上发。  
何日到山中，山花应未歇。  

梅尧臣　别後寄永叔  
前日辞亲泪，又为别友出。  
愁极反无言，欲言词已窒。  
荷公知我诗，数数形美述。  
兹道日未堙，可与古为匹。  
孟卢张贾流，其言不相昵。  
或多穷苦语，或特事豪逸。  
而於韩公门，取之不一律。  
乃欲存此心，欲使名誉溢。  
窃比於老郊，深愧言过实。  
然於世道中，固且异谤嫉。  
交情有若此，始可论胶漆。  

梅尧臣　别三十弟彦臣  
朝辞都城里，暮止汴堤头。  
满目非相亲，寂默对河流。  

梅尧臣　别张景嵩  
我虽识君晚，君能知我心。  
我心昭亭水，见底无尺寻。  
照之不为隐，测之不为深。  
鱼虾既混混，藻荇亦侵侵。  
终当至沧海，浴日开黄金。  
君当下滩去，石浪激寒音。  
犹能洗君目，病瞖云销岑。  

梅尧臣　别锺京  
我怜锺氏子，冒雨为求文。  
暂以经兹迈，与之书所闻。  
野鸥窥笔砚，舟子采蒿芹。  
况有新炊饭，箪浆可送君。  

梅尧臣　兵  
太平无战阵，汉卒久生骄。  
金甲不曾擐，犀弓应自调。  
嗟为燎原火，终作覆巢枭。  
若使威刑立，三军岂敢嚣。  

梅尧臣　丙戌五月二十二日昼寝梦亡妻谢氏同在江上早行忽逢岸次大山遂往游  
昼梦与予行，早发江上渚。  
共登云母山，不得同宫处。  
何差不同宫，似所厌途旅。  
树杪俯乌巢，坼{彀弓换卵}方仰乳。  
雄雌更守林，号噪见飞鼠。  
鼠惊竖毛怒，袅枝如发弩。  
逡巡吼风云，远望射岩雨。  
东南横虹霓，万壑水喷吐。  
下寻归路迷，欲暮各愁语。  
忽觉皆已非，空庭日方午。  

梅尧臣　并日得朱表臣酪及樱桃  
昨日酪将熟，今朝樱可餐。  
紫莼休定价，黄鸟未衔残。  
甘滑已相美，齿牙仍尚完。  
应知消客热，远赠盎盈盘。  

梅尧臣　并游  
并出惭羸驾，康衢懒著鞭。  
蹇驴能胜马，擘道去如烟。  
何用嗟迟疾，从来有後先。  
所期皆一至，我到尔应还。  

梅尧臣　病痈在告韩仲文赠乌贼觜生醅酱蛤蜊酱因笔戏答  
我尝为吴客，家亦有吴婢。  
忽惊韩夫子，来遗越乡味。  
与官官不识，问侬侬不记。  
虽然苦病痈，饶吻未能忌。  

梅尧臣　泊姑熟江口邀刁景纯相见  
尾生信女子，抱柱死不疑。  
吾与丞相约，安得不顾期。  
徘徊大江侧，念此亲相知。  
欲留时已晚，欲去情难持。  
引领望轩车，岂能慰我思。  
愿闻下士礼，无曰屈非宜。  

梅尧臣　泊橛涧观渡  
隔岸呼舟楫，临河立马牛。  
解鞍沙上憩，沉网渚间收。  
残日衔沙尾，孤帆落戍头。  
莫愁暄作雨，晚水白烟浮。  

梅尧臣　泊牛渚矶  
落帆牛渚前，便为牛渚宿。  
波摇残照中，采翠浮岩谷。  
岩谷足幽篁，石上罗寒玉。  
裁作娲氏笙，堪吹凰凤曲。  
楚客夕无眠，独将清籁续。  
更看江月来，还想燃犀烛。  

梅尧臣　泊寿春龙潭上夜半黑风破一舟  
盲风吼空来，不识前山遮。  
回激入湾口，暗浪腾水涯。  
喧闻破我船，沉没惊一家。  
晦昧若涂漆，心绪如乱麻。  
灯光不出户，鬼火空照沙。  
百物任漂荡，薄命谁怨嗟。  
但存此空舟，坐类鸟寄槎。  
妻孥皆失色，一夕鬓欲华。  
詹惶俟天明，顷刻抵岁遐。  
雨寒鸡唱迟，况乃城上鸦。  

梅尧臣　泊下黄溪  
黄溪晚来泊，得见田家微。  
刺艇斜阳下，耕洲载来归。  
牛鸣向窂犊，犬喜入人衣。  
复有返樵者，檐枯翘雉肥。  

梅尧臣　泊徐城寄杜挺之王平甫  
十里五里一值浅，千愁万愁过徐城。  
王君论与河流阻，杜老谈思月色清。  
岸若屹墙空自面，树如张盖欲谁倾。  
二人党及亲朝夕，更晚更迟何计程。  

梅尧臣　泊昭亭山下得亭字  
云中峰午午，潭上树亭亭。  
久作大梁客，贫留小阮醒。  
滩愁江舸涩，祠信楚巫灵。  
日暮渡头立，山歌不可听。  

梅尧臣　亳州李密学寄御枣一箧  
沛谯有钜枣，味甘蜜相差。  
其赤如君心，其大如王瓜。  
尝贡趋国门，岂及贫儒家。  
今见待士意，下异庐仝茶。  
食之无厌饫，咏德曾未涯。  

梅尧臣　补题东都善惠师禅斋  
香象红蕖坐，花盆白石台。  
上公金印去，王子玉驰来。  
心是寒缾水，明无宝镜埃。  
世人何扰扰，时为一言开。  

梅尧臣　不知梦  
梦中不知梦，但谓平常时。  
相与共笑言，焉问久别离。  
有赠若有得，及觉已失之。  
人生在世间，何异梦寐为。  

梅尧臣　采白术  
吴山雾露清，群草多秀发。  
白术结灵根，持锄采秋月。  
归来濯寒涧，香气流不歇。  
夜火煮石泉，朝烟遍岩窟。  
千岁扶玉颜，终年固玄发。  
曾非首阳人，敢慕食薇蕨。  

梅尧臣　采杞  
谁谓岸无杞，条其长矣。  
谁谓杞无实，烂其皇矣。  
掇彼征矣，檐既盈矣。  
舍棘与蠹，造此宜酒。  
维此宜酒，我挹我注。  
我饮我助，以养我吁。  

梅尧臣　采芡  
蝟毛苍苍磔不死，铜盘矗矗钉头生。  
吴鸡斗败绛帻碎，海蚌抉出真珠明。  
磨沙漉水莩壳滑，斫桂煮釜风波声。  
齿如编贝嚼明月，曼倩不复饥肠鸣。  
莫论一斛贵与贱，堂上狼藉无由行。  

梅尧臣　采石怀古  
青峰来合沓，势压大江雄。  
舟渡神兵後，城荒王气空。  
山根鱼浪白，岩壁石萝红。  
弄月人何在，孤坟细草中。  

梅尧臣　采石月赠郭功甫  
采石月下闻谪仙，夜披锦袍坐钓船。  
醉中爱月江底悬，以手弄月身翻然。  
不应暴落饥蛟涎，便当骑鱼上九天。  
青山有冢人谩传，却来人间知几年。  
在昔熟识汾阳王，纳官贳死义难忘。  
今观郭裔奇俊郎，眉目真似攻文章。  
死生往复犹康庄，树穴探环知姓羊。  

梅尧臣　彩霓亭  
高出岭头树，俯窥城下溪。  
半山飞急雨，举手弄晴霓。  
旷望已无极，万缘都与齐。  
自嗟来独晚，征棹苦言西。  

梅尧臣　蔡河阻浅  
陆乏百钧驰，水假孤艇进。  
颍苦湾滩长，曲折剧篆印。  
蔡方阻浅涸，寸步出悭吝。  
胶舟看在前，暗碛疑难慎。  
谁能使妔荡，空自思禹浚。  
丈夫少壮时，必在驰驵骏。  

梅尧臣　蔡君谟示古大弩牙  
黄铜弩牙金错花，银阑线齿如排沙。  
上立准度可省括，箭沟三道前直窊。  
其度四寸寸五刻，鋈光历历无纤差。  
蔡侯出此问谁得，往年客遗来琅琊。  
琅琊筑城穿厚壤，既获磨洗争传夸。  
莫知岁月孰制作，精妙近世应难加。  
发机高下在分刻，今人妄射功仍赊。  
愿侯拟之起新法，勿使边兵死似麻。  

梅尧臣　蔡仲谋遗鲫鱼十六尾余忆在襄城时获此鱼留以迟欧阳永叔  
昔尝得圆鲫，留待故人食。  
今君远赠之，故人大河北。  
欲脍无庖人，欲寄无鸟翼。  
放之已不活，烹煮费薪棘。  

梅尧臣　曹承制知永康军  
铁骢黄金羁，年少蜀城守。  
蜀城临古江，正在离岸口。  
离岸李凉凿，其利实不久。  
既避沫水害，又以溉田亩。  
大此百民宜，遗祠奉牲酒。  
行当谨厥事，无乃为政首。  

梅尧臣　草木  
草木无处所，动摇知风形。  
今日万叶黄，昨日万叶青。  
青既渐衰变，黄亦渐凋零。  
人生恃岁月，种柏满郊垧。  

梅尧臣　茶磨二首  
楚匠斲山骨，折檀为转脐。  
乾坤人力内，日月蚁行迷。  
吐雪夸春茗，堆云忆旧溪。  
北归唯此急，药臼不须挤。  

梅尧臣　茶磨二首  
盆是荷花磨是莲，谁砻麻石洞中天。  
欲将雀舌成云末，三尺蛮童一臂旋。  

梅尧臣　茶灶  
山寺碧溪头，幽人绿岩畔。  
夜火竹声乾，春瓯茗花乱。  
兹无雅趣兼，薪桂烦燃爨。  

梅尧臣　蝉  
柳上一声蝉，沙头千里船。  
行经朝雨後，思乱暑风前。  
物趣时时改，人情忽忽迁。  
感新犹感旧，更复几多年。  

梅尧臣　长歌行  
世人何恶死，死必胜於生。  
劳劳尘土中，役役岁月更。  
大寒求以{左日右奥}，大暑求以清。  
维馁求以饁，维渴求以觥。  
其少欲所惑，其老病所婴。  
富贵拘法律，贫贱畏笞榜。  
生既若此苦，死当一切平。  
释子外形骸，道士完髓精。  
二皆趋死途，足以见其情。  
遗形得极乐，升僲上玉京。  
是乃等为死，安有蜕骨轻。  
日中不见影，阳魂与鬼并。  
庄周谓之息，漏泄理甚明。  
仲尼曰焉知，不使人道倾。  
此论吾得之，曷要世间行。  

梅尧臣　长芦江口  
风驾晚潮急，浪头相趁过。  
水归瓜步小，船下秣陵多。  
鸥舞不停翅，燕飞轻帖波。  
今来学楚客，薄暮爱渔歌。  

梅尧臣　尝茶和公仪  
都蓝携具向都堂，碾破云团北焙香。  
汤嫩水轻花不散，口甘神爽味偏长。  
莫夸李白仙人掌，且作庐仝走笔章。  
亦欲清风生两腋，从教吹土月轮傍。  

梅尧臣　尝惠山泉  
吴楚千万山，山泉莫知数。  
其以甘味传，几何若饴露。  
大禹书不载，陆生品尝著。  
昔唯庐谷亚，久与茶经附。  
相袭好事人，砂缾和月注。  
持参万钱鼎，岂足调羹助，  
彼哉一勺微，唐突为霖澍。  
疏浓既不同，物用诚有处。  
空林癯面僧，安比侯王趣。  

梅尧臣　尝正仲所遗拨醅  
屈原自著渔父篇，餵糟不及渔父贤。  
世无功名多浪死，刘伶阮籍于今传。  
迩来独酌邀明月，唯有青山李谪仙。  
谪仙殁後几百年，市楼日沽千万钱。  
沉湎岂少当道眠，文字不见空月圆。  
吴均之孙何我怜，双壶贮醅持置前。  
岂乏阮李诗与瘨，浅饮强对春风妍。  

梅尧臣　倡妪叹  
万钱买尔身，千钱买尔笑。  
老笑空媚人，笑死人不要。  

梅尧臣　朝二首  
鹅鸭出栏去，儿童临水驱。  
欲开花泫露，聚噪鸟窥厨。  
秣马刈抯草，买薪嫌五铢。  
钱刀岂今古，村叟一何愚。  

梅尧臣　朝二首  
木锁初开水上城，竹篱深闭日光生。  
青苔井畔雀儿斗，乌臼树头鸦舅鸣。  
世事但知开口笑，俗情休要著心行。  
是非不道任挑挞，唯忆当时阮步兵。  

梅尧臣　朝暮  
气候辄未定，寒暄朝暮间。  
挟纩水风生，衣綌川阳还。  
绿草藏邃岸，枯栎植高山。  
且非天时异，顺理心自闲。  

梅尧臣　朝日  
日色才出海，晓月无光彩。  
晓月在青空，不与日色同。  
诚知大君德，照耀无不通。  

梅尧臣　朝堂斋宿  
玉属陪祠日，宫庐寓宿时。  
钟来建章远，月过羽林迟。  
寒入青绫被，风牵翠凤旗。  
贾生谁复召，安问鬼神为。  

梅尧臣　朝天行  
大车高盖徐方来，天子双日延英开。  
犀靴踏玉升东陛，从臣赐对论宫市。  
谏官御史如指排，捧土未能障浊水。  
大夫言斡天关回，黄门白望颜色死。  
始时暴夺何纵横，有货昼日不敢行。  
他时五方蛇当酒，谁道张郎临井口。  

梅尧臣　嘲江翁还接篱  
何言恐偷檥，自是君妇懒。  
五日缝一巾，犹道苦未晚。  

梅尧臣　潮州寒食陪太守南园宴  
寒食二月三月交，红桃破纇柳染梢。  
阴晴不定野云密，黕黕鼓声湖岸坳。  
使君千骑出南圃，歌吹前导後鸣铙。  
是时辄预车马末，倾市竞观民业抛。  
竹亭临水美可爱，嗑咂草木皆吐苞。  
游人春服靓妆出，笑踏俚歌相与嘲。  
使君白发体尤健，自晨及暮奏酒肴。  
尔辈少年翻易倦，倚席欠伸谁得教。  
公虽不责以正礼，我意未容诚斗筲。  
逡巡秉烛各分散，小人争路何呶呶。  

梅尧臣　陈丞相燕息园  
少仕既勤劳，暮节念君息。  
小车辞汉庭，缁衣赋卫国。  
广园树佳木，鸣鸟来野色。  
京水鱼可缗，东陂雁可弋。  
岂不有秦声，酒酣歌在侧。  
宁同扶风人，自去北山北。  

梅尧臣　陈浩赴福州幕  
梅残杏将坼，杨柳都未堪。  
欲赠无所赠，春风吹酒酣。  
远山犹带雪，野水已如蓝。  
羽檄不应有，诗书自可躭。  

梅尧臣　陈经秘校之信州幕  
东吴海物错，南楚江味多。  
家吴而宦彼，风土去几何。  
既得风土乐，可赞政治和。  
归来识香草，为缀楚人歌。  

梅尧臣　陈绎越州从事  
母夫人老母兄黜，夫人从尔之会稽。  
恐伤尔心不敢泣，春岗细雨闻竹鸡。  
时亦藏泪未出脸，奈何相与头倾低。  
诚知就禄非获己，应欲退耕无旧畦。  

梅尧臣　陈真卿将有秋试条倏见访不日告行送於北门歌鹄庭为五言以赠  
送君北岗上，举酒歌黄鹄。  
黄鹄去何高，天池待栖宿。  
宁复恋江湖，聊兹混鸡鹜。  
晖晖振羽裳，不羡渊明菊。  

梅尧臣　晨起裴吴二直讲过门云凤阁韩舍人物故作五章以哭之  
平篲交友泪，又哭寝门前。  
鲁叟不言命，楚人空问天。  
月沉沧海底，星陨太微边。  
莫恨终埋没，文章自可传。  

梅尧臣　晨起裴吴二直讲过门云凤阁韩舍人物故作五章以哭之  
使虏尝专对，江湖谪几年。  
始看还近侍，遽此隔重泉。  
沃酒酒空满，托词词谩传。  
视予犹手足，莫怪独潸然。  

梅尧臣　晨起裴吴二直讲过门云凤阁韩舍人物故作五章以哭之  
算数曾无据，仁人亦莫闻。  
很愚多至老，兰桂苦先焚。  
不竟千秋恨，还如万里分。  
临风一号恸，易散日边云。  

梅尧臣　晨起裴吴二直讲过门云凤阁韩舍人物故作五章以哭之  
昨时宾晏地，今见繐纬遮。  
栖室那因鹏，从杯不为蛇。  
曾无越人术，竟起汉臣嗟。  
明日东城陌，悲凉後部笳。  

梅尧臣　晨起裴吴二直讲过门云凤阁韩舍人物故作五章以哭之  
晓陌行车过，交相叹且惊。  
荀龙闻一蜕，穆骏失全鸣。  
不复中画直，空余左史成。  
绪言犹在耳，尚想见平生。  

梅尧臣　晨鸦  
云昏月黑鸦不知，皷声冬冬鸡报啼。  
睥睨未辨天东西，痴雏噪舞群翅低。  
野桑叶卷风凄凄，浓雾不起寒雨迷，  
晨鸦却归巢上栖。  

梅尧臣　丞相二章  
丞相之拜，冠弁旅至。  
乘马载驱，如彼钜瀦。  
有鴈有鹜，有龟有鱼。  
焌然来萃，翔泳啸呼。  

梅尧臣　丞相二章  
丞相之去，乃还印绶。  
乃饬车轮，如彼涸律。  
时靡翔羽，时靡游鳞。  
寂兮寂兮，岂有嘉宾。  

梅尧臣　乘小舟访松山法聪上人  
我从溪口来，正值山前雨。  
湿衣逢梵宫，有僧善吴语。  
天寒蜜已空，轩静竹可数。  
归楫难久留，汀鸥自飞舞。  

梅尧臣　程山人归歙州  
新安固与吾乡邻，山水清绝殊可拟。  
我今暂来子亦归，空听杜鹃云树里。  

梅尧臣　程文简公挽词三首  
尝预岩廊政，终为社稷臣。  
作藩安旧俗，饮酒得贤人。  
葬礼铙箫咽，明仪币马陈。  
泉堂一经掩，原上只麒麟。  

梅尧臣　程文简公挽词三首  
将相荣难及，唐虞世已遭。  
各将官愈大，节固位同高。  
哀悼王朝辍，镌埋史笔操。  
空山伊水外，松柏冷萧骚。  

梅尧臣　程文简公挽词三首  
阙塞秋云冷，伊川苦雾阴。  
薤歌金铎碎，蒿里石宫深。  
燃漆为长夜，栽松作茂林。  
空留旧冠剑，家庙四时心。  

梅尧臣　澄虚阁  
箘圃隔嚣纷，闲来衣练裙。  
槛边生静意，水底见微云。  
斜照回晴景，幽芳袭薄薰。  
主人多赋咏，不减沈休文。  

梅尧臣　池州进士陈生惠然见过不日且行因以诗赠别  
呼童具鸡黍，颇识故人期。  
竹馆忽枉驾，山樽聊解颐。  
醉歌返北郭，春雨生东陂。  
便与千峰隔，登高空复思。  

梅尧臣　池州萧相楼  
楼中九华峰，天削水苍玉。  
公圭何参差，来云自联续。  
我思唐萧家，八人居宰录。  
朱栏几废兴，下视寒江曲。  
吴侯来为邦，百事无窘束。  
新之以登临，风月咏玩足。  
安得黄鹄翼，一举遗世俗。  

梅尧臣　迟雪  
风嚎大泽晚，云覆女墙低。  
惊霰夜将集，广庭朝复迷。  
莺鸣寒蔽日，鴈泊冻生溪。  
会待飘花密，开轩意外题。  

梅尧臣　迟月  
迟月月已上，清光在高木。  
未能照我庭，团团隔东屋。  

梅尧臣　持国遗食  
乞食非为贫，妻病妾且死。  
晨爨不暖釜，朝饭亦辍匕。  
遗我我所恤，食我我所耻。  
我耻曾我求，我恤宁我止。  
应乏岂在丰，赴义实未鄙，  
漂母殊下乡，为惠得终始。  

梅尧臣　赤蚁辞送杨叔武广南招安  
南方赤蚁大若象，潜荒穴洞人莫逢。  
天公合雨不决雨，从横乱出将自封。  
侵疆凌壤坏城市，战斗亿倍南柯雄。  
尝闻穿山食此物，此物既大非常凶。  
张舌流涎莫可饵，枉啄不怕长戈舂。  
今令智者以智取，即见蚳醢传太宫。  
因而使知祸福理，天子下令云从龙。  

梅尧臣　酬杨愈太丞之寿州见别  
畴昔西州谢法曹，声名籍甚我徒劳。  
升沉一府已荒冢，憔悴两人犹二毛。  
眼见荣华能几日，心知富贵只秋毫。  
淮南鱼美香粳滑，饱去清吟岂不高。  

梅尧臣　出省有日书事和永叔  
辞家彩胜人为日，归路梨花雨合晴。  
庭下秋千应未拆，笼中鹦鹉即闻声。  
千门走马将看牓，广市吹箫尚卖饧。  
已是琼林芳卉晚，不须游处避门生。  

梅尧臣　初冬夜坐忆桐城山行  
我昔吏桐乡，穷山使屡蹑。  
路险独後来，心危常自怯。  
下顾云容容，前溪未可涉。  
半崖风飒然，惊鸟争堕叶。  
修蔓不知名，丹实坼在荚。  
林端野鼠飞，缘挽一何捷。  
马行闻虎气，竖耳鼻息嗋。  
遂投山家宿，骇汗衣尚浃。  
归来抚童仆，前事语妻妾。  
吾妻常有言，艰勤壮时业。  
安慕终日间，笑媚看妇靥。  
自是甘努力，於今无所慑。  
老大官虽暇，失偶泪满睫。  
书之空自知，城上鼓三叠。  

梅尧臣　初见淮山  
游宦久去国，扁舟今始还。  
朝来汴口望，喜见淮上山。  
断岭碧峰出，平沙白鸟闲。  
南归不厌远，况在水云间。  
