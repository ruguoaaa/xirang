---
title: 第40部分
index: true
icon: editor
order: 40
category:
  - 诗藏
  - 诗集
  - 全宋诗
tag:
  - 佚名
---

释印肃　赞护教  
给孤施地，慈化为尊。  
护人成佛，功德奚论。  

释印肃　赞护教  
仰山显迹，契会宗师。  
一法性身，利物宏慈。  

释印肃　赞护教  
以南权正，无心应物。  
威德标宗，不可轻忽。  

释印肃　赞护教  
困权反正，办道玉泉。  
无相无空，义足先天。  

释印肃　赞护教  
契那一通，方全六用。  
护持般若，法身不动。  

释印肃　赞护教  
卓立奇功，回光识性。  
宇宙恢彰，一身清净。  

释印肃　赞护教  
一成一切成，一坏一切坏。  
法身无二相，总别无羐碍。  
凡圣本自无，性天真常在。  
寄语住山人，伊作麽生会。  

释印肃　赞三宝  
圆光应现无心物，大地山河恰似无。  
骊珠一颗非非相，信者权将作画图。  

释印肃　赞三宝  
直指人心亲见佛，何劳打瓦作龟爻。  
一片白云横谷口，几多归鸟尽迷巢。  

释印肃　赞三宝  
迷悟本同光，信时无隐藏。  
幻空如梦体，三昧觉华王。  

释印肃　赞三十六祖颂  
师子体无二，拈花应笑时。  
然灯从此焰，不断至今辉。  

释印肃　赞三十六祖颂  
谁易阿谁难，多闻不透关。  
忽解空无我，内海更藏山。  

释印肃　赞三十六祖颂  
无事商那和，翛然了义多。  
是法不可说，转念摩噜陀。  

释印肃　赞三十六祖颂  
优波耶鞠多，三昧力降魔。  
法传香种子，意气尚周罗。  

释印肃　赞三十六祖颂  
提多迦初生，光超日月灯。  
山顶泉迸涌，此路少人行。  

释印肃　赞三十六祖颂  
大士弥遮迦，忆昔阿私陀。  
邪正通一道，无法不调和。  

释印肃　赞三十六祖颂  
针劄不入婆须密，正念何劳多气力。  
往劫亲献如来座，襄王国裹逢知识。  

释印肃　赞三十六祖颂  
佛陀阿难提，放光从肉髻。  
逢师论义，得入三摩地。  

释印肃　赞三十六祖颂  
伏驮密多惺惺，父母与佛非亲。  
五十不行不语，一见本人清净。  

释印肃　赞三十六祖颂  
胁本号难生，泥牛入海耕。  
随机千万转，无上亦无行。  

释印肃　赞三十六祖颂  
咄哉瞿昙氏，唯富那夜奢。  
不拘有无种，遍地法莲华。  

释印肃　赞三十六祖颂  
马鸣分身百亿，论数玄诠无极。  
六通三昧降魔，不用色声气力。  

释印肃　赞三十六祖颂  
迦毗摩罗师，外道成正真。  
了斯第一义，非故亦非新。  

释印肃　赞三十六祖颂  
龙树非形相，独现圆月体。  
说法如虚空，非舌谈真理。  

释印肃　赞三十六祖颂  
迦那提波针投钵，深契无相心解脱。  
辨因木耳再来人，巧幻不亏於毫末。  

释印肃　赞三十六祖颂  
过去娑婆树，如是罗瞭罗。  
师子同坐食，付般若摩诃。  

释印肃　赞三十六祖颂  
庄严圣王子，僧回号难提。  
弃国避世荣，便入三摩底。  

释印肃　赞三十六祖颂  
伽耶舍多人再来，常持圆鉴离尘埃。  
风铃非响我心应，一返常光更不回。  

释印肃　赞三十六祖颂  
降生月氏国，名鸠摩罗多。  
宿乘尊者记，不二阿弥陀。  

释印肃　赞三十六祖颂  
阇夜多因地，昔为自在天。  
一契无作性，大用得言前。  

释印肃　赞三十六祖颂  
婆修盘头尊，曾礼大光明。  
以杖画佛面，悔达复天真。  

释印肃　赞三十六祖颂  
国名常自在，王子摩拿罗。  
化鹤成菩萨，动止涌禅河。  

释印肃　赞三十六祖颂  
鹤勒那有智，光大包天地。  
五道贯色，日月时亲礼。  

释印肃　赞三十六祖颂  
真师子法身，究竟无头尾。  
赠当盲眼人，华空疑不是。  

释印肃　赞三十六祖颂  
斯多婆舍担板，重练出金刚眼。  
正法不动纤毫，越祖超无间。  

释印肃　赞三十六祖颂  
德胜王太子，号不如密多。  
指山还梵志，魔群不奈何。  

释印肃　赞三十六祖颂  
般若多罗法，非广亦非狭。  
翠竹与黄华，长松并短柏。  

释印肃　赞三十六祖颂  
菩提达磨大医王，全持正法度南方。  
粉骨碎身应未报，至今不离此心光。  

释印肃　赞三十六祖颂  
直截猛利，立雪断臂。  
千古万古，丈夫意气。  

释印肃　赞三十六祖颂  
精通无说说，本地亦无生。  
无生花满地，本传无尽灯。  

释印肃　赞三十六祖颂  
破头山下起清波，流注黄梅不奈何。  
四度敕宣端不动，尊威妙湛灌娑婆。  

释印肃　赞三十六祖颂  
百鸟衔花未足奇，直须透过始方知。  
五百众中谁委悉，碓头私许老卢锥。  

释印肃　赞三十六祖颂  
曹溪一滴水，周匝无余欠。  
孤峰绝顶浪滔天，大洋海裹金刚焰。  

释印肃　赞三十六祖颂  
马驹踏杀天下人，且有什麽相交涉。  
云作枝竿云作花，妙光圆寂含空劫。  

释印肃　赞三十六祖颂  
一口吸尽西江水，子细思量未足奇。  
身含无尽之虚空，个事元来非拟议。  
非心非佛又较些，即心即佛犹寐语。  

释印肃　赞三十六祖颂  
十方诸佛入其中，十波罗蜜一光同。  
十世古今无间隔，十身千亿法身通。  

释印肃　赞须菩提  
伎俩全无始解空，雨花动地泄机锋。  
欲求静坐无方所，独步寥寥宇宙中。  

释印肃　造塔示众  
求人不如求自己，自己肯时无不成。  
如今宝塔所将圆，诸人尽发一轮心。  
气急杀人因悟道，灵山会上没闲人。  
大小不拘皆拽石，高低齐转普庵经。  
山林岩谷皆微笑，此是如来最上因。  
若有痴顽拨不转，猪楼羊棬好安身。  
老僧拄杖头有眼，不打披毛戴角伦。  
如是斩钉并截铁，一人了事万皆新。  

释印肃　造袁州浮桥语  
普庵教化修浮桥，信心自肯大丰饶。  
解脱皆因不思议，度人无量永赵遥。  
秀江千古源何极，非干今日与明朝。  
一生补处谁知有，万德咸欢寂体寥。  
蚊子眼中藏刹土，红灯焰裹势眉毛。  
毫发虚空全不漏，海山相击浪滔滔。  
石牛吃尽张公粟，木女垂丝钓巨鳌。  
新罗国打西川鼓，东震旦抛北越刀。  
孔自孔，毛自毛，  
针劄不入大雄豪。妄想颠倒苏公盛，  
未解撑船弄行篙。岂在文言多卜度，  
德山拄杖不敲槽。  

释印肃　纸被歌训行童  
一片白云挂在身，披时不许染红尘。  
轻罗细想应难比，重锦寻思未可亲。  
岂非颜色白如玉，成现都卢只一幅。  
红窗妖艳见低头，六贼三尸尽降伏。  
日充衣，夜得盖，  
不长不短也不大。世人问我何处寻，  
蔡伦弟子将来卖。买得将来披，  
不许邪魔罔两知。解向市廛遮云雨，  
要与闲人隔是非。纵颠狂，  
任落魄，披入村中人恶恶。  
直饶紫绶与金章，我也未肯轻轻博。  

释印肃　纸被歌训行童  
皂袖寒袍入体仪，霞光闪烁绕身飞。  
或行或坐频频看，或卧或眠每每披。  
几度入山游胜境，数回海上觅龙骑。  
假饶千两黄金贵，难买山僧这个衣。  

释莹彻　新莺歌  
新莺傍檐晓更悲，孤音清吟啭柔枝。  
口边血出语未尽，岂是怨恨人不知。  
不食枯桑椹，不衔苦李花，  
偶然弄枢机，宛转凌烟霞。  
众雏飞鸣何踨促，自觇游鳞啄枯木。  
玄猿何事朝夜啼，白鹭长在汀洲宿。  
黑雕黄鹤岂不高，金笼玉钩伤羽毛。  
三江七泽去不得，风烟日暮生波涛。  
飞去来，莫上高城头，  
莫下空园里。城头饥乌食腥膻，  
空园燕雀争泥滓。愿为结舌含白云，  
五月六月一声不可闻。  

释永安　答僧  
汝问西来意，且过这边立。  
昨夜三更时，雨要虚空湿。  
电影忽然明，不似蚰蜒急。  

释永牙　赠英公大师  
吾宗何事独称雄，今昔名高继古风。  
王右军书傅智永，李阳冰篆付英公。  
墨研天电煤疑绝，砚琢端溪石欲空。  
珍重真踪千载后，谁来三日看无穷。  

释永颐　伯弓出示新题乐府四十章雄深雅健有长吉之风喜而有咏  
伟哉吴人周弓，国风雅颂今再昌。  
钧天洞庭不敢张，楚芈暗泣嗟穷湘。  
庆祚三百多祯祥，呜呼四十乐府章。  
春宵翦烛飞兰香，浩歌激烈声洋洋。  
贞魂义血流精光，奸鬼妒掀诛幽荒。  
土森闪怪踏雪僵，茫茫万竅塞鼓簧。  
再洗律吕调宫商，金玉振耀齐铿锵。  
一清一渴均阴阳，风霆变化始有常。  
咏歌唐虞及商汤，矇瞽献纳皆赞襄。  
煌煌天子朝明堂，永被金石无哀伤。  

释永颐　茶炉  
炼泥合瓦本无功，火暖常留宿炭红。  
有客适从云外至，小瓶添水作松风。  

释永颐　出乐官  
古来歌舞者，乐极总幽沈。  
山鬼书无影，春禽歌好音。  
梨园虚宝必，玉树慢荒淫。  
一曲烟萝外，伤哉悲乐心。  

释永颐　初秋忆湖上诸山  
山中夏日足幽娱，葛帔藤休诵宝书。  
白拂惹云黏几案，清香缘竹上空虚。  
草堂夜月秋花近，水阁晨霞夕霓疏。  
遥忆钱唐旧朝寺，绕湖钟梵早凉初。  

释永颐　春暮怀伯弓  
筼箉深谷近青霄，春尽思君梦自劳。  
歌不来香室掩买，绶花空结紫藤高。  
荒池瓦砾迷芳草，晓案烟云拥墨袍。  
山近响潭多胜好，论诗无处觅刘曹。  

释永颐　春日泛舟  
野外苔矶好，孤舟未可抛。  
碧溪沿谷口，晴柳护塘坳。  
波静鱼吹沫，林深鹊隐巢。  
轻云障暖日，间思渺春郊。  

释永颐　春至  
松鸣山欲浮，昨夜春风过。  
晓户启晴光，早莺啼一个。  

释永颐　春至  
朝吟还自酬，暮吟还自酢。  
年光整整来，山房人亦乐。  

释永颐　次韵伯弓值雨见留  
涧谷饶春十，烹茶近石池。  
竹鸡鸣野堑，山雉出荒篱。  
草长藏初笋，花空只旧枝。  
旅怀吟不尽，刻竹记幽期。  

释永颐　次韵答周伯弓信后见寄  
清茶相对饮山卮，忆在西峰寺里时。  
今日云深无好伴，涧松独看挂猿枝。  

释永颐　悼赵宰紫芝甫  
紫芝昔赋天台日，桐柏宫诗老更成。  
梦断玉楼春帐晓，蝶迷花院夕魂轻。  
钱郎旧体终难并，姚贾机关报裁近有声。  
有子无家须吊问，故交谁不为伤情。  

释永颐　悼周晋仙  
萧散嵇康辈，难教缚宦情。  
识高浑脱略，意广惜沈婴。  
老面烟霞古，醉衣苔藓生。  
西峰难独往，茶灶对谁烹。  

释永颐　悼周晋仙  
诗救元和失，先生学最精。  
律严方苦硬，才大始纵横。  
贞曜何须谥，魏闲相继生。  
他年诗集著，风雅被家声。  

释永颐　防风王庙  
万国方尊禹，防风殒殿趋。  
应怜舞干戚，独不碍唐虞。  
祭豆侵田鼠，灵幡触井乌。  
椒浆春奠罢，箫鼓押村巫。  

释永颐　废宫  
渺渺笙歌散石筵，霓旌吹断纲蛛悬。  
经年不锁青鸾殿，野鹤飞来玉几前。  

释永颐　感雁来红  
落落云中雁，亭亭阶下草。  
草心将变红，雁声来已早。  
霜风日夜催，对此忘吾老。  
玲珑叶数层，次第颜色好。  
燕脂染尽时，倚栏如醉倒。  
年年秋雁来，每被吟情恼。  

释永颐　郜溪别周伯弓  
夜馆寒相对，篝灯语不眠。  
夕烟生水郭，风柳泊沙船。  
暖弃山中宅，春耕葑上田。  
西峰晴霭碧，归去挹飞泉。  

释永颐　观乌鸢山下藤树  
一株老树蔽荒林，下有藤悬巨蟒身。  
几度日斜乌鸟散，山昏鬼器断行人。  

释永颐　观小鱼  
藻间相失复相寻，水面争浮力未禁。  
隔岸木兰船欲去，浪花摇动一时沈。  

释永颐　归练潭  
孤舟东下涉苹溪，两岩幽花送客西。  
到得山房绿阴满，午窗犹有了规啼。  

释永颐　果熟  
方池曲沼动林花，竹院僧间日又斜。  
西崦果园方晚熟，一双乌臼打乌鸦。  

释永颐　过聚景园  
路绕长进万柳余，年年春草待香车。  
君王不宴芳春酒，空锁名园日暮花。  

释永颐　过青芝村观晦梅  
梅花树下春风静，苔荒荠老围春井。  
山翁汲泉点茶水，触残花下玲珑影。  

释永颐　过吴门  
故苑烟花百草香，五湖人去事茫茫。  
浮云几度春阴合，犹见西山白鹭行。  

释永颐　过吴门  
花落春江一夜风，满江烟碧撼垂虹。  
轻舟浮载如天上，况是残云细雨中。  

释永颐　和韩涧泉韵题周仙山楹  
不翦亦不斩，山楹在尘表。  
石泉声淙淙，秀谷自围绕。  
是中玄览人，未见今日了。  
君固自无心，世亦不易晓。  
梦奠何可攀，颓然泰山小。  
当时岩壑人，百世何矫矫。  
清吟振霞缨，日翳群队悄。  

释永颐　后谷春晚  
烟冷云深燕不归，径多松叶少花枝。  
春风过尽无行客，白书山獐饮石池。  

释永颐　湖上春晚  
水边三月芳菲晚，杨柳楼船拥万家。  
浩浩歌钟迷白日，不知烟寺落桐花。  

释永颐　虎丘  
山色吴门少，行人爱此游。  
天高云阁晚，石裂剑池秋。  
虎去空陵变，僧栖古塔幽。  
上方曾眺远，落日驻扁舟。  

释永颐　寄凤山满上人  
空生久不来，端居常掩室。  
缅怀旧林社，泉壑翳清密。  
古凤必灵音，野竹无共缩减。  
动植皆营营，忘言消永另日。  

释永颐　寄行宫监门王以通  
中兴天子议攻车，欢息诸公屈垃图。  
行殿不开尘锁合，至今风雨暗金铺。  

释永颐　寄行宫监门王以通  
玉钩帘外前朝柳，斩鸭阑边小艳葩。  
莫道君王不曾问，好收银钥护宫花。  

释永颐　寄姚赣州  
雪蓬生剡溪，家近放鹤岑。  
晋士有遗风，爱寻支遁林。  
得善忘形服，率然披素襟。  
功名亦偶尔，王戴非无心。  
今人异古昔，贱义而怀琛。  
萧条石门咏，浩荡东山吟。  
如何昌黎翁，醉乡讥面沈。  
玉带与金鱼，刘毕非所钦。  

释永颐　寄友  
闻君萧散在田庐，相见琴书足自娱。  
欲挈瓶盂就茅屋，桃源图上有僧无。  

释永颐　寄周宗圣  
我心如有失，曾未识南园。  
几见间花落，频将好梦原。  
时贤我厚禄，君子尚衡门。  
诗卷逢僧寄，长吟落照村。  

释永颐　将别旧山寄伯弓  
吾道贵日损，纪纲休有力。  
誓舍耕鉴资，生以给信食。  
岁晏民物耗，霜枯鹰隼击。  
寂士无丰姿，空田罄尘积。  
小臧别我去，晚瓢先挂壁。  
饥寒并一身，舍下无遗迹。  
穷达不异趣，死生共短息，  
硕友谅难舍，他山终易适。  

释永颐　金鹅晚眺  
天低野旷树濛濛，尽入金鹅望眼中。  
青嶂月生双雁去，碧溪云绕乱帆通。  
平稿落照沈烟墅，结阵寒鸦噪螟丛。  
岁月飞腾吾懒矣，昏钟迢递起秋宫。  

释永颐　久雨  
山房十日雨，仰栋持行蜗。  
笋暗风庭竹，萱凝晚砌花。  
罂红留夕火，焙绿荐春芽。  
滴滴西窗下，清泉满石洼。  

释永颐　鹫峰  
山后山前行遍了，倚阑不是动秋吟。  
从头自轮山中石，烟雨苔痕几片深。  

释永颐　鹫峰  
苔峰只就阶基列，卧榻云窗烟翠凉。  
老去山中贪胜赏，只应迢递负三湘。  

释永颐　看梅杂兴  
春动晴山照野扉，早梅开后失归期。  
夕阳无柰山邮路，过尽行人雪满枝。  

释永颐　看梅杂兴  
挂头方帽与乌纱，兄自看梅北煮茶。  
间问水边行乐去，向阳浑有机株花。  

释永颐　看梅杂兴  
青公古院一株梅，寒殿无人花自开。  
日暮老僧清梵罢，夜深偷照月华来。  

释永颐　老梅  
一度开花一度新，莫嫌终老旧花身。  
文君头白空衔怨，不及枝间碧藓春。  

释永颐　龙山野  
闻说西潘桑枯少，旧来多川紫樱桃。  
龙山春晚聊舒望，雪白梨花一丈高。  

释永颐　龙岫南窗书怀  
茅堂犹未卜，幽兴日迟回。  
带雨听昏笛，和灯看落梅。  
春风三月近，客鬓二毛催。  
忆得初来日，山寒暝叶堆。  

释永颐　吕晋叔著作遗机关报茶  
四叶及王游，共家原坂岭。  
岁摘建溪春，争先取晴景。  
大窠有庄液，所发必奇颖。  
一朝团焙成，价与共同金逞。  
吕侯得乡人，分赠我已幸。  
其赠几何多，六色十五饼。  
每饼包青蒻，红签缠素荣。  
屑之云雪轻，啜已神魄惺。  
会待佳客来，侑谈当书永。  

释永颐　裴六书堂  
数峰相对夕阴遮，新占书堂旧竹斜。  
地冷石阶秋菊小，一丛开得两三花。  

释永颐　葺唐栖旧庐  
矫时无峻节，立行亏众美。  
远岳惮孤征，徘徊就乡里。  
人情好愉悦，我老齐贤鄙。  
娓娓听乡言，时时容侧耳。  
前修不可见，法社渐凋毁。  
名山半征徭，祖塔乱獐麂。  
林筑无清资，泽居循旧址。  
鉴牖纳晴曦，莳竹临幽泚。  
时效地岁寒，闭户春风里。  

释永颐　牵牛花  
老梅枝上桂牵牛，引得青花上树冰。  
秋圃日斜风露冷，倒垂长蔓拂鸣鸠。  

释永颐　乾元山洪水  
乾元山头洪水发，溪朋长蛟潜同察。  
两岸居人莫等间，年深物怪终腾拔。  
往岁邻封遭水变，只道溪流净如练。  
倏忽人数完里间，夜半平沈皆不见。  
东南地坼乾坤浮，几番赤子葬洪流。  
神龟去后不复返，休看浪打石人头。  

释永颐　秋蝉  
日落秋蝉噪柳津，为伤风露烟声频。  
送晴送雨江亭外，偏感舟行晚泊人。  

释永颐　秋馆  
林暑渐消歇，爽气浮高松。  
风蝉有遗响，露花结秋红。  
微月出东岭，碧云散遐穹。  
暮馆正虚寂，泉声杂鸣蛩。  

释永颐　秋日泛西湖  
水凉沮照影，与客上湖船。  
白浪翻红楫，青山映碧莲。  
鸟飞荷叶下，人散柳条边。  
烟盖归来晚，灯前鹤未眠。  

释永颐　秋日与知言学士  
水落小山浮，山人上下游。  
月岩烟桂晚，风浦石兰秋。  
食芰渔溪宿，烹葵野馆留。  
肩吾相对坐，清话不知休。  

释永颐　秋晚  
拒霜花落碧潭秋，懒向山巅水际游。  
自看夕阳乌臼树，白云红叶乱溪流。  

释永颐　山池早秋  
荷叶倾香露，山池见早秋。  
石凉幽蟹过，枝脆雨蝉休。  
废堰凭虚涨，荒泉入乱流。  
水花红漠漠，相对渚云浮。  

释永颐　山村日暮  
犊背斜阳暖，茅蒋石树穿。  
行人识冈路，饥鹊噪沙田。  
远浦生微月，荒皋起暝烟。  
群乌飞散尽，寒水漾渔船。  

释永颐　山乐官寄野斋  
山乐官，山乐官，  
尔为灵凤黄音乐，想尔废职来考盘。  
莫厌山中多寂寞，山中无事忘忧乐。  
晓窗睡起春书静，听尔幽情如有吒。  
山乐官，山乐官。  

释永颐　山行与伯弓同赋野庙  
芳草没荒基，终年掩画扉。  
酒台乾旧滴，香殿入斜晖。  
神树枝枝曲，山魈个个归。  
春来歌鼓动，野老荐春薇。  

释永颐　山中晚兴  
松间石上听流泉，看尽云归宿鸟还。  
夕殿焚香春院增，暮钟沈响月阶间。  
非干独轻遗世过，自合离群静掩关。  
林境翠深烟树全，正堪高卧纵疏顽。  

释永颐　杉下聋僧  
殿阴古杉高百尺，苍弁虬髯森澱漆。  
林深化蝶粉光冷，威凤飘飘感仙实。  
旁有聋僧唤不闻，嗫嗫枯吟如有失。  
或时兀坐何堆貀，或时手把古收帙。  
帙中明星不复记，案上吟篇已亡律。  
居山六月不知暑，地凉艳草生幽苾。  
茶灶泥崩古藓黏，石盆仰地莲花出。  
山童书睡靠其旁，裦如盘络不掩膝。  
僧今老矣无别怀，时梦响潭清汩汩。  
终当卜室居其偏，坐看蜿蜓舞清溢。  

释永颐　食新茶  
自囘山中来，泉石足幽弄。  
茶经犹太人挂壁，庭草积已众。  
拜先俄食新，香凝云乳动。  
心开神宇泰，境豁谢幽梦。  
至味延冥遐，灵爽脱尘控。  
静语生云雷，逸想超鸾凤。  
饱此岩壑真，清风愿遐送。  

释永颐　水仙花  
洛浦香销佩解时，荆台归去峡云迟。  
绿罗湘带无心叠，玉坠头花一半垂。  

释永颐　松陵答友人  
郁罗天上挹躔，拾羽编衣泛碧莲。  
长笛吹明月夜，秋风濯足太湖边。  

释永颐　送别  
送别春湖动客心，荇花无浪飐寒金。  
晴山望极连江郡，沙鸟风樯度远林。  

释永颐　送别韶溪权上人  
溪行逢雪后，明月照孤身，  
夜榜闻烟艇，春耕见樯人。  
早梅容易落，征路往来频。  
应感随阳雁，年年度柳津。  

释永颐　送僧归茜径  
吴渚僧归落日曛，故王宫井已无闻。  
水边尚有红蓝草，不染香衣染堑云。  

释永颐　送僧归霅寺坐夏  
道会三旬满，乡山九夏安，  
蝶移金鼓梦，龙护宝莲书。  
日落沙洲迥，苹香水殿虚。  
闭门溪上寺，好好自安居。  

释永颐　送僧之金陵  
秋针感线溪，云衲几回披。  
陇月当窗夜，钟山入句时。  
梦依红树宿，寒渡碧江迟。  
吴楚繁幽胜，相逢苦未期。  

释永颐　送天竺僧还乡  
月冷云深天上寺，桂花千树绕楼台。  
归时若对间人说，莫道身从朋里来。  

释永颐　送通上归仙潭寺  
寺忆清溪绕，舟移曲岸分。  
塔昏飞雨怪，殿黑隐雷文。  
锡挂秋房冷，香浮夕帐熏。  
藓庭间望过，碧鹤下晴云。  

释永颐　送王以通之官金陵  
芳辰早失意兼衰，不拟君来重举杯。  
云暗月墙花气重，蜡残风幕鸟声催。  
醉乡人有江东役，乘船从阙下囘。  
明日沙头相送罢，茶蘼小院独徘徊。  

释永颐　送王以通之官金陵  
伯符兄弟最英雄，千载青山绕故宫。  
宋祖只知曹马事，齐高还与獍枭同。  
暮箫尚带兰陵怨，春水多愁旧壘未。  

释永颐　宿村庄  
蝼蛄偷火照田沟，山鬼移灯上树头。  
枫岸夜深茅屋闭，月明沙鸟自相讴。  

释永颐　宿永安潭上  
子规啼在乱山中，废寺春深暮阁重。  
门外永安潭上水，朝昏惟送一楼钟。  

释永颐　潭上  
落叶寒潭上，秋风钓艇间。  
片云移晚渡，孤浪兀晴山。  
败栅寒芜拥，高枫夕照还。  
一鸥飞起处，烟霭暮溪湾。  

释永颐　唐栖寺前  
唐寺前溪水流，客帆来往旧杭州。  
津亭树老无人记，得见几囘僧白头。  

释永颐　题壁  
春来日日风兼雨，开户晴轩长翠罗。  
山鹊弄花飞不远，隔檐冲散落梅多。  

释永颐　天竺秋日  
翠滴千竿湿砌苔，曲廊花木小丛开。  
吴僧爱觅间吟处，偷向花边竹里来。  

释永颐　天竺秋日  
行绕方池日又斜，青云小注湿秋霞。  
阑干几度浑敲遍，为引游鱼出浪花。  

释永颐　汀涨  
泽国迷春涨，芳洲生绿波。  
净涵汀树小，间占浦云多。  
风晚低轻燕，川明媚浴鹅。  
望人烟思远，奈此暮山何。  

释永颐　听琴  
蘼芜香散楚江头，湘竹丛边泪不收。  
莫把朱丝写离恨，夜兴帘外鬼神愁。  

释永颐　庭心草  
妻坐转流光，见尔心草。  
亭亭花未开，靡靡叶先老。  
潜莇几花萤，芳蕤暂妍好。  
悁虑果徒劳，吾言非计早。  

释永颐　往龙岫舟中  
龙山溪上路，短棹腊中行。  
雪霁寒郊阔，春囘宿雾生。  
柳摇冰线断，鹭起玉衣明。  
未见晴梅发，先思杖屦轻。  

释永颐　闻子规  
客情谁是不思归，芳划春深未有期。  
昨夜月明啼更苦，山花满树落胭脂。  

释永颐　西峰日暮  
手携一束书，秋风得来此。  
松深夜月清，水冷芙蓉死，  
嫩於檐下读，两眼悬秋水。  
时看涧鼠来，食我山茶子。  

释永颐　西湖日暮  
渺渺春湖夕霭浮，落花飞燕打兰舟。  
游人半入烟城去，月照笙歌上水楼。  

释永颐　惜梅赠别  
芦管含愁苦怨春，况兼风雨送行频。  
数株零落寒云畔，难拣香技寄远人。  

释永颐　溪上  
休文垅上阴云起，雨涨定安桥下水。  
渔人莫倚满溪流，见说长蛟剑为齿。  

释永颐　夏夜怀洞霄  
跣足曾穿古洞，衲衣挂在长松。  
一别烟霄十载，夜来梦入西峰。  

释永颐　夏夜怀洞霄  
凉夜宛游清境，归时尚爱攀松。  
回首云烟满目，尽遮九锁寒峰。  

释永颐　晓离山隐  
出山便与山花别，清露丛边不得留。  
去伴水禽船上宿，石溪斜月下沧洲。  

释永颐　雪中  
风定处初微，移时鹊噪稀。  
曲塘添柳重，彤阁映花飞。  
鹤怪云黏石，僧疑月照扉。  
闭门高卧者，终岁复何依。  

释永颐　雪中  
谷寺掩高扉，松亭雪侧垂。  
石幢围隐兽，野殿没寒鸱。  
路转空林积，风惊老树危。  
草堂香火静，山鹿到荒墀。  

释永颐　雪中海棠  
蜀妃夜谒紫墟皇，玉凤差参促晓妆。  
晏罢瑶台魂未醒，胭脂脸上白云香。  

释永颐　雪中送僧还竹阁  
白松生阁云生晚，城市一归夜雪平。  
灯在北高峰顶上，塔如千尽玉长檠。  
湖练平铺肃夜涛，柳翻生母白旌旄。  
舞残鹭聄归何处，天上飞花散碧桃。  

释永颐　姚震父自剡来喜晴效行  
梅发春江棹绿波，越乡缠离认吴歌。  
寻花戴帽谁家去，载酒移船与客过。  
废馆夕阳寒柳动，古宫芳草白雪多。  
山行每是清晨出，归路牛羊下远坡。  

释永颐　野棠花  
野火回飚掩旧株，新丛满眼临征途。  
绿攒深棘欲自蔽，千朵万朵争敷腴。  
新晴远客过林坂，烟涨吴船春泊晚，  
冶艳空摇荡子情，繁香暗逐吴姬远。  
吴姬漂泊行人愁，年年此花开不休。  
半压坏墙荒馆外，乱生春蕻野池头。  
人间买花贵纨绮，一世争知朝市。  
曲槛朱栏转首空，野棠无主自成丛。  

释永颐　夜归  
昨夜溪上归，云下扣松扉。  
老褐启重钥，瘦庞循我衣。  
院静雨声大，气寒灯量微。  
叨叨听林鸟，春歇诉无依。  

释永颐　忆旧隐付柔上人  
遥忆荒阶藓生好，木兰露重滴归情。  
秋山松桂毕森爽，夜馆星河几晦明。  
溪色乍凉双鹭下，雨声缠绝一蝉鸣。  
经房旧掩青枫老，此夜无人月影清。  

释永颐　咏怀  
落日重云下，哀哀闻子规。  
荆玉化为土，湘泪摧空枝。  
彼禽复何怨，岁岁号春时。  
春风自无情，众芳日夜衰。  
冉冉无终极，哀乐徒尔为。  
睇彼川上流，浩荡无前期。  

释永颐　咏怀  
晨风汇原野，高林摩苍条。  
屋上野花落，阶前春草摇。  
少壮不可恃，金骨亦易销。  
夙志欢沈民，晚心日幽寥。  
紫烟凌石峰，绿云生桂标。  
林怀颇清畅，况复灵景饶。  

释永颐　游何山登道场  
中流望极山头寺，溪午闻钟泊柳津。  
春草细沾微雨润，老松高与碧虚邻。  
鹤归烟麓书堂废，虎去寒岩藓石皴。  
无奈薄游归路晚，水边风旆湿片尘。  

释永颐　游霅城寄辉明远  
老来霅上经过少，不复虚常拜皎然。  
窥庙野童惊古像，拊碑山客慕先贤。  
雨多乱穿城过去，日上苍山绕郡连。  
隔港木兰摇客棹，浦荷香散碧云天。  

释永颐　游张园观海棠戏作  
春色都将付海棠，群仙会处锦屏张。  
约斋妙出春风手，子美无情为发扬。  

释永颐　友人铜雀台砚  
异物留传因好古，南来箧笥伴一琴。  
漳河流水去无已，魏主荒台久废深。  
往日奸文须九锡，今朝片瓦尚千金。  
所嗟人事多浮伪，谁识河滨古舜心。  

释永颐　雨窗  
江湖春水欲生时，开尽梅花雁北飞。  
风雨满庭人不寐，小窗灯火夜深微。  

释永颐　雨后对月  
清夜不复寐，萧然据胡休。  
对此九天上，阴魄含虚光，  
光飞激洞户，彩莹棲云塘。  
芙蓉杂羽盖，暗水流瑶芳。  
景异沈昔梦，心定闻空香。  
不知孤寂身，尚此山水乡。  

释永颐　月夜游冷泉亭  
地灵泉上寺，松壑定深青。  
独听子规叫，况逢山月明。  
树藏春洞黑，石拥夜泉鸣。  
日出喧车马，终非隐者情。  

释永颐　越溪吟  
石磊磊，猿啾啾，  
越王霸业秋山头。英雄丧尽知何数，  
可怪犹存浣纱处。当时月照清溪头，  
美人如水逐东流。于今片石终难改，  
千载犹含泽国羞。  

释永颐　云岩寺  
老来好古尚关心，寺里荒题几度寻。  
山鹊报晴窥画阁，水鸡嫌雨上高林，  
麦残余冷收春候，楝落轻风滞晚阴。  
无限幽怀难肯写，一凭阑罢一间吟。  

释永颐　赠术者王髯  
王君僧服而胡须，赠我手写千隶书。  
秦汉古法沦俗笑，钟王秘刻藏绮疏。  
君游市俗谁问此，我好奇古贫无余。  
间来古寺看画壁，醉去野店烹寒鱼。  
击竹有时谈九命，无钱踏雪走千墟。  
问君几晚君何如，家有老婢归田庐。  

释永颐　震父与僧偕至  
王谢清游带越僧，共携山老坐吴亭。  
身间不记为官日，落落吟诗读道径。  

释永颐　周令自江夏归郜溪  
芳草萋迷征骑归，且依张负入书帷。  
家园懒记间花草，蔬豆重甘旧藿葵。  
崔颢能吟有陈迹，祢衡作赋想当时。  
才能往往为身累，好读渊明饮酒诗。  

释永颐　苎渎夜泊  
吴城水冷秋风高，迎霜枫叶飘城壕。  
吴侬射利如射虏，  
高帆大艑横江涛。黄错不顾风水恶，  
稿儿怒击何轻豪。苎渎人惯迎接，  
憧憧来往无停艘。水上悬灯招夜泊，  
沙头认客相呼号。人生富贵多不足，  
亦有稗贩当勤劳。万斛高装谋取重利，  
斗升未给浮轻舠。吾生最爱鲁仲连，  
封侯不受海上逃。轻世肆志甘贫贱，  
谁能富贵诎辱遭。夜歌新诗喜达旦，  
起看征雁飞云皋。  

释用晦　淳化五年秋八月二十四钜鹿魏野江东僧用晦赵郡李识登解城瑯琊王衢  
诗见本书魏野一○。淳化五年秋八月二十四，  
钜鹿魏野江东僧，用晦赵郡李识登解城，  
瑯琊王衢命联句诗，一章凡六十四句，请题於是。  

释用晦　解城条山联句  

释用晦　诗见本书魏野一○。解城条山联句  

释用晦　宿王陃宅与王专洎魏野因成联句  

释用晦　宿王陃宅与王专洎魏野因成联句。诗见本书魏野一○  

释用孙　浮槎山  
山为浮来海莫沈，萧梁曾此布黄金。  
梵僧亲指耆阇路，帝女归传达磨心。  
地控好峰排万仞，涧馀流水落千寻。  
灵踪断处人何在，日夕云霞望转深。  

释有规　临终诗  
读书已觉眉棱重，就枕方欣骨节和。  
睡起不知天早晚，西窗残日已无多。  

释有权　偈三首  
黑漆昆仑把钓竿，古帆高挂下惊湍。  
芦花影里弄明月，引得盲龟上钓船。  

释有权　偈三首  
今朝结却布袋口，明眼衲僧莫乱走。  
心行灭处解翻身，喷嚏也成师子吼。  
旃檀林，任驰骤。  
剔起眉毛顶上生，剜肉成疮露家丑。  

释有权　偈三首  
禅禅，无党无偏。  
迷时千里隔，悟在口皮边。  

释有权　颂古十一首  
石上栽花分外奇，枝头春色暗芳菲。  
馨香遍界无人嗅，一任狂风取次吹。  

释有权　颂古十一首  
秀才觅火和烟得，长沙卖石著云饶。  
欲知千佛居何土，赢得诗禅价转高。  

释有权　颂古十一首  
衣锦还乡人尽见，长时富贵许谁知。  
无言童子呵呵笑，望得风光满面归。  

释有权　颂古十一首  
潋潋滟滟水光浮，不见孤帆不见舟。  
斜阳欲落未落处，尽是离人今古愁。  

释有权　颂古十一首  
万钧之弩射何人，箭未离弦已丧身。  
带累盲龟失浮木，欲来火里透金尘。  

释有权　颂古十一首  
我手何似佛手，二八恰恰十九。  
年尾算开年头，家内一钱无有。  

释有权　颂古十一首  
我脚何似驴脚，踏著赵州略彴。  
惊得迦叶皱眉，文殊却打无著。  

释有权　颂古十一首  
人人有个生缘，男儿所宇冲天。  
若是争田竞地，我即唤死如眠。  

释有权　颂古十一首  
佛手驴脚生缘，浩浩丛林盛传。  
直饶一穿穿却，未免十万八千。  

释有权　颂古十一首  
揭大夔鼓噪红尘，遍地刀钥解出身。  
结角罗纹随处入，银山铁壁是通津。  

释有权　颂古十一首  
黑云当午蔽清虚，白雨翻空夫画图。  
雨过云收山色净，赵州示壁挂葫芦。  

释与咸　句  
金谷人亡后，沙场日暖时。  

释与咸　赠栖禅上人  
岩房高且静，住此几寒暄。  
鹿嗅安禅石，猿啼乞食村。  
朝阳生树罅，古路透云根。  
独步閒相觅，凄凉碧洞门。  

释宇昭　废井  
古院无僧住，荒凉树石间。  
停清寒甽缺，废汲远泉悭。  
雨涨蛙疑聚，宵晴月自还。  
因寻成独感，吟绕见衰颜。  

释宇昭　寄保暹师  
吟会失秋期，荒山寄病时。  
客髭生日早，丛木落青迟。  
渴狖窥莎井，阴虫占菊篱。  
归心何以见，霜月下天崖。  

释宇昭　塞上赠王太尉  
嫖姚立大勳，万里绝妖氛。  
马放降来地，雕间战后云。  
月侵孤垒没，烧彻远芜分。  
不惯为边客，宵笳懒欲闻。  

释宇昭　上集贤钱侍郎  
解职因求养，清名冠集贤。  
优游书府里，谈笑　　舆前。  
鹤氅朝时脱，山图卧处悬。  
江僧间独访，时得话林泉。  

释宇昭　松柄  
涧底分贞干，宁将尘尾同。  
坐间长滴翠，话次忽生风。  
影落孤灯外，声寒静室中，  
有谁知此意，林下石丛丛。  

释宇昭　送曹商之宿州兼简骆偃  
病起春城暮，行心暗结愁。  
全吴无旧业，半世祇羁游。  
岛雾沈晴树，汀烟入夜舟。  
故人应老大，佐幕久淹流。  

释宇昭　送從律师  
病起辞吟社，出京无旧房。  
关中行半月，诗外祇空囊。  
白道沿嵩直，青芜夹渐长。  
胜游多杜曲，凤景似吾乡。  

释宇昭　宿丁学士宅朱严希画不至  
幽期不可见，牢落望君情。  
坐久诗源寂，谈馀井浪平。  
月依寒木尽，蛩背冷灯鸣。  
空听沟西寺，宵钟出禁清。  

释宇昭　夕阳  
向夕江天迥，微微接水平。  
带帆归极浦，随客上荒城。  
云外僧看落，山西鸟过明。  
何人对幽景，苒苒败沙并。  

释宇昭　喜惟凤师关中回  
孤锡依京寺，诗愁上鬓新。  
迹离三辅晚，梦落九江频。  
草入松根井，磬通花外邻。  
重来知未倦，间趣自相亲。  

释宇昭　幽居即事  
扫苔人迹外，渐老喜深藏。  
路僻间行远，春晴昼睡长。  
馀花留暮蝶，幽草恋残阳。  
尽日空林下，孤禅念石霜。  

释宇昭　赠魏野  
别业唯栽竹，多间亦好奇。  
试泉寻寺远，买鹤到家迟。  
药就全离母，诗高祇教儿。  
未能终住此，共有海山期。  

释遇安　呈韶国师偈  
推真真无物，穷妄妄无形。  
返观真与妄，真妄亦虚名。  

释遇安　答僧  
欲识曹溪旨，云飞前面山。  
分明真实个，不用别追攀。  

释遇安　将卒示嗣子蕴仁  
不是岭头携得事，岂从鸡足付将来。  
自古圣贤皆若此，非吾今日为君裁。  

释遇昌　上法智大师  
雨霁遥空木落时，危亭南望倍依依。  
白莲旧社人离久，丹阙经年信去稀。  
入观夜堂江月满，挥松秋殿昼灯微。  
林中自有吾庐在，请益终期海上归。  

释遇臻　秋夜坐  
秋庭肃肃风颾颾，寒星列空蟾魄高。  
搘颐静坐神不劳，鸟窠无端吹布毛。  

释渊　偈  
节近端午，乍晴乍雨。  
带累达磨眼睛，特地和泥合土。  
二祖不会承当。雪庭枉受辛苦。  
引得后代儿孙。各自开张门户。  
或放南山毒蛇，或作玄沙猛虎。  
雪峰连辊三毬，禾山一味打鼓。  
山僧检点将来，尽是葛藤露布。  
争如吃饭著衣，此外更无佛祖。  
职嫂便是大哥妻，师姑元是女人做。  

释渊　临终偈  
动静声色外，时人不肯对。  
世间出世间，毕竟使谁会。  

释元聪　临终辞众偈  
来未尝来，去未尝去。  
七十四年，月印寒渚。  

释元聪　颂古八首  
释尊拈起枝花，分明勾贼破家。  
致令千古之下，儿孙逐恶随邪。  

释元聪　颂古八首  
倒腹倾肠说向伊，不知何故尚迟疑。  
只今便好猛提取，莫待天明失却鸡。  

释元聪　颂古八首  
一下兰桡蓦口鞭，大洋海底火烧天。  
父南子北家何许，风满长空月满船。  

释元聪　颂古八首  
钻头闹蓝远侍者，刺脑胶盆老赵州。  
两个人前夸好手，面皮三寸不知羞。  

释元聪　颂古八首  
明明道不说，此理凭谁识。  
春风一阵来，满径花狼藉。  

释元聪　颂古八首  
只知瞻礼紫金容，不觉脑门遭霹雳。  
平生心胆向人倾，相识还同不相识。  

释元聪　颂古八首  
松阴行不尽，痚雨下无时。  
世事几兴废，山中人未知。  

释元聪　颂古八首  
因我得礼你，莫放屁撒屎。  
带累天下人，错认自家底。  

释元昿　曹孝女庙  
祠古孝诚遥，悲风想暮号。  
月魂迷草色，血泪溅江涛。  
断碣惟黄绢，孤坟掩绿蒿。  
千年暗潮水，亦以姓为曹。  

释元净　次韵参寥子寄秦少游三绝时少游举进士不得  
秦郎文字固超然，汉武凭虚意欲仙。  
底事秋来不得解，定中试为问诸天。  

释元净　次韵参寥子寄秦少游三绝时少游举进士不得  
一尾追风抹万蹄，昆仑玄圃谓朝難。  
回看世上无伯乐，却道盐中胜月题。  

释元净　次韵参寥子寄秦少游三绝时少游举进士不得  
得失秋毫久已明，不须闻此气峥嵘。  
何妨却伴参寥子，无数新诗咳唾成。  

释元净　次赵清献公诗  
南极星临释子家，杳然十里税青华。  
公年自尔增仙籍，几度龙泓诗贡茶。  

释元净　和参寥寄秦少游  
岩栖木食已皤然，交旧何人慰眼前。  
素与昼公心印合，每思秦子意珠圆。  
当年步月来幽谷，柱杖穿云冒夕烟。  
台阁山林本无异，故应文字未离禅。  

释元净　和佛印  
久仰真风扬四海，今朝邂逅欲生莲。  
法灯晃耀皆蒙照，佛印灵玄孰可传。  
诸子丛林禅里老，十方尘刹上中天。  
烁迦罗眼周三际，豁破群迷量廓然。  

释元净　和苏子由  
春去春来冬复冬，几思虚论未缘逢。  
歙溪道赏兄遗迹，勿少龙泓一老龙。  

释元净　偈  
要行便行，要坐便坐。  
六处神通，是个什麽。  
把定时一物不为，放行时杀人放火。  

释元净　龙井十题　潮音堂  
真说无所示，真听无所闻。  
海潮山外过，妙响入深云。  

释元净　龙井十题　风篁岭  
风篁荫修岭，挺节含虚心。  
悠悠往还客，孰不聆清音。  

释元净　龙井十题　归隐桥  
谢讲竺峰寺，归隐新此桥。  
院幽结林表，身老寄烟霄。  

释元净　龙井十题　寂室  
心寂寂自绝，此意为君说。  
寒云嵌空亭，独有月照雪。  

释元净　龙井十题　坤泉  
物外老余生，泉发幽岩里。  
自可给瓶盂，不羡沧溟水。  

释元净　龙井十题　龙井亭  
虚亭乱石间，中有潜虬府。  
澄湛源莫穷，旱岁为灵雨。  

释元净　龙井十题　讷斋  
忆昔毗耶老，杜口有谁听。  
还闻寂寞里，其辩过雷霆。  

释元净　龙井十题　萨埵石  
巨石如掌平，兀然半青嶂。  
钦哉昔道人，饲虎兹喦上。  

释元净　龙井十题　狮子峰  
独尔群山里，人称狮子峰。  
无心自哮吼，显晦烟云中。  

释元净　龙井十题　照阁  
高峰御皎月，深壑泻飞湍。  
谁来白云里，与汝凭栏看。  

释元净　龙井新亭  
暇政去旌旆，杖策访林邱。  
人惟尚求旧，况悲蒲柳秋。  
云谷一临照，声光半载留。  
轩眉狮子峰，洗眼苍龙湫。  
路穿乱石脚，亭蔽重冈头。  
湖山一日尽，万象掌中浮。  
煮茗歟道论，奠爵致龙优。  
过溪虽犯戒，兹意亦风流。  
自惟日老病，当期安养游。  
愿公归庙堂，用慰天下忧。  

释元净　四牛图颂  
混沌不分处，三缘未合时。  
神通难可测，佛眼莫能窥。  
坦荡全躯白，安眠露地肥。  
为躭春色好，又被业风吹。  

释元净　四牛图颂  
改换毛衣了，从兹不自由。  
只知今日事，忘却旧时牛。  
步步虽同辙，昂昂不转头。  
四山成隔阔，相逐没时休。  

释元净　四牛图颂  
瞥尔家栏里，回头识得伊。  
不须常管带，取次倒横骑。  
似客归家日，如儿得母时。  
平田荒草里，吹唱哩囉哩。  

释元净　四牛图颂  
脱下娘生裦，还归不动尊。  
万缘具顿罢，一路涅槃门。  
大海波澜息，青天绝点云。  
披毛同异类，无刹不分身。  

释元实　偈  
一位才彰五位分，君臣叶处紫云屯。  
夜明帘卷无私照，金殿重重显至尊。  

释元素　偈二首  
大丈夫，秉慧剑，般若锋兮金刚焰。  
非但能摧外道心，早曾落却天魔胆。  
未开口时先分付，拟思量处隔千山。  
莫言佛法无多子，未透玄关也大难。  

释元易　偈二首  
十方同聚会，个个学无为。  
此是选佛场，心空及第归。  

释元易　偈二首  
若实无为无不为，天堂地狱长相随。  
三尺杖子揽黄河，八臂那托冷眼窥。  
无限鱼龙尽奔走，捉得循河三脚龟。  
脱取壳，铁锥锥，  
吉凶之兆便分辉。借问东村白头老，  
吉凶未兆若何为。休休休，  
古往今来春复秋。白日腾腾随分过，  
更嫌何处不风流。  

释元易　颂  
拨动乾坤步转移，南观北斗有谁知。  
金乌暮向西山急，晓逐扶桑半夜飞。  

释原妙　禅人请赞  
遮个村僧，只好闻名。  
尾巴才露，天下人憎。  

释原妙　禅人请赞  
不识岩头密启处，刚言悟得仰山禅。  
遮场败露难遮盖，留与儿孙万世传。  

释原妙　辞世  
来不入死关，去不出死关。  
铁蛇鑽入海，撞倒须弥山。  

释原妙　达磨祖师赞  
开旗展阵入梁邦，未睹天颜早已降。  
纵有神通难转款，翩翩一苇渡长江。  
未离西乾，恶声已布。  
面壁九年，一场败露骨。  
咦，不知赚却多少儿孙，  
直至如今钉椿摇橹。  

释原妙　大觉禅师祖雍长老请  
中大仰毒，奋师子威。  
平生负重病，举世无良医。  
向莲峰插一茎草，为少室发千钧机。  
舌头无骨，额下生眉。  
唤作开山即错，不唤作开山犹非，  
从教后代乱针锥。  

释原妙　观音大士赞  
大海波心，磐陀石上。  
真观净观，是相非相。  
如月在天，无水不现。  
水月俱捐，如何瞻仰。  
咄，切忌妄想。  

释原妙　偈颂六十七首  
谈玄谈妙，说性说心。  
攒花簇锦，巧妙尖新。  
如麻似粟，从古至今。  
莫不皆是乘虚接响底汉，倚草附木精灵。  
山僧虽是他家种草，决定不向遮里藏身。  

释原妙　偈颂六十七首  
有一物，明历历。  
佛祖觑不破，大地无人识。  
常在舌头尖，尽力吐不出。  
吐得出，也是胡饼里呷汁。  

释原妙　偈颂六十七首  
有句无句，金乌吞玉免。  
如藤倚树，癞马击枯椿。  
树倒藤解，一冬烧不尽。  
句归何处，石虎当途踞。  
呵呵大笑，龙头蛇尾。  
捺倒烂泥里，刚刀不斩无罪之人。  

释原妙　偈颂六十七首  
千岭万山雪，五湖四海冰。  
清光成一片，物物尽皆明。  

释原妙　偈颂六十七首  
百年难遇岁朝春，姹女梳妆越样新。  
惟有东村王大姐，依前满面是埃尘。  

释原妙　偈颂六十七首  
万里不挂片云，虚空突出一窍。  
双髻峰{左足右孛}跳上三十三天，拄杖子向十字街头扬声大叫。  
炎炎六月火生冰，夜半日轮当午照。  

释原妙　偈颂六十七首  
一夏九十日，看看又将半。  
面门无位人，急著眼睛看。  
冷地蓦相逢，脚跟红线断。  
掌内握乾坤，翻身游碧汉。  
堪笑当年老瑞岩，惺惺石上重呼唤。  

释原妙　偈颂六十七首  
五湖春色十分肥，正是功圆果满时。  
玉蝶穿花零碎锦，黄莺掷柳乱垂丝。  
灵云打失娘生眼，备老重添八字眉。  
无限水边林下客，谩将竹杖度须弥。  

释原妙　偈颂六十七首  
归宗拭却眼睛，二祖安心断臂。  
云门拶折一足，玄沙{上祝下土}破脚指。  
遮一夥随搂搜汉，蚤知有遮船消息，  
免见血淋满地。  

释原妙　偈颂六十七首  
新年头，行新令。  
露柱灯笼，急著眼听。  
灶头西南角有片方砖，惺惺伶俐，  
伶俐惺惺。念兹在兹，  
必恭必敬。因甚如此，  
徐十三郎行年本命。  

释原妙　偈颂六十七首  
爱之欲其生，恶之欲其死。  
爱恶两重关，总向遮里起。  
直饶识得根源，更买草鞋行脚三十年，  
何曾踏著遮里。  

释原妙　偈颂六十七首  
师子窟，师子吼。  
师子儿，无前后。  
蓦然直下翻身，便解人前开口。  

释原妙　偈颂六十七首  
大限九旬，小限七日。  
粗中有细，细中有密。  
密密无间，纖尘不立。  
正恁麽时，银山铁壁。  
进则无门，退之则失。  
如堕万丈深坑。四面悬崖荆棘。  
切须猛烈英雄，直要翻身跳出。  
若还一念迟疑，佛亦救你不得。  
此是最上玄门，普请大家著力。  
山僧虽则不管闲非，越例与诸人通个消息。  

释原妙　偈颂六十七首  
指天指地展戈矛，直至如今战不休。  
假使群灵都杀尽，一身还有一身愁。  

释原妙　偈颂六十七首  
天关久锁不开容，日夜滂沱鼓黑风。  
愤性一槌俱击碎，顶门迸出一轮红。  

释原妙　偈颂六十七首  
忘即当年密授句，枉教一众吃辛苦。  
夜来枕上忽忆著，年年五月黄梅雨。  

释原妙　偈颂六十七首  
一叶落，天下秋。  
一尘起，大地收。  
有意气时添意气，不风流处也风流。  

释原妙　偈颂六十七首  
海底泥牛衔月走，岩前石虎抱儿眠。  
铁蛇鑽入金刚眼，崑崙骑象鹭鸶牵。  

释原妙　偈颂六十七首  
阴向鼻端灭，阳从眼里生。  
会得个中意，更参三十年。  

释原妙　偈颂六十七首  
禅不在参，道不须悟。  
动转施为，三岳鼓舞。  
孟八郎汉便恁麽去，争似西峰搬石运土。  

释原妙　偈颂六十七首  
水中咸味，色里胶青。  
决定是有，不见其形。  
见其形，失却山前一村人眼睛。  

释原妙　偈颂六十七首  
八十日中，千说万喻。  
说也说到无说时，闻也闻到无闻处。  
既是无说又无闻，功成果满凭何举。  
吹龙笛，击鼍鼓。  
皓齿歌，细腰舞。  
桃花乱落如红雨。  

释原妙　偈颂六十七首  
大海无鱼，大地无草。  
大富无粮，大悟无道。  

释原妙　偈颂六十七首  
布袋头开，喂驴喂马。  
要骑便骑，要下便下。  
若到江西湖南，撞著焦尾大虫，  
切莫道在西峰度夏。  

释原妙　偈颂六十七首  
吃粥了也，洗钵盂去，  
矢上加尖，一场败露。  
西峰今日忍俊不禁，却要向鹭鸶腿上割股。  

释原妙　偈颂六十七首  
一阳来复，万物咸新。  
恭惟盲龟跛鳖，鬼怪妖精。  
莫问前长后短，大家扶起破沙盆。  

释原妙　偈颂六十七首  
黄面瞿昙，夜半成道。  
正是唤奴作郎，赢得一场好笑。  
山僧恁麽告报，也是细姑嫌嫂。  

释原妙　偈颂六十七首  
参须实参，悟须实悟。  
动转施为，辉今耀古。  
若是操心不正，悟处不真。  
妆妆点点，斗斗钉钉，  
被人轻轻拶著，未免唤灯笼作露柱。  

释原妙　偈颂六十七首  
低头觅天，仰面寻地。  
波波挈挈，远之远矣。  
蓦然撞著徐十三郎，嗄，  
元来只在遮里。在遮里，  
腊月三十日到来，也是开眼见鬼。  

释原妙　偈颂六十七首  
洞彻是非如梦幻，转身未免堕深坑。  
须知别有通霄路，不许时人造次行。  

释原妙　偈颂六十七首  
昔年瞎却我恨，今朝穿却你鼻。  
冤冤相报无休，莫若克己复礼。  
非惟和尚同尘，免得递相钝置。  

释原妙　偈颂六十七首  
一年已减五日，光影如驹过隙。  
直须如救头然，切莫随情放逸。  
夜来一雨雪消鎔，万叠青山如洗出。  

释原妙　偈颂六十七首  
参禅须是铁汉，著手心头便判。  
只如雪覆千山，孤峰不白，  
作麽生判。上元定是正月半。  

释原妙　偈颂六十七首  
周行七步犹成迹，槨示双趺岂易收。  
微雨洒花千点泪，淡烟笼竹一堆愁。  

释原妙　偈颂六十七首  
身贫道贫，无法可亲。  
一味盲枷瞎棒，闻者见者莫不生嗔。  
黄金自有黄金价，终不和沙卖与人。  

释原妙　偈颂六十七首  
西峰今年结夏，全然不成保社。  
一日两头薄粥，大家忍饥无暇。  
虽有真如佛性，菩提涅槃，  
权且飏在师子岩下。  

释原妙　偈颂六十七首  
日正暄，春已暮，  
落花片片随流去。拄杖枝头一点红，  
馨香遍界无人顾。  

释原妙　偈颂六十七首  
一夏以来，诸人懡{左忄右罗}，  
山僧亦懡{左忄右罗}。懡{左忄右罗}逢懡{左忄右罗}，  
彼此无空过。今朝圣制告圆，  
不免更说些懡{左忄右罗}禅，赢得大家俱懡{左忄右罗}。  
如何是懡{左忄右罗}禅，咄，  
猛火著油煎。  

释原妙　偈颂六十七首  
一年三百六十日，看看逗到今宵毕。  
十个有五双，参禅禅又不知，  
学道道亦不识。只遮不知不识四字，  
正是三世诸佛骨髓。  

释原妙　偈颂六十七首  
封却拄杖头，结却布袋头。  
大家团栾头，赤眼火柴头。  
嗄，正是冤家共聚头，  
不妨头上更安头。  

释原妙　偈颂六十七首  
前四十五日何处去，焦尾大虫入闹市。  
后四十五日何处来，三脚驴子上高台。  
俊鹰快鹞便合乘时，跛鳖盲龟徒劳{左足右孛}跳。  

释原妙　偈颂六十七首  
巴陵设忌三转语，西峰单单只一句。  
{上浙下耳}，逢人切忌错举。  

释原妙　偈颂六十七首  
指天指地，一俸打杀。  
鸩屎砒霜，合造毒药。  
飏在三千世界中，不知那个亲遭著。  

释原妙　偈颂六十七首  
西峰结制不寻常，谷满仓兮僧满堂。  
既得遮些根蒂固，大家摇扇取风凉。  

释原妙　偈颂六十七首  
三千世界作炉，百亿须弥为炭。  
生铁铸就禅和，炙得通身红烂。  

释原妙　偈颂六十七首  
十五日已前，{毡占换畏}{毡占换畏}{毡占换畏}{毡占换畏}，  
魍魍魉魉。十五日已后，  
巍巍堂堂，炜炜煌煌。  
正当十五日，虚空为鼓，  
须弥为槌，轻轻击动，  
佛祖攒眉。若将耳听应难会，  
眼处闻声方始知。  

释原妙　偈颂六十七首  
入我法中，不论凡圣。  
动转施为，咸遵旧令。  

释原妙　偈颂六十七首  
九旬把定重关，今朝放开一线。  
顶门具眼衲僧，自合知机识变。  
依旧平分局面。  

释原妙　偈颂六十七首  
一不成，二不是。  
红底桃，白底李。  
红红白白不相瞒，因甚达磨大师被流支三藏打落当门齿。  

释原妙　偈颂六十七首  
裁蜀锦，翦吴绫。  
披白玉，间黄金。  
打成一片时，针劄不入。  
罗纹结角处，线路难寻。  
天香影散莓苔石，五叶花开檐卜林。  

释原妙　偈颂六十七首  
一百禅和三十州，无绳自缚万山头。  
谁是护生谁是杀，白云影里铁船浮。  

释原妙　偈颂六十七首  
万法归一，一归何处。  
狭路相逢，两手分付。  
遫得便行，黄河三千年一度清。  

释原妙　偈颂六十七首  
意句不到，宗说不通，  
盲龟跛鳖。意句俱到，  
宗说俱通，盲龟跛鳖。  

释原妙　偈颂六十七首  
呱声未绝便称尊，搅得三千海岳昏。  
恶水一年浇一度，知他雪屈是酬恩。  

释原妙　偈颂六十七首  
工夫不到不方圆，宽著程途急著鞭。  
但得此心常不昧，从教沧海变桑田。  

释原妙　偈颂六十七首  
识得拄杖子，被拄杖子缚。  
不识拄杖子，亦被拄杖子缚。  
不是弄潮人，徒劳遭点额。  

释原妙　偈颂六十七首  
咄哉老贼，偷心未息。  
石灰布袋，到处成迹。  
若谓子为父隐，毕竟曲不藏直。  
今日因斋庆赞，未免乘时拈出。  

释原妙　偈颂六十七首  
一年又过一月，今日又从头起。  
循环乌兔如梭。百年光阴有几。  
诸上座，休瞌睡。  
直饶火急翻身，四大海水早已倾在汝耳里。  

释原妙　偈颂六十七首  
今年龙象颇多，权作三堂结夏。  
虽然名字不同，是法本无高下。  

释原妙　偈颂六十七首  
资生贵图求富，参禅贵图求悟。  
求悟若学资生，个个成佛作祖。  
咄，甜瓜彻蒂甜，  
苦瓠连根苦。  

释原妙　偈颂六十七首  
千疑万疑，只是一疑。  
若能决此一疑，免教节上生枝。  

释原妙　偈颂六十七首  
打开布袋头，放出百千牛。  
纵随芳草去，终不被人收。  
一日归来重会面，半含容笑半含羞。  

释原妙　偈颂六十七首  
今朝八月一，行脚禅和出。  
不识自家珍，却向途中觅。  
直饶走遍一百一十城，参见五十三善知识，  
功超十地三乘，位等释迦弥勒。  
若还来到西峰，未免一棒打折你驴脊。  

释原妙　偈颂六十七首  
急水滩头泊小舟，切须牢把遮绳头。  
蓦然绳断难回避，直到通身血迸流。  

释原妙　偈颂六十七首  
万法归一一何归，只贵惺惺著意疑。  
疑到情忘心绝处，金乌夜半彻天飞。  

释原妙　偈颂六十七首  
红尘堆里学山居，寂灭身心道有馀。  
但得胸中憎爱尽，不参禅亦是工夫。  

释原妙　偈颂六十七首其六十六五  
参禅一著莫迟疑，念念如同救火时。  
烈焰亘天浑不顾，翻身直造万重围。  
一朝火灭烟消后，鼻孔依前向下垂。  

释原妙　偈颂十二首  
欲明种子因，熟读上大人。  
若到可知礼，盲龟跛鳖亲。  

释原妙　偈颂十二首  
皮穿肉烂，筋断骨折。  
具无碍辩，横说竖说。  
若谓向上一关，敢保老兄未彻。  
直须虚空粉碎，大海枯竭，  
透顶透底，内外澄澈。  
正恁麽时，犹是眼中著屑。  

释原妙　偈颂十二首  
此心清净本无瑕，只为贪求被物遮。  
突出眼睛全体露，山河大地是空华。  

释原妙　偈颂十二首  
东西十万，南北八千。  
纖尘不立，寸草不生。  
往来无碍，妙用纵横。  
直饶亲到者里，正是弃本逐末，  
引祸招殃。且道如何是本，  
抛出轮王三寸铁，分明遍界是刀鎗。  

释原妙　偈颂十二首  
五阴山中，魔强法弱。  
战之不胜，休拟议著。  
宝剑全提，莫问生杀。  
奋不顾身，星飞火撒。  
有功者赏，无功者罚。  

释原妙　偈颂十二首  
有时热哄哄，有时冷冰冰。  
有时如牵驴入井，有时如顺水张帆。  

释原妙　偈颂十二首  
一二三四，四三二一。  
钩锁连环，银山铁壁。  
觑得破，跳得出。  
大千沙界海上沤，一切圣贤如电拂。  
若是觑不破不出，切须翻天覆，  
地离巢越窟。  

释原妙　偈颂十二首  
腊月三十日，时节看看至。  
露柱与灯笼，休更打瞌睡。  
觌面当机提，当机觌面觑。  
蓦然触瞎眼睛。照顾烂泥里有刺。  

释原妙　偈颂十二首  
封却拄杖头，结却布袋口。  
禁在铁围山，枷上重增杻。  
有中拷出无，无中拷出有。  
痛楚百千般，不离者窠臼。  

释原妙　偈颂十二首  
若论此事，正如傍墙逼狗。  
逼来逼去，逼至尖角落头，  
未免翻身遭他一口。  

释原妙　偈颂十二首  
学道如初不变心，千魔万难愈惺惺。  
直须敲出虚空髓，拔却金刚脑后钉。  

释原妙　偈颂十二首  
者个，争得那个。  
既得那个，忘却者个。  

释原妙　山中四威仪供佛鉴师翁韵  
山中行，步高身尽轻。  
拟飞去，惟恐世人惊。  

释原妙　山中四威仪供佛鉴师翁韵  
山中住，暗淡云无数。  
誓相期，共守无生路。  

释原妙　山中四威仪供佛鉴师翁韵  
山中坐，静看空花堕。  
问何为，待结团栾果。  

释原妙　山中四威仪供佛鉴师翁韵  
山中卧，月落猿啼过。  
正堪眠，石定从教破。  

释原妙　师子院明初院主请  
鼻无两窍，眼露双睛。  
十分无面目，一味得人憎。  
将正续三世之业，等闲籍没。  
向白云千峰之上，特地掀腾。  
坐断死关，幸自恶声难掩，  
那更被伊描邈，转见可怜生。  
呵呵呵，三十年后，  
宁无人路见不平。  

释原妙　示淳谦首座持钵  
千家万家，总是维摩丈室。  
十斛百斛，无非达磨眼睛。  
若向遮里会得，何劳向外经营。  
其或未然，咄，  
酒肆淫坊休放过，龙宫虎穴要亲临。  

释原妙　示如法禅人  
识得根源认得伊，全身犹堕在尘围。  
纵然和座都掀倒，尚有烟霞绕翠微。  

释原妙　示如法禅人  
直造悬崖上上关，白云影里转身难。  
个中若使能通变，夺食驱耕总是闲。  

释原妙　示如法禅人  
如如不动法中王，举足无非是道场。  
不到水穷云尽处，争知觌面是檀郎。  

释原妙　示如梦禅人行脚  
闲处休居静莫住，转入转深转幽固。  
纵至深深尽底时，更须知有那一步。  
昔日曹溪亲到来，今时往往多羞互。  
若非丧尽目前机，倒岳倾湫无觅处。  

释原妙　示徒  
学道如初莫变心，千魔万难愈惺惺。  
直须敲出虚空髓，拔却金刚脑后钉。  

释原妙　示徒  
学道之心似镜明，纖尘才染便忘形。  
廓然照出娘生面，一簇青烟锁翠屏。  

释原妙　示徒  
学道如撑逆水舟，篙篙著力莫随流。  
忽然失脚翻身去，踏断寒江月一钩。  

释原妙　示徒三戒  
开口动舌，无益于人，  
戒之莫言。  

释原妙　示徒三戒  
举心动念，无益于人，  
戒之莫起。  

释原妙　示徒三戒  
举足动步，无益于人，  
戒之莫行。  

释原妙　室中三关  
杲日当空，无所不照，  
因甚被片云遮却。  

释原妙　室中三关  
人有个影子，寸步不离，  
因甚踏不著。  

释原妙　室中三关  
大地是个火坑，得何三昧，  
不被烧却。  

释原妙　双髻禅庵请  
恣无明，逞人我。  
诽释迦，骂达磨。  
虽是赤心，返成话堕。  
六年坐铺卖不行，至今被人唤作滞货。  

释原妙　颂古三十一首  
灵山拈出一枝花，百万都来是作家。  
惟有饮光犹未瞥，那堪眼里又添沙。  

释原妙　颂古三十一首  
两两成群罪莫穷，谩将鼠伎逞英雄。  
当时若作今时世，纵使瞿昙也不中。  

释原妙　颂古三十一首  
死款都来一口供，情穷理极卒难容。  
若将皮髓论高下，争见花开五叶红。  

释原妙　颂古三十一首  
祖师不会禅，夫子不识字。  
棒打石人头，嚗嚗论实事。  

释原妙　颂古三十一首  
攒花簇锦绝纖尘，一度拈来一度新。  
啼得血流无用处，不如缄口过残春。  

释原妙　颂古三十一首  
杀人犹可恕，再犯岂能容。  
贬向无生国，千圣不知踪。  

释原妙　颂古三十一首  
眉毛罅里积山岳，鼻孔中藏师子儿。  
南北东西无限意，此心能有几人知。  

释原妙　颂古三十一首  
绿树阴浓夏日长，楼台倒影入池塘。  
水晶帘动微风起，满架蔷薇一院香。  

释原妙　颂古三十一首  
幸然无事鼓风涛，激起洪波万丈高。  
直得浑家都浸杀，至今平地浪滔滔。  

释原妙　颂古三十一首  
自小丹青画不成，年来始觉艺方精。  
等闲掷笔成龙去，换却时人眼里睛。  

释原妙　颂古三十一首  
泥佛不度水，毗岚风忽起。  
大地黑漫漫，衲僧争敢视。  
金佛不度炉，铁裹夜明珠。  
一槌俱粉碎，清光何处无。  
木佛不度火，掣开金殿锁。  
内外绝遮栏，时人犹懡{左忄右罗}。  

释原妙　颂古三十一首  
赵州狗子佛性无，十分春色播江湖。  
几多摘叶寻枝客，空使洛阳花满途。  

释原妙　颂古三十一首  
礼佛修行不较多，何须特地起干戈。  
直饶打得回头后，兔子何曾离得窠。  

释原妙　颂古三十一首  
四面洪波万丈深，上天无路地无门。  
个中有理应难诉，不是愁人也断魂。  

释原妙　颂古三十一首  
吞而复吐冷烟浮，月落寒山犹未休。  
重把丝纶轻一掣，岂知元只在钩头。  

释原妙　颂古三十一首  
猛虎深藏浅草窠，几回明月入烟萝。  
顶门纵有金刚眼，未免当头蹉过他。  

释原妙　颂古三十一首  
飒飒秋风满院凉，芬芳篱菊半经霜。  
可怜不遇攀花手，狼籍枝头多少香。  

释原妙　颂古三十一首  
饥火炎炎烧断肠，亲逢王膳不能尝。  
可怜并逐溪流去，百亿沧溟透底香。  

释原妙　颂古三十一首  
国师塔样最尖新，觌面拈来不露文。  
却被耽源添一线，至今描邈乱纷纷。  

释原妙　颂古三十一首  
杨柳溪边垂绿线，黄莺枝上声声啭。  
几多贪玩不知春，空使落花千万片。  

释原妙　颂古三十一首  
三十年来在梦中，生涯丧尽绝行踪。  
自惭一见桃花后，依旧漫天鼓黑风。  

释原妙　颂古三十一首  
落花台上重铺锦，玛瑙阶前布赤沙。  
情义尽从贫处断，世人偏向有钱家。  

释原妙　颂古三十一首  
红轮杲杲正当空，昨日今朝事不同。  
尽谓古今都坐断，谁知贼过后张弓。  

释原妙　颂古三十一首  
滞货多年要脱身，巧妆绮语说诸人。  
及乎拈出当场卖，索价辽天谁敢亲。  

释原妙　颂古三十一首  
弓弦走马蓦相逢，觌面全提未见功。  
拈出轮王三寸铁，直教血溅梵天红。  

释原妙　颂古三十一首  
银蟾出海照无私，处处分明是阿谁。  
见面不须重问讯，从教日炙与风吹。  

释原妙　颂古三十一首  
不动尊，提不起，  
茫茫宇宙谁能委。秋江清夜月澄辉，  
鹭鸶飞入芦花里。  

释原妙　颂古三十一首  
逆风吹又顺风吹，铁眼铜睛争敢窥。  
万古碧潭空界月，再三捞摝始应知。  

释原妙　颂古三十一首  
佛手驴脚与生缘，鬼面人头有许般。  
云散碧天孤月朗，澄潭彻底影团团。  

释原妙　颂古三十一首  
无端平地起干戈，争似属牛人更多。  
满面惭惶无著处，低头依旧入烟萝。  

释原妙　颂古三十一首  
一二三四五六圈，心肝粉碎髑髅穿。  
若将方木投圆窍，丑姥争教得少年。  

释原妙　颂古五首  
涅槃地狱本无差，只为从来被眼遮。  
三脚瞎驴才{左足右孛}跳，镬汤炉炭即吾家。  

释原妙　颂古五首  
尽枯肠丧尽机，通身不挂一毫丝。  
清风步步随身转，明月谁分上下池。  

释原妙　颂古五首  
滴通身是烂脓，更无一点落西东。  
若言不是知音者，未免风吹别调中。  

释原妙　颂古五首  
出的高原浪拍天，四维上下绝尘烟。  
分明好个真消息，未必时人到那边。  

释原妙　颂古五首  
闲放出这只牛儿，头角分明举似谁。  
若向尾巴尖上会，新罗鹞子过多时。  

释原妙　颂赵州无字示陈太尉  
澄潭千载毒龙蟠，倒岳倾湫谁解看。  
直下一刀成两段，虚空粉碎髑髅乾。  

释原妙　西隐接待师立山主请  
乌豆眼睛生铁面，直向孤峰顶上。  
将无米饭塞断天下衲子咽喉，固是家常，  
因甚更教人参个一归何处。  

释原妙　又示徒  
工夫果的有真疑，动静寒暄总不知。  
枕子蓦然开口笑，钵盂{左足右孛}跳上须弥。  

释原妙　云庵  
或淡或浓拖雨去，半舒半卷逆风来。  
为怜途路无栖泊，却把柴扉永夜开。  

释圆　偈  
新缝纸被烘来暖，一觉安眠到五更。  
闻得上方钟鼓动，又添一日在浮生。  

释圆　渔父词  
本是潇湘一钓客，自东自西自南北。  
只把孤舟为屋宅。无宽窄，  
幕天席地人难测。  

释圆　渔父词  
顷闻四海停戈革，金门懒去投旧策。  
时向滩头歌月白。真高枯，  
浮名浮利谁拘得。  

释圆鑑　送义青偈  
须弥立太虚，日月辅而转。  
群峰渐倚他，白云方改变。  
少林风起丛，曹溪洞帘卷。  
金凤宿龙巢，宸苔岂车碾。  

释圆日　偈颂二首  
悟无不无，得无不得，  
九年面壁空劳力。三脚驴儿跳上天，  
泥牛入海无踪迹。为甚麽如此，  
九九八十一。  

释圆日　偈颂二首  
倒腹倾肠几个知，更无比发可相依。  
直饶彻底承当去，也落他家第二机。  

释圆悟　承天寺寻勤上人  
古寺多陈迹，幽花只自开。  
净无秋后暑，远绝市中埃。  
苔色侵碑石，松阴蔽月台。  
山人迟未至，欲去重徘徊。  

释圆悟　次姜秦祠和胡教授韵  
晓谒崇祠雾霭深，行藏因识二贤心。  
榻前自有孤忠疏，林下谁赓招隐吟。  
寂寂精庐苍藓入，堂堂遗像暗尘侵。  
客中莫致生刍奠，聊汲山泉荐菊斟。  

释圆悟　大帽山  
众山皆弭伏，独让此峰尊。  
绝顶时犹雨，中林昼亦昏。  
逆风松势偃，独石水声喧。  
定有幽栖者，何因得晤言。  

释圆悟　方海丰诗境楼分赋得春风  
暖袭游人陌上尘，不知花信几番新。  
莫教吹到荼醾处，吹到荼醾是晚春。  

释圆悟　海云阁  
天风来海门，惊浪作飞雨。  
岸云过已尽，陇树青可数。  
挂帆鸥鸟外，清吟正凝伫。  
欲去犹未能，渔灯粲烟渚。  

释圆悟　和胡教授山庵见访归韵  
因赴山中约，归途带暝痕。  
禽声沉众树，人影背孤村。  
雾起寒城里，江流古岸根。  
行吟多得句，知欲与谁讼。  

释圆悟　和黄瑞玉山庵  
偶寻孤隐处，幽僻远腥荤。  
结屋聊依石，栽松却傍坟。  
山深长雾雨，海近渺风云。  
不必称昏聩，自然疏见闻。  

释圆悟　寄方俊甫  
市桥劳送别，转影又经时。  
几度月圆夜，独行谁共时。  
菊寒开欲遍，书远到应迟。  
西瀑成庵未，幽楼莫负期。  

释圆悟　句  
独怜万木凋零后，屹立风霜惨澹中。  

释圆悟　瑞兴寺  
路僻今芜翳，寒厨尚起烟。  
僧依三佛住，门与数峰连。  
雨润苔封塔，年深竹覆泉。  
创时灵异事，犹有断碑传。  

释圆悟　山中四首  
飞瀑挂高崖，幽禽响虚谷。  
怜此一片景，借得数掾屋。  
涧木卧槎牙，岩花散芒馥。  
策杖从所之，偶到南山麓。  

释圆悟　山中四首  
疏林过微雨，西岭收残晖。  
草露湿我屦，松风吹我衣。  
坐久四山暝，吟余独鸟飞。  
归来不知晚，萝月盈窗扉。  

释圆悟　山中四首  
雅怀无所拘，偶行度前岗。  
长松发佳色，澄潭閟幽光。  
而我亦何幸，於此得相羊。  
低头心语口，兹游那可忘。  

释圆悟　山中四首  
暝色敛平川，云归日已夕。  
閒行信杖藜，倦坐憩苔石。  
花亦满意红，草自无心碧。  
吾亦乐吾年，人生不满百。  

释圆悟　山中夜归  
一鹤候柴关，林空境自閒。  
竹房秋后冻，病叟夜深远。  
树密疑无路，月明犹在山。  
幽居便所适，已是十年閒。  

释圆悟　送壁上人归承天寺  
城寺思归兴忽生，又携筇杖出云扃。  
月明后夜空山里，绕屋泉声只自听。  

释圆悟　宿友人白云庵三首  
不到岁时久，生来人事疏。  
扫云僧亦去，谁伴主翁居。  

释圆悟　宿友人白云庵三首  
万籁夜俱寂，蒲团清可禅。  
林疏窗过月，岩远竹通泉。  

释圆悟　宿友人白云庵三首  
城里锹犹热，山中寒已浓。  
紫檀时小炷，危坐听晨钟。  

释圆悟　题宝山寺二首  
寓此曾三夏，重来隔五年。  
溪山亦良是，怀想转凄然。  

释圆悟　题宝山寺二首  
去腊应差暖，今春定有寒。  
涧梅花半树，侵晓又凋残。  

释圆悟　题秦君亭  
昔只为吟隐，偶然依佛居。  
路逢阴壑尽，云抱晓岩虚。  
亭在因人重，山深与世疏。  
倘怀名利念，到此欲何如。  

释圆悟　题泉州张许祠  
尔与瞧阳隔，事闻犹涕零。  
人虽死忠义，祠自活英灵。  
坏砌寒云聚，空庭古柏青。  
功名见信史，何必更碑铭。  

释圆悟　晚渡  
桥巷低临水，数家深掩门。  
路穷生寂寞，人渡更黄昏。  
风色占帆席，潮痕认柳根。  
岸回林影暝，渔火满沙村。  

释圆悟　小立  
小立当清晓，一筇吟影孤。  
兰香和雾湿，竹老带藤枯。  
野水流将合，春山淡欲无。  
雨晴犹未卜，劳尔鹁鸠呼。  

释圆悟　游静真观  
古观门幽寂，来游亦夙缘。  
林堪巢老鹤，坛可礼真仙。  
秋晚寒生屋，雨深苔印砖。  
旧藏多御赐，应识尚留传。  

释圆悟　游清源洞  
清旦寻幽洞，攀跻有同游。  
雾雨藏诸峰，万窍响飕飕。  
树杪飞磴悬，岩外见客舟。  
藓藤垂翠琰，风叶随清流。  
百丈崖班驳，千尺木耸修。  
乌啼晹谷晓，云淡海城秋。  
莓苔蚀丹灶，山房花竹幽。  
疏烟生墟落，远水浮汀洲。  
朝斗空坛在，升仙往事悠。  
倚兰吟未就，归屐少迟留。  

释圆悟　赵山神祠  
山中虽隐迹，名被世人知。  
无策欲干主，有诗还立祠。  
水云通别渚，枳槲荫空墀。  
多少能吟者，焚香为拂碑。  

释圆悟　真人洞  
扪葛敲幽户，空山得遍观。  
云离朝拜石，苔积上升坛。  
秋晚涧声涩，月明松影寒。  
真人不可遇，谁复此烧丹。  

释圆悟　重游清源洞  
此地今重到，藤萝长碧阴。  
缅思仙去后，长有客来吟。  
出鸟江涛白，连云岭树深。  
杖藜宜少驻，灵迹尚堪寻。  

释云　给孤长者  
远迓瞿昙至给孤，竚聆有法为开敷。  
早知是法应须舍，好请乘时出帝都。  

释云　偈颂二十九首  
丹霞烧木佛，院主眉须落。  
官里有吸条，许人私结约。  
傝{耨耒换沈去氵}杜禅和，识情争卜度。  
休卜度，万里辽天飞一鹗。  

释云　偈颂二十九首  
教你不肯你，为君通一线。  
若是明眼人，觅甚腊月扇。  

释云　偈颂二十九首  
支提山里作上元，若校诸方真个异。  
大虫舌上打秋千，蟭螟眼里放夜市。  
灯笼倒退舞三台，露柱趋前弄鳖鼻。  

释云　偈颂二十九首  
崑崙奴，著铁裦。  
打一棒，行一步。  
{内娄外辶}逻真个{内娄外辶}逻，峭措非常峭措。  
不惟佛法会尽，且是文章满肚。  
见渠尝试篇诗，便有惊人底句。  
如今对大众前，不免一时剖露。  

释云　偈颂二十九首  
佛说一乘法，无二亦无三。  
山花开似锦，澖水湛如蓝。  
支提遮里，无法可说，  
赢得口似匾担。  

释云　偈颂二十九首  
春无三日晴，夏无十日雨。  
蛇咬虾蟆声，更有众生苦。  

释云　偈颂二十九首  
支提不敢向人说，达磨西来有妙诀。  
若将妄语诳众生，自招拔舌尘沙劫。  

释云　偈颂二十九首  
支提元不会禅，只是依时及节。  
孟春即曰犹寒，孟夏即曰渐势。  
虽无格外高谈，不向眼中添悄。  
汝等莫错商量，打你头破额裂。  

释云　偈颂二十九首  
今朝五月五，击动禾山鼓。  
郁垒与神荼，欢呼齐起舞。  

释云　偈颂二十九首  
虾蟆翻出阔，曲鳝草之长。  
门前飞八百，屋后走千张。  

释云　偈颂二十九首  
参禅人，多逐妄，  
不用起模仍画样。春风吹绽桃李花，  
淡烟疏雨笼青嶂。  

释云　偈颂二十九首  
叮咛损君德，无言真有功。  
任从沧海变，终不为君通。  

释云　偈颂二十九首  
支提佛法无多子，何必胡僧劝举扬。  
好对春风二三月，鹧鸪啼处百花香。  

释云　偈颂二十九首  
五月方改旦，今朝又初十。  
日月去如飞，快鹞趁不及。  
禅须放下参，但莫固拘执。  
是处解脱门，汝自不肯入。  
何必问支提，丁字著脚立。  

释云　偈颂二十九首  
如来禅，祖师意。  
绝承当，只这是。  
破草鞋，汗臭气。  
热碗鸣，驴豚沸。  
也大奇，不思议，  
分明在目前，今古应无坠。  
佛灭二千年，比丘少惭愧。  

释云　偈颂二十九首  
嗟见世间人，永劫堕迷津。  
不省这个意，修行徒苦辛。  

释云　偈颂二十九首  
云门普，风穴瞎。  
三门外金刚，冷地里笑杀。  

释云　偈颂二十九首  
参禅人，莫造作。  
拟心即差，动念即错。  
大乘小乘，钱贯井索。  
前三后三，佛手驴脚。  
开眼也著，合眼也著。  
拟向这里承当，鼻孔依前失却。  

释云　偈颂二十九首  
支提门下，五日一参。  
我才合掌，汝便和南。  
龙象蹴蹋，非驴所堪。  

释云　偈颂二十九首  
乍离千圣林间寺，来汲城头石罅泉。  
相见杯茶虽淡薄，往来无惜为君煎。  

释云　偈颂二十九首  
佛是尘，法是尘，区区驰觅谩劳谩。  
向道莫行山下路，果然猿叫断肠声。  

释云　偈颂二十九首  
风高八九月，自合知时节。  
何必待山僧，升堂特地说。  
天际雁南飞，接翅作行列。  
悉念佛法僧，轧轧声不绝。  
影落寒山水，已是重漏泄。  
普请好生观，西来无妙诀。  

释云　偈颂二十九首  
前三后三，日面月面。  
七凸八凹，千化万变。  
捏聚放开，胡来汉现。  
不离当处常湛然，觅即如君不可见。  
了了了时无可了，玄玄玄处亦须呵。  
贪生逐日区区去，唤不回头争奈何。  

释云　偈颂二十九首  
大尽三十日，小尽二十九。  
昨夜送穷年，今朝贺岁首。  
时节有变更，佛法无新旧。  
既是个中人，不惜娘生口。  
坐对春风唱鹧鸪，嘉声不落威音后。  

释云　偈颂二十九首  
春色融和，群芳竞拆。  
水绿山青，桃红李白。  
不是时节因缘，亦非向上奇特。  
恁麽也不得，不恁麽也不得。  
此时若不究根源，直待当来问弥勒。  

释云　偈颂二十九首  
是非只为多开口，烦恼皆因强出头。  
致使韶阳要打杀，思量著甚底来由。  

释云　偈颂二十九首  
今朝五月十有五，十日作了八日雨。  
不荐檐头滴滴声，说妙谈玄可足数。  

释云　偈颂二十九首  
秋江清浅时，白鹭和烟岛。  
良哉观世音，全身入荒草。  

释云　偈颂二十九首  
人从陈州来，不得许州信。  
钟楼上念赞，床脚下种菜。  
盏子扑落地，榞子成七八年。  

释云　送幽岩滋上人出岭  
诸方无说汝无闻，闻说俱无莫倒跟。  
才起丝毫奇特想，依前似不出雷门。  

释云　颂古  
大隐居鄽，小隐居山。  
各得其所，随分安閒。  

释云　颂古  
狗子无佛性，泥捏活大圣。  
不是泗州人，说著也不信。  

释云　颂古八首  
一片银蟾挂碧天，清光冷照凤楼前。  
九重玉户深深闭，争见扶疏桂影圆。  

释云　颂古八首  
春风有时恶，春风有时好。  
人竞逐春风，却被春风恼。  

释云　颂古八首  
一叶扁舟信晚风，雨昏浑不辨西东。  
不因再到秋江上，争见芦花对蓼红。  

释云　颂古八首  
白云绽处见明月，黄叶落时闻捣衣。  
劝君休去便休去，欲觅了时无了时。  

释云　颂古八首  
独唱清新拍不同，寥寥千古意无穷。  
拟开眼向声前听，早被风吹别调中。  

释云　颂古八首  
家人卦变作明夷，爻象分明不待推。  
无动无谋终吉庆，有求有用即迍危。  

释云　颂古八首  
缩头只可藏山谷，出得山来却不堪。  
若谓利生开佛见，这般恶口不如缄。  

释云　颂古八首  
终朝皮{氂上换彭}街头走，有口何曾诵法华。  
末后脱空尤叵耐，逝多容你更交加。  

释云　云门大师  
中毒睦州，伸冤雪峤。  
拔本无门，剜空作窍。  
有折脚殃，乃破家兆。  
万福曾郎，容此不肖。  

释云贲　掉落牙  
汝从何所来，遁迹在我口。  
美恶必同尝，冷暖共知有。  
我口时动折，汝体常坚守。  
夫何一病缠，遽落钳匠手。  
汝今先我徂，我在嗟无后。  
坚者毁不留，软者岂能久。  
平生敲磕句，一一如雷吼。  
嚼破百弥卢，咬断众窠臼。  
我力既若是，汝形安得朽。  
无生复无离，庶洗言说咎。  

释云贲　偈二首  
一见便见，八角磨盘空晨转。  
一得永得，夺锦朱砂如墨黑。  
秋风吹渭水，已落云门三句里。  
落叶满长安，几个而今被眼瞒。  

释云贲　偈二首  
闹篮方喜得抽头，退鼓而今打未休。  
莫把乳峰千丈雪，重来换我一双眸。  

释云贲　偈四首  
五百生中受屈，祗缘不识个落字。  
百千众中较量，祗缘不识个昧字。  
都来两字淆讹，陷却多少平直。  

释云贲　偈四首  
维摩病，说尽道理。  
龙翔病，咳嗽不已。  
咳嗽不已，说尽道理。  
说尽道理，咳嗽不已。  
本是长江凑风冷，却教露柱患风。  

释云贲　偈四首  
团坘擘不破，潇洒觑不见。  
唤作正法眼，入地狱如箭。  

释云贲　偈四首  
浓将红粉传了面，满把真珠盖却头。  
不识佳人真面目，空教人唱小凉州。  

释云贲　颂古二十七首  
两手擎来教放下，空身立地更疑猜。  
根尘识界无寻处，多谢春风烂漫开。  

释云贲　颂古二十七首  
刹刹尘尘不见难，头陀何苦被他瞒。  
当初若论收奸细，莫把瞿昙做佛看。  

释云贲　颂古二十七首  
六月上伏，八月中秋。  
人平不语，水平不流。  

释云贲　颂古二十七首  
日暖风和景更奇，华华草划露全机。  
荼醾一阵香风起，引得游蜂到处飞。  

释云贲　颂古二十七首  
映林映日一般红，吹落吹开总是风。  
可惜撷芳人不见，一时分付与游蜂。  

释云贲　颂古二十七首  
截断从教来衮衮，随流未必去滔滔。  
青山长锁欲飞势，沧海合知来处高。  

释云贲　颂古二十七首  
漏传长乐未央静，月泻甘泉太液秋。  
夜半乐声回步辇，唤回三十六宫愁。  

释云贲　颂古二十七首  
两指爪开权撮起，一志头上为吹开。  
这回不在身边立，休说清风偏九垓。  

释云贲　颂古二十七首  
未曾牛出定盘星，多少行家往¨不平。  
待昨权衡来就手，方知斤两自分明。  

释云贲　颂古二十七首  
认得斑斑急上弦，吼风一镞去惊天。  
近前子细来观觑，谁把蓝田石射穿。  

释云贲　颂古二十七首  
风月山川共一家，谁曀￥语下定龙蛇。  
太白不曾登便殿，笔头昨夜自生花。  

释云贲　颂古二十七首  
一足垂来新点眼，岭头功德已圆成。  
长髭只怕精神露，却指红炉片雪轻。  

释云贲　颂古二十　　首  
芙蓉月向怀中照，杨柳风来面上吹。  
夜半庭前柘枝舞，天明罗袖湿胭脂。  

释云贲　颂古二十七首  
以何为体呵呵笑，推倒当头陷虎机。  
鸟带香从花里出，龙含雨向洞中归。  

释云贲　颂古二十七首  
黄鹤楼前题一篇，无限措大失平仄。  
长沙一只眼长长，今古何曾有踪迹。  

释云贲　颂古二十七首  
指点深红与昔同，更无夭艳在芳丛。  
南泉笑里移春去，留得残红醉密蜂。  

释云贲　颂古二十七首  
蒙头不觉齤齤睡，开眼从教焰焰红。  
若谓平常便无事，须防豆爆冷灰中。  

释云贲　颂古二十七首  
信手挥来一一亲，祗林剑下绝烟尘。  
太平曲调无人会，孤负皇家定乱人。  

释云贲　颂古二十七首  
驴前马后识灵云，满眼风埃绝点尘。  
行偏天台并雁荡，归来重看锦江春。  

释云贲　颂古二十七首  
血盆似口剑如牙，竭世枢机未足夸。  
亲到龙潭龙不现，者回失却眼中花。  

释云贲　颂古二十七首  
冰棱锁断长河口，不见人从鸟道来。  
一阵风回修竹里，玉阑干上雪成堆。  

释云贲　颂古二十七首  
七宝杯酌葡萄酒，金花纸写清平词。  
春风院静无人见，闲把君王玉笛吹。  

释云贲　颂古二十七首  
白牯问狸奴，虚空酬万象。  
电激不停踪，谷虚谁答响。  
啐兮啄兮，清机历掌。  
回头{左车右度}轹范春时，舌上葛藤长万丈。  

释云贲　颂古二十七首  
脱得边城戍役身，却来偷赏上园春。  
御街前畔低声语，不觉冲他貌事人。  

释云贲　颂古二十七首  
水不洗水，金不博金。  
昧毛色而得马，靡丝弦而乐琴。  
结绳画卦有许事，丧尽真淳盘古心。  

释云贲　颂古二十七首  
牙根烂嚼真弥勒，腹里横吞老释迦。  
大地虚空皆得饱，这回不到负檀家。  

释云贲　颂古二十七首  
一雨一阴风未和，春从不快里消磨。  
桃花暗已随流水，空使刘郎惆怅多。  

释云贲　颂古四首  
竿头崖头撒手去，阆州沣州寻路归。  
廉纤脱尽全机露，八角磨盘空里飞。  

释云贲　颂古四首  
婆子因行掉臂，赵州因事长智。  
无端一句淆讹，惹得四海鼎沸。  
勘破了，有谁知，  
春风过后无消息，留得残花一两枝。  

释云贲　颂古四首  
带雪含霜半倚篱，磺斜影时露仙姿。  
前村昨夜春来了，竹屋老僧犹未知。  

释云贲　颂古四首  
明宣一道聪明呪，暗写两行灵宝符。  
谩道骑鲸游六合，何曾有梦到华胥。  

释云豁　辞众偈  
天不高，地不厚，  
自是时人觑不透。但看腊月二十五，  
依旧面南看北斗。  

释云居西　赠慧晖偈  
云居不会禅，洗足上床眠。  
不觉枕子落，打破常住砖。  

释云林　答友  
骚首何须更问天，此心灰尽不重然。  
休将琐琐尘寰事，换我山中枕石眠。  

释云林　归山  
沧海尘生望不还，虚空粉碎步方艰。  
时人欲识今行履，一衲萧然云岭间。  

释云岫　百舌  
寻常多逐从禽飞，才得春风百样啼，  
毛羽不佳谗舌便，桃花枝上骂黄鹂。  

释云岫　病起  
病起棱层骨数茎，尽情提挈强为生。  
思量襲襫当年事，道在大雄山上行。  

释云岫　曹娥江泊舟二首  
黄绢古碑千载事，汀花岸草旧江村。  
波心夜夜见明月，疑是曹娥堕水魂。  

释云岫　曹娥江泊舟二首  
江上停舟潮未回，汉安时事入重思。  
野桥认得前村路，曾读曹娥庙裹碑。  

释云岫　呈中竺雪屋和尚  
重重法界华严境，烟柳满城春正深。  
弹指门开相见后，善财灰尽一生心。  

释云岫　楚心荪维那  
千载骚人沉骨冷，冰霜叶底见幽香。  
乾坤一种忠良气，弹压春风众草芳。  

释云岫　次韵栯堂和尚  
万籁无声月满山，看时容易入时难。  
昔年闽有洪唐寨，争似云中者一关。  

释云岫　答法华东洲和尚  
干弋倒用识安危，方便垂慈接个谁。  
每每见僧陪面笑，祖师门户放教低。  

释云岫　答太白宗藏主  
寄我新诗富且优，松涛二十里飕飕。  
老来自觉舌头短，每见长篇不敢酬。  

释云岫　答源侍者  
铁航未肯下沧海，消息无端忽寄来。  
六载雪山明底事，不知已眼为谁开。  

释云岫　答止侍者  
何必由他不必传，只图无事过年年。  
谁知一枕难成梦，落日春山树树鹃。  

释云岫　悼东皋友山和尚  
握空拳建东皋寺，一饭饱多云水僧。  
身死百年曾未减，数珠牙齿放光明。  

释云岫　悼灵隐性侍者  
三唤声中负不平，与师百万欲干城。  
谁知菡萏峰前路，削木书名有伏兵。  

释云岫　悼猫儿  
亡却花奴似子同，三年伴我寂寥中。  
有棺葬在青山脚，犹欠镌碑树汝功。  

释云岫　悼栖真古帆和尚  
高梧枝折凤皇飞，山色凝愁似死灰。  
惆怅暮春风雨暗，百禽多噪闹芳菲。  

释云岫　悼清藏主  
修竹众苦人难到，六指重来火后寻。  
遗恨百年消不得，一声杜宇一关心。  

释云岫　悼退岩讲主呈英宗师  
庵居曾结三年好，一住霞城会未期。  
见说即除天竺寺，讣闻肠断白头师。  

释云岫　读本师语录  
青旗斜出画桥西，杨柳飞花水满堤。  
一酌误人千日酒，醉埋荒冢不思归。  

释云岫　读古剑和尚语送是藏主妇常州  
金缄锋底鸳鸯走，玉线蹊中白鹭飞。  
远远洞庭三万顷，春波无限绿漪漪。  

释云岫　访友人庵居  
好忆行尽眼重开，菜叶流金逐水来。  
莫谓间门容易掩，松边有路不生苔。  

释云岫　逢田叟  
白发翁翁住那村，隔溪烟树竹篱门。  
今年八十浑无力，勉强牵牛替阿孙。  

释云岫　古月号  
千年桂魄不肯死，夜夜在人头上飞。  
每爱中庭一方白，长天万里没云时。  

释云岫　观晦庵先生桥图  
桥上功名五十年，贪程谁肯顾危颠。  
世间多说行仁义，少似先生行得全。  

释云岫　蜾赢  
借得桑虫足子孙。声声类我祝朝昏。  
只因祝得浑相似，代代不能高户门。  

释云岫　贺芑书记  
笔底锺王通草圣，胸中郊岛富唐吟。  
竺仙去后无文佛，今日喜逢僧翰林。  

释云岫　鹤林寺  
夹山当日见船子，法眼无瑕亦有瑕。  
一棹失泾风浪急，和根移却杜鹃花。  

释云岫　画荷花二首  
三千美女学宫妆，占断薰风水一方。  
试问画工何处在，移来五月鉴湖凉。  

释云岫　画荷花二首  
高擎万柄绿参差，匹练横铺锦一机。  
喜对薰风描写得，秋风夜雨不敢知。  

释云岫　会独木和尚  
坐致太平元是我，埋兵挑战却输君。  
铁浮图下曾相见，灯盏花开五夜春。  

释云岫　会恩藏主  
因君每忆云门寺，五六年来会两番。  
诗句老随秋鬓老，客身间似白云间。  

释云岫　会法眷藏主  
话尽艰危到夜阑，灯花开落两三番。  
弟史不必频相见，须发因愁易得斑。  

释云岫　会观藏主  
日月东西行未尽，相逢不必问如何。  
山间松食人应少，世上黄金梦最多。  

释云岫　记梦二首  
兔角峥嵘出象头，六街齐打凤皇球。  
乌投墨沼云将合，鹭宿银河月正秋。  

释云岫　记梦二首  
十分清白旧家风，明月堂前夜正中。  
四十一条桥暗事，眼头只作一桥通。  

释云岫　偈颂二十三首  
夜半金乌出，寥寥照寰宇。  
两眼对青山，通身泪如雨。  

释云岫　偈颂二十三首  
大觉世尊，腊月八夜，  
字正四刻，睹明星而悟道，  
引得后代儿孙，夜半染皂。  
智门昨夜伤风，打嚏凑得恰好。  

释云岫　偈颂二十三首  
久渴逢甘雨，他乡见故知。  
洞房花灯夜，金榜状元归。  

释云岫　偈颂二十三首  
昆仑之水易发，少林之春难芳。  
一臂勿断，九年顿忘。  
雷晕纹於象齿，花酿蜜於蜂房。  
派列枝分兮子孙繁碎，乌非马似言语文章。  

释云岫　偈颂二十三首  
半夜劈破太空，太阳正照白书。  
掩却万象生铁一团，二俱列下别有商量。  
南海观音菩萨，端坐水月道场。  
春山叠乱青，春水漾虚碧。  
寥寥天地间，独立望何极。  

释云岫　偈颂二十三首  
西风凋木叶，蟋蟀啼坏墙。  
明月照破屋，露冷黄金床。  
藏经一卷，儒书一章。  
读不成句，书不成行，  
天空地阔谁商量。  

释云岫　偈颂二十三首  
曙色才分鸡便唱，春风未动鸟先啼。  
一床胡蝶家家梦，祖意无人肯入思。  

释云岫　偈颂二十三首  
左顾右盼，皆我良辅。  
云生兮从龙，风生兮从虎。  
山僧坐绳床说禅，按拄杖作主。  

释云岫　偈颂二十三首  
蟋蟀啼坏墙，暇蟆叫春水。  
时节使之然，处处聒入耳。  

释云岫　偈颂二十三首  
一句子，玄中玄，  
妙中妙。寒暑不相干，  
阴阳不相到，必意如何通耗。  
鹭莺立雪非同色，明月芦花不似他。  

释云岫　偈颂二十三首  
千岩带雪，万水生冰。  
今夜寒极岁极，明朝日新日新。  
山僧禅床角头拂子，长时间挂不犯纤尘。  
信手拈来，春回大地。  
展慈容於释迦老子，收怒气於金刚眼晴。  
只者一著，最妙最灵。  
今正是时，如何委悉，  
浩浩尘中寻不见，见无见处却分明。  

释云岫　偈颂二十三首  
分岁家贫无可有，白牛牵出为人烹。  
堂中不问僧多少，一个还他一分羹。  

释云岫　偈颂二十三首  
荡尽是非窠窟，截断葛藤露布。  
今日放开布袋，不要东去西去。  
拗折拄杖，向者裹住。  
碧眼胡僧坐九年，心胆浑如生铁铸。  

释云岫　偈颂二十三首  
如来藏中有一常圆之月，大如车轮，  
冷如冰雪，犀牛扇子何曾别。  
怒涛推出海，恰值中秋节。  
若也唤作白莲花，浮出龙王宫。  
我道玉川子，胡说乱说。  

释云岫　偈颂二十三首  
达磨眼睛，八斛四斗。  
断贯索子穿来，诸人面前抖擞，  
天上人间阿谁有。  

释云岫　偈颂二十三首  
意存言外，道在机前。  
求人思搭对，见面懒寒暄。  
古剑长埋匣，间弓不上弦。  

释云岫　偈颂二十三首  
流而不返名曰情，湛而不摇名曰性。  
灵而不昏名曰神，光而不乱名曰明。  
迷此四者为之凡，悟此四者为之圣。  

释云岫　偈颂二十三首  
天地热如炉，万物同一煮。  
衲僧煮不杀，出来拍手舞。  

释云岫　偈颂二十三首  
海水缩，天风寒。  
一阳破坤，六阴生乾。  
君子之道日长，小人之道日消。  

释云岫　偈颂二十三首  
发生爪长常如此，筋转脉摇休问他。  
动静不干消长事，从教门外雪寒多。  

释云岫　偈颂二十三首  
世尊双眼明，看天上星。  
智门双眼明，看天上星。  
智门双眼瞎，世尊双眼明。  
世尊双眼瞎，智门双眼明。  

释云岫　偈颂二十三首  
互复二千年，彼此心不平。  
世尊世尊，今日谁底时节。  

释云岫　偈颂二十三首  
东村王老夜烧钱，保当新年胜旧年。  
三珓俱通三扣齿，太平无事乐平平。  

释云岫　寄保宁无门讲主  
锦障桃花春色裹，白衣雪屋月明中。  
此时此意无人会，海上仙山第一峰。  

释云岫　寄昌化治平和尚  
老来长忆唐昌寺，剃发染衣情未磨。  
万叠山高又涧急，仲宣楼上月明多。  

释云岫　寄常乐岊山和尚  
不乐不居居便乐，乐其乐也意如何。  
祖翁田地土疆阔，一目秋风占得多。  

释云岫　寄陈太传  
种竹栽花绕屋櫩，交僧也学著偏衫。  
时清曾见修文日，天子旁搜到传岩。  

释云岫　寄陈掌书兼简阆朋先生  
道士家边夫子宅，灵龟山裹锦云阿。  
烧丹果会成仙去，应笑儒冠误已多。  

释云岫　寄大报国断岸和尚  
遥忆凤皇山裹人，梦时相见亦如真。  
老来未尽世间事，三十九年独有身。  

释云岫　寄东禅宗周讲主  
四海六民皆走利，东禅讲主只潭禅。  
何年去住灵山寺，招我岩间看白狷。  

释云岫　寄东洲和尚西磵庵居  
紫陌红尘城子裹，清泉白石乱云中。  
一般门户无喧寂，花鸟不来心境空。  

释云岫　寄广恩藏山和尚  
陈年佛法无人问，黄叶堆金不转官。  
一卷山居诗更好，焚香只可作经看。  

释云岫　寄兰屋府教  
入门便有湘江意，数米幽香见屈原。  
萧艾若教同一色，清标不在座中看。  

释云岫　寄鹿苑仲章师兄  
鹤熊鲐形老此骸，思君每亦寘吾怀。  
青灯夜榻何时得，共话百年心事乖。  

释云岫　寄太白古林首座  
道个青山常举足，先师死后过长庚。  
善财不是门门现，只要南方佛法行。  

释云岫　寄同源师兄归受业  
松菊吹香满旧篱，借人屋住不如归。  
胸中岂是无韬略，袖手棋边看著棋。  

释云岫　寄五师北山讲主  
一书不问不相违，指迹慕归谁救迟。  
莺脰湖边官驿路，舟车十里到凫矶。  

释云岫　寄西野先生  
西野先生是旧知，六年相聚不相违。  
松根石上间追忆，君子当今更有谁。  

释云岫　寄象山万松检察诸晜季  
丹桂联芳贵一门，往来时得细论文。  
青黄又见三年别，望白岩山海气昏。  

释云岫　寄象山延寿无象和尚  
瑞云山裹善知识，道在东南海上行。  
擂鼓转航容易事，秋风八月大潮生。  

释云岫　寄象田斗山和尚  
长翁留得灵苗别，不似禾唤作禾。  
腊雪喜呈三度白，丰年谶在象田多。  

释云岫　寄象田昙藏主  
迢迢西望越山青，水宿山行是几程。  
为忆象耕遗迹事，劳心虽苦未劳形。  

释云岫　寄虚室和尚  
共住西山一片云，朝昏钟磬亦相闻。  
天台南岳当时事，彼彼情怀未得论。  

释云岫　寄育王东生和尚  
三十余年无故人，只留云外伴间身。  
夜来梦入宸奎阁，户牖重开见日轮。  

释云岫　寄智门石心和尚  
我栽苦瓠连根苦，君种甜瓜苦更多。  
自是海边风土别，不因种子得来讹。  

释云岫　借意  
王谢空门子弟多，风流人物晋山河。  
天荒地老到今日，真本兰亭记不磨。  

释云岫　金山头陀岩  
半间石屋安禅地，盖代功高不易磨。  
白蟒化龙归海去，山中留得老头陀。  

释云岫　觉庵和尚室中举行脚明什么边事进云明一色边事庵示竹篦云者个是什  
室裹曾遭痛竹篦，等间放过却成迷，  
思量一色明边事，好采无言答得师。  

释云岫　哭昌化美父章上舍  
父德称乾岂易酬，半生飞梦落侯头。  
一身未遂归宁志，闻讣可禁双泪流。  

释云岫　览明觉语  
瀑雪一千余丈白，洞庭七十二峰寒。  
当年若也收归藏，此录谁知是别传。  

释云岫　礼净慈自得和尚塔  
六牛图出新丰曲，妙唱难齐和转讹。  
慧命一丝门户重，不教衰泪落庭沙。  

释云岫　灵隐虚舟和尚会中三夏每室中举不是心不是拂不是物之语三年不易是  
不是心兮非物佛，室中垂语最分明。  
三年果有留心事，塔下黄金骨尚灵。  

释云岫　蜜蜂  
生涯未足怕征科，一日园林几度过。  
股倦不嫌花粉重，年年只爱子孙多。  

释云岫　勉日藏主书楞严  
银钩铁画胸中有，得誉多因写外书。  
何似回心归内典，楞严经卷著工夫。  

释云岫　妙高台  
上到上头天渐低，更抬一步共谁归。  
胸中决得平生事，松树枝间独鹤飞。  

释云岫　明定  
万境无侵一念空，尽尘沙界不留踪。  
春风来摘杨花去，定起西山古寺钟。  

释云岫　秋日山行  
半坞夕阳红树叶，一村鸡犬野人家。  
牧童歌笑牛羊下，太古淳风尽属他。  

释云岫　秋夜看月  
木落山空秋最多，登楼无奈月明何。  
老僧得句诗偏好，夜雪涨溪荞麦花。  

释云岫　秋莺  
红叶如花晓日晞，隔林深处叫黄鹂。  
听来浑似春风语，啼向西风不是时。  

释云岫　送陈学录求仕  
官冷岂知僧又冷，殷勤话别上西台，  
金花便是红绡扇，取得功名动地来。  

释云岫　送立维那游天台  
天台路上寻牛迹，瀑雪千寻带月飞。  
见说石桥行不得，年年春雨上苔衣。  

释云岫　送人游钱塘  
一湖春水永明寺，十万人家丰乐楼。  
拄杖暂游休拗折，旧书山舍在明州。  

释云岫　颂古十首  
荷叶团团团似镜，菱角尖尖尖似锥。  
尀耐古人无意智，预先偷我一联诗。  

释云岫　颂古十首  
孝满曹山脱布衣，风流输与大家儿。  
阿爹死了有钱使，醉酒狂歌日日嬉。  

释云岫　颂古十首  
破灯盏裹已无油，放去光明照九州。  
暴雨暴风吹灭了，光明不在旧床头。  

释云岫　颂古十首  
有意三回遭点额，无心一跃过龙门。  
归来冷地思量著，痛处难忘不是恩。  

释云岫　颂古十首  
百尺竿头亲进步，分明一哑更无增。  
是谁未到竿头者，也说鹏飞九万里。  

释云岫　颂古十首  
打叠行装早出门，相逢旧友且论文。  
归家共饮三杯酒，不觉天边日又昏。  

释云岫　颂古十首  
三月春风开牡丹，道人徒说看花还。  
世间不是赵昌手，纵有丹青画亦难。  

释云岫　颂古十首  
良医捉手病才分，妙剂投之不易论。  
一服听他迷闷去，三朝五日自还魂。  

释云岫　颂古十首  
真实问安真实答，曾无一句是虚言。  
可邻失却当时意，直至如今话未圆。  

释云岫　颂古十首  
有道君王传号令，频催羯鼓要花开。  
眼头一曲风光好，日暖莺声出谷来。  

释云岫　题汶藏主行巷  
玲珑岩畔看云处，帢帻峰头步月时。  
一句庭前柏树子，何曾吟作五言诗。  

释云岫　题宣侍者行卷  
曾携铁网入海，裹得珊瑚树一株。  
莺脰湖边轻借看，十分光彩照吾庐。  

释云岫　题梓岩和尚吟卷  
字字不因容易得，灯花曾落五更钟。  
东湖良阔瓶声远，流出一溪霜叶风。  

释云岫　题紫石禅房小池  
窗前凿破十尺土，海底潜通百斛泉。  
柳絮化萍飞不到，眼前赢得片青天。  

释云岫　天宁火后  
劫火洞然俱坏了，随他去又不随他。  
春风吹转烧痕绿，楼阁依然有许多。  

释云岫　闻杜鹃  
山月初明草树凉，客情无奈宿岩房。  
春风不肯年年歇，杜宇亡家怨亦长。  

释云岫　问法  
乾陀国裹旧城河，遥忆河边枣树花。  
白象系来年代远，荣枯今日事如何。  

释云岫　西庵夜坐  
一室寒灯坐夜长，八千里路到梅阳。  
西山固不如洋屿，也道薰风殿阁凉。  

释云岫　夏夜  
夏夜追凉月满庭，谢家池上旧山青。  
自惭无物堪酬对，只把禅心伴月明。  

释云岫　谢高县尹  
家家户户擎拳拜，一邑三乡无枉情。  
百里襟怀秋水净，风生波浪月生明。  

释云岫　谢天童和尚相访  
长者车来草舍荣。黄童白叟悉皆惊。  
一香未得谢临屈，廿里松云入梦青。  

释云岫　岫家居昌国南海上安期先生炼丹之地乡曰安期忆十岁时父携至于家山  
千家山裹阿爹坟，遥想年深草木昏。  
山外潮回南水上，遗言千古及儿孙。  

释云岫　雪窦石门和尚会中一日晨粥赴堂坐久恍惚中有人曰室中有语凭谁举琴  
梦得惊人句可疑，室中酬话恰相宜。  
南泉庄上油糍供，吃著依然疗肚饥。  

释云岫　遥礼乌山东叟和尚塔  
拙口无言心自知，对人垂泪湿禅衣。  
如今欲说当时事，塔在乌山不见师。  

释云岫　忆母二首  
胞衣瓶葬海南边。匝地鲸波到眼前。  
有例可攀心未稳，蒲鞋卖不直多钱。  

释云岫　忆母二首  
天不高兮海不深，白云飞处定关心。  
蒲鞋能上时人眼，那更西风叶落金。  

释云岫　忆钱塘  
初心未歇忆钱塘，不为间游再渡江。  
自恨一生多癖病，四明山好懒开窗。  

释云岫　与大知客  
赵州道个吃茶去，一滴何曾湿口唇。  
到此果能相见得，不妨全主更全宾。  

释云岫　再游吴寺  
南流吴家三冢寺，老僧死尽树重栽。  
绕廊行问无相识，认得冥真是旧齐。  

释云岫　竹所温府教  
君子居之何陋有，清虚冷澹最深幽。  
春风归在鞭头了，早晚龙孙又出头。  

释云知　邺公萩歌  
呼猿涧西藏石箂，丹桂苍松达鹫岭。  
几年陈迹绝纤埃，一旦佳名出清景。  
山家时喜来五马，相携款曲空岩下。  
遂许诛茅结小萩，异日功成伴潇洒。  
萩成可以资静观，目前直见江湖宽。  
邺公政简每频到，试茶笑傲浮云端。  
物外似忘轩冕贵，此中深得林泉意。  
野人陪著病维摩，游息自同方丈地。  
芳献从此流千载，且得而今光胜概。  

释允堪　句  
始生岩谷畔，早有月中香。  

释允韶　偈七首  
一五二五，机轮无阻。  
南山起云，北山下雨。  
有人却道锦上添花，有人又道泥中洗土。  
有人又道离此二途，便见丹霄独步。  
若总如斯论量，山僧未敢相许。  

释允韶　偈七首  
老汉当年腊月八，三更夜半颠狂发。  
刚把长钉钉眼睛，直至而今未能拔。  

释允韶　偈七首  
月月初一十五，处处槌钟打鼓。  
若不毁谤禅道，便是呵骂佛祖。  
尽道慈悲接人，毕竟无过於此。  
承天鼻孔笑伊，直是未敢相许。  
坐人舌头即不无，争教无舌人解语。  

释允韶　偈七首  
秋光清浅时，白鹭和烟岛。  
良哉观世音，全身入荒草。  

释允韶　偈七首  
宝剑未出匣，神光射斗牛。  
千兵虽易得，一将实难求。  

释允韶　偈七首  
八月秋，何处热。  
风入松，声瑟瑟。  
落霞孤鹜齐飞，秋水长天一色。  
不是对景对机，不是应时应节。  
下座巡堂去，喫茶珍重歇。  

释允韶　偈七首  
篱畔黄花含晓露，庭前丹桂喷秋香。  
明明此物非他物，脱体承当不厮当。  

释赞宁　寄题明月禅院二首  
参差峰岫昼云昏，入望交萝浊浪奔。  
震泽涌山来北岸，华阳连洞到东门。  
日生树挂红霞脚，风起波摇白石根。  
闻有上方僧住处，橘花林下采兰荪。  

释赞宁　寄题明月禅院二首  
积翠湖心迤逦长，洞台箫寺两交光。  
鸟行黑点波涛白，枫叶红连橘柚黄。  
人我绝时隈树石，是非来处接帆樯。  
如何遂得追游性，摆却营营不急忙。  

释赞宁　居天柱山  
四野豁家庭，柴门夜不扃。  
水边成半偈，月下了残经。  
虽逐诸尘转，终归一念醒。  
未知斯旨者，万役尽劳形。  

释赞宁　句  
与闲为活计。  

释赞宁　句  
要路花争发，间门草易荒。  

释赞宁　句  
山黛浅深春气力，浪花开合水工夫。  

释赞宁　句  
何用密防奸。  

释赞宁　句  
登楼千里月，欹枕一声蝉。  

释赞宁　句  
草浓春迳狭，树密晚窗阴。  

释赞宁　括浙江潮候  
午未未未申，申卯卯辰辰。  
巳巳巳午午，朔望一般轮。  

释赞宁　落花  
蝶醉蜂狂香正浓，晚来阶下坠衰红。  
开时费尽阳和力，落处难禁一阵风。  

释赞宁　秋日寄人  
白鸟行从山嘴没，青鸥群向水湄分，  
松斋独坐谁为侣，数片斜飞槛外云。  

释赞宁　悟空塔  
浮图萧瑟入虚空，一聚全身罔像中。  
传马祖心开佛印，识龙潜主示神通。  
毫光委坠江楼月，道气馨香海岸风。  
此地化缘才始尽，更於何处动魔宫。  

释赞宁　夜吟  
独坐间吟野思清，秋庭萧索暮烟轻。  
孤相欲灺月未上，万籁寂然蛩一声。  

释择崇　读庄子一受其成形不忘以待尽  
人生悉如此，谁悟此中玄。  
白日无私照，青山任意眠。  
松风来不断，泉石自相便。  
路出千峰上，云归竹径边。  

释择崇　偈二首  
柴鸣竹爆惊人耳，大洋海底红尘起。  
家犬声狞夜不休，陆地行船三万里。  
坚牢地神笑呵呵，须弥山王眼觑鼻。  
把手东行却向西，南山声应北山里。  
千手大悲开眼看，无量慈悲是谁底。  

释择崇　偈二首  
西山青，无谓情。  
洪井碧，无涓滴。  
西山人，见曷亲。  
西山事，无可似。  
若是灵利底举著便知，懵懂者付与德山临济。  

释择崇　司空山歌  
司空山，在云外，时人到得方自在。  
我今随力幸登临，四顾巍巍无向背。  
绝遮拦，难比况，千山万山齐恃仰。  
九夏炎炎雪正飞，三冬飒飒华初放。  
春不荣，秋不落，隐隐昭昭倚寥廓。  
直下人间咫尺间，欲上之人难措脚。  
人迹绝，野境宽，触事无能懒散便。  
有时向日岩前坐，有时乘困日高眠。  
不学禅，不修道，只麽腾腾恣颠倒。  
百种无求个野人，随分随缘能作造。  
不从他，不觅己，一句灵灵万缘里。  
自从识得祖师关，历历明明此为始。  
无妙名，无忌讳，来者向渠只麽是。  
任你千般与万般，何曾出得个些子。  
分明说报知音，目炙风吹不用寻。  
须弥南畔相逢著，积翠台边旨更深。  
旨更深，谁会得，东村王老眼前黑。  
李四张三不信伊，问尽邻家转疑惑。  
转疑惑，不较多，为君吟作司空歌。  
宫商角徵任吹唱，角徵宫商争奈何。  

释择崇　颂古二首  
浪静风恬正好看，秋江澄澈碧天宽。  
渔人竞把丝轮掷，不见冰轮蘸水寒。  

释择崇　颂古二首  
金佛不度炉，穷源有处无。  
木佛不度火，浑崙齩不破。  
泥佛不度水，何处不是你。  
真佛屋里坐，赵州言是祸。  
水牯会耕田，黄牛能拽磨。  

释择璾　荷花  
双双白鹭坠青空，飞入花汀杂翠红。  
烟火一篷渔舍晚，归时荡漾小船风。  

释择璾　寄礼法师  
寺枕沧溟上，门长掩寂寥。  
定回花漏断，讲彻兽烟消。  
入槛泉声细，当轩岳色遥。  
何时会重席，南望路迢迢。  

释择璾　句  
吊古有心怀短李，拂尘无力看丰碑。  

释择璾　梅花  
花老香微春始来，禁寒唯有雪相陪。  
无情谁为添愁怯，雨后风前亦可哀。  

释择璾　牡丹  
东君著力为渠裁，妙绝真姿不受埃。  
嗟我一观如梦幻，倚栏非为爱花来。  

释择璾　题思安清意太师幽远庵  
得意幽深触处真，何须丘壑密藏身。  
爱兹殊胜园林地，非彼等间花木春。  
白昼杜门人莫到，清谈绝俗世难亲。  
纷纷闹市绕山脚，独有此中无点尘。  

释择璾　咏杜鹃花  
春老麦黄三月天，青山处处有啼鹃。  
悬崖几树深如血，照水晴花暖欲烯。  
三叹鹤林成梦寐，前生阆苑觅神仙。  
小山拄颊愁无奈，又怕声声聒夜眠。  

释择明　偈二首  
赵老云收山岳露，茱萸雨过竹风清。  
谁家别馆池塘里，一对鸳鸯画不成。  

释择明　偈二首  
从来家富小儿娇，偏向江头弄画桡。  
引得老爷把不住，又来船上助歌谣。  

释樟不　咏月  
月轮端似古人心，皎洁高深处处临。  
纵在波涛圆缺定，照尘尘亦不能侵。  

释昭符　秋夕  
又是听猿吟，如何恨更深。  
每因多病日，减却少年心。  
冻鹤连崖雪，愁人半夜磚。  
故园阻兵革，消息遣谁寻。  

释昭辑　广福寺偶题  
涓涓碧水细通池，小雨廉纖未作泥。  
深炷炉烟浓著火，何须骑马听朝鸡。  

释珍南州　庚辰九日陈崇来访说偈  
从上行不到处行，取步步登高。  
从上说不到处说，取言言见谛。  
白酒酿千家，黄花开满地。  
噫嘻，陶渊明若知有今此世界，  
终不执着东篱。  

释真慈　颂  
拨尘见佛，佛亦是尘。  
问了答了，直下翻身。  

释真慈　颂尘尘三昧  
钵里饭，桶里水，  
别宝昆仑坐潭底。一尘尘上走须弥，  
明眼波斯笑弹指。笑弹指，  
珊瑚枝上清风起。  

释真慈　听讲圆觉经有省作颂  
一颗明珠，在我这里。  
拨著动著，放光动地。  

释真净　寄无为居士  
世俗事无尽，养高心自閒。  
蔬园通绿野，林坞带青山。  
丹灶忘添火，云庵懒著关。  
别应修省术，七十见朱颜。  

释真净　留题绍公寂照轩  
幽轩名寂照，四海坐中閒。  
景物有迁色，主人无异颜。  
野泉澄槛外，香蔼起帘间。  
凉夜谁相问，寥寥月满山。  

释真净　送人之南岳  
境幽南岳寺，路向碧岩分。  
远近松相接，高低钟共闻。  
灵禽时奏乐，香石日笼云。  
想到经行处，超然趣不群。  

释真净　送张签判游开先  
步入青松裹，迢迢一径通。  
渐分华藏界，深隐法王官。  
道与神仙别，人非世俗同。  
欲知西祖意，庭柏老春风。  

释真一子　寄冲退处士章詧  
未遂山中吟，时闻世上音。  
笑言失真诠，尘秽浊神襟。  
归植南园芝，驰他北溟金。  
千日勤耕耘，自然生瑶琳。  

释正觉　芭蕉道中  
雨暗冈头客路，炊烟山里人家。  
映水竹鸡聒聒，飘风字雁斜斜。  

释正觉　拜芭蕉情禅师  
来谒芭蕉大仰孙，要明圜相识躭源。  
横山烟雨洗秋骨，掠面溪风吹暑痕。  
菖蒲叶瘦水石秀，枇杷树密轩窗昏。  
阿谁床头拄杖子，乞我款曲寻云根。  

释正觉　宝峰照和尚真赞  
山拥云腴，水怀月昼。  
照彻体前，湛存身后。  
机头梭路微分，针鼻线芒初透。  
灵涵万象兮彼不遗余，坐断十方兮我无渗漏。  

释正觉　保福传化士乞颂  
梅福仙游井汲枯，而今云水稳禅蒲。  
青原门下藏麟角，黄蘺床头捋虎须。  
学子柏庭寒立雪，檀家饭甑软炊珠。  
乞归将意丛林暖，松食荷衣良槁癯。  

释正觉　保福萃长老写师像求赞  
少食枣而齿黄，老饱盐而瘿亡。  
兔分月魄入犀角，蜂採华滋归蜜房。  
源深流长，体明用光。  
巍巍堂堂，炜炜煌煌。  
檀篆香消默无语，乌藤相伴倚绳床。  

释正觉　报愿慧长老写师像求赞  
水秋而清，月寒而明。  
万机休罢，三际齐平。  
尘消却到法身住，幻起还从佛口生。  
长天之覆，大地之擎。  
诸祖与之同道，众彙与之同行。  
龟毛拂而握竖，兔角杖而膝横。  
更无一物借来底，招手憨僧作证成。  

释正觉　别洪山预和尚  
般游念未稳，又别住山人。  
雁影水中字，云心江上宾。  
同条如是住，千里亦成邻。  
深翠一枝玺，腐红五合陈。  
回途登鸟道，华木故园春。  

释正觉　别环首座  
雪立空庭畴堕宾，丹山握手履芳尘。  
石人破晓初移位，玉女羞明却转身。  
去意江湖频挂梦，回头棠棣一成春。  
丛林衰色待膏沃，侧耳风霆起蛰鳞。  

释正觉　别觉知藏  
一从豆颗爆寒灰，头角峥嵘顶目开。  
碧玉盘中珠宛转，瑠璃殿上月徘徊。  
木人顾影当明去，石女披云半夜来。  
偏正功圆须转位，入廛垂手类难该。  

释正觉　别陆尚书  
千里同风德不孤，心秋觉月照空壶。  
两头坐断何生死，一点圆明异有无。  
木马寒嘶青草坞，泥牛春种白云区。  
见闻佛事谁迎背，用处全机道转枢。  

释正觉　别满首座  
丹山凤窟冷相依，惭愧如今羽翼齐。  
云外翔鸣同颉颃，林间啄步暂分携。  
玉华衔处天容晓，珠树栖时月影低。  
引喙醴泉期后会，殆将新语濯尘泥。  

释正觉　别五祖山悦众  
东山聚散亦夤缘，华吐芳姿柳锁烟。  
肯处根尘非一一，用时手眼恰千千。  
塔中祖有相传事，岭外人元不会禅。  
后日能来圆此话，未嫌敲枕唤春眠。  

释正觉　别邹秀才  
声利明来若梦游，肯迂征家宿云栖。  
情高素抱山樊志，性淡幽寻松石俦。  
爱我家风清入眼，问伊时事默摇头。  
今朝送别还孤坐，空对炉烟篆字浮。  

释正觉　薄了固保义写予真请赞  
灵灵而真，默默而神。  
眉毛低盖眼，鼻孔真欺唇。  
千华上何须问佛，百草头自然有春。  
一微尘里也来说法，三千界内不碍分身。  

释正觉　参头智舒与众行者写师像求赞  
背鲐齿鲵，皮鸡发鹤。  
西北出家，东南行脚。  
选佛到空觉觉空，为人除药病病药。  
夕壑云生，秋潭月落。  
偏正机轮，方圆枘凿。  
蝴蝶之春梦栩栩而物齐，白鸥之野盟飘飘而閒乐。  
妙触无当，冲应何作。  
剑之挥空而彼此不痕，珠之受影而自他相若。  
气韵岩梭，音旨拗斡。  
跛跛挈挈兮有底迂疏，哆哆和和兮不空羒索。  

释正觉　禅人并化主写真求赞  
云横其肩，雪覆其颠。  
空空养慧，兀兀忘缘。  
月射珊瑚兮海发光而不夜，松生琥珀兮根拥膏而有年。  
性惟平等，道法自然。  
钤鎚之在握，杖拂之当拳。  
豹雾披梓树之野，龙雷吼桃华之川。  
云水丛林秋与老成之气韵，溪山草木春曾醖酿於风烟。  
儿孙之力，学佛祖之家传；针线之关，  
度龛灯之焰联。向道龙门无宿客，  
而今龟鹤尽成仙。  

释正觉　禅人并化主写真求赞  
气清水秋，骨寒木槁。  
青眼柳春深，白头山雪早。  
具大人相也空落不惊，有大力量也风吹便倒。  
个些妙处难传，向道画工草草。  

释正觉　禅人并化主写真求赞  
松节老刚，岩棱早霜。  
鸥閒沙漠漠，雁没烟苍苍。  
爻象乾连坤断，形器规圆矩方。  
闹市相逢聊举似，东家杓短西家长。  

释正觉　禅人并化主写真求赞  
渊默湛存，道超见闻。  
真照本有，妙尽新勋。  
虚谷之神兮大千界满，明月之影兮百亿身分。  
无住也浮萍流水，自由也飞鸟行云。  
得之有据，用之不勤。  

释正觉　禅人并化主写真求赞  
口阔鼻隆，神静心空。  
雪芦岸稜远，水天秋色同。  
夜寒北斗垂金柄，月落西山藏玉弓。  
真机宛转，幻住圆融。  
古佛自然界交露柱，翻手覆手看变通。  

释正觉　禅人并化主写真求赞  
岩壑之间，草木之阳春；江湖之上，  
风烟之精神。发须野雪，  
眉目秋津。渊默入寒蟾之窟，  
圆明养老蚌之珍。步步入尘，  
门门出身。莫愁指端兮焦尾之曲，  
可意钩上兮赤稍之鳞。  

释正觉　禅人并化主写真求赞  
身閒类莫收，心静情不流。  
片月自炯炯，孤云长悠悠。  
颠毛衰白高山雪，眉目寒清古涧秋。  
把似春风些子妙，施於草木十方周。  

释正觉　禅人并化主写真求赞  
太行盘纡，黄河泄舒。  
肝胆明洁，胸膺廓虚。  
清风未生齿颊，白雪已上眉须。  
少林之默无他说，黄梅之舂不识书。  
彻见本来人面目，名言安敢妄分疏。  

释正觉　禅人并化主写真求赞  
识浪沥乾，肚皮束宽。  
口翻澜而海阔，发垂雪而山寒。  
妙传家法髑髅眼，巧幻神通赤肉团。  
相随来也，搥凿无瘢。  

释正觉　禅人并化主写真求赞  
山覆雪兮一颠白，水深秋兮两眼青。  
卦爻初作象，皮骨自成形。  
混沌已前之朴，阴阳未判之灵。  
道传不出世佛，义备勿开题经。  
应兮云月，用也雷霆。  
有守而涵海镇岳，无羁而断梗流萍。  

释正觉　禅人并化主写真求赞  
痴坐颓然，山空壑乾。  
离微出入，偏正往还。  
千年琥珀之松兮鹤巢梦冷，半夜珊瑚之月兮鲸{左马右展}波寒。  
全功及尽，借路何难。  
转步而回丛林也津津和气，放口而说河汉也浩浩翻澜。  
道逢作者，谁敢相谩。  

释正觉　禅人并化主写真求赞  
妙传乎真，转侧而神。  
赤脚劫空归去路，白头借伴却来人。  
无心分物我，何处著根尘。  
烟柳莺华闹浩浩，太平时节大家春。  

释正觉　禅人并化主写真求赞  
炯炯寒瞳，丝丝衰鬓。  
丘壑之姿，烟霞之韵。  
据坐而心空，森罗而海印。  
中虚也乾而成离，内动也艮而变震。  
云行而用闲，电掣而机迅。  
猠獠人不惹尘埃，黄梅祖亲传屈眴。  

释正觉　禅人并化主写真求赞  
兀兀心传，了了忘缘。  
叶零白露，云散青天。  
玉毂兔推而洗开夜色，银笼鹤出而飞度寒烟。  
借功明位，借伴入廛。  
应无爽而理之平等，用不勤而道之自然。  
相逢识者，便与开拳。  

释正觉　禅人并化主写真求赞  
顶雪抗春，目寒射人。  
蓑裹江湖雨，斗浮河汉津。  
拙忘机兮抱瓮，妙不传兮斲轮。  
谷鸟岩华自声色，十方普现刹尘身。  

释正觉　禅人并化主写真求赞  
气貌棱棱，眉目温温。  
一脉之分派发崑崙之源，百川之吞潮落珊瑚之根。  
风烟清远秋之痕，草木秀拔春之恩。  
古壁之梭兮蛰龙之骨，寒潭之璧兮夜月之魂。  

释正觉　禅人并化主写真求赞  
老发衰髭，顶雪颔丝。  
方头似凿，钝口如椎。  
相逢閒受用，惯喫落便宜。  
蒲鞋价贱陈尊宿，浆水钱还王老师。  
法不当情兮平等得定慧之学，心无所住兮自然见离微之时。  

释正觉　禅人并化主写真求赞  
松石岁寒，雪月高闲。  
野雪发须上，秋波眉睫间。  
用持智柄，静入道环。  
觉心了了，幻事斑斑。  
草木精神兮风流自得，丛林气像兮春信谁悭。  

释正觉　禅人并化主写真求赞  
雪浸发根，秋生眼棱。  
肯月泉头客，清风楼上僧。  
潮翻麈尾兮蹴踏龙象，风旋羊角兮变化鲲鹏。  
主盟佛事，最得人憎。  

释正觉　禅人并化主写真求赞  
三河野人，两浙社宾。  
湛存该理智，妙触出根尘。  
乌藤行脚丛林事，鈯斧住山云水身。  

释正觉　禅人并化主写真求赞  
枯木形骸，野云踪迹。  
照兮夜色月摩，默也潭空秋入。  
三千界，露半身。  
九万里，成一息。  
随类应缘，何翅百亿。  

释正觉　禅人并化主写真求赞  
岩岩山有秋痕，淡淡云无宿根。  
入极一默之底，出成三昧之门。  
用不勤，湛若存，  
澄弗清兮搅不浑。  

释正觉　禅人并化主写真求赞  
漆黑眸子，栀黄面皮。  
智静霁月相照，身閒野云不羁。  
该抹把手陈尊宿，细腻点头王老师。  
针兮线兮明联暗缀，音兮律兮自拍独吹。  
你道是谁，芙蓉之孙兮丹出之儿。  

释正觉　禅人并化主写真求赞  
棱棱之山早雪，渊渊之水先秋。  
静也虚谷之应，动也闲云之流。  
自怜方外专默，谁与环中至游。  

释正觉　禅人并化主写真求赞  
云山之姿，水月之像。  
大海之容，太虚之量。  
受也的的无心，应也头头离相。  
随缘有照兮妙而不痕，彻底亡依兮空而不荡。  

释正觉　禅人并化主写真求赞  
默有心传，休将相观。  
烟巢鹤梦，月窟蟾寒。  
静里万缘藏鼻孔，笑中百事见眉端。  
而今须发点半白，向道丛林历百难。  

释正觉　禅人并化主写真求赞  
只是个人，到处分身。  
万水中间月，百华头上春。  
不外一法，不受诸尘。  
生处熟也疏处亲，默时说也静时神。  
钵盂著饭饱还喜，拄杖入拳饥放嗔。  

释正觉　禅人并化主写真求赞  
一相无相，虚空等量。  
一身多身，物像俱春。  
动也出岫之云，静也居谷之神。  
现形说法也，刹刹尘尘。  

释正觉　禅人并化主写真求赞  
看看，变态毫端。  
春风不泮颠毛雪，秋色自摩眸子寒。  
笑添面孔两眉展，参饱肚皮三篾宽。  

释正觉　禅人并化主写真求赞  
坐曲木床，握乌藤杖。  
铸佛祖之楷模，活丛林之气像。  
你莫来虎口撩须，谁更敢蛇头揩痒。  

释正觉　禅人并化主写真求赞  
山寒带雪痕，春信入华根。  
造化岂无柄，区分自有门。  
出出没没也，俱承之此恩。  

释正觉　禅人并化主写真求赞  
髑髅历乾，鼻孔觉宽。  
廓空三际，不立毫端。  
面目风霜杀，身心水月寒。  
情尘净尽兮，万像齐观。  

释正觉　禅人并化主写真求赞  
寒肩自高，饥眼较大。  
乌藤瘦握拳，曲木默据座。  
无言而独灵，有唱而谁和。  
秋摩水色兮清绝瘢痕，春入华枝兮妙亡程课。  

释正觉　禅人并化主写真求赞  
衰发半白，笑面微红。  
野水秋无像，丛林春有功。  
华繁粉梦蝶，天远没飞鸿。  
借问分身几许，相随南北西东。  

释正觉　禅人并化主写真求赞  
舌头肉一脔，口唇皮两片。  
有时说道谈禅，忽地轰雷掣电。  
万机影销，一色功转。  
本来无物镜非台，胡汉不痕何所见。  

释正觉　禅人并化主写真求赞  
风观痴甚，形骸老生，  
眉棱阴觉重，鼻息静还清。  
二仪未兆，一点圆明。  
霜洗斗牛湿。秋晴河汉横。  
莫将毫忽痕空性，向道环中长太平。  

释正觉　禅人并化主写真求赞  
身心山野，面目草灰。  
默说一句，明暗全该。  
机流电天上之火，动发阳地中之雷。  
变化穷通有许事，向道俱从恁麽来。  

释正觉　禅人并化主写真求赞  
静据胡床，久而愈芳。  
默亡痕黑白，贫不觉苍黄。  
住无相兮龟之藏，行无章兮鸟之翔。  
月烂烂而鱼吞光，华菲菲而蜂採香。  
相随来也，触处堂堂。  

释正觉　禅人并化主写真求赞  
眉下眼深，额上骨隆。  
说禅口窄，受道心空。  
闲闲无伎俩，默默有家风。  
片月濯磨秋更白，百华点染春能工。  

释正觉　禅人并化主写真求赞  
暗而明，虚而盈。  
水天秋色共，月昼夜潮平。  
无在不在，无生不生。  
诸尘随起到，万化得纵横。  
默默大全兮壁挂闲口，堂堂正受兮谁黏恶名。  

释正觉　禅人并化主写真求赞  
这样师僧，面目可憎。  
名摸还不似，藏覆又何曾。  
虚空阔无工夫挂剑，沧海深有伎俩挑灯。  
抖擞头陀备，玲珑道者棱。  
入闽借问，何如个能。  

释正觉　禅人并化主写真求赞  
心闲不被身碍，饭饱仍嫌口多。  
嫌应群机活卓卓，默传一句圆陀陀。  
呈似了也，还相识麽。  

释正觉　禅人并化主写真求赞  
鼻筒直，眼眶深。  
默时自觉失却口，妙处谁会相传心。  
便与麽，只如今，  
影中辨取兮户挂凋林。  

释正觉　禅人并化主写真求赞  
这个仪形，丛林饭丁。  
春山有雪发衰白，秋水无风眼冷青。  
妙明田地，净洁门庭。  
万缘不倚活卓卓，一事不著空灵灵。  
把手与药兮谁寻本草，问津指源兮自得图经。  

释正觉　禅人并化主写真求赞  
形仪淡如，胸腹空虚。  
懒不学佛，钝不知书，  
静应诸缘而无外，默容万像而有余。  
齐物而梦蝶，乐性而观鱼。  
渠正是我兮我不是渠。  

释正觉　禅人并化主写真求赞  
灵灵一物，名模不得。  
长鲸居沧海之渊，老兔卧明月之窟。  
已展不缩，拗直作曲。  
只麽赢时会也无，不须喝彩兮盘中双六。  

释正觉　禅人并化主写真求赞  
似则不是，是则不似。  
动兮行云，静兮止水。  
能随缘，不堕类。  
百草头上老僧，二仪已前自己。  
莫将此个形骸，枉挂他人唇齿。  

释正觉　禅人并化主写真求赞  
静掩双皮，喜扬两眉。  
秋容清水色，春信闹华枝。  
跛跛挈挈，憨憨痴痴，  
摩触家风兮鼻孔累垂。  

释正觉　禅人并化主写真求赞  
闻名不如见面，都卢是个一件。  
风埃闹处常閒，行市贵时却贱。  
圆珠不拨转，精金久磨炼。  
触犯机锋兮青天流电。  

释正觉　禅人并化主写真求赞  
须发老如，眉目清亮。  
秋生野水之中，雪照寒山之上。  
湛海之心，吞川之量。  
头头不爽机宜，处处相投稳当。  

释正觉　禅人并化主写真求赞  
依样画胡卢，相逢识也无。  
蹉过了丰城埋剑，觑得破合浦还珠。  

释正觉　禅人并化主写真求赞  
发白寒山有雪，眼深秋井澄波。  
混沌凿那亡大道，崑崙源自发长河。  
一笑十方三世事，不妨随处萨婆诃。  

释正觉　禅人并化主写真求赞  
山高早雪，水深先秋。  
功勋极处退一步。黑白前时赢一筹。  
相随来也还知否，南北东西得自由。  

释正觉　禅人并化主写真求赞  
身兮芭蕉，口兮葛藤。  
雪乞人天饭，光传佛祖灯。  
机活作春像，念冷摩风棱。  
金针玉线兮，谁我绳绳。  

释正觉　禅人并化主写真求赞  
发作残雪之白，目带深秋之寒。  
春山未暖，野水无澜。  
家风摩鼻孔，好事上眉端。  
三世因缘兮半身而应，十方刹海兮一吸而乾。  

释正觉　禅人并化主写真求赞  
寒坐无言，孤藤在拳。  
片心群像外，一句万机前。  
身闲眼活，盘滑珠旋。  
虚空故无壁落碍，解了十方三世缘。  

释正觉　禅人并化主写真求赞  
道随缘而不变，源赴汲而不枯。  
禅悦之食兮饱其腹，法空之认兮跏其趺。  
青原自喜有麟角，黄檗谁嫌捋虎须。  

释正觉　禅人并化主写真求赞  
野水秋清，寒蟾夜明。  
气像能虚白，家风自混成。  
鼻快筒直，眼瞋角生。  
太空同体而豁落，万像同用而峥嵘。  
人间有饭饱皮袋，默默憨憨谢太平。  

释正觉　禅人并化主写真求赞  
老态垂垂，岁月浸欺。  
半头生白发，瘦骨裹黄皮。  
情闲用而活，句妙默而知。  
河阔斗寒云静夜，天无四壁风披披。  

释正觉　禅人并化主写真求赞  
眉垂而杨，只默而方。  
了见源底，净极发光。  
月魂排夜色，斗气濯秋霜。  
谁嫌眼上瞋生角，我道机前影不章。  

释正觉　禅人并化主写真求赞  
面孔何如，雪发霜须。  
秋明月窟，春发冰壶。  
妙尽还移步，功忘聊放锄。  
拈来随处成宗要，向道斯人德不孤。  

释正觉　禅人并化主　　真求赞  
白发颅上，青瞳眉底。  
雪点疏林，秋明野水。  
万像自相投，一灵还不倚。  
默默一尘入正受，历历诸尘三昧起。  

释正觉　禅人并化主写真求赞  
净而纯中无一尘，纯而净中有万应。  
眼睛明，鼻孔正。  
更将折筋搅沧溟，令彼龙鱼知水为命。  

释正觉　禅人并化主写真求赞  
瀛涵崧镇，深兮高兮。  
默默之得，类之不齐。  
一鼻直，两眉低。  
影像尔能半露，语言谁得全提。  
少林九年兮，痴坐凄凄。  

释欴￡觉　禅人并化主写真求赞  
白发星星，骨癯气清。  
雪浸山嵂屼，秋在水渟泓。  
流琥珀兮涧松老，射珊瑚而波月明。  
影落大千去也，何妨触处峥嵘。  

释正觉　禅人并化主写真求赞  
月犀得晕，雾豹养文。  
有通有变，或合或分。  
夜寒河濯斗，山润石生云。  
妙湛体前明历历，从交天下乐忻忻。  

释正觉　禅人并化主写真求赞  
不寒不枯而秋颓，不净不垢而春来。  
神虚而应，机发而回。  
分身慈氏，合掌善财。  
弹指作声兮楼阁门开。身心清恬，  
面目冷严。烟巢寒翠栖鸟梦，  
风漪绿净游鱼潜。荡荡兮眺听自妙，  
閒閒兮声色不黏。  

释正觉　禅人并化主写真求赞  
看看，气味历艰难。  
百城心胆老，三篾肚皮宽。  
秋晚长河淡，霜清北斗寒。  
哆哆和和兮休嫌冷语，点点闪闪兮定遭热谩。  

释正觉　禅人并化主写真求赞  
霜缣写病姿，寒木得春迟。  
山居自肯束三篾，尘立每烦颦两眉。  
牛头不懒，虎头不痴，  
个事十成还自知。饭塞饥肠衣补破，  
不妨唧溜出家儿。  

释正觉　禅人并化主写真求赞  
癯山早寒，老木先槁。  
心潜三界空，念动一尘眇。  
太虚谁与增添，万像何曾欠少。  
止犹谷神唯自知，肯把閒身相搅扰。  

释正觉　禅人并化主写真求赞  
无像而像，有许模样。  
不真而真，只个形神。  
豁清也千岩万壑而秋，光丽也诸尘百草而春。  
恁麽来兮，处处相亲。  

释正觉　禅人并化主写真求赞  
默默而知，灵灵者谁。  
无像而独存鼻孔，有句处不挂唇皮。  
夜冷星河阔，霜清斗柄垂。  
从缘应世也，恰恰相随。  

释正觉　禅人并化主写真求赞  
山林眉目，水月身心。  
雪何早而古岩棱，秋似先而寒潭深。  
机头绵绪，线尾金针。  
谁云道大兮自有知音。神静气清，  
心空眼明。诸尘中豁落，  
万像里峥嵘。去而随，  
来而迎。三世竖，  
十方横。风吹便倒须相信，  
恰恰谁曾与物争。  

释正觉　禅人并化主写真求赞  
须发衰白，雪点寒林；眉目冷青，  
秋生古涧。应之有余，  
用之何限。风浪不管兮闲似浮鸥，  
水天相连兮远随归雁。  

释正觉　禅人并化主写真求赞  
拙口默默，閒身寥寥。  
去住妙提其印，死生谁与同条。  
捋须黄檗，夺杖芭蕉。  
十方三世兮，一句全超。  

释正觉　禅人并化主写真求赞  
传之失真，体之而神。  
明白智圆而有照，清虚理极而无身。  
心萌法法，影落尘尘，  
一段精光华上春。  

释正觉　禅人并化主写真求赞  
是真是假，谁和描画。  
似我似谁，莫入思惟。  
地方成矩，天圆自规。  
三界更无些法剩，一身还与十方宜。  

释正觉　禅人并化主写真求赞  
眉目炯炯，须发苍苍。  
疏林霑野雪，古涧湛秋光。  
绵缝谁分梭路细，针关初透线芒长。  
鹤梦未晓，鸟行无章。  
平买平卖兮，还他当行。  

释正觉　禅人并化主写真求赞  
深默而耀，至虚而灵。  
我亡黑白，谁为丹青。  
一上噗落机纽，万缘分化形。  
月下水而明洁，云出岫而轻盈。  
善应无方果如此，这回随处立门庭。  

释正觉　禅人并化主写真求赞  
兀兀之姿，拙钝之师。  
静而亡像，动不知时。  
有口要挂壁，无机不度丝。  
秋气清而星河淡淡，天宇阔而夜斗垂垂。  
是个面目兮，与你相随。  

释正觉　禅人并化主写真求赞  
气清山秋，用光月浮。  
一无所寄，六不得收。  
任胜胜而异类，活鱭鱭而随流。  
天上天下，云水自由。  

释正觉　禅人并化主写真求赞  
孤身云閒，老发雪白。  
丛林眼孔清，河汉口门窄。  
应时谁外诸缘，转处自消一色。  
峥嵘万像森罗，向道与他平出。  

释正觉　禅人并化主写真求赞  
赤肉凿窍，乾骨裹皮。  
自然无我，你道是谁。  
双瞳秋点点，两鬓雪丝丝。  
筇倚床头不去诸方行脚，口挂壁上欲学古人住持。  
渊默有句，真得无师。  
崖蜂春採藆蕁华，海鸟梦卧珊瑚枝。  

释正觉　禅人并化主写真求赞  
岁寒之姿，衰发丝丝；明白之传，  
湛存绵绵。秋空霁而天连水远，  
夜色冷而河横斗旋。平买平卖兮将高就下，  
中规中矩兮随方逐圆。  

释正觉　禅人并化主写真求赞  
像兮非真，真兮非像。  
妙明四大之前，自出诸缘之上。  
不把一字之心传，有吞百川之器量。  
随方普应而不亏，的的夜光而在掌。  

释正觉　禅人并化主写真求赞  
默默家内，如如规矩。  
妙不可以言传，真不可以相取。  
明白月壶，廓清天宇。  
物我情忘兮谁分尔汝。  

释正觉　禅人并化主写真求赞  
智须转色，净还发光。  
活眼唯自照，喜眉为谁扬。  
巍巍堂堂，炜炜煌煌，  
莫道侬家兮触事面墙。  

释正觉　禅人并化主写真求赞  
净智而昭昭，体空而寥寥。  
天心河淡月欲下，松顶雪寒春未消。  
三世迁流兮弹指可断，万年长久兮一念全超。  
恁麽来也，顺风上潮。  

释正觉　禅人并化主写真求赞  
山之寒兮带雪，水之清兮含月。  
默而灵兮卓卓妙存，静而应兮尘尘光发，  
彻见离微兮任出任没。  

释正觉　禅人并化主写真求赞  
赤肉一团，疏通数窍。  
惟色惟声，乃听乃眺。  
不借应而即真，不外虚而常照。  
长时默坐亡世机，万里青天绝飞鸟。  
谓尔画工，那得其妙。  

释正觉　禅人并化主写真求赞  
心得而真，物应而神。  
幻住三昧，觉了诸尘。  
洒洒落落不共法，浩浩荡荡无边身。  
明明白白随流月，叶叶华华到处春。  

释正觉　禅人并化主写真求赞  
情谓之外兮言路那通，形壳之外兮模画那同。  
一方明有月，万簌啸而风。  
其应而妙，其用而冲。  
图星之拱兮周罗而北，流水之向兮曲折而东。  

释正觉　禅人并化主写真求赞  
木石形骸，冰雪肝胆。  
一点妙难名，十方机未感。  
寒林摇落兮谁捋老虎之须，沧海潮乾兮谁探老骊之颔。  

释正觉　禅人并化主写真求赞  
默默湛存，昭昭元鉴。  
发用也连乾继坤，缘应也明离暗坎。  

释正觉　禅人并化主写真求赞  
寒箸苍山之骨，雪压老松之颠。  
形气清而有像，心迹泯而亡缘。  
诸尘不受，一印周旋。  
大大小小兮方方圆圆。神观湛湛，  
和气津津。玉涧流月，  
琼林发春。恰恰相融也何此何彼，  
堂堂不在也夺境夺人。  

释正觉　禅人并化主写真求赞  
心空月高，发白雪饶。  
气吞百川兮其口如海，浪卷万里兮其舌翻潮。  
一句直指，三乘独超。  
忽雷破蛰起平地，赤脚踏虹登九霄。  
影草笑无术，烂柯知有樵。  

释正觉　禅人并化主写真求赞  
眉目十分，精神一段。  
岩高释迟，木老春来缓。  
古涧明月宾，青山白云伴。  
借光何处不分身，刹刹尘尘谁解唤。  

释正觉　禅人并化主写真求赞  
默默有得，灵灵无依。  
妙穷出没，照彻离微。  
万像齐收一印，三昧遍在群机。  
而今恁麽相随去，终日如愚不我违。  

释正觉　禅人并化主写真求赞  
肃萧而秋，万化潜收。  
英英而春，群彙舒伸。  
天地之间谁造物，枢机之发是何人。  

释正觉　禅人并化主写真求赞  
八字眉低，四方口阔。  
发色松雪寒，日光岸电烁。  
橐签之空，枢机之活。  
其间勿你安排，里许是谁造作。  
影草不彰兮妙触无瘢，没身不殆兮长生有药。  

释正觉　禅人并化主写真求赞  
凄然而秋，眼冷心休。  
温然而春，口笑眉伸。  
了了无分别智，恢恢不思议仁。  
亡机返朴，得用还淳。  
图画之巧，那有其神。  

释正觉　禅人并化主写真求赞  
秋入眼角，春生鼻筒。  
钳鎚坚外，橐签虚中。  
世机抱瓮之拙，道用斲轮之工。  
蜂採华房兮蜡脾酿蜜，犀酣桂毂兮兔鼻流通。  

释正觉　禅人并化主写真求赞  
萎萎羸羸，跛跛挈挈。  
用绵绵而云行，机历历而电掣。  
有时缄口衔枚，也学住山束篾。  
生兮不生，灭兮不灭。  
秋水之月兮，春山之雪。  

释正觉　禅人并化主写真求赞  
身心自然，松石亡年。  
青云閒似鹤，秋水远连天。  
虚能外应，默守家传。  
东西南北，一等周旋。  

释正觉　禅人并化主写真求赞  
赤肉一块，臭脓一袋。  
何物著乎中，有应发於外，  
妙入群机兮成三昧，个时撒手断崖前，  
方见浑仑扑不碎。  

释正觉　禅人并化主写真求赞  
教示无辙迹，赞之绝涯岸。  
才发名言，便成形段。  
月芦混处鸣鸥，天水连时没雁。  
而今对现十成，向道只得一半。  

释正觉　禅人并化主写真求赞  
清白而游，江湖风月之秋；变态而神，  
云烟草木之春。体之而真，  
用之而淳。非佛非祖而能佛能祖，  
非天非人而能天能人。  

释正觉　禅人并化主写真求赞  
四大无埃，五蕴外来。  
智慧尚归父，因缘初不媒。  
西山寒月下，东海夜潮回。  
一一根尘妙触事，千千手眼随宜开。  
众生世界了如幻，影像那涴吾灵台。  

释正觉　禅人并化主写真求赞  
看看，心空骨寒槁木暖，  
未发髑髅津沥乾。秋入眼角，  
春生鼻端。相呼相唤知音会，  
为我们前倒刹竿。  

释正觉　禅人并化主写真求赞  
个是何人，气清骨贫。  
烟霞面目，丘壑精神。  
二仪自然一体，万像况与同尘。  
床上全威白额虎，钩头可意赤稍鳞。  

释正觉　禅人并化主写真求赞  
你是何人，缁衣裹身。  
静住天无四壁，机回月带重轮。  
梦蝶境中閒有趣，露蝉胸次净无尘。  
相随化事入廛井，百草头上风烟春。  

释正觉　禅人并化主写真求赞  
貌古而孤，气清而癯。  
秋生林壑，月在江湖。  
见道之体盈而虚，随世之用有而无。  
佛佛祖祖，只个规模。  

释正觉　禅人并化主写真求赞  
静而纯，湛而存。  
海日珊瑚树，岩松琥珀根。  
家风传父祖，事业付儿孙。  
回途妙触了机用，个是百千三昧门。  

释正觉　禅人并化主写真求赞  
寒林气清，晚浦潮平。  
自由之像，相随而名。  
孤藤拳脱略，三篾肚膨亨。  
闹市谁嫌机用熟，丛林人道饱参生。  

释正觉　禅人并化主写真求赞  
清白传家，湛存授手。  
木落风高，水明月昼。  
双瞳冷用眉，片舌闲摇口。  
宗通也洞水逆流，孝满也曹山颠酒。  

释正觉　禅人并化主写真求赞  
寒雪覆颠，闲云拥肩。  
动随尔后，静住其前。  
百草头边老僧句，千华台上古佛禅。  
法法出碍，心心密传。  
百战之疮兮风雨瘢痒，九野之耕兮泥水领穿。  

释正觉　禅人并化主写真求赞  
体之湛存，潮缩海门。  
用之亡痕，春入华根。  
光明射珊瑚之魂，波澜派崑崙之源。  
影动非幡，声扬度垣。  

释正觉　禅人并化主写真求赞  
静以应繁，冲以待喧。  
骐骥之姿，千里之奔。  
云梦之量，八九之吞。  
斲轮之工兮拟谁授克家之学，抱瓮之朴兮将自灌丈人之园。  

释正觉　禅人并化主写真求赞  
岁寒之容，高岩雪松。  
清白之胸，冷月霜钟。  
种田博饭，地藏之春农；明镜非台，  
黄梅之夜舂。百草头上闲和尚，  
而今何处不相逢。  

释正觉　禅人并化主写真求赞  
本体无生，诸尘幻成。  
白发雪漫顶，青瞳秋在泓。  
妙触出碍，机用超情。  
珠走不留影，谷虚还应声。  
默默坐寒唯自照，天无四壁月三更。  

释正觉　禅人并化主写真求赞  
神定气平，心空智明。  
其机静而自应，其用虚而不盈。  
寒潭月落，霁夜河横。  
绍了亡祖位，借功成佛名。  
建立因缘皆尔尔，刹尘世界与众生。  

释正觉　禅人并化主写真求赞  
蛰梭未飞，肌肤不把。  
老虎似衰，眼力犹威。  
头须霜雪坞，舌颊风雷机。  
气爽秋高河汉阔，霁寒夜永斗牛辉。  
阴阳爻象，天地范围。  
借伴来也，相逢庶几。  

释正觉　禅人并化主写真求赞  
二仪同根，万物一源。  
机活静枢之臼，象成玄牝之门。  
幽而不昏，湛而若存。  
用妙触而出碍，体至虚而无痕。  
车辙出门而合度，桃李成蹊而不言。  

释正觉　禅人并化主写真求赞  
枯木之春，蟠桃之辰。  
自然时节，不费精神。  
啐啄丹山之凤窟，游跃桃华之龙津。  
一机历历，三昧尘尘。  
眼中之物物中眼，身里出门门里身。  

释正觉　禅人并化主写真求赞  
疏豁性情，谷虚而不盈；舒散胸肤，  
冰涣而不凝。恁麽来也，  
触处相应。  

释正觉　禅人并化主写真求赞  
锦云晚晴，璧月夜明。  
妙心无住住，幻事不生生。  
天际冥冥雁字没，潮痕滟滟鲸波平。  

释正觉　禅人并化主写真求赞  
静复湛存，潮退珊瑚之根；智随用奔，  
派发崑崙之源。光风草木献春像，  
霁夜鱼龙吞月魂。  

释正觉　禅人并化主写真求赞  
山向岳奔，川趋海吞。  
船浮水柔有力，雁没烟冷无痕。  
二三四七，传持之句。  
百千万亿，变化之门。  
招手授手，知恩报恩。  

释正觉　禅人并化主写真求赞  
孤节老全，丛林岁寒。  
机用千变，时事百难。  
玉经火而愈润，莲秀水而常乾。  
牛头之懒口挂壁，麈尾之辩舌翻澜。  
触事出碍兮虚空挥剑，众影不黏兮明珠走盘。  

释正觉　禅人并化主写真求赞  
老节疏踪，傲雪之松。  
真智证理，吟云之龙。  
饱丛林而彭亨肚，善知识而隗磊胸。  
春成万物兮平等无像，海吞百川兮自然有容。  

释正觉　禅人并化主写真求赞  
智静用冲，道明体空。  
清白转色，幽微借功。  
一乘句里那回互，百草头上还疏通。  
虎头之顾，牛头之融。  
且痴且懒，不谋而同。  

释正觉　禅人并化主写真求赞  
江湖之秋，清入双眸。  
草木之春，温生两唇。  
髑髅眉底自照眼，赤肉团上无位人。  
门门得用，薄艺随身。  
观身因缘，芭蕉不坚。  
悟世幻化，木槿之谢。  
舒丛林之气兮时节长春，分密室之灯兮光明不夜。  
应物现形，见闻闲暇。  

释正觉　禅人并化主写真求赞  
节棱棱而老松之孤，心空空兮修竹之癯。  
雪霜之气，丘壑之躯。  
云水之去就，丛林之典模。  
放开来底，相识也无。  

释正觉　禅人并化主写真求赞  
余云消於霁虚，片月上於秋壶。  
光清岩壑，影现江湖。  
类中之异，物中之珠。  
虎生三日食牛气，马走千里随母驹。  
赏音有以，德邻不孤。  

释正觉　禅人并化主写真求赞  
虚空之身兮遍十方，古佛之心兮逾三光。  
得之而藏，兀然如秋兮百念自凉；用之而芳，  
粲然如春兮万像成章。德形外徼，  
道在中央。  

释正觉　禅人并化主写真求赞  
刹刹尘尘，随应现身。  
百川之月，百华之春。  
阿你随宜手眼快，更谁敢议骨头贫。  
道交德邻，主主宾宾。  
三世混融，据本来而合同；六门变通，  
在今日而亡功。下钱胡饼案，  
放手馒头笼。南山起云兮北山下雨，  
古佛露柱兮互换家风。  

释正觉　禅人并化主写真求赞  
寒雪一颠，秋云半肩。  
渊默曲木，月行霁天。  
转功能就位，借伴还入廛。  
机用也离虚坎实，变通也坤断乾连。  

释正觉　禅人并化主写真求赞  
无明而明，无生而生。  
静枢机活，玄牝象成。  
随缘百亿纵横用，妙触门门出碍情。  

释正觉　禅人并化主写真求赞  
从身出门，即物契神。  
一机历历，三昧尘尘。  
逢场且了游戏事，向道非无幻化人。  

释正觉　禅人并化主写真求赞  
心空观身，眼冷对尘。  
本来无物，幻起成春。  
动若行云而应，止犹虚谷而神。  
门门随事得三昧，机用纵横不倩人。  

释正觉　禅人并化主写真求赞  
秋山癯而清，秋水瘦而净。  
万法自齐观，一音还普应。  
方圆之器著虚空，随来随与无余剩。  

释正觉　禅人并化主写真求赞  
寒岩著雪，老木含春。  
独灵空劫眼，不碍肉团身。  
枯禅三椽兮自守其默，豁净四壁兮谁管其贫，  
森罗万像兮根根尘尘。  

释正觉　禅人并化主写真求赞  
山秋而癯，水秋而净。  
得丘壑偃蹇之姿，赋猿鸟超摇之性。  
离微彻见根，动静该听莹。  
提来万法上看，更没一丝头剩。  

释正觉　禅人并化主写真求赞  
性不疏通，机不捷敏。  
颓慵陋见闻，急快失容忍。  
一默清秋兮芙蓉华开，万态浩春兮葛藤蔓引。  

释正觉　禅人并化主写真求赞  
须发沧浪，形容寒瘠。  
春林带雪痕，云山染秋色。  
光明一点兮蚌有蕴於月华，清净八弦兮鸟不飞而天碧。  

释正觉　禅人并化主写真求赞  
其来何从，云起孤峰。  
其去何诣，月落寒水。  
而今处处相随处，的的浑身是眼睛。  
万像森罗互为用，不许蝇泥黏鼻孔。  

释正觉　禅人并化主写真求赞  
如珪如璧，雕文丧德。  
如云如石，坚润是式。  
苍竹无心岁寒色，老松有傲霜雪力。  
照破诸缘兮，两眼如漆。  

释正觉　禅人并化主写真求赞  
气宇豁落，精神萧散。  
尘劫坐空，世缘居简。  
閒閒淡淡枯木云，沥沥漉漉通身眼。  
森罗万像同条，莫道个人檐板。  

释正觉　禅人并化主写真求赞  
山寒露风棱，水瘦褪沙痕。  
劫空须到底，用妙不循根。  
宗派谁传衣钵，他家自有儿孙。  

释正觉　禅人并化主写真求赞  
清若松篁雪，虚明河汉秋。  
深心老节岁寒事，稳放胡床默默游。  

释正觉　禅人并化主写真求赞  
寒山骨瘦，雪林气清。  
万机寖削，一点光明。  
其灵不可像，其妙不可名。  
默倚蒲团坐终日，你道何时不太平。  

释正觉　禅人并化主写真求赞  
一片閒心，十方充塞。  
春律行兮发华，秋风敛兮落木。  
谁调谁牧，不伤不触。  
万像同放光明，太虚了无棱骨。  
中规矩兮，东西南北。  

释正觉　禅人并化主写真求赞  
眉目古澗秋，须发寒岩雪。  
去就丛林出身，触动葛藤生舌。  
扬拂握拳，破关击节。  
雾变豹而草木光，雷趁蛟而山石裂。  

释正觉　禅人并化主写真求赞  
轻重之衡，妍媸之鉴。  
堂堂类而莫齐，的的混而不滥。  
身世闲闲，情田淡淡。  
秋水澄澄，江鸥泛泛。  
一点彻底兮丛林渊源，万化夤缘兮葛藤枝蔓。  

释正觉　禅人并化主写真求赞  
视物眼深。说禅口快。  
一点不著虚空，万化谁分器界。  
应众缘而閒六根，入诸尘而住三昧。  
其小无内，其大无外。  

释正觉　禅人并化主写真求赞  
木老春何晚，山寒秋最先。  
渊默有佳处，湛存天地前。  
静亡所住，动解随缘。  
黄芦淮上东西岸，明月渡头南北船。  

释正觉　禅人并化主写真求赞  
癯而且老，寒木未春。  
静而愈明，古潭有月。  
天苍苍而无空无缺，云闲闲而乍出乍没。  
二仪同根，万物一体，  
莫向诸缘分彼此。  

释正觉　禅人并化主写真求赞  
眼深眉长，口阔面黄。  
秋月破夜色，古澗含秋光。  
念萌自得出没像，功转不落偏正方。  
拈起能来应机用，者回触处露堂堂。  

释正觉　禅人并化主写真求赞  
默而不凝，照而不流。  
关捩虚而活，机轮转处幽。  
闲云淡而无雨，野水清而有秋。  
要将平等一如相，著在森罗万像头。  

释正觉　禅人并化主写真求赞  
山肥拥云，水明濯月。  
动随偏正往来，静见离微出没。  
得万像之根源，识诸缘之窠窟。  
相随来也，不遗毫忽。  

释正觉　禅人并化主写真求赞  
额高耸骨，眼深藏神。  
诸缘{左氵右曶}合，一默真醇。  
自得混成物我，谁能碎折根尘。  
不来而来不见见，会有知音彼上人。  

释正觉　禅人并化主写真求赞  
白发半山雪，青瞳两眼秋，  
的的环中意，绵绵方外游。  
虚空说法何须口，万像森罗自点头。  

释正觉　禅人并化主写真求赞  
默默而游，如如而说。  
鱼行澗底秋，鹤梦松头月。  
大智而愚兮，大巧而拙。  

释正觉　禅人并化主写真求赞  
颠毛如许白，面孔较些肥。  
寒松偃蹇兮雪在顶，枯山癯瘠兮春添衣。  
据床握杖，雷吼电飞。  
光痕已露也，是谁见几。  

释正觉　禅人并化主写真求赞  
须发老白，眉目穷愁。  
六窗寒照雪，一点冷摩秋。  
乾处著脚，闹里刺头。  
枢静机活兮，全放全收。  

释正觉　禅人并化主写真求赞  
鼻似截筒长，目如点漆光。  
据床握拄杖，河汉夜来霜。  
云山苍苍，水天茫茫。  
烁迦罗，眼三角，  
舜若多，身十方。  

释正觉　禅人并化主写真求赞  
面目风霜，身心春阳。  
用杀活之手段，整宗祖之纪纲。  
秋生野水鱼潜稳，月在寒松鹤梦长。  

释正觉　禅人并化主写真求赞  
机锋不敏，神观不清。  
一点寒灰后，三乘热椀鸣。  
历代祖咽喉把定，十方心手段放行。  
春风剪剪兮，物像英英。  

释正觉　禅人并化主写真求赞  
缄默之妙，本光自照。  
鉴物之真，眼里有筋。  
出气之快，鼻头有窍。  
见道之根，德象之要。  
处处相应兮，不余不少。  

释正觉　禅人并化主写真求赞  
情态云閒，身心月寒。  
鼻孔气出快，髑髅津沥乾。  
鳞龙游跃兮雨翻雷吼，鲲鹏变化兮海运风抟。  

释正觉　禅人并化主写真求赞  
妙处难传，明明像先。  
光凝雪月，秋连水天。  
百亿分身随应事，更嫌何处不周旋。  

释正觉　禅人并化主写真求赞  
白发寒岩雪，青眸古澗秋。  
身心明月磨田地，河汉清霜洗斗牛。  
识金鎎，用锥钩，  
万化区分拄杖头。  

释正觉　禅人并化主写真求赞  
静据胡床，閒握柱杖。  
正念绝机丝，起家无伎俩。  
珠旋翡翠盘中，月在珊瑚枝上。  

释正觉　禅人并化主写真求赞  
默时说，说时默。  
白云无定心，青山有奇骨。  
半夜月移兮老兔推，百川潮落长鲸没。  

释正觉　禅人并化主写真求赞  
个住山人，平生惯贫。  
寒枯青嶂骨，闲淡白云身。  
无影树头兮露鹤梦月，不萌枝上兮华蜂採春。  

释正觉　禅人并化主写真求赞  
是个人，欠精神。  
家风青天没四壁，事业白云閒一身。  
古澗之津，枯木之春。  
水曲折而归大海，华次第而趁芳辰。  

释正觉　禅人并化主写真求赞  
默默而坐，佛祖勘破。  
水冷鱼潜，天空鸟过。  
半夜失却牛，平明拾得火。  
乍卷乍舒兮，无可不可。  

释正觉　禅人并化主写真求赞  
衲僧顶相，不可近向。  
俯而九渊之下，仰而重霄之上。  
以法界为疆，以虚空为量。  
闹市里释提洹因，百草头俱胝和尚。  

释正觉　禅人并化主写真求赞  
阿侬家风，至穷而通。  
豹变文而雾重，龙退骨而潭空。  
指南画北，说西道东。  
点头摇手，佯狂诈聋。  

释正觉　禅人并化主写真求赞  
颠毛衰白，眸子寒青。  
闲口能吞佛，虚空解讲经。  
古鉴出匣，太阿发硎，  
放得无依用得灵。  

释正觉　禅人并化主写真求赞  
应现般般，初无异端。  
春昼华丽，月明水寒。  
界方四棱榻地，珠圆一向走盘。  
呈似识与不识，请君急著眼看。  

释正觉　禅人并化主写真求赞  
深深沉沉，心不见心。  
理亡出没，妙超古今。  
锦机丝度密无缝，玉澗玉流寒有音。  
友约寒山拾得子，拍手一笑舒胸襟。  

释正觉　禅人并化主写真求赞  
动若出山云，止如居谷神。  
无心千种用，有应十方真。  
通气相烦鼻孔，说禅不挂口唇。  
谁知默默坐中意，长养昙华劫外春。  

释正觉　禅人并化主写真求赞  
静而神，默而真。  
方寸绝四壁，大千成一尘。  
拈来百草头边看，浩荡华华叶叶春。  

释正觉　禅人并化主写真求赞  
貌悴情枯，云閒月孤。  
诸根影像有，百念肺肠无。  
毒蛇头少人揩痒，猛虎口是谁捋须。  
有时变态兮，电卷雷驱。  

释正觉　禅人并化主写真求赞  
默默工夫，心田自锄。  
醭生唇上满，泥斲鼻头余。  
少林何曾说话，曹溪不识文书。  
谁言伎俩浑无巧，自信家风也不疏。  

释正觉　禅人并化主写真求赞  
湛而不浑，妙而长存。  
秋水何色，野云无根。  
半夜天空何汉净，老兔濯濯明月魂。  

释正觉　禅人并化主写真求赞  
写出个僧，冷淡无能。  
默耕田地，力锄葛藤。  
入海泥牛绝消息，度河月兔有光棱。  
携去尘中成化事，更嫌何处不相应。  

释正觉　禅人并化主写真求赞  
默守枯寒，心心见端。  
瑠璃井秋光湛湛，珊瑚枝月影团团。  
髑髅活兮，妄识沥乾。  

释正觉　禅人并化主写真求赞  
静而无像，动而无功。  
湛兮秋下水，应也树头风。  
到处随缘成佛事，超情只个是神通。  

释正觉　禅人并化主写真求赞  
视之其夷，听之曰希。  
真声真色，何是何非。  
春山润而云起，秋水澄而月归。  
见闻断痕而外分变化，功勋转处而内尽玄微。  

释正觉　禅人并化主写真求赞  
两眼碧，一面黄。  
舌头不掉，鼻孔难藏。  
老兔静弄魄，灵犀通得光。  
历历机感兮，何用思量。  

释正觉　禅人并化主写真求赞  
披风兮崇丘，玩月兮方舟。  
一身不羁兮太平时节，八纮无碍兮清白谁俦。  

释正觉　禅人并化主写真求赞  
閒云之动，野水之流。  
体万像之平等，了一身而自由。  
机轮无滞兮，凿枘相投。  

释正觉　禅人并化主写真求赞  
五叶之华，三斤之麻，  
外无棱角兮中无孽芽。箭石不是虎，  
酒弓不是蛇，千里之失兮毫厘之差。  
得非思议兮自谓一曲之士，望绝涯畛兮人称大方之家。  

释正觉　禅人并化主写真求赞  
默默之语，如如绝虑。野水有秋，閒云无雨。  
十方三世兮无我安排，六道四生兮非吾行伍。  

释正觉　禅人并化主写真求赞  
智极而藏，静极而光。  
蕉雷之展，葵日之芳。  
占宝器而蛮眼碧，理华须而蜂股黄。  
中规中矩兮乍圆乍方。  

释正觉　禅人并化主写真求赞  
一互清虚，十分明白。  
借兮是功，转兮非色。  
天盖地擎兮体之有余，雷轰电掣兮用之不测，  
情未生时如何隔。  

释正觉　禅人并化主写真求赞  
洞见其颜，拈却案山。  
影流心鉴，智入道环。  
师旷不闻而其声自普，离朱不辨而其色非悭。  
一点自然兮妙超过去现在，十方平等兮全该内外中间。  

释正觉　禅人并化主写真求赞  
邈之不真，传之不神。  
得而无得，亲而无亲。  
体离微彻照之智，本盖载生成之仁。  
出一二三之数量，等千百亿之分身。  
用弥光也物中之眼，气专柔也主中之宾。  

释正觉　禅人并化主写真求赞  
澄潭之月，苍山之雪。  
清白家风，灵明事业。  
秋空净无痕，野云闲不彻。  
如今借问旁观，且道看何行列。  

释正觉　禅人并化主写真求赞  
体之象先，得之自然。  
心空有以，道大谁传。  
蟾在珊瑚之树，蚌蕴明珠之渊，  
弹指分身兮三千大千。  

释正觉　禅人并化主写真求赞  
漆点两眼，雪丝半头。  
嗒然亡耦，转处还幽。  
一等高闲兮余云敛霁，十方清白兮片月摩秋。  

释正觉　禅人并化主写真求赞  
青山之主兮体本平等，白云之宾兮用能自然。  
应有余兮神不可测，得其简兮妙不可传。  

释正觉　禅人并化主写真求赞  
秋山骨瘦，秋水神清。  
岩松寒更翠，澗月夜还明。  
灵然曲木坐不语，四海九州俱太平。  

释正觉　禅人并化主写真求赞  
面目古怪，气宇深清。  
澗月夜白，松雪寒明。  
舜若之身兮谁前谁后，首罗之眼兮不纵不横。  
相随来也，流水浮萍。  

释正觉　禅人并化主写真求赞  
天苍苍而云閒，水深深而月寒。  
妙一点之自得，纵四辩以奚殚。  

释正觉　禅人并化主写真求赞  
须发垂白，面皮淡黄。  
茶醒睡眼，饭塞饥肠。  
情田闲自廓，心地净而光。  
云敛山川雨，月明河汉霜。  
门门得用亡机械，个事十成谁覆藏。  

释正觉　禅人并化主写真求赞  
发白而老，面黄仍病。  
穷地水火风之根，得见闻觉知之柄。  
一气专柔，诸尘善应。  
魏自而良，橘陈而令。  
尽大地药了调和之治方，满虚空身识起来之缘性。  

释正觉　禅人并化主写真求赞  
静而不纷，野而不文。  
丘壑身心麋鹿共，江湖风月白鸥分。  

释正觉　禅人并化主写真求赞  
全心之相，全相之心。  
写成这个，聊应而今。  
天苍苍兮白鸟没，水深深兮红鳞沉。  
月钩云饵，玉线金针。  
一般料理兮，妙出威音。  

释正觉　禅人并化主写真求赞  
是兮不是，别兮不别。  
水冷涵秋，山寒带雪。  
传家之印兮中间无文，常用之针兮两头无穴。  
游世之身云月閒，说禅之口河汉决。  
自然随顺因缘，向道不乖时节。  

释正觉　禅人并化主写真求赞  
发之白兮高峰早雪，目之青兮古澗先秋。  
月炯炯兮自有光通犀角，草苍苍兮谁能硬按牛头。  

释正觉　禅人并化主写真求赞  
额颅高，眼孔深。  
画工不识，谁是知音。  
江湖烂烂兮月还有魄，丘壑闲闲兮云自无心。  
几处相逢不会唤，蓑衣簅笠卖黄金。  

释正觉　禅人并化主写真求赞  
器宇廓落，形像乾枯。  
一点彻灵府，万年空劫壶。  
青原门下识麟角，黄檗床头捋虎须。  
死中还活兮活中还死，无中却有兮有中却无。  

释正觉　禅人并化主写真求赞  
天庭宽而祖宗光，地阁阔而儿孙昌。  
中间鼻孔自家底，出气通快浑不妨。  
坤六短，乾三长。  
饱丛林汉休雌黄，今年蚕食两叶桑。  

释正觉　禅人并化主写真求赞  
目瞳秋炯炯，颠发雪毵毵。  
饭塞肚皮饱，茶湔舌颊甘。  
龊家有彩，机前无堪。  
白牯厘奴却知有，而今赢得放痴憨。  

释正觉　禅人并化主写真求赞  
毗卢之口闹嘈嘈，普贤之身闲飘飘。  
理无不备，事不相饶。  
小舟点点浮烟水，柔柳垂垂映竹桥。  

释正觉　禅人并化主写真求赞  
何须魁斗之名高，不在山川之气豪。  
有口挂壁，亡牛奏刀。  
纵横佛用，分付儿曹。  

释正觉　禅人并化主写真求赞  
云水性调，丛林气高。  
肚皮束篾，版齿生毛。  
十方身虚空样放，二升米拄杖头挑。  

释正觉　禅人并化主写真求赞  
蒲寒柳衰，融懒顾痴。  
坐稳实逾劫，心空佛是谁。  
明而了妙，微而入离。  
天清河汉阔，零冷斗杓垂。  
借伴而来应供，分身在处成规。  
百草头边春浩荡，黄莺之语对华枝。  

释正觉　禅人并化主写真求赞  
岩壑之骨竏而隆，烟霞之气温而融。  
其默而通，其应而冲。  
流云出谷，霁月行空。  
十方三世兮，南北西东。  

释正觉　禅人并化主写真求赞  
清白之标，庄严匪销。  
袁安卧雪，许由弃飘。  
不萌枝上春苒苒，无影树下秋寥寥。  
借伴入廛来买卖，相逢莫怪不相饶。  

释正觉　禅人并化主写真求赞  
眉目岩岩，身心静恬。  
万机自息，一默谁参。  
虚空兮霁云卷谷，清白兮夜月濯潭。  
春入丛林兮谩道化工百亿，神游浩劫兮底意真超二三。  

释正觉　禅人并化主写真求赞  
鼻直口阔，目深眉低。  
灯连少室，派接曹溪。  
恰恰混不得，堂堂类不齐。  
把手共语，出力相携。  
春风浩浩，秋风凄凄。  

释正觉　禅人并化主写真求赞  
发白面黄，鼻直口方。  
云水精神老，丛林气味长。  
青蛇露时星烂烂，白鸟没处烟苍苍。  
印空有据，印泥成章。  
家家门前柏树子，岂独赵州能对扬。  

释正觉　禅人并化主写真求赞  
两眼深秀，双眉下垂。  
面目严冷，身心古锥。  
云水盘游，寻常梦於行脚；丛林寂默，  
三十年之住持。穷河汉於崑崙之椒，  
渊源亲到。拈斗杓於混沌之外，  
佛祖犹疑。双通不倦，  
施设随宜。向道刹尘机用稳，  
却嫌石火电光迟。  

释正觉　禅人并化主写真求赞  
发雪衰白而春昼长，目光寒碧而秋波扬。  
采华之滋而蜜蜂忙，齐物之梦而蝴蝶狂。  
体空影响，机动阴阳。  

释正觉　禅人并化主写真求赞  
玉烛静调天事业，薰风披拂水文章。  
诸尘三昧，分身十方。  

释正觉　禅人并化主写真求赞  
眼横鼻直，气清骨寒。  
手眼外应金篦快，身心内照玉壶宽。  
机丝交织兮春华蔟蔟，与物齐平兮梦蝶团团。  

释正觉　禅人并化主写真求赞  
性习林泉，身心信缘。  
长虹敛雨，照雪倚天。  
头头物物随宜说，刹刹尘尘各住禅。  
妙触出碍，幻成自然。  

释正觉　禅人并化主写真求赞  
无言而言，默彻其源。  
无用而用，虚含其动。  
理窟之穷通，智机之变弄。  
夕阳洲渚白鸥盟，韶昼园林蝴蝶梦。  

释正觉　禅人并化主写真求赞  
功转密藏，寻踪迹以无方。  
影现益彰，历因缘而有常。  
身分尘刹普，舌拄梵天长。  
心心不触菩提用，法法无依般若光。  

释正觉　禅人并化主写真求赞  
冥冥而觉，全真绝学。  
海口自吞，驷舌须缩。  
圜混有光兮老蚌之胎，空同无物兮枯龟之壳。  
个事而穷通，作家不啐啄。  
语出科模，用无棱角。  
丛林笑相看面也萎萎羸羸，三棒打不回头也龌龌龊龊。  

释正觉　禅人并化主写真求赞  
精神矍烁，化工模邈。  
我转一机，谁持六鉴。  
是非生夺璧之谋，黑白战烂柯之著。  
霁阔而河横，潭空而月落。  

释正觉　禅人并化主写真求赞  
性得渊源，穷通自然。  
潭寒龙蜕骨，松老鹤成仙。  
无心白云出岫，有应明月浮川。  
相逢借伴人间世，游戏尘尘三昧缘。  

释正觉　禅人并化主写真求赞  
发须衰白而霜雪益深，肌肤苍老而松桂剥皴。  
四十余年而穷通一默，百千三昧而游戏诸尘。  

释正觉　禅人并化主写真求赞  
片月在水，孤云出山。  
其静而应，其动而閒。  
体中不欲全露，用处只窥一斑。  
重重楼阁门开也，弥勒不须轻手弹。  

释正觉　禅人并化主写真求赞  
岩岩之骨兮山癯，靡靡之姿兮水腴。  
心无住而乃久，德有邻而不孤。  
虚空说法，顽石听徒。  
互换证明还了了，何烦佛祖费工夫。  

释正觉　禅人并化主写真求赞  
须发衰残，空山雪寒。  
眉目清淡，野水秋还。  
一念万年了尘劫，十方三世同正观。  
翡翠天晴而清虚廓彻，珊瑚海月而光焰波澜。  
现形说法应机感，笑指俱胝百草端。  

释正觉　禅人并化主写真求赞  
劫外游神，环中契真。  
幽灵自照。绝学为邻。  
碧瑠璃海半夜月，赤珊瑚树长年春。  
专柔一气，和光同尘。  
心心不触衲僧事，物物无私国土身。  

释正觉　禅人并化主写真求赞  
静之不昏，湛而若存。  
动之不浑，用而亡痕。  
入见离微之根，出游幻化之门。  
赤水之求故罔象而珠得，庖丁之伎乃亡牛而刃奔。  
百川碧涨，三月红繁。  
海不失於潮信，华自得於春恩。  

释正觉　禅人并化主写真求赞  
白云无根，青山有棱。  
自得一句，妙出三乘。  
和气而春回百草，光明而焰续千灯。  
渊默心传诸佛体，家风独许少林曾。  

释正觉　禅人并化主写真求赞  
默而非缄，辨而罔谈。  
须菩提慧空了了，憍尸迦华雨毵毵。  
更与刹尘分手眼，何妨机用见鎚钳。  
个人自得，古佛同参。  

释正觉　禅人并化主写真求赞  
云无心而不羁，谷有应而相宜。  
寂住通感，圆明了知。  
性汪洋而海有受，气突兀而山不移。  
百年身后所须物，问取南阳忠国师。  

释正觉　禅人并化主写真求赞  
衰形老容，瘦竹苍松。  
野食丹山凤，云吟枯木龙。  
对机何似当台镜，扣应恰如随杵钟。  
了无一物，还我卢舂。  

释正觉　禅人并化主写真求赞  
痴钝之师，枯槁之姿。  
鼻寒垂涕，眼老生黐。  
玉怀石而矩，珠养蚌而规。  
长短华枝春次第，东西波棹月相随。  

释正觉　禅人并化主写真求赞  
雪发霜髭，古岩阿师。  
坐寒空劫眼，机活用时眉。  
文殊靠倒维摩诘，帝释仰赞须菩提。  
如今喫饭下堂去，谁敢等闲欺石梯。  

释正觉　禅人并化主写真求赞  
秋生眉睫，雪积颠发。  
见偏正之往来，得离微之出没。  
閒閒霁雨之云，烂烂濯波之月。  
相随来也入诸尘，妙触门门自超越。  

释正觉　禅人并化主写真求赞  
远山之雪兮发毛衰白，大壑之秋兮眼棱寒碧。  
水云肝胆兮佛世之灯，丛林事业兮祖宗之脉。  
龙梭锦机，金刀玉尺。  
诸尘三昧兮还我自由，二仪万像兮与宅平出。  

释正觉　禅人并化主写真求赞  
千年气温，琥珀松根。  
半夜光吞，珊瑚月魂。  
混沌凿开，德云下妙峰之顶；崑崙推倒，  
张骞到盟津之源。出岫之云意閒暇，  
盈科之水流势奔。诸尘历历，  
三昧门门。妙触应缘还出碍，  
成家事业付儿孙。  

释正觉　禅人并化主写真求赞  
天与之形，月皎河横。  
地与之仪，山高水低。  
华灯连有据，桃李默成蹊。  
十方三世混不得，万像森罗类莫齐。  

释正觉　禅人并化主写真求赞  
天之空兮星斗寒，海之缩兮潮波还。  
推月之蟾止三脚，养雾之豹窥一斑。  
拈出门门问相识，知音点头应不悭。  

释正觉　禅人并化主写真求赞  
真见无形，真得无名。  
全超影响，妙出尘情。  
夜冷露濡而斗湿，天空霁阔而河横。  
无住而住，无生而生。  
相随却到门门底，楼阁关开弹指声。  

释正觉　禅人并化主写真求赞  
松老有骨，竹癯无肉。  
雪发覆颠，霜眉映目。  
须菩提坐空而谈，维摩诘卷辨而默。  
拈来何处不相逢，日面佛兮月面佛。  

释正觉　禅人并化主写真求赞  
寒竹癯长，苍松老刚。  
身心铁石，肝胆冰霜。  
秋天湛湛远连水，宾雁冥冥初没行。  
却来借伴，随事成章。  

释正觉　禅人并化主写真求赞  
写出老僧，形容可憎。  
秋生眼角，雪点眉棱。  
胸次有丘壑，口头无葛藤。  
功忘自据菩提座，照尽谁传般若灯。  
借光施设，恰恰相应。  

释正觉　禅人并化主写真求赞  
天童之师，顶雪颔丝。  
三篾住山计，孤藤横膝时。  
潭寒秋到早，空阔月行迟。  
提起宗家无字印，门门何处不相宜。  

释正觉　禅人并化主写真求赞  
默而藏，妙而光。  
月之轮窄，斗之柄长。  
扶来草木春濡绿，夺去山川霜落黄。  
相契可处，自然成章。  

释正觉　禅人并化主写真求赞  
云水之身，丛林之人。  
眉毛长盖眼，鼻孔直欺唇。  
等闲西院两声错，急快云门一路亲。  
不肯割城还夺璧，相如肝胆抑强秦。  

释正觉　禅人并化主写真求赞  
兀然而然，湛存象先。  
曹溪昧横画，少室还默传。  
体不匿而了了，用不勤而绵绵。  
得麟角兮石头足，捋虎须兮林际颠。  
壁上如今谩撑起，知音自然闻说禅。  

释正觉　禅人并化主写真求赞  
事不在容，智不到宗。  
待云雷而陶壁梭蛰，授衣钵而卢老逃舂。  
犀通半夜月，鹤梦千年松。  
白发苍颜跛挈公，时人相笑老龙钟。  

释正觉　禅人并化主写真求赞  
槁木之形，谷神之灵。  
水冷看秋色，天空垂晓星。  
一点心明兮非台之镜，大千卷出兮破尘之经。  

释正觉　禅人并化主写真求赞  
源养而渊，灯传未残。  
照分光燄，流演波澜。  
暂时还落薄，客事岂艰难。  
春上烧瘢，绿生草端。  
无心为润云行麓，有应不留珠走盘。  

释正觉　禅人并化主写真求赞  
非思量处，无住而住，  
离名象时，不为而为。  
香象定中渡，寒蟾照复移。  
世间了了虚空相，人事丛丛混沌眉。  
饱参底句如何举，饭罢摩挲篾肚皮。  

释正觉　禅人并化主写真求赞  
出入离微，偏正之机。  
变通动静，杀活之柄。  
飞流电火兮持林际之威权，函盖乾坤分得云门之号令。  
相随百草头边，恰恰初无欠剩。  

释正觉　禅人并化主写真求赞  
了心非相，了相是心。  
皋禽梦寒琥珀树，海月光射珊瑚林。  
影摇风竹，响发秋磚。  
万像森罗俱演说，宝陀岩上有知音。  

释正觉　禅人并化主写真求赞  
寒淡相依，清白住持。  
秋横两目，雪覆双眉。  
老兔推月河汉阔，宾雁没烟星斗垂。  
穷通有自，机用输谁。  
消得而今一瞬，不须别唤沙弥。  

释正觉　禅人并化主写真求赞  
默默神澄，棱棱气清。  
河汉之月耿耿而不夜，蒹葭之风凄凄而有声。  
相逢便说无生话，万像森罗作证明。  

释正觉　禅人并化主写真求赞  
佛灯未寒，祖华未残。  
其传今到你，其事素来难。  
座须诸法空为句，经在微尘破处看。  
而今呈似，莫道相谩。  

释正觉　禅人并化主写真求赞  
妙出名象，非心非相。  
混融古今，是相是心。  
发白晓霜厚，眼寒秋水深。  
寄语山形拄杖子，大家相伴做丛林。  

释正觉　禅人并化主写真求赞  
识得本真，不随生灭。  
霁云磨空，秋波濯月。  

释正觉　禅人并化主写真求赞  
头上有骨，眼底无肉。  
分影月随流，閒心云出谷。  
万缘圆应兮廓周大千，一点灵虚兮默照幽独。  

释正觉　禅人并化主写真求赞  
眼冷眉长，鼻直气快。  
彼彼常不轻，门门观自在。  
寂光而无中，妙用而无外，  
谁怕肉团碍世界。  

释正觉　禅人并化主写真求赞  
智明而藏，净极而光。  
四大蛇非蛰，六窗猴不忙。  
因缘仍善应，机用更优长。  
觌面相逢出思议，自然随处露堂堂。  

释正觉　禅人并化主写真求赞  
默而耀，虚而照。  
借用不悭，合体无兆。  
石牛卧而青山寒，木马嘶而明月晓。  
有底般人，相逢恰好。  

释正觉　禅人并化主写真求赞  
雪洗寒岩兮山林气清，秋生烟水兮江湖色明。  
犹净镜兮对诸像，似空谷兮随诸声。  
游戏因缘三昧用，自然转处不留情。  

释正觉　禅人并化主写真求赞  
眉眼分明，风柳柔青。  
心胆纯一，野华吐赤。  
了无物碍自由人，还得观音妙智力。  
连城不割谁肯休，相如却夺秦王璧。  

释正觉　禅人并化主写真求赞  
真非真，假非假。  
是影是形，成幻成化。  
根门随处拽得回，声色自然骑与跨。  
耕翻海月之泥牛，游遍春阳之木马。  

释正觉　禅人并化主写真求赞  
发际点白，眼眶含青。  
情枯历历，智照灵灵。  
形骸如槁木，踪迹肖流萍。  
月明四海犀通晕，春在百华蜂採馨。  

释正觉　禅人并化主写真求赞  
黎杖横膝，衲衣拥肩。  
默为佛事，情忘世缘。  
家风空扫四壁。活计冷坐三椽。  
见闻声色外相讨，破晓青山啼杜鹃。  

释正觉　禅人并化主写真求赞  
是心绝缘，寒灰不然。  
是身无我，芭蕉不坚。  
独灵兮卓卓，湛存兮绵绵。  
春逐华枝长短，月随水器方圆。  

释正觉　禅人并化主写真求赞  
碧寒眼脑，黧黑面皮。  
佛魔销铄处，自己住持时。  
针或联线，机不挂丝。  
风月渡河无夜色，水天连霁有秋姿。  

释正觉　禅人并化主写真求赞  
画者不相出脱。转见面皮丑恶。  
蜂採百华春不饥，兔饮长河夜不渴。  
无事而禅，待缘而作。  
一机一警谁与知，百发百中弦衔筿。  

释正觉　禅人并化主写真求赞  
是真非相，是相非真。  
拈转四大，不立一尘。  
体合虚空有自己，用周法界无别人。  
一叶落兮天下秋，一华开兮天下春。  

释正觉　禅人并化主写真求赞  
贫眉似促，饥眼觉大。  
口噤禅游，鼻通气快。  
心不萌个处转机，卦未兆阿谁来买。  
应世随缘，龊家得彩。  

释正觉　禅人并化主写真求赞  
去就清贫，担何苦辛。  
兀默三椽老，平生五合陈。  
出家意谓了身，住院还相累人。  
野水连天半夜月，丛林和气十方春。  

释正觉　禅人并化主写真求赞  
颠发山雪，眶瞳水秋。  
月白濯河汉，霁寒摩斗牛。  
韶意千华里，光风百草头。  
如幻三昧兮，妙得优游。  

释正觉　禅人并化主写真求赞  
默默无思，閒閒不羁。  
秋濯星河色，风吹月荡漪。  
二仪前是我，万像里名谁。  
似难去取，决定相随。  

释正觉　禅人并化主写真求赞  
额高眼深，该抹丛林。  
人惊大胆，我自无心。  
默转机梭路，谁投钵水针。  
觌面相呈了也，抬头何处相寻。  

释正觉　禅人并化主写真求赞  
锁口而禅，篾腹而饿。  
透出劫空心相微，不见秋毫身量大。  
法憙为食，法空为座。  
毗耶门户打开，少室家风觑破。  
言满天下兮，而无口过。  

释正觉　禅人并化主写真求赞  
据胡床，握麈柄。  
句中起倒，机头偏正。  
真得出思议，妙应亡眺听。  
彻二仪万象根源，识诸佛历代性命。  
曲直逆顺兮任纵任横，长短方圆兮何少何剩。  

释正觉　禅人并化主写真求赞  
默握氂尾，谁撩虎须。  
天水连秋色，魁杓夜转枢。  
应兮鉴像，答兮谷呼。  
森罗万像，纵横也俱。  

释正觉　禅人并化主写真求赞  
百般千样，会归一相。  
一相无相识也无，廓与虚空等其量。  
河淡秋清，夜寒月亮。  
提携出也来人间，明明历历诸缘上。  

释正觉　禅人并化主写真求赞  
性空无根，性水无垠。  
应所知量，成其梦身。  
閒閒对万像，飘飘出诸尘。  
物外有此不名物，人间有此没事人。  

释正觉　禅人并化主写真求赞  
面此微紫，眸子深青。  
默臻阃奥，妙得门庭。  
彻见二仪成一体，明知万像不他形。  

释正觉　禅人并化主写真求赞  
幻起有形，智空无名。  
秋生月窟，云变乾城。  
摩娑百战胝瘢旧，向道而今老太平。  

释正觉　禅人并化主写真求赞  
皮苍老松，色暗焦桐。  
微尘尘破，一印印空。  
大千经卷钟出碍，三世佛口谷吞风。  
六门了用，双眉有功。  

释正觉　禅人并化主写真求赞  
雪颠未乾，秋波更寒。  
云门舌不短，百丈鼻犹酸。  
心传一灯自光燄，口翻四海看波澜。  
间关半世，经历百难。  
报道头家休喝彩，而今双六已居盘。  

释正觉　禅人并化主写真求赞  
松老皮皴，竹癯节棱。  
发白远山雪，心明长夜灯。  
回机历历，随用腾腾。  
因缘妙触初无碍，个是玲珑岩下僧。  

释正觉　禅人并化主写真求赞  
地水火风，因缘会同。  
见闻知觉，门户疏通。  
随宜而得用，及尽而亡功。  
明白机轮还自转，相逢谁识大家翁。  

释正觉　禅人并化主写真求赞  
野雪发须，秋山肌肤。  
物齐芳蝶梦，情尽露蝉枯。  
迹弭水归海，光回星转枢。  
言前荐得犹封壳，喝下承当又触途。  
天上天下，只个规模。  

释正觉　禅人并化主写真求赞  
静得其根，动应其门。  
家传从佛祖，机用付儿孙。  
凿开浑沌，派发崑崙。  
借与烟光成草木，华华叶叶气温温。  

释正觉　禅人并化主写真求赞  
发衰雪白，眼寒秋碧。  
壁立千寻，功消一色。  
体得有家风，心传亡辙迹。  
少林祖师兮岂仴　唐言，黄梅行者兮不识横画。  

释正觉　禅人并化主写真求赞  
棱眉苍庞，壑眼碧变。  
未闻蛰户，谁识漳江。  
不须狡兔治三窟，自有孤猿应六窗。  
运水般柴呈妙用，儿孙事业更摐摐。  

释正觉　禅人并化主写真求赞  
雪发霜须，风袖烟裾。  
空壳累於可卜，木蠹偶以成书。  
豹雾之虎，龙雷之鱼。  
变化复何日，升腾似有初。  
旧时行履故然改，向道而今井觑驴。  

释正觉　禅人并化主写真求赞  
形声幻为，闻见智随。  
自然出碍，平等何疑。  
莹明而绝累，圆应而无疵。  
而今问你，且道是谁。  

释正觉　禅人并化主写真求赞  
霜之须，雪之颅。  
竹之腹，松之肤。  
河汉拍天岸，魁杓旋夜枢。  
珊瑚林月长鲸{左马右展}，琥珀松巢老鹤呼。  
竿头从线从君弄，不犯清波意自殊。  

释正觉　禅人并化主写真求赞  
本无今有，觉空幻受。  
真相俨然兮威音之前，妙触出碍兮影响之后。  
功极而转身，说禅而借口。  
把住也洞水逆流，放行也曹山颠酒。  

释正觉　禅人并化主写真求赞  
形骸槁如，林壑深居。  
衰发雪松白，閒情霜竹虚。  
智游空劫珠胎蚌，妙应因缘井觑驴。  
豹雾之虎，龙雷之鱼。  
黄梅衣钵绳绳信，卢老心传不识书。  

释正觉　禅人并化主写真求赞  
澗月之孤，岩松之癯。  
秋生眉目，霜侵发须。  
诸法之相了空寂，妙存之性非有无。  
一尘飞巨海，片雪点红炉。  
应事头头俱出碍，自然妙触解回途。  

释正觉　禅人并化主写真求赞  
兀兀堆堆，髑髅眼开。  
全身放下，借伴还来。  
一弹指响流通句，楼阁门门见善财。  

释正觉　禅人并化主写真求赞  
瘦骨岩岩，残毳毵毵。  
坐寒云巘，心空月潭。  
虚应亡机而若谷，深禅有口而如钳。  
槃珠勿遗其色，囊锥不露其尖。  
皇道大平没棱角，自然雨五而风三。  

释正觉　禅人并化主写真求赞  
老抱孤踪，岁寒之松。  
静含远韵，霜晓之钟。  
黄氏之羊起石，陶家之梭化龙。  
刹刹尘尘见身相，门门何处不相逢。  

释正觉　禅人并化主写真求赞  
颠毛之丝。眼角之黐。  
是身颓老，与世支离。  
枯禅心了了，空劫鼻垂垂。  
晓寒霜结，山川薄霁。  
夜月行河汉，迟借伴还来。  
机用妙不销，弹指知音知。  

释正觉　禅人并化主写真求赞  
形衰柳蒲，心老江湖。  
鱼潜波路静，鹤梦月巢孤。  
不损色香三昧手，粉黏双股理华须。  

释正觉　禅人并化主写真求赞  
高岩之雪兮颠毛衰白，远水之秋兮眼棱寒碧。  
气清夜永兮月低，斗冷河空兮露泣。  
借伴之机，起家之力。  
二仪万像兮相与流通，十方三世兮自然平出。  

释正觉　禅人并化主写真求赞  
至微至精，无像无名。  
其传也默而成，其得也虚而盈。  
夜永斗柄转，秋高河汉横。  
人来借问正因字，鼠粪无将污我羹。  

释正觉　禅人并化主写真求赞  
心空自灵，性了非情。  
玉马寒泉饮，泥牛夜月耕。  
尘尘智起，物物幻成。  
二仪万像纵横说，相与今时作证明。  

释正觉　禅人并化主写真求赞  
颠毛衰薄，春山雪作。  
胸襟疏豁，海门潮落。  
眉棱高而眼深，鼻筒直而口阔。  
幽灵绝待兮曾传祖祢之芳，谷神不死兮似得仙家之药。  
相逢别峰，弹指开阁。  
憨皮袋截巷拦街，臭骨头填沟塞壑。  

释正觉　禅人并化主写真求赞  
青天无涯，白云不羁。  
流水抱山转，征人踏月归。  
应以比丘得度者，个般形像对来机。  

释正觉　禅人并化主写真求赞  
野云半肩，寒雪一颠。  
海树珊瑚月，岩松琥珀年。  
眼合觅不见祖，心空初不留禅。  
森罗万像纵横说，相与证明输我然。  

释正觉　禅人并化主写真求赞  
内非可形，外还绝称。  
妙圆一句，通变诸乘。  
混十界心而静其念，吞三世佛而空其膺。  
真机了了，祖意绳绳。  
偏去正来兮闲闲受用，圆规方矩兮恰恰相应。  

释正觉　禅人并化主写真求赞  
非默而默，不言而言。  
凿混沌朴，决崑崙源。  
万像总持句，诸尘三昧门。  
法法心心成佛事，华华叶叶受春恩。  

释正觉　禅人并化主写真求赞  
了了智空，闲闲色融。  
髑髅常干世界，鼻孔摩触家风。  
湛湛河源翡翠碧，团团海日珊瑚红。  

释正觉　禅人并化主写真求赞  
默默道游，灵灵破幽。  
斗魁光转夜，河汉气澄秋。  
入世随流，门庭甚休。  
青鞋蹈雨俱胝老，放浪风烟百草头。  

释正觉　禅人并化主写真求赞  
心心无住，了了有据。  
河汉横秋，斗柄濡露。  
须菩提坐禅，憍尸迦雨华。  
蚌含明月兔怀胎，勘破少林传底句。  

释正觉　禅人并化主写真求赞  
相承次第，皮肉骨髓。  
形分古佛家，气出阿祖鼻。  
一根源既还，三昧尘全起。  
坦坦荡荡平等心，炜炜煌煌自然智。  

释正觉　禅人并化主写真求赞  
须发老而覆霜，心念净而发光。  
妙照混三世，幽灵空十方。  
口吞诸佛而不为大，舌拄梵天而不觉长。  
刹尘无间说，鸥鸟不乱行。  
平等是道，自然成章。  

释正觉　禅人并化主写真求赞  
妙明绝思，廓静无涯。  
智空三际，性融二仪。  
借功光历历，借伴老垂垂。  
文彩纵横成底事，机关不初不挂梭丝。  

释正觉　禅人并化主写真求赞  
垂老之姿，须发如丝。  
渊默之味，耳口无疵。  
秋高河影阔，露冷月行迟。  
答呼若谷神之应，对事得珠色之随。  

释正觉　禅人并化主写真求赞  
劫壶廓空，一句圆通。  
苔生玉殿，体露金风。  
妙尽不知处，光回还借功。  
鉴像之缘而妙触非受，谷神之应而随呼不穷。  

释正觉　禅人并化主写真求赞  
规圆矩方，凫短鹤长。  
落日烟村牧笛，平湖月夜鱼榔。  

释正觉　禅人并化主写真求赞  
法法平齐，随高就低。  
南日蜀葵向，北风胡马嘶。  

释正觉　禅人并化主写真求赞  
年齿垂垂，须发丝丝。  
月寒无影树，春在未萌枝。  
得失折肱塞人马，输赢烂柯樵子棋。  
示现威仪而不起灭尽之定，不由心念而自然圆明之知。  

释正觉　禅人并化主写真求赞  
发雪毵毵，心老憨憨。  
指南话北，破二作三。  
守宗风之符节，握佛祖之鎚钳。  
陶形铸器模楷妙，迸火流金炉鞴炎。  
光明不断，灯灯夜龛。  

释正觉　禅人并化主写真求赞  
学绝与邻，名生实宾。  
少年行脚事，老倒住山人。  
拄杖虽无二升米，虚空自有十方身。  
一机历历兮，三昧尘尘。  

释正觉　禅人并化主写真求赞  
说得一尺，行得一尺。  
身非肉团，心如墙壁。  
用光眉十方，照世眼双碧。  
诸尘三昧兮在我自然，万像森罗兮与渠平出。  

释正觉　禅人并化主写真求赞  
巍巍堂堂，智不可量。  
炜炜煌煌，静自然光。  
松老西山雪，河明北斗霜。  
用之而行，舍之而藏。  
深林之晦三眠茧，绕指之柔百炼刚。  

释正觉　禅人并化主写真求赞  
癯形老残，孤节岁寒。  
照顶髑髅眼，随缘赤肉团。  
六街三市寻人去，相唤门门尽是檀。  

释正觉　禅人并化主写真求赞  
默成用密，智空理得。  
历代祖心选同科，三世佛口闲挂壁。  

释正觉　禅人并化主写真求赞  
老境侵寻，衰残到今。  
霜须雪发春犹浅，壑眼岩眉秋更深。  

释正觉　禅人并化主写真求赞  
兀坐澗阴，潭空月沉。  
三乘乘外，一印印心。  
师子循行师子吼，旃檀围绕旃檀林。  
诸尘说法诸尘听，莫道无人为赏音。  

释正觉　禅人并化主写真求赞  
烟苍苍兮白鸟飞，水茫茫兮金鳞嬉。  
空杳杳兮智不知，觉冥冥兮性所宜。  
包万像而括二仪，彻三际而周四维。  
影象累累，品类差差。  
发挥元自我，点化更由谁。  
方之则矩，圆之则规。  
不须特地，且麽过时。  
兀兀腾腾，憨憨痴痴，  
跛跛挈挈而萎萎羸羸。  

释正觉　禅人并化主写真求赞  
说通齿豁，宗通句活。  
师座心空，劫壶步阔。  
就位了无机，烂柯曾有著。  
招手相随恁麽来，百草头边活卓卓。  

释正觉　禅人并化主写真求赞  
性了有余，体含太虚。  
心空历历，道契如如。  
答响神居谷，随缘井觑驴。  
向道尘尘住三昧，何妨触处卷而舒。  

释正觉　禅人并化主写真求赞  
形容老癯，须发雪敷。  
体明千劫眼，性静万机枢。  
变通自古门门活，伎俩而今恰恰无。  
一指头禅随处用，拈来百草俱胝俱。  

释正觉　禅人并化主写真求赞  
一印印空，三乘莫穷。  
智了离微句，身分函盖同。  
弥勒驾来楼阁外，文殊家住觉城东。  
随身干木，到处家风。  

释正觉　禅人并化主写真求赞  
拄杖倚床，默而成章。  
夜月通犀角，秋空没雁行。  
清写芭蕉雪，秀盛芙蓉霜。  
青原价问卢陵米，会有知音句厮当。  

释正觉　禅人并化主写真求赞  
默学少林，静全本心。  
幽灵绝待，虚明自任。  
玉线金鎝世家事，鸾胶凤弦山水音。  
随方善应，不用相寻。  

释正觉　禅人并化主写真求赞  
其离而入，其微而出。  
一弹指响楼阁开，身现门门千百亿。  

释正觉　禅人并化主写真求赞  
绝待而灵，无得而名。  
就位难辨，借功证成。  
合伴应时节，随事放光明。  
神歌社舞闲心适，块雨条风乐太平。  

释正觉　禅人并化主写真求赞  
理极非身，智明自神。  
三缘未作，一默含纯。  
回途异类，出历诸尘。  
弯弯月下涟漪水，剪剪风斜杨柳春。  

释正觉　禅人并化主写真求赞  
野鹤骨癯，涧松皮粗。  
一身闲而云行林壑，两眼冷而秋入江湖。  
智到无而有，理极有而无。  
齐物蝶翻昼梦，随机蜂理华须。  
开口也著合也著，风铃发响谷随呼。  

释正觉　禅人并化主写真求赞  
为僧{左屈右刂}剞，与世支离。  
目瞳青炯炯，头发白丝丝。  
劫空有句，真得无师。  
借功分照用，借位解提持。  
万像森罗一音说，何须特地挂唇皮。  

释正觉　禅人并化主写真求赞  
妙存象先，圆成自然。  
佛灯燄续，祖华芳联。  
野况烟霞老，秋痕天水连。  
生无生性，住无住缘。  
随分雪分斋一钵，不嫌云寄屋三椽。  

释正觉　禅人并化主写真求赞  
明白无根，茫茫月魂。  
清虚不浑，苍苍秋痕。  
青天固可背负，诸佛等闲口吞。  
情空超物物，妙触应门门。  
了知初不由心念，金色头陀灭意根。  

释正觉　禅人并化主写真求赞  
眸子射人，秋涧之津。  
颠毛衰白，霜松之晨。  
赤湖之林，潮涨而长鲸{左马右展}浪；丹桂之影，  
月寒而老兔推轮。  

释正觉　禅人并化主写真求赞  
明功借位，起幻入尘。  
百草头边有芳信，纵横指点自家春。  

释正觉　禅人并化主写真求赞  
无心之心，妙超古今。  
无相之相，不存情量。  
叶落木而秋开，月度山而潮上。  
柳絮之风随，葵华之日向。  

释正觉　禅人并化主写真求赞  
默而静专，体之妙全。  
情尽性传，心空觉圆。  
閒閒游幻世，了了应尘缘。  
灯笼露柱浑机用，翠竹黄华总说禅。  

释正觉　禅人并化主写真求赞  
尘净无余，体明而虚。  
秋高夜永，河阔星疏。  
宛转兼而到，偏圆卷复舒。  
媚川果若珠含蚌，应物何妨井觑驴。  

释正觉　禅人并化主写真求赞  
南台之静，中邑之应。  
圆明之知，平等之性。  
烂柯棋局樵，钓雪华亭艇。  
披丛林明白之襟，握云水清凉之柄。  
动自风流，閒宜月定。  
心闻况是赏音，相{座坐换带}何妨打令。  

释正觉　禅人并化主写真求赞  
云水孤藤，丛林老僧。  
澜翻口角，雪点眉棱。  
长春时节相联蕊，破夜光明自照灯。  
内无丝而系螘，外无糁而聚蝇。  
不起灭定，能应繁兴。  

释正觉　禅人并化主写真求赞  
雪发霜须，鲵齿鸡肤。  
年侵蒲柳，日在桑榆。  
用持智之大柄，静守道之元枢。  
而今百草头边用，妙得云门一字俱。  

释正觉　禅人并化主写真求赞  
曹洞宗乘，老鸡发兴。  
秋波摇眼角，春雪点眉棱。  
一步跨空劫，孤心相续灯。  
西母之桃兮秀结三千年实，北冥之鲲兮蜕翔九万里鹏。  
珊瑚枝枝撑著月，出格云门跛脚僧。  

释正觉　禅人并化主写真求赞  
心心绝缘，了了亡年。  
吞佛空三世，披经等大千。  
妙观智出碍，韶昼春无边。  
齐物竹床蝴蝶梦，双飞栩栩华风颠。  

释正觉　禅人并化主写真求赞  
妙而不有，空而不无。  
坐寒床下板，步转劫前壶。  
返色光初发，知音德不孤。  
流长信是盈科水，盘走端如受影珠。  

释正觉　禅人并化主写真求赞  
孤齿如鲵，皴皮若鸡。  
万机顿削，一句全提。  
湛存性海阔，圆明心月底。  
有信风雷还破蛰，无言桃李自成蹊。  

释正觉　禅人并化主写真求赞  
有应之身，无位之人。  
随方而见，妙触而神。  
山林森森春在木，江湖澹澹秋生津。  
语不投机不展事，云门一路从来亲。  

释正觉　禅人并化主写真求赞  
一切相空，其后之心。  
一切心空，其后之相。  
幽谷云生，寒潭月上。  
应因缘平定二仪，了幻化森罗万像。  
恰恰不疑，如指诸掌。  

释正觉　禅人并化主写真求赞  
清净本然，如合因缘。  
涅不缁而磨不磷，仰弥高而钻弥坚。  
随之无后，迎之无前，  
空空空处亡中边。而今信手拈来用，  
头尾相应正复偏。  

释正觉　禅人并化主写真求赞  
身老而衰，根钝且迟。  
霁冷河阔，天空斗垂。  
圆明三只目，受用两茎眉。  
尘刹大千纵横而妙触，三尺丈六笑语而相随。  

释正觉　禅人并化主写真求赞  
坐忘是非，默见离微。  
佛祖之陶冶，天地之范围。  
髑髅眉底眼，空劫句中机。  
青原赭色麒麟步，药峤金毛师子威。  
相逢捉手，大道同归。  

释正觉　禅人并化主写真求赞  
空劫默游，灵然破幽。  
潮扬光燄珊瑚月，海缩波澜翡翠秋。  
於世无求，随缘自由。  
百千三昧门门事，潦倒俱胝一指头。  

释正觉　禅人并化主写真求赞  
说真不真，说似不似。  
拈转舌头提得鼻。家劫家风，  
衲僧田地。心心与祖相传，  
佛佛见他出世。一尘入正受，  
诸尘三昧起。  

释正觉　禅人并化主写真求赞  
形貌春寒，颠毛雪残。  
坐空生灭影，静见离微端。  
珊瑚树生玳瑁海，明月珠走琉璃盘。  
藏天下於天下兮一性自然平等，出世间於世间兮万像谁敢相谩。  

释正觉　禅人并化主写真求赞  
天地含光，阴阳化章。  
蔬肠清白，枣齿淡黄。  
丛林閒去就，云水老行藏。  
百炼之金柔兮绕指，九试之玉温兮截肪。  
随身干木，作戏逢场。  

释正觉　禅人并化主写真求赞  
默默灵光，堆堆坐忘。  
衲僧事业，宗印文章。  
应物空三世，随缘遍十方。  
分身不用相回互，到处谁能作覆藏。  
巍巍堂堂，炜炜煌煌。  

释正觉　禅人并化主写真求赞  
云水老身，丛林陈人。  
发毛已雪，鼻气犹春。  
平等应缘也心心佛佛，自然说法也刹刹尘尘。  
回途复妙，弄假像真。  

释正觉　禅人并化主写真求赞  
山带雪而岁寒，水含月而夜阑。  
对机转物，影草探竿。  
游刃之牛解，烂柯之局残。  
西风雨敛烟云净，北斗脚垂河汉乾。  

释正觉　禅人并化主写真求赞  
形虽老苍，事不穷忙。  
味真嚼蜡，面冷刮霜。  
撒手行空劫，全身入帝乡。  
回头游戏成三昧，春上百华蜂采香。  

释正觉　禅人并化主写真求赞  
曲不坐床，乌藤倚旁。  
孤禅一句，三世十方。  
青灯含华夜耿耿。白鸟欲没天苍苍。  
却来有应，出碍无当。  

释正觉　禅人并化主写真求赞  
丘壑精神，云水陈人。  
心灯不夜，道树长春。  
珠胎养乎老蚌，龙雷跃於修鳞。  
烂烂光辉兮明白之窟，棱棱浪级兮桃华之津。  
庄严三昧，游戏诸尘。  

释正觉　禅人并化主写真求赞  
默默有句兮祖祖相传，心心无住兮灵灵自然。  
石蕴玉而辉山，渊含珠而媚川。  
千亿门开弥勒弹，三十年用俱胝禅。  
一乘底事，百草头边。  

释正觉　禅人并化主写真求赞  
二仪之门，万象之根。  
有无难议，青白不痕。  
借功承祖祢，了事付儿孙。  
採华香负蜜蜂股，齐物梦翻蝴蝶槐。  
即相离相，知恩报恩。  

释正觉　禅人并化主写真求赞  
太行之雪春不消，黄河之月夜更饶。  
家风许清白，身世自超摇。  
离微器重，出没机调。  
光燄波澜俱满净，珊瑚林树涨高潮。  

释正觉　禅人并化主写真求赞  
雪拭晚晴，水受秋清。  
天空四壁，月冷三更。  
湛存而独立，定应而周行。  
二仪之道成且平，万像之印虚不盈。  
鸥鸟情閒机事外，夕阳沙上未寒盟。  

释正觉　禅人并化主写真求赞  
老身且懒，居然从简。  
白雪覆颠，乌华乱眼。  
心光传祖灯，手段破家产。  
到不到赵州喫茶，回不回睦州担板。  
借问诸人识也无，青山骨秀闲云散。  

释正觉　禅人并化主写真求赞  
枯槁形骸，虚明性怀。  
秋河夜月，老树苍崖。  
一机色前自宛转，万像头上谁安排。  
云门拄杖，赵州草鞋。  

释正觉　禅人并化主写真求赞  
性成而不立玄微，智诣而难分是非。  
天空云澹泞，夜冷月依稀。  
蝴蝶梦魂兮春昼飞而齐物，白鸥盟事兮夕阳卧而亡机。  

释正觉　禅人并化主写真求赞  
皴皮似鸡，疏齿如鲵。  
诸缘坐断，一句全提。  
夜月圆明兮珊瑚海阔，晚云破碎兮玳瑁天低。  

释正觉　禅人并化主写真求赞  
肌骨瘦寒，气貌衰残。  
坐冷秋生河阔，心空月堕潮乾。  
善财游历百城了，楼阁门开指一弹。  

释正觉　禅人并化主写真求赞  
古岩老僧，百事不能。  
饱雪筠林野之姿，癯犹高节；抱松石岁寒之骨，  
老更苍棱。去就且拙，  
唱酬可憎。慎严逆流洞水道，  
孝满颠酒曹山曾。  

释正觉　禅人并化主写真求赞  
灵灵而空，了了而融。  
正偏之机转，佛祖之道同。  
玉井有月，冰壶无风。  
儿孙得力成家事，影现诸尘三昧中。  

释正觉　禅人并化主写真求赞  
精神自然，秋早春先。  
蟠胸丘壑，绕齿风轻。  
理无生而心传阿祖，神不死而道出诸仙。  
苍黄酢酬兮将军齿镞之日，黑白胜负兮樵子烂柯之年。  

释正觉　禅人并化主写真求赞  
默默亡言，灵灵见根。  
鼓挝涂毒，香烧返魂。  
物物无心影受镜，尘尘出碍声逾垣。  

释正觉　禅人并化主写真求赞  
萎萎羸羸，病起风姿。  
跛跛挈挈，老来事业。  
坐稳三际平，心空百念绝。  
森罗万象信崝嵘，门门三昧从施设。  

释正觉　禅人并化主写真求赞  
发白齿豁，鼻垂口阔。  
坐冷月依依，气清秋漠漠。  
离微出入门开，正偏往来机活。  
双碧耆婆眼有神，分明百草头边药。  

释正觉　禅人并化主写真求赞  
慧而能定，定而能应。  
空有短长，初无欠剩。  
定慧力庄严，性相心齐证。  
妙观察智照非功，成所作智同圆镜。  

释正觉　禅人并化主写真求赞  
默默而游，月冷天秋。  
靡靡而周，云行水流。  
身心无畔岸，机用有锥钩。  
诸尘三昧纵横句，分付之人拄杖头。  

释正觉　禅人并化主写真求赞  
妙了常存，幽灵不昏。  
偏正旋枢臼，离微见道根。  
微尘破处大经出，冷口开时诸佛吞。  
随缘历历，得用门门。  
成褫家事，分付儿孙。  

释正觉　禅人并化主写真求赞  
影之神，物之春。  
莺喉颊之滑滑，柳眉目之津津。  
蜂股华须粉，蜡脾蜜酿醇。  
等闲谛了游戏事，端的还如幻化人。  

释正觉　禅人并化主写真求赞  
湛存不浑，灵明不昏。  
派分河汉底，流决崑崙源。  
见闻了成一相，影响应空六根。  
体本真如，能来生灭之界；用随生灭，  
却入真如之门。丛林参饱三条篾，  
云梦等闲八九吞。  

释正觉　禅人并化主写真求赞  
渊默元成，至虚不盈。  
体天地之含光，十方昭彻；用阴阳之变态，  
万像崝嵘。百战瘢知风雨信，  
垂头兀兀老升平。  

释正觉　禅人并化主写真求赞  
龟兮蓍兮，祛执决疑。  
师兮范兮，扶斜理差。  
定彻其底，慧穷其涯。  
箭撞筿破，珠旋影随。  

释正觉　禅人并化主写真求赞  
默成其性，慧润其定。  
虚应六窗，观通三径。  
善巧开权，触机堕阱。  
怪杀者僧，药多成病。  

释正觉　禅人并化主写真求赞  
像取模画，人成幻化。  
得失一阄，是非一马。  
建立摐摐，权行且且。  
平贴而安，放荡而野。  
科臼弗存，轨仪何暇。  
饥则餐，饱则罢。  
硬而枕，软而藉。  
出世间於世间，藏天下於天下。  
更问如何，之乎者也。  

释正觉　禅人并化主写真求赞  
祖祖家传，心心印全。  
混沌未受凿，威音不得专。  
蕉雷文象齿之所以，桂月晕犀角之能然。  
水自竹来兮绿非假借，风从华过兮香有因缘。  

释正觉　禅人并化主写真求赞  
本来无物，当处出生。  
白毵毵之头发，乌律律之眼睛。  
谁敢居尊宿，僧相奉老成。  
现威仪，住灭定。  
随影响，放光明。  
玳瑁海深难寻含月之蚌，珊瑚林没谁见{左马右展}潮之鲸。  

释正觉　禅人并化主写真求赞  
兀兀默耕，天成地平。  
一心无住住，万像不生生。  
起家空劫壶中句，借伴今时路上行。  
搅丛林人七八处，今行而据；  
握拄杖子四十年，师坐而横。  
用之不敝，虚而不盈。  

释正觉　禅人并化主写真求赞  
湛乎性源，游乎度门。  
动静出碍，方圆不痕。  
寒木得春晚，雪窗亡夜昏。  
通塞也虚离实坎，变化也连乾断坤。  
六和合而无功兮脱略三千之界，万差别而有据兮齐承一点之恩。  

释正觉　禅人并化主写真求赞  
这个形容，缘报遭逢。  
藏万德於未兆，戢六用於无踪。  
雪阵血战，玉田历农。  
影响若空谷，随扣如霜钟。  
竿头不是风幡动，知有此事还卢舂。  

释正觉　禅人并化主写真求赞  
碧涧之松，烟巢之鹤。  
野性闲闲，癯身卓卓。  
江含月而练长，水连天而秋阔。  
一点分明兮十方虚豁。  

释正觉　禅人并化主写真求赞  
迹像而无，纯全而有，  
阴阳不测之神，生灭不到而寿。  
十方界聊现半身，三世佛不消一口。  
只个山形拄杖子，与君触处相随走。  

释正觉　禅人并化主写真求赞  
目深额耸，口方鼻端。  
秋云消兮天青而阔，夜月上兮水白而寒。  
看看，影像随应兮明珠走盘。  

释正觉　禅人并化主写真求赞  
用得乎眉，体全乎鼻。  
香象不群，金毛无畏。  
明妙吉之初心，入普贤之幻智。  
回途放旷知不知，般若光中熟游戏。  

释正觉　禅人并化主写真求赞  
云水之身，山林之气。  
不专乎学，不游乎艺。  
默坐而心空，妙传而道贵。  
西风凄清秋有痕，长天碧净云无蒂。  
从来佛祖真宗，只麽克承家世。  

释正觉　禅人并化主写真求赞  
山光寒点雪，水色冷磨秋。  
肝胆古鉴净，身世浮萍流。  
罔象而珠得，亡牛而刃游。  
瑞凤入网兮连鳌上钩，个般手段兮老不传休。  

释正觉　禅人并化主写真求赞  
渊默而明，湛存而妙。  
三世齐平，十方圆照。  
月随水而流，风入松而啸。  
相逢会有知音，向道自然同调。  

释正觉　禅人并化主写真求赞  
鼻直口四方，眉低眼三角。  
默默句难传，深深谁转脚。  
入挂树之壶，天地能阔；得烂柯之棋，  
黑白未错。如今更不囊藏，  
到处随宜著落。  

释正觉　禅人并化主写真求赞  
了了常知，灵灵匪思。  
妙空三世，圆包二仪。  
针鼻长通线，梭脐细吐丝。  
出谷白云风断送，盈科流水月相随。  
普应群机兮，自然合宜。  

释正觉　禅人并化主写真求赞  
众流吞海，大泽藏山。  
磨云月兮蟾蜍胆冷，卧风波兮鸥鸟情閒。  

释正觉　禅人并化主写真求赞  
眉目精神，画工装点。  
功转玄微，了无丝糁。  
秋天清而河气澄明，夜水白而月魂潋滟。  
物物头头应化身，超出机前有刑典。  

释正觉　禅人并化主写真求赞  
廓然而莹，了无余影。  
卓尔而存，岂有他痕。  
静非像也，彻见其源。  
动顺缘也，萌发其根。  
用绵绵兮搅不浑。  

释正觉　禅人并化主写真求赞  
鉴之现像，谷之藏神。  
六门随万彙，三昧入诸尘。  
月通犀角晕，华到蜜房春。  
历历之机果明了，更嫌何处不相亲。  

释正觉　禅人并化主写真求赞  
颦而嗔，伸而悦。  
默传鼻孔家风，用付眉毛时节。  
放下机投，展开漏洩。  
十方三世兮同得同参，二仪万像兮同听同说。  

释正觉　禅人并化主写真求赞  
止水怀月，空山吐云。  
清白自若，高閒不群。  
丘壑性灵兮猿鹤得伴，江湖情味兮鸥鹭相分。  

释正觉　禅人并化主写真求赞  
霜洗斗魁，秋生河汉。  
形夭矫而长松参云，气澄明而余潦退岸。  

释正觉　禅人并化主写真求赞  
发皑皑而雪山，目湛湛而秋潭。  
杖拂老伴，丛林饱参。  
万全非一有，二破却成三。  
门门虚而正受，物物各自禅谈。  
春亭不要閒狼藉，华乌而今罢了衔。  

释正觉　禅人并化主写真求赞  
白发苍颜，三篾住山。  
开眼不觉晓，静坐不知閒。  
善应全机用，灵明入道环。  
而今相伴尘中去，榆叶青钱莫我悭。  

释正觉　禅人并化主写真求赞  
行起解绝，宗全说缺。  
根根尘尘兮元自现成，佛佛祖祖兮何劳施设。  
本色当行家，赏音个时节。  
迟日风流转柳腰，迁林语软调莺舌。  

释正觉　禅人并化主写真求赞  
亡牛刃游，罔象珠得。  
沙漠漠而鸥寒，天苍苍而雁没。  

释正觉　禅人并化主写真求赞  
石上足蟠，人间念乾。  
秋生眼角，喜入眉端。  
丘壑之身心磈磊，丛林之肝胆衰残。  
澗月依稀，夜霜濯磨而气韵清白；岩松偃蹇，  
朔雪湔洗而精神翠寒。行脚屦败，  
住山篾宽。点著破灶堕，  
呼回倒刹竿。光阴催促三眠茧，  
风雨扪摩百战瘢。影像受鉴，  
音声度垣。寂默髑髅眼，  
光明赤肉团。云锦舒春兮华容光燄，  
潮雷卷雪兮海口波澜。挂拂之喝，  
拄杖之窜。胡饼馒头有变通而绍祖供职，  
莲华荷叶没科臼而说禅判宦。相随学步，  
莫似邯郸。  

释正觉　禅人发心丐席求颂  
万指相从作正观，出求卧席著蒲团。  
恬处敛雨野云薄，湛若磨风秋水寒。  
卷去犹知鼻头痛，坐来方信髑髅乾。  
芦花明月阿谁事，人在江湖把钓竿。  

释正觉　禅人发心丐席求颂  
吉祥长者草茸茸，香软登机棱路通。  
卷去若入呈己事，得来与我展家风。  
默游两岸雪芦外，瘦坐五湖烟水中。  
未许春眠梦蝴蝶，大方引步劫壶空。  

释正觉　禅人发心干钟乞颂  
木落空山霜，夜楼时一撞。  
随风度林岭，唤月到萝窗。  
响应虚传谷，声飞不碍江。  
梦回天意晓，蝴蝶失双双。  

释正觉　禅人写真求赞  
默默传真，如何指陈。  
性月不夜，心华长春。  
净有容兮海印，应无爽兮谷神。  
觌面相呈讳不得，烦君为我洗清贫。  

释正觉　禅人写真求赞  
古澗退潦，寒林著秋。  
山空云自在，水净月相投。  
向道底心非世用，更嫌何处不风流。  

释正觉　禅人写真求赞  
阿侬是谁，恰恰相随。  
眉毛垂眼尾，鼻孔压唇皮。  
默默机轮何处转，玉人踏破吠瑠璃。  

释正觉　禅人写真求赞  
情閒口快，眼深鼻隆。  
有时对云水，无可展家风。  
梦鹤卧寒兮月魂泣露，冥鸿望断兮秋色摩空。  

释正觉　禅人写真求赞  
黄瘦厌厌，风规冷严。  
万机閒暇，一味清恬。  
心宗提简默，手段扫廉纤。  
岁寒不变兮虚怀若竹，道妙难传兮有口如钳。  

释正觉　禅人写真求赞  
槁寒初不展家风，默默神游透劫空。  
百草头边与化事，自然秋色水天同。  

释正觉　禅人写真求赞  
似与不似，毫厘千里。  
真与不真，大方一尘。  
理无生兮如梦事，妙不死也如谷神。  
彻见渊源方是我，了知变态无别人。  

释正觉　禅人写真求赞  
身心廓如，手段卷舒。  
似华作蜜，如井觑驴。  
外不痕兮空印普应，中无象兮道环常虚。  
亡机孤坐兮自不为碍，把臂同行兮谁敢相疏。  

释正觉　禅人写真求赞  
床倚杖藜，权名住持。  
久默钳口，一笑伸眉。  
云水谁相问，家风自不知。  
明白宁居兮河空月转，寂寥无象兮雨霁天垂。  

释正觉　禅人写真求赞  
貌古骨癯，云閒月孤。  
相随似有，认著还无。  
三千界内谁相外，双六盘中不到输。  

释正觉　禅人写真求赞  
胡床寒，坐卓卓，只个虚空唱兮万象和。  
道契环中有智游，言满天下无口过。  

释正觉　禅人写真求赞  
默默家风，云摩霁空。  
露月夜爽，天水秋同。  
人传眉目好，我道骨头穷。  
华须凝粉蜂房蜜，桂毂流魂犀角通。  

释正觉　禅人写真求赞  
谁道物齐，俱亡品题。  
欺唇一鼻直，盖眼两眉低。  
大千同入印，三世未分畦。  
斫额望之不及，拟心思也还迷。  

释正觉　禅人写真求赞  
枯坐清严，真宗剧谈。  
一明无异相，万化是同参。  
牛头转觉病懒，鸟喙不用华衔。  
甘分住山三束篾，等闲对客七斤衫。  

释正觉　禅人写真求赞  
画得似谁，胡床黪衣。  
默游仿佛，去就依稀。  
洞山锦开缝，云岩绢下机。  
功亡妙尽看消息，野水磨秋白鸟飞。  

释正觉　禅人写真求赞  
面瘦颊凸，眉棱眼深。  
默亡所住，妙在而今。  
鳞潜寒水，鹤梦月林。  
应声应色分身也，拍手家家观世音。  
写出梦中身，你道真不真。  
槁寒秋在眼，渊默醭生唇。  
道环谁谓无象，空谷自来有神。  
父子不传些子妙，白首侬家老斲轮。  

释正觉　禅人写真求赞  
画手未相识，默心谁与知。  
千峰敛云脚，一月濯风漪。  
墙面袖双手，对缘横两眉。  
惊龟之缩兮愧有其兆，逸鸟之翔兮情亡所羁。  

释正觉　禅人写真求赞  
瘦削而黄，惯穷不忙。  
闲情许淡，默味能长。  
灵犀之通一点晕，老蚌之蕴千年光。  
而今到处相随去，头头的的露堂堂。  

释正觉　禅人写真求赞  
大一无外，小一无内。  
一兮一兮，靡所不在。  
心地净亡尘，肉山闲弗碍。  
道环中，绝端倪。  
空印里，何文彩。  
风凄凄兮秋落远山，波烂烂兮月浮沧海。  

释正觉　禅人写真求赞  
默默蒲禅，空空世缘。  
谁赓白雪，我得青毡。  
万法之机开两拳，千僧之檐著一肩。  
戏蝶栩栩兮物齐春梦，飞鸿冥冥兮字没秋烟。  

释正觉　禅人写真求赞  
不是恁麽形像，刚地起模画样。  
从来万法同根，穷竟虚空等量。  
可是二浙说禅，分外三河口强。  
深藏那里也烟蓑卧云，大用现前也风舟驾浪。  

释正觉　禅人写真求赞  
画得几成，精神许清。  
秋高月转，天淡河横。  
出家如有以，处世似无情。  
而今闹里相将去，拨动眉毛眼更明。  

释正觉　禅人写真求赞  
乔乔楚楚，丛林规矩。  
萎萎羸羸，枯木风姿。  
宗乘壁挂口，师友雪生眉。  
住山事拙束三篾，对月机鸣度一丝。  
颠毛间白发，眉睫裹青瞳。  
食指一肩重，门风四壁空。  
诸根亡偶宗家妙，万虑不摇心匠工。  

释正觉　禅人写真求赞  
野水秋自瘦，枯山春复肥。  
胡床放得稳，默默坐亡机。  
电流柄拂，云入田衣。  
位分偏正兮，道出离微。  

释正觉　禅人写真求赞  
骨气能朴，精神愈憨。  
闲身无所系，冷眼莫相瞒。  
远霁摩秋兮天河斗转，清霜结夜兮月窟蟾寒。  

释正觉　禅人写真求赞  
双奋拳空，一担肩重。  
材本不堪，心元无用，  
莺院华香，蜂房蜜冻。  
喝时耳朵三日聋，扭处鼻头连岁痛。  

释正觉　禅人写真求赞  
口方鼻直，眉棱眼深。  
未填沟壑，还碍丛林。  
万象无得剩法，三世不见閒心。  
字雁没而寒烟淡淡，华鳞潜而秋水沈沈。  

释正觉　禅人写真求赞  
只个家风，穷而却通。  
於其间内绍外绍，在里许转功借功。  
至游而默，妙用而冲。  
气温温而春活，心湛湛而秋空。  
相随来也兮，头头契同。  

释正觉　禅人写真求赞  
发长带雪，骨瘦横山。  
身心冷淡，云月高閒。  
三条篾束兮道情自槁，五叶华开兮春信那悭。  

释正觉　禅人写真求赞  
曲木床头，心空默游。  
沙寒黄苇雪，风细白苹秋。  
静可久兮山瘠树老，动无羁兮云行水流。  

释正觉　禅人写真求赞  
双眉低垂，两目清冷。  
著於万象森罗，更没一丝欠剩。  
秋霜鹤老梦寒，霁月夜摩松顶。  

释正觉　禅人写真求赞  
虚空借得作身，万象相随为伴。  
纵横人道十成，点检谁知一半。  
看看青山峥嵘，白云零乱。  
里许牧童归未归，铁牛一掣金绳断。  

释正觉　禅人写真求赞  
秋生木老，水退沙隆。  
眉骨阴晴轻重，鼻筒子丑疏通。  
身心霁月，踪迹流蓬。  
默坐胡床兮不欲说黑道白，闲倚柱杖兮谁能画西指东。  

释正觉　禅人写真求赞  
发将雪白，面作茶黄。  
触动眼三角，忘言口四方。  
明月松头鹤梦，香风莲底龟藏。  
净极发光光自照，虚空鸟印不成章。  

释正觉　禅人写真求赞  
恬然正观，山空水寒。  
河汉横而斗润，云雾敛而秋宽。  
如仇学子兮怒眼三角，无位真人兮赤肉一团。  

释正觉　禅人写真求赞  
老觉雪入鬓，净若秋摩心。  
寒枯坐曲木，缄默饱丛林。  
气韵寥寥兮风清山瘠，性灵湛湛兮月落潭深。  

释正觉　禅人写真求赞  
太虚之心，万象之身。  
濯濯水中月，英英华上春。  
而今到处相逢也，眼里无筋一世贫。  

释正觉　禅人写真求赞  
渊默之得，不可文墨。  
流应之功，不可形容。  
秋入野水，月行霁空。  
影像名字，且唤天童。  

释正觉　禅人写真求赞  
风日面皮，秋山眉目。  
闲情肖水云，野性从麋鹿。  
憨憨少室九年，草草曹溪一宿。  
穷根彻源，出髓敲骨。  

释正觉　禅人写真求赞  
明回老兔宫，冷下苍龙窟。  
诸人名邈兮摇手未然，万象森罗兮点头具足。  

释正觉　禅人写真求赞  
伎俩俱无，身心淡如。  
霁月自分照，閒云从卷舒。  
疋上不足，疋下有余。  
少室谩传衣钵，曹溪不识文书。  

释正觉　禅人写真求赞  
一色功回，雷云冻开。  
万机俱罢，风月转夜。  
空空谷有神，欣欣木有春，  
而今何处不分身。  

释正觉　禅人写真求赞  
说时不借口，用处不依身。  
天寒绝飞鸟，潭净无游鳞。  
点活眼，著精神，  
野草闲华自在春。  

释正觉　禅人写真求赞  
雨霁云收，山寒水秋。  
心目自照，言象俱休。  
满十方而智应，廓三世以神游。  
虚空那碍东西壁，明月解随南北舟。  

释正觉　禅人写真求赞  
面孔风埃，身心冷灰。  
鲸饮海乾而珊瑚露，龟藏泥暖而芙蓉开。  
向去却来，其间变态也掣电轰雷。  

释正觉　禅人写真求赞  
忒煞觉老，寒而且槁。  
古岩春迟，澄潭秋早。  
心无象也月影未回，物不争也风吹便倒。  

释正觉　禅人写真求赞  
只者赤肉一块，说甚清奇古怪。  
平生懒似牛头，度世憨如布袋。  
不空而空，无在而在。  
法法唯心，尘尘三昧。  
问渠是假是真，两彩而今一赛。  

释正觉　禅人写真求赞  
眉低不愁，眼深非恶。  
鼻孔累垂，口唇龌龊。  
月明破夜兮野水怀秋，霁色摩霜閒云投壑。  
能错落纵横十字兮，妙提一著。  

释正觉　禅人写真求赞  
谁能目眴眉扬，每笑手乱脚忙。  
守鲁祖之简默，得南泉之平常。  
明心秋月，活物春阳。  
铸机器也模范大小，据丛林也规矩圆方。  

释正觉　禅人写真求赞  
画工出脱它，精神较得些。  
草不萌，藏香象。  
匣无缝，吼青蛇。  
春雷开众蛰，暖律发千华。  
想是平江人见笑，去年才去又来耶。  

释正觉　禅人写真求赞  
云树苍苍，泉石凿凿。  
倚杖坐其间，此心自空廓。  
秋月濯沧溟，春风在林薄。  
游鱼下藻玉溪寒，字雁没烟天宇阔。  

释正觉　禅人写真求赞  
眼空毛芥不立，心空海岳可容。  
便与打成一片，尚犹笑道疏踪。  
虚空那挂剑，死水不藏龙。  
转色转功家法子，芦华明月后相逢。  

释正觉　禅人写真求赞  
怒眉嗔目，枯肠空腹。  
面冷莫触，气清可掬。  
乘仙槎而棹星河，握玉斧而修月毂。  
真见法以唯心，妙契神於即物。  

释正觉　禅人写真求赞  
鼻孔修直，眉毛低垂。  
閒来一默，净扫余思。  
秋水连天摩霁色，春风著木见游丝，  
撒开捏聚兮只个些儿。头雪老{左日右煞}，  
面肉肥些。骨寒穷鬼子，  
情淡道人家。谤佛谤祖，  
撒土撒沙。明月犀玩兮晕通其角，  
迅雷象惊兮文理其牙，未把家风兮草草传耶。  

释正觉　禅人写真求赞  
气韵能清，眉目似笑。  
深深入大道之环，默默守群机之要。  
闹里随缘，虚中分照。  
用作家之钳鎚，与本分之草料。  
千毳相从兮，俱求参饱。  

释正觉　禅人写真求赞  
胡床小小身，握麈默而神。  
唤醒旷劫之梦，沥乾沧海之津。  
霁空摩尘，风月重轮。  
群机活活物中眼，一点英英华上春。  

释正觉　禅人写真求赞  
觉之微妙，未痕朕兆。  
彻造化之源，据生杀之要。  
至虚而独存，当明而隐照。  
筑筑磕磕兮鼻孔累垂，哆哆和和兮舌头猠獠。  

释正觉　禅人写真求赞  
眉棱棱，眼焝焝。  
自爱情閒，人嫌面冷。  
片云出岫之心，孤月濯潭之影。  
绝怜百亿分身，恰满三千化境。  

释正觉　禅人写真求赞  
赤肉穿多孔，臭骨裹闲皮。  
已是不著便，更将描画伊。  
一柄拂聊为伴手，三世佛谁敢称师。  
鲸怒饮乾沧海水，月明烂烂珊瑚枝。  

释正觉　禅人写真求赞  
器宇潭潭，风骨岩岩。  
云梦之气吞八九，嵩少之道落二三。  
守一爻生成之机纽，秉诸祖烹锻之鎚钳。  
捏聚放行也肖岳蓄而海涵。  

释正觉　禅人写真求赞  
閒兮无寄，用也不痕。  
月虽能现影，云自不生根。  
活卓卓诸尘莫混，明历历旷劫长存。  
相随闹市堆中去，普光三昧发门门。  

释正觉　禅人写真求赞  
不以律拘，不以禅缚。  
说法口窄，默游步阔。  
草木阳春来，池塘明月落，  
何妨处处相安著。  

释正觉　禅人写真求赞  
天童比丘，还相识不。  
白发寒岩雪，青瞳古涧秋。  
现身不堕类，分影也随流。  
它日果能窥顶相，晴云似放去山头。  

释正觉　禅人写真求赞  
白云之身，寒月之心。  
性灵麋鹿，气韵山林。  
不堕两头兮匪明匪暗，全超三际兮谁古谁今。  

释正觉　禅人写真求赞  
说也说不破，画也画不成。  
慷慨鼻气通快，清閒眉棱觉轻。  
静不得像，动不流情。  
十方三世无安处，历历诸缘头上行。  

释正觉　禅人写真求赞  
圆颅方衣，静枢活机。  
天空云淡淡，潭净月依依。  
十分化事成华木，默默冰壶春信归。  

释正觉　禅人写真求赞  
握筇之像，对机之身。  
六根摄一处，三昧起诸尘。  
蚌肠孕於月明之夜，蛰户开於雷动之春。  
个般手段兮，分付善应之人。  

释正觉　禅人写真求赞  
看看静，见其端。  
星河斗湿，月窟蟾寒。  
体无棱缝，用绝痕瘢。  
不须喝彩还赢也，已见双双六在盘。  

释正觉　禅人写真求赞  
春山似肥，春雪才晞。  
默中有句，用也无机。  
不来而来兮非三界之笼络，无住而住兮是二仪之范围。  

释正觉　禅人写真求赞  
曲木床稳，刺藜杖横。  
揽五宗之家法，据万象之主盟。  
秋半风清，霁空月明。  
水云模楷兮无禅可说，丛林规矩兮不令而行。  

释正觉　禅人写真求赞  
棱眉眼自深，阔口笑吟吟。  
峥嵘一片胆，疏豁十方心。  
默默春回万象，星星雪点孤岑。  
恁麽来也兮，不用相寻。  

释正觉　禅人写真求赞  
坐曲木床，握乌藤杖。  
铸佛祖之楷模，活丛林之气象。  
你莫来虎口撩须，谁更敢蛇头揩痒。  

释正觉　禅人写真求赞  
袈娑在肩，柱杖入握。  
未动六爻，全提一著。  
分身是处相随，当面不须讳却。  

释正觉　禅人写真求赞  
笑含口角，喜在眉棱。  
一默照源底，三乘空葛藤。  
清白濯秋之月，光明破夜之灯。  
柱杖有时横膝上，个般面觜得人憎。  
动而静，虚而应。  
专气致柔，湛神如凝。  
一住天童，十分没兴。  

释正觉　禅人写真求赞  
庐陵米价百念升，赵州萝蕁半千秤。  
只麽郎当住持，洎合殃杀性命。  
省不省，脑后更将楔钉。  

释正觉　禅人写真求赞  
閒云卷雨，野水怀秋。  
一心绝待，六处不收。  
是个面觜兮，还相识不。  

释正觉　禅人写真求赞  
胸中事简，面上气和。  
白头随我老，青眼见人多。  
一身幸且惭愧，千钵相从奈何。  
曲木床头坐不语，玉蟾推月过星河。  

释正觉　禅人写真求赞  
发白星星，心鉴灵灵。  
随机说法，应物现形。  
天与之清，地与之宁。  
野云曳曳兮，山月亭亭。  

释正觉　禅人写真求赞  
家风贫自惭，面孔恶人嫌。  
点漆之眼有角，截筒之鼻无尖。  
颠毛寒覆雪，项瘿暗消盐。  
说妙谈玄兮迟钝口觜，呵佛骂祖兮诳吓闾阎。  

释正觉　禅人写真求赞  
禅床默默，无得之得。  
寒淡赋心，清贫入骨。  
秋彻鲛人之家，霜摩老兔之窟。  
万象影中兮自纵自横，百草头上兮随出随没。  

释正觉　禅人写真求赞  
眼低眉棱，骨寒肩耸。  
道情閒不羇，祥胆老能勇。  
流水清而月随，青山瘦而云拥。  
诸缘廓净兮拈却头皮，一句妙圜兮好看鼻孔。  

释正觉　禅人写真求赞  
且道是何面觜，刚地无风浪起。  
默默閒自照心，了了倚谁传髓。  
白鸥暮落烟沙秋，寒卧芦华明月里。  

释正觉　禅人写真求赞  
是处分身，如谷之神。  
有应之月，无私之春。  
行将五路开双手，一切门头只个人。  

释正觉　禅人写真求赞  
虚而通，用而冲。  
默游量外，直照环中。  
云水一身瘠，家风四壁空。  
相逢有知己，点指识渠侬。  

释正觉　禅人写真求赞  
双目寒青，秋水冷冷。  
半颠衰白，春雪星星。  
山雾霏霏文豹变，松月娟娟梦鹤醒。  
妙应方圜兮了无外法，尘缘俯仰兮初不吾经。  

释正觉　禅人写真求赞  
鹤老松孤，泉寒石癯。  
镜之对像，谷之答呼。  
万缘杂错不是有，一点灵明不是无。  
湛存妙应兮机轮活枢。  

释正觉　超然居士得得问道於宝峰祥祥师且欲归歌长篇以谢予偕其行见挽以和  
门门通彻长安道，信手拈来还恰好。  
脚跟踏著赵州关，丈六金身一茎草。  
我初相会个中人，法法圆通见怀抱。  
杖屦追随来道场，不学痴禅事关扫。  
青山白云一径通，行行鸟道谁寻讨。  
宝峰师是马駐儿，相得而今情不早。  
吸尽西江居士庞，唤回竖指俱胝老。  
泥牛力耕空劫春，木人捧出形山宝。  
罢捋虎须归去来，荆棘林中任起倒，  
午日丽天光杲杲。  

释正觉　尘上人出丐求颂  
轻轻弹指便开门，百亿门前百亿身。  
妙应因缘通处处，圆明个事遍尘尘。  
华间蜂採黄须蜜，柳上莺传青眼春。  
归日相呼满钵饭，一时分付饱参人。  

释正觉　偁上人干造延寿院乞颂  
丛林百丈有清规，特设堂安老病师。  
隐几虚心还自照，炷香孤坐绝他思。  
妙穷正念空三世，净洗余昏月一墀。  
底意欲从何处问，毗耶居士饱相知。  

释正觉　成侍者求颂  
真源不皱风，月兔影澄水。  
枯情但恬如，默默饱禅味。  
家风乃廓然，当年第一义。  
机轮转有方，万化出弹指。  

释正觉　冲禅人与翠山出丐求颂  
归去家山雪未消，到时雪后翠棱高。  
豁然直下断三际，卓尔个中抽一毫。  
化钵不妨游幻海，虚舟何惮驾惊涛。  
因缘成熟袖双手，莫学吾家败酒糟。  

释正觉　崇上人求默庵颂  
默默中居底是庵，白槌上首乃同参。  
深明铁磨莫颠倒，真见末山非女男。  
坐里水天能湛湛，门前华雨任毵毵。  
一言妙证超名相，坐断丛林五味禅。  

释正觉　出康庐渡江淮山拜诸祖塔道中作  
涩舟沙水岸棱棱，岸上春泥深涴藤。  
回首康山怀结社，真情祖室事传灯。  
子孙亹亹雪庭可，衣钵绳绳舂屋能。  
坐照少林墙面意，湛明心地莹如冰。  

释正觉　初禅人持钵求倾  
佛事潜通兴化门，用时斤斧莫成痕。  
全机超出轮回际，一句拔除生死根。  
凉吹洗磨烦袂暑，素蟾排逐夜台昏。  
鹅王引饮唯醇味，水乳斯分不我浑。  

释正觉　传上人丐盐求颂  
濒海人居不事田，生涯清白是家传。  
雷鸣山麓潮横雪，津出泥沙卤泛莲。  
冰玉色承熬炼力，蕨薇滋藉合和缘。  
舌头妙有圆通眼，坐断丛林五味禅。  

释正觉　春意渐深送客至山麓田舍来往道中复逢法上人因作数语以记所见云  
青桑柳暗山前路，麦脚含滋一锄雨。  
阳林桃是旧家春，冷眼灵云合头语。  

释正觉　春意渐深送客至山麓田舍来往道中复逢法上人因作数语以记所见云  
云阵纤纤洗花雨，深竹新闻子规语。  
青山白云吾定居，枯肠那著归思虑。  

释正觉　春意渐深送客至山麓田舍来往道中复逢法上人因作数语以记所见云  
鸟拳花枝作春语，风日焕然晞宿雨。  
水肥山翠木欣欣，芳事骈罗不容数。  

释正觉　春意渐深送客至山麓田舍来往道中复逢法上人因作数语以记所见云  
华蹊归来鸟啼幕，庖舍炊烟卧风缕。  
西窗旧有竹肋床，伸足曲肱成栩栩。  

释正觉　春意渐深送客至山麓田舍来往道中复逢法上人因作数语以记所见云  
隔年相逢瘦惊许，风立溪头少时语。  
缄情客上钓鱼矶，四面垂云一蓑雨。  

释正觉　纯白禅人求颂  
明月芦华未得如，清光自照本来虚。  
十方坐断须拈帽，一色功圆要放锄。  
转背石人归位后，抬头玉马过关初。  
尘尘刹刹见身相，方信曹山井觑驴。  

释正觉　次韵超然与折桂觉大师兼简方丈老  
束肚三条篾，恬然卧家林。  
机深大仰寂，用捷长沙岑。  
空壑溪鸣玉，疏筠月漏金。  
东山师叔在，此道未浮沈。  

释正觉　次韵传道者过香林  
松烟竹蔼细蹊通，清津白石寒珑璁。  
艾禅真是甘蔗种，香林再吹藆蕁风。  
一溪冷引藩篱外，五老秀蹲怀抱中。  
写目轩窗意幽远，淡然消息不雷同。  

释正觉　次韵传道者且游落　　院  
风立沙根肤粟顽，冷涵星石水湾湾。  
登舟欲济轩窗底，扶槛政疑图画间。  
云拭山容苍玉障，日浮江面紫金环。  
回头五老相招我，林友无嫌夜扣关。  

释正觉　次韵端楞伽与生首座  
缚茨枯坐九江东，镜像虚　　方寸中。  
舜若多身禅夜看，母陀罗臂用时通。  
缘生谁兆有非有，寂照自知空不空。  
道契观音斯善应，萧萧竹雨杂松风。  

释正觉　次韵谷书记胜果院绝句  
沙风漠漠卷烟湖，默默渔舟似有无。  
五老回看更痴绝，渠应怪我得工夫。  

释正觉　次韵真歇和尚圆觉经颂一十四首　辨音菩萨章  
妙圆单复绝中边，五五机轮互换难。  
弦管调来声律合，梭丝识出锦文观。  
身心一一能分应，手眼千千不可谩。  
似付盐梅岩叟用，和羹无复见鹹酸。  

释正觉　次韵真歇和尚圆觉经颂一十四首　大光明藏  
衲僧拨转铁牛机，默耀灵通底是谁。  
月兔影沉云母地，海禽梦卧珊瑚枝。  
韶阳佛法嫌饶舌，鲁祖家风解惜眉。  
端坐环中虚白处，纵经尘劫个难移。  

释正觉　次韵真歇和尚圆觉经颂一十四首　金刚藏菩萨章  
黄金出鑛断前疑，岸走舟安觉所欺。  
动目是渠摇湛水，聚萤无我灼须弥。  
翳消便见飞华尽，机迅将知击电迟。  
识得堆堆庵内主，外魔那得得藩篱。  

释正觉　次韵真歇和尚圆觉经颂一十四首　净诸业障菩萨章  
证语由来把柄长，重重脱处雪加霜。  
众生相在犹流浪，寿命根除自息狂。  
退骨龙能将雨去，蜕鳞鲲复得风翔。  
郢人斲尽蝇泥也，方见元初鼻孔光。  

释正觉　次韵真歇和尚圆觉经颂一十四首　弥勒菩萨章  
痴根爱种力锄除，一段灵明是旧基。  
插草天人深会意，拈华尊者笑开眉。  
鱼行大士须珍重，布袋憨僧且伏惟。  
处处鼻头相撞磕，唯心境界你谩谁。  

释正觉　次韵真歇和尚圆觉经颂一十四首　普觉菩萨章  
药病相攻双去难，心华开发自家禅。  
天真历历非修证，日用堂堂岂授传。  
高升丹霄知得计，止啼黄叶信成权。  
底时屑屑行泥滓，可笑蜗牛自涴涎。  

释正觉　次韵真歇和尚圆觉经颂一十四首　普贤菩萨章  
侬家活计本天然，刹刹尘尘见普贤。  
犀角一星蟾影透，神珠九曲蚁丝穿。  
觉非渐次亡棱缝，幻自消鎔得混圆。  
妙应通身无向背，古菱花不染媸妍。  

释正觉　次韵真歇和尚圆觉经颂一十四首　普眼菩萨章  
谁从普眼道场来，天帝堂前珠网开。  
彻底光明成一段，个中清净绝纤埃。  
交罗理事真空观，照破根尘不夜台。  
恰恰相应尔时节，陶家壁上起梭雷。  

释正觉　次韵真歇和尚圆觉经颂一十四首　清净慧菩萨章  
觉了前前非处难，而今步步到长安。  
色心{左氵右上勿右下日}合无丝路，法性圆融没许般。  
个事本来元脱洒，几人到此出顢頇。  
妄亡起灭功成也，应笑风霜旛动刹竿。  

释正觉　次韵真歇和尚圆觉经颂一十四首　威德自在菩萨章  
门开三观莫迟留，得路行行到始休。  
鉴像照心无所住，楼钟出碍有来由。  
顶中具眼如天主，肘后分符似国侯。  
应世度生游幻海，月船风棹驾涛头。  

释正觉　次韵真歇和尚圆觉经颂一十四首　文殊师利菩萨章  
曼殊大士振真风，智洗无明去夙蒙。  
眼翳才消华自灭，灵光独照妄还鎔。  
木人步转初归位，玉女机回却借功。  
纲领提持看手段，门门变态是神通。  

释正觉　次韵真歇和尚圆觉经颂一十四首　贤善首菩萨章  
陀罗尼句觉皇宣，一略闻名胜施缘。  
端见髓心相付嘱，莫将耳口作流传。  
顿机做处天飞电，大器任时海纳川。  
不是老婆情分切，肯留文字破尼乾。  

释正觉　次韵真歇和尚圆觉经颂一十四首　圆觉蔷萨章  
选场随手取标毬，长短期中入社流。  
觉后绳绳机自脱，悟来密密类难收。  
十分饱足雪山草，一色渐成露地牛。  
风扫水天尘翳尽，芦华直照月明秋。  

释正觉　次韵真歇和尚圆觉经颂一十四首　总颂  
木童吟处槁回春，个里庄严功德林。  
垂手断崖知路活，藏身空劫忌机沈。  
未翻识浪无多子，不挂唇皮有一音。  
佛祖契心言迹外，炷香清坐与追寻。  

释正觉　从首座画予於松石间求赞  
孤坐默默，倚杖沉沉。  
石怀云而无像，松啸风而有音。  
应兮珠盘不拨而自转，湛兮玉井随汲而弥深。  
诸尘不受兮十分清气，三际无寄兮一片閒心。  

释正觉　大功不宰  
吾家消息默中看，看处虚明霁月寒。  
一色是功须转却，石霜端要髑髅乾。  

释正觉　大明庵留偈  
略彴横门下转流，挂窗山在屋檐头。  
大明古意是时节，霜夜月堂帘上钩。  

释正觉　大宁悟长老写师像求赞  
眼睛活，髑髅乾，  
妙在离微转处看。鱼潜水而秋痕愈碧，  
鹤卧松而月梦犹寒。应呼之神居谷，  
随色之珠走盘。影响黏谁眉得用，  
斲泥余地鼻无漫。  

释正觉　大阳道中  
耿人胸次佳处，借力床头古藤。  
风树叶颓淅淅，秋山骨瘦棱棱。  

释正觉　丹霞忌日  
明月清风霁景凉，华鲸喷雪成茫茫。  
灵然一点谁人委，怀抱千年作夜光。  

释正觉　道禅人发心干田乞倾  
道人欲乞一囊钱，为我成褫负郭田。  
浅水驾牛披晓月，深云下耒破春烟。  
力耕妙用吾家事，坐照真机自己禅。  
寄语檀那好相助，年年长得饭僧缘。  

释正觉　登清凉三山亭  
絮风花雨一春残，未厌兹亭夜倚阑。  
隐隐三山抱江月，清凉境界露松寒。  

释正觉　登祥云庵谒东林明首座  
伐木清哦癖在肠，握筇苍磴履重霜。  
玲珑堕壑乳泉响，萧瑟到门松吹香。  
高寒夜雨冻一色，虚净晓云流五光。  
社散荷枯有遗友，目青须发半沧浪。  

释正觉　登云庵  
屠苏对碧溪，霜草露幽蹊。  
顾我丘壑醉，知谁尘土迷。  
萝门窥窈窕，雪磴履高低。  
猿鸟未相弃，伴人烟树栖。  

释正觉　登云顶庵峡口倚杖说偈  
云梯陟云顶，来寻坏衲师。  
破峡水一脉，挂松月半规。  
疏旷麋鹿性，厌饫丘壑姿。  
眷言携不去，迟立倚筇枝。  

释正觉　弟子簿坚仁以幅缣写圆悟禅师像径山裕虎丘隆二高弟侍焉绍兴丙辰二  
力世佛宗，心传我公。  
一拳活计，一喝家风。  
影草呈机也三圣却瞎，精金出冶也百丈还聋。  
绰绰有裕，恢恢而隆。  
阿难迦叶之多闻抖擞，目连鶖子之智慧神通。  
真得不借之应，大同不宰之功。  
百川曲折兮自然到海，万象森罗兮不可逃空。  

释正觉　端禅人丐盐求颂  
红炉焰里结冰霜，收拾侬家妙有方，  
舌本要资云水味，鼻端相助蕨薇香。  
扫归茅舍閒堆雪，坐照金盘净发光。  
去去道人成底事，芳滋许我活枯肠。  

释正觉　端禅人开田乞颂  
衲僧田地有来端，底意相携出问檀。  
春坞耕开云锦晓，月津划破练光寒。  
饱期束肚三条篾，功就移身百尺竿。  
恰恰相投看规矩，谷声鉴像一般般。  

释正觉　法澄上人出长芦了师兄画像求赞  
傲雪松孤，怀云石癯。  
妙存而有也不有，独照而无也非无。  
万象勿能逃空王之印，众色莫我染灵蛇之珠。  
金鸡啼寒兮晓分夜户，玉兔弄魄兮莹彻冰壶。  

释正觉　方上人持钵乞颂  
卷衣破晓下连城，意欲分炊往上方。  
僧钵饭归三篾饱，蜂房蜜合百华香。  
柳丝莺友调唇滑，云锦人家照眼光。  
应变纵横看伎俩，随身干木惯逢场。  

释正觉　访黄给事承往宝陀礼普门大士留偈  
泛舟谁畏海门津，丈室来寻彼上人。  
麈语欲求青眼旧，友心未爽白头新。  
黄家羊卧藩篱晚，梅氏仙游岛屿春。  
糊饼馒头看手段，观音妙智在尘尘。  

释正觉　访杨才叔不遇留偈斋舍  
呼筇起寂下云居，寒麓回春寻友于。  
烟染草芒三径暗，雪晞麦脚一鉯濡。  
欲求真语涤尘想，那畏峭风生粟肤。  
不见诗郎归怅怏，清癯时对石菖蒲。  

释正觉　浮舟下淮访龟山禅师  
霜风猎猎扫平野，沙头蓁翳净如燖。  
淮津斜转龟山麓，云汉微分雁塔尖。  
篱落梅梢春点点，庭除松影月纤纤。  
禅家况是不羇友，问讯勤来想未嫌。  

释正觉　浮舟之昌国谒韩克明知县  
南风帆腹饱，半夜渡沧津。  
鲸海漾新月，仙山寻故人。  
浪寒千里雪，烟暖十洲春。  
来就昌黎语，良惭我效颦。  

释正觉　符十五郎求颂  
尘劳排遣廓而明，灵照心空合未萌。  
妙尽源穷成本得，从来等佛与众生。  

释正觉　符十五郎求颂  
圆虚里许得真游，离水犀通一点秋。  
机应无私登鸟道，妙同明月静随流。  

释正觉　庚子冬二十八日天意晴和与止上人同南麓行横冈转流长作清响阴溪直  
云麓胜处夙未到，清行兴锐忘崎嶔。  
谁无瘦杖少扶力，我与幽人同赏心。  
壑津软缘自宛转，岸树老碧长阴森。  
溪西乞火煮茶去，竹里人家斋磬音。  

释正觉　恭鉴二禅人干浴镬求颂  
大冶鎔金入范看，不嫌口阔肚皮宽。  
得来妙触通身眼，净放光明赤肉团。  
衲子落成俱受赐，檀那相助许投干。  
底心试问楞严友，道契圆通只个般。  

释正觉　恭鉴二禅人干浴镬求颂  
范金为镬沸兰津，分付楞严会上宾。  
妙触宣明渠具眼，纤尘不受我通身。  
投谐冷暖浑忘水，迎合温和似得春。  
炉鞴相催成底器，量吞云梦可斯人。  

释正觉　古上人出丐求颂  
化门到处大千身，古鉴无尘谷有神。  
方信相随混不得，堂堂独露是何人。  

释正觉　观知殿化殿堂灯油求颂  
广堂清白照蒲团，相续真灯未许残。  
寂默无声闲口醭，光明不掉寸心寒。  
莲开似对秋波浅，梦觉浑疑晓漏乾。  
十法界身流影事，自他交彻镜中看。  

释正觉　光孝恭长老写师像求赞  
问者不亲，传者不真。  
默成之性，空照而神。  
湛存而无像，幽灵而绝邻。  
赫炉冶而铸其器，吹风烟而造其春。  
建立诸幻，发明至淳。  
匠手之挥斤刃利，蝇泥之去鼻端尘。  
其斲有信，其受难人。  
偃蹇之松兮独扶疏於雪试，舮卼之石兮几破碎於雷瞋。  

释正觉　过般若庵  
重轩瘦立曲栏头，岛屿青微冷枕流。  
望眼解随沙水转，赏心真与岸云浮。  
平分野色连延屋，点破江光相趁舟。  
般若空宗深得义，森罗元不碍人休。  

释正觉　过虎头岩  
空岩俨若虎头苍，云腻岩前草木光。  
竹吐锦萌春雨饱，松含黄粉野吹香。  
石床蟠足散征倦，道境洗心聊坐忘。  
投饭上方兰若去，未能痴学顾长康。  

释正觉　过王彦与郊居  
晨露晞时桑柘，宿云敛处溪山，  
摩诘画图未卷，渊明农事初閒。  

释正觉　过则上人庵  
归来萝茑挂烟蓑，钓月耕云倦也那。  
山上山下吞佛语，溪东溪西牧牛歌。  
廿年树耳亡疑著，一个拳头得用麽。  
做尽平生闲伎俩，赤鳞无奈瓮虀何。  

释正觉　海上人知浴求颂  
温温气象半篙津，匏杓调和冷暖匀。  
直得通身浑是水，端知赤肉了无尘。  
风埃面目揩磨净，丘壑形骸洗濯春。  
妙触宣明佛子住，首楞严会有斯人。  

释正觉　航海之宾陀防真歇师兄  
至人亲见古观音，化迹今居海上岑。  
烟机外分青嶂骨，水天中见白云心。  
潮痕拥岸棱棱雪，月魄浮波烂烂金。  
根境一如能所断，圆通游践法门深。  

释正觉　航海之宾陀防真歇师兄  
得得来寻真歇兄，孤舟扬檝顺潮行。  
重联断雁云中字，远赴閒鸥沙上盟。  
新味清油爈紫菜，古方淳蜜渍黄菁。  
海山只个供盘箸，一段家风不世情。  

释正觉　和禅人发心丐开海田  
檀度夤缘约远寻，利他方称出家心。  
丐行端取丛林饱，耕缛不嫌泥水深。  
地面丕平春种玉，波痕清浅月浮金。  
栽田博饭吾家事，一段风规得老琛。  

释正觉　华亭顾道友儿女俱出家求颂  
儿儿女女著袈裟，留得闲身具在家。  
不作丘坑看觉地，当鉯荟蘙种昙华。  
深藏北斗端能许，吸尽西江始较些。  
三界脱然亡影像，净名居士好生涯。  

释正觉　化上人持钵乞颂  
化事而今尽付君，归来还我验儿孙。  
诸尘正受盛於钵，一句含胡覆却盆。  
别处见人知雪岭，自家喫饭识云门。  
底心肯负檀那力，开发真机报施恩。  

释正觉　怀上人出丐求颂  
胡床拥毳怯春寒，怀丐人行野雪乾。  
风信入华披锦段，月魂堕水濯金盘。  
净名取饭亡我力，慈氏开门只一弹。  
妙得其中佛受用，头头成见不相瞒。  

释正觉　还南麓旧居  
枝藤结伴得游娱，怀习难宁寻旧居。  
云水梦思孤榻稳，山林眼味四窗虚。  
秋衣未絮怯繁雨，午饭无盐甘软蔬。  
老境端来傥底志，道同巢鸟与渊鱼。  

释正觉　晖禅人丐盐求颂  
庐山淡薄已多时，谁与丛林洗败姿。  
为爱海冰资菜味，不嫌春雨破华枝。  
仙陀婆事行行辨，舜若多身处处宜。  
快意截流船到岸，江头风顺看樯旗。  

释正觉　惠首座写师像求赞  
衰飒仪容，僶俛颓慵。  
玲珑岩寺，夭矫云松。  
艳冷晚秋菊，韵清霜晓钟。  
刹刹尘尘三昧事，知音何处不相逢。  

释正觉　机禅人出丐求颂  
尘刹分身看化机，青烟几处午家炊。  
面墙坐照丛林事，持钵丐缘云水饥。  
出谷鸟传春次第，漾舟人爱月相随。  
归来定有饱参句，笑解枯禅篾肚皮。  

释正觉　机禅人发心丐田  
历历机梭看转旋，衲僧手眼有千千。  
将知白雪上方饭，出自黄云负郭田。  
溉灌流金溪口月，耕犁卷幕陇头烟。  
和泥合水谁家事，参饱元无分外禅。  

释正觉　即觉庵子中居士来访妙峰之西既去作六言五首送之  
越境能来访我，扶筇颇肖游僧。  
得与坐间语味，谅其胸底怀冰。  

释正觉　即觉庵子中居士来访妙峰之西既去作六言五首送之  
梦晓寒松挂月，心秋古井含津。  
至道百家合辙，同风千里成邻。  

释正觉　即觉庵子中居士来访妙峰之西既去作六言五首送之  
欲下前时雪磴，重开向日风翎。  
此去丁宁华鸟，莫来狼藉春庭。  

释正觉　即觉庵子中居士来访妙峰之西既去作六言五首送之  
归来三径春草，梦卧一团雨蓑。  
白发暗移玉烛，昏窗净洗金波。  

释正觉　即觉庵子中居士来访妙峰之西既去作六言五首送之  
世外道人有在，庵中瓶粟无储。  
过客未容空去，挽衣相与分蔬。  

释正觉　偈  
句里明宗则易，宗中辨白则难。  
冻鸡未报家林晓，隐隐行人过雪山。  

释正觉　偈二首  
心地含诸种，普雨悉皆萌。  
既悟花情已，菩提果自成。  

释正觉　偈二首  
妄息寂自生，寂生知则现。  
知生寂自灭，了了唯真见。  

释正觉　偈十首  
即此见闻非见闻，更无声色可呈君。  
个中若了全无事，体用何妨分不分。  

释正觉　偈十首  
万法是心光，诸缘唯性晓。  
本无迷悟人，只要今日了。  
心无形影，对缘即照。  

释正觉　偈十首  
男子身中入正定，女子身中从定起。  
一尘入正受，诸尘三昧起。  
展翅奔腾六合云，抟风鼓荡四溟水。  

释正觉　偈十首  
心是根，法是尘，  
两种犹如镜上痕。尘垢尽时光始现，  
心法双忘性即真。  

释正觉　偈十首  
牢笼不肯住，呼唤不回头。  
古圣不安排，至今无处所。  

释正觉　偈十首  
万像之中独露身，唯人自肯乃方亲。  
昔年谬向途中觅，今日观来火里冰。  

释正觉　偈十首  
交互明中暗，巧齐转觉难。  
力穷忘进退，金没网鞔鞔。  

释正觉　偈十首  
触目绝对待，万法无不在。  
是汝心不知，非汝心不会。  
不会无不会，不知无不知。  
只个不会知，殊特也大奇。  

释正觉　偈十首  
一段光明亘古今，有无照破脱情尘。  
当头触著弥天过，退步承当特地新。  
紫极宫中鸟抱卵，银河浪里兔推轮。  
是须妙手携来用，百亿分身处处真。  

释正觉　偈十首  
衲僧巴鼻，圆明绝飇。  
直须推倒，却要扶起。  
玉马饮乾明月泉，泥牛耕破玻璃地。  
披毛戴角异中来，天上人间能几几。  

释正觉　偈颂二百零五首  
阴极而阳生，力穷而位转。  
苍龙退骨而骧，玄豹披雾而变。  
要将三世佛髑髅，穿作数珠子一穿。  
莫道明头暗头，真个日面月面。  
直饶你斗满秤平，也输我卖贵买贱。  
槃里明珠，不拨自转。  

释正觉　偈颂二百零五首  
妙存湛湛不为无，真照灵灵不为有。  
更向其间退步看，白云断处青山瘦。  

释正觉　偈颂二百零五首  
恁麽去底错，恁麽去底亲。  
错时错到底，亲时亲见真。  
相识满天下，知心能几人。  

释正觉　偈颂二百零五首  
生也死也，不道不道。  
只知憨狗怒逐块，谁见死蛇惊出草。  
著眼家林里许看，不萌枝上春阳早。  

释正觉　偈颂二百零五首  
心心相印，叶叶联芳，  
自己光明不覆藏。刹刹尘尘如是说，  
广长舌相解敷扬。  

释正觉　偈颂二百零五首  
来来去去山中人，识得青山便是身。  
青山是身身是我，更於何处著根尘。  

释正觉　偈颂二百零五首  
溶溶曳曳山上云，潺潺湲湲山下水。  
试问其间云水人，更於何处求诸己。  

释正觉　偈颂二百零五首  
吸尽西江向汝道，马师不肯落荒草。  
三千刹海一成秋，明月珊瑚冷相照。  

释正觉　偈颂二百零五首  
孤筇长作水云游，底事而今嗾下休。  
一点破幽明历历，十分合体冷湫湫。  
暗中须透金针穴，转处还藏玉线头。  
劫外家风兹日辨，渠侬真与我侬俦。  

释正觉　偈颂二百零五首  
劫前机，肘后印，  
用而无痕，空而不尽。  
是谁造作大千，出自虚明方雨。  
你侬欲去泥瘢，匠石不悭斤运。  

释正觉　偈颂二百零五首  
五月五日天中节，百草头上看生杀。  
甘草黄连自苦甜，人参附子分寒热。  
薰莸难昧双垂爪，滋味那瞒初偃月。  
圆明了知心念閒，摩诃迦叶能分别。  

释正觉　偈颂二百零五首  
你也住，我也住，十方三世一时捏。  
聚月醉云酣离水犀，  
转身触倒珊瑚树。  

释正觉　偈颂二百零五首  
万里西来坐少林，灯灯相续至如今。  
泥牛斗里同归海，玉线联时妙契鎝。  
未坠绵绵吾祖绪，不忘切切老婆心。  
风前一弄无弦曲，会有丛林人赏音。  

释正觉　偈颂二百零五首  
菩提无树镜非台，虚净光明不受埃。  
照处易分雪里粉，转时难辨墨中煤。  
鸟归无影树头宿，华在不萌枝上开。  
际会风云底时节，寒梭出蛰一声雷。  

释正觉　偈颂二百零五首  
开炉岁岁是今朝，暖气潜通称我曹。  
可惜丹霞烧木佛，翻令院主堕眉毛。  

释正觉　偈颂二百零五首  
蛇钻不入，鸟飞不度，  
我道人人在里许。三更明月下西山，  
一阵清霜脱寒树。  

释正觉　偈颂二百零五首  
阿那是祖，位崇家谱。  
二仆之根，万象之母。  
建化门未要转机，实际地如何进步。  
青山一线路相通，月落寒猿啼断处。  

释正觉　偈颂二百零五首  
肉团无主，空劫有家。  
清白十分活计，丕平一段生涯。  
月户风高兮云凝古路，星河浪静兮夜泛灵槎。  
唯心成万法，化佛现千华。  
快须拽鼻回香象，切忌当头触死蛇。  

释正觉　偈颂二百零五首  
劫火炎炎是事灰，劫空空处有灵台。  
更无妍丑成痕垢，妍丑俱从个里来。  

释正觉　偈颂二百零五首  
夤缘心，和合相，  
傀儡棚头呈伎俩。打破画屏归去来，  
家山田地还清旷。扫断情尘，  
沥乾识浪，虚明游践兮风月一壶，  
梦冷转身兮雪云万丈。  

释正觉　偈颂二百零五首  
舌头一脔肉，口唇两片皮。  
其间无固必，分外莫猜疑。  
赵州古佛，云门圣师，  
历历机头不挂丝。自然桃李成蹊去，  
那是春风作意吹。  

释正觉　偈颂二百零五首  
深明无底，灵异无根。  
案山行尽，不见有家。  
识浪沥乾，不见有己。  
石女掣开金锁钥，木人拨动玉轮机。  
方信道从佛口生，法化生得佛法分。  

释正觉　偈颂二百零五首  
柳线垂金莺语滑，华棚张锦蝶飞忙。  
见闻里许通消息，谁得先生点铁方。  

释正觉　偈颂二百零五首  
露，超宗越祖。  
人言渠爇返魂香，我道伊挝涂毒鼓。  
苦苦，更若咬文嚼字，  
规行矩步。上唱下随，  
前瞻后顾。张三裹帽新有钱，  
富汉不是恁麽做。  

释正觉　偈颂二百零五首  
巢知风，穴和雨。  
不用安排，自成规矩。  
历历靡缘，閒閒何偶。  
乐哉林鸟渊鱼，一笑相忘尔汝。  

释正觉　偈颂二百零五首  
衲僧舌头真个自，浑仑里许没锥钩。  
轮扁斲工不授子。庖丁游刃无全牛。  

释正觉　偈颂二百零五首  
身非尘聚，卓卓妙存。  
心非情缘，冥冥独尊。  
其体也出诸障碍，其用也得大自在。  
无去无来，非显非晦。  
应色应声，亡对亡待。  
馒头胡饼观世音，还我当行家卖买。  

释正觉　偈颂二百零五首  
华鸟不来空过春，牛头山上懒慵人。  
自心净故元无作，放下许多閒苦辛。  

释正觉　偈颂二百零五首  
眼里拈却翳，空中那有华。  
路不拾遗君子事，民无侵扰玉平家。  

释正觉　偈颂二百零五首  
檐头雨滴声，问你要惺惺。  
直下成己事，途中作主盟。  
刹刹见佛，尘尘出经。  
擘开华岳连天色，放出黄河到海声。  

释正觉　偈颂二百零五首  
只个家风，八面玲珑。  
斗柄横而河淡，梦鹤起而巢空。  
功中退步就位，位里移身借功。  
灵灵了了处同中有异，湛湛澄澄处异中有同。  
随宜也机轮宛转，妙应也关捩虚通。  
佛子住此地，即是佛受用。  
经行及坐卧，常在於其中。  

释正觉　偈颂二百零五首  
玉麟麟，铁昆仑。  
金绳在渠手，归步月黄昏。  

释正觉　偈颂二百零五首  
九重尊贵位中人，灿灿星图拱北辰。  
活计四时调玉烛，家风万世运金轮。  
区分群象布淳化，囊括二仪怀至仁。  
算数不能穷寿量，南山苍翠镇长春。  

释正觉　偈颂二百零五首  
人平不语，水平不流。  
风定华犹落，鸟啼山更幽。  
只麽天真无少剩，莫於里许著丝头。  

释正觉　偈颂二百零五首  
不居功，不合半，脱体其间过一遍。  
梦觉船浮明月波，眼寒雪拥芦华岸。  

释正觉　偈颂二百零五首  
祖华五叶发灵根，端的知恩解报恩。  
大仰未忘东寺会，玄沙相继雪峰存。  
机梭传处难通路，针芥投时有妙门。  
鼻孔放光出气快，当年一斲尽泥痕。  

释正觉　偈颂二百零五首  
一月雨，半夏凉，蒲团禅板坐相当。  
泥牛踏破澄潭月，光影芒芒夜未央。  

释正觉　偈颂二百零五首  
黄河九曲，七斤布衫。  
胡马嘶北，越鸟巢南。  
衲僧恰到真常处，语不欺人面不惭。  

释正觉　偈颂二百零五首  
直到劫空明自己，不无不堕超生死。  
夜船载月钓沧浪，清白传家只如此。  

释正觉　偈颂二百零五首  
大众退后，妙超窠臼。  
不用安排，何须饤饾。  
动弦别曲孰知音，舒肠沥胆渠开口。  
丛林切莫乱商量，三世诸佛不知有。  

释正觉　偈颂二百零五首  
主中之主天中天。家势金轮万代传。  
退步不居尊贵位，借功却作诞生缘。  
廓虚印上无瑕垢，明白机头有转旋。  
劫数不能知寿量，湛存象外自绵绵。  

释正觉　偈颂二百零五首  
爱结成身，想澄成界，  
从此漂流生死海。照彻灵源湛不浑，  
方知幻泡同无碍。六门气秋，  
四大缘坏，了了一真常自在。  
明月混融兮雪芦眼迷，清风相送兮夜船归快。  

释正觉　偈颂二百零五首  
藏山於泽，藏舟於壑。  
一真不可藏，怕尔满寥廓。  
传家清白有风规，圆陀陀地无棱角。  

释正觉　偈颂二百零五首  
朔风拂旦吹秋过，时节薄寒宜就火。  
拱默威音世外游，放闲枯木堂中坐。  
尘劫空时却有空，道环虚处元无我。  
灵灵不昧寂而知，衣钵少林分付可。  

释正觉　偈颂二百零五首  
青山不用白云朝，白云不用青山管。  
云常在山山在云，青山自闲云自缓。  

释正觉　偈颂二百零五首  
去时还复似来时，明月芦华夜不迷。  
转棹又归何处去，秋光目断水天低。  

释正觉　偈颂二百零五首  
去也五年，分疏不下，  
一句元无缝罅。只知推过商量，  
谁信分明酬价。玲珑底相知，  
莽卤底相讶。宁可与事人相骂，  
不可共不晓事人说话。  

释正觉　偈颂二百零五首  
忒团坘，不相瞒。  
冬不寒，腊下看。  

释正觉　偈颂二百零五首  
一阵清霜，千峰寒色，  
里许是谁看转侧。家风克绍绍非功，  
抚背忽惊儿脱白。  

释正觉　偈颂二百零五首  
不习禅，不论义，铺个破席日里睡。  
想料上方兜率天，也无如此日炙背。  

释正觉　偈颂二百零五首  
唯只一真心，三缘坐断谁升沉。  
遂成十法界，六道轮回自障碍。  
不见一法即如来，方得名为观自在。  
见怪不怪，其怪自坏。  
灵从何来，圣亦何在。  
拄杖敲时灶堕摧，一片虚明绝中外。  

释正觉　偈颂二百零五首  
凛凛将军令已行，八荒四海要澄清。  
提来剑气干牛斗，洗荡氛埃见太平。  

释正觉　偈颂二百零五首  
春雨洗园林，春风动帘箔。  
百城人已归，弹指开楼阁。  
入门俱是佛家风，帝网光明相映夺。  

释正觉　偈颂二百零五首  
三十六物一时空，空空空处自光通。  
转侧末山不露顶，非男女相主人翁。  
主人翁，借伴能来用莫穷。  
百草头上俱胝老，尘尘刹刹是家风。  

释正觉　偈颂二百零五首  
拽石般土，打鼓作舞。  
意不立玄，机不停午。  
踏破草鞋赤脚行，见成底事休回互。  
不回互，大龙不受玄沙瞒，  
前面斑斑元是虎。  

释正觉　偈颂二百零五首  
钓尽沧波月一钩，月低烟树夜维舟。  
寒鸡抖擞呼天晓，笑对春风百草柔。  
中外夷犹，纵横自由。  
志公不是閒和尚，刀尺相将拄杖头。  

释正觉　偈颂二百零五首  
无事题取一首，我侬不落他人后。  
略略绰绰思大口，醇醇酽酽白家酒。  
醉中犹道未沾唇，被人问著还打手。  
不打手，三年一闰，  
冬后数九。  

释正觉　偈颂二百零五首  
小雪纤纤洗霁色，新春冉冉入烧痕。  
三千界现非佗物，百亿分身有妙门。  
白云儿是青山用，青山父是白云根。  
寄语白云数回首，青山免见瘦棱棱。  

释正觉　偈颂二百零五首  
一雨一晴，盖载生成。  
桃华濯锦而丽，杨柳弄风而轻。  
决决野泉发响，关关林鸟和鸣。  
历历见闻中得妙，更嫌何处不分明。  

释正觉　偈颂二百零五首  
云开青山横屋头，雨住流水涨门底。  
南无家家观世音，回避不及鼻相抵。  
非唯鼻相抵，亦乃同见同闻，  
同齧同舐，同身同意，  
同得同智。果满菩提圆，  
华开世界起。  

释正觉　偈颂二百零五首  
灵云却解见桃华，老眼如今冷淡些，  
拈却面前案山子，柱门路直不横斜。  

释正觉　偈颂二百零五首  
乳粥当年得善生，心开成道见明星。  
而今各各恁麽去，犹较瞿昙半月程。  

释正觉　偈颂二百零五首  
人平不语，水平不流。  
嘉州大象，陕府铁牛。  
莫怪扶桑最先照，大都家住海门洲。  

释正觉　偈颂二百零五首  
风不鸣条，雨不破块，  
会不会兮还信采。廓廓落落兮大方无外，  
跛跛挈挈兮大功不宰，稳稳密密兮心安如海。  

释正觉　偈颂二百零五首  
功勋密处转身难，转后家风又觉宽。  
黯黯旧山青落眼，涣然霜雪洗蓑寒。  

释正觉　偈颂二百零五首  
空劫威音前，别有一壶天。  
御楼观射猎，不是刈茅田。  

释正觉　偈颂二百零五首  
生灭去来，本如来藏。  
清净妙明，虚融通畅。  
六门我绝，攀缘三界。  
渠无身相，无生路上。  
底人识取，万迥和尚。  

释正觉　偈颂二百零五首  
不可得一，不可得异，  
我如是也彼如是。两茎眉现燄光身，  
百草头扬祖师意。归云谁使就青山，  
落华自得随流水。  

释正觉　偈颂二百零五首  
密密住其中，灵然空不空。  
一牛才饮水，五马不嘶风。  
位里亡消息，机头有变通。  
三千大千事，弹指入圆融。  

释正觉　偈颂二百零五首  
三界唯心，唯心三界，  
一切法空观自在。处处光明处处身，  
老回泡幻同无碍。吐云如山，  
吞川如海，了无毛发居其外。  
万象森罗尽我家，只个虚空肚皮大。  

释正觉　偈颂二百零五首  
佛身光明了无垢，性水清净常不浑。  
降生沐浴吉祥事，要以大开功德门。  
哆哆和和增口业，胶胶缀缀添尘结。  
大家净洗佛浑身，彻底洞然明皎洁。  
长时诸佛洗我身，令日众僧洗我佛。  

释正觉　偈颂二百零五首  
时行即行卓然何倚，时止即止廓尔独灵。  
历万变而不我求功，住一如而不我藏用。  

释正觉　偈颂二百零五首  
渊默之津，皓然之色。  
混处功齐，细看转侧。  
昆仑脱手黄金绳，鼻孔累垂收不得。  

释正觉　偈颂二百零五首  
长者长法身，短者短法身。  
虚空已是色，大地却非尘。  
觑得破阿那律祖，放得稳舜若多神。  
飘飘闲戏白鸥水，栩栩梦游蝴蝶春。  
拶头拶面推来也，眼里无筋一世贫。  

释正觉　偈颂二百零五首  
不可得而有，不可得而无。  
寂寂十方坐断，寥寥一境清虚。  
妍丑那能瞒净镜，青黄莫我染明珠。  
刹海不能关锁月，夜来流影在珊瑚。  

释正觉　偈颂二百零五首  
渠非老朽，不礼不受。  
威音世前，毗卢顶后。  
把定壶中白日长，触著匣内青蛇吼。  
良医嘱病人，服药不如忌口。  

释正觉　偈颂二百零五首  
不是心，不是物。  
非天非人，非僧非俗。  
南北东西莫我寻，长短方圆莫我测。  
牛饮星河，兔眠月窟，  
彻底灵明破昏塞。末山超拔兮顶相不形，  
铁磨变通兮舌头无骨。  

释正觉　偈颂二百零五首  
吾家日日选场开，及第心空有大才。  
莫把桂枝零碎折，为佗和月抱将来。  

释正觉　偈颂二百零五首  
十方大地是我一个身便能禁足，十方众生是我一个汉方解护生。  
禁足也步步不妄行，护生也心心不妄动。  

释正觉　偈颂二百零五首  
十方法侣共安居，云月身心照处虚。  
转侧芦汀飞鹤鹭，亡机林壑混樵渔。  
瘢痕若尽光无际，丝糁才萌念有余。  
廊下相逢休放喝，且容兴化撒珍珠。  

释正觉　偈颂二百零五首  
踏破草鞋赤脚走，拄杖头上挑日月。  
智门真得祖家风，放出云门广长舌。  
大智如愚，大功若拙，用尽工夫参不彻。  
莫於平地上增堆，休向虚空里钉橛。  

释正觉　偈颂二百零五首  
途中久客忆家山，一线蹊通入翠寒。  
望处霁云收青练，跨门残月堕金盘。  
十虚俱殒眼方阔，三世齐吞肚觉宽。  
变化鲲鹏底时节，霄程九万看风抟。  

释正觉　偈颂二百零五首  
正昼热，深夜凉，  
冰壶谁复到中央。身心直许摩云月，  
脾肺都将洗雪霜。莫守一色处，  
莫坐万年床。玉人转侧机梭动，  
细辨里头偏正方。  

释正觉　偈颂二百零五首  
身里出门，门里出身。  
白云能作客，明月解随人。  

释正觉　偈颂二百零五首  
一句超然，良马影鞭。  
道出语默，理合方圆。  
运斤之妙，宾主可怜。  
斲轮之伎，父子不传。  
莫将爻象兮相求龟壳，才落是非兮底事驴年。  

释正觉　偈颂二百零五首  
鉴像谷神，云心月影。  
閒閒不宰於功，历历无私於应。  
莫问正偏，谁论动静。  
自方自圆，谁欠谁剩。  
能来异类中行，常处那伽大定。  
云水丛林自恣人，果如是也须相庆。  

释正觉　偈颂二百零五首  
父母所生眼，悉见三千界，  
拈却案山谁我碍。直饶全象无全牛，  
未免依前还碍塞。衲僧家真庆快。  
物我虚空，混成一块。  
更於何处著根尘，只个堂堂观自在。  

释正觉　偈颂二百零五首  
不展事，不投机。  
不徇缘，不答话。  
个是出格，辙脱窠臼。  
平生肝胆向人倾，相识犹如不相识。  

释正觉　偈颂二百零五首  
雨从何来，不离问处。  
森罗大千，出乎方寸。  
照中之虚，静中之动，  
衲僧分上常相共。寒露濡松夜气清，  
皋禽惊起月巢梦。  

释正觉　偈颂二百零五首  
主中主，须辨取。  
动犯威严，细看规矩。  
贵不可得其名，寿不可穷其数。  
四溟潮落露仙山，万里云开廓天宇。  

释正觉　偈颂二百零五首  
苏秦尝佩六国印，许由还厌一瓢风。  
了无佗能相通变，可笑僧繇画志公。  

释正觉　偈颂二百零五首  
灵机未动，道环先入。  
极理也妙得穷通，顺事也聊分借借。  
无象无私，何固何必。  
娟娟印水之月魂，冉冉在华之春律。  
巍巍堂堂兮炜炜煌煌，三千大千兮周行独立。  

释正觉　偈颂二百零五首  
几许欢心几许愁，好看野老两眉头。  
家风平贴清如镜，水瘦山空一样秋。  
手段通变，身心自由，  
不怕风涛雪拥舟。海上三山颓一掣，  
六鳌连落上金钩。华岳连天秀，  
黄河辊底流。  

释正觉　偈颂二百零五首  
大而无外，小而无内。  
合虚空而无欠无余，混万象而成团成块。  
不出不在，不失不坏。  
我不与物争，物不为我碍。  
路逢达道人，不将语默对。  
三千界里放光明，双六盘中休喝彩。  

释正觉　偈颂二百零五首  
里头看，勿暑寒，直下沧溟沥得乾。  
我道巨鳌能俯拾，笑君沙际弄钓竿。  

释正觉　偈颂二百零五首  
云门老子能施设，胡饼佛祖俱超越。  
哆哆和和两片皮，猠猠獠獠三寸舌。  
不是特地展家风，也非投机应时节。  
生铁铸成无孔鎚，忒团坘兮难下楔。  

释正觉　偈颂二百零五首  
皓然雪月净无埃，一色功中更放开。  
唤起牧童蓑底梦，白牛鼻孔拽教回。  

释正觉　偈颂二百零五首  
阴阳爻象此为宗，杀活机头看变通。  
玉女退身功后位，木人引步异中同。  
一尘不受能虚廓，万像无遗却混融。  
借得因缘成现用，玲珑八面尽家风。  

释正觉　偈颂二百零五首  
饮乾巨海，推倒须弥，  
廓大灵通更是谁。馨香秀林枬檀枝，  
哮吼出屈师子儿。三千界现一弹指，  
八万门开双用眉。知不知，  
为不为。道满十处兮心超亿劫，  
影流万象兮气分二仪。  

释正觉　偈颂二百零五首  
宿雨洗去山面尘，东君料理山家春。  
浩劫壶中勿新岁，枯木岩前有古人。  
寒暑不到以法界为处，齿发不老以虚空为身。  
坐间默有相传意，川上乾无逝去津。  

释正觉　偈颂二百零五首  
生灭夤缘不著人，一年才尽又逢春。  
森罗借得为他用，法界浑仓是我身。  
不受杂毒，自然纯真。  
拈却千差亡彼此，打成一片没根尘。  

释正觉　偈颂二百零五首  
非男女之相，出有无之量。  
透万机之前，超三界之上。  
穷而通，简而当。  
松含月兮夜寒，溪带雨而春涨。  

释正觉　偈颂二百零五首  
管签真风暗度韶，春恩如许在芳条。  
志公不是闲和尚，拄杖头边有剪刀。  

释正觉　偈颂二百零五首  
莺弄歌喉华弄妍，如许春事在门前。  
道冲而用亡机者，买尽风流不著钱。  

释正觉　偈颂二百零五首  
寿等南山，位崇北斗。  
机运象先，体同道久。  
明逾日月兮普及幽深，德合乾坤兮廓无前后。  

释正觉　偈颂二百零五首  
清彻性空水，圆明净智身。  
个中不洗体，直下了无尘。  
有成佛，有降神。  
有彼岸，有迷律。  
哆哆和和此其始，胶胶缀缀此其因。  
底时节，释迦文，  
恶水蓦头浇莫嗔。何须念彼观音力，  
自然还著於本人。  

释正觉　偈颂二百零五首  
不起一念，向道须弥。  
舌头一脔肉，口唇两边皮。  
云门得用妙如许，不落是非知不知。  

释正觉　偈颂二百零五首  
萧然一念未萌初，露柱怀胎辨得无。  
风扫余云月未上，霁虚廓净绝方隅。  

释正觉　偈颂二百零五首  
岭头功德眼，倦足等闲垂。  
红炉一点雪，直下廓亡依。  

释正觉　偈颂二百零五首  
百草头上平生事，闹市门前百亿身。  
及尽如许闲影响，体明空劫那边人。  
那边人，何所有，  
白云断处青山秀。绝他缘，  
唯自守，结夏须教醭生口。  
有说便是野干鸣，无说自然师子吼。  

释正觉　偈颂二百零五首  
凡圣通同共一家，寂光田地看生涯。  
而今选佛心空去，自有丘园开觉华。  

释正觉　偈颂二百零五首  
三千世界出弹指，百亿庄严集化身。  
寿域无疆同道久，河沙劫数一成春。  

释正觉　偈颂二百零五首  
世尊无说说，迦叶不闻闻。  
默默到时良自庆，家山元在白云根。  

释正觉　偈颂二百零五首  
归根得旨，叶落知秋。  
拈得鼻孔，失却舌头。  
照彻三世佛之顶{左宁右页}，把定历代祖之襟喉。  
玉井涵碧，冰壶断流。  
诸法空寂为之座，是须坐处不停囚。  

释正觉　偈颂二百零五首  
当处出生，当处灭尽。  
三世如来，相授此印。  
石人放意卧烟寒，玉女摇头看晓信。  

释正觉　偈颂二百零五首  
雪峰之子，德山之孙，  
葛藤牵转难穷根。截断众流见源底，  
相应函盖同乾坤。长长短短无节奏，  
绵绵密密忒鹘仓。随波逐浪恁麽去，  
上船便到家前门。  

释正觉　偈颂二百零五首  
端公问处来，径直勿迂回。  
善财处处逢弥勒，弹指作声楼阁开。  

释正觉　偈颂二百零五首  
冰鉴净，玉壶寒。  
一互清处抬脚易，十分明白转身难。  
混身转却舌头短，转却浑身鼻孔宽。  

释正觉　偈颂二百零五首  
一人之父，百王之师。  
道机有余兮，动若四时。  
寿域无疆兮，量同二仪。  
大功不宰，至化无为。  
妙兮虽喻，智也不知。  
权挂垢衣云是佛，却装珍御复名谁。  

释正觉　偈颂二百零五首  
耳应声而无响，眼有照而亡缘，  
旷劫清规里许圆。生死死生不到处，  
云磨秋色水连天。  

释正觉　偈颂二百零五首  
寒林濡露，明月濯波。  
时节恁麽，衲僧如何。  
廓一念不见有自，极十方不见有它。  
遍界通身无背面，莫教丝绪落机梭。  

释正觉　偈颂二百零五首  
十月朔，风雨肇寒天意作。  
丛席地炉今日开，免烧木佛无斟酌。  
丹霞将错就错，院主眉须堕落。  
如聋如盲大家翁，搅扰杀你不要恶。  

释正觉　偈颂二百零五首  
深深处，细细行。  
隐隐时，密密觑。  
若能恁麽彻根彻，源旁参回互宛转。  
虚玄不触尊贵机，横梭度针露线穿。  

释正觉　偈颂二百零五首  
一日不作，一日不食，  
歇者无心穫者力。分明只个是家风，  
会得种田博饭喫。  

释正觉　偈颂二百零五首  
唯心唯识，平出平入。  
金刀之齐，玉尺之直。  
你唤甚麽作三界，真个不曾遗颗粒。  

释正觉　偈颂二百零五首  
王老师，足意气，  
是是非非荡情谓。倚天照雪烂光芒，  
扫尽攙抢千万里。  

释正觉　偈颂二百零五首  
一枝秀出枬檀林，想见馨香慰众心。  
不负老兄开凿力，当风子和鹤鸣阴。  

释正觉　偈颂二百零五首  
影略门前倒刹竿，个中消息授传难。  
玲珑侍者能相委，盘走明珠珠走盘。  

释正觉　偈颂二百零五首  
功勋消，阶级尽。  
尊贵不知名，威严莫得近。  
子退步而就父，臣转身以合君。  
机转玉轮侧，妙叶正当风。  

释正觉　偈颂二百零五首  
湛湛不昏，绵绵若存。  
三世佛护持为之顶相，历代祖传受为之命根。  
苍头祖父寒居位，白发儿孙夜过门。  

释正觉　偈颂二百零五首  
道契如如，非有非无。  
静也神之在谷，应也像之在珠。  
了无所住，照不失虚，  
无影杖子两人扶。清华临於至鉴，  
深密守於元枢，机轮文彩妙穷初。  
霁色廓澄兮秋怀月满，秀棱重叠兮云卷山癯。  

释正觉　偈颂二百零五首  
不即不离，非取非舍。  
自东自西，谁上谁下。  
委曲也顺俗亡功，蓦直也应真不惜。  
珠中有火君须信，休向天边问太阳。  

释正觉　偈颂二百零五首  
只者一缝大小，饱丛林汉分晓。  
点头言语，丁宁摆手。  
舌头猠獠不猠獠，人人脚下长安道。  

释正觉　偈颂二百零五首  
不问维摩经，看底甚麽经，  
大千卷出破尘情。水中盐味，  
色里胶青，机前有路妙难名。  
才形言像迢然去，又是泥团换眼睛。  

释正觉　偈颂二百零五首  
一阳生，万物潜萌。  
隐隐有像，寥寥未形。  
蚌肠含妙蕴，犀角晕通星。  
密密用，细细行，  
本智虚融与理冥。露地白牛肥腻饱，  
拥蓑人驾雪山耕。  

释正觉　偈颂二百零五首  
今朝腊月二十五，衲僧一曲和云门。  
谁将节奏乱孔窍，不到瘢痕伤斧斤。  
舌无骨，眼有筋，  
方见韶阳老子能。拍拍元来浑是令，  
哩鸣啰了逻鸣棱。  

释正觉　偈颂二百零五首  
岁朝坐禅，万事自然。  
心心绝侍，佛佛现前。  
清白十分江上雪，谢郎满意钓渔船。  

释正觉　偈颂二百零五首  
明月芦华四望连。转身人上合同船。  
借功自有旁参事，历历机头看正偏。  

释正觉　偈颂二百零五首  
净不涉缘，照不对物。  
用无去来之相，混无彼我之心。  
稳稳密密，玲玲珑珑。  
宛转虚玄事不彰，明暗只在影中圆。  

释正觉　偈颂二百零五首  
云无心成何处雨，蜜有味是谁家华。  
一钵上方分得饭，归来香气满毗耶。  

释正觉　偈颂二百零五首  
轻烟羃羃衲僧家，节物迎春气象华。  
流水落华无限意，游山消息付长沙。  

释正觉　偈颂二百零五首  
世梦短，劫壶宽，  
底人退步里头看。豹变文而雾重，  
龙不卧而潭寒。欲使人人双眼冷，  
要须先沥髑髅乾。  

释正觉　偈颂二百零五首  
桃华浪里振修鳞，一跃龙门看化身。  
谛了十方三世事，无始的的自家春。  

释正觉　偈颂二百零五首  
吸尽西江向汝道，马师家风不草草。  
截流一棹破烟寒，天水同秋清渺渺。  

释正觉　偈颂二百零五首  
白云之宾青山伴，位里借功看互换。  
无底合盘转手擎，穿心碗子通身饭。  

释正觉　偈颂二百零五首  
春云堆絮，春雨散丝，  
华开笑口柳申眉。翻紫燕，  
嚼黄鹂，声色丛中有路歧。  
家风鼻孔相摩触，不独观音大士知。  

释正觉　偈颂二百零五首  
差之毫厘，失之千里。  
会也打草惊蛇，不会也烧钱引鬼。  
荒田不拣老俱胝，只今信手拈来底。  

释正觉　偈颂二百零五首  
主中宾，宾中主，  
相合回头看里许。明月团团夜正央，  
昆仑抱出珊瑚树。  

释正觉　偈颂二百零五首  
水不洗水，金不博金。  
眼不见眼，心不用心。  
不堕根境识，那涉去来今。  
迷里忽然逢达磨，何曾特地作丛林。  

释正觉　偈颂二百零五首  
我住汝亦住，我行汝亦行。  
结制顺诸佛，禁足护众生。  
金锁无须两头动，灵犀有晕中间明。  
泥牛入海恰半夜，木鸡唤月看五更。  
云倚山是父子，眼约眉为兄弟。  
三世同参或一段合宗家之事，大千等量破微尘出自己之轻。  
琼林寸寸宝，旃檀片片馨。  
物物头头有平出底多许，心心法法无外来底一星。  
抹抹挞挞憨皮袋，跛跛挈挈常不轻。  
无是无非长默默，非凡非圣独惺惺。  
蒲团坐倚无他事，永日寥寥谢太平。  

释正觉　偈颂二百零五首  
笊篱木杓，钱贯井索。  
受用见成，家风廓落。  
生涯放得信缘看，佛法更於何处著。  
不用安排只麽从，自然心地常安乐。  

释正觉　偈颂二百零五首  
默默相投时节，灯灯不断光明。  
其间著脚浑无地，望尽玉壶连底清。  

释正觉　偈颂二百零五首  
句里明宗则易，宗中辨的则难。  
也须是到个时节，始得色转不见身，  
功亡不知位。绝怜大匠一斲泥，  
不犯祖师三尺鼻。儿孙去后阿谁共守清贫，  
臣庶退时独自难称尊贵。  

释正觉　偈颂二百零五首  
寻常撞搕，当面讳却。  
可怜傅大师，处处失楼阁。  

释正觉　偈颂二百零五首  
来问此经低声，大千卷自尘中出，  
三世佛从口里生。天得一以清，  
地得一以宁，宁无依兮谷不盈。  
摩诃般若波罗密，落日渔樵歌太平。  

释正觉　偈颂二百零五首  
尘尘三昧，彼彼不外。  
千峰向岳，百川赴海。  
更无一法不如来，只个堂堂观自在。  

释正觉　偈颂二百零五首  
百城游遍，遍诣文殊。  
不见其身，唯摩其顶。  
老眼就看青嶂骨，败鞋行到白云根。  

释正觉　偈颂二百零五首  
地藏栽田博饭，南泉买鎌割禾。  
六祖负舂明历历，金牛棒钵笑呵呵。  
古人得恁饱参煞，尔辈莫嫌辛苦多。  

释正觉　偈颂二百零五首  
难难难是遣情难，情尽圆明一颗寒。  
大法眼，不相谩。  
面前不破案山碍，直下无津识浪乾。  

释正觉　偈颂二百零五首  
木有火伤身，人有火伤神。  
木无火不生，人无火不成。  
地水风火，亦复如是。  
四大普周同法界，各各普周无障碍。  
只者普周无碍时，自然无坏无不坏。  

释正觉　偈颂二百零五首  
只者便是，非像非镜。  
谁主谁宾，何偏何正。  
缝罅莫我欺无孔之槌，锱铢莫我定无星之秤。  
聊将拄杖搅沧溟，令彼鱼龙知水为命。  

释正觉　偈颂二百零五首  
须知风动心摇树，果见云生性起尘。  
雨霖霖兮日杲杲，点头弥勒解分身。  

释正觉　偈颂二百零五首  
玉壶著脚四围宽，妙处其中转侧看。  
顾鉴功忘鼻孔直，津流识尽髑髅乾。  
夜横河汉白，霜洗斗牛寒。  
休去歇去，绝言绝虑。  
廓无所依，妙无所住。  
转历历之机，运绵绵之步。  
神游方外灵台，道契环中虚处。  
藏身白云云外家，著脚青山山下路。  
宛转穷通，旁参回互。  
十成收得返魂香，一等来挝荼毒鼓。  
肯触气於死蛇，要捋须於猛虎。  
却借其功，不谋而遇。  
枯木龙吟而起云，南山豹变□披雾。  
律入春筒，影流晓户。  
百亿仪分，三千体露。  
大经掇出於微尘，古佛相交於露柱。  
历代诸祖只个生涯，一切众生同时来度。  
大用石火迟，全机电光遽。  
哆哆和和也问若剪答如裁，轰轰磕磕也喝如雷棒如雨。  
洞出佛对三斤麻，赵州衫重七斤布。  
道火不我烧唇，道水不我濡裦。  
无是无非，何规何矩。  
柱杖子里许将来，钵袋子那时分付。  
　¨宋诗　释正觉　偈颂二百零五首  
无对无待，有兼有带。  
历历物机，空空眼界。  
绵绵相柱兮箭锋，恰恰相应兮函盖。  
巨海饮毛，妙峰纳芥。  
彼不见其有余，我方知其无外。  
普明照世约同参，补怛落伽观自在。  

释正觉　偈￠　二百零五首  
静沉沉，明荡荡，  
雪满十方，云迷四向。  
一色影里是谁坐著功勋，百尺竿头阿你变通伎俩。  
恁麽时须辨几微，恁麽处须明的当。  
趁不去露地白牛，透得过流河香象。  
彻见其源，如指诸掌。  
恁麽尽去也无法可传，恁麽却来也有人相亮。  

释正觉　偈颂二百零五首  
三世诸佛不知有，忉忉怛怛扬家丑。  
狸奴白牯却知有，跛跛挈挈能自守。  
弄鳖鼻兮忆南山，透法身兮藏北斗。  
风飘白雪岭头梅，春撚金丝堤上柳。  
天童也要不沾唇，三盏清源白家酒。  

释正觉　偈颂二百零五首  
你也恁麽住，我也恁麽住，  
作业相似贫相聚。十方无壁，  
四面无门，遮丑无衣，  
御寒无絮。直下不居功，  
个中看转处。采华蜂集萌不枝，  
卧月鸟栖无影树。  

释正觉　偈颂二百零五首  
三寸舌，两片唇，无始时来赚杀人。  
解弄不教圭角露，阿谁参见跛云门。  

释正觉　偈颂二百零五首  
老大丛林快说禅，不将禅拄口皮边。  
谷深山远空无像，何处人呼应不圆。  

释正觉　偈颂二百零五首  
一头白发几回春，方信闲身似痴人。  
直下放教平稳去，更将何法作根尘。  
法无根尘，心无向背。  
心无向背，道合自然。  
道合自然也，日日好日，  
年年好年。东君刀尺裁华木，  
付与过头杖子禅。  

释正觉　偈颂二百零五首  
三界无法，何处求心。  
风生虎啸，雾起龙吟。  
泥中有刺，绵里有针。  
华鸟隔墙相唤甚，十分春事到家林。  
不堕前后，独超古今。  
唤回千岁梦，飞出九皋禽。  
无栖泊，勿猜斟，  
只个虚空等样心。直下一槌光迸散，  
斩新弹子出炉金。  

释正觉　偈颂二百零五首  
山谷之响，水监之像。  
白云之心，太虚之量。  
应机也乍卷乍舒，据令也全收全放。  
三千世界你夤缘，百亿分身君伎俩。  
风行空，船驾浪，  
施受通同无住相。一言相送知不知，  
千僧在你钵盂上。  

释正觉　偈颂二百零五首  
家法简严，非二非三。  
月来明湛水，云退露寒岩。  
真机自得妙处，谁参不是文殊。  
白槌后也应，千古屈瞿昙。  

释正觉　偈颂二百零五首  
清净性空水，光明法界身。  
依俙辨白处，便是诞生人。  
不洗体，不洗尘，  
妙触宣明悟水因。借问当年向去事，  
如何今日却来亲。二千年前此时候，  
指天指地师子吼。云门居乱思太平，  
打杀不妨将餧狗。指东话西，  
将无作有。恶水泼君君莫嗔，  
而今看你如何受。  

释正觉　偈颂二百零五首  
喫粥了，洗钵去，  
法尔圆成正规矩。可怜叶氏怕真龙，  
却怪谢郎欺猛虎。本常路，  
真实语，这僧且问如何悟。  
从来鼻孔大头垂，不用安排兮自著处所。  

释正觉　偈颂二百零五首  
泥泥水水一年农，收拾将来碓下舂。  
炊软香分千钵饭，肚皮参饱放颓慵。  

释正觉　偈颂二百零五首  
一色是须转，大功不我居，  
珠走碧盘盘走珠。直下沧溟取明月，  
吾家自有崑崙。天宇豁空云卷雨，  
溪容澄澈水怀秋。  

释正觉　偈颂二百零五首  
乞食浙西苏与秀，人人奉佛家家富。  
收拾几成三万缗，尚自不能供众口。  

释正觉　偈颂二百零五首  
却请和尚道，三世诸佛也靠倒。  
释迦师，净名老，  
毗耶摩竭心相照。倦鹤夜移巢，  
灵蛇寒入草，正偏转侧兮妙圆兼到。  

释正觉　偈颂二百零五首  
作麽生行，履得十成，  
去功业力争英雄。刘项时，  
将太平。坐亨朴懋，  
羲轩世人。  

释正觉　偈颂二百零五首  
莫向枯龟版上钻，衲僧开口见心肝。  
莲华荷叶出未出，做尽工夫转觉难。  

释正觉　偈颂二百零五首  
不得讳，有头底。  
当时你带累别人，而今别人带累你。  
来生我家，作业相似，  
针线穿联细中细。迦叶阿难不相知，  
人人各自住三昧。里许转功勋，  
这边得游戏，到底还须彻根蒂。  
望断冥鸿没处秋，苍苍一色天连水。  

释正觉　偈颂二百零五首  
地藏栽田做活计，南泉鎌子能收刈。  
日用平怀稳便休，自然颗糁无遗弃。  
无遗弃，不容易。  
你也莫亏我，我也不亏你。  
两家宾主平，四棱齐塌地。  
风不鸣条，雨不破块，  
个是丛林饱参底。牧来纯熟水牯牛，  
检点将来堕随类。  

释正觉　偈颂二百零五首  
仲秋渐凉，蒲团放稳长连床。  
身心澄彻见渊底，河汉淡淡秋磨光。  
二祖不短，少林不长，  
相传笑杀威音王。你无所得，  
我无所藏，四无壁落浑大方。  
万世清规信明白，夜寒吐月山苍苍。  

释正觉　偈颂二百零五首  
经归藏，禅归海。  
稽首归依，合掌顶戴。  
王老师，超物外。  
二十年前恁麽来，而今去尽閒光彩。  

释正觉　偈颂二百零五首  
九月又重阳，菊华依旧黄。  
渊明是醉不是酒，荡荡游心於大方。  

释正觉　偈颂二百零五首  
无人接得渠，贵逼马相如。  
果来桥上也，记得柱头书。  
无人识得渠，棋局醉樵夫。  
回头斧柯烂，大海一成枯。  

释正觉　偈颂二百零五首  
玉女依稀夜动机，锦丝历历吐梭脐。  
水天湛碧全功堕，雪月寒清一色迷。  

释正觉　偈颂二百零五首  
释迦自是释迦，然灯莫要添些。  
不用烧钱引鬼，何须勾贼破家。  
你那里针劄不入，我这里石上栽华。  

释正觉　偈颂二百零五首  
诸见若尽，慎勿追寻。  
才有是非，纷然失心。  

释正觉　偈颂二百零五首  
不落阶级，卓卓超出三际。  
曷用安排，十方自然畐塞。  
五色线不我羁縻，七宝冠是谁严饰。  

释正觉　偈颂二百零五首  
香林腊月火烧山，关楗如今透底难。  
无碍机锋能自在，虚空挥剑不成瘢。  

释正觉　偈颂二百零五首  
若恁麽，也难得，  
清光浩荡无瑕隙。人言千里本同风，  
我道十方浑一色。浑一色，  
须转侧。才转侧，  
透关隔。透关隔，  
酬尔平生今脱白。侬家龟鹤自成仙，  
昨夜龙门无宿客。  

释正觉　偈颂二百零五首  
清白传家雪月光，玉壶中有转身方。  
情乾识尽功勋断，不觉全身入帝乡。  

释正觉　偈颂二百零五首  
一著能回一局棋，仙即妙处只些儿。  
点开活眼分生杀，不作穷忙死刀医。  
倒却门前刹竿著，一把推出谁藏缩。  
工夫磨琢老成人，圆陀陀地无棱角。  

释正觉　偈颂二百零五首  
一灯分耀百千灯，个事宗家谁也曾。  
少室相传断臂可，黄梅分付坠腰能。  

释正觉　偈颂二百零五首  
闻说英雄苦战争，四方歧路自难行。  
而今踏著长安道，始信家邦久太平。  

释正觉　偈颂二百零五首  
曾到家山里许看，星河濯月霁天寒。  
个时失却娘生口，始信从来鼻孔宽。  

释正觉　偈颂二百零五首  
演出一大藏，明明超过诸缘上。  
随曲随直也流水转山，随高随下也虚舟驾浪。  

释正觉　偈颂二百零五首  
灵云悟桃华，玄沙旁不肯。  
昭昭然此心分明，隐隐也放身未稳。  
放得稳，八两元来是半斤，  
钩头秤尾能平等。  

释正觉　偈颂二百零五首  
一物长灵，十方普应。  
骑声跨色，超眺越听。  
浩浩也能纵能横，如如也能动能静。  
参饱丛林个样人，取饭不问谁家甑。  
佛云常乞是清规，一切食中斯正命。  

释正觉　偈颂二百零五首  
一雨霑濡，诸根萌动。  
青黄各成其姿，长短各随其用。  
绵绵也妙有机丝，混混也廓无棱缝。  
若人问我如何，敢道不快漆桶。  

释正觉　偈颂二百零五首  
若於一切法上通，身去亦是有所得。  
若於一切用处豁，落去亦是有所得。  

释正觉　偈颂二百零五首  
心心智通，佛佛道同。  
十方圆满，八面玲珑。  
施时也三乘教备，坐处也一切法空。  
应供而来有不受之受，度世而出得无功之功。  
动而常静，用时弥冲。  
处处不乖兮水中夜月，物物斯应兮华上春风。  
因缘和合而生，生不可生生。  
影生於形，响生於声。  
森罗万像从峥嵘，虚空廓落无亏盈。  
杳杳冥冥，灵灵明明。  
是其中之精，非其外之情。  
见本家旷古之佛，得自己广大之经。  
湛兮若存无迹像，善恶不我相随行。  
物物现成观自在，人人具足常不轻。  

释正觉　偈颂二百零五首其一  
喫茶去，喫茶去，  
明明指人无异语。家风平展没机关，  
谁道赵州谩院主。苦苦苦，  
往往邯郸学唐步。恰恰长安道上行，  
分明有眼如天瞽。  

释正觉　偈颂七十八首  
易外家风未兆时，三更黑马上乌鸡。  
而今拨转机轮也，刹刹尘尘更是谁。  

释正觉　偈颂七十八首  
同声相应，同气相求。  
同风千里，不隔丝头。  
脱尽情尘消息在，芦花江上月明秋。  

释正觉　偈颂七十八首  
山云冉冉，江水茫茫。  
正不居位，偏不涉傍。  
显而不露，隐而弥彰。  
猿啼古木音声急，鹤宿枯松梦寐长。  
朔风作寒色，爱日流恩光。  
处处相逢遇，明明不覆藏。  
山河无隔越，草木尽敷扬。  
刹说众生说，毗卢舌广长。  

释正觉　偈颂七十八首  
十五日已前，有口说不得。  
十五日已后，无心却自然。  
正当十五日，云笼无缝襖，  
花笑不萌枝。  

释正觉　偈颂七十八首  
一亘清虚夜正央，桂宫老兔冷喷霜。  
混融明暗无分处，谁辨个中偏正方。  

释正觉　偈颂七十八首  
明明百草头，明明祖师意。  
於佗未尝一，於我未赏异。  

释正觉　偈颂七十八首  
丙丁童子来求火，南海波斯鼻孔大。  
锆獠舌头会者难，直下而今照得破。  
照得破，没功过。  
知你被底穿，曾与同床卧。  
廉纤脱尽旧时疑，杯影蛇弦留再坐。  

释正觉　偈颂七十八首  
心不自心始是心，眼不见眼始是眼。  
堂堂无影迹，历历绝思惟。  
明满环中，兔怀夜月。  
翠横海上，犀晕秋山。  
直须及尽玄微，始解承当底事。  

释正觉　偈颂七十八首  
一不是，二不成。  
介然独立，法尔双行。  
柳线渐摇风力嫩，草针齐上烧痕青。  
一点灵光普天地，更嫌何处不分明。  
閒里摸著鼻孔，忙时换却眼睛。  

释正觉　偈颂七十八首  
半夜谁传无尽灯，黄梅席上许卢能。  
虚明自照非心力，分付丛林了事僧。  

释正觉　偈颂七十八首  
习习春风，丝丝春雨。  
一等沾濡，十方周普。  
甘草得之甜，黄连得之苦。  
天意发丛林，檐声闹窗户。  
古德尝云已不迷，等闲教坏人男女。  

释正觉　偈颂七十八首  
法界无尘心月圆，本光还照未萌前。  
而今直下分明去，犹较南泉二十年。  

释正觉　偈颂七十八首  
心不能缘，口不能议。  
直须退步荷担，切忌当头触讳。  
风月寒清古渡头，夜船拨转琉璃地。  

释正觉　偈颂七十八首  
青山白云父，白云青山儿。  
白云终日倚，青山总不知。  

释正觉　偈颂七十八首  
当生不生，借光现三十六应。  
当灭不灭，忘照摄千百亿身。  
只如绝去，来无动静。  

释正觉　偈颂七十八首  
云敛长空风日和，太平樵牧共高歌。  
衲僧饭饱无佗事，密密机前弄玉梭。  

释正觉　偈颂七十八首  
谁将活眼窥空劫，我道宗枝染浩春。  
头角峥嵘藏不得，青原门下有祥麟。  

释正觉　偈颂七十八首  
寥寥无异辙，密密去玄功。  
月转芦花岸，水秋吞太空。  
欲识诞生王子父，鹤腾霄汉出银笼。  

释正觉　偈颂七十八首  
百骸俱溃散，一物镇长灵。  
白云功尽青山秀，青山路转白云迎。  
不曾死，不曾生。  
金绳拽转泥牛鼻，半夜驱来海上耕。  

释正觉　偈颂七十八首  
一言尽十方，万卷该不得。  
一步周八弦，驷马追不及。  

释正觉　偈颂七十八首  
性觉妙明，本觉明妙。  
与太虚等量，与物情同道。  
应色应声，随听随眺。  
入三世而非去来，混万缘而无正倒。  
云日低时字雁横，夜蟾落处孤猿叫。  

释正觉　偈颂七十八首  
云在青天水在瓶，几人错认定盘星。  
乐山八字轰开也，恰到而今话大行。  

释正觉　偈颂七十八首  
寒灰发焰旧家风，恰恰当人受用中。  
片雪飞来炉上尽，通身无像不同功。  

释正觉　偈颂七十八首  
佛病法病，佛药法药。  
本色衲僧，俱不染著。  
遇饭开口，要行移脚。  
自是现成，谁能造作。  
言满天下无口过，行满天下无怨恶。  

释正觉　偈颂七十八首  
衲僧只麽是家风，隐显磨砻入混融。  
归子返掷全归火，羚羊挂角不同功。  

释正觉　偈颂七十八首  
藏身须要无踪迹，碧眼胡僧难辨白。  
没踪迹处莫藏身，门门廓达了诸尘。  
独来将谓无俦侣，闹里忽然逢故人。  
柳线含金犹畏冷，梅花破雪已成春。  
阿侬千里通身是，善应无方处处真。  

释正觉　偈颂七十八首  
一点环中照极微，智无功处却存知。  
缘思净尽无余事，半夜星河斗柄垂。  

释正觉　偈颂七十八首  
脱去还如鸟出笼，水云将与旧来同。  
依俙似曲才堪听，又被风吹别调中。  

释正觉　偈颂七十八首  
不可以色见，不可以声求。  
风定花犹落，鸟啼山更幽。  
四衢明自晓，六户冷如秋。  
再坐不疑处，杯中弓影浮。  

释正觉　偈颂七十八首  
一雨一晴，底事分明。  
六尘昏扰，世界峥嵘。  
一心虚泊，万法齐平。  
出得气是你鼻孔，觑得破是你眼睛。  
有缘不是余朋友，无用双眉却弟兄。  

释正觉　偈颂七十八首  
即日贵人，旧家富汉。  
兄弟相成，尊宾互换。  
突晓途中眼不开，夜明帘外机旋转。  
骑牛戴帽异中来，百炼真金色不变。  

释正觉　偈颂七十八首  
心月孤圆，义天洞晓。  
照中之虚，虚中之照。  
不萌枝上鸟初惺，无影树头春不老。  
垢衣权挂类中来，出门信手拈来草。  

释正觉　偈颂七十八首  
掣鼓夺旗，往往光影里走作。  
停机息杼，往往死水里浸却。  
衲僧家，稳下脚。  
没窠臼，莫栖泊。  
月树不啼猿，雪巢无宿鹤。  
玄微及尽类难齐，千手大悲难摸索。  

释正觉　偈颂七十八首  
大雄父子许雍容，消息传通到劫空。  
寒卧老蟾呼不觉，扶疏丹桂月朦胧。  

释正觉　偈颂七十八首  
云从龙，风从虎。  
雪峰辊毬，禾山打鼓。  
意不立玄，机不停午。  
恰恰相当用不穷，道吾觑破乐神舞。  

释正觉　偈颂七十八首  
去时踏雪似来时，来去途中一色迷。  
妙得转身宾是主，宗家正令付全提。  

释正觉　偈颂七十八首  
去时不出户，来时不入门。  
清癯山有骨，闲澹云无根。  
归家奉祖祢，了事还儿孙。  
云水通方士，相期报佛恩。  

释正觉　偈颂七十八首  
内若不动，外必不乱，  
个是丛林知有汉。而今识得不为冤，  
自家兵马何须战。心因不生境缘断，  
体若虚空勿崖岸。霜天皎月上中峰，  
一段光明洗痴暗。  

释正觉　偈颂七十八首  
衲僧须沥髑髅乾，透出威音世外看。  
岁月不能迁变处，个人肯共你同盘。  

释正觉　偈颂七十八首  
五九四十五，春风吹断前山雨。  
行云归去复何心，转背飘然无觅处。  
无觅处，知不知，  
坐断十方还是谁。东弗于代郁单越，  
西瞿耶尼阎浮提。  

释正觉　偈颂七十八首  
声色见闻闹浩浩，怡似儿时斗百草。  
两家拈出一般般，相对无言点头笑。  

释正觉　偈颂七十八首  
碧琉璃色水澄清，紫磨金光身莹明。  
洗净方知不受垢，释迦老子此时生。  

释正觉　偈颂七十八首  
尊贵位中尊贵身，绵绵不断转金轮。  
刹尘寿量无穷已，个是乾坤旧主人。  

释正觉　偈颂七十八首  
五月半，农忙乱，  
插田心是秋成饭。却道禾熟不临场，  
只麽任从风雨烂。禅和子，  
一身了。一身两眼对两眼，  
个中丝发初无间。老狐涎尽复何疑，  
再坐盘中弓落盏。  

释正觉　偈颂七十八首  
衲僧去就水云姿，偶堕夤缘出应时。  
今日又归林壑去，得便宜了得便宜。  

释正觉　偈颂七十八首  
只解恁麽去，沙禽夜宿沧洲树。  
不解恁麽来，石笋穿开古路苔。  
莫道鲲鲸无羽翼，今日亲从鸟道回。  

释正觉　偈颂七十八首  
黄蘖传来，临际用底，  
定上座触著关捩。廓然一念忘缘，  
泊尔十方无寄。现前不用安排，  
直下何劳拟议。不风流处也风流，  
有意气时添意气。  

释正觉　偈颂七十八首  
日照昼，月照夜。  
天清而高，地厚而下。  
不我处者大功，不可逃者至化。  
举起镇州罗蕁，酬却庐陵米价。  
阿噜勒继萨婆诃，佳作人可知礼也。  

释正觉　偈颂七十八首  
只个是家风，明明入混融。  
江光芦映月，夜色水吞空。  
攃手悬崖下，分身万像中。  
回涂登鸟道，恰恰是神通。  

释正觉　偈颂七十八首  
南亩黄云禾弄穟，中洲白云苇成花。  
归舟恰向其间过，一棹清风夜到家。  

释正觉　偈颂七十八首  
空劫有真宗，声前问己躬。  
赤穷新活计，清白旧家风。  
的的三乘外，寥寥一印中。  
却来行异类，万派自朝东。  

释正觉　偈颂七十八首  
道绵绵兮用也不勤，道绵绵兮寂也不灭。  
二乘困堕於空无，众生执迷於分别。  
菩萨区区於进修，诸佛唠唠於演说。  
一句子妙出三乘，一念閒功超万劫。  
水月茫茫兮舟棹闲，雪云冉冉兮路岐绝。  
明明灵灵兮唯己自知，大辩若讷兮大巧若拙。  

释正觉　偈颂七十八首  
恰恰无绫缝，明明不覆藏。  
鹫岭岂传迦叶，少林那付神光。  
现成处处合头句，是足人人知见香。  
虚空说法森罗听，不挂唇皮解举扬。  

释正觉　偈颂七十八首  
玉线金针相续难，劫壶空处妙投关。  
香林烟暖风排雪，月窟冰寒影转山。  
里许借功方得活，那时退位不知闲。  
宗家密密绵绵事，布施多人莫要悭。  

释正觉　偈颂七十八首  
直下无窠窟，不用求奇特。  
皓玉本无瑕，雕文丧君德。  

释正觉　偈颂七十八首  
本来田地无涯岸，极目寒光成一片。  
消息平沈佛也迷，机轮转侧谁能辨。  
雪山山下拥蓑人，白牛一掣芒绳断。  

释正觉　偈颂七十八首  
淅淅西风敛气浮，远天野水一般秋。  
衲僧歇到兹时节，坐照寒光湛不流。  

释正觉　偈颂七十八首  
灵苗发种，觉树敷春。  
冷湫湫处却要温和，乾爆爆时还须津润。  

释正觉　偈颂七十八首  
借婆裙子拜婆年，买尽风光不著钱。  
劈面来时莫回避，个人里许有生缘。  

释正觉　偈颂七十八首  
同中有异，功亡就位。  
异中有同，在位借功。  
一步密移玄路转，全身放下劫壶空。  
隐隐密密，玲玲珑龙。  
记取深云须变豹，自然死水不藏龙。  

释正觉　偈颂七十八首  
麟龙不为瑞，珠璧不为贵。  
衲僧眼豁开，彻见生死蕂。  
生死蕂，第一义。  
诸佛心，祖师鼻。  
少林传灯，灵山授记。  
随高随下，何此何彼。  
假诸因缘，神通游戏。  
有时五教三乘，有时三德六味。  
有时屋里主财，有时门头了事。  
处处清白家风，人人见成活计。  

释正觉　偈颂七十八首  
一二三四五，禾山打鼓金牛舞。  
劈面来时著眼看，全身放下休回互。  

释正觉　偈颂七十八首  
活计如今付旧人，版头疏久又还亲。  
星河月与长江混，渺渺清光一色匀。  
底时节，落功勋。  
卧稳须知却转身，转得了来相识麽，  
寒穷面觜黑皴皴。  

释正觉　偈颂七十八首  
万物自有功，当言用极处。  
事存函盖合，理应箭锋柱。  

释正觉　偈颂七十八首  
何须更举扬，全体露堂堂。  
溼暑时时雨，薰风阵阵香。  
秧针初透水痕浅，蒲刀欲剪柳丝长。  
双六盘中休喝彩，分明触事恰相当。  

释正觉　偈颂七十八首  
一尘具无量刹土，一念超无量劫数。  
一身现无量众生，一体合无量诸佛。  

释正觉　偈颂七十八首  
吾家种草古今难，针鼻才分度线端。  
混处相期君把手，到时不与汝同盘。  
却来大用纵横是，向去全功转侧看。  
底事要凭师印可。轮回生死不相干。  

释正觉　偈颂七十八首  
寒岩异草，坐著成功。  
明月白云，步时分影。  
幽洞不拘关锁意，纵横那涉两头人。  

释正觉　偈颂七十八首  
云无心而自闲，天无际而能宽。  
道无像而普应，神无虑而常安。  
随之也不见去迹，迎之也不见来端。  
一藏教只成赞叹，三世佛止可傍观。  
烛晓堂虚，织妇转机梭路细。  
水明夜静，渔老拥蓑船月寒。  

释正觉　偈颂七十八首  
芝麻压得油，秔米炊得饭，  
还我丛林饱参汉。衲僧履道贵平怀，  
何怀临机争转换。活计自然，  
家风成现。顺水便风，  
归舟到岸。寒山拾得笑呵呵，  
此心分付知音辨。  

释正觉　偈颂七十八首  
浪爪拏舟雪溅空，十年胸际著慈风。  
如今堂上时相见，分付饮茶谈笑中。  

释正觉　偈颂七十八首  
髑髅前有本来灵，照彻毗卢顶{左宁右页}平。  
玉马过关方半夜，本鸡唤月恰三更。  
寥寥迹绝全功转，历历光生借位明。  
却著弊衣垂化手，合同船子顺流行。  

释正觉　偈颂七十八首  
一盘黑白互交罗，生杀其中细琢磨。  
樵人疑著当头著，不觉腰閒烂斧柯。  

释正觉　偈颂七十八首  
生灭心尽是寂灭，露柱怀胎底时节。  
寂灭心起是生灭，石女生儿解言说。  
用时万象不盈余，休处一真无空缺。  
藤枯树倒笑呵呵，依旧清风与明月。  

释正觉　偈颂七十八首  
不是男，不是女。  
不是神，不是鬼。  
不是佛，不是物。  
只知白云无心，谁辨青山在目。  
夜明识取断蛇珠，潭寒退下苍龙骨。  
等闲掣断紫丝絛，天上人间收不得。  
收不得，底事从来没窠窟。  

释正觉　偈颂七十八首  
赵州四门长开，不碍诸方往来。  
十字街头人大叫，平铺买卖没相猜。  

释正觉　偈颂七十八首  
本源无风波，真界绝涯畛。  
木人步月归，转侧功勋尽。  

释正觉　偈颂七十八首  
地水火风休假藉，一切不留还脱洒。  
家风廓落等虚空，田地虚明非昼夜。  
鸟道须知举足难，玄机不许丝头挂。  
同中有异异中同，彻底浑沦无缝罅。  

释正觉　偈颂七十八首  
赵州道有，赵州道无。  
狗子佛性，天下分疏。  
面赤不如语直，心真莫怪言粗。  
七百甲子老禅伯，驴粪逢人换眼珠。  

释正觉　偈颂七十八首  
一亘清虚衲子家，十方三世个生涯。  
光明照夜触髅眼，消息含春枯木花。  
晓色依依云冉冉，天容淡淡月斜斜。  
母陀罗臂通身是，今日逢场便攃沙。  

释正觉　寄大洪和尚  
饮茶作别出萝门，相送犹怀握手温。  
断雁几时归缀字，浮萍随处卧生根。  
秋风窗外拥芦雪，梦冷床头堕月魂。  
麈柄年来疲转徙，却思红颗共炊盆。  

释正觉　寄石湫童知县  
溪头茅屋远追陶，斗米而今懒折腰。  
汉水丈人甘抱瓮，箕山居士厌鸣瓢。  
心秋霁月夜相照，鬓雪温风吹不消。  
身世曲肱分付梦，蘧随蝴蝶到华条。  

释正觉　甲寅春之海山雨后访王渊明知县  
谁问春泥没履牙，萝门窈窕绿差斜。  
幽芳松菊渊明径，深秀溪山摩诘家。  
默照佛灯寒不掉，对缘心鉴净无瑕。  
仍闻懒甚融居士，庭鸟几番狼藉华。  

释正觉　假日山行  
平生胸中云外峰，有閒便与扶瘦筇。  
但知一世丘壑味，想得十分猿鸟从。  
明见秋容山洗雨，清可人意风吟松。  
归来游兴散不尽，谁杵唤月黄昏钟。  

释正觉　鉴维那求月堂颂  
桂毂谁将玉斧修，风帘收卷许相留。  
虚明窗户不知夜，清白身心长濯秋。  
鹤梦巢寒松挂壁，鱼惊波动水浮钩。  
胡床瘦坐摇香篆，净照壶中一默游。  

释正觉　江郎中求颂  
净治心地廓无垠，一段光明破夙昏。  
拨转机轮分化事，百千三昧见门门。  

释正觉　蒋新臣秀才告别作句送之  
雪屋高寒能我过，疏梅清秀雪林柯。  
不悭屈宋楚人语，来试宗雷莲社科。  
后会说盟如有以，此行洗念入无何。  
春风迟立栏干曲，白雪楼前船弄梭。  

释正觉　教禅人出丐求颁  
历历枢中转化机，出门气象履芳时。  
溪光丽濯红锦段，风柳细撚黄金丝。  
空空不碍浑亡我，处处相逢却是谁。  
会得宾头卢见佛，向人卖弄有长眉。  

释正觉　教监寺写真救赞  
胡床一默，智游理窟。  
偏正往来，离微出没。  
上下混成也二仪之根，去来平等也三世之则。  
有时随应诸尘，不可说似一物。  
修证不无，污染不得。  
震之东，兑之西，  
离之南，坎之北。  
青州布衫，镇州萝蕁。  
当家行眼里有筋，本色汉舌头无骨。  

释正觉　解首座职事书记相招以偈力辞  
原鴒能作归呼音，暮风堕叶秋在林。  
路沙漠漠水潏潏，夜色冉冉山阴阴。  
坐冠多士自省短，挽袂乃友相知深。  
乞与高閒傥夙歉，闭门稳卧舒疲心。  

释正觉　解兄之雪峰礼本师  
南山去见雪峰师，古涧寒泉瞪目时。  
彻底无痕才识己，转身有路复名谁。  
子归父处那求顾，云向山来不待吹。  
西舍机鸣聊织锦，梭脐阴阴细飞丝。  

释正觉　借功明位  
苹末风休夜正央，水天虚碧共秋分。  
月船不犯东西岸，须信篙人用意良。  

释正觉　借借不借借  
识尽甘辛百草头，鼻无牵纆得优游。  
不知有去成知有，始信南泉唤作牛。  

释正觉　借位明功  
六户虚通路不迷，太阳影里不当机。  
纵横妙展无私化，恰恰行从鸟道归。  

释正觉　借雪窦韵送超然居士赵表之时在泐潭  
一口吸尽西江水，马师家风擢然起。  
老庞俯伏嗣芳尘，古也今也谁如此。  
超然道与若人交，南游浩意未相饶。  
风清骨秀眼寒碧，玉井冰壶冻不消。  
羌床孤卧净名室，无住无依脱虚溢。  
渊然一默乃全提，不二门开肖当日。  
佛事圆来作归想，出门歧路平如掌。  
到家儿女独坘头，相对无言得真赏。  

释正觉　津禅人出化盏橐乞颂  
喫茶去语落诸方，聚首商量柄把长。  
相席是渠能打令，同尘输尔解和光。  
舌头猠獠明无骨，鼻孔累垂暗有香。  
盏橐成来圆此话，侬家受用恰平常。  

释正觉　景禅人求颂  
混处还须转侧看，底时妙在一丝端。  
闲云卷雨秋空阔，明月流辉夜水寒。  
棹破波光华细碎，梦惊蓬晓影团坘。  
真机分应头头准，却出黄芦把钓竿。  

释正觉　净居照长老写师像求赞  
真乘无门兮佛佛道同，面壁有句兮祖祖心空。  
静居方外，智入环中。  
借功明寂默，借伴入樊笼。  
十方周匝，三世混融。  
刹刹尘尘齐说法，见闻互换自相通。  

释正觉　久上人出丐乞颂  
孤禅抖擞起僧毡，挂钵寒藤著瘦肩。  
破夜无私看霁月，开华不染出泥莲。  
底心众事水云饿，何处人家粥饭缘。  
寄语毗耶老居士，相投莫怪唤春眠。  

释正觉　举侍者求颂  
秋风濯烦骨，日日觉清省。  
相与事枯禅，所养饱正命。  
老蟾浴星河，魂魄明耿耿。  
真味入谁肠，但知百念冷。  

释正觉　廓禅人干田求颂  
廓虚田地绝蓁荆，望断玉堂冰鉴平。  
素色依稀云拥耒，练光片段月分耕。  
意为衲子延筇履，力丐檀那助饭羹。  
将见金牛笑相唤，丛林气像不多争。  

释正觉　来上人干延寿院乞颂  
披蓁卜筑古林阿，百丈心於老病多。  
照彻有无方得我，缘分生灭不干他。  
谷云冷抱松根石，山月明悬屋角萝。  
若子殷勤圆此话，毗耶城里问维摩。  

释正觉　泐潭云庵偶作  
曦色云庵半堵红，霜林初暖鸟啼风。  
下知人在萝窗里，瞑目炉薰百虑空。  

释正觉　礼大阳明安塔道中得句  
佳处轸游念，芒鞋筇杖俱。  
溪寒卧虹饿，路暗垂雪腴。  
冈树鸠呼雨，田家鸡告晡。  
此心亮谁语，三绕石浮屠。  

释正觉　礼明安塔二偈  
老阿师卒无嗣，石浮屠立有年。  
丁宁金针玉线，惭愧鸾胶凤弦。  

释正觉　礼明安塔二偈  
石床冷卧禅虎，阶芜秋跳草虫。  
有念耿怀陈事，无言凄立西风。  

释正觉　礼三祖智鉴禅师塔  
道无拣择，水深山嶷。  
祖无出没，月寒天碧。  
不萌枝上觉华春，无影树头灵鸟宅。  
天柱巍峩兮星河泻清，石牛哮吼兮洞云生白。  

释正觉　礼四祖大医禅师塔  
祖道已传，黄梅妙龄。  
幻泡忽灭，白净无形。  
真相堂堂照膏火，教音默默鸣风铃。  
老松挂月寒方夜，冻鹤巢云梦未醒。  

释正觉　礼投子青禅师塔  
塔藏玉骨，云抱山腰。  
迹尘外泯，道光内昭。  
度金针之玉线，续凤弦之鸾胶。  
壶春在而花芳枯木，夜鹤鸣而月浸孤巢。  
家风清淡兮石牛饮水，儿孙秀拔兮天柱摩霄。  

释正觉　礼五祖大满禅师塔  
黄梅果熟，白藕花开。  
问唯佛性。种异凡胎。  
衣传南岭人将去，松老西山我再来。  
两借皮囊成底事，一壶风月湛无埃。  

释正觉　立春后五日次本上人韵  
雪绕楼栏同楚些，梅将青子柳柔柯。  
山林臭味入新语。风月膺胸遵古科。  
梦付曲肱春困甚，乞如骈拇老閒何。  
雨师雷伯情多妬。收拾陶家壁上梭。  

释正觉　良禅人干田求颂  
良田一片望无涯，旷古相传佛祖家。  
四至町畦谁作伴，中心树子自开华。  
示人鎌样秋云卷，催牯鞭声春日斜。  
收拾归来付耕事，衲僧气味较些些。  

释正觉　亮禅人持钵求颂  
家林一锡飞，炊处青烟微。  
严默起禅板，虚通转化机。  
溪寒秋染色，月冷夜流辉。  
莫学西山亮，此行宜早归。  

释正觉　邻月堂求颂  
畦衣我是出尘人，卜筑高堂与月邻。  
床上金刀香剪佳，箧中玉斧冷修轮。  
寒癯破梦无嫌病，清白传家不愧贫。  
门外潮平船著棹，点头老兔静分身。  

释正觉　灵上人丐盐求颂  
熬炼渠经几度难，炎炎炉鞴里头看。  
可中皓色从来莹，直下沧溟吸得乾。  
力展家风排淡薄，妙将滋味破辛酸。  
道人意满期归也，雪拥茅檐不觉寒。  

释正觉　六代祖师画像赞　初祖达磨禅师  
西付不了，东行相讨。  
大乘气遥，少林春早。  
九年面壁，求人而急。  
三拜髓传，得嗣而贤。  
芦华明月夜船转，水远天低秋色连。  

释正觉　六代祖师画像赞　二祖大祖禅师  
立雪齐腰，求法断臂。  
有志忘诸躯，无心契诸己。  
了了常知，其知密微。  
妙不借口，的自传衣。  
全功归父底时节，拈转虚空绝所依。  

释正觉　六代祖师画像赞　六祖大监禅师  
广南樵夫，淮西行者。  
明珠走盘，黄金出冶。  
透影像兮凡圣罔得同尘，续光明兮家世自然不夜。  
众星之拱斗之魁，百川之趋海之下。  
弃钵袋而逃，提不起而恳招。  
非风旛之摇，示即物之情超。  
叶落归根兮来时无口，百千三昧兮九牛一毛。  

释正觉　六代祖师画像赞　三祖监智禅师  
道无拣择，宗非促延。  
死生外著，清白家传。  
觅罪性空，廓然大同。  
妙尽亡能境，机回却借功。  
虚明自照靡心识，明月灵犀夜魄通。  

释正觉　六代祖师画像赞　四祖大医禅师  
授屈眴衣，秉毗卢印。  
师坐西山，名称东震。  
蜂服之粉兮春蜜之滋，蚌肠之珠兮夜蟾之孕。  
远气呈祥，灵枝发旁。  
牛头接得融居士，华鸟不来庵外忙。  

释正觉　六代祖师画像赞　五祖大满禅师  
奇女之儿，双峰之嗣。  
传衣世称乎妙齿，栽松我愧乎颓齿。  
前后两身，古今一心。  
孤鸾风舞玻璃镜，长鲸月转珊瑚林。  
钵盂猠獠人将去，几夜舂坊无碓音。  

释正觉　满化士与圆通大众出丐说偈送之  
过门衲子上饶人，破我胡床默味真。  
道活髑髅前有地，用冲赤肉上无尘。  
盟心芦笋白鸥社，梦眼华枝蝴蝶春。  
满著圆通无尽意，四衢处处主中宾。  

释正觉　门里出身  
无位真人赤肉团，大千沙界著毛端。  
明明不借他家事，用处全功只个般。  

释正觉　蒙禅人丐麦求颂  
杖头挂钵丐丹丘，力破清贫一点忧。  
红雨几番华事老，黄云万顷麦家秋。  
对缘手眼通身是，应物机轮转处幽。  
归理韶阳糊饼话，肚皮束篾饱齤齤。  

释正觉　梦斋求颂  
香风华雨政纷纷，春困何妨聊曲肱。  
三世佛相传寐语，觉来无我坏儿孙。  

释正觉　妙禅人出丐求颂  
动壶浩浩洗魔缘，妙处真观自见前。  
的的未萌明宾际，灵灵无得入深禅。  
风抟海运鲲将蜕，月皎沙寒鹭不眠。  
触事投谐能转变，何妨大浪驾空船。  

释正觉　妙慧上人求颂  
妙中有慧独醒醒，历历机前自照灵。  
老兔梦寒眠净魄，真犀心醉得通星。  
道游刹刹参诸佛，智破尘尘出大经。  
顽石点头挥麈尾，坐间华雨一番馨。  

释正觉　妙湛大师求颂  
妙则不粗，湛则不浑。  
妙湛而照，莹然亡痕。  
云山是主，水月无根。  
瘦坐一默，虚融六门。  
窍作风籁，华含春恩。  
相承个事，子子孙孙。  

释正觉　牧童  
水牯老行步稳，蓑郎痴歌笑繁。  
物外初无尘滓，胸中别有丘园。  

释正觉　南麓新居  
山麓水滨竹木阴，我侬懒养静居深。  
一生自足淡中味，三际那收閒底心。  
壑云未成出岫意，松风能作下滩音。  
十分清兴与谁共，想有沃洲支道林。  

释正觉　南明慧长老写师像求赞  
发之白兮苍山雪寒，眼之冷兮远水秋还。  
机自转兮夜斗有柄，气自清兮星河无澜。  
谷应声而亡像，珠受色而不瘢。  
瀛海潮落兮平且净，天宇云收兮虚更宽。  
万化起灭兮，默见其端。  

释正觉　能仁仁长老写师像求赞  
大圆镜性，平等智心。  
老兔卧寒兮清炯炯明月之窟，长鲸{左马右展}海兮光漾漾珊瑚之林。  
千里雪翻波渺渺，百川潮涨水深深。  
鹏抟鲲，蜕壳子。  
和鹤鸣阴随应还，游刃相逢有赏音。  

释正觉　能仁翼长老写师像求赞  
行脚句亲，住山迹陈。  
默有余味，言还失真。  
金发响而出碍，玉雕文以丧纯。  
胸中器宇，眉底精神。  
虎生三日食牛气，海阔万里吞舟鳞。  
性得全提鼻，心传不挂唇。  
白雪家庭兮独立腰脐之士，红蕉棋局兮尝观柯烂之人。  

释正觉　拟石牛与悟上人  
阿牛纯热不鞭牵，卧向古源苍树边。  
春谷玉田看去种，雪山香草饱来眠。  
背头隆骨任丰载，鼻底流津大作川。  
异路行行哮吼处，莫忘露地未萌前。  

释正觉　偶成示众  
杨柳斜风力弱，芭蕉击雨声寒。  
莫把见闻作对，谁将声色相瞒。  

释正觉　凭宣教写真请赞  
山林之姿，水月之像。  
雷潜九地之中，春在百华之上。  
随缘半合半开，分付全收全放。  
渊默家风，纵横伎俩。  
道超情也万法齐平，心出碍也十方通畅。  

释正觉　普渊行者请颂  
脱尽尘机真出家，平持心地是生涯。  
法堂划草堕僧数，舂屋传衣联祖华。  
想变石头山下虎，悟空弓影酒中蛇。  
寒枯只麽清修去，佛种从今却较些。  

释正觉　戚泽民从新正日供三僧求颂  
君家炊饭办蔬薇，日供畦衣三阿师。  
海上浮杯登岸后，云间飞锡过门时。  
伊蒲塞作新香气，宾度卢迎老白眉。  
施受等心相称可，月随流水下春池。  

释正觉　齐上人发心知罗汉堂求颂  
修结僧缘清净因，青油白茗与乌薪。  
庞眉五百圣尊者，行脚一千吾上人。  
云屋芳资开菡萏，地炉暖气卧麒麟。  
睡魔不至蒲禅稳，自照光明默默神。  

释正觉　钱郎中写真求赞  
胜净明心，混融古今。  
河汉之气清秋阔，牛斗之光寒夜深。  
机历历兮锦梭吐绪，道绵绵兮玉线联针。  
月漾珊瑚海，春回藆蕁林。  
法法变通手段，尘尘出碍胸襟。  
明镜谁嫌差别像，空山自答合同音。  

释正觉　勤大师访别作句赠之  
若子能来过我门，端知良遂志弥敦。  
微尘破处得经卷，万象纷时空眼根。  
与世支离谁恶意，怪人棱瘦自秋痕。  
归兴定到家林稳，山月流明洗夜昏。  

释正觉　清上人持钵求颂  
苕霅溪头柳眼青，食时持钵众香城。  
诸邻定怪颠毛白，久客自怜心境清。  
重念雪寒亲麈语，无忘水暖走鸥盟。  
饱丛林汉深相悉，笋蕨春山次第生。  

释正觉　清潭荣长老写师像求赞  
家山水兮，静忘处所。  
友鱼鸟兮，动忘尔汝。  
默默之得谁传，的的之宗自举。  
冰壶春未回，而痕垢无些；玉林月已上，  
而清光有许。湛存此个宗乘，  
肯坏人家男女。黄梅之钵笑夜偷，  
少室之衣疑浪与。方彻地区，  
圆该天宇。神发幽而空谷应呼，  
声出碍而霜钟忽杵。  

释正觉　全超不借借  
霜重风严景寂寥，玉关金锁手慵敲。  
寒松尽夜无虚籁，老鹤移栖空月巢。  

释正觉　泉州王道友舍簟乞颂  
秋入眠床水一方，江湖风月坐来凉。  
浮浮爽气仙游去，身在苍烟白鸟行。  

释正觉　荣上人发心知罗汉堂办茶油事乞颂  
这开梦觉底因缘，佛佛心同亡后先。  
一点灵明三世外，十分妙净万机前。  
琢磨自得丛林下，游戏何妨百草颠。  
尘刹纵横俱化事，起家人只夺空拳。  

释正觉　三印颂示众  
印空印水印泥，无言桃李成蹊。  
随分纳些税赋，牧牛溪水东西。  

释正觉　三印颂示众  
印泥印空印水，疾轩不及掩耳。  
豁然楼阁门开，消得轻轻弹指。  

释正觉　三印颂示众  
印水印泥印空，谁传祖称家风。  
梦眼影迷一色，转身体合全功。  

释正觉　森禅人持钵求颂  
森罗万象本同根，个事虚通有化门。  
历历当机元不爽，头头大用了无痕。  
妙明田地传家祖，参饱丛林委子孙。  
缘就归来墙面坐，秋空连水月黄昏。  

释正觉　珊知浴求颂  
妙触宣明不洗尘，楞严会上悟心人。  
潜鳞窟宅半篙水，枯木形骸一杓春。  
涓滴量同法界性，发毛垢净虚空身。  
南国应问聊弹指，用处绵绵谷有神。  

释正觉　善应不触  
出门云水任茫茫，相应相酬许当行。  
一切时无第二念，雪峰於此谢灵光。  

释正觉　善友陆铨写真请赞  
野云情态閒，秋山风骨瘦。  
真照也默默而灵，湛存也绵绵而寿。  
圆蒲曲木兮清白传家，老鹤苍松兮岁寒去就。  

释正觉　上元后二日过谦师庵  
横溪一径两山分，深翠茏葱行日昏。  
流水漱冰寒有骨，閒云敛霁雪无根。  
应容野毳来投饭，不管春眠往扣门。  
窗几薰炉摇篆字，龟床麈语对清温。  

释正觉　身里出门  
放旷还来荆棘林，倒骑牛自醉吟吟。  
谁嫌烟雨闹蓑笠，只个虚空不挂针。  

释正觉　十月朔与法上人南谷行  
拖策鸣林游兴浓，要将丘壑醉青瞳。  
黄华尚媚秋余日，锦树那禁霜后风。  
转岫蚮行岐屈曲，断崖虹卧水丁东。  
谁悭剧味平生事，分付饮茶谈笑中。  

释正觉　十月朔与法上人南谷行  
一筇双屦征具简，幽讨胜友宾栖深。  
与公半夜丘壑语，慰我平生麋鹿心。  
倒榻雅成山水梦，落泉寒作丝桐音。  
归欤城寺禅肤粟，定是流想来家林。  

释正觉　时禅人出丐求颂  
老能碓下米无舂，一出相烦作变通。  
阵阵香风看稻熟，番番时雨见年丰。  
手携拍板传大士，杖挂剪刀梁志公。  
妙应群机真绝待，秋清河淡月行空。  

释正觉　时司理求颂  
净磨心鉴绝游尘，本际灵明自照神。  
个里机回圆历历，化分百亿大千身。  

释正觉　四宾主　宾中宾  
平生心事结眉头，满面风埃鬓已秋。  
大底出门无伎术，奈何今日路贫愁。  

释正觉　四宾主　宾中主  
不恋经商利万金，晚来古路问家音。  
分明得报尊亲健，争奈难平喜惧心。  

释正觉　四宾主　主中宾  
御楼吹角六街明，金马将军出禁城。  
阃外化权良有准，不伤风物致升平。  

释正觉　四宾主　主中主  
不动金轮万德全，宸苔含月未排班。  
当头讳字寰中禁，谁敢依稀犯圣颜。  

释正觉　四料简　夺境不夺人  
厌余客路忽思家，鬓发春饶尽雪华。  
月底路歧通著脚，归心未稳隔烟霞。  

释正觉　四料简　夺人不夺境  
懒问谁持造化权，门前春事正暄妍。  
雨晴花色明如锦，风暖莺声滑似弦。  

释正觉　四料简　人境俱不夺  
十分花事属歌喉，笑入芳尘烂漫游。  
皇道太平无忌讳，纵横何处不风流。  

释正觉　四料简　人境两俱夺  
罢奏笙篁夜欲阑，银河光浸紫微寒。  
星移月暗无消息，客散云楼酒椀乾。  

释正觉　嵩山老人告行作六偈送之  
未能老养卧林麓，要乞优恩除发须。  
濯足沧浪岁寒事，终来清友石菖蒲。  

释正觉　嵩山老人告行作六偈送之  
挽衣苦怪不我住，怀事乞成今乃时。  
雷动定知开蛰户，春寒无要勒华枝。  

释正觉　嵩山老人告行作六偈送之  
嘤嘤鸟鸣如客情，行行柳眼向人青。  
投心旧友春成物，汲水前溪月下瓶。  

释正觉　嵩山老人告行作六偈送之  
梦里结忧三变事，觉来还喜一成春。  
莺华时节洗衰落，不信余寒犹著人。  

释正觉　嵩山老人告行作六偈送之  
服像中情将有得，江湖底事勿相忘。  
橘洲白鸟秋成伍，渔火莼羹蓬底香。  

释正觉　嵩山老人告行作六偈送之  
应缘分影来池月，游世无心出岫云。  
适意归来尖屋底，蔬畦还与力鉯勤。  

释正觉　送传道者归省母氏  
夜来霜吓橘脐黄，乞与归人怀冷香。  
到日跨门须转却，白头不是本生娘。  

释正觉　送传道者归省母氏  
妙尽功圆转处幽，若人真解倒骑牛。  
雨蓑风笠旧行李，适意明明百草头。  

释正觉　送从上人驰书至京西  
衲帔蒙头自照人，月明堂上转机轮。  
肯传千里鹡鴒语，要作十分棠棣春。  
雪岭同风当日事，石头束篾旧时麟。  
家林归卧长连稳，满眼清光不见身。  

释正觉　送广禅人  
温风促客下云岭，触处无心即道游。  
得坐会当明变豹，出门须解倒骑牛。  
冲烟筇入青萝径，载月船回白鸟洲。  
中外夷犹功迹绝，{左氵右曶}然天水一成秋。  

释正觉　送慧禅人往上江糴麻米  
石霜拈处最分明，万万千千一粒生。  
归日饭香穿鼻吼，相呼作舞下堂行。  

释正觉　送慧禅人往上江糴麻米  
云门糊饼赵州茶，里许明明著得些。  
公案见成知味底，一千二百衲僧家。  

释正觉　送慧禅人往上江糴麻米  
解开篾束肚皮宽，子去谁忧甑釜寒。  
云水相迎船到岸，饱丛林事不相瞒。  

释正觉　送慧禅人往上江糴麻米  
芦华明月水茫茫，激箭风舟破冷光。  
亲到庐陵酬米价，那时开口便相当。  

释正觉　送慧禅人往上江糴麻米  
去去西江趁便风，丁宁底事语庞公。  
归来定是通身饭，直下人人识已躬。  

释正觉　送金上人之水南  
里许由来懒荷担，百草头上何廉纤。  
半夜对月笑拍手，不见喷霜三脚蟾。  
劫空有句妙如许，公去谁余对眉语。  
后见太平堂上师，敢烦为我分明举。  

释正觉　送觉禅人  
明月堂虚客不留，衡湘秀处赋清游。  
回途复妙无遗影，天水从来一样秋。  

释正觉　送鹿门宗席头  
吉祥草织禅家供，一片瑠璃滑无缝。  
门掩鳞鳞水不流，窗含冉冉云初冻。  
坐寒风月蒲芦秋，睡足江湖鸥鸟梦。  
而今卷处追昔人，隐隐犹怀鼻头痛。  

释正觉　送明专使  
廓落无依合太虚，行行何处不逢渠。  
功回冷眼双眉底，照尽横身旷劫初。  
大仰默知东寺意，玄沙明上雪峰书，  
将归束肚三条蔑，鈯斧相随到处居。  

释正觉　送平禅人归鄂渚  
浮舟春水作归征，家有良田可饭羹。  
久客回翔云一点，旧巢卧看月三更。  
人猜我住尖头屋，尔去谁扶折脚铛。  
为问岩头穷鬼子，当时何似此时生。  

释正觉　送僧归抚州  
不肯云林伴冷凄，疏山归谒矮阛梨。  
非枯樁句如明白，会要重来摩伏犀。  

释正觉　送僧归豫章省亲  
宾茧风枝梦不宁，夜堂思对老人星。  
一心归去事萱草，千里相求鸣鹡鴒。  
树树丹枫金堕叶，丛丛黄叶雪浮汀。  
西山秀骨濯秋雨，窗户卷帘分远青。  

释正觉　送嵩上人住庵  
世间尘杂长人瘿，归卧萝龛霜月影。  
里许离微妙转功，玉壶夜汲瑠璃井。  
吾家语味嚼枯硬，醉饱回来双眼冷。  
云水明明得自由，六门事外谁关屏。  

释正觉　送嵩上人住庵  
禅腹须来竹篾缠，好看水牯自耕田。  
布单不卖三千里，树耳谁疑二十年。  
一句合头尊旅会，十方坐断正偏圆。  
它时投杖来相访，且莫穷忙空竖拳。  

释正觉　送嵩上人住庵  
烧痕笋蕨富登春，谁解看承庵内人。  
天供毕华功未尽，龙吟枯木病难泯。  
夜禅终作寒蝉蜕，昼卧何妨倦鸟伸。  
后日重来勘诸祖，阿谁钩上赤梢鳞。  

释正觉　送通禅者之襄阳  
疏巢凄冷卧西柯，梦觉归思遽许多。  
风雨江头乱雁字，家山坞外悬渔蓑。  
白杨村落庞居士，青石浮图蕴大哥。  
倦倚苍松坐凉夕，兔推明月下星河。  

释正觉　送仝座主归上党  
月兔含清欲喷霜，客怀陈习作归翔。  
虽云扫尽名言垢，我笑熏成知见香。  
聚石为徒头易点，悟空能讲义难量。  
到家握麈随宜说，莫对余机挥界方。  

释正觉　送仝座主归上党  
觉海长鲸作蜕翔，青天端以背磨光。  
胸中浩浩吞云梦，眉际津津秀太行。  
静榻每来成友语，孤筇它往咽人肠。  
后将访我先传雁，为藄别来三径荒。  

释正觉　送仝座主归上党  
夜明帘外月天霜，衲子还家机事忘。  
枯木吟云须内照，死蛇含毒更堤防。  
闻琴起舞饮光习，放镜迷头深若狂。  
好是重来斲蝇翼，祖师鼻孔要生光。  

释正觉　送修街坊出丐  
海上鳌峰裹绮霞，梅仙朋旧有生涯。  
清眠梦落三山月，和气吹成一县华。  
去驾风舟寻长者，来分甑饭入吾家。  
待君归扫余疑膜，杯影垂弓不是蛇。  

释正觉　送渊上人  
朱丝不用挂烧桐，一曲新丰为送公。  
后夜老松风籁静，皋禽不见月巢空。  

释正觉　送元上人过长芦  
阿祖江滨插苇枝，丛林蕃茂果臻斯。  
师门昆仲知名旧，缘法东西得面迟。  
沙上盟寒鸥怪晚，屋头字草雁来时。  
月明古渡清铺练，千里同风不隔丝。  

释正觉　送圆上人之龙舒  
赤头老师无拣择，潜峰染翠吴塘碧。  
明明万法入齐观，豁净丝毫元不立。  

释正觉　送圆上人之龙舒  
道人归作山下宾，霜筇笋屦飘孤云。  
到时春满石牛谷，蔬蕨是谁相与分。  

释正觉　送缘上人持钵  
缘丐人间一锡飞，苍岩烟腻　a初晞。  
风丝未许闹禅眼，云锦将看落化机。  
自勉丛林供食钵，谁嫌尘土翳征衣。  
归来僧饱上方饭，相伴春山歌采薇。  

释正觉　送愿上人归乡  
溪头买船归鄂渚，一櫂清风夜蟾午。  
行尽韶山半月程，白云儿就青山父。  
岩头老子末后句，此到将知问不语。  
无缝塔前风色高，洞然不隔丝毫许。  
丁宁此去快须回，吾家之子要全才。  
不坐两头明暗路，偏中归去正中来。  
阿呵呵，胸次风流知几何。  

释正觉　送月上人归乡  
西风木落山露骨，秋月在水沴￠濯魂。  
客意归卧四明麓，三世佛从禅口吞。  
大千俱坏我不坏，三六相昏渠不昏。  
劫空照见造化种，回首应物亡尘根。  

释正觉　送云栖院作偈与住山琛老禅  
紫霄峰顶金浮屠，风铃扬音闹苍虚。  
玉栏中地稳行道，云磴下林新葺庐。  
江山怀抱富不恶，霜月轩窗清有余。  
老眼寒青伴耶舍，炷香心醉竺仙书。  

释正觉　送照禅人之湖南  
衡岳迎秋翡翠瘦，潇湘漾风瑠璃皴。  
夜船载月急如箭，归去来兮休问津。  

释正觉　送智首座还乡  
颠毛垂雪堕清贫，卧久风林梦转身。  
一境妙明还就父，六门虚应却来人。  
凉秋月兔流魂莹，湛水云龙蜕骨陈。  
家法儿孙须力振，此行未可腐宾宾。  

释正觉　颂古二十一首  
如今推也，是子是贼，  
买帽相头，食鱼去骨。  

释正觉　颂古二十一首  
千乡万里寻知己，一语临秙不契梁。  
面壁九年居少室，觅心千古累神光。  

释正觉　颂古二十一首  
我这鎌子用得快，当时三十文钱买。  
南泉门下路歧通，寄语行人著精彩。  

释正觉　颂古二十一首  
沩山水牯牛，禅人聚头咬。  
可怜负舂人，唤作岭南獠。  

释正觉　颂古二十一首  
露地白牛起问端，随缘叱叱齿牙寒。  
不知钦啄是何物，喫喫直教沧海乾。  

释正觉　颂古二十一首  
容颜甚奇妙，光明照十方。  
我适曾供养，今复还亲觐。  
黄鹤楼前共语时，白苹红蓼对江湄。  
衷肠已诉无人会，惟有清风明月知。  

释正觉　颂古二十一首  
青山不异，白玉无瑕。  
茫茫流水，扰扰黄龙。  
有佛处纤毫不立，无佛处万别千差。  
长安路上未归客，寻溪由自摘杨花。  

释正觉　颂古二十一首  
侍者来言报大王，赵州曾揖下禅床。  
怜儿不觉傍观丑，争奈全身在帝乡。  

释正觉　颂古二十一首  
出群须是英灵汉，敌胜还他师子儿。  
选佛若无如是眼，假饶千载亦奚为。  

释正觉　颂古二十一首  
杀人不眨眼，救人须出手。  
论实不论虚，合升始为斗。  

释正觉　颂古二十一首  
学道须教正眼开，莫将狂解意中猜。  
脱鞋龟上人难会，遂使携囊特地来。  

释正觉　颂古二十一首  
识法者惧，欺敌者亡。  
水中辨乱，须是鹅王。  

释正觉　颂古二十一首  
双盲入暗路崎岖，日落栖芦暂得苏。  
争似石人眠半夜，免教舜让守林居。  
须知花绽非干木，无脚行时早触途。  
昨朝风起长安道，元是崑崙进国图。  

释正觉　颂古二十一首  
渠非老朽，不礼不受。  
威音世前。毗卢顶后。  
把定壶中白日长，触著匣内青蛇吼。  
良医叮嘱病人，服药不如忌口。  

释正觉　颂古二十一首  
即日贵人，旧家贫汉。  
兄弟相承，尊卑互换。  
向晚途中眼不开，夜明帘外机旋转。  
骑牛载帽异中来，百炼真金色不变。  

释正觉　颂古二十一首  
大地火发，间不容发。  
南海崑崙，天寒不袜。  
祖祖相传，一头搕{左木右上乔右下韭}。  

释正觉　颂古二十一首  
无人接得渠，遗逼马相如。  
果来桥上也，记得柱头书。  
无人识得渠，棋局醉樵夫。  
回头斧柯烂，大海亦成枯。  

释正觉　颂古二十一首  
雪老大开方便路，低头却入庵中去。  
老僧有眼恰如盲，却被岩头行一步。  
老僧好休不肯休，依然依路去悠悠。  
元来不会雪峰意，却被岩头瓮赣头。  

释正觉　颂古二十一首  
翡翠帘垂，丝纶未济。  
紫罗帐合，视听难通。  
犯动毛头，月升夜扃。  
密移一步，鹤出银笼。  
脱身一色无遗影，不坐同风落大功。  

释正觉　颂古二十一首  
大众退后，衲僧去就。  
岂用机关，那容体究。  
蓑翁老熟惯风波，桡棹不施船放溜。  

释正觉　颂古二十一首  
智门真得祖家风，放出云门广长舌。  
大智如愚，大巧若拙，  
用尽工夫参不彻。莫於平地上增堆，  
休向虚空里钉橛。  

释正觉　颂古一百则  
一段真风见也麽，绵绵化母理机梭。  
织成古锦含春像，无奈东君漏洩何。  

释正觉　颂古一百则  
廓然无圣，来机径挺。  
得非犯鼻而挥斤，失不回头而堕甑。  
寥寥冷坐少林，默默全提正令。  
秋清月转霜轮，河淡斗垂衣柄。  
绳绳衣钵付儿孙，从此人天成药病。  

释正觉　颂古一百则  
云犀玩月璨含辉，木马游春骏不羁。  
眉底一双寒碧眼，看经那到透牛皮。  
明白心超旷劫，英雄力破重围。  
妙圆枢口转灵机，寒山忘却来时路，  
拾得相将携手归。  

释正觉　颂古一百则  
百草头上无边春，信手拈来用得亲。  
丈六金身功德聚，等闲携手入红尘。  
尘中能作主，化外自来宾。  
触处生涯随分足，未嫌伎俩不如人。  

释正觉　颂古一百则  
太平治业无像，野老家风至淳。  
只管村歌社饮，那知舜德尧仁。  

释正觉　颂古一百则  
药之作病，鉴乎前圣。  
病之作医，必也其谁。  
白头黑头兮克家之子，有句无句兮截流之机。  
堂堂坐断舌头路，应笑毗耶老古锥。  

释正觉　颂古一百则  
痴儿刻意止啼钱，良驷追风顾影鞭。  
云扫长空巢月鹤，寒清入骨不成眠。  

释正觉　颂古一百则  
一尺水，一丈波，  
五百生前不奈何。不落不昧商量也，  
依前撞入葛藤窠。阿呵呵，  
会也麽。若是你洒洒落落，  
不妨我哆哆和和。神歌社舞自成曲，  
拍手其间唱哩啰。  

释正觉　颂古一百则  
两堂云水尽分拏，王老师能验正邪。  
利刀斩断具亡像，千古令人爱作家。  
此道未丧，知音可嘉。  
凿山透海兮唯尊大禹，炼石补天兮独贤女祸。  
赵州老，有生涯，  
草鞋头戴较些些。异中来也还明鉴，  
只个真金不混沙。  

释正觉　颂古一百则  
年老成精不谬传，赵州古佛嗣南泉。  
枯龟丧命因图象，良马追风累缠牵。  
勘破了老婆禅，说向人前不直钱。  

释正觉　颂古一百则  
森罗万象许峥嵘，透脱无方碍眼睛。  
扫彼门庭谁有力，隐人胸次自成情。  
船横野渡涵秋碧，棹入芦花照雪明。  
串锦老渔怀就市，飘飘一叶浪头行。  

释正觉　颂古一百则  
宗说般般尽强为，流传耳口便支离。  
种田博饭家常事，不是饱参人不知。  
参饱明知无所求，子房终不贵封侯。  
忘机归去同鱼鸟，濯足沧浪烟水秋。  

释正觉　颂古一百则  
言衣半夜付卢能，搅搅黄梅七百僧。  
临际一枝正法眼，瞎驴灭却得人憎。  
心心相印，祖祖传灯。  
夷平海岳，变化鲲鹏。  
只个名言难比拟，大都手段解翻腾。  

释正觉　颂古一百则  
觌面来时作者知，可中石火电光迟。  
输机谋主有深意，欺敌兵家无远思。  
发必中，更谩谁。  
脑后见腮兮人难触犯，眉底著眼兮渠得便宜。  

释正觉　颂古一百则  
老觉情多念子孙，而今惭愧起家门。  
是须记取南山语，镂骨铭肌共报恩。  

释正觉　颂古一百则  
是与不是，好看棬{左衤右贵}。  
似抑似扬，难兄难弟。  
纵也彼既临时，夺也我何特地。  
金锡一振太孤标，绳床三绕闲游戏。  
丛林扰扰是非生，想像触髅前见鬼。  

释正觉　颂古一百则  
秤头蝇坐便欹倾，万世权衡照不平。  
斤两锱铢见端的，终归输我定盘星。  

释正觉　颂古一百则  
狗子佛性有，狗子佛性无，  
直钩元求负命鱼。逐气寻香云水客，  
嘈嘈杂杂作分疏。平展演，  
大铺舒，莫怪侬家不慎初。  
指点瑕疵还夺璧，秦王不识蔺相如。  

释正觉　颂古一百则  
不起一念须弥山，韶阳法施意非悭。  
肯来两手相分付，拟去千寻不可攀。  
沧海阔，白云闲，莫将毫发著其间。  
假鸡声韵难谩我，未肯模胡放过关。  

释正觉　颂古一百则  
而今参饱似当时，脱尽廉纤到不知。  
任短任长休剪缀，随高随下自平持。  
家门丰俭临时用，田地优游信步移。  
三十年前行脚事，分明辜负一双眉。  

释正觉　颂古一百则  
借来聊尔了门头，得用随宜即便休。  
象骨岩前弄蛇手，儿时做处老知羞。  

释正觉　颂古一百则  
挫来机，总权柄。  
事有必行之威，国有不犯之令。  
宾尚奉而主骄，君忌谏而卧佞。  
底意岩头问德山，一抬一搦看心行。  

释正觉　颂古一百则  
淡中有味，妙超情谓。  
绵绵若存兮象先，兀兀如愚兮道贵。  
玉雕文以丧淳，珠在渊而自媚。  
十分爽气兮清磨暑秋，一片闲云兮远分天水。  

释正觉　颂古一百则  
玄沙太刚，长庆少勇，  
南山鳖鼻死无用。凤云际会头角生，  
果见韶阳下手弄。下手弄，  
激电光中看变动。在我也能遣能呼，  
於彼也有擒有纵。底事如今付阿谁，  
冷口伤人不知痛。  

释正觉　颂古一百则  
扇子破，索犀牛，  
棬挛中字有来由。谁知桂毂千年魄，  
妙作通明一点秋。  

释正觉　颂古一百则  
一倒一起，雪庭师子。  
慎於犯而怀仁，勇於为而见义。  
清光照眼似迷家，明白转身还堕位。  
衲僧家，了无寄，  
同死同生，何此何彼。  
暖信破梅兮春到寒枝，凉飚脱叶兮秋澄潦水。  

释正觉　颂古一百则  
松直棘曲，鹤长凫短。  
羲皇世人，俱忘治乱。  
其安也潜鳞在渊，其逸也翔鸟脱绊。  
无何祖祢西来，里许得失相半。  
蓬随风而转空，船截流而到岸。  
个中灵利衲僧，看取清凉手段。  

释正觉　颂古一百则  
壮志棱棱鬓未秋，男儿不愤不封侯。  
翻思清白传家客，洗耳溪头不饮牛。  

释正觉　颂古一百则  
铁牛之机，印住印破。  
透出毗卢顶{左宁右页}行，却来化佛舌头坐。  
风穴当衡，卢陂负堕。  
棒头喝下，电光石火。  
历历分明珠在盘，眨起眉毛还蹉过。  

释正觉　颂古一百则  
坏不坏，随他去也。  
大千界句里了无钩锁机，脚头多被葛藤碍。  
会不会分明，底事丁宁杀。  
知心拈出勿商量，还我当行相买卖。  

释正觉　颂古一百则  
一道神光，初不覆藏。  
超见缘也是而无是，出情量也当而无当。  
岩花之粉兮蜂房成蜜，野草之滋兮麝脐作香。  
随类三尺一丈六，明明触处露堂堂。  

释正觉　颂古一百则  
无外而容，无碍而冲。  
门墙岸岸，关锁重重。  
酒常酣而卧客，饭虽饱而颓农。  
突出虚空兮凤抟妙翅，踏翻沧海兮雷送游龙。  

释正觉　颂古一百则  
浪汲初升，云雷相送，  
腾跃棱棱看大用。烧尾分明度禹门，  
华鳞未肯淹虀瓮。老成人，  
不惊众，惯临大敌初无恐。  
泛泛端如五两轻，堆堆何翅千钧重。  
高名四海复谁同，介立八风吹不动。  

释正觉　颂古一百则  
皤然渭水起垂纶，何似首阳清饿人。  
只在一尘分变态，高名勋业两难泯。  

释正觉　颂古一百则  
摇头摆尾赤梢鳞，彻底无依解转身。  
截断舌头饶有术，拽回鼻孔妙通神。  
夜明帘外兮风月如昼，枯木岩前兮花卉长春。  
无舌人，无舌人，正令全提一句亲。  
独步环中明了了，任从天下乐欣欣。  

释正觉　颂古一百则  
日面月面，星流电卷。  
镜对像而无私，珠在盘而自转。  
君不见钳錸前百炼之金，刀尺下一机之绢。  

释正觉　颂古一百则  
一唤回头识我不，依俙萝月又成钩。  
千金之子才流落，漠漠涂穷有许愁。  

释正觉　颂古一百则  
迷悟相返，妙传而简。  
春拆百花兮一吹，力回九牛兮一挽。  
无奈泥沙拨不开，分明塞断甘泉眼。  
忽然突出肆横流，险。  

释正觉　颂古一百则  
粥罢令教洗钵盂，豁然心地自相符。  
而今参饱丛林客，且道其间有悟无。  

释正觉　颂古一百则  
弦筿相衔，网珠相对。  
发百中而箭箭不虚，摄众景而光光无碍。  
得言句之总，持住游戏之三昧。  
妙其间也宛转偏圆，必如是也纵横自在。  

释正觉　颂古一百则  
饵云钩月钓清津，年老心孤未得鳞。  
一曲离骚归去后，汨罗江上独醒人。  

释正觉　颂古一百则  
鸟之行空，鱼之在水。  
江湖相忘，云天得志。  
拟心一丝，对面千里。  
知恩报恩，人间几几。  

释正觉　颂古一百则  
斫断老葛藤，打破狐窠窟。  
豹披雾而变文，龙乘雷而换骨。  
咄，起灭纷纷是何物。  

释正觉　颂古一百则  
丝纶降，号令分，  
寰中天子，塞外将军。  
不待雷惊出蛰，那知风遏行云。  
机底联绵兮，自有金针玉线。  
印前恢廊兮，元无鸟篆虫文。  

释正觉　颂古一百则  
巍巍堂堂，磊磊落落。  
闹处刺头，稳处下脚。  
脚下线断我自由，鼻端泥尽君休斲。  
莫动著，千年故纸中合药。  

释正觉　颂古一百则  
收把断襟喉，风磨云拭，  
水冷天秋。锦鳞莫谓无滋味，  
钓尽沧浪月一钩。  

释正觉　颂古一百则  
岸眉横雪，河目含秋。  
海口鼓浪，航舌驾流。  
拨乱之手，太平之筹。  
老赵州，老赵州，  
搅搅丛林卒未休。徒费工夫也造车合辙，  
本无伎俩也塞壑填沟。  

释正觉　颂古一百则  
曼殊问疾老毗耶，不二门开看作家。  
珉表粹中谁赏鉴，忘前失后莫咨嗟。  
区区抱璞兮楚庭膑士，璨璨报珠兮隋城断蛇。  
休点破，绝疵瑕，俗气浑无却较些。  

释正觉　颂古一百则  
争解恁麽道，五更鸡唱家林晓。  
争肯恁麽道，千年鹤与雪松老。  
宝鉴澄明验正偏，玉机转侧看兼到。  
门风大振兮规步绵绵，父子变通兮声光浩浩。  

释正觉　颂古一百则  
切瑳琢磨，变态肴讹。  
葛陂化龙之杖，陶家居蛰之梭。  
同条生兮有数，同条死兮无多。  
末后句，只这是，  
风舟载月浮秋水。  

释正觉　颂古一百则  
水不洗水，金不博金。  
昧老色而得马，靡丝弦而乐琴。  
结绳画卦有许事，丧尽真淳盘古心。  

释正觉　颂古一百则  
驴觑井，井觑驴。  
智容无外，净涵有余。  
肘后谁分印，家中不蓄书。  
机丝不挂梭头事，文彩纵横意自殊。  

释正觉　颂古一百则  
岐分丝染太唠唠，果缀花联败祖曹。  
妙握司南造化柄，水云器具在甄陶。  
屏割繁碎，剪除氄毛。  
星衡藻鉴，玉尺金刀。  
黄蘖老，察秋毫，  
坐断春风不放高。  

释正觉　颂古一百则  
一窍虚通，八面玲珑。  
无象无私春入律，不留不碍月行空。  
清净宝目功德臂，遍身何似通身是。  
现前手眼显全机，大用纵横何讳忌。  

释正觉　颂古一百则  
末后句，会也无，德山父子太含胡。  
座中亦有江南客，莫向人前唱鹧鸪。  

释正觉　颂古一百则  
抗力霜雪，平步云霄。  
下惠黜国，相如过桥。  
萧曹谋略能成汉，巢许身心俗避尧。  
宠辱若惊深自信，真情参迹混渔樵。  

释正觉　颂古一百则  
不妨行细输先手，自觉心粗愧撞头。  
局破腰间斧柯烂，洗清凡骨共仙游。  

释正觉　颂古一百则  
缀缀功过，胶胶因果。  
镜外狂奔演若多，杖头击著破灶堕。  
灶堕破，来相贺，却道从前辜负我。  

释正觉　颂古一百则  
三老暗转舵，孤舟夜回头。  
芦花两岸雪，烟水一江秋。  
风力扶帆行不棹，笛声唤月下沧洲。  

释正觉　颂古一百则  
百战成功老太平，优柔谁肯苦争衡。  
玉鞭金马闲终日，明月清风富一生。  

释正觉　颂古一百则  
入手还将死马医，反魂香欲起君危。  
一朝拶出通身汗，方信侬家不惜眉。  

释正觉　颂古一百则  
第二头分悟破迷，快须攃手舍筌蹄。  
功兮未尽成骈拇，智也难知觉噬脐。  
兔老冰盘秋露泣，乌寒玉树晓风凄。  
持来大仰辨真假，痕玷浑无贵白珪。  

释正觉　颂古一百则  
芥城劫石妙穷初，活眼环中照廓虚。  
不许夜行投晓到，家音未肯付鸿鱼。  

释正觉　颂古一百则  
离念见佛，破尘出经。  
现成家法，谁立门庭。  
月逐舟行江练净，春随草上烧痕青。  
拨不拨，听丁宁，  
三径就荒归便得，旧时松菊尚芳馨。  

释正觉　颂古一百则  
新妇骑驴阿家牵，体段风流得自然。  
堪笑效颦邻舍女，向人添丑不成妍。  

释正觉　颂古一百则  
规圆矩方，用行舍藏。  
钝置栖芦之鸟，进退触藩之羊。  
喫人家饭，卧自家床。  
云腾致雨，露结为霜。  
玉线相投透针鼻，锦丝不断吐梭肠。  
石女机停兮夜色向午，木人路转兮月影移央。  

释正觉　颂古一百则  
天盖地载，成团成块。  
周法界而无边，折邻虚而无内。  
及尽玄微，谁分向背。  
佛祖来偿口业债，问取南泉王老师，  
人人只喫一茎菜。  

释正觉　颂古一百则  
拂牛剑气洗兵威，定乱归功更是谁。  
一旦氛埃清四海，垂衣皇化目无为。  

释正觉　颂古一百则  
跛跛挈挈，{左监右毛}{左监右毛}毵毵。  
百不可取，一无所堪。  
默默自知田地稳，腾腾谁谓肚皮憨。  
普周法界浑成饭，鼻孔累垂信饱参。  

释正觉　颂古一百则  
豁落亡依，高闲不羁，  
家邦平贴到人稀。些些力量分阶级，  
荡荡身心绝是非。是非绝，  
介立大方无轨辙。  

释正觉　颂古一百则  
作贼心，过人胆，  
历历纵横对机感。保福云门也垂鼻欺唇，  
翠岩长庆也修眉映眼。杜禅和，  
有何限，刚道意句一齐划。  
埋没自己也饮气吞声，带累先宗也面墙檐版。  

释正觉　颂古一百则  
冻眠雪屋岁摧颓，窈窕萝门夜不开。  
寒槁园林看变态，春风吹起律筒灰。  

释正觉　颂古一百则  
清白门庭四绝邻，长年关扫不容尘。  
光明转处倾残月，爻象分时却建寅。  
新满孝，便逢春，醉步狂歌任堕巾。  
散发夷犹谁管系，太平无事酒颠人。  

释正觉　颂古一百则  
没踪迹，断消息。  
白云无根，清风何色。  
散乾盖而非心，持坤舆而有力。  
洞千古之渊源，造万像之模则。  
刹尘道会也处处普贤，楼阁门开也头头弥勒。  

释正觉　颂古一百则  
圆珠不穴，大璞不琢，  
道人所贵无棱角。拈却肯路根尘空，  
脱体无依活卓卓。  

释正觉　颂古一百则  
佛祖髑髅穿一串，宫漏沈沈密传箭。  
人天机要发千钧，云阵煇煇急飞电。  
个中人，看转变，遇贱则贵贵则贱。  
得珠罔象兮至道绵绵，游刃亡牛兮赤心片片。  

释正觉　颂古一百则  
道环之虚靡盈，空印之字未形。  
妙运天轮地轴，密罗武纬文经。  
放开捏聚，独立周行。  
机发玄枢兮青天激电，眼含紫光兮白日见星。  

释正觉　颂古一百则  
胡饼云超佛祖谈，句中无味若为参。  
衲僧一日如知饱，方见云门面不惭。  

释正觉　颂古一百则  
玉人梦破一声鸡，转盼生涯色色齐。  
有信风雷催出蛰，无言桃李自成蹊。  
及时节，力耕犁，谁怕春畴没胫泥。  

释正觉　颂古一百则  
蒲团禅版对龙牙，何事当机不作家。  
未意成褫明目下，恐将流落在天涯。  
虚空那挂剑，星汉却浮槎。  
不萌草解藏香象，无底篮能著活蛇。  
今日江湖何障碍，通方津渡有船车。  

释正觉　颂古一百则  
夜壑藏舟，澄源著棹。  
龙鱼未知水为命，折箸不妨聊一搅。  
玄沙师，小塘老，  
函盖箭锋，探竿影草。  
潜缩也老龟巢莲，游戏也华鳞弄藻。  

释正觉　颂古一百则  
出门跃马扫欃抢，万国烟尘自肃清。  
十二处亡闲影响，三千界放净光明。  

释正觉　颂古一百则  
妙药何曾过口，神医莫能投手。  
若存也渠本非无，至虚也渠本非有。  
不灭而生，不亡而寿。  
全超威音之前，独步劫空之后。  
成平也天盖地擎，运转也乌飞兔走。  

释正觉　颂古一百则  
俱胝老子指头禅，三十年来用不残。  
信有道人方外术，了无俗物眼前看。  
所得甚简，施设弥宽，  
大千刹海饮毛端。鳞龙无限落谁手，  
珍重任公把钓竿。师复竖起一指云，  
看。  

释正觉　颂古一百则  
孤迥迥，圆陀陀，  
眼力尽处高峩峩。月落潭空夜色重，  
云收山瘦秋容多。八封位正，  
五行气和，身先在里见来麽。  
南阳父子兮却似知有，西竺佛祖兮无如奈何。  

释正觉　颂古一百则  
九包之雏，千里之驹。  
真风度签，灵机发枢。  
劈面来时飞电急，迷云破处太阳孤。  
捋虎须，见也无，  
个是雄雄大丈夫。  

释正觉　颂古一百则  
藤枯树倒问沩山，大笑呵呵岂等闲。  
等里有刀窥得破，言思无路绝机关。  

释正觉　颂古一百则  
沧海沥乾，太虚充满。  
衲僧鼻孔长，古佛舌头短。  
珠丝度九曲，玉机才一转。  
直下相逢谁识渠，始信斯人不合伴。  

释正觉　颂古一百则  
草漫漫，门里门外君自看。  
荆棘林中下脚易，夜明帘外转身难。  
看看，几何般。  
且随老木同寒瘠，将逐春风入烧瘢。  

释正觉　颂古一百则  
梦中拥衲参耆旧，列圣森森坐其右。  
当仁不让犍穉鸣，说法无畏师子吼。  
心安如海，胆量如斗。  
鲛目泪流，蚌肠珠剖。  
谵语谁知洩我机，庞眉应笑扬家丑。  
离四句，绝百非，  
马师父子病休医。  

释正觉　颂古一百则  
照彻离微造化根，纷纭出没见其门。  
游神劫外问何有，著眼身前知妙存。  
虎啸萧萧岩吹作，龙吟冉冉洞云昏。  
南泉点破时人梦，要识堂堂补处尊。  

释正觉　颂古一百则  
收尽余怀厌事华，归来何所是生涯。  
烂柯樵子疑无路，挂树壶公妙有家。  
夜水金波浮桂影，秋风雪阵拥芦花。  
寒鱼著底不吞饵，兴尽清歌却转槎。  

释正觉　颂古一百则  
别是非，明得丧。  
应之心，指诸掌。  
往来不往来，只者俱是藏。  
轮王赏之有功，黄帝得之冈象。  
转枢机，能伎俩，  
明眼衲僧无卤莽。  

释正觉　颂古一百则  
卸却臭皮袋，拈转赤肉团。  
当头鼻孔正，直下髑髅乾。  
老医不见从来癖，少子相看向近难。  
野水瘦时秋潦退。白云断处旧山寒。  
绝剿绝，莫顢頇。  
转尽无功伊就位，孤标不与汝同盘。  

释正觉　颂古一百则  
临际全机格调高，棒头有眼辨秋毫。  
扫除狐兔家风峻，变化鱼龙雷火烧。  
活人剑，杀人刀，倚天照雪利吹毛。  
一等令行滋味别，十分痛处是谁遭。  

释正觉　颂古一百则  
石霜一宗，亲传九峰。  
香烟脱去，正脉难通。  
月巢鹤作千年梦，雪屋人迷一色功。  
坐断十方犹点额，密移一步看飞龙。  

释正觉　颂古一百则  
君王底意语知音，天下倾诚葵藿心。  
掇出中原无价宝，不同赵璧与燕金。  
中原之宝呈兴化，一段光明难定价。  
帝业堪为万世师，金轮景燿四天下。  

释正觉　颂古一百则  
不入世，未循缘，劫壶空处有家传。  
白苹风细秋江暮，古岸船归一带烟。  

释正觉　颂古一百则  
钵里饭，桶里水，开口见胆求知己。  
拟思便落二三机，对面忽成千万里。  
韶阳师，较些子。断金之义兮谁与相同，  
匪石之心兮独能如此。  

释正觉　颂古一百则  
见有不有，翻手覆手。  
瑯琊山里人，不落瞿昙后。  

释正觉　宿覆船山阻雨  
枝筇同到覆船巅，暂寄筇枝借榻眠。  
山水钩帘知属我，烟霞腻枕梦游仙。  
觉来笋窟投蔬箸，閒把华房入线编。  
想像玲珑岩下雨，春寒犹可卧羊毡。  

释正觉　岁开八日谒西溪真悟讲师  
雨华几席自清馨，茗碗初收篆缕青。  
柔弄柳条风剪剪，冷濡梅蕊雪星星。  
不嫌黄卷闲遮眼，有意微尘破出经。  
思大气吞三世佛，儿孙未到败门庭。  

释正觉　汤寿乡察推写真求赞  
形仪潦倒，气貌寒槁。  
野云自閒，岩树谁老。  
性元静而妙存，体本真而空了。  
幻世应诸缘，荒田不拣草。  
风烟望断兮鸿影冥冥，天水相连兮秋容渺渺。  

释正觉　题奉化西峰圆觉禅院  
水流百折山苍苍，古寺秋容横野航。  
明月初濡寒露白，篱花似趁重阳黄。  
道人心已老松石，学子胆须磨雪霜。  
默默澄源坐兀兀，游鱼沙鸟静相忘。  

释正觉　题至游庵兼简庵中道友  
真实人居遍十方，至游处处露堂堂。  
鹅於水器择其乳，蜂在华房採得香。  
心鉴照中无垢翳，道环虚里见神光。  
能来闹市住三昧，鸟度长空迹不彰。  

释正觉　投食山家  
霜晨藜杖起孤禅，乞食山家图省缘。  
斜径顺风鸣竹火，飞甍迷眼映松烟。  
秋羹木鳖有真味，午饭树鸡无俗羶。  
谁谓客床卧不稳，我无支遁买山钱。  

释正觉　退天童上太守吴学士  
三椽五合不求余，汩汩营营笑拙疏。  
妄立是非徒喻马，乐同彼此解观鱼。  
洗霜骨出山宜瘦。答响神藏谷应虚。  
莫涴人间名字垢，身云心月本如如。  

释正觉　箨庵颂  
玉龙退残鳞，编庵事枯兀。  
禅栖锦凤巢，道履霜蟾窟。  
饮兹明月津，濯彼微尘骨。  
五叶少林春，家风未湮没。  

释正觉　万寿晖长老写师像求赞  
空而无痕，绵绵体之若存。  
卓而莫群，恰恰用之不勤。  
光明破夜月，淡泞出山云。  
无得而得，不闻而闻。  
少林之传默默，灵山之笑欣欣。  
龙雷相送鱼烧尾，豹雾俄披虎炳文。  
齐物飘飘兮流梦似随蝴蝶去，亡机荡荡兮清閒还与白鸥分。  

释正觉　王承事写真求赞  
苍棱羼颜，璠璵蕴石而辉山；老节岁寒，  
琥珀抱松而永年。威音未兴之际，  
混沌欲凿之前。丛林大义兮道尊百丈，  
刹海平潮兮月现三千。我为你说法，  
你为我开田。据坐松根石头上，  
知音人信默心传。  

释正觉　王观察求颂  
廓虚深净里头看，一点至灵珠走盘。  
默默通身明有眼，尘尘分应妙无瘢。  
江湖浩浩月随溜，华木欣欣春入端。  
变化鲲鹏是时节，便乘羊角作风抟。  

释正觉　卫进可寺丞腊月二十九日招我以蔬饭从容胜集其居之西一堂榜曰六湛  
风澜未作见灵源，六处亡功体湛存。  
诸法性空方得座，一弹指响顿开门。  
寒梅篱落春能早，野雪棂窗夜不昏。  
万像森罗心印印，根尘超豁妙无痕。  

释正觉　乌墩密印大师仁公真赞  
唇口能缄，眉目如笑。  
应外而冲，虚中而照。  
全身放下是全身，一点独灵常了了。  

释正觉　乌巨光长老写真求赞  
骨寒气羸，顶雪颔丝。  
牛首之懒，虎头之痴。  
兀兀逃禅处，空空选佛时。  
九万鹏风扶羊角，千年兔月卧蛾眉。  
门门幻起，尘尘智随。  
蝴蝶梦游兮庄生齐物，桃华眼冷兮灵云不疑。  
初无棱缝，浑莫鎝锥。  
巴陵曾对吹毛剑，珊瑚撑月夜枝枝。  

释正觉　吴傅朋郎中书来尝得李伯时所画震旦第一祖西归像相需以赞说偈寄之  
其来何求，其去无得。  
寂漠度岭兮万里独行，清白传家兮九年一默。  
针芥投而妙不可名，毫厘差而敝不可塞。  
知过而改，知难而退。  
谁去谁来，自买自卖。  
当面讳却兮满眼乌华，望涯赞之兮隔身鲸海。  

释正觉　吴兴辩长老以达磨画像请赞  
长芦驾浪，只履西归。  
求支那之法器，付屈眴之田衣。  
度九年之缄默，印二祖之灵知。  
海犀酣月而晕，寒乌带雪而飞。  
机前自得兮顶目四照，迷里相逢兮鼻头下垂。  
水著秋清兮湖光湛湛，山衔落日兮云锦辉浑。  

释正觉　五王子　朝生  
雄心脱略战文场，端把烟蓑换龙章。  
葵藿奉君知贵味，肯怀归去见严光。  

释正觉　五王子　诞生  
星攒金殿降生时，称体宫衣覆雪肌。  
功就转身全合父，光中潜拨玉轮移。  

释正觉　五王子　化生  
丝纶传得出宸帏，宣花春城类莫齐。  
妙握当途无字印，马蹄终不染尘泥。  

释正觉　五王子　末生  
甘分清孤寒固穷，衡门寥落正西风。  
一鸣便是苍梧凤，不意飘流鸥鹭中。  

释正觉　五王子　内生  
妙龄天嗣自重瞳，尊贵威严镇六宫。  
规步从来不出禁，阍人只得颂芳风。  

释正觉　五位  
正中偏，霁碧星河冷浸乾。  
半夜木童敲月户，暗中惊破玉人眠。  

释正觉　五位  
偏中正，海云依约神山顶。  
归人鬓发白垂丝，羞对秦台寒照影。  

释正觉　五位  
正中来，月夜长鲲蜕甲开。  
大背摩天振云羽，翔游鸟道类难该。  

释正觉　五位  
兼中至，觌面不须相忌讳。  
风化无伤的意玄，光中有路天然异。  

释正觉　五位  
兼中到，斗柄横斜天未晓。  
鹤梦初醒露气寒，旧巢飞出云松倒。  

释正觉　五祖将禅人求颂  
东风吹断濡华雨，淮上秀峰青可数。  
束屦欲寻南北山，卷衣又别东西祖。  
渊鱼蒲鸟闹一家，汀笋溪蔬甘两箸。  
处处相逢记得麽，夜寒月在珊瑚树。  

释正觉　夏安居日过实上人东轩时新竹浴雨因作句歌之  
箨龙出丛林，脱锦露新绿。  
昂藏引头角，密密均节目。  
娟然尘外姿，云雾腻寒玉。  
翠满东窗阴，心眼扫恶俗。  
虚静颇道情，清癯见风骨。  
惠我不老春，为谁无弦曲。  
葛陂蛰时事，第恐雷雨促。  
不能留高閒，双碧淡相瞩。  

释正觉　仙上人出丐求颂  
缀钵持来勇入廛，家家行结胜因缘。  
三千界重慈悲佛，五百生称忍辱仙。  
芳濯丛林春冉冉，明随流水月娟娟。  
饱参事与千僧供，洗足蒲团枯木禅。  

释正觉　显禅人求颂  
显处机须隐，忙时智自閒。  
泥牛初出海，玉马复临关。  
寒水澄涵月，流云静倚山。  
回途分化柄，不作旧家悭。  

释正觉　像维那写老病阿师像请赞  
芙蓉之枝，丹山之儿。  
一丝联自信，三昧约谁知。  
珊瑚寒月堕影，琥珀老松流滋。  
诸缘豁净兮山空秋壮，万态变通兮华丽春脂。  

释正觉　小师慧果驰书取雪峰真歇和尚  
鸟窠闲口聊吹布，雪老低头却入庵。  
生死同条末后句，也应千里问同参。  

释正觉　小师慧果丐盐求颂  
可中滋味欠些些，成就庐山笋蕨家。  
丐事子行黄苇渡，盟心人在白鸥沙。  
和羹户户俱煎卤，扫雪村村欲没靴。  
味及衲僧初偃月，圆通只个是生涯。  

释正觉　小师智宽与国清作丐请语  
入廛一钵是生涯，来自寒山拾得家。  
晓影玉钩萝户月，春丛黄粉密房华。  
午炊佛土香传鼻，参饱云门饭打牙。  
准拟神通何处借，净名居士住毗耶。  

释正觉　小师智临禅客写真求赞  
云石雪松，岁寒之友从；晓月霜钟，  
清白之音容。自乐也村歌社舞，  
平怀也牧笛归农。暴雨卒风，  
潜神堂而避阵；吼雷掣电，战禅席而交锋。  
十分闲暇，一等疏慵。  
青山白云之去就，浮萍流水之行踪。  
披雾变文豹，吟云蜕骨龙。  
身老艺孤兮难其授子，智齐德半兮未可传宗。  

释正觉　斜川道上望庐山三绝  
真味酣心倚瘦筇，萧骚风啸一蹊松。  
无人共语圆通境，笑看云吞石耳峰。  

释正觉　斜川道上望庐山三绝  
青山放足溪转腰，蓑翁理网儿摇舠。  
先生畴日骑鱼去，岸上人家谁姓陶。  

释正觉　斜川道上望庐山三绝  
水从乌石山前转，人在斜川岸上行。  
寂漠柴桑古祠下，我来无酒酹渊明。  

释正觉　谢通讲师五偈  
得得客来窥大方，松间目击揖归堂。  
秋横两眼瞳人碧，云拥三衣栀子香。  
夺席胸襟君隗祑，愕邻须发我沧浪。  
竹床相对夜深语，河汉濯磨星斗光。  

释正觉　谢通讲师五偈  
五月人间膏火煎，清风麈对有夤缘。  
点头顽石能明证，借口虚空解讲玄。  
随类佛身分百亿，出尘红卷等三千。  
未闲相约蒲禅稳，作别又趋华雨筵。  

释正觉　谢通讲师五偈  
慰心佛氏未萧条，卓卓缁林有俊髦。  
知见香熏舌本别，名言垢净眼棱高。  
锦云脚踏冷修月，仙峤牵颓閒钓鳌。  
良遂肯从麻谷后，声光矫矫壮吾曹。  

释正觉　谢通讲师五偈  
一昨书来约见过，迟留行李未成那。  
梨黄枣赤秋如许，发白眉庞老奈何。  
相伴採薇云腻袜，不嫌伐木雨濡蓑。  
对床默默香摇篆，霁月夜窗悬女萝。  

释正觉　谢通讲师五偈  
乞食因循答教迟，想能心照未相疑。  
三年约友共连璧，千里同风那隔丝。  
鞭笋嫩黄出泥土，槿华寒紫裹藩篱。  
雨驱暑去晚明霁，来雁门头字脚垂。  

释正觉　心禅人出丐求颂  
将看秋早瘦风林，禾卷黄云副丐心。  
妙印手中那外物，虚空胸次不容针。  
谁家落甑炊香雪，后夜归船棹软金。  
洗足蒲团松石上，绕篱山水有清音。  

释正觉　心上人乞食求颂  
去去之人乞食心，春风浩荡洗丛林。  
松蹊香腻糁黄粉，竹坞清癯包玉簪。  
炊甑分珠斋钵满，净瓶汲月夜塘深。  
归来磨濯光明在，向道尘泥不涴金。  

释正觉　心知庄求颂  
耕云种月自由人，田地分明契券真。  
黄独将看炊作饭，白牛今已牧来纯。  
钁头活计时时用，物外家风处处亲。  
禾黍十分秋可望，饱丛林汉著精神。  

释正觉　行通善友求颂  
明白家风月洗霜，道人寒夜坐绳床。  
安身谁效兔三窟，返照自如龟六藏。  
疑若蛇弓蟠酒醆，妙同蜂蜜得华房。  
默游宛转臻元极，虚廓无涯步大方。  

释正觉　行月大师求颂  
霁明夜永月行空，破暗真光默默中。  
一点至灵虚且应，十方圆鉴照而冲。  
床头炉篆浮寒紫，壁上龛灯对冷红。  
个里宗乘消息在，蒲团纸帐旧家风。  

释正觉　虚禅人发心丐田  
虚廓襟怀作丐游，机缘处处定相投。  
开田大义聊舒手，得意忘言暗点头。  
白牯耕回山月晓，金刀煎断野云秋。  
长连趺坐通身饭，一饱分明百不忧。  

释正觉　宣和甲辰三月三日山谷寺偶成是时欲下长芦也  
温风在山谷，青紫班芳妍。  
浩然春公心，不作彼此偏。  
其来初无像，荣事亦自然。  
云容淡如鹤，草色齐腻烟。  
竹萌裹豹裦，蕨茁引儿拳。  
盘箸富可喜，齿颊甘亦便。  
山水濯尘念，风云会前缘。  
苇法怀道人，拥众几两千。  
顶门眼照世，胸中海吞川。  
同雏丹山巢，羽成各翔迁。  
而今欲往集，相见而忘年。  
执鞭驱并驾，未愧无彩鞯。  
白鸥行作伍，水蔬对烹煎。  
抚摩青石牛，不得陪高眠。  
将趋皖口市，就买莎郎船。  
回首谢诸祖，觉法吾所天。  
慧灯耿不夜，心花芳枝联。  
后日儿孙辈，莫怪森罗前。  

释正觉　宣和甲辰岁开十日予欲束衣随淮水东下锦官常禅人且合掌请语因留三  
麓华联蕾破春红，惭愧无私造化功。  
谁怕满头椿岁月，要听啼鸟说家风。  

释正觉　宣和甲辰岁开十日予欲束衣随淮水东下锦官常禅人且合掌请语因留三  
蔬肠那著一星愁，但觉春眠粥似稠。  
梦外寻盟何处是，荻洲稚子绿排头。  

释正觉　宣和甲辰岁开十日予欲束衣随淮水东下锦官常禅人且合掌请语因留三  
恬然谁作去留心，月下沧波风过林。  
相别相逢定何所，明明向道只如今。  

释正觉　雪窦中岩夜坐  
哀猿叫落中岩月，野客吟残夜半灯。  
此景此时谁会得，白云深处坐禅僧。  

释正觉　雪窦宗长老兹写师像以授天童知事壁龛而挂之乞语书其上  
妙藏绝邻，毕竟无身也清虚之理真。  
幽灵独神，须臾返色也自照之智亲。  
云寒有雪意，天远连秋津。  
缘起佛种，觉生幻尘。  
语细音柔，丹山凤雏之韵；目深眉重，  
檀林师子之颦。借位途中宾主，  
借功门里君臣。洞水逆流，  
望云岩而半肯；曹山颠酒，知清税未全贫。  
曲木床头握麈尾，心传一句付其人。  

释正觉　雪晴寄刘殿撰  
半毡半幅一羌床，寒淡家风肖老庞。  
容易著身藏北斗，等闲开口吸西江。  
龛灯梵夹香摇几，茅屋禅蒲雪照窗。  
方外友於思对麈，隐人胸次作舂撞。  

释正觉　姚道人乞颂  
慈悲方便事，触处有工夫。  
应变随声色，团团盘走珠。  

释正觉　一禅人出丐求颂  
一霎山前春雨乾，丛林气韵洗衰寒。  
水明玉兔随征棹，线重金鳞上钓竿。  
午钵莫嫌分饭甑，千僧无念集蒲团。  
化机妙应头头准，手眼通身不著谩。  

释正觉　一禅人化盐求颂  
泥沙淘洗浪煎乾，一片照人冰雪寒。  
意得试莲浮卤力，默知随箸入蔬盘。  
万家婉婉能相助，众口调和信不难。  
无像有神聊勘过，圆通眼在舌头端。  

释正觉　一知殿化佛殿僧堂中灯油求颂  
佛灯谁我续光明，果若莲开大梦醒。  
香草有心持洁白，兰豪无脚湛寒青。  
默耕化外那知夜，真照壶中不觉冥。  
家世儿孙传底事，从教辉耀显门庭。  

释正觉　以何学士韵示像侍者  
茂养高标松抱苓，岁寒姿傲雪霜丁。  
萧骚风度山林韵，偃蹇气钟丘壑形。  
霁月霁云胸次淡，秋山秋水眼棱青。  
磨砖谁问马师语，妙发枯龟一灼灵。  

释正觉　因览仰山小释迦语成唱道二首  
脱尽诸缘空不空，杳无边表喻难同。  
须知月蚌肠中物，体取云犀角里通。  
建化何妨行鸟道，回途复妙显家风。  
太平游子归来也，云鬓霜眉内转功。  

释正觉　因览仰山小释迦语成唱道二首  
一念全超旷劫初，玉人端坐白牛车。  
往来历尽傍参妙，回首途中物物渠。  

释正觉　因雪示随行禅者  
家家种玉满区区，谁裹烟蓑细步趣。  
千里同风休缀缀，十方一色尚拘拘。  
梦醒光彩两头断，坐稳身心三际无。  
清白传家衲僧事，其间转处看工夫。  

释正觉　应禅人出丐求颂  
应身随处见尘尘，能顺因缘不背真。  
树上虎头呈伎俩，毛端师子显精神。  
平生自许得游刃，投老难传知斲轮。  
香气满城燂钵饭，丛林一洗浩然春。  

释正觉　应禅人开田求颂  
飘飘捉杖出烟萝，行丐身心遽许多。  
针鼻细中投玉线，机头密处度金梭。  
应缘片片云成雨，分照团团月在波。  
底意周旋便回首，旧巢寒卧雪林柯。  

释正觉　应身  
双六盘中信彩赢，风行草偃月弯晴。  
拦街截巷憨皮袋，弥勒何时不下生。  

释正觉　游龟山和何学士  
一宿曹溪今乃时，永嘉想见未忘兹。  
如何淮风遏行色，不得扶杖相参随。  
斯须佳惠玩珠璧，璨然倾泻胸中奇。  
词锋明锐许谁敌，禅悦清酣还我追。  
约君入社背时事，种藕著华春满池。  
道在金兰端未艾，回头阅世真儿嬉。  

释正觉　游司真洞  
桃华濯锦春水寒，洞门窈窕玉勾栏。  
三峰拥翠云吞屋，九井扬波雪溅坛。  
象帝先身元老语，谷神后事阿谁观。  
羽郎清瘦发半白，待乞安期五色丸。  

释正觉　余姚胡氏绣观音求颂  
线蹊密密度金针，一一针针观世音。  
妙净庄严成相好，光明感应发身心。  
江横练色月浮水，雨灌华枝春在林。  
闻见可中超有路，普门处处许相寻。  

释正觉　与白表白  
密室分灯光焰焰，空壶著月影沈沈。  
谁言古殿今无佛，只在其时来梵音。  

释正觉　与辨庵主  
夹山钩上得芳鳞，不作当年棒喝嗔。  
直向动前分手眼，端能化外拨机轮。  
是须眉底有筋汉，方契寰中无舌人。  
彻照自宗知细密，任从天下乐忻忻。  

释正觉　与昌国善友  
驾潮舟涩岸头沙，得与岩僧款语些。  
梦付庄周窗外蝶，疑醒乐广酒中蛇。  
夜堂莫怪云悭月，春峤将知雨促华。  
想像旧山归去路，照门新锦眼迷蒙。  

释正觉　与充维那  
机梭未动若为颜，一点虚灵入道环。  
明月光中窥自己，白云影外到家山。  
金鳌转侧夜潮落，玉马嘶鸣春信还。  
得手应心无不可，脱然时事岂相关。  

释正觉　与初禅人  
洞下家风虚一著，白牛耕断青山脚。  
而今何处不逢渠，鼻孔累垂相撞磕。  
阿刺刺，始信从来无缚脱。  

释正觉　与传道者  
残毳编衣裹槁形，胸中底事独醒醒。  
亡机冲应用时妙，活眼冷窥虚处灵。  
语秀锦云春片段，气清梅雪晓零星。  
而今功尽牛头懒，华鸟不来风扫庭。  

释正觉　与膌禅人  
白苹风作江头秋，青鸟梦随沙水流。  
清兴十分蓬上月，满船载入芦华洲。  
斯适意，去来休。  
六鳌合负归来也，烟浪雪翻收钓钩。  

释正觉　与法上人南谷过黄氏居  
淡烟苍树水溅溅，黄氏初平已得仙。  
满地痴羊不收拾，夕阳零乱绕篱眠。  

释正觉　与法上人南谷过黄氏居  
乱石深云寻野泉，老侬怪我地行仙。  
钟情山水醇於酒，今夜竹床成醉眠。  

释正觉　与福州满禅人  
而今别后记丁宁，曹洞家风句未形。  
月满凤林寒不梦，年深龟壳灼犹灵。  
沈沈莫触蛇头毒，的的须明犀角星。  
便与放开聊展手，那时相见望州亭。  

释正觉　与辅禅人  
方游捋遍虎髭须，空劫壶中探有无。  
风月满头功未转，江山入骨病难扶。  
针投芥粒机非爽，弦续鸾胶道不枯。  
归去丛林看仪羽，丹山出处九包雏。  

释正觉　与杲侍者  
道吾当年不肯道，渐源中路没商量。  
先师灵骨今犹在，无用扶锹上法堂。  

释正觉　与观禅者  
豁净虚通入觉场，体前一段本来光。  
孤禅恰恰如担板，默照明明似面墙。  
秋光芦华两岸雪，夜寒桂月一船霜。  
迢迢象外行归路，雁字低低正夕阳。  

释正觉　与黄道友  
人头膏火底心休，来预林俦默默游。  
犀晕成时月魄夜，雁行断处霁容秋。  
百年分付三椽下，万象峥嵘一指头。  
归去懒融无伎俩，庵前华鸟莫相求。  

释正觉　与简禅人  
虚明道洗壮心秋，畦服蒙颅下板头。  
定起要看星汉兔，回机失却雪山牛。  

释正觉　与楷知仓  
米坊能者较些些，七百僧中独作家。  
半夜传来衣有据，机前收得镜无瑕。  
祖师只麽闲舂碓，若子如今莫撒沙。  
古井先秋念枯冷，金绳钓出玉虾蟆。  

释正觉　与李居士  
枯禅胸底洗余纷，一点虚明湛若存。  
刹刹尘尘成净土，华华叶叶发灵根。  
无心颇肖云为润，有照浑如月破昏。  
舒卷纵横俱在我，个人真得总持门。  

释正觉　与诺侍者  
梦回茶碗手亲扶，雅意沩山转道枢。  
自唤主人酬一诺，谁违尊者应三呼。  
死生到日还能否，辜负当年是有无。  
妙得古人行履处，了无些事作工夫。  

释正觉　与嵩禅人  
乌石岭头相见，长生路上常逢。  
正是游山时节，落华芳草蒙茸。  

释正觉　与孙宣教  
作别江头五载余，海边相访未嫌迂。  
山林意与世几绝，丘壑姿逢秋更癯。  
约我道耕新活计，辍君诗战老工夫。  
儿婚女嫁谁家事，居士有心从马驹。  

释正觉　与天池信长老  
晚岁丛林闹苇麻，可中著眼辨龙蛇。  
行当五路我能事，坐断孤峰渠作家。  
佛法从来如嚼蜡，朋俦此去似团沙。  
音书不寄思惟尽，千里同风却较些。  

释正觉　与演侍者  
白鸥定怪盟事寒，杖藜投社不多难。  
苇风华雪秋著岸，船月蓬霜夜转滩。  
丘壑身心徒役梦，江湖臭味赋游般。  
它时衣外传来物，唤得回头倒刹竿。  

释正觉　与因典座  
胸中行脚事分明，亲见芙蓉缀晚英。  
黑马踏霜元不迹，白鱼吹水了无声。  
投机曾弄无须锁，出手相扶折脚铛。  
去米去沙还未可，要须偏正竝头行。  

释正觉　雨晴偶作示禅者  
快雨快晴寒食近，峥嵘芳事趁佳辰。  
弄风柳絮疑成雪，满地榆钱买得春。  
雷吐英英茶爪露，暖班茁茁蕨拳伸。  
桃华眼闹随蝴蝶，谁似灵云识故人。  

释正觉　雨夜宿龙门晓登灵光台礼佛眼塔  
一跃龙门适旧怀，棱棱浪级向人开。  
洗尘云阵浇华雨，借力天衢破蛰雷。  
略彴驾溪桃水满，浮屠瘞骨玉山颓。  
欲知佛眼无遮障，须到灵光不夜台。  

释正觉　玉壶阁颂  
风霜磨洗秋空清，月浴星河分外明。  
默默玉壶中自照，家传清白妙难名。  

释正觉　欲渡长芦与琛上人渔家词  
岸树藤绳欲解维，海门蒲席弄清吹。  
舟不涩，兴无涯，回首灊山烟翠姿。  

释正觉　欲渡长芦与琛上人渔家词  
一苇江头老白眉，而今问讯慰相思。  
风静夜，月明时，满眼寒光下钓丝。  

释正觉　渊禅人出丐求颂  
渊源彻底碧涵秋，谁道寒光凝不流。  
转盼芦华与明月，更无一物碍船头。  
去来得妙，纵横自由。  
巨鳌犯饵快须掣，便是仙山坠也休。  

释正觉　圆禅者求颂  
枯歇身心百不思，湛圆自照劫空时。  
妙明智鉴那留垢，虚廓灵机未度丝。  
的的髑髅看活眼，堂堂尘刹用閒眉。  
是须恁麽承当去，鼻孔累垂识祖师。  

释正觉　月禅人出丐求颂  
一月在诸水，动随来去舟。  
分身能恁麽，到处恰相投。  
湖海堕全璧，鱼龙吞曲钩。  
归来端可庆，俱得饱参休。  

释正觉　月禅人出丐求颂  
踏雪到人家，投机的不差。  
月魂通水脉，春信入梅华。  
去觅炊香许，来宽束篾些。  
上方分佛事，先我过毗耶。  

释正觉　云上人持钵乞颂  
云水千僧共默耕，烦君乞食出山行。  
蕨薇夜雨萌寒麓，桃李春风织锦城。  
空谷一呼同响应，圆珠众色合光明。  
上方此去分香饭，为我先须见净名。  

释正觉　云上人持钵求颂  
雪林风雪暮纤纤，滴沥寒声晓断檐。  
一点丐心盟杖屦，十分化事入鎚钳。  
霁光如拭月无碍，华锦落机春不嫌。  
百亿分身遍尘刹，见闻萧洒孰相黏。  

释正觉　再和朱朝奉见寄  
朼来林下人，挂冠脱朝绿。  
身閒道愈尊，神静碧照目。  
落落我就璞，碌碌谁如玉。  
欲学陶渊明，高情异浮俗。  
白云无定心，青山有奇骨。  
肯从莲社宾，共奏无弦曲。  
佛生等一念，日劫讵延促。  
倾盖同故人，道存聊一瞩。  

释正觉　赞法云升律师  
云容閒而未收，月魄湛而不流。  
严净身器也依律而住，虚明神宇也唯道而游。  
凛凛清姿兮颠毛覆雪，寥寥霁色兮心鉴含秋。  

释正觉　赞芙蓉师祖真  
凤眼鹤形，宗门伟匠。  
量外提撕，声前敲唱。  
据令兮长剑倚天，应机兮明珠在掌。  
太虚有月兮老兔含霜，大海无风兮华鲸吹浪。  

释正觉　早发宁海寿宁道中过奉化  
晓径风香雨阵红，凿崖棱石上梯空。  
勤归鸟语春过半，投饭人家日正中。  
山怪翠寒台对偶，溪能柔碧剡相通。  
杨华便是浮萍草，踪迹又随流水东。  

释正觉　湛禅人开田求颂  
衲僧兹欲起家门，老牯鞭催泥水浑。  
混处蹈翻明月影，转时耕断白云根。  
力田辛苦遵吾祖，炊饭馨香饱子孙。  
底事既归蒲坐稳，湛圆心鉴夙忘痕。  

释正觉　张汉乡写真求赞  
顶覆白雪，眼横碧波。  
清霜濡斗柄，古壁挂龙梭。  
少林之华未老，曹溪之镜非磨。  
所得几何，家传不多。  
饱谙云水三条篾，钓尽江湖一片蓑。  

释正觉　张监税写真求赞  
幽讨厥初，湛存若虚。  
体明无尽，气清有余。  
太行之雪压屋，黄河之冰载车。  
豹雾变文之虎，龙雷烧尾之鱼。  
风烟濡腻，草木光舒。  
根根尘尘了了，法法念念如如。  
舂坊行者得衣钵，可信心传不在书。  

释正觉　璋监寺写师像求赞  
杳杳冥冥，寒雁影没而秋远烟青；寂寂惺惺，  
老蚕茧就而风高叶零。天机静时活，  
道环虚处灵。瀛之涵，  
崧之镇。乾之健，  
坤之宁。海运鹏抟，  
气宇扬扬而吞舟鱼蜕；雾披豹变，文章炳炳而啸风虎猛。  
少林之灯未续兮，洛阳人腰齐雪庭；黄梅之衣欲传兮，  
猠獠祖步移碓程。物不当情而冰凌脚快，  
鳞或烧尾兮电炎气腥。诸尘崝嵘乎影响，  
三昧游戏於眺聆。跛跛挈挈也其行自信，  
哆哆和和也其言不轻　　家法冷淡，  
子孙宁馨。心岁寒而松柏试雪，  
色清白兮河汉含星。鸣阴之鹤癯而寿，  
巢莲之龟小而龄。棋局未散，  
柯烂樵丁。  

释正觉　仗锡为长老写真求赞  
木老春迟，山寒雪早。  
潮退珊瑚林，霁空明月晓。  
守默自如，对缘恰好。  
得往得来，随起随倒。  
龙潭觑破天皇，马祖踏著水潦。  

释正觉　赵学士求颂  
身前身后独灵灵，一切如来出此经。  
歇尽狂心便相见，水秋天净月亭亭。  

释正觉　折桂章首座近自双泉来因作句与之  
家林隐卧一巢云，厌作梁家庵底宾。  
折桂手舒寒触月，衔珠眼合梦游春。  
庭除不见雨华鸟，麋鹿能来呼谷神。  
五老芳邻归问讯，笑谈相对白头新。  

释正觉　针线贯通  
峩峩青山著秋瘦，毛发凋减风骨旧。  
白云乃子久相依，清风借力扶出岫。  
人间雨足便归来，澹泞寒明同去就。  
个中消息妙不传，白云无心青山寿。  

释正觉　真戒大师求颂  
炷香坐羊毡，默默心住禅。  
仙桂萌兔窟，神珠媚龙渊。  
湛照自家事，出随群动缘。  
应机分手眼，不翅有千千。  

释正觉　真身  
一叶落时天下秋，不风流处却风流。  
木人退步金绳断，直下无机牵铁牛。  

释正觉　真首座写真求赞  
觉海元澄，性天廓平。  
耳眼空更远，息气细而清。  
露寒斗湿，秋淡河横。  
丛林底去就，百草头光明。  
蛾眉之月兮三千刹海，羊角之风兮九万霄程。  
肚皮参饱，肝胆老成。  
挥斤容易甚，器受太难生。  
为你一斲鼻垩，从教四望人惊。  

释正觉　郑成忠写真求赞  
智不能知，识不能识。  
一气轻清，双瞳冷碧。  
莲开梦觉，十方虚殒於一时；鲲蜕鹏抟，  
九万里成乎一息。物我普融，  
自他平出。珠受色而不痕，  
剑挥空而何迹。须更指响，  
弥勒阁开也许是重深；尘刹分身，普贤毛孔也初非迫窄。  

释正觉　郑通判母氏赞  
法喜为食，慈悲为舍。  
信佛是归，视身如借。  
住正念以唯勤，趣外尘而无暇。  
机闲万象光中，眼活髑髅眉下。  
彼亡也梦蝶露蝉，自得也云犀香麝。  
神游真净兮天水同秋，心印妙明兮风月破夜。  

释正觉　治涂田  
棋局未散芭蕉仙，樵夫柯烂海成田。  
长堤抗潮人得路，淡水没胫牛加鞭。  
天云晚晴深似绮，禾稻日藏浓如烟。  
白米软炊供众饱，心空选佛石头禅。  

释正觉　智宣直岁写师像求赞  
霜颅雪髭，壑眼岩眉。  
崑崙源我据，浑沌凿谁持。  
雁行没处秋天阔，华气繁时春日迟。  
诸尘出碍，妙触无疵。  

释正觉　仲春过龙舒法华山寻诵经道者旧庵  
支径入穷谷，来寻道者庵。  
梵音今默默，华雨尚毵毵。  
夜白月半屋，寒青灯一龛。  
梦随歌吹去，借路过江南。  

释正觉　周秀才出家求颂  
标心脱帽法丹霞，借力堂前划草些。  
塞上不须嗟失马，杯中端俗断疑蛇。  
久怀甘露濯尘骨，将意丛林开觉华。  
古渡雪芦明月共，一壶秋色属吾家。  

释正觉　朱干办求颂  
磨洗纷尘百念秋，湛然源底未分流。  
其间自照因缘外，水净娟娟浮月钩。  

释正觉　朱熙载作平阴令八十日致仕而发  
勇退归来适旧游，家林禾黍一成秋。  
黄芦雪照沙头屋，明月波浮江口舟。  
耕道谁从夫子后，逃禅今与老僧俦。  
些桑试问陶彭泽，风味真醇相肖不。  

释正觉　资圣庵欲过圆通  
我初浮舟济九江，幽寻兰若山苍龙。  
王摩诘画倚栏槛，谢灵运诗开绮窗。  
艾禅高谈肖琢玉，法身雅论非枯樁。  
梦回便是圆通路，月冷上方钟一撞。  

释正觉　自庐山折桂旛竿原下望彭蠡湖握杖过前山僧舍说偈  
木落山骨瘦，水退沙痕隆。  
渔舟弄江日，一叶浮软红。  
眼底事不俗，道人心若冲。  
旛竿头进步，云水展家风。  

释正觉　宗禅人出丐求颂  
万指生涯一钵归，丛林宗尚默无机。  
道耕自信我寒槁，妙用相烦君发挥。  
薜荔藩篱秋蔓衍，女萝窗户月依衡。  
时时处处通消息，物象都卢入范围。  

释正勤　落叶  
萧索下疏林，翩翩动客心。  
带烟浮远水，和露逐飞禽。  
近砌凋将尽，前村叠更深。  
年年见衰谢，看即二毛侵。  

释正韶　白云亭  
白云亭上白云闲，云满危栏雪满山。  
雪似白云云似雪，不知何处是人间。  

释正一　句  
一望和烟碧，悠悠去不回。  

释正缘　送人谒柳开  
柳墙高於花，怒飞方可至。  
奇哉游夏徒，吐辞作雄翅。  

释证悟　偈二首  
东坡居士太饶舌，声色关中欲透身。  
溪若是声山是色，无山无水好愁人。  

释证悟　偈二首  
寄语江西老古锥，从教日炙与风吹。  
儿孙不是无料理，要见冰消瓦解时。  

释知幻　偈  
当初不肯住长安，现相须归泗水间。  
今日又还思展化，东来海上镇狼山。  

释知慎　和东坡  
东轩长老未相逢，已见黄州一信通。  
何必扬眉资目击，须知千里事同风。  

释志端　偈  
来年二月二，与涩暂相弃。  
烧灰散长江，勿占檀那地。  

释志端　句  
木马走似烟，石人趁不及。  

释志南　接晦庵荐志南书有作  
上人解作风骚话，云谷书来特地夸。  
杨柳杏花风雨后，不知诗轴在谁家。  

释志南　诗一首  
古木阴中系短篷，杖藜扶我过桥东。  
沾衣欲湿杏花雨，吹面不寒杨柳风。  

释志南　袁梅岩  
袁梅岩，名不详。  
朱熹曾荐释志南至袁处。事见《诗人玉屑》卷二○。  

释志清　偈  
天上能盖，地不能载。  
遍界遍空，成团成块。  

释志文　西阁  
杨柳蒹葭覆水滨，徘徊南望倚阑频。  
年光似鸟翩翩过，世事如棋局局新。  
岚积远山秋气象，月生高阁夜精神。  
惊飞一阵凫鹥起，莲叶舟中把钓人。  

释志宣　送别黄敬山  
紫藤花发送君行，惜别龙豨暗怅神。  
目断归帆何太疾，风吹柳絮正愁人。  

释志璇　偈五首  
休去，歇去，  
一切万年去，寒灰枯木去，  
古庙里香炉去，一条白练去。  

释志璇　偈五首  
不休去，不歇去，  
业识忙忙去，七颠八倒去，  
十字街头闹浩浩地声色里坐卧去，三家村里盈衢寒路荆棘里游戏去，  
刀山剑树劈腹剜心鑪汤炉炭皮穿骨烂去。  

释志璇　偈五首  
瘦竹长松滴翠香，流风疏月度炎凉。  
不知谁住原西寺，每日钟声送夕阳。  

释志璇　偈五首  
声色头上睡眠，虎狼群里安禅。  
荆棘林内翻身，雪刃丛中游戏。  
竹影扫阶尘不动，月穿潭底水无痕。  

释志璇　偈五首  
不是风动，不是幡动，  
衲僧失却鼻孔。是风动，  
是幡动，分明是个漆桶。  
两段不同，眼暗耳聋。  
涧水如蓝碧，山花似火红。  

释志芝　偈  
茶芽蔵蔌初离焙，箂角狼忙又吐泥。  
山舍一年春事办，得闲谁管板头低。  

释志芝　山居  
千峰顶上一间屋，老僧半间云半间。  
昨夜云随风雨去，回头方羡老僧闲。  

释智策　辞众偈  
四大既分飞，烟云任意归。  
秋天霜夜月，万里转光辉。  

释智策　偈  
著意忘怀，掘地深埋。  
空洞无象，髑髅妄想。  
譬如两镜相照，中间早已立象。  
直饶东涧水流西涧水，南山烧炭北山红。  

释智鉴　偈  
世尊有密语，迦叶不覆藏。  
一夜落花雨，满城流水香。  

释智鉴　颂古十一首  
土面灰头不染尘，华街柳巷乐天真。  
金鸡唱晓琼楼梦，一树华开浩劫春。  

释智鉴　颂古十一首  
倒却门前中刹竿，全提那中涉玄端。  
翻身不坐空王殿，月照千峰夜色寒。  

释智鉴　颂古十一首  
即心是佛外忘求，心佛圆明不假修。  
云净远山千点翠，水和明月一天秋。  

释智鉴　颂古十一首  
百非路绝透离微，回句情忘发上机。  
竹密不妨流水过，山高岂碍白云飞。  

释智鉴　颂古十一首  
背前面后扬家丑，揭地洪音师子吼。  
分付仙陀知不知，法身午夜藏北斗。  

释智鉴　颂古十一首  
云巢梦断月华秋，玉女翻身过斗牛。  
卸却花冠归旧隐，玄途鸟道未容收。  

释智鉴　颂古十一首  
玄途不涉透离微，道合平常发上机。  
无影树头春色晓，金鸡啼在不萌枝。  

释智鉴　颂古十一首  
赵州一匝天轮转，婆子知音未足酬。  
普为人天开正眼，大千沙界一毫收。  

释智鉴　颂古十一首  
虚玄鸟道没纖埃，玉殿空然琐绿苔。  
挂壁梭飞秋蜕骨，沧溟老蚌尽怀胎。  

释智鉴　颂古十一首  
觌面全提少室令，当机不荐过新罗。  
清风楼上逢知己，拨动烟尘不奈何。  

释智鉴　颂古十一首  
青山是父白云儿，云散青山总不知。  
玉兔昼眠云母地，金乌夜宿不萌枝。  

释智朋　{左氵右复}首座出上雪窦  
老气如虹久屈蟠，把茅容易入深山。  
长庚未话先肠断，冷债如今要得还。  

释智朋　鳌山接待  
到得安眠饱饭中，东西南北路送通。  
三更夜半鬼嫁祸，莫著岩头与雪峰。  

释智朋　拜明教塔  
如说而行炳日星，回澜一柱屹亭亭。  
湖边安得磨崖石，只刻尊僧篇作铭。  

释智朋　拜明招塔  
稍硬风头早已乖，更归暖处自沉埋。  
翻令千古成踪迹。枉吃罗山白饭来。  

释智朋　鄙翁住菁山庵  
粪火堆中不善藏，蹲鸱直透九重香。  
烟云深锁菁山坞，辄莫钟声送夕阳。  

释智朋　布袋和尚赞三首  
托布囊，握乌藤。  
街头市尾，不是闲行。  

释智朋　布袋和尚赞三首  
靠布袋作梦，有甚惺惺处。  
若遇当行家，唤醒吃茶去。  

释智朋　布袋和尚赞三首  
一肩担荷非轻，是什么破落索。  
虽然顾后瞻前，不知打失楼阁。  

释智朋　布袋脚迹石上现  
名与长江万古流，当时狼藉若为收。  
脚跟只为不点地，又涴桥边块石头。  

释智朋　朝阳穿破衲二首  
褴襥衣，能多少。  
破不尽，补不了。  
新罗夜半日轮红，线路何曾穿得透。  

释智朋　朝阳穿破衲二首  
骨相寒，毳寒衲。  
不朝阳，难提掇。  
正与麽时，大地火发。  

释智朋　出山相赞  
子夜逾城，午夜见星。  
青天白日，大道不行。  
水泥脚下转深深，究竟何曾得道成。  

释智朋　船子和尚赞  
不是轻舟荡漾戏，一挠未展命如丝。  
双眸炯炯烟波外，伶利阇梨欲到时。  

释智朋　辞再主清凉偈  
本烦专使入烟霞，灰冷无汤不点茶。  
寄语甬东贤太宁，难教枯木再生花。  

释智朋　大歇和尚赞  
担一字板，丧却生涯。  
见聩翁顶门有窃，识秘魔手裹无叉。  
霹雳震惊，几蛰龙蛇。  
信手方圆，了无痕瑕。  
回垂天之云翼，念宝林之故家。  
扫狐兔陆梁之区，轻重输经界之际。  
俾檮阴永蔚，槁面生霞。  
若非铁树生花，安能如是耶。  

释智朋　东坡赞  
难将得丧动天常，但耳安然似玉堂。  
来往惜书仍借笠，不知雨步瘴烟乡。  

释智朋　渡芦达磨赞二首  
江水无极，茎芦可折。  
离了梁朝，未到魏阙。  
此恨波心向谁说。  

释智朋　渡芦达磨赞二首  
破六宗邪，开五叶花。  
西天此土，地无硃砂。  

释智朋　对月了残经二首  
月在天，字在纸。  
於此经，了也未。  
口如鼻孔眼如眉，依前坐在光影裹。  

释智朋　对月了残经二首  
心洞明，眼豁开。  
未后句，绝安排。  
未曾展卷，明月自来。  

释智朋　丰干赞  
跨猛虎去来，与寒拾来去。  
贼火不勘，自相讦露。  
谓是弥陀，有何凭据。  

释智朋　佛迹  
石火电光中出没，崖崩只裂尚难酬。  
放行一步还知不，佛是西天老比丘。  

释智朋　珙上人求  
西风吹雨满吴天，不犯竿丝一钓船。  
寂寞要贪香饵味，江湖浮动几蓑烟。  

释智朋　古航  
片帆不是等闲开，冲破洪波白浪堆。  
眨上眉毛千万劫，有谁洗脚上船来。  

释智朋　古镜  
不知经几劫尘侵，元本形模莫辨明。  
一片青铜销得尽，无揩磨处始光生。  

释智朋　观音赞  
十方圆明，应现非一。  
眼看净瓶，坐盘陀石。  
杨枝入手时，一滴是一滴。  

释智朋　寒山赞  
五字忍饥吟，十年忘归路。  
著不著大笑，一场吐不出。  
相似底句，是真文殊。  
无二文殊，苏卢{左口右悉}唎，  
{左口右悉}唎苏卢。  

释智朋　寒拾赞  
放苕帚，对坐岩穴。  
眼看不亭，口说不歇。  
想得峨眉五台，无此一天明月。  

释智朋　幻庵  
虚空迸裂海乾枯，人在沤花影裹居。  
合眼黄昏开眼昼，月明何许上珊瑚。  

释智朋　惠山煎茶  
瓦瓶破晓汲清泠，石鼎移来坏砌烹。  
万壑松风供一啜，自笼双袖水边行。  

释智朋　偈倾一百六十九首  
不立孤危，了无藏覆。  
掉臂因行，推门入臼。  

释智朋　偈倾一百六十九首  
佛身无为，不堕诸数。  
土块泥团，灯笼露柱。  
凤栖不在梧桐树。  

释智朋　偈倾一百六十九首  
北郁单越，西瞿耶尼。  
有利无利，不离行市。  

释智朋　偈倾一百六十九首  
一灯分灯灯无尽，一处明处处齐透。  
闹浩浩中一法不舍，静悄悄处一尘不受。  
灯明如来，一场漏逗。  

释智朋　偈倾一百六十九首  
事同一家，万别千差。  
云门糊饼，赵州吃茶。  
何似南山鳖鼻蛇。  

释智朋　偈倾一百六十九首  
未举先知，未言先领。  
赵州无关，玄沙有岭。  
万别千差一印定。  

释智朋　偈倾一百六十九首  
卒风暴雨，鼓荡无前。  
石裂崖崩，回避不及。  
总教丧尽生涯，方见时清道泰。  
功不浪施。  

释智朋　偈倾一百六十九首  
秋雨凄凄，秋云黯黯。  
修成八万四千斧，不比寻常三五圆。  

释智朋　偈倾一百六十九首  
日卓午，夜半子。  
千门万户俱开，一声两声砧杵。  
流沙浪阔，葱岭无路，  
达磨何曾归去。  

释智朋　偈倾一百六十九首  
大地皆冻锁，遍界热如火。  
时节不放过，衲僧多蹉过。  
不蹉过，深雪之中有一个。  

释智朋　偈倾一百六十九首  
伶利衲僧，动无思算。  
合水和泥，田头地畔。  
构得完全，只得一半，  
穷坑难满。  

释智朋　偈倾一百六十九首  
楖{左木右栗}木卷而曲，回天关转地轴。  
群阴时时剥尽，一阳日日来复。  
为甚罗汉山中冷门难向，不是苦心人不知。  

释智朋　偈倾一百六十九首  
全身坐在正觉山中，要行便行要用便用。  
明星现处路头通，十倍慈悲成脱空。  

释智朋　偈倾一百六十九首  
旧岁昨宵去，新年今日来。  
灯笼与露柱，不觉笑咍咍。  
达磨面壁，云门念七。  

释智朋　偈倾一百六十九首  
黄面老子性命，今日落在朋上座手裹。  
扶起放倒，不为差事。  

释智朋　偈倾一百六十九首  
达磨西来，卦文不识。  
胡卜乱卜，传至今日。  
佛日等是开个铺席，敢向朕兆未分已前。  
端平元年正月一。  

释智朋　偈倾一百六十九首  
桃花烂熳红，灵云眼中血。  
不是断肠人，此恨向谁说。  

释智朋　偈倾一百六十九首  
胞胎才出播殃尘，直到如今毒害人。  
一杓兰汤无限恨，腕头何止重千斤。  

释智朋　偈倾一百六十九首  
禁足安居，一句直举。  
匝地普天，四月十五。  

释智朋　偈倾一百六十九首  
一叶落，天下秋。  
回避不及底眼晴突出，窥觑无门底南州北州。  
有来由处没来由。  

释智朋　偈倾一百六十九首  
冬不寒，腊后看。  
酸风刮地，冻破泥团。  
毗卢楼阁前，少林深雪裹，  
谁知犹隔万重关。  

释智朋　偈倾一百六十九首  
滞货无价，烂钱无索。  
咬定牙关，将错就错。  
天将以夫子为木铎。  

释智朋　偈倾一百六十九首  
提折脚铛，各出只手。  
释迦不先，弥勒不后。  
妙用临机，如盘珠走。  
鼓腹笑复歌，面南看北斗。  
六载将身草里埋，当时有眼几时开。  
果然见得明星现，未到门前似死灰。  

释智朋　偈倾一百六十九首  
坐底坐杀，立底立杀。  
不知谁是赤须胡，转身句子活鱭鱭。  

释智朋　偈倾一百六十九首  
节届元宵气象新，笙歌竞奏汉宫春。  
满城灯火喧和气，车马往来人看人。  

释智朋　偈倾一百六十九首  
四十九年蹲坐处，无明荒草几多愁。  
一朝得意春风裹，活却从前死路头。  

释智朋　偈倾一百六十九首  
黄檗棒头，马祖喝下。  
家家春风二三月，处处绿杨堪系马。  

释智朋　偈倾一百六十九首  
诸佛出世，标拍荒郊，  
达磨西来，冢添新土。  
保福今日，向拜扫无门处打开一路，  
冬至寒食一百五。  

释智朋　偈倾一百六十九首  
暮春初，修禊事。  
少长咸集，群贤毕至。  
数树松花，一溪流水。  
知惭愧底足以畅叙幽情，无摸索底正好顿张意气。  

释智朋　偈倾一百六十九首  
不舍诸道法，而现凡夫事。  
万人游仰处高挂锦标，千波竞起时要须好手。  
还如曾斗快龙舟，一度赢来方始休。  

释智朋　偈倾一百六十九首  
动弦别曲，落叶如秋。  
普天匝地，骑牛觅牛。  

释智朋　偈倾一百六十九首  
心月孤圆，光吞万像，  
起模画样。光非照境，  
境亦非存，收拾不上，  
光境俱亡。  

释智朋　偈倾一百六十九首  
得力句子，全身担荷。  
水长船高，泥多佛大。  
西风雁字新，东篱菊花老，  
四十降年谈不到。  

释智朋　偈倾一百六十九首  
行路难，有何难。  
不见陶渊明，采菊东篱下，  
悠然见南山。彼此丈夫，  
莫受人瞒。  

释智朋　偈倾一百六十九首  
多言丧道，多岐亡羊。  
浑无颗粒，别甑炊香。  
惊起暮天沙上雁，海门斜去两三行。  

释智朋　偈倾一百六十九首  
一国之中，圣主最尊。  
四民之中，君恩最重。  
衲重居四民之外，正当今日如何报恩。  
万年松顶拂云高。  

释智朋　偈倾一百六十九首  
错步入雪山，茫茫谩寻讨。  
鬼眼忽撑开，草窠裹蹲坐。  
见底是明星，悟底是什么。  
瞿昙瞿昙，未敢相保。  

释智朋　偈倾一百六十九首  
天寒人，寒彻骨，  
迥无依倚。拳到踢到当机，  
贵得峥嵘。眼裹无筋，  
韩{左犭右卢}逐块，皮下有血，  
杓卜虚声。  

释智朋　偈倾一百六十九首  
冻云垂野，掠地冲风。  
乾坤把定，凡圣潜踪。  
堪笑神光曾断臂，至今埋在雪堆中。  

释智朋　偈倾一百六十九首  
向上机，活人句。  
石火电光，葛藤露布。  
灵踪更在猿啼处。  

释智朋　偈倾一百六十九首  
尘劫事，只如今。  
向这裹瓦解冰销，如水入水，  
似金博金。未知年穷岁尽在，  
三年一闰。  

释智朋　偈倾一百六十九首  
大无外，细无内。  
斗换星移，明珠绝纇。  
权宝不到处，宾主历然时，  
佛祖无门著眼窥。  

释智朋　偈倾一百六十九首  
尘劫至今，堂堂丈夫。  
无毫发许，盖覆得渠。  
觅之转失，亲之转疏。  
不论圣凡，说甚贤愚。  
直饶放下屠刀，衲僧门下未敢相许。  

释智朋　偈倾一百六十九首  
分明见彻，开口犹难，  
蓦过重关，转身无路。  
只这拙处，作么生去。  
不得有语，不得无语，  
发机须是千钧弩。  

释智朋　偈倾一百六十九首  
履践平实道路，倚门傍户。  
敲磕巑峻门庭，接响承虚。  
无师智，自然智。  
推倒大梅峰，一举九万里。  
保福缓缓向道，伏惟安置。  

释智朋　偈倾一百六十九首  
东开西闭，滞在门庭，  
左出右入，重添途辙。  
新香山有条活路，与诸人共行去也。  

释智朋　偈倾一百六十九首  
礼自已佛，烧自已香。  
容颜甚奇妙，光明照十方。  

释智朋　偈倾一百六十九首  
老僧轩前黄菊花，不可胜数如恒沙。  
谁在画楼沽酒处，相邀来吃赵州茶。  

释智朋　偈倾一百六十九首  
雪山六载自欺瞒，耿耿明星碧汉间。  
开眼更无回避处，普天匝地黑漫漫。  
古今日月，古今星辰。  
若教频下泪，沧海也须乾。  

释智朋　偈倾一百六十九首  
此大楼阁，无住无去。  
此楼阁门，无开无闭。  
作者同归，中劳弹指。  

释智朋　偈倾一百六十九首  
七佛前引，维摩后随。  
但知逐队随邪，脚跟何曾点地。  

释智朋　偈倾一百六十九首  
雪窦与么说话，要瞒诸人则易，  
埋没诸人则难。出门见山水，  
入门见佛殿。  

释智朋　偈倾一百六十九首  
武帝高悬圣鉴，要见缁素分明。  
大士觌面当机，且非索盐奉马。  
检点针来，只知卖贵，  
不知卖贱，可惜武帝当时放过，  
随后好与一拶。非僧非道非俗，  
管取口乾舌大。  

释智朋　偈倾一百六十九首  
一不得向，二不得讨，  
廓下闲行，堂中打坐。  
眼裹耳裹，观世音，  
胡达磨，过。  

释智朋　偈倾一百六十九首  
握骊颔明珠，秉金刚宝剑，  
日日禁足安居，个个心空及第，  
犹是衲僧寻常行履。双林乍入院来，  
不敢背俗违时，下座且与诸人普同作礼。  

释智朋　偈倾一百六十九首  
悲愿海，四生海。  
出没卷舒，圆融自在。  
善慧大士来也，石炎电光，  
且过一边。拟欲抬眸，  
龙华会裹。  

释智朋　偈倾一百六十九首  
半夜三更，天昏地黑。  
赤肉团边，捉得个贼。  
正好朝打三千，暮打八百。  

释智朋　偈倾一百六十九首  
天得中，星辰罗。  
地得中，阴阳和。  
衲僧得中，罢却干戈。  
随寒逐暑，徒自波波。  
一夏九十日，今日是中夏，  
诸人未举先和。因甚问著如何是汝心，  
却又不会，拄杖子到此，  
也不得无过。是汝诸人，  
还知痛皐么。  

释智朋　偈倾一百六十九首  
圣制安居处，凡夫路不同。  
过去不可得，现在不可得，  
未来不可得。掀翻毗卢楼阁，  
只在顷刻。天上无弥勒，  
地下无弥勒。  

释智朋　偈倾一百六十九首  
老木成乔林，秋空见明月。  
芥子之中入正定，须弥山中从定出。  
过去佛，现在佛，  
未来佛，无物堪比伦，  
教我如何说。  

释智朋　偈倾一百六十九首  
灵龟未兆之际，黑豆未芽已前，  
道得一句，盖地盖天，  
犹未是无师句自然句。秋风高，  
秋空阔，雪峰何曾桶底脱。  

释智朋　偈倾一百六十九首  
天上星，夜夜现。  
眼豁开，方始见。  
黄面瞿昙，脑后拔箭。  

释智朋　偈倾一百六十九首  
寒时寒杀，热时热杀。  
诸方普请寒暄。双林寒时热杀，  
热时寒杀。且非别换条贯，  
大士从来头戴冠。  

释智朋　偈倾一百六十九首  
三界无安，犹如火宅。  
良医之门，愈多病人。  
傅大士打失鼻孔眼晴，至今寻讨不见。  
胡相公偏要向高高峰顶起殿，不管盐贵米贱。  
春风一阵来，花开三五片。  
达磨大师挨拶不入，忽携只履返西天。  

释智朋　偈倾一百六十九首  
一处通，千处万处绝罗笼。  
青山常在，知识难逢。  
威音王已前，犹是坐家致仕。  
衲僧气宇如王，沩山笠子，  
志公拄杖。  

释智朋　偈倾一百六十九首  
大海一沤，未发已前。  
坤六段，乾三连。  
拟欲眨眼，驴牛驴牛。  

释智朋　偈倾一百六十九首  
双林树下生，双林树下灭。  
生死不相关。彼此是途辙。  

释智朋　偈倾一百六十九首  
正旦令晨，物物咸新。  
衲僧应时纳佑，不是和光同尘。  
柏树子，麻三斤，  
死柴头上放阳春。  

释智朋　偈倾一百六十九首  
一冬晴暖，梅花尽开。  
林下道人，折得一蓓两蓓。  
但见清香可爱，不知结调羹子未得，  
犹有雪在。  

释智朋　偈倾一百六十九首  
寂钉不动，感而遂通，  
癞马系枯椿。寂而常动，  
不感而通，四方八面绝罗笼。  
不下禅床，一喝耳聋，  
不妨游戏人事海中。  

释智朋　偈倾一百六十九首  
一切声是佛声，一切色是佛色。  
三分光阴二早过，普天匝地逐春忙。  
辜负春光，肠断春光。  
杏园啼百舌，谁醉在花傍。  

释智朋　偈倾一百六十九首  
是药非药，信手拈来。  
杀人活人，风生八极。  
任是文殊维摩，也少这一服不得。  

释智朋　偈倾一百六十九首  
兜率宫中把不定，松山山裹借场开。  
普天匝地皆泥水，那更当生补处来。  

释智朋　偈倾一百六十九首  
头顶天，脚踏地。  
闻鼓声上来，减多少意气。  
他杀不如自杀，参他不如参已。  
森罗万像，是汝诸人知识。  
森罗万像，是汝诸人自己。  
堪笑嵩册破灶堕，既是泥土合成，  
又要破也堕也。  

释智朋　偈倾一百六十九首  
金圈栗蓬，炉鞴鎔鎔。  
吞得透得，钝铁顽铜，  
百丈徒夸三日聋。  

释智朋　偈倾一百六十九首  
分皮分随诳盲聋，污却嵩山熊耳峰。  
只履携归葱岭去，贼身何处不相逢。  

释智朋　偈倾一百六十九首  
透脱言诠，铁山横卧。  
截断言诠，通涂荒草。  
自小持齐今已老。  

释智朋　偈倾一百六十九首  
莺老花残，春事已过。  
明眼衲僧，多是蹉过。  
楝花信风，不肯放过。  
万户千门，一时俱过。  
筑著磕著，是谁之过。  
转换不得，也要验过。  

释智朋　偈倾一百六十九首  
杓柄人人入手来，莫随颠倒自沉埋。  
普天匝地无回互，黄面瞿昙出母胎。  

释智朋　偈倾一百六十九首  
九日无白醪，饱餐黄栗糕。  
孤峰绝顶，两眼弥高。  
不觉不知，忽然帽落。  
秋风恶，秋风恶。  

释智朋　偈倾一百六十九首  
碌碌复碌碌，良马白日足。  
咬牙定关，掀翻地轴。  
神不敢呵，鬼不敢哭。  
世尊入地狱，调达出地狱。  

释智朋　偈倾一百六十九首  
入无穷，出无尽。  
把定要津，头正尾正。  

释智朋　偈倾一百六十九首  
收则大地全收，展则大千俱覆。  
黄面瞿昙，隐身无路。  

释智朋　偈倾一百六十九首  
千圣顶{左宁右页}打开，三涂地底把住。  
是汝诸人鼻孔，总在山僧手裹，  
一时穿却。  

释智朋　偈倾一百六十九首  
金刚圈，栗棘蓬。  
识得衲僧公验，便是造化炉中。  

释智朋　偈倾一百六十九首  
前峨嵋峰，后碧玉盘。  
一字字，一句句，  
且非草木相瞒。  

释智朋　偈倾一百六十九首  
坐断毗卢顶，不禀释迦文，  
且在下风。  

释智朋　偈倾一百六十九首  
雪窦头上锥，脚下劄。  
拍拍是令，成就一切世界。  

释智朋　偈倾一百六十九首  
兴化打克宾，种谷不生豆。  
虽然费栽培，也要人知有。  

释智朋　偈倾一百六十九首  
悬崖撒手，藉草眠云，  
四方八面，移南作北。  
佛祖不历处，古今不到处，  
如何行履。三九二十七，  
篱头吹觱栗。  

释智朋　偈倾一百六十九首  
旃檀林，狮子窟。  
蹲坐不得处，正好翻身，  
片片烟消时，方堪拈出。  
不是心，不是佛，  
明眼衲僧莫轻忽。  

释智朋　偈倾一百六十九首  
吴宫烟冷水迢迢，当日齐腰雪未消。  
腊月今朝二十五，今朝未是拜年朝。  

释智朋　偈倾一百六十九首  
岁之元，月之元，  
日之元。元正启祚，  
万汇发生。达磨西来，  
直指人心，见性成佛。  
一花开五叶，结果自然成。  
两段不同，收归上科。  

释智朋　偈倾一百六十九首  
坐一走七，横三竖四。  
大方量人，全身担负。  
普化铃铎，杨岐驴子。  

释智朋　偈倾一百六十九首  
自古及今，灯灯相续。  
匝地普天，灯灯无间。  
助发实相义，今朝正月半。  

释智朋　偈倾一百六十九首  
当年一曲脱空歌，急水滩头鸟作窠。  
知是翻謄经几手，没譫讹处有譫讹。  

释智朋　偈倾一百六十九首  
寒则普天寒，热则普天热。  
透出寒暑关，何曾离窠窟。  

释智朋　偈倾一百六十九首  
木落千岩，秋空如洗。  
向这裹转得身去，可以移星换斗，  
转位回机，百尺竿头，  
纤尘不立。向这裹进得一步，  
杀活纵擒，纵横自在。  
须弥无顶，沧海无底。  

释智朋　偈倾一百六十九首  
迦叶三昧，阿难不知。  
闻名见面，剑去久矣。  
拽把拖犁较后先，杨岐鼻孔没半边。  

释智朋　偈倾一百六十九首  
人人自有光明在，看时不见暗昏昏。  
这个岂不光明，一一闻见分明。  

释智朋　偈倾一百六十九首  
天地发祥，圣人诞降。  
恩沾四海，德被万邦。  
林下道人，坐则禅板蒲团，  
用则拄杖拂子，无非仰答圣恩。  
今日赞祝一句，又作么生，  
此心心外更无心。  

释智朋　偈倾一百六十九首  
田库儿，甚奇怪。  
一下锄头，打破土块。  
尽大地老和尚，髑髅粉碎，  
坐一走七，圆融内外。  
青松下，明窗内，  
玉殿琼楼未为最。分毫定斤两。  
涓滴见沧海，拄杖子话在。  

释智朋　偈倾一百六十九首  
三转法轮於大千，其轮本来常清净。  
平江出灯道地，诸人尽知灯明。  
如来在诸人眼裹耳裹，转如是轮。  

释智朋　偈倾一百六十九首  
虚空迸绽，山岳起舞。  
拔舌犁耕，罪恶俱露。  

释智朋　偈倾一百六十九首  
真灵无功，功超造化。  
真圣无相，相包虚空。  
从权摄化，正按旁提。  
风行草偃，玉转珠回。  
使人人向这裹饱食味法味，惭愧。  

释智朋　偈倾一百六十九首  
看楼打楼，东涌西没。  
入水入泥，穿皮透骨，  
十字街头石敢当。忽会转身句，  
便笑辽天鹘，达磨大师眼睛突。  

释智朋　偈倾一百六十九首  
无用之用，其用甚大。  
无功之功，其功甚博。  
自然如龙得水，似虎靠山，  
壶中春色异人间。  

释智朋　偈倾一百六十九首  
爰从耳门，圆照三昧。  
缘心自在，东倒西擂。  
异中现同，小中现大。  
只如不涉眼色耳声，甚处与他相见，  
婺机罗，川纸会。  

释智朋　偈倾一百六十九首  
伶俐衲僧，讨甚巴鼻。  
著脚处寸草不生，著眼时佛祖扫地。  
且道以何为扭，不爱南山爱鳖鼻。  

释智朋　偈倾一百六十九首  
毗蓝园裹，活中觅死不可得。  
双林树下，死中觅活不可得。  
脑后一锥，是活是死。  

释智朋　偈倾一百六十九首  
南州北州，万绪千头。  
钓丝绞水，纸捻无油。  
鹤神飞上天，土宿骑黄牛。  
大海有十件奇物事，未曾说著。  

释智朋　偈倾一百六十九首  
海底蓬尘起，千江水逆流。  
维摩丈室，有三万二千狮子座，  
收。  

释智朋　偈倾一百六十九首  
放下身心，仁义礼智。  
黄面瞿昙，捞天摸地。  
四月十五，唤作结制，  
东行不见西行利。  

释智朋　偈倾一百六十九首  
正不立玄，偏无所附。  
三十年异类中行，末后句月圆古渡。  
夜船拨转琉璃殿，白鸟飞宿无影树。  

释智朋　偈倾一百六十九首  
肤寸生层云，已具瀰漫势。  
尽瞩晴空目，且作烟雾比。  
首座行脚，首座来也，  
落在第二。看看，  
云行雨至。  

释智朋　偈倾一百六十九首  
孤峰顶上无出身路，十字街头亦无向背。  
临济老瞎秃，明州憨布袋。  
正令不行，东倒西擂。  

释智朋　偈倾一百六十九首  
平地起堆从古有，青天霹雳避犹难。  
杖头自有通方眼，风月一天非等闲。  

释智朋　偈倾一百六十九首  
木骨金妆，似则也似。  
瞬目扬眉，西天此土。  

释智朋　偈倾一百六十九首  
倒卓须弥，揭翻大海。  
鱼龙变化，禽鸟懽呼。  
且放佛祖出头。  

释智朋　偈倾一百六十九首  
象王行处，狐兔绝踪。  
水月现时，风云自异。  

释智朋　偈倾一百六十九首  
齐进退，正纪纲。  
提向上事，建光明幢。  

释智朋　偈倾一百六十九首  
大方无外，大圆无内。  
是凡是圣，同此安居。  
淈淈{左氵右盾}{左氵右盾}，瞒瞒眣眣，  
富不足而乐有余，是马何曾唤作驴。  

释智朋　偈倾一百六十九首  
立中就中，渗漏难尽。  
不见一法，始是半提。  
向上全提，诸佛诸祖。  
明不出，标不起。  
龙女献珠，狼藉将地。  

释智朋　偈倾一百六十九首  
三处度夏，开拓封疆，  
眉毛在么，抱趎叫屈。  
柏山今夏，逢人不得错举。  

释智朋　偈倾一百六十九首  
三回四度，不曾入得径山门。  
万恨千愁，今日落在弟子手。  
只得欢喜忍受。  

释智朋　偈倾一百六十九首  
旃檀林，无杂树。  
拈出片片皆香，收来枝枝显露。  
门头户底一打开时如何，吃茶去。  

释智朋　偈倾一百六十九首  
一月普现一切水，一切水月一月摄，  
从上佛祖不出这影子。只今雨暗乾坤，  
月明如昼，衲僧眼目，  
瞒他一点不得。  

释智朋　偈倾一百六十九首  
柏山高，秋风高。  
打失登山屐，吹落炙脂帽。  
应节应不及，登高登不到。  

释智朋　偈倾一百六十九首  
造化寒暑，有来有往，  
衲僧火炉，有开有闭。  
寒暑往来，火炉开闭。  
非实非虚，非如非异。  

释智朋　偈倾一百六十九首  
散为器者，乃道之漓。  
适於变者，乃法之弊。  
衲僧家，如何是事事无碍底句。  
济北老秃兵，明州憨布袋。  
人天眼目，渥洼真产。  
踏杀天下人，今古何曾间。  
马师不曾过去，衲僧自生隔远。  
不隔远，蜀旱不旱，  
蜀有彭汉。  

释智朋　偈倾一百六十九首  
依时及节，岁岁元正启祚。  
葭管灰飞，勾芒布令。  
春牛头黄，岁稔年康。  

释智朋　偈倾一百六十九首  
衲僧相见，或彼或此。  
水出龙宫，云生岳坞。  
壁立千仞放行，合水和泥把住。  
仁岁道中是第风句，举。  

释智朋　偈倾一百六十九首  
双林示灭诳何人，无际真空净法身。  
活向春风裹埋了，万年千载不成尘。  

释智朋　偈倾一百六十九首  
爱圣憎凡，蜗牛上壁。  
凡对情尽，独鹤下田。  
向外驰求，乡关转远。  
百尺竿头进行一步，脚跟下正好一锥。  
如是我闻，一时佛在。  

释智朋　偈倾一百六十九首  
罢拈金锡，七尺军前。  
今春看又过，何日是归年，  
辜负春山啼杜鹃。樊将军向补陀山上礼观音大士，  
不知不觉，在五台峨嵋见文殊普贤。  

释智朋　偈倾一百六十九首  
柏山小小丛林，安居九十日。  
五日不陞堂，隔日不入堂。  
与麽承当去，已是拗曲作直。  
吹糠著米，无趎考贼。  
沛公斗智，项羽斗力。  
南无甚深船若波罗蜜。  

释智朋　偈倾一百六十九首  
护生杀生，遍界刀鑰。  
柏山结也如常，解也如常。  
如常恰似秋风至，无意凉人人自凉。  

释智朋　偈倾一百六十九首  
草舍家风，少富多贫。  
牙根齿定，七纵八横。  
有炉无火烧杀人，有火无炉走杀人，  
说甚杨岐鬼眼睛。  

释智朋　偈倾一百六十九首  
黄檗归本位坐，陷虎机深。  
保寿打推出僧，钓鳌力巨。  
一举三山连，未称全提处。  
把断要津，辉腾今古。  

释智朋　偈倾一百六十九首  
人情浓厚道情微，道用人情世岂知。  
盐鹹醋酸，阿谁不知。  
只要熟处放教生，生处放教熟。  
道用人情日久，自然打成一片。  
犹是蹲坐在净地上，要得大方独步，  
柏山与你草鞋。  

释智朋　偈倾一百六十九首  
七日来复，宫添一线。  
衲僧分上作么生，石笋抽条，  
冰河发焰。柏山拄杖子，  
放一头低，与你相见。  

释智朋　偈倾一百六十九首  
雪册中，夜半子。  
眼见星，丑恶露。  
四十九年分疏不去，儿孙千古遭涂污，  
腊八年年是一度。  

释智朋　偈倾一百六十九首  
一棒一喝，疾雷破山，  
一提一唱，崩空峭壁。  
诸佛傍观有分，诸祖拈掇不出。  
只如入已还闭。  

释智朋　偈倾一百六十九首  
安居禁足，护生杀生。  
无依倚处，百匝千层。  
柏山手裹有乌藤。  

释智朋　偈倾一百六十九首  
不知月之大小，不管岁之余闰。  
黑牛卧死水，癞马系枯椿。  
三年一闰，五年载闰。  
衲僧须经得与么时节过，方可成自己岁功。  

释智朋　偈倾一百六十九首  
门掩衰颓又暮春，这些病痛与谁陈。  
百城若有归来者，方见文殊一臂伸。  

释智朋　偈倾一百六十九首  
如何望岱岳，仁心普周被。  
难与衲僧角，换却鬼眼睛。  

释智朋　偈倾一百六十九首  
归源性无二，方便有多门。  
棒如雨点，喝似雷奔。  
衲僧门下，无著这破草鞋处，  
经律纶文向什么科中收。移高就下，  
有个商量。白昼长，  
松风凉。  

释智朋　偈倾一百六十九首  
火就燥，水流湿，  
问十答百，问一答十。  
达磨是甚老臊胡，临济未是白拈贼。  
今日为汝一划划断，且道既是冬瓜，  
为什么夏裹吃。  

释智朋　偈倾一百六十九首  
秋气澄清，秋空如镜。  
万籁沉寂，明月一轮。  
尽大地人彻晓竞观，不知昧却自己光明。  

释智朋　偈倾一百六十九首  
德山棒，临济喝，  
拗曲作直。云门饼，  
赵州茶，特地周遮。  
威音那畔，毫发不差，  
山中是处有黄花。  

释智朋　偈倾一百六十九首  
至尊至贵，无去无来。  
体若虚空，迥绝安排。  

释智朋　偈倾一百六十九首  
即心是佛，非心非佛。  
东涌西没，穿皮透骨。  
十字街头，孤峰绝顶，  
是离窠臼，不离窠臼。  

释智朋　偈倾一百六十九首  
丛林圣制，有解有结。  
透脱重关，红炉点雪。  

释智朋　偈倾一百六十九首  
三脚驴，圣箭子。  
放行则大地全收，收来则千差一举。  
握土成金，握金成土。  
转如是轮，不可量数。  

释智朋　偈倾一百六十九首  
秋云卷尽见晴空，瘦耸西湖千万峰。  
水鸟树林南宕寺，老胡曾未到其中。  

释智朋　偈倾一百六十九首  
贫到无锥，正好进步。  
王舍城中，有条活路。  
一声金锡，千门万户。  
全放全收，全宾全主。  
多宝如来，何曾过去。  

释智朋　偈倾一百六十九首  
会则一似等闲，不会则千难万难。  
岂不见陶渊明采菊东篱下，悠然见南山。  
到这裹转身有路，不妨入廛垂手。  

释智朋　偈倾一百六十九首  
明头暗合绝安排，莫厌红尘拨不开。  
不见当年分庵主，一声江上侍郎来。  

释智朋　偈倾一百六十九首  
溪山虽异，云月是同。  
透脱声色，任自西东。  
十里西湖九里松。  

释智朋　偈倾一百六十九首  
把定乾坤正此时，衲僧犹未副全提。  
普贤不顾弥天罪，甘自浑身陷铁围。  

释智朋　偈倾一百六十九首  
言之者失其真，知之者反其愚。  
有之者乖其性，无之者伤其躯。  
俊鹰摩霄，岂重云难碍。  
六马奔腾，岂朽索系。  
如其不然，转身吐气。  
久雨不晴，云门道劄。  

释智朋　偈倾一百六十九首  
信脚行，信口道，  
缺齿老胡，不是达磨。  
酸风刮地，泥团冻破，  
有什么过。  

释智朋　偈倾一百六十九首  
通身是病通身药，病去依前药自除。  
木落秋空山骨露，何须一默对文殊。  

释智朋　偈倾一百六十九首  
夜半明星，打失眼睛。  
胡人多诈，未可全凭。  
遭他冤害，始报不平。  

释智朋　偈倾一百六十九首  
西天此土，十万余程。  
胡言易会，汉语难明。  

释智朋　偈倾一百六十九首  
桃花水，榆荚雨，  
一点忽来，千花竞吐。  

释智朋　偈倾一百六十九首  
头顶天，脚踏地。  
开口吃饭，鼻孔出气。  
死尽活，活尽死。  
百尺竿头更进一步，未梦见衲僧巴鼻。  
达磨迢迢西来，葱岭迢迢归去。  

释智朋　偈倾一百六十九首  
白首儒生困路岐，残杯冷炙饱还饥。  
一朝得意春风裹，便把驴儿作马骑。  

释智朋　鉴维那归蜀  
峨嵋山月古关情，流入渝江影倍清。  
尘尽光生湖海客，归来还与月争明。  

释智朋　了翁  
先师公案强名模，不解深藏负累渠。  
是我杀我便偿命，如何年老解心孤。  

释智朋　灵叟归蜀  
半生清苦衲无畦，惟有莎庭积雪知。  
眼带东南海色碧，莫和烟雨看峨眉。  

释智朋　灵隐得猿  
此心未歇最关情，那更猿声入夜频。  
从此飞来峰下寺，又添多少断肠人。  

释智朋　梦宅  
六窗深闭大槐宫，一枕清风瞬息中。  
穷劫至今佛与祖，楼头知是几声钟。  

释智朋　狮子相观音赞  
狮子国中，随类度生。  
盘石海潮，呵吼不停。  
要见真狮子儿，於斯观其音声。  

释智朋　拾得赞  
来无地头，去有踪迹。  
笑不省是什么意，扫不尽几多狼藉。  
苦海无边，行愿无边。  
唤作普贤，即非普贤。  

释智朋　寿秀王八十  
道寿宗翰玉亭亭，益固维城重典刑。  
八十手扶灵寿杖，咸瞻南极老人星。  

释智朋　水庵生缘  
一宿分明不易投，老拳要觅死冤仇。  
不应荒却娘生也，自是无人敢出头。  

释智朋　送焦山淇上人见广佑  
云团广佑尽愁城，未必心肝铁打成。  
话著石公山下事，定如猿叫第三声。  

释智朋　送璲上人  
来从衡岳画图间，双眼无非向上看。  
放一头低相见去，方知玉几最高寒。  

释智朋　送雁宕庆藏主  
四十九盘飞鸟外，衲衣犹带宕云寒。  
豁开湖海烟波眼，枯木石头在雁山。  

释智朋　苏溪特护坐禅岩  
当机突出鸭吞螺，奈此悬崖峭壁何。  
等是苏溪蹲坐处，且非苍桧影婆娑。  

释智朋　踏莲叶观音赞  
刹海无数，分身遍普。  
莲华叶上，如日卓午。  
应作如观，圆通二十五。  

释智朋　韬光庵  
唐木犹存腹半空，苍崖苔是旧时封。  
云随十乘归伊洛，月照年年湖上峰。  

释智朋　题谯庵  
历观嘉泰与开禧，禅苑宗坛更有谁。  
修竹苍松凛寒色，一如问道冷泉时。  

释智朋　天衣生缘  
烹金炉冷岁华更，此地曾经借路行。  
潮满沙头起寒雁，葛藤芽孽又重生。  

释智朋　无淮和尚赞  
夺身铁色，飞崖倒戈，  
欠蹄少角。得聩翁之聪而震忽雷，  
乘云巢之云而撒巨雹。远若可亲，  
迩而逾邈。拈死柴头，  
煨文武火，而起龙宫之烈焰。  
以广长舌，谈真圣谛，  
而被天子之恩渥。或谓为密庵破庵，  
跳篱蓦墉之克家。岂知是修水黄梅，  
寒霜冷焰之超卓者也。  

释智朋　瞎翁  
道得更无心外法，首山有眼且无光。  
拍盲枷棒挥将去，匝地普天兴祸殃。  

释智朋　先罗汉塔  
风幡影裹眼麻迷，为是知音却不知。  
毕竟碍肤除未得，寒松千古替伤悲。  

释智朋　行道观音赞  
尽闻不住，业识忙忙。  
空所空灭，遍界难藏。  
特地经行往那方。  

释智朋　杨知府赞  
丹成於太初之先，道济乎后地之极。  
负勋名阀阅之寄，忘生长富贵之习。  
时行时止，无固无必。  
操须弥之笔，亦难写此珪璋之质。  

释智朋　隐室  
文殊亲到见非亲，踪迹浑无碍塞人。  
一丈方方遮障了，如何弹击现全身。  

释智朋　鱼篮观音赞  
徒整春风两鬓垂，子规啼遍落花枝。  
龙门上客家家是，锦鲤携来卖与谁。  

释智朋　与福上人  
闻名见面不须论，枉到防风县外村。  
强半春光烟雨裹，分明闭却柏山门。  

释智朋　郁山主赞  
拾得明珠笑口开，谓言尘尽转尘埃。  
若无直下承当分，孤负驴儿一攧来。  

释智朋　渊明赞  
田园稔久已荒芜，归去来兮自荷锄。  
眼底悠然见无见，黄花岁岁状难如。  

释智朋　赠寿上人  
觅诸方偈眼能乖，不把炊巾乱展开。  
知得一峰天下秀，地从西竺国飞来。  

释智朋　政黄牛赞  
江海归来知几年，却从牛背看风烟。  
十成一转倒跟语，万象终难举得全。  

释智勤　偈  
今年五十五，脚未蹋寸土。  
山河是眼睛，大海是我肚。  

释智仁　句  
行客莫轻瑕璧谤，立人怀抱自分明。  

释智仁　句  
路遥无去伴，山叠有啼猿。  

释智仁　句  
寒声病叶落，晓色冻云开。  

释智仁　留题云门寺  
秦峰千古寺，岂易得跻攀。  
一梦几回到，片心长此间。  
溪光涵石壁，秋色露松关。  
静室孤禅后，寒钟夜满山。  

释智仁　暮冬旅宿寄赵秀才  
旅宿荒凉甚，幽怀可自宽。  
风窗灯易灭，雪屋夜增寒。  
空迥鸿声急，更馀旅梦残。  
却思君旧隐，欲到恨飞难。  

释智仁　送何辂归钱塘兼简輀　端  
家指西陵外，沧波去几程。  
独行山雪下，孤泊夜潮生。  
问路寒林迥，移舟宿雁惊。  
到逢天竺客，为话别来情。  

释智深　偈  
兜率降生，双林示灭。  
掘地讨天，虚空钉橛。  
四十九年，播土扬尘。  
三百余会，纳尽败缺。  
尽力布网张罗，未免唤龟作鳖。  
末后拘尸城畔，槨示双趺。  
旁人冷眼，看来大借弄巧成拙。  

释智深　颂古十二首  
末后无端重漏泄，焦齿翁翁嚼生铁。  
玉鞭击碎月明珠，累及儿孙扬丑拙。  

释智深　颂古十二首  
吹毛剑首乾坤黑，臂堕山河掩日光。  
趯起须弥头倒卓，方知两两不成双。  

释智深　颂古十二首  
古渡无风下直钩，丝纶意在得鲸鳌。  
马师言下扬家丑，千古儿孙草里游。  

释智深　颂古十二首  
裴公悟处绝譫讹，尺水能翻万丈波。  
霹雳机中反活眼，锋铓句里罢干戈。  
峰头路，暂经过。  
浓绿万枝红一点，动人春色不须多。  

释智深　颂古十二首  
崔颢曾题黄鹤楼，上头春色少人游。  
清香已逐残春去，无限狂蜂恋不休。  

释智深　颂古十二首  
庵主拳头举处亲，赵州话鲁指西秦。  
知音不在千杯酒，一盏空茶也醉人。  

释智深　颂古十二首  
兴化逐克宾，观音戴鬼面。  
靴里动指头，未免傍人见。  

释智深　颂古十二首  
好手呈机不露锋，惯将双剑定雌雄。  
忽雷迸出惊天地，华岳三峰倒卓空。  

释智深　颂古十二首  
笑里凭谁眼豁开，龟毛须向火中栽。  
脚跟有路云泥隔，千里区区谩往来。  

释智深　颂古十二首  
清波无透路，转处少人知。  
斫却月中桂，清光付与谁。  

释智深　颂古十二首  
古木灵巢鹤梦迷，崑崙白象倒骑归。  
鱼鳞水涨舟横岸，羊角风生花落溪。  

释智深　颂古十二首  
新妇快骑驴，阿家引鞭走。  
石箂夜抽条，面南看北斗。  

释智嵩　白菖蒲联句  
惟不识泥土，堆根抱玉泉。  
虽离岩谷伴，也则翠千年。  

释智嵩　赋虹霓  
水染青红带一条，和云和雨系天腰。  
玉皇为厌皇宫倦，故筑空中万丈桥。  

释智嵩　三玄偈三首  
须用直须用，心意莫定动。  
三岁师子吼，十方没狐种。  

释智嵩　三玄偈三首  
我有真如性，如同幕里隐。  
打破六门关，愿出毗卢印。  

释智嵩　三玄偈三首  
真骨金刚体可夸，六尘一拂求无遮。  
廓落世界空为体，体上无为真到家。  

释智同　颂  
云门透法身，法身何许人。  
雁回沙塞北，鹦鹉慕西秦。  

释智愚　安座主更衣  
良遂曾敲麻谷门，不相漫处主宾分。  
子来亲见虚常叟，两耳垂肩坐白云。  

释智愚　白赋息耕  
叶深烟气暖，杭软骨毛香。  
巢许垂清节，临流不尔忘。  

释智愚　北山庵居  
祖担终难荷，岩棲尽可攀。  
爱闲嫌日短，遇兴不知还。  
谷啸风搏虎，窗明月启关。  
余生无异范，赢得放疏顽。  

释智愚　本禅人烂柴  
祗为到头乾不尽，纵饶见火亦难吹。  
年来岁往消磨去，不许春风管带伊。  

释智愚　碧照轩  
剪木依山巧鉴池，已知写影到人稀。  
一奁寒玉坐来久，但见双双白鸟飞。  

释智愚　磻溪禅子请赞  
怒气噀人，殊不可犯。  
虽有盖胆毛，肯无验人眼。  
是亦划，非亦划。  
咬定牙关，一生担板。  

释智愚　茶寄楼司令  
暖风雀舌闹芳丛，出焙封题献至公。  
梅麓自来调鼎手，暂时勺水听松风。  

释智愚　昌老号竹溪  
疏疏绿影酿寒清，高节虚心久得名。  
不见月明流水处，好风时引凤雏声。  

释智愚　长汀烟雨  
漪漪远水漾明边，沙鹭风晴刷羽翰。  
借使辋川收拾得，江湖莫作画图看。  

释智愚　常牧溪猿图  
霜堕群林空，一啸千岩静。  
耿耿殊有情，劳生发深省。  
抱子攀危条，清兴在高远。  
一点钟爱心，业风吹不断。  

释智愚　酬觉如居士  
觉体如如不变时，能驱万象人毫釐。  
毗耶城里无人识，一默雷轰只自知。  

释智愚　酬李寄轩  
寄傲知何所，行藏匪一轩。  
究心无别旨，鸣道有来源。  
未先通理不，声诗不在言。  
相期湖上寺，执手听啼猿。  

释智愚　酬李新恩惠竹杖  
一枝苍玉寄宵人，远胜邛州九节纹。  
添得老来山水兴，指空敲石看飞云。  

释智愚　春日对镜  
不住复新新，来从幻里真。  
旧髯皆变白，老眼尚精神。  
世事终难鉴，菱花变有尘。  
东风原上草，不觉又生春。  

释智愚　辞世颂  
八十五年，佛祖不识。  
掉臂便行，太虚绝迹。  

释智愚　此轩  
一梁对一柱，绰绰自横陈。  
谁拟复谁即，温然无故新。  

释智愚　次白云端和尚韵礼杨岐会禅师塔  
来拜东山祖，峰高日未央。  
遐瞻心已足，右绕兴何长。  
啼鸟惊人去，飞花过水香。  
西河牙爪在，曾不愧汾阳。  

释智愚　村乐图  
一年田地熟，赋外乐天真，  
便不打鼓笛，也是太平人。  

释智愚　答洞阳居士糜监丞  
冷冰冰地洞阳春，橐签乾坤万物新。  
抛下葛藤提不起，不知缠缚几多人。  

释智愚　大功不宰  
碧玉溪头黄叶村，不闻花鸟以篱门。  
憨眠似觉底时节，山月半规新叶痕。  

释智愚　大义庵主  
山根旋缚尖头屋，溪上新开数亩田。  
老矣不能得殿手，倚筇凝目送寒烟。  

释智愚　丹霞见灵照女图赞  
冤有头，债有主。  
天然欲访庞翁，恰好撞著此女。  
揣尽家私。瓜甜蒂苦。  
因芘上下不知同，牛奶郎忙涂赤土。  

释智愚　得颐  
地窄天宽古所闻，咏茅分得半溪云。  
有时梦觉萝客底，懒听前峰鹿叫群。  

释智愚　德惟侍者巡  
岩桂初飘好问津，软风轻结露华新。  
诸方不用多招手，自有寻香逐臭人。  

释智愚　德信西上  
出门溪叶乱纷纷，欲去重寻旧主人。  
礁下莫辞腰石冷，古鞭花绽不干春。  

释智愚　登祝融峰  
南岳诸峰七十二，惟有祝融峰最高。  
九千七百三十丈，下视寰海如秋豪。  
岷发报华顶远俯伏，九华五老来相朝。  
上封老僧日无事，兴来以手摩云霄。  

释智愚　点头石  
大包才剖碍人间，日炙风吹转放顽。  
见说听经曾肯首，更须来透铁门关。  

释智愚　电岩相者  
妙处款形三寸舌，神眸一烁更无余。  
季咸退舍许负死，湖海识人方见渠。  

释智愚　冬夜示俊侍者  
守得乌薪暖气回，夜深寒重易成灰。  
因思百丈重挑拨，转使沩山眼不开。  

释智愚　动静双照  
举息冥方所，徒称宋地僧。  
百年应自掷，一饭若为凭。  
风暖斩山鹊，烟消露石棱。  
分甘云水共，终日任腾腾。  

释智愚　独舫轩  
踪迹浑如漾绿漪，画桡曾不近渔矶。  
有时梦落秋江去，短笛横吹戴月归。  

释智愚　度剑石  
云骨深埋草莽中，竟传秦王试灵锋。  
旧痕尚带春苔绿，一罅能生偃草风。  

释智愚　端书记赴云城辟命  
不游文节入祗园，刍草风香春正妍。  
要识根茎来处远，葛仙丹井冷云边。  

释智愚　断桥  
瞎驴一蹈两头空，便与寻常咱不同。  
寸步却成千里隔，纷纷多在半途中。  

释智愚　对雪  
郊郊寒翠湿痴云，暗剪水花巧著春。  
多话风前初重竹，可思深作立庭人。  

释智愚　法光藏主之南徐  
三呼檮一愧灵襟，湖海丛林已遍寻。  
忘却飞猿旧时路，到头曾不厌初心。  

释智愚　方月上人幽室  
竹里池清云屋深，万机冥合道人心。  
有门不是无人到，自是灵踪不可寻。  

释智愚　访南湖晦崖讲主  
讲堂迷却散花人，百万茫茫徒苦辛。  
绝处逢生机路活，定应尊者是前身。  

释智愚　访赵野云不值  
久思闲对老维摩，欲话众生病痛多。  
丈室无端铁门限，未应容易野人过。  

释智愚　飞雪  
黑风衮衮六花轻，天列阴岩势欲倾。  
到此只知肤粟冷，夜深谁听瀑泉声。  

释智愚　废寺  
入眼荒蓁古殿秋，岁华迁谢没人修。  
夜深静听风瓯语，似骂檀那不点头。  

释智愚　傅禅人空谷  
洞然非洞亦非盘，个里有神谁解看，  
未启口前先应诺，听时莫被耳根谩。  

释智愚　赓静学林府判游天泽  
古道兼禅到，躬行得几年。  
乾坤资定力，心月鉴前缘。  
一静人难学，三生话未圆。  
老来重有约，不在北山边。  

释智愚　恭钦二禅人之长庚  
难兄难弟未全知，毒种从来眼戴眉。  
若到鄞江有云处，九峰寒碧锁清池。  

释智愚　珙侍者之沔  
汉江漠漠向东流，摝蚬捞虾休未休。  
蒲叶半凋秋著岸，子归无口笑岩头。  

释智愚　孤山  
黯黯青青一望中，迥然不与众峰同。  
白云散尽江天晓，想见人间无路通。  

释智愚　古梅  
千年苔树不成春，谁信幽香似玉魂。  
霁雪满林无月晒，点灯吹角做黄昏。  

释智愚　观山水图留休禅者  
近远何多趣，难将尺寸求。  
向来披岳顶，今已偏神州。  
水肃苍林晚，寒生玉井秋。  
圆蒲冷相对，时与话峰头。  

释智愚　光禅者请赞  
初而欣，久而厌。  
明月夜光，多逢按剑。  
但信得及，自有灵验。  

释智愚　珪禅者号石翁  
逃空劫外已苍然，玩水观山得几年。  
闻说听经曾肯首，老来无力补青天。  

释智愚　海首座号怒涛  
忧国忧民日夜惊，攧天攧地作雷鸣。  
子胥此去休烦恼，百谷来朝一样清。  

释智愚　憨憨泉  
憨泉一掬清无底，暗与曹源正脤通。  
陆羽若教知此味，定应天下水无功。  

释智愚　韩愈见大颠图赞  
膻后板，无孔笛。  
省要乞一言，虚空轰霹雳。  
临机不争，转身又却。  
随他声色非声色，洞庭湖外千峰碧。  

释智愚　和秉彝李君五偈  
深夜何人立少林，见成公案不须寻。  
堆山积岳难消遣，相对顽然铁作心。  

释智愚　和秉彝李君五偈  
呈瑞喧传是有年，眼前分晓被人谩。  
自家冷暖知来处，老骨从前不怕寒。  

释智愚　和秉彝李君五偈  
千钧之重一毫轻，好向聊将尉客情。  
纵拟怪松为玉树，月高依旧可怜生。  

释智愚　和秉彝李君五偈  
晓听君臣庆贺时，六街如书不曾迷。  
普贤境界应垂问，手诏来时见紫泥。  

释智愚　和秉彝李君五偈  
炉边呵冻得能多，端石无辜日夜磨。  
却把悼词为雪咏，诗魔难敌胜修罗。  

释智愚　荷鹭  
沙嘴坡头，枯荷影里。  
清兴忽来，一息千里。  

释智愚　荷鹭  
蒲叶吹秋，水天漠漠。  
敛影肃心，意不在吸。  

释智愚　荷衣沼  
水面绿盘擎雨出，临风几度倚阑干。  
不知暖气有多少，老子年年得御寒。  

释智愚　贺契师庵居  
正席云山万象回，道人青眼为谁开。  
呼童放竹浇花外，修整茶炉待客来。  

释智愚　黑白何咎  
世事乱如麻，情人未到家。  
连延深院雨，滴碎后庭花。  
旧话几时别，音书未有涯。  
暝烟将四合，何处起胡笳。  

释智愚　衡阳庞居士庵  
居士当年错用心，浑家不睦到如今。  
摝篱柄短无人买，空自萧萧风满林。  

释智愚　花雨亭  
昔人曾此谈空有，花雨纷纷绕座寒。  
堪笑空生无伎两，不曾开口被人瞒。  

释智愚　淮侍者归省  
山空木落岸云轻，吹面霜风有几程。  
明月修江归梦刀，入门先祝老人星。  

释智愚　黄檗礼佛掌宣宗图赞  
七赤之躯，额有圆珠。  
问著便掌，胆大心粗。  
不是大中天子，几乎唤马作驴。  
大家水底按葫芦。  

释智愚　回雁峰晚望  
孤筇影落清相外，看尽归云敛复翔。  
身世悠悠心自许，几回到此立斜阳。  

释智愚　慧禅人这万年  
鼠入钱筒伎已穷，十年踪迹眼头空。  
如今又问平田路，山舍半吹黄叶风。  

释智愚　棘林  
海凤飞来不敢棲，旧条新刺利如锥。  
茫茫出得出不得，只许拚身到者知。  

释智愚　棘林和尚遗书至  
因记七峰来玉几，去年花月下云坳。  
未周一岁盟我军，剔尽春灯眼不交。  

释智愚　楫禅人之太白  
明明不可铭，断续复谁听。  
海上有痴绝，山中无白丁。  
天风生寂籁，霜月下寒汀。  
子去忘幽讨，重岩犹未扃。  

释智愚　偈颂二十一首  
开端令节，万事从新。  
普贤磨墨，文殊把笔，  
书个事事大吉。从兹常住宽余，  
扫除逋积。斗南长见老人星，  
五峰峨峨倚空碧。  

释智愚　偈颂二十一首  
君勿受汪凉，清凉如火沸汤。  
君勿恶炎热，炎热如冰如积雪。  
勿爱亦勿恶，未是逍遥处。  

释智愚　偈颂二十一首  
吽{左口右发}吒喇竭节，地转天回难辨别。  
不使松源省数钱，惯衲僧锁口诀。  
同死不同生，特地成途辙，  
秋风影里重罗列。义断情忘四十年，  
何时待得龟成鳖。  

释智愚　偈颂二十一首  
闹不如静，忙不如间。  
静闹俱泯，谓之得理。  
归宗事理绝，日轮正当午。  
向道莫行山下路，果然猿叫断肠声。  

释智愚　偈颂二十一首  
鸢飞戾天，渔跃于渊。  
四夷拜舞，八表宣传，  
笑看红日上阑干。  

释智愚　偈颂二十一首  
天不文，地不理。  
忽去忽来，如月印水。  
岁月已往兮波旬得时，椁示双趺饮光增喜。  
悲兮喜兮，春风桃李。  
一以贯之，曾子曰唯。  

释智愚　偈颂二十一首  
诸人知处良遂知，良遂知处人不知。  
因思积雨花狼藉，空写愁肠说向谁。  

释智愚　偈颂二十一首  
秋风吹晓露，秋雨送秋炎。  
祖师门下客，无处不咨参。  
前程忽撞著个金口木舌汉。  

释智愚　偈颂二十一首  
观东震旦，有大乘根器，  
逾海越漠崦来，远赴梁朝丹阙。  
一言契合，如春卷衣。  
北面折苇问津，信知桂谶不诬人。  
追思严讳，炊黍鱠芹。  
流水希声弦欲断，不知将底续芳尘。  

释智愚　偈颂二十一首  
平生好攻禅病，不知病是道源。  
要知道源端的，直须陆地行船。  
因思大唐裴相国作圆觉经一序，一字一义，  
耸动人天。又思本朝温国公制解禅颂六篇，  
一褒一贬，口业昭然。  
匪伊自绝夙种，佛亦不度无缘。  

释智愚　偈颂二十一首  
一气潜回，百昌萌动。  
君子道长兮露柱咨参，小人道消兮灯笼作舞。  
义出丰年，道复太古。  
国师欢喜问如何，冬至寒食一百五。  

释智愚　偈颂二十一首  
乾坤之内，宇宙之间，  
中有一宝，秘在形山。  

释智愚　偈颂二十一首  
夫蛊者最灵通，不期而会，  
不约而同。拶著崖崩石裂，  
抛出金圈栗蓬。惊倒露柱，  
哧煞灯笼。不知何处夫毒种，  
元来门里有虫。  

释智愚　偈颂二十一首  
一人高高峰顶立，一人深深海底行。  
不是与人难共住，大都缁素要分明。  

释智愚　偈颂二十一首  
西天末叶，东土初枝。  
趑趄梁魏兮形影相吊，冷坐嵩少兮路径委蛇。  
将谓单传直指，谁知一握乱丝。  
骂底恨底患在为人之师。今则枝枯叶陨，  
敷茂何期。有屈明胆无雪处，  
临风只可自嘘戏。聊陈菲供，  
来兮鉴诸。  

释智愚　偈颂二十一首  
忧民恤物敛天威，坐断乾坤肃四夷。  
先放腊梅凝瑞雪，次教春色到瑶池。  

释智愚　偈颂二十一首  
年垂九十碍丛林，历心风霜岁月深。  
妙蕴岂能超佛祖，寸衷端可格天心。  

释智愚　偈颂二十一首  
老不禁寒，山边水边曝日。  
春归阆苑，长底短底从新。  
笙歌丛里贺年朝，锦筵中开寿域。  
衲僧门下别有条章，每日蒙头打坐。  
不知岁月易迁，直饶拶著不来，  
谁展钵盂吃饭。  

释智愚　偈颂二十一首  
四达皇皇，无边无表，  
因甚有新有旧。会得此去汉阳不远，  
不然黄鹤楼前鹦鹉洲。  

释智愚　偈颂二十一首  
上元新节，处处烧灯，  
都城巷陌，市廛邸店。  
观者如堵，惟复灯来眼底，  
眼到灯边。  

释智愚　偈颂二十一首  
百丈清规，千古洪范。  
藏这则虚空绝迹。用之则纲令森严。  

释智愚　偈颂十七首  
怀州牛吃禾，益州马复胀。  
天下觅医人，灸猪左膊上。  

释智愚　偈颂十七首  
吒吒呀呀如狮子儿，我者里也须勘你。  
勃勃窣窣似探竿影草，我者里也须疑你。  
虽然菽麦汾，争奈监落酱里。  

释智愚　偈颂十七首  
尽信书不如我书，识得个字不如忘却个字。  
九经诸子徒尔藻饰，一大藏教尽是药方。  
分明对物收税，何用商量一叶扁舟载大唐。  

释智愚　偈颂十七首  
金碑刮膜，自病难医。  
利剑挥空，逃踪莫及。  
何以横拈尘尾，抑挫来机。  
杀活虽殊，对扬有淮，  
什麽人得此三味。一二三，  
三二一。  

释智愚　偈颂十七首  
七步周行犹仿佛。指天指地不分明。  
是非既落傍人耳，洗到驴年也不清。  

释智愚　偈颂十七首  
渡江风倚芦梢碧，夜深金殿人相忆。  
此土西天卖不行，千古万古成狼藉。  
当良月蓂敷五叶之辰，孰谓韬共光，  
晦其迹。熏炉茗碗想遗音，  
分明对面不相识。  

释智愚　偈颂十七首  
朝朝相似，日日一般。  
见面受用，千难万难。  
因思临济掌黄檗，何以华亭把钓竿。  

释智愚　偈颂十七首  
有意待不来，无心忽会面。  
顶发垂丝，眼光如电。  
说尽湖海风波，论量柴米贵贱。  
更有一处少人知，也是重安眼上眉。  

释智愚　偈颂十七首  
群阴剥尽一阳生，又见东山水上行。  
冷笑云门多口老，却来日午打三更。  

释智愚　偈颂十七首  
道人猛利难亲近，漾笠中流验作家。  
忆昔高人何处去，夜深和月过平沙。  

释智愚　偈颂十七首  
或隐或显，有亏有盈。  
为天上无私鉴，实人间照夜之灯。  
寻常多是论三五，惟有今宵分外明。  

释智愚　偈颂十七首  
船上无散工，驾御有方所。  
打篙底打篙，摇橹底折橹。  
触浪迎风天地宽，去来不碍东西浦。  

释智愚　偈颂十七首  
丁宁损君德，无言真有功。  
任从沧海变，终不为君通。  

释智愚　偈颂十七首  
晷运推移，日南长至。  
东海鲤鱼，鼓腮振鬣。  
南山鳖鼻，伸眉吐气。  
唯有赵州老儿没意智，拖个破席日里睡。  
净慈路见不平，道个苏卢悉利。  
恐者老子背地里讨人便宜。  

释智愚　偈颂十七首  
城东圣母坐莲台，大地众生正眼开。  
与佛同生嫌见佛，一身难作二如来。  

释智愚　偈颂十七首  
二月十五入寂，四月八日复生。  
虚空开笑口，大地绝人行。  

释智愚　偈颂十七首  
秤鎚捻得汁出，石人喝得汗流。  
临机应变，随分知羞，  
乘时推上五峰头。  

释智愚　寄崇福源长老  
一发千钧适此时，风前无语皱双眉。  
松源正脉将枯竭，浚发灵源复是谁。  

释智愚　寄慈峰故人  
湖面春归物理明，水花无数点青萍。  
因行若访和庵主，未必孤踪在二灵。  

释智愚　寄道彬侍者  
勃窣家风一任真，述朱终是不成文。  
何如竹榻吟清夜，月到花梢几分。  

释智愚　寄东湖溥侍者  
声前未举已先知，曾用输机陷国师。  
险处与谁分胜负，苹花汀草暗相宜。  

释智愚　寄都省罗太尉  
海涵山育气如春，内相声华中外闻。  
纲纪禁庭天宠密，金当长染御炉熏。  

释智愚　寄晦岩佛光法师  
对文笺释通人到，破名舂科作者难。  
不见澧阳焚钞者，棒头拈出尚寒酸。  

释智愚　寄集庆开山  
如意来尸释梵宫。雨花狼藉湿春风。  
自惭老矣无灵骨，日在深云听讲钟。  

释智愚　寄寂照庵主  
远引高踪继覆盆，一龛枯寂是前身。  
秀峰影里闲揩眼，见尽深云未到人。  

释智愚　寄节维那  
几度忘言话克宾，丛林音响许谁闻。  
海山秋夜对孤月，应记北高峰顶云。  

释智愚　寄婺守赵玉堂  
儒释同科到者稀，道融冰雪鉴精微。  
和平堂上公余坐，静看寒云片片归。  

释智愚　寄星婺适庄居士  
稽首毗耶金粟身，静中多见闹中人。  
却将不二门头事，时与虚空细讲论。  

释智愚　寄雪窦性首座  
祝融峰下烧红叶，应梦山中看白云。  
足迹未教容易见，谁知天外貌人闻。  

释智愚　寄雪窦足首坐  
光芒曾不著织埃，拂拭磨砻心已灰。  
秋夜不禁猿啸月，与谁同上妙高台。  

释智愚　剑池  
石壁千寻势险巘，下临寒玉浸蟾辉。  
古今我少凭阑者，亲见干将到底稀。  

释智愚　景和尚号石庵  
空岩为怀薜萝门，天巧浑无斧鉴痕。  
花鸟不来云自合，竖拳消息与谁论。  

释智愚　净发吴生  
适意我云水，寻幽访所知。  
曾於竺峰下，会见宝溪时。  
巧理数茎发，清分两点眉。  
忽忘心手处，何谓不如斯。  

释智愚　净覃藏主请赞  
容易肯人，难与共语。  
竹篦头借之如金，禅休角魏之如土。  
净覃知藏善知机，电光影里分宾主。  

释智愚　净覃藏主游方  
丛林荒落水云寒。风味辛酸话转难。  
隐隐一枝一外去，不知何处择人安。  

释智愚　径山西寮众老郎请赞  
霜严气烈，山空月明。  
涵养有得，划削不平。  
拈起则佛祖不识，放下也草木争荣。  
捱到凌霄八十四，谁知名重九重城。  

释智愚　阄观音背不陆帧  
吉祥大士舍全身，要使迷途脱苦轮。  
无奈众生难教化，天堂地狱又重新。  

释智愚　就明书怀  
流菜非深隐，那堪复故山。  
未能忘影迹，终是碍人间。  
白发吟边短，清灯话里闲。  
江湖有新梦，何日出松关。  

释智愚　瞿居士号无知  
过缘触境总茫然，地阔天宽著那边。  
一点既明超物表，不知将底鉴偏圆。  

释智愚　镌者任廷  
入石入木知分数，古篆今篆攻岂难。  
祗因雕巧失真体，不见全文在世间。  

释智愚　君子有所思  
孤舟十万里，委命在危流。  
五叶芬芳后，神州法已秋。  

释智愚　恺藏主号庾岭  
财宗北祖争衣处，雨洗风磨石尚新。  
灵迹岂知千载后，丛林犹有昔时人。  

释智愚　可禅人归江心  
每思槌拂恨难酬，孤屿寻归月正秋。  
堂上若呈圆相去，乃师应错骂双檮。  

释智愚　来知客慈峰之乳窦瞻礼明觉塔  
湖边问路入深云，十载心香一炷焚。  
不见隐之真隐处，晓风凌露叶初闻。  

释智愚　老融牛图  
纯去自忘牧，青蓑柳影中。  
不餐栏外草，知是几春风。  

释智愚　冷泉送文禅者之天台  
惠理呼猿日，葛仙成道时。  
地胜人难到，去来谁得知。  

释智愚　礼道吾雷塔在石霜  
祖师灵骨见应难，霹雳声中过别山。  
父子祗缘机不密，翻成千古是非关。  

释智愚　李翱参药山图赞  
黑豆数无穷，青松盖尽。  
癯然老比丘，即此吾无隐。  
更提云水曲周遮，添得傍人眼晨花。  

释智愚　历道人字弗云  
身随虚空如梦觉，万机截断任天真。  
单单留得娘生口，个事如何说向人。  

释智愚　立藏主之三衢  
一会灵山已七年，寸心如铁鼻辽天。  
无端归去思前事，话到柯消石也穿。  

释智愚　立禅入平山  
依依远势接云根，有路何曾气急人。  
泽广既知藏不得，异花灵草自生春。  

释智愚　梁楷忘机图  
寻常忘物我，浑不涉希夷。  
梦落秋坛冷，从教斗柄移。  

释智愚　琳禅人归豫章  
慎将窥管鉴灵知，用在亡羊愧在斯。  
莫谓西山好消息，须知江海有名缁。  

释智愚　灵山听猿斋祖首座号无传  
龙猛因缘会北斋，轰轰南岳到荆溪。  
宏纲若谓无人举，谁听孤猿月下啼。  

释智愚　灵竺权衡之访婺守会双林  
不将一字显今宗，随处溪山老眼中。  
想见金华旧知己，未容明月照归篷。  

释智愚　罗汉树  
稽首如来种，悲生末世中。  
枝枝成小果，叶叶现神能。  
海月分清影，天香逐晓风。  
愿惟迷已者，睹此出樊笼。  

释智愚　弥藏主归潮阳  
穆穆林见老成，江湖约我复同盟。  
鳄乡未话腥风起，春雪初消好问程。  

释智愚　沔禅人之雁荡  
风高木落雁山秋，鞭起无依穴鼻牛。  
村草步头挂不住，大方随处有良畴。  

释智愚　妙高  
松枯石老冻云垂，到此虚空渐觉低。  
脚力尽时清兴远，与谁携手上天梯。  

释智愚　明知客江心访竺峰  
历尽风霜貌不枯，髑髅前下死工夫。  
檮林句了千钧重，江上归来记得无。  

释智愚　墨戏屠生善老融牛  
草木传真笔力高，戴嵩牛在一秋毫。  
此行莫拟天台去，忍作孤僧过石桥。  

释智愚　墨竹  
毫端不及处，精神殊可掬。  
靡靡听谈玄，六月添重服。  

释智愚　牧童  
烟暖溪头草正肥，尽教牛卧晴曦。  
卷桐又入深深坞，吹尽春风不自知。  

释智愚　庞居士大家团乐共说无生自豪感图赞  
穷斯煎，饿厮吵。  
父子不同途，大家相脱卯。  
万顷湘江洗不清，无生曲调何时了。  

释智愚　庞居士阖家都去图赞  
神出鬼没，接响承虚。  
这一火络，邪法难扶。  
互将鱼目作明珠，笑倒西天碧眼胡。  

释智愚　庞居士问马大师图赞  
藏头露影问来由，却把西江尽力酬。  
回首眼空天地窄，不知身在御街游。  

释智愚　溥禅人归疏山  
故山临汝梦秋江，况是蛩吟月到窗。  
不住京华南荡寺，法身归去问枯樁。  

释智愚　溥禅者四还  
梅影稀疏兰叶香，吴中水草越中行。  
荒田触目无人拣，款款归来带月耕。  

释智愚　齐禅者之道场  
峰从险处自孤起，石到虎边飞冽泉。  
门户既难子宜去，莫辞深雪立庭前。  

释智愚　千人座  
苍崖险处坦然平，万指曾不此听经。  
若谓生公消息远，一声啼鸟共谁听。  

释智愚　千戌登雪窦  
锦镜池面溶溶水照空，  
春风花影落青铜。倚栏拟作机头看，  
已堕阿师圈{左衤右贵}中。  

释智愚　清禅者游方  
金风露浥菊花秋，杞棘当途何处游。  
衡岳康庐相撞著，恐伊未是汝同流。  

释智愚　庆藏主之南屏  
曾向殊方典竺坟，丛林有声张吾军。  
天寒岁晚重寻旧，莫负青鞋蹈冻云。  

释智愚　庆远俊长老请赞  
老不死，心未灰。  
触著恶发，青天怒雷。  
引得虎头燕颔，竞起丛林祸胎。  
点著便领，何其俊领，  
何其俊哉。  

释智愚　求猫子  
堂上新生虎面狸，千金许我不应移。  
家寒故是无偷鼠，要见翻身上树时。  

释智愚　日本绍明知客请赞  
绍既明白，语不失宗。  
手头簸弄，金圈栗蓬。  
大唐国里无人会，又却乘流过海东。  

释智愚　日本源侍者游台雁  
师道严明善应酬，石桥过了问龙湫。  
一花一草人皆见，是子知机独点头。  

释智愚　日本照禅者欲得数径以述怀赠之  
世路多巘险，无思不研穷。  
平生见诸老，今日自成翁。  
认字眼犹绽，过谭耳尚聋。  

释智愚　三友堂  
清客苍官会此君，岁寒不减旧精神。  
有时品字论交态，各有丰标远袭人。  

释智愚　僧归越  
露激风抟岸草秋，揽衣可处上兰舟。  
无方始是知方者，莫效支师泥沃洲。  

释智愚　僧礼补陀  
孤踪抹过海门东，吴越溪山几万重。  
一拜起来还一拜，不知何处见圆通。  

释智愚　僧游台雁  
音旨双消不可闻，卷衣南去与谁论。  
龙湫水涩石桥滑，得路应敲尊者门。  

释智愚　僧之金陵  
良宵桂月耿中庭，蛩在青莎叶底鸣。  
别我寸心如寸铁，不知南国几多程。  

释智愚　僧字止中  
炼实而食，择木而棲。  
灵灵自晦，物物难齐。  
秋敛巢虚睡稳，梦破月印清溪。  

释智愚　山行示思穆侍者  
春水绿浮影，山光泻入怀。  
因思善牧者，随分纳些些。  

释智愚　善应无方  
两脚蹒跚林叶稀，去来初不涉离微。  
灵机示转已先照，踪迹拟从何处归。  

释智愚　上四明守黄侍郎辞延福  
雨化仁陶德愈馨，如春物物自生成。  
昔年秀水曾观政，却与鄞江一样清。  

释智愚　上四明守黄侍郎辞延福  
石休久矣卧云林，六十银丝两鬓侵。  
海上浮杯心已息，掬溪容我窃棠阴。  

释智愚　上竺池院归鹫峰庵  
鹫岭心旌动，池边影渐疏。  
一生无定力，七十尚多居。  
细雨洒松坞，凉风挽竹舆。  
白云相望处，踨蹐自渠渠。  

释智愚　生公讲台  
鳞皴瘦石笼寒藓，千石遗踪意转新，  
纵使天花来堕席，何如缄口过残春。  

释智愚　实禅者最省  
灵山禅起未温席，却问潮阳过海船。  
咨省寿堂春日静，究心应记白云边。  

释智愚　示惠灵为僧  
惠性何如见性通，要教灵验显吾宗。  
剩地扬下坠腰石，笑捧衣盂继祖风。  

释智愚　示明禅者  
面壁风规久寂寥，儿孙旋旋立新条。  
不知断臂缘何事，血洒空庭雪未消。  

释智愚　示内记藻侍者  
当年济北辞黄檗，索火之机屈未伸。  
今日子孙开活眼，老南元是读书人。  

释智愚　示日本智光禅人  
隐隐孤帆绝海来，虚空消殒铁山摧。  
大唐国里无知识，已眼当从可处开。  

释智愚　示祖躬禅人  
祖意明明在尔躬，视之不见用无穷。  
拟心更欲重提掇，一片惊秋叶堕空。  

释智愚　释雪窦革辙二门  
迦叶聆筝起舞，渊明闻钟皱眉。  
息耕斗室危坐，半窗冻日熙熙。  

释智愚　水仙  
芳心尘外洁，道韵雪中香。  
自是神仙骨，何劳更洗妆。  

释智愚　顺宗问鹅湖大义禅师图赞  
当机一句避天关，海阔山遥岂等闲。  
堪笑冬瓜长龙侗，翻成瓠子曲弯弯。  

释智愚　送炳记  
心镜频磨发渐斑，照临今古未尝干。  
已知所得离文字，此去禅棲必有山。  

释智愚　送逢侍者  
销铄精微复见人，青鞋蹈破几重云。  
鹫峰孤顶来辞我，祗有秋光可共分。  

释智愚　送鉴座主  
纸灯吹灭尚迂回，直至如今心未灰。  
台石鲜花将半蚀，不知焚钞复谁来。  

释智愚　送泾禅者  
白鸟明边秋思远，逢人未话齿先寒。  
他年祖室争头角，云外归来略借看。  

释智愚　送了侍者游台山  
慕膻高举兴何穷，秋在黄芦叶里风。  
已慢示明如蹈火，白云深处见岩翁。  

释智愚　送茂侍者  
木叶辞柯霜气清，虎头戴角出禅扃。  
东西南北无人处，急急归来话此情。  

释智愚　送鄱阳复道者  
相逢首人漆双瞳，衣衫零落迎秋风。  
甘将百骸作泥土，冷笑万事如展蓬。  
当今祖道薄如纸，瓦缶雷鸣闹人耳。  
正音却作画线悬，两手枕胸泪如洗。  
行行不惜两茎眉，魔宫虎穴俱探窥。  
山穷桥断始得路，伎俩尽时方见伊。  

释智愚　送僧见泉不庵  
大阿横按血淋淳，铁作心肝也皱眉。  
入得门来翻死款，不庵未必得饶伊。  

释智愚　送僧省母  
十年来入浙东西，捱得头荒露伏犀。  
因话编蒲米山老，不禁秋夜听莎鸡。  

释智愚　送僧之严  
对薄方话萝窗底，又握山藤破晓烟。  
领取桐江到家句，子规啼在月明前。  

释智愚　送胜禅者  
别我芝岩旧主情，松堂月冷露华清。  
古桐高佩知保处，会听百滩流水声。  

释智愚　送泰者梨  
井梧初随别芝园，棕笠秋行过海边。  
沙上有人搏律虎，谓言轻钞未曾诠。  

释智愚　送文瘦牛  
一味清寒骨拄皮，且无心力去扶犁。  
江湖尽尽有闲地，况是春风草长时。  

释智愚　送先侍者  
半怯春寒病未甦，出辩护人无力为三呼。  
诸方辣手如灵验，秋晚应归捋虎须。  

释智愚　送小师无二回中川  
蜃江来访竺山春，贵尔寻师已得人。  
莫学横趋未归客，至今尘土满衣巾。  

释智愚　送信禅人  
诚信之言是道根，出门句子要区分。  
溪山到眼知惭愧，莫学丛林饱见闻。  

释智愚　送永嘉祖意禅人  
识得祖师端的意，迢迢千里扣知音。  
当机一喝忘情谓，归兴犹如虎出林。  

释智愚　颂古  
赵州八十方行脚，虚常八十再住山。  
别有一机恢佛租，九重城里动龙颜。  

释智愚　颂古三首  
力在如今作用时，情存毫忽便成欺。  
谁知修水千峰碧，尽入秋风一瘦藜。  

释智愚　颂古三首  
一拳拳倒黄鹤楼，一趯趯反鹦鹉洲。  
有意气时添意气，不见流处也风流。  

释智愚　颂古一百首  
大人境界终难到，到后如何说向人。  
不是当人知见力，莫将知见别疏亲。  

释智愚　颂古一百首  
泠泠溜泣秋壑远，缠会沧溟便泛舟。  
见说许由曾洗耳，可怜巢父更鞭牛。  

释智愚　颂古一百首  
紫金光聚照山河，天上人间意气多。  
曾勑文殊领徒众，毗耶城里问维摩。  

释智愚　颂古一百首  
有三尺剑可以谒赵国，无千里眼难以悬丝。  

释智愚　颂古一百首  
有力量人终是别，等闲垂手便相应。  
如何夜半扶桑日，推上须弥最上层。  

释智愚　颂古一百首  
夜阑天际堕金盆，膝上焦桐调转新。  
易水悲风轻按指，鸾胶难续断肠人。  

释智愚　颂古一百首  
铁壁迸开云片片，黑出辊出月团团。  
就中明暗相陵处，天外出头谁解看。  

释智愚　颂古一百首  
兴在天南天尽头，未行先已到新州。  
来时无口去无伴，那更萧萧黄叶秋。  

释智愚　颂古一百首  
玉箫吹彻凤凰台，古殿深觉晓未开。  
满地落花春已过，绿阴空锁旧莓苔。  

释智愚　颂古一百首  
石润非玉，水丽非金。  
大禹决而西泝，卞和泣而陆沈。  

释智愚　颂古一百首  
青山白云，碧溪萝月。  
画虎成狸，只得一橛。  

释智愚　颂古一百首  
好将真法供如来，花在幽岩险处开。  
一夜狂风吹欲尽，落英无数点苍苔。  

释智愚　颂古一百首  
青牛仙去不虚传，常用虚中落断边。  
自是一生多蹇薄，夜深犹产古皇前。  

释智愚　颂古一百首  
一口吞尽三世佛，牙如剑树眼如铃。  
断弦不必鸾胶续，只要知音侧耳听。  

释智愚　颂古一百首  
笾豆缠陈见圣人，莫将生死较疏亲。  
汪胎历日烦君看，一岁终须有一春。  

释智愚　颂古一百首  
行吊先桃茢，丧车后纸钱。  
老胡门下客，宁可入黄泉。  

释智愚　颂古一百首  
万仞岩头拚得去，不知何处觅全尸。  
业风吹起再甦醒，却问如今是甚时。  

释智愚　颂古一百首  
野水浮轻楫，暖烟生紫苇。  
晚来湖上望，多是罟鱼人。  

释智愚　颂古一百首  
事到无心不苟欺，鸟玄鹄白尚怀疑。  
自非亲见黄头老，争敢逢人汇漏伊。  

释智愚　颂古一百首  
白石鉴鉴，韫尔美璞。  
君子道晦，君子斯乐。  

释智愚　颂古一百首  
季咸曾相壶丘子，随变难分亟自逃。  
输与高楼凝望者，炯然明可察秋毫。  

释智愚　颂古一百首  
欲识穷原处，何人为指迷。  
夕阳鸡石外，桃李自成蹊。  

释智愚　颂古一百首  
曾落石霜机外笏，又扶粗行到唐天。  
只将四海垂纶手，虾蟹鱼龙一串穿。  

释智愚　颂古一百首  
抛来撒去互施呈，地狱门前鬼眼睛，  
觑破髑髅肝胆外，摩醯顶上复重明。  

释智愚　颂古一百首  
裁书拟欲扣天阁，往往无人可共论。  
因得老生轻指拨，临风不觉暗消魂。  

释智愚　颂古一百首  
碧油幢下立功勋，韬略双全独见君。  
一自赤心来报国，边头刁斗不曾闻。  

释智愚　颂古一百首  
灵山一别无碑记，三度亲曾作国王。  
拄杖再探知远近，眇然天地略玄黄。  

释智愚　颂古一百首  
老婆心切日忡忡，恐堕他家虀瓮中。  
消息得来胡乱后，江西宗派好流通。  

释智愚　颂古一百首  
欲把枯肠尽底倾，出门不觉又叮咛。  
劝君及早回头去，莫待春风柳眼青。  

释智愚　颂古一百首  
啐吸之机类不同，飞星撒火髑髅空。  
偷心死心难为活，忽见金乌出海东。  

释智愚　颂古一百首  
不落因果，突出野狐。  
人心似铁，官法如炉。  
不昧因果，得脱野狐。  

释智愚　颂古一百首  
拔树鸣条浩浩风，雨云翻覆在其中。  
千波万浪惊天地，到海方知信不通。  

释智愚　颂古一百首  
草履为冠松作钗，一般潇洒眼头乖。  
语音只在风檐下，终日无人不下阶。  

释智愚　颂古一百首  
担板汉，没拘束。  
饿死首阳山，誓不食周粟。  

释智愚　颂古一百首  
海运鹏抟日月忙，夜光潜透斗牛傍。  
非惟按剑屡生子，瞎眼波斯满大唐。  

释智愚　颂古一百首  
五十笑他先百步，何如参马胜骑牛。  
不须重较多和少，归到家山即便休。  

释智愚　颂古一百首  
以玉抵鹊，以鼠为璞。  
眇然视之，太虚寥廓。  

释智愚　颂古一百首  
宾主有无俱遣外，行藏须要出常情。  
无棲泊处开门户，月到中宵不敢明。  

释智愚　颂古一百首  
日月无光杀气浮，揭天黾鼓战貔貅。  
捷呼获下真番将，那个儿郎不举头。  

释智愚　颂古一百首  
石头路险人难到，到者主知滑似苔。  
两度三回虽达倒，满身泥水又归来。  

释智愚　颂古一百首  
短裦长衫白苎巾，咿咿月下急推轮。  
洛阳路上相逢著，尽是经商买卖人。  

释智愚　颂古一百首  
昨日过竹院西字，邻家稚子隔溪啼。  
山寒水肃半黄落，无数归鸦卜树棲。  

释智愚　颂古一百首  
贝叶持来晓者疏，自称验世无如古。  
依然还我唐人译，始有人知是梵书。  

释智愚　颂古一百首  
不设陷井，不挥雪刃一箭穿杨，  
神目不瞬。翻思昔日李将军，  
射虎之机犹是钝。  

释智愚　颂古一百首  
轻如毫未重如山，地角天涯去复还。  
黄叶殒时风骨露，水边依旧石斓斑。  

释智愚　颂古一百首  
德山疑处问岩头，若得浑家一地愁。  
父又呪儿儿呪父，冤冤相报几时休。  

释智愚　颂古一百首  
见说闽山多蛊毒，千方百计避无由。  
殇中既有催魂鬼，一命还他方始休。  

释智愚　颂古一百首  
扶过断桥水，伴归明月村。  
只知途路远，不觉黄昏到。  

释智愚　颂古一百首  
新罗拄杖遂宁钵，衲子家风那个无。  
一等看来如墨黑，谁能重与较锱铢。  

释智愚　颂古一百首  
风冷蒹葭雨作秋，倚门无意谒诸侯。  
明年再决龙蛇阵，塞北安南一道收。  

释智愚　颂古一百首  
烈焰澜翻为说时，百千诸佛尽攒眉。  
梵音深远难明辨，只许韶阳雪老知。  

释智愚　颂古一百首  
药贴明明说得亲，不知里面伪和真。  
谆谆教诫痴儿女，莫把方书误后人。  

释智愚　颂古一百首  
始见春花归阆苑，又逢秋叶堕宫墙。  
思量世事如翻掌，谁得长生不死方。  

释智愚　颂古一百首  
有佛无佛不得住，三千里外无凭据。  
赵州赢得口皮光，却是者僧知落处。  

释智愚　颂古一百首  
世路风波只自知，见人多是不扬眉。  
呼灯隔夜书名纸，未审朱门复见谁。  

释智愚　颂古一百首  
有问自知无答处，却将柏树当门庭。  
摇风摆雨经年久，不似松根有茯苓。  

释智愚　颂古一百首  
春暖山桃次第红，翩翩蝴蝶斩芳丛。  
蓦然一阵狂风至，辊入花枝不见踪。  

释智愚　颂古一百首  
各将财本去经营，上国如天好趁晴。  
未出门时先算帐，如何得到凤凰城。  

释智愚　颂古一百首  
踪迹由来久避秦，洞门深锁古台春。  
落花只为随流去，便有寻芳拾翠人。  

释智愚　颂古一百首  
雪老门高儿女盛，又能情重贵天伦。  
把家干蛊虽相似，也有贪杯落草人。  

释智愚　颂古一百首  
象王象子尽相随，岩上人看蹄蹈蹄。  
香草细餐知饱足，归来不待日头低。  

释智愚　颂古一百首  
三文买个捞波子，摝蚬虾得几年。  
逆顺短长休要说，谁家屋里灶无烟。  

释智愚　颂古一百首  
夜半三更来讨火，我骂你兮你骂我。  
相唤相呼归未归，也有无衣草里坐。  

释智愚　颂古一百首  
一重山子一重云，行尽天涯转苦辛。  
蓦劄归来屋里坐，落花啼鸟一般春。  

释智愚　颂古一百首  
百年犹恐没人知，名字仍交厅胁题。  
入水入泥难放牧，仰山只得半边骑。  

释智愚　颂古一百首  
一日须来三五度，有时欢喜有时嗔。  
改头换面休疑著，元是尖檐帽下人。  

释智愚　颂古一百首  
辽空一箭九重城，雪老门风尽有声。  
见说禁班宣号令，那边浑不许人行。  

释智愚　颂古一百首  
青郊鸣锦雉，绿水漾金鳞。  
安得郢中客，共歌台上春。  

释智愚　颂古一百首  
塞北烟尘终载静，江南花木四时荣。  
不须特地分疆界，万里山河似掌平。  

释智愚　颂古一百首  
此行莫拟几时回，此去应须到五台。  
若过曼殊放光处，殷勤为我记归来。  

释智愚　颂古一百首  
昔年曾扣睦州关，负义忘恩当等闲。  
见说吴音俱变尽，语言浑似广南蛮。  

释智愚　颂古一百首  
声如鸣玉静边闻，谁信幽人不见君。  
花到海棠将寂寞。绣衣犹把麝香熏。  

释智愚　颂古一百首  
拄天拄地黑如漆，不分书作是何物。  
拈花抛向屎坑中，火里红莲香拂拂。  

释智愚　颂古一百首  
生平未审何言句，得似羚羊挂角时。  
拊击自然皆率舞，不须羌管隔云吹。  

释智愚　颂古一百首  
弥漫万树梨花雨，冻玉堤边水欲流。  
顷刻阳鸟升太白，那时浑不见踪由。  

释智愚　颂古一百首  
隔水何人歌竹枝，动人情思极幽微。  
夜深转入单入调，月郎风高听者稀。  

释智愚　颂古一百首  
融峰强万丈，未话足先酸。  
若不缘云去，那知星斗寒。  

释智愚　颂古一百首  
你有更须当面与，渠无背手夺将来。  
蓦然夜半化龙去，黑雨乌风裂地雷。  

释智愚　颂古一百首  
收放随时虽有淮，出门入户恐难论。  
长安路子君须到，莫向深村草里蹲。  

释智愚　颂古一百首  
望见杀竿回首去，脚跟三十谩轻酬。  
人言阆苑化千树，不直仙家十二楼。  

释智愚　颂古一百首  
泉石膏有不可医，晓钟吟到夕阳时。  
天然句子终难得，几向风前暗皱眉。  

释智愚　颂古一百首  
火炉头话几多船，自己同时作魔观，  
直下起来呈两指，山河大地黑漫漫。  

释智愚　颂古一百首  
发言先要心无愧，遣事应须理处长。  
莫学里干无信者，从朝至暮错商量。  

释智愚　颂古一百首  
入门句子已先酬，唤去呼来第二头。  
到此不知茶味者，纷纷空买洞庭舟。  

释智愚　颂古一百首  
评漫学屠龙，人言枉费工。  
自非亲到者，难与论穷通。  

释智愚　颂古一百首  
一文一武偶相逢，说尽英雄各不同。  
俱往长安朝圣主，姓名终是达天聪。  

释智愚　颂古一百首  
楼上赞声资菜色，蓦然突出老菸菟。  
迢迢古路无遮障，双眼如铃谁敢逾。  

释智愚　颂古一百首  
一棚傀儡木雕成，半是神形半鬼形。  
歌鼓歇时天未晓，尚余寒月挂疏棂。  

释智愚　颂古一百首  
拟从险处放身时，那个商量不皱眉，  
不动毫芒亲到底，眼睛皮绽盖须弥。  

释智愚　颂古一百首  
烟暖土膏民气动，一犁新雨破春耕。  
效原眇眇青无际　　野草闲花次第生。  

释智愚　颂古一百首  
五逆闻雷慊慊然，寻常争敢与会宣。  
自从六十轻酬后，济北驴名不浪传。  

释智愚　颂古一百首  
坑坑坎坎，险险巘巘。  
一言易出　　驷马难追。  

释智愚　颂古一百首  
宁辨人间是与非，生来屈盾眼如眉。  
不因说著当年事，万古千秋那得知。  

释智愚　颂古一百首  
客里谩牢落，天涯多故人。  
好怀无处写，旧话得重论。  
残雪未消石，梅英先破春。  
徘徊殊有约，来此续芳尘。  

释智愚　颂古一百首  
野犴鸣，狮子吼。  
丧尽生涯，不容天口。  

释智愚　颂古一百首  
耆婆去后无消息，病者憧憧日扣门。  
百草自知无识者。丛丛垂泣在篱根。  

释智愚　颂古一百首  
真甚破沙盆，掀翻海岳昏。  
顶门真个瞎，个古累儿孙。  

释智愚　颂古一百首  
力难抬处为君言，神骏保劳更著鞭。  
一跃洞天三十六，到时凡骨也成仙。  

释智愚　颂古一百首  
含糊一世无分晓，开口何尝在舌头。  
万古业风吹不尽，又随月色过罗浮。  

释智愚　颂古一百首  
脚跟不断红丝线，掉臂乾坤自在行。  
塞壑填沟无处著。妇来依旧两眉横。  

释智愚　潭老号古渊  
蛟龙窟宅初无底，神禹难穷浅与深。  
好把凝流消息子，沛然为雨活丛林。  

释智愚　韬光室  
懒去栽花傍竹篱，旋收岩叶毳寒衣。  
不知陆谷几迁变，时见断云相逐归。  

释智愚　题书画什后  
发挥多古迹，优彼色丝辞。  
逸少观鹅处，玄晖纵墨时。  
室虚蛟自触，神久树生悲。  
得处何机感，寻披当尔思。  

释智愚　题鱼矶  
秋竿倚石台，沙鸟喑相猜。  
一草有时劝，几朝鱼不来。  

释智愚　剃剪林荣  
众枝尔为得，养生何所亲。  
箧中三雨铁，云外一闲身。  
黑白已无几，修治转失真。  
畏寒宜少伐，未愧舀溪人。  

释智愚　天竺送僧之昌邑  
肃然凝目引秋光，帆过东溟白鸟行。  
不好不离虽自肯，海山谁为说经王。  

释智愚　天竺玉论师赴觉海  
妙旨惟从句外求，白云先见室中筹。  
海山深处多麟凤，此去横经一纲收。  

释智愚　通藏主之南国  
春入长淮野烧青，六朝遗事镜中明。  
临岩细剥苔纹看，太半无人知姓名。  

释智愚　通禅客进纳  
衲僧肘后个灵符，谁管从前有与无。  
片板不能担到底，又来依样画葫芦。  

释智愚　徒弟宗璞建施庵请赞  
等是垂慈，初门无户。  
璞玉既分兮可观，梵仪顿举兮难睹。  
凌霄峰顶看云人，普化堂中第一祖。  

释智愚　万松山赠张省元  
铣爷无门扉不通，静如古井鉴秋容。  
乐天自得道中术，时引清风吹万松。  

释智愚　惟侍者号曲江  
源脉滔滔古岸头，往来终是碍行舟。  
无风激起千寻浪，到海方知是逆流。  

释智愚　文禅人临衰北堂  
卷衣东去泪沾巾，兰谷见香二月春。  
天地豁空舒笑眼，不知谁是报亲人。  

释智愚　文广寺  
云中玉磬无时响，木未金灯永夜明。  
胜地正级人罕到，古今门户未尝扃。  

释智愚　文宗问终南山蛤蜊瑞相图赞  
攧不开，扑不破。  
人言大士应身，我也疑他真个。  
终南山，相应和。  
喜动龙颜，百僚俱贺，  
谁知别有弥天过。  

释智愚　问许行者仁米香请语以此赠之景定癸亥至节虚常老僧书于雪窦西庵送  
敲磕门庭细揣磨，路头尽处再经过。  
明明说与虚堂叟，东海儿孙日转多。  

释智愚　无补侍者游方  
索索青鞋蹈晓霜，逢人屈指问诸方。  
有无探讨归来日，粪火堆边话短长。  

释智愚　无则都寺玉几写予梦影自散席后言音不相接者十二年今径山请赞笔老  
敬而远，亲而疏。  
明鉴灵腑，善定锁铢。  
凌霄高而众峰拱，海峤耸而蟾影孤。  
子归就父，吾不识渠。  

释智愚　吴王阖庐墓  
海涌通幽一径深，怪来时作老龙吟。  
阖闾觌面无回迹，休向空山断处寻。  

释智愚　物我两忘  
居常多不器，情为尽方知。  
有眼挂空壁，无心合祖师。  
衲穿随手补，客至下阶迟。  
或问虚常叟，殷勤说向伊。  

释智愚　西蜀言道士昔同夏岳山三十年后著僧伽梨衣复会于双林  
不拜星坛不步虚，裂冠来下死工夫。  
地炉深处烧红叶，曾记三生旧话无。  

释智愚　霞谷清夜  
势书蕴丘壑，冥机未策勋。  
瓦協消古篆，石榻伴归云。  
胜事知如许，余生无所闻。  
灯花冷相笑，何可补毫分。  

释智愚　霞光亭  
录迹宣符岂易量，故应祥彩发天藏。  
真风不逐三韩去，直至如今草木香。  

释智愚　贤侍者号木翁  
录曲轮囷儿似痴，春风化鸟自忘机。  
年来老大混无用，一任丛林鼓是非。  

释智愚　销印  
铁鞋无底饱风霜，岁晚归来卧石休。  
一对眼睛乌律律，半随云影挂寒堂。  

释智愚　小吴轩  
结茅初不为孤峰，祗爱登临眼底空。  
风淡云收见天末，始知吴在一毫中。  

释智愚　谢梦庵居士性宗集  
性本无宗梦亦非，万机难透一真机。  
有时暗与乾坤合，笑看春花秋叶飞。  

释智愚　谢载悟庵  
深荷城东老净名，菜园舍了双斋僧。  
磨刀石子看看尽，居士肝心铁打成。  

释智愚　谢芝峰交随惠茶  
拣芽芳字出山南，真味那容取次参。  
曾向松根烹瀑雪，至今齿颊尚余甘。  

释智愚　心侍者归省  
露叶萧萧月满庭，秋来多梦老人星。  
海山印渚知吾处，终不深云独掩扃。  

释智愚　新建慈天锡庄请赞  
不期而会，不约而同。  
晴光烁烁，和气融融。  
际遇两朝圣主，中兴徽庙禅丛。  
良田天锡平如砥，坐对灵苗岁岁丰。  

释智愚　休屏怪松  
蛟干虬枝巧作蟠，鳞鳞鬣鬣自生寒。  
卧间不致为妖去，只就涛声起处看。  

释智愚　宣知客归江心  
风帽云巾历所期，问津保似到家时。  
曲阑半倚重杨外，潮落潮生祗自知。  

释智愚　玄黄不真  
万物自全璧，蒙庄安可刘。  
月高松影细，风急雁行低。  
谁把丹青入，难将竹帛题。  
寒山应笑我，携手职云泥。  

释智愚　岩泉应虚室  
天籁发中静，峰高远出云。  
有来非眼听，无处足心闻，  
蒲冷禅衣弊，空虚月影分。  
大功终不宰，纵尔自云云。  

释智愚　衍巩珙三衬德之国清  
谁知三隐寂寥中，因话寻盟别鹫峰。  
相送当门有修竹，为君叶叶起清风。  

释智愚　演僧史钱月林  
浚发灵机口解边，断崖飞瀑带人寒。  
若言列祖有传受，迦叶无因倒杀竿。  

释智愚　揖让图  
行必有师，进之以礼。  
昭昭君子心，对面风波起。  

释智愚　以文长老请赞  
天地不仁，出此妖怪，  
有偷营劫寨之机，地喜舍慈悲之戒。  
正脉将沉，法门凋瘵，  
如何嗣续松源派。大奸难后越精神，  
骂人嘴毒如蜂虿。  

释智愚　隐侍者游乳峰  
窦深惟古雪，霄岸更危峦。  
到者难披顶，寻师多卖单。  
无时云气重，长带瀑声寒。  
挨得入门句，归来示我看。  

释智愚　泳侍者不受育王藏主  
动空田地自由身，眼绽无心典竺坟。  
探讨正音谁可拟，调高终是遏行云。  

释智愚　游金华洞天  
飕飕岩溜静边闻，到到仙凡咫尺分。  
鹤驾朝真可日返，洞门终日锁寒云。  

释智愚　游棲霞观  
海上多幽迹，寻碑始得名。  
仙成丹灶冷，霞暖地花生。  
有鹤久不死，见人长欲鸣。  
坛西羽衣子，知我不虚行。  

释智愚　渔父  
菰蒲叶冷暮天低，断岸舟横水四围。  
祗有一竿楚竹，未尝容易下渔矶。  

释智愚　渊禅人之乳峰  
渊默雷声善发机，钝根难下顶门椎。  
青霜黄叶压穷野，急急归来见隐之。  

释智愚　元藏主游方  
骂詈瞿昙说脱空，年来分外恶情悰。  
吴山越水相逢著，放出蟭螟咬大虫。  

释智愚　圆书记之钱唐  
谁管点鱼上竹竿，拚身捱得髑髅乾。  
者回归去西湖上，犊草鸥波不乱看。  

释智愚　缘对  
石休偃月梦魂冷，溪水写真癯影清。  
平生砽砽自忘我，世外不知谁可盟。  

释智愚　远尘轩  
开窗种修竹，鉴石搆方池。  
良夜月来此，劳生几个知。  

释智愚　岳林古渡  
契翁来作济人舟，两岩青山浸碧流。  
舞棹舷歌不到处，知心惟有老岩头。  

释智愚　阅侍者镜潭  
雨过天风静，波光似铸成。  
不须频鉴照，妍丑自分明。  

释智愚　阅宗镜录  
百卷非文字，精探海藏深。  
老胡三寸舌，镜主几生心。  
力破尘劳纲，能销旷劫金。  
归原何所似，花底啭灵禽。  

释智愚　越山  
翠螺簇簇绕湖滨，寒影清磨古鉴尘。  
休问冈头望夫石，人间恐有断肠人。  

释智愚　云谷术士  
出则无心应有声，眇然天地亦难铭。  
可中别有通神处，见说年来分外灵。  

释智愚　云山小景  
渺渺晴烟薄，苍苍古树昏。  
天涯殊未足，对此暗消魂。  

释智愚　曾禅人唯之  
当头一诺未为亲，大道难将语默分。  
不听晚风江上笛，一声吹破碧天云。  

释智愚　赠禅客智仁  
法战场中树胜旗，话头何似问头危。  
古人减灶添兵处，切忌交锋蹉过伊。  

释智愚　赠妙洁道人  
妙心明洁契如如，操履分明女丈夫。  
庞老家风殊不二，摝篱高价许谁沽。  

释智愚　赠妙喜社道友  
断来妙喜针锋上，塞破虚空不碍空。  
昔日维摩今社友，相逢个个有神通。  

释智愚　赠许居士  
山仪不里庞公帽，軃袖深藏传老槌。  
敲磕诸方应未已，眼头乖角少人知。  

释智愚　赵开府访霞谷次韵谢之  
旌幢天外见，缥缈谷中来。  
望重草先偃，山灵云自开。  
禅衣坐幽石，棕柄拂清埃。  
勋业凌烟上，难教隐钓台。  

释智愚　赵王访赵州州不下禅休图赞  
坚不刚，柔不弱。  
七百甲子老翁，偏要用此一著。  
列土王来下休，高风千古为标格。  

释智愚　折糍寄梦匈  
黄秫烂舂如切玉，醉人风味忍沾唇。  
火炉头话烦君举，莫作粘牙缀齿人。  

释智愚　浙江潮图  
怒势自惊殊莫拟，静心人见骨毛寒。  
平生一对风波眼，今日晴窗不忍看。  

释智愚　针生大阬  
假道针锋上，行藏云水中。  
且非心法妙，自是手头通。  
前辈多遗偈，灵襟出众工。  
明朝何处去，黄叶度溪风。  

释智愚　正禅者归庵  
方广灵踪为绝概，到者纷纷殊不会。  
乱云深处著禅庵，孤猿啼在萝窗外。  

释智愚　铸印  
袍著金花勒小骢，扬鞭几度月明中。  
黄河界上空来往，直至如今未树功。  

释智愚　庄宗宣兴化问答图赞  
君臣庆会豁余机，百亿山河尽贡归。  
拈起太平无价宝，乾坤何处不光辉。  

释智遇　白云端和尚赞  
接纳少机关，勘验无眼目。  
时时膈气筑，只要煨芦菔。  

释智遇　白赞  
不开骂人口，难以见其慈，  
不徵衲子病，难以青其师。  
似之则殃门添祸，否这则赋予林噬之。  
画工笔熟不识伊，白发毵个是谁。  

释智遇　宝林远和尚游山像孙侍行赞  
德腊俱高，孙枝益茂。  
以勤俭苦节中兴隶业，以老气余韵平视诸方。  
眉棱垂雪，杖竹凝霜。  
步趋势有人兮清风可继，澹常古道兮劫外徜徉。  

释智遇　宝严崇辩讷法师画像赞  
身杭如柴，眼明如电。  
衡鉴台岭，品藻山外之宗。  
挥呵悟门，不堕文字之相。  
以讷为辩，以戒为碍。  
横拈尘尾雨花倾，万象森罗俱鼎沸。  

释智遇　保宁勇和尚赞  
怀燥衲僧，佒佯座主。  
抹过村草步头，直下挨肩佛祖。  
杨岐其师，白云其侣。  
一鸣凤台，凌跨今古。  

释智遇　本立藏主请赞  
春山万叠，秋水一痕。  
凛然风彩，何处求真。  
大方出没兮全生全杀，丛林悱悱兮独角一麟。  

释智遇　布贷回头笑髑髅赞  
咄者髑髅，荒草堆头。  
敛眉一笑，万壑云收。  

释智遇　布袋和尚赞  
一肩驼不起，两脚走如习。  
业风交辊笑嘻嘻，问渠是谁渠不知。  

释智遇　草衣文殊赞  
是何等书，读不成句。  
榱短发长，手郐俱露。  

释智遇　朝阳毳衲赞  
鎝无肉，补不足。  
傍晨曦，倚岩谷。  
怕见典叶飞，未见千金皱眉。  

释智遇　朝阳对月赞  
寒暑不到处，山穷石自枯。  
涕零知骨冷，随分著工夫。  
一卷无题目，持傍石根叫。  
眼昏嫌字小，华梵恐难分。  

释智遇　出山古像赞  
金钟夜击九重城，六载归来改瘦形。  
待得众生心眼活，雪山诊旧碧崚嶒。  

释智遇　船子和尚赞  
烟水寒，扁舟小，  
华亭江上相寻讨。负命劈口一桡，  
点头处狼藉不少。父子怯相酬，  
谁道翻身早。出黄芦，  
入红蓼。收拾丝纶，  
江天未晓。  

释智遇　慈明圆和尚赞  
去见神鼎謓，绝叫屋梁倒。  
不得脱手法，打折你驴腰。  

释智遇　大慧禅师赞  
前无释迦，后无达磨。  
骂雨骂风，祗要做大。  
黑漆竹篦胡打乱打，是佛是魔劈面便唾，  
因芘天陈其咎。衡阳梅阳，  
十七年吞饥忍饿，将谓万里生还知非，  
无来一星子不曾改过。者般瞎秃得人憎，  
天上人间无两个。咄。  

释智遇　丹霞遇庞化赞  
邂逅漉篱翁，言谈耳又聋。  
不知何处去，破帽里西风。  

释智遇　蹈礁老卢赞  
用知恰如愚，无人辨得渠。  
秕糠和月捣，意在脱衣盂。  

释智遇　对月了经赞  
欲要了，无可了，  
山头月，圆又缺。  
只好罢休看，夜深风露寒。  

释智遇　法云首座请赞  
咿呜咿，那得知。  
寒酸看不上眼，手面移东换西。  
拱良工手，破衲僧疑行到水穷处，  
坐看云起时。  

释智遇　放拄杖睡赞  
能所顿忘，佯佯瞌睡。  
一息不来，百川鼎沸。  

释智遇　丰干骑虎赞  
万德不将来，猛兽自驯伏。  
一啸出林，阴风拔木。  
只知附掌放憨，不觉山青水绿。  

释智遇　观音大士赞  
宝瓶翠柳常随手，又向青莲叶上行。  
五浊世中无垢染，不须慈眼视众生。  

释智遇　寒山背身立赞  
骂丰干，是者汉。  
竹筒盛菜查，指出教人见。  
共实只要知机，不欲彰头露面。  

释智遇　寒山拾得赞  
五峰石，双涧松边。  
是者伎俩，莫骂丰干。  

释智遇　寒山拾得赞  
爨下偷曾饭，岩根抱虎眠。  
懒吟长短句，来把梵书看。  
真个看，牛皮也须穿。  

释智遇　寒山拾得赞  
帚柄不忘，寸心未息。  
冷眼看人，多少荆棘。  
咄哉遣弃小儿，丰干草里拾得。  

释智遇　寒山作吟身势赞  
一句子，有也未。  
蹙断眉头，做尽手势。  
靠倒维摩记得无，至今一默喧天地。  

释智遇　寒拾问讯赞  
金银窟里出来，彼此囊无一镪。  
斩贫不斩富，做尽穷会俩。  
大虫来也，急须合掌。  

释智遇　宏智禅师赞  
金凤初鸣，玉人启户。  
露冷风高，子归就父。  

释智遇　虎丘隆和尚赞  
柔弱丰神，骨器刚大。  
小喜多嗔，贵买贱卖。  
形影师资二十年，所以圆悟目之为睡虎者也。  

释智遇　黄龙南禅师赞  
山泐潭之水，奋衡山之云。  
三关多漏纲，谁是负恩人，  
晦堂之下有清新。  

释智遇　偈颂二十四首  
约束万象，耸动人天。  
风云会合，来自日边，  
纵饶海口亦难宣。  

释智遇　偈颂二十四首  
同门出入，未尝谩你。  
诸人苟或粉饰太过，山僧只得掩耳。  

释智遇　偈颂二十四首  
鸡足峰前，黄梅流口，  
逗到冷泉几制肘。若谓凌霄非正传，  
毕竟衣法属谁手。野犴吼，  
虚空昨夜翻筋斗。  

释智遇　偈颂二十四首  
虎憎鸡嘴，闻者畏之。  
后人衡鉴不高，唤作二俱弄险。  

释智遇　偈颂二十四首  
人间无，天上有，  
往往无人脱窠臼。四海娟娟洗玉魂，  
九野茫茫白兔走。寒山子，  
不关口，也落马驹群队后。  

释智遇　偈颂二十四首  
一人要贫贫不得，一人要富富不得。  
要知贫富不相当，且请各归本位立。  

释智遇　偈颂二十四首  
朕闻上古，其风朴略。  
王言如丝，谁敢不听。  
忽有人问鄮山，只向他道，  
风门海口，当风抵浪，  
也须是个人始得。  

释智遇　偈颂二十四首  
镜容鹰爪，面目可憎。  
掉发南岳，下山教化。  
从臾檮林，对御讲经。  
不守疆界，干犯清平。  
灭得中峰正法眼，破沙盆子话方行。  

释智遇　偈颂二十四首  
旧去新来懒送迎，岩间冢下见枯形。  
忍成残腊半宵梦。侩地寒檠两岁灯。  

释智遇　偈颂二十四首  
时迁物换，革故鼎新。  
土膏未动，商量打春。  
太公有意垂钓，夫子无心获麟。  

释智遇　偈颂二十四首  
去时晓露消袢暑，归日秋声满夕阳。  
恩渥重重何以报，望无云处祸天长。  

释智遇　偈颂二十四首  
一年又一年，循环数不足。  
本分面上人，犹如隔罗縠。  
惟有南极老人，扣天鼓三下，  
望北关而祝，愿我王万福。  

释智遇　偈颂二十四首  
外阖不闭，跨天下而无蕲。  
会得许你，升其堂入其室。  

释智遇　偈颂二十四首  
世尊三昧，金口玉音，  
亲付嘱紫芝检。九重城里凤衔来，  
再沾雨露之恩，光阐法门之盛。  
声前妙证，丛动群心。  

释智遇　偈颂二十四首  
烟惨淡，石玲珑。  
面面厮觑，千峰万峰，  
一团和气在其中。  

释智遇　偈颂二十四首  
春入湖山，先放花明。  
御苑人归上国，南山鹤唳青公。  
壮皇都人杰地灵，窥紫府洞天风月。  

释智遇　偈颂二十四首  
绝类离伦。不妨垂手入廛，  
毕竟难逃至化。且望阙酬恩，  
如何祝替。版图远奏尧天阔，  
万物呈祥乐圣情。奸悄互队，  
对面千里。有人寄僧过夏，  
南山大开东合，彼此出家儿。  

释智遇　偈颂二十四首  
此山无路，及门者谁。  
会得摆手同归，不然随我来。  

释智遇　偈颂二十四首  
释迦掩室於摩竭，因甚坐在者里。  
炷拜勤渠，齐之以礼。  

释智遇　偈颂二十四首  
虎头燕颔，鸟嘴鱼腮。  
尽向者里纳款，且道者里是甚麽所在。  

释智遇　偈颂二十四首  
有意退栏，无心耕牧。  
九重降勑，如万国春回。  
一道恩光，似千百并照。  
法门腾焕，岩壑生秋。  

释智遇　偈颂二十四首  
日出而作，日入而息。  
熙熙然如登春台，且道承谁恩力。  

释智遇　偈颂二十四首  
出山而见，入户而知。  
鸡棲凤巢，邻壁之辉，  
何必区区点缀伊。  

释智遇　偈颂二十四首  
勤俭朴起家，丛林麟凤。  
入门一见，和气可掬，  
知心不在频叮嘱。  

释智遇　偈颂二十五  
迦叶当时性燥，下得一椎。  
莫道文殊三处度夏，直饶黄面老子别有神通，  
也须脑门著地。  

释智遇　偈颂二十五  
秋风淅淅，秋水冷冷。  
千辛万苦，负笈担簦。  
张公堠子李家店，草舍茅庵短作程。  

释智遇　偈颂二十五  
人间灯，天上月。  
有明有暗，有圆有缺，  
底事贪观心未歇。兴圣室内无油，  
免得证龟作鳖。  

释智遇　偈颂二十五  
金风吹落叶，玉露滴清秋。  
尀耐寒山子，无言笑点头。  
既能明似镜，何用曲如钩。  

释智遇　偈颂二十五  
天晴盖却屋，乘时刈却禾。  
输纳皇租了，鼓腹唱讴歌。  

释智遇　偈颂二十五  
无义汉，谁识你。  
口吃耳聋，驴拗到度。  
一气转一藏，是非终难洗。  
大法下衰，污人唇齿。  

释智遇　偈颂二十五  
槿花凝露，梧叶鸣秋。  
遇景触物，随分知羞。  
住住，诸方闻得道，  
我说老婆禅。  

释智遇　偈颂二十五  
一年有十二个月，每月一度团圆，  
其余尽是缺。中间晦明出没，  
太半有不见者。惟有今宵，  
分外皎洁。无物堪比伦，  
教我如何说。  

释智遇　偈颂二十五  
流虹七载夤尽是，又向天宁理倩窠。  
脱得驴胎人马腹，皮毛轻重不争多。  

释智遇　偈颂二十五  
好一局棋，黑白已分。  
只是末俊一著，无人知得落处。  

释智遇　偈颂二十五  
古佛过去亦矣，不知何处应群生。  
紫金光聚人难睹，空里惟闻仙乐鸣。  

释智遇　偈颂二十五  
溪林叶堕，寒雁声寒。  
见成公案，大难大难。  
百杂碎，铁团坘，  
和风搭在玉阑干。  

释智遇　偈颂二十五  
南岳七十二峰，华顶万八千丈。  
瞻之无际，爷之无垠。  
以此无穷数，用祝圣明君。  

释智遇　偈颂二十五  
一日日一，一时进。  
逗到腊八诳，眼上错安眉。  
东西不辨，南北狐疑，  
从教万古业风吹。  

释智遇　偈颂二十五  
圣人无已，靡所不己。  
总尘刹无不是，差之毫釐失千里。  
仙伏飘飖去不还，从教六合清风起。  

释智遇　偈颂二十五  
金以石试，人以言试。  
古人自谓全璧而归，不知身在草里。  

释智遇　偈颂二十五  
一跳一跟踯，师子嚬呻。  
一新一旧，和气如春。  
报恩尺不如寸，赢得痴坐，  
家里有人。  

释智遇　偈颂二十五  
蝇见血，鹘捉鸠。  
拳来踢报，胶漆相投。  
难提掇年虎转风流。  

释智遇　偈颂二十五  
春风如刀，春雨如膏。  
衲僧门下，何用忉忉。  

释智遇　偈颂二十五  
杜宇不如归，竹鸡泥滑滑。  
深山岩中，谁道无佛法。  
有佛法，衲僧只有三只袜。  

释智遇　偈颂二十五  
山僧恰似抱璞者，但欠临风涕泣。  
不道举世无人，只是可惜许。  

释智遇　偈颂二十五  
说如建瓴，坐如山岳。  
就下平高，咬牙爆爆。  

释智遇　偈颂二十五  
大道只在目前，要且目前难睹。  
欲识大道真体，不离声色言语。  

释智遇　偈颂二十五  
古佛只在椎头，每日呼来唤去。  
非惟纲令清岩，下下要分缁素。  
举化当年错用心，月明岂在珊瑚树。  

释智遇　偈颂二十五  
敛影穷原懒出扃，晓云如送之如迎。  
因思执手经行处，几听沙泉绕磵鸣。  

释智遇　偈颂十三首  
不劳弹指，岂涉思惟。  
现成门户，到者方知。  

释智遇　偈颂十三首  
居必择邻，鉴非止水。  
明暗相凌，言犹在耳。  

释智遇　偈颂十三首  
水中监味，色里胶青。  
祖暗相凌，何异楚人鸡为凤。  
我者里任你三头六臂，尽其其来机，  
也无你凑泊处。惯将三尺喙，  
骂倒五湖僧。  

释智遇　偈颂十三首  
伤弓之鸟，见曲木而高飞。  
有人见得云门，善为我辞。  

释智遇　偈颂十三首  
净瓶里澡洗，古檮下修身。  
彼此寸长尺短，何妨忝为切邻。  
相见又无事，不来还忆君。  
杜鹃啼断月如书，不似寻常空过春。  

释智遇　偈颂十三首  
老和尚死去二十五年，有谁撑门拄户。  
虽与松源同日行，不会松源三转语。  
父子背驰，面不相睹，  
直至如今成莽齿。零冷风高秋意深，  
久矣无心荐藜黍。  

释智遇　偈颂十三首  
华亭满船犹不足，南泉骤步蹈不著。  
自余眼底纷，总见月忘指。  

释智遇　偈颂十三首  
葱岭不见宋云，全身岂在熊耳。  
石火电光殊莫拟，双檮堂上再相逢。  
究竟何曾缺两齿，雪际传心，  
筛灰厌鬼，后代儿孙谁来。  
你粗羹淡饭当殷勤，四海香风从此起。  

释智遇　偈颂十三首  
沩山若无后语，尽自包里得去。  
其奈用处太过，以致栓索俱露。  

释智遇　偈颂十三首  
我本无心有所希求，今此宝藏自然而至。  
二林小众，枯枯燥燥，  
鹤望多时。珊瑚枕，  
明月珠，从便彩取，  
只是不得触讳。  

释智遇　偈颂十三首  
远之莫及故日短，踪之不即故曰蓬。  
波波浪浪，西西东东。  
直钩已挂双峨碧，一桡香散芦花风。  

释智遇　偈颂十三首  
十万里水云踪迹，七百年西竺陈人。  
眼睛乌律卒，面子黑鳞皴。  
传衣付法，惹起埃尘。  
如今红紫乱朱纷然而出，岂止乎少林五叶一花之春。  
斯临远讳，荐此溪苹，  
万古千秋累子孙。  

释智遇　偈颂十三首  
日日日东上，日日日西沉。  
无为无事者，子细好推寻。  

释智遇　金沙赞  
琅琅流水声，怀抱说情倾。  
不识春风面，雪消梅影清。  

释智遇　金书大士心经为圆相大悲咒身衣赞  
以波罗密多圆其相，以喝囉怛那蒙其身。  
咒呾从此发，还著於本人。  
不解圆通二十五，吉祥灵草暗藏春。  

释智遇　净名居士赞  
一默雷轰，是非顿起。  
示疾紫耶，大虫无齿。  

释智遇　觉范和尚塔在同安  
说文字禅笼络虚空，骂古塔主不明要旨。  
褒贬抑扬，流行坎止。  
棲凤岩高插杳冥，落花啼鸟谁相委。  

释智遇　懒瓒和尚赞  
石林冰冷，粪火芋香。  
深拨浅得，滋味最长。  

释智遇　懒瓒和尚赞  
枕石苔生，岩藤影绿。  
天书促行。芋子未熟。  

释智遇　离雪山像赞  
弊衣缠瘦骨，衰发覆苍颜。  
世上底时节，刚然要出山。  

释智遇　礼宝峰马大师塔  
舌贯鼻端，牛行虎视。  
祗者形模，转增聋戾。  
万丈寒潭兮泐水无波，千仞宝山兮浮图销翠，  
八十四人兮犹居学地。  

释智遇　礼大梅常禅师塔  
鼯鼠声中，颠来倒去。  
马颔驴腮，不须解注。  

释智遇　礼龙才牙遁师塔  
翠微际北腕头短，洞水逆流方到家。  
年老脚跟宜著袜，不能随处蹈泥沙。  

释智遇　礼明教大师塔  
道树将摧皇佑间，力扶危处几多难，  
因思今日安然者，忍数空庭竹几竿。  

释智遇　礼明招谦禅师塔  
藤深蔓短塔累累，以眼名龙恐是伊。  
放下泥盘叉手笑，阿师曾误矮者梨。  

释智遇　礼牧护和尚定身塔  
牧牧纯来岁月多，至今壳漏未消磨。  
莫嫌截断苏溪水，尚有禅岩挂绿萝。  

释智遇　礼石霜慈大师塔  
水绕山转狮子窟，赫赫金毛从此出。  
野犴既死狐兔悲，天下丛林闹聒聒。  
我来不敢重步行，森严匝匝清风生。  
三拜无言出门去，烟笛一声牛背横。  

释智遇　礼石霜千僧冢塔  
万指恬然一路归，髑髅对对眼如眉。  
须知一色明边外，生死如何搆得尹。  

释智遇　良遂见麻谷赞  
以梵夹，对净瓶。  
一字不挂眼，常转如是经。  

释智遇　亮座主赞  
虚空讲得，参天荆棘。  
一唤回头，杳无踪迹。  
夕阳挂树梢，依然隐不得。  

释智遇　临际大师赞  
黄檗棒头，大愚肋下。  
后代儿孙，乌焉成马。  

释智遇　灵山古云粹法师赞  
三观互融显其机，十门不二荡其迹。  
如月印水兮光入共微，如春在花兮香袭共裓。  
是谓教庠之英，北峰这嫡。  
描邈将来不如伊，从教大地无人识。  

释智遇　灵隐石鼓夷和尚赞  
面目严冷，狠气如云。  
撺掇翁木大，颠倒上树。  
品藻果骂天，见地不亲。  
咬牙啮齿，走石飞尘，  
鹫峰别有劫壶春。  

释智遇　流芦赞  
江空芦苇叶冷，风静衲衣轻。  
不得梁天子，无人知姓名。  

释智遇　马祖接石巩赞  
草枯山欲冷，逗蓝往重云。  
一箭无双中，何如射一群。  

释智遇　弥蛇古像赞  
有愿度生，垂手接引。  
含生不来，物无可愍。  

释智遇　密庵和尚赞  
行脚不到大彻堂前，刚要凌灭应庵门户。  
指柳骂杨，吹沙嗅士，  
却笑谢郎忧虑忒竖。欲识中峰个里人，  
无尾大早不是虎。  

释智遇　面壁赞  
嵌枯石老，黶唐衣荒。  
死水开钓，陆地乘航。  
当初好采见梁王。  

释智遇　妙源首座请赞  
道不可传，貌不可绘。  
冷坐深云，虎视百怪。  
源远流长灭正宗，不比瞎驴趁机大队。  

释智遇　南明不庵悟和尚赞  
飞来峰下，打失护身符子，  
南明山中。骂詈三平祖师。  
阐提薄福，俗眼难窥。  
夫是这谓不庵老古锥。  

释智遇　南岳修首座赞  
云雾充饥腹，烟霞补破衣。  
祝融峰顶寺，几度对斜晖。  

释智遇　蓬莱莫不是长老请赞  
啐吸这机，临岩一拶。  
虎啸龙吟，二九十八。  
宣禅自是恶冤家，学伊岂止顶门瞎。  

释智遇　贫女咒水过海赞  
柳权活，盂水灵。  
一咒毒发，百川俱鸣。  
善财隔海觅不得，无数远山堆乱青。  

释智遇　普化和尚赞  
呈真哧杀盘山，对众侮慢临际。  
静处畏影逃形，闹里掀天扑地。  
镇州城外活埋，至今鸡惊犬吠。  

释智遇　泉大道浴湫图赞  
拚身跃入深渊，等闲握起龙首。  
腥风怒雷，乌飞兔走，  
惊得慈明几制肘。乞儿伎俩不多，  
千古脍炙人口，好将白棒劈脊楼。  

释智遇　三教合一面赞  
龟证无功，会三归一。  
各有面子，不欲露出。  

释智遇　善慧大士赞  
万派同源，三教一舌。  
咄者尊慈，弄巧成拙。  

释智遇　上竺柏庭月法师画像赞  
厚重如山，宽大如海。  
丹青有神，莫拟其踪。  
僧繇笔妙，虽状共迹。  
如上国这春归，香风四吹。  
如银蟾之出水，万象敛影。  
显三教融通，大法之宗主者也。  

释智遇　神光参达磨赞  
石禅寒到骨，松雪照清眸。  
此道如山重，难将一臂酬。  

释智遇　石窗和尚赞  
秋鹭翘松，寒蟾卧水。  
芝峰老骨虽不在明白里，离娄师旷觅无踪，  
千古万古祗者是。  

释智遇　拾得磨墨过笔赞  
头戴桦皮冠，脚穿破木履。  
有磨墨过笑之功，无二千酬泻瓶之水。  
捉败了也，国清寺里偷佛饭，  
元来是你。  

释智遇　拾得指空笑赞  
木屐竹帚，粘脚缀手。  
古佛家风，泥猪疥狗。  
指天大笑一声，惊得虚空倒走。  

释智遇　水石赞  
非水石可凭，非音声所及。  
花笑鸟啼，圆通证入。  

释智遇　松源和尚赞  
水庵室里争锋，一撑打得耳聋。  
从芘唤钟作瓮，灭却杨岐正宗。  
自谓水庵可入，却言不识中峰。  

释智遇　太白兴禅师赞  
泯迹深藏一坞云，仙官何事苦相亲。  
修行不是无灵验，懒作关门闲户人。  

释智遇　天龙恭敬赞  
去散千峰晓，神龙应念来。  
补陀岩上士，心识几时灰。  

释智遇　维摩示疾图赞  
一生口嘴唠嘈，偏要搀行夺市。  
诈病毗耶离城，引得许多闲神野鬼稽首净名。  
咄，我不识你。  

释智遇　无补侍者请赞  
计较拙於鸠，轩昂老而虎。  
闻必意消，见者难睹，  
到头不识宾中主。黑漆竹篦劈面挥。  
师资谁谓无裨补。  

释智遇　无淮和尚禅者请赞仍侍立赞  
移圆就方则辛，抑方为圆则苦。  
衲鉴不相入，是无淮门户。  
五峰峨峨兮等观，万象拨拨兮谁睹。  
霜降水落，子归就父。  

释智遇　无隐侍者请赞  
斗斗吼吼，雷驱电驰。  
垂手未游象外，虚空突出毫釐。  
目前难遏密，冷落有谁知。  
父攘羊，子证之，  
从教万古黑风吹。  

释智遇　五祖演和尚赞  
师之道兮不可得而称，师之德兮不可得而述。  
师之行兮不可得而闻，师之业兮不可得而见。  
道德行来，闻见称述，  
世人昭昭然若其。荷佛祖慧命於将仆之际，  
转凡夫於贤圣之域。是谓之东山老人，  
吾不得而知焉。  

释智遇　西归赞  
壁观九年，葫芦按水。  
无计脱身，强分皮髓。  
只履栖栖何处归。月明后夜思熊耳。  

释智遇　虾子和尚赞  
清溪影寒，以虾为目。  
无柄笊篱，东摝西摝。  

释智遇　须菩提赞  
持贝叶，倚瘦藜。  
解空未尽，说是说非。  
无端引惹憍尸。  

释智遇　玄沙和尚赞  
不出飞猿，皮下有血。  
钓鱼放生，死中得活。  
讥雪峰用力太过，笑灵云相底未彻。  
只知意在钩头，不觉眼中著屑。  
阿呵呵，谁辨别。  
万顷烟波，一钩新月。  

释智遇　雪窦显禅师赞  
凝而不结，混而常清。  
挺然岳立，卒乎砥平。  
拟师这道兮虚空钉橛，美师之德兮色重里胶青。  
妙高万叠兮春归锦镜，翠螺一抹兮霜后洞庭。  
在彼在此兮初无朕迹，或舒或卷兮水赴他溟，  
遐想高躅兮实我法在。  

释智遇　杨岐会和尚赞  
灰头士面，弄假像真。  
三脚肪子，独角麒麟。  

释智遇　应庵和尚赞  
奋劈胸拳，捞摸虚空骨髓。  
开活入眼，瞎却自己顶门。  
从芘海涌峰危，是谓东山正续。  

释智遇　鱼篮赞  
顾顾不释手，提起复低头。  
自笑无人买，腥风吹未休。  

释智遇　玉指法训练普明法师赞  
金石丝竹难以类乎声，碧云清风难以同其调。  
玉光幽洁，花信融通。  
妙在月无外，岂堕空假中。  
张生伏笔，何处形容。  
此是适庵老子之常淮，肯与能诗画者同。  
藉藉流芳灵苑寺，眇然千古仰高踪。  

释智遇　郁山主赞  
略彴蹈翻天地黑，盲驴恶拗弄蹄行。  
从芘汪以茶川上，溪水自涵山影清。  

释智遇　郁山主赞  
日暖跨驴出，溪桥款步行。  
因思遭攧处，寸草不曾生。  

释智遇　圆悟勤禅师赞  
尸碧岩，谤乳窦，  
击高庵，据瓯阜，  
此皆人所议论不到。说甚麽减灶法无文印，  
尽情红下置而勿论。或曰毁誉不在乎两端这间，  
若苴翁别有长处。  

释智遇　圆相赞  
黑月则隐，白月则现。  
狐魅众生，乞无再面。  

释智遇　云门大师赞  
掉发睦州，脱赚灵树。  
赤体露金风，清波无透路。  
阿师脚跛不能行，休对乾峰南岳去。  

释智遇　运庵先师赞  
行脚祗参松源，早是信卜卖屋。  
更说东山正传，大似老马嚼粟。  
近人情，无面目，  
引得儿孙阿辘辘。报恩尽力赞扬，  
也是鹭股割肉。  

释智遇　栽松道者赞  
郁郁冰壑姿，株株手亲植。  
欲知来去踪，双峰从寒碧。  

释智遇　赵州和尚赞  
眼似鼓椎，头如木杓。  
欲识赵州，八十行脚。  

释智遇　政黄牛赞  
朝看白云去，暮骑黄犊归。  
山穷桥断处，鹭鸶那得知。  

释智遇　政黄牛赞  
犊角铜瓶挂晓烟，溪山多是往来篇。  
不知底事吟情险，吹浇秋风白鸟边。  

释智遇　支遁和尚归休图赞  
忍寒骑瘦马，双眼碧於秋。  
寄语王公道，无钱买沃洲。  

释智遇　智才大师赞  
大虚无云，清镜无痕。  
如意举手，花雨缤纷。  
契南岳不传之旨，见灵山未散之人。  
妙圆体极，即相非真。  

释智遇　宗庵主赞  
袈裟裹草鞋，赤脚桐城走。  
只者破生涯，抵死扬家丑。  

释智圆　白发  
华发如春卉，森森易满头。  
栽培全仗老，浇灌半凭愁。  
世态谁能避，仙方莫漫求。  
回观短折者，欲见更无由。  

释智圆　白莲  
栽种空池岁已赊，暑天开处异群花。  
澄波照影疑秋鹭，静夜擎香混月华。  
雪态自堪怜翡翠，玉苞终耻近蒹葭。  
闲来倚槛看无厌，为似禅心本绝瑕。  

释智圆　边将二首  
威声飞将岂能过，号令雄师剑始磨。  
雪搅长空马殭立，偷营今夜度胶河。  

释智圆　边将二首  
百战依前勇气成，穷边深入耀精兵。  
穹庐烧尽龙庭破，却上燕然更勒铭。  

释智圆　病起  
秋尽积雨歇，幽忧病渐安。  
眼疼嫌字小，身瘦觉衣宽。  
倚杖防苔滑，开炉怯夜寒。  
浮生能几日，长作水沤观。  

释智圆　病起二首  
衡门牢落雨苔斑，病起深秋气象闲。  
照水未能嗟白发，倚栏重得见青山。  
风高砌木蝉犹噪，社近茆堂燕已还。  
孤坐孤吟又终日，有谁来此问衰颜。  

释智圆　病起二首  
湖天淡荡雁参差，行乐搘筇绕所居。  
古壁苔荒鸣蟋蟀，水轩风冷谢芙蕖。  
看云默诵空王偈，拂榻闲开孔圣书。  
闭户无人慰寥索，草堂深夜照蟾蜍。  

释智圆　病起自嘲  
林下羸羸一病躯，四旬欹枕减肌肤。  
闲来试照秋泉看，金镀形容雪染魀。  

释智圆　病起自叙  
盗跖死牖下，伯牛遭恶疾。  
报应似无徵，苍苍意难悉。  
及考竺干教，其旨明逾日。  
业以三世论，事匪一生讫。  
伊余本好道，执善长虑失。  
无端六腑病，每苦我形质。  
百骸失调畅，四时少安逸。  
今岁夏云满，秋热如火室。  
碑疾因兹生，顿觉减寝食。  
无何误服药，到泻苦非一。  
过客为忧惶，儿童亦战慄。  
吾心暗且喜，浮生從此毕。  
发言嘱后学，此事汝无恤。  
吾年四十五，去矣非短屈。  
至理无去来，妄想分凶吉。  
我先凿山窟，汝宜即藏密。  
不用报亲朋，无学世哭泣。  
四时为送葬，庶物甚充给。  
遗文三百卷，空言或可心。  
见恶如探汤，见善如不及。  
湛湛无生源，深浅当自挹。  
嘱之语方终，忽觉病小醒。  
扶几起暂坐，渐渐四体轻。  
又过三五日，倚仗登危亭。  
俯首视群物，仰面观太清。  
秋山叠叠翠，夜月圆圆明。  
岂意今之日，犹存危脆形。  
凭栏不忍归，聊适我心情。  
虚纪三界中，旅泊非久停。  

释智圆　病中感体元上人见访  
犬吠衡门宿雾消，草堂风冷竹萧萧。  
若非故友怜衰病，谁肯凌晨访寂寥。  

释智圆　病中怀石壁行绍上人  
石壁春归去，孤山秋未来。  
夜深扶病坐，明月照苍苔。  

释智圆　病中玩月  
岁岁中秋夜，玩月泛平湖。  
今为病所侵，伏枕此约辜。  
辗转席蓐间，四体如松枯。  
辛酸滋味加，闲况适兴徂。  
入夜月渐高，晃晃照廊庑。  
冷色射轩窗，爽气袭庭芜。  
泽畔唳孤鹤，声声若相呼。  
是时披衣起，顿觉病魂稣。  
倚杖来前轩，竹榻教人铺。  
与月相对坐，欢玩如同徒。  
流睇及群物，光彩一何殊。  
遥山列银屏，空潭开玉壶。  
楼台饰琼瑶，阶除若冰敷。  
寄语求仙辈，何必去玄都。  
逡巡月西落，竚立更踟蹰。  
一别又一年，明年知在无。  

释智圆　病中雨夜怀同志  
杉竹竞霪霪，天时正积阴。  
背窗秋烛暗，欹枕夜堂深。  
月被重云蔽，萤依湿气沉。  
无憀不成寐，况复想知音。  

释智圆　草  
浅碧与深绿，萋萋古岸傍。  
旅愁生暮色，吟思发清光。  
过雨侵闲径，披烟上坏墙。  
更堪思往事，金谷旧年荒。  

释智圆　草堂即事  
经岁人不到，腾腾养疏拙。  
心期物外闲，缘向沤中绝。  
入室容清风，升堂许明月。  
空庭何所有，冷落唯松雪。  

释智圆　草堂秋夜  
雨杀炎光变秋色，清凉顿在草堂中。  
幽人一夜坐不睡，月照闲阶露洒空。  

释智圆　草堂书怀  
浮华念久绝，闲卧爱茆堂。  
门外沧洲阔，闲中白日长。  
庭寒频坠果，炉暖忽飘香。  
寂寂无他事，谁知世路忙。  

释智圆　嘲写真  
泡纪吾身元是妄，丹青汝影岂为真。  
吾身汝影俱无实，相伴茆堂作两人。  

释智圆　潮  
罗刹江心起，百昏信不差。  
寒声喧极浦，秋势卷平沙。  
望立人心险，惊飞鸟影斜。  
来源争可问，沧海况无涯。  

释智圆　陈宫  
龙盘龙踞景堪寻，王气消亡信祸淫。  
结绮临春何处是，数声啼鸟暮烟深。  

释智圆　池上  
沤生复沤灭，水湿元无异。  
尽日倚栏看，无人知此意。  

释智圆　酬简上人见寄  
林间病卧懒逢迎，相识何人最惬情。  
唯有简公闲且僻，寂寥翻被俗流轻。  

释智圆　酬仁上人望湖山见寄次韵  
平波映危碧，清景异尘中。  
雪霁寒侵郭，秋澄冷照空。  
眠云徒自乐，浮棹约谁同。  
幽趣何人识，搜吟愧远公。  

释智圆　酬正言上人  
旅雁声孤过旧林，相怀无处共论心。  
眠云未负他年约，看雪难忘尽日吟。  
江上信稀寒浪阔，竹边房掩夕阳深。  
寂寥闲坐西窗下，空把馀情寄玉琴。  

释智圆　出道场山途中作  
独下层峦景物秋。依依云木似相留。  
孤舟晓泛平波去，更为青山一转头。  

释智圆　初晴登叠翠亭偶成  
杳杳遥空雨乍晴，闲拖山屐上山亭。  
平湖风静开菱鉴，叠嶂云收列画屏。  
已觉万缘真是梦，岂因闲事妄劳形。  
可怜竞利贪名者，扰扰人间醉未醒。  

释智圆　春日别同志  
路歧南北与东西，竚立迟迟惜解携。  
忍向离亭折杨柳，晚花零落杜鹃啼。  

释智圆　春日湖居书事寄子璿师  
闲居作赋拟安仁，壮志潜消白发新。  
烟浪静牵来往梦，莺花深慰寂寥身。  
野塘草绿湖村暮，石鼎茶香岳寺春。  
终学支公买山住，白云深处待为邻。  

释智圆　春日闲居即事寄上元敏上人  
门掩平湖避俗嚣，静观风景识春朝。  
庭梅向日花全拆，岳树连云雪未消。  
少壮可惊年暗减，幽栖翻觉睡偏饶。  
相知赖有曹溪子，禅外时来慰寂寥。  

释智圆　春晚言怀寄聪上人  
晚树归禽乱，翛然古院空。  
清谈远君子，幽兴寄丝桐。  
短发全成雪，残花半逐风。  
终期结真侣，归老乱云中。  

释智圆　次韵酬梵天阇梨  
数峰残雪对闲门，世态悠悠莫可论。  
静室禅馀忽相忆，划灰孤坐到黄昏。  

释智圆　次韵酬邻僧昼上人  
居止闲相近，临流野色分。  
深秋山共见，清夜磬交闻。  
静榻移明月，疏簾卷暮云。  
相于别有趣，冷淡况同群。  

释智圆　次韵酬明上人  
养病孤山下，消摇任野情。  
闲门浸寒水，高槛露荒城。  
砌月移杉影，岩泉隐磬声。  
唯君许来此，相伴老馀生。  

释智圆　次韵酬闻聪上人春日书怀见寄  
景色融融万卉新，潜知青帝又东巡。  
阴崖竹树犹欹雪，暖砌莺花已觉春。  
吟苦渐惊华发乱，身闲终忌俗流亲。  
寥寥此意将谁说，回首禅门有故人。  

释智圆　次韵酬子文师  
门静孤云去复还，讲馀他虑绝相关。  
遗名懒住城中寺，招隐曾居海畔山。  
卧疾雪房苔色老，行禅秋径树阴闲。  
玄机共了心无事，相见宁愁鬓渐斑。  

释智圆　答行简上人书  
偶依溪上居，三见改时候。  
来书问踪迹，行坐置怀袖。  
学道不加前，多慵还似旧。  
苦吟彻宵夜，闲眠消白昼。  
古屋荒莓苔，幽庭下猿狖。  
巧伪非吾好，直方自大授。  
侯门绝请谒，雅诰勤研究。  
悠悠皆面朋，谁能论去就。  

释智圆　代书寄奉蟾上人  
君居武康山，昔年我曾游。  
崎岖松径寒，冷落竹房秋。  
握手既欢笑，拂榻且相留。  
一驻十旬馀，旦夕乐清幽。  
因话净名事，涤砚勉操修。  
蛮香爇古篆，山茶分越瓯。  
看雪同拥炉。乘月共浮舟。  
喻心指太虚，视世类浮沤。  
明春我归去，湖上隐林丘。  
杜门过五载，脾疾日少瘳。  
闲宵坐月下，往事来心头。  
书之将寄君，路远水悠悠。  

释智圆　悼广钧师  
北僧传示灭，高迹更难寻。  
故国房空在，新坟草已深。  
云泉违旧约，风月罢论心。  
默坐看遗偈，西窗月又沈。  

释智圆　登楼感事寄天台友人  
闲倚危栏思黯然，浮生谁共欢流年。  
愁催华发生无极，心许青山去有缘。  
冷谈空江澄暮色，参差归雁没寒烟。  
吟馀更羡林间客，高卧深云听瀑泉。  

释智圆　登楼怀遵易  
闲景杳无极，凭栏思若何。  
鸟行沈远岳，秋色满沧波。  
来信经年绝，新愁向晚多。  
依依自吟望，旧约负烟萝。  

释智圆　登武林高峰  
千寻堆冷碧，极顶绝尘踪。  
雨霁闻清籁，云开见别峰。  
落泉喷怪石，惊鸟入深松。  
吟罢凭栏久，遥天起暮钟。  

释智圆　冬日作  
冻撮闲庭土皆裂，风号门外人来绝。  
可怜万事不干身，凭栏且看千峰雪。  

释智圆　洞霄宫  
萧酒绝尘迹，虚廊画列仙。  
洞灵潜彻海，山峭欲奔天。  
松古巢高鹤，庭闲湧异泉。  
长生如有术，谁复欢流年。  

释智圆　读白乐天集  
李杜之为诗，句亦模山水。  
钱郎之为诗，旨类图神鬼。  
讽刺义不明，风雅犹不委。  
于铄白乐天，屈起冠唐贤。  
下视十九章，上踵三百篇。  
句句归劝诫，首首成规箴。  
謇谔贺雨诗，激切秦中吟。  
乐府五十章，谲谏何幽深。  
美哉诗人作，展矣君子心。  
岂顾铄金口，志遏乱雅音。  
龊龊无识徒，鄙之元白体。  
良玉为磇硄，人参呼荠苨。  
须知百世下，自有知音者。  
所以长庆集，于今满朝野。  

释智圆　读禅月集  
属兴难忘水与山，救时箴戒出其间。  
读终翻恨吾生晚，不得斯人一往还。  

释智圆　读杜牧集  
谗佞当面唾，轻生不得殳。  
去邪空有志，嫉恶奈无徒。  
后世名垂远，当时道亦孤。  
荒齐独怀感，残日照庭芜。  

释智圆　读韩文诗  
女娲链五石，能补青天缺。  
共工触不周，能令地维绝。  
杨孟既云没，儒风几残灭。  
妖辞惑常听，淫文蠹石说。  
南朝尚徐庾，唐兴重卢骆。  
雕篆斗呈巧，仁义咸遗落。  
王霸道不明，烟花心所托。  
文不可终否，天山韩　　部。  
叱伪俾归真，鞭今使复古。  
异端维既绝，儒宗缺皆补。  
高文七百篇，炳若日月悬。  
力扶姬孔道，手持文章权。  
来者知尊儒，孰不由兹焉。  
我生好古风，服读长洒蒙。  
何必唐一经，文道方可崇。  

释智圆　读楞严经  
案上楞严典，时看浣病愁。  
阶闲移短影，窗冷值高秋。  
眼病花无果，心狂照失头。  
指空期识月，认指更悠悠。  

释智圆　读罗隐诗集  
非非是是正人伦，月夜花朝几损神。  
薄俗不知懲劝旨，翻嫌罗隐一生嗔。  

释智圆　读毛诗  
夫子删来三百章，箴规明白佐时王。  
近来吟咏唯风月，谤木诗官事久亡。  

释智圆　读秦始本纪  
纵欲劳民殊未已，阿房望夷相次想。  
后来风俗昧其由，妄说秦皇能役鬼。  

释智圆　读清塞集  
立意造平淡，冥搜出众情。  
何人知所得，后世谩传名。  
云树饥猨断，冰潭片月倾。  
如无子期听，绿绮为谁鸣。  

释智圆　读史  
我爱包胥哭，一哭救楚国。  
事君尽其忠，垂名千世则。  
我爱鲁连笑，一笑却秦军。  
折冲罇俎间，流芳至今闻。  
我爱伯夷仁，揖让持其身。  
饿死首阳下，恥事干戈君。  
后世阯窃辈，故非姬发伦。  
内藏篡弑谋，外蹑武王尘。  
伯夷若不去，名教胡以伸。  
后人非三贤，细碎何足云。  
哭欢禄位卑，笑喜膏粱珍。  
山林亦寒饿，行怪非求仁。  
留心寡兼济，所谋惟一身。  
抚书想三贤，清风千古振。  

释智圆　读孙郺集  
唐祚将亡王泽枯，四明归隐泣穷涂。  
而今若撰才名志，更有闲僧得入无。  

释智圆　读王通中说  
孟轲荀况与杨雄，代异言殊道一同。  
夫子文章天未丧，又于隋世产王通。  

释智圆　读项羽传二首  
频年战胜恃雄强，历数分明在彼苍。  
堪笑范增无异识，不能令主事高皇。  

释智圆　读项羽传二首  
发欢虞姬抛已穷，乌江此夕丧英雄。  
当时若也知天命，佐汉应居第一功。  

释智圆　读杨子法言  
秦焚汉杂道何孤，荡荡皇风岂易图。  
空有法言为世范，不知来者肯行无。  

释智圆　读元结文  
复古还淳元结文，可怜杨浚独知君。  
当时自号为聱叟，立事垂言信不群。  

释智圆　独游  
城市非无亲，不见岁已深。  
江湖非无友，经年无来音。  
因知疏拙性，不合时人心。  
清景将谁观，荷策祇自寻。  
乃登鹾峨峰，乃纵酸寒吟。  
狎我惟野麋，和我惟幽禽。  
但见云起灭，不知谁升沈。  
盘醒红树下，秋露湿衣襟。  

释智圆　对雪  
冷结平湖绝棹过，纷纷盈目趣如何。  
侯门歌舞看难足，编户饥寒心厌多。  
旋满闲庭夸玉砌，重欹幽树斗琼柯。  
夜来孤坐书窗下，犹赖虚明自琢磨。  

释智圆　梵天寺二首  
路上中峰势屈盘，尘埃踪迹到终难。  
秋杉影射经窗冷，夜浪声摇睡榻寒。  
云过闲轩香篆润，日移幽砌藓痕干。  
吟馀静立凭栏久，极目长江水渺漫。  

释智圆　梵天寺二首  
梵宇清虚远俗喧，登临时得爽吟魂。  
卷簾高雪明稽岭，上阁秋涛出海门。  
群木冷阴连古塔，疏钟寒韵彻江村。  
城中泉石诗中景，闲对文公尽日论。  

释智圆　梵天寺闲居书事  
松杉围静室，踪迹远人群。  
抱疾添华发，看山羡白云。  
苔痕经雨长。蝉韵带风闻。  
独坐无来客，西轩日又曛。  

释智圆　放猿  
放汝孤猿任自由，万山云树正含秋。  
不知今夜啼明月，又使何人泪暗流。  

释智圆　风  
造化不可测，分明有所依。  
冷和秋叶动，送客暮帆归。  
扫雾离遥岳，飘香出静扉。  
西齐独吟坐，萧飒满禅衣。  

释智圆　赋得送人自阙下还吴  
莼羹鲈脍美，张翰忽思归。  
烟水东南阔，风帆旦夕飞。  
静吟新月正，闲望旧山微。  
独羡长江上，遗名掩竹扉。  

释智圆　孤山诗二首  
峭拔湖心起，湖心四望通。  
盘根入巨浸，叠翠点寒空。  
势迥侔蓬岛，层危敌阆风。  
僧楼笼淡雾，雁塔祂飞鸿。  
晓井金沙粲，晴坡玛瑙红。  
喷云春雨外，照影夕波中。  
野蔓垂枯柏，疏钟匝梵宫。  
闲泉澄极顶，幽径入深丛。  
古迹谈皆异，秋屏寫未同。  
乐游非俗客，静望属渔翁。  
买去知无价，栖来思岂穷。  
翻嗟市朝里，尘土日濛濛。  

释智圆　孤山诗二首  
势与群峰绝，崔嵬几倦登。  
波澄涵倒影，云尽露危稜。  
景象全胜画，林泉斗属僧。  
何人凭郡阁，西望翠层层。  

释智圆　孤山诗三首  
楼阁压危碧，山根疑有鳌。  
隔湖千嶂断，出水一峰高。  
岩冷秋空月，林清雪夜猱。  
伊余绝羁束，长得恣游遨。  

释智圆　孤山诗三首  
四绝尘埃路，孤山景实孤。  
危巅侵迥汉，汉色浸平湖。  
古塔名支佛，新泉号仆夫。  
王维在何处，奇迹更堪图。  

释智圆　孤山诗三首  
仙贪湖西见，湖西景有馀。  
春融迎晓日，秋碧祂空虚。  
竹荫高僧塔，云迷处士居。  
史迁今若在，此处合藏书。  

释智圆　孤山闲居次韵酬辩才大师  
地僻人稀到，病来无话端。  
远山游未得，终日卧中看。  
药箧经梅润，松窗过雨寒。  
唯师知我趣，尘事绝相干。  

释智圆　孤山闲居次韵酬会稽仁侄见寄  
山耸湖心住任缘，考槃茆舍闭深烟。  
月澄秋水牵吟思，花满春岩照困眠。  
触石微云闲致雨，鸣舦孤鹤静闻天。  
会抛此景相寻去，渺渺沧江片席悬。  

释智圆　孤山闲居即事寄已师  
年过不惑鬓成丝，偶到林间便卜居。  
学道未忘山水癖，爱闲终与利名疏。  
夜凉危阁来明月，风静平湖瀥碧虚。  
回首权豪绝相识，野云孤鹤自相于。  

释智圆　孤山种桃  
领童闲荷锄，埋核间群木。  
他人顾我笑，岂察我心曲。  
我欲千树桃，夭夭遍山峪。  
山椒如锦烂，山墟若霞簇。  
下照平湖水，上绕幽人屋。  
清香满邻里，浓艳蔽林麓。  
夺取武陵春，来悦游人目。  
花开复花落，知荣必有辱。  
荣辱苟能齐，人人心自足。  
须知我种桃，可以化风俗。  

释智圆　古剑  
精刚经百链，可折不可柔。  
三尺青蛇活，一匣止水秋。  
解截蛟龙躯，能断佞臣头。  
下去苍生害，上除天子雠。  
在昔埋酆城，精光射斗牛。  
雷焕张华辈，得之亦悠悠，  
二贤既云亡。潭底化双虬。  
剑利人或爱，剑道人不求。  
剑道如之何。达者惟庄周。  

释智圆　古鉴  
土蚀菱花有微窍，悬向秋堂光照耀。  
写出人人妍丑姿，西施始免嫫母笑。  

释智圆　古琴诗  
良工采峄桐，斗为绿绮琴。  
一奏还淳风，再奏和人心。  
君子不暂去，所贵禁奢淫。  
后世惑郑声，此道遂陆沈。  
朱丝鼠潜齧，金徽尘暗侵。  
冷落横闲窗，弃置岁已深。  
安得师襄弹，重闻大古音。  

释智圆　古人与今人  
古人与今人，录仁一何异。  
古人贵行道，今人贵有位。  
古人贵及亲，今人贵悦意。  
古人同白日，光明溢天地。  
今人如履险，动足易颠坠。  
古道如可行，斯言不遐弃。  

释智圆　古意  
登山伐樵柯忽折，临井汲泉绠仍绝。  
音信不来无处说，朔风飘飘满天雪。  

释智圆　观剑客图  
飞剑纵横乍可惊，翻疑风俗妄传声。  
如今至穷在何处，不出为人平不平。  

释智圆　海上五山歌  
五山峨峨耸海心，海波上下随升沉。  
群仙同往诉天帝，巨鳌十五受天製。  
一一巨鳌戴一山，一交三万六千岁。  
无何龙伯钓六鳌，两山從此溺波涛。  
群仙播迁作游客，上帝凭怒诛龙伯。  
因知快乐非长久，三界元空何所有。  
莫于蜗角斗雄豪，海上仙山尚摧朽。  

释智圆　汉武帝  
酷矣秦皇灭，荒哉汉武还。  
将军封五利，神药访三山。  
重色为金屋，穷兵过玉关。  
岂知尧舜道，千古在人间。  

释智圆　和辩才访仲微上人不遇  
不见二十载，重寻事更违。  
门临寒水闭，鸟向夕阳归。  
吟恐成华发，闲疑入翠微。  
登舟独南去，乘兴一何飞。  

释智圆　和聪上人悼梵天阇棃  
讲院悲风动素帷，摇松难更见吾师。  
尘生旧榻休开卷，月上秋轩罢赋诗。  
真法自将传后学，清名谁为勤丰碑。  
横经弟子怀高迹，共指龙华作后期。  

释智圆　湖居感伤  
迷真渺无始，飘业产钱唐。  
外族宗南郡，门风祖偃王。  
微缘先劫种，宿习妙龄彰。  
父母怜多病，亲实怪异常。  
布花模讲道，画石学题章。  
戒印乱年佩，心猿志学狂。  
荣名虚准拟，簪组妄思量。  
礼乐师周孔，虚无学老庄。  
躁嫌成器晚，心竞寸阴忙。  
翼翼修天爵，孜孜耻面墙。  
内藏儒志气，外假佛衣裳。  
每恶销金口，时劳疾恶肠。  
手中期得桂，箭下待穿杨。  
騣鹿方随焰，坚冰忽遇阳。  
系珠知在体，甘露忝亲尝。  
要道传三观，真机得妙常。  
不然心迹火，任结鬓根霜。  
觉路双轮驾，真空两翅翔。  
饥来还遇膳，渴去已逢浆。  
静处如来室，高眠解脱床。  
理高山峭拔，道大海汪洋。  
力战魔军散，功扶佛化昌。  
空山怜寂寂，尘路笑茫茫。  
触境知无著，闲居贵坐忘。  
消摇希自了，言说亦何妨。  
撰疏松窗冷，挥松古殿凉。  
来蒙随力化，真诰应机扬。  
达理虽云短，寻文或有长。  
圆伊令了悟，法爱教消亡。  
性任融凡圣，修宜示否臧。  
冥心潜应梦，取验敢垂祥。  
事佛身多累，为师道实荒。  
冲门连竹石，草屋带林塘。  
冬服和絺綌，中飡管稻梁。  
水边云作伴，岩下柏为香。  
景物看无厌，幽栖兴未央。  
晚篱啼翡翠，春沼浴鸳鸯，  
菡萏花如画，嵚崟岫若妆。  
飘窗松韵淡，翻砌菊花黄。  
放鹤时登岭，观鱼或在梁。  
岂愁身病害，长喜世平康。  
无处求烦恼，随时任寂光。  
昏行悬慧日，苦海泛慈航。  
誓坐菩提树，高跻寂灭场。  
冥真周法界，垂应遍诸方。  
顿渐门皆邃，偏圆药尽良。  
惊迷辩雷震，摧惑法轮彊。  
鹫岭先开会，金河后秘藏。  
留形归后德，遗法益无疆。  
四等心弥广，三慈化甚详。  
道齐诸妙觉，事类释迦皇。  
生灭非吾土，圆澄是故乡。  
一空长寂寂，万类本惶惶。  
庶了无生旨，无生更可伤。  

释智圆　湖居即事寄仁侄  
讲退临流独倚筇，尘埃无处寄闲踪。  
青山归去心长在，白发生来事转慵。  
门径草深梅雨歇，像龛灯暗水烟浓。  
相知唯有摇松客，时辱音书慰病容。  

释智圆　湖居秋日病起  
旧识稀相访，寥寥掩坏房。  
鼎深残药在，颔瘦白髭长。  
尘点沾书箧，苔痕汙石床。  
簷幽虫织网，砌冷菊含香。  
静思怜深夜，清羸怯晚惊。  
云峰归未得，闲坐咏沧浪。  

释智圆　湖上秋日  
南山雨初霁，东岸夕阳明。  
搘筇立回塘，顿觉耳目清。  
舦鹤知秋意，唳风三四声。  
红蓼弄秋色，纷纷满前汀。  
柳径孤烟白，渔村野水平。  
兴尽独自归，寥寥掩柴扃。  
新月为吾上，庭蝉为吾鸣。  
吾生本无事，对此堪怡情。  

释智圆　湖上晚望寄友人  
不得天涯信，相思对景浓。  
惊飙吹落叶，残日在遥峰。  
照水鱼村火，沈烟野寺钟。  
幽怀向谁说，静立自搘筇。  

释智圆　湖上望月二首  

秋水澄澄树绝风，冰轮苒苒上遥空。  
闲思今夜供吟景，冷色清光几处同。  

释智圆　湖上望月二首  
寒光皎皎映平湖，水色天形两不殊。  
学道未能同冈象，也于深处见圆珠。  

释智圆　湖上闲坐  
终日湖亭坐，悠悠万虑闲。  
眼前何所有，寒水与秋山。  

释智圆　湖西杂感诗  
凤为时瑞世传名，及现郊村众尽惊。  
唤作怪禽宜弹杀，始知流俗重虚声。  

释智圆　湖西杂感诗  
阴阳家说惑常民，孝道從兹尽失伦。  
庐墓三年谁肯也，竞谈冈势益生人。  

释智圆　湖西杂感诗  
留心俭让唐虞道，恣意贪求桀跖徒。  
闲坐思量茆屋下，夜深秋月照平湖。  

释智圆　湖西杂感诗  
白犬宵行似有情，为防暴客到天明。  
近来守秗无功绩，不吠人形祇吠声。  

释智圆　湖西杂感诗  
伯阳道德释迦心，夫子文章尽可寻。  
饱食暖衣都不顾，可怜容易过光阴。  

释智圆　湖西杂感诗  
不省浮生大患身，谄求终日走红尘。  
一朝死至名随没，满屋黄金属别人。  

释智圆　湖西杂感诗  
福善祸淫言可信，吉凶由己语堪陈。  
乖仁背义都无耻，只记临行拣日辰。  

释智圆　湖西杂感诗  
兰在深林亦自馨，岂因风雨阻鸡鸣。  
由来君子须谋道，不为时人有重轻。  

释智圆　湖西杂感诗  
湖波冷淡绝纤尘，满目云山是四邻。  
一径草深人不到，竹床蒲扇养天真。  

释智圆　湖西杂感诗  
月照闲轩亏复盈，吉凶消长势相倾。  
须知人事同天道，宠辱由来尽可惊。  

释智圆　湖西杂感诗  
看云静放支公鹤，临水闲观惠子鱼。  
窗下寂寥何所有，竺干经卷仲尼书。  

释智圆　湖西杂感诗  
静思尘世事茫茫，策杖闲吟出草堂。  
欲喻浮生那远觅，芭蕉昨夜已经霜。  

释智圆　湖西杂感诗  
凿得新泉古砌头，煮茶滋味异常流。  
夜来闲看澄明性，天上无云月正秋。  

释智圆　湖西杂感诗  
猛虎磨牙踞荫林，幽幽一路晚烟深。  
行行君子休疑懼，此物由来食兽心。  

释智圆　湖西杂感诗  
直木风摧秋败兰，闲观庭际可长欢。  
屈原溺水伍员死，孤洁由来独立难。  

释智圆　湖西杂感诗  
草堂闲坐念编民，多尚浮虚少尚真。  
礼让不修难致福，唯知烧纸祭淫神。  

释智圆　湖西杂感诗  
尼父立言敦礼乐，能仁垂训励慈悲。  
堪嗟世路营营者，狡佞贪残都不知。  

释智圆　湖西杂感诗  
雪晴山院景堪跻，玉树琼楼照碧溪。  
日暮忽惊销烁尽，百年豪富事还齐。  

释智圆　湖西杂感诗  
闲庭庭畔植梧桐，上有新蝉噪晚风。  
咽咽清音正堪听，无端惊断彼儿童。  

释智圆　湖西杂感诗  
移得烟溪竹数竿，闲庭栽处绿阴寒。  
虚心高节真堪爱，不放常人暂入看。  

释智圆　怀保暹师  
高迹知何处，相怀早晚休。  
苦吟空对月，闭户更禁秋。  
砌隙寒虫切，林稍下叶稠。  
音书杳难寄，天阔水悠悠。  

释智圆　怀南游道友  
曾闻飞锡入南闽，鹤态云踪不可亲。  
静夜独吟空对月，昔年聚话更无人。  
波涛路阻书难到，泉石房闲梦自频。  
未省相逢在何日，西风萧索浙河滨。  

释智圆　怀石壁旧居兼简绍上人  
壁立岩峦照冽泉，几思幽景欢流年。  
归栖自合同仙迹，深隐谁云有洞天。  
修竹寒声风乍动，古潭秋影月初圆。  
伊余亦拟依支遁，枕石眠云碧嶂前。  

释智圆　怀石壁山寺  
梵宫藏积翠，往岁屡游遨。  
月上寒溪静，云收峭壁高。  
幽阶封药草，古树宿猿猱。  
终待携瓶锡，闲栖解郁陶。  

释智圆　怀同志  
孤吟成白首，十载别同声。  
海国书难到，空堂梦易成。  
淳风心共乐，直道世多轻。  
未卜重相见，波涛万里程。  

释智圆　怀友人  
忆向荒原别，残阳雪霁初。  
几宵成去梦，经闰绝来书。  
处世慵难减，眠云癖未除。  
幽怀向谁说，昨夜对蟾蜍。  

释智圆　怀中侄  
一從林下别，倏忽又经年。  
旧约山空在，相怀月屡圆。  
郡钟宵断梦，江树晚沈烟。  
书札凭谁寄，波涛况渺然。  

释智圆　怀子仁师  
寥寥尘迹远，禅外动闲思。  
水国人归后，秋轩月白时。  
鸣蛩藏坏壁，幽鸟立寒枝。  
独坐谁相问，微吟镊病髭。  

释智圆　鸡  
簷前栖息傍蒿丛，风雨司晨尔有功。  
鹦鹉无能凭佞舌，侯门翻得养金笼。  

释智圆　寄楚南师  
昔年江上别，高迹杳难寻。  
浮世人稀见，青山隐更深，  
琢诗穷有象，体道极无心。  
惭负眠云约，西峰夕照阴。  

释智圆　寄道士  
长闻披鹤氅，城市往来频。  
得道人难测，和光迹易亲。  
堂闲秋攆药，坛冷夜朝真。  
几忆蓬壶顶，蟠桃烂漫春。  

释智圆　寄德聪师  
古院稽山下，幽栖厌客寻。  
机心禅外尽，诗思病来深。  
缾水寒澌结，杉风晚磬沉。  
他时若招隐，香火继东林。  

释智圆　寄定海许少府  
见说梅仙邑，波涛接杳冥。  
讼庭秋藓合，吟阁海云醒。  
爱月宵留客，寻僧画掩扃。  
公馀幽兴在，时梦故山青。  

释智圆　寄梵天上方政侄  
一讲更无事，悠然自不群。  
闲情江上月，孤迹槛前云。  
径冷秋苔合，杉寒宿鸟分。  
涛声旦暮近，应向出禅闻。  

释智圆　寄葛溪爽上人  
削尽浮华念，闲居道已成。  
梦幽关水石，门冷掩杉柽。  
百衲禅中弊，苍髭病后生。  
何人问真理，笑指葛溪声。  

释智圆　寄海慧大师  
云门卜深隐，谁复继高踪。  
旧寺抛双阙，新题咏十峰。  
禅开杉径月，讲候雪楼钟。  
莫怪相寻晚，嵇康性本慵。  

释智圆　寄湖西逸人  
门掩翠层层，闲眠枕曲肱。  
破篱冲晚浪，古屋漏秋灯。  
月上招邻叟，诗成寄岳僧。  
满朝簪组客，谁识醉腾腾。  

释智圆　寄华亭虚己师  
懒答公卿信，高眠野同浓。  
虚堂开夜月，孤枕度秋钟。  
临水成新作，看云忆旧峰。  
林间仍抱疾，早晚遂相逢。  

释智圆　寄慧云大师  
繁华辞帝辇，岑寂峦山林。  
志向浮名淡，房扃古寺深。  
诗窗来皓月，齐磬下幽禽。  
终约逢新雪，闲过话静心。  

释智圆　寄江上僧  
江寺期终老，清香讲次焚。  
月怜秋后见，潮爱夜深闻。  
古木青阴合，残云静片分。  
相怀未能去，来雁又成群。  

释智圆　寄净慈寺悟真师  
忆得凉宵宿上方，静吟闲话趣何长。  
别来音信无由寄，目断遥天雁一行。  

释智圆　寄林逋处士  
湖山淡相映，世尘那得侵。  
杳杳烟波色，苍苍云木阴。  
苔荒石径险，犬吠桃源深。  
中有上皇人，高眠适闲心。  
花开还独酌，花落还独吟。  
空庭长瑶草，幽树鸣仙禽。  
不见已三载，鄙吝盈虚襟。  
终期秋月明，乘兴闲相寻。  

释智圆　寄辇下译经正觉大师  
水国无归梦，年来帝泽深。  
梵书翻宋语，道论变吴音。  
静室清香凝，闲庭古树阴。  
玉华前事在，高迹许谁寻。  

释智圆　寄栖白师  
深隐空林下，清幽绝外缘。  
雨窗封岳信，苔井瀡秋泉。  
门静来沙鸟，庭闲噪晚蝉。  
凭栏独相忆，残日下遥天。  

释智圆　寄仁侄  
庭木西风动，闲轩落叶稠。  
梦回霜月晓，信断海山秋。  
道性归无念，孤吟已绝愁。  
况疏林下约，烟水路悠悠。  

释智圆　寄瑞应经疏及注阴符经与体元上人  
瑞应阴符尽索看，封题欲寄意盘桓。  
自惭才识非通敏，不得同归得异端。  

释智圆　寄润侄法师  
庭木凝秋色，依依废苦吟。  
来书江上绝，幽梦雨中深。  
水鸟闲窥砚，窗灯冷照琴。  
谁知此时兴，华发暗相侵。  

释智圆　寄若讷上人  
江滨方话别，倏忽十年馀。  
感旧空阙梦，闲眠懒寄书。  
砌凉鸣蟋蟀，潭冷照蟾蜍。  
北望苍波阔，无由访所居。  

释智圆　寄省悟师  
平湖波渺渺，踪迹杳难寻。  
城里无时到，云边闭户深。  
寒灯明古像，晚磬出疏林。  
寂寞怀高趣，西轩日易沈。  

释智圆　寄石城行光长老  
幽栖尘想绝，岩阁倚杉松。  
吟思禅中尽，霜髭病后浓。  
溪闲澄夜月，山静答秋钟。  
寂寞怀高趣，残阳独倚筇。  

释智圆　寄蜀川王道士  
鹤驾几迟留，岷峨水石幽。  
御风同列子，梦蝶拟庄周。  
醉卧空林月，狂歌古观秋。  
何时归阆苑，闲共老仙游。  

释智圆　寄所知  
宠辱不斗念，扬名日更新。  
但怜吾道在，宁顾谪官频。  
故国抛天外，全家寄水滨。  
堂空巢少燕，门冷谒无人。  
直气终干斗，刚肠肯泣麟。  
逍遥轻嗣立，干没笑安仁。  
爱主长思阙，寻幽且养神。  
伴闲初种竹，出使旧埋轮。  
佞舌终期断，民冤必为伸。  
他年修史传，谁可继清尘。  

释智圆　寄题聪上人房庭竹  
结根依静砌，萧酒映禅房。  
高节欺群木，青阴过短墙。  
夜声喧梦枕，秋露滴琴床。  
遥想添吟思，闲观到夕阳。  

释智圆　寄题梵天圣果二寺兼简昭梧二上人  
江色杳无极，渺渺接遥天。  
归帆带夕阳，去鸟沈寒烟。  
幽景不同观，遐想成斯篇。  

释智圆　寄题梵天圣果二寺兼简昭梧二上人  
静躁各所好，是非安能辨。  
声利如我仇，云泉若相勉。  
寂寂深林中，芳兰自堪搴。  

释智圆　寄题梵天圣果二寺兼简昭梧二上人  
性静百虑忘，轩闲万象归。  
空江答夜钟，高峤留残晖。  
幽砌绝尘踪，孤云自依依。  

释智圆　寄题梵天圣果二寺兼简昭梧二上人  
崔嵬高山侧，触石生片云。  
自将风雨期，不与尘土群。  
杳杳游太虚，对此几思君。  

释智圆　寄题梵天圣果二寺兼简昭梧二上人  
高迹将谁亲，幽栖白云中。  
闲阶吐苍苔，古木生清风。  
时将西竺书，讲义训来蒙。  

释智圆　寄题梵天圣果二寺兼简昭梧二上人  
楼阁耸岧峣，参差极云际。  
高窗晓色先，晚景馀霞丽。  
寥寥群动息，冥心远尘世。  

释智圆　寄题梵天圣果二寺兼简昭梧二上人  
顾恶如探汤，触物类虚舟。  
他人莫已知，此道本吾求。  
独坐时相怀，斜阳照危楼。  

释智圆　寄题梵天圣果二寺兼简昭梧二上人  
海日照吟轩，江风动庭树。  
此景乐闲情，何人识高趣。  
登楼独南望，杳杳空烟雾。  

释智圆　寄题梵天圣果二寺兼简昭梧二上人  
冷淡杳难群，幽趣唯吾识。  
高情薄云汉。清谈润金石。  
不学浮世人，奔名竞雕节。  

释智圆　寄题梵天圣果二寺兼简昭梧二上人  
群峰耸危碧，倒影沈空江。  
清景生晚晴，冷色涵虚窗。  
消摇纵吟赏，能使吾心降。  

释智圆　寄题虎丘山  
崛起孤峰号虎丘，奇踪宁与众山俦。  
月涵秦始剑池冷，藓駮生公讲石幽。  
招隐未能居绝顶，卧云空欲学前修。  
披图尽日身难到，杳杳烟波茂苑秋。  

释智圆　寄题章安禅师塔  
祖师坟塔在天台，雨坏风摧事可哀。  
香火无人空有迹，夜深明月照苍苔。  

释智圆　寄题终南道宣律师塔  
冷碧终南插太虚，紵麻兰若旧闲居。  
波离灭后无人继，萧索西风叶满渠。  

释智圆　寄天台能上人  
天台深隐许谁同，扰扰浮世万事空。  
终约携瓶访师去，水边松下啸清风。  

释智圆　寄天台守能上人  
台岭林泉胜十洲，忘机长往更无愁。  
考槃高趣何人识，招隐新题几处留。  
深夜定回华顶月，经年书断海门秋。  
谁知抱疾西湖上，南望云山想胜游。  

释智圆　寄同志  
静院无来客，相怀日又曛。  
数峰寒有雪，一榻静眠云。  
几欢淳风丧，宁容俗态群。  
终期一相访，对坐议新文。  

释智圆　寄文照大师  
两制音书数往来，城中栖隐远尘埃。  
吟斋夜静开明月，讲石秋深扫绿苔。  
出俗旧题留雪苑，卧云幽兴梦天台。  
林间抱疾怀高趣，翻笑汤休谩有才。  

释智圆　寄吴黔山人  
鸟外自长往，人间过几年。  
狂吟轻岁月，高趣狎神仙。  
醉卧云蒸榻，渔归雪满船。  
相思未相识，终夜梦林泉。  

释智圆　寄西山智道人  
净业修持久，攀缘念已摧。  
冰潭残月在，古岸夜禅回。  
像烛微留焰，炉香冷变灰。  
时逢旧参侣，闲坐话黄梅。  

释智圆　寄曦照上人  
尘外禅房掩渺瀰，高情终与俗流违。  
苦吟几度成华发，默坐连宵忆翠微。  
风带荷香飘静榻，雨滋苔色汙闲扉。  
炎天几阻相寻兴，空倚危楼对落晖。  

释智圆　寄咸润上人  
流俗不知处，深栖趣转幽。  
闲房扃翠岳，远信隔沧洲。  
定起花残砌，诗成雪满楼。  
相怀未能去，南北路悠悠。  

释智圆　寄雪窦长老  
绝顶久潜隐，心闲道更真。  
山深林下雪，堂静画无人。  
云抱看经石，禽接入定身。  
敢言他世约，安养愿相亲。  

释智圆　寄隐者  
散发空林下，人间事不知。  
风高蕙帐冷，天远鹤书迟。  
瓶尽花朝酒，扃残寒夜棋。  
无由访幽趣，踪迹阻江湄。  

释智圆　寄余秀才  
去秋曾访我，一别又经年。  
落日无来信，西风满耳蝉。  
头应添素发，诗合有新编。  
未可轻丹桂，蹉跎老海边。  

释智圆　寄圆长老  
澹虑栖幽境，闲将水石邻。  
信衣传往祖。禅语示来人。  
晚屋茶烟细，晴轩岳翠匀。  
相怀独南望，林木又经春。  

释智圆　寄远  
车声日日碾红埃，何事良人独未回。  
苔锁洞房书久绝，月明深夜雁空来。  
寒侵竹叶难成醉，尘暗菱花更懒开。  
杳杳云山不知处，夕阳频上最高台。  

释智圆　寄远  
洞房秋晚更思君，实瑟慵弹日又曛。  
雁过和空书不到，满庭黄叶落纷纷。  

释智圆　寄赠子正律师  
威仪闲淡许谁同，苔径依然绝履踪。  
霜井瀡泉侵晓色，雪房欹枕梦诸峰。  
寒生静榻吟中月，冷答平湖讲次钟。  
尽日冥心忆高趣，三生行止道生松。  

释智圆　寄湛上人  
几年辞辇寺，拥衲住云林。  
上国归心绝，千峰去梦深。  
残经看雪卷，好句听秋吟。  
曾有寻高迹，禅房古木阴。  

释智圆　寄赵璞  
故乡勾践国，解印挂帆归。  
吟苦容虽瘦，官情道自肥。  
堂幽山屐在，厨冷甑尘飞。  
莫向云门下，高歌便采薇。  

释智圆　鉴  
佳人磨拭频，常恐尘埃侵。  
皎皎夜月明，澄澄秋泉深。  
徒分妍丑容，不鉴是非心。  

释智圆　槛猿  
异菓供飡金锁缠，侯门虽贵性非便。  
夜啼祇忆巴江畔，霜木千株冷倚天。  

释智圆　江上闻笛  
夜久闻横笛，寥寥景更赊。  
天容垂极岸，月色冷平沙。  
静引乡心远，闲惊旅鬓华。  
哀音殊未已，可处落梅花。  

释智圆　江上作  
往事那堪问，长江空渺然。  
孤城闭残日，荒陇积寒烟。  
沙涨中洲阔，潮冲古路偏。  
莫疑陵谷事，即目是桑田。  

释智圆　江亭晚望  
江亭闲寫望，秋景正无穷。  
鸟没寒云外，帆归暮色中。  
淡烟生极浦，败叶坠凉风。  
回道闻渔唱，人家隔苇丛。  
