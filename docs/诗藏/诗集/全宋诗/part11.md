---
title: 第12部分
index: true
icon: editor
order: 12
category:
  - 诗藏
  - 诗集
  - 全宋诗
tag:
  - 佚名
---

方九功　菊花  
露冷江苹雁度时，萧萧黄菊满疏篱。  
寒枝带雨开仍艳，晚节凌霜赏未迟。  
移傍小檐承绮席，从观深夜倒金户。  
摘来冉冉香盈把，共泛西风醉莫辞。  
莫惜寒花开太晚，孤怀深喜客来双。  
疏枝最耐存霜圃，晚节偏宜映月窗。  
同调自应兰是籍，浊醪何有玉为缸。  
篱边无限陶潜兴，倒著纶巾醉未降。  

方君遇　句  
是有命焉非幸致，不知我者谓何求。  

方开之　定光南安岩  
天下名山饶洞穴，不似南安最奇绝。  
一峰突兀上干天，十二子孙旁就列。  
上有虚窗透碧霄，夜分明月归岩腹。  

方来　碧玉千峰  
堂堂紫阳翁，棠阴遍南国。  
斯文天未丧，眉寿乃公锡。  
四书回狂阑，剩得居闲力。  
定作　　林神，香骨化为碧。  

方来　碧玉千峰  
东溪有人豪，调古谁能读。  
我来荐芳馨，黄花清可掬。  
想公怜世人，翻覆变凉燠。  
至今嫉邪书，字字凛寒玉。  

方来　碧玉千峰  
结庐得佳景，向无买山钱。  
床头数卷书，浩溥弥大千。  
丈夫有远志，至学无穷年。  
骐骥待北国，鹰隼翔秋天。  

方来　碧玉千峰  
武夷溯伊洛，源自无极翁。  
壁彼漳江流，洋洋沧海通。  
东莱得家传，南轩从五峰。  
勿疑辙迹殊，三贤归趣同。  

方来　交翠亭  
帘溪窗外草茸茸，生意春融我意同。  
为甚此园多翠草，也因曾识紫阳翁。  

方来　重新九区亭  
射堂后圃傍东隅，旧日文公画九区。  
石上草庐刊易象，至今瞻仰后天图。  

方蒙仲　爱梅  
谩言同一嗜，世尽爱梅人。  
亦有行歌者，腰镰采作薪。  

方蒙仲　半开梅  
含情笑不言，政是多情处。  
参得个中禅，此事尝分付。  

方蒙仲　采芹亭  
百年亭子一朝新，三舍先生遇拂尘。  
城里看花多处所，此中只待采芹人。  

方蒙仲　采芹亭  
叹息西湖湖上峰，几人看得少后容。  
任他万马群中走，还我闲身伴雨龙。  

方蒙仲　采芹亭  
宜月宜风还宜雪，烟雨冥蒙景更宜。  
说与客来休剥啄，先生长是倚阑时。  

方蒙仲　采芹亭  
便好时时具小槎，遍游水北水南涯。  
游时要拣山深处，恐有山人处士家。  

方蒙仲　采芹亭  
年时桂子例先开，新岁芙蓉手自栽。  
不惜一春风雨过，许多好事待秋来。  

方蒙仲　采芹亭  
短帽轻衫亦复家，前村后陌柳初花。  
不须多学舞雩兴，随分春光管领些。  

方蒙仲　采芹亭  
洲墅楼前眼界新，杜园池馆更迥萦。  
是中一景偏真率，觉得溪山却浑成。  

方蒙仲　采芹亭  
侧畔颓垣且莫支，也须别相划堂基。  
要知风月无边处，不着亭台更自奇。  

方蒙仲　采芹亭  
老山代出买山钱，更贴前头碧玉环。  
报答风光无一句，不知更看几州山。  

方蒙仲　采芹亭  
眼中光景几回新，无限英雄一窖尘。  
但说百年亭已老，不知曾有百年人。  

方蒙仲　采芹亭  
人道西南三数峰，虽云峭拔欠雍容。  
嗟哉偃娈要何用，却学为蛇羞作龙。  

方蒙仲　采芹亭  
野性于人投合少，惟山差与意中宜。  
专留一榻为渠下，绝似陈蕃见稚时。  

方蒙仲　采芹亭  
武夷山顶足仙槎，欲徃从之天一涯。  
具唤小舟酹三谏，向来我祖是通家。  

方蒙仲　采芹亭  
屈指夫容次第开，典衣去买海棠栽。  
溪边堪插荷花否，便可四时携酒来。  

方蒙仲　采芹亭  
此中小住自为佳，无奈看山眼欲花。  
把作西湖风物看，不争多否也争些。  

方蒙仲　采芹亭  
见说西湖又一新，小楼高阁巧相萦。  
江山何待人妆点，堪笑吴儿不老成。  

方蒙仲　采芹亭  
屋老知非一木支，待时胜似有鎡基。  
安知好事无来者，幻出新亭愈崛奇。  

方蒙仲　采芹亭  
觅得广文沽酒钱，便须归隐四山环。  
岂无半幅鹅溪绢，貌取亭前一带山。  

方蒙仲　采芹亭  
佳处知音若不多，似将俚耳听云和。  
溪山无自不挂眼，亭乎亭乎如汝何。  

方蒙仲　残梅  
枝北复枝南，明星□□□。  
不用怨春风，且作初开看。  

方蒙仲　层梅  
化工真是巧，玉蕊更层层。  
若使□□刻，千年犹未成。  

方蒙仲　春梅  
青皇手一陶，苦要牢笼去。  
不敢受恩多，桃李休相妒。  

方蒙仲　此君室  
人兮吾与游，竹兮吾与俱。  
世浊此独清，室小自有余。  

方蒙仲　此君室  
环堵未可轻，足稽天下事。  
何必晋诸贤，自是周二子。  

方蒙仲　此君室  
为嫌太孤高，邂逅松梅友。  
忽与竹同评，是遇知音不。  

方蒙仲　此君室  
清神造物悭，数竿自超俗。  
苦觅渭滨封，万此岂有足。  

方蒙仲　此君室  
华行有后先，志节无今古。  
君看锦绷儿，楚楚已可数。  

方蒙仲　此君室  
不入闹园林，雅媚佳山水。  
君子亦党乎，贤者后乐此。  

方蒙仲　此君室  
直节立人懦，清标爽吾惛。  
岂不益友哉，人中田承君。  

方蒙仲　此君室  
风来声清圆，月明影婆娑。  
挺挺岩壑姿，时亦妩媚何。  

方蒙仲　此君室  
滔滔天地间，非我安知我。  
大儿王子猷，小儿文与可。  

方蒙仲　此君室  
泛菊秋始佳，爱莲夏方娱。  
不如交此君，清兴无时无。  

方蒙仲　此君室  
仆也环堵人，公也钧天居。  
本出元子下，岂必竹马余。  

方蒙仲　此君室  
先生啸诺余，尝欲访青士。  
门生可举舆，不必命儿子。  

方蒙仲　此君室  
此士党有挟，则不与之友。  
持此问秋崖，一笑见颔不。  

方蒙仲　此君室  
横厨先玉盘，膻荤鄙哉俗。  
竹谓高将军，汝手污吾足。  

方蒙仲　此君室  
矫矫不可羁，一节足千古。  
桃李闹漫山，岁寒谁汝数。  

方蒙仲　此君室  
千载兰亭人，所乐在山水。  
等闲一笑间，风度乃如此。  

方蒙仲　此君室  
柳以柔故重，枣以弱故惛。  
凛凛首阳人，何赖东皇君。  

方蒙仲　此君室  
不因排根人，安得兹婆娑。  
请赋淇奥诗，但恐居亡何。  

方蒙仲　此君室  
问卿自用卿，为我宁作我。  
道莫强项为，本见折腰可。  

方蒙仲　此君室  
风檐诵新句，绝胜丝竹娱。  
此竹古来有，此诗今时无。  

方蒙仲　隔墙梅  
寂寂度年光，坚贞玉雪香。  
冶容谁氏子，终日傍垂杨。  

方蒙仲　隔溪梅  
美人隔秋水，伫立奈愁何。  
剪取灵均语，临风恍浩歌。  

方蒙仲　孤梅  
墙角老槎牙，槎牙阅岁华。  
谁知杭欲死，解出背时花。  

方蒙仲　孤山梅  
千古水仙玉，坡以逋仙配。  
山谷弟山礬，两事同一意。  

方蒙仲　桂林吟梅  
几回桂州梦，欠一桂州诗。  
何日万里外，吟梅真大奇。  

方蒙仲　和刘后村梅花百咏  
从来芳事无时歇，雨洒风飘且莫悲。  
收拾苍苔成艾紬，茶山后有放翁诗。  

方蒙仲　和刘后村梅花百咏  
莫恃千芳胜一莸，兰渐芝滫便休休。  
年来萧艾吁堪怕，剩拾天香置宝篝。  

方蒙仲　和刘后村梅花百咏  
紫府仙人水月英，绝嫌臭秽溷真清。  
玉尘月赋三千斛，一洗人间死鬼兄。  

方蒙仲　和刘后村梅花百咏  
儿时两颔已生髭，一饱皇皇亟失时。  
索性断它烟火气，餐英汲润当朝炊。  

方蒙仲　和刘后村梅花百咏  
参横月落梦何从，且领清香入盏中。  
一岁见梅须一醉，梅前有几百年翁。  

方蒙仲　和刘后村梅花百咏  
拾遗当日醉于诗，江路寻梅兀似痴。  
花底柳边真梦事，居然短褐鬓如丝。  

方蒙仲　和刘后村梅花百咏  
岁岁年年花状头，瑶璫琼佩瑞光浮。  
玉螭赏遍三千界，不识珠帘十二楼。  

方蒙仲　和刘后村梅花百咏  
惆怅庭前三树株，十年依旧一锥无。  
从今只作梅生活，底用江头千木奴。  

方蒙仲　和刘后村梅花百咏  
百万瑶妃传粉酥，诗翁列屋世间无。  
江南穷相韩熙载，有甚歌姬画作图。  

方蒙仲　和刘后村梅花百咏  
凛凛冰清岩壑气，亭亭玉立庙廊身。  
从前误把瑶姬比，雌了梅花俗了人。  

方蒙仲　和刘后村梅花百咏  
少陵前仅陆君时，骚里居多摭茝蓠。  
未必梅花非有待，不妨敲琢古人遗。  

方蒙仲　和刘后村梅花百咏  
短篱痚竹自周遮，官舍过如野老家。  
不是陋儒太孤绝，自看梅后觉无花。  

方蒙仲　和刘后村梅花百咏  
三的朝露借恩光，剩种江梅作洞房。  
待得百年俱玉雪，冷官亦自有甘棠。  

方蒙仲　和刘后村梅花百咏  
一生梦不识愁台，口吻悲鸣有底哀。  
树上玉人应冷笑，从今不敢送愁来。  

方蒙仲　和刘后村梅花百咏  
倚树静年成入定，巡檐对语似谈空。  
是花是雪都休问，但觉清香满袖风。  

方蒙仲　和刘后村梅花百咏  
青子成时殊苦淡，玉英嚼处更清酸。  
自缘芳洁盈腔里，安肯甘甜转舌间。  

方蒙仲　和刘后村梅花百咏  
从知枯淡芬芳无，自古荣华朽腐多。  
且作从容郎庙看，一丘一壑觉如何。  

方蒙仲　和刘后村梅花百咏  
夫人可共倚雕栏，折得横枝独自看。  
梅癖难医君信否，东阳瘦损少陵酸。  

方蒙仲　和刘后村梅花百咏  
帘围玉馆愁吟尽，锦藉瑶瓶怕摘残。  
姑息梅花讵须尔，山家何处有朱栏。  

方蒙仲　和刘后村梅花百咏  
雨霰潇潇天地宽，相看岛瘦与郊寒。  
埋腰立雪心良苦，拥鼻吟风事大难。  

方蒙仲　和刘后村梅花百咏  
吟人写物例浮夸，未易形容是此花。  
如事休刊和靖集，一联已足自成家。  

方蒙仲　和刘后村梅花百咏  
一气居然分冷暖，南枝开早北枝迟。  
都城巧力真堪羡，竞买梅花八月时。  

方蒙仲　和刘后村梅花百咏  
玉羽江莲美莫当，酴醾缟袂雪为裳。  
白之谓白何分别，毕竟还梅是当行。  

方蒙仲　和刘后村梅花百咏  
自是不容加染涴，看来良亦富才情。  
落羌女管声声怨，点寿阳妆片片轻。  

方蒙仲　和刘后村梅花百咏  
不把山林换市朝，鲜明自是一时标。  
便令大冶安能铸，傥有小山差可招。  

方蒙仲　和刘后村梅花百咏  
肠断当年古吹台，酒酣欲叫谪仙回。  
夜深落月照颜色，端的宫袍入梦来。  

方蒙仲　和刘后村梅花百咏  
智琼久已乘龙去，留得人间十二枝。  
插向瓦瓶伴孤枕，别无玉骨与冰肌。  

方蒙仲　和刘后村梅花百咏  
托根岂解媚中璫，采蕨只当慕首阳。  
未必木天无秽史，岂其枌省尽清郎。  

方蒙仲　和刘后村梅花百咏  
雪儿按瑟侯门妒，玉女偷花帝座嗔。  
彼美人兮笑林薄，风流别是一家春。  

方蒙仲　和刘后村梅花百咏  
彩叶如云观瑒蕊，金盆照日品桃花。  
安知尤物真瑰特，落在西湖处士家。  

方蒙仲　和刘后村梅花百咏  
煮木石餐多药灶，断荤膻气独茶铛。  
诗人自合长的瘦，底事梅花更瘦生。  

方蒙仲　和刘后村梅花百咏  
刻玉琱琼费尽工，待看佳实绿阴中。  
早推花作群芳首，谁道梨为百果宗。  

方蒙仲　和刘后村梅花百咏  
梅叹知音少旷夔，政须我辈与伸眉。  
逋仙诗胜多多许，咀嚼无令一字遗。  

方蒙仲　和刘后村梅花百咏  
行吟坐想午忘饥，剔尽青灯睡失时。  
唐宋以来多作者，姑为汉魏补梅诗。  

方蒙仲　和刘后村梅花百咏  
驿处徘徊磴处缘，任教人唤作梅颠。  
赊它陆凯二十字，唤起杜陵三百年。  

方蒙仲　和刘后村梅花百咏  
纯是沉檀和乳麝，许多珠瓅间金块。  
素娥亲捣摊成片，玉帝闲游撒下来。  

方蒙仲　和刘后村梅花百咏  
十分正色白为难，眼底红黄总热瞒。  
安得云英挥玉杵，腊余为合返魂丹。  

方蒙仲　和刘后村梅花百咏  
雪破白时惊腊早，雨肥红处已春归。  
到头不识东皇面，看尽蜂黄蝶粉飞。  

方蒙仲　和刘后村梅花百咏  
最堪避世有墙东，细别薰莸鼻观中。  
商皓芝香真可老，陶朱铜臭敢称公。  

方蒙仲　和刘后村梅花百咏  
俨然盛服对严宾，肯向花中作素臣。  
映彻九泉明一世，清言须让晋诸人。  

方蒙仲　和刘后村梅花百咏  
夜色朝光两莫知，树间但见白差差。  
江南到处名姝少，一律前村雪里词。  

方蒙仲　和刘后村梅花百咏  
百年老树半边枯，众卉难攀觉太孤。  
欲进素馨交茉莉，奈渠浪蕊欠根株。  

方蒙仲　和刘后村梅花百咏  
鸥社同盟交最久，兔园授简事堪悲。  
开元才子多佳句，借向宫人笛里吹。  

方蒙仲　和刘后村梅花百咏  
童黄安足名天下，太白常疑在世间。  
生纵不陪振鹭列，死犹可葬伯鸾山。  

方蒙仲　和刘后村梅花百咏  
方见横斜忽乱飞，噫其造物未昌时。  
点衣片片皆诗料，爱惜移时不敢吹。  

方蒙仲　和刘后村梅花百咏  
后村画卷四方来，输与先生作袜材。  
貌就寒林差易事，玉堂云雾欠人裁。  

方蒙仲　和刘后村梅花百咏  
香臭难逃万古评，白黄安得一般清。  
好看玉树临风立，羞杀金莲帖地行。  

方蒙仲　和刘后村梅花百咏  
此花清绝畏人知，间许吟人咽入脾。  
咽去居然佳句少，谁云臭腐可神奇。  

方蒙仲　和刘后村梅花百咏  
含章遗迹杳难详，汉苑唐都更可伤。  
说与诗人莫嘲咏，梅花眼见几兴亡。  

方蒙仲　和刘后村梅花百咏  
痴儿安得妄评弹，刚道空花用处难。  
最是香能蠲客醉，更如玉可灭人瘢。  

方蒙仲　和刘后村梅花百咏  
香奁陋体实堪哀，惭谢诸公费挽推。  
铁石心肠元作赋，浮华讵足定人才。  

方蒙仲　和刘后村梅花百咏  
惜花心因凄凉矣，绕树身犹矍铄哉。  
且莫怨嗟难可口，和羹事只系时来。  

方蒙仲　和刘后村梅花百咏  
老天机轴无停手，忙织千葩染万红。  
惟有一冬闲岁月，梅花专局不分功。  

方蒙仲　和刘后村梅花百咏  
窗明不寐夜寥寥，恍惚珠幢跨玉桥。  
冷掾久严红妓禁，彩鸾莫误唤文箫。  

方蒙仲　和刘后村梅花百咏  
乐事赏心谁不有，可人胜士古来难。  
樽前莫怪同游少，恐被梅花白眼看。  

方蒙仲　和刘后村梅花百咏  
千顷琼田徒手得，连云彩阁一朝成。  
平生富贵梅时健，肯作穷人冻饿声。  

方蒙仲　和刘后村梅花百咏  
禹锡当年出省台，玄都花谢转生哀。  
梅花不涉春风事，看取先生几度来。  

方蒙仲　和刘后村梅花百咏  
一生不信有金芝，今岁庭前碧玉枝。  
只恨相看无一语，恍如月下对桓伊。  

方蒙仲　和刘后村梅花百咏  
沸鼎乾坤尘未消，椒菌杂袭少高标。  
君王曾梦商岩否，此物差堪与燮调。  

方蒙仲　和刘后村梅花百咏  
简斋绝句天为笑，旋到调羹鼎伴来。  
只合拜梅为座主，画梅且尔况真梅。  

方蒙仲　和刘后村梅花百咏  
少豪放出旅枯槎，归橐垂垂返海涯。  
叔子诸公自佳耳，关人心事只梅花。  

方蒙仲　和刘后村梅花百咏  
溪北溪南雪跨悬，琼楼玉宇照庭前。  
萸坪竹馆辛夷坞，肯与王维赌辋川。  

方蒙仲　和刘后村梅花百咏  
披衣徒倚天方曙，秉烛吟哦夜忽中。  
不是被他驱使得，爱他意政与人同。  

方蒙仲　和刘后村梅花百咏  
心事芬芬流品胜，一生清友是梅舑。  
可怜介甫交游尽，岁晚钟山进二俞。  

方蒙仲　和刘后村梅花百咏  
怀中黄敕墨犹新，曾尾群贤步玉津。  
惆怅看花成昨梦，大输今岁赏梅人。  

方蒙仲　和刘后村梅花百咏  
生涯冷淡乐者少，声色希夷见若无。  
洛下只知海棠会，岭南竞作荔枝图。  

方蒙仲　和刘后村梅花百咏  
极知云月浩无边，所恨舂容欠大篇。  
宵立我犹嫌俗士，形舑尔可配儒仙。  

方蒙仲　和刘后村梅花百咏  
一从香影句名佳，嗣响才称竹外斜。  
千古梅诗三句好，何好阁笔只看花。  

方蒙仲　和刘后村梅花百咏  
宝络珠璎佛子龛，荒原断磵隐君庵。  
清言悟法无人会，时有游蜂细细参。  

方蒙仲　和刘后村梅花百咏  
薜荔帷兮药作房，芳华底用浴兰汤。  
倾城梳洗只招惎，且可随宜淡淡妆。  

方蒙仲　和刘后村梅花百咏  
十分元得孤寒力，一点无关坱坙功。  
谁令春风来得晚，梅花也不傲春风。  

方蒙仲　和刘后村梅花百咏  
和靖墓荒吟骨冷，孤山新庙尚危栏。  
便当纯用梅花祭，一洗蕉黄与荔丹。  

方蒙仲　和刘后村梅花百咏  
懒入寿宫供贵主，难凭庾驿寄时贤。  
不如吹入霜天角，尚为君王戍北边。  

方蒙仲　和刘后村梅花百咏  
温柔乡苦不胜衣，端正楼嫌微有肌。  
安得花神供步辇，不肥不瘦美兼之。  

方蒙仲　和刘后村梅花百咏  
旧友凋零新友少，惟梅到处只依然。  
愿言白发三千丈，饱看高花五百年。  

方蒙仲　和刘后村梅花百咏  
西湖已死犹名世，东阁更佳何与人。  
但得心传清白事，不须足踏软红尘。  

方蒙仲　和刘后村梅花百咏  
树边久立任衣单，为爱天香彻骨寒。  
脑子斛量犹觉臭，安知人世有沉檀。  

方蒙仲　和刘后村梅花百咏  
花昔罗浮山下居，肌肤玉雪缟衣裾。  
冷斋不到朝云死，独与松风伴大苏。  

方蒙仲　和刘后村梅花百咏  
初似穷儿观异宝，俄惊上帝锡嘉名。  
荒山底处生珠藏，蓬户居然扁玉清。  

方蒙仲　和刘后村梅花百咏  
雪裹空身无庇叶，风前妙质忽飞尘。  
一襦不着中寒去，莫是陈三辈行人。  

方蒙仲　和刘后村梅花百咏  
扫空习气尚余狂，岂不怀思拾众芳。  
花里素王真足贵，橘中皓叟更无香。  

方蒙仲　和刘后村梅花百咏  
玉英瑶圃美人家，宝璐琼芳兴绝佳。  
此是梅花真实相，谁云骚不品梅花。  

方蒙仲　和刘后村梅花百咏  
不慕清官况热官，竹篱纸帐睡差安。  
却愁帝敕梅龙去，第一瑶台分外寒。  

方蒙仲　和刘后村梅花百咏  
忍寒宁死饿宁僵，不去偷它贾女香。  
感叹怀铅成底事，辛勤餐玉竟无方。  

方蒙仲　和刘后村梅花百咏  
无色无香应是画，雨珠雨玉奈可穷。  
素餐终老坐成晚，白业它生扫未空。  

方蒙仲　红梅  
不但色浓华，更觉香幽迥。  
笑杀海棠仙，死抱渊材恨。  

方蒙仲　黄梅  
双雀啅余芳，长记来时路。  
瞥见金弹丸，相呼远飞去。  

方蒙仲　黄香梅  
香清还耐久，粲粲镂金葩。  
想见蜂为蜡，单方采此花。  

方蒙仲　寄驿梅  
春色满梢头，所思尚千里。  
京洛贵人多，谁欤堪欹似。  

方蒙仲　兼山会食  
惯从客里换春秋，愧见平生马少游。  
怀去仅赢一黄勅，传呼能得几苍头。  
浮沉冷宦存吾拙，梦寐清言写我忧。  
屡欲相从奏咸夏，怕惊俚耳又休休。  

方蒙仲　见梅  
平生空四海，红紫委如尘。  
梅处生新敬，宁非具限人。  

方蒙仲　江路梅  
翁仲为余泣，江头负月明。  
一从少陵死，此路断人行。  

方蒙仲　绿萼梅  
楚楚碧霞裳，轻轻青玉履。  
三千一太真，道妆侍天子。  

方蒙仲　罗浮梅  
坡翁短衫情，此语差足据。  
为爱松风亭，朝云已仙去。  

方蒙仲　落梅  
青冢锁香魂，罗浮埋玉质。  
美人薄命多，临风空太息。  

方蒙仲　梅{上艹下撩}  
商家宰相羹，周代笾人供。  
自古实为先，唐后花始重。  

方蒙仲　梅答  
人言是金屋，我见即柴门。  
但认安身处，区区何足论。  

方蒙仲　墨梅  
补之敕谥村，简斋致公辅。  
未必画惭诗，只为遇不遇。  

方蒙仲　木犀  
灵根久向月中栽，不信天香坠下来。  
自是人间与天上，一般种子一齐开。  

方蒙仲　前村梅  
何缘春信息，第一到田家。  
为甚笙歌院，重重绣幕遮。  

方蒙仲　墙角梅  
整整复欹欹，微微褪玉肌。  
娇羞说不尽，露下月低时。  

方蒙仲　青梅如豆  
春去雨霏霏，青梅未接时。  
青青几万斛，可惜不充饥。  

方蒙仲　盛开梅  
烂熳不须怜，摇落尤佳致。  
身卧积藓中，受事天富贵。  
十分香色十分清，摇落都从盛处生。  
物理盈虚例如此，世间何事不浮荣。  

方蒙仲　手种芙蓉入秋盛开  
天然富贵又风流，簇簇湘妃起聚头。  
唤做牡丹何不可，高他一着见深秋。  

方蒙仲　手种芙蓉入秋盛开  
空山寂寂朋游少，为爱风姿手自栽。  
九十日秋犹暖热，一枝谢又一枝开。  

方蒙仲　手种芙蓉入秋盛开  
留侯美好妇人然，楚汉功成更得仙。  
疑与拒霜同品格，生来质弱节高坚。  

方蒙仲　手种芙蓉入秋盛开  
闹蓝政自亦不恶，冷局由来未易知。  
开又争他桃李分，何缘同得芷兰时。  

方蒙仲　寿徐意一参政  
红云朵里紫霞杯，敕使今朝四度来。  
意一堂中开九袠，太微星里现三台。  

方蒙仲　寿徐意一参政  
吕氏早皆期正献，范家晚竟相忠宣。  
不成二十年声望，久坐难兄一旧毡。  

方蒙仲　寿徐意一参政  
众芳摇落此何时，争看江梅拆一枝。  
相去小春才四日，调羹消息不应迟。  

方蒙仲　寿徐意一参政  
黄花晚节香愈劲，老圃秋容景更奇。  
欲侑瓣香无好语，且偷忠献一联诗。  

方蒙仲　四望梅  
摽梅其实七，此特损其三。  
风赋久不作，有诗谁共谈。  

方蒙仲　探梅  
短褐一枝筇，穿花云几重。  
日边花鸟使，定不到山中。  

方蒙仲　天基节当筵致语中号  
晓日金门气郁葱，人间万里总祥风。  
再登况遇三登盛，独乐何如众乐同。  
行有玉觞陪迩列，岂无金鉴洞遗忠。  
天恩年寿何分别，尽在簪花舞蹈中。  

方蒙仲　亭前梅  
相彼一长须，赤脚亦无有。  
二梅侍侧焉，岂不差胜不。  

方蒙仲　问梅  
夜月玉堂前，春风紫盖边。  
想君都看破，宁与我周旋。  

方蒙仲　西湖梅  
忆昔跨吟鞍，花翁赏新句。  
回首十年强，肠断天竺路。  

方蒙仲　溪桥梅  
一阵晓风寒，惊飞点去鞍。  
行人易愁绝，便作柳花看。  

方蒙仲　熙春朝阳  
山占樵城最上头，眼前历历记曾游。  
古来不少二千石，海内今谁第一流。  
小队未妨需隙暇，大书已觉振岩幽。  
于今幸际丰登日，满泛松觥剩句酬。  

方蒙仲　消梅  
四月沙河市，青盆雪色盐。  
吴儿甘美饫，可是喜酸咸。  

方蒙仲　笑坐金鞍歌落梅  
谪仙豪放甚，小妾伴金鞍。  
未可将穷相，诗人一例看。  

方蒙仲　信笔  
笔床茶灶答蛩吟，摇落秋风万里心。  
白发萧萧酒初醒，一龛镫火四更深。  

方蒙仲　旋开梅  
邻笛不须吹，惊喷枝头雪。  
主人日日来，长见开时节。  

方蒙仲　学厅桃符  
头胪如此可何官，习气居然简册间。  
似有宿缘吾士友，差强人意此溪山。  
青衿笑语非为冷，黄卷工夫可得闲。  
珍重相期进明德，莫教具索有惭颜。  

方蒙仲　学厅桃符  
非民非吏一闲身，倏忽空山又见春。  
明月清风终岁有，浮云苍物几番新。  
不知世有弹冠事，但愿门多挟册人。  
畴昔东嘉子徐子，勉旃傥可嗣芳尘。  

方蒙仲　学厅桃符  
而立之年不啻过，十分减尽少年豪。  
吃它官饭如何稳，着了朝衫说甚高。  
勤向溪山供日课，剩栽花木足年劳。  
客来不周嗟无肉，菜本新添数百窠。  

方蒙仲　盐梅  
众口一酸调，佳处在味外。  
忽使水火争，谁令居鼎鼐。  

方蒙仲　宜霜梅  
青女出骖鸾，负恃天然色。  
一等淡梳妆，太真迎虢国。  

方蒙仲　宜雪梅  
长愁花易天，倏被风吹尽。  
因爱雪花飞，枝头巧相映。  

方蒙仲　宜月梅  
人言广寒宫，合种梅花树。  
那知白玉容，自怕嫦娥妒。  

方蒙仲　以诗句咏梅　暗香浮动月黄昏  
但见白硙硙，香从何处来。  
广寒异人世，莫是桂花开。  

方蒙仲　以诗句咏梅　残雪逍迟月出蚤  
自嫌太奇绝，混以雪和月。  
却有一味香，教人细分别。  

方蒙仲　以诗句咏梅　淡薄似龙知我意  
平生惟有梅，与语觉差可。  
此外岂无花，周旋宁作我。  

方蒙仲　以诗句咏梅　点缀裙腰粉不扫  
慎勿扫苍苔，芳英堪藉地。  
丘壑足风流，欠得脂粉气。  

方蒙仲　以诗句咏梅　独立晚风香满袖  
有人善丹青，画我风满袖。  
其如香笔下，描不就□□。  

方蒙仲　以诗句咏梅　多情立马待黄昏  
清绝畏人知，幽香发深省。  
故用此时来，徘徊花下影。  

方蒙仲　以诗句咏梅　风清月落无人见  
佳则风月境，远而烟水乡。  
此花元本分，定不为人香。  

方蒙仲　以诗句咏梅　孤山山下醉眠处  
佳句千所嗔，谪与水仙隅。  
樽酒酹逋翁，更道香影下。  

方蒙仲　以诗句咏梅　及早归来带雪看  
南州雪易消，得春却差早。  
到处有梅花，不如在家好。  

方蒙仲　以诗句咏梅　江头千树春欲暗  
世閒如此花，涉春便憔悴。  
不识青黄君，岁年管何事。  

方蒙仲　以诗句咏梅　老枝横出数花新  
荒山俄积玉，老蚌忽明珠。  
惟是据枯槁，年来一字无。  

方蒙仲　以诗句咏梅　冷蕊痚枝半不禁  
梅亦有何好，花中偏得名。  
只为淡生活，不傍闹门庭。  

方蒙仲　以诗句咏梅　林中笑破冰霜面  
澹寂自天姿，逢人借颜色。  
一笑比河清，希仁太孤特。  

方蒙仲　以诗句咏梅　绿阴青子明年事  
淡淡腊前药，离离夏初实。  
结裹若异然，不是东皇力。  

方蒙仲　以诗句咏梅　妙意有在终无言  
梅曾无一语，人□不能休。  
觉得逋仙句，梅犹未点头。  

方蒙仲　以诗句咏梅　且撼长条餐落英  
玉尘固清俸，也莫大餐多。  
试问采薇子，而今还在麽。  

方蒙仲　以诗句咏梅　山意冲寒欲放梅  
逆境春容少，穷时节义难。  
此花小异处，却要十分寒。  

方蒙仲　以诗句咏梅　十年花送诗人老  
花老几人来，人老花常少。  
安得似花人，年年陪一笑。  

方蒙仲　以诗句咏梅　痚影横斜水清浅  
甚处足横斜，孤山水一涯。  
从来个中水，只许照梅花。  

方蒙仲　以诗句咏梅　痚枝的皪樽前影  
耻与俗同犀，惟有身随影。  
不谓世尘中，梅亦更此境。  

方蒙仲　以诗句咏梅　谁寄寒斋雪夜春  
寒炉耿夜长，辣肩得文句。  
将以一枝春，逢人无寄处。  

方蒙仲　以诗句咏梅　水边风日笑横枝  
人生贵德时，一笑亦足适。  
三冬冰雪辰，几遇佳风日。  

方蒙仲　以诗句咏梅　水边篱落忽横枝  
花疑天女现，根讶化人移。  
到眼如曾识，无心转见奇。  

方蒙仲　以诗句咏梅　朔云为断蜂蝶信  
风月本无穷，台观亦□恶。  
妙处吾能言，却恐儿辈觉。  

方蒙仲　以诗句咏梅　探请东皇第一机  
东皇第一机，谩道凭花寄。  
那知东皇来，已落第二义。  

方蒙仲　以诗句咏梅　万里春随远客来  
万里载梅归，道是春来路。  
那知春到时，梅已随风去。  

方蒙仲　以诗句咏梅　微月黄昏句里香  
千载几梅诗，难在道首处。  
便是武夷翁，亦赏西湖句。  

方蒙仲　以诗句咏梅　为君援笔赋梅花  
昔逋才两句，共不用文章。  
援笔人皆是，写来当甚强。  

方蒙仲　以诗句咏梅　为散冰花除热恼  
狂与豪倾酒，饥肠共索诗。  
为梅成热恼，除是把□医。  

方蒙仲　以诗句咏梅　未害广平心铁似  
白叟醉杨柳，韩翁忆李桃。  
便令铁心者，其奈玉颜何。  

方蒙仲　以诗句咏梅　未将梅蕊惊秋眼  
只言梅信末，不柰此愁何。  
莫待一枝折，撩人愁更多。  

方蒙仲　以诗句咏梅　屋帘斜入一枝低  
异时兰见耡，只以当门故。  
请君阳春看，少让梅一步。  

方蒙仲　以诗句咏梅　小窗斜日两三枝  
窗非作梅地，梅雅与窗宜。  
未识日斜后，何如月落时。  

方蒙仲　以诗句咏梅　雪后园林才半树  
只见漫天雪，元来亦有花。  
两三花自好，半树太多些。  

方蒙仲　以诗句咏梅　巡檐说尽心期事  
一生心下事，皆可对人言。  
独有这些子，难为世俗论。  

方蒙仲　以诗句咏梅　要尝雪月并明时  
雪月是花非，但觉夜成旦。  
世事忌分明，朦胧差好看。  

方蒙仲　以诗句咏梅　一树横斜独可人  
玉堂亦茅舍，未易得痚亲。  
且亲轻相可，梅非多可人。  

方蒙仲　以诗句咏梅　一枝风物便清和  
尽是矜风日，谁能耐雪霜。  
难中见工巧，黑常胜青皇。  

方蒙仲　以诗句咏梅　一枝犹傍故人香  
山林殊市朝，易隔故人面。  
珍重山中人，留面长相见。  

方蒙仲　以诗句咏梅　幽闲元不为人香  
道不为人香，其如人竞即。  
香外更多佳，人亦未易识。  

方蒙仲　以诗句咏梅　玉笛冰滩索同赋  
笛谱久无传，冷落孤山社。  
觅得半个难，何况同赋者。  

方蒙仲　以诗句咏梅　玉立寒烟寂寞滨  
戎衍瑶林机，秀雪玉圃秀。  
向令能寂寞，岂不是佳人。  

方蒙仲　以诗句咏梅　月地云阶谩一樽  
樽前酹花神，诗因酒转新。  
方知这奇事，不属独醒人。  

方蒙仲　以诗句咏梅　折得寒香不露机  
天香无尽藏，参透古来希。  
便使露些子，犹为杜德机。  

方蒙仲　以诗句咏梅　真与雪霜娱晚景  
难得雪成持，不标风无赖。  
生来避闹蓝，行不超色界。  

方蒙仲　以诗句咏梅　竹外一枝斜更好  
梅岂必□竹，居何与梅事。  
政尔亦偶然，人自见之异。  

方蒙仲　咏西岭梅花  
雨后众崖碧，白处纷寒梅。  
遥遥迎客意，欲下山坡来。  
穷村受春晚，邂逅今日开。  
绛领承玉面，临风一低回。  
折归无可赠，孤赏心悠哉。  

方蒙仲　雨中梅  
瑶妃一念差，谪堕人间世。  
琼阙未忘情，时带盈盈泪。  

方蒙仲　庾岭梅  
留樵五百诗，半为梅花赋。  
悔不瘐岭游，天成诗一部。  

方蒙仲　鸳鸯梅  
夜半长生殿，金钗恨最长。  
分明后身是，环子伴三郎。  

方蒙仲　早梅  
尚居阑菊殿，岂占杏桃先。  
梅自伤迟暮，人犹作早看。  

方蒙仲　折梅  
看梅如看画，由我不由他。  
千树江头少，一枝瓶里多。  

方妙静　送水云归吴  
万里秦城风淅淅，一望蓟州云羃羃。  
君今得旨归故乡，反锁衡门勿轻出。  

方南山　叶  
高低庭树晚风吹，脱叶应难恋旧枝。  
莫向秋深怨零落，春深还有绿阴时。  

方輗　道岩  
太极岩图出道州，兹岩名道宝相犹。  
元公图说兹岩具，好向岩中仔细求。  

方輗　里中张氏母出与邑宰母宴钱以诗  
张氏母袁称寿星，生绍兴庚申今有百五龄。  
子孙耕稼食可饱，女妇纺织织衣称情。  
白发既脱生黑发，耳目聪明长步行。  
五朝皇帝恩广大，一老平时身太平。  
乡里皆庆喜，县官问姓名。  
阖门漏屋下，上诣县官厅。  
太夫人之面可识，太夫人之堂可升。  
即前再拜问起居，谢官下念田里氓。  
尊高年以长其长，凡为人子沸欢声。  

方苹　五大令移需岩王隐居手植木樨於郡庭赋诗以赠和黄通判韵  
分将翠色来雩邑，倏尔清风植府庭。  
先生高卧何由见，想在渔州弄紫萍。  

方千里　题真源宫  
万岁丹霞府，千函蕊笈书。  
时时瞻绛节，往往下云车。  
近与刚风接，高连上帝居。  
登前望南岳，清跸彻空虚。  

方日升　桃花洞  
洞口迷离春复秋，几人幽赏赋来游。  
云封乱石桃花少，月照平湖茂草稠。  
粉黛三年空不语，溪山万古尚含愁。  
只今惟有长堤柳，犹似依依念故侯。  

方汝疆　江上晚望  
柳边茅舍倚渔矶，沙上轻禽贴水飞。  
千顷夕阳秋练净，谁家一叶晚来归。  

方汝疆　江上晚行  
疏云薄日冷吴江，江色芦花共渺茫。  
四五点山烟霭淡，两三枝桨水云长。  
游鱼避网惊微浪，幽鹭窥汀下夕阳。  
兴罢归来更回首，满峰明月踏溪霜。  

方汝疆　舟行江上  
平林漠漠暝烟齐，竹树萧疏望眼迷。  
相唤几声何处雁，断霞明处一行低。  

方山京　慈井  
古井千年尚著名，只缘慈孝不胜情。  
碧烟自好浓霜白，何必溪流擅独清。  

方审权　挽德润  
力挽端平疏，追还元佑风。  
只今只未正，自古直难容。  
去国身如叶，忧时鬓易蓬。  
转输烦计使，镇抚仗元戎。  
化寓文章内，人游礼乐中。  
五年怀赤子，一念契苍穹。  
宠仅优奎阁，言犹简帝聪。  
顿忘前席召，虚抱死疆衷。  
预决同师鲁，先知即了翁。  
至诚存素履，定力见临终。  
族党哲人逝，朝家善类空。  
我为天下哭，非但哭吾崇。  

方慎言　句  
借问城中推妙手，谁能写得使君心。  

方慎言　题灵岩弄月池  
偶宿天台白石房，夜深清话月移光。  
宦游难作重来约，一枕泉声老不忘。  

方师尹　爽轩  
鹤岭重登不作难，自绿萝月喜月攀。  
胜游不减谢安石，佳士况逢元鲁山。  
眼底更无尘事扰，窗开又得许时閒。  
丁仙已有归来约，他日寻盟共往还。  

方士繇　崇安分水道中  
溪流清浅路横斜，日暮牛羊自识家。  
梅叶阴阴桃李尽，春光已到白桐花。  

方士繇　答故人  
天涯春色已平分，桃李阴阴昼掩门。  
黄素久无人问字，绿醽时有客来樽。  
栖迟未叹流光远，寂寞远令此道存。  
珍重故人勤问讯，暮年忧乐任乾坤。  

方士繇　丹崖  
丹崖石气凝高秋，碧溪上引天河流。  
金堂石室不可到，玉棺莓苔生古愁。  
仟人昔乘紫云去，白马摇鞭在何处。  
茫茫尘世那得知，幔亭空记当年事。  
君不见茂林松柏已萧痚，乾鱼犹祭同亭祠。  

方士繇　寒栖馆  
苍崖凌绛霄，横席坐高迥。  
遥夜闻吹箫，山空月华冷。  

方士繇　鸡豚社  
稻叶青青水满塍，夕阳林下赛田神。  
投身便入鸡豚社，老去人间懒问津。  

方士繇　句  
流连儿女意，香满曝衣楼。  

方士繇　句  
肯向渊明拚一醉，何妨乘兴过篱东。  

方士繇　句  
几酌碧筩陪笑咏。  

方士繇　句  
不复云輟去自留，却凭飞鹊集中流。  

方士繇　偶成长句  
北风日日闭柴门，落尽梅花雨暗村。  
虚阁留春宜夜永，寒炉拨火借春恩。  
舂知身外亲交少，老觉人间岁月奔。  
空负平生江海意，只今心事与谁论。  

方士繇　升山即事  
一径西风里，闲房客未归。  
砌苔侵野屐，林叶上秋衣。  
黄卷经心懒，青纶入梦稀。  
还书报妻子，莫厌故山薇。  

方士繇　竹  
凤尾森森半已舒，玳文滴沥画难如。  
虚心不贮相思恨，还作风流向绮疏。  

方氏　殉节诗　二解  
我生不辰，咨嗟风雨。  
一木难支，劝君解组。  

方氏　殉节诗　三解  
妾身邀隐，君志尽忠。  
原学仲连，甘蹈海东。  

方氏　殉节诗　四解  
举世须眉，何殊巾帼。  
偏我妇人，尚知报国。  

方氏　殉节诗　五解  
有女贞洁，有男才良。  
素解大义，不负纲常。  

方氏　殉节诗　一解  
昊天懵懵，四海汹汹，  
赵氏终衰，妖孽景从。  

方恬　赋雪  
睡起眼光的铄，拥衾缩劲高吟。  
推转小窗惊看，松林翻作琼林。  

方恬　句  
长驱笔阵浑无碍，扫尽春蚕食叶声。  
微波荡晴墩，倒影动悬壁。  

方恬　无题  
蹇驴昨日雪蒙蒙，破帽呼舟古渡风。  
吟得诗成还未吐，要留此景著胸中。  

方恬　遇昱岭  
直上最高头，无人独少留。  
万山皆在下，千里入双眸。  
马傍松边立，云从脚底浮。  
倚天一长啸，红日满沧洲。  

方恬　至杭都洲湖上  
春闱试罢且徘徊，十里荷花浑未开。  
笑指西湖且归去，閒时应待我重来。  

方廷实　金山亭呈翁守二首  
新亭高敞枕城隈，万里江山爽气来。  
云外孤峰擎日晚，林间啼鸟唤春回。  
登车谩有澄清志，览景惭非赋咏才。  
太守风流民讼简，落成尊酒许相陪。  

方廷实　金山亭呈翁守二首  
丹碧崔嵬切斗魁，峰峦怀抱水萦回。  
春归岩谷幽花发，日上楼台宿雾开。  
天近凤城瞻帝座，云迷鳌海接蓬莱。  
登临谁会迟留意，共折梅花更一杯。  

方廷实　句  
书乱床头无甲乙，鸟鸣窗外自宫商。  

方万里　登云岩塔二绝  
湖迥山明玉宇澄，浮图绝顶快高登。  
天负吹我今宵梦，多在瑶台十二层。  

方万里　登云岩塔二绝  
窣堵崔嵬置曲栏，不知身在碧云端。  
墨题便是慈恩约，只尺联镳上广寒。  

方惟深　呈荆公  
年来身计欲何为，跌宕无成一轴诗。  
懒把行藏问詹尹，愿将生死遇秦医。  
丹青效虎留心拙，斤匠良工入手迟。  
此日知音堪属意，枯桐正在半焦时。  

方惟深　程公辟留客开元饮  
画锦新坊路稍西，兴来携客就僧扉。  
樽前倒玉清无比，笔下铿金妙欲飞。  
蓝舆直须乘月去，榜歌时听采菱归。  
流传白雪吴城满，顿觉炎歳一夕微。  

方惟深　程公辟留客开元饮  
仙老论文小往还，多才令尹独能攀。  
携觞步入千花界，借榻清临一水间。  
笑语不惊沙鸟去，襟怀犹过野僧闲。  
城中此地无人爱，坐对西南见好山。  

方惟深　答公权晚春  
林圃芳菲尽，空阴绕院青。  
风条初脱絮，露沼欲生萍。  
地僻春犹冷，门闲书亦扃。  
临杯学强醉，怀抱只常醒。  

方惟深　都下寄友人叶褧之  
朝车皆有从，暮辙各有投。  
茫茫声利区，贱客难独留。  
岂无平生交，音容杳南州。  
幽怀欲有诉，寤寐不可求。  
追我夙昔欢，负子今日游。  
勉矣尚有适，所困非所羞。  

方惟深　古柏  
四边乔木尽儿孙，曾见吴宫几度春。  
若使当时成大夏，也应随例作埃尘。  

方惟深　过黯淡滩  
溪流怪石碍通津，一一操舟若有神。  
自是世间无妙手，古来何事不由人。  

方惟深　过无为吴氏园池  
傍水寻幽径，青林画掩扉。  
扬花入竹静，鸟影度塘稀。  
石好频移坐，波清任濯衣。  
沙鸥如有意，一一近人飞。  

方惟深　和吴门章太守五日宴九老于广化寺  
使群萧洒上宾闲，金地无人画敞关。  
风静箫声来世外，日长仙境在人间。  
诗成郢客争挥翰，曲罢吴姬一破颜。  
此节东南无此会，高名千古映湖山。  

方惟深　红梅  
清香皓质世称奇，谩作轻红也自宜。  
紫府与丹来换骨，春风吹酒上凝脂。  
直教腊雪无藏处，只恐朝云有散时。  
溪上野桃何足种，秦人应独未相知。  

方惟深　虎丘  
晋人事高旷，所得多奇僻。  
云岩佛子庐，曾为二王宅。  
当时槃乐地，俯仰成今昔。  
林泉亦余好，徘徊想遗迹。  
那知非昔人，复作登临客。  

方惟深　剑池  
云崖倚天开，苍渊下澄澈。  
世传灵剑飞，山石千丈裂。  
神踪去不返，今作蛟龙穴。  
是非漭难诘，岁久多异说。  
惟当清夜来，静赏潭上月。  

方惟深　绝句  
多年不见玉川翁，今日相逢小榭东。  
依旧清凉无长物，只余松桧养秋风。  

方惟深　明教院  
宝刹临苍峡，门迎万里船。  
湍声沉鸟语，岸沫拥蛟涎。  
朝供收崖粟，宵瓶煮石泉。  
平生林壑趣，向此合留连。  

方惟深　牡丹  
嫚黄妖紫间轻红，谷雨初晴早景中。  
静女不言还爱日，彩云无定只愁风。  
炉烟坐觉沈檀薄，妆面回看粉黛空。  
此别又须经岁月，酒阑携烛绕芳丛。  

方惟深　千人石  
生公天人师，讲法花雨堕。  
当时听法众，片石千人坐。  
山祗常护持，山鸟不敢污。  
野人心茫然，傲荡多酒过。  
醉来不肯归，石上看云卧。  

方惟深　书通德官舍壁  
楚水分墙北，闽溪出舍东。  
冷云秋欲雪，高木书常风。  
冠盖人声绝，音书鸟道通。  
如何阮家子，平地哭途穷。  

方惟深　题公权壁  
绕舍清阴白书寒，野情晴喜到门阑。  
陶潜岁计惟栽菊，楚客家风只种兰。  
雨过落花粘履舄，日长轻絮点杯盘。  
明年官满君须去，此地应难得此欢。  

方惟深　题九华阁  
斗起喧卑地，尘埃不入颜。  
微寻清书梦，静看别州山。  
隐几孤鸿没，调琴远鹤还。  
何时了吾事，来此伴君闲。  

方惟深　挽张几道  
吴郡声名顾与张，龙门当日共升堂。  
青衫始见登华省，丹旐俄闻入故乡。  
含泪孤儿生面垢，断肠慈母满头霜。  
嗟君十载人间事，不及南柯一梦长。  

方惟深　雪  
剪水飞花着地干，世间颜色比应难。  
谢家儿女空才思，只作因风柳絮看。  

方惟深　谒荆公不遇  
春江渺渺抱墙流，烟草茸茸一片愁。  
吹尽柳花人不见，春旗催日下城头。  

方惟深　依韵答杨起公见寄  
释卷趋南亩，霜风报获时。  
不才谋事拙，寸禄及亲迟。  
通寒终难问，短长今自知。  
何年得乘兴，闲趁逸人期。  

方惟深　游园不遇主人题壁  
何年突兀庭前石，昔日何人种以柏。  
乘兴闲来就榻眠，一枕春风君莫惜。  
城西今古阳山色，城中谁有千年宅。  
往来何必见主人，主人自是亭中客。  

方惟深　渔父  
一叶生涯逐浪流，悠悠生事共萍浮。  
蓑披残雪湘江晚，钩拂红尘渭水秋。  
买酒解衣杨柳岸，得鱼吹火获庐洲。  
兴阑却返扁舟去，半掩柴门古渡头。  

方惟深　赠黄君俞  
紫书夕降御床边，门下褒衣绕数千。  
捧檄喜随亲色动，授经荣胜主恩偏。  
相如好赋真童子，贾谊多才患少年。  
道在不须忧绛灌，一时卿相尺知贤。  

方惟深　舟下建溪  
客航收浦月黄昏，野店无灯欲闭门。  
半出岸汀枫半死，系舟犹有去年痕。  

方武子　南中题壁  
明月照齐州，玉龙棲欲起。  
壮士肠夜回，寒衾泼秋水。  

方武子　题龙津亭  
龙津亭下水漫漫，坐久疑神杳霭间。  
说道浙江人不信，向南全似越州山。  

方希觉　到官郡□之余即新众乐亭为州人游观之所因拙句  
重寻佳景冠南州，天与邦人作胜游。  
百尺台成偏得月，四时花放不知秋。  
当轩叠嶂高还下，傍槛长溪咽复流。  
只道使君能共乐，有谁能会使君忧。  

方希觉　及瓜将行留别南山  
南山陈迹遍搜寻，好景森罗直万金。  
别后不知谁念我，经营偏费主人心。  

方暹　仙人桥石刻  
乡村十里少人家，手掬清泉嚼细茶。  
洞口春深却无酒，故人相赠以桃花。  

方孝能　福唐元夕三首  
街头如书火山红，酒面生鳞锦障风。  
佳客醉醒克色裹，新妆歌舞月明中。  

方孝能　福唐元夕三首  
薄薄春衫新缕金，樽前风细怯轻阴。  
酒香隐约生红粉，正与桃花共浅深。  

方孝能　福唐元夕三首  
灯外风摇沽酒旆，月中人数卖花钱。  
少年心绪如飞絮，争逐遗香拾坠钿。  

方孝能　句  
壶公簪绂数如沙，三世青云在一家。  

方信孺　白云洞  
金刹凭陵尺五天，胜游何必羡登仙。  
安期想见身千亿，汗漫人间若个边。  

方信孺　宝象峰胜因寺  
鸿蒙谁辟此山川，龙象新开二十年。  
最恨东坡早仙去，只教蒲涧入诗篇。  

方信孺　抱旗山  
面势翩翩天外山，彩旗常在翠云间。  
太平官府无公事，尽好高牙相对閒。  

方信孺　鲍姑井  
为觅丹砂到海滨，空山废井已生尘。  
不将一滴苏焦槁，神艾虚传解活人。  

方信孺　北七寺  
国清尊胜北山隅，证果报恩同一区。  
地藏荒芜并报国，尚余悟性斗牛墟。  

方信孺　笔授轩  
制止遗踪底处寻，相传笔授此丛林。  
毗庐四万八千卷，正要墨池如许深。  

方信孺　波罗蜜果  
累累圆实大於瓜，想见移根博望槎。  
三百余篇谁识此，世间宁复有张华。  

方信孺　菖蒲观觉真寺  
千载仙居已渺茫，道山佛屋自相望。  
春花秋草年年事，却作游人歌舞场。  

方信孺　朝汉台  
倔强难除结尚椎，筑台北望欲何为。  
大夫自载千金橐，谁念韩侯十万师。  

方信孺　沉犀潭  
西来异兽路应迷，金锁何年落此溪。  
不比李侯心似水，归舟自掷石门西。  

方信孺　沉香浦  
一饮千金事已非，那容更载此香归。  
若教到此方投去，早落人间第二机。  

方信孺　达磨石  
葱岭初　　一字传，名山到处即为禅。  
只今石上留公案，面壁何须更九年。  

方信孺　大通寺  
老木槎牙欲擘云，门前流水我知津。  
过江一雨如盆泻，竞礼真不如不动身。  

方信孺　大小水帘洞  
碧涧东西春水添，四时疏雨落晴檐。  
珠宫贝阙无寻处，空见重重排玉帘。  

方信孺　滴水岩  
天半飞涛六月寒，苍岸壁立互回环。  
从今好事能题品，列作南中第一仙。  

方信孺　钓台  
钓得神鱼金作鳞，废台百尺漫嶙峋。  
丝纶不入非熊梦，当日何人老渭滨。  

方信孺　东七寺  
慈度天王更觉华，苍龙东角梵王家。  
普慈化乐成尘土，兴圣犹兼觉性夸。  

方信孺　动石  
山中块石老僧言，一叱应知围法轮。  
元是世人心自动，请将消息问风幡。  

方信孺　法性寺  
金碧参差兜率天，曾煎诃子试新泉。  
荒园废宅无人问，门外桃花却是禅。  

方信孺　番山  
城根片石久模糊，图记应须考国初。  
欲识番山真面目，至今东北号清虚。  

方信孺　番塔  
半天缥缈认飞翚，一柱轮囷几十围。  
绝顶五更铃共语，金鸡风转片帆归。  

方信孺　蕃人冢  
鲸波仅免葬吞舟，狐死犹能效首邱。  
目断苍茫三万里，千金虽在此生休。  

方信孺　飞来殿  
嵯峨古殿记飞来，千古传闻亦怪哉。  
龙象渐随尘土化，却疑神物欲飞回。  

方信孺　风幡堂  
确头一语便投机，若说风幡是落迟。  
今日堂中容百众，不知那个可传衣。  

方信孺　凤皇台  
凤去台空岁月更，百年陈迹埽榛荆。  
清时已庆三登瑞，盍向朝阳更一鸣。  

方信孺　浮邱山  
碧海何年已变田，空传双舄旧时仙。  
乘风欲挹浮邱袖，同访朱明别洞天。  

方信孺　甘溪  
甘溪依约旧城东，陵谷迁移一梦中。  
春尽踏青人不见，桄榔老大木棉红。  

方信孺　葛仙翁炼丹石  
见说刀圭已解仙，宁须丹灶半人间。  
葛翁本是求勾漏，何意南来访此山。  

方信孺　广平堂  
撤茅易瓦利无穷，盍种甘棠比召公。  
大手断碑何处觅，典型犹见此堂中。  

方信孺　海山楼  
海山雨过月明时，自是南州一段奇。  
尘土只今无着处，可怜谁与更题诗。  

方信孺　和光洞  
和光深洞隐昌期，门锁烟萝不可窥。  
欲问榴花好消息，只今难问旧题诗。  

方信孺　鹤舒台  
危台老石寄层巅，鹤驾逢迎不记年。  
今日归来应一笑，山川城郭故依然。  

方信孺　虎跑泉  
破寺高僧夜不眠，一声猛虎月明天。  
起来难觅新蹄迹，半滴空余石罅泉。  

方信孺　虎头岩  
绝壁空岩踞虎头，鸟飞不渡野猿愁。  
人间有此真奇境，便好乘风访十洲。  

方信孺　花山寺  
万花春老正红酣，不是丛林优钵昙。  
山下女郎来问讯，未饶萱草解宜男。  

方信孺　花田  
千年玉骨掩尘沙，空有余妍剩此花。  
何似愿头美人草，樽前犹作舞腰斜。  

方信孺　还珠洞  
归舟多载小江春，重访东岩旧屐痕。  
插水峭崖犹有路，垂天怪石本无根。  
金华仙伯真知已，薏苡将军足断魂。  
安得北山公可作，倩渠移取向家园。  

方信孺　黄巢矶  
天下纵横辙迹环，舳舻不许度前湾。  
江神少为摧凶焰，要使留金六祖山。  

方信孺　会仙观  
绰约长眉海上仙，久餐云母学长年。  
山中丹井今无恙，为吊南弃谢自然。  

方信孺　鉴空阁  
右带灵洲左石门，何年飞阁倚晴云。  
南游不用看图画，曾向坡仙句裹闻。  

方信孺　金牛山  
金牛去后久凄凉，好景乾坤亦祠藏。  
沧海无穷月无尽，从今收拾入诗囊。  

方信孺　金芝岩  
碧落三洲天下奇，仙城谁复识金芝。  
可怜隔断黄茅路，不得骚人赋一诗。  

方信孺　景泰山七仙寺  
老衲诛茅昔小留，七仙阴为护岩幽。  
不将石履呈奇怪，安得西归好话头。  

方信孺　净慧寺千佛塔  
九井神光射斗牛，天开宝级镇南州。  
客船江上东西路，常识嶙峋云外浮。  

方信孺　九曜石  
九峰参立倚空明，好事传闻应列星。  
运石早知能赎罪，上书何必待缇萦。  

方信孺　老人松  
上古轮囷说寿樗，何人玉斧劚霜腴。  
有知定见非凡物，盍作堂堂五大夫。  

方信孺　雷洞  
疑冢峥嵘此不封，麒麟仿佛是山中。  
后人未识藏雷穴，踏破苍苔古甽空。  

方信孺　漓山云崖轩  
不用穷探费杖藜，隐然林壑挟城陴。  
曾遵月洞千岩上，更著云崖一段奇。  
指拭轩窗容俎豆，发挥泉石借声诗。  
瞿昙颇似知人意，已约梅花带雪移。  

方信孺　灵化寺  
黄木湾前一亩宫，庙灵规地古来雄。  
江头不见风雷恶，多谢禅师受戒功。  

方信孺　灵洲  
东南佳气盛衣冠，楼阁翚飞缥纱间。  
疑是落星湾上见。  

方信孺　凌丹亭  
风驭来三峡，云章下九天。  
名山开窟宅，飞宇纳光躔。  
未见烟霞约，聊将岁月镌。  
神游谁复识，空诵白云篇。  

方信孺　陵山  
龟趺无处问行踪，惆怅连江荔子红。  
铁铸崔嵬真大错，骊山铜柱久成空。  

方信孺　刘氏郊坛  
一德由来可享天，东邻扣祭亦徒然。  
荒凉到处游麋鹿，谁识郊坛八面圆。  

方信孺　刘氏山  
一径萦纡夹粉墙，向来台馆化僧房。  
周遭老木依然在，曾见刘家伪帝王。  

方信孺　刘氏双阙  
双阙岧峣即是碑，天荒初破此娥眉。  
行人来往手加额，解说当年旌表时。  

方信孺　刘氏铜像  
霸业凄凉一炬休，铸金为像亦狂谋。  
五湖但说鸱夷子，千古谁知恩赦侯。  

方信孺　刘王花坞  
绿阴到处小舟藏，浅水漂红五里香。  
不见芳华旧亭宛，桃花应解笑刘郎。  

方信孺　流杯池  
坳石天然印油流，飞觞寂寞几春秋。  
山阴千古夸陈迹，此地何人记旧游。  

方信孺　龙窟  
变化灵踪亦可疑，玲珑数穴似仇池。  
沧溟咫尺不归去，安得神龙如许痴。  

方信孺　龙磨角石  
旧说神龙水底蟠，何年电掣与雷奔。  
至今舟子相呼唤，犹指江边石上痕。  

方信孺　龙隐岩  
石门元不锁，岩屋本无基。  
九夏花犹在，千年树倒垂。  
僧閒方定起，客到每归迟。  
甚欲眠莲叶，沿崖读断碑。  

方信孺　龙隐岩  
曾榜武夷九曲，何如桂岭七星。  
水石小容螭隐，烟云长带龙腥。  

方信孺　卢循河南故城  
蛙据方州妄自尊，沈郎百万若云屯。  
归舟无路寻巢穴，空有卢亭旧子孙。  

方信孺　马鞍山  
堑山堙谷浪为谋，余力犹穷岭外洲。  
见说揭竿从垅上，祖龙当日漫东游。  

方信孺　马蛟山  
耆老相传亦可嗟，深山大泽自龙蛇。  
老蛟变化初何怪，天马从来产渥洼。  

方信孺　媚川都  
漭漭愁云吊媚川，蚌胎光彩夜连天。  
幽魂水底犹相泣，恨不生逢开宝年。  

方信孺　南海庙  
官阙参差海上开，吐吞波浪起风雷。  
英灵万古无宗社，奚丑区区何足摧。  

方信孺　南濠  
经营犹记旧歌谣，来往丹人趁海潮。  
风物眼前何所似，扬州二十四红桥。  

方信孺　南七寺  
井轸南宫焕宝光，千秋古胜并延祥。  
祗今两寺无名子，地藏旁联四实方。  

方信孺　琵琶洲  
仿佛琵琶海上洲，年年常与水沉浮。  
客船昨夜西风起，应有江头商妇愁。  

方信孺　菩提树  
庭前双树尚依然，何处犹参无树禅。  
一自老卢归去后，年年长结万灯缘。  

方信孺　蒲涧  
拔宅谁能辨有无，涧边空记旧丹炉，  
世间自是多凡骨，何处犹寻九节蒲。  

方信孺　清海军楼  
睥睨旁围百尺楼，翚飞缥缈接云浮。  
鲸波不动海山碧，弹压东南十四州。  

方信孺　清秀山  
寻遍洞天三十六，苍灵独闭此岩扉。  
旋除野草开新径，遮莫寒藤刺客衣。  
岁月偶同题壁字，烟霞似不放人归。  
把茅欲作开山主，已落瞿昙第二机。  

方信孺　清远峡  
昆仑截竹事空传，不见春潮送客船。  
只似蜀江江上路，两山中峡手巾天。  

方信孺　庆远龙隐洞  
南山山北北山南，一洞中分路口三。  
飞鹤叫云声自远，懒龙悭雨睡方酣。  
襄公淡墨留苍壁，太史高风拂翠岚。  
百尺岩前清绝处，道人先我著茅庵。  

方信孺　任嚣城  
五星自是汉家符，忍死任嚣亦太愚。  
今日朝台犹百尺，荒城不记旧规模。  

方信孺　任嚣墓  
枯坟曾阅几兴亡，行客徘徊古道傍。  
茅屋一间无处觅，可怜不似楚昭王。  

方信孺　三城  
三城不断郁相望，千里长江势渺芒。  
蛮獠传闻亦胆破，从知岭外有金汤。  

方信孺　三教殿  
大道茫茫鼎峙分，个中谁为破重藩。  
须知问礼当时地，不必西方两足尊。  

方信孺　珊瑚井  
可怪仙翁亦世情，珊瑚还许至殷勤。  
波神不是赵佗客，即是前身石季伦。  

方信孺　十贤祠  
晋唐相望已千年，香火如今数十贤。  
不见古人空再拜，祠堂西去有贪泉。  

方信孺　石门  
吕嘉积石浪相传，双阙天开尚宛然。  
成改古来俱一梦，千秋何似老楼船。  

方信孺　石屏堂  
月峡旁通玉液池，采舟争胜出宫闺。  
荒台今日人相问，野草无言日自西。  

方信孺　顺庵  
词人自结一间茅，天上宸奎舞瘦蛟。  
见说鬼神犹卫护，瑞光前夜起山坳。  

方信孺　贪泉  
泉本无贪人自清，何须一酌始忘情。  
回车胜母君知否，见说曾参亦好名。  

方信孺　题龙隐岩  
春波饱微渌，斗柄函空明。  
方舟贯岩腹，鹅鹳相酬鸣。  
仰窥穹窿顶，宛转百怪呈。  
仅余鳞甲碎，不见头角狞。  
下闯清泠渊，演迤万顷澄。  
但同鱼鸟参，勿遣蛟龙惊。  
抉苔抚奇篆，倚棹看题名。  
三将标殊勋，自与山不倾。  
谁欤赘小筑，正恐山灵嗔。  
南涧更幽绝，仙佛依峥嵘。  
太虚可为室，岂复资药楹。  
乳泉助茗碗，中有冰雪清。  
何须骖鸾去，此即白玉京。  
鼎来不速客，抱琴忽逢迎。  
爱此无弦曲，岩溜同一声。  
为君洗尘耳，唤我诗魂醒。  
祗愁白衣至，好句亡繇成。  

方信孺　题龙隐岩  
爱山那惜走千回，生怕前驱后骑催。  
石上参差鳞甲动，眼中在处画图开。  
骖鸾未办乘风去，浮鹢何妨载雨来。  
人事百事俱变灭，祗应题字不尘埃。  

方信孺　题龙隐岩  
雨脚初收鱼尾霞，满溪流水半溪花。  
寻源曾识武陵洞，泛宅如浮苕水家。  
但得嵌空元有路，何如峭绝不容车。  
道人辛苦经云水，成塔从来是劫沙。  

方信孺　题万岁寺  
磊磊洞庭石，渺渺苍梧云。  
客行离骚国，长歌酹湘君。  
湘君不可见，古庙藏江氛。  
空坛颇亡恙，谁为真将军。  

方信孺　题学宫壁  
淮水原同泗水流，东家便是孔家丘。  
千年源委诗书泽，一日风雷变化秋。  
劫不能向移突兀，子衿正合勉藏修。  
相魁自昔称吴蔡，衣钵相传未肯休。  

方信孺　铁柱  
崔嵬十二峙乾和，五柱何如马伏波。  
败堑颓垣今日见，想曾荆棘汉铜驼。  

方信孺　铜鼓  
石鼓嵯峨尚有文，旧题铜鼓更无人。  
定钗寂寞蛮花老，空和楚歌迎送神。  

方信孺　王登洲  
四渎初分有物尸，天开地辟共为期。  
齐东野语真堪笑，请诵昌黎十丈碑。  

方信孺　五仙观  
蹁跹天上五仙人，羊驾何年到海滨。  
晋汉相传羊无有，观中遗石自轮囷。  

方信孺　西七寺  
文殊千佛显真乘，水月光中见定林。  
昭瑞当时连集福，咸池今日应奎参。  

方信孺　西山凿池种白莲作  
池开新白遍天涯，未许东风擅一家。  
苍桂丛中苍桂树，碧莲峰裹碧莲花。  
波光分破湖千顷，云影斜飞水一洼。  
待著栏干横浅绿，浮萍开处见鱼虾。  

方信孺　西竺山广果寺  
小桥横绝两峰环，白日松风为掩关。  
天半楼台矗金碧，直疑海上普陀山。  

方信孺　峡山广庆寺  
韦郎故地久萧条，只有泉声响夜潮。  
行客往来回首地，玉环无处觅娇娆。  

方信孺　仙涌山  
龙伯何年钓巨鳌，两峰漂荡入洪涛。  
人间灵迹无寻处，仙涌罗浮相对高。  

方信孺　相对冈  
海门高并两峰寒，大艑轻帆自往还。  
安得百灵移一岛，却教尘世看三山。  

方信孺　悬钟  
绝壁初无路可通，何人特地铸金钟。  
神仙底处应难诘，弹落余声和涧松。  

方信孺　药洲  
沙邱遗臭茂陵空，何物能成九转功。  
地下刘郎犹有愧，驾言聊作葛仙翁。  

方信孺　义宁华岩洞和纯阳真人  
岩前绿水无人渡，洞裹碧桃花正开。  
东望蓬瀛三万里，等閒飞去等閒来。  

方信孺　义宁华岩洞和纯阳真人  
跨鹤曾来不记年，洞中流水绿依然。  
紫箫吹彻无人见，万里西风月满天。  

方信孺　咏西山海棠  
真珠几颗最深红，点缀偏方造化工。  
好事何年移蜀种，美人清晓出吴宫。  
妖娆能得几时赏，零落才消一夜风。  
自有生香人不识，绣衾全覆锦熏笼。  

方信孺　禺山  
禺山何事作番山，空有陂陀迹已漫。  
今日升堂听丝竹，沉香不见旧阑干。  

方信孺　虞山  
西风搅桂树，落日明枫林。  
游子怀归期，予悲渺登临。  
虞山一何高，湘水一何深。  
英皇仅枯冢，寂寞薰兮琴。  
我欲奏古曲，俗耳更哇淫。  
古器不可见，聊作相思吟。  
相思长相思，相思无古今。  
一歌众鸟听，再歌万籁喑。  
推手君勿歌，有酒且孤斟。  
落落此时意，寥寥千载心。  
五弦毋庸绝，四海谁知音。  

方信孺　浴日亭  
亭倚蓬莱几许高，下临无地有惊涛。  
坡仙想得江山助，八语端为天下豪。  

方信孺　越井冈  
万山衮衮尽东来，高处犹存百尺台。  
回首旧时张乐地，一杯重与酹苍苔。  

方信孺　越楼  
真珠市拥碧扶阑，十万人家着眼看。  
独恨登临最高处，举头犹不见长安  

方信孺　赠写真求赞者  
向□瓦砾怜□□，颇欲丹青结胜缘。  
大似欠渠佳句在，不妨时复击渔船。  
城东秀山不知数，城西新湖政自佳。  
一春车马欠行迹，万斛尘埃装我□。  

方信孺　赠写真求赞者  
行乐顿因人事懒，坐忘常觉世缘轻。  
琴清临水容鱼听，篁暖当筵学凤鸣。  
便道登仙岂欺我，芙蓉花绕桂林城。  

方信孺　赠写真求赞者  
十年红紫□，容易怨春园。  
不向瓶中见，还从檐上看。  

方信孺　赵台井  
古甽寒潮百尺清，伪王题品老佗营。  
渴来不饮盗泉水，特地翻为达磨名。  

方信孺　赵佗疑冢  
漫说曹瞒七十余，老佗疑冢更模糊。  
不知禹葬会稽处，也有累累如许燕。  

方信孺　众妙堂  
妙处常存道岂高，个中得意自陶陶。  
空堂寂寞丰碑在，观裹何人复种桃。  

方信孺　卓锡泉  
泉源无处不流通，隐显何关卓锡功。  
欲识海潮连地脉，祗今双蟹出泉中。  

方信孺　资福寺罗汉阁  
千柱依然跨宝坊，庭前柏子久荒凉。  
明珠白璧无人识，赖有斯文万丈光。  

方信孺　走珠石  
底事明珠解去来，当时合蒲已堪猜。  
贾胡不省何年事，老石江头空绿苔。  

方洵武　题宁国院十全堂  
卢扁不世出，死生非在人。  
草木孕妙理，金玉潜至神。  
用之固有序，品制非君臣。  
世之挟术者，不啻空中尘。  
悉以利自售，幽枉何由伸。  
韫公药之师，所得无非真。  
构堂备观寂，榜墨如堆云。  
再味维摩言，深悯芭蕉身。  
我病众生病，当推病之因。  
诸幻起诸妄，勿药常欣欣。  

方洵武　题竹轩  
劲节孤根得地深，清虚谁识子猷心。  
当时不是琅玕种，月下何由听凤琴。  

方有开　方仙翁祠  
真仙祠馆锁层岚，下瞰平畴十里宽。  
谱牒尚标唐篆额，风仪仍是汉衣冠。  
紫芝白兔灵如昨，石碣丹湖事不刊。  
千古云孙牛马走，敬瞻遗像仰高寒。  

方有开　挽崔舍人  
士有千龄遇，名传百世荣。  
文章肇权直，淮海出儒英。  
紫禁烟花邃，黄麻黼黻明。  
方深丹扆眷，痛惜掩佳城。  

方有开　挽崔舍人  
久托奎躔照，仍从璧水游。  
冲襟粲星斗，高议炳阳秋。  
磊落观材杰，凋零悼世浮。  
传家真骥子，努力绍先猷。  

方元吉　无题  
一穗香烟到日斜，静听蜂报二时衙。  
老僧不解伤春意，多采梨花作供花。  

方月涧　游黄山留题  
笑拟愚公恨力绵，无穷眼力到危巅。  
天黏青嶂蒸岚雾，池涌丹砂费酒泉。  
高下瀑声多是雨，去来云气半非烟。  
仙家日月长间在，才得心间也是仙。  

方月涧　游黄山留题  
金蓉绿水插层层，岚气浮浮直上蒸。  
丹灶几千年尚火，泉崖五六月犹冰。  
鹿衔烟草陪仙友，鹤睡云松伴定僧。  
失笑红尘奔走者，见山佳处几人曾。  

方岳　八咏楼  
郡古低临水，城荒早闭门。  
岸沙分路细，江南带云昏。  
山岂缘诗瘦，楼应厌市喧。  
前朝碑尚在，半已蚀苔痕。  

方岳　八月十四夜对月  
澄空四无云，明月如凝霜。  
岸巾南窗下，领略今夕凉。  
鸱夷渴生尘，风味不可忘。  
欲上排九关，笺此世故忙。  
百年几今夕，今我持空觞。  
竹君自可人，清影飞度墙。  
挹彼风露姿，浣此冰雪肠。  
明当醅瓮熟，春溜翻糟床。  
良夜难虚拘，当复会此堂。  
所不偿予言，有如明月光。  

方岳　八月十四月食中秋遂无月  
妖蟆不为中秋地，老兔先奔昨夜寒。  
世事相违剧晴雨，人生何苦许悲欢。  
云窗自照青藜杖，月户重修白玉盘。  
坐想西风万袍鹄，政飞健笔写琅玕。  

方岳　芭蕉  
自是愁人愁不消，非干雨裹听芭蕉。  
芭蕉易去愁难去，移向梧桐转寂寥。  

方岳　芭蕉  
数叶芭蕉数叶秋，灯长雨久不眠愁。  
灵溪寺里夜曾听，又听灵溪溪水流。  

方岳　拔滩  
大滩嶅嶅，小滩嘈嘈。  
石芒荦荦容刀，崩洪斗落与石鏖。  
风声悲壮波声豪，势如万马之奔、群熊之嗥。  
并船欲上牵縴牢，浪头卷过船头刘。  
篙工翻身齐刺篙，蹈桅倒挂如飞猱。  
跻攀分寸相呼号，一落百尺争秋毫。  
呜呼行路难如此，若此出俗无波涛。  

方岳　跋至能所书西湖洞天事  
西湖天下奇绝处，定有老仙时下观。  
重来俯仰已陈迹，但见孤山烟雾漫。  

方岳　跋至能所书西湖洞天事  
圮上老人亲堕屦，衡山道士共联诗。  
向来此事亦多矣，我故於君了不疑。  

方岳　白鹿洞  
兹山信雄深，钟梵上云雨。  
微吾紫阳翁，几何不豪取。  
有来青牛车，肯作白鹿主。  
诗书夜披之，一变至邹鲁。  
唐虞际淳熙，此道日方午。  
涧声撼皇坟，山翠湿章甫。  
纷其四方人，会此共谈尘。  
岳也互乡章，屦二不及户。  
却后七十年，空堂凛遗矩。  
四书在乾坤，六老自今古。  
昭回云汉光，不隔天尺五。  
厥惟貂续难，谨勿小吾土。  

方岳　白鹭亭  
荻花芦叶老风烟，独上秋城思渺然。  
白鹭不知如许事，赤乌又复几何年。  
六朝往事秦淮水，一笛晚风江浦船。  
我辈人今竟谁是，只堪渔艇夕阳边。  

方岳　百舌  
巧话如簧不待频，东皇已为转洪钧。  
五更风雨如巢冷，几处宫商隔坞春。  
时说一篇新陆贾，横连六国旧苏秦。  
恃吾舌在吾何患，从古不无渠辈人。  

方岳　百十一弟致陶印  
不妨主掌旧林泉，山泽癯儒半列仙。  
判月可无方寸印，勘书犹有一朝权。  
陶人解作虫鱼篆，道号宁须金石镌。  
约束风烟听驱使，吾家季子似差贤。  

方岳　斑竹夫人  
山谷青奴娱夜，秋崖斑媛专房。  
尔定婕妤失笑，尔孙流落荒凉。  

方岳　报旱  
将军此腹忍饥惯，时事乃尔当何如。  
百骸受病惫甚矣，微此一脉民其鱼。  

方岳　报具阙  
百不如人且罢休，又携书册上孤舟。  
归欤雅有一黄犊，愧甚何来双白鸥。  
但得浊醪供燕社，不妨明月老菟裘。  
研冰自补山人处，莫为区区费庙筹。  

方岳　被盗  
鼠辈真成误，吾塘底用穿。  
近兰贫有藁，旧物冷无毡。  
辇路沈秋柝，干掫老禁壖。  
故应萑苇外。薄暮不堪船。  

方岳　被劾  
鹿走山林尽自娱，宁知性命系庖厨。  
一杯羹足为奇货，野弋山渔何处无。  

方岳　被劾  
谁将物命作勤渠，黄雀头行万里余。  
每为世情三太息，不知吾亦是苞苴。  

方岳　避暑冷泉  
火云散鳞甲，万瓦如炊燖。  
东华车马尘，褦襶不自禁。  
谁能半日閒，脱身此窥临。  
百钱买渔篷，横截南北岑。  
追随二三子，未害山水淫。  
邂逅十八公，俱作笙鹤吟。  
颇闻彼上人，振鬣万马瘖。  
试诗没字碑，往听无弦琴。  
空堂无枯秀，契我回向心。  
清凉一味禅，挥玉开烦襟。  
笑指亭下泉，杉竹涵幽深。  
藓桥於三闸，龙怒飞出林。  
奔雷吼春壑，晴雪生午阴。  
人间正炎热，去作三日霖。  

方岳　别陈尉  
市桥晴柳拂朱旗，天际九华劳梦思。  
鸂鶒滩深犹昨日，鸬鹚杓醉复何时。  
微官梅隐亦风度，寒食梨花更别离。  
蚤晚暮云春树底，烹鱼倘有入京诗。  

方岳　别蒙侄  
呜呼吾与汝，生世何不辰。  
每思十年事，雪涕时沾巾。  
方予第奉常，堂有未老亲。  
当时尔父母，绿鬓犹青春。  
乃各不待年，拱木号苍昮。  
祸予不自殒，降丧无太频。  
骨肉才百指，踵作松下尘。  
乃今所存者，欲言鼻酸辛。  
我父惟我耳，尔父惟尔身。  
绵延仅不绝，一丝引千钧。  
所以叔侄间，不啻父子真。  
岂不念尔孤，聚族守一贫。  
曰惟门户故，恋恋官仓陈。  
雅欲携尔俱，守舍无可我。  
向来恶少子，覆辙那可遵。  
譯门故自佳，尔学忧荆榛。  
索居寡师友，则与不学均。  
老夫本无似，嗜书如嗜醇。  
少时共灯火，往往夜向晨。  
但患丛不精，宁往父母嗔。  
尔今既婚冠，不与儿童邻。  
一念及泉壤，於何敢因循。  
此身所系重，安事予淳淳。  
俚谚亦有之，一日计在寅。  
岂伊拾青紫，声利双朱轮。  
胸中无古今，几何不凡民。  
嗟予父祖曾，百屈不一伸。  
寸累望吾辈，诗礼俱彬彬。  
奈何泉始流，遽以捧土湮。  
契阔未可期，为吐肝轮囷。  
幅短气则长，此纸共书绅。  

方岳　别群玉同舍  
才入蓬山路已迷，青虬夜吼又东西。  
荼蘼略有一日雅，藓石未乾千佛题。  
册府敲茶玄鹤舞，军门草檄玉骢嘶。  
群仙定说粗官在，台史今占太白低。  

方岳　别汤卿不值  
云深只以竹为墙，新雨才乾迳草长。  
野鹤已随溪客远，一方玄玉带诗香。  

方岳　别子才司令  
不如意事常八九，可与语人无二三。  
自识荆门子才甫，梦驰铁马战城南。  

方岳　病目  
病眸未老已昏眵，近废秋堂几卷书。  
世事难看宁闭却，人生自扰正纷如。  
棋声久避灯前雨，菜本犹堪月下锄。  
面壁且容趺足坐，此心雅与俗人疏。  

方岳　病起木犀已谢  
一年秋是桂花开，谁道今年负酒杯。  
造物小儿真恶剧，痴顽老子久摧颓。  
清风明月不常有，溪友山翁试与来。  
夜寂尚怜诗骨在，时能引手作敲推。  

方岳　病中  
折铛破釜底堪修，纵使修成已不侔。  
谁与吾身自珍重，暮年药笼漫劳收。  

方岳　病中酬王尉  
造物无何亦小儿，一生心事只山知。  
江湖晚岁勤行李，风雨重阳倒接罗。  
砚老自研明月露，蟹香新在菊蓊时。  
与君共住维摩室，何日重携鹤膝枝。  

方岳　泊钓台  
落帆鸬鹚步，倚策羊裘轩。  
纷披稚簊閒，森郁古木尊，  
幽蹊石齿齿，醉袖风翻翻。  
缅怀台上人，老藓双骭存。  
宁知天九重，不博月一痕。  
咄哉侯君旁，坐受富贵吞。  
先生无乃误，肯与痴人言。  
吾诗亦赘矣，舐舌不可扪。  

方岳　泊龙湾  
安得蓬笼雨一蓑，芦花深处卧烟波，  
筹边事付韩擒虎，种树书传郭橐驼。  
从古市朝如此耳，搀閒天地奈之何。  
秫田虽少亦堪酿，底处不容人醉歌。  

方岳　泊歙浦  
此路难为别，丹枫似去年。  
人行秋色裹，雁落客愁边。  
霜月欹寒渚，江声惊夜船。  
孤城吹角处，独立渺风烟。  

方岳　擘蟹  
秋来何但食无鱼，老去宁须腹有书。  
空洞略容君几辈，草泥郭索一从渠。  

方岳　不寐  
不寐何为者，幽居事更筒。  
怯风思鹤冷，闻雨为花愁。  
草合妨游屐，沙崩压钓舟。  
春蓑故无恙，欹枕数更筹。  

方岳　不寐  
不寐何为者，閒人最号忙。  
酿方传得法，诗未足成章。  
药草霜多损，寒蔬雨半荒。  
幸无天下责，夔禼在岩廊。  

方岳　部索印纸  
瀑涧茶烟雪屋灯，乱家更入乱云层。  
老僧今已倦行脚，不用维那吃饭凭。  

方岳　采蕨  
野烧初肥紫玉圆。枯松瀑布煮春烟。  
偃徐妙处元无骨，钩弋生来已作拳。  
蚤韭不甘同臭味，秋莼虽滑带腥涎。  
食经岂为儿曹设，弱脚寒中愁未然。  

方岳　采菌  
溪行近里所，雪菌朵寒箨。  
久晴危欲枯，抱瓮日商略。  
可怜书生愚，为口不计脚。  
龟肠惯饥虚，鸡肋忍馋嚼。  
独奇白雪芝，风露专一壑。  
自寻堕樵归，远掬飞泉瀹。  
此岂不足欤，更嫌村酿薄。  
世涂语百车，官仓陈一龠。  
胡为犯识弹，而负两芒屩。  
甘餐自当肉，石鼎香漠漠。  
宁忆武昌鱼，况复扬州鹤。  

方岳　采筇  
上君有节瘦如许，老子无心酷似之。  
莫向人间危机去，溪云迳雪尽扶持。  

方岳　餐雪辘轳体  
酒渴来时海不供，山寒餐玉有奇功。  
柘浆滴处丝糕紫，冰碗擎将片脑忪。  
透骨洗清烟火气，满腔顿着水晶宫。  
人间尘土何堪住，径住琼瑶第一峰。  

方岳　嘲鹭  
曾有诗矜白鹭閒，一生诗眼乞山漫。  
朝来更觉忙於我，雪泎苍溪不道寒。  

方岳　陈汤卿致绍梅  
林下风流自一家，纵施朱亦不奢华。  
冷香犹带灞桥雪，不比春风桃杏花。  

方岳　陈帐管尊公挽诗  
不独於书癖，论边语亦奇。  
丘园身竟老，场屋世谁知。  
客下陈蕃榻，人传窦谏碑。  
九华山翠外，烟草正离离。  

方岳　趙桐花  
厥草惟夭簇绛缯，猩红初滴尚火蒸。  
西风坐阅芙蓉老，合是药中耐久朋。  

方岳　趙桐花  
似子圆红不似花，绿丛擎出野人家。  
亦知吟青今当换，火候初成独体砂。  

方岳　呈和仲  
何须不踏东华土，何须不吃吴山水。  
同时辈流半霄汉，径上银台彼凤尾。  
几曾礼部奏第一，十载青衫百寮底。  
相公之甥迳甚捷，头放稍低那得尔。  
直不虎关非狂耶，胡不爱官几历诋。  
吏铨教授古括州，管领风云二三子。  
孔堂丝竹秋雨荒，弦诵琅然顿盈耳。  
深衣楚楚有古意，相对青灯夜分语。  
六鳌云海渺何许，宝字森罗风日美。  
人言欠渠挥翰手，倘及春江戒行李。  
寒毡对客澹无欲，清梦不劳曾到此。  
谈经归来喜津津，手洗翠缶香倾银。  
何以娱子白发亲，梅花中有无边春。  

方岳　呈知郡汪少卿  
集英赐对已专城，竟指炉烟上翠瀛。  
跸静共传新太守，砚寒仍是旧书生。  
诗如霜月五更晓，人与梅花一样清。  
昨夜紫阳山雪外，漏传鼓角亦分明。  

方岳　程伯茂尊公挽诗  
雨昏先友记，犹复有斯人。  
周易相传授，唐衫自隐沦。  
翳桑秋廪共，结草夜台春。  
为酹月塘月，何年琢石麟。  

方岳　出关  
江雨正冥冥，江鸥聚晚汀。  
云深城阙丽，潮落海门青。  
宇宙双蓬鬓，江湖几驿亭。  
不须关卒逻，吾亦厌铜腥。  

方岳　出关  
一坐一百二十日，柳初黄落今青青。  
索舆径去有忙事，忽忆曾与春丁字。  
牡丹径尺妙天下，许酿醽醲呼娉婷。  
到家二月亦晚矣，未办翠色官窑瓶。  

方岳　出居十六咏　便是山  
东皋或巾车，西园亦飞盖。  
以我方古人，两脚大自在。  

方岳　出居十六咏　草堂  
烟低一片春，留与贫受用。  
阿连自能诗，吾衰不复梦。  

方岳　出居十六咏　饭牛庵  
宁与崖下人，烟雨耕牵确。  
读书亦何为，谨勿累吾角。  

方岳　出居十六咏　归来馆  
归来遽云出，既出又归来。  
自处苟如此，渊明安在哉。  

方岳　出居十六咏　寒泓  
子盍观於泉，遇险维其止。  
流行非所知，一寒清到底。  

方岳　出居十六咏　锦巢  
佳日春酣酣，一色锦步障。  
谁知山中人，如此富贵相。  

方岳　出居十六咏　清樾  
山林有灌木，其大可蔽牛。  
藓石眠清阴，坐间天地秋。  

方岳　出居十六咏　秋崖  
凿空为此名，忽已落众口。  
聊结一间茅，承当作崖叟。  

方岳　出居十六咏　入山林处  
穷涂一何恸，多岐一何泣。  
指拟世间人，路头从此入。  

方岳　出居十六咏　石梯  
山险者夷之，梯以石齿齿。  
於间遂成台，有梅适堪倚。  

方岳　出居十六咏　桃李蹊  
竹迳转西麓，山花能白红。  
要知造物心，政在无言中。  

方岳　出居十六咏　田园居  
秋风新饭香，蔬亦美可茹。  
宁知世有人，万钱无下筋。  

方岳　出居十六咏　小山  
拳石以为山，勺水以为池。  
我观於世间，何者非儿嬉。  

方岳　出居十六咏　雪林  
若以雪见我，以林为吾家。  
君其非诗人，不能识梅花。  

方岳　出居十六咏　幽谷  
入林不厌深，避世不厌独。  
倦飞鸟知还，毋惮下乔木。  

方岳　出居十六咏　着图书所  
锺乳三千两，胡椒八百斛。  
笑杀出中人，破纸塞故屋。  

方岳　初秋  
残暑何时退，秋风日夜生。  
已嫌湘簟冷，稍觉楚天清。  
山路晴犹湿，星河夜自明。  
时闻梧叶落，一似打门声。  

方岳　除日雪甚约客不至乃拥貂骤马于郊外独饮摘星楼举鞭谢客曰未可使城  
扬州二十四桥月，莫作灞桥同调看。  
诗果位登银色界，酒风流倚玉阑干。  
六花比似琼花巧，一岁翻成两岁寒。  
明日屠苏催短鬓，过从更觉欠袁安。  

方岳　除夕  
生菜春盘草八珍，灯前殊未觉家贫。  
几从荼垒中间事，第一屠苏最后人。  
衰病不图今夕健，须臾又是隔年春。  
东风自此无閒暇，万里乾坤一夜新。  

方岳　除夕  
梅花绕屋柳遮门，不是闾阊不是村。  
归寄柴桑人自老，就荒松菊径犹存。  
事关时命才何与，技止文章道未尊。  
灯火半生堪底用，只将黄犊教吾孙。  

方岳　除夕  
一牛西崦又乐皋，独宿中年共作劳。  
世事略如云变灭，人生未抵玉坚牢。  
山林性气与时背，霜雪髭须得酒豪。  
野屋难为春帖子，自研冰雪写离骚。  

方岳　除夕  
当年意卸亦堪悲，岁晚胸怀只自知。  
十有八分天不管，百无一遂老如期。  
灯寒夜雪渔蓬屋，春共梅花野竹篱。  
衰白东风那解绿，底须苦向鬓边吹。  

方岳　除夕  
薄薄村醪旋旋簄，一杯又了一年愁。  
化为道士前身鹤，驱向禅林露地牛。  
今我何如惟老圃，古人安在亦荒丘。  
牡丹且莫相孤负，已为春风着小楼。  

方岳　除夕  
一枝紫竹两青鞋，只麽穷年亦自佳。  
理乱不知閒世界，浮休自若老情怀。  
竹居可使食无肉，草具宁须菜与鲑。  
春入灯花供别岁，葛巾随分对荆钗。  

方岳　除夕  
家世无年事可知，况吾久矣叹吾衰。  
玉丸不住岁华老，铁砚未穿筋力疲。  
一笛跨牛终寂寞，万钱骑鹤两参差。  
年年此夕椒花颂，能费先生几首诗。  

方岳　除夕  
守岁团栾谢两侯，堆盘水陆有珍投。  
鲟香透白琼瑶片，虾醉殷红玛瑙钩。  
湩酪远分闽峤雪，枝柑犹带石桥秋。  
老饕兀兀陶陶外，一笑人间百事休。  

方岳　除夕  
短发萧萧老侍祠，夜坛三上华封辞。  
皇储天启重轮日，帝座春环万寿卮。  
材具不供当世用，林居亦望太平时。  
羽衣舞手香如雾，报答空餐但祝厘。  

方岳　除夕  
追风逐月费攀跻，苒苒流光欲乳羝。  
命薄最于穷鬼厚，气高不为贵人低。  
交情安得玉连琐，世路真同铁蒺藜。  
未及龙锺且行乐，池塘吹绿又萋萋。  

方岳　除夜  
雪瓮冰齑了岁除，停杯且听话迂疏。  
山居虽窄可无竹，家计甚贫犹有书。  
但觉是非惊化鹤，不将喜怒等群狙。  
耦耕久与邻翁约，春雨宁辞手拮据。  

方岳　除夜  
雪片初飞岁已除，竹篱梅自可吾庐。  
归来只有穷相守，未议移文送却渠。  

方岳　除夜  
年华三百六十日，尘劳八万四千门。  
高眠茅屋人亦老，相对梅花灯欲昏。  
静中颇窥造物意，极处是为天地根。  
生菜春盘一杯酒，明朝花柳又村村。  

方岳　除夜  
日月无根走弹丸，年来年去几椒盘。  
秋崖老却浑閒事，老却梅花不耐寒。  

方岳　除夜  
莫嫌工部太侵寻，老杜称呼直至今。  
我但六年难改口，不知老杜更年深。  

方岳　除夜  
莫笑青衫霜叶枯，六年不改旧称呼。  
人间书疏非吾事，菜缕春盘何处无。  

方岳　除夜  
挑尽寒灯岁又残，一年弹指几悲欢。  
人情何啻吴江冷，世路从来蜀道难。  
春酒正须今夕共，梅花并作百年看。  
团栾但得吾亲健，未办生崖意自宽。  

方岳　除夜  
春缸落面滑於油，旋泼醅来不用簄。  
穷鬼相随政相熟，莫题荼垒恼渠休。  

方岳　除夜  
更与梅花把一杯，醉题帖子等春来。  
须臾便是隔年事，留得寒香一并开。  

方岳　除夜  
春入荷葭坞亦奇，坞名不枉与天知。  
绿章并按閒池沼，岂但乌台要勘诗。  

方岳　除夜  
山中寒尽不如年，只道梅花欲雪天。  
未到五更春已动，乾坤生意本无边。  

方岳　除夜  
幸有牛衣暖似春，可曾半字日边人。  
不知相国何为者，撩得诸公屋大嗔。  

方岳　除夜  
不是催租夜打门，那知宝佑改新元。  
人间测度春风意，李白桃红又一番。  

方岳　除夜  
眼底童乌已七龄，吾伊略亦记群经。  
丁宁莫就中书试，只可松边竹下听。  

方岳　除夜  
尽处生机衮衮新，花情柳思已精神。  
岁堂堂去谁能守，睡到明朝又是春。  

方岳　除夜宿桐庐  
才有佳山便歇程，岛烟汀雨正关情。  
世於吾道亦聊尔，我与梅花各瘦生。  
无处不曾供夜话，有田谁肯废春耕。  
年华俱在客中过，只为天公乞一晴。  

方岳　春词  
翠鼎香深旋作花，余酲牵梦几还家。  
梦中记得春池绿，曾共丁宁下番花。  

方岳　春词  
花不知愁句又尘，晚寒独自倚栏频。  
一分心事一分雨，春负予耶予负春。  

方岳　春词  
剪得春词不忍看，雨深怕近碧阑干。  
春无些力吹成雪，未必杏花能耐寒。  

方岳　春词  
草色将寒上客衣，柔情只了得花飞。  
湘帘不隔社公雨，百姓人家燕未归。  

方岳　春词  
一春直是柳风流，只恁风流只恁愁。  
客又不来寒食近，碧蘅红杜满芳洲。  

方岳　春暮  
卷中未有好诗看，草满池塘梦已阑。  
客又不来春又暮，一帘新雨杏花残。  

方岳　春暮  
人生会有百年极，春事略无三日晴。  
岂惟坐隔海棠醉，亦未曾逐杨花行。  
绿树阴阴遽如许。黄鸟飞飞寂无语。  
先生欲作送春诗，似此一春那用尔。  

方岳　春暮  
人生会有百年极，春事略地三日晴。  
岂惟坐隔海棠醉，亦未曾逐杨花行。  
绿树阴阴遽如许，黄鸟飞飞寂无语。  
先生欲作送春诗，似此一春那用尔。  

方岳　春盘  
莱服根松缕冰玉，蒌蒿苗肥点寒绿。  
霜鞭行茁软於酥，雪树生钉胜肉。  
与吾同味蔳丝辣，知我长贫韭俎熟。  
更蒸{左犭右屯}压花层层，略糁凫成金粟粟。  
青红饾饤映梅柳，紫翠招邀醉松竹。  
擎将碧脆卷月明，嚼出宫商带诗馥。  
赐幡羞上老人头，家园不负将军腹。  
人生行乐未渠央，物意趋新自相续。  
五十三翁日落山，三百六旬车转毂。  
不妨细雨看梅花，且喜春风到茅屋。  

方岳　春日杂兴  
渔翁樵叟自行藏，裹饭过从乐未央。  
扑满自缘钱作崇，鸱夷聊以酒为乡。  
老来愿弃人间世，病去欲荒墙下桑。  
黄犊不嫌人日雨，村村犁晓绿微茫。  

方岳　春日杂兴  
残雪初清月正明，茅檐自雨竹窗晴。  
肩寒耸耸吟诗骨，肺渴泠泠醉酒羹。  
苟有梅方成野趣，不多松亦作江声。  
高人合着山岩裹，纵有穷愁彻底清。  

方岳　春日杂兴  
野性最於鱼鸟亲，自知不是世间人。  
生成雪壑冰崖面，收得烟蓑雨笠身。  
杨柳春来青眼旧，山林老去白头新。  
毋多感慨令君瘦，独立斜阳一欠伸。  

方岳　春日杂兴  
吾生身世信天缘，一死何须较后先。  
未怕时逢真太岁，或言寿过古稀年。  
穷余禄料虀百瓮，醉负生涯囊一钱。  
又见山林春意思，办随芳草落花眠。  

方岳　春日杂兴  
天与之愚竟不移，经年兀兀槿花篱。  
拙於生事可无粥，工乃穷人赖有诗。  
只恁麽休身是客，知何以故鬓成丝。  
寒欺雪屋青灯夜，六十犹痴始是痴。  

方岳　春日杂兴  
绿绕西畴小作劳，溪村寒入旧绨袍。  
五穷政坐没梁斗，百技不如无口匏。  
获稻条桑豳雅颂，纫兰餐菊楚离骚。  
客来更话唐虞上，盍且卑之毋甚高。  

方岳　春日杂兴  
鹤骨崭崭疾未廖，怯行山亦倦登楼。  
久知老去事当尔，自入春来雨不休。  
虚器甚惭居士屩，实封难觅醉乡侯。  
小迟须有佳晴日，待试山翁已健不。  

方岳　春日杂兴  
春来多病感颓龄，草药泥瓶不暂停。  
身似漏船难补贴，齿如改屐久凋零。  
炎黄岂解留年寿，庄老聊堪悦性灵。  
长剑拄颐儿戏耳，底须麟阁更图形。  

方岳　春日杂兴  
花柳村村奈老何，一春门巷断经过。  
无绳可系西沈日，有水皆随东逝波。  
妄想已空骑鹤梦，劳生亦厌饭牛歌。  
正须秉烛游清夜，转眼兰亭旧永和。  

方岳　春日杂兴  
幽蹊几日不曾来。半是红香半绿苔。  
乐事每从忙裹过，好花偏向雨中开。  
惯贫可使居无竹，高隐共忻山有莱。  
投老田庐筋力倦。不才多病两悠哉。  

方岳　春日杂兴  
高下云藏野老家，纵横水漱竹篱斜。  
勒将春去许多雨，流出山来都是花。  
白首风烟三迳草，清时鼓吹一池蛙。  
身閒不耐閒双手，洗甑炊香夜作茶。  

方岳　春日杂兴  
南冈北岭对窗扉，看尽朝岚与夕霏。  
社后未曾闻燕语，雨中谁不惜花飞。  
山醅约莫几时熟，沙笋轮囷一尽围。  
莫怨风光损桃李，荼蘼芍药又芳菲。  

方岳　春日杂兴  
冲雨冲泥处处行，物情殊不可诗情。  
牡丹又是一年过，春事略无三日晴。  
先后笋争滕薛长，东西鸥背晋齐盟。  
山居寂寞谁堪共，杞{上艹下左木右共}菊苗俱可耕。  

方岳　春日杂兴  
绿阴芳树鸟啼春，与客相携发兴新。  
半落杏花初过雨，微酸梅子已生仁。  
每寻诗去必迁坐，稳跨牛归不问津。  
筋力尚堪蓑笠在，莫欺老子发如银。  

方岳　春日杂兴  
净扫山房不以贫，旋炊野饭唤作邻。  
子规啼处一村雨，芍药开时三迳春。  
丘壑自成安乐国，渔樵尚有老成人。  
茅檐相对坐终日，只说桑麻语自真。  

方岳　春思  
杨柳生寒莫上楼，夕阳芳草泥人愁。  
情知社近迎新燕，尽卷湘帘不下钩。  

方岳　春思  
无何桃李又成荫，水抱孤村岸岸深。  
迳草不锄随意绿，要观天地发生心。  

方岳　春思  
烟草茸茸匝岸齐，晴天凫浴喜清溪。  
一春造化花开尽，大欠渠诗共品题。  

方岳　春思  
杜鹃花落石阑干，新染晴波绿绕湾。  
小立伫诗风满袖，一双睡鸭占春閒。  

方岳　春思  
春风多可太忙生，长共花边柳外行。  
与燕可泥蜂酿蜜，才吹小雨又须晴。  

方岳　春晚  
一樽无计遣春留，落日伤情独倚楼。  
柔绿怕堤如可染，老红满径为谁愁。  

方岳　春晚  
青梅如豆带烟垂，紫蕨成拳着雨肥。  
只有小桥杨柳外，杏花未肯放春归。  

方岳　春晚  
山杏溪桃睡欲昏，表旗邀客过孤村。  
杨花不肯随春去，惹住晴风自入门。  

方岳　春望  
春深酒熟溪桥鼓，午过斋闻野寺钟。  
花不知名香自永，倚风临水为谁容。  

方岳　春行  
藓石阑干一欠伸，垂杨无力不禁颦。  
清明此去几何日，燕子未来谁可人。  
病起不知双鬓雪，雨中老却一分春。  
西山云卧蕨拳紫，待约溪翁饱食新。  

方岳　春夜  
酒不能多诗又尘，栏干月午夺何春。  
天寒莫到海棠瘦，一夜东风吹倒人。  

方岳　春荫  
玲珑碧树巧临池，影在窗前作麽移。  
水墨画图春淡淡，莺花庭院日迟迟。  
不妨明月重相忆，怎许浮云浪得知。  
一片舞裵欹弱柳，风来时复托腰肢。  

方岳　春雨  
茅斋坚坐日日雨，竹杖长閒处处苔。  
半面不曾梅别去，四愁无奈草生来。  
好山能费几两屐，胜日须倾三百杯。  
说与海棠毋造次，不论蚤晚待晴开。  

方岳　此君室  
匪书谁与稽，匪行谁与居。  
以书造竹所，俯仰千载余。  

方岳　此君室  
亭亭几长身，斯可谓之土。  
以我为隐乎，指以二三子。  

方岳　此君室  
不肯一世人，草木自宾磉。  
举杯问樵岚，见有此客否。  

方岳　此君室  
可癯不可腴，可独不可俗。  
君看室中人，今已不趐足。  

方岳　此君室  
曲士多在今，节士多从古。  
此君岂易得，仅可一二数。  

方岳　此君室  
翛然数竿玉，带以一溪水。  
惟我有是夫，孰能与於此。  

方岳　此君室  
泉石宁人癖，烟雨宁我惛。  
是间有佳趣，不可无此君。  

方岳　此君室  
一迳自明月，谁能此婆娑。  
床头易未了，如此良夜何。  

方岳　此君室  
竹意吾为谁，山曰子非我。  
未知回孰贤，自赞午也可。  

方岳　此君室  
俗士不足语，之子谁与娱。  
闭门但痴坐，尔辈宁可无。  

方岳　此君亭  
此君雅有冰雪操，阿堵难为金石交。  
亭上月明晚色净，江头潮落秋声高。  
举杯相属非俗物，着我於中亦世豪。  
对之清坐欲忘日，凛有直气如吾曹。  

方岳　次梁粹录囚上饶  
此老清如许，宁求使节知。  
檄分风宪重，山到月岩奇。  
秋色深宜雨，寒花并入诗。  
圣朝本仁厚，鼠辈亦吾儿。  

方岳　次严陵  
二月寒如此，杨花不受春。  
路生寻店早，家近梦归频。  
白鸟无尘事，青山自故人。  
几时茅屋下，卜与尔为邻。  

方岳　次韵  
海棠寂寂香埋玉，山雨浪浪负双足。  
闭门长憾虎头痴，对客不供貂尾续。  
径呼伯雅相拍浮，试坐毛锥三沐浴。  
满身花片为谁春，政欠太虚明月烛。  

方岳　次韵  
书册元非幕府才，江山牵率老夫来。  
略分秋色归吟卷，又误春蓑下钓台。  
有意及时常農轲，无心於物莫惊猜。  
幽居亦有穷生活，麦陇蔬畦手自栽。  

方岳　次韵  
久矣寒窗美曲肱，绝交书到短檠灯。  
向来问舍渔樵侣，肯作归堂粥饭僧。  
耕罢夕阳牛觳觫，睡残明月鹤鬅鬿。  
年来老懒力学相似，见兔何能便放鹰。  

方岳　次韵辟雍同舍用予魁字韵  
行辈参差落后来，未经老笔扫氛埃。  
閒知天地摩铜狄，莫误春秋著玉杯。  
断藁略堪供酱瓿，骚人径欲筑诗台。  
更烦同舍郎题品，只欠同年旧榜魁。  

方岳　次韵别友  
长汀草色恨连天，一片飞红涨绿川。  
寒入湘帘君又去，只随燕子过年年。  

方岳　次韵别友  
砚香不肯与山留，雨浥寒花断送秋。  
后夜酒醒诗更好，淡烟荒草并渔舟。  

方岳　次韵才老  
藏拙欲分萝月阴，十年回首愧重临。  
吾徒空倚横天剑，此老长閒布地金。  
案有法华山寂寂，门无俗客竹深深。  
瘦藤莫厌频来往，同社壶觞手自斟。  

方岳　次韵采菌  
秋崖不惯大官肉，雪屋为出斋房芝。  
山灵颇怜世味薄，风格略与诗情宜。  
菘膰何但退三舍，蕨拳恨不同一时。  
自寻堕樵了幽寂，岂料枯卉能神奇。  
群仙餐霞吸沆瀣，豪贵蒸乳盛琉璃。  
砖炉石鼎煮飞瀑，此妙勿令渠辈知。  

方岳　次韵曹实听舅氏弹琴  
有客夜鼓龙门琴，风露漠漠侵秋庭。  
妙弹幽响落指外，此意难以两耳听。  
参横斗转四山寂，但闻别鹤之夜怨，  
离鸾之晨岑。挐音谁适鸣沧浪，  
寅缘苇间情衋伤。忽然浩叹声轩昂，  
二十八宿俱韬藏。少焉月出流寒光，  
但见山苍苍兮江泱泱。尔乃舂容大篇，  
寂寞短章。谬攸一笑天所吝，  
亦恐此乐不可常。吾当为君谱入渭阳操，  
莫弹履霜似伤孝。碧桐翠竹夜生寒，  
折扬皇华何足道。人生百年几今夕，  
我思古人心忽忽。黄金拟铸锺子期，  
此言每堕槐安国。  

方岳　次韵菖蒲  
瓦盆犹带涧声寒，亦有诗情几砚间。  
抱石小龙鳞甲老，夜窗云气故斑斑。  

方岳　次韵陈祭酒直舍犀  
西雝夜直秋风底，断是龙涎不敢香。  
月府肯分金粟粟，书床相对玉琅琅。  
人间富贵梦不到，世外高寒味尽长。  
亦笑柴桑千载士，同时祗识菊花黄。  

方岳　次韵陈料院  
红旗破贼本非才，白首为郎更此来。  
群玉府应羞哙伍，碧油幢误筑燕台。  
江行莫等蛟鼍怒，雨歇能令鸥鹭猜。  
三迳未荒归路好，秋风篱落菊花开。  

方岳　次韵陈料院  
涉世曾经几折肱，径须归卧北村灯。  
往来屑屑无家燕，去住匆匆旦过僧。  
浦溆舟寒秋婉娩，江湖人老雪鬅鬿。  
草堂便在山深处，无复莼鲈累季鹰。  

方岳　次韵陈料院  
书册元非幕府才，江山牵率老夫来。  
略分秋色归吟卷，又误春蓑下钓台。  
有意及时常農轲，无心於物莫惊猜。  
幽居亦有穷生活，麦陇蔬畦手自开。  

方岳　次韵陈料院  
久矣寒窗美曲肱，绝交书到短檠灯。  
向来问舍渔樵侣，肯作归田粥饭僧。  
耕罢夕阳牛§3觫，睡残明月鹤鬅鬿。  
年来老懒略相似，见兔何能便放鹰。  

方岳　次韵陈诗郎谢送牡丹  
人在金华殿角头，诗情却遣为花留。  
春风不入癯仙眼，六六峰寒隔几州。  

方岳　次韵陈诗郎谢送牡丹  
手劚苍苔玉一栏，山家初见眼犹寒。  
移根莫厌凡红紫，只做春风一样看。  

方岳　次韵陈汤卿  
括苍烟雨顶，客木晚巑屼。  
家远书难到，云深梦亦寒。  
僧邀携茗试，客许借诗看。  
琴冷梅花月，何时为一弹。  

方岳　次韵陈汤卿  
野迳渔樵共，霜寒江上村。  
乱山横紫翠，孤笛送黄昏。  
满壁题诗暗，连墙贳酒浑。  
往来今已熟，稚子又譯门。  

方岳　次韵陈帐管秋思  
秋风吹裂旧荷衣，自读离骚倚落晖。  
已觉芦花洲渚冷，水天归雁着行飞。  

方岳　次韵陈帐管秋思  
人家一样卷湘帘，惹起新愁到酒边。  
久客不知诗瘦损，小楼孤倚月娟娟。  

方岳　次韵程弟  
一船月自不嫌贫，伴我荒湾理钓缗。  
归去莫横深夜笛，怕惊溪友与山宾。  

方岳　次韵程弟  
三径风烟手自开，春猿秋鹤几徘徊。  
松根石铫烹鱼眼，老子行山又一回。  

方岳　次韵程弟  
槿援茅茨隐者家，底须日历记年华。  
山花山草无终极，秋后寂寥春自葩。  

方岳　次韵程弟  
眼中转觉可人稀，得似孤云自在飞。  
花落花开俱有意，略於閒处见几微。  

方岳　次韵程弟  
草堂四壁一瓢空，举世无人与我同。  
黄犊山南又山北，犁春犹有古人风。  

方岳　次韵程弟  
柴门虽设不曾开，俗面向人三寸埃。  
却是前溪双白鹭，门关不住又飞来。  

方岳　次韵程弟  
垒黮成台糟筑丘，衰迟无复少年游。  
君看烟草离离外，不问人间第一流。  

方岳　次韵程弟  
莫为盘餮烹不鸣，借公松石听溪声。  
貂蝉只是麒麟楦，寄语诸公卿自卿。  

方岳　次韵程弟  
鱼鸟相忘不世情，浮生於我一丝轻。  
夜凉月色光如水，莫遣微云滓太清。  

方岳　次韵程弟  
此腹宁须文字香，漫淹虀瓮半青黄。  
午窗一枕齤齤睡，世上何人最得忙。  

方岳　次韵程少章投赠  
十稔眠半村，一醉子万象。  
向来此方寸，甚矣似元亮。  
钓石自寒烟，谁知太公望。  
北山忽移文，猿鹤费寻访。  
老夫竟何有，豪夺牛背上。  
时时梦中归。樵笛故悲壮。  
始予斥祈下，天地方絪缊。  
纲常几何在，枭啸千乾文。  
林希亦入耳，掷笔争书勋。  
群憸并附和，四面皆楚军。  
当时此事集，不可夷狄闻。  
风雷忽飞厉，圣矣尧舜君。  
方今紫宸朝，落落尽圭璧。  
予虽草茅士，亦有二三策。  
不愁衫故青，所恨头尽白。  
古人如可作，雅欲分半席。  
谁当为斧斤，恐不中柱石。  
一官乞閒外，此计吾已必。  
平生刚直胸，不肯偶土木。  
谏书上文石，亲见天穆穆。  
诸贤忍不言，诺诺恐非福。  
急回狂澜倒，何啻焦斧沃。  
如闻左珰横，尔音乃金玉。  
因声讯诸贤，往事炳如烛。  
寒驴灞桥雪，可人天一言。  
理乱了不闻，衫袖走郎当。  
老石卧白云，采蕨山之阳。  
谨毋事笔砚，霜月琱肝肠。  
买船予亦东，一棹摇寒光。  
当洗老瓦盆，迟君醉溪堂。  

方岳　次韵程汪二兄投赠  
未论知已定谁欤，却恐春皋失故吾。  
穷老不随时世薄，行藏犹识圣人污。  
陶元亮已觉今是，祁孔宾毋费夜呼。  
便拟耕桑教豚犬，不令渠辈指之无。  

方岳　次韵程汪二兄投赠  
谁放词林出一头，穷愁自欲着春秋。  
传杯月手堪持蟹，解佩无刀可买牛。  
何苦文章惊海内，已甘烟雨老岩幽。  
芷汀兰渚离骚在，付与春江自在流。  

方岳　次韵程务实见寄  
客来问奚自，曰予自虞庠。  
有友猿鹤姿，与子鸿雁行。  
石崖郁崔嵬，玉洒高颉颃。  
昔为斗与牛，今为参与商。  
衔袖尺素书，寄此明月光。  
吾诗眇何似，鸡群之昂昂。  
唱予和者谁，一叫孤凤凰。  
孰云哙待伍，乃与国士双。  
大书适豪纵，深刻何炜煌。  
尚余烟雨痕，急埽莓苔墙。  
所嗟眼中人，未试肘后方。  
平生湖海气，收拾归短章。  
故虽百车渠，仅同一毫芒。  
极知不入时，面有半寸霜。  
再三约梅花，雪谷深韬藏。  
少须具笔砚，鼓枻凌寒江。  
君纫杜若佩，我制芙蓉裳。  

方岳　次韵程兄见寄  
万事於吾一羽轻，未忘情处圣人清。  
抵须赋奏长杨馆，只以诗为细柳营。  
岁月凋零霜后叶，交游聚散水中萍。  
短书忽到维摩室，未信已寒文字盟。  

方岳　次韵程兄见寄  
旧日曾来处，厅寒云月閒。  
坐忘无局务，起晏不朝班。  
苔竹关幽事，湖山怪老颜。  
一生忧治世，今转觉多艰。  

方岳　次韵程兄投赠  
北里南邻尽往还，那知有客住云间。  
相过肯作乡人观，问讯春溪两岸山。  

方岳　次韵程兄投赠  
知无燕颔可封侯，索米长安亦强留。  
输与鲈肥菰叶滑，吴中风味老孤舟。  

方岳　次韵酬戴式之  
山房秋藓滑，吾亦为诗来。  
家远雁初到，边寒菊未开。  
贫知心事古，老觉鬓毛催。  
能共清谈否，呼童急洗杯。  

方岳　次韵酬洪监仓  
我辈从来不入时，知心粗有砚相随。  
肯分雪屋十年梦，写作秋山一段奇。  
帘静堂深无比客，岁寒亭老有先师。  
梧桐带晚西风起，笑指床头铁蒺藜。  

方岳　次韵酬季兄  
客梦落江外，时情付杯中。  
愿言烽火低，不到甘泉宫。  
吾道易荆棘，此身久萍蓬。  
鹤眠伴官屋，犹有林下风。  
吹灯读离骚，佳处时一逢。  

方岳　次韵酬季兄  
嗟哉蠹书鱼，生死文字中。  
向来阿房赋，谁奏明光宫。  
长江一帆雨，半世双鬓蓬。  
酒边得吾子，擘蟹谈秋风。  
江南有茅庐，册色相迎逢。  

方岳　次韵酬率翁  
戍楼梦不到中州，杜牧新愁亦倦游。  
留得荷锄双手在，山寒芋栗要人收。  

方岳　次韵酬率翁  
但得清溪裹草堂，溪头山色有炎凉。  
秋崖一出四年矣，想见松花满石床。  

方岳　次韵酬其又  
心事一鸥轻，邮签夜卜程。  
春寒眼对雨，别久语连明。  
砚有诗能秀，山於梦亦清。  
歙溪多老石，一一待题名。  

方岳　次韵酬清修老  
玉堂老作清修记，曾许渠为我辈人。  
仿佛三生虎溪笑，偶然一见面如春。  

方岳　次韵酬奚兄  
亦笑诗书记姓名，到头为崇若为情。  
汉家礼乐今尘土，不欠当时鲁两生。  

方岳　次韵酬奚兄  
但得梅花过一冬，那须圣酒送文穷。  
扬州不见梅花面，莫是何郎句未工。  

方岳　次韵酬因胜老  
误脱农蓑拾汉科，空山奈此月明何。  
秋风又跨扬州鹤，行路正难愁思多。  

方岳　次韵酬因胜老  
雁落平沙字字愁，打包不肯与山留。  
一篷烟雨载秋去，诗在江南芦荻洲。  

方岳　次韵酬因胜老  
浅山如霁水连天，江北江南路几千。  
入梦老亲双白发，归欤早及菊花前。  

方岳　次韵酬章教授  
江山渺愁予，岁月如羽疾。  
适烹雨前茶，已擘霜后橘。  
夜窗秋气悲，栩栩梦圭荜。  
荒唐失饭牛，迂阔坐扪虱。  
书生夫何愚，因子谓具述。  
端平元二间，旧学赍良弼。  
聘贤驿流庚，驭吏鱼去乙。  
人言万化新，太平适今日。  
起与锄耒辞，欲补万分一。  
宁知事大谬，青衫乃吾桎。  
五月谒吏铨，禁营干宥密。  
六月道南徐，宵掠无宁室。  
七月绝涛江，秦渺乱师律。  
戍楼角声哀，夕烽酣战卒。  
兵精书经天，肉食者遑恤。  
临风一长叹，归计吾已必。  
胡为痴儿事，屡奏齐王瑟。  
愿言猛士心，经作班侯笔。  

方岳　次韵楚客  
戍角吹将短鬓华，此情付与酒生涯。  
两淮无事山如画，九日明朝菊未花。  
有客敲门缘问事，无田负郭却思家。  
雁来不带江南信，带得新愁落晚沙。  

方岳　次韵杜监簿  
风雨重阳又一秋，白衣人至复何忧。  
东篱只此黄花是，未必渊明风马牛。  

方岳　次韵杜监簿  
杜曲无边风露秋，瓮头酒熟了无忧。  
一诗连夜穿兵卫，略似齐城战火牛。  

方岳　次韵杜监簿  
赢得萧萧两鬓秋，山城斗大转多忧。  
人间纵有万钱鹤，身外何如十具牛。  

方岳　次韵杜监簿  
不须把浅不防秋，底事山樵亦过忧。  
说与诸公那解此，但知两角战蜗牛。  

方岳　次韵范侍郎寄赵校正  
呜呼小雅废，边角摇军声。  
采芹旧青衿，亦须事力征，  
朱辬挟武将，白眼轻儒生。  
区区众浊间，嗟子难为清。  
向来意佑如，岂惟以文鸣。  
乃今事大谬，老气犹峥嵘。  
论事抉石猊，摛辞吸川鲸。  
久抱一束书，空山卧月明。  
窃忧蠢诐胡，鳞介腥神京。  
幸存三寸舌，宁守二尺檠。  
有愚欲献璞，无意望报琼。  
云何山阴兴，莫写塞下情。  
竹床撼夜柝，茅屋荒秋城。  
回首阊阖门，何啻九万程。  
愿言大白低，滁山足春耕。  
堂皇坐醉翁，开阖延群英。  

方岳　次韵方教采芹亭  
手劚风烟不占多，春来物物是阳和。  
极知山与诗为地，老去无诗奈若何。  

方岳　次韵方教采芹亭  
亭与樵岚一样新，诗书不受世间尘。  
清风明月来无尽，不在溪山只在人。  

方岳　次韵方教采芹亭  
竹外清溪溪外峰，谁搴薜荔采芙蓉。  
所思渺渺隔何许，我欲从之骑九龙。  

方岳　次韵方教采芹亭  
终日看山自一奇，寒溪更与月相宜。  
采芹人去夜岑寂，政是先生得意时。  

方岳　次韵方教采芹亭  
莫问秋风八月槎，一蓑欲老水之涯。  
笔床茶灶肯同住，毕竟吾宗是作家。  

方岳　次韵方教采芹亭  
客怀老去向谁开，白雪茎茎不用栽。  
只有爱书余习在，持携残藁过溪来。  

方岳　次韵方教采芹亭  
默坐焚香尽自佳，莫随俗眼乱空花。  
古今人物不相及，元只中间隔一些。  

方岳　次韵方教采芹亭  
山自西来玉作层，千峰住处一溪萦。  
宜晴宜雨乍明灭，不是老天无十成。  

方岳　次韵方教采芹亭  
山是乌山落一支，径烦诗眼相亭基。  
舞雩人在春风里，清坐不言山更奇。  

方岳　次韵方教采芹亭  
研朱滴露月三更，见说群书作堵环。  
君自苦於经传癖，不如借我去看山。  

方岳　次韵方蒙仲高人亭  
此君款吾室，高人跂吾亭。  
邂逅两相逆，保此岁晚青。  

方岳　次韵方蒙仲高人亭  
茗碗漱藜苋，诗肠许坚顽。  
是间可无人，不可无此山。  

方岳　次韵方蒙仲高人亭  
鸥鹭之与侣，竹石之与居。  
子虚亡是公，付之渴相如。  

方岳　次韵方蒙仲高人亭  
苔寒两不借，对面宁尔劳。  
欲语二三子，卑之毋甚高。  

方岳　次韵方蒙仲高人亭  
爱之不我疏，狎则不我亲。  
山耶其竹欤，君子哉若人。  

方岳　次韵方蒙仲高人亭  
吾侪磊块胸，所见不相远。  
借我竹外出，一榻供书偃。  

方岳　次韵方蒙仲高人亭  
烟霏日夕佳，隐固胜於显。  
孰从崦诗之，要亦山一蹇。  

方岳　次韵方蒙仲高人亭  
终南有捷径，涧恧而林羞。  
其人岂其山，宁勿相累不。  

方岳　次韵方蒙仲高人亭  
相从文字盟，不与如此酒。  
他日有移文，毋令猿鹤受。  

方岳　次韵方蒙仲高人亭  
老子可林壑，诸公自烟霄。  
缅怀归耕归，底用招隐招。  

方岳　次韵方叔  
江楼识面一跫然，语带烟霞似欲仙。  
山雨竟寒清夜约，好风吹落碧云篇。  
相逢客路思归日，几立梅花欲暮天。  
有兴话诗吾傥住，一蓑须办雪溪船。  

方岳　次韵费司法  
有客谁为数击鲜，西风孤人雁声前。  
酒无多酌何如醒，诗不能奇莫浪传。  
秋色淡於人寂寂，桂花香得月娟娟。  
五经不到山翁腹，且听便便引老边。  

方岳　次韵费司法  
山居未省佩弦韦，紧闭柴扉不问谁。  
自钓鳜鱼西塞雨，久盟猿鹤北山移。  
古今不遇岂惟我，宇宙无穷付与诗。  
直道背时宁敢尔，白云深处要耘芝。  

方岳　次韵费司法  
空谷跫然余故人，且谈风月未论文。  
长房仙去几何日，陆羽泉边多少云。  
谁向唐诗参句律，只将周易对炉熏。  
纵无今古飞谈屑，稼穑平生亦饱闻。  

方岳　次韵羹苋  
琉璃蒸乳压{左犭右屯}膏，未抵斋厨格调高。  
脱粟饭香供野苋，荷锄人饱捻霜毛。  
断无文伯可相累，比似何曾无大毫。  
见说能医射工每，人间此物政骚骚。  

方岳　次韵海棠  
暖酣翠袖倚清妍，露洗轻红待举鞭。  
娇懒不知春二月，风流堪聘晋诸贤。  
天生富贵家何在，花有神仙谱未编。  
谁锁二乔深院落，只将愁思过年年。  

方岳　次韵海棠  
残风剩雨今如此，莫遣胭脂雪满枝。  
洛浦梦酣花半醉，华清浴困手双垂。  
一杯而别亦何恨，十日之春能几时。  
不遇少陵休怅惋，醉中试作补亡诗。  

方岳　次韵红蕉  
霜林蕉叶尚横陈，不易禁寒夜向晨。  
以貌取人通休似，其心如我别般春。  
两年开就花何晚，千里移将句有神。  
待学伊蒲修净供，自烹菡萏当猩唇。  

方岳　次韵红蕉  
篱根宿草已陈陈，谁护蕉红到此晨。  
雪裹寸丹长似旧，人间万绿未知春。  
翻经曾识观身法，乞种亲为土地神。  
孤负晚风生酒兴，维摩示疾不沾唇。  

方岳　次韵红蕉  
山花山草杂前陈，谁解芬芳霰雪晨。  
红菡萏肥如欲焰，绿玲珑卷过于春。  
化工有意怜丘壑，老我无诗泣鬼神。  
待唤黡生相暖熟，雨晴禽唘是歌唇。  

方岳　次韵洪尉  
书生一何愚，出与世纷敌。  
眇哉朱两辬，强名二千石。  
於世竟无补，苒苒老已逼。  
归寻紫阳人，独速钓寒碧。  

方岳　次韵洪尉  
平生坐狷狭，无与同襟期。  
宁论马得丧，但问蛙公私。  
其初或取憎，其究还见思。  
不思亦何伤，此癖终难移。  

方岳　次韵洪尉  
此郡如败弓，一驰不可张。  
吾曹如庸医，了未分阴阳。  
幸哉岁小稔，意中犹差强。  
与民同一饱，{左禾右罢}稏秋风黄。  

方岳　次韵洪尉  
孰使邦人士，不闻夷惠风。  
带刀与佩犊，剸刃嘻笑中。  
守虽老无能，此心与天通。  
岂敢不自省，刈人以为功。  

方岳　次韵洪尉  
气当以志帅，心岂为形役。  
未知政奚先，亦各职其职。  
相期边幅捐，安用竿牍饬。  
勉旃正吾鹄，其中非尔力。  

方岳　次韵胡兄  
钓蓑烟雨断矶头，蛮关丹心付子牟。  
腹有一丁长作崇，背无三甲不封侯。  
惯贫已识山林趣，投老归从造物游。  
自笑骨寒癯似鹤，忍饥犹未怯茶瓯。  

方岳　次韵胡兄  
猿惊鹤怨老江蓠，留得离骚到景差。  
愚智共知穷有分，浮休俱与醉无涯。  
人间狡兔自三窟，身外鹪鹩只一枝。  
非意相干吾岂敢，年来端为冷虀吹。  

方岳　次韵话别  
一雨桐江滑，佳哉月一篷。  
归犹惭怨鹤，悔不蚤冥鸿。  
涉世书无用，寻山酒有功。  
诸人如见问，贫耳却非穷。  

方岳　次韵閒中  
区中何日了尘缘，落草牛须蓦鼻穿。  
乾没一生空岁月，见成三迳老风烟。  
山林有味从今我，钟鼎无心付老天。  
田彼南山多种豆，不愁饥火苦相煎。  

方岳　次韵閒中  
玲珑奈辔系绒鞍，付与诗人洗眼看。  
老子只凭双脚健，梅花相对一溪寒。  
吾生焉往不三黜，此乐未央并四难。  
并与竹间孤鹤语，倦飞底用插修翰。  

方岳　次韵净照  
一筇一衲出山相，不道斯人故可人。  
我已久闻挥翰手，师宁相对坐禅身。  
山林有味青灯古，天地无情白发新。  
认取本来真面目，瀑泉诗好未知津。  

方岳　次韵久雨  
老我不解事，束书别溪堂。  
宁知十日雨，换此两鬓霜。  
苔滑蟨争席，云蒸蜗篆梁。  
移床夜避湿，仰见天隙光。  
长安亦何好，肯堕声利场。  
人情爱吾庐，对此良自伤。  
蚤知一官误，悔不三迳藏。  
沙觜竹万个，屋头木千寻。  
晴当相与屐，雨亦可以觞。  
毋令{上圭下黾}黾曹，张王喧我傍。  

方岳　次韵君用寄茶  
茅舍生苔费梦思，竹炉烹雪复何时。  
北山怕有移文在，谨勿便令猿鹤知。  

方岳　次韵客饷鲈蟹  
江鲈淮蟹不论钱，肯到湖边明月船。  
玉脍雪螯新煮酒，桂花香后菊花前。  

方岳　次韵黎粹  
幸自青山肯见分，一蓑何不竟眠云。  
鱼肥西寒尽堪钓，鹤怨北山谁勒文。  
自脱唐衫寻辇路，只将周易对炉薰。  
追奔蛮触非吾事，终欲茅庐老聘君。  

方岳　次韵李君携示唐告  
唐家甲乙尊门族，谁有流传直到今。  
一代衣冠王子表，三朝雨露圣人心。  
曾经竹巷醉双玉，尽出绽绫诺百金。  
湖海半生今见子，摩挲未负老侵寻。  

方岳　次韵李山窗  
一船明月秋江冷，曾与梅花有约来。  
谁唤雪溪回短棹，宁孤何逊莫孤梅。  

方岳　次韵梁粹  
把住新花做好看，伤春时共倚阑干。  
醉中不记暮烟碧，杨柳楼深燕子寒。  

方岳　次韵梁粹  
只与青山对成居，白云侵屦有诗无。  
故人咫尺隔千里，明月婵娟共一壶。  
鸥鹭盟应怜久客，梧桐雨亦问归涂。  
近来煞得秋风力，老桂吹香满座隅。  

方岳　次韵梁粹秋日白牡丹  
自掩窗纱护夕阳，碧壶深贮溜晴光。  
可曾见此春风面，净洗铅华试晓霜。  

方岳　次韵梁粹中秋日雨  
天公不吝常时月，每到中秋苦作难。  
醽醲又孤今夕醉，梧桐仍是去年寒。  
萍化风老鲈鱼梦，芦叶雨宜鸥鹭看。  
我欲与公天柱去，月明多处倚阑干。  

方岳　次韵梁权郡喜雪  
晓听炉亭泻竹声，老仙呵墨已诗成。  
春连宇宙开皇极，天与君王作太平。  
草木有生皆润泽，山河无处不清明。  
寒蓑莫袖垂纶手，万里长江一艇横。  

方岳　次韵梁权郡喜雪  
飞到裘茸不肯飞，危樵孤倚暮江时，  
袁安家在鸿蒙外，剡曲人谁汗漫期。  
氛祲不传青海箭，丰年又入紫皇诗。  
春风吹落人间世，只有梅花圣得知。  

方岳　次韵林同年  
岁月半行李，与君荆蒌间。  
十年场屋梦，何日道家山。  
征棹江千里，雩坛月一间。  
岂无经济意，生世政多嘻。  

方岳　次韵林同年见寄  
水圣山城几往来，雪鸥亦怪面生埃。  
径归不为麒麟楦，多病竟孤鹦鹉杯。  
老子地寒余草迳，广文官冷合兰台。  
山居美不堪持赠，云湿堕樵羹芋魁。  

方岳　次韵刘簿祷雨西峰  
句津清圆蚌剖胎，断无尘土到灵如。  
开张九虎排云入，约束五龙驱雨来。  
造物无私心感动，太平有象笔追回。  
焚香小待生呈佛，未放青天万里开。  

方岳　次韵刘簿祷雨西峰  
爱民端与共胞胎，消得黄金为筑台。  
一道香烟随牒去，五更风雨入诗来。  
雪灯字暗心犹在，霜叶衫枯首独回。  
气格老苍能过我，柴门不厌为君开。  

方岳　次韵刘簿观雪用东坡聚星堂韵禁体物语  
江皋黯黯飞云叶，淅沥破窗鸣急雪。  
乱飘蜜洒寒正苦，低唱浅斟痴亦绝。  
冻吟可但笔锋健，醒狂不觉屐齿折。  
留连急景聊从容，俯仰幻尘空变灭。  
舒眉一笑各云散，转眼百年如电掣。  
风凝光眩眼欲花，酒带潮红脸生缬。  
剧夸陶语何区区，等与谢吟争屑屑。  
醉翁出令凡马空，坡老挥毫风燕瞥。  
两公仙去各已久，一代风流尚谁说。  
吸鲸今夕不可辞，醉中有句铮如铁。  

方岳　次韵刘簿寄示  
尘世崎岖天一握，俗子追奔蜗两角。  
先生宴坐心平夷，矮屋打头甘寂寞。  
手提老笔挟霜气，合上蓬山直延阁。  
高人乃亦主簿耳，往往胸中自丘壑。  
银钩宝唾俱人妙，令我见之生踊跃。  
日酣昨暮春睡浓，柳外叩门谁剥啄。  
一书自直十从事，况有骊珠光错落。  
风檐急转百回读，花草愁深颜色薄。  
放余许出半头地，未敢以信而以怍。  
譬如驽骀受刷饰，金环压辔青丝络。  
猗那清庙吁已远，下里巴词可无作。  
候虫鸣秋鸟鸣春，美恶则殊俱自乐。  
焚香危坐试品藻，颇亦敢言余论确。  
公诗虽淡未弦清，我诗虽雅黄锺浊。  

方岳　次韵刘架阁和予壬寅入局诗  
入开图籍底须箝，谁校蓬山三万签。  
有竹两窗聊下榻，为梅一笑几巡檐。  
虎头食肉亦安用，熊掌与鱼那得兼。  
好事人来勤载酒，纵无奇字不渠厌。  

方岳　次韵卢监  
兰亭人寂几何年，着我糟丘亦冗员。  
寻访雪溪无酒债，主张禊帖有诗权。  
千岩秀处书如堵，五月凉时藕似船。  
只麽折浮真足矣，底须妄想到花边。  

方岳　次韵罗制干投赠  
中秋明日是，雨色半苍崖。  
无月可吾子，有诗倾老怀。  
人间棋局面，身外酒生涯。  
莫及边头事，谁知浊与淮。  

方岳　次韵梅花  
岁晚何人肯卜邻，梅於我辈最情亲。  
两山尽是经行处，一雪不知多少春。  
先后花随人意思，横斜枝写月精神。  
寒香嚼得成诗句，落纸云烟行草真。  

方岳　次韵梅花  
云藏山坞坞藏梅，春意适从何许来。  
天与此翁娱寂寞，日携扶老上崔嵬。  
草堂须小难为客，霜月正高谁与杯。  
分上下番开自好，登临且莫遣诗催。  

方岳　次韵牟监薄  
几携笔砚傍书林，吟到更寒月未沈。  
有客忽从天禄至，人间便隔五云深。  

方岳　次韵牟监薄  
秋声满院有谁来，亦欲从君话老怀。  
隔竹已敲茶臼雪，不知何日又清斋。  

方岳　次韵牟监簿斋宫  
蛮触追奔竞一豪，市朝酣战万灵鼍。  
斋房只在秋山外，吟卷自随明月多。  
问字人须烦谢绝，敲门僧亦莫谁何。  
竹宫曾见神君否，且乞天瓢为挽河。  

方岳　次韵牡丹  
洛阳儿女惜花残，认得愁痕入黛峦。  
夜雨正惊春冉冉，晴风欲堕玉珊珊。  
一诗自直加城璧，千时谁分径尺槃。  
烦与丁宁留醉在，窗绡深掩护轻寒。  

方岳　次韵牡丹  
银壶贮雪褪轻红，费尽思量句不工。  
若使春风但桃李，春风殊未可雌雄。  

方岳　次韵牡丹  
娇红深倚翠云团，仿佛三生吴彩鸾。  
诗眼顿惊春富贵，雨侵衫袖不知寒。  

方岳　次韵潘令君访予半村  
锄烟荷雨自村村，不惯高车入里门。  
石老只堪麋鹿伴，山寒未放蝶蜂喧。  
欲分桃李春何限，共话桑麻道转尊。  
但得诸公如卓鲁，晚菘早韭且窥园。  

方岳　次韵清修老墨梅新茗  
此诗合让简斋老，尽洗世间声色尘。  
我更凿空难着语，蹇驴粗记雪桥春。  

方岳　次韵秋崖落成  
高亭着处出奇峰，不枉平生此与浓。  
力士铛随狂李白，华阳巾垫郭林宗。  
菊花篱落秋寥廓，山市人家翠叠重。  
病起不论双足茧，层巅更欲试诗筇。  

方岳　次韵秋夜  
雨浥浮梁逗碧纱，短更催睡不停挝。  
一声雁带塞愁过，八月槎随乡信赊。  
别后故人频入梦，秋来燕子已还家。  
相逢却喜诗无恙，醉墨淋漓黑老鸦。  

方岳　次韵瑞莲  
得种初非相府莲，谁令连蒂擢山泉。  
东西玉已几相属，大小乔今双欲仙。  
坞早荷嘉真是矣，人言花是岂其然。  
山居但忆远公社，却与遗民孰后先。  

方岳　次韵三四弟  
入手功名不厌迟，政须努力莫伤悲。  
二难宁共姜肱被，一染谁怜墨子丝。  
仕宦金吾吾亦爱，饥寒玉汝汝当知。  
青灯夜寂聊参取，侑坐为铭只此诗。  

方岳　次韵山居  
孤亭危受众峰朝，岁晚移床借避嚣。  
梅次第花春漠漠，鹤相随睡夜寥寥。  
诸公安用怒生癭，老子岂为饥折腰。  
更入乱云深处去，极知与世不同条。  

方岳　次韵山居  
诸老鸣靴日上朝，有人幽处厌喧嚣。  
江乡十月稻成熟，茅屋一灯山寂寥。  
天不与生犀插脑，人今能风宝围腰。  
从吾所好宁相误，洙泗坛荒有玉条。  

方岳　次韵山居  
文如翻海百川朝，不说从前两耳嚣。  
径与此山俱寂寂，未应吾道竟寥寥。  
一生不办雕龙口，十万谁缠骑鹤腰。  
但得草茅化歇去，何如快活有新条。  

方岳　次韵山居  
閒民亦幸乐清朝，蓑笠过从语不嚣。  
倏忽岂能知混沌，玄冥颇亦识参寥。  
年华鼎鼎分杯面，筋力时时借树腰。  
月冷霜寒惊鹤帐，住山活计太萧条。  

方岳　次韵山中小集  
一生大错空环辙，何啻糜渠六州铁。  
不如归来乎山中，山泉自香山酒冽。  
冰虀一釂累数觞，山中之乐那可量。  
梅花在傍具知状，落笔烟云生草堂。  
雪意催诗斗清绝，与巧而迟宁速拙。  
岂知世上多路岐，莫遣胸中少风月。  
酒酣胆热须髯张，老夫无复当年狂。  
乾坤许大不欠我，春猿秋鹤聊徜徉。  

方岳　次韵十二神体  
鼠技歇穷谁比数，牛衣政可眠春雨。  
虎窥九关高莫扪，兔秃千毫老无补。  
龙婴鳞逆事可惊，蛇画足添心独苦。  
马宁坂下困盐车，羊勿梦中翻菜圃。  
沐猴从尔楚入冠，荒鸡宁起刘郎舞。  
狗监无烦诵子虚，豕亥纵分不取。  
鼠穴不能容窭数，牛角自歌深夜雨。  
虎头肉食飞者谁，兔窟趺居狡何补。  
龙籍亦何终当还，蛇杯生疑空自苦。  
马曹误我盍归田，羊羹祸人宁学圃。  
猴拳蕨嫩鲜可烹，鸡毛菜香醉言舞。  
狗尾时时遣续貂，豕白献惭吾不取。  

方岳　次韵舒尉  
故山渺寒江，抱此明月睡。  
烟蓑失春锄，万事同一喟。  
可人期不来，乃独以诗至。  
持觞聘梅花，我醉花亦醉。  

方岳　次韵双头牡丹  
春入多情草木妖，霓裳相倚奏咸韶。  
玉栏一样红如洗，不比觚棱锁二乔。  

方岳　次韵宋尚书山居　{左牟右卓}然堂  
心亦元如止水渊，断无尘想到诸贤。  
左蜗不断追{左牟右卓}梦，说与青山恐未然。  

方岳　次韵宋尚书山居　赋梅堂  
夜草春牋奏玉皇，横波曾识水曹郎。  
砚香留得东风在，一吐嵬崔冰雪肠。  

方岳　次韵宋尚书山居　见南山亭  
能令诗腹化神奇，香到黄花秋力微。  
我醉悠然山亦醉，竹深啼鸟自忘机。  

方岳　次韵宋尚书山居　日涉园  
老石山苔手自冶，爱閒诗最与山宜。  
无官莫惜频来往，破费春风又几时。  

方岳　次韵宋尚书山居　息斋  
尘途长逐众人忙，不抵斋扉一枕凉。  
世路巇岖吾倦至，底须辛苦为膏梁。  

方岳　次韵宋尚书山居　虚静堂  
世事鸥忘句肯卑，云深料理旧花枝。  
了无一鸟传幽意，只对青山自解颐。  

方岳　次韵宋尚书山居　亦乐堂  
分得山云老一瓢，梦寒不记紫宸朝。  
无人画出閒中味，吟入梅花雪迳遥。  

方岳　次韵宋尚书山居　醉陶轩  
时复中之兴已高，是非一付与春醪。  
向来醉眼略四海，粗遍柴桑人姓陶。  

方岳　次韵宋尚书山居十五咏　灿柯台  
玉行敲断欲生尘，翻手那知局面新。  
到了不妨饶一着，旁观自有识机人。  

方岳　次韵宋尚书山居十五咏　茶岩  
壑底云香不等雷，便携石鼎与俱来。  
鹁鸠唤得西溪雨，顿得春从齿颊回。  

方岳　次韵宋尚书山居十五咏　东斋  
佳木扶疏漏晓暾，书床留得夜来云。  
幽经谈尽无功课，自理东窗芝术熏。  

方岳　次韵宋尚书山居十五咏　海棠径  
酒泻银壶莫近傍，怕惊花睡损残妆。  
拟题报答春风句，也恐春风未敢当。  

方岳　次韵宋尚书山居十五咏　见溪亭  
碧壶时与故人提，山带僧钟日去西。  
深不知寒双鹭浴，雪滩烟重碎玻璃。  

方岳　次韵宋尚书山居十五咏　见一庵  
有山如此且深登，等一逍遥鷃与鹏，  
只作住庵看便了，华阳衔亦不须称。  

方岳　次韵宋尚书山居十五咏　金沙荼靡径  
露浥晴光对洗妆，柔条无力不成行。  
阿环淡伫阿娇丽，一种风流各自香。  

方岳　次韵宋尚书山居十五咏　梅坡  
风雪灞桥篱落间，寒驴乘兴寄曾攀。  
三生习气除难尽，也许渠分一半山。  

方岳　次韵宋尚书山居十五咏　木瓜坞  
与山作计未为疏，尽有奇功可屡书。  
但得相寻双脚健，不须论报计琼璩。  

方岳　次韵宋尚书山居十五咏　清竟亭  
净洗从前两耳埃，溪声并逐雨声来。  
此奇赖有诗能领，一笑锺期安在哉。  

方岳　次韵宋尚书山居十五咏　卧云庵  
半坞云侵藓石床，向来忧乐已俱忘。  
墙西有竹曾留鹤，梦亦相携入帝乡。  

方岳　次韵宋尚书山居十五咏　正己亭  
少日横刀属两韐，玉花曾几试戎鞯。  
归来聊复观仁耳，不在惊鸿落劲弦。  

方岳　次韵宋尚书山居十五咏　竹径  
此君老去更风猷，冰雪生寒我辈流。  
穿径略容携客共，交情畴昔雅相投。  

方岳　次韵宋尚书山居十五咏　驻屐亭  
等得轻晴便一来，逢化不住恐花猜。  
丁宁莫挂桄榔去，怕损亭前称意苔。  

方岳　次韵宋尚书山居十五咏　紫阳阁  
隔岸烟云一望间，夜深笙鹤与俱还。  
不缘曾识谪仙面，未必烟云住此山。  

方岳　次韵所居龙池巷  
从来绝技似屠龙，莫倚神奇阿堵中。  
但得直声如汲黯，尽渠曲学付孙洪。  
草堂自作冥鸿计，药市宁收汗马功。  
古井无波门巷静，再三不用起雷风。  

方岳　次韵探梅首尾吟  
三花五蕊把春来，缟袂谁将玉尺裁。  
世外风烟甘寂寞，胸中冰雪自崔嵬。  
提壶东阁诗仍在，检点南枝暖独回。  
已办藤溪泻寒月，三花五蕊把春来。  

方岳　次韵滕和叔投赠  
犹及溪斋识老成，万琅玕外一溪清。  
诸郎与我雪灯共，两眼观书霜月明。  
二十一年如梦过，五三六籍尚谁赓。  
鹿车忽到苍崖底，老木惊秋亦向荣。  

方岳　次韵滕和叔投赠  
白发相过各暮年，颜间老气自轩轩。  
沧浪供砚心犹在，博雅藏书手自翻。  
举世共知名父子，此身莫负晦翁门。  
重阳风雨何堪别，只和名章当赠言。  

方岳　次韵题秋崖  
秋崖何尝与人绝，渠自胸中欠风月。  
齐云落星吾所无，草木深幽终是别。  
桂花正开山气清，人间无路争峥嵘。  
虚皇借与广寒住，夜半拟进秋风行。  
芙蓉作城花露惹，一片月明天上下。  
风前把杯和月吞，嚼出新诗不供写。  
醉倒宁知酒户悭，满身树影蛟蛇蟠。  
群仙挽我便归去，云海翻涛毛发寒。  

方岳　次韵田园居  
带郭林塘尽可居，秫田虽少不如归。  
荒烟五亩竹中半，明月一间山四围。  
草卧夕阳牛犊健，菊留秋色蟹螯肥。  
园翁溪友过从惯，怕有人来莫掩扉。  

方岳　次韵汪卿  
霜洗梅花春满握，夜寒吹老城头角。  
琐窗砚作离骚香，吐句不教花莫落。  
裁量要是修月手，我欲追随惭笔阁。  
平生万事不挂口，爱诗苦未厌溪壑。  
有人肯筑风骚坛，敢不束甲三距跃。  
当时只料孤凤凰，不与鸡群同抱啄。  
拔旗赵壁决此胜，金鼓俄惊自天落。  
一嗔纵得马辟易，已觉楚歌声四薄。  
夜光明月以暗投，心甚爱之颜有怍。  
公诗端似大国晋，玉帛诸侯赖联络。  
倘令吴楚主夏盟，获麟正恐春秋作。  
歙州虽小水如练，沤鸟亦知文字乐。  
此盟定自不可寒，把住梅花更商确。  
夜窗或许时过从，莫问圣清与贤浊。  

方岳　次韵汪少卿祷雪有感  
梅梢了未知寒在，剪取清溪作雪飞。  
正草绿章笺玉帝，顿惊碧宙舞瑶妃。  
卖刀我亦耕侯土，歌裤今谁典客衣。  
想得夜窗春满袖，燕子彝香暖醉吟归。  

方岳　次韵汪少卿赠别  
一诗传戟外，春亦肯随行。  
老不论圭瓒，寒於嚼水晶。  
梦惊池草合，香泛墨花轻。  
立尽沙头月，鸥清睡不成。  

方岳　次韵汪宰见寄  
行行骢马劾粗豪，叱叱共牛倦作劳。  
穷则有余名迹在，言之无作语声高。  
谁求封禅家徒壁，自谓羲皇人似陶。  
见说醉乡天地阔，此生聊向此中逃。  

方岳　次韵汪宰见寄  
半世青灯眼欲昏，谁知曾亦望中原。  
雨荒塞草秋如洗，雪拥春蓑夜自温。  
宠辱易生分别想，是非政可鹘仑吞。  
不论茅屋锄犁外，但守平生六二坤。  

方岳　次韵王尉  
雪屋谁堪语，惟愁鹤共居。  
梦灵山有分，门冷客无书。  
诗岂於人癖，吾元与世疏。  
穷知书作崇，牵率费春锄。  

方岳　次韵王尉白事幕府  
一痴便了公家事，尽可与诗宽作程。  
书册不嫌官屋冷，香協相对歙溪晴。  
熟知白鹭难为伴，烦见青山且寄声。  
此别不过旬日耳，又携孤啸上江城。  

方岳　次韵王尉贺雨  
老天自不负吾君，谁向灵均三沐熏。  
鹤立待收连夜雨，龙归看带入山云。  
摩挲一饱岂易得，愁叹多年不忍闻。  
亦欲买牛横短笛，华山一半倘容分。  

方岳　次韵王尉天宁晚饭  
借得山房住，清溪带晚林。  
云应随鹤宿，诗亦对僧吟。  
杯滑知能隽，窗深苦易阴。  
剧知归思浩，吾亦识琴心。  

方岳　次韵王尉赠别  
十载春泥溅客衣，江湖半已入吾诗。  
事今岂得文章力，心亦难求世俗知。  
山意向人如有语，鸥盟於我合归谁。  
月明昨夜欺寒梦，未了西斋竹外棋。  

方岳　次韵王尉赠别  
摩挲老砚欲生衣，煞欠梅花别后诗。  
明月夜怜无客共，故人心岂不吾知。  
相看白眼了无忤，除却青山更有谁。  
但得秫田供醉梦，世情付与灿柯棋。  

方岳　次韵王尉致香  
客有知吾癖，能分一雪凉。  
只将兰意思，自与梦商量。  
竹密雨声隽，窗深山意长。  
研朱对周易，老鼎亦英扬。  

方岳　次韵王兄  
江分晓色洗征衣，吾道非邪傥是欤。  
与世无缘伤骨鲠，归田有日放眉舒。  
虎头食肉亦安用，牛背看山却自如。  
留得荷锄双手在，尽堪老瓦一轩渠。  

方岳　次韵魏监丞鹿鸣诗  
舍盖中堂肯治齐，山川人物凤师师。  
拔鲸牙一添宾贡，歌鹿鸣三乐圣时。  
郡有龚黄金玉汝，君为尧舜蓼萧斯。  
老农扣角风烟外，但播中和乐职诗。  

方岳　次韵吴殿撰多景楼见寄  
多情王粲怕登楼，谁遣人间汗漫游。  
莼菜梦回千里月，苹花老却一江秋。  
人如沙燕年年别，骚到湘累字字愁。  
正尔相观衣带水，角声孤起暮云稠。  

方岳　次韵吴侍郎同集砚山  
晚寒閒袖挥毫手，曲角栏干倚断云。  
丘壑尽容诗独步，江淮相望月平分。  
艰难鬓葆成霜茁，冷落梅花带雪芬。  
酒不能平诗磊磈，杯行到手已醺醺。  

方岳　次韵吴枢密乌衣园旧韵  
旧家门巷绿岧巃，尚忆狨鞯马意骄。  
金凿落沮未雀浦，玉丁东上紫宸朝。  
燕随往事秋萧瑟，雁带夕阳江泬寥。  
九日黄华晴亦好，底须风雨又潇潇。  

方岳　次韵县圃即事  
凫鸭能閒暇，相依睡浅波。  
海裳经雨过，杨柳受春多。  
未必诗穷在，其如酒病何。  
闭门春草长，吾亦断经过。  

方岳　次韵乡友  
书生作计已差殊，况复真穷五技鼯。  
空费寸阴酬急羽，还同斗米饱侏儒。  
鸥盟正尔隔千里，鹤梦何曾到九衢。  
茅屋春寒明月夜，梅花曾与寄声无。  

方岳　次韵萧同年古意  
春拜有耕夫，扣角卧林麓。  
朝饥不能忍，肯受世熏沐。  
脱身从牛衣，入耳皆狗曲。  
何如一蓑寒，风雨立於独。  
人言骨相屯，自信亦良笃。  
空山多白云，万此空有足。  
幽然闺中秀，不如倚市门。  
彼美林下风，不如刺绣文。  
冰怀独耿耿，宁入俗眼观。  
岁月不我留，老苍眉宇间。  
举世无与娱，逝方从绮园。  
一歌一叹息，寘此忽复论。  

方岳　次韵萧同年古意  
猗猗者芳兰，翳翳彼幽麓。  
不烦汉阴人，抱瓮相灌沐。  
春风自桃李，急管乱繁曲。  
纷纷众醉间，美此一醒独。  
造化本何心，亦因材以笃。  
所以古之人，身外无不足。  
客有古琴瑟，得之自龙门。  
於今几何代，庚庚裂奇纹。  
携持过齐王，自意当骇观。  
何如适献笑，弃置笙竽间。  
时世我不遭，归其老丘园。  
锺期今安之，谁与俗士论。  

方岳　次韵谢从之以表闾投赠  
长杨奏赋三十年，已甘老死穷山巅。  
醉眠独宿秋风前，此岂有意声名传。  
如驽伏枥不受鞭，要与騕褭难争妍。  
强令作对官道边，功名毕竟谁新鲜。  
岌岌两傍蛟龙缠，侯曰美哉岂其然，  
才当如楫航长川。粪墙空复烦雕镌，  
表闾不靳少府钱。粉饰休盛期半千，  
宁欲老我寒诗肩。归来归来直如弦，  
蓬莱回首惭班联。安用一鸣诸子先，  
登楼忽思王仲宣。不如傍家田一廛，  
锄烟犁雨仰问天。天生盘谷容盘旋，  
更有斗酒相留连。焉能跕跕愁堕鸢，  
一单坚坐三条椽。  

方岳　次韵谢兄见寄  
寒入吟肩兀蹇鞍，灞桥风雪几跻攀。  
诸贤有意起更化，老我无能悔出山。  
谈到时文真破碎，情知吾道转间关。  
武元衡事传闻否，倦翼孤飞正欲还。  

方岳　次韵谢兄馈李  
往事转头如堕甑，独枕书眠知隽永。  
竹风风好直万金，不涉世间荣辱境。  
东山之屐北山移，坐觉室迩长相思。  
碧脆已冰烹伏雌，未害踏云来话诗。  

方岳　次韵谢兄立春戏拟春帖子  
泉脉晴融太液池，内人初晓玉参差。  
东风认得农祥正，吹作丰年御制诗。  

方岳　次韵谢兄立春戏拟春帖子  
天家观阙玉重重，逼入春皇一信风。  
生意无边青欲动，微茫淡霭暖烟中。  

方岳　次韵谢兄立春戏拟春帖子  
天地春回万寿杯，宫云留雪玉崔嵬。  
晓供帖子琼幡重，携得韶风下殿来。  

方岳　次韵谢兄立春戏拟春帖子  
天与君王共一仁，只将仁与物为春。  
要令率土无枯槁，未赏冰池皱玉粼。  

方岳　次韵谢兄立春戏拟春帖子  
青旗簇仗赐银幡，共以升平奉至尊。  
阊阖千官花底散，紫泥香熟诏书温。  

方岳　次韵行甫小集平山  
不奈花时两手閒，共携诗砚对孱颜。  
江南江北音书外，春去春来杨柳间。  
骑鹤重寻烟雨句，征鸿欲没夕阳山。  
百年风物一杯酒，叹息人间两触蛮。  

方岳　次韵行甫小集平山  
春风多可风曾閒，又为平山入醉颜。  
流恨不穷江万里，与翁长在月三间。  
半清半浊圣贤酒，似有似无烟雨山。  
试问黄鹂相识否，绿阴深树自绵蛮。  

方岳　次韵行甫小集平山  
一片花飞不等閒，对花空手亦何颜。  
醉乡别在乾坤外，诗社宁谷季孟间。  
妙句屡移青玉案，佳游仍隔小金山。  
只应江上烟霏笑，蛮府参军语自蛮。  

方岳　次韵行甫小集平山  
欲将春睡了春閒，谁遣杨花点暮颜。  
世事不如眠白堕，人情何啻抵黄间。  
茫无措手句中句，悔已噬脐山外山。  
蚤晚定编长庆集，并教传写落乌蛮。  

方岳　次韵行甫小集平山  
客愁聊以酒防闲，非复春风桃李颜。  
北望未忘诸老在，中兴已是百年间。  
非无烟雨无奇语，自有乾坤有此山。  
杨柳岂知兴废事，夕阳依旧舞腰蛮。  

方岳　次韵徐太博  
宗派鸬鹚烟雨外，钓蓑能得几从清。  
坐无相印田三顷，捻到吟髭雪几茎。  
剡曲船今寒昨梦，灞桥驴亦笑尘缨。  
南州高士难为客，相许相从文字盟。  

方岳　次韵徐太博  
沈郎吟处秋风老，今代何人诗斗南。  
练石补天君特妙，追云逐月我何堪。  
极知才倍曹丕十，不但人如汉杰三。  
欲与东湖传活法，当家衣钵付谁参。  

方岳　次韵徐太博  
湖山雨过晚云湿，解榻文堂梦亦清。  
秋入黄昏金粟粟，苔侵苍翠玉茎茎。  
虫鱼枉注书连屋，蛮触令人笑绝缨。  
讲罢肯同诗保社，有如江水敢寒盟。  

方岳　次韵徐太博  
芦荻花寒山月小，西风吹雁又江南。  
夜谈往事六太息，老觉吾侪七不堪。  
举世人情如格五，平生分量等朝三。  
次山亦复漫吾耳，清梦何曾到四参。  

方岳　次韵徐宰集珠溪  
瀑煮春风生意长，梅花吹雪入诗香。  
夜寒记得僧房梦，修竹半窗云一床。  

方岳　次韵徐宰集珠溪  
山家凫鹜散平田，沙路云深屐屡穿。  
半醉半醒寒食酒，欲晴欲雨杏花天。  
春能酝藉如相识，柳自风流未肯眠。  
野老不知诗思好，但言啼鸟亦欣然。  

方岳　次韵徐宰集珠溪  
僧不须敲饭后钟，自携茶去借松风。  
斩新山色佛头绿，依旧桃花人面红。  
春瓮贮冰摇玉螘，夜堂烘蜡缀钗虫。  
山灵共欲留人住，新月隔溪烟雾蒙。  

方岳　次韵徐宰三雪  
春其几何到端木，三信东风银粟粟。  
眼惊天地有奇事，喜不自持诗陆续。  
尔时茅屋亦堪画，有竹宁甘食无肉。  
多年裿褐夜不暖，紫凤天吴共伸缩。  
袖中书册字蝇头，略借瑶阶明月烛。  
忍饥未惯愿岁丰，口虽不言以心祝。  
一生懒作贷米书，自汲溪水煮溪蔌。  
荷锄久欲眠秋云，飞翰谁惊落春瀑。  
人言安用管城子，家本田家一犁足。  
分吾此雪谢老天，高吟信手三千牍。  
蛰雷之腹庶其饱，杀气犹缠当肃穆。  
彼姝者子羔酒融，夜寒斗帐金花蹙。  
何如石鼎鸣涧松，风味之高未渠恧。  
先生坚卧袁安庐，正坐不能甘鹿鹿。  
才晴便欲出畦麦，止可挂书骑健犊。  
脱蓑许过宓贱堂，金杯亦眩渊明菊。  
清谈吾独为诗耳，卷轴今如春笋束。  
我所思兮孤凤翔，欲往从之老鷌秃。  

方岳　次韵徐宰题岳王祠  
杀气犹缠岳字旗，秋风铁马已南归。  
和之一字误人国，今且百年遭祸机。  
白骨自荒公论在，青山良是物情非。  
羊腥犬秽长陵土，泪落囊封御笔依。  

方岳　次韵徐宰雪句  
雪花飞尽江头芦，秋崖有屋窗未糊。  
嗅梅自可了孤寂，燃竹相与留须臾。  
传观玉帝整严卫，杂沓环佩纷前驱。  
梦随姑射扣瑶陛，身入阊阖排银铺。  
明毫一色宝阶净，端木六出琼林孤。  
绿章封事见名姓，白霓仙子轩眉须。  
乃知天喜爱民尹，分此雪与耕田夫。  
山川尽入古图画，园林已作春规模。  
逢船谁可载书共，松醪未拟炊书沽。  
金仆姑寒忆战士，玉玲珑暖无歌姝。  
煮茶安用碧跳脱，眠蓑自胜红氍毹。  
盟鸥久与说心腹，买犊大欠耕膏腴。  
频年岁入少生计，何日诏下蠲田租。  
甑尘但忧脱粟饭，瓯滑未议羹莼鲈。  
群公岂堪立仗马，贱子只跨寻诗驴。  
第令吾民不知馁，如彼蔡人何足诛。  
冲寒索米徙者众，啼饥载道携其孥。  
边烽有警事方尔，民瘼未轸天地无。  
辕门谁曳丈二组，羽书夜下尺一符。  
少迟兽猘渤海盗，当复蚊浮高阳徙。  
平淮有碑徜须刻，笔墨可但唐宗儒。  

方岳　次韵徐宰斋宿学宫  
孔堂雨宿盍儒簪，自与诸儒守诲箴。  
白发一经流俗眼，青山千古圣贤心。  
夜窗灯冷书如堵，春草坛荒杏满林。  
想得梦回科斗壁，隐然丝竹尚遗音。  

方岳　次韵杨梅  
筠笼带雨摘初残，粟粟生寒鹤项殷。  
众口但便甜似蜜，宁知奇处是微酸。  

方岳　次韵杨先辈古调  
陌上有荡子，金鞍飞华鞯。  
闺中有思妇，玉指调悲弦。  
当时两相得，误作容易看。  
那知新婚别，负此如花颜。  
妾身如秋叶，君意如春烟。  
恨妾不恨君，劝君长加餐。  
于飞者双燕，人独胡不然。  
悲哉结交行，难语之时贤。  

方岳　次韵杨先辈古调  
南山有於菟，雪齿双铜晴。  
雾深忽轩鬵，孤啸开青冥。  
槲林岁月老，犹有文炳名。  
胡为食牛志，无复当时英。  
吾闻杨仪之，笔落风雨惊。  
乃今已老矣，囊锦携一兵。  
平时号诗将，穷处围愁城。  
何当胾西昆，与尔樽南溟。  
高谈动星斗，万物皆欣荣。  
秋风吾亦归，空山多月明。  

方岳　次韵姚监丞斫脍  
冰盘飞缕落芳馨，雪色微红糁玉霙。  
唤起笭箵十年梦，诗肠平截鹭波清。  

方岳　次韵姚监丞斫脍  
旋捣金虀剁玉葱，半盂膏酒洗冬烘。  
吴中风物今犹尔，说与厨人宁舍熊。  

方岳　次韵叶兄云崖  
以酒为乡墨作庄，崖寒云亦为诗忙。  
春山药草谁同斸，云迳梅花只自香。  
竹不碍山青入户，藓缘谢客绿侵床。  
岂无枫叶吴江句，夜雨何时稻韭黄。  

方岳　次韵叶宗丞湘梅  
双娥洒泣凝春竹，粉落脂残不忍妆。  
开作疏花寄幽独，雪中仍作楚骚香。  

方岳　次韵叶宗丞湘梅  
庾岭以南非楚产，离骚不载亦堪嗟。  
行吟傥见灵均否，且与辛夷定等差。  

方岳　次韵叶宗丞约游括苍  
一诗不了苍州债，曾泊春沙问水程。  
山自强如吾郡好，酒今闻有括滩清。  
文章未得半分力，故旧难忘少日情。  
已斸莓苔新种竹，恐无辞与此君盟。  

方岳　次韵贻侄  
鹤形炼得不胜癯，樵笛渔竿只自娱。  
人倚草亭今夜月，天开山市晚晴图。  
片云留住吾焉往，斗酒能携谁与俱。  
三十年前头已雪，久知公道世间无。  

方岳　次韵雨阻游人  
村坞花飞片片红，横遭涩雨又悭风。  
无何春事三分过，不肯游人一笑同。  
穷胜园林惟我辈，傥来轩冕付诸公。  
烟云两屐亦堪醉，莫问圣贤诗一中。  

方岳　次韵斋宿  
可是诗边欠老干，藓床相对话灯残。  
秋城一夜江湖晚，风雨重阳菊自寒。  

方岳　次韵斋宿  
黄花白发两关情，并入斋房长短更。  
久客自知秋意思，底须蛩雨做寒声。  

方岳　次韵张录携书见过  
家在屏山东复东，高轩肯过白云中。  
石桥自是神仙处，竹屋相传工律工。  
日暮春江愁李白，山寒秋菊老龟蒙。  
时平莫袖挥毫手，此论於予却未公。  

方岳　次韵张录携书见过  
君家自有神奇在，底用浓熏到马班。  
黄石一编灯火外，紫芒双剑斗牛间。  
谁能莫府初开印，闻有诗人便入山。  
雨过勘厅春草绿，与吾意思政相关。  

方岳　次韵章太博迁匠丞不入  
谁唤山民亦此来，苍浪犹带野田埃。  
秋风吊古琴三叠，夜雨论文酒一杯。  
巨笔泻成鹦鹉赋，细书飞过凤凰台。  
恨君不入秋堂琐，校定雄文鼎亚魁。  

方岳　次韵章太博迁匠丞不入  
问字无人载酒来，渴思老瓦洗晴埃，  
半生自作鸥盟主，何物遽移蛇影杯。  
官品强令松出世，家园苦忆芥生台。  
青前潦倒枯荷似，惭愧炉亭夜聚魁。  

方岳　次韵章太博迁匠丞不入  
解颐鼎鼎得匡来，净洗诗脾万古埃。  
何以报君青玉案，谁其醑我紫霞杯。  
此生只可夸耕墅，小藁曾经到讲台。  
富贵自嫌吟骨瘦，底须雌甲问河魁。  

方岳　次韵招汪汝渊  
俗子费应酬，对面隔千里。  
可人天一方，情亲不盈咫。  
毛锥吾故人，商略每及此。  
道逢孔方兄，偃蹇不受使。  
岂知世俗眼，睥睨辄嗤訾。  
语言杂土气，屡欲洗吾耳。  
客从何方来，力疾为倒屣。  
出迎未暇揖，肝肺已相委。  
平生寡交游，正坐此曹鄙。  
邻墙有黮生，之子差可喜。  
试呼与之谈，时或发名理。  
往持邯郸枕，分此一睡美。  

方岳　次韵赵端明万花园  
万花锦绣同民乐，不比青山独乐园。  
办得春风共花醉，尽教蝶闹与蜂喧。  

方岳　次韵赵端明万花园  
和气能消塞上寒，却於边事颇相干。  
酒旗歌鼓秋千外，新绿柔红又几般。  

方岳　次韵赵端明万花园  
风逗湘帘雪絮飞，池痕雨过黮尘肥。  
扬州十里春犹在，细柳营深解铁衣。  

方岳　次韵赵端明万花园  
玉箫吹断知何许，柳径日长娇燕舞。  
鹤城半掩人未归，数点春愁杏花雨。  

方岳　次韵赵佥为赵宰画野水多於地春山半是云盖宰之尊公诗也  
竹屋无人肯见过，寒云自傍钓船多。  
老仙更在云深处，奈此春山野水何。  

方岳　次韵赵同年赠示进退格  
半生湖海老元龙，不肯函书问子公。  
蓬鬓此来真潦倒，荷衣久已倦迎逢。  
春风期集几年梦，夜醉比邻一笑同。  
已洗从前筝笛耳，岂堪奉缶杂倕锺。  

方岳　次韵赵同年赠示进退格  
鬼自揶揄刘伯龙，文穷断不怨天公。  
诸侯王表今安用，中圣贤人时一逢。  
凡事无心从我拙，独诗有癖与君同。  
檐花细雨从容夜，待发华鲸铿钜钟。  

方岳　次韵赵尉  
昨过骑驴尉，香深茗一杯。  
杏寒春且住，芹老燕初来。  
山自相知甚，仙今安在哉。  
晚洲分鹭宿，了不受嫌猜。  

方岳　次韵赵尉  
世於吾道转崎岖，是与非耶一子虚。  
侀　得祁山两閒屋，一间分与月明居。  

方岳　次韵赵尉  
括山随处好，况复有诗人。  
粘壁多诗藁，看山少讼尘。  
夜寒琴伴月，香冷砚生春。  
鹤亦能留客，敲门不厌频。  

方岳　次韵赵尉梅句  
冰雪之晨草木屯，南枝亦有未招魂。  
一愁泥就孤山骨，正恐诗谈太不根。  

方岳　次韵赵尉梅句  
疏花不受世间寒，得圣之清自可餐。  
今日湖山人已朽，何如茅屋雪中看。  

方岳　次韵郑佥判  
老我菟裘月一间，仰眠黄犊看青山。  
有诗倚竹猿猱迳，无梦排云虎豹关。  
城郭是非溪隔断，风烟灭没笔追还。  
底须一局销长日，并不能棋方是閒。  

方岳　次韵郑佥判  
不论山北与山南，是处移将竹两三。  
亦爱村深工部屋，尚嫌门对相公潭。  
夕阳归鸟占花坞，山雨饭牛规草庵。  
口挂壁从生白醭，是中除酒百无堪。  

方岳　次韵郑佥判  
渔村留得旧蓑衣，鹭侣鸥朋共断矶。  
衰发三千余丈白，倦游五十二年非。  
清风明月天四壁，老木苍藤草半扉。  
寂寞相从交有道，骊驹未可遽言归。  

方岳　次韵郑佥判  
一枕羲皇失午熇，久知吾道定寥寥。  
客来且拨浮明瓮，事过真成覆鹿蕉。  
野性从来便水石，此生自合老渔樵。  
移床更入深云处，厥木惟乔厥草夭。  

方岳　次韵郑佥判  
十亩山园赋遂初，左花右竹了无余。  
择阴老我自麋鹿，甘带何人不蝍蛆。  
佛社独容陶令醉，帝城难作子公书。  
行山且不携诗卷，只许鸱夷载后车。  

方岳　次韵郑佥判  
白菰紫芰更红渠，不枉平生水竹居。  
醉眠岂知吾是我，机心亦笑子非鱼。  
无能涉世何妨睡，有道登山只是徐。  
六月好风清樾底，付渠天地一蘧蓏。  

方岳　次韵郑佥判  
烟藤云木卷苍虬，更放琅玕出一头。  
山下人家方酷暑，此中棋局自惊秋。  
图书如昨不堪煮，风月无多谁与酬。  
怪得纵横苏季子，岁寒也忆旧貂裘。  

方岳　次韵郑佥判  
诗穷不易办亭材，只恁荒寒处处苔。  
种秫便当终老去，爱花能有几人来。  
生前尺足竹三迳，身外无穷水一杯。  
未必诸贤知此意，柴门虽设不曾开。  

方岳　次韵郑省仓  
买鱼聊复醉{左酉右光}船，万事从来付老天。  
欲办把茅无计可，不量吾力更筹边。  

方岳　次韵郑省仓  
月满长汀晚沐新，一凉犹下耐冠巾。  
江连碧树自今古，我与青山迭主宾。  
乞巧未能从帝子，坐愚宁免辱溪神。  
向来鸥鸟间何阔，莫是炎凉不我亲。  

方岳　次韵郑省仓  
雨过苔矶片月新，黄琉璃簟岸纶巾。  
平生不负杨临贺，半夜谁呼祈孔宾。  
堪傲轩裳中酒圣，表污笔砚论钱神。  
北山猿鹤应惊怪，已学尘埃不可亲。  

方岳　次韵郑省仓  
归去来兮月一船，世途难似上青天。  
烟蓑自与轻鸥狎，却在风涛阿那边。  

方岳　次韵郑省仓见寄  
倦客京华鬓已疏，诗颠草圣了无余。  
别离菊酒才秋晚，流落椒盘忽岁除。  
东阁士应羞哙伍，北山人有约秦书。  
草芦十具牛如办，却是求田胜本初。  

方岳　次韵郑省仓见寄  
老年梦不到歌姝，一笑离尊孰与娱。  
岁事沈沈江上月，时情泛泛水中凫。  
路贫如此谁来往。山意於人定有无。  
牢落不堪持说似，诗成时一寄奚奴。  

方岳　次韵郑司理时以掌故赘梱幙归未能也  
二月江南柳正花，扶携贫病又天涯。  
愁予夜雨莼鲈梦，老却春山笋蕨芽。  
太白有芒兵未歇，杀青无补事堪嗟。  
书生迂阔多如此，不为吟诗两鬓华。  

方岳　次韵郑总干  
底须咄咄漫书空，未觉人间欠此翁。  
黄犊自随谙寂寞，青山亦讳话穷通。  
人方怒及水中蟹，我亦冥如天外鸿。  
醉眼不知人几品，久将樵牧等三公。  

方岳　次韵郑总干  
我亦思兮天一涯，樊川诗老此曾家。  
九夫容隔秋风浦，一独速眠春雨蛙。  
竹屋有灯谁与共，秫田可酿不须赊。  
何年又赋高轩过，豆粥犹能办咄嗟。  

方岳　次韵郑总干  
过从一笑酒瓶空，不是樵翁即钓翁。  
偶种竹成俱崛强，旋移花活尚神通。  
前身已化归辽鹤，醉帖犹传戏海鸿。  
新贵少年吾自老，世间白发几曾公。  

方岳　次韵郑总干  
蚁丘得丧事无涯，冷眼难瞒老作家。  
公等功名千里马，山居鼓吹两池蛙。  
牛羊野迳通村近，虎豹天关去国赊。  
本是秋风钓竿手，故吾犹在复何嗟。  

方岳　次韵至能湖上  
春山如染费人诗，骤马新堤拂柳丝。  
杜宇一声春欲暮，海棠睡去未曾知。  

方岳　催雪  
作笺拟上朝元殿，为说梅须雪转香。  
杯隽已生诗意思，砚寒更作夜商量。  
轻明玉费天工巧，顷刻花催帝子忙。  
醉梦蓬莱宫阙冷，共题新曲按霓裳。  

方岳　答费司法  
长房一青竹，阅世不知几。  
下视区中人，岁月老分至。  
颇闻第二泉，风烟未渠已。  
谪堕修茶经，政坐一念起。  
谁令哀鸿号，手足痛入髓。  
秋江渴到底，安得半帆驶。  
大士慈悯故，虑岂不及此。  
军持乞余滴，厥德安敢倍。  
愿方出岫心，慰我在原意。  
归寻旧时仗，小住五百岁。  

方岳　答费司法  
斐然偶成章，和者盖凡几。  
风骚李杜坛，可望不可至。  
而况濂洛徒，每叹吾已已。  
岂无愿学心，衰懦鼓不起。  
何方有神医，与我三换髓。  
道在一唯间，不在落笔驶。  
君谈何容易，仆也敢当此。  
平生一青灯，事半功则倍。  
遗书亦具存，言固不尽意。  
勉矣山林人，优哉聊卒岁。  

方岳　答费宰  
野人拙生事，瓶粟盖无几。  
唯有松下风，领略时一至。  
迩来风亦无，抱瓮岂得已。  
赖有大夫公，入山唤龙起。  
铁笛横秋潭，山骨冰诗髓。  
归来白云篇，出语更清驶。  
自非境中人，其孰能与此。  
吾等才哙伍，君才与丕倍。  
一闻老农言，遽得言外意。  
径烦写呈佛，十年亦中岁。  

方岳　答惠楮衾  
吴宫金蹙凤花绫，春暖熏笼换水沈。  
那似冰桥楮夫子，满床明月解微吟。  

方岳　答惠牡丹  
不识桃花过一年，已甘无分牡丹边。  
开园肯剪夜栏雨，抱瓮亟分山涧泉。  
书室乍惊春富贵，草庐谁结酒因缘。  
如闻花贡今成例，独未时情也自贤。  

方岳　答客问  
本自沧浪一钓竿，秋风还我旧沙滩。  
未论袁圣宜休去，只作刘蕡不第看。  
书授我犹惭取履，位因人莫便弹冠。  
不然林下何曾见，灵沏能拈作笑端。  

方岳　答吴尚书  
今夕复何夕，翠笼蒲艾香。  
明朝做端午，节物追楚乡。  
客从何方来，寄我锦云章。  
江山渺何许，宛然挹清扬。  
忽忆老先生，方上千岁觞。  
北园竹万个，想见清簟凉。  
安得子列子，御我藓古傍。  
剧谈坐抵掌，一吐冰雪肠。  
当时写巴曲，本拟书数行。  
笔阁不得下，聊与歌慨慷。  
乃今亦复尔，歌短意则长。  

方岳　答赵玉妆  
人间无处不风波，潮打西兴雨一蓑。  
难与命争俱老矣，经寻诗去奈吾何。  
园成次第自花草，山是知闻空薜萝。  
赖有月明千里共，烟寒数笔落行窝。  

方岳　大雷雨  
黑云压山雨如镞，霹雳火光龙起陆。  
四壁淋漓风撼屋，一窗寒灯卧空谷。  
龙简龙简盍归来，先生床湿生青苔。  
未识青黄麦枯死，古语更占春甲子。  

方岳　大雨  
蛰龙怒欲起春霆，并挟髯虬上杳冥。  
老色干云鳞甲动，苍皮粘雹爪痕腥。  
物方神变谁能测，山不高深亦有灵。  
谁与护持诗墨在，略无风雨损吾亭。  

方岳　代赠  
碧玉香深冷翠篝，梦魂不到玉搔头。  
暮天欲雪寒如此，且问梅花愁不愁。  

方岳　贷钱买牡丹屏  
作券西家贷子钱，略容书卷识春妍。  
杜陵妇忍长贫面，夸与樵青亦自贤。  

方岳　祷晴  
曾几何时屡乞晴，炉烟未断已收声。  
天於老子亦多可，国有丰年方太平。  
风土不堪人佩犊，月明无复夜啼鼪。  
及今便可归田去，牛背斜阳一笛横。  

方岳　祷晴福善  
稻压田塍米似珠，老农为说几年无。  
一晴不费君王力，莫等香烟上化炉。  

方岳　祷晴福善  
夜落檐花未肯晴，灯寒等不到天明。  
自怜短发垂垂老，一滴秋霖白一茎。  

方岳　祷晴福善  
背犊腰牛忽斛颜，摩挲一饱政相关。  
王於霓望无终极，孰与侯邦年岁间。  

方岳　到家  
路远都无信，灯花亦未知。  
晴看寒食近，归及牡丹时。  
亲却俱差健，儿犹不解痴。  
在家贫亦好，雪梦几相思。  

方岳　悼祭酒徐仁伯  
皇天老眼定何居，祸酷如公古亦稀。  
醙毒不令猜叔子，药家谁实死颜畿。  
人心纵险难清白，世变不磨真是非。  
毕竟若为书史册，暮江倚徙泪沾衣。  

方岳　悼祭酒徐仁伯  
同谒翘材话直前，别才信宿讣惊传。  
等之百世无今日，杀我三良不半年。  
公与朝端清到底，人言次相直如弦。  
奏篇共上寥阳殿，未必精忠隔九泉。  

方岳　悼栖云主人  
羽士岩前烟树深，乱云堆屋自无心。  
鹤惊蕙帐夜岑寂，霜月正寒愁不禁。  

方岳　道中  
山寒苦厌连宵雨，溪滑顿添兼尺水。  
舆行两驿费十程，篷卧一篙余百里。  
世事乘除类如此，人生俯仰知何似。  
紫螯美不负秋风，但愧前头子陵耳。  

方岳　道中即事  
春泥滑滑欲溅裾，肯为梅花顾草庐。  
唤作诗人看得未，雨笞笠雪一肩舆。  

方岳　道中即事  
家人不寄扊扅诗，直恐藁砧官尚微。  
到了不过相爱耳，未论此语是耶非。  

方岳　道中即事  
十日山寒雨不休，仆其痡矣得无愁。  
老夫自爱归程好，肯为春泥怨鹁鸠。  

方岳　道中即事  
梅已飘零尚黄刑，断魂篱落野烟青。  
灵均憔悴乃知此，到老可人宁独醒。  

方岳　道中即事  
荦确连云路不分，云侵衫袖白纷纷。  
亦知云自青山出，不见青山只有云。  

方岳　道中即事  
冲雨冲风莫管渠，晨炊蓐食便巾车。  
能无几日到茅舍，睡到日高相折除。  

方岳　道中即事  
对灶何妨客燎衣，溪翁且莫键柴扉。  
日之夕矣樵风冷，觳觫一牛将犊归。  

方岳　道中即事  
上到春山顶{左宁右页}头，更携烟雨入吾州。  
梅花便作乡人看，飞落酒杯相劝酬。  

方岳　道中即事  
画中亦爱雨中山，连雨山行却厌看。  
一夜东风吹作雪，问谁画我访袁安。  

方岳　道中即事  
野涨平溪已断桥，悔将辛苦上岧峣。  
朝来雨断才堪厉，依旧绿杨山迳遥。  

方岳　道中即事  
晨光漏日鸟深春，况此泥行雨宿人。  
夜半瓦鸣惊梦觉，悔将篷笠当劳薪。  

方岳　道中即事  
田翁不省雪模糊，着我荒村一笋舆。  
却后几年俱作画，未知雪句定何如。  

方岳　道中连雨  
老屋村舂急，归鸦半暝烟。  
断崖留宿雨，野水没春田。  
昨梦山须记，幽情鸟不传。  
也知晴更好，草木已争妍。  

方岳　道中连雨  
蚤晏逢人问，荒村店亦稀。  
竹舆穿雨过，沙鸟带云飞。  
野渡疑无树，春山尽有薇。  
不缘诗是伴，谁与倚荆扉。  

方岳　道中连雨  
尘蚀貂裘敝，吾生奈尔何。  
雷声春蛰怒，山意暮寒多。  
穷不弹长铗，归应负短蓑。  
自知机事浅，或可共鸥波。  

方岳　得祠  
十年梦不到清都，云满寒蓑雪满颅。  
一片青山一黄犊，底须更着旧称呼。  

方岳　得祠  
石床散发洒松风，安用黄冠累此翁。  
但喜太平今有象，渔樵亦在万几中。  

方岳　得归  
日日言归始得归，归欤好在旧牛衣。  
青山未害欠诗屋，白鸟倘能看钓矶。  
欲问古人今在否，不知吾道是耶非。  
里中父老如相过，应叹艰难带解围。  

方岳　得家信  
云冻窗棂香未残，月欹沙渚角声乾。  
相思千里梦初断，又是五更霜正寒。  
客路不知花代谢，家书只报竹平安。  
诗情却与山如旧，但做吾乡一等看。  

方岳　登瓜步山  
系船孤屿重跻攀，衰草荒烟亦厚颜。  
丁日不为春燕许，卯年犹放佛狸还。  
诸贤所恃江千尺，此虏奚为第一间。  
欲访前朝无故老，浪痕自溅藓花斑。  

方岳　登山  
一番雨过长莓苔，乘兴登临倦眼开。  
花落无声春取去，社寒有信燕将来。  
人间事已不啻足，海上翁今莫见猜。  
负郭曾微耕雨处，自题诗句觅桤栽。  

方岳　登山  
物华无处不东风，只恐东风笑此翁。  
双鬓不随春草绿，一尊聊借老颜红。  
棋声未急雨声急，眼力无穷脚力穷。  
穿径本为行散计，却将篮笋上空蒙。  

方岳　钓台  
送裘偃蹇钓烟沙，不肯云台定等差。  
汉室了无尘土在，满江风月自芦花。  

方岳　丁祭  
紫薇花下玉丁东，夜午牵牛亦未中。  
孔壁尚余金石奏，卷班翻过玉成宫。  

方岳　东津  
秋老江南隔岸山，断云衰草雨斑斑。  
烟帆未可横江去，鸣橹恐妨鸥鹭閒。  

方岳　东西船  
昨日东船使风下，突过未兴快於马。  
今日西船使风上，适从何来急於浪。  
东船下时西船怨，西船上时东船羡。  
篙师劳苦自相觉，明日那知风不转。  
推篷一笑奚尔为，怨迟羡速无休时。  
沙头漠漠杏花雨，依旧年时樯燕语。  

方岳　洞元观  
空林绿气冷香彝，山带斜晖半入溪。  
幽鸟似嫌人至数，瞥然飞过隔林啼。  

方岳　洞元小集  
鹤骨清寒不受吹，白云侵砚懒题诗。  
雨深更觅山寒甚，过了重阳菊未知。  

方岳　豆苗  
江南之笋天下奇，春风匆匆催上篱。  
秦邮之薻肥胜肉，远莫致之长负腹。  
先生一缽同僧居，别有方法供斋蔬。  
山房扫地布豆粒，不烦勤荷烟中锄。  
手份瀑泉洒作雨，覆以老瓦如穹庐。  
平明发视玉髯磔，一夜怒长堪水菹。  
自亲火候瀹鱼眼，带生芼入晴云碗。  
碧丝高奈涎滑莼，脆响平欺辛螫蔳。  
晚菘早韭各一时，非时不到诗人脾。  
何如此隽咄嗟办，庾郎处贫未为惯。  

方岳　读折诗效其体  
我贫良亦囏，未老生白须。  
策名奉常第，年已三十余。  
半生苦无几，宁不欲疾驱。  
山麋野而僻，所至皆崎岖。  
一登督视府，两驾太守车。  
意见有不合，索去不待炊。  
所以二十载，同一优侏儒。  
岂如云水身，自迁瓜芋区。  
夕吾酒一瓢，朝吾饭一盂。  
贫贱与富贵，本自无羞殊。  
寄语刘伯友，毋烦鬼揶揄。  

方岳　读折诗效其体  
人生有穷达，不系才不才。  
造物所付与，圣贤不能回。  
君看孔孟氏，遇世何如哉。  
岂其有不如，王髈与醒{魁换隹}。  
以兹自忖度，所遭已逾涯。  
前瞻固不反，后顾又可咍。  
同时第进士，或未离藁莱。  
归来亦云幸，潇散月下杯。  
山池芰荷过，野岸芙蓉开。  
幅巾一筇竹，适可眠秋崖。  

方岳　读折诗效其体  
左耳听比邻，哀哀哭其夫。  
家破肉未寒，欲与死者俱。  
右耳听嫠妇，呱呱哀其雏。  
夫亡仅一女，不自禁毒痡。  
揽衣夜同晨，铙鼓何喧呼。  
谁何过丧车，送骨荒山隅。  
中年自多感，人世何所娱。  
闻见又如此，坐叹岁月徂。  
明朝计安出，痛饮真良图。  

方岳　独立  
茅茨烟树水溶溶，篱落人家带晚春。  
独立西风无一事，自撑短艇看芙蓉。  

方岳　独立  
村夫子挟兔园册，教得黄鹂解读书。  
能记蒙求中一句，百般娇姹可怜渠。  

方岳　独立  
从来人说天难做，才怨春阴又怨晴。  
昨夜雷驱三尺水，更愁桥断一通行。  

方岳　独往  
黄冠野服随孤鹤，竹迳松冈共往还。  
不肯避人当道笋，相看如客对门山。  
穷居作计未为左，造物於吾本不悭。  
径扫石床供画寝，自怜诗骨尚坚顽。  

方岳　二禽  
鹊噪令公喜，鸦噪令公怒。  
福兮挽不来，祸兮推不去。  
咄哉之二虫，於尔竟何与。  
茅檐新雨晴，鹊声唘圆嗉。  
主人颜色和，甘谀终不悟。  
祸常十八九，鸦故告之故。  
城头尾毕逋，唾者满行路。  
佞鹊不我忤，忠鸦不我误。  
试尝问主人，无乃乖好恶。  
呜呼平生所闻唐太守，切齿不平田舍翁。  
昨朝坟上土花堕，断碑零落悲秋风。  

方岳　二月朔日食阴雨不见  
飞飞细雨湿花朝，不省阳乌影动摇。  
晚色漏晴山又紫，始知阴沴已潜消。  

方岳　饭牛  
闻阙南门各路头，不才多病两相投。  
无钱使鬼贫何害，有句惊人死亦休。  
春意不关花代谢，吾生聊与世沈浮。  
挼挲双手烟岚湿，笑向前坡饱饭牛。  

方岳　方红  
炎蒸官屋如樊笼，安得雪嚼郎官红。  
海山仙人隔千里，忽到眼中宗派同。  

方岳　方红  
群仙南游三神山，亲留冰丹祛暑袢。  
蕊珠侍宕辄分似，我其诗之累百番。  

方岳　方老致木犀甚古  
老桂枯寒出奇怪，知风何年如许大。  
枝枝浑是好西风，粒粒中藏香世界。  
幽人高卧崖藓边，野僧肯寄溪云外。  
兔惊玉杵夜丁当，鸟嗽辟寒金琐碎。  
并令满屋书传香，唤起多生酒诗债。  
我今回向语一则，云何赞叹花三昧。  
月光童子妙庄严，金粟如来殊胜解。  

方岳　方韵别元可  
帆带春风梦，鸥知远客心。  
暮愁随雨做，逸兴与江深。  
书不厌频读，诗须放淡吟。  
绝怜寒食烟，与子不同斟。  

方岳　访恭率翁不值  
且容晴梦泊鸥沙，传话茶头莫点茶。  
山客不归秋自老，满城风雨又黄花。  

方岳　访僧  
夏气仍清美，疏林绿未交。  
旧移花亚竹，新乳鸟争巢。  
池地多宜箭，山寮只盖茅。  
每思分一榻，从客借书抄。  

方岳　访张居卿不值  
与客敲门野竹边，蹇驴何许兀吟鞭。  
苍头不访孤山鹤，素手空回剡曲船。  
书不疗饥聊尔耳，酒能作病岂其然。  
曾留一则山中话，可问南湖雪后天。  

方岳　非琼花  
旧传琼花无与双，专奇擅美名此邦。  
江南清梦入诗夜，安得一念令心降。  
去年骑鹤扬州住，斗酒屡眠云雾窗。  
月寒雪冷花未吐，正尔俗叶凡株椿。  
心期妙处在真实，不假羽节青霓幢。  
今春访花吾第一，自折繁枝盛翠缸。  
横看倒睨掉头语，前语后赋何其咙。  
真珠碎簇玉蝴蝶，直与八仙同一腔。  
闻名见面足笑莞，强为花辨几愚蠢。  
有如巨贤杂群小，望而可识为奇厖。  
忠耶佞耶岂难别，祝鮠不类关龙逢。  
试持此论讯后土，谓予不信如长江。  

方岳　风月堂夜饮  
霜洗横枝月上初，春彝更可共谈无。  
玉杯一一寒於雪，贮以诗肠渺似湖。  

方岳　风作  
年光何啻蛇赴壑，仕宦略如鱼上竿。  
畴昔本无温饱志，归来只作等閒看。  
人间万事风涛急，雨外一蓑天地宽。  
潮落海门烟树绿，举头已不见长安。  

方岳　逢梅  
水仙婉弱山樊冗，自我视之儿女曹。  
鲁直径令相伯仲，至今未敢广离骚。  

方岳　逢梅  
人言草没孤山冢，从此梅花不要诗。  
却是未嫌吾辈在，一枝开过竹巴篱。  

方岳　凤凰台  
白发久孤鹦鹉杯，碧梧自老凤凰台。  
管夷吾亦仅如许，李谪仙今安在哉。  
城郭是非秋雨外，江山形胜暮潮来。  
小留只等中秋月，且放青冥万里开。  

方岳　芙蓉花  
绿裳丹脸水芙蓉，不谓佳名偶自同。  
一朵方酣初日色，千枝应发去年丛。  
莫惊坠露添新紫，更待微霜晕浅红。  
却笑牡丹犹浅俗，但将浓艳醉春风。  

方岳　苻坚之苻从竹者载赓呈似  
天与西头扫泽苻，飞英亦暗合孙吴。  
冰肌起粟秋云母，水骨浮槎立雪姑。  
竹丈夫哉能崛强，梅兄弟者亦清癯。  
一蓑谁傍篷笼宿，画出寒江独钓图。  

方岳　府公徽猷饷酒虾  
长须翁卧瓮头春，醉不胜扶绝可人。  
琥珀色浓红透肉。珊瑚钩嫩冷生津。  
欲醉野句不当价，粘出侯家总是珍。  
此法纵传无此料，石桥雪水玉粼粼。  

方岳　复雪  
老夫茅屋住冰壶，山市人家亦画图。  
世界空花春势力，神仙乾汞水工夫。  
诗情浩浩迷高厚，元气茫茫混有无。  
一夜东风天万里，并归石铫小砖炉。  

方岳　复雪  
自邻苍头拿短壶，兴成何必剡溪图。  
有给为者梅兄弟，岂易卑哉竹丈夫。  
宾从野情纷灿熳，山川云气上虚无。  
相随石鼎清如水，底用侯家暖玉炉。  

方岳　丐祠不获  
老马倦长路，归鸿惬深林。  
庐山共江左，久已费越吟。  
樵川邈何方，岂解操南音。  
三书光范门，香火盟初心。  
颇闻丞相嗔，竟欲烦窥临。  
宁知新种梅，条{上艹下拱}雪霜侵。  
谁与旋移竹，世此十亩阴。  
所嗟饭不足，未能决投簪。  
出处方两难，搔首成孤斟。  

方岳　感春  
春风来无边，草木含华滋。  
道旁有枯莇，昨夜方葳蕤。  
阳和本根在，芽甲生光辉。  
造化亦何心，荣悴各有时。  

方岳　感风谢客  
阖阖官蛙鸣，齤齤老牛喘。  
政坐一朝喧，作此十日沴。  
天公信难料，气候随手转。  
吾贫了目前，遽脱春衣典。  
宁知昨夜雪，缩若蚕作茧。  
坐令鼻流沫，客邪闭关犍。  
畏风甚防秋。畏酒甚把浅。  
呼童语之故，有客姑谢遣。  
使吾早自觉，安得讹谬舛。  
乃知天下事，以谨失者鲜。  

方岳　感怀  
独擅松风一壑哀，竹门虽设为谁开。  
宦情已矣随流去，老色苍然上面来。  
已惯山居无历日，不知人世有公台。  
天生此手终何用，只解持杯亦快哉。  

方岳　感怀  
三十年前气挂天，老来身世竟茫然。  
穷愁正坐识丁字，生事不聊称子钱。  
得见古人千载上，已忘今我一沤边。  
刘伶坟上宁须酒，并与声名不用传。  

方岳　感怀  
异人曾授相牛经，奇字初传瘗鹤铭。  
敲月不知僧某甲，锄烟赖有老畦丁。  
山灵呵护閒居赋，象纬森罗处士星。  
俯仰中间无愧怍，芋区瓜陇亦朝廷。  

方岳　感怀  
去国何年年一丘，於今已换几公侯。  
不知我者谓为拙，是有命焉那用求。  
舴艋舟应容钓蟹，麒麟阁不画骑牛。  
百年长短身余几，付与西风汗漫游。  

方岳　感怀  
野圹风高一欠伸，平生俯仰已成陈。  
老天无意独穷我，直道有时能误人。  
悔不可追身是胆，怒何堪触腹生鳞。  
忍饥罢乞祠官禄，只麽扶犁亦幸民。  

方岳　感怀  
非干宠辱不能惊，一付之天莫我撄。  
举世忙时赢得懒，是人爱处放教轻。  
生为柱国身何在，死象祁连冢亦平。  
千古在前儿戏耳，且容高枕听秋声。  

方岳　感怀  
从古幽閒在涧阿，不将齿发犯风波。  
共知韩愈亦人耳，子谓伯寮如命何。  
野处生成盘谷序，襟期写在醉时歌。  
尚嫌山浅人知处，更与移床入薜萝。  

方岳　感怀  
拄入风烟更一层，瘦藤对倚玉崚嶒。  
左花右竹自昭穆，春鹤秋猿相友朋。  
五亩园为终老计，半间云住在家僧。  
蹲鸱生奶菰如臂，莫道山翁百不能。  

方岳　感怀  
四壁空空长物无，松风之外复何须。  
竹夫人爽夜当直，木上座癯新给扶。  
老去云山空跌宕，秋来风月不支吾。  
何人能败吟诗兴，自在成章不欠租。  

方岳　感怀  
曩昔行藏已熟筹，最为一策是无求。  
看人面孔有何好，如此头颅只麽休。  
草草园庐山北住，匆匆岁月水东流。  
莫因一片梧桐叶，瘦损能诗沈隐侯。  

方岳　感旧  
昔年访月寒溪头，霜高酒劣棱生裘。  
溪僧辍寝从吾幽，共移不系渔人舟。  
断崖老木纷金虬，又如蘯藻涵清流。  
鹤骨浸烦风露忧，妙语满地无人收。  

方岳　葛帐  
水纹湘簟碧云厨，从旧诗穷一例无。  
豹脚群飞相料理，尘毛并落不支吾。  
泠然欲作乘风兴，老去谁临却暑图。  
付与北窗黄葛帐，逍遥略与世人俱。  

方岳　隔墙梅  
寂寂度年光，坚贞玉雪香。  
冶容谁氏子，终日傍垂杨。  

方岳　羹莼  
烟雨中间几白鸥，藕花菱叶小亭幽。  
紫莼共煮香涎滑，吐出新诗字字秋。  

方岳　古人行  
古人二十四，已自取亿印。  
加我三十一，拥褐猿猱迳。  
古人三十六，已自叹头颅。  
加我十九年，雪颔埋霜须。  
春风秋月五十五，青山白云自今古。  
与其浮沈於不卿不相之间，孰愈自适於老圃老农之伍。  
休休休，仰面看人吾所羞。  
莫莫莫，天下事堪几回错。  
既不能致君乎唐虞，又不能收身於樵渔。  
提携手板聊复尔，安用局促辕下驹。  
昌黎老韩手笔大，光范三书看渠破。  
号天叫地为一官，宰相须还贾耽做。  
不如荷葭坞中之把茅，卧听松声三峡涛。  
开门夜半划长啸，已笑古人山月高。  

方岳　古岩  
廿年前此借僧单，留得松声入梦寒。  
岁月可惊吾辈老，风烟仍作故人看。  
山尔与佛结茶供，石屋无人蚀藓瘢。  
亭角雨晴秋更碧，断云片片泊栏干。  

方岳　瓜洲晚渡  
天地中间一叶舟，与鸥等是此生浮。  
江淮千里水天碧，南北六朝烟树愁。  
浪挟禹功吞巨海，寺骑娲石碍中流。  
渔蓑不涉兴亡事，自醉自醒今白头。  

方岳　观池中鸂鶒逐其自外来者  
久住成家不见猜，傍船水暖逐毰毸。  
岸沙能占春多少，长恐诸侯客子来。  

方岳　观荷  
南薰独擅水云乡，不许人间别有香。  
是草是花开一遍，春风却似欠商量。  

方岳　观荷  
春红树树或丛丛，一一托根尘土中。  
不道独清冰氏子，炎天玉立水晶宫。  

方岳　观荷  
红红白白两娉婷，一种风流各黄刑。  
红亦非红白非白，阿娇微醉阿环醒。  

方岳　观荷  
莲有濂溪梅有逋，两家言句满江湖。  
自惟尚与梅花隔，曾识先生太极图。  

方岳　观荷  
花叶根茎迥不同，略无些字犯春风。  
羽衣纵落寻芳后，解作清凉烈日中。  

方岳　观稼西庵用文懿壁韵  
太平只是丰年做，山雨不休公出游。  
卷野晴云堆作堵，翻匙香雪滑如流。  
人行黄犊夕阳外，诗在丹枫古渡头。  
老我无田归自种，可怜鹤怨贾胡留。  

方岳　观梅  
苍烟乔木野人家，数腌山篱一径斜。  
此老不知何面目，只将空手对梅花。  

方岳　观梅  
卧疴半月不曾来，等胆来时渐次开。  
世外交情无久近，岁寒然后始知梅。  

方岳　观梅  
风日商量雪不成，竹边寒得瘦棱层。  
秋崖老子缩如蝟，捻断吟髭寸寸冰。  

方岳　观梅  
片片随风隔坞飘，野香相逐过溪桥。  
今年便觉春风早，雪不成绵到地消。  

方岳　观梅  
较似年时劣不如，花头小小两疏疏。  
但令半点微酸在，憔悴空山尽有余。  

方岳　观梅  
老树槎枒只一花，气条亦不放横斜。  
无风无雨无烟月，独立人间莫怨嗟。  

方岳　观梅  
去年今日雪平檐，烧叶谈计酒屡添。  
一笑今年又今日，不成飞絮不成盐。  

方岳　观山  
一层云放一层山，小市人家翠欲环。  
检点只疑低数尺，一层山向隐云间。  

方岳　观天井  
雷斧何年翠凿成，老龙吟苦雪涛惊。  
霜晴未用为霖在，留与春蓑作太平。  

方岳　观刈  
石田荦确底须嫌，苦说频年不下鎌。  
烟雨一犁经老手，翻匙香雪十分甜。  

方岳　观刈  
蹄豚盂酒祝瓯窭，一饱人间百事休。  
已约山妻同野饭，今年又胜去年秋。  

方岳　观刈  
秋来谁不负归田，炊玉尝新喜欲颠。  
乞我一年横短笛，太平有象是丰年。  

方岳　观渔  
林光漏日烟霏湿，鸬鹚族立春沙碧。  
湘竿击水雪花飞，鸬鹚没人春溪肥。  
银刀拨刺争三窟，乌兔追亡健於鹘。  
搜渊剔薮无噍类，余勇未厌心突兀。  
十十五五斜阳边，听呼名字方趋前。  
吐鱼筠篮不下咽，手捽琐碎劳尔还。  
呜呼奇哉子渔子，塞上将军那得尔。  

方岳　观诸北子射石孙七龄亦能二十四步四十的  
饱闻吾季艺穿杨，试手春风百步强。  
赤白羽飞低日月，东西朋立凛冰霜。  
共观栖鹄如环堵，亦笑童乌敢擅场。  
莫计草间狐兔尽，关河久已失耕桑。  

方岳　官满将归与同幕别平山堂  
鸥未寒盟傥可寻，归与雅不负登临。  
江南山作故人面，云北雁知游子心。  
淮海三年双鬓短，乾坤万里一杯深。  
秋风正惬莼羹腹，松菊犹存月满林。  

方岳　官满将归与同幕别平山堂  
貂敝那禁塞上寒，所成何事许悲酸。  
雪深茅屋归巢冷，月老芦洲雁影单。  
官薄偶书三考满，客怀已受一分宽。  
秋帆但趁好风便，酒在不愁行路难。  

方岳　光孝寺作茶供  
一藤碎踏两山云，看尽朝岚与夕曛。  
留得如来舍身相，共敲苍雪了炉熏。  

方岳　归来馆成再用韵  
后门穿过荷葭坞，春草池塘一迳苔。  
尽废秫田妨醉去，旋苫山馆号归来。  
知无骨相取金印，莫与春秋著玉杯。  
自有梅花可人意，南枝开了北枝开。  

方岳　龟巢夜宴  
落日鸳鸯睡浅坡，荷花初醒水微波。  
玉箫吹断晴云湿，最觉池宽得月多。  

方岳　癸丑人日  
上七日为人，云蒸涧壑春。  
入山从此始，得句不知贫。  
宿雨行泉脉，归禽隐树身。  
无人闲似我，野荠共时新。  

方岳　癸卯元日  
政坐聪明误乃翁，昔将鞭影戏儿童。  
春皋本分扶犁手，共驾乌犍待岁丰。  

方岳　癸卯元日  
远色苍茫草际烟，春风也到雪崖边。  
不知最后屠苏酒，增一年欤减一年。  

方岳　贵妃夜游  
凤韞又上玉花骢，恩在君王一笑中。  
三十六宫瑶草碧，不知多少恨春风。  

方岳　桂子白大监饷酒冰炭  
尽雪专为我辈寒，故人亦肯记袁安。  
麒麟红作千金真，鹦鹉绿随双玉乾。  
贷米不烦临古帖，敲门未敢兀吟鞍。  
明朝第一番花信，也办琼丝翠缕盘。  

方岳　过北固山下旧居  
池塘燕子旧人家，杨柳春寒一迳斜。  
夜读自生书带草，朝饥曾对米囊花。  
侯谁在矣山如昨，今我来思鬓已华。  
舍馆不知何日定，竹舆鸣雨又咿哑。  

方岳　过采石  
灵官行雨鳞幢湿，雷吼黑风吹水立。  
英雄不奈剑花寒。然犀夜午鱼龙泣。  
雪浪掀天箭能急，紫茸投箠胡星失。  
吴宫酒醒岸花愁，不是龙骧勇无敌。  

方岳　过陈汤卿溪堂  
手葺溪堂旋补茅，好山带郭转林梢。  
与君共有吟诗痴，月下柴门下厌敲。  

方岳　过楚道人舍  
纷纷俗子俗到骨，对面有山那得看。  
不料楚髯能辨此，夜深月冷石阑干。  

方岳　过楚道人舍  
平生诗友刘宾客，醉墨曾传到雪庐。  
煞说竹溪茅屋好，便能诗亦不如渠。  

方岳　过湖  
才出城来便不同，绿杨微指藕花风。  
过湖船用百钱买，卧看云归南北峰。  

方岳　过缙云胡君作茶古松下丛兰中  
十丈苍皮带雪僵，山云归晚泊书床。  
不缘曾读离骚熟，兰亦欺人未肯香。  

方岳　过李季子丈  
易在床头注未成，晦庵往矣与谁评。  
深衣静对山逾好，语录重抄眼尚明。  
春晚有诗供杖屦，日长无事乐锄耕。  
家风终与常人别，只听芭蕉滴雨声。  

方岳　过吴江  
风借吴松十幅蒲，春愁渺渺际烟芜。  
傍船沓有能言鸭，举网今无巨口鲈。  
欲访龟蒙前杞菊。谁怜麋鹿旧姑苏。  
一尊重酹沙头月，物色分流到我无。  

方岳　海棠  
半吐柔芳暖正妍，趁晴何不试笼鞭。  
玉环醉矣春无赖，金屋贮之人孰贤。  
花比红儿谁作谱，诗传娇客已成编。  
湘帘燕子人家月，一笑春风不计年。  

方岳　海棠  
黄州不识春风面，哙伍漫山桃李枝。  
银烛夜深妆额褪，锦屏睡足鬓丝垂。  
半醒半醉凌晨酒，几雨几晴寒食时。  
莫怨家人多命薄，缘愁却入老坡诗。  

方岳　海棠落尽次谢司法韵  
花前谁与东西玉，但遣能诗一夔足。  
雨寒无奈雪飘零，酒醒却愁香陆续。  
阿娇深贮黄金屋，阿环初出华清浴。  
骑{僵左换鱼}安得谪仙人，宫袍夜醉金莲烛。  
海棠寂寂香埋玉，山雨浪浪负欢足。  
闭门长憾虎头痴，对客不供貂尾续。  
径呼伯雅相拍浮，试坐毛锥三沐浴。  
满身花片为谁春，政欠太虚明月烛。  

方岳　海棠盛开而雨  
闭门十日雨淋漓，洗尽红香了未知。  
才一霎晴齐睡去，几何人见半开时。  
世无解语玉超脱，春欲负予金屈卮。  
自是晦明天不定，非干工部欠渠诗。  

方岳　海棠盛开而雨  
醉红睡去不胜扶，遮尽丹荑盖绿芜。  
四立壁成花世界，一年春在锦屠苏。  
山中富贵遽如许，诗外豪奢有是夫。  
已与妇谋须斗酒，不知明日定晴无。  

方岳　合纸屏为小阁画卧袁访戴其上名之曰听雪各与长句  
空山十日雪塞门，天荒地老无行人。  
芦花败絮不堪着，山石夜裂苍皮皴。  
奇寒中人僵趐屃，樵汲路迷瓶粟既。  
驾风万鹤危欲仙，此腹久无烟火气。  
家家暖入红麒麟，谁肯问讯推柴荆。  
洛阳令亦可人者，惜哉史不书其名。  
此公要亦非知我，志士从前例寒饿。  
倘令开口向凡儿，宁忍春雷曲肱卧。  
飕飕飗飗风落木，淅淅沥沥声撼竹。  
乾坤不夜起开关，一港玻璃四山玉。  
我所思兮渺中洲，幽怀欲写谁与酬。  
世间余子不足语，乘兴径上渔翁舟。  
未到山阴竟回棹，歘去骤来何草草。  
神交如必面相朋，逸韵高情一如扫。  
宁可一生无此人，不可一日无此君。  
襟期何必戴安道，玉立寒青自不群。  

方岳　和放翁社日四首　社鼓  
冬冬枌榆社，坎坎桑竹野。  
初非有均度，意欲薄豳雅。  
侯家按新声，视此宁勿赭。  
且从群儿嬉，吾耒已可把。  

方岳　和放翁社日四首　社酒  
春风泼醅瓮，夜雨鸣糟床。  
相呼荐蠲洁，洗盏方敢尝。  
不辞酩酊红，所愿{左禾右罢}稏黄。  
家家饭牛肥，岁岁浮蛆香。  

方岳　和放翁社日四首　社日雨  
今兹淫春霖，曾不避甲子。  
荷锄做秧田，岁欠三寸水。  
社戊占丰登，不以此故已。  
径起觳觫公，鸣蓑共于耜。  

方岳　和放翁社日四首　社牲  
年登敛牲钱，日吉视牢荚。  
烹庖香满村，未觉膰脤窄。  
馂余裹青蒻，篱落笑言哑。  
咄哉陈孺子，乃有天下责。  

方岳　和三四弟韵  
清明乍佳游，适与元巳并。  
但有松叶醪，宁须杏花饧。  
渔逢半篙绿，烟雨涵幽情。  
缅怀兰亭人，高冢亦已平。  
空余数行墨，日月老送迎。  
不知狂李白，醉面骑长鲸。  
宇宙曾几何，一笑吾诗成。  

方岳　和知郡史监丞鹿鸣宴诗  
文物声明极盛秋，傅岩人不待形求。  
笔扛龙鼎雄豪在，手拔鲸牙汗漫游。  
温饱定知非雅意，治安谁与借前筹。  
老予曾到慈恩顶，更放诸贤出一头。  

方岳　亨道至能对棋月下文振闻后堂歌声逃席而起  
高梧动凉吹，月色如新磨。  
吾侪冰雪胸，如此良夜何。  
二客信不凡，一局欲灿柯。  
中庭人语寂，玉佩鸣相摩。  
胜士何洒落，俗子谁讥诃。  
安得玉跳脱。酌我金叵罗。  
昭华不露面，独茧抽长歌。  
径令郑子真，飞梦巫山阿。  

方岳　胡道士山房听琴  
石亭老入维摩室，三尺流泉长挂壁。  
云寒夜半山鬼号，十年两耳秋萧瑟。  
村溪水落寻山房，颜如渥丹鬓未霜。  
麻姑大鹏不胜载，挽住且与歌沧浪。  
菊近重阳破青蕊，犹带潘郎旧风雨。  
弹冠政自不须弹，我欲挂冠神武去。  

方岳　胡得唯索写近诗  
生涯未办阔疏酒，书册相携检点梅。  
过眼事真如堕甑，向人口合且衔枚。  
昨窥古镜十分瘦，病起晴窗一砚埃。  
举世好竽吾好瑟，故人犹索写诗来。  

方岳　胡登仕送花  
一年春是牡丹时，不负花时只有诗。  
老去自知才思尽，枉分风月到山篱。  

方岳　胡登仕送花  
红酣紫腻不胜春，肯上先生垫角巾。  
芳草醉眠今老矣，惜花心在怕花嗔。  

方岳　湖山纪游  
两山南北诗三百，付与秋风赵倚楼。  
忽忆老逋坟下路，梅花夜雪上孤舟。  

方岳　湖山纪游  
凤凰城裹花如海，选集诸人守部门。  
此老久渔双脚浪。岛烟湖雾又黄昏。  

方岳　湖上  
老藤支我步湖漘，借与晴光一欠伸。  
杨柳得春青眼旧，山峦留雪白头新。  
铁琅珰语寻斋钵，银鱭刺肥收钓缗。  
有两黄冠共棋局，相携便作所欢人。  

方岳　湖上八首  
沙暖鸳鸯傍柳眠，春来亦懒避湖船。  
佳人窈窕惜颜色，自照晴波整翠钿。  

方岳　湖上八首  
今岁春风特地寒，百花无赖已摧残。  
马塍晓雨如尘细，处处筠篮卖牡丹。  

方岳　湖上八首  
轻尘不动雨霏微，堤外芹燕子飞。  
庭院日长帘幙静，含情脉脉看春归。  

方岳　湖上八首  
绿波如画雨初晴，一岸烟芜极望平。  
日暮落花风欲定，小楼弦管压新声。  

方岳　湖上八首  
春连禁御绿阴交，对面晴烟舞翠蛟。  
最是君王游幸少，宫花浑未识鸣鞘。  

方岳　湖上八首  
连天芳草晚凄凄，蹀躞花边马不嘶。  
蜂蝶已归弦管静，犹闻人语画桥西。  

方岳　湖上八首  
游人抵死爱春韶，风暖花香酒未消。  
须向先贤堂上去，画船无数泊长桥。  

方岳　湖上八首  
秋鞑人散雨千丝，谁把秦笙隔院吹。  
但觉小桥烟外柳，春风无力逞腰支。  

方岳　湖上醉题  
山行吾亦以诗豪，畴昔於山只淡光。  
清得不多赢得瘦，一生悔读楚篱骚。  

方岳　花谢  
骇绿粉红醉欲沈，晚风不易阿环禁。  
以回姊弟琼瑶面，独试先生铁石心。  
春事略如飞梦过，人生莫到受恩浓。  
霓裳一曲今何在，不尽长吟复短吟。  

方岳　还留石亭  
枯荷折苇卧凫鸥，小雨轻烟画出秋。  
自唤短篷将老砚，石亭寻客了诗愁。  

方岳　黄粹饷鲎一徐尉饷蝤蛑十同时至  
谁饷螯如径尺盘，更分鲎似惠文冠。  
黫生醉嚼玉五壳，剑客生劙珠一簟。  
我与尔元同蠢动，冤哉烹亦到蹒跚。  
不知南食诗何似，待问昌黎老子看。  

方岳　黄宰致江西诗双井茶  
黄侯授我以江西诗禅之宗派，瀹我以双井老仙之雪香。  
砖炉春着兔毫玉，石鼎月翻鱼眼汤。  
夜窗搜搅十年读，候虫鸣秋声殷墙。  
乃翁诗家第一祖，不用棒喝行诸方。  
掀翻杜陵自作古，夜半衣缽谁升堂。  
单传横出二十六，未许歙梅洪雁行。  
雅闻滕阁藏墨本，欲往从之山阻长。  
牙签大册忽在眼，荒苔茅屋森珩璜无此光。  
宜州戍楼山月苦，茫茫参到无何乡。  

方岳　惠山月印题用予寻家韵诗见简辄复赓载寺前老松僵卧风雨中月印因其  
相逢僧话了幽寻，不负沧浪一访临。  
对菊莫谈当世事，口茶犹识古人心。  
白云共住山前后，黄叶自知秋浅深。  
龙卧苍髯曾有约，雁回分月供丛林。  

方岳　即事  
自刈香秔税水舂，旋簄新酒搦泥封。  
晚菘种已无余地，不枉归田学老农。  

方岳　即事  
野迳孤横雪外枝，岁寒了不受春知。  
世间所谓奇男子，除却梅花更是谁。  

方岳　即事  
荒烟疏树野人家，竹外寻诗一迳斜。  
出鸟亦知人意思，忽翻残雪啄梅花。  

方岳　即事十首  
窥园何物愠无端，疥手偷将玉雪团。  
不道主林神忌讳，鸟乌声乐并催残。  

方岳　即事十首  
野塘尺水亦生烟，宁有余波可及田。  
商略且为鱼作计，须臾毋死待丰年。  

方岳　即事十首  
畦丁{左丁右单}懒欲谁欺，趁我山行始一犁。  
只有山花山鸟笑，主人元自不曾知。  

方岳　即事十首  
藤蔓穿篱碍草扉，与僮扶起绕松围。  
髯龙鳞甲动云雨，缚着空山莫遣飞。  

方岳　即事十首  
龙骨翻翻水倒流，藕花借与稻花秋。  
鱼兼熊掌不可得，宁负风光救口休。  

方岳　即事十首  
记得秋风此削瓜，偶遗子亦自成花。  
生生造化无终极，但有根芽未可涯。  

方岳　即事十首  
岩暝林霏日夕佳，百年宁复此秋崖。  
不须更问青鸟子，一锸相随死便埋。  

方岳　即事十首  
赤日黄埃槁欲焚，赛神迎佛正纷纷。  
天公老手何关汝，一雨晴无一点云。  

方岳　即事十首  
得摇牙处尽摇牙，底用鸣声绕鬓哗。  
政自为渠眠不熟，西风吹叶打窗纱。  

方岳　即事十首  
残鬓萧萧不满梳，秋风樵髻立庭除。  
日明照见崚嶒影，自是山僧不是予。  

方岳　记画  
閒云古木山藏寺，野渡孤舟水落矶。  
秋色无人空黯淡，竹门未掩待僧归。  

方岳　记客语  
蒲萄斗酒自堪醉，何用苦博西凉州。  
使我堆钱一百屋，醉倒春风更掉头。  

方岳　记客语  
奶婆关节入书馆，政可倨坐令庭参。  
吾曹致身苟如此，九渊骊颔令谁探。  

方岳　寄别参政  
一见舑仙眼为清，寒温未了与谈经。  
有书谷问文中子，无策崇窥传说星。  
马瘦不妨吟下泽，鹤归宁复唳华亭。  
独于知己难忘在，投老残编傥乞灵。  

方岳　寄别季桐庐  
一湖寒渌记传杯，三见孤山雪底梅。  
脱我素冠惟骨在，听君清话得眉开。  
底须政事喧京辇，例合诗人管钓台。  
债县近来那可向，江山虽美盍归来。  

方岳　寄曹云台  
尚记梅花否，相看只有君。  
肯辜清夜梦，去管华山云。  
帆到知何日，诗今瘦风分。  
惟应问安处，晓角月中闻。  

方岳　寄曹云台  
难得宜春便，经时不报书。  
雨多花较损，雪尽草频锄。  
灯火贫如故，山林拙未除。  
有诗无话处，一向闭门居。  

方岳　寄陈国录  
秋宵一何长，客梦一何短。  
坐为识丁累，弹铗落孤馆。  
所思渺寒江，苦惜会面罕。  
岂无人携人，情话谁与款。  
昔为爨下桐，今为沟中断。  
江风摇青灯，风砚尘欲满。  
不惯事典签，与子书亦懒。  
传闻教辟雍，如乐得巓管。  
诸生声利尘，颇欲一湔浣。  
何时夜雨床，共话晴云碗。  

方岳　寄范参政  
逐客无书入帝城，灵光今阙几公卿。  
当时何敢书三宿，诸老谁招鲁两生。  
双碧崔嵬容雪卧，一黄觳觫了春耕。  
极知穷薄难为力，犹幸林间识太平。  

方岳　寄鲁山兄  
摇落山城暮，行人返照边。  
乱蝉鸣古柳，独鹤下遥川。  
秋事无多日，寒花又一年。  
故应深夜雨，重忆对床眠。  

方岳　寄吕宗卿  
昔我林皋麋鹿姿，云胡今我复来思。  
舟行严濑多逢雨，山识吾宗少有诗。  
风月厌谈当世事，乾坤独与古人期。  
西湖烟水春无恙，坐想梅花圣得知。  

方岳　寄梅  
枝北枝南恨未除，春风误到寿阳居。  
诗家不识梅花讳，把做好看夸道渠。  

方岳　寄生虫饷银茄不敢送场屋士  
秋风谁怒水中蟹，昨梦不疑杯裹蛇。  
迸齿清寒银粟粟，不随盐酪供毗耶。  

方岳　寄史监丞  
云卧空山抱月明，不将此手揖公卿。  
诗狂肯换五花马，酒兴径乘双玉瓶。  
老子胸吞云梦泽，夜寒笔卷雪涛声。  
三生杜牧能容否，醉眼何妨一笑横。  

方岳　寄汤卿  
书册依官屋，何如自在身。  
且无山得看，犹有竹相邻。  
性野回书懒，诗痴易藁频。  
便归吾已俗，往往白鸥嗔。  

方岳　寄题龚国录见山阁  
吾州百嶂千峰低，斗大山城去山咫。  
萦青缭碧玉四围，晓色苍寒莫烟紫。  
山中见山何足奇，此妙未容儿辈知。  
诸方不具顶门眼，宁了芥子藏须弥。  
我曾风月堂西醉，鞠草离离败人意。  
摩挲龛壁几屏篁，谁破天铿出岚翠。  
恨我不识今楚龚，丘壑可想崔嵬胸。  
凿开埋雨三三径，跳出撑云六六峰。  
骑{僵左换鱼}老仙滴诗砚，元气淋淳冰片片。  
翩然下视世间人，对面有山渠不见。  

方岳　寄题盐城方令君摇碧阁  
有山无水山枯杭，有阁无书阁未清。  
作计者谁三太息，美君於此四难并。  
宰官身落秋城柝，处士星寒雪墅耕。  
蚤晚樯竿插苍石，重拈秃笔与逢迎。  

方岳　寄题章氏起青楼  
结楼多与青山对，却是青山不对渠。  
见说蜃岩排闼入，一窗晴色共残书。  

方岳　寄题章氏起青楼  
寒青拔起二千石，山是一分云一分。  
切莫向渠谈世事，怕渠说与沈休文。  

方岳　寄题赵德成东岩  
好山倒合诗人管，新出东岩付此公。  
略向画图曾半面，石床定许听松风。  

方岳　寄题赵德成东岩  
人间无处着我辈，只可飞泉藓石边。  
习气犹余子虚赋，苦令猿鹤怨风烟。  

方岳　寄题赵德成东岩  
空山谁可閒来往，自种梅花伴月明。  
小筑便为身后计，此奇千古未忘情。  

方岳　寄题朱塘晦翁亭  
吾州断云边，山水则大好。  
不知几何年，有一晦翁老。  
去为考亭人，草树日枯槁。  
儿时所钓游，岂不概怀抱。  
归来乎令威，杖屦费幽讨。  
寒绿翁家塘，昨梦几倾倒。  
田田君子花，藉籍书带草，  
谁其月三间，聊以寄吾浩。  
翁今为飞仙，落叶纷不扫。  
滕侯所书绅，岁月略可考。  
诸郎表章之，三峰倚晴昊。  
藐予抱遗书，生世恨不早。  
至今章句闻，兀兀首空皓。  
缅怀草堂云，春风动芹藻。  

方岳　寄游山友人  
不是山阴访戴船，真成迷局灿柯仙。  
径行处用规摹取，归与都人作画传。  

方岳　寄友人  
面熟青山亦故人，霜逢肯负月粼粼。  
如闻行李且家住，未必梅花知路贫。  
荠老自堪供野饭，罾寒谁与脍溪鳞。  
商量只是归耕是，不料归耕也误身。  

方岳　寄越友  
茂竹修林已陈迹，禹穴剡溪俱胜游。  
秋风倘未理归梦，我欲买船官渡头。  

方岳　寄越友  
湖山掩映信乐国，烟雨凄迷非故乡。  
青灯何日一杯酒，江头极目吴山长。  

方岳　寄侄  
尔亦为贫驱，窗间砚欲枯。  
自从村墅别，曾到陕山无。  
寒圃应肥菜，秋霖怕损租。  
有旧供夜读，时一唤吾雏。  

方岳　寄至能  
江上归来即定巢，墙阴野竹破新梢。  
有人问字时相过，无事观书手自抄。  
世熊十年多客梦，月明千里少朋交。  
茅斋亦有秋崖藁，留与青山作解嘲。  

方岳　祭诗  
我生胡不辰，八龄失吾祖。  
今垂四十年，眉目略可睹。  
当时深根培，所望大门户。  
岳也忝一科，遗余曾不补。  
而乃轻涛江，飞檄淮南府。  
父兄肯相随，落饭共贫苦。  
宁知事大谬，俱作一捧土。  
去年汶素跸，永痛松柏古。  
禄釜亦已矣，尚安事圭组。  
今年误一出，竟犯时辈怒。  
去国不及炊，触热到环堵。  
无何七月望，新露洒秋宇。  
近郊有兰若，梵呗薄云雨。  
彼氓一念存，提携颇旁午。  
因果夫何如，说各言恃怙。  
伊予祖父兄，超然定何许。  
然皆其忌月，悲岂不氓愈。  
面盂馔伊蒲，从众共伛偻。  
盖以妄塞悲，有泪泚清酤。  

方岳　茧窝  
百年三万六千场，拟挈乾坤入睡乡。  
世事何常云聚散，古人安在草荒凉。  
不禁杜宇催春老，莫怪吴蚕作茧忙。  
已擅一丘吾事足，人间蚊垤自侯王。  

方岳　检校坞中  
检校平生瓜芋区，锄云荷月尽堪娱。  
山中鹤帐依然在，天下鱼羹何处无。  
古藓苍崖松老大，夕阳黄犊草荒芜。  
纵无田亦归来是，说与秋风不为鲈。  

方岳　简杜子昕节邠  
买屋湖边住，湖光入酒卮。  
向来多说剑，老去只耽诗。  
时序宽衣带，年华上鬓丝。  
肯收湖海气，了事觉儿痴。  

方岳　简季桐庐  
愧面何堪见客星，移舟且莫近前汀。  
鸥沙草长连江暗，蟹舍潮回带雨腥。  
归去尚余初茧栗，生来能费几笭箵。  
诗肠一夜生芒角，试问故人双玉瓶。  

方岳　简刘尉  
秋风昨夜起，碧宙已澄穆。  
肯乘鸡栖軀|，远过蜗壳屋。  
纵无二顷秫，亦有两窗竹。  
喜逢谏议面，未负将军腹。  
灯寒一夜话，梦破二年读。  
贫味故自佳，柔蔬雨中绿。  

方岳　简王尉  
买书终欲寄幽村，槿树篱庶水际门。  
满听秋声移竹母，径眠明月枕桐孙。  
诸公未逸市朝累，六籍坐为场屋昏。  
有客不来吾亦病，欲推此语与谁论。  

方岳　简王尉借书画  
雪屋灯寒费廿年，春拜悔不早归田。  
书无灵圣今犹尔，句有神奇亦偶然。  
如此溪山那得酒，幸而风月不论钱。  
三三习气除难尽，忽忆朱家书画船。  

方岳　简徐宰  
雨外茅茨黄叶村，老农相语一灯昏。  
山深未识新官姓，但说无人夜打门。  

方岳　简徐宰  
自织春蓑学治田，山寒辛苦不逢年。  
摩挲此腹何时饱，黄犊夕阳相对眠。  

方岳　简徐宰  
西山有蕨北山薇，荷雨锄烟不疗饥。  
但得县官如卓鲁，此言只恐未曾知。  

方岳　简徐宰  
俗吏相传作县难，及民那有一分宽。  
闻君犹逮从诸老，说到民贫鼻亦酸。  

方岳　简竹外  
山肯相容作此行，又携老石寄江城。  
毛锥於我独无补，欢伯向人如有情。  
几梦不知连雁远，一诗元只为梅清。  
蹇驴欲过吴门尉，云冻商量雪未成。  

方岳　閒居无瑕酬答假庭下三物作　梅问竹  
一壑烟寒孰与娱，横斜影对此君癯。  
风饕雪虐转强项，惟我与君其是夫。  

方岳　閒居无瑕酬答假庭下三物作　梅谢桃  
下欲成蹊春已残，雨红犹自有人看。  
极知不与君同调，但守平生一点酸。  

方岳　閒居无瑕酬答假庭下三物作　桃讽梅  
不肯春风时世妆，岁寒崖谷倚冰霜。  
人间亦有知香者，盍遣一枝横出墙。  

方岳　閒居无瑕酬答假庭下三物作　竹答梅  
不随桃李共争春，犹作疏花向花人。  
耸壑未妨吾独步，要看晚节玉璾珣。  

方岳　槛虎行  
风低黄芦雪模糊，南山夜猎生於菟。  
铁衣槛至元巾府，犹自舑舌磨牙须。  
府公起仰自除馆，刻桷丹楹齐栅断。  
分栋骁雄上下番，汛埽蠲明节寒暖。  
一铺兵十人，一饭肉十斤，  
日费少府如千缗。惟恐不饱撩怒嗔，  
一旦出柙谁能踷。君不见有尨狺狺守门户，  
舐糠累累奈何虎。  

方岳　江尉见过  
梦笔诸郎住笔峰，断桥春水肯过从。  
千岩万壑真仙吏，两屦一蓑予老农。  
铁硬脊梁长偃蹇，糊涂面目易迎逢。  
半生误我难相误，只许秋崖独自惷。  

方岳　将入仙都  
客如我亦未为俗，着我於中何忝渠。  
若作春阴愁又绝，蕙花香冷雨疏疏。  

方岳　浇花  
篱落花无赖，春寒手自治。  
但留根本在，终有发生时。  
雨露曾何择，山林未易移。  
吾知勤抱瓮，一任化工为。  

方岳　接花  
楚箨并刀杜雨前，掇红接紫自年年。  
颠风稗子僧成佛，白日灿柯人诈仙。  
半霎时移愚智性，一丸泥夺化工权。  
可怜人自生荆棘，却变初心失本然。  

方岳　解榻  
解榻留云宿，山居事事幽。  
长贫吾道在，多病此生浮。  
野色连溪暝，虫声满院秋。  
那知一丁守，蚤白十年头。  

方岳　金陵怀古  
过江渚老尽风流，煞有佳娱意未酬。  
杯滑酿成千古恨。角寒吹老一城秋。  
蟹初上簖诗仍隽，燕已还家客自愁。  
渔父不知兴废事，月明多在荻花洲。  

方岳　墐屋  
旋墐山寮准备冬，石炉松火尽从容。  
功名那及生前酒，机会多如饭后钟。  
谁寄一诗同保社，自将千竹比侯封。  
客来欲觅秋崖去，知在白云何处峰。  

方岳　净明斋  
山径留云雨未乾，松声长共涧声寒。  
青鞋莫踏苍苔破，借与秋崖半日看。  

方岳　敬亭道中  
小谢曾临郡，山应自识诗。  
空余春草梦，无复敬亭碑。  
暝色如相觅，秋云不受吹。  
买鱼寻宿处，烟水有茅茨。  

方岳　九日  
逢人提菊卖，方省是重阳。  
山晓雨初霁，江秋树亦凉。  
年华犹故我，烽火更殊乡。  
有客那无酒，令人忆草堂。  

方岳　九日  
把住秋云绕菊篱，野情未觉老垂垂。  
古今不遇岂惟我，风雨相过莫问谁。  
未郭索前空有酒，自陶潜后久无诗。  
底须计较明年健，只麽悠然自一奇。  

方岳　九日道中  
重阳却喜无风雨，野菊迎人亦自花。  
年去年来秋又老，江南江北鬓将华。  
离骚如此那无酒，羁旅虽谙不似家。  
但得东篱堪种菊，尽容吾子岸乌纱。  

方岳　九日道中凄然忆潘邠老之句  
满城风雨近重阳，城脚谁家菊自黄。  
又是江南离别处，寒烟吹雁不成行。  

方岳　九日集清凉佳处  
老笔盘空墨未乾，最佳处与着危栏。  
江山分与诸贤客，风雨专为九日寒。  
白发自惊秋节序，黄花曾识晋衣冠。  
未须诗较明年健，别做茱萸一等看。  

方岳　九日寄汪澄甫  
山雨欲雨不敢雨，停杯待与黄花语。  
东篱人去几何年，坐想寒香足凄楚，  
秋崖早赋归去来，亦无茅屋荒苍苔。  
渊明不入督邮眼，世俗宁有吾曹哉。  
绿尊索共红裙饮，却恐黄花不渠肯。  
白衣未至酒瓶乾，此意悠然要人领。  

方岳　九日墨紫开  
九日年年负物华，野香未肯到山家。  
今年九日风光别，不独黄花更紫花。  

方岳　九日新种梅花开  
木叶绿未脱，菊丛黄始华。  
泛萸几何日，尚觉陶巾斜。  
寒梅殊不情，矜秋吐奇葩。  
霜须半含蕾，春{上艹下拱}新茁芽。  
记初手锄月，垂杨已藏鸦。  
了无盘错根，但有枯槎牙。  
真同弃之耳，生意讵可涯。  
岁行不能半，孤秀则汝喜。  
眷言抱幽独，乃亦纷竟耶。  
妨处在岁寒，奚取俗眼夸。  
盍守虬龙姿，毋污蜂蝶哗。  
雪霜政凌厉，春自不我遐。  

方岳　九日与同年沈贯卿饮月墅  
自摘黄花插满头，谁怜白发不禁秋。  
同年肯过卢仝屋，九日共登王粲楼。  
天气政为吾辈设，酒香莫对俗人簄。  
渠侬尽把茱萸看，更与渊明风马牛。  

方岳　旧传有客谒一士夫题其刺云琴棋诗酒客因与谈笑戏成此诗  
痴书到底成何事，只有穷愁上鬓丝。  
铸错空糜六州铁，补鞋不似两钱锥。  
谁欤莫逆溪山我，幸甚无能诗酒棋。  
依旧挂书牛角去，笑渠到底是书痴。  

方岳　僦舍  
僦舍真如百漏船，一番风雨一骚然。  
从头避席遍迁坐，并手移书已绝编。  
叹息敢为三宿恋，支吾那得一囊钱。  
世间事更多如屋，聊复因循过目前。  

方岳　句  
一钱太守今贪吏，五柳先生歙富民。  

方岳　句  
林暝鸟呼雨，径深童扫云。  

方岳　君用致红梅云不开数年矣  
山家已作枯槎看，带雪移来却自春。  
一夜揣摩花意思，宁将醉面向村人。  

方岳　郡为表弟程起状元坊并为陈人重起省元坊  
场屋华然采选图，采来喝雉偶成庐。  
敢同君子名吾里，不料公聊出此涂。  
华表自旌新进士，废人并起躭浮屠。  
少年三五时堪笑，差觉今吾非故吾。  

方岳　郡斋即事  
一筇五老几相携，吟得诗成竟未题。  
易地不干渠辈事，樵夫只合管樵溪。  
高下黄云{左禾右罢}稏秋，眼中一饱失千忧。  
雌堂自是无龚遂，莫怪耕桑人带牛。  
王渊换得玉为环，非梦蓬莱几日间。  
珍重君王能记忆，予麾犹得道家山。  

方岳　郡宅旧有飞泉湮废不治予接竹重理之  
竹泉重理旧潺湲，能费亭前玉几竿。  
云卧半檐晴亦雨，雪飞六月午犹寒。  
野人久有烟霞癖，官屋何如天地宽。  
白传极知儿戏耳，一生水石作奇观。  

方岳　堪笑  
堪笑平原血溅衣，但知忠义未知机。  
命悬鬼貌千秋事，年及悬车自不归。  

方岳　堪笑  
堪笑萧生入受遗，八年师傅不相知。  
偶离廷尉痴如昨，直等朱游知药羇。  

方岳　堪笑  
堪笑刘安若学仙，云中鸡犬事茫然。  
早知官职乃如许，悔不人间差自贤。  

方岳　堪笑  
堪笑山阳汉鼎移，智如文若岂难知。  
定嫌佐命居人后，略一昌言死亦痴。  

方岳　堪笑  
堪笑张华死不休，谩精象数古无俦。  
中台星拆何曾识，祗识龙泉动斗牛。  

方岳　客有饷水母线者坐人赋之因次其韵  
苍潮漱雪尽风流，寒拥春沙了隽游。  
霜髓英英矜客梦，冰丝一一做诗愁。  
有骚风味秋能老，非酒生涯谁与酬。  
解佩楚皋云杳渺，月明正有玉搔头。  

方岳　客有致鸂鶒者  
沙禽有鸂鶒，偕老矢靡凶。  
语语浴晴渚，处处眠春莎。  
三生爱欲牵，不避弋者罗。  
双笼致崖下，穷蹙愁相睋。  
吾将逸之归，如此红裳何。  
方池尺有咫，亦足供逶迤。  
眷言树之栅，结屋如渔蓑。  
相攸奠尔居，谨勿思江河。  
岂但林外鸠，晴雨不我讹。  
人斯其视斯，妻柔而夫和。  

方岳　扣角  
东家打麦声鼓魄，西家缫丝雪能白。  
中间草屋眠者谁。不农不桑把书册。  
书中宇宙三千年，凡几变灭成飞烟。  
不知读此意何用，蓬藋拄迳荒春田。  
东家麦饭香扑扑，西家卖丝籴新谷。  
先生带经驾黄犊，扣角前坡烟水绿。  

方岳　苦雨  
稼欲登场只等晴，入仓方始是收成。  
雨须小住为佳耳，已约邻翁话太平。  

方岳　苦雨  
翁自无田望有秋，有秋翁自饱齤齤。  
此愁不遣吾人管，欲遣何人管此愁。  

方岳　兰溪晚泊  
岸岸芦花白，空江多月明。  
一帘秋色老，千里暮云平。  
寒入霜前韭，香传雨后橙。  
烦诗题品看，此酒旧知名。  

方岳　懒庵  
坐兀忘书长，睡熟苦夜短。  
一衲六十年，肘见不渠管。  
华鲸撼林樾，饭香云子碗。  
欠伸起卧堂，云何师不懒。  

方岳　老熊  
看书之眼看山脚，二事俱妨可奈渠。  
药自不能专忌蟹，酒吾甚爱未浮蛆。  
处人间世每如此，微造物游谁与居。  
衰病老来常熊耳，莫教左右手孤予。  

方岳　离括日子安汤卿子贯同宿天宁  
数月苍州住，山犹有故情，  
雨如知去日，诗亦了行程。  
官柳因寒损，僧茶带雪清。  
怕无书信便，一夜语连明。  

方岳　礼斗石  
一方苍石老莓苔，只合渊明共酒杯。  
岁晚出山成底事，至今笙鹤不归来。  

方岳　李监饷四物各以一绝答之　鹅鲊  
翠箬红泥黮米春，篆滩风月入厨珍。  
谁令渠识黄庭字，且醉胸中无字人。  

方岳　李监饷四物各以一绝答之　甘蔗  
老境於我渐不佳，一生拗性旧秋崖。  
笑人煮箦何时熟，生啗青青竹一排。  

方岳　李监饷四物各以一绝答之　土瓜  
蹲鸱一紫茯苓黄，初斸春烟带土香。  
久觉相如诗肺渴，入山餐玉不传方。  

方岳　李监饷四物各以一绝答之　鲟鲊  
肉未为奇骨最奇，透明玛瑙碎琉璃。  
老饕不奈残牙齿，却爱桃花软玉脂。  

方岳　立春  
花柳胚胎午夜风，一尊聊与破红封。  
醉余安用淄渑口，妙处元无泾渭胸。  
纸帐不知寒浩荡，银幡自爱雪蓬松。  
小楼认得春来处，晴霭苍茫南北峰。  

方岳　立春  
适禁乐令春哑，先办秋治社聋。  
银胜鬓毛班白，琼丝菜缕青红。  

方岳　立春  
冰丝玉缕簇青红，已逗花梢一信风。  
梦到谢池新雪尽，暖烟含雨绿匆匆。  

方岳　立春  
初信东风入采幡，自挑雪荠饤春盘。  
土牛又送一年老，野鹤不知三迳寒。  
筋力尚堪耕绿野，鬓毛并欲挂黄冠。  
无人共跨南山犊，便作寻花问柳看。  

方岳　立春  
采燕双簪翡翠翘，巧裁银胜试春韶。  
东风已到阑干北，看见娇黄上柳条。  

方岳　立春  
诗傥穷人莫送穷，但穷诗亦不须工。  
银幡雪柳人何似，翠缕琼丝菜则同。  
百事到头惟早白，一年弹指又春红。  
渔溪亦喜溪冰泮，新绿生肥撼钓筒。  

方岳　立春  
池痕吹皱绿粼粼，才见池痕认得春。  
香沁采鞭旗脚转，自题兰帖记春新。  

方岳　立春都堂受誓祭九宫坛  
欠伸残梦雪髼忪，只等三茅午夜钟。  
传钥省门星斗湿，不知春已转苍龙。  

方岳　立春都堂受誓祭九宫坛  
辇路香融雪未乾，鸡人初唱五更寒。  
琼幡第一番花信，吹上东皇太乙坛。  

方岳　立春前一日雪  
入冬妍暖几兼旬，明日银幡岁又新。  
绝意六花无复腊，等閒一尺不胜春。  
老在咳唾何难事，瘦地耕锄亦幸民。  
径就梅梢嚼清冷，相如渴肺久生尘。  

方岳　立春前一日雪  
历眼看看剩浃旬，山河大地一齐新。  
不成过腊都无雪，只隔明朝便是春。  
夜半有谁过剡曲，年丰无处不尧民。  
草亭只在梅花外，知与人间隔几尘。  

方岳　立春日雷  
胜裹春从午夜回，自挑生菜压春醅。  
阿香不解人间事，便驾雷车送雨来。  

方岳　立春日雷  
出地奔霆便发声，寒花衰草亦欣荣。  
天公只要新群听，不等春来蛰已惊。  

方岳　立春谢司法有诗次韵  
明月琼幡绕鬓飞，土牛才出草痕肥。  
送寒正不关渠事，雪不来时未肯归。  

方岳　立春谢司法有诗次韵  
谁将健笔破天葩，清晓园林尽是花。  
寒人崖云斋未久，诗肠虽吼尚禁茶。  

方岳　立春谢司法有诗次韵  
一夜挼云作雪飞，池塘已自绿生肥。  
恁君检校阑干北，柳上新青归未归。  

方岳　立春谢司法有诗次韵  
草亭亦欲识诗葩，连夜开将雪树花。  
清处尽强陶学士，不关羔酒与龙茶。  

方岳　立秋  
秋日寻诗独自行，藕花香冷水风情。  
一凉转觉诗难做，付与梧桐夜雨声。  

方岳　林和靖墓  
结庐旧与青山对，修竹萧疏半不存。  
惟有亭前古梅在，暗香疏影几黄昏。  

方岳　刘逊子架阁饷江茶  
琵琶亭下春寒夜，湿尽青衫竟为谁。  
江草江花恨何极，雪瓯如此却无诗。  

方岳　刘逊子架阁饷江茶  
醉眠彭泽几何日，只与吟诗办秫田。  
灵草独醒山雨外，可曾持到漉巾前。  

方岳　留别  
唤得篷船载幅巾，岛烟画出渭城春。  
匆匆笑语情何限，草草杯盘意甚真。  
经岁别家千里梦，浮生寄我一鸥身。  
舟人报道潮平早，举白浮君莫厌频。  

方岳　鹭  
耸两吟肩似我愁，菰蒲叶下一身秋。  
溪风临夜吹鱼落，飞过前滩看水流。  

方岳　吕宗卿以病谢客明日约饭则予行矣诗以代简  
长松落落雪霜姿，欲往欲之我所思。  
剥啄始知摩诘病，推敲谁话贾僧诗。  
可羞吾事蚊虻等，坐失先生鸡黍期。  
细雨断云秋晚路，此情犹有菊花知。  

方岳　旅思  
索米长安鬓易丝，向来书剑亦奚为。  
无诗传与鸡林去，有赋羞令狗监知。  
两戒山河饶虎落，五湖烟水欠鸱夷。  
喜无光范三书草，此段差强韩退之。  

方岳　买菊栽  
新绿丛丛手自培，东篱准拟白衣来。  
荷锄政欠半畦雨，抱瓮空遗满迳苔。  
说与园丁重九近，毋烦老子再三催。  
径须寻觅谁家有，带土移将一两栽。  

方岳　买兰  
几人曾识离骚面，说与兰花枉自开。  
却是樵夫生鼻孔，担头带得入城来。  

方岳　麦叹  
田家望麦在须臾，何啻中流济一壶。  
黑雨漫天殊未已，黄云委地不堪扶。  
禽声快活真成误，鸠妇流离空自呼。  
亦笑此翁长负腹，又寻杞菊诳斋盂。  

方岳　卖花翁  
不论袍紫与鞓红，一朵千金费化工。  
人共醉花花亦醉，莫教山圃不春风。  

方岳　漫题  
投老自山林，灰寒寸寸心。  
鹤眠渔屋小，僧语雪篱深。  
夜读贫如昨，春犁懒到今。  
松根有苍石，抱膝一长吟。  

方岳　漫兴  
秋风寂寞断过从，只有残书伴夜蛬。  
官职到头三口石，世情对面九疑峰。  
人间浪漫老元结，鬼物揶揄刘伯龙。  
明日黄花定何似，无钱相待若为容。  

方岳　猫叹  
雪齿霜毛入书图，食无鱼亦饱於菟。  
床头鼠辈翻盆盎，自向花间捕乳雏。  

方岳　梅边  
野人暖入狼头帽，雪后寒生鹤膝枝。  
杖屦与峰回路转，溪山又物换星移。  
酒能作崇可忘酒，诗不穷人未是诗。  
笔走秋蛇情灿漫，谁知方寸太平时。  

方岳　梅边约客  
昨日今日雪欲落，一梢两梢梅正开。  
携壶野亭醉复醉，折简故人来不来。  
山翁意重百金值，俗士面有三寸埃。  
临风叹息重叹息，玉飞片片相徘徊。  

方岳　梅花  
近看遥见总风标，不拣疏村自断桥。  
大士定中蒙素衲，太真浴起却红绡。  
别修花史为题品，高倡离骚伴寂寥。  
岁晚道人心似铁，爱香怜影尚魂销。  

方岳　梅花  
竹绕疏篱水绕村，一枝无语更黄昏。  
暗香似识骚人意，月澹无风自入门。  

方岳　梅花  
枯梢横出竹疏疏，挟雪吹香梦自孤。  
立到夜深难着语，怕渠去说与林通。  

方岳　梅花  
雪压横枝卧浅波，三花五蕊不须多。  
平生为尔添诗兴，今日无诗奈尔何。  

方岳　梅花  
茅茨烟水隔孤村，雪冷谁敲月下门。  
只与梅花曾有旧，暗香时肯到洼尊。  

方岳　梅花十绝  
尽道春风有等差，从前漫语待诗家。  
今年雪屋亲曾见，的当南枝先看花。  

方岳　梅花十绝  
日日寻梅未肯春，几番和月倚吟身。  
一枝斜入丛篁裹，人不见渠渠见人。  

方岳　梅花十绝  
自有诗来几许诗，玉堂吹彻又茅茨。  
阿谁不爱梅花句，未省梅花爱阿谁。  

方岳　梅花十绝  
是处溪桥浅带流，山中别有一深幽。  
规模略比林君复，开上风烟顶{左宁右页}头。  

方岳　梅花十绝  
自插斜枝垫角巾，诗狂又有老精神。  
黄昏酒醒欲归去，月出山来唤住人。  

方岳　梅花十绝  
老树生苔冻欲枯，山村雪意晚模糊。  
一梢横打竹边过，造化工成水墨图。  

方岳　梅花十绝  
逋仙解道影南斜，二百年来蔑以加。  
别有脱胎诗一句，自从梅后更无花。  

方岳　梅花十绝  
三分香有七分清，月冷霜寒太瘦生。  
山泽之儒君识否，乐天姓氏谪仙名。  

方岳　梅花十绝  
有梅无雪不精神，有雪无诗俗了人。  
薄暮诗成天又雪，与梅并作十分春。  

方岳　梅花十绝  
竹缘货殖比封君，松爱微官不避秦。  
至竟羞与哙等伍，岁寒谁障瘐公尘。  

方岳　蒙恩予祠  
坚卧牛庵饱岁寒，恩书初许作黄冠。  
孙仙鼓老如相问，筋力犹堪上醮坛。  

方岳　蒙恩予祠  
月明弄影雪巅癯，只似胡僧不似吾。  
忽予牙绯称羽客，道官儒黻释头颅。  

方岳　梦陈和仲如平生交有三言觉而记其一曰错后乱梦中了了以为事错了后  
睡残寒月海东头，不起斯人孰与游。  
天下事宁堪几错，梦中语亦戒前筹。  
江湖浩浩二三字，风雨寥寥十五秋。  
莫向断云多感慨，孔颜无命不伊周。  

方岳　梦方饮药或告之曰攻伐太过斯伤天和觉而识之  
过恭为足恭，过敬为缪敬。  
礼犹不可过，况以毒攻病。  
甚毒伤冲和，一快丧躯命。  
万事有厥中，毋使血气横。  
子承不徐徐，亦或见自性。  
忽轻梦中语，克念可以圣。  

方岳　梦放翁为予作贫乐斋扁诚斋许画斋壁予本无是斋亦不省诚斋之能画也  
晴窗欲晓鸟声春，唤起藜床入定身。  
老去不知三月暮，梦中亲见两诗人。  

方岳　梦过湖  
万柄风荷秋渺然，百钱又买过湖船。  
菰蒲鸥鹭浑相识，惊怪人间已十年。  

方岳　梦平山  
击楫涛江二十春，平生踪迹已成陈。  
秋城一别芙蓉老，夜柝几番杨柳新。  
社燕欲归仍择木，佛霾不死每惊尘。  
如闻露布今三捷，莫遣天骄返只轮。  

方岳　梦书十字史记册上太史公此书真是笔斡造化梦语非夸也因足之识於策  
禹穴探幽眇，神功接混沌。  
绝麟才此笔，春梦试平章。  

方岳　梦寻梅  
野迳深藏隐者家，岸莎分路带溪斜。  
马蹄残雪六七里，山觜有梅三四化。  
黄叶拥篱埋药草，青灯煨芋话桑麻。  
一生烟雨蓬茅底，不梦金貂侍玉华。  

方岳　梦有饷予宝器一奁者曰僧某甲入寂奉以别也一念不敢受当与善知识作  
何师何许人，何用与世绝。  
向来修何行，於今得寂灭。  
复以何因缘，梦与老夫诀。  
是身如虚空，而有何差别。  
云何作我相，饷别何屑屑。  
彼分香卖履，何者谓豪杰。  
老师出世间，亦复何蛮结。  
我法一切无，何以此宝诀。  
问宝何从来，岂为我辈设。  
师今何方去，更吐广长舌。  

方岳　梦余义夫以剑请铭  
黑水梁州百二关，青天蜀道古云难。  
貔貅夜柝身何在，麋鹿秋风骨未寒。  
宠辱可惊沤起灭，荒凉只有月悲酸。  
蒯缑忽堕空山梦，不道幽人意转阑。  

方岳　梦中  
屋头晴唘已交交，更向春风打一遭。  
花片已肥红欲绽，柳丝烟重绿如缫。  

方岳　梦中  
凡我同盟鸥鹭群，既盟之后亦幽欣。  
山中芝术香堪煮，鹤未归来空暮云。  

方岳　梦中  
树擎晚色柔枝碧，兔睡晴香老月寒。  
自滴玉蜍秋满袖，轻云片片泊阑干。  

方岳　明日登后山用韵  
雪林篱落行清晓，毕竟山人太耐寒。  
酒圣坐来春泛泛，梅仙飞去玉珊珊。  
草塘唤就荷葭坞，竹径生成花药栏。  
诗敌只愁成小怯，迩来自觉笔头乾。  

方岳　明日诗至过相称谓次韵还之  
卷还一幅玉壶秋，无实之名我所忧。  
不似蒙庄解齐物，以吾为马以为牛。  

方岳　明月雨再用韵  
竹君颇介特，高节凌秋霜。  
朝来雨声寒，意色俱凄凉。  
此岂子败盟，而不能相忘。  
秋色雨亦佳，遣我冥搜忙。  
离骚日在眼，捃摭方滥觞。  
安得灵运屐，共窥公干墙。  
涉世三折肱，悲秋九回肠。  
脱巾漉浮蛆，醉卧六尺床。  
竹意亦自持，俨立何堂堂。  
会当有良夜，披户延寒光。  

方岳　茉莉  
闽雨揉香摘未知，钩帘顿觉暑风微。  
只应雪外梅花笑，肯与儿曹入枕帏。  

方岳　牡丹多不开花  
不作花头多作丛，十分能有几分红。  
春工自不容人力，抱瓮穷年笑此翁。  

方岳　牡丹多不开花  
韶风万物照我庐，昨岁骈头今并疏。  
自是爱花心不足，何知物物有乘除。  

方岳　木稼  
春日电光飞霹雳，元日奇寒雪盈尺。  
销琼融玉夜色凝，趐屃穹林矗僵立。  
鲛人泪滴珊瑚枝，通身擎出青琉璃。  
霜皮溜雨冻不解，无人报与春风知。  
晓光穿漏晴相射，锐士衔枚甲初卸。  
山人不读五行书，未省木冰吁可怕。  

方岳　木犀  
香到人间香更幽，月明风露正飕飕。  
天开金粟如来藏，人立广寒宫殿秋。  
几许多清冰脑片，一些来大雪花头。  
此生若并凡红紫，安得奇芬死不休。  

方岳　木犀  
叶叶寒清粟粟黄，何年月斧落吴刚。  
秋风误到人间世，幽壑难藏天上香。  
渺立尘氛群玉府，独餐沆瀣碧云乡。  
生来不并凡红紫，合在蟾蜍蚬滴旁。  

方岳　木犀  
羽觞和月嚼冰黄，自笑诗肠老更刚。  
四出雪花些小大，五千书传一齐香。  
君从底处移仙籍，日饮无何作醉乡。  
风露清寒付谁可，携归天禄校偏旁。  

方岳　内翰程端明挽诗  
倒泻银河洗肺肝，初传冰句落人间。  
吾州谁继龙溪老，内相宁论豹尾斑。  
汲冢以来书尽读，商盘而上笔追还。  
岂无名字藏金匮，只与君王丐一閒。  

方岳　内翰程端明挽诗  
旋踵之间政事堂，挂冠神武一何忙。  
松风醉卧山前后，梅障留题春在亡。  
八十磻溪才事业，百年落水自平章。  
老天肯使斯文坠，剑履已空笙鹤翔。  

方岳　南窗偶书  
吾徒例迂疏，与世自少可。  
不工口嗫嚅，正坐胸磊砢。  
折腰迂人情，高论常農轲。  
归哉夜窗雨，喜不失故我。  
琴尊日多暇，未觉此计左。  
秋风挟佳月，流光侑孤坐。  
持觞酹伯伦，彼豪真蜾蠃。  

方岳　南窗偶书  
西风忽凄厉，皎月流素光。  
客从何方来，兰佩芙蓉裳。  
挥琴发哀弹，夜寂山苍苍。  
可人者黮生，挽我无何乡。  
醉中眇万物，拄颊歌沧浪。  

方岳　南窗偶书  
毛颖轻俗子，孔方疏吾曹。  
未须奴事钱，正可仆命骚。  
持此将安之，聊足以自豪。  
向来与诸儒，尚论夔与皋。  
此言终当醉，时命不我遭。  
欲语恐惊纷，卑之无甚高。  

方岳　南康宴考试官致语口号  
庐山谁与主文盟，入得光芒北斗星。  
笔可补天亲奏赋，芥如拾地久明经。  
诸贤等是良眉白，五色难迷老眼青。  
来岁不妨连举送，编排说定又彤庭。  

方岳　牛庵后古松五株  
山中老子一间屋，屋后秦人五大夫。  
丘壑得专閒日月，衣冠甚伟古眉须。  
计今当是百年物，着我添成六老图。  
已有茯苓巢可俯，待烹石鼎疗诗癯。  

方岳　牛庵睡起  
自束生刍起饭牛，隔林扣角更深幽。  
半分不得诗书力，一饭常存畎亩忧。  
老去有肠堪贮酒，生来无骨可封侯。  
开荒崖下田无几，种秫宁须与妇谋。  

方岳　牛屋  
苦以连茹茅，编以带叶簊。  
俾予茧栗犊，安卧烟雨晓。  
架犁初学耕，敲扑固不少。  
我廪何时高，尔室勿嫌小。  
半山月荒凉，四壁云缭绕。  
相期一饱外，短笛秋渺渺。  
黄锺忽满脰，声欲撼林杪。  
岂叹不耕人，华榱上云表。  

方岳　农谣  
春雨初晴水折堤，村南村北鹁鸪啼。  
含风宿麦青相接，刺水柔秧绿未齐。  

方岳　农谣  
问舍求田计未成，一蓑锄月每含情。  
春山树暖莺相觅，晓陇雨晴人独耕。  

方岳　农谣  
小麦青青大麦黄，护田沙迳绕羊肠。  
秧畦岸岸水初饱，尘甑家家饭已香。  

方岳　农谣  
雨过一村桑柘烟，林梢日暮鸟声妍。  
青裾老姥遥相语，今岁春寒蚕未眠。  

方岳　农谣  
漠漠余香着草花，森森柔绿长桑麻。  
池塘水满蛙成市，门巷春深燕作家。  

方岳　欧职相士谒书诣梁权郡诗以代之  
江皋误洗荷锄手，滴尽沧浪书满家。  
第一讳穷人谬甚，再三称好子虚耶。  
霜眠茅屋可无酒，春到梅梢怕有花。  
烦见歙州梁别驾，为言诗骨雪槎牙。  

方岳　偶题  
空烦社友问何如，筋力犹堪月下锄。  
为米折腰长乞米，缘书损目苦观书。  
山翁迂阔每如此，吾道寂寥谁与居。  
独立西现人自老，枉悲宋玉不关渠。  

方岳　偶阅夷坚志见梁郑公有九月梅化诗因复次韵  
秋容正待满林雪，春色因何到草堂。  
地脉顿回消息早，天葩不作等閒香。  
丹枫欲老已如许，黄菊同时未敢芳。  
不等岁寒催鼎实，角声自与月平章。  

方岳　排门夫  
一家一夫排门起，五家一甲单出里。  
夫须襲襫潦雾愁，与官输木供边垒。  
沙场草青胡运衰，军书抵急飞尘埃。  
官须排杈二十万，岩邑配以三千枚。  
黠贪分头挼裳唾，田里宁容高枕卧。  
望青径指三尺坟，踏白邀为万金货。  
残尔家，尔勿嗟，行取金钱宁尔耶。  
小人所忧在一饭，政坐尔冢残吾家。  
待吾举火者百指，母已癃病儿垂髽。  
社朝浸种亦已芽，秧田未翻生荠花。  
吏呼劝农今几日，典衣已供塘堨册。  
九年回首奈若何，梦绕江南与江北。  

方岳　陪刘提察少集四圣观  
江山於我故眼青，我亦辄以诗酬之。  
东华昨梦已尘士，千万勿令鸥鹭知。  

方岳　陪刘提察少集四圣观  
诗人胸次倒磊块，试浇之酒将何知。  
作诗不压林逋倒，正恐湖山亦厌余。  

方岳　陪汪少卿游紫阳次梁粹韵  
此行许老亦津津，连夜催将雪树春。  
溪隔更无尘土事，山矜便识谪仙人。  
云依栏过香仍湿，墨带冰磨句转新。  
丘壑自容吾入社，不论五马两朱轮。  

方岳　陪汪少卿游紫阳次染粹韵  
此行许老亦津津，连夜催将雪树春。  
溪隔便无尘土事，山矜便识谪仙人。  
云依栏过香仍湿，墨带冰磨句转新。  
丘壑自容吾入社，不论五马两朱轮。  

方岳　陪吴总侍集研山用赵端明送行韵  
烟波画出暮江天，着我芦花明月船。  
官满只称前进士，路贫休问小行年。  
一归已后陶元亮，众论宁无班孟坚。  
不负登临重九约，过江犹及菊花前。  

方岳　枇杷  
击碎珊瑚小作珠，铸成金弹蜜相扶。  
罗襦襟解春葱手，风露气凉冰玉肤。  
并世身名扬氏子，旧家门户北村卢。  
知音未必能知味，曾遣青前泪湿无。  

方岳　七夕  
明河此夕会双星，滓秽圆清太不经。  
牛岂其然耕觳觫，女何为者嫁娉婷。  
閒中但觉人间巧，老去谁邀帝子灵。  
千古文章柳州事，解将蹇拙说惺惺。  

方岳　七夕潘宰招不往  
投老归欤拙独存，剖瓜亦欲问天孙。  
故人有约夜堂醉，老子不禁秋暑袢。  
却恐长绳縻日月，政须高枕问乾坤。  
北窗风好难为客，未辨冠巾数候门。  

方岳　七夕郑文振席上姬有楚云者为作三弄  
帝子经年别，秋风远客情。  
断云含宿雨，古木落寒声。  
河汉低逾润，江潮夜未平。  
巫云莫吹笛，吾意正凄清。  

方岳　畦菜  
踏云课园丁，趁雨锄菜甲。  
土甘春绕畦，烟重晓携锸。  
毋令蔓草滋，旋拾枯簊插。  
诗肠风露香，碧脆已可搯。  
谁言庾郎贫，未觉三韭乏。  
那知世有人，犹嫌万钱狭。  

方岳　乞梅花  
晚云撩乱商量雪，家傍梅花合有诗。  
不寄一枝春苦吝，相思五夜梦先知。  
乘云而下惟姑射，得圣之清者伯夷。  
已戒管城三盥沐，讵令空手对冰姿。  

方岳　遣兴  
莫怨乘桴道不行，身方否处道方亨。  
大千世界愁中老，八万障门嗔上生。  
了了不如都懡{左忄右罗}，休休便是力修行。  
夜缸酒熟谁堪唤，共啜人间骨董羹。  

方岳　遣兴  
老去犁锄易作劳，藤阴才午卧衡茅。  
须眉甚古松当户，羽翼初成燕出巢。  
安所归乎惟酒隐，宛其老矣只诗豪。  
忍穷不欠鱼羹饭，每向人间笑独高。  

方岳　清明  
淡烟疏雨晴明日，飞絮落花游子心。  
燕话春愁初睡起，一帘草色暮池深。  

方岳　清明  
何哉清明乃尔愁，雨声中间花事休。  
一春留春不肯住，况无酒与春相酬。  
墙头笋已吹成竹，夺我斋厨苍玉束。  
满床书卷为不平，亦怨秋崖长负腹。  

方岳　清明日舟次吴门  
篷窗恰受夕阳明，杨柳梨花半月程。  
老去不知寒食近，一篙烟水载春行。  

方岳　清明日舟次吴门  
片片飞化更异乡，人家插柳抵愁长。  
晴沙烟草几今古，春去春来燕子忙。  

方岳　晴梦  
尘土侵人懒出门，小窗容我负晴暾。  
梦骑瘦马寻诗去，曾到梅花深雪村。  

方岳　秋江引  
水天一色磨古铜，落日欲没芦花风。  
双飞野鸭忽惊起，渔歌渐远秋江空。  
烟波渺渺无终极，中有江南未归客。  
短篷夜泊洲渚寒，孤雁横江声正急。  

方岳　秋热  
衰老不耐暑，喜甚秋咫尺。  
秋来几何时，炮煮乃尔剧。  
老夫大失望，亦自愧两屐。  
青山吾故人，可想不可觌。  
农家请言田，使我舌屡唶。  
六月潴为泥，七月稿为腊。  
十无一二存，政苦蝗狼藉。  
吾饥不能腊，子热不能夕。  
子热犹可凉，吾饥那可常。  
残暑何奸雄，酪烈不肯退。  
稚秋太君子，敛避不敢对。  
薰风来无期，民愠良愦愦。  
吴牛方喘月，渴想蓐收代。  
金行既用事，炎赫乃故在。  
於今几何时，秋夏终晦昧。  
畏热如畏虎，悸汗流浃背。  
南山殷其雷，崛起云靕{上雨下对}。  
谁当笺老天，与世思盥沫。  
风雨一洗之，此热不可再。  

方岳　秋热  
蕴隆日日等西风，等得西风更蕴隆。  
四十日秋无点雨，谁将消息到梧桐。  

方岳　秋热  
山气烛烛旱火光，墙头枯草半青黄。  
饥肠惯作晴雷吼，且乞梧桐一夜凉。  

方岳　秋晓登山  
发兴在丘林，其如老见寻。  
身余持蟹后，脚负看山心。  
秋色苍崖暝，晓篱黄叶深。  
惟应负苓者，来往古松阴。  

方岳　去郡三思  
我思种明逸，与帝自宾友。  
归眠青山云，未醒紫宸酒。  
谁何敢讥弹，乃有此健守。  
天心本无私，以一调众口。  
徙之嵩山阳，宁勿为法受。  
夫何狐兔群，能振霹雳手。  
此事关纲常，吾身竟何有。  

方岳　去郡三思  
我思老任棠，规我一本薤。  
薤本犹可锄，而况此{左禾右夷}稗。  
拔之血人指，咄咄吁可怪。  
吾斯以为常，未敢以为戒。  

方岳　去郡三思  
我思渤海龚，一语锄犷俗。  
竟令陇亩间，刀剑化牛犊。  
樵民亦人耳，乃不受约束。  
时时弄梃刃，谁肯继往躅。  
归来乎山中，无靦尔面目。  

方岳　去年五月十七庐山祷而雨尝有诗今年五月十七昭武祷而晴因用韵  
浪漫东西不自期，此公犹有鬼神知。  
江闽易地谁为崇，晴雨在天皆及时。  
年熟且从犀首饮，宦情聊付虎头痴。  
举杯试问樵溪月，今世宁须我辈为。  

方岳　铨琐  
绿渍苔痕蚀断碑，摩挲名字笑衰迟。  
云寒昨夜人何似，雨锁重门春不知。  
莫倚离骚堪仆命，从来造物亦儿痴。  
转头十五年前话，独立东风举似谁。  

方岳　劝耕  
郡如斗大亦何堪，耕雨锄烟亦饱谙。  
共话桑麻真有味，久抛蓑笠得无惭。  
野田春水自深浅，晴日鸟声时两三。  
安得一牛横短笛，南山之北北山南。  

方岳　劝耕  
归欤我亦耦耕人，麦陇桑畦意自亲。  
才出郭收连日雨，已拚花负一年春。  
农安用劝村村急，文不须工字字真。  
自是非材头白头，不缘方寸在吾民。  

方岳　饶监丞惠诗有未能上下逐东野之句次韵寄呈  
谁肯低头老孟郊，譬之草木等荃茅。  
倚松人好传闻久，采蕨山深梦寐劳。  
飞兔妙摛青玉案，胎仙重脱紫云胞。  
小奚容入江西社，四海眼空毋甚高。  

方岳　热  
脱巾无计避炎熇，安得长风上泬寥。  
自浴寒泉眉子砚，时浇苍石胆瓶蕉。  
老来转觉身为累，贫甚岂为山可樵。  
坐想草亭新竹上，一林碎月玉翛翛。  

方岳　热  
借使长空插羽翰，人间无地着高寒。  
一丘自作清凉国，两曜谁司赤白丸。  
老去诗犹堪杖屦，快哉风亦懒衣冠。  
贵人要与常人别，宝带围腰大耐官。  

方岳　热甚有怀山间  
终是山间别，寒泉在脚边。  
戏鱼争美荫，啼鸟破佳眠。  
山寂夜如水，僧閒日抵年。  
欲来来未得，戽斗救枯田。  

方岳　人日  
柳思花情晓夜春，空山烟山亦精神。  
閒中富贵阳和月，静处乾坤自在身。  
久悟前三吾是客，又经上七日为人。  
一蓑耕绿山南北，有赋何烦问大钧。  

方岳　人日  
赖有空山着此翁，不然高论与谁同。  
百年会尽玄尚白，一气不停春又红。  
诗卷每随烟水外，鸟声多在夕阳中。  
年丰已卜晴人日，亦是平生畎亩忠。  

方岳　人日吴明辅招不往  
江湖老我百无堪，懒过岫书太史谈。  
雨脚又连人日暗，酒肠那似少年酣。  
一生出处龟藏六，万事乘除狙赋三。  
且试半篙春水绿，南山之北北山南。  

方岳　壬寅元日  
一元坱坙先天易，万物胚膠太极图。  
自嚼梅花冰片片，无人先后饮屠苏。  

方岳　日食守局  
乙巳之秋七月朔，太阳无光天索寞。  
辟雍诸儒坐读书，谈古谈今自惊愕。  
玉皇不受紫宸朝，百官拜表群阴消。  
明朝丞相做礼数，宣押归堂只如故。  

方岳　入村  
十日春霖一日晴，打包作意办山行。  
月明夜半雨声急，不道老天无十成。  

方岳　入村  
山深未必得春迟，处处山樱花压枝。  
桃李不言随雨意，亦知终是有晴时。  

方岳　入村  
闭门觅句每无悰，句在茅茨烟雨中。  
和烟和雨收拾取，等晴却写与东风。  

方岳　入村  
宿雨初晴晓日晶，弥川满谷白云平。  
灿银堆裹素螺髻，画出江潮万里横。  

方岳　入局  
雁鹜行余纸尾箝，岸湖老屋压题签。  
印文生绿空藏櫃，草色蟠青欲刺檐。  
茶话略无尘土杂，荷香剩有水风兼。  
官曹那得閒如此，亦奉一囊惭属厌。  

方岳　入闽  
山云底事夜来雨，藏却奇峰不与看。  
政说雨中看更好，划然卷起出晴峦。  

方岳　入闽  
云龙怒吼出山去，二十里云行上天。  
老去极知诗力退，只将日历记山川。  

方岳　入歙  
野竹吾乡路，逢人似故知。  
社寒催燕早，夜雨勒花迟。  
草入思连梦，山邀到歙诗。  
客中春一半，煞是负春彝。  

方岳　闰中秋  
摩挲倦眼一登楼，雁落寒声半古愁。  
付与老天推甲子，径将明月闰中秋。  
功名不直一杯水，人世宁须万户侯。  
坐对青山谈到此，政应举白与君浮。  

方岳　三次韵答惠兰亭纸翠毫笔  
半生书痴虫蠹木，不管瓶无旧储粟。  
青灯竹屋雪村寒，声鸣益悲梦难续。  
晚菘早韭有书味，诗腹冰清鄙梁肉。  
迩来毛颖会稽楮，乃欺余贫共羞缩。  
夜深磨墨诉石平，五色荣光随下烛。  
窗间错落惊暴富，每见儿曹辄相祝。  
奇笺勿污寒具油，玩弄其毋当肴蔌。  
觚棱古瓦亦欢喜，春浪生池含雪瀑。  
霜毫世辈何多耶，向者心期一夔足。  
吾生但识鼠须健，未省禽鱼堪汗牍。  
重绨十袭不敢吮，谁作猗那颂於穆。  
最怜长安骄騣儿，翠毫入手春山蹙。  
平时作叶供媚抚，拔羽诗书岂吾恧。  
何知梳洗晓鬟绿，解出文章排五鹿。  
策勋翰墨玉床籍，未羡香车驾金犊。  
如闻六宫今弋绨，钗梁不饰黄花菊。  
细钿高朵花为笔，创巧宁知谁缚束。  
吁嗟文采信为累，莫拯多生羽毛秃。  

方岳　三虎行  
黄茅惨惨天欲雨，老鸟查查路幽阻。  
田家止予且勿行，前有南山白额虎。  
一母三足其名彪，两子从之力俱武。  
西邻昨暮樵不归，欲觅残骸无处所。  
日未昏黑深掩关，毛发为竖心悲酸，  
客子岂知行路难。打门声急谁氏子，  
束蕴乞火霜风寒。劝渠且宿不敢住，  
袒而示我催租瘢。呜呼李广不生周处死，  
负子渡河何日是。  

方岳　三禽言  
麦熟熟，黄云肩堆满屋。  
大儿烧穟事治谷，小儿撷蔬归作粥。  
阿翁饱去摩挲腹，柿叶浓阴对黄犊，  
快活一生甘碌碌。君不见秋崖白头守残牍，  
麦虽熟，饭不足。  

方岳　三禽言  
不如归，烧痕青青春蕨肥。  
茅篱数掩山四围，有秫可酿荷可衣。  
世间何地非危机，曷不长守西山饥。  
君不见秋崖醉眠钓鱼矶，六年不出山下扉。  
不如归，长安道上烟尘飞，  
莫向山家怨落晖。  

方岳　三禽言  
吕望非熊亦非龙，后车载归作三公。  
庞眉皓发八十翁，几何日月土一丛。  
盍不径老磻溪风，以文见医方自功。  
西山之人不尔容，君不见秋崖无材终不逢，  
长年垂钓烟波中。公非熊，同不同。  

方岳　三岩  
山入花州翠作层，何年凿此玉崚嶒。  
瀑从峭壁飞将落，雪泎苍崖危欲崩。  
寺老尚堪支古佛，地灵不肯着凡僧。  
定应嫌客留名姓，云逼人寒一砚冰。  

方岳　三用韵酬沈同年  
雨屡适从何许来，双蓬无处避风埃。  
江湖谁共月千里，轩冕真同水一杯。  
纵有穷愁侵病骨，断无荣辱到灵台。  
只销处士星明润，未用三台入斗魁。  

方岳　三用韵酬行甫平山之约  
我家江南村，烟雨对山睡。  
与山几何别，尘土发深喟。  
欧阳有佳践，花骢一鞭至。  
亟报江南云，共此故人醉。  

方岳　三用韵酬诸丈  
家在江南黄叶村，归来重葺柳边门。  
溪云振闼砚犹湿，山溜通池水自喧。  
但得梅花容着语，无烦桃叶为开尊。  
逢迎车马荷衣老，面目何堪向绮园。  

方岳　扫蜜  
须密之人去其国，尽以族行无敢逸。  
缀如垂瘤大如囊，低压山墙於我室。  
秦人逐客真少恩，客来须看春正酣。  
咄嗟已办四山壁，正对桃李开茅庵。  
苍头奴解与之语，拥篲招邀聿来宇。  
相攸新邑经始忙，先作高台奉盟主。  
沈沈夥涉之为王，独无摇毒之虿芒。  
熙熙登台坐垂拱，花底退衙春书长。  

方岳　僧至  
生计萧条老杜陵，秋风检校又东屯。  
碧云句好山围屋，黄叶村深僧扣门。  
雨滑且留煨芋栗，夜长聊欲话田园。  
掉歌笑指风僧耳，已喜闻思断一根。  

方岳　山庵  
枯松煮瀑香可啜，野竹生萌甜可掘。  
山中道士归不归，一夜猿鹤老明月。  

方岳　山樊  
只有江梅合是兄，水仙终似号夫人。  
季方政尔难为弟，每恨诗评未逼真。  

方岳　山樊  
竹屋寒无石鼎烟，春风吹作白龙涎。  
平生奇处何关染，字以山樊亦自然。  

方岳　山家  
午阴蒙密路萦纡，两两丽黄对引雏。  
自可曲肱惊短梦，南山丛薄有於菟。  

方岳　山家  
明月相看未厌贫，好风无价一披襟。  
苔檐不扫少来往，两部鸣蛙草自深。  

方岳　山间逢梅  
自脱羸骖野水滨，隔桥孤倚欲迎人。  
经年不睹雪霜面，一夜顿回天地春。  
姑射仙犹疑昨梦，首阳人恐是前身。  
岁寒莫问何晚，毕晚竟凡花落后尘。  

方岳　山迳  
一迳净於秋，山中夜来雨。  
倚松不知还，幽禽妙言语。  

方岳　山居  
春溪革湖漱山瓢，归卧藤阴藓迳遥。  
云气酿成巫峡雨，松声寒似浙江潮。  
书生与世例迂阔，山意向人殊寂寥。  
却喜庾郎贫到骨，韭畦时一摘烟苗。  

方岳　山居七咏　丹桂轩  
何年进入玉华宫，香到君王紫禁枫。  
月府归来衫袖冷，蟾蜍滴露洗秋红。  

方岳　山居七咏　经史阁  
买书堆屋当藏珍，砚水生春玉作麟。  
此老大蒙稽古力，至今疏草墨花新。  

方岳　山居七咏　乳泉  
正尔清寒与世殊，地灵不受柳诗愚。  
昼长何似醒幽梦，碧玉壶深贮雪腴。  

方岳　山居七咏　瑞萱堂  
携得春归通德门，等閒万木亦沾恩。  
母桃未熟蓬莱浅，连夜吹开堂北萱。  

方岳　山居七咏　省斋  
圣处终难举似人，二三子在最情亲。  
於中检点平生看，香缕萦帘眇此身。  

方岳　山居七咏　湛然亭  
一念惟余睡作魔，鸥閒不与世同波。  
迩来定力空诸妄，如以摩尼照浊河。  

方岳　山居七咏　中隐洞  
终南少室苦跻攀，已入先生一笑间。  
不学刘安便仙去，屋边尽自有佳山。  

方岳　山居十首  
我爱山居好，林梢一片晴，  
野烟禽谇语，春水柳閒情。  
藓石随行枕，藤花醒酒羹。  
吾诗不堪煮，亦足了吾生。  

方岳　山居十首  
我爱山居好，红稠处处花。  
支粘居士屩，藤覆野人家。  
入馔春烧笋，分灯夜作茶。  
无人共襟抱，烟雨话桑麻。  

方岳　山居十首  
我爱山居好，閒吟树倚身。  
田园无事日，天地自由人。  
野竹穷三迳，山苗草八珍。  
醉归浑不记，黄犊自知津。  

方岳　山居十首  
我爱山居好，林霏晓未开。  
龙蛇松薜荔，虎兕石莓苔。  
太古云犹在，常时雨亦来。  
暝岩眠处冷，不记到蓬莱。  

方岳　山居十首  
我爱山居好，堆貀忽坐忘。  
草塘银泼刺，庵户铁琅珰。  
只道云藏坞，那知市隔墙。  
人嫌吾寂寞，吾亦笑人忙。  

方岳　山居十首  
我爱山居好，跻攀缭暝烟。  
偃松低可坐，横石劣容眠。  
菊径重阳酒，梅花雪后天。  
一筇事事足，与世自无缘。  

方岳　山居十首  
我爱山居好，乾坤自一丘。  
牡丹新富贵，杨柳旧风流。  
妇喜醅新熟，儿夸麦有秋。  
人生行乐耳，身外更何求。  

方岳　山居十首  
我爱山居好，新篁绿上竿。  
草蕃侵路狭，地阔占云宽。  
山响棋声湿，常深树影寒。  
柴门底须掩，非意不相干。  

方岳　山居十首  
我爱山居好，遥岑碧四围。  
云深平钓石，划蔓亚樵扉。  
野水喧姑恶，春阴怨姊归。  
坐来还失笑，吾道是耶非。  

方岳　山居十首  
我爱山居好，畦蔬手自耘。  
鸟声穿户过，鹤唳隔村闻。  
石溜浑如雨，溪船尽是云。  
烦君谢逋客，不用北山文。  

方岳　山桥月夜  
寒声策策琅玕碧，香气浮浮菡萏红。  
六月人间苦炎热，独搔残雪月明中。  

方岳　山墅  
竹迳裹茅茨，荒烟晚未炊。  
氄禽争灌木，吠犬守巴篱。  
涉世终於拙，归田已自迟。  
老亲头白尽，眠烟话吾私。  

方岳　山墅  
山泎雪云低，荒芜略有蹊。  
逢人多说虎，隔坞忽闻鸡。  
寒剖蜂房户，晴分麦町畦。  
迩来神亦健，薄饭厌羹藜。  

方岳　山墅  
且莫嫌穷僻，山居尽自奇。  
候樵分玉蕈，熏穴得香貍。  
杯隽明冰片，崖寒孕雪芝。  
不遗吾一美，惭尔野人为。  

方岳　山墅  
近况居然野，称呼只墅民。  
有诗供课最，无债恼经邻。  
性亦无嫌懒，人多不解贫。  
每过田父宿，吾自认吾真。  

方岳　山墅  
牛背夕阳暖，沙头霜叶寒。  
酒生宁可薄，橘老尚多酸。  
友昔几相卖，山吾素所欢。  
墙阴有茅茨，留得菊花看。  

方岳　山行  
山欲窈而深，路欲缭而曲。  
向来始开荒，惟恐日不足。  
松行四五里，云绕上下谷。  
振衣千仞冈，邀月喷横玉。  
於今曾几何，此与不可续。  
一筇筋力疲，篮笋或更仆。  
平生爱山心，安得两黄鹄。  
昔如鸿翩翻，今如驱局促。  
盛衰固其常，细甚太仓粟。  
付之琉璃黄，浇以葡萄绿。  
吾州固多士，霞佩相上下。  
懿哉考亭老，伊洛与并驾。  
清调荐鼎彝，黄琮加缫藉。  
遂令晋之鄙，嗜学如嗜炙。  
岂徒挟老笔，秋风趁雄跨。  
奇文吐寒芒，明月夜相射。  
要当抱遗经，与帝陈广厦。  
平津二三策，夫我则不暇。  
士以哭识先，兰鲍在所化。  
行矣其勉旃，勿为子虚诧。  

方岳　山行  
野鹤相将拄杖前，倚松穿竹各欣然。  
山行一匝又一日，云作四邻今四年。  
名教之中元有地，吾心以外别无天。  
平生老仆犹疑我，不是凡夫不是仙。  

方岳　山行  
岁晚谁同涧谷槃，一牛呼犊野烟寒。  
村如有雪荞花白，山未著霜桐叶丹。  
是处丰登茅店酒，老夫閒散竹皮冠。  
醉归更草郊居赋，传与诗人作画看。  

方岳　山行  
高卧只消云半间，随缘栽果与猿攀。  
不将此手遮西日，安用吾文移北山。  
双燕来时春晻霭，一牛耕处月宽闲。  
溪居已息机心久，莫遣惊鸥去不还。  

方岳　山行  
亦笑卢仝屋数间，野猿皋鹤共跻攀。  
才登楼见一溪月，不出门行十里山。  
有兴自携残藁醉，无人得似老夫閒。  
樵青莫掩柴扉路，留与春风作往还。  

方岳　山行  
亦笑吾身立两间，古人辙迹渺难攀。  
斯文在昔豹窥管，吾力不量虻负山。  
有识共知方寸好，无求方得几多閒。  
一春大欠渠诗在，准拟晴时到处还。  

方岳　山行  
亦笑先生蔬一槃，云沈作坞卧荒寒。  
童颜并已无班白，槁面旧曾如渥丹。  
底用鱼烹双素尺，共知鹤化一黄冠。  
芙蓉冷落秋萧索，只有篱花耐久看。  

方岳　山行  
诗卷空留紫翠间，风花飞絮岂堪攀。  
埋云已笑梦中梦，敲月更烦山上山。  
长短百年谁是主，死生一概匹如閒。  
病余勘破人间事，底用瞿昙说八还。  

方岳　山行  
寒食清明数日间，青青杨柳与谁攀。  
乾坤不尽云边眼，冰雪相堪屋上山。  
时序只将诗拨遣，穷愁聊以酒防閒。  
无心自是长生药，莫误丹炉觅大还。  

方岳　山行  
老子浮沉田里间，犊车辕许野人攀。  
饮中仙去东西　　，行处不传大小山。  
天且莫教三月尽，我今无负一生閒。  
春寒正惬牛衣暖，富贵从渠昼钀|还。  

方岳　山行  
声名空自落人间，要是龙鳞不可攀。  
春水白鸥多载酒，夕阳黄犊饱看山。  
老吾於传懒我癖，之子有诗忙是閒。  
四海流传如见问，为言飞鸟倦知还。  

方岳　山行  
人情何翅抵黄间，鴥彼鸿冥杳莫攀。  
宠辱可惊浮世事，是非不到好溪山。  
怒鹏已较三千里，老马宁思十二閒。  
丘壑傥容诗入社，肯将宗派继还还。  

方岳　山行  
不肯诸贤季孟间，归来云月尽跻攀。  
谁僧命达昔工部，未必诗穷今巨山。  
两鬓雪霜多是病，一蓑烟雨可曾閒。  
花前得酒微成醉，欢颊春红觉顿还。  

方岳　山行  
住世间须出世间，世情何事苦牵攀。  
蟠胸自作三分国，觌面相悬两戒山。  
大好闭门赢得睡，不多识字煞妨閒。  
长须赤脚顽於我，未必淳风不再还。  

方岳　山行漫兴  
野性惟便水竹居，老来自觉转迂疏。  
图书四壁饭不足，烟雨一犁春有余。  
纸上古人俱已矣，山中今我定何如。  
春风独立鸟声碎，不是言诗亦起予。  

方岳　山中  
莫怪山翁老更迂，竹庵终日一团蒲。  
万言万当不如默，百技百穷同是愚。  
往事自惊天大胆，近诗空捻雪成须。  
未忧卒岁无衣褐，紫凤天吴柝海图。  

方岳　山中  
此身只合着林泉，安得缠腰十万钱。  
百事懦无拖地胆，一生愚似信天缘。  
青山有约不知老，黄犊与人相对眠。  
问讯春蓑故无恙，乱云深处更超然。  

方岳　山中  
山中从事亦贤劳，安得眠云独自高。  
两席地栽青紫芥，一株树接碧红桃。  
春风多可移可信，夜雨无声入土膏。  
那办工夫到诗句，溪灯穿屋未编茅。  

方岳　山中  
缭碧萦青一径深，倦随扶老上遥岑。  
耕云自识本来面，曝日谁知见在心。  
浮世事如风雨过，贵人头亦雪霜侵。  
草庵虽窄乾坤阔，野鹤孤云不可寻。  

方岳　山中  
久无筋力踞虬龙，西崦东塘漫倚筇。  
白练带随红练带，木夫容并水夫容。  
宁消几两生前屐，忽忆当年饭后钟。  
孤负草堂今夜月，径眠谁与吐奇胸。  

方岳　山中  
寂寞空山久掩扉，残书谁与解重围。  
推貀时作橐驼坐，恍惚化为蝴蝶飞。  
春事已归双雪鬓，生涯尽在一荷衣。  
夜寒扣角悲声壮，但得牛肥道亦肥。  

方岳　山中  
茅茸山堂竹打篱，尚余老鹤共襟期。  
一生朝市几何日，五亩园林都是诗。  
身后谁浇胸磊磊，命中不带印累累。  
薄田有秫聊堪酿，尽足秋崖作受持。  

方岳　山中  
长啸出门山月高，古来宁独我蓬蒿。  
拙於生事岂无粥，犹有故情焉用袍。  
垅亩桑麻豳雅颂，亭皋木叶楚离骚。  
不知公相今谁是，已与人间久绝交。  

方岳　山中  
溪村杨柳好藏鸦，春水池塘已吠蛙。  
诗外共谁千里月，雨中老却一山花。  
蝶将梦去客欹枕，燕寄声来社到家。  
数掩断篱春且住，莫随芳草遽天涯。  

方岳　山中  
解缨聊复濯沧浪，晞发松阴藓石床。  
有味是贫琳馆俸，无功於懒玉函方。  
自参老子鼻端白，未羡诸公腰下黄。  
蔗境渐佳惟习静，笔床茶灶并荒唐。  

方岳　山中  
十亩荒园斸野烟，蔬畦麦陇带平田。  
相忘鱼鸟无余地，自信貂蝉有老天。  
静处亦忙诗意思，贫中之乐酒因缘。  
梅花不隔前村路，只有霜桥雪屋边。  

方岳　山中  
世间尘土隔丘林，竹绕松园不厌深。  
一片野云人寂寂，几番山雨夜沈沈。  
桑麻事业本来面，竹帛功名过去心。  
持戒十年今始定，邯郸梦不到寒衾。  

方岳　山中  
人间久矣倦迎逢，归路牛羊带夕春。  
千点梅沈山店月，一溪烟咽寺楼钟。  
穷犹羞涩巉岩面，老自平夷磊磈胸。  
曾笑古人多晚谬，草庵虽小幸相容。  

方岳　山中  
老去筋骸转觉衰，閒忙犹复费支持。  
傍山新接龟头屋，为菊重编麂眼篱。  
仕宦已忘如隔世，力田断不似逢时。  
北窗高卧美无价，山鸟竟知吾是谁。  

方岳　山中  
草草庵居绝似僧，不同劣有发鬅鬿。  
空山一夜雷驱雨，老屋四围云拥灯。  
诗骨瘦来人似鹤，书幐懒去字如蝇。  
开门桃李俱尘土，春到园林曾不曾。  

方岳　山中  
野烟啼鸟各忻然，一枕山篱又几年。  
不可奈何天有命，久当已矣世无缘。  
跨牛仰面自横笛，骑鹤缠腰那办钱。  
芦苇秋声石桥月，只餐荷气亦成仙。  

方岳　山中  
已付身心毕意空，念头了不到穷通。  
即愚宁免日三省，是圣未妨时一中。  
物外禽鱼相尔汝，生前鸟兔几西东。  
谁云双手都无用，自种山田岁便丰。  

方岳　山中  
古木苍藤正一丘，草庐吾亦爱深幽。  
断无俗物敢排闼，尽有好山堪倚楼。  
已老始知书作崇，不才宁与命为仇。  
石床只在松阴底，拳手支头百不忧。  

方岳　山中  
漫道高眠昼掩关，南冈北岭几曾閒。  
隰桑已作虾蟆眼，山笋蛙窥虎豹斑。  
一味懒堪医传僻，五穷技不害诗孱。  
着身何幸山岩裹，多阅人间百险艰。  

方岳　山中  
半坞幽深近物情，一筇老健惬山行。  
月於水底见逾好，风打松边过便清。  
鹤睡不惊舂药臼，鸟啼时作读书声。  
山翁两手浑无用，只把犁锄做太平。  

方岳　山中  
消防閒必在林泉，要自胸中别有天。  
面壁九年曾悟道，观棋一局偶成仙。  
不知老圃风烟外，请祝圣人香火缘。  
莫道秋崖长是懒，无求何处不超然。  

方岳　山中  
暄风已惬绿阴凉，小簟初横六尺床。  
如宇宙宽容膝地，与尘埃隔及肩墙。  
鸟乌声乐樱桃熟，田舍人忙麦饭香。  
留得壁间双不借，尚堪锄水共移秧。  

方岳　山中  
剩斸荒寒地百弓，尽供弄月与吟风。  
太平世界丰登外，小有洞天閒适中。  
野服染成驼样褐，山花开到雁来红。  
夕阳篱落谁呼唤，盂酒蹄肩赛社翁。  

方岳　山中  
无心出岫懒於云，生死交情一付君。  
五柳当门陶令宅，百梅共坞老逋坟。  
山虽甚浅略堪隐，砚不能灵并可焚。  
我亦平生轻俗子，向来鱼鸟自同群。  

方岳　山中  
黄纸红旗总不宜，绿蓑青笠久相知。  
躬耕莘野一犁雨，亲见豳风七月诗。  
老已自催蚕作茧，死时须用豹留皮。  
山深未省人间世，黑白纵横几局棋。  

方岳　山中  
寂寂门无长者车，穿深逗密惬幽居。  
花能红白锦相似，山自青苍画不如。  
鹤骨政应先狗马，雏孙殊未辨龙猪。  
皇天老眼何缘错，高枕松风莫管渠。  

方岳　山中  
只合空山着此身，野猿骨相鹤精神。  
何关亲戚傥来物，自笑痴顽向上人。  
手可持杯宁是病，瓶犹储粟未为贫。  
公卿满壁非无画，不画公卿画钓缗。  

方岳　山中用放翁韵  
一盂之饭一盘蔬，底用横身犯毁誉。  
与世无缘空落落，登山有道但徐徐。  
体中不快惟读易，老去更贫常典书。  
四海谁知今夜月，梅花飘雪缟吾庐。  

方岳　山中用放翁韵  
山畦夜雨入春蔬，此手犹存足自誉。  
甚爱踏青人已至，未能浮白子姑徐。  
有山拄颊宁须笏，无策资身不为书。  
莫向夕阳多感慨，百年长短一蘧庐。  

方岳　山中甽坟外弟程魁有诗次韵  
咄哉人世如飞烟，强欲和计垂千年。  
宁知鬼见拍手笑，曾不一瞬云埋阡。  
我於浮休等无二，诗卷留与荒山巅。  
平生梦想所不到，六国相印二顷田。  
古今一死百事足，安用老刻青瑶坚。  
海棠作堵锦步帐，柳花糁径拳毛毡。  
见成林壑伴茅堂，名付身后杯生前。  
山中物物各生意，春到岂论茅与荃。  
人情变熊千成状，所不负予惟老天。  
白虹贯岩出奇怪，一锸不费青乌迁。  
是事且蓃勿复道，老子久矣宜蚩妍。  

方岳　山中作人名诗  
负郭太幽深，结茅容易得。  
虽无桃李园，石老松柏直。  
山北雨后苍，山南霁云白。  
荷锄课诸儿，陆续蔬甲拆。  

方岳　山庄书事  
晨兴抹两屦，为口见驱迫。  
课童督秋刈，野获夜彭魄。  
田翁适过予，繿缕黑而瘠。  
具言土力贫，年登苦囏阨。  
一饭不自斯，未议了称责。  
昨者耆长来，名复挂欠籍。  
截绢入官输，官怒边幅窄。  
抛掷下堂阶，退字印文赤。  
卖牛重买丝，篝灯不停息。  
明当扣东邻，假牛不牟麦。  
久贫少人情，恐复不见借。  
既去重感伤，行行犹欠息。  
我归不能眠，草根鸣蟋蟀。  

方岳　上鹤山作图书所扁  
我本耕田夫，识字略可数。  
谁令半窗灯，夺此一犁雨。  
明经为青紫，无乃以书贾。  
晚知事大谬，於学竟何补。  
归来抱遗经，颇谷窥门户。  
忍饥堪丹铅，环坐书作堵。  
时或跻唐虞，身亲到邹鲁。  
吾方忘吾贫，三径蓬藋拄。  
独惭鹤山翁，健笔照衡宇。  
赤手盘蛟蛇，今已泉下土。  
连云甲第多，未必快此睹。  
乃知痴书人，差胜守钱虏。  

方岳　上巳溪泛  
舴艋舟轻暖欲酣，鸬鹚杓重老何堪。  
风霜两鬓五十五，杨柳几番三月三。  
禊帖又逢今癸丑，兰亭仍是旧东南。  
死生政亦寻常事，却笑诸贤苦未谙。  

方岳　上巳修禊社谢两园  
海棠过了只垂杨，合与良辰卜醉乡。  
定胜永和三月禊，并游社谢两流觞。  
定州刻石犹真赝，晋代衣冠今在亡。  
陶写岂无丝竹在，不醻酒渴与诗狂。  

方岳　上巳游显亲寺题其壁  
一犁初试茧栗犊，两岸对鸣晴雨鸠。  
摇落碧桃花片片，石阑干下钓鱼舟。  

方岳　上巳游显亲寺题其壁  
松房小小雨留客，竹迳深深鸟唤人。  
灿醉不知三月暮，等閒又是一年春。  

方岳　上巳游显亲寺题其壁  
芳草垂扬水底天，半晴半雨作春妍。  
幅巾道服篷船坐，不是诗仙即酒仙。  

方岳　上巳游显亲寺题其壁  
属玉双飞水满塘，石炉柏子掩山房。  
一瓶瀑煮春风湿，只听松声意自长。  

方岳　上元大雪重赋  
愁霖半月办此雪，元夕山城特地寒。  
顿有园林春富贵，略无灯火夜阑珊。  
年饥那得花成市，天巧聊将玉作栏。  
百紫千红生意动，不知后土几时乾。  

方岳　上冢  
烟水初平稳放阊，解缨聊复濯沧浪。  
每年上冢天无准，是处下田春正忙。  
岁月可惊寒悄悄，贤愚同尽绿茫茫。  
早知识字能为崇，不废吾翁百本桑。  

方岳　上冢  
一杯麦饭洒悲辛，不尽烟芜旧与新。  
地下岂无担板汉，世间但有乞墦人。  
荼蘼芍药几何日，寒食清明又一春。  
自是老怀多感慨，非干芳草负蹄轮。  

方岳　少微楼  
不奈梅花尔许愁，天寒孤倚夕阳楼。  
近城鸥鹭逢人惯，肯与渔蓑共钓舟。  

方岳　少微山观橘  
手劚苍烟竹迳深，霜寒错落万黄金。  
何年共话商山旧，分种归来欲满林。  

方岳　邵武宴进士致语口号  
礼乐当年鲁两生，一经科目共春城。  
数回地脉中兴相，文动天象正奏名，  
诏墨泥香题得湿，恩袍草色坐中明。  
莫嫌老守衰迟甚，曾向慈恩顶上行。  

方岳　邵武宴瞿通判致语口号  
肯驾缇屏入古樵，熙春山更绿岧巃。  
人如第二泉清冷，路亦无多秋泬寥。  
碧色玻璃供笑语，黄云{左禾右罢}稏入歌谣。  
山城斗大能留否，见说弓旌有特招。  

方岳　社日  
燕子今年掯社来，翠瓶犹有去年梅。  
丁宁莫管杏花俗，付与春风一道开。  

方岳　社日次韵  
社日神林鼓，丰年处处祈。  
水痕深浸谷，野烧暖生薇。  
农务相寻急，吾诗不疗饥。  
夜开閒扣角，亦喜饭牛肥。  

方岳　社日次韵  
邂逅治聋酒，春风免破除。  
燕来双鬓雪，花覆一床书。  
野确生茨草，山盂饱饭蔬。  
宰平无此手，自觉老怀纾。  

方岳　社日万监招饮不往  
土润如酥麦已鞭，社公满意作丰年。  
吹筒挝鼓儿童竞，宰肉分膰父老专。  
欲事田园供岁课，未甘花鸟老春烟。  
客中不饮聋何害，正厌夜窗啼杜鹃。  

方岳　社日以旱蔬食  
骄阳挟融风，合力为此旱。  
南山肤寸云，六合望弥满。  
怒吹不待族，赤日行火繖。  
幽窗几长身，玉立拯萧散。  
中乾不自持，槁项何足算。  
以兹占西畴，可想一本稈。  
社公亦耐事，水旧不渠管。  
方勤玉食忧，不令屠牛坦。  
坐令宰平手，无肉醉町畽。  
但闻宽大书，已责宁使缓。  
龙湫有潜鳞，郁屈睡欲懒。  
移文颂风伯，九关谁可款。  

方岳　社日益明叔见过  
溪云酝酿社公雨，肯踏寒莎过阿戎。  
亦有小诗拈未出，且携瀑布煮春风。  

方岳　十二月二十四日雪盖予三年于淮才见此耳时东师授淝水捷书西来走笔  
淝水风声欲破苻，文城雪意趁禽吴。  
诗筒拟醉玉跳脱，捷羽已飞金仆姑。  
剡曲但能乘兴逸，灞桥仅不负诗癯。  
那知莫俯文书外，更解飞琼打阵图。  

方岳　十二月十日  
酒醒开门雪满山，径穿疏竹上危栏。  
溪山与我俱我画，草树惟梅大耐寒。  
留伴夜深银凿落，莫缘春近玉阑珊。  
老枝擎重供诗嚼，一洗相如渴肺肝。  

方岳　十月六日园丁置墨紫  
已是年时欲雪天，谁回冷落作芳妍。  
极知品在群葩上，忽与梅争一着先。  
颜色依然香墨重，花头不减暮春圆。  
人言桃李多如此，有底能移造化权。  

方岳　石孙偶中童科程弟有诗次韵  
衰暮安能六出奇，桐孙赖出峄阳枝。  
九经库谩无遗读，千里驹宁不受羁。  
薄命久遭时俗熊，此心莫倚老天知。  
待归共买黄牛去，耕落烟村月一眉。  

方岳　石孙试童子郡广文赠之诗代赓为谢  
不缘青紫不明经，科目多惭旧两生。  
三豕鲁鱼曾未学，一蜗蛮触已争名。  
栋梁材欲丘山重，沧海珠遗星斗明。  
未必童乌能辨此，乃翁先已荷陶成。  

方岳　石孙试童子郡广文赠之诗代赓为谢  
命穷久已付之天，草木閒兮月一川。  
无地可容携锸处，有孙犹有佩觹年。  
老夫耄矣耕方熟，小子识之攻益坚。  
万岁石场今尔耳，当家衣钵底须传。  

方岳　石孙受命  
圣泽如春雨露宽，弃遗犹不绝衣冠。  
万钉宝带翁无分，一幅花绫孙有官。  
得免白丁何啻足，亲曾黄甲不堪看。  
九经幸自澜翻熟，但守青灯雪屋寒。  

方岳　时事  
閒身久矣属烟波，时事谁传到钓蓑。  
无一可忻真老矣，有三太息奈渠何。  
君为尧舜宁非幸，人在羲皇不啻过。  
击壤共歌年谷熟，此生帝力已居多。  

方岳　食猫笋  
此君乃有宁馨儿，犀角丰盈玉不如。  
老去烟姿元耸壑，生来风骨已专车。  
诗肠惯识猫头笋，食指宁知熊掌鱼。  
莫遣匆匆上竿绿，一春心事政关渠。  

方岳　始见台章弹予面目可僧唇吻可畏  
生无燕颔可封侯，贫有牛衣可省愁。  
老矣江湖双短鬓，悠哉天地一归舟。  
野夫畴昔友麋鹿，人世是非风马牛。  
口角雌黄吾岂敢，并忘皮裹有春秋。  

方岳　式贤和杜夔府百韵过余秋崖下大篇舂容笔力乃劲于其归也聊复效颦  
林壑黄昏外，衡门紫翠边。  
火耕今已老，云卧几何年。  
棋敛将残局，篙回兴尽船。  
画麟真已矣，骑犊适悠然。  
野性难拘束，时情易变迁。  
独携青玉杖，自拾锦囊篇。  
磊块心逾小，崎岖智未圆。  
别营三径草，规作一壶天。  
纸帐岚霏重，崖花雨滴偏。  
到头新岁月，行脚旧山川。  
鹤冷通房宿，猿愁隔树悬。  
菊餐金颢露，藓当水衡钱。  
尽懒从吾睡，虽穷不受怜。  
半生资马磨，三叹向龙泉。  
霜槛千林瘦，春灯四壁穿。  
阴霾知病骨，寒意入诗肩。  
竹母谁分种，茶僧略具员。  
对山徐自遣，与世久无缘。  
风月於人厚，云霄不尔便。  
接筩通暗溜，洗砚试轻烟。  
未暇思身后，何如了目前。  
閒为真富贵，健是小神仙。  
夜磬番僧讲，秋帆贾客传。  
远游天漠漠，危诵水湲湲。  
垦陇时同吃，分溪手自煎。  
山厨尊土菌，石鼎鄙荤膻。  
爱此窗三尺，宽于室九筵。  
忽惊南牧马，吹过逆风鹯。  
圣日清如许，妖星竟不悛。  
闾阎飞羽檄，江汉足予鋋。  
哀痛丝纶诏，英雄将相权。  
旄头森似彗，骏骨讵如挛，  
朋党相仍斥，诛求一切蠲。  
中庸方谨独，无逸不游畋。  
天意忧勤甚，人知性命全。  
抡材虞稷契，迈德汉文宣。  
定乱连三箭，扶颠在一贤。  
戍兵增灶万，侍女出宫千。  
置栅从人欲，开榛自我先。  
民劳鱼泼刺，版筑骑蹁跹。  
傅野亲持锸，虞琴幸改弦。  
经营联砦壁，形胜借蹄筌。  
有备曾微此，无谋莫甚焉。  
貉缘熊道误，骥或蚊封还。  
急务歌常武，清谈绝又玄。  
腐红销铠甲，稚绿失桑田。  
老子今元亮，何人昔鲁连。  
三边今按甲，一饭许烹鲜。  
鄂渚骸平垒，荆州指掬舷。  
竟孤明月约，难染碧云笺。  
稍喜妖氛退，重为逸兴牵。  
幽人甘寂寞，佳客慰迍邅。  
松桂深培养，诗书肯废捐。  
披胸呈突兀，迸齿落清涟。  
巨迹宜瞻华，灵源盍导瀍。  
孰能当北面，何事过东阡。  
英妙奔前辙，吾衰懒后鞭。  
一言开蠖瀋，千里对婵娟。  
莫作沾泥絮，端如蜕壳蝉。  
江湖情浩荡，风雪语连绵。  
隽永才残藁，奇温只破毡，  
水声湘浦瑟，梅片寿阳钿。  
尚觉山如画，何堪笔似椽。  
交游分半席，谈笑俯层巅。  
共指辞章病，宁无宝剂痊。  
性根如有棘，业语漫生莲。  
到海江千折，撑空石一拳。  
氄毛卑燕雀，鬵鬣奋鲸鳣。  
龟玉毋须藉，龙驹不用鞯。  
文心聊尔尔，道脉始涓涓。  
霁月行濂水，春风入孔壖。  
训言今具在，文字肯相缠。  
鵰老秋方击，鱼鳏夜不眠。  
麦维经岁茂，谷亦得霜坚。  
我辈宁迂阔，人皆斗小妍。  
几多花蔼蔼，轻薄蝶翩翩。  
垂世何关此，留情盍审旃。  
书林窥秘宝，典册上台躔。  
余事轻王粲，微名老郑虔。  
六经皆鼓吹，万象尽鎔甄。  
不尔鸾胶续，空令兔颖骈。  
晓行温草卷，夜读绝韦编。  
文会吾何有，诗盟讵敢专。  
驽材谙旧路，惊羽落虚弦。  
虽乏三年艾，犹能一指禅。  
意存图自省，言到亦忘诠。  
但使我为我，不几燕伐燕。  
虫鱼真琐碎，鸿鹄要孤骞。  
国步今宁谧，乡情赖款延。  
地炉煨熟火，野饭奈饥涎。  
已扫秋风榻，其如雨夜鹃。  
淄渑工滥载，管鲍阙周旋。  
大雅推邹鲁，长年问偓佺。  
极知荷坞陋，渐慨芰裳褰。  
苹聚呦呦鹿，沧连跕跕鸢。  
襟期将子共，礼数莫吾愆。  
上圣天同大，中兴石可镌。  
庙廓春郁穆。岩穴草葱芊。  
人好鸟还好，身孱气不孱。  
兴来频写寄，一一尚能铨。  

方岳　是夕雨再用韵  
生计萧条老杜陵，秋风检点又东屯。  
碧云句好山围屋，黄叶村深僧扣门。  
雨滑且留煨芋栗，夜长聊欲话田园。  
棹歌笑指风僧耳，已喜闻思断一根。  

方岳　寿教授  
昨夜长庚烂瑞光，间生贤於应明昌。  
风云际会当千载，天地交通复一阳。  
曾播声名题雁塔，暂时文柄坐鳣堂。  
庆闱雅燕笙歌彻，紫诏催归侍玉皇。  

方岳　寿教授  
精神天上石麒麟，器业无双间世人。  
欲展经纶趋北阙，暂将去范董南闽。  
采衣戏处劝声溢，绛帐开时瑞气新。  
虔祝我公难老寿，八千为岁比庄椿。  

方岳　受诰口号  
归我南山老不遭，孟亭几梦赭黄袍。  
强渠枉费平生力，不直君王一字褒。  

方岳　受诰口号  
雪寒月瘦鬓马丝，缘底天家圣得知。  
从此江山尽驱使，小民奉赖遣吟诗。  

方岳　书璨相公梅卷  
一梢两梢晓滩月，三花五花暮江雪。  
春风到手眼生寒，烟水村深有茅蕝。  

方岳　书戴式之诗卷  
七十行年戴石屏，同时诸老各凋零。  
扁舟归去自渔舍，冷骨秋来更鹤形。  
天地无情头尽白，江山有分眼终青。  
剡溪定有人乘兴，月下柴门不用扃。  

方岳　书断崖  
老木枯藤绞苍石，岚重云寒土花碧。  
巨灵探璞夜不眠，斧斤睥睨鱼龙泣。  
中分一片落溪边，此祠未睹乾坤前。  
试留名字与后世，戒尔谨护青瑶镌。  

方岳　书客星阁  
平生看破刘文叔，不肯依乘赤伏符。  
底处只缘曾识面，故应人唤作狂奴。  

方岳　书客星阁  
小留不过貂蝉耳，亦恐遭人白眼看。  
已自费辞侯霸辈，归来漱石暮江寒。  

方岳　书楼考甫梅花百咏因徐直孺寄考甫  
以诗鸣者累百辈，谁与梅花可相配。  
只传冰影月香诗，直到如今美无对。  
疏篱把住横斜枝，了不肯受春风知。  
自非冰肠雪洗髓，向渠正尔难为辞。  
恨君不识林和靖，雪泎西湖老孤咏。  
恨我不识楼考甫，角声吹残霜月苦。  
儿曹但赏琼瑶句，持与梅花相尔汝。  
夜深不道琐窗寒，浥尽花香花有语。  

方岳　书梦  
君马黄，我马白，漠漠柳花飞送客。  
我马跑风欲人立，紫丝袍贴黄金勒。  
轻衫一骑后者谁，黄初平家寄书信。  
泥香两车饷外孙，人与霜蹄俱梦境。  
呜呼人间儿戏亦前定，奈何夫人不知命。  

方岳　书手实簿  
随缘常住薄於秋，不了锺鱼粥饭头。  
叹息结绳人远矣，例教吾负剡藤羞。  

方岳　书维扬张君梅卷  
平生何逊扬州梦，到得扬州月自寒。  
谁遣雪蓬春半树，诗情更作故人看。  

方岳　书维扬张君梅卷  
月明临得霜桥影，只恁横斜自一奇。  
唤起江南归梦远，竹村烟水有茅茨。  

方岳　书元可扇  
南薰殿上薰风老，雨便飞来占取凉。  
书带香眠愁杳渺，云侵清簟竹方床。  

方岳　输棋  
半崦山云旧草堂，鸟啼花落几平章。  
酒无贤圣同归醉，风有雌雄各自凉。  
赖与鸥盟同保社，吵随蚁垤梦侯王。  
未偿诗债逢棋敌，谁信閒人最得忙。  

方岳　暑不杂兴  
一刻之间值万金，苦无人可共幽襟。  
几年不作西湖想，听得啼莺不自禁。  

方岳　暑不杂兴  
不惯山中夜月寒，满窗树影藓花乾。  
移床近壁不敢卧，恐是龙蛇之屈蟠。  

方岳　暑不杂兴  
今年不上一竿竹，渠岂於人亦世情。  
风雨尚余千个在，结巢吾欲听秋声。  

方岳　暑不杂兴  
白鸥吾有一日雅，畴昔见之相与亲。  
沧浪忽欲从此逝，嗔我手揖无诗人。  

方岳　暑不杂兴  
是非不到野溪边，只就梧桐听雨眠。  
睡熟不知溪水长，鹭鸶飞上钓鱼船。  

方岳　暑不杂兴  
平生多可曹修士，说我唐诗最逼真。  
不道蹇驴风雪裹，何如黄犊过此邻。  

方岳　暑不杂兴  
俚谓革韞乌脚鬼，吾尊毛颖黑头公。  
与韞作传何为者，颖则万世文辞工。  

方岳　暑不杂兴  
只锄蔬甲亦妨閒，久与溪云断往还。  
今日偶来僧却在，共煎茶吃话庐山。  

方岳　双头兰  
夷齐首阳饿，宇宙难弟兄。  
同心倚雪崖，世个一羽轻。  
紫茎孕双茁，岂有儿妇情。  
贤哉二丈夫，万古离骚情。  

方岳　水仙初花  
丛丛低绿玉参差，抱瓮春畦手自冶。  
地暖乍离烟雨气，岁寒不改雪霜姿。  
太真妃以香为骨，虢国人嫌粉涴眉。  
莫道秋崖无造化，解令朽壤出神奇。  

方岳　水月园送王侍郎  
送别孤山步绕湖，阑干尽处倚菰蒲。  
翁之乐者山林也，客亦知夫水月乎。  
万事不如归自好，百年聊与醉为徒。  
藕花初醒莼丝老，唤住罾船脍腹腴。  

方岳　四用韵  
花愁牵胜游，禽唘破佳睡。  
点尔春何如，妙在夫子喟。  
宇宙一瑟间，谁知道之至。  
而彼章句儒，心为六经醉。  

方岳　四月韵答才老  
江山带郭数家村，穷僻谁敲月下门。  
谢绝往来缘事尽，争论胜负为棋喧。  
爱閒宁有万金产，投老当夸两足尊。  
不惜梅花三寸雪，并令回施给孤园。  

方岳　泗州之约令君以雨不至次韵奉酬  
已料天公作好晴，近山初试一筇轻。  
溪平染就縠纹绉，雨急眠惊瀑布声。  
醉裹梨花俱瘦尽，梦中池草太愁生。  
未知谁是文昌段，看得春风亦世情。  

方岳　松栅  
涛声盘空吹海立，夜拔苍髯老蛟泣。  
阴森一片翠微寒，不放骄阳排闼入。  
归来归来乎山中，人间六月方蕴隆。  
宁减明月添清风，谁其云者十八公。  

方岳　宋君挽词  
持家不废夜窗书，未了功名志竟违。  
是处青山曾对饮，祗今白羽为谁挥。  
杨花乱落春无极，燕子重来人已非。  
手斸苍烟营葬地，可堪晴树转斜晖。  

方岳　送别季观  
山留迁客秋风寺，想得梧桐怨夜长。  
正欠蹇驴相就语，其如征燕欲归忙。  
苹花思与晴江渺，桂树寒生老月香。  
一路有诗烦拾取，寄书犹及雁前霜。  

方岳　送别史佥  
二月寒如此，君胡不少留。  
夕阳随水去，春草泥人愁。  
江上三年别，诗边两鬓秋。  
折腰贫尚尔，天地一扁舟。  

方岳　送别薛丞  
肯为祁山住，晴浮草木春。  
溪晴随砚转，心远与鸥亲。  
几佐弦歌旧，宁矜硎刃新。  
萧规元好在，传语憩棠人。  

方岳　送别薛丞  
题遍南墙玉，与春相伴归。  
花明晴岸阔，帆转暮江肥。  
鹃老催红药，云香近紫微。  
樯竿两燕子，也带笑声飞。  

方岳　送别赵尉  
细草轻烟画出愁，一船明月大刀头。  
苔痕欲暗蓝田记，枫叶正寒江渚楼。  
无酒可浇鹦鹉赋，有山频典鹔鹴裘。  
功名正恐不免耳，拄笏练溪南北秋。  

方岳　送蔡子奇节推之官庐陵  
春不多寒风已柔，数君到日正红稠。  
庵藏澹叟诗成集，山护醉翁书满楼。  
岸柳欲眠维鷁首，幕莲俱起看鳌头。  
无忘晓殿三千字，一洗公孙富贵羞。  

方岳　送程伯茂佥书武昌  
平时浪说笔如杠，谁不玉堂云雾窗。  
采石月明才夜讲，武昌鱼美又春江。  
洲横鹦鹉天为限，灶列貔貅阵未降。  
重国西门烦老檄，秋风莫倚暗埋椿。  

方岳　送春  
不等薰风已问津，小楼无处认蹄轮。  
极知中岁难为别，未必明朝不是春。  
黄鸟闹时山寂寂，绿阴深处水粼粼。  
老来宁与芳菲竞，俯仰人间迹已陈。  

方岳　送胡兄归岳  
风饱横江十幅蒲，秋声正有玉花鲈，  
淮壖一梦雨中别，岳麓诸峰天下无。  
场屋抵须新议论，书堂更做好规模。  
未知雪径青灯夜，谁记临分岸岸芦。  

方岳　送客  
瘦马孤征雪满衣，山长谁不念庭闱。  
灯寒竹屋无人共，月到梅花有梦归。  
抵掌相逢连夕语，转头顿党十年非。  
武夷人老君行矣，莫待墨池春浪肥。  

方岳　送荔子方蒙仲  
风枝露叶走筠笼，玉润冰寒擘绉红。  
自往胸中评史记，久闻格调略相同。  

方岳　送荔子方蒙仲  
曾识坡仙海上山，清冰寒露洗熇袢。  
老天不与诗为地，却欠闽中住一番。  

方岳　送刘仲子就试  
竹雨梧风满袖凉，踏槐仍逐众人忙。  
一觞共滴蟾蜍露，并遣五千书传香。  

方岳　送刘仲子就试  
小枝文章道未尊，入时新样更难论。  
鹄袍才脱须重读，六籍久为场屋昏。  

方岳　送刘子范粹宜春  
一念到吾亲，人间万事轻。  
邻州才半刺，行李只诸生。  
问路重阳雨，迎家两日程。  
笑谈灯火夜，边雁自秋声。  

方岳　送留圯父寺簿粹严  
才立班行便佐州，九年回首不渠留。  
千峰榭与柯山对，七里滩从严子游。  
未且笑谈惊五马，只销诗句狎双鸥。  
团纲殿最非吾事，夜半一编归借筹。  

方岳　送吕提干并简谢泉  
山云一夜雨，称放过阊船。  
坑发宁遣圹，民贫不为钱。  
范碑秋寺古，楚观暮江前。  
寄谢东山老，灵砂并欲仙。  

方岳　送琴遂还楚东  
一生坐与蛇添足，万事不如龟缩头。  
亦笑军持太多事，孤桐自了月明秋。  

方岳　送琴遂还楚东  
脚根踏地袈裟破，鼻孔撩天拄杖横。  
归扫秋云趺足坐，荻花半落晚风晴。  

方岳　送少卿奉使淮西  
金兵据城坚如石，鞑人人关平如席。  
秋高塞上沙草愁，夜半军中羽书急。  
符麟留钥汉宗姓，风鹤为兵谢安侄。  
貔貅野宿日增灶，鼪鼯陆梁夜鸣镝。  
肯携金印问钱谷，盍上玉堂调笔墨。  
时平书生坐迂阔，气盖廷臣工激直。  
烟尘所喜毛发青，冰雪其清肝胆白。  
朱雀桥深橘香美，白鹭洲寒荻花湿。  
我所思兮丁令威，欲往从之语胸臆。  

方岳　送石孙赴童科  
圣泽被卷阿，髫童亦置科。  
两蜗从小竞，三家至今讹。  
亦漫为官耳，其将奈若何。  
岂关门户事，翁已老渔蓑。  

方岳　送史子贯归观且迎妇也  
久住西湖梦亦佳，鹭朋鸥侣自烟沙。  
江行枫叶几何里，春至梅梢次第花。  
尽有好山容对榻，却因吾子转思家。  
青灯书册夜深雨，莫为乘鸾学画鸦。  

方岳　送寺丞韩君守新安  
君家集有陆参序，老笔夸张歙大州。  
三百年来非昔比，二千石喜得今侯。  
早田已槁曾关念，旧石虽奇不到收。  
沃沃桑麻山雨外，归欤甿亦买羸牛。  

方岳　送寺丞韩君守新安  
吾州可但佳山水，薰沐诗书自不同。  
牧守曾留今相国，郡人况有我文公。  
诸贤雅欲相俎豆，一念底须多缿筒。  
三十六峰吟更笔，只将无事过年丰。  

方岳　送滕广叔铨试  
矮屋曾分雪夜灯，相期各已上青冥。  
得官谁谓非黄甲，如我今犹祗白丁。  
别久不论清浊酒，情亲或梦短长亭。  
一生科目十名上，自有君家旧典刑。  

方岳　送童子卢亲国试玉堂  
长亭柳色鹅儿黄，花事欲动春风香。  
佩觹径趋白玉堂，淋漓翰墨孤凤翔。  
黑头相公紫微郎，金貂玉鱼垂两珰。  
携立螭陛穿鵷行，至尊龙飞御明光。  
催班赐见清跸长，天颜喜动絺绣裳。  
宫花绫织云锦章，殿前拜舞籍奉常。  
跨马入省繙缣缃，读书昼静珠琅琅。  
风日不到蓬山傍，文字零落冰雪肠。  
要令汗竹俱流芳，子岂不见晏与杨。  
铜根铁干森秋霜，万牛挽之供栋梁。  

方岳　送五尉归觐  
喜有吟诗癖，吾侪得往还。  
客惟依竹语，官只似僧閒。  
夜雨灯谁共，秋崖藁未删。  
柴门黄叶下，别后正须关。  

方岳　送五尉归觐  
不以登朝急，归欤有母慈。  
新炊甘野荠，秋思老江蓠。  
薄宦惟琴在，孤征与月随。  
几时湖上去，吾欲报欧知。  

方岳　送徐太博守莆中  
南州高士心如水，夜雨炉亭岁欲环。  
朝迹只如初到日，州麾犹在两年间。  
秋来竹屋多归梦，天与莆人一破颜。  
馆下诸生能恋恋，眼中循吏故班班。  
相传士子多于鲫，共喜府公清似山。  
庆历谏臣书在否，乾淳文赋笔追还。  
郎官红熟海风静，通印子肥春网閒。  
心事太平儿女语，诗家尊宿鬓毛斑。  
欢迎骑竹来何暮，赠别垂杨不可攀。  
办与老夫同一念，不忧吾道久间关。  

方岳　送应武论粹庐陵  
乞粹庐陵郡，予为第一人。  
天悭终未肯，人好自相亲。  
诸老诗书在，平园草木春。  
鸥朋嘲薄分，山屐蚀京尘。  

方岳　送俞尉  
空山十日雨，茅屋无炊烟。  
五饥尚可忍，夜读声琅然。  
荒寒数家聚，生理尤堪怜。  
频年岁不入，枯草生秋田。  
春深麦犹稚，米斗直万钱。  
悲哉几斛愁，博此半釜{上衍下食}。  
前村老翁姥，语笑何由缘。  
问知好官人，发廪不我杒。  
常时有司吝，宁肯圭撮捐。  
官来剖私量，不受吏舞权。  
中流一壶济，空复宽眼前。  
高轩忽予过，剪韭相留连。  
九华元老苍，归袖何翩翩。  
官无高与卑，为政要可传。  
使我一念存，所至民瘼痊。  
常平吾故人，问俗惟初搴。  
为言民戚休，毋可诿老天。  
吾方屏田庐，不敢驰书笺。  
并声绝宣城，倘寄晴云篇。  

方岳　送章监丞守广信  
近世无佳郡，中朝有此公。  
再三疑坏证，第一是贪风。  
野雪深耕耒，春苔蚀缿筒。  
龚黄只如此，为问玉山翁。  

方岳　送章监丞守广信  
勇去何为者，寻盟少可人。  
雁声江国晓，梅蕊雪篱春。  
同舍谁如子，为州独有亲。  
月岩吟处碧，物物是吾仁。  

方岳　送子用弟游学番易  
顿觉溪流滑，番湖草欲春。  
船轻携砚易，家近寄书频。  
山雨同离别，寒窗自宠珍。  
但於灯火夜，报子倚门亲。  

方岳　素馨  
雪骨冰肌合耐寒，怕寒却不离家山。  
老夫怀土与渠等，一钁移来得许顽。  

方岳　宿不老山  
未必催租能办诗，不妨扶老上烟霏。  
彭仙一去夜坛冷，老鹤不归云自飞。  

方岳　宿不老山  
借得松风一觉眠，旋烧枯叶煮山泉。  
人间蚁蛭王侯梦，不到梅花纸帐边。  

方岳　宿多景楼奉简吴总侍  
客怀孤倚夕阳楼，烟老平芜岸岸秋。  
往事六朝南北史，晴江一片古今愁。  
慨其叹矣山吞吐，何以酬之酒拍浮。  
此意政须诸老共，容分芦雨寄渔舟。  

方岳　宿芳润用壁间韵  
只为梧桐怨夜长，不知杨柳老年芳。  
林梢一片过云雨，便作秋声占取凉。  

方岳　宿奉圣寺下  
幽事随人撰，兹行亦屦逢。  
饭多依钓艇，宿喜近僧钟。  
野水连秋暝，溪烟急晚舂。  
诚斋题石老，细读得从容。  

方岳　宿芙蓉驿  
凤皇山下芙蓉驿，零落残碑半蚀苔。  
黄鸟有时穿户过，青山地数摺溪回。  
麦秋天气半明暗，蚕月人家忌往来。  
俯仰十年如梦耳，旧题剥落已尘埃。  

方岳　宿耕舍  
题诗藓壁墨花新，俯仰之间迹已陈。  
检点不同今老大，受持只是旧清贫。  
蓬蔂笠渍班班雨，荷叶衫枯蔌蔌尘。  
枉废春锄成底事，重来惭见耦耕人。  

方岳　宿珠溪  
一钱不直管城子，万事称好孔方兄。  
山房自做松风梦，星斗阑干霜月明。  

方岳　岁朝  
青山不似岁华老，白酒最於鸥鸟亲。  
十事九休书作崇，百无一有砚生春。  
贫中只是寻常日，醉裹何知见在身。  
却喜东风公道在，池塘吹绿涨痕新。  

方岳　岁晚  
山云之东东复东，一蓑寂历鸣霜风。  
傥来轩冕外物外，别有宇宙中扃中。  
春容已自柳梢碧，人面未必桃花红。  
六十看看遽如许，世间白发何曾公。  

方岳　太庙斋宿  
正尔梅蒸苦翳霾，翛然清庙得心斋。  
云连魏阙天尤近，村暗吴山雨亦佳。  
黄道正中垂日月，赤囊犹遽接江淮。  
思皇列考神灵在，傥许孤臣借玉阶。  

方岳　探梅  
穿林傍水几平章，合有春风到草堂。  
自入冬来多是暖，无寻花处忽闻香。  
枝南枝北一痕月，山后山前两屐前。  
直看过年开未了，醉吟且放老夫狂。  

方岳　唐律十首  
老去脚犹轻，吟边不杖行。  
孤亭深野色，高木易秋声。  
岁事才中熟，山居亦太平。  
不辞遭泥饮，谨勿杀能鸣。  

方岳　唐律十首  
云木上苍冥，行藏只草亭。  
雁随秋到早，山入市来青。  
投老余渔具，能诗例鹤形。  
发根风露入，肺渴喜初醒。  

方岳　唐律十首  
尽日此徘徊，青粘两屦苔。  
鸟声穿户去，暝色过溪来。  
象齿劙鞭茁，银刀罾绘材。  
空山人自老，醉眼向谁开。  

方岳　唐律十首  
有客共攒眉，蚕丛事可悲。  
渡沪诸葛表，哀汴老韩诗。  
谁又青冥钺，吾方白接{上四下离}。  
神谟自坚定，豺虎莫恫疑。  

方岳　唐律十首  
松露滴深幽，山寒草迳秋。  
蔓藤行伏兔，野竹上牵牛。  
日月双车毂，乾坤一传邮。  
功名成底事，何苦觅封侯。  

方岳　唐律十首  
卷雨对遥岑，诗寒不自禁。  
猿猱三径小，虎豹九关深。  
道眼虚空蜀，閒身自在心。  
荷锄今亦倦，年与病相寻。  

方岳　唐律十首  
经月魃为妖，连宵雨似潮。  
山田禾侧耳，野涨树平腰。  
古语天难做，民生日不聊。  
忍饥吾亦惯，古色一箪瓢。  

方岳　唐律十首  
寂寞断过从，行山又一重。  
烟村秋色画，茅屋夕阳舂。  
得句多题竹，观画半倚松。  
心閒身已老，悔不早归农。  

方岳　唐律十首  
谷口岂其卿，胡然朝市争。  
远山长晚色，幽鸟乍春声。  
老觉人情薄，閒於世累轻。  
早红香可饭，何必又鱼羹。  

方岳　唐律十首  
吾亦爱吾贫，樵山采堕薪。  
百年双短鬓，九职一閒民。  
秋蔓花僧老，春泓酒毋淳。  
两生谁可致，此外不关身。  

方岳　陶粹母夫人挽诗  
戴君手持黄卿辞，邀我为作陶母诗。  
妇言妇德不出梱，纵有令则繇知。  
昆山生玉草木润，欲识其母观其儿。  
一经科自摘髭易，五丈夫子皆环奇。  
黄卿与世少谐可，老笔为写青琉璃。  
慨予一读泪如洗，酸风凄断漳淮湄。  
往年将父问里舍，病痱中道惊相持。  
秋山黯惨过县尹，取急欲谒谁何医。  
天方罪予不孝子，行未半驿翁阽危。  
云崩日落竟千古，永始此路行无期。  
尔时县尹有母遗，鲐背儿齿当期颐。  
潘舆佳日访桃李，一舍而迎聊遨嬉。  
人间仅仅几寒暑，亦已奔月归何时。  
暮云春树渺千里，同一哀痛难平治。  
此诗莫遣挽郎读，天荒地老松风悲。  

方岳　题八士图  
雅闻八士春俱秀，未觉三贤迹已陈。  
投分不论曾识面，此图到手便情亲。  

方岳　题八士图  
飞絮游丝芳草路，淡烟疏雨落花天。  
偶然画出寻诗意，未必新诗待画传。  

方岳　题曹兄耕绿轩  
烟苍苍，水茫茫。  
鹁鸪唤雨蓑笠忙，春泥滑滑蒲稗长。  
驾犁叱叱牛力强，高田低田齐下秧。  
隔林人家炊黍香，有来馌者双屦忙。  
煮芹烧笋各有将，小休吾牛饭前冈。  
共洗老瓦沽村场，相与醉语墙下桑。  
此为豳诗第几章，转头{左禾右罢}稏秋风黄。  
呜呼吾人读书政如此，诸人读书不如睡。  
君不闻建隆圣人之玉音，者也之乎助何事。  

方岳　题陈叔茂二亭　观澜  
喷腾浙江潮，奔放吕梁水。  
人情骇奇观，所见涛浪耳。  
见浪不见澜，滔滔者皆是。  
天晴风日佳，试叩二三子。  

方岳　题陈叔茂二亭　弄月  
月从东峰来，岂但千里共。  
四天本无壁，谁不得受用。  
而彼山中人，塞向以自拥。  
径烦子陈子，普请作清供。  

方岳　题登云约  
昨夜秋风到汉庭，又催鹏翮上青冥。  
同年前有三人杰，浑化今联行佛经。  
路入桂花通月府，笔摇霜气动文星。  
宫商十四弦俱应，总向祁山一处听。  

方岳　题董一之花木杪  
君不见王子猷，剡溪夜雪之孤舟。  
此翁百好不入眼，而雅与竹深相投。  
君不见陶渊明，徽弦不具之古琴。  
东篱把菊偶然耳，人或作图传至今。  
吾何曾识董一之，於此略已心相知。  
事治好春绕庵屋，岂有俗子能尔为。  
江风山月无尽藏，时一吐出胸中奇。  
与茶作经花作谱，铨次蘅若兰荪蓠。  
秦碑晋帖了真赝，砚石错落书参差。  
迩来抄注到侪友，唾视钱癖何人斯。  
长卿但有四立壁，无一持赠长嗟咨。  
烦为传声语花草，倘可千里同襟期。  
吾闻奇章公石李成画，在庐九老湘九疑。  
烟云渺绵不可状，世乏佳士当归谁。  
君其持以问太空，所不与者如此诗。  

方岳　题甘露寺中峰  
六朝晴树一江秋，尽入风烟顶{&nbsp;左宁右页}头。  
老手更擎江色出，小亭景却胜於楼。  

方岳　题甘露寺中峰  
金焦两点自东西，着我於中亦一奇。  
菰叶苹花秋共晚，山寒未必白鸥知。  

方岳　题高皇过沛图  
芒砀真人赤龙子，一剑入关秦鹿死。  
黥王菹醢过故乡，仍冠竹皮相尔汝。  
故人父老喜欲狂，至尊含笑袍花光。  
酒酣击筑自起舞，歌舞悲庄云飞扬。  
此意今人弃如土，岂但当时沐猴楚。  
君不见相如草檄西入秦，蜀山憔悴生烟尘。  

方岳　题归来馆  
莫问渊明隔几尘，归来瓮面绿粼粼。  
醉眠明月元无价，对画凌烟自有人。  
绝口不谈当世事，掉头宁作太平民。  
春来春去棋声外，不管人间局面新。  

方岳　题郭氏继一堂  
径与三茅借一峰，自携周易听松风。  
隐居本为逃名诗，结入头衔却不中。  

方岳　题郭氏继一堂  
渔蓑钓艇越中居，底处烟波不属渠。  
一曲鉴湖须敕赐，却令鸥鸟费分疏。  

方岳　题刊匠图书册  
黄金汉鼎青错落，绿玉秦玺红屈蟠。  
龙翔凤翥入刀笔，宝晋山林风月寒。  

方岳　题刊字蔡生  
六经四十三万字，古未版行天所秘。  
鲁才得见易春秋，书到汉时犹墨记。  
不知何年有尔曹，误我百世惟寸刀。  
日传万纸未渠已，宇宙迫窄声嘈嘈。  
一第竟为吾子慁，办笔如椽补龙衮。  
生毋谓我不读书，待捡麻沙见成本。  

方岳　题讷斋  
世人但识三尺嘴，仪从秦横竟谁是。  
澜翻口角欲悬河，秋崖听之归洗耳。  
万言万当不如默，视吾舌存政须讷。  
云根手筑月三间，是非付与西山笏。  
谓君为讷耶，读书夜寂声琅琅。  
谓君为辨耶，向人开口无雌黄。  
屋头自有山如此，说易说难那用许。  
孔堂丝竹春风和，赐也多参惟一唯。  

方岳　题偶爱  
每评吾郡佳山水，当以水西为最奇。  
径向水西非具眼，不眠偶爱不渠知。  

方岳　题偶爱  
长汀宜日山宜雨，尽在鸥看鹭听中。  
想见夜寒留客醉，倚阑拍手唤渔篷。  

方岳　题偶爱  
随行茶灶曾同宿，看尽朝岚与夕霏。  
一片诗愁夜渺渺，树林深处见僧归。  

方岳　题偶爱  
溪云莫怪尘埃面，更与青山把一杯。  
未省此诗容写否，闻渠曾识谪仙来。  

方岳　题祁门岳王庙  
神京鳞介腥衣裳，三精雾塞天地光。  
鼪啼鼯笑纷披猖，中分宇宙尊犬羊。  
谁其与者沦纲常，受计於虏扼我吭。  
王心凛凛天苍苍，以次来缚归朝堂。  
自南自北诺已偿，焉用与虏为胥戕。  
来仇报仇胡不臧，至今淮堑为河湟。  
每观王传心摧伤，怒发为立胆为张。  
皇畀予邑於祁阊，闻王有像北山冈。  
欲往从之洁予觞，简书之言不我遑，  
今且去此何敢忘。牲肥酒香时日良，  
金戈铁马山茫茫。  

方岳　题司理采芙蓉图  
纫之以湘累秋兰之佩，载之以剡溪夜雪之舟。  
漱之以清冰寒露之壶，浇之以碧玉晴云之瓯。  
著童船尾书船头，荷化浦溆双飞鸥。  
新红如洗云锦稠，停桡伫棹香浮浮。  
薰风满座凉飕飕，醉面欲醒谁相酬。  
若有人兮眇中洲，把住月老叫不休。  
花亦问月愁水愁，何以了此蒹葭秋。  
蛟宫蛟宫夜泣悲灵修，鳞幢欲湿行云留。  
楚骚如水不可作，此意难以笔墨求，  
荡予桨兮涯之幽。  

方岳　题宋氏小赤壁  
自有梅花赋，何烦苦觅诗。  
鹤能嗔客俗，山亦忌人痴。  
岸断流春急，峰高吐月迟。  
吾诗不须刻，万一老坡知。  

方岳　题汤郎中玉峡  
平擘苍崖破，晴空雪溜湍。  
双湫岚气重，一派雨声寒。  
自有云相伴，只消僧共看。  
括芽春可煮，移鼎对巑屼。  

方岳　题王尉半竹  
吾始过西斋，破於玉川屋。  
中有山泽癯，雪灯共夜读。  
秋声入雨听，手携墙下竹。  
携锄斸荒苔，宁甘食无肉。  
今春初行鞭，稍觉风月肃。  
既成为诗喜，破奉起新筑。  
旧闻君家猷，兴寄尚幽独。  
一日无此君，亦自憎面目。  
君其几代孙，秀色若可掬。  
万事不挂口，翛然对寒玉。  
城中寸金地，官舍迫林麓。  
曾微百肘宽，难杂以花木。  
尚遗一半何，留之与云宿。  

方岳　题雄观  
送出青山点点愁，数声柔橹隔沧洲。  
白鸥不受人间暑，明月一江天地秋。  

方岳　题义约  
向来祁山赭如天，迩来祁山翠如碧。  
祁山草木皆精神，祁山人材方气魄。  
君不见癸丑诸贤奉亲策，武成殿前天咫尺。  
太微星动豹尾班，祁山人作龙头客。  
所以天留老子山之侧，为守云烟护山碧。  
山转碧兮人转奇，未许右科专此席。  
前头更有文状元，努力风鹏九霄翮。  

方岳　题赵漕小蓬莱  
乾坤不尽一蘧庐，方寸中间几太虚。  
办着海涛三万里，乃翁底用费分疏。  

方岳　题赵漕小蓬莱  
老夫曾到道家山，太乙青藜夜叩关。  
著作承明今付子，仙壶元不隔人间。  

方岳　题郑尉爱山楼  
青山不入俗士眼，谁肯着楼招唤渠。  
径草不锄花又老，一帘新雨了残书。  

方岳　题郑尉爱山楼  
三间屋与佛同住，纸帐梅花烟雨寒。  
有客肯来清话否，上楼借与好山看。  

方岳　题致堂新州坐石  
苍寒瘴面新州石，直不话头传不休。  
秦负儒耶君误矣，二书今与大江流。  

方岳　题致堂新州坐石  
棱层不隔梅花岭，万里相从识两翁。  
却怪牧牛亭下路，石麟咫尺卧秋风。  

方岳　天基锡宴致语口号  
春绿晴融太液池，好风都在万年枝。  
宫墙璯玉韶音远，合殿珠环晓漏迟。  
天近六龙扶翠辇。云深五凤挟瑶池。  
镐京长启需云宴，先奏端平第一诗。  

方岳　田家苦  
六月之雨田成溪，七月之旱烟尘飞。  
眼中收拾不十年，未议索饭儿啼饥。  
夜点松明事冶谷，规避债家相迫促。  
平明排闼自分沾，渠更舞权还不足。  

方岳　田家乐  
前村后村场圃登，乐家西家机杼鸣。  
神林饮福阿翁醉，包裹余胙分杯羹。  
妇子迎门笑相语，惭愧今年好年岁。  
牛羊下来翁且眠，时平无人夜催税。  

方岳　田头  
田头科斗古文字，石上臼洼山鼎彝。  
勘破世间烦恼障，醉而已矣不吟诗。  

方岳　田头  
秧田多种八月白，草树初开九里香。  
但得有牛横短笛，一蓑春雨自农桑。  

方岳　田园居之右辟小室曰耕雨醉题壁上  
南冈北冈鸣鹁鸠，高田低田俱怒流。  
一蓑烟雨驾觳觫，老手犹在吾何忧。  
灯火半生书作崇，几欲送穷穷不去。  
吁嗟先生谁使汝，苦要革革换双屦。  
如闻双屦得有辞，向来弃我君何之。  
百无一成唯忍饥，胡不烂煮秋崖诗。  
岁晚相期亦不恶，莫更将书累牛角。  
并烦说似下邳侯，尔辈方当束高阁。  

方岳　田制  
井田变阡陌，万世以罪秦。  
商君信苛刻，不过民自民。  
汉名反秦火，当与三代邻。  
今年田欲方，明年田欲均。  
宁知古井田，不为赋税湮。  
百亩官所予，无甚富与贫。  
所为经界者，要便风欲淳。  
岂为横江网，竭不遗一鳞。  
乃知三代时，官与民为春。  
秦民自生生，官不与笑颦。  
孰云汉田制，顾不如秦仁。  
秦姑寘勿问，汉已掎摭狺。  
谁其起邹叟，重与毕战陈。  

方岳　听琴  
宁食三斗尘，不受缓歌双黛颦。  
宁食三斗葱，不受急管融春风。  
吾二三子相知心，平时比之双南金。  
扣门剥啄倒屐出，喜我谓我山水淫。  
墙头呼酒意颇急，何以侑之霹雳琴。  
太虚为室月为烛，悠然此意无古今。  
山空江静夜如水，但见四岸花木深。  
大声久不入人听，谁复好古同风襟。  
自非我辈但痴坐，哙等之俗难砭针。  

方岳　听雨  
竹斋眠听雨，梦裹长青苔。  
门寂山相对，身閒鸟不猜。  
客应嫌酒尽，花却为诗开。  
莫下帘尤好，恐好云徃来。  

方岳　僮有弹鹭置池上者予解其缚纵之而不去盖不饮不食拳立而不徙者七八  
烟藤羃羃惊蛇蛰，雪羽飞飞群鹭集。  
相莜抱子林欲深，经始营巢茅未葺。  
衔枚适与恶少逢，落弹不虞奇祸及。  
毳残玉点偶赊死，颈曲银钩竟遭执。  
急呼解缚纵使归，胡自拘囚长竚立。  
白苹久失鸿雁洲，红豆不窥鹦鹉粒。  
申胥并日负秦庭，庄舄愁吟思越邑。  
云何垂翅但摧颓，岂欲言情辄於悒。  
子其休矣勿介介，山曰归哉宁汲汲。  
放之云壑卧萝茑，期以春皋伴蓑笠。  
临去一语更丁宁，从此谨毋轻出入。  

方岳　荼蘼  
山径阴阴雨未乾，春风已暖却成寒。  
不缘天气浑无准，要护荼蘼继牡丹。  

方岳　荼蘼  
手插春风十万条，野香落絮玉摇摇。  
黄鹂莫误看花眼，等得南薰雪未消。  

方岳　挽曹侍郎  
诸老各凋零，公乎独典刑。  
草堂春得句，雪户夜谈经。  
岁月头从白，江山眼共青。  
斯文今已矣，天亦自冥冥。  

方岳　挽曹侍郎  
一角玉麟寒，何心獬豸冠。  
满腔秋沆瀣，披腹玉琅玕。  
讲入经三昧，书成义不刊。  
阳城遗碣在，老泪不胜弹。  

方岳　挽曹侍郎  
笔橐上严宸，真为侍从臣。  
袖中周礼在，言外孔堂春。  
亟草閒居赋，宁惭勇退人。  
空余文作冢，书带已成尘。  

方岳　挽曹侍郎  
我昔识平川，初鸣偃室弦。  
议题春雨夜，探榜晚秋天。  
两柳今安在，枯梅画不传。  
向来诗酒地，独立意茫然。  

方岳　挽懒庵处士  
万事从吾懒，庵居隐者家。  
酒深牵率月，诗办事治花。  
健犊閒耕具，轻鸥忆钓槎。  
归来谁晤语，野艇渡寒沙。  

方岳　挽彭制机  
场屋峥嵘气，虽平岂易干。  
江湖双鬓古，师友一灯寒。  
戍柝犹传檄，渔烟自钓竿。  
极知书有种，吾道未凋残。  

方岳　挽彭制机  
山中亦云乐，蔬甲手耘芟。  
面熟鸟窥户，眼生云穴岩。  
树蟠根可坐，路碍石休劖。  
每笑陶弘景，犹将隐结衔。  

方岳　挽谢公王  
白鹿遗书山泽癯，归来花木尽堪娱。  
功名之梦晦庵晦，礼乐其家迂叟迂。  
雪屋一灯春夜半，竹山千古暮云孤。  
雨寒愁绝兰亭禊，灵寿空余九老图。  

方岳　晚春  
倦眼忽惊　　月暮，杜鹃啼处绿阴多。  
春今且住为佳耳，雨不能晴将奈何。  
红紫只催人老大，苍浪莫怨命蹉跎。  
贫中政自难留客，赖有诗情尚不磨。  

方岳　晚泛草塘有鱼入舟呼童脍之适见瑞莲骈植与客赋首尾吟  
草塘晚泛亦佳哉，谁为贫谋献脍才。  
自入船来银泼刺，且留客共月徘徊。  
不须溪友投竿线，径与诗人上酒杯。  
着意出奇殊未也，柳边又报瑞莲开。  

方岳　晚泛草塘有鱼入舟呼童脍之适见瑞莲骈植与客赋首尾吟  
柳边又报瑞莲开，持与南薰讨论来。  
君子花宁儿女熊，隐居人岂艳阳才。  
一经在昔曾双荐，三世於今不异财。  
自有老天知我在，草塘晚泛亦佳哉。  

方岳　晚秋犹热  
九月年时已肃霜，今年九月尚追凉。  
幸吾絺綌犹无恙，杜老何烦苦自伤。  

方岳　晚秋犹热  
适自相遭各有时，莫悲团扇与秋辞。  
班姬不死天无准，定悔当时作许悲。  

方岳　晚眺  
摩挲倦眼风烟上，万木归根叶已零。  
衰发不知何事白，遥岑只是旧时青。  
功名一梦屈伸肘，身世百年长短亭。  
莫向夕阳多感慨，夜寒重勘相牛经。  

方岳　晚眺  
晴沙漠漠水泇泇，更倚翠微搔白纷。  
不可以风秋后叶，何伤於月晚来云。  
忧时自有夔龙在，投老政须麛鹿群。  
旋拾枯松浇瀑布，小奚亦足张吾军。  

方岳　晚兴  
山淡长疑雨，看山自捻髭。  
暝云延晚迳，秋蔓亚疏篱。  
院静凉於水，人閒瘦似诗。  
移床眠对竹，莫与俗人知。  

方岳　汪圣权自开寿域作小亭其前植桂环之谒予作扁有诗云不分桂籍一毫月  
老蚕作茧自缠裹，不肯生前只麽休。  
却后百年牢记取，满身明日桂花秋。  

方岳　汪圣权自开寿域作小亭其前植桂环之谒予作扁有诗云不分桂籍一毫月  
白头不了秋风债，桂穴锄云种一枝。  
与世今迷日五色，莫教地下有人知。  

方岳　汪校正送鹦鹉  
山中寂寞无与语，陇客适从何许来。  
每慨俗人言少味，宁知凡物忌多才。  
关山坐隔月千里，湖海相忘酒一杯。  
毕竟与渠毛羽别，窥檐群雀漫惊猜。  

方岳　汪运干容安斋  
笔峰插天碧，其下可以庐。  
谁与半间云，共此一束书。  
君看柴桑人，自爱松菊居。  
北窗天地宽，不受世卷舒。  
脱巾漉老瓦，高枕眠华胥。  
日月双车毂，乾坤一蘧蓏。  
是身亦安用，吾膝犹自如。  
烟波健跨犊，藓石寒缗渔。  
农人告春暮，山月随归锄。  
尚堪抱文度，谈诗到黄初。  
谨毋屈声利，望尘拜轩车。  

方岳　汪运干饷酒  
长须手拿一壶酒，问识浣花工部无。  
蓑笠荷锄烟雨外，再三不信是耕夫。  

方岳　汪运干饷酒  
酒吾甚爱径须醉，快洗平生老瓦盆。  
中有笔峰能画我，一牛横笛过孤村。  

方岳　王母望阙致语口号  
晓跸初催上寿班，东风连夜致人间。  
九重春醉金鸾殿，万岁声幽碧玉环。  
大地山河年谷熟，太平日月羽书闲。  
明朝第一番花吉，并与琼幡下虎关。  

方岳　闻罢  
面骨岩棱不入流，放归何止四宜休。  
束书自可供儿读，斗酒聊须与妇谋。  
旧藁如山应有误，老夫於世本无求。  
一犁春雨平生事，莫与诸公作话头。  

方岳　闻角  
残角吹霜月欲斜，天寒无奈客思家。  
不知野竹沧江上，开到梅梢第几花。  

方岳　闻雪  
黄尘没马长安道，残酒初醒雪打窗。  
客子惯眠芦苇岸，梦成孤浆泊寒江。  

方岳　闻莺  
绿窗愁寂雨凄凄，春花江南花乱飞。  
莺亦自知人意思，垂杨深院尽情啼。  

方岳　闻雨  
夜闻一霎两霎雨，春着村南村北花。  
紫绵扑扑海棠蕾，翠毯茸茸沙蒋芽。  
游芳要非老者事，幽意自属山人家。  
东风莫漫尽桃李，留与绕屋深桑麻。  

方岳　乌衣园  
吴宫晋苑半桑麻，路入长干野草花。  
秋晚夕阳空巷陌，蓄时燕子几人家。  
不携妓与东山醉，曾赌碁输别墅哗。  
已近重阳风雨少，菊花篱落酒旗斜。  

方岳　无寐  
雨寒不寒苔藓紫，霜落未落杨柳黄。  
野鹰饥啸兽择肉，边马战摧乌啄疮。  
兵氛甚恶寸心折，剑无恙，双毛苍。  
极知三百六旬气月短，其奈二十五点更漏长。  

方岳　五用韵  
能官不如归，能诗不如睡。  
春风遽如许，对酒每三喟。  
驾言平山游，岁月惊屡至。  
岂不贤於人，逐逐利名醉。  

方岳　五月初四大水  
山云一夜雨，溪涨疾於飞。  
小市通为壑，幽居半及扉。  
木披龙有迹，墙断鹤无归。  
书帙方狼籍，谁看旧钓矶。  

方岳　婺源道中  
梦中绿遍谢家池，梦觉山村雪拥篱，  
尽道春寒花未在，晓来开到野棠梨。  

方岳　西崦  
西崦东冈取次行，倚松小立又诗成。  
山风溪月宝无价，牧笛樵歌画有声。  
半顷莱田供伏腊，一间茅屋老升平。  
未知沮溺今何似，却怕诸生问姓名。  

方岳　息轩  
种田尽办瓮头春，倦矣风波谩损神。  
万事不偿双短鬓，百年等是一微尘。  
祗今蜗战谁知误，凡我同盟人认真。  
梦亦妄生颠倒想，何如明月自由人。  

方岳　溪店回文  
啼莺几处垂垂柳，乳燕双飞片片花。  
溪浅度云山带雨，岸崩欹树草连沙。  

方岳　溪行  
春风何时来，柳色已如此。  
山中不知年，或告以于耜。  
鸣蓑起饭牛，青青渺烟水。  
独有头上霜，春风不吾以。  

方岳　溪行  
烟埋草堂路，雨暗梅花村。  
起寻南溪翁，隔此一水浑。  
独酌固自佳，业已携山尊。  
我醉即翁醉，何必亲与言。  

方岳　溪行  
宇宙一传舍，日月双车轮。  
人於万古中，何翅肘屈伸。  
颜跖有不同，同作松下尘。  
吾年已如此，几见花柳新。  

方岳　溪行  
万汇之散殊，各具一太极。  
人言造化工，生物不可测，  
宁知有自性，无所用尔力。  
试尝问春风，春风谁能识。  

方岳　溪行  
冬雪不到地，春雪方连天。  
山园亦珊瑚，暄暖亦已妍。  
舒舒者丹荑，忽作冻蝟拳。  
寒燠固不齐，勿与时争先。  

方岳　熙春台用戴式之韵  
山城无处着鳌头，与客相携汗漫游。  
六月亦寒空翠合，一溪不尽夕阳流。  
有蔬笋气诗逾好，无绮罗人山更幽。  
白雪翻匙秋已逝，洗吾老瓦起相酬。  

方岳　熙春台用王簿韵  
共携社瓮上春台，踏破缘云一径苔。  
岁月略如飞鸟过，宾朋不为看花来。  
霜前老翠依然在，眼底凡红不用开。  
未害悭风相料理，放迟归与月徘徊。  

方岳　戏呈君用  
秋崖初无负郭二顷田，向来耕舍寒炊烟。  
负薪行歌遭妇骂，往往倒崖底之枯松，  
煮崖边之飞泉。龟肠怒吼卖牛具，  
龙骨倒挂行蜗涎。乃以农自目，  
其然岂其然。胥山之穷固亦无一钱，  
较之於我犹差贤。白头把笔耕六籍，  
芸人芸已皆逢年。可曾腰斧响空谷，  
但闻种之以弘农陶，耨之以绛人玄。  
先生之号则不可，北山久欲移文镌。  
吾尝观诸朝，左右分两铨。  
若使后夔降典夷作乐，各违所长非所便。  
我今手招白云与渠语，两易其任盟当坚。  
君农我樵万山绿，依旧司存雨露边。  
亦不必承明之庐九入，亦不必岁中之官九迁。  
共披烟蓑拜新号，疏驳不到松风前。  
烂柯扣角醉眠熟，佳话留与山中传。  

方岳　戏简王尉  
半床明月老秋风，未必诗人一例穷。  
比似乐天犹欠在，是非已落酒杯中。  

方岳　戏简王尉  
楚云迟上木兰船，惹得秋辞亦浪传。  
不直翠眉亲唱与，故应无分学彭宣。  

方岳　戏简文孺林剂局  
广文毡寒不可忍，月边顿作乘鸾兴。  
府公给告使者嗔，甘坐画眉取归径。  
晓携手版中书堂，春风满身芝术香。  
物无疵疠清书长，倘有囊有医国方。  

方岳　夏日简王尉  
松萝为屋芰荷衣，只与凫鸥共钓矶。  
雌霓横溪遮雨断，雄风吹雨作尘飞。  
山林谁可閒来往。世俗难论真是非。  
颇喜雪舟王逸少，夜凉吾欲扣齐扉。  

方岳　夏日珠溪赋八音体  
金筛薜罗月，玉戛琅玕风。  
石根一睡美，幽尚谁与同。  
丝棼俗士怀，颠倒崔烈铜。  
竹筇肯俱来，独予两诗穷。  
匏瓠亦缠藤，永日闭梵宫。  
土花侵道碧，晚翠初空蒙。  
革华共徘徊，爱此山丛丛。  
木犀约重游，小待香玲珑。  
金谷已尘土，珠履如飚风。  
石崇与平原，痴处正尔同。  
丝毫挂世网，空锢理残书，  
久已不讳穷。匏樽吾秋人，  
许访青莲宫。土甘蔬亦香，  
小摘空蒙蒙。革革有鸣禽，  
留我幽花丛。木屑落飞谈，  
烟霏晚葱珑。  

方岳　夏夜  
河汉微明星乍稀，碧莲香湿袭人衣。  
夜凉如水琉璃滑，自起开窗放月归。  

方岳　县送邸报  
绿阴门巷冷沈沈，何许文书忽见寻。  
谁爱屋乌方引玉，同骑竹马或登金。  
今吾久已忘人世，故纸焉能损道心。  
只有断云知此意，为驱一雨洗册林。  

方岳　湘源庄舍  
馋虎过新蹄，怒貍争旧穴。  
悲哉两翁姥，西山采薇蕨。  

方岳　小集垂丝海棠下  
春风定何物，所至成芳妍。  
墙阴树憔悴，宁识岁月迁。  
今晨步吾屟，珠缨粲红鲜。  
余酲不胜扶，背面低晴烟。  
风日不贷人，坐恐随聁翩。  
强起从吾游，一笑俱嫣然。  

方岳　小集垂丝海棠下  
酌我紫金盏，醉此红玉蕤。  
为经老天手，元气之所滋。  
万生有不齐，时至俱纷披。  
一一得自性，亦岂造化私。  
君看枝上花，荣落方自兹。  
所可必者性，不可违者时。  

方岳　小集次韵  
才能诗便不能閒，与客提壶且看山。  
紫翠夕阳烟漠漠，绿阴深树鸟关关。  
酒杯不负林泉约，春事已非桃李颜。  
我醉欲眠君莫去，竹间自有月三间。  

方岳　小醉  
日淡风恬独倚筇，一池草色自溶深。  
我犹未醉春先醉，政不关渠琥珀浓。  

方岳　效茶山咏杨梅  
五月梅晴暑正袢，杨家亦有果堪攀。  
雪融火齐骊珠冷，粟起丹砂鹤顶殷。  
并与文园消午渴，不禁越女蹙春山。  
略如荔子仍同姓，直恐前身是阿环。  

方岳　效演雅  
山溪斗折更蛇行，逗密穿幽见物情。  
蜜为地花粮道绝，蚊知有雨阵图成。  
饮风吸露蝉尸解，耸壑凌霄鹤骨轻。  
鹹鹆能为祖仁舞，狎鸥欲与海翁盟。  
未忘王谢寻常燕，不肯郦生吾友莺。  
鹭以先后争食邑，鹊占南北启门闳。  
春池泼泼鱼当乳，霜渚喑喑雁不鸣。  
啄木画符工出蠹，提壶沽酒为催耕。  
蚌何知识三缄口，蟹坐风骚五鼎烹。  
巴郢画眉翻律吕，仪秦反舌定纵横。  
鹅嗔晋帖得奇字，鸡唤祖鞭非恶声。  
饱卧夕阳牛反{嚼左换饣}，误投乾叶鹿虚惊。  
一枝栖息鹪鹩足，三窟经营狡兔{左土右瓦}。  
蝌蚪草泥文字古，蜗涎苏壁篆书精。  
首昂蝜蝯贪宁死，壁历螳螂祸自婴。  
山麂见人头卓朔，野鸱得鼠腹鼓亨。  
雉倾族类甘为翳，鸭解人言略自名。  
羊狠滥称髯主簿，蟫肥荐食楮先生。  
色虽甚美猿深逝，骨不须多狗必争。  
蛙为公乎缘底怒，鸠宁拙耳了无营。  
劳形大块皆同梦，蝶化庄周月正明。  

方岳　谢管辖挽诗  
剑吼空山鹤梦寒，聂仙夜访碧云冠。  
两山拔起烟尘外，一壑归来天地宽。  
月满石坛朝斗罢，云眠竹所乞诗刊。  
松花落尽不知晓，留得残碑与世看。  

方岳　谢人致蟹  
樵岚无蟹有监州，已负诗肠过一秋。  
莫怪渊明便归去，得渠自合老菟裘。  

方岳　谢人致蟹  
此去江头只两程，寒蒲解缚便横行。  
无肠政要空虚腹，满贮芦花与月明。  

方岳　谢人致蟹  
雪砍双螯玉一壶，樵中曾有此奇无。  
始知张翰思归意，不为秋风只为鲈。  

方岳　谢人致蟹  
除却金虀霜后枨，更无一物可诗情。  
诚斋配以彭生脔，岂不冤哉五鼎烹。  

方岳　谢兄编言仁求诗  
孟子言仁惟一字，曾子言仁惟一唯。  
风霆霜露天何言，吾夫子言非得已。  
六经在天如北斗，尚多不经圣人手。  
杏花零落晓坛荒，各自蜂房开户牖。  
屋下架屋楼上楼，不三万言渠不休。  
夜寒一灯供掉头，泓颖何罪云烟愁。  
阿连梦中春草碧，更向那边添一笔。  
吾衰甚矣将奈何，欲共君谈口荆棘。  

方岳　蟹至十数日而异时特贵贫者只得忍口薄暮有以为饷者诗回饷  
蟹之风月元无价，只卖百钱那是钱。  
醉堕多生贪爱业，贫随现在喜欢缘。  
以名怒尔吾何敢，谓腹负予谁不然。  
新与客尝秋已老，岂堪持到菊花前。  

方岳　新晴  
久雨村仍暝，新晴物自欣。  
蝶翎穿户过，禽唘隔溪闻。  
野径忙穿屐，山泥尽溅裙。  
柳垂春寂寂，花落雪纷纷。  
半月风雷雹，四郊烟水云。  
画图寒不卷，林壑远难分。  
好在鱼虾侣，甘同鸟兽群。  
坞深藏曲折，灶冷郁氛氲。  
野确多舂药，山庖少膳荤。  
瓶储徵士粟，涧煮野人芹。  
美可冰畁茹，香惟瓦甑醺。  
鹰芽长及寸，猫笋重兼斤。  
淡泊谙贫味，熹微策睡勲。  
意行随远近，高卧送朝曛。  
原隰桑麻沃，衡门卉木薰。  
隐居捐世累，处士应星文。  
诗忆春池草，书忘秘阁芸。  
桐孙涵古色，柏子吐奇芬。  
载籍悲千古，枰棋憖两军。  
乌藤同寝饭，黄犊了耕耘。  
目为蝇头眩，肱缘鹳嘴皲。  
一科曾不补，四体正须勤。  
陋巷瓢供饮，文穷砚待焚。  
刚肠犹木强，皱面自靴纹。  
夜帐猿孤愤，山篱犬怒狺。  
怪哉空复咄，老矣尚何云。  
我亦轻余子，人谁爱此君。  
避喧方匿影，走俗枉劳筋。  
日月双飞鸟，江湖一聚蚊。  
相携聊醉去，酒不到刘坟。  

方岳　行田  
屋头乌柏午阴密，牛与牧童相对眠。  
不是官中催税急，十年前已学耕田。  

方岳　行田  
老农具榻茅茨底，准拟先生欲岸巾。  
笑道已呼儿贳酒，月明且不厌空贫。  

方岳　杏  
马令园中本，移来村墅中。  
太官令却献，黄帕不来封。  

方岳　性老致庐山茶  
枉作江南半世人，安知五老不吾嗔。  
自参茶壑风烟美，略识庐山面目真。  
涧汲每思佳客共，云眠谁谓老师仇。  
秋崖只有诗如此，回向山灵报答春。  

方岳　修胥山路  
两山壁立束微行，石齿参差半已倾。  
莫等危时扶使稳，但逢险处放教平。  
一毫以上诸人力，半月之间乐事成。  
安得坦夷三万里，家家门外是鹏程。  

方岳　徐仁伯侍郎挽诗  
诸老遗书在，情亲独考亭。  
学卑时俗陋，文起众人醒。  
壮笔扛周鼎，危言耸汉庭。  
群公俱避易，吾道未凋零。  
纶綍泥封玺，蓬莱月锁厅。  
冰霜寒挺操，霄汉倦梳翎。  
有碣留南剑，无心徙北溟。  
一襟梅野雪，半世草堂星。  
晚对螭坳墨，亲探虎穴猩。  
豹关传晓跸，蛰户动春霆。  
彼相隳人纪，臣言准老以。  
纲常通宇宙。机阱骇朝廷。  
躔宿惊霄陨，乾坤为书冥。  
囊封争论切，诏敕费丁宁。  
愤极空流涕，时平竟失刑。  
忆曾歌楚些，忍复吊湘灵。  
光蚀星奎壁，冤沈古鼎铏。  
茫茫千载恨，不尽月岩青。  

方岳　萱  
已被莱子服，种汝奉高堂。  
汝自忘忧尔，吾忧未易忘。  

方岳　雪后  
雪后山斋鹤睡残，登临等得藓泥乾。  
毋多酌酒亦成醉，尽足看梅不道寒。  
篱落十分春意思，人家一色玉栏干。  
小诗未足冰生砚，洗尽人间渴肺肝。  

方岳　雪后草亭  
梅花面目冷於冰，亦笑山翁草作亭。  
一夜雪寒重整过，碧琉璃瓦水晶钉。  

方岳　雪后梅边  
老来筋力倦登山，契阔梅花几日间。  
莫与梅花筋力倦，且推一雪阻跻攀。  

方岳　雪后梅边  
与君只隔竹笆篱，踏雪过从自一奇。  
开口便遭花问当，老夫丑面了无辞。  

方岳　雪后梅边  
半身苍藓雪槎枒，直到顶头才数花。  
看尺玉林山上下，还须渠是当行家。  

方岳　雪后梅边  
花中淡伫只梅花，未见梅中萼绿华。  
一色琼瑶裾织翠，尚嫌红蜡蒂村些。  

方岳　雪后梅边  
玉蕤五出是天姿，六出时时更绝奇。  
夜半同参雪花去，春风元自不曾知。  

方岳　雪后梅边  
小小茅亭面面寒，玉花能薄雪花乾。  
今年不是开迟着，等得群花比并看。  

方岳　雪后梅边  
一枝密密一枝疏，一树亭亭一树枯。  
月是毛锥烟是纸，为予写作百梅图。  

方岳　雪后梅边  
野迳茅茨竹作墙，岁寒曾亦几平章。  
高人风味天然别，不在横斜不在香。  

方岳　雪后梅边  
寒雀群飞最上头，啄残香玉翠云裘。  
老坡诗裹么麽凤，待与梅花渠是不。  

方岳　雪后梅边  
春风且莫一齐开，留与山翁逐日来。  
只恐难将冰雪面，伴渠桃李并尘埃。  

方岳　雪中  
行缠不了醉生涯，空宿沙头卖酒家。  
最是晓寒吟未稳，雪深无面见梅花。  

方岳　雪中观梅  
一冬妍晴春意早，微茫已到閒花草。  
山翁平生见事迟，未缉牛衣编稻藁。  
明日是春那得寒，玄冥不作寻常看。  
交割与春排当处，万里瑶林列银树。  
茅庵有诗人，肺渴方生尘。  
不知谁何驷六虬兮上天作乐府，落笔殿前如有神。  
帝咨汝岳锡圭土，佚以宽閒之野寂寞滨。  
玉田界天旁列邻，有梅百本为宾亲。  
昨夜枝上犹是月，今日枝上浑是雪。  
春工未必办此奇，纵使巧迟宁速拙。  
雪诗不当梅花诗，诗成合报孤山知。  
老逋醉眠呼不醒，霜竹付与何人吹。  
古声久不入俚耳，有诗宁似无诗时。  
自撼枝头供一嚼，了了此心清净觉。  
谓为梅又冷冰冰，道是雪来香莫莫。  

方岳　雪中观梅  
落尽梅花合一杯，雪深无复旧莓苔。  
山溪莫遣人行破，安得酒从天上来。  

方岳　雪中迓新宪  
踏碎琼瑶千里寒，新年才此试吟鞍。  
不须更说逢迎恶，只作灞桥诗兴看。  

方岳　寻诗  
蹇驴踏雪灞桥春，画出茅茨野水滨。  
才见梅花诗便好，梅花却是定诗人。  

方岳　丫头岩  
君不见新寺矶，女儿浦，  
小姑嫁与彭郎去。天开地辟本何心，  
以邪见我成疑误。风烟高并双丫石，  
旧已知名今始识。佳山要自胜佳人，  
未见好山如好色。满壁题诗吾所耻，  
倒激西江谁与洗。安得人间马长卿，  
尽作山中鲁男子。  

方岳　严陵待锁  
一舸秋风梦亦寒，当人只作贾胡看。  
断桥袖手暮烟合，等得芦花雪满滩。  

方岳　严陵待锁  
关却疏篷只恁休，莫留霜月孤伴舟。  
津亭万一商分数，锁到明朝何处求。  

方岳　岩桂花  
谁遣秋风开此花，天香来自玉皇家。  
郁金裳浥蔷薇露，知是仙人萼绿华。  

方岳　演雅  
衐蛸网罗遗逸，离留劝课农桑。  
鸣蜩吸风饮露，反舌吹笙鼓簧。  

方岳　演雅  
苍鹰守株待兔，白鹭临渊羡鱼。  
鸤鸠妇叹於室，蜗牛亦爱吾庐。  

方岳　雁来红  
是叶青青花片红，剪裁无巧似春风。  
谁将叶作花颜色，更与春风迥不同。  

方岳　雁来红  
秋入山篱叶正丹，老天浑误作花看。  
不知宋玉今何似，雁欲来时霜正寒。  

方岳　燕来巢  
吾贫自无家，客户寄村疃。  
槿篱月三间，荒寒天不管。  
燕亦何所闻，乃於我乎馆。  
岂以菊未莎，而有竹可款。  
不叩富儿门，宁为老夫伴。  
此意殊可人，然亦似吾懒。  
所须半丸泥，不费一秉稈。  
云胡及风薰，相宅无乃缓。  
勉哉尔翁姥，坐席宁暇暖。  
主人当贺成，落以晴云碗。  

方岳　杨妃牡丹  
马嵬残恨久销沈，花捻妆痕尚不禁。  
当日愿为连理木，春风不负合欢心。  
病维摩减诗情尽，穷孟尝添酒债深。  
醉面欲醒如有旧，沈香亭北记曾吟。  

方岳　杨柳枝  
绿阴深护碧阑干，拂拂春愁不忍看。  
燕子未归花落尽，一帘香雪晚风寒。  

方岳　杨柳枝  
抝尽青青恨未消，春风一夜长新条。  
多情也似相欺得，爱惹钗头翡翠翘。  

方岳　杨柳枝  
晴日游丝乱入帘，夕阳更添酒家帘。  
粥香饬白清明近，斗挽柔条插画檐。  

方岳　杨柳枝  
小桥风定绿烟垂，几送行人此别离。  
蹀躞玉骢嘶草去，啼莺寂萤雨千丝。  

方岳　杨柳枝  
风日春寒怯上楼，楼头烟缕拂帘钩。  
相看瘦尽浑无奈，一种风流各自愁。  

方岳　野步  
秋风欲下题诗叶，午枕初醒破闷茶。  
六七里行溪诘曲，二三子共酒讙哗。  
乾坤何似一传舍，日月不停以转车。  
富贵政妨人作乐，抵须辛苦问乘槎。  

方岳　野步  
云埋莎径閒看竹，瀑煮松风旋作茶。  
山骨未如诗骨瘦，涧声欲乱语声哗。  
相逢杯有友名玉，所恨坐无人姓车。  
至手新诗遣谁写，惊鸦栖壁落枯槎。  

方岳　叶秘书致白龙涎  
闭门老去着幽禅，趺坐时参柏子烟。  
书册懒随黄犊角，岩霏宁识白龙涎。  
蓬莱山复在何处，杞菊赋今谁与传。  
不道宝书天尺五，肯分风月到林泉。  

方岳　夜大风  
一夜东风太放颠，草塘打破钓鱼船。  
赖渠自任修船费，无数乱堆榆荚钱。  

方岳　夜渴挑菜  
酒醒山月欲侵楼，小摘园蔬雪满沟。  
春入石炉然翠釜，涛翻银海走青虬。  
十分脱出诗书味，一色本来风露秋。  
莫怪诸人难与语，满腔元只烂羊头。  

方岳　夜梦至何许岩壑深窈石上苔痕隐起如小篆有僧谓予曰杨诚斋范石湖题  
大杨风日春，小范林壑秋。  
去予几何年，各已如云浮。  
谁歌黄金缕，共醉白玉舟。  
梦中到蓬莱，名字留岩幽。  
宁知地下郎，草记天上楼。  
老石翠岚湿，古篆苍藓稠。  
摩挲踞虎兕，郁屈蟠蛟虬。  
想当得意时，落笔不自休。  
江山有二老，文字照九州。  
神物俨护持，剥蚀吾奚忧。  
是间定何许，玲珑窈相绸。  
云根与僧憩，雪罅如神锼。  
欲呼古时月，为洗今人愁。  
梦耶其非欤，起坐搔白头。  

方岳　夜闻雨用诚斋新凉韵  
岁事不可常，吾生复余几。  
立秋五十日，殊未凉风至。  
山田欲生烟，旱气亦可已。  
摵摵声入桐，中夜揽衣起。  
未议填饥肠，且与洗渴髓。  
霡霂倘优渥，安用雷电驶。  
相传水日宫，法施政如此。  
焦枯宽一分，热恼清十倍。  
稽首不昧香，我意则佛意。  
问雨从何来，君其无罪岁。  

方岳　夜雨屋漏  
莫怨乖龙横见治，满床诗卷尽淋漓。  
人间书疏何为者，径挽天河一洗之。  

方岳　移饮治城楼  
亭皋渺渺叶声乾，更与西风一倚栏。  
鹦鹉杯深遗恨在，麒麟冢没莫烟寒。  
山如有约欲排闼，诗不中书屡免冠。  
采菊东篱偶然耳，有人传作画图看。  

方岳　乙酉岁游浙中道闻盗起霅川遂寓珠溪  
未到山阴兴已阑，相传道路正间关。  
故人坐隔月千里，老宿肯分云半间。  
有客谁家无白酒，能诗何处不青山。  
一声啼鸟长廓静，花落花开春自閒。  

方岳　以梅送王尉  
雪涧偶逢山泽癯，相携茅屋寻团蒲。  
古心不为世情改，老气了非流俗徒。  
三读离骚多楚怨，一生知已只林逋。  
诗成不值渠为伴，持醉主人双玉壶。  

方岳　以梅送王尉  
才有骚情例合癯，只销清供老伊蒲。  
孔方兄自非吾党，木上座堪寻酒徒。  
寄子梅花逢驿使，败人诗兴苦催逋。  
夜寒梦到西窗竹，明月一床冰一壶。  

方岳　以人生五马贵莫受侵为韵送胡献叔守邵阳  
灯寒岳麓雪，帆饱湘江胡。  
过家谁起予，岂无独醒人。  

方岳　以人生五马贵莫受侵为韵送胡献叔守邵阳  
襄蜀莽万里，战骨高於城。  
湖南宁几州，耕凿偷余生。  

方岳　以人生五马贵莫受侵为韵送胡献叔守邵阳  
民愚一何鼠，民怒一何虎。  
谨毋芟刈之，持以报九五。  

方岳　以人生五马贵莫受侵为韵送胡献叔守邵阳  
宁骑踏雪驴，莫骤追风马。  
霜蹄失衔勒，多是快意者。  

方岳　以人生五马贵莫受侵为韵送胡献叔守邵阳  
三十已专城，斯亦未足贵。  
潘舆归故乡，吾乐宁可既。  

方岳　以人生五马贵莫受侵为韵送胡献叔守邵阳  
维东有夕峰，维西有秋柝。  
行春独何悰，此段待民莫。  

方岳　以人生五马贵莫受侵为韵送胡献叔守邵阳  
餂以澜翻口，箝以霹雳手。  
俗吏{上比下言}儒腐，吾曹自甘受。  

方岳　以人生五马贵莫受侵为韵送胡献叔守邵阳  
吾道一而已，惟诚一之至。  
毋或参以三，亦勿贰以二。  

方岳　以人生五马贵莫受侵为韵送胡献叔守邵阳  
借筹渭阳幕，边画分毫毛。  
邵州二千里，能勿鉴寐劳。  

方岳　以人生五马贵莫受侵为韵送胡献叔守邵阳  
迢迢烟水寒，猎猎霜风侵。  
此行何当还，民瘼简帝心。  

方岳　以嗜酒爱风竹卜居此林泉为韵作十小诗  
居千卿者三，至九卿者四。  
不博牛背眠，鹹酸信殊嗜。  

方岳　以嗜酒爱风竹卜居此林泉为韵作十小诗  
玉虹横吾腰，金貂直吾首。  
宁知千载名，不如一杯酒。  

方岳　以嗜酒爱风竹卜居此林泉为韵作十小诗  
事有俄顷间，遗臭及万代。  
吾观於期人，不过一字爱。  

方岳　以嗜酒爱风竹卜居此林泉为韵作十小诗  
东坡真天人，落笔蓬莱宫。  
何如赤壁笛，一鹤横秋风。  

方岳　以嗜酒爱风竹卜居此林泉为韵作十小诗  
周有说爱莲，陶有诗爱菊。  
吾居则谁与，其诸子猷竹。  

方岳　以嗜酒爱风竹卜居此林泉为韵作十小诗  
朝吾一笭箵，夕吾一觳觫。  
诗肠其殷雷，此事底须卜。  

方岳　以嗜酒爱风竹卜居此林泉为韵作十小诗  
秋云七尺藤，夜雨一卷书。  
寂寞空山人，微此谁与居。  

方岳　以嗜酒爱风竹卜居此林泉为韵作十小诗  
吾心如铁石，命则薄於纸。  
藉口见古人，则亦赖有此。  

方岳　以嗜酒爱风竹卜居此林泉为韵作十小诗  
彭{殊右换伤右边}同此躯，颜跖同此心。  
哀哉宇宙间，群生政林林。  

方岳　以嗜酒爱风竹卜居此林泉为韵作十小诗  
吾犹金在冶，惟冶者所甄。  
谨毋出光怪，夜半号龙泉。  

方岳　以越笺与三四弟有诗次韵  
无复花生拙笔头，一生长负剡藤羞。  
过门尽是陈惊坐，得句今谁赵倚楼。  
社友书来烦寄语，山翁鬓已不禁秋。  
老干仙去吾宗冷，有继华星一字不。  

方岳　义鸡行  
西害粥粥鸡将雏，俯啄蚱蜢行相呼。  
羽毛未合事纷夺，四顾不虞乌毕逋。  
翻窥捷取血丹吻，性命须臾那可忍。  
草深决起落东家，垂翅离彼犹蠢蠢。  
东家司晨乃有雄，平时嘴距凌秋风。  
怒冠趋前作雌伏，以翼覆藉哀穷凶。  
初脱祸机惊未定，生意中閒不能寸。  
时其饥渴经纪之，踸踔梳翎苏委顿。  
物生知母不知父，此虽其类非其侣。  
陈婴杵臼义所激，郭解朱家侠何取。  
呜呼人有不如物，呜呼今固不如古。  
从来山泽生龙蛇，人间父子成豺虎。  

方岳　艺兰  
猗兰杳幽茂，深林自吹香。  
何必九畹滋，一枝有余芳。  
春锄斸寒烟，渺渺怀江湘。  
灵均恫未死，憔悴歌沧浪。  

方岳　易地昭武去之日与家人集新作南门书水镜壁上盖十一月廿六也  
晦庵呼我住山南，五老人知百不堪。  
极目无穷江渺渺，满头归去雪毵毵。  
吾生只可龟藏六，世事何如狙赋三。  
政有梅花管迎送，岁寒行路饱曾谙。  

方岳　意行  
小彴通幽径，半山生夕阴。  
鸟声花外急，春意柳边深。  
人事云无定，吾生日已沈。  
不知松作麽，也换去年心。  

方岳　霪雨  
朝雨暮雨不肯晴，昏昏冥冥如翳尘。  
舍有连月汗流础，道傍前日泥埋轮。  
东南地倾水所汇，潮汐沙拥江之漘。  
埧头中沙坐可想，往往政与洪涛濒。  
陵迁谷变不知代，但见万瓦差鳞鳞。  
老钱试手建都邑，盖亦安土非经纶。  
海鹹舄卤易岚雾，况此梅蒸天絪缊。  
沮洳与吾类{上圭下黾}黾，爽垲久欲还麋麇。  
因思吴赵宁爱此，适山灞上翔真人。  
当时倘匪地天泰，讵知无意云雷屯。  

方岳　饮荼蘼花下招蔡公庆  
春工管不了霓裳，风自南来占取香。  
一夜谢池晴雪满，无人说与蔡中郎。  

方岳　用程兄韵奉诸公题跋还人  
老砚生苔尔许时，谁怜官事落儿痴。  
江湖十载春无据，天地一舟归有期。  
客有相从蜗壳语，诗来云受鹤山知。  
皮毛剥落惟真实，那用诸公绝妙辞。  

方岳　用简斋建除体韵  
建旗凛大将，负弩纷前驱。  
除此两不能，锄荷则有余。  
满畦老菘韭，贫犹未饥虚。  
平生错料事，不到齐王竽。  
定无相携人，岁晚谁与娱。  
执杯手欲龟，风雪侵貂褕。  
破颜划孤啸，郁屈终不舒。  
危坐发深省，宁若巾柴车。  
成败未可知，芜我瓜芋区。  
收身黄觳觫，心迹何裕如。  
开口不言钱，未害书生迂。  
闭户聊课诗，政与俗士疏。  

方岳　用吕宗卿山亭韵  
约住山云倚断栏，云如秋薄与山环。  
为山醉矣无山句，山不负予予负山。  

方岳　用王深造韵观射寄呈吴门吴侍郎  
吴苑云酣歌舞地，平时灞上真儿戏。  
府公槌鼓入辕门，盘马弯弓士增气。  
玉虬夜吼双宝刀，晓霜冷透宫花袍。  
君王有意敌天骄，霹雳劲统吾与操。  
满月犹嫌无腕力，三军鸣金齐破的。  
莫将电镞惊飞翼，请射檄书青草砾。  
参旗井钺光相摩，帐前万叠轰灵鼍。  
呼韩要通作编户，勿遣喘从榆塞过。  
雁沙枯叶改凯歌，安得壮士翻银河。  
三边农桑俱偃武，将军懒射南山虎。  
不须土训喻远人，天地中间悉臣主。  
文章四海吴状元，那肯军装遽如许。  

方岳　用王侍郎韵寄题医僧道森药山阁  
蚊蛭侯王空培塿，大千世界无何有。  
痴儿不省芭蕉身，持与冰霜斗长久。  
三生慈悯鱼十千，却来世间吁可怜。  
一百四病更相缠，纵有佛力难言诠。  
不如一念圆觉净，四大乾坤无可病。  
云根灵草自春风，夜立齐腰山雪盛。  

方岳　用叶司理韵简赵尉  
灞桥曾系雪中鞍，本自无愁可得宽。  
山雨吹灯留客醉，官梅隔屋挟诗寒。  
月明乌鹊占佳晤，莼老钙鱼梦故关。  
住近短墙通草径。却须时一过方干。  

方岳　用佚老园叟韵简直孺并寄园叟  
赵君规模要名世，徐君人物南州稚。  
欲携老砚共砚冰，梅花不许山礬弟。  
今年识徐如识春，未识佚老园中人。  
似闻竹外一溪碧，天与隔断俗子尘。  
此诗到眼情已浃，吾曹终与常人别。  
不然持问溪头云，渠自客吾分半榻。  

方岳　用韵还学者诗卷  
制芰以为衣，缉荷以为屋。  
樵水秋夜寒，悲风入琴曲。  
不怨山泽癯，有道式金玉。  
百年肘屈伸，万事手翻覆。  
拙哉富贵人，胡椒不论斛。  
何如遗编诗，自足寄幽独。  
贫者士之常，前言炳如烛。  

方岳　用韵简赵尉无牡丹  
乱山深处有谁来，诗砚荒寒一寸埃。  
特未可知天下事，断无相负掌中杯。  
人传梅隐近人幙，我但糟丘高筑台。  
竹友松朋真耐久，可曾将口问花魁。  

方岳　用赵尉韵寄题约山楼  
可人期不至，楼外有佳山。  
几点寒林画，一帘秋水环。  
只烦诗五字，相与月三间。  
贵贱交情薄，何妨自往还。  

方岳　用郑少傅韵题赵参政梅卷  
雪谷冰崖枯槁士，土锉无烟寒堕指。  
朝饥郁屈鸣不平，乌玉磨云翻砚水。  
花光若朽补之穷，吐作冷花春几几。  
相公折箠笞神兵，肯与此辈争诗名。  
横梢噀墨偶然尔，别有妙年贤长城。  
单于吹叶远关塞，张我大汉之天声。  
老生经济知无术，尔雅虫鱼宁阁笔。  
岩廓有此磊落人，安事儒士呕心出。  
吾文不在奴仆骚，尔曹政可衙电视剧屈。  
所怀浩荡同元工，宁比八九吞云梦。  
铭常勒鼎勲业在，未可枯木窥坡翁。  
谨勿闲挥补天手，且拿一世春风中。  
军书夜下飞如射，彼蠢者胡犹梗化。  
梅花岭外有传闻，老我毛寒足惊咤。  
神枢净洗甲兵腥，瘴月蛮烟亦堪画。  

方岳　游九曲  
掀蓬仰看玉峥嵘，借得渔船一日晴。  
九曲水穷山雨急，老仙於我岂无情。  

方岳　游九曲  
鹤怨空山久勒文，买船又访武夷君。  
一声铁笛不知处，但觉满身生白云。  

方岳　游九曲  
莫问神仙定有无，地灵断不着凡夫。  
我来便觉芒鞋好，飞上前山不用扶。  

方岳　有感  
桃花红雨柳花绵，风物愁予重惘然。  
满目江山分楚越，旧游池馆锁尘烟。  
朝云漠漠今安在，夜月荒荒空自圆。  
只有雪衣孤鹤在，竹间曾共耸吟肩。  

方岳　有客  
晚迳云深雨未乾，爱闲有客过方干。  
茶瓯之外无祗待，清坐不言松韵寒。  

方岳　有叹  
月如此好吴牛喘，雪不胜寒蜀犬狺。  
莫怪叔孙并禄父，不知周孔是何人。  

方岳　有蟹无酒  
左手持螯欠酒杯，枉烹郭索亦冤哉。  
老饕借尔为诗地，多病凭谁作睡媒。  
归钓兴随春浩荡，独醒人与月徘徊。  
渊明未必穷於我，薄有公田办秫材。  

方岳　有以晦庵真迹见寄者乃寒栖精舍诗也因次其韵  
富贵不可期，贫贱未易骄。  
山人乃尔昧，过眼风烟飘。  
鹪鹩一枝足，不知有层霄。  
我知古之人，千载俱寥寥。  
寒栖访精舍，野绿摇轻{左舟右召}。  
一屏直耸耸，万里直荛荛。  
至今空堂云，巾屦遗高标。  
笛声横者谁，有些不可招。  
却后五百年，容我摩青瑶。  
尚怜沈乐阳，燕雀空喧嚣。  

方岳　又次韵  
月寒弄清琴，石齿鸣涧水。  
寥寥古音在，难入筝笛耳。  
锤期渺秋江，停手子姑已。  
齐竽姑秦缶，乃倾市门倚。  
归从柴桑人，醉漉春瓮蚊。  

方岳　又次韵  
半夜江城久已谙，白眠眠处落烟帆。  
诗穷政有牛腰轴，身散宁为马口衔。  
时以酒浇胸磊磊，或嫌山似面岩岩。  
春田芜没归耕是，待与丰年赋载芟。  

方岳　又次韵  
绿阴政自可羸骖，舴艋何堪暑气惔。  
沙碛稍凉客且住，水程虽远未须贪。  
吾侪焉往不三黜，此段无劳忍一惭。  
山际有田归自好，休论暮四与朝三。  

方岳　又次韵谢司法  
风光已是二分时，翻覆人间风局棋。  
山雨不容春到眠，海棠无复晓凝脂。  
情怀未必禽鱼识，岁月何堪驷马追。  
只有荼蘼香似酒，等閒开自不妨迟。  

方岳　又和晦翁棹歌  
烧药炉存草亦灵，煮茶灶冷水犹清。  
老仙一去无消息，只有飞泉落佩声。  

方岳　又和晦翁棹歌  
桃花认得捕鱼船，醉着归来月满川。  
山鬼已磨苍玉碧，要留名字与风烟。  

方岳　又和晦翁棹歌  
家在清溪第几峰，谁搴薜荔采芙蓉。  
渔歌未断忽归去，翠壁一重云一重。  

方岳　又和晦翁棹歌  
群仙曾此醉{左酉右光}船，插向苍崖不记年。  
蕙帐夜寒闻鹤语，人民城郭自堪怜。  

方岳　又和晦翁棹歌  
宿雨留云被半岩，晴光飘散雪毵毵。  
沾衣不识骨轻重，下有老龙无底潭。  

方岳　又和晦翁棹歌  
竹绕寒楼藓径深，茎茎手种玉成林。  
翠屏向晚无人对，犹识先生一寸心。  

方岳　又和晦翁棹歌  
又撑小艇过前湾，竹外庵居书掩关。  
桃李无言开未了，春风元自不曾閒。  

方岳　又和晦翁棹歌  
云气藏山雪卷滩，地灵不与俗人看。  
一篙略借秋崖便，九曲欲穷山雨寒。  

方岳　又和晦翁棹歌  
莫说水穷山势开，匆匆急棹酒船回。  
溪山欲尽兴无尽，撑入白云深处来。  

方岳　又和晦翁棹歌  
乘兴而来亦偶然，谁将阴壑作晴川。  
笋舆更问星村路，去看溪南一线天。  

方岳　又和诸公作雪月歌  
月观夜午雪观早，酒兴崔嵬诗潦草。  
梅花在傍具知状，唤渠收拾秋崖藁。  
月边雪边同一寒，诗成不许凡人看。  
年年月寒雪寒处，老骨槎牙倚枯树。  
不知天下人，面有三寸尘。  
政使书痴传癖犹可憎，而况无风无味之钱神。  
麾之门外，问诸水滨。  
非我不与相比邻，渠自胸次不我亲。  
千古万古赤壁月，千古万古剡溪雪。  
天荒地老方可人，当日人曾笑渠拙。  
有酯不可无吾诗，无月无雪无人知。  
梅花亦不用收拾，付与万窃更相呼。  
雪如琼瑶月如水，青山白发时乎时。  
有薇可羹螯可嚼，此味勿令儿辈觉。  
四海诸公共往来，雪中与渠无适莫。  

方岳　又用胡尉韵  
便觉寻春负一筹，老怀无复少年游。  
茶桑天似鹅黄酒，杨柳花飞狐白裘。  
试问独醒观众醉，何如一笑失千忧。  
不知多少人间事，付与溪声自在流。  

方岳　渔父词  
晚晴铺网占鸥沙，各自分鱼就酒家。  
洞品醉眠船正暖，碧桃流出两三花。  

方岳　渔父词  
阴阴深树晚生烟，雨急归来失系船。  
白鹭不惊沙水浅，依然共在绿杨边。  

方岳　渔父词  
烟波渺渺一轻篷，浦溆生寒芦荻风。  
昨夜新霜鱼自少，满江明月笛声中。  

方岳　渔父词  
沽酒归来雪满船，一蓑撑傍断矶边。  
谁家庭院无梅看，不似江村欲暮天。  

方岳　与蔡吏部林直院别江楼  
又抛蓑笠出山来，那得江鸥不见猜。  
一醉真成吞溟涬，三人曾共住蓬莱，  
翰林词伯玉为骨，直指绣衣霜作台。  
莫笑樵溪穷太守，短篷烟雨亦佳哉。  

方岳　与胡子安眺云林  
共搜括中奇，邂逅瘦筇两。  
溪甘茶自香，雪尽梅更爽。  
砚寒了佳娱，林迥答幽响。  
日暮僧不归，山云自来往。  

方岳　与客观雪  
鹤帐奇寒被欲冰，开门千嶂雪峥嵘。  
频年无此丰年玉，一夜移将不夜城。  
富贵园林行树密，模糊水墨画图横。  
与诗小住为佳耳，莫管梅花太瘦生。  

方岳　与客观雪  
未怕风威酒亦冰，凭虚吞以气峥嵘。  
何人出此六奇计，我辈贤於五字城。  
松压钓蓑银独速，麦分棋局玉纵横。  
自然石鼎煎鱼眼，解致邹枚汰两生。  

方岳　与客观雪  
肺渴初供醒酒冰，又思携客上峥嵘。  
十分宇宙无尘事，一色琼瑶是化城。  
病起未堪论斗醉，诗狂且莫到参横。  
剡溪可是忙回棹，冻合琉璃作麽生。  

方岳　与同幕集南楼再用韵  
飞盖临边城，敌在吾目中。  
古今一俯仰，衰草迷隋宫。  
书生故倦游，庞眉感秋蓬。  
安得双飞鸿，跨此万里风。  
下视渺尘土，毋与俗士逢。  

方岳　与至能夜话  
吾生如征鸿，岁月如脱兔。  
江上烟雨寒。花老春已暮。  
肯辞白发亲，我盖坐贫故。  
文章未得力，儒冠岂余误。  
至能我辈人，未随时俗恶。  
青灯竹窗底，健论时一吐。  
风雷万马奔，沧溟百川赴。  
策名藉奉常，颜色若有迕。  
堂堂湖海豪，岂供折腰具。  
欲於我乎馆，西山美无度。  
谨勿袖笏来，恐犯西山怒。  

方岳　雨花台  
孤云落日倚西风，历历兴亡望眼中。  
山入六朝青未了，江浮五马恨无穷。  
客愁已付葡萄绿，迳雨空余玛瑙红。  
我亦欲谈当世事，无人唤醒紫髯翁。  

方岳　雨宿  
雨宿疏篷不耐閒，苹花菰叶老江干。  
鹭飞欲下忽惊起，秋水新添一寸寒。  

方岳　雨望  
前溪雨埋村，咫尺不我过。  
雷霆但蒙鸿，林莽亦掀簸。  
竟微一飘洒，起此北窗卧。  
对面自胡越，孰为天宇大。  
得非老龙公，悯念茅屋破。  
田父适在傍，出语惊四座。  
指予两青虹，可见不可唾。  
是能隔截之，帝泽谁与播。  
坐令水南人，一蹉成百蹉。  
上天本均平，夫岂不渠奈。  
虹亦何能神，书生例穷饿。  

方岳　雨夜持螯  
白鸥盟在且归休，吾道非邪自白鸥。  
识字不供余子笑，能持赢得一生愁。  
寒花已共岁年晚，薄酒难禁烟雨秋。  
郭索解围功独隽，中书君拟内黄侯。  

方岳　雨中  
春泥得雨滑於镜，晓树带云淡似图。  
只作寻诗看便了，梅花曾识灞桥驴。  

方岳　雨中有感  
山蛰惊尘已发声，移花移竹正忙生。  
相成老子一春事，只费天公几日晴。  
何以消忧惟酒可，无能为役以诗鸣。  
身其隐矣名安用，寄语诸贤月旦评。  

方岳　谕俗  
稻压田塍穑头重，蛟蛇纠蟠扶不动。  
得霜欲老晴下鎌，卷野秋云堆作陇。  
昨日籴米如籴珠，顿落半价多年无。  
卖刀买牛政不恶，一字入官妨尔乐。  
不如阿婆杀鸡赛田神，阿翁买酒邀田邻。  
三杯径醉客归去，茅檐曝背温如春。  

方岳　元日  
钓寂耕閒老病身，何堪附翼与攀鳞。  
山中是处有诗思，天上自来无故人。  
岁事共知双鬓雪，梅花又过一年春。  
晴妍已有溪村兴，牛下柴车或可巾。  

方岳　元日  
坎止流行一任他，年华其奈老夫何。  
贫知醉有回天日，早得閒为却日戈。  
野烧青归烟仿佛，溪痕晴涨雪坡陀。  
屠苏只对梅花饮，茅屋竹篱春意多。  

方岳　元日立春  
糟床夜压真珠红，摩挲醉面迎春风。  
春来春去无终极，能费几筹蔓菁菘。  
既无长绳可以系白日，又无大药可以玄双蓬。  
何怪乎玉雪可怜之孺子。忽颓然风霜不贷之衰翁。  
百年长短一兵貉，曾不芥蒂崔嵬胸。  
若夫塞翁失马，楚人亡弓，  
此事细甚焦螟同。使吾冠冕佩玉於庙廓之上，  
吾不见其为泰。使吾披裘带索於嵌岩之下，  
亦不见其为穷。诸贤自作世俗眼，  
此老日饮亡何中。春秋获麟夫子没，  
木草不自医神农。著书万古知何用，  
况复起草明光宫。我今并欲焚老砚，  
一蓑鸣雨东皋东。  

方岳　元日雨  
那得工夫作往还，一犁取日破荒湾。  
春今又绿山中草，酒不能朱镜裹颜。  
六十只余三岁在，百年亦是霎时间。  
村村雨色冥蒙外，已觉天公露一斑。  

方岳　元日雨  
云泥隔断拜年人，天自怜予老病身。  
荠菜共挑元日雨，梅花未放去年春。  
风烟不尽惟吾老，造化无他只此仁。  
小试园林栽接手，山中亦是一洪钧。  

方岳　元夕  
茅屋相看冷似冰，蒲团孤坐澹於僧。  
数行老墨閒居赋，一炷寒灯耐久朋。  
时异不供三太息，吾衰何啻百无能。  
后山亦有梅花月，不复年时兴可乘。  

方岳　元夕  
团薄曲几雪鬅鬿，寒入青灯澹似僧。  
只是梅花一林月，酒杯诗笔已无能。  

方岳　元夕  
去年人老已苍华，野蔌山醪办咄嗟。  
到得今年人又老，也无筋力看梅花。  

方岳　元夕  
莫道山家不挂灯，修身宝月一团冰。  
清寒照见诸人胆，却问诸人见未曾。  

方岳　元夕  
老去欢悰久已无，病来瘦骨不胜扶。  
山居幸自依青士，身事何曾问紫姑。  

方岳　元夕病中  
家贫近市常喧啾，灯夕无灯冷於水。  
罢参法喜深炷香，示疾维摩低隐几。  
梅花相亲不余负，酒盏成疏竟谁使。  
一生甘作痴冻蝇，百方莫趁追奔螘。  
颇闻捷奏箭飞书，想见升平作市。  
醉吹笙篴舞蛾眉，春入鼓鼙腾马耳。  
落钗歼荡少年事，弹铗悲歌游侠子。  
宁种松风眠隐居，自斸芝田餐甪里。  
掉头尘土谁枉尺，过眼纷华不盈咫。  
吾生如月浪中翻，人情得蜜刀头舐。  
内观各自普光明，顿悟中生大髈喜。  
紞如三喜雨声寒，睡思正浓姑舍是。  

方岳　元夕雪用韵  
山蹊一色轻明玉，遮尽青青印屐苔。  
元夕不知今日是，春愁政用此时来。  
年华鼎鼎双蓬鬓，身世悠悠一酒杯。  
好事断无人问字，竹门隔坞不须开。  

方岳　元英先生家鸬鹚步当文正其裔孙楷全登进士赠之诗云唐家三百年冠盖  
唐人犹有故家存，山裹鸬鹚步下村。  
宗派傥容诗嗣续，横枝吾亦是儿孙。  

方岳　猿  
三峡巴江水，何年篱尔群。  
艰难俱未免，清切不堪闻。  
羁旅仍春蒲，愁怀况暮云。  
尚思灵涧冷，萝茑月纷纷。  

方岳　约黄成之观琼花予不及从以诗代简  
杜宇声中鬓欲华，春风将绿又天涯。  
欠随江夏无双士，共看扬州第一花。  
想像烟云人跨鹤，淋漓诗句字栖鸦。  
蹇驴不管唐衫湿，醉兀归鞍暮雨斜。  

方岳　约黄成之观琼花予不及从以诗代简  
处处春风自物华，有诗不了醉生涯。  
别离苦忆平山柳，题品翻疑后土花。  
独倚断云愁战马，重歌流水带归鸦。  
梦寒飞过江南岸，茅屋依然竹径斜。  

方岳　约黄成之观琼花予不及从以诗代简  
倦游久已厌纷华，欲问春蓑未有涯。  
宇宙一杯诗潦草，江湖十载眼昏花。  
恨身不及随阳雁，将毋何如反哺鸦。  
家在青山烟雨外，春寒几立暮江斜。  

方岳　约君用  
十日春寒挟雨俱，新晴物色总欢娱。  
花曾识面若含笑，鸟不知名时自呼。  
流水短桥宜画取，暖风迟日有诗无。  
傥来须蜡登山屐，村北村南路欲芜。  

方岳　约刘良叔观苔梅  
雪侵横驿苔枝古，莫作江南一样看。  
酝藉春情可逊老，棱层诗骨孟郊寒。  
也知余子十分俗，雅有书生半点酸。  
政恐刘郎识桃耳，相从冷澹亦良难。  

方岳　约刘良叔观苔梅  
黄昏疏影横斜月，说似诗人仔细看，  
藓树卧龙鳞甲老，霜桥立马骨毛寒。  
共寻雪句心犹苦，只嚼冰须齿亦酸。  
涪老未为知已在，水仙驿竟弟兄给。  

方岳　约刘良叔观苔梅  
自洗铜壶倚碧栏，丁宁莫遗俗人看。  
春柔转觉沈郎瘦，雨重那知范叔寒。  
东阁酒深诗兴浩，南枝月冷角声酸。  
孤山逋老曾题品，到得吾曹着语难。  

方岳　约刘良叔观苔梅  
白玉为堂月一栏，何如茅屋雪中看。  
笑堪索否便堪醉，盟可寻欤不可寒。  
杜北春风惊婉娩，江南烟雨几悲酸。  
清香吹落骚人物，墨妙笔精并二难。  

方岳　约刘良叔观苔梅  
水曹为骨逋为髓，风雪灞桥谁共看。  
千里梦回归路远，一枝春占暮江寒。  
飞飞两片犹堪醉，点点晴香亦带酸。  
双玉瓶乾情正洽，与君落笔不辞难。  

方岳　约鲁山兄  
莫说寻芳已后时，春蔬解甲茗搴旗。  
松风石铫晴云眃，不是吾曹未必奇。  

方岳　月蚀  
老兔酣眠一夜霜，妖蟆健啖未渠央。  
人间今欠玉川子，生语聱牙满世香。  

方岳　月墅  
老我初营茅盖头，墅我林壑恰中秋。  
诗人例合三间月，余子从教百尺楼。  
已斸荒畦秧早韭，旋呼老瓦压新簄。  
客来问字烦传语，扣角前冈政饭牛。  

方岳　月下  
月明正午一声雁，山静如秋两袖风。  
鹤与苍头齐睡着，无人知我此山中。  

方岳　月下  
春风不到莓苔石，山月自随烟水身。  
穷是世间常事耳，不知颠倒几多人。  

方岳　月下大醉星侄作墨索书迅笔题为醉矣行  
吾醉矣，吾醉矣，  
醉语虽强难举似。何年开辟有乾坤，  
日月左旋如磨螘。尊卢赫胥一聚尘，  
檮杌春秋几张纸。道家者流李老君，  
儒家者流孔夫子，等一浮名世间耳。  
烟霏霏，冢累累，  
青山良是白骨非。欲呼古人呼不醒，  
待呼得醒将何如。世情冷暖翻覆手，  
人生短长屈伸肘，安用黄金印如斗。  
君不见颜子白头才十九，要与彭铿骨如朽。  
天地荒地生古愁，所不负予如此酒。  
千古在前，万古在后，  
著我中间，渺然何有。  
亦知本是麋鹿群，那解作人牛马走。  
白鱼如玉紫蟹肥，秋风欲老芦花飞。  
酒酣月落喝便住，螭虬蟠攫霜毫挥。  
吾妇曰君醉耶，吾侄曰非醉也。  
谓吾醉者固不然，非醉亦非知我者。  
花影满身扶不起，此纸不知何等语。  
明朝勿与醒者传，笑倒渠侬吾醉矣。  

方岳　月岩  
怪石堆云矗大空，女娲练出广寒宫。  
一轮常满阴晴见，万古无亏昼夜同。  
捣药声繁驱白兔，漏天孔正透清风。  
光明自照如来境，肯学姮娥西复东。  

方岳　月夜  
人间执热难为睡，起听松风视月明。  
天净略无云一点，夜深已是鹤三更。  
自经秋后可曾雨，才入山来如许清。  
能得风多残暑生，草根何处不蛩声。  

方岳　月中观梅  
何物苍头不自量，踏梅踏月上山堂。  
月明幸是无痕迹，可惜琼瑶一径香。  

方岳　月中观梅  
江南地暖得春早，老眼观梅堂草草。  
今冬最暖春最迟，忽忆诚斋南海藁。  
解道晴暄殊欠寒，城中未有梅花看。  
却入山深最寒处，雪照冰溪才一树。  
乃知山中人，不受人閒尘。  
宁使风饕雪虐寒到骨，转寒转有寒精神。  
荒崖之底，野水之滨。  
太虚为室天为邻，只有明月情相亲。  
一团不冰今夜月，一片不飞今岁雪。  
雪意自怕老夫寒，月意宁知老夫拙。  
呼上山来强索诗，一花两花春未知。  
南枝尽迟迟尽￥　，槎牙不要东风吹。  
酣晴酿日付桃李，定自不肯君同时。  
举杯吞月和花嚼，月自寄胸花不§　。  
少焉花亦到胸中，各自去寻诗约莫。  

方岳　　　卷01】　阅视赏射  
边角悲鸣霜扑地，将校宁甘泼寒戏。  
熊旗引队柳营晓，大羽插腰生意气。  
虎皮半卷并铁刀，臂鞲蜀锦团鵰袍。  
士不敢喘那敢骄，肃听号令惟所操。  
捻弦唾手试弓刀，例物角花金碗的。  
左军右军分两翼，簇簇飞星点红砾。  
一麾白羽入肩摩，三军欢踊声鸣鼍。  
教头喝赐谁多，铁丝箭者无以过。  
大风飞云歌汉歌，安得一箭开关河。  
汉家君王自神武，边头将臣如卧虎。  
觉吾目中无此虏，待射金牌大郎主。  
石崖天齐勒碑颂，那知援笔无燕许。  

方岳　杂兴  
百年一瞬息，万事皆尘埃。  
所以身后名，不如掌中杯。  
山园足花草，雨露相先开。  
独有崖下松，春风不曾来。  
青林晓霜重，百卉颜如灰。  
苍然五大夫，郁郁何佳哉。  
佳花费事治，十无二三本。  
恶草时埽聊，已复相苯{上艹下尊}。  
试尝问园丁，否泰乃尔反。  
渠方倚锄笑，谓我见事晚。  
老天亦何心，生化日衮衮。  

方岳　杂兴  
梁武欲为佛，秦皇欲为仙。  
万乘犹不足，要与天齐年。  
人生几两屐，过眼如风烟。  
此心苦无已，忧患长烹前。  
不见客斯逐，力诋争秦权。  
宁知咸阳市，父子更相怜。  

方岳　再次韵因索纸笔  
谁何扣门声啄木，踏雪逢迎寒起粟。  
诗筒过我捷於羽，墨滑岂供貂尾续。  
云锵孤响落琼環，顿觉闻韶不知肉。  
胆惊强韵娄吐舌，春溢长笺手几缩。  
钝根难除捻髭苦，夜凡日荧残几烛。  
管城子老免冠谢，久不中书三致祝。  
择交正自欠楮生，两穷相值声蔌蔌。  
端凝赖有弘农陶。时一浴之云外瀑。  
山寒亦闻泓有语，未致两生长不足。  
谁其下榻徐孺子，不以寒暄事竿牍。  
径须回旋作诗供，纵使长贫颜有穆。  
书生得句如得官，无以藉之眉为蹙。  
云烟茧纸生踊跃，涕唾犀毫负惭恧。  
倘非渠辈称挥洒，未见无虞堪即鹿。  
残风剩月幸风分，卷轴今当汗驹犊。  
夜窗赓载有余暇，笺注离骚到兰菊。  
雪铺玉笺乌丝栏，一一手抄森似束。  
毋令千载韩退之，作传讥嘲老而矣。  

方岳　再用汪少卿韵  
毕竟春晴好，杨花也送行。  
驿程寒冉冉，江树晓晶晶。  
水长船能驶，诗多担转轻。  
江湖吾倦矣，茅屋几时成  

方岳　再用韵  
终须西塞老渔村，抵用南昌隐市门。  
时序略如飞鸟过，世终何啻聚蚊喧。  
竹其安否六太息，梅自癯然三可尊。  
贫味却愁儿辈觉，未妨壁立病文园。  

方岳　再用韵酬退庵侍郎  
飞盖重临霜叶老，江山吞暗吐烟带。  
诗情不论隔千里，酒令何妨宽一分。  
到处经行多旧感，等閒谈笑亦奇芬。  
平生不负梅花月，未是黄昏已半醺。  

方岳　再用韵酬朱行甫  
梦中翠凤飞来双，驾言后土逊名邦。  
手持玉简判红紫，敛袂欲以诗城降。  
粹容喜动日月角，揖我入对玲珑窗。  
为言琼花返蓬阆，下界久矣无根椿。  
乃今存者赝本耳，补亡以给青油幢。  
人间识真盖亦寡，载酒嘉宾宁论缸。  
黄冠诞谲谨勿信，传讹听舛其言咙。  
为花作辨氏子，谬妄补入黄锺腔。  
耳庸目陋惑世俗，其罪不能三赦蠢。  
朱云之孙亦奇士，文有气骨丰而厖。  
谓琼赤玉匪为白，不比俗论纷茸尨。  
诗筒往来捷於响，夜发严鼓声逢逢。  
咨尔岳为谢此老，壮哉寸管飞涛江。  

方岳　再用韵酬朱制干忆梅  
风挟柳花狂，晴酣海棠睡。  
玉人山之阿，为尔增叹喟。  
春妍老欲仙，敢不一告至。  
惜哉桃李场，独醒纷众醉。  

方岳　再用韵奉酬  
灞桥洗将冰霜面，拂略潮红笑向春。  
莫作野桃看过了，烦诗说似武陵人。  

方岳　再用韵奉酬  
昔公安在见何晚，宁欲霜埋不受春。  
不是三生曾一面，宁堪开向世间人。  

方岳　再用韵简赵簿  
相逢倾盖几何时，世俗於君亦诡随。  
但觉文名惊朽钝，径令诗腹化神奇。  
别来已赋三秋句，久欲尊为一字师。  
洗耳正须过习簿，强於太乙夜烧藜。  

方岳　再用韵约式之  
已扫秋庭月，蹇驴来未来，  
一官连我俗，双眼向谁开。  
书癖工为崇，诗穷不受催。  
是中惟酒可，到手莫停杯。  

方岳　凿山为坟贻侄有诗公韵  
著书无复可藏山，朽骨何堪定眠观。  
从左右旋天倚盖，哉生死魄月循环。  
虚空身亦为吾患，见在心谁乞汝安。  
试问春风旧踪迹，不知天上与人间。  

方岳　早春山中  
空蒙山翠湿乌纱，逗密穿深一迳斜。  
谁画秋崖满头雪，石坛倚竹看梅花。  

方岳　早春山中  
竹边门自不须关，留与山云共往还。  
芳草初齐梅点点，绿丝茸地鹿胎斑。  

方岳　早春山中  
兰未曾芽柳未丝，是渠春早是春迟。  
草塘寻见春风处，问讯如何自不知。  

方岳　早春山中  
吟入梅花倚树腰，不知声撼雪飘飘。  
山翁只道春无力，半日黏须未肯消。  

方岳　早春山中  
同时乞得杏花栽，一样高低一处裁。  
自是春风不齐整，半零落尽半胚胎。  

方岳　憎蚋  
火云烧空无处避，深入山林屏幽翳。  
松声竹影差可人，高枕石头眠薜荔。  
矇松欲堕无何乡，奇痒爬搔纷芰制。  
{甍下换羽}{甍下换羽}黑子着两股，劣视焦螟何琐细。  
苍头在旁具言状，谓特可憎是为呐。  
书飞夜息繁有徒，胚胎郁蒸育芜蘙。  
使彼为虺蛇之螫，则已焚於伯益之熭。  
惟其一蚊之睫有余栖，九牛之毛不足计。  
故虽离朱莫睹其翼而善飞，{遞辶换角左边}俞弗闻其声而工噬。  
盖天地万生，其么麽微眇未有尔若者。  
而小则抓麻姑之爪，甚或疥疡医之齐。  
岂非族虽微而猥多，形易潜而叵测。  
吁嗟先生归休乎，物固有时姑小憩。  
蚊蠛蠓，满乾坤，  
可奈渠何苦拥袂。一叶秋，  
群动闭，呐何之兮岂其殪。  
先生於时，融融泄泄。  
半枕风清，千山月霁。  

方岳　赠背书人王生  
我无王书二千六百纸，空有六经四十三万字。  
荒山寒入雪夜灯，三十年来无本子。  
壁鱼不生糊法死，君欲如何染君指。  
石炉煮饼深注汤，自向胸中相料理。  

方岳　赠诗僧  
瀑泉癞可能诗最，毕竟难为本色僧。  
要识庐山真面目，一溪明月冷於冰。  

方岳　赠诗僧  
从来佛法无多子，底用芒鞋半九州。  
赢得诸人诗满袖，草深一丈法堂秋。  

方岳　赠术者王髯  
王髯过我秋崖底，未识青囊且对棋。  
万事只锁三字好，一生宽破百年痴。  
有田种秫便可耳，无分读书姑寘之。  
若劝勿寒场屋梦，此言却恐白鸥知。  

方岳　赠算数汪生  
十年不读床头易，山雨鸣蓑为口忙。  
行矣公无落吾事，水田漠漠正移秧。  

方岳　赠算数汪生  
貂蝉勋业麒麟画，自有夔龙向上人。  
数本不为吾辈设，风烟之句水云身。  

方岳　赠谈命苏秦  
一蓑牛背饱看山，扣角前冈烟雨寒。  
客自纵横三尺觜，与吾烟雨不相干。  

方岳　赠谈命者  
客有携诗夜扣扃，典衣何惜倒吾瓶。  
山城难觅葡萄绿，竹火终强鹁鸽青。  
迕俗坐谈扪虱略，治生欲读相牛经。  
向来人亦多称好，正坐无钱语不灵。  

方岳　赠谈命者赵生自号千两金  
人间万事一杯酒，之子五行千两金。  
听我自穷诗自老，半江明月苇花深。  

方岳　赠相士  
老来学剑已无成，眼底边尘猝未清。  
此辈束之高阁耳，且容黄犊伴春耕。  

方岳　赠写照吴生  
山须未压棱层骨，诗不能平磊磈胸。  
烦画雪溪诗意思，梅花苍石一横筇。  

方岳　赠写照吴生  
几人堪画麒麟阁，万事不如鹦鹉杯。  
只谓故吾诗瘦耳，寒沙鸥鹭莫惊猜。  

方岳　斋宿学宫  
竹外一灯青，残书伴古厅。  
叶乾闻雨急，山近觉岚腥。  
多病身为累，无心梦亦灵。  
明朝有痴事，须到采芹亭  

方岳　昭仪春浴  
红薇滴露护轻寒，微鬓香丝卸玉鸾。  
只道春风庭掖秘，外间已作画图看。  

方岳　赵丞饷酒蟹獐巴  
公子无肠秋满壳，山吏无魂饱霜箨。  
寒浦醉骨糟丘台，鸣髇数肋凌烟阁。  
故人斜封三印红，秋江已在吾目中。  
角声唤起边城梦，雪岸打围芦荻风。  

方岳　赵龙学寄阳羡茶为汲蜀井对琼花烹之  
三印谁分阳羡茶，自煎蜀井瀹琼花。  
数间明月玉川屋，两腋清风银汉槎。  
团凤烹来奴仆等，老龙毕竟当行家。  
相思几梦山阴雪，搜搅平生书五车。  

方岳　赵佥见过不值有诗次韵  
草庐不惯高轩过，莫怪樵青久未应。  
一片断云寻宿处，有诗谁与录侯鲭。  

方岳　赵佥见过不值有诗次韵  
向来曾管重湖月，五老当门但读书。  
见说邦人犹感慨，恨予不学蔺相如。  

方岳　赵尉催筑秋崖  
只尔三间屋，吾贫未易云。  
与山先定諡，有客屡移文。  
竹喜今年活，梅从隔坞闻。  
犹嫌灌园力，多为读书分。  

方岳　赵尉送菜  
虚老空山学辅翁，荷锄头白雪蓬松。  
芥台如臂何曾梦，菜脑生筋漫自供。  
不料官园苍玉束，绝胜禁脔紫驼峰。  
更烦诗剪春风雨，剩与一番风露胸。  

方岳　赵尉送菜  
岂可常贫料此翁，斋盂顿有玉珑忪。  
春山药草能同饭，夜雨茅堂未缺供。  
杞菊共传寒绿赋，柴桑不隔紫霄峰。  
冰畁嚼出宫商羽，一洗人间芥蒂胸。  

方岳　赵尉送菜  
山云一坞住山翁，菘韭成畦带雪忪。  
飞食肉奚关我事，乳蒸豚亦为谁供。  
衡茅高枕人间世，蓑笠归锄雨外峰。  
曾读坡山菜羹赋，断无尘土到奇胸。  

方岳　赵玉汝自作戏墨见寄各题六言其上　鹁鸠  
村北村南雨暗，舍东舍西水生。  
去妇复还何日，烟蓑处处春耕。  

方岳　赵玉汝自作戏墨见寄各题六言其上　脊令  
水落寒塘初冷，霜倒枯荷半倾。  
莫倚尾能涎涎，踏深一片秋声。  

方岳　赵玉汝自作戏墨见寄各题六言其上　鹭鸶  
雪以一江烟水，风乎两岸菰薄。  
但得鱼矶无恙，曲肱之外何须。  

方岳　赵玉汝自作戏墨见寄各题六言其上　鹹鹆  
晴树暖以流憩，霜实饱而倦飞。  
何与人间世事，再三自整缁衣。  

方岳　赵制使宴吴宣参致语口号  
二老风襟了不群，笑谈自可却尘氛。  
词臣旧奏平淮颂，里老今传谕蜀文。  
吴国隐然如一敌，赵边足以张三军。  
英辞整顿乾坤酒，捷羽飞来共策勲。  

方岳　蛰室  
室中度以几，其修去寻一。  
广长尺而赢，崇为咫者七。  
牖一以为明，墐三以为密。  
不供并横肱，所贵劣容膝。  
蠖屈忘春霆，龟穹美朝日。  
玄冥方用事，万木僵欲溧。  
穷阴易中人，戒子谨无出。  
於时则然耳，天者傥可必。  
相尔室外寒，砖炉坐扪虱。  

方岳　枕石  
短簟相携入薜萝，且容眠石略婆娑。  
未曾八月暑如此，何处中秋天最多。  
一壑风烟贫受用，百年时序老消磨。  
夕阳篱落谁横笛，似识山樵扣角歌。  

方岳　争棋  
江南底处无杨柳，海内何人解诗酒。  
春蓑雨湿蕙烟寒，閒却鸥沙钓竿竹。  
塞云漠漠方笞兵，油幢安用白面生。  
东山屐齿藓花绿，鹤唳风声到棋局。  

方岳　正月尽山间梅花犹有未放者  
南枝寒尽着花迟，入我新年第一诗。  
明月向人应有语，老天於物本无私。  
自通之后谁相得，未雪以前春不知。  
尽让世间凡草木，再三守此岁寒姿。  

方岳　郑佥判取苏黄门图史园囿文章鼓吹之语为韵见贻辄复赓载  
挂冠与结绶，孰者为良图。  
忍贫殊亦难，乃有山水娱。  
一官落世网，耳目皆非吾。  
以此裁量之，回也终不愚。  
茅屋八九间，左右瓜芋区。  
旋簄薄薄酒，美如步兵厨。  
醉中天地宽，渺视驺侏儒。  
六合日清旷，吾道宁榛芜。  
何幸畎亩间，身亲见唐虞。  
不学张季鹰，秋风但莼鲈。  

方岳　郑佥判取苏黄门图史园囿文章鼓吹之语为韵见贻辄复赓载  
肮脏自山林，伊优自朝市。  
是耶其非欤，一笑付图史。  
纷华勿与战，深沟闭坚垒。  
岁月曾几何，折北俱披靡。  
问君胡能然，待以不争耳。  
北山有微行，聊足屣吾履。  
未莎者维菊，未棘者维杞。  
撷之复湘之，寒绿冰人齿。  
秋声在树间，饷我一睡美。  
谁其惊周公，山鸟亦逝矣。  

方岳　郑佥判取苏黄门图史园囿文章鼓吹之语为韵见贻辄复赓载  
澡身乎书圃，晞发於礼园。  
静中观我生，父乾而母坤。  
宁不自爱重，日夕声利昏。  
前修亦人耳，而我何泇泇。  
飘流众浊间，我者能几存。  
人言千丈清，不如一寸浑。  
吾方洗吾耳，尔舌宁可扪。  
人情习华竞，何啻於乞墦。  
此固吾不能，归袖风翻翻。  
寘矣勿复道，荷锄过前村。  

方岳　郑佥判取苏黄门图史园囿文章鼓吹之语为韵见贻辄复赓载  
我观众草树，等是气所囿。  
蓬茅一何荒，桃李一何秀。  
荣悴固不齐，受命了无缪。  
所以山中人，翩然拂归袖。  
丁宁语泉石，此误不可又。  
开帘受微飔，排闼入孤岫。  
是身如虚空，一室宽宇宙。  
夫何不訾省，与世争决骤。  
天分有固然，吾力岂其究。  

方岳　郑佥判取苏黄门图史园囿文章鼓吹之语为韵见贻辄复赓载  
往年郑子真，口语挂吏文。  
宁知世间事，变化纷如云。  
有司出纳吝，但守吾见闻。  
参互漏一钱，怒气欲嚼龈。  
鞭笞敢谁何，竟取众犬狺。  
大官饱溪壑，此特其毫分。  
夺髯一轩渠，要亦何足云。  
人言老先生，训以明自焚。  
归来北窗底，寸田得锄耘。  
诸公直汲黯，羔雁当成群。  
乃肯巾柴车，林壑伴野麇。  
相从亦何乐，赖有中书君。  

方岳　郑佥判取苏黄门图史园囿文章鼓吹之语为韵见贻辄复赓载  
我本耕田夫，老矣纡郡章。  
头童齿欲豁，顾视俱茫茫。  
胸中了无有，宁敢高颉颃。  
牧民如牧羊，惟恐隳官常。  
秋田失一饱，我食不下吭。  
宁知事大缪，以肉齿步光。  
每遭官长骂，刚肠怒生芒。  
归来几何时，有过墙下桑。  
西风一叶脱，野草忽已黄。  
君行不可挽，吾意不可忘。  

方岳　郑佥判取苏黄门图史园囿文章鼓吹之语为韵见贻辄复赓载  
吾仕竟三黜，吾气竟再鼓。  
百年会有极，等作一捧土。  
宁当友鱼虾，勿谓怒豺虎。  
静中试遐观，一一皆自取。  
但恨齿发衰，无力供保伍。  
结茅得幽深，杉竹自成坞。  
食贫秋田少，酒不供少户。  
醒眼对佳山，日夕迭宾主。  
有谈及世故，使我舌屡吐。  
常恐天地间，愧仰而怍俯。  
所以猿鹤居，不嫌蓬藋拄。  
可惜秋风至，送君又南浦。  

方岳　郑佥判取苏黄门图史园囿文章鼓吹之语为韵见贻辄复赓载  
他山有高梧，摵摵入凉吹。  
物情竞趋新，不觉失故翠。  
吾生夫何如，坐为有身累。  
青山久蹉跎，白发竟憔悴。  
平生老瓦盆，笑我识丁字。  
为言已衰迟，有口不如醉。  
醉中当自知，生世略如寄。  
何为争市朝，以死博一愧。  
一杯为引满，遂及二三四。  
颓然乎林间，客去吾欲寐。  

方岳　郑文振席上  
香篆烧残小玉虬，荷花深处浴凫鸥。  
谈诗未了催行酒，忽送清歌浅黛愁。  

方岳　郑总干致芦管笔  
中书采邑初管城，笛材饱霜摇绿云。  
春烟落纸黑蛟瘦，不可一日无此君。  
九华真人出奇计，笑指秋江雪无际。  
并刀失手刘寄奴，爨余得与诗为地。  
双钩入握如虚空，飘飘轻捷翻群鸿。  
翰林夜召陶学士，草制进封卢国公。  

方岳　知郡陈告院挽诗  
旧隐真仙宅，论诗得老干。  
云深海屋古，书拥雪灯残。  
一棹横秋色，九华生暮寒。  
空余青眼在，肯作故人看。  

方岳　知瑞州罗大夫挽诗  
污俗狂澜倒，公平今独贤。  
折腰惭为米，绝口不言钱。  
笔橐名臣后，箪瓢素士先。  
只消廉吏字，题作墓门镌。  

方岳　直汀晚望  
沙头新雨没潮痕，独立苍茫欲断魂。  
如以长江限南北，何堪丑虏共乾坤。  
中年岁月疾飞鸟，旧隐文隐惊夜猿。  
鸥鹭不能知许事，烟寒袖手与谁论。  

方岳　至日  
至日观书不几行，梅梢横影月昏黄。  
汉家红影无人见，未必曾添一线长。  

方岳　中秋  
黄尘茫茫行野马，白发混混争蜗牛。  
老心如水夜声寂，明月不减山间秋。  

方岳　中秋  
晓入云堂已起单，病留法喜太无端。  
当涂月拟中秋见，建邺水仍江上寒。  
与世不供三笑别，暮年转觉四并难。  
鸬鹚杓有铜花绿，最负今宵白玉盘。  

方岳　中秋  
月出未出山苍苍，明毫倒射生寒芒。  
光摇林彩已奇怪，月时犹在青山外。  
一杯两杯呼出来，仰天喝云云未开。  
冰轮碾上何人推，天凉如水青如苔。  
不知今我何如哉，冰撑雪拄胸崔嵬。  
欲飞上天{左奭右斗}斗魁，手取蟾蜍探泼醅。  
醉眠老兔秋毡毸，下视茫茫青作堆。  
今人不见古时月，古月长照今人哀。  
繇来今古一丘貉，安用老滴成琼瑰。  
如此佳月能几回，搔吾鬓已霜皑皑。  
李白如在三百杯，与骑鲸鱼游九垓。  

方岳　中秋日社未五鼓祀社归月明如书  
月明如水带寒流，饮福灵坛晓未收。  
不是社公唤我起，何缘一日两中秋。  

方岳　中秋雨  
明月如佳人，会晤良亦难。  
畴昔相与娱，误作容易看。  
何如费倾结，欲语不可殚。  
云间金背蟆，爱惜白玉盘。  
宁受妒妇欺，不借俗世观。  
坐令四中秋，雨滴梧桐寒。  
人情重今夕，吴瓶藓花乾。  
亦知月不老，终当出林端。  
岂无三百钱，醉此素所欢。  
举杯吞寒光，流入诗脾肝。  
令我书传香，一洗儒生酸。  

方岳　种桂  

山翁不办碧油幢，办与秋风斸老椿。  
嚼雪未论香世界，眠云已惬月轩窗。  
谁分兔臼玉千杵，不费鸿门璧一双。  
蚤晚乘槎问银汉，呼童多酿酒成缸。  

方岳　种芥  
不论青紫已离离，烟湿春畦手自治。  
一笑摩挲空洞腹，是间尽纳几须弥。  

方岳　种韭  
不秧已觉齿生津，坐想堆盘雨夜春。  
政恐厨人无变馔，庾郎贫不似吾贫。  

方岳　种瑞香  
自种幽香傍短棂，荷锄政用雨冥冥。  
山家安得瑞龙脑，春事不专红鹤翎。  
持身东风论甲乙，与遮西日费丁宁。  
何年得似熏笼锦，茗碗时时为乞灵。  

方岳　种松先公墓下  
一壑风衰二十秋，俯行诘曲翳松楸。  
冢前无路草欲没，泉下有知山亦愁。  
翁仲不言关气运，衣冠如在想神游。  
何年夹道虬龙侣，泪湿春泥儿白头。  

方岳　种菘  
老圃相传秋后菘，砖炉石铫一年冬。  
宁知迟种迟於我，又见南薰上番风。  

方岳　重宿储文  
只有诗囊澹似僧，却嫌官屋冷於冰。  
桃花尽赖春风笑，惯与刘郎面熟能。  

方岳　重题钓台  
落帆曾傍芦花宿，借得先生月一滩。  
鸥鸟未忘吾道在，江山肯作故人看。  
树昏断岸潮声急，雪洗孤台石罅寒。  
最喜吾宗诗有派，每依苍石插樯竿。  

方岳　重午  
重午无人肯访临，竹低沙浅绿连阴。  
倚松自读离骚坐，一笑得醒江水深。  

方岳　重阳  
帽不禁吹怯酒觞，只携老砚了重阳。  
黄花未抵渊明瘦，却做离骚以上香。  

方岳　重阳  
古岸维舟夜，萧萧秋叶丹。  
野烟连竹暗，江雨洒灯寒。  
亦喜重阳健，谁知行路难。  
吾亲应念我，更把菊花看。  

方岳　舟次当涂  
一似余杭路，寒洲半是芦。  
客依秋泊岸，渔带晚收羈。  
远树齐於荠，平芜杂以凫。  
可怜沙上月，相见又当涂。  

方岳　舟次严陵  
人语山相应，舟行岸自移。  
鱼因寒越隽，鹭到晚犹饥。  
岁尽难为客，江晴易得诗。  
渺予烟水阔，何以此行为。  

方岳　舟次严陵  
与雁分洲宿，连云做梦清。  
江风人事老，夜雨客心惊。  
潮急仍吞濑，更寒不过城。  
子陵吾所韪，蓑外底须名。  

方岳　舟行省暮  
半篙新绿落寒沙，芳草王孙自物华。  
春事已随蝴蝶梦，人情犹有杜鹃花。  
百物易尽一弹指，两曜不停双转车。  
手种雨苗今老大，满山鳞甲动龙蛇。  

方岳　诸公赋翠毛笔因次韵为羊毛笔叹  
髯参草卧残阳浦，拔毛竟作文中虎。  
金华化石久已陈，玉置摛辞疾於羽。  
醉猩耆酒少乃劲，狡兔饱霜工媚妩。  
磔残鼠须肯收录，剥落鸡毛谁比数。  
文章诸公多好奇，往往得名专翰府。  
乃知草圣不世出，罕识公孙大娘舞。  
君不见华元分羹奇祸作，糜身鼎烹竟无补。  
又不见晋宫洒盐儿女曹，愤郁令人噤难吐。  
物生正系遭不遭，敢向词林叹辛苦。  
椽书大砚如南溟，吾其鹏乎匀鹦鹉。  

方岳　竹下  
松阴竹影当行窝，日日扶筇一再过。  
与世无求干牍少，对人可语笑谈多。  
一夔一契付公等，某水某丘如我何。  
岁晚只愁年谷尽，杞其毋棘菊毋莎。  

方岳　煮茶  
瀑近春风湿，松花满石坛。  
不知茶鼎沸，但觉雨声寒。  
山好僧吟久，云深鹤睡宽。  
诗成不须写，怕有俗人看。  

方岳　转孙初生程弟有诗次韵时予头风适愈  
一庵深掩两三峰，白发从渠自不公。  
但有孙同开口笑，纵无檄亦愈头风。  
鸢肩火色非吾事，牛背烟霏在眼中。  
要识之无堪底用，归锄荷月且扶翁。  

方岳　灼艾  
人生不满百，忧患况中年。  
藜苋工为崇，参苓那得钱。  
不虞波及晋，聊复火攻燕。  
一笑遭秦厄，残书累腹便。  

方岳　子鱼  
桃花水暖正鱼肥，子胀连胞迸腹腴。  
黄栗玉燖春寸寸，水晶盐醋粟铢铢。  
鲛人泣下甘孥戮，龙析刑淫并孕刳。  
老子胸中兵百万，酒船不枉到江湖。  

方岳　紫极宫用吕宗卿韵  
云湿棋枰不堪着，满壑松寒鸟声乐。  
向来石鼎老弥明，松下无人启玄钥。  

方岳　紫虚观  
小炷炉熏待瀹茶，瓦盆添水养蒲芽。  
江南地暖得春早，开尽雪篱无数花。  

方岳　自嘲  
耕雨虽微负郭田，卧云不用买山钱。  
春蓑健犊宁无语，又写前衔见集贤。  

方岳　阻风  
佳处何妨住，江晴倚落晖。  
野船穿树过，沙鸟带云飞。  
寺有唐碑古，山羞汉鼎非。  
长安多过客，留墨满苔矶。  

方岳　阻雪  
客饭江豚美，仍须滞此留。  
竹深通酒舍，沙冷歇渔舟。  
专与诗为地，明将雪作愁。  
此行乘兴耳，吾亦尽风猷。  

方岳　阻雪  
风烟两人借，此岭复南岗。  
阴石无霜滑，寒梅未雪香。  
逢山贪看画，得句不成章。  
月下门须掩，多应说短长。  

方云翼　题宝积寺  
暂脱尘闉马足埃，僧窗高卧白云堆。  
青山影里春酲解，黄鸟声边午梦回。  
坐懒且推书册去，吟清时唤茗瓯来。  
要知门外无车辙，十日新生一迳苔。  

方至　句  
缺多圆少如月，盛极衰来物易秋。  

方仲荀　虎丘  
海涌起平田，禅扉古木间。  
出城先见塔，入寺始登山。  
堂静参徒散，巢喧乳鹤还。  
祖龙求宝剑，曾此凿孱颜。  

方翥　跋渔村晚景潇湘夜雨图  
云昏雨暗黄芦渚，沙碛风高人断渡。  
一叶扁舟忽下来，落日还收钓筒去。  
收尽沙头白鸟飞，蒹葭暮雪满蓑衣。  
千门万户拥被卧，独钓寒波人未归。  

方翥　百丈漷  
断崖日夕自撞舂，未近先看气象雄。  
万壑不停雷隐隐，一川长觉雨蒙蒙。  

方翥　病起  
淡荡光风寻户牖，迷蒙宿雾净园林。  
春深燕子来无数，雨后桃花落不禁。  

方翥　出户  
出户春光刮眼明，远云迟日庆初晴。  
偶来傍树寻梅子，时听新蝉叶底声。  

方翥　除夜寄谦之  
去年雪暗江南路，日暮踟蹰无宿处。  
今年坐见故园春，梅花已过桃花新。  
东皋薄田才数亩，依方旋造逡巡酒。  
嗣宗痛饮是吾师，万事否臧勿挂口。  
循环三百真超忽，谁向空蒙问巢窟。  
愚痴聪慧一冥冥，不如且进杯中物。  

方翥　次韵时瑞见寄  
吟诗夜半霜月白，胡床梦作乘槎客。  
醉中入月捉玉免，手摵桂枝鸣策策。  
风吹天河银浪高，月边星宿相周遭。  
五色机头索云锦，天孙一笑颜如桃。  
天河下接武陵溪，重觅仙源路却迷。  
五更波上回烟棹，半空飞雨落凄凄。  
羽衣稚子双瞳方，伴我清江老严光。  
落日还收钓筒去，芦风起处暮天长。  

方翥　次韵郑汉仲讲书  
邓侯牵挽政难留，六十年来亦倦游。  
至竟眼高无俗韵，不因人唤始回头。  

方翥　次韵郑夹漷题林时隐霆芹斋诗  
邓侯牵挽政难留，六十年来亦倦游。  
至竟眼高无俗韵，不因人唤始回头。  
江湖白鸟缘应熟，尘土乌靴心少休。  
可笑山翁痴未已，欲成吏隐更何由。  

方翥　冬夜忆谦之  
忽忆夫君阻笑言，出门南望欲飞翻。  
孤诚隔水初浸夜，画敬爱因自入村。  
短句有时随意得，古心近日与谁论。  
未除习气君应哂，月冷梅香易断魂。  

方翥　读老子  
且柅流沙青犊车，葱葱佳气满城闾。  
白头不解家人语，狂学司空城旦书。  

方翥　读易  
昼出阳关已断肠，那堪真别更凄凉。  
痴人刻水方求剑，一息舟行过夜郎。  

方翥　癸酉冬赴部除夜宿信州客舍  
隔屋青灯一点明，卧听檐雨落三更。  
无因作得还乡梦，门外儿童爆竹声。  

方翥　过华严谒陈季若同年  
老僧方丈倚云岩，窘束公私百不堪。  
虽有此泉无此耳，留君旬日驻征骖。  

方翥　亨  
洛邑舟中万里均，舟车白浪与红尘。  
微掀衣角凉生面，不是清风动白苹。  

方翥　家有白鸡蓄之三年矣驯熟可爱谦之读书山中一日相过偶道庵僧所阙遂  
羽仪洁白如自修，风雨晦冥那失晓。  
沙头鸥鸟不驯熟，雪里鹭丝太孤皎。  
山寒夜半落叶深，闭门垂荑偎重衾。  
闻鸡而起竟何事，我老看书不入心。  
久无鬭志形如木，世上痴儿能舍肉。  
白鸡之肉不可食，无劳断尾亦为福。  
山僧穷独老无妻，想见爱养如婴儿。  
得地羽毛愈应好，天年全得山中老。  

方翥　甲戌除夕  
儿女欢喜罗酒浆，夜深笑语火炉傍。  
如何去岁听风雪，身在江南梦故乡。  

方翥　句  
上书北阙妨何事，笑杀孤寒孟浩然。  

方翥　句  
无端正踏江南路，暮雪萧骚满客衣。  

方翥　句  
可惜听泉夜，还当残月时。  

方翥　句  
濑寒隐鱼鳖，庙古动龙蛇。  

方翥　句  
秋明河汉外，月近南斗旁。  

方翥　句  
山寒一杯酒，岁晚两穷人。  

方翥　离武林  
大江东接海漫漫，海气江风吹雨寒。  
才出国门三十里，便成回首望长安。  

方翥　立秋  
星光如月映长空，惊起愁眠夜向中。  
残暑不妨欺枕簟，隔窗鸣叶是西风。  

方翥　利  
江上柴门照夕阳，牧童蓑笠下牛羊。  
明朝依旧山前路，溪北溪南花草香。  

方翥　临安江上  
来时雪片杨花落，今见杨花作雪飞。  
独立暮江心似醉，羡他一叶钓船归。  

方翥　乾  
荡荡春风野老家，欲寻踪迹隔烟霞。  
洞中携出小桃核，种作碧云千树花。  

方翥　诗一首  
江出入眼昔无殊，只有人事堪嗟嘘。  
权门杂沓行苞苴，屠儿贩客纡青朱。  
梵仪膜拜参浮屠，痴儿娇子不识忆，  
淫坊博塞为欢娱，金章下堂揖老胥，  
老胥分庭抗士儒。身裹道衣臂佛珠，  
岁时入谒何易于。羊肩斗酒清而腴，  
酬酢偃蹇以字呼。官家赤子元何辜，  
一毫枉直凭青蚨。十八年前此事无，  
作诗一笑君应呼。  

方翥　寺中别林谦之兼寄诸郑  
游从忘朝晡，尊酒轻招呼。  
笑语恣玩狎，翻覆云雨疏。  
我友数君子，古心相与娱。  
每见辄宾敬，衣裳俨而趋。  
恶石寓规诫，美痬疾佞谀。  
深山足风雨，零落梅花株。  
亭亭岩上松，霜姿一何孤。  
感兹各努力，勿以岁事租。  

方翥　送虞仲房监仓归临安  
宿命须同一洞天，相逢孰处故依然。  
不知堕落青衫底，何日尘泥是了缘。  

方翥　宿钓溪  
茅檐寂寞住人稀，落日逢迎宿酒旗。  
梦觉五更山月上，溪边人语钓船移。  

方翥　宿尊胜庵二首呈谦之  
天寒古寺往来然，门掩柴炉昼共围。  
细雨无声潜自落，开帘时复见霏霏。  

方翥　宿尊胜庵二首呈谦之  
阵阵山风递雨来，夜深飘损满庭梅。  
未应一等成摇落，知有人家花未开。  

方翥　谓柔立兄  
鸡犬还家自识村，重营生理长儿孙。  
时平战地逢华屋，岁久他乡是故园。  
别后尘埃如我老，归来耆旧几人存。  
雁行畴昔从游者，莫话凋零恐断魂。  

方翥　无题  
暗雨落漫漫，山中五月寒。  
大江浑不觉，溪壑有惊湍。  

方翥　仙篆石  
何人登眺睨绝顶，一树一石探幽奇。  
虫文鸟篆不可识，如读岣嵝神禹碑。  

方翥　虞美人  
生犀百万环帐立，漏声未残楚声急。  
拔山男子心转柔，夜倚芙蓉秋露泣。  
帐中别酒苦如荼，不是婵娟割覇图。  
鄛人愤死愁云气，吕氏田头见老夫。  
汉宫三万六千日，得意蛾眉亦陈迹。  
至今一曲唱虞姬，恨草摇摇向春碧。  

方翥　与郑国上汉司法山行  
策筇山下路，未省尽幽寻。  
回首见桑枯，始知墟落深。  

方翥　元  
雨过前村湖水平，鱼头戢戢逐波生。  
雘家篮里收鸡子，昨夜分明报五更。  

方翥　元日  
又见增年齿，谋身事事非。  
时难逢岁饭，日暖换春衣。  
新莽奸犹在，怀王殡未归。  
中原久离绝，感节泪频挥。  

方翥　再过几先侄斋中  
树连平野瀗，深夜易高风。  
星月迷蒙外，乾坤鼓荡中。  
山窗寒未白，宿炭晓能红。  
袍被论诗句，长长与子同。  

方翥　再至北乡干归路中作  
远山马首尚相随，近岸迎人势却迥。  
鹹鹆食残松子落，虹霓饮过水声来。  

方翥　粘蠔石  
累累蠔山着石面，此非所有能无疑。  
细看大石深孔窍，舟人撑篙迹犹遗。  
乃知此山千载前，汹涌尚作海渺瀰。  
蛟龙鱼鳖占窟宅，不省造化能密移。  

方翥　贞  
牛背稳如千斛舟，斜烟细雨任遨游。  
春风草绿江南岸，不因人唤始回头。  

方翥　紫微  
学得天文夜睡迟，云笼月照恨星稀。  
而今病眼都无力，犹向檐边认紫微。  

方子静　春日田园杂兴  
东阜雨后土膏肥，夙驾鸟犍出短扉。  
秧水平畴蛙阁阁，菜花满稜蝶飞飞。  
比娄社酒叹独在，墙壁农书事已非。  
独喜桑麻今正长，渊明归去最知岁。  

方左钺　病中二首  
日费行将典到琴，穷愁那复病相侵。  
倩人合药无真料，就枕吟诗苦见心。  
仆献奇方单用草，医言速效莫如参。  
池亭咫尺无由到，空听蝉声想绿深。  

方左钺　海口  
空园几本芙蓉树，蕊渐红时又出来。  
却向秋风山路上，别人池馆看花开。  

房灏　别西湖  
闻说西湖可乐饥，十年劳我梦中思。  
湖边欲买三间屋，问遍人家不要诗。  
满城罗绮照青春，湖上风光日日新。  

房灏　别西湖  
人在画船泥样醉，安知西北有兵尘。  
书生老眼厌风尘，天遣临安看一回。  
便是西湖不留客，也曾身到日边来。  

房灏　寄西湖  
昔年曾向西湖住，日夕闲行湖上路。  
东风二月梅花开，香得孤山无著处。  
六尺瘦藤双翠屦，眼前物物皆诗具。  
被人牵挽出山来，荷衣尽为缁尘污。  
世态翻腾不如故，青镜无情又衰暮。  
富贵浮云何有哉，一杯且乐闲中趣。  
长江浩浩东流注，梦寐孤山飞不去。  
若见梅花频寄音，黄金炼出相思句。  

房与之　句  
江水远流千古恨，峡云长作四时容。  

房芝兰　梵天寺  
门前流水碧粼粼，禅定僧闲化复淳。  
搅梦半因诗作崇，破寒全藉酒生春。  
休教一切有为法，误着三生自在身。  
拂袖重来经五载，梵云飞雨洒儒巾。  

房芝兰　题梵天寺泉  
云根流出泻寒声，冷沁禅关竹树清。  
气泄化胎飞宝锡，岩开冰谷愧尘缨。  
鹤林月浪秋常浸，龙海波涛夜忽惊。  
分我一瓢甦旱岁，化为霖雨泽苍生。  

房芝兰　题顺安楼  
窗含野色入平吞，极目渔樵江上村。  
流出异香花堰水，放开老翠叶山云。  
竹边僧寺鸥沙绕，柳外人家驿路分。  
挂月参天蟠地脉，门前双树几斜曛。  

房子靖　秋闱锁试赠赵茂实  
吴淞人物老儒宗，闽浙文章属钜公。  
竹叶几杯惟对酒，棘闱数仞不通风。  
较文已辨珉兼玉，揭榜应知鱼经龙。  
近日有心来听教，奈何方面事匆匆。  

费德厚　多岳先生祠  
天荒初破起乡风，东普声名日愈隆。  
回想国人矜式处，先生功倍蜀文翁。  

费德厚　贾浪仙  
仙游谪下可能禁，多少名山助苦吟。  
千古断碑犹有恨，推敲无字到于今。  

费士戣　次踏碛韵  
宝钏金钗盛峡风，遨头争逐去匆匆。  
旗标阵碛规模古，筵挹晴岚气色葱。  
宜有明珠酬白璧，空惭瓦缶间黄钟。  
纷纷雪片呈佳瑞，一饱端知万姓同。  

丰茝　阃相可翁先生偕王人有湖山游获侍坐先生有诗辄用韵  
西郊陪衮绣，云步入千山。  
行乐五星聚，浮生半日閒。  
寻棋枫叶下，载酒藕花间。  
谭笑长城在，何有敢度关。  

丰禅师　偈  
骏马机前异，游人肘后悬。  
既参云外客，试为老僧看。  

丰禅师　句  
雪岭梅花绽，云洞老僧惊。  

丰翔　菘圃  
林塘草村接江干，一日三回涉圃看。  
柴户反关生事了，晚菘种尽雨漫漫。  

丰有俊　题薛教授靖轩  
小船行行过晴轩，衾紬帷楮兴修然。  
如何打叠江湖志，甘守陈编隐几眠。  

冯艾子　风月楼  
平揖双峰俯霁虹，近窥乔木欲相雄。  
一溪流水一溪月，八面疏棂八面风。  
取用自然无尽藏，高寒如在太虚空。  
落成恰值三秋半，为我吹开白兔宫。  

冯必大　咏史  
亭长何曾识帝王，入关便解约三章。  
只消一勺清冷水，冷却秦锅百沸汤。  

冯伯规　□后圃成三绝句  
生阳过后菊方开，引得幽人日日来。  
从□□开到花落，每来倾饱两三杯。  

冯伯规　□后圃成三绝句  
摇落枝头□半空，纷纷群崔啅寒丛。  
四山□合如封锁，霜角凭晴声更雄。  

冯伯规　□后圃成三绝句  
家山稍远梦难到，郡事渐希诗作魔。  
句就欲烦相催和，夜窗无奈透霜何。  

冯伯规　初至郡讲禊饮於江上夜归赋此  
身坠千峰不自知，尚修故事水之麋。  
真居峻岭崇山下，又过绿阴青子时。  
幻出流觞共顷刻，款留归棹展娱嬉。  
史君澹泊随民乐，先赋丰年一首诗。  

冯伯规　次日游西龛再用韵  
倚阑一览兴无边，好举尊前药玉舡。  
一水云昏失罗带，万松风偃舞钧天。  
早评月旦参群彦，老上霜鬓近十年。  
解后登临都乐事，酣余争恐史君仟。  

冯伯规　次韵酬李通江  
和茕祷雨储精诚，便觉丰年遍远坰。  
缫茧齐头丝卷白，插秧随手稻翻青。  
行簄秫酒酣天禄，益长香芽发地灵。  
守令爱民须表里，君其为纬我为经。  

冯伯规　次韵泛舟仲秉有诗  
且喜山城未傍边，漫从锦水学游舡。  
何时官晨真无事，是处壶中别有天。  
岂复江湖增远兴，强凭丝竹写中年。  
接{上四下离}虽醉无劳著，恰要临流揖望仟。  

冯伯规　次韵刘阆州谢送菊岩春  
山中有佳菊，足以配古岩。  
饮酒对此菊，何用荐芳甘。  
不妨玉山颓，对卧千载楠。  
清赏不可共，妙句传巴南。  

冯伯规　次韵谢史提干见知  
呼得蜿蜒入小瓴，便能飞雨挟林坰。  
油云顿失千山赤，丹篆尝腾一纸青。  
汉节可眠知免旷，仙祠屡扣信通灵。  
欲同此乐君西去，历想三峨旧所经。  

冯伯规　次韵中秉教授喜雨之作  
入春绝无一声雷，赤日又将近夏末。  
阴霾蔽天动经月，草木叶上积寸埃。  
朝朝群望俱遍走，一毫及民更无有。  
雨师远逃龙亦睡，江涩鱼跳兽空吼。  
初虽一雨慰望霓，明晨骄阳射到西。  
田如石坚耕不得，栏卧牛犊壁倚犁。  
诉天搏手嗟亡策，上山默扣真人宅。  
忽然斗暗云墨黑，尽化焚焦作膏泽。  
稽首谢天拜低头，郡寄且许臣分忧。  
击瓯楼上望四野，只愿保此三年秋。  
吾侪风萍偶接际，剩醖新秫储年计。  
稻苗便秧粟已芽，稳藉清尊度今岁。  
五更复闻檐溜声，欹枕不眠隔窗听。  
公余一榻安禅处，姑借民谣当诗句。  

冯伯规　次韵忠甫初见菊开  
积雨晓放霁，红日照我帷。  
起来步幽蹊，金蕊灿朱扉。  
芳姿自妩媚，微香袭人衣。  
令节无多日，更宜拥培之。  
三径岂不富，最喜先开枝。  
此意谁颂解，惟有渊明知。  
子诗正芳润，白露与俱滋。  
未□泛杯酌，且要涤甘肥。  
落英行可餐，乐哉遂忘饥。  

冯伯规　次韵仲秉木犀  
金借颜色月借光，作团稼绿缀深黄。  
合令范晔添成传，曾向维摩饭此香。  
尚忆□□披御赐，颇疑妙舞簇霓裳。  
当陪玉树栽天上，肯学夭桃露短墙。  

冯伯规　祷晴获应喜而赋诗  
才通香火上高穹，雨脚随收不见踪。  
岂但五民保狼戾，也缘造物相龙钟。  
连山杮栗难胜摘，入市禾麻乍出舂。  
一饱可期秋酿熟，青山绿水即过从。  

冯伯规　登赋诗楼  
高楼无一尘，适此半日闲。  
请以老杜句，赋诗榜其颜。  
井邑各参差，峰峦共回环。  
岁月行且换，星斗如可攀。  
不堪霜风劲，未许酒胆悭。  
只缘期会急，勿怪题咏艰。  
所喜谈圣贤，大胜醉髦蛮。  
倚栏遥夜寂，一笑喧千山。  

冯伯规　登云间阁  
昔年严大夫，偶来急迁谪。  
我本麋鹿姿，得此已自适。  
乘闲陟上方，遍寻唐人石。  
岂期当三伏，一天云四幕。  
快哉风时来，万籁相呼吸。  
雨余禾麻润，是山皆喜色。  
一杯倾晚饮，绿瓜间朱实。  
是非不到耳，休厌山城寂。  
树影抹横烟，角声暗落日。  
长江去不返，况此百年客。  
企首老玉仟，白发何由摘。  

冯伯规　端午前三日观坡诗首夏官舍即事因次其韵  
帘阴不卷漏乌迟，数朵庭萱也自菲。  
公退万缘俱谢绝，心空一气自知归。  
但期菽粟令民足，未觉诗书与愿违。  
闻旱问龙求一雨，乘凉约客扣岩扉。  

冯伯规　观涨  
孤城如深村，过客绝轮鞅。  
江流卷初霁，晚风纳微爽。  
我来适幽怀，新涨逸远响。  
汀没鸥鹭翔，牧罢牛羊上。  
郡古安陋朴，事简谢鞅掌。  
小酌便陶然，倚栏送轻桨。  

冯伯规　击瓯楼夜饮  
不上江亭数日间，雨余山色带清寒。  
西风峭湛休围却，要放秋光入画阑。  

冯伯规　击瓯楼夜饮  
去□□月莫回头，又见清商醖凛秋。  
怅望一双鸿鹄下，径冲烟雨占沧洲。  

冯伯规　季春下澣游南龛  
四山如蝟毛，中有线路萦。  
谁人导我来，得此掌许平。  
雨后天宇空，夏气和且清。  
休日一无事，驾言南山行。  
南山有何好，翠壁列峥嵘。  
巨木老已仆，赖有红石撑。  
自人严大夫，废兴今几更。  
穉干亦合抱，知几阅晦明。  
幽壑架危亭，无风凉自生。  
少间上绝顶，四望围长城。  
涨江笼篆纹，小市分棋枰。  
挽仰忘身世，独慨呼酒倾。  
何知玉堂客，分杂巴叟耕。  
下山喜同步，元自脚力轻。  

冯伯规　继而稍时祷而复雨喜而作诗  
连夕滂沱类建瓴，送将凉意满郊坰。  
江边草木太半绿，天外一峰无限青。  
却信神龙元解事，岂容旱魃更争灵。  
从今怀抱如冰秋，闭阁烧香伴六经。  

冯伯规　净凉夜坐  
水光滟滟竹阴□，何□□香露泛襟。  
更欲□阑看身转，一钩弦月过□心。  

冯伯规　偶得新粳□送促秉  
东来五月见新秔，舂出□圆颗粒明。  
端羡□堂有母遗，数匙晚炊且尝羹。  

冯伯规　岁晚倚栏  
倏忽秋又尽，明朝恰立冬。  
细倾碧潋滟，喜对白芙蓉。  
问信迟宾雁，催寒有响蛩。  
暝烟都不见，闻得望□钟。  

冯伯规　无题  
暇时结客小舂容，路直重岩紫翠峰。  
云阁翚飞翼鸾凤，石楠盘屈老虬龙。  
林扉雨过便秋菊，山寺风清度晚钟。  
快展眉头须劚饮，天开霁色不妨农。  

冯伯规　先期登高观菊岩新傍  
先得重阳五日来，清江晚日与人谐。  
共搜磊磊落落句，要敌奇奇怪怪崖。  
乌帽几容罗此影，黄花每喜近吾侪。  
山城酒熟浑无客，一笑临风寄老怀。  

冯伯规　游北岩  
遥指蒙茸云木堆，入门小刹傍岩偎。  
放怀邱壑兴未尽，隔岸角声招我回。  

冯伯规　雨后观涨  
闻得江头汹涌声，不知何处雨盆倾。  
两涯牛马那容辨，一夕蛟龙怒不平。  
涩尽横汀孤树在，微琥顽翳夕阳明。  
尽饶河伯乘秋旺，潦涸霜寒水自清。  

冯伯规　约同僚游佳阴  
老木垂垂绿覆栏，栏前仿佛见山□。  
尽教富贵饶公等，未许林泉□数廉。  

冯伯规　约同僚游佳阴  
晚霁青山无处逃，秋来乘兴便登高。  
□君欲暮休催去，小驿依然□嫩醪。  

冯伯规　约同僚游佳阴  
□□时山漏夕阳，下山草木响□□。  
□来望到山尽处，一片明冰□□光。  

冯端荣　题武夷  
缲得春蚕不值钱，几时南亩解丰年。  
小臣无计纾民力，稽首虚皇一炷烟。  

冯端荣　题武夷  
花满晴烟树满云，我来宁是学仙人。  
愿将九曲溪头水，散作年年百里春。  

冯多福　鹤林寺  
春郊躬劝相，税驾拟禅关。  
院古深藏竹，堂虚净对山。  
日曛农父醉，云伴老僧闲。  
暇日还携茗，同来沦虎斑。  

冯钢　淳熙壬寅沿檄游洞天  
洞府深沈别有天，晕飞楼阁耸晴烟。  
诗传玉局惊凡目，丹就金炉记昔年。  
翠涌千波横绝壁，风吹万籁入飞泉。  
他时待我功成后，卜室青山绝世缘。  

冯观国　酒间作  
南北东西总是家，自知身命属烟霞。  
只因贪恋一杯酒，误却碧桃千树花。  

冯观国　临终颂  
平生无町畦，任真但落魄。  
烂醉是生涯，天地为棺槨。  

冯观国　述怀  
落魄兰寰触处然，深藏妙用散神仙。  
笔端间作龙蛇走，壶裹常挑日月悬。  
漫假人伦来混世，只将酒盏度流年。  
潜修功行归何处，笑指瀛洲返洞天。  

冯观国　题栋  
水非沟壑龙方卧，木是梧桐凤始栖。  
莫道男儿无去路，碧霄云外有仙梯。  

冯观国　题化龙坊酒楼壁  
若问先生归去来，此行直是到天台。  
碧桃瑶草紫芝熟，到日须容醉玉杯。  

冯观国　谢人  
踏遍红尘四百州，几多风月是良俦。  
朝来应笑酡颜叟，道不相侔风马牛。  

冯浩　送程给事知越州  
前岁虎符才罢府，此时龙节复行台。  
江湖远地虽劳力，大紫中楹正择才。  
召伯甘棠歌旧治，并州竹马喜重来。  
莫将华发嗟寒素，会见青云道路开。  

冯浩　题招题院静照堂  
宝坊新构断尘飞，宴坐朝朝内外宜。  
一自觉来无相见，久忘言后少人知。  
天中月满云收夜，海底珠明浪静时。  
顿向此间超十地，愿将安定证群疑。  

冯浩　众乐亭  
尝闻众乐亭，未窥众乐景。  
今蒙贶新诗，若得暂观省。  
万象盈纸来，孤风随笔骋。  
丹青惭近功，造化与遥领。  
因识主人怀，殆非郡侯政。  
所寄嬉游中，期欢众庶竞。  
无俾一夫愁，将和四时盛。  
此而推是心，况乎持大柄。  
青山绿水佳，百草千花胜。  
吾将因宦游，异日细谣咏。  

冯岵　全州南城  
全州城南何壮观，石崖为趾江为濠。  
凌落渡江骑马去，空蒙瘴雾漫绨袍，  
逦迤过滩水，小艇浮桐槽。  
半渡急雨雪，舟师失飞篙。  
雨飞山路水如注，石齿荦确森戈刀。  
马蹄转偶不得过，有力如虎空皮毛。  
地穷路尽处，横绝青山高。  
褰衣扶杖蹑天险，十步九顾愁猿猱。  
长沙顿伏几百折，背膂菌蠢盘鲸鳌。  
马瘦人力倦，野阔风怒号。  
薄暮投宿驱湿厉，析薪爨鼎烧村醪。  
一杯酸涩不可嚥，平原督邮羞儿曹。  
我行湖湘历八郡，政欲阅实宁辞劳。  
才疏病懒事多废，南山何日接蓬蒿。  
清风明月共三友，山猿野鹤来二豪。  
一江春水澄葡萄，芦花万顷眠渔舠。  

冯晦　南山留题  
南山之景幽且清，台亭上下知几层。  
王吴妙手写不得，若非造物其谁能。  

冯楫　临终颂  
初三十一，中九下七。  
老人言尽，龟哥眼赤。  

冯楫　劝谕赈济诗  
我昔未第日，乡间逢岁饥。  
两率闾里人，相共行赈济。  
饥民仅得食，免困饿而毙。  
及我登第后，被罪归田里。  
寻复拜召命，迤逦治行计。  
忽见道途间，小儿有遗弃。  
复自劝乡邦，割己用施惠。  
日饭八千人，八旬乃休止。  
于时已麦熟，粮食相接济。  
我始趋行朝，蒙恩长宗寺。  
初本不望报，人以为能事。  
制司具切奏，还官不容避。  
今年又少歉，我适帅泸水。  
无户备饭食，所济俱用米。  
聊舍三百斛，十中活一二。  
又以一千石，减价平行布。  
每石减十钱，庶几无涌贵。  
更有不熟处，资简涧川类。  
计用减价糶，所祈均获济。  
我非财有余，但愍民不易。  
一时所施行，乐为之识记。  

冯楫　施经偈  
我赋躭痂癖，有财賏空虚。  
不作子孙计，不为车马速。  
不充玩好用，不买声色娱。  
置锥无南亩，片瓦无屋庐。  
所得月俸给，唯将赎梵书。  
万里遣迎介，崎岖涉长途。  
奉安大刹中，开示诸迷徒。  
庶几披阅者，咸得入无余。  
古佛为半偈，尚乃舍生躯。  
我今以财施，痛楚不侵肤。  
以我较古佛，苦乐万倍殊。  
所以不惜财，非是穉性愚。  
借问借财人，终日较锱铢。  
无常忽地到，宁免生死无。  

冯楫　题枯嵝图  
形骸在此，其人何在。  
乃知一灵，不属皮袋，  

冯楫　自咏  
公事之余喜坐禅，少曾将胁到床眠。  
虽然现出宰官相，长老之名四海传。  

冯介　和吴公仲庶游海云寺  
及时行乐慰刀州，晓背重城信马头。  
彩石散随香被去，芳尘纷逐钿车流。  
恖恖曲水当年会，草草东山旧日游。  
不是海云今独胜，清风长共好诗留。  

冯介　句  
坐上击瓯清似玉，槛前流水碧如蓝。  

冯介　句  
白云处士来观乐，翠黛佳人笑击瓯。  

冯京　答伯庸  
孔子之文满天下，孔子之道满天下。  
得其文者公卿徒，得其道者为饿夫。  

冯京　句  
当时已自传衣钵，羞愧犹为食肉僧。  

冯京　句  
吞炭难忘当日事，积薪深愧后来恩。  

冯京　句  
琴弹夜月龙魂冷，剑系秋风鬼胆粗。  

冯京　句  
吟气老怀长剑古，醉胸横得太行宽。  

冯京　句  
尘埃掉臂离长陌，琴酒和云入旧山。  

冯京　句  
丰年足酒容身易，世路无媒着脚难。  

冯京　送程给事知越州  
才毫无地展经纶，白首归来万里身。  
持节气凌沙漠使，怀章荣动会稽人。  
平湖翠岫千家月，落日西风一箸莼。  
南海疲民正回首，满城歌舞颂年椿。  

冯京　题钓台  
渭水尘空绀业倾，桐江烟老汉风明。  
蚤知贤达穷通意，閒把渔竿只钓名。  

冯京　题寺壁  
韩信栖迟项羽穷，手提长剑喝秋风。  
吁嗟天下苍生眼，不识男儿未济中。  

冯京　谢鄂粹南宫城  
尝思鹏海隔飞翻，曾得天风送羽翰。  
恩比丘山何以戴，心同金石欲移难。  
经年空叹音书绝，千里常思道义欢。  
每向江陵访遗治，邑人犹指县题看。  

冯京　咏张昌宗  
一水潆回绕沌村，子房苗裔此间存。  
同居八世三千口，可惜君恩未表门。  

冯京　诏修两朝国史赐筵史院和首相吴公原韵  
天密丛云晓，风清一雨馀。  
三长太史笔，二典帝皇书。  
按武知何者，沾恩匪幸欤。  
吐茵平日事，何惮污公车。  

冯瀎　祝融峰  
手执筇敲结佩刀，直趋危顶一峰豪。  
回头朝市声声远，接武烟霞步步高。  
天上區　雷池水涨，人间祷雨穴同号。  
婢千七百三十丈，翠压江湖几点涛。  
全嬀　诗　冯开元　和榴皮题壁韵  
万里间关辞蜀道，六年前后到西馀。  
虽无泰华寄来树，且读人间未见书。  

冯伉　句  
算来真是风骚将，李杜坛边好策勋。  

冯伉　句  
传语东归王副使，也须别却海棠回。  

冯梦得　忆乡歌四首  
侬是剑南人，惯识故乡好。  
绿叶接红花，辉映绥安道。  

冯梦得　忆乡歌四首  
炎夏天颇热，侬门对溪住。  
摇荡采莲舟，深处疑风露。  

冯梦得　忆乡歌四首  
塞上秋始肃，野草叶叶黄。  
侬家有菊花，灼灼不忧霜。  

冯梦得　忆乡歌四首  
塞北寒气逼，对火拥氍毹。  
犹忆侬家里，蓬头两夹襦。  

冯輗　题慈溪庆安寺古松  
寒松一干老苍苍，古寺门前岁月长。  
匠伯偶图舟楫利，禅翁方患斧斤伤。  
得全此日同齐栎，勿翦他年经召棠。  
可但与君期久远，相将俱列大夫行。  

冯彭年　赋新繁周表权如诏亭  
先生教子作通儒，诗礼亲闱伯鲤趋。  
亭构义方名昔著，诏颁封爵语今符。  
荣因慈孝家声振，默契丝纶宠数殊。  
善庆谁能肩懿躅，贤哉奋达美相须。  

冯平　睢阳五老会诗  
诏恩分务许优闲，肯借留都狰豸冠。  
名宦傥来空扰攘，丘园归去好盘桓。  
醉游春圃烟霞暖，吟听秋潭水石寒。  
退傅况兼为隐伴，红尘那复举头看。  

冯杞　句  
谁知江汉过中地，别有蓬瀛物外天。  

冯杞　句  
人物英雄故沔州，嶓岷千古奉双流。  

冯杞　南纪楼  
岂忍轻离江汉州，去思日夜逐东流。  
可怜南纪楼前路，常与邦人忆蔡侯。  

冯起　题义门胡氏华林书院  
华林仙野近南昌，闻说幽奇景异常。  
竹翠松寒笼药圃，水清山秀绕书堂。  
词登科第名尤振，恩表门闾道愈光。  
我恨方为簪组累，莫同吟啸白云房。  

冯去辩　句  
琴心自娱谁料理，犊鼻虽贫未主臣。  

冯去辩　句  
馕事十年当结局，襟期千古举同牢。  

冯去非　凤凰台  
许大乾坤里，那无一凤鸣。  
台欹红日晚，梧拂翠云生。  
琐琐六朝梦，悠悠千古情。  
寒潮如有恨，时打石头城。  

冯去非　鹤山居靖  
耿耿虚堂一榻秋，人间高枕几王侯。  
乱云未放晓山出，片月不随溪水流。  
检校一身唯有懒，平章千古得无愁。  
湘波见说清人骨，恨不移家阿那州。  

冯去非　怀颐山老  
枯吟世虑轻，求道不求名。  
病起春风过，闲居野草生。  
游山寻旧屐，煮茗试新铛。  
别久空相忆，疏钟隔水鸣。  

冯去非　江上  
清秋不可奈，先自懒登楼。  
一雁叫寒水，数峰生远愁。  
乾坤消剑气，江海笑诗流。  
不解人间事，眠鸥尽自由。  

冯去非　句  
却是后生王介甫，不曾携妓涴东山。  

冯去非　句  
茶疏缘睡少。  

冯去非　偶成  
春风吹送笑谈香，玉漏银灯破夜凉。  
归去东华听宫漏，杏花落尽六更长。  

冯去非　祁门道中  
麦颖垂垂稻已秧，好风晴日燕飞忙。  
无人得似游丝懒，相逐秋千过粉墙。  

冯去非　山家  
别崦人家笑语微，好风浑在绿杨枝。  
清明定是花开远，太半蜜蜂经宿归。  

冯去非　所思  
雁自飞飞水自流，西风不寄小银钩。  
斜阳何处横孤簟，十二阑干一样愁。  

冯去非　题道士郑渭滨诗卷  
江湖曾是饮清波，笔染霜华秋最多。  
梦里诵君新句子，觉来无奈月明何。  

冯去非　喜客泉次韵  
白云在空山，丹光照崖水。  
仙人迹如埽，客至泉辄喜。  
世路多不平，个中太清生。  
政以静自怡，亦与凡将迎。  
风波处处息，坎离人人有。  
要使到此踪，尽作蓬瀛友。  

冯去非　寓居  
身世漂流付等头，向来感慨鬓毛斑。  
唤船载梦西兴渡，借屋盛书北固山。  
开到黄花风渐锐，照残清野月频弯。  
江流送我东来了，何日潮头送我还。  

冯去非　张季海园梅  
到眼春流急，当桥梅影斜。  
怕闻连夜雨，为爱隔年花。  
寺古名多误，邻新酒少赊。  
如何双屐齿，太半白鸥沙。  

冯如晦　拙诗五十六言赠富乐山海公长老  
山名富乐冠三巴，佛子今生此出家。  
六祖禅宗心顿悟，碧云诗句众争夸。  
虎闻讲法驯高座，鸥识忘机立浅沙。  
八十余年无俗卢，只应幽会有莲华。  

冯时行　安清桐夜坐有怀  
屋角锦树风飞扬，阴岑夜色凝清霜。  
结庵云窦谢尘俗，危然搔首忧偏长。  
背灯顾影空寂閴，亦复自怪何昂藏。  
人生百虑已大瘦，顾我耿耿无他肠。  
年来戎马暗河朔，宵旰十载烦吾皇。  
时将朝事问府主，藁街未见枭狼羊。  
我亦乾坤一穷士，痴心未肯老为郎。  
浩歌慷慨拟投笔，门外太白空煌煌。  
愿学北地傅介子，一节出斩楼兰王。  

冯时行　白云安尉出戍至夔州  
戍鼓黄云外，征夫白帝东。  
风林行啸虎，雨夜飒哀鸿。  
路入山光静，村含晚色空。  
岚烟欺眼力，不见鹿皮翁。  

冯时行　布被  
天地一指耳，笑付杯中春。  
蒙头布衾在，得失更勿论。  
前时曳竹杖，步过桑麻村。  
买费一千钱，十年度寒温。  
恭俭德之基，福谦有鬼神。  
未能行於人，敢不施诸身。  

冯时行　策师南游过三峡见予求施以诗会余忧悲苦恼无意赋咏姑借梅为喻送行  
策骨寒瘦枯梅枝，梅花开时徵我诗。  
我诗悲瘁作无意，借梅代我陈其词。  
梅云最先得春意，桃花乱搀作佛事。  
千年冷落空自知，今日相看合何似。  
迦叶眼睛谁不有，先觉我当为上首。  
普令世界识春光，南枝待入瞿昙手。  

冯时行　茶岭  
翠岭依然在，芳根久已陈。  
山灵如感旧，亦合厌荆榛。  

冯时行　常君挽词  
龟城之山龙蟠崛，山下侍城何郁郁。  
一捧黄土百年心，数字寒旌万里骨。  
风愁雨悲春色死，生长何言葬於此。  
乱离沟壑半公卿，不得如君君有子。  
我生苦晚复异县，平生不识先生面。  
但闻其见元佑时，伤今思古为此叹。  

冯时行　出郊题瀼东人家屋壁  
入座山如屏障，卷帘风满衣襟。  
正是梅花时候，怡融恰似春深。  
风引晴云度去，腊催残叶飞来。  
短景余寒几日，安排都放花开。  

冯时行　出效以江路野梅香为韵得路字  
居然麋鹿性，疏散疾已痼。  
杖策城东门，旷景引閒步。  
日正摇江影，春已暖沙路。  
疏梅忽相值，与我如有素。  
清芬煦严律，玉骨洗寒露。  
颇复动诗兴，况乃有酒户。  
与君嗅花饮，饮罢为花赋。  
揽此冰雪姿，裁作山间句。  
更得双南金，何逊似风度。  
夷融兴未惬，短景不少驻。  
呼僮扶步归，要折花无数。  

冯时行　除夕  
峡裹江山暮，愁边日月穷。  
酒浓新不饮，春近旧多慵。  
岁事横胸臆，年华入鬓蓬。  
明朝有王会，心与蜀江东。  

冯时行　楚甸江头望雪晴二首  
岁暮风欺客，天开日解围。  
雪消无奈白，云细不禁飞。  
目尽江无尽，吾归雁亦归。  
晓来清彻骨，尘物污人衣。  

冯时行　楚甸江头望雪晴二首  
晴天开泽国，江渚匝烟围。  
鹭静萧萧立，梅孤默默飞。  
岸荒群虎过，村迥一人归。  
愁绪如相恼，帆收径典衣。  

冯时行　春和谭曦晋仲见惠之什晋仲夔人隐居归之城下箪食瓢饮有可乐者  
大隐休夸浑俗尘，由来空谷有幽人。  
只无忧患催垂白，何必功名挂汗青。  
我已退非金马客，君宜上应少微星。  
卜邻有意诛茅切，竹杖交头到梦屏。  

冯时行　春久不雨  
老将百指寄耕田，雨不沾春重慨然。  
云染夕曛成返照，雾随山色化轻烟。  
王官扫廪徵丰岁，野史濡毫记有年。  
咄尔虬龙须早起，莫将乖懒滞重渊。  

冯时行　春日题相思寺  
系艇依寒渚，扶筇上晚林。  
山山春已立，树树雨元深。  
扫叶移床坐，穿云买酒斟。  
相思思底事，老大更无心。  

冯时行　村居  
飞蛾故故扑灯光，风雨萧萧打纸窗。  
人为官方搔白首，虎来村落渡清江。  
猿啼冷日谁家梦，故国愁牵几曲肠。  
篱菊何曾忧战伐，夜添寒蕊趁重阳。  

冯时行　答杜如箎  
迂疏百试百无长，身世从教堕渺茫。  
老得云山真不恶，拙凭草树更深藏。  
三杯且共逢迎酒，一瓣谁薰知见香。  
便肯经年系舟楫，如君惠好实难忘。  

冯时行　答郭师圣  
问讯烦书札，情亲语味长。  
是非元自定，得失已兼忘。  
洗手分僧饭，清心炷佛香。  
穷城不假给，何似水云乡。  

冯时行　代简寄壁山诸友慈洞砚  
闻道诸郎长似林，临池已遣学山阴。  
信传鸿翼兼双砚，物比鹅毛表寸心。  
书札总无缘懒病，襟怀堪寄有孤吟。  
归装准拟随春色，岁酒须留待细斟。  

冯时行　到垫江先作诗寄郝令君蒙老  
盛家山前古雀篱，寒烟冷雨别君时。  
后来空作相逢梦，此处端成一笑期。  
已听歌谣增喜乐，未闻謦咳祗飞驰。  
急须倒屣迎徐孺，一榻高悬更为谁。  

冯时行　登洪雅明月楼与陈舜弼杨养源任道夫孙彦和探山水有清音韵赋诗得有  
秋风吹征衣，我来亦何有。  
长笑泉石间，邂逅得良友。  
飞屐凌长烟，相与濯世垢。  
净宇閟寒藤，杰阁架层阜。  
登临意象宽，轩豁拟高厚。  
江山来拱揖，似欲问安否。  
岌岌环翠屏，蜿蜿托绿绶。  
欣然为酬对，举此一杯酒。  
憩心自莹莹，领要语不莠。  
浩歌激岩谷，郎畅孤月口。  
晴窗镜万类，忧乐随所偶。  
向来事朱墨，伏案茧生肘。  
郁郁成底事，一腹负百丑。  
及兹谢尘绂，未及休五柳。  
暂与真赏惬，荣辱已刍狗。  
况复老烟霞，循寄日云久。  
颇闻葛稚川，芝杧幻衰朽。  
至今杖屦地，历历传白叟。  
欲往从之游，静守一气母。  
丹成跨明月，咫尺上南斗。  
顿首排天关，丐天解祸纽。  
日落寒雁哀，云归暮晶黝。  
此意竟何如，乾坤一搔首。  

冯时行　登西楼二首  
林际虹霓挂晚晴，西楼无事翠烟横。  
荷花半落水风远，桂子欲飘山月明。  
黄卷久忘尘世事，白云犹动故园情。  
无端最是城头角，频作凄凉塞上声。  

冯时行　登西楼二首  
年来双目厌纷华，独上西楼日欲斜。  
幽鸟有情啼苦行，画船无事舣荷花。  
吴天半出云中树，越岭初横雨后霞。  
惆怅倚栏人去后，一竿明月属渔家。  

冯时行　登岳阳楼  
湖面层收雨露开，浪声千里急奔雷。  
草迎云梦秋光去，帆带衡阳晓色来。  
帝子不归林叶下，楚魂堪吊暮鸿哀。  
羁游到此偏增感，况悼长沙放逐才。  

冯时行　东方有一士  
东方有一士，不见心忡忡。  
尺璧未足多，夙好良所同。  
永怀不能寐，揽衣出房栊。  
遥夜未渠央，取琴和秋虫。  
岂无时世交，掣肘不相容。  

冯时行　冬至有感  
萧辰俯仰及严冬，白发空云是至公。  
造雪不成天本恕，唤梅未醒句无功。  
可能人事无消长，只待天时有变通。  
节物相关愁似醉，一庭霜叶一窗风。  

冯时行　杜如篪屡督烹茶仍作诗次其韵  
老寄余生山水窟，寂无朝烟屈硉砵。  
客从何方问栖隐，无人应门杖藜出。  
言间遗我翠玉饼，把玩芳香袭呼吸。  
便欲洗瑆试水品，肠胃空枯恐称屈。  
缄藏小箧挂东牖，惕若虬龙随手入。  
云涛雪浪有变化，扃鐍苞宜何郁郁。  
痛尝七碗岂不愿，待营一饱终无及。  
穷人谈富如画饼，浪说烹炮诧如识。  
真求大嚼荐茗饮，可笑诗人太疾绝。  
岂惟枵腹误指染，更并丽句成乾没。  
亦知且具衲子供，浇淋蔬笋供一啜。  
恐君肺腑出宫商，造物反怪太喧聒。  
又恐展转夜不寐，深思危虑比孤孽。  
何如待我食万钱，东阁大开玉醅泼。  
翠娥捧香沃烦腻，醉起一笑天地间。  
男儿盖棺事始定，所不践言有如日。  

冯时行　鄂州南楼其下为黄鹤楼故基  
今日南楼独上时，西风无复片云飞。  
天连江水去不尽，云傍远山閒自归。  
鹦鹉巧言终掇祸，麒麟高举亦知几。  
诗翁仙子今何在，徙倚栏干送落晖。  

冯时行　二月将半雨过花盛开二首  
一年青春日无几，二月小雨花齐开。  
底事我禁愁思行，可能不近酒杯来。  
山青树树明於缬，江远村村烂作堆。  
老罢兴来须抖擞，自吟诗句自相催。  

冯时行　二月将半雨过花盛开二首  
最怜半见或不见，更惜欲开犹未开。  
树远祗疑随水去，枝低还似傍人来。  
不堪小蕊樽前落，可忍残红砌下堆。  
著尽工夫春自去，不须风雨恶相催。  

冯时行　伏虎寺  
良友百年新，芳游十日共。  
苍壁联跻攀，清湍况挥弄。  
云过千山动。奇处合中分，  
归作平生梦。  

冯时行　涪州北岩  
晴著春江镜样光，扁舟来炷佛前香。  
山从幽处亭亭绿，日倚闲边故故长。  

冯时行　甘宁庙  
豪杰自不群，俗眼盖盲瞽。  
刘表既不识，那复论黄祖。  
翻然脱羁衔，渡江得英主。  
垂手立功勋，雄名诧千古。  

冯时行　感事咏菊  
寒花冷艳为谁发，霜露泠泠祗汝侵。  
弱质向人如有托，清香绝世本无心。  
会逢仙老收灵药，不用骚人费苦吟。  
十载岂无陶靖节，东篱萧索待知音。  

冯时行　恭州杨粹生日  
凤龙虎豹无凡文，墨池太玄之裔孙。  
至宝不琢粹璞具，犹有太古羲易淳。  
渝州别驾未足论，啸歌已是腾清芬。  
一钱不输县官手，饱食长歌耕垅云。  
生朝佳气氤氲集，欢声一境听洋溢。  
愿从黄童至白首，年年击壤歌君寿。  

冯时行　关山月  
胡笳吹断朔风起，霜结层冰断辽水。  
杀气横空月上迟，草色萧瑟边风悲。  
万里征夫齐怅望，操兵初入沙场广。  
将军樊哙勇敢儿，肉食万里班超相。  
天兵乘障驱貔貅，宝剑欲断单于头。  
轻生百战百胜罢，塞原积骨谁能收。  
至今唯有关山月，乐府声中愁不绝。  

冯时行　广安朱义从为渝上霜台之客母夫人年八十余极其孝养一日有三白鹭翔  
振振鹭，鹭于飞。  
白华遗音咏洁白，故此翔鹭呈鲜仪。  
萱堂八十癯仙姿，无心更出风絮词。  
夜入佛观灯耿耿，晨翻贝叶多发丝。  
郎君风档晋人上，芙蕖照映清涟漪。  
晨昏定省履声细，鹭兮飞跃随彩衣。  
吾闻击石百兽舞，又闻上世巢可窥。  
余生眼明见异事，感今怀昔为此诗。  

冯时行　郭信可索云溪诗懒未能作戏成此寄以自解  
疏疏翠竹净江沙，远寄新诗物地夸。  
月径剩教添鬓雪，云溪日放长苔花。  
也知一决君无勇，岂是狂吟我欲赊。  
琴鹤今朝随小隐，诗篇明日寄烟霞。  

冯时行　过铁山驿  
来时趁作世情游，归去凄凉遣客愁。  
万事世间多反复，一生此地几春秋。  
天寒树老叶全脱，水落岸高溪不流。  
行路崎岖纵难料，江湖付与一孤舟。  

冯时行　寒食夜坐  
雨余虚庑静前墀，坐到空江月上时。  
马嚼青刍喧夜寂，人围绿幕梦归期。  
一年已是逢寒食，千里谁能慰客思。  
留宿春城愁落寞，杏花明日更离披。  

冯时行　和蔡伯世韵二首  
钜璞希音未易知，芒鞋竹杖祗相宜。  
还收北伐六奇计，归作东游五胜诗。  
千里云山通梦想，十年笑语隔心期。  
拟凭浩荡长江水，日落烟寒寄所思。  

冯时行　和蔡伯世韵二首  
中郎风调世间无，敢谓明时德不孤。  
扫地焚香诗得计，曲肱饮水道如愚。  
寄书只说游山好，临老都缘学佛癯。  
白帝一来真漫浪，时人无用便题舆。  

冯时行　和陈舜弼中秋有感三首  
宦海浮沈久倦游，一声云雁一襟秋。  
只今楚客多愁思，况是潘郎已白头。  
何处有山堪寄老，此时无月亦登楼。  
寸心或是孤云起，浩荡天涯不可收。  

冯时行　和陈舜弼中秋有感三首  
相别相逢总是天，曷来醉月又经年，  
君归已买三山马，我去仍求一水船。  
贫富勿论俱是梦，雨昫休问苦无田，  
中秋已过重阳近，频处离筵醉拍肩。  

冯时行　和陈舜弼中秋有感三首  
人间八九不如意，独坐萧萧愁绝时。  
空有此心谁领会，知余明月是襟期。  
婆娑寒影不知老，呼吸清光能疗饥。  
今夕不妨休见面，旱苗须雨一深犁。  

冯时行　和丁利用韵  
末路初倾盖，春风一系舟。  
英姿森剑戟，余论有春秋。  
时事朝暮别，年华日夜流。  
徒劳是州县，东去勿迟留。  

冯时行　和郭信可苦寒曲一首  
朔风吹沙边云黄，行人堕指鸟兽僵。  
鹔鹴裘弊醉何有，呼吸七气成冰霜。  
画堂绣幕围丝管，馥馥麝烟红吐暖。  
贫人尺布不可缝，夜长展转牛衣短。  
将军领戍山上山，劲弩折角刁斗寒。  
铁衣照雪夜如水，哀雁一声心欲死。  
年年官赐冬衣绢，妇女从军身不遍。  
来岁忍寒须努力，农家饥死无人织。  

冯时行　和郭信可秋夜有怀  
又是山寒水绿秋，年华冉冉鬓边流。  
一声孤雁人千里，三点寒更月半楼。  
宦海浮生成底事，骚人彻骨是长愁。  
天空地迥凄凉夜，一曲商歌一掉头。  

冯时行　和何子应记所见  
公如有余暇，披衣绕风林。  
高吟起高兴，閒事引閒心。  
未种渊明柳，方鸣子贱琴。  
几多疏散意，矫首乱山深。  

冯时行　和何子应盛山一首  
径扫风云净，炉薰山谷香。  
青葱环暗壁，金壁跨崇冈。  
小雨留归旆，飞霞落酒觞。  
干戈遽如许，税鞅更何妨。  

冯时行　和何子应夜读书  
轩顼握元气，尧舜法令疏。  
三王备文物，古意渐欲无。  
周平一东辙，列国异车书。  
祖龙失云雨，大汉天为谟。  
后更十数姓，年历几千余。  
沧海屡清浅，兴亡如合符。  
生平笑书簏，远览资良图。  
滑净一棐几，万代忽森如。  
佳处仍三复，此意良不虚。  
岂无太乙来，青藜夜相呼。  
挈我游太初，天地和蜗庐。  
以思不如学，圣言岂欺予。  

冯时行　和何子应游西山  
乘时休杖屦，胜概洗尘凡。  
屏障开苍壁，龙蛇拔老杉。  
水明花并倒，山叠玉相搀。  
卜筑公相可，吾当住翠岩。  

冯时行　和嘉州通判贾元升见赠  
山城鸟鹊喜，佳句来春风。  
浣手三过读，散我磈磊胸。  
当年过秦论，千载犹为雄。  
今观妙好辞，蹀躞追前踪。  
文章信有种，字字含徽宫。  
少城初识面，软语开冲融。  
秋月耿高怀，春水莹清衷。  
俱堕人事海，烦促难舂容。  
况乃燕雀卑，未易参鸾鸿。  
别来邛筰外，一笑谁与同。  
羡君对贤牧，快饮如渴虹。  
何当款斋阁，余沥借衰红。  
所幸九河润，密通千乘封。  
臭味譬草木，我辈情所锺。  
梦随沫若水，下与九顶通。  
更愿洗老眼，见君攀翔龙。  

冯时行　和李工部月夜  
天地浑无滓，清光濯肺肝。  
倚风哦绝唱，想像见仙官。  
照我竹书冷，恋君银鬓寒。  
家山想同梦，倚玉夜阑干。  

冯时行　和李尧俞郎中西归有感  
去留出处勿相关，炼得心丹已九还。  
自有文章为鼓吹，只将廓庙等云山。  
百年有酒堪留念，万事无心忘驻颜。  
郎署分符旧名姓，安知不在覆盂间。  

冯时行　和李尧俞韵  
海头归到峡江滨，新岁残年只并邻。  
梅自多情工恼客，月如知己辄亲人。  
江山纵肯容吾老，猿鹤应嫌不自珍。  
从此扁舟须驾阁，名教鲁史续书麟。  

冯时行　和刘仲廉新年春望二首  
年於鬓发最相干，又作新正一再看。  
懒共燕泥烘午霁，吟随莺树涩朝寒。  
余生已分千人后，燥吻犹须百榼乾。  
愁绝向来飞舄伴，萧然形影若为欢。  

冯时行　和刘仲廉新年春望二首  
辟掠閒愁自不干，因春成老亦看看。  
花枝本自能时样，燕子从前有岁寒。  
酒著酡颜衰似健，仗扶沙步雨犹乾。  
杜门何似频还往，藉绿簪红趁逐欢。  

冯时行　和食笋二首  
敢将蔬笋拟甘鲜，清瘦肥痴定孰贤。  
气味比僧从淡薄，支离似鹤要轻便。  
未随烟客登山屐，且辍江神饮马钱。  
一岁可能三百把，骨青髓绿配松仙。  

冯时行　和食笋二首  
麞牙鸭脚色相鲜，更遣逢迎酒圣贤。  
齐鲁大邦应自美，烟霞清兴岂相便。  
风神肯慢吹成竹，市老能教省直钱。  
早晚萧然文字饮，何须唤作地行仙。  

冯时行　和史济川见赠  
岁晚扁丹雪霰边，萧疏与君俱可怜。  
向来共厄黄杨闰，别后相逢白发年。  
觅句剩烦梅作兴，攻愁直纵酒称贤。  
故人一笑诚希阔，得失休论布幔天。  

冯时行　和王祖文  
河东河北塞烟长，谁作今年一苇航。  
已见五龙思自奋，似闻两虎却相伤。  
麟台君有青云路，蜗舍吾其白首郎。  
忧国忧家连梦寐，端知不复有他肠。  

冯时行　和鲜于晋伯游卧龙  
四十发已白，百谋无一成。  
林泉有夙志，芝杧寄晚程。  
人间好山水，往往尽经行。  
辄忌堕圭组，所至欲有营。  
卧龙胜兰若，曩游惬平生。  
苍茫紫翠间，藤萝路回萦。  
上方攀跻迥，遐瞩襟宇宏。  
风飒秋岭瘦，云护晓泉明。  
汲甘漱芳润，撷香佩华英。  
境迷烟霞痼，道豁人鬼盲。  
是时驾言旋，濡毫记前楹。  
於今已八稔，愧负猿鹤盟。  
君今倚岩桂，泠然赋晨征。  
仙人饵白石，幽士饭青精。  
兴托风尘表，咏味见高情。  
欲往从之游，秋梦一羽轻。  
静躁本异趣，出处谅欲诚。  
胸中一丘壑，敢以易功名。  
杖藜如可再，君为寄先声。  
南岳宽嘲笑，北山缓讥评。  
行亦老菟裘，今姑隐市城。  
此心随云归，与山日逢迎。  

冯时行　和向文叔见寄  
烟云浩荡五湖身，老向风尘学问津。  
白发只应无奈若，青衫定是可怜人。  
草侵吟枕依依梦，花傍愁襟故故春。  
江上负暄樵牧晚，素书千里慰萧辰。  

冯时行　和杨拱辰见惠  
所操或异趣，并席宁相亲。  
臭味傥不殊，千里情犹伸。  
古今邪正间，何啻万微尘。  
平生阅世眼，服膺无几人。  
济济数君子，厖然气深淳。  
南郭服仁义，辙迹世所循。  
杨侯墨池孙，清厉凌苍昮。  
公干抱奇蕴，謦咳皆瑰珍。  
造物岂私我，惠我为德邻。  
贱子婴祸罗，蹭蹬巴江垠。  
弃逐类秦客，憔悴如楚臣。  
九死不能悔，百炬未失真。  
敢希鸣玉侣，庶混击壤民。  
饮水蠲烦燥，薰香忏贪嗔。  
曷来古安汉，息黥幸依仁。  
至道迷所适，避风时问津。  
昨者枉车盖，正值霜雪辰。  
厨空无盛烟，坐冷乏软茵。  
墙头丐邻翁，肴核粗且陈。  
公言我未暇，语竟即踷踷。  
挽袂不可止，满坐颜色颦。  
公方迟腾踏，我已甘隐沦。  
我归楚之夔，公家蜀之岷。  
感此会合难，时来笑脱巾。  
酒户较深阔，句法窥清新。  
纵游当秉烛，正恐别鼻辛。  
公能勉此乐，我及留中春。  

冯时行　和杨良卿韵新自兴元归见贻二首  
饱听玉帐报平安，猿鹤关心又乞閒。  
再理十年君仗履，来分一半我云山。  
歌能著意倾愁斛，酒解将红染病颜。  
老去世情销未尽，尚希东阁管窥斑。  

冯时行　和杨良卿韵新自兴元归见贻二首  
人间平地有危机，归去应先未辱时。  
少著青衫元自懒，老簪华发更何疑。  
向曾汩没痕犹在，尚此廉纤愧自知。  
惟有冥鸿心一寸，从今寤寐考槃诗。  

冯时行　和杨团练元韵  
此生浑褦襶，秋鬓渐鬅鬿。  
跂德山徒仰，雄谈垒更增。  
奇谋閒袖手，佳句老传灯。  
起我栖迟意，寒鸠欲化鹰。  

冯时行　和杨伟明韵  
黄花不待我西紧，去载空吟九日诗。  
今载拟招风月友，共醉黄花香满枝。  
佳辰不许负佳客，我友南北如分岐。  
骄马行嘶缙云碧，楚狂便我无退之。  
把杯声作噫吁嘻，伤予未遇空嗟咨。  
雄文自是送穷术，那忧穷鬼长相随。  
牍中灿灿蓝田玉，有谁怀宝遇明时。  
慷慨男儿当自料，少把閒愁愁所思。  

冯时行　和张仁甫李花韵  
江头谁家千树李，影落清江彻江尾。  
风吹扁舟到花下，花间啁啾亦欣喜。  
瑶林成径千步长，花光烛天天半香。  
恍如坐我群玉府，飞琼酌劝青霞觞。  
胜事此游难具列，照映肝肠尽明洁。  
老怀已戒语作绮，新诗向拟风回雪。  
东家西邻诗更奇。一时共借花光辉。  
更须妙索留春句，无使花飞春告归。  

冯时行　和张仲山寄酒  
兵厨盎盎孚盈缶，怜我十年青濮口。  
投醪分惠继以诗，诗更分香过於酒。  
酒瓶诗卷堕我前，顿使幽栖添二友。  
朝吟直到屋翻日，夜醉不觉山衔斗。  
也知庭内无留难，扫除弊事如挥帚。  
龟陵千里数万家，谁不高擎加锁手。  
公余退食多燕衎，一斗百篇困何有。  
余波借与草木春，况是江头钓鱼叟。  
更烦遣骑日联翩，暖热缙云先马走。  

冯时行　稽古堂诗为曹应祥题  
稽古堂前雨半天，蒙蒙山色思依然。  
几多心事催霜鬓，零落梅花又一年。  

冯时行　寄题何子应金华书院  
吾闻何月卿，逸气欲倾泻。  
词源浩班扬，诗律薄风雅。  
想初读书眼，坐阅灯几炧。  
土生贵适性，安得计用舍。  
青鞋踏九疑，丝絧远金马。  
飘然潇湘游，采芷动盈把。  
吁嗟既忧患，犹得营万瓦。  
我无茅一庐，劫劫思里社。  

冯时行　寄题庞宫便提举山斋二绝  
才及中年便买山，山中何事可怡颜。  
当时白传登临眼，物色浑归几案间。  

冯时行　寄题庞宫便提举山斋二绝  
白衣苍狗变浮云，过眼纷纷不可论。  
晚岁逢迎真耐久，青山相对两忘言。  

冯时行　寄魏相之  
胡尘涨中州，大雅欲陵替。  
遮眼惟甲兵，开口无丁字。  
君从何方来，落落清庙器。  
岂觅佳吏部，惠然枉轮驷。  
快语真起人，坐久益宏肆。  
复归磨破瓦，自写锦囊秘。  
敲门遣长须，恍若明星坠。  
意远出寥廓，沈谢堪叔季。  
昔人重勋业，文章乃余事。  
当其困湮沦，慷慨动幽思。  
旧筐傥好在，万代作清吹。  
听君发余论，堂堂蕴经济。  
贾生求属国，居然不自试。  
飘飘云雨峡，风沙正翠悴。  
老聃柱下史，庄周漆园吏。  
鸿鹄千里心，蹭蹬戢远翅。  
平生有笔砚，艰难不相弃。  
得失与忧乐，付此一游戏。  
举手忽盈纸，不知老将至。  
达士要如此，何必苦酸鼻。  
凌江我二友，大非俗士比。  
与君共朝夕，可以忘世味。  
嗟我谋生拙，汩汩耗元气。  
相逢思共载，羁绁但长喟。  
别后有新诗，莫忘情所寄。  
一瓢落清江，顷刻荷清赐。  
一饮一再读，一篇为一醉。  

冯时行　寄越州张子文待制二首  
霜清玉洁紫微人，海水群飞蹭蹬频。  
首尾七年归剪拂，东西万里隔声尘。  
酒杯强遣愁中趣，药裹长随侵裹身。  
天远征鸿飞不到，登高极目更伤神。  

冯时行　寄越州张子文待制二首  
风尘绵邈想怀家，为报平安向海涯。  
婿旧能诗鸣晓雁，儿初弄笔抹秋鸦。  
陶张蹇石真心腹，王蔡韦侯比辅车。  
更有梁山何小隐，要乘春涨别金华。  

冯时行　寄张昭度  
知君多暇豫，山县少追胥。  
日晏未鸣鼓，夜分犹诵书。  
相思千里外，一见二年余。  
锦水连三峡。时通双鲤鱼。  

冯时行　假守蓬州视事二十日以台章罢黜行至温汤作此以寄同僚二十韵  
联事春将半，去官春未归。  
儒冠真蹭蹬，祖席有光辉。  
罢遣亲刀笔，勾牵坐钓矶。  
同寮多俊彦，投老失亲依。  
坐席丘无煖，扁舟蠡亦肥。  
泉声清梦寐，山色净裳衣。  
竹杖随时拄，山杯信手挥。  
荷天将土苴，为我易烟霏。  
州县徒劳耳，箪瓢殆庶几。  
不糜公廪粟，元长故山微。  
白发心犹壮，丹途计益非。  
人生今殄瘁，世路只嘘欷。  
苦潦人将溺，思援手病痱。  
道孤谁叹息，迹蹇共嘲讥。  
去矣犹回首，忧之欲历飞。  
古今难骨鲠，风俗易脂韦。  
深峡真浮海，温泉当俗沂。  
空山猿择木，丰草马辞靰。  
已遂孤云远，犹通一径微。  
年年如问信，深觅薜萝扉。  

冯时行　见雪  
前日挥轻扇，今日御重衣。  
重衣御则已，仍惊朝雪飞。  
数峰起天末，练练生光辉。  
有如老大臣，正色立玉墀。  
风自山椒来，凛凛折我髭。  
马上久驻目，感此良惨凄。  
一昏复一晓，冉冉岁月移。  
忆昨大观初，我始垂髫儿。  
倏忽一弹指，面目生权奇。  
今朝天上雪，宛作山中姿。  
岂免三十年，侵我两鬓垂。  
况此甲马动，忧端宿肝脾。  
何当拨百忧，采采山中芝。  
一洗稻梁气，摄身凌霏微。  
春花与冬雪，俯视造化为。  
去去宜努力，所幸今未衰。  

冯时行　见张魏公二首  
危机易蹈退难安，进退如公地最宽。  
忧国忧家双鬓白，通天通地一心丹。  
久虚海宇苍生望，专结庭帏采绶欢。  
终始哀荣情罔极，谁云忠孝两全难。  

冯时行　见张魏公二首  
四海於今望治安，当头退避也应难。  
是非历历开新听，变化纷纷入静观。  
孰把后图歌寤枕，再将前事倚危栏。  
重拈今古看奇特，幸记尘冠久不弹。  

冯时行　建炎庚戌中秋夜与同官相期於月下既为顽云障空不可人意作诗以纪之  
散怀谁与俦，风月兹吾赏。  
好景会人心，宿约每不爽。  
蓐收溅明河，玉露洗穹壤。  
肃肃夜气寂，皎皎素沆漭。  
飞出未半弓，已照天地广。  
兹夕岂易得，久矣俟清赏。  
云师谁尔忤，屏翳蔽虚敞。  
万事不可必，变化如反掌。  
太清一滓秽，幽娥动悬想。  
谁为披层霄，快哉心技疗。  
闻君洗瓦盏，倒榼有余盎。  
何当数列炬，酣歌散清响。  
有月固来游，无月须一往。  

冯时行　建炎庚戌中秋夜与同官相期於月下既为顽云障空不可人意作诗以纪之  
玉皇敕诸天，兹夕尽群见。  
驱云收月光，反照玉京宴。  
老龙翻海窟，沓霭郁万变。  
天公有严令，遗隙无一红。  
萧萧寒桂影，可想不可见。  
生平谢惠连，与月有深眷。  
对影无清晖，把盏不下咽。  
亦闻顾兔药，天成非九转。  
可使骑清风，飞入广寒殿。  
安得一刀圭，扶我超宇县。  
稽首分帝觞，饱以琼爢荐。  
回首邻清娥，相将以游衍。  
人间滴与沥，役役自卑贱。  

冯时行　江行书事  
扁舟如竹叶，块坐筋脉缓。  
起寻筇竹杖，散步午沙暖。  
石净困还坐，江绿污仍盥。  
山转孤渚没，岸落细路断。  
草色暝烟雾，花树见村畔。  
物象总相惬，欲遣诗句管。  
诗成自吟哦，两袖春风满。  
皛皛日欲暮，我行亦已懒。  
聊复唤疏蓬，叠骨作小款。  
范蠡定何人，得遂老萧散。  
我待功成后，此语正恐涎。  
径欲具蓑笠，烟雨随蛮蜑。  

冯时行　江月亭  
张家作亭跨江月，久欲题诗诗思竭。  
今朝龙泉宝函来，岂亦索诗光贝阙。  
忽忆曩时醉亭上，笑倚长松清兴发。  
波光浩涉荡樽俎。夜色鲜明见毫发。  
是时披襟揖灏气，蠲涤肺肝洗尘骨。  
归来至今忽想像，犹觉人寰可超越。  
会当月夕驾烟桨，吹笛呼龙出龙窟。  
蓬莱方丈傥可寻，借我长风泛溟渤。  

冯时行　将之沪南  
几年落魄剑南州，重入蛮乡觅旧游。  
十驿出城难夙驾，一生浪迹愧虚舟。  
家留异县怀亲老，梦绕沧洲恐鬓秋。  
白马鸣寒如何问，此身端复谢沈浮。  

冯时行　缙云寺  
借问禅林景若何，半天楼殿冠嵯峨。  
莫言暑气此中少，自是清风高处多。  
岌岌九峰晴有雾，瀰瀰一水远无波。  
我来游览便归去，不必吟成证道歌。  

冯时行　九日邀郭信可登龙鹤山  
已脱青衫付酒家，请君含笑岸乌纱。  
百年行见星星发，一醉须还岁岁花。  
令甲许人休吏卒，峰峦邀客上烟霞。  
龙山故事依然在，莫把风流让孟嘉。  

冯时行　就得胜寨遣人入巫山买酒  
闻道巫山县，秋深好白醪。  
形神须此物，觞咏本吾曹。  
马杓胜鹦鹉，羊羹当蟹螯。  
暮寒催渴肺，径欲卖青袍。  

冯时行　句  
儿童便读山中记，老大才登记裹山。  

冯时行　句  
妾身在代不如意，汉中胡中俱断肠。  

冯时行　客舟棱天庆观夜坐  
家山千里秋风客，搔首夜深寒雨窗。  
万古兴亡心一寸，孤灯明灭影成双。  
鬓边日月如飞鸟，眼底尘埃拟涨江。  
高枕欲眠眠不稳，晓锺迢递发清撞。  

冯时行　苦雨  
噎鸠唤雨恼秋魂，唾手笺天恨少文。  
卷去行云宜有主，放行飞海恐成群。  
蒙蒙遮眼寻山远，点点送愁缘竹闻。  
神女工夫遽如许，可能匝地洗妖氛。  

冯时行　夔帅范太尉生日  
秋空无云倚太阿，天劝不受金盘陀。  
英姿杰气狭宇宙，却立引手攀明河。  
已办长缨三百尺，缚取胡雏寄飞馹。  
徐挥白羽扫龙庭，停骖戏勒燕然石。  
落落雄图九万里，白帝屈公朝夕耳。  
天使中兴气象自公还，还当与公金石年。  

冯时行　夔州抚属陈行之座上作  
云细不成雨，虚从万里还。  
卸帆逢故旧，把手话间关。  
酒浊消千虑，春新见一斑。  
便须开口笑，白发不胜删。  

冯时行　腊月二十八日  
晷景余三日，忧愁尽一年。  
酒侵新岁熟，花待故枝妍。  
邻里多遗馈，庖厨有盛烟。  
拥炉风雪顺，春意欲相先。  

冯时行　李花已尽再用前韵末章专属蒙景明资一笑也  
向来风前见桃李，今日纷纷落风尾。  
老人於花亦何有，不用天公事嗔喜。  
漫天高跨风力长，更飞急雨湔余香。  
雪儿歌底踏舞马，燕子泥边随滥觞。  
明妆皎皎争前列，触手还羞疑不洁。  
芳菲已断阳台梦，只有消烦嚼冰雪。  
明年祢应花更奇，岂无方略留春辉。  
欲作短章凭阿素，只待西邻之子归。  

冯时行　李彦泽紫云洞  
玉帝侍臣紫云翁，帝嗔谪居跨鳌峰。  
年齿瞬息反帝所，空有衣冠藏山中。  
山中草木俱不同，紫云霏微气郁葱。  
风清月白岩穴空，翁犹被发乘虬龙。  
来从南箕驱长风，人间奔趋争追蹝。  
依稀可望不可从，披寻遗编三复重。  
舜庭丝匏间笙钟，呜呼翁兮终莫从，  
姑从遗编愈盲聋。  

冯时行　铃斋  
乱离固多事，贤哲有要领。  
一切本仁义，条教日月炳。  
邦民用不犯，闭阁自非省。  
犹能肖盖公，使我醉清净。  
春风花满门，午梦日转影。  
先已戒铃下，吏至无辄请。  

冯时行　刘守生日  
天清池净行清秋，帝命吉祥驱蓐收。  
九霄坠露濯仙骨，冰壶翠鉴尘不留。  
十年持节东西州，绣衣辉煌照遐陬。  
山之岷峨水之涪，两川至今腾歌讴。  
渝城突兀大江头，岂足滞公霄汉游。  
郁葱之山海上浮，上有仙人老浮丘。  
玉井莲开花作舟，载公缥缈登瀛洲。  
琼瑶之台白玉楼，霞裾飘飘海上游。  
仙人吹箫劝黄流，一觞不老仍不愁。  
始知仙凡隔尘土，人间衮衮真浮沤。  

冯时行　留题云顶  
山如虬龙来，渴饮金渊水。  
水竭欲飞去，骧首振鳞尾。  
壮哉老头陀，奋迅咄使止。  
左手揽其角，右手持其耳。  
压以大兰若，宛转不得起。  
跏趺盘石上，颐指役万鬼。  
至今五百载，金碧半天倚。  
檀施走两川，浇钵日万指。  
我来过其下，柴车为一柅。  
周览三叹息，仰止百拜跪。  
凭高抚浩荡，霜天净无滓。  
幽怀散百虑，老眼卷千里。  
因知大力量，建立乃如此。  
德大无小试，器薄戒远便。  
不闻力扛鼎，但见橛撼螘。  
感彼上人者，不觉泪盈眥。  

冯时行　龙鹤祷雨  
地灵丘壑邃，危路入紫烟。  
藤萝閟尺水，中有龙潜渊。  
青曦弄骄晖，绍兴丙辰年。  
嗷嗷周余民，生理谅难全。  
令尹谢不敏，来上天公笺。  
一念如丝芒，已斡造化权。  
夜半雷绕山，雨出山之巅。  
凌晨眺四郊，草木亦欣然。  
民载神之休，次谓令尹贤。  
贤则吾岂敢，庶逭失职愆。  
甲兵久不洗，风霾涨尘寰。  
兹事非神助，谁其荡腥膻。  
物极理必反，否泰如循环。  
刘龙傥有意，速起飞九天。  

冯时行　卢秀才家食梨  
屡款卢仙贡玉堂，谷梨霜饱每分香。  
冰圆咀液凉疏齿，金醴吞甘浣热肠。  
误诮斧斤讹鲁简，骇听名字笑吴娘。  
好同火枣供嘉品，端此蟠桃味更长。  

冯时行　旅兴寄张惠之  
始觉归耕晚，从谁话此情。  
但能安食息，敢复计声名。  
留滞烦书信，艰难愧友生。  
有怀悲不尽，归鸟暮云横。  

冯时行　落花十绝  
枝头日日候韶妍，百舌声中又隔年。  
莫道山翁无思绪，见人踏着便凄然。  

冯时行　落花十绝  
着花着酒苦相留，嗔雨嗔风毕竟休。  
有熊游扬元妩媚，无心点缀亦风流。  

冯时行　落花十绝  
万翠千红锦一张，春秋何处不芬芳。  
谁教无赖狂风雨，收作年华入鬓霜。  

冯时行　落花十绝  
老来着意忆余年，时世那堪急似统。  
敌面被春将一岁，又随风叶去翩翩。  

冯时行　落花十绝  
恼教衰病倩人扶，掩得疏慵倒酒壶。  
半湿垂垂粘醉帽，全轻冉冉上吟须。  

冯时行　落花十绝  
半去还来绕书丛，半随胡蝶便西东。  
从交满地无人扫，快意甘心薄幸风。  

冯时行　落花十绝  
即看往往斗鲜妍，忽作漫天也可怜。  
随雨随风和有恨，恨无人着买春钱。  

冯时行　落花十绝  
幽栖竹路满苍苔，花拥柴扉午未开。  
可是春风料理得，时吹一片过窗来。  

冯时行　落花十绝  
瘦筇随意步晴沙，困卧江头野老家。  
桃李盈门春寂寂，莺惊睡觉一床花。  

冯时行　落花十绝  
朝来酌酒尚芳菲，醉眼醒时已觉稀。  
苦妒妖饶莺拂下，解怜飘泊燕衔归。  

冯时行　落梅  
不禁清瘦怯风霜，远信先凭驿使将。  
楼上笛声吹旧曲，鉴中人面学新姜。  
飘零院宇仍多思，点缀帘栊亦自香。  
留与春风共流转，凭谁试与祝东皇。  

冯时行　眉僧晓岑仆未之识也持钵求施既辞以贫则愿丐一诗诗未暇作而三至门  
门前剥啄遗儿应，客是平生不识僧。  
檀施咄嗟贫未可，词场驰逐老犹能。  
识凌风月收孤思，乞与云山伴曲肱。  
我亦从来惭绮语，休将此段拟传灯。  

冯时行　梅花  
正是园林花木衰，冰姿玉洁出疏篱。  
月中瘦影道傍见，江上寒香人不知。  
时节惊心非故物，簿书满眼欠新诗。  
碧云暮合关山远，拟折琼英寄所思。  

冯时行　梅林分韵得梅字  
霜朝马蹄无纤埃，锦城城西江之隈。  
金兰合沓俱朋来，白沙鳞鳞江水洄。  
梅花傍江高崔嵬，人言犹是王建栽。  
豪华过眼浮云哉，飞英送香来酒杯。  
酒酣疾呼竹篱开，走寻屋角如龙梅。  
梅龙虽多此其魁，睡龙屈盘肘承胲。  
风皴雨散封苍苔，孙枝迸出谁胚胎。  
天公抚摩春为回，慎勿变化随风雷，  
年年开花照尊罍。我欲结序买芋煨，  
与梅周旋送衰颓。  

冯时行　梅台  
缅怀清绝姿，风流似居士。  
固宜命斯台，俗子视桃李。  

冯时行　牟元礼挽章  
泪注琼瑰事可伤，白衣回首白云乡。  
两三遗册新诗在，四十余年素业荒。  
学海骤乾千顷浪，儒林旧剪一枝芳。  
风流未寄三题草，光焰谁家万丈长。  
不作人间金榜客，应为天上玉楼章。  
诙谐未见车公品，锦绣应无李白肠。  
幽鸟空啼疏竹径，青灯愁见旧梧堂。  
就中有事空堪恨，谁问双亲两鬓霜。  

冯时行　南至即事  
爱惜青秋预恐贫，岂堪时序过来频。  
待梅沽酒无多日，隔腊看春只并邻。  
俗薄连墙成异县，时难佳节是萧辰。  
望云还卜中兴日，溅泪乾坤一小臣。  

冯时行　偶成  
越罗与蜀锦，被体何其华。  
豹胎与猩唇，适口良自佳。  
佳美未必得，饱暖不可赊。  
明通纸胜雪，乐昌墨如鸦。  
更招南浦石，四友相宠加。  
谩薰新宁香，时烹固陵茶。  
萧然文字间，亦足为生涯。  

冯时行　彭山道中  
劫劫真无谓，迟迟再有行。  
断云峰出没，残照水分明。  
远意谁能共，长亭空有情。  
从今离别梦，逐夜到江城。  

冯时行　蒲团  
瘦骨何支离，老鹤惊晴霜。  
软苎联溪蒲，一榻风月堂。  
四序自鳞次，跏趺贯炎凉。  
达官重锦茵，妙姬罗衣裳。  
寒士倚清秋，忧居涕浪浪。  
此君勿相留，我欲坐相忘。  

冯时行　清富轩  
道高清识自超殊，白璧黄金视若无。  
坐侧拥书皆是宝，望中森木尽为奴。  
朱帘画栋皆成俗，绿水青山可与娱。  
日有轻肥寻访去，每教留恋过残铺。  

冯时行　清明  
宝勒香轮簇柳阴，宦游清味独沈吟。  
野云未散山头暗，春水初生岸脚深。  
万里松涛寒食泪，十年萍梗故园心。  
狂风又卷残红去，飞落谁家无处寻。  

冯时行　清明  
律历调元气，氛埃廓景风。  
清时归在宥，憔悴得冲融。  
日御元来正，王春自昔同。  
野人看气象，暂觉百忧空。  

冯时行　秋日即事  
人情节物自相关，强不悲秋亦恐艰。  
渐老身危生理索，凭高眼远暮天寒。  
树能长啸风前听，山亦多愁雨裹看。  
陶写无他仗诗句，雁声砧杵倚栏干。  

冯时行　秋夜书事  
灯暗文书隔縠罗，寒欹竹枕倦吟哦。  
本来无事消魂得，作意撩人奈雨何。  
二十五声秋点冷，百千万绪客愁多。  
海山寂宽应如此，琴自无弦一放歌。  

冯时行　日望冉雄飞之来久不闻近耗因成鄙句以见翘然之思  
缓辔微吟自不催，看山下马想徘徊。  
阳春白雪久不听，日暮碧云殊未来。  
已戒儿童簄熟酒，更勤风雪化新梅。  
云间飞舄何时下，抑郁孤怀迟一开。  

冯时行　僧有悟策者见予於珞碛江上诵程子山孙季辰李仁甫赋成都信相寺水月  
天行明月地行水，水月相去八万里。  
天公大力谁能移，月在水中天作底。  
我心与月明作两，真月本在青天上。  
虽云佛说我别说，恐入众生颠倒想。  
少城城隈佛宫阙，客娥水月僧饶舌。  
三峡水寒梅花时，起予对月赓此诗。  

冯时行　山居  
溪带三弓地，山开一盖天。  
茅檐低没雾，藤路细迷悬。  
恶草翻新耨，狞彪突旧穿。  
争鸡喧臂膊，静鹭立挛拳。  
翠著衣襟湿，岚薰草树鲜。  
老夫甘废弃，末路寄沈绵。  
水出桃源俗，人来谷口贤。  
心期如水冷，世事绝风传。  
瘠瘵高眠稳，疏慵入静便。  
酒缸开半熟，茶饼索新煎。  
温饱无余事，安閒得剩年。  
胜游欣此始，妄想置从前。  
出处非吾浪，乘除计亦全。  
况因心地静，粗了佛家缘。  
零落余生在，宁无火裹莲。  

冯时行　山中宿小民家夜闻虎因有感  
虎叩门，山风枭枭吹黄昏。  
编蓬为户邻虎穴，敢於虎口寄浮生。  
干戈时有人相食，吏猛於虎角而翼。  
虎叩门，不敢入，  
使我怆恻长叹息。  

冯时行　上知己  
十年宦海尘埃客，文墨於人有底功。  
天远宁知心匪石，官卑不许气如虹。  
唐虽未老行将老，衍不应穷究竟穷。  
何日得君天上去，收云拾雨借长风。  

冯时行　绍兴六年十月六日同信可舜弼进道谒隐甫值渠晒画於中庭遂得纵观中  
画山画骨更画魂，范宽此中高出群。  
君家八幅老笔墨，百年古箧铺香芸。  
我来日出挂东壁，苍崖落雪飞纷纷。  
寒鸟不动空无尘，荡荡晴天开四垠。  
终南太华入霄汉，秀色千里填河汾。  
想当盘礴未画时，天地开辟云中君。  
长鲸吸川欲酣醺，疾起信手驱风云。  
须臾却立万岭下，援笔往往齿没龈。  
平生爱山在梦寐，行年四十老更文。  
摩挲岩壑重感叹，径欲杖履从麋{上鹿下困}。  
画龙傥有真龙至，归即到山非浪云。  
列仙之儒恐邂逅，烟霞芝杧应平分。  

冯时行　舍弟生子  
多女信无助，多田复何虞。  
我固喜二仲，辈出三丈夫。  
圆郎未解语，手欲学抹朱。  
闰郎好神气，两眼澄秋湖。  
复有新生儿，初探玄海珠。  
一一阅清俊，并是千里驹。  
胡为集我家，足视种德符。  
昆弟若一体，在尔犹在吾。  
堂前有双亲，各已皓鬓须。  
抱弄想慰意，颜色朝愉愉。  
未问壮门户，悦亲良所须。  
况我藜藿肠，要当饱典谟。  
足以立家学。灿灿遗群雏。  
尔后更五稔，汝等行不扶。  
我欲为道肥，汝当为书癯。  
富贵何足道，陆机真洪儒。  

冯时行　诗呈监试  
笔阵词锋已破坚，深深帘幕度微烟。  
纷袍幸免催诗雨，堆案何堪造傍天。  
走马共知难看锦，得鱼自笑已忘筌。  
芙蓉岂待春风力，偶失知音勿断弦。  

冯时行　十七日夜月色尤佳与韦去非东亭小酌  
秋来瑶海浴婵娟，天上人间又一年。  
有酒何妨三夜看，无云尚见九分圆。  
楼台迥忆仙游眼，村落遥思禁曙烟。  
半柄衔山风露冷，归来清绝不成眠。  

冯时行　石漕生辰  
梦断熊罴夜，祥呈馈鲤初。  
固应贤有后，谁谓庆无余。  
为国家相似，忧民子不如。  
符分四郡虎，金佩十年鱼。  
未补三公衮，聊分八使车。  
权衡公选格，陵阜富军储。  
阀阅名犹在，朝廷席已虚。  
称觞勤祝颂，二十考中书。  

冯时行　石孝立挽词  
斯人已矣舟移壑，惆怅九原谁可作。  
灵光长与孤月孤，幻化偶随落叶落。  
人间好事平生有，留得芬香传万口。  
杨侯宅畔蜀江边，霜立梅花醉哀酒。  
伯仲如林吾所爱，俯仰十年无一在。  
鬓边日月去如飞，老怀不待秋风悲。  

冯时行　食笋  
锦箨初开玉色鲜，烹苞葅脯尽称贤。  
绝能加饭非无补，浪说冰脾苦不便。  
一日偶无慵下箸，四时都有不论钱。  
寒儒气味都休问，准拟凌风作瘦仙。  

冯时行　双飞桥  
巨木架长虹，横跨惊湍上。  
有如排世难，出力贵用壮。  
行人知宝地，非此欲何向。  
因怀济川功，作诗鑱绝嶂。  

冯时行　思归  
安用区区五斗鸟，竹篱茅屋唤人归。  
闭门高卧不通客，倚树长吟懒系衣。  
秋稻水乾还筑圃，春蚕桑尽欲鸣机。  
山云野树吾家物，身瘦何妨道自肥。  

冯时行　送常德翁和县  
山多豺虎水蛟鼋，万里归来只旧官。  
莫问苍生待君起，须知白发见亲难。  
高踪已逐飞鸿去，凡眼休将退鷁看。  
得句惊人须寄我，时时要看老波澜。  

冯时行　送冯贯道赴行在二首  
路入丹霄起柂初，峡山晴色曙烟疏。  
海深南斗临天阔，江合西川直帝居。  
禁漏深寒参佩玉，御炉香暖散衣裾。  
遥知三接承恩罢，日影参差转玉除。  

冯时行　送冯贯道赴行在二首  
儒雅风流总不如，蒸髦久合下旌车。  
黄堂报政瓜初及，宣室倾贤席已虚。  
楚树迎船春去尽，吴莲傍桨雨收余。  
留连物色题诗裹，健步传呼有峻除。  

冯时行　送冯献道运使得岸字  
蜀江滟新肥，送客上霄汉。  
别怀老易感，醉帻狂更岸。  
春暄鼓气全，风软帆力半。  
青云随步履，紫气郁几案。  
清明锁积阴，当阳盛熙旦。  
群奸付严科，四海归睿断。  
君行此其时，国光炳大观。  
况乃济时须，祑砢真巨干。  
举杯酬拖尾，为赋鹿鸣乱。  
云从动岩穴，起我病痯痯。  
沟壑未填委，胡为甘屏窜。  
日边多故人，为我致此段。  

冯时行　送涪守何常卿十六韵  
一时周屏翰，千载汉循良。  
宠渥分民社，疲羸赖纪纲。  
洪恩随雨润，令问与风翔。  
日月流年驶，江山别恨长。  
已闻谈旧政，方改视新章。  
贱子千官底，曾依数仞墙。  
迂愚真滥吹，浩荡实包荒。  
倦鸟栖林樾，哀鸿顾稻梁。  
一廛联户版，余惠及耕桑。  
迨此徵黄速，还闻惜寇忙。  
江云牙行旆，峡树远归樯。  
亟欲承颜面。於正写肺肠。  
麦秋驱病马，山雨绝横塘。  
意去如飞鸟，身留类触羊。  
登临空怅望，竚立更凄凉。  
眷注期公久，趋瞻预可量。  

冯时行　送何子应二首  
送客江头水渐生，客愁无那亦相缨。  
一离夔子真成别，欲过岑公且勿行。  
小舞清歌元有兴，绿杨青草正关情。  
背人归去春无赖，未害开怀斗酒兵。  

冯时行　送何子应二首  
功名本自属诸生，谁向沧浪便濯缨。  
枕上日高惟我懒，船头风饱看君行。  
眼前历历几经手，意外悠悠久系情。  
待得封侯应有日，胸中况贮万奇兵。  

冯时行　送开守解印  
穷冬自萧疏，小垒玄云开。  
使君掷虎符，行矣何遽哉。  
父老相与言，未言心已哀。  
自云好使君，抚我如婴孩。  
天不为我旱，人不为我灾。  
使君今已行，力挽不可回。  
举手向父老，听我勿我猜。  
赤骥万里足，瑶池倏往来。  
伏枥方丈间，何其等驽骀。  
丹凤隘寥廓，五湖看如杯。  
修羽落樊笼，安得一毰毸。  
骥非伏枥姿，凤当翔九垓。  
使君禀天秀，磊磊真长才。  
峡裹三家村，胡为久徘徊。  
况与艰运偶，中州涨胡埃。  
天子急亲贤，搜访群草莱。  
一麾谅其微，千里良需材。  
弃去自腾踏，为国除祸胎。  
父老休嗟惜，功勋在云台。  

冯时行　送孙履道  
平生心印久相传，出处穷通岂偶然。  
且把新诗斟别酒，莫将离恨恼衰年。  
步兵未必非奇士，太白惟知是谪仙。  
待我休官彭泽去，约君同老白云边。  

冯时行　送同年杨元直持宪节湖南二首  
天阔风高旆纛轻，江清沙白映扬舲。  
西岷峻极开文纪，南斗昭垂并使星。  
已见帆头湖水白，犹看柂尾蜀山青。  
祗应直上裁天诏，楚甸风烟暂一经。  

冯时行　送同年杨元直持宪节湖南二首  
犹记琼林插赐花，云霄翮断进涂赊。  
形归静定几生柳，道叩虚无类煮沙。  
晓落秋风惊白发，病瞻南极记丹砂。  
愿分九鼎刀圭刀，留得残年老种瓜。  

冯时行　送同年朱元直监税  
会计牛羊道益光，幽兰不佩亦芳香。  
前郎未必辞官小，我辈惟知作法凉。  
客抱只消潘鬓白，俸囊无奈朔身长。  
要知别后相思地，独上西山下夕阳。  

冯时行　送同年朱元直监税  
秋风可拟借年光，晓觉新生簄泼鼻香。  
黄菊丹萸元妩媚，败荷衰柳自凄凉。  
山才入眼身尤健，事不关心日便长。  
欲把酒藤凌翠峤，醉余起舞送重阳。  

冯时行　送同年朱元直监税  
池上千岩入晓光，无花草木自吹香。  
眼随天霁山山见，心与秋清事事凉。  
长啸响惊龙壑静，微吟思入雁云长。  
未须摇落增悲慨，新报王师复洛阳。  

冯时行　送王公佩之泸  
炎薰五月只须臾，底事书生亦滤泸，  
午影风凉槐系马，晓岑云白杖挑壶。  
见闻幽谷莺迁木，气类朝阳凤集梧。  
见说阿房曾有赋，声名速为诧东都。  

冯时行　送王子善移江津酒官一首  
相看相别意何如，见事蜂生正要渠。  
挽袖一杯山月上，凝眸十里峡风徐。  
衣冠苗裔烟尘际，京洛风流咳唾余。  
自此情愁欺老得，逢群重见为驱除。  

冯时行　送杨元老召赴阙  
群心周道直，万国舜门开。  
咫尺清虚地，精微择异材。  
光辉生锦里，合沓上兰台。  
霄汉横高翥，风云接大来。  
龟龙纷秘奥，奎壁焕昭回。  
碧海浮城阙，丹梯近斗魁。  
由来升密勿，此地实胚胎。  
早晚龙渊跃，从容衮职陪。  
斯文归黼藻，吾道久尘埃。  
汉武威怀远，周宣正化恢。  
治源先简俭，国本厚封培。  
造藤心终启，前筹力竟回。  
正宜须弼亮，岂独藉淹该。  
畴昔先登际，声名亦壮哉。  
追风先蹙踏，戢翼更徘徊。  
巨宝应难价，殊姿肯自媒。  
中天县日月，万里忽风雷。  
戮力铭锺鼎，余波及草莱。  
故人元勃窣，晚节更摧颓。  
料想怜枯肺，吹嘘助酒杯。  

冯时行　送友人兄弟赴省  
书剑一门去，由来得主盟。  
峨冠虽合沓，再鼓已聋盲。  
风急鴒原起，云高雁序横。  
天衢在咫尺，去去任飞鸣。  

冯时行　送张卿赴西路宪  
不容巴国恋深仁，使节朝驰诏墨新。  
山水两川奇胜地，典刑三晋老成人。  
使星正自临东井，卿月元来照紫宸。  
自是皋陶多迈种，归毘舜德咏臣邻。  

冯时行　送张仁甫见何少卿续郎中二首  
并州天下脊，人物见遗英。  
乱复归何处，贫甘送此君。  
天高卿月满，云静使星明。  
二老恩波阔，扶蓑强一行。  

冯时行　送张仁甫见何少卿续郎中二首  
水驿风烟暝，江郊茅苇秋。  
不头穷易老，自是客多愁。  
自倚连城价，终艰一饱谋。  
向非天下士，强项敢轻投。  

冯时行　送召客  
暮春送客朝明光，颠风吹花绕柂樯。  
大江吞天日出没，赤心许国一苇航。  
平生梦蹑螭龙尾，天门九重九万里。  
一朝巨手开天关，丹极紫霄随步履。  
儿辈端非五湖匹，国柄今归谢安石。  
遥之别墅清昼长，笑拂楸枰行折屐。  
共倾东海洗乾坤，景仁况是名公孙。  
四郊多垒士之耻，富贵浮云何足论。  
宦海十年风退鷁，我亦弹冠听推檄。  
安能郁郁久居此，朔饥欲死心不死。  

冯时行　宿石洞峡  
五十七年来往处，扁舟几系乱云边。  
江山寂寂浑无恙，鬓发丝丝也可怜。  
水背黄牛吞七泽，杯翻白鹤过群仙。  
差池世故浑如此，底事长歌亦浩然。  

冯时行　岁暮舟次荆州呈李尧俞  
肃霜闻渡雁，湖海发归舡。  
烟树开吴泽，风帆尽楚天。  
经过成往事，信宿是明年。  
诗句随元礼，云山共一天。  

冯时行　索友有赓和  
诗债迟迟不见还，只缘草赋动天颜。  
一挥可但难加点，三得何消更索斑。  
余力自知过我辈，新篇不合是君悭。  
风流来往无多日，肯与吾曹作两班。  

冯时行　题报恩方丈宋子展所作墨竹  
丛筠抱清节，茂若含幽翠。  
孤树老风霜，空枝少春意。  
其中有磐石，人莫知其器。  
坚顽如我心，脱尽荣枯累。  
画不与诗谋，诗辄穷微理。  
何时逢画郎，忘言笑相视。  

冯时行　题蔡云叟山居  
茅屋依云晚未收，一门山色倚寒流。  
戏檐黄雀惊弹剑，饮水鸟猿看放钩。  
醉卧落霞斜枕手，高吟晚日更昂头。  
朝廷莫问安边策，人在深山笑五侯。  

冯时行　题村居  
荆棘丛中少避锋，归来袖手十春冬。  
茅檐去市远更远，樵路入山重复重。  
云与好閒长作伴，虎知闻道亦相容。  
浊醪寄酿枯松腹，夜醉南山最上峰。  

冯时行　题梵音水野亭  
三宿离桑下，栖迟向一年。  
无来元谩尔，欲去也凄然。  
峡路梅随马，吴江柳系船。  
此生地再到，题字寄山泉。  

冯时行　题涪陵杨彦广薰风亭  
身世如浮云，百年一飘忽。  
古人事业在，已腐藁里骨。  
惜哉薰风亭，劲翰俨突兀。  
想当挥洒际，浩气涨溟渤。  
迄兹变故后，同好亦泯没。  
散帙落危睇，作亭焕新揭。  
超然盛德后，清芬念贻厥。  
亦闻爽垲地，山水皆秀发。  
旷荡敞遐眺，葱蒨罗翠樾。  
胜游集簪履，有酒备百罚。  
异时太真园，绛树山硉砵。  
吾其解烦鞅，长风卧烟筏。  
问津鸥鸟外，亭上散白发。  
飘飘揖薰风，解带脚不袜。  
咀嚼清冰圆，内洗肝肺渴。  
呜呼苍梧远，瑶琴久衰歇。  
於焉慰永怀，森森为披拂。  
耿耿入疏襟，更欲迟华月。  

冯时行　题郭信可琴中趣轩  
泠泠接吾耳，尘尔非真精。  
大音寂无响，瓦砾如雷鸣。  
古今滞迷妄，溜溜尘所萦。  
落叶随水去，颠风吹残英。  
道人了本源，超然契无生。  
销溶天所假，浩荡还空明。  
视听非耳目，况复求音声。  
竹木閟渔社，衡茅落初营。  
杖藜候晚收，曳履看春耕。  
无为万物逝，不言四时行。  
情尘泯绝处，大地皆{经纟换音}韺。  
渊明出醉语，能与此理并。  
见之偶一笑，呼儿署南荣。  
莫作如是观，吾轩本无名。  

冯时行　题汉初东岩  
疏官寂寂解行衣，脱木萧萧立翠微。  
江带暝烟随意曲，鸟翻落日向人归。  

冯时行　题虎丘  
海甸平无际，突阜如踞虎。  
杉松閟岩壑，殿阁焕藻黼。  
老眼凌云烟，吴会略可俯。  
昔游恍如昨，岁月不胜数。  
老矣惬重来，病倦喜欲愈。  
况复偕贤彦，清罅侑歌舞。  
高谈闻善谑，锦绣落英吐，  
篱菊粲佳节，山屐霁淫雨，  
蜀客万里外，艰虞棘肺腑。  
摧颓已无气，赖此作一鼓。  
却欲挽长江，快意洗天宇。  
且复置是事，秋风送归橹。  

冯时行　题黄氏所居  
环翠五六里，深藏三四家。  
风高鸣雁序，春暖茁兰芽。  
门苍分楠直，溪流带竹斜。  
我来风雪晓，倚杖看梅花。  

冯时行　题泸南石洲滩  
云间依约起楼台，江上遥观眼豁开。  
初谓僧房有钟磬，那知人户半蒿莱。  
一生梦幻本如此，过眼浮云安在哉。  
独倚斜阳吊今古，乱鸦飞处一舟回。  

冯时行　题毛祖房屋壁  
卜筑缙云山下村，缙云山色青满门。  
承当春色花成段，领略朋簪酒满樽。  
尽去机关驯虎豹，略推恺悌赦鸡豚。  
要知余庆须弥远，堂上森然见子孙。  

冯时行　题綦母氏孝友堂诗  
高堂丽丹雘，燕衎谢伯隘。  
揭名屏物色，所取一何迈。  
艰难丕平后，南陔日废坏。  
借锄记父恩，絞臂饱兄嘬。  
惟君肖古先，学识洞源派。  
尊承天伦重，愧赧绝纤芥。  
遥遥曾闵心，千载知勉励。  
雍穆粹闺閫，里闬消螫虿。  
培植诞嘉种，芟蕴殄莠稗。  
善积庆自余，福履可不卦。  
斯堂寄丹抱，永焕曾玄戒。  
白华粲堂下，紫荆老不杀。  
吁嗟嗣芳烈，世世勿剪拜。  
感激自成诗，漫往致壁疥。  

冯时行　题三峰  
古院无人僧作佛，碧潭有水鱼化龙。  
当年矩诺小游戏，一石击碎成三峰。  

冯时行　题苏庆嗣睡乐轩  
六凿森剑戟，一枕寄华胥。  
睡觉既殊辙，睡兮真乐欤。  
达人蕴大观，方寸包太虚。  
忧乐两不知，寤寐常如如。  
昔也蝶栩栩，今焉周蘧蘧。  
而今我法中，无欠亦无余。  
以睡为乐邪，不睡宁非渠。  
然则此轩名，无乃滞一隅。  
苏子笑而应，斯岂真吾居。  
飘流阅世故，早觉心地初。  
今古一偃仰，天地一蘧庐。  
揭名聊尔尔，至言恐惊愚。  

冯时行　题王与善隐轩  
苦节风尘际，甘心季孟间。  
禄微几饮水，眼冷只看山。  
江绿鸥千点，檐疏月半环。  
饱谙清净趣，浑未觉天艰。  

冯时行　题香积寺  
拨草詹风日，招提重访寻。  
雪如将路断，云实助山深。  
密印传初祖，英国嗣少林。  
我来聊借榻，静夜听龙吟。  

冯时行　题杨氏清福亭  
几年濒江种松竹，郁郁葱葱蔽江曲。  
犹有杨侯旧子孙，更结高亭贮寒绿。  
东家杀赋印铸金，西家言事腰胯玉。  
一樽径醉我不知，不待招呼风月足。  
有客胸中抱经济，才高正患功名促。  
閒为清福非吾事，乞与此亭作佳目。  
主人再拜不敢让，愿作閒人老林麓。  
江平酒熟夜收钓，鸭肥稻香朝坦腹。  
此时寄语恶长官，勿遣追胥骇僮仆。  

冯时行　题杨毅肃十马图  
平生仰闻毅肃公，南征北伐开骏功。  
所乘十马有图画，今观逸气犹追风。  
法时血战冒飞矢，一中钩膺一贯耳。  
功名富贵岂偶然，请看将军出万死。  
绍兴壬戍之仲冬，李严城头霜月空。  
夜深无寐开素轴，感时抚事三叹息。  

冯时行　题友人南北江山图  
地廓秦山壮，天涵海甸宽。  
十年经眼处，万里入毫端。  
户牖开千嶂，风烟老一竿。  
已无圭组累，图画不空看。  

冯时行　题岳阳楼  
洞庭涵浸八百里，岳阳楼高跨湖尾。  
天空地迥豁疏襟，有客临风来徙倚。  
是时穷冬天气昏，惨淡愁杀湘君魂。  
层栏半落烟氛外，浩荡犹恐旋乾坤。  
异时清霄玉鉴白，空明月路飞仙客。  
明朝露华洗七泽，万顷寒光天一色。  
眼中未见此境好，他日扁舟吾未老。  

冯时行　题张粹夫万卷楼  
儒生读书不贵书，枕头阁脚醉梦余。  
反不若浮屠，宝贝为函金作字，  
海龙扶出凌空虎。君今收拾一万卷，  
置在高楼截云汉。想当日月出没间，  
玉轴牙签互璀璨。我欲牵车驾黄犊，  
往发缣缃焕心目。论孟久荒缘老病，  
请君为我删严令。  

冯时行　天华寺亭二首  
老去心如水，眼明犹爱山。  
偶来出已意，特为破天悭。  
能便渺茫处，尽归寻丈间。  
公余成践蹂，心事等云閒。  

冯时行　天华寺亭二首  
一亭开浩荡，千载纳幽閒。  
日色射丹巘，秋姿凝翠鬟。  
人家屏上见，鹭点镜中还。  
冷宦惊人眼，无妨饱看山。  

冯时行　同郭师圣司空仲容探韵得江字  
孤月流高天，分影遍千江。  
我来无人境，亦复窥幽窗。  
好客如佳月，开门辄摐摐。  
月到客亦到，不隔山{左山上凶下儿}豧。  
把手入茅庐，笑语钟新撞。  
一鸣惊人友，更挟飞凫双。  
连璧光照眼，老我心所降。  
呼童洗瓦盏，竹叶倾册山缸。  
清溪漱鸣玉，老树森高幢。  
更招二三子，放怀山水邦。  
分题得佳句，一字鼎可扛。  
男儿树勋德，出手便可椿。  
愿移诗句力，挽俗还纯厖。  
惟予心已灰，庶几鹿门庞。  

冯时行　同王公佩和老杜韵  
新长筼箉竹，傍穿薜荔墙。  
夜须邀月坐，昼不待风凉。  
剩放梢添绿，斜将箨抱香。  
幽居绝还往，相伴兴何长。  

冯时行　同王公佩和老杜韵  
敝屋甫环堵，此君忧面墙。  
当窗蔽寒绿，入坐荐清凉。  
客咏閟余响，佛薰留散香。  
老成看气骨，霜雪表灵长。  

冯时行　酴醿  
万仙同驾碧云翔，容与人间散异香。  
梅似前贤长隔世，酒真同气莫相忘。  
流莺梦断惊风雨，落月魂销映雪霜。  
春暖日长无一事，飞花片片倚胡床。  

冯时行　瓦炉  
六籍圣贤心，归来还下帷。  
老瓦烧柏子，冉冉度游丝。  
侏儒饱欲死，灵均自长饥。  
尘言污人耳，夜来洗涟漪。  
更欲清鼻观，引手时一披。  
知我其惟天，不须对愚溪。  

冯时行　万州  
银珠络髻绣衣裳，家住江南山后乡。  
闻道君侯重行乐，相将腰鼓迓年光。  

冯时行　乌栖曲  
黄河吹风暗平川，东流之水清且澜。  
明月不如长年好，照我离离满秋前。  
明年此夜月还明，我是荆江云水人。  
劝君莫唱乌栖曲，千古悲凉鬼神哭。  

冯时行　西北有高楼  
西北有高楼，氛氲临大路。  
飞檐转春风，绮窗琐云雾。  
皎服者谁子，倾城北容与。  
娟娟长眉青，不受脂泽污。  
娉婷惜不嫁，恐为荡子悮。  
写心泛清瑟，独不怨迟暮。  

冯时行　西山一首  
有客徵清赏，携筇上翠微。  
雨差肥水面，春恰染山衣。  
破绿苔迎屐，藏寒竹拥扉。  
云融开别浦，天净见孤飞。  
语响留舟壑，杯光艳落晖。  

冯时行　溪上望居人有感  
溪上居人三两家，竹篱斜插倚蒹葭。  
清流日暖鱼飞浪，静渚轻烟鸟印沙。  
脍落霜刀分采缕，酒倾玉碗泛琼花。  
因思故国园林约，默数归期定不赊。  

冯时行　峡州楚塞楼  
东南上流蜀之门，领略形胜斯楼存。  
岷峨之西江发源，势如建瓴注平原。  
出门顿息波涛喧，五溪七泽相吐吞。  
蜿蜒纡余带城垣，山亦却立且踞蹲。  
排青叠翠来庭轩，座隅仿佛闻清猿。  
我来新律当正元，天地清夷日晏温。  
主人延客开清樽，酒酣疏襟忽孤骞。  
北望两京手可扪，感时抚事销客魂。  
比闻狂酋如封豚，灰飞烟灭华夷分。  
赤县神州宜细论，翠华几时驱育贲，  
归挽天河洗乾坤。愿见从来中国尊，  
老夫日拭双瞳昏。  

冯时行　晓行得江字  
晴色招人步晓江，牙牙瘦石水淙淙。  
断云作片元随伴，白鸟无群不著双。  
净渚镜磨涵崛屼，飞涛云涌过{锋金换舟}{左舟右双}。  
烟蓑雨笠吾将老，富贵心惭苦未降。  

冯时行　谢陈舜弼送丹荔  
骊珠三百照倾箱，一一都全味色香。  
道远鹤觞齐骑驿，雨多龙伯护津梁。  
蠲烦已笑冰无味，过眼仍同玉有光。  
报贶无他空觅句，更惭诗骨谢凌霜。  

冯时行　谢杜合州送酒  
浦树江云晚杜门，史君书札问深村。  
忧愁彻骨妨诗律，赋咏开荒得酒樽。  
病肺可能供痛饮，濡唇亦足荷深恩。  
呼儿擎出随藤杖，洗盏开尝坐竹根。  

冯时行　谢冯贯道惠小舟  
先生怜我欲归休，为我添钱买小舟。  
老去尚余州县业，见来便起江湖秋。  
有名如合称聱叟，无梦焉能卖直钩。  
他日相随鸥鸟外，短篷烟雨醉懵头。  

冯时行　谢韩秀才送松栽四首  
新拓藤萝住翠峦，移根千本到云端。  
初乘雨露迎春种，便作云霄蔽日看。  
岩穴从今增气象，伏苓可拟救衰残。  
知君有意怜栖隐，更约坚身待岁寒。  

冯时行　谢韩秀才送松栽四首  
郁葱待得覆岩峦，爱护关心岂一端。  
已恐旱乾支水绕，更防牛马倩人看。  
何当倚杖听萧瑟，便欲从渠号懒残。  
物色最宜清净观，列仙癯瘦不言寒。  

冯时行　谢韩秀才送松栽四首  
已将疏懒寄云峦，人世於今有万端。  
整顿林泉宜急急，上还簪绶亦看看。  
移根远带前山涧，荷锸行冲小雨残。  
急尔成林十年后，飕飕为作暑天寒。  

冯时行　谢韩秀才送松栽四首  
餐松食柏老岩峦，药饵从今可问端。  
发白颜苍无复惧，骨青髓绿后来看。  
色随春焙茶烟碧，凉入晨烹灶火残。  
自是本来山泽相，故烦天遣伴凄寒。  

冯时行　谢景瀎卿东州名士未曾倾盖因僧悟策有诗寄余臭味不殊千里同契望风  
客唱凌天路，僧传到野亭。  
人间闻誉处，句裹识仪形。  
学道荒文律，婴愁钝性灵。  
只如老瞽史，音节尚能听。  

冯时行　谢素师惠二石  
素师为我良古僻，野性乖疏无与适。  
呼门投我清净友，翻是巴江两好石。  
一石形作巢莲龟，近人团圆生素迹。  
皎如孤月流清空，光逐一星斜辟易。  
一石初似瓜色黄，年来应被天公劈。  
枯松说与连理心，参差再合如胶漆。  
两石相逢已投分，何消引我为俦敌。  
与君倾盖便忘年，未害吾人缚禅寂。  
方今宰相真儒生，议割三关厌夷狄。  
祖宗土宇安生灵，幸以艰难念开辟。  
天畿要险壮中华，一日捐之良足惜。  
争如推毂老将军，远煽天风驱退鷁。  
我虽孺子亦有知，不惮下圯传履舄。  
嗟尔两石如有神，尚父兵书欣所习。  
不应默默斋阁闲，相对人间夜寥閴。  

冯时行　谢益仲惠黄鸡苦笋新茶三物书意勤渠欲索鄙制仍首赞仆之谈咏颇窥玄  
明月山中谢惠连，远将何物饷柴门。  
仙归碧落鸡遗种，龙入丹渊竹有孙。  
欲索风骚供咏味，仍分雪乳涤蒙昏。  
殷勤雅意知何报，待把禅宗与细纶。  

冯时行　新居凿井饮之味殊清胜因成一首  
丹砂黄菊莫年须，清净玄功世恐无。  
千里长源开地脉，数篙寒影落金枢。  
蛰龙雨气通沧海，丹凤秋风老碧梧。  
事业正应归鼎饪，更分清韵入冰壶。  

冯时行　行遇小雨  
小雨暗两岸，孤舟撑一篙。  
清同寒鹭迥，愁与暝云高。  
已判乱波色，时饶点鬓毛。  
三农有重赋，为汝喜如膏。  

冯时行　学古堂为毛应叔题  
昔人性嗜古，服用皆古先。  
有虞作漆器，弊碗历世传。  
货赀以得之，其费溢万千。  
孔席伯夷杖，乾没乃复然。  
家贫遂行乞，犹丐九府钱。  
此语虽诙嘲，义理兹可研。  
学古学其心，其用则蹄筌。  
轩辕骑苍龙，舜入九嶷巅。  
古意已寥廓，如酒醨其元。  
君生万世下，劫火经几燃。  
作堂表佳目，意与开辟连。  
譬如引猿臂，踶跂摸苍天。  
虽则如上说，胶谈岂称贤。  
今人亦古人，面目等媸妍。  
饥食寒而衣，天地靡变迁。  
浇风扬末尘，胡为莫洗溅。  
忘机便神守，抱朴贵纯全。  
六籍灿日星，泓泓圣贤渊。  
滑净一几神机妙算，羲皇列吾前。  
薰染庶可久，膏肓傥其痊。  
闻君憙事者，有子鸾凤骞。  
作诗助鼓讁，吾徒俱勉旃。  

冯时行　雪中用黄太史韵  
密雪谁人巧拟盐，初飞仍带雨廉纤。  
夜吹玉笛满浮酒，晓看遥山高卷帘。  
方积银杯翻过马，欲销冰箸插疏檐。  
不堪时傍潘安鬓，华发朝来觉骤添。  

冯时行　宴林简州桃园  
乐昌溪东大江头，脱木老屋风飕飕。  
开门满院种桃树，桃花主人林简州。  
明年二月烂照眼，简州西川醉春晚。  
凭谁管领江上花，但寄玉醪三万盏。  
为君对花连日夜，翻杯作雨雨花下。  
使桃大如王母成种高参天，直使花气连西川。  

冯时行　阳春曲  
柳带抽春寒气浅，风光晓引春楼怨。  
关山行人久不归，鸾瘦舞腰双绶缓。  
锦书难寄北征鸿，归飞海燕翻晴空。  
芳菲韶景伴愁老，兰苑桃花落照红。  

冯时行　遗夔门故书  
蜀江迸出岷山来，翻涛鼓流成风雷。  
掀天斡地五千里，争赴东海相喧貀。  
白盐赤甲当道路，呀然拒之欲使回。  
大山大水相较力，究转稍肯开东隈。  
山气盛豪水气怒，二气停滀成胚胎。  
离骚兮作文章祖，始知孕秀锺英才。  
哗哗令君出此地，得非千岁之根莇。  
愿祝君如此山水，滔滔岌岌风云起。  
人言富贵出长年，拭眼看君出奇伟。  
功名落落麒麟阁，公当不负山与水。  
如我顽钝何为者，剩买耕牛老东里。  

冯时行　忆渊明二首  
晨策东篱路，煌煌寒菊英。  
我岂无他人，底事忆渊明。  
忘言会诸理，扫尽世俗情。  
悠然见南山，此意谁与评。  

冯时行　忆渊明二首  
五音不害道，其如哇淫何。  
聊以写我心，素琴时按摩。  
澹泊有妙意，岂忧焚天和。  
贤哉等溟鸿，竟免婴祸罗。  

冯时行　隐甫圣可子仪同游宝莲分韵得郭字  
海县一廛市，天地一郛郭。  
踨蹐碍高厚，而况自羁络。  
末俗竞芒忽，讼纸霜叶落。  
平心作巨帚，一扫付清廓。  
无事我所得，超然解尘缚。  
天净镜磨垢，日炫眼刮膜。  
野水照曳杖，山烟荐飞屩。  
清朋璠玙姿，兴寄相领略。  
世间出世间，秋风古兰若。  
翠巘拂觚棱，紫苏滥关钥。  
晨钟隐町疃，香雾散林薄。  
竹密万夫静，树迸苍虬跃进。  
黏壁篆乾蜗，檐丝下晴蠖。  
蒲团便熟倚，茗碗快自瀹。  
性与香火冷，身脱簿领虐。  
理窟深探讨，迷津锐疏凿。  
心期跨汗漫，知音付丘壑。  
俯仰三十秋，痛被造化谑。  
贫穷道味胜，老大世故约。  
妄念春朝冰，不作间市瘧。  
出据廓庙地，入分禽鸟乐。  
时来屈伸指，胸次何绰绰。  
一官驰负担，五斗代茎获。  
看山未害廉，尘迹讵可削。  
倦鸟争暝树，短景转修阁。  
一来固未厌，再至良不恶。  
明日复命驾，便道过龙鹤。  

冯时行　咏雪  
疏林堕栖鸟，寒潭悲卧蛟。  
与松为老伴，唤月结清交。  
檐滴冰为箸，梅添玉作梢。  
丰年何以报，作颂纪南郊。  

冯时行　游白鹤山  
草树烟云满眼秋，长河横岭共悠悠。  
觅归未得登临怯，与世相违俯仰愁。  
万里音书无过雁，百年心事倚危楼。  
西风早晚催征驭，却向青衣江上游。  

冯时行　游宝莲寺分韵得尘字  
路出青山近，招提更可人。  
清心钟磬响，远迹簿书尘。  
晚日池边迥，秋风杖履亲。  
频来一樽酒，不畏老僧嗔。  

冯时行　游东郊以园林无俗情为韵得情字二首  
野寺日欲落，晚林烟自生。  
霞文明远水，鸦点背孤城。  
酒尽无閒酌，茶粗得老烹。  
归来喜不寐，瀋落称余情。  

冯时行　游东郊以园林无俗情为韵得情字二首  
散漫藤萝外，飘然猿鹤情。  
云山如有旧，草木半无名。  
隔竹寺幡出，前村砧杵鸣。  
乾坤清绝地，犹觉是升平。  

冯时行　游峨眉  
向来一纪登临意，白发颓龄才一至。  
阮哭穷途真可笑，孔小天下或如是。  
平生历览廓无碍，方称老怀疏不緻。  
安能却妆住云霄，更不婆娑下平地。  

冯时行　游峨眉十一首  
闻说最佳处，深藏叠嶂间。  
只须一两屐，更入数重山。  
架竹深犹渡，垂藤险可攀。  
林泉夫厌客，风雨不教还。  

冯时行　游峨眉十一首  
薄宦非初志，幽栖有宿期。  
胜游宜数数，老境已垂开。  
山好无时见，云閒逐处随。  
诛茅或未可，细路有人知。  

冯时行　游峨眉十一首  
蜀公爱山水，无不到牛心。  
岁久无从问，诗亡不可寻。  
云堂环碧嶂，溪路擘青岑。  
从僻须回杖，穷探不厌深。  

冯时行　游峨眉十一首  
绝岭人人到，空回亦大夸。  
至人观实相，凡眼眩空花。  
有障犹随牒，无心已出家。  
普贤吾日月，归屐候晴霞。  

冯时行　游峨眉十一首  
缅想如天远，由来路不赊。  
快穿灵运屐，径造普贤家。  
仰睇云霄远，回观锦绣华。  
老难持净戒，细细酌流霞。  

冯时行　游峨眉十一首  
万山皆拱揖，蹲俯若臣邻。  
初到最高处，谁为第一人。  
自惊浑俗骨，或涌半天身。  
初夏犹深雪，难忘数饮醇。  

冯时行　游峨眉十一首  
岂但山储秀，年多树亦灵。  
华夷供静瞩，参井入危经。  
幽讨真殊绝，神光却渺冥。  
正当存不议，聊使俗迷醒。  

冯时行　游峨眉十一首  
岩峦皆创见，草木半无名。  
翠削山山玉，光摇树树琼。  
岭云随客袂，谷响答僧行。  
清绝浑无寐，空山月正明。  

游峨眉十一首  
搀天元有路，绝俗更无村。  
孤眺临崖觜，危升挽木根。  
渺茫均远迩，倏忽变明昏。  
佛现惊搜句，岩前万口喧。  

冯时行　游峨眉十一首  
佛已归无迹，吾当反自崖。  
肺肠蠲坠露，衣佩结明霞。  
陶令难忘酒，庞公亦有家。  
下山人借问，姑射咤南华。  

冯时行　游峨眉十一首  
虽知仙可学，酒盏唤渊明。  
未遂山中隐，聊为地上行。  
留人垂雨意，送客走泉声。  
初上乘危惯，归途更不惊。  

冯时行　游君山值冰合不得进  
东略扶桑还挂席，朔雪颠风经赤壁。  
欲呼龙伯出珠宫，戏上君山吹玉笛。  
仙人未熟长生酒，故遣玄冰冻湖口。  
洞庭千里一镜中，烟鬟黛抹空回首。  
丹经素书旧岩丘，长歌归去吾不留。  
他年酒熟当劝客，鹤使相寻缙云侧。  

冯时行　游乐碛江中石洲  
石出杖藜稳，沙暄牵兴长。  
半江鸥鸟地，三峡水云乡。  
携客撑烟艇，开樽俯绿塘。  
便当从此去，烟雨钓沧浪。  

冯时行　游石龙偶成寺僧通首坐饱历丛林归老山故诗多及之  
飞泉撼琳球，群山高崔嵬。  
中有古道场，紫烟笼观台。  
石门不施关，荣辱自不来。  
霜钟鸣万壑，日出山雾开。  
老僧挈筠篮，上山拾羹材。  
归煮南涧水，至味谢盐梅。  
食饱不下床，法身充九垓。  
破衲一甲子，云閒与徘徊。  
我欲吐情语，铭之古岩隈。  
云切戒多事，勿听龙作媒。  
为雨非不佳，世间多尘埃。  
预恐为雨罢，归来污苍苔。  

冯时行　游云泉寺  
人日访山寺，春风能借温。  
柳桥通野水，柏径隐重门。  
泉窦来何处，梅花别有村。  
从容寻后约，假榻卧云根。  

冯时行　友人惠酒殊佳用清光滑辣四字为韵以谢  
六府萃百感，攻愁须酒兵。  
故人如我知，侵月走双畓。  
手裂绛泥封，瓦盆贮瑶琼。  
我生百世后，见此圣之清。  
一饮肺肠润，再饮毛骨轻。  
何必跨茅龙，超然欲遐征。  

冯时行　友人惠酒殊佳用清光滑辣四字为韵以谢  
先生饮至和，尺宅如鉴光。  
余力暨酒醴，百瓮春朝阳。  
洗我未墨尘，凌风龟鹤肠。  
醉乡更饱历，歧路久已荒。  
休吏闭斋阁，三盏通真梁。  
到处百虑息，其俗如陶唐。  

冯时行　友人惠酒殊佳用清光滑辣四字为韵以谢  
苦怀茅屋底，夜归船轧轧。  
酒榼对鱼篮，照路燃藁秸。  
及门呼弟昆，长少常七八。  
酣肠如有神，造化不管辖。  
曷来久欠此，君乃饷甘清。  
大醉今复狂，醒来恐愁杀。  

冯时行　友人惠酒殊佳用清光滑辣四字为韵以谢  
冠豸取能触，佩剑取能割。  
饮酒移气体，我亦嗜清辣。  
举白欲下咽，丹腑已通达。  
温温坎离间，正气自旋斡。  
於焉养真男，险语犯天闼。  
千锺建太平，岂徒为消渴。  

冯时行　有感  
俯首趋时独自嫌，年来壮胆尚相淹。  
神锋不及锥头利，花蜜翻亏蔗尾甜。  
万里水云閒有约，一床坟籍静无厌。  
明珠自得非他得，懒更骊腮著手拈。  

冯时行　又和子应游万州岑公洞  
泉细或疑雨，岩深微见天。  
暂来何可老，长往不难仙。  
石髓层层落，松声树树传。  
欲归重回首，明月傍船舷。  

冯时行　与诸友同坐梅下月雾凄清风琴泠然不类人世各联三二语醉归卧南窗下  
月冷逼疏影，梅孤泛清光。  
儿曹窍孤竹，天风韵丝簧。  
相将二三子，中夜聊徜徉。  
泠泠白雪唱，滟滟碧霞觞。  
清绝非人境，浩荡真醉乡。  
飞花炯天星，坠叶呜瓦霜。  
歌放满空阔，神融接混茫。  
三山今何许，仙游谅荒唐。  
人间有逍遥，岂阻路且长。  
簪绂縻步武，得失煎肺肠。  
役役少至老，过问或未尝。  
以愚息我机，以学锄我荒。  
以文导我兴，以酒发我狂。  
使与风月亲，宁不荷彼苍。  
夜久梅影偏，月亦邻西冈。  
严风吹冠巾，白露沾衣裳。  
归欤掩关卧，枕上从羲皇。  

冯时行　雨中书事  
昨夜风吹茅苇纷，今朝急雨洗崖痕。  
山山霞没江喧枕，树树鸠鸣云到门。  
隐几真心开暝照，繙书老膝痹危蹲。  
山居染得疏慵病，无复功名皓首论。  

冯时行　寓栖隐者僧舍读书  
茅竹无钱结翠霞，归来栖止梵王家。  
夜窗听雨翻书叶，晓研凌霜注井花。  
已隔朱楼安管钥，独寻碧磵问津涯。  
芦帘纸帐门如水，兀坐蒲团事不赊。  

冯时行　寓兴  
乘轩知有负，啜菽苦无欢。  
万事等一梦，寸心当自安。  
荆卿甘度易，李愿喜归盘。  
默坐发深想，春山犹夜寒。  

冯时行　元日二首  
谷旦休祥见，元朝氛祲开。  
日车扶晓出，斗柄斡春回。  
致理归廓庙，私忧尚草莱。  
太平岂无象，天意是胚胎。  

冯时行　元日二首  
日月新年节，乾坤旧观还。  
郁葱浮晓雾，紫翠动晴山。  
御气笼宫阙，朝班杂佩环。  
遥知王会散，喜色粲天颜。  

冯时行　月夜  
秋立雨新霁，气清云自消。  
地空银海阔，天净玉丸跳。  
把砚承明露，扶儿看碧霄。  
病禁凄冷得，不惜到明朝。  

冯时行　云安下岩二首  
系缆江沙静，杖藜岩谷春。  
花依竹色好，草入涨痕新。  
占笋苔初破，尝梅客遽颦。  
篙师勿槌鼓，幽兴苦留人。  

冯时行　云安下岩二首  
曩游成断梦，再至是陈人。  
揽影追前迹，寻诗指旧尘。  
孤松难破冻，细草易生春。  
晴日江天好，凭栏愁更新。  

冯时行　云岩  
枞阳之阳羌庐峰，千岩万壑云蒙蒙。  
仙人往往游其中，安期羡门乔与松。  
天或使之为扃封，咫尺象外不可通。  
我昔杖履秋将穷，洞宫萧森还遽匆。  
至今魂梦江南东，闻君斸石苍崖穹。  
下燕众客幽襟同，君真庶几羌俗翁。  
作诗疾驱勤仆僮，斩藄荟蔚烦祝融。  
木章竹个群巅空，要使恢廓无蔽蒙。  
指麾八极呼云风，坐与九江争俊雄。  
当有骑鹤来遐冲，与君论道如崆峒。  
去之勿疑求大功，慎勿顾此杉楠枫。  

冯时行　再登岳阳楼  
楼高临迥渚，天阔上丹梯。  
云尽树不去，水平天更低。  
江湖分去住，吴楚亘东西。  
遐瞩宽幽抱，愁多望转迷。  

冯时行　再和  
人言不饮酒，神形不相亲。  
我云不游山，足挛不可伸。  
径须向泉石，抖擞人我尘。  
况复山林姿，岂类轩冕人。  
出门见四野，便有羲皇淳。  
昔游颇有得，已事犹可循。  
异时春开阴，晴霁如秋昮。  
肴簌粗提携，不必皆奇珍。  
客居我贫者，尚能乞诸邻。  
相与临小轩，眼界浩无垠。  
水绕拖长带，山来趋小臣。  
轩前耸朱凤，曾是栖群真。  
飘游邈何许，迹可访遗民。  
吾徒况健步，人扶必怒嗔。  
频行当导引，能除体不仁。  
想当闻此约，喜见颜津津。  
必不类世俗，咫尺小参辰。  
鸟语听妙转，草软藉芳茵。  
信宿得苏李，良会如荀陈。  
翻思尘土中，旦暮走踷踷。  
有如对酸醯，未啜已深颦。  
放意宽衰飒，收机入混沦。  
尚欲挈妻子，终焉老西岷。  
或饮东入海，披发谢冠巾。  
况兹一日游，暂令耳目新。  
於事竟何补，在已徒自辛。  
骑马事干谒，汩汩穷昏晨。  
不如且行乐，一笑酬中春。  

冯时行　再和  
煌煌六世学，兀兀门亦专。  
耕道宜有秋，而我适旱乾。  
疏鬓日月迈，破衣霜雪单。  
谁谓四海宽，已觉一饱难。  
失计堕簿领，署判手为酸。  
皇家挈天纲，昨下如纶言。  
冷眼看匠手，雌黄英俊间。  
华堂玉尘动，绣帘香鸭残。  
为国得一人，可使天下字。  
当时呼画师，我愧宁不然。  
策勋径投笔，守志甘抱关。  
渥洼万里心，束刍老厩闲。  
岂无苜蓿盘，可以羞晨餐。  
岂无芰荷衣，可以备祁寒。  
天地日莽苍，逢辰谅多艰。  
世既不吾与，不去良亦顽。  
摇摇故山心，长风动旌旃。  
君今门下士，良庄满人寰。  
与我各相去，何啻一小千。  
异时白云邸，仰君分酒钱。  
富贵无相忘，勿徒况永叹。  

冯时行　早行  
马入寒林惊宿鸦，羸僮呵手怯霜华。  
已经残月路数里，知这安眠人几家。  
呖呖晓鸟天外唱，疏疏烟树岭头斜。  
前程自谓明时近，不用改孜孜苦叹嗟。  

冯时行　责睡魔  
绿阴满门春已还，黄鹂门外犹绵蛮。  
萧萧冷官无一事，高斋搔首兀痴顽。  
睡魔袭我意萧散，直来眉睫扬神奸。  
须臾爽气溷尘俗，双眸瞑眩那能{左间右见}。  
弥明未断口头句，鼻息如寄雷车间。  
梦魂恍恍何所适，飘飘寥廓辞跻攀。  
松风拂足云生腋，深穷月窟超人寰。  
更寻织女支机石，天河西户声潺湲。  
无何有客乘晚兴，剥剥啄啄敲柴关。  
惊回清风枕簟冷，赤霞夹日崆峒山。  
一日废书强舌本，萌生鄙吝劳清删。  
谩学昌黎送穷术，挥毫加点文烂斑。  
睡魔凭物对我语，劝我停手开愤颜。  
自言宇宙若非我，人生俄顷无休閒。  

冯时行　赠故人二首  
一日如三秋，属君情所专。  
晨风吹初春，绕屋鹊声乾。  
得非造物意，怜我徒侣单。  
放晴速君归，一笑不作难。  
起携化龙生，消散枯体酸。  
矫首东山云，行人为我言。  
言君骑紫马，近在十里间。  
溪边古松堤，柳波梅飞残。  
疾走落巾履，欢迎许平字。  
津津眉间黄，顾我一粲然。  
颇云万貔虎，枕戈卧西关。  

冯时行　赠故人二首  
元戎坐帷幄，花幕清昼闲。  
井络天一涯，可以加饭餐。  
复出群公诗，字字冰雪寒。  
穷探到冥窈，老语角险艰。  
一读重惊叹，再读醒昏顽。  
嗟我平生心，文阵亡左旃。  
遽拭涓滴眼，窥此瀛海寰。  
并驱吾岂敢，愧负百且千。  
尚能督租赋，用博酤酒钱。  
日日与君醉，高歌易长叹。  

冯时行　赠何山人  
又闻科诏下诸州，举袂成帷尽俊游。  
汝去为吾推甲乙，千人谁是钓鳌钓。  

冯时行　赠李西台  
潇湘浓碧浸青天，千里人家接楚田。  
惜别正当归雁后，相思无奈落花前。  
江楼閒上云藏树，野渡初回月满船。  
看著行春驱五马，丝丝垂柳拂长鞭。  

冯时行　斩鸡栖木  
舍南开小圃，土平如沃肥。  
去年种桃李，今年花离离。  
畦丁不解除事，其傍树鸡栖。  
雨润枝柯繁，风吹花叶披。  
颇乘风雨力，似欲桃李欺。  
桃李不自持，向人颜色低。  
客从何方来，指呼厉色辞。  
谓我同薰莸，蒙昏其在兹。  
草木区以别，其犹异妍媸。  
再拜谢客意，黾勉事剪夷。  
桃李佳气浮，欣欣如有知。  
老夫意犹恶，有悔不可追。  
大哉天地宽，含覆万汇滋。  
美恶讵可齐，俱受一元施。  
援毫书其事，用贬小己私。  

冯时行　张公升挽诗  
扫地绿覆牖，拨醅香绕墙。  
是非閒处少，日月醉中长。  
薤滴悲歌露，柯寒落叶霜。  
百年成底事，宿草任苍茫。  

冯时行　张明远自持其所居萃胜亭记来求诗为赋三篇  
静躁固异秉，出处良一途。  
岩前东来人，翻然应时须。  
赫赫帝者师，去与赤松俱。  
钟鼎与林泉，天以私吾儒。  
穷达俯仰间，取舍亦须臾。  
曲士胸臆窘，屈伸自囚拘。  
长往信已隘，不休谅其愚。  
倚天霜崖姿，岱表张延符。  
桂栋辛夷楣，超然结云庐。  
花草粲绮罗，清飚发笙竽。  
冈峦为肺腑，烟霞相友于。  
逍遥以徜徉，聊可与为娱。  
伏枥万里心，勿作山泽癯。  

冯时行　张明远自持其所居萃胜亭记来求诗为赋三篇  
百城何焦巃，储清自太初。  
静境超人寰，群仙之所居。  
清都閟宝籾，宫阙函丹书。  
真人拜玉庭，天帝手自除。  
宝盖相参差，缥缈来空虚。  
我欲从之游，兹山遂慵疏。  
朝霞以为食，浮云以为车。  
此意靡坚决，西望空欷嘘。  
君今定不凡，买山自{上茎下田}畲。  
上方切层霄，伊蹊百步余。  
瑶草破雾收，青精凌雨锄。  
往往逢迎间，松乔曳云裾。  
为我语羡门，问讯今何如。  

冯时行　张明远自持其所居萃胜亭记来求诗为赋三篇  
文章盖代手，千载柳柳州。  
落笔记山水，奇香撼琳球。  
开卷一再续，宛若从之游。  
历历爽心目，毛发为飕飕。  
若人嗜清旷，步履素得幽。  
揽胜得枢要，天地不可搜。  
巉巉华山孙，藤萝护维陬。  
绝顶葺荷盖，风月共夷犹。  
物色自飞动，与我相答酬。  
千里入睥睨，远眼纵莫收。  
凭轩写清绝，文与境趣侔。  
柳魂不可招，君几绍前修。  
何当弃圭组，从君送清愁。  

冯时行　正月二十日上山庄二月晦日归不见花  
山巑屼，立屏幛。  
山上无花不见春，下山花落空惆怅。  
嫣香空后芳草萌，芳草萋萋愁更生。  
子规啼血不见花，春又别我天之涯。  

冯时行　纸帐  
野人抄溪苔，十幅围秋风。  
缺月窥我床，皎皎一室空。  
锦绣开华堂，坐挟不赏功。  
戮辱在其后，民然是樊笼。  
先生於此间，微吟和寒蛩。  
须臾寝不梦，觉来日升东。  

冯时行　至日读庄子  
世路频时节，山城暗夕烟。  
酒先回暖律，梅自断残年。  
日月长江水，功名小井天。  
如何割幽抱，更与问虚玄。  

冯时行　至日三首  
太史书云日，周家纪历年。  
一樽供笑裹，五载客江边。  
城暗催春雨，山连作雪天。  
功名惊过隙，节物自推迁。  

冯时行　至日三首  
至日寒无赖，今朝愁奈何。  
两宫黄屋远，二老白头多。  
圣主今尝胆，皇天忍荐瘥。  
乾坤为回首，慷慨一悲歌。  

冯时行　至日三首  
令节仍长至，公家放小休。  
愁城开六府，醉眼见千忧。  
梅萼含春小，云容带雨收。  
曦娥自来往，生理百年浮。  

冯时行　中秋探韵坤字  
山雨连秋懒出门，婵娟佳节更堪论。  
一年有限天知已，万里无云月返魂。  
淡影参差收海岳，清光浮动洗乾坤。  
拟凭樽酒相酬答，遮莫沈沈下别村。  

冯时行　中秋饮张仁甫家探韵得玉字  
数日及中秋，迎月试新醲。  
清晖困屏翳，顽阴费驱逐。  
广座迷樽俎，高堂费灯烛。  
未用恤一眚，何妨纵百沃。  
见人如见月，张家呼小玉。  

冯时行　中岩  
旷绝无人境，超然乃真游。  
如何许世俗，踏破苍苔幽。  
我知大士心，月印千江秋。  
示迹盖偶尔，雨罢云亦收。  
层峦拥肺腑，修干骞龙虬。  
巉岩近恐坠，窈窕翠欲流。  
标指谅非月，索剑宁刻舟。  
倚杖听松风，聊为信宿留。  

冯时行　重阳登翠围亭亭废十年竹柏蓊然殊蔽远眼命寺僧芟除剪伐屏翳豁开林  
林樾失洗沐，丛灌老偃蹇。  
坐令轩豁地，雍穆成奥閫。  
千年李峨眉，孤调绝攀眉，  
孤调绝攀挽。径欲划君山，  
笑看湘水远。我来此亭上，  
造化阅舒卷。何堪浩荡意，  
郁郁仰若俯。兰蕙生当门，  
尚尔付锸畚。大材廓庙具，  
顾此何衮衮。石角砺霜斧，  
一斩三百本。图事欲大快，  
不复计小损。天地英气归，  
川原胜魂返。镜开水滟滟，  
龙转山蜿蜿。卧虹踏归市，  
融云护春垦。晴光荡芳酌，  
中筵舞蹲蹲。黄花压客帽，  
胡床秋风稳。万象竞参揖，  
相见一何晚。通寒有时运，  
明晦理相反。干戈天地闭，  
抚事切深悃。痛浇磈磊胸，  
不复效老阮。  

冯时行　舟中观雪呈李尧俞二首  
孤渚凝寒睇，斜风看乱飘。  
已狂难自定，初泊不胜娇。  
白向水边断，轻来衣上消。  
更愁清梦觉，篷底听萧萧。  

冯时行　舟中观雪呈李尧俞二首  
密雪晚来急，扁舟江上看。  
冻云千顷白，对我一襟寒。  
屦冷深犹立，巾欹重更弹。  
家山想同梦，夜倚玉栏干。  

冯时行　舟中见月  
濮上今秋月，於人大有情。  
银盘随水涌，素练截江横。  
岸阔天光近，舡虚夜月明。  
寒光迷上下，万里一心清。  

冯时行　竹枕  
无节青琅玕，葛陂化龙余。  
可以奉君子，不惮捐其躯。  
幽人饱藜苋，总以饫膏腴。  
食罢掩关卧，鼻息溪云敷。  
斗升乞西江，碌碌愧非夫。  
五友平生欢，相从归故庐。  

冯时行　自开江归依山结茅以居偶成长句  
酒腐於爵肉腐俎，担石之储我何有。  
陆居无屋江无船。谁人乞与买山钱。  
大梁千里森寒玉，琼茅桂栋营山麓。  
云涵雨沐谢天公，苦为贫人养黄犊。  
秋衣更续溪芙蓉，蝉腹龟肠欲御风。  
戏遣冰怀搜老语，食无烟火更玲珑。  
铜臭钱鸣总无恶，更换清贫终不诺。  
浊不能堪饥可忍，木强须撩天一哂。  

冯时行　自行在解维宿长安闸下回望天竺诸山依依在目微臣去国抚事感伤因成  
归来岂不好，去国意如何。  
主圣忧思切，时危习俗讹。  
山高更回首，天阔阻悲歌。  
一寸丹诚地，余生感愤多。  

冯时行　阻雪  
朔风飘正急，客况老难禁。  
问路迷南北，携筇探浅深。  
地惊盈尺许，杯喜十分斟。  
梅蕊如相识，暗香何处寻。  

冯叔豹　句  
仙家鳞桧古，小市鹿梨甘。  

冯宋　句  
布依已有回天力，太学翻为御史台。  

冯坦　句  
终日无人到，隔林惟鸟啼。  
雀舌收先雨，猫头掘带泥。  
因听敲竹雨，四壁半生苔。  
飘风惊日月，落叶满乾坤。  
井在丹谁练，碑残墨欲枯。  
多应河畔骨，便是屋中人。  
无钱难得酒，有菊自开花。  
鸥趁湍流下，鱼藏石罅间。  
郡乘纪春申，山因号曰君。  
非关前哲真难及，自是今人不肯高。  
道人已是九分清，双鹤飞来凑十分。  
万里远来寻屋住，四边先问有梅无。  
古庙荧荧多鬼火，荒村寂寂少人烟。  
可邻门外新归燕，不见堂前旧主人。  
店荒任客来争席，郊迥无人可问程。  
每向宋清求善药，闲从詹尹卜新年。  
灯影照残孤枕梦，雨声滴碎两年心。  
兴亡有数从千古，寒暑无情又一年。  
问天底是资身策，度日应收卖卜钱。  

冯坦　绝句  
夜静山寒渐透衣，旋煨松火拥炉围。  
忽听竹外篱门响，知是小童买酒归。  

冯坦　绝句  
向晚闲行步夕阳，归来松迳已昏黄。  
隔林风度钟声细，认得庵中炷夜香。  

冯坦　绝句  
莫道经霜不见花，小春风影属山家。  
满山红叶斜阳映，却似桃源一片霞。  

冯坦　鸬鹚源樵歌  
绮罗巷陌总成尘，那识担柴老买臣。  
自笑卖柴元似旧，买柴却换旧时人。  

冯坦　拟陶  
茅檐人幽径，风雨聊可栖。  
喜无车马喧，而有耒耜随。  

冯坦　桐庐暑夜  
中流有行舟，似亦得清致。  
只恐乘舟人，未识月中意。  

冯坦　小池  
岩上层层叠翠苔，小池巧凿近岩隈。  
就岩引得清泉满，便有前山月入来。  

冯坦　谢虞司户锺乳粉  
仙家仙药不易得，颇为鬼神所爱惜。  
道人入山因采出，轻如鹅管如蝉翼。  
多君用心穷药谱，能辩始兴最良处。  
合入梁公药笼贮，世上伏苓多老芋。  

冯坦　咏云  
山腰一抹云，云起知何处。  
争渡小桥寻，天风又吹去。  

冯坦　咏云  
石何有於云，云乃生於石。  
拂石讯云踪，苔深无处觅。  

冯显　句  
甲子循环幸一终。  

冯信可　桃源图  
桃源东回溪转长，桃花开时春日光。  
幽禽出树乱红落，游鱼吹花流水香。  
山人正住溪之浒，屋角花开自成坞。  
寻源未许武陵人，隐者但作桃花主。  
拄杖穿花来水头，禽鱼亦解识风流。  
往来况有樵云叟，何惜衔杯同唱酬。  
一尊如出桃花色，花落尊中已无迹。  
醉乡泠泠白日闲，黄尘滚滚青山隔。  
明年此日桃花开，何人净扫溪阴苔。  
我亦天台约刘阮，春风一棹酒船来。  

冯兴宗　题壁  
眼俗难观古，时间只顺天。  
平生羞诡遇，投老更加鞭。  

冯修之　庵  
孤庵半掩门，竹外见前村。  
地僻山容静，天阴日色昏。  
风琴鸣木杪，水乐漱云根。  
苍壁题诗处，淋漓醉墨痕。  

冯裦然　登齐山  
万山森玉寒如削，一骑奔尘去欲飞。  
路阔并鞍同笑语，酒酣执手话依违。  
英名他日垂青史，好语今朝纪翠微。  
三月钱塘江上道，莫歌金缕易忘归。  

冯椅　咏归亭  
弓转寒溪月一湾，下临虎豹踞斓斑。  
林烟开处飞层阁，云市穷头获远山。  
衿佩光阴弦诵裹，舟梁人物画图间。  
红尘堆案那能到，只有渔舟自往还。  

冯元　送僧归护国寺  
南宗开士共推贤，语默忘机合自然。  
上国经游云出岫，故山归去鹤冲天。  
舣舟却指灵溪岸，烹茗还资瀑布泉。  
宴坐草堂诸念息，只应馀习在诗篇。  

冯载　句  
荆轲一去不复返，易水东流无尽期。  

冯拯　题徐氏金湖书院  
古艾地多胜，修宁景最幽。  
溪声常到枕，山色正含秋。  
树密苔封径，庭虚月满楼。  
清辉光累世，高义籍名流。  

孚禅师　箴仲殊  
大道久凌迟，正风还陊隳。  
无人整颓纲，目乱空伤悲。  
卓有出世士，蔚为人天师。  
文章通造化，动与王公知。  
囊括十洲香，名翼四海驰。  
肆意放山水，洒脱无羁縻。  
云轻三事衲，瓶锡天下之。  
诗曲相间作，百纸顷刻为。  
藻思洪泉泻，翰墨清且奇。  
惜哉大手笔，胡为幽柔词。  
愿师持此才，奋起革浇漓。  
骛彼东山嵩，图祖进丰碑。  
再续辅教编，高步凌丹墀。  
它日僧史上，万世为蓍龟。  
迦叶闻琴舞，终被习气随。  
伊予浮薄人，赠言增忸怩。  
倘能循我言，佛日重光离。  

扶杖夫　句  
一生甘作扶梨手，万变宁移抱瓮心。  

符昭远　句  
圣胎初出赤志翁，醜杖旁扶赤志翁。  

福建士人　颂蔡君谟  
道边松，大义渡至漳泉东。  
问谁植之我蔡公，岁久广阴如云浓。  
甘裳蔽芾安可同，委蛇夭矫腾苍龙。  
行人六月不知暑，千古万古长清风。  

福建士人　颂蔡君谟  
洛阳桥，一望五里排琨瑶。  
行人不忧沧海潮，冲冲往来乘仙飚。  
蔡公作成去还朝，玉虹依旧横青霄。  
考之溱洧功何辽，千古万古无倾摇。  

福州幕官　句  
从渠腰上有金带，何处山中无菜羹。  

福州僧　题壁二首  
不嫌夫婿丑，亦勿厌深村。  
但得一回嫁，全胜不出门。  

福州僧　题壁二首  
当初只欲转头衔，转得头衔转不堪。  
何似仁王高阁上，倚栏闲唱望江南。  

福州运判　宿猿洞和程师孟韵  
晓来人语□□惊，空有三元□□亭。  
冻酒点唇浮白蚁，穠桃迷眼落红星。  
地名小酉神仙窟，天设湘阴水墨屏。  
蕴藉莫夸洞庭记，移文休勒北山扃。  

抚州乐妓　郡宴合生  
同是天边侍从臣，江头相遇转情亲。  
莹如临汝无瑕玉，暖作庐陵有脚春。  
五马今朝成十马，两人前日压千人。  
便看飞诏催归去，共坐中书秉化钧。  

辅广　题资福院平绿轩  
名区与利垅，羊肠竞攀跻。  
谁能为芳草，四旷成幽栖。  
春风一凭栏，秀色无高低。  
山遥不作障，水近何妨隄。  
只恐金气寒，黄枯变碧萋。  
坐令群目惊，有似七圣迷。  
人心无天游，六凿相攘挤。  
但於平处观，众有何端倪。  
日月互宾送，景物随乖暌。  
彼昏如执著，惟君试金篦。  

阜民　题太白五松书堂  
江氛朝暮半晴阴，绀宇飞甍接翠岑。  
手摘匏瓜曾未遍，身从鸥鹭得相寻。  
千年舞袖云崖冷，几度桃花春水深。  
犹有门前旧题句，松风万壑老龙吟。  

傅伯成　句  
岁晚松篁期苦节，春光桃李任我情。  

傅伯成　拟和元夕御诗  
元夜新添一月春，曲轻花嫩未成尘。  
笙歌满地醉还醒，楼阁中天奂且轮。  
新乐妙如仪凤舞，远人动似塞鸿宾。  
不知湛露恩多少，但见三韩拜舞频。  

傅伯成　拟和元夕御制  
万户千门绣作团，未央宫阙耸巑岏。  
灯花无数排金粟，月魄不空倚扇纨。  
香绕御炉烟羃羃，玉瑶仙佩响珊珊。  
游人共说归来晚，一枕钧天好梦残。  

傅伯成　送留正知赣州  
尚书镇章江，慈母怀婴儿。  
去年甫去郡，未觉棠阴移。  
如何失调驭，众目惊睽睽。  
诏书念前绩，趣志持州麾。  
重临亦云宠，去后良多思。  

傅伯成　素馨花  
昔日云鬟锁翠屏，只今烟冢伴荒城。  
香魂断续无人问，空有幽花独擅名。  

傅伯成　五峰岩  
山中亦何有，烟云扶层梯。  
叠石抚空罅，洞水涵清漪。  

傅察　伯时往河东戏与廉夫分韵道相思之意三首  
日月剧跳丸，暂别亦已久。  
青山缭层巅，道里阻且右。  
今晨登南楼。会此同志友。  
思公聊北望，伫立但搔首。  
秋风八月天，霁色明朝牖。  
轩车何时来，迟尔一杯酒。  

傅察　伯时往河东戏与廉夫分韵道相思之意三首  
朝氛霁西山，晚日明仿佛。  
遥怜太行上，陟巘眩可畏。  
王侯眇小夫，中盘凌云气。  
端如车公贤，谈笑出真味。  
胡为久崎岖，使我重嘘。  
王事有程期，来归惧其未。  

傅察　伯时往河东戏与廉夫分韵道相思之意三首  
之子何磊落，本是青云才。  
委翅蓬蒿下，黧面垂髤{上髟下思}。  
卜邻与我游，肝胆向人开。  
酒酣遗世累，谑浪绝嫌猜。  
西风换烦燠，四野无纤埃。  
方当共临眺，公兮胡不来。  

傅察　次毛彦谟韵  
平生贵异不谋身，率道恂恂范伯孙。  
巷有青衿来问道，家无赤脚可应门。  
搞间曾叩苍龙阙，谠议终开日盖樽。  
见说晚闻多妙教，悠悠浮世更堪论。  

傅察　次七兄韵  
蜗舍蓆为门，清风无所戾。  
闲视才半寻，起行空百转。  
对食不下喉，流汗常被面。  
矧复凫鹜行，摘尾抱大卷。  
余方有公事，汝辈宜罢遣。  
赖此伯仲贤，纵谈逞雄辨。  
时时杂博弈，岂不贤游燕。  
呼奴取具来。据榻聊一战。  
初如两军交，整阵咸伺便。  
俄顷锋刃集，解纷在一箭。  
或喜而拊掌，或骇而色变。  
或旁睨而审。或当局而眩。  
剥剥伐木声，离离众星见。  
胜负既已分，反奁若收电。  
却寻文字观，触物本无恋。  
觅句屡吟哦，诵诗乍游衍。  
百谪勿相闻，从渠书我殿。  

傅察　次韵杜无逸西园独坐九绝句  
南浦送微波，西山来远绿。  
日暮独盘旋，恨然抚孤竹。  

傅察　次韵杜无逸西园独坐九绝句  
前辈不可见，古道邈难寻。  
何时赤松子，相与归山阴。  

傅察　次韵杜无逸西园独坐九绝句  
折腰为五斗，我已愧渊明。  
共赴东林约，怅然怀友生。  

傅察　次韵杜无逸西园独坐九绝句  
虚斋篆炉烟，兀然得禅寂。  
虽有锦绣肠，画饼安可食。  

傅察　次韵杜无逸西园独坐九绝句  
亭亭漳底松，干凌雪霜孤。  
既无鸾凤翔，鸟雀来喧呼。  

傅察　次韵杜无逸西园独坐九绝句  
一世竞荣利，纷若空中花。  
蚤作田园计，人生会有涯。  

傅察　次韵杜无逸西园独坐九绝句  
身游陎阾间，心在孤云杪。  
譬如登泰山，颇觉天下小。  

傅察　次韵杜无逸西园独坐九绝句  
外慕亦无已，反身良有馀。  
乘流如可游，韫厁岂藏诸。  

傅察　次韵杜无逸西园独坐九绝句  
圣德覆天下，欢然万物春。  
北窗微笑傲，似是羲皇人。  

傅察　次韵廉夫登沮微亭二首  
蜗舍不容膝，烦歳局寝兴。  
岂惟倦束带，絺绤犹云憎。  
清微跨城角，窣兀疑疑冰。  
深池暮黯黯，远岫朝棱棱。  
往岁与申子，宾朋日云蒸。  
遂令栋宇陋，顾眄流名称。  
先生今诗伯，气欲青云凌。  
锵然出佳句，椒兰布畦塍。  
邀我避暑游，意重愧难胜。  
何当酌沆瀣，神明自清澄，  
嗟彼浮名者，此亭岂易升。  
踟蹰恐后时，摄衣请先登。  

傅察　次韵　　夫登沮微亭二首  
大火气方炽，新金伏未兴。  
茅屋苦卑陋，蕴毒空自憎。  
流汗常被体，涤烦屡饮冰。  
那堪青蝇辈，鼓翅作威棱。  
薰风烁炎日，沸鼎助薪蒸。  
每思谋爽垲，地隘旧无称。  
高亭枕城隈，粉堞势腾凌。  
清水绕其足，茂林瞰田塍。  
此间有异趣，跻攀弗能胜。  
佳招适我愿，坐觉神魂澄。  
何当卜邻舍，与子朝夕升。  
飘然忘世累，长啸效孙登。  

傅察　次韵泮宫直宿早秋四首  
新秋爽气溢长空，弦诵低昂月映栊。  
济济青衿成鲁变，洋洋泮水咏洙风。  
群儒篆刻空章句，百氏纷纭赖折中。  
何日拔才空冀并，如今高誉满山东。  

傅察　次韵泮宫直宿早秋四首  
皎皎清波满岬空，疏林散影弄朦胧。  
援毫欲赋阳台梦，振袂欣乘玉宇风。  
已觉素秋来席上，却疑仙景落壶中。  
凌云未许梦仙桂，卧看冰轮没汉东。  

傅察　次韵泮宫直宿早秋四首  
一方明月落长空，万里馀辉锁玉栊。  
蝉韵啾啾来远木，槐云袅袅弄清风。  
共邀载酒陶彭泽，走访谈经载侍中。  
景物萧然无限思，靓妆应许过墙东。  

傅察　次韵泮宫直宿早秋四首  
泮宫深闭绛帷空，遥想佳人照绮栊。  
闲倚画屏怜永夜，懒摇纨扇引凉风。  
直疑令史归天上，犹想阳台入梦中。  
展转觉来无一事，日摇槐影到窗东。  

傅察　次韵烹茶四首  
移种疑从紫府仙，世间凡草护芊眠。  
味高石蜜甘居下，效捷灵芝愧在前。  
玉{左革右夸}并标官焙印，月团犹带御炉烟。  
年来海宇皆知餽，支笑神农未解煎。  

傅察　次韵烹茶四首  
吏隐从人号懒仙，一瓯常及日高眠。  
要令万卷浇胸次，便觉三山到眼前。  
客至不须樽有酒，家贫肯厌空无烟。  
清泉近在南山麓，珍味殊胜渭水煎。  

傅察　次韵烹茶四首  
不但蠲烦起醉仙，能令古莽失多眼。  
春风乍拂千岩上，晓雨初沾百草前。  
绛缕缝囊包紫璧，玉尘凝碗照清烟。  
今人嗤点前人拙，未肯须依古法煎。  

傅察　次韵烹茶四首  
仰望群公若会仙，贪论茗饮未安眠。  
冥搜往往游尘外，得句时时在枕前。  
夜漏哎吟清彻骨，晴窗挥染净无烟。  
中秋风月佳辰近，应把云腴对竹煎。  

傅察　次韵任伯仲均父诗和唐英之什  
数子声华久绝尘，更将诗律斩清新。  
烂如晓日铺红锦，穆若薰风泛绿苹。  
王谢由来多大手，何刘那得比斯人。  
从今海内流传偏，在处常应护鬼神。  

傅察　次韵祝廉夫登南楼  
膏雨润四野，草木苏中乾。  
驾言共临眺，凌云陟层盘。  
华宇荫曦日，溽暑随风阑。  
沮谈无俗好，茶果有馀欢。  
拨置簿领烦，憩此簟席安。  
悠然得佳趣，可以寄簪冠。  
耳目去局促，心体自广胖。  
何如敛手版，触热事上官。  
晚来纤霭霁，矫首欣遐观。  
一鸟没天外，千林杳云端。  
西山有爽气，浅绿浮巑屼。  
翻疑图画里，未觉云梦宽。  
萧萧林间蝉，已如咽暮寒。  
直恐霜露至，归欤可忘餐。  

傅察　大暑同蒋明亚叟熙载夜登清微亭  
土润伏新金，阳歳困亭午。  
曦御驻片骖，朱光彻厚土。  
鸟雀噪阶除，蛙蚓鸣草莽。  
簿领抗尘容，茅檐庇环堵。  
蜂虿乱绳床，蚊虻隐雷鼓。  
棕拂徒尔为，青蝇敢予侮。  
避喧空百虑，对食但三吐。  
举箑未摇风，挥汗已成雨。  
那能速冠巾，谁复对宾主。  
岂唯眩生花，坐觉气如缕。  
南方有高楼，兀然蔽华宇。  
抠衣倦跻攀。策杖愁伛偻。  
俄顷叩云端，飘萧开洞府。  
新凉飒尔来，旧暑脱然愈。  
清池涌波澜，疏昨穿牖户。  
夜气袭冰霜，月明粲珪珇。  
乌鹊倦飞还，游鱼清可数。  
珍果走金盘，清谈挥玉尘。  
群籁正嚣嚣，幽梦方栩栩。  
何当食琼浆，一夕生毛羽。  

傅察　杜无逸留别次韵三首  
薰蒸和气浃丰年，羸老欣闻诏令宣。  
疾恶如雠知劲节，清言有味乐推贤。  
却嫌松菊荒三径，故乞丝纶下九天。  
欲识邦人思厚德，四郊草木亦依然。  

傅察　杜无逸留别次韵三首  
汪汪万顷浸清波，千里旁渐惠泽多。  
化比宋均方渡虎，瑞同黄霸自生禾。  
盘根治剧观游刃，破胆投奸去宿疴。  
已有讴吟喧井邑，更传佳句似阴何。  

傅察　杜无逸留别次韵三首  
一官塞北似飘蓬，邂逅威严霁弱翁。  
他日若陪林下客，亦能把钓等秋风。  

傅察　方量牧地次韵工曹王亚叟  
朝廷遮事备成康，郡邑承风底事忙。  
要使幅员无旷土，始知冀北有留良。  
疏狂似我徒劳耳，术业如君讵易量。  
奔走幸容陪笑语，每观醉墨屡琳琅。  

傅察　傅倅请杜守乐语  
清时乐事昔难逢，曦御初移昼景融。  
麦秀两歧翻翠浪，槐阴四面舞轻风。  
挥馀玉尘谈无倦，醉倒金罍酒屡空。  
仿佛已闻颁凤诏。朝来喜气满城中。  

傅察　过泺次衡元韵  
山云漠漠水溟溟，千里拿舟似叶轻。  
乍喜晚光偏照耀，却嫌秋色太分明。  
疑人鸥鸟看来熟，殢客荷花望处平。  
佳景直须乘兴入，蚤催风伯送吾行。  

傅察　海棠二首  
恰恰清明昨产过，海棠幽独占春多。  
杜陵不是无心赋，才薄难工奈若何。  

傅察　海棠二首  
欲识东君用意工，故将残叶衬轻红。  
可怜雨洗胭脂湿，只怕风吹翠幄空。  

傅察　和鲍守次韵林德祖十四首  
南宫三日仕非轻，湖海归来一草亭。  
誉袭芝兰方冉冉，节高松柏独青青。  
仁风已播袁宠扇，素尚行须毛玠屏。  
岂待期年归报政，人占此地有台星。  

傅察　和鲍守次韵林德祖十四首  
庄周蝴蝶梦魂轻，盘谷家山有旧亭。  
下笔未能工媲白，折腰何敢望纡青。  
思鱼此日空弹铗，误墨他年点画屏。  
寂寞草玄绳户闭，犹堪归伴少微星。  

傅察　和鲍守次韵林德祖十四首  
五月黄尘去传轻，褰裳几处宿邮亭。  
共知向日输心赤，莫叹微霜点鬓青。  
每傍重霄求宝剑，欲令新木作枯屏。  
传賸有风骚句，遥想九公若会星。  

傅察　和鲍守次韵林德祖十四首  
恩分千里赏犹轻，好建精思李柏亭。  
日映普壶融皎洁，风临玉树发葱青。  
高名竞慕蒲葵扇，雅操宁施刻镂屏。  
梦得惠连青草句，虚传李白是金星。  

傅察　和鲍守次韵林德祖十四首  
气盖千人一羽轻，九霄丹鹤唳华亭。  
姓名已入金瓯覆，留滞休嗟银印青。  
彩笔掞天摛丽藻，高标插地见长屏。  
监梅他日从人望，商说何功比列星。  

傅察　和鲍守次韵林德祖十四首  
对代勤民岂外轻，声名今已播边亭。  
风摇铃阁终晨静，雨锁棠阴满地青。  
赐表殊功宜冕服，荣分从吏亦缇屏。  
如公学问留闲郡，东壁何人应二星。  

傅察　和鲍守次韵林德祖十四首  
十年尘土坐才轻，五斗犹堪佐县亭。  
鼎贵敢歆新绶紫，固穷叭有旧毡青。  
已甘终作轮囷木，未忍翻同屈民屏。  
犹喜膺门被容接，常瞻郎位蔚然星。  

傅察　和鲍守次韵林德祖十四首  
银钩落纸彩毫轻，醉写新诗入禁亭。  
学擅儒宗穷壶奥，文摛墨妙炳丹青。  
亲承零露如金掌，密蔽冲风似宝屏。  
雅意未须嗟出守，宵衣方念遮民星。  

傅察　和鲍守次韵林德祖十四首  
九万鹏程举翮轻，蚤年高誉满江亭。  
曾分兰省趋墀赤，行从荷囊拜琐青。  
雅度最宜锵玉佩，精忠不用绿沈屏。  
欲令行部襜帷去。要使人争识景星。  

傅察　和鲍守次韵林德祖十四首  
久嗟留滞压丛轻，桃李无言向野亭。  
展骥始应流汗赤，登龙早见出蓝青。  
三馀共对贤人酒，四野欣瞻别驾屏。  
何日蒲轮趋召节，便看两两映魁星。  

傅察　和鲍守次韵林德祖十四首  
半刺同流寄未轻，勤劳每念离乡亭。  
高怀不羡貂蝉贵，丽句还酬玉案青。  
字买千金休择笔，才兼三绝好书屏。  
独惭后学波澜狭，明月舒空映小星。  

傅察　和鲍守次韵林德祖十四首  
淮阴当日少年轻，官舍浑如寄旅亭。  
十载凄凉甘组绿，三冬讽诵伴灯青。  
才非徐孺惭悬榻，诌异陈咸岂触屏。  
独幸亲逢陶谢手，每观一字并华星。  

傅察　和鲍守次韵林德祖十四首  
佐县三年敢意轻，掾曹还许暂平亭。  
齿延屡醉争扶白，嗣响非工愧取青。  
自此浮鸥容海浪，幸同驯鹿傍车屏。  
从今已恐终更去，怅望参商量别星。  

傅察　和鲍守次韵林德祖十四首  
使轺问俗画轮轻，五马张筵驻驿亭。  
他日恩荣封诏紫，伫看蹇谔仗蒲青。  
才能并赐龙文剑，勋业同分云母屏。  
太史已书贤者聚，荀陈此地仰华星。  

傅察　槐堂二首  
殷勤当日植文槐，志在经纶世岂知。  
古柏空传武侯庙，甘棠争诵召公诗。  
颓檐共惜成阵迹，夏屋初欣敞旧规。  
岂但一时追盛事，高名人此看双垂。  

傅察　槐堂二首  
郁郁庭柯已百年，相传勿翦岂徒然。  
曾棲鸾凤枝条耸，直傍云霄雨露偏。  
彩制乍惊增昔构，佳名还喜契台躔。  
故知异日思贵爱，争指新堂说二贤。  

傅察　交晁之道韵  
翰林诗百篇，发兴自斗酒。  
同游八仙中，七者颜已厚。  
迩来数百年，斯人那复有。  
风流城东晁，四涨蔚称首。  
之子乃其豪，异代得密友。  
满腹贮诗书，妙意寓醪酎。  
正使誉日新，位卑未为丑。  
亭亭涧底松，不如园中柳。  
芝菌冠众芳，其出木枯朽。  
叫阍问大钧，得致君侧否。  

傅察　九日次韵邢子友  
侧身西望涕沾翰，黄菊丹萸又满栏。  
偏插定应怜我还，从游谁复尽亲欢。  
年过骑省悲秋易，贫似司空乞酒人。  
何日故园鸣雁侣，醉归松竹挂衣冠。  

傅察　李良宠示牡丹长句谨赋三首  
一见奇葩泼眼明，两川风物寄争新。  
十家京洛供长日，万朵东秦照暮春。  
谛视尚疑倾国女，醉吟犹付谪仙人。  
定知不是无情物，为有真香暗度频。  

傅察　李良宠示牡丹长句谨赋三首  
此檀刻蕊香初吐，红粉匀葩色正新。  
孤艳最宜微带雨，众芳谁复与争春。  
无端应恨风惊叶，不醉却宜花笑人。  
从此径须连夜赏，绕栏百匝未为频。  

傅察　李良宠示牡丹长句谨赋三首  
如酥小雨压芳尘，曲槛重来花更新。  
莫怪东风钟异美，独将仙种殿馀春。  
愧非阿母池边客，喜见阳台梦里人。  
犹恨此一轮蛱蝶。偷香抱蕊往来频。  

傅察　吏隐亭会集  
扫携共到习家池，云水为裳芰制衣。  
鱼戏轻舟浮枕簟，鸥随落日下汀矶。  
岸巾已得杯中趣，横吹如从天外冰。  
野性每来应未厌，骊驹宁复赋言归。  

傅察　廉夫有会当归去来之句复次韵  
少小尚奇伟，长年病莫兴。  
折腰仕五斗，讵敢论好憎。  
居然畏罪罟，局如履春冰。  
每怀鹰隼翮，韝上看锋棱。  
追随缙绅后，糠覈杂肴焌。  
泮宫天下士，藉甚得儒称。  
巍巍众峰上，跛足岂易凌。  
朝廷重荐延，拔茅馀空胜。  
公孙富经术，非子谁能胜。  
坐见万顷波。罂缶汲逾澄。  
沛然下膏泽，蓊若翰云升。  
勿云留滞，青史他年登。  

傅察　马上作  
心逐轻波去，身随匹马归。  
据鞍挥泪尽，回首一依依。  

傅察　毛彦谟以其弟彦周出见索挽词谨赋一首  
十年乡校欢蹉跎，一日皇恩尽网罗。  
别去谓宜登上第，归来还复遇沈疴。  
秋风但结鴒原恨，晓露空闻蒿里歌。  
荣愿未酬身已殁，平生稽古竟如何。  

傅察　梦觉  
日永不可过，夜凉愁更多。  
蝉声嘶晚月，孤枕梦如何。  

傅察　牡丹三首  
侍中宅畔千馀朵，兴庆池边四五枝。  
何似城南王处士，满园无数斩新奇。  

傅察　牡丹三首  
无奈儿风日日催，东君欲去复徘徊。  
应比众卉羞相并，故遣妖姿最后开。  

傅察　牡丹三首  
半醉西施晕晓妆，天香一夜染衣裳。  
踌躇欲画无穷意，笔法何人继赵昌。  

傅察　南溪会集二首  
传闻公退集群英，共惜残春到野亭。  
高柳半天成翠幄，遥峰插地作长屏。  
应怜旷寂嚣尘绝，更觉萧疏物象泠。  
顾我阻陪车马客，空吟河畔草青青。  

傅察　南溪会集二首  
淡荡春溪带晚城，胜游此地继半亭。  
风摇波面琉璃簟，雨洗山光翡翠屏。  
举酒莫辞归酩酊，垂纶聊复向清泠。  
会须踏月重追赏，要看林烟共罩青。  

傅察　七月二十五日登舟  
暂来征骑出者闉，却棹扁舟下小津。  
飒飒西风如送客，萧萧晚雨欲留人。  
一年踪迹无停日，千里羁游又远亲。  
为问篙师从此去，定知几日到东秦。  

傅察　七月十六夜对月  
云卷天高鸟鹊飞，满庭槐影转风枝。  
可怜秋色谁分付，正是安仁作赋时。  

傅察　七月十一夜凉风聚至事书怀三绝句  
凉飚此夕何佳哉，万里朱炎去不来。  
史入离入多少恨，却将鬼梦到阳台。  

傅察　七月十一夜凉风聚至事书怀三绝句  
萧萧初觉淡云轻，飒飒如闻转树声。  
收拾光辉浑在眼，应知骑省赋初成。  

傅察　七月十一夜凉风聚至事书怀三绝句  
窗外时闻一叶落，槐阴惊起几蝉鸣。  
秋风定是多情物，解作离肠欲断声。  

傅察　清微亭分韵得空字  
缥缈千层外，萦纡一径通。  
飞甍明落日，巨栋挂斜虹。  
赏眺资公退，招邀得调同。  
九天开浩荡，万象入牢笼。  
水色连暗碧，云容借晚空。  
清乘庾公兴，快挹楚王风。  
弁侧金罍倒，楼昏画角终。  
明朝车马客，陟觉厌尘红。  

傅察　任伯仲时德升用均你韵送德父守菑川邀奈同赋  
妙龄擢秀如黄童，藉甚词林振古风。  
澜翻千载常在口，磊落万卷独蟠胸。  
不将龟筮论从逆，独向诗书有高识。  
琳宫乞得十年闲，可但新诗胜畴昔。  
一麾自诡治东莱，洗眼看公手重拭。  
疲民安堵身暂休，黠吏垂头声不出。  
人言功效真旧尔，归近高堂浑含喜。  
喜公才气更难量，致君要著岩廊里。  
秋云漠漠垧空飞，飒飒凉风生桂枝。  
马啼又踏东川去，盘水洋洋可乐饥。  
我今作吏愧无补，梦寐林泉那得归。  
会抽手版付丞相，却扫庭闱戏彩衣。  
卜邻傥许依仁里，与子艰难共生死。  
钓竿伴我访沧溟，沮洳定无三尽鲤。  

傅察　十五伯以诗见赠因次韵为谢  
萧然颜苍复谁堪，竟日潜心到五三。  
车酒未妨从靖节，围棋端不羡羊昙。  
逢人倾倒群儿笑，落笔纵横四座惭。  
旧学青箱知未替，更将新律付诸男。  

傅察　思归  
旧国日已远，东秦安在哉。  
水云波浩荡，林日影摧颓。  
野色撩诗兴，秋风动旅怀。  
击舟还信步，不觉咏归来。  

傅察　思家  
一别遽如计，归期可奈何。  
无心恋明月，有泪寄流波。  

傅察　送承祖赴定州幕府  
中山控北陲，强弩号百万。  
单于衔国恩，方且事逃遁。  
谋师得真儒，不烦一戟顿。  
风流本江左，亹亹有馀论。  
幕府极妙选，参谋不容逊。  
藉甚丞相孙，凌云气豪健。  
所怀社稷计，尝愿窃有献。  
蹭噔三十年，羁旅颇自困，  
因人作远游，实亦乖素愿。  
谈笑青油幕，聊复可排闷。  
嗟余谬从学，尘根苦迟钝。  
一官联事久，矜式每自劝。  
但觉有不如，未见有寸进。  
公亦不吾厌，叩击愧烦溷。  
念当为远别，怅然亦多恨。  
时方苦炎蒸，行矣期强饭。  

傅察　送传倅  
洺之水兮，其流舒舒。  
公之来兮，朱服熊车。  
士元展骥，仲举题舆。  
公之来兮，民斯乐胥。  
洺之水兮，其流洋洋。  
公之化兮，春雨秋阳。  
裦襦颂洽，禾黍岁穰。  
公之化兮，民斯悦康。  
洺之水兮，其流弥弥。  
公这去兮，旌旂旖旎。  
父老攀辕，缙绅方轨。  
公之去兮，瞻望徙倚。  
洺之水兮，其流泄泄。  
公之德兮，此邦所愒。  
吏遵其画，人怀其惠。  
公之德兮，久而弗替。  
洺之水兮，其流活活。  
公这名兮，兹其弥达。  
翔于朝宁，骞于省闼。  
公之名兮，莫我敢遏。  

傅察　送杜寺口号  
九重丹诏锡恩荣，嫋嫋秋风卷旆旌。  
藉甚缙绅争颂德，烂然衣锦得徐行。  
一钱选受群翁送，三径归来万事轻，  
定理室室思贾傅，蒲轮应复召枚生。  

傅察　送朱熙载改官还乡  
陶唐名臣有朱虎，揖逊夔夷尊文祖。  
后来杰出汉云孙，折槛当时谁敢侮。  
煌煌圣代见斯人，凛凛遗风振千古。  
乘牛不数鲁家侠，衣锦何妨买臣窭。  
十年牢落困胶庠，五斗栖迟尚环堵。  
唯馀豪气自不除，倾盖向人肝胆吐。  
忽然结束事片鞍，轩轩气色浮眉宇。  
谓予倚门亲久待，况复枫宸拜明主。  
朝廷公卿重荐延，骞腾一鹗生毛羽。  
高义如君世所稀，早据要路思裨补。  

傅察　题毛彦谟容膝轩  
专菜鲈鱼意未疏，归来端为忆吾庐。  
纵变衮衮皆忘倦，豪气飘飘尚不除。  
赖有一经如长孺，休嫌四壁似相如。  
小窗宴坐无馀事，门外频听长者车。  

傅察　题毛彦谟容膝轩  
夫子负异才，端若会稽筩。  
平生怀刚肠，於世少许可。  
文词类激昂，议论耻媕婀。  
高名三十年，坐此常坎坷。  
同时英俊流，往往步青琐。  
归来乐箪瓢，琳宫得安坐。  
小轩仅容膝，陋巷生堀堁。  
叭馀豪侠气，屡折每不挫。  
却眡利名场，终身击韁锁。  
生虽华屋居，死或翳蓬颗。  
固和在宇间，所有终非我。  
但当清我心，馀事等公麽。  

傅察　题张季良适性斋  
扬雄家无儋石储，闭门作赋拟相如。  
邺侯插架多异书，牙签万轴吞石渠。  
吾友张子斯人徒，嗜好酸鹹与众殊。  
被褐怀宝老不癯，收拾万卷以自娱。  
但愿生为蠹书鱼，咀嚼英华味道腴。  
挥毫落纸惊群儒，佳处往往凌子虚。  
网罗秦汉包唐虞，上下千载归指呼。  
自言此乐世所无，不羡潭潭卿相居。  
方今清庙收璠玙，肯使沧海遗明珠。  
高名他日播天衢，行看旌帛来庭除。  

傅察　天宁节后筵口号  
流虹启圣际千年，湛露洪恩下九天。  
腾踏欢声来击壤，氤氲瑞色散非烟。  
已赓圣代中和颂，更草前贤封禅篇。  
四海岂知蒙帝力，春台此日倍熙然。  

傅察　天宁节马前口号  
千秋从昔庆嘉名，四海而今加太平。  
十里旌旗明晓色，万家弦管被新声。  
五云已逐阳乌见，百兽方随仪凤鸣。  
更喜簪绅趋燕衔，南山祝圣愿同倾。  

傅察　天宁节前筵口号  
天扶宝运世兴王，庆陋猗兰入画堂。  
千载后观周礼乐，万邦遥奉舜衣裳。  
北门骄子常输赆，南极老人方效祥。  
试向红云瞻魏阙，侍臣应上万年觞。  

傅察　同工曹至临洛道中禾黍蔚然喜而有作呈朱令  
甘雨初匀岁事时，冥冥造物本无私。  
绿云卷地薰风细，翠浪翻天晓露滋。  
已见郊原深没马，预欣场圃积如坻。  
从来令尹忧民切，短句聊凭一解颐。  

傅察　同七史寄二李  
昔我在淇水，二陆皆少年。  
伯也气轩昂，丹鹤唳青田。  
季方文章士，摛华桃李妍。  
力学乃未已，有如火始然，  
相见一倾盖，便诵胶漆坚。  
笑语玉尘折，登临蜡屐穿。  
时时出秀句，洒若沈疔痊。  
尔来逾十岁，自当冠貂蝉。  
胡为芭怀下，寂寞尚草玄，  
方今明堂构，收拾栋与椽。  
安得刷羽翮，吹嘘送上天。  
此志傥不遂。何用空言传。  
不如李翰林，沈醉自称仙。  
不如陶彭泽，归来谢尘缘。  
但解琴中趣，何妨瓮下眠。  
富贵草头露，名誉空中烟。  
子意竟何如，余心方寂然。  
愿求真实语，莫作猾头禅。  

傅察　挽词二首  
仙李遗风远，高门积庆长。  
及身仪禁路，有子耀岩廊。  
不及千钟乐，应留八叶昌。  
凄凉封蜜印，仿佛映金章。  

傅察　挽词二首  
故里尊疏傅，群公庆孟亿。  
方欣五福备，遽隔九原幽。  
欢息人何赎，褒荣礼独优。  
翻疑脱仙骨，名字照丹丘。  

傅察　晚登清微亭次祝教授韵  
雉堞亭亭倚翠微，高楼袅袅弄清晖。  
共邀佳客扶筇杖，骤喜凉风振羽衣。  
过雨山川颜色好，投林鸟雀噪声稀。  
月摇翠浪明珠碎，云满金波破镜飞。  
雄辩琅琅如落屑，新诗句句似连玑。  
自怜性僻耽幽寂，却恨匆匆便赋归。  

傅察　晚发  
理棹频看溪水分，岸移不觉转孤村。  
渔翁醉卧滩沙稳，樵子行歌岸草昏。  
白鹭成行低欲落，清蝉无数断还闻。  
自将野色并秋色，都付诗魂与醉魂。  

傅察　尉治吏隐亭二首  
公馀吏隐创新亭，野阔云低叠素屏。  
风动荷茎翻偃盖，日摇波影散疏星。  
望穿南亩千里绿，坐久西山数点青。  
更待晚凉蝉乱噪，与君散策试同听。  

傅察　尉治吏隐亭二首  
一番新雨洗华亭，四面晴天倚翠屏。  
并秀采莲舒嫩脸，孤飞白鹭带残星。  
披襟骤觉登仙乐，倚槛犹疑倒影青。  
横笛晚来声更好，龙吟泓下亦时听。  

傅察　闻有游蔡氏园看牡丹诗戏作一绝呈季长  
车骑雍容驻道傍，小园寻胜见花王。  
应知异日传佳句，处处人称黄四娘。  

傅察　无逸用前韵见谢复次韵三首  
藉藉声名自妙年，优优惠化咏来宣。  
宁夸衣锦光前牒，便拟挥金继昔贤。  
秀句屡同歌白雪，高标犹幸视青天。  
自惭不得陪驺御，空想馀风尚凛然。  

傅察　无逸用前韵见谢复次韵三首  
一麾聊复散馀波，才比淮阴益辨多。  
千里宣威憺夏日，三年种德敛秋禾。  
如纶忽听颁新渥，勿药还欣已旧疴。  
却恐九重思治行。蒲轮他日竟如何。  

傅察　无逸用前韵见谢复次韵三首  
鹏飞初不碍蒿蓬，自拟归休慕仲翁。  
况有仙姿标洞府，泠然御寇已乘风。  

傅察　夏日登清微亭  
永日留烦暑，斯楼得屡登。  
向来知异境，高处若无凭。  
远岫生云直，轻风蹙浪层。  
试承金掌露，更接玉壶冰。  
抵掌宾朋盛，题诗气象增。  
望穷遗恨在，我欲醉时升。  

傅察　逍遥堂五咏  
欲识逍遥乐，都忘利与名。  
讨论惟百氏，来往有诸卿。  
静觉羊肠险，闲看蜗角争。  
超然穷妙理，知不愧庄生。  

傅察　逍遥堂五咏  
堂上春风至，欣欣草木情。  
鸦鸣藏柳暗，蝶舞映花明。  
暖日迟迟景，轻雷隐隐声。  
客来何所有，采蕨试新烹。  

傅察　逍遥堂五咏  
堂上薰风至，阳曦午更骄。  
玩队欣叶密，引馀快冰消。  
乳燕飞还坠，鸣蝉咽复调。  
清谈能却暑，应不废招邀。  

傅察　逍遥堂五咏  
堂上西风至，郊原岁事成。  
雨馀虹影落，云霁露华清。  
唧唧蛩鸣夜，飘飘雁渡晴。  
登临多物色，笔落竞纵横。  

傅察　逍遥堂五咏  
堂上寒风至，萧条静物华。  
映窗唯有竹，倚槛更无花。  
碧瓦霜初重，铜壶日易斜。  
尊罍延夜永，不觉已朝霞。  

傅察　雪九首  
都城一日雪，庭户皓已盈。  
呼儿试轻扫，留伴小窗明。  

傅察　雪九首  
天公亦戏人，奇幻惊倏忽。  
朝来檐靋间，一一缀明月。  

傅察　雪九首  
晚风扫连氛，客被憎夜峭。  
明趄赴看烛，更把昆山照。  

傅察　雪九首  
高堂连夜赏，蛾眉映珠栊。  
谁怜闭门客，衣穿履亦空。  

傅察　雪九首  
墨云埋日车，厚雪镇坤轴。  
行路勿匆匆，包藏恐深谷。  

傅察　雪九首  
忽惊陋巷间，踏作琼瑶迹。  
坐闻郢中歌，妙句压元白。  

傅察　雪九首  
春雷忽隐隐，春雪复纷纷。  
农夫戒及泽，荷钎已成云。  

傅察　雪九首  
撒监乍可拟，刻楮竟难成。  
妍辞觑天巧，应复召邹生。  

傅察　雪九首  
盈尺兆嘉祥，三登贺一太。  
我虽无寸田，一饭犹足赖。  

傅察　野宿  
泝水秋风扬短棹，穿林落日击孤舟。  
心清乍喜离嚣俗，野旷翻疑动旅愁。  
归雁高飞云杳杳，幽虫夜语草悠悠。  
此间景物君知否。即是潇湘一片秋。  

傅察　夜登清微亭云阴掩翳东北有雨少顷月出皎然复次前韵  
融融暑未阑，悄悄夜方午。  
命驾聊叩门，寻幽得兹土。  
俯瞩但苍茫，前瞻何卤莽。  
万籁正虚无，群生各安堵。  
蝉啸作笙箫，蛙鸣当钟鼓。  
凫舄政参差，诙谐惧狎侮。  
岂惟冠盖倾，已觉肝胆吐。  
坐久隐奔雷，天边垂密雨。  
疏木列宾朋，众峰自臣主。  
萤火落明星，炉烟袅青缕。  
那能胜酒杯，所欣瞻德宇。  
高歌屡激昂，失喜或俯偻。  
萧飒濯尘襟，清虚湛灵府。  
快如仙爪爬，酒若头风愈。  
须臾出金盘，照曜开玉户。  
映浪杂琼瑰，穿帘间璧组。  
斯游岂前谋，后会人逆数。  
欢馀岸纶巾，语约挥松尘，  
可能伴鸡栖，亦复随蝶栩。  
广寒会可升，试为刷翎羽。  

傅察　阴风次衡元度韵  
水柳缆孤舟，飘飘万里秋。  
远风来不断，高浪去还收。  
菰苇萧疏折，烟云惨淡浮。  
赖如师德生，舟子亦多愁。  

傅察　用廉夫韵如诸友登清微亭  
束带缚吏事，发狂中愤兴。  
世情多面月，噂沓背恶憎。  
缅怀数群子，皎皎莹壶冰。  
披云见颜色，洗翠露锋棱。  
忘形到坦率，嵩论破炎蒸。  
蔼然嘉誉在，顾我独无称。  
文场屡交镝，师老畏侵凌。  
况复时雨过，缘苗覆千胜。  
便当共临眺，此兴那可胜。  
孤亭枕席佳，下有寒潭澄。  
仰看霞绮散，坐待月华升。  
嘲咏纵欢谑，明朝期再登。  

傅察　又次申教授直宿三首  
皎皎虚堂带月清，金风入律露华明。  
潘郎寓直生秋兴，韩子长歌忆短檠，  
惊鹊绕枝巢未稳，幽虫临砌隐馀声。  
却嫌诗思撩归梦，数尽高城长短更。  

傅察　又次申教授直宿三首  
扰扰浮名绊此身，相逢樽酒眼还明。  
君如俊鹘方抟翮，我似弯弓不受檠。  
弱植幸容依玉树，新诗尝喜掷金声。  
他时会致会云上，莫厌卑棲岁屡更。  

傅察　又次申教授直宿三首  
秋堂补被有馀清，骤喜秋光泼眼明。  
帘外月华筛碎玉，床头萤火当长檠。  
直嫌唧唧秋虫响，且听琅琅弦诵声。  
善教尚烦留滞席，朝恩未许便归更。  

傅察　又挽词三首  
萧叶蟠根大，于门结驷新。  
鵷行尊几杖，鹤骨离风尘。  
追挽倾朝绂，褒荣动帝宸。  
唯应两河道，犹想锦衣春。  

傅察　又挽词三首  
遗子一经足，成家五福并。  
千钟欣禄养，万石仰荣名。  
日射铭旌字，风传衮铎声。  
遥知开吉地，不假问三生。  

傅察　又挽词三首  
榆杜聆风远，兰阶吒契深。  
兴宗知有自，处贵得无心。  
陇柏晞朝露，庭槐长夏阴，  
如公更何恨，顾我尚沾襟。  

傅察　余父子妻孥各在一方欲归未得因感成诗  
皎皎明河汉，悠悠度女咎。  
奔驰空岁月，南北尚淹留。  
所愿各千里，此身兼白忧。  
如何有羽翼，来往亦遨游。  

傅察　虞宪按乐致语  
熙然伏运庆当千，初见箫韶被管弦。  
况际轺车临乐国，更张绮席会群仙。  
欢声已逐铿锵奏，和气方随律吕宣。  
何日九重颁召节，好陪鵷鹭听钧天。  

傅察　再阻风次衡元度韵  
阻风三日不舂粮，浪逆篙横未到庄。  
碧水赖知饶夜月，青山已复下残阳。  
每吟秋兴空多泪，欲赋西片细作行。  
行止定非臧氏力，艰难险阻自须尝。  

傅察　赠毛彦谟二首  
相逢晚岁莫情疏，径欲连墙卜并居。  
若学羡君诗有味，固穷怜我食无馀。  
从容杯酒频挥尘，斗薮尘埃喜振裾。  
闻道谈言过辅嗣，故应回首万浮虚。  

傅察　赠毛彦谟二首  
欢息朝延记忆疏，未闻平子赋闲居。  
穷经岂但论糟粕，乐道宁能逐腐馀。  
已觉烟霞亲几杖，不教尘土污簪裾。  
客来强志谈名理，寂寞茅斋尽日虚。  

傅察　赠朱令中泮宫二首  
折桂陪英彦，弹冠接寀寮。  
志连秦璧固，论鄙楚师恌。  
逸骥终难絷，翔鸾讵可邀。  
缅怀岩下士，犹得梦中宵。  

傅察　赠朱令中泮宫二首  
异时师盛德，此地喜同寮。  
大璧完无玷，和钟小不恌。  
尊罍倾笑语，车马费招邀。  
莫使光阴度，从今便卜宵。  

傅察　芝堂  
弘度负土忘晨夕，空肠未忍进一溢。  
伯会隆冬不衣帛，野火燎原天雨泽。  
当时庐侧产灵芝，盛事至今光史册。  
王家兄弟皆英豪，藉藉声华若连璧。  
高文奥学仍馀事，一门躬行如万石。  
孝思他日彻苍昮，血泪垂颐洒枯柏。  
谁云草木但有生，始信幽明本无隔。  
煌煌三秀发坤祥，大小高低紫与白。  
缙绅骇叹绝前闻，老稚提携溢阡陌。  
争言图写献修门，坐见恩荣来路绎。  
公独掩耳更悲啼，吾忍货名於窀穸。  
岂如采摘付儿童，大胜籯金满千镒。  
方当孝治轶唐虞，八行求贤常侧席。  
公虽韫厁畏人知，定有新诗振寄迹。  

傅诚　妙庭观  
会宴瑶池阿母家，九霞光绕翠琼车。  
坐中一曲山香舞，帽上看看有落花。  

傅诚　妙庭观  
天风万里拥霓旌，紫凤青鸾上玉京。  
故宅一区千古在，夜深惟有月华明。  

傅得一　临终诗  
平生胆气清高，抱道长乐逍遥。  
天地阴阳反覆，云收雾卷丹霄。  

傅宏　和孟郊韵  
修顶磨穹苍，云烟杂古床。  
僧饭钟声远，仙风桂子香。  
老桧有寒操，怪石多冷光。  
俯瞰城郭人，衮衮名利场。  

傅宏　和张祜韵  
远望阳城湖，八九云梦吞。  
白云宿殿罅，青藓埋松根。  
樵唱林间路，渔歌寺外村。  
避喧嗜飞阁，未若叩禅门。  

傅九万　句  
笑他思著专鲈者，欲感秋风始去官。  

傅烈　浮碇冈  
洪水未必能流山，别岛安得居人间。  
扶桑夜半光吐焰，铜龙白昼飞尘寰。  
初闻其事惊且异，传言岂或流千蛮。  
试将图牒为考订，山中记载皆班班。  
扶藜喜作山中行，胜处不复愁天悭。  
楼台自是人隔绝，峰岫直与天回环。  
凭虚搜冥一眺望，日观朱明两山向。  
乃知云浮山更浮，二山总在三山上。  
从来凡眼不见识，怪怪奇奇千万状。  
我疑灵窦皆国宝，不待山人留心匠。  
丹崖佛迹直末耳，天巩名山世基仗。  
干戈昔为闻马嵬，有坛百尺那能开。  
坐中一笑失道士，国势随灭如烟埃。  
清庙祀典岁岁举，庆基福地源源来。  
愿将此山比南山，歌诗直纪山之隈。  

傅霖　题壁  
寒蛬入夜忙催织，戴胜春深苦劝耕。  
人若无心济天下，不知虫鸟有何情。  

傅霖　赠张咏  
忍把浮名卖却闲，门前流水对青山。  
青山不语人无事，门外风花任往还。  

傅梦得　白发  
勋业未能成，青铜照眼明。  
星霜惊入鬓，天地觉无情。  
才近半百岁，渐生三两茎。  
儿童劝休镊，浪得老成名。  

傅梦得　冲天楼  
人生行乐是便宜，惯入深林细品题。  
有石两行如壁立，登楼一望觉天低。  
亭前秋意惊松露，山外湖光拍柳堤。  
此景欲吟吟不尽，夜深分付野猿啼。  

傅梦得　垂虹桥  
一舸西风到水乡，半痕残月浸沧浪。  
湖中有影浑如画，天下无桥似此长。  
题品垂虹多古作，去来征雁带秋霜。  
三高千古英灵在，经过祠前菊正黄。  

傅梦得　德清太善寺  
西风吹客过唐栖，袖拂尘埃读断碑。  
适意绕廊询古迹，老僧引看建炎诗。  

傅梦得　德清永兴寺  
苍寒松竹满，此地称僧居。  
寺僻啼林鸟，廊空响木鱼。  
煮茶烧树叶，带雨翦园蔬。  
待了功名债，重来买地锄。  

傅梦得　读夷齐传  
要使清风激懦顽，饿夫宁死首阳山。  
当年若食周家粟，未必名重万古间。  

傅梦得　多景楼  
自来京口足清游，天下闻名只此楼。  
山结人愁成北固，江和客泪向东流。  
痕留很石传千古，望断中原知几州。  
有景虽多非可乐，明朝准拟渡瓜洲。  

傅梦得　过兰亭  
右军堂下过，尚有读书坛。  
水曲觞何在，池荒墨未乾。  
人多寻古迹，我亦渡寒滩。  
要把兰亭记，摩挲醉眼看。  

傅梦得　后土祠琼花  
朱阑遮护石为台，只说扬州地可栽。  
若与八仙同日语，因何九蕊有香来。  
此花堪咏奚须辩，自旧曾移不肯开。  
得得无双亭上望，临祠酹酒叶为杯。  

傅梦得　江湖  
落魄江湖上，人疑是谪仙。  
四时逢酒醉，长日拥书眠。  
点鬓惟添雪，知心只有天。  
林泉难久困，未整钓鱼船。  

傅梦得　江湖伟观  
倚遍阑干指顾间，吟身恨不早生翰。  
几多风月闲中占，一望江湖眼界宽。  
胥浪掀天秋际阔，逋梅得月夜深寒。  
有时听得渔歌晚，惊起沙鸥雪一团。  

傅梦得　金山寺  
昨夜宿江口，客衣风已飘。  
两峰参塔顶，一寺裹山腰。  
水拍瓜洲渡，烟生扬子桥。  
寻花并问柳，端的在明朝。  

傅梦得　平江承天寺  
古刹号承天，规模阔万间。  
寺中重有寺，山外更无山。  
供佛香犹在，寻僧客亦闲。  
渡淮难久驻，此去别阊关。  

傅梦得　钱塘  
苍茫空阔海云开，浙水东西隔岸隈。  
我到龙山呼渡晚，谁从渔浦趁潮回。  
蓦惊塞雁声嘹呖，静看沙鸥独往来。  
山外中原皆在望，英雄谁肯便心灰。  

傅梦得　水乐洞  
踏破芒鞋客倦归，暮云深处夕阳西。  
身如晚鹤无拘束，向此亭中独自栖。  

傅梦得　四山任鼓院  
曾向西风把别杯，知君黄色上眉催。  
浙江莫道音书隔，一日潮声两度来。  

傅梦得　宿镇江丹阳馆  
暂泊喜天晴，丹阳住晚程。  
半窗留月色，隔岸送钟声。  
江绕金山寺，云生铁瓮城。  
片帆催早发，莫待暗潮平。  

傅梦得　题吴寺  
不到吴坟久，重来又七春。  
山峦如旧识，猿鹤复相亲。  
往事皆成梦，清游不厌频。  
倦行难唤酒，信步出湖滨。  

傅梦得　伍林舟中  
人生踪迹抵浮萍，客里行藏分外轻。  
酒力禁持风半日，橹梢摇动月三更。  
暂携琴剑随身去，且得溪山入眼清。  
着脚水乡吟思苦，未知谁得与诗盟。  

傅梦得　仙居县  
经过太匆匆，山行去路通。  
客衣沾晓露，县陌带春风。  
沽酒从村市，骑牛任老翁。  
相逢有吟者，约我醉城中。  

傅梦得　许村  
信步水之滨，闲中着此身，  
萧条僧寺近，来往客舟频。  
村酒难成醉，山花亦有春。  
人生要行乐，何苦恋京尘。  

傅梦得　扬州竹西楼  
自从骑鹤到，船泊画桥堤。  
新酒斟花露，高楼傍竹西。  
拭盘将蟹擘，拂壁把诗题。  
早过瓜洲渡，秋深怕马嘶。  

傅梦得　元友山  
清梦绕骚坛，相逢一笑间。  
江湖无此友，声价重于山。  
吟就髭犹撚，文穷鬓欲斑。  
移家离城市，世事不相关。  

傅梦得　皂镜册  
依然一册巧装成，故纸为胎越样轻。  
四畔黑云都罩尽，中间只有月长明。  

傅梦得　赠澄鉴  
一见便忘形，生涯画作屏。  
心和秋水澈，眼带古铜青。  
客里江湖阔，人间笔砚灵。  
他年重会面，我亦鬓星星。  

傅梦得　斋中  
惟有闲中日最长，薰风拂拂透修廊。  
半窗槐影侵书叶，一曲蝉声送夕阳。  
强把茶瓯醒困眼，久无诗债拌枯肠。  
何妨自取离骚读，且向斋炉爇晚香。  

傅梦得　郑松窗  
相逢交未深，一笑便生春。  
松作四时友，窗无半点尘。  
诗囊为活计，廛隐着吟身。  
似此知音者，江湖能几人。  

傅梦泉　句  
吾非爱海棠，吾爱与吾恶，  
海棠自海棠。  

傅雱　句  
半淡半浓资眺望，似明似晦喜登临。  

傅耆　和周茂叔席上酬孟翱太博  
古人务乐善，见士即推毂。  
今也多忌才，对面远贤蜀。  
顾予尝喜学，幽室未偶烛。  
幸会才翘翘，深惭识碌碌。  
升堂听高论，惟愁日景促。  
经义许叩击，诗章容往复。  
荷公引重语，玞珉变良玉。  
一违几席来，羲娥变昏旭。  
远闻落帽节，宾朋相追逐。  
剩摘篱下黄，痛饮杯中醲。  
清谈已忘倦，佳篇又相勗。  
毕力为徒弟，强勉攀高躅。  
异时公行道，其势不可独。  
首愿策疲蹇，助公施蕴蓄。  
舒张太平策，散作苍生福。  
此心答此惠，庶几不忝辱。  

傅权　横石潭  
圆如冰鉴石平横，一派泉流到此停。  
我信龙潜应咫尺，终归大海润生灵。  

傅权　望仙峰  
嵯峨山势傍云天，试问谁来此望仙。  
终日望仙仙不见，始知仙道若茫然。  

傅权　夜宿东岩寺  
夜宿给孤园，悠然魂欲仙。  
恐惊沙上月，莫吸石间泉。  
露落萤初度，风回鹤欲眠。  
更瞻峰岭气，非雾复非烟。  

傅权　再游广福院  
古寺荒凉近水涯，钟声朝暮落渔家。  
昔年踪迹曾经此，依旧残阳伴晚霞。  

傅慎微　赠何定远  
故人何定远，造物不虚生。  
骨骼棱棱瘦，诗篇字字清。  
世皆尊道义，我独见忠诚。  
尊酒分携后，何时盖复倾。  

傅文翁　小孤山  
滟澦拓瞿塘，二孤障澜蠡。  
大哉神禹功，天地相终始。  

傅西斋　三萧行贺萧丞定夫子登科  
吾乡前辈多风谊，教子读书全盛事。  
刘斯立在庆历间，二子同升俱上第。  
后来嘉佑孔长源，三子联登相后先。  
一家科第光烨然。直到淳熙徐思叔，  
亦与二子连芳躅。又报年来萧定夫，  
绍定两科庭下玉。二百年间能几家，  
刘家孔家无以加。才名学行总名世，  
不但官爵称高华。谢家独有民师著，  
徐家大无鸣诗句。人道萧室父子三，  
前辈流风无让处。萧公要是真醇儒，  
家无他物惟有书。自家读了教儿读，  
夜半书声喧里闾。造物负公还不贫，  
嘉定庚辰汉庭右。此时二子已崭然，  
公曰吾心汝其懋。果然相继取高科，  
二哥饶着与三哥。乃翁笑向月中问，  
吾家桂树何其多。月娥报道萧家桂，  
生满月中香满世。移过东山能几年，  
今日方教翁满意。祝公此意令深长，  
香名当使百世芳。前贤事业远且大，  
三刘三也尤辉光。世科膴仕公家有，  
实声莫落谢徐后。要知渝上一萧家，  
突过四家名宇宙。我曾与公同荐名，  
服公文行识公真。更与贤郎共文社，  
情谊凛凛如霜筠。翻笑传家三父子，  
草亭老人家厉志。曾不得名于荐书，  
僪有大儿前擢第。小儿四度试春官，  
尚期他日修征鞍。如今饥卧空山里，  
慨想前事悲汍澜。喜闻令子归锦里，  
夜不能眠推枕起。瓣香寓作萧行，  
寄贺萧公当双鲤。  

傅晞俭　句  
千年饱服长生药，三朵长簪不长花。  

傅謕　东京道上口占  
宫阙岧峣俯碧空，九门未晓月朦胧。  
马嘶南陌东风远，回首神京一梦中。  

傅謕　使金  
霜明玉节映寒流，马渡芦沟向上头。  
万里河山观古塞，百年荆棘叹神州。  
要临瀚海铭燕石，石上新亭作楚囚。  
多少遗民思旧俗，可怜金帛岁包羞。  

傅行简　题博士袁公文苑像  
禽鸟春风乐与同，有将理趣道儒宗。  
两朝褒赏衣冠旧，一德充融礼乐隆。  
天地无心驰电马，人民有望慰云龙。  
馀年八十无全食，独抱青山继祖风。  

傅行简　题仓部袁公灼像  
筮仕当前职度支，平衡清操畏人知。  
宣恭在位和同列，理学传家重一时。  
能击武臣强似虎，宁□宰执怒如狮。  
□□犹有弦歌化，治谱真堪百世师。  

傅宣山　句  
耕钥晓雨有馀地，应接东风无暇时。  

傅彦济　句  
千里江山供眺望，四围天地入帘栊。  

傅莹　送梵才大师归天台  
结庐深山顶，遂怀安隐心。  
安隐如之何，道胜尘虑沈。  
青霞白云致，茂树修竹阴。  
悠然北山上，令人思重寻。  

傅壅　题五曲溪  
五曲溪流深复深，数椽茅屋旧书林。  
市朝山泽皆堪隐，谁识先生出处心。  

傅知录　题太平馆  
万物荣枯自有时，梅花非早菊非迟。  
时人莫似春蝴蝶，才到花开便满枝。  

傅子容　题杨汝士玉蕊帖  
比瑒更攀总未佳，要须博物似张华。  
因观异代前贤贴，知是唐昌玉蕊花。  

傅子云　赠桂琴隐先生  
五载飞鹰迅，孤踪病马羁。  
望东尝把酒，倾盖便论诗。  
玉在山俱润，泉寒练正垂。  
二雏方刷翼，行矣陟天池。  

傅自得　九日泛舟同朱元晦  
秋月天热白，溪流镜样平。  
唤船同胜赏，把盏话平生。  
击楫鱼频跃，忘机鸟尚惊。  
兹游还可继，家酿为君倾。  

傅自修　偶成  
叠翠亭前秋水深，思韩亭下木成林。  
一生不得文章力，且向潮阳度岁阴。  

傅自修　偶成  
讼笺无多公事希，道心已熟壮心微。  
晚来吏散闲携杖，步到金山趁月归。  

傅自修　题濠上斋二绝  
焉如鱼乐我非鱼，梦裹荣枯觉则无。  
休学痴绳贪纸穴，小窗烘日谩跏趺。  

傅自修　题濠上斋二绝  
小斋斗大四壁立，只着匡床与瓦炉。  
不涉语言君识否，莫从门外著工夫。  

傅自修　再题濠上斋  
外物为藩篱，障此道之径。  
昧则终日迷，达者默尔静。  
子夏出入间，悦乐犹异境。  
谁能入吾乡，节令四时正。  

傅宗教　秦君亭  
隐君在何许，遗迹此山阿。  
春风闭门处，回首空烟萝。  

傅宗教　思古堂  
何人凿山腹，高堂跨崔嵬。  
悠悠百年事，滚滚随尘埃。  
弃置君莫问，且复共此杯。  

傅宗教　无名木  
峨峨九日峰，下有千年木。  
正异岁寒姿，命受兹也独。  
十围铁干古，百尺虬髯矗。  
不以姓名显，肯为封爵辱。  
畏名如畏虎，终焉托岩伏。  
何当大厦求，一枝亦自足。  

傅宗教　秦君亭  
隐君在何许，遗迹此山阿。  
春风闭门处，回首空烟萝。  

傅宗教　思古堂  
何人凿山腹，高堂跨崔嵬。  
悠悠百年事，滚滚随尘埃。  
弃置君莫问，且复共此杯。  

傅宗教　无名木  
峨峨九日峰，下有千年木。  
正异岁寒姿，命受兹也独。  
十围铁干古，百尺虬髯矗。  
不以姓名显，肯为封爵辱。  
畏名如畏虎，终焉托岩伏。  
何当大厦求，一枝亦自足。  

富弼　弼承索近诗复贶佳句輙次元韵奉和诗以语志不必更及乎诗也惟一览而  
出入高车耀缙绅，从来天幸喜逢辰。  
道孤常恐难逃悔，性拙徒能不失真。  
风雨坐生无妄疾，林泉归作自由身。  
岁寒未必输松柏，已见人间七十春。  

富弼　弼承索近诗复贶佳句輙次元韵奉和诗以语志不必更及乎诗也惟一览而  
赋分萧条只自如，生平常官情疏。  
亡功每叹孤明主，得谢何妨作老天。  
官品尚叨三事贵，世缘应信一豪无。  
病来髀肉消几尽，尤觉阴阳声惨舒。  

富弼　弼观罢走笔书后卷  
黎民于变是尧时，便字尧夫德可知。  
更览新诗名击壤，生生全道略无遗。  

富弼　弼窃览长篇断章有十二人中第二人之句又赋一绝上呈  
偶我年龄虽第一，在公勋德自无双。  
不推行业终难敌。富贵康宁亦可降。  

富弼　答郑州祖龙图见寄原韵  
坐拥双旌甫浚郊，总戎曾未属鞭櫜。  
千金寡妙方移疾，二府交修取惮劳。  
处世机牙都不竸，攝生權柄急须操。  
他时病起君恩报，始信林泉属我曹。  

富弼　定州阅古堂  
朔方之兵，劲于九土。  
尤劲而要，粤惟定武。  
兵劲在驭，用则羆虎。  
失驭而劲，骄不可举。  
曰保曰贝，闭壁连阻。  
武爵新守，束手就虜。  
皇帝日噫，汝武曷取。  
有敝必革，以儒于抚。  
公来帅定，始以威怒。  
有兵悍横，一用于斧，  
连营怛之，胸粟腰伛。  
既懼而教，如餵如乳。  
以剌以射，以鉦以鼓。  
无一不若，师师旅旅。  
列城自剌，靡不和附。  
阴沴为梗，降此大雨。  
大河破洩，在河之浒。  
民被黯墊，田入莽污。  
流离荡析，不得其所。  
公慼日吁，予敢宁处。  
迺大招来，迺大保聚，  
乃营帛粟，寒衣饥茹。  
民归而安，水下孰御。  
强弱死生，由公复虑。  
曰义曰仁，震肃春煦。  
合和蒸天，天顺以序。  
公境独稔，爰麦爰黍。  
公俗独乐，夫耕妇杼。  
人虽曰康，公亦奚豫。  
谓此一方，民与兵具。  
务剧任重，稽古其裕。  
人皆谓公，与古为伍。  
公文化民，公武御侮。  
何思古人，公不自许。  
遂择奇匠，绘于堂宇。  
列其行事，指掌可数。  
前有古有，在我门户。  
后有来者，依我墙堵。  
斯堂勿坏，有堂有故，  
堂之不存，来者曷睹。  
宠乎焕乎，千载是矩。  

富弼　过邵尧夫先生  
先生自卫客西畿，乐道安间绝世机。  
再命初筵终不起，独甘穷巷寂无依。  
贯穿百代尝探古，吟咏千篇亦造微。  
珍重相知忽相访，醉和风雨夜深归。  

富弼　涵虚阁  
画阁高连百雉城，涵虚应不愧標名。  
门前柳色兼旗色，座上琴声杂佩声。  
肯羡五湖归范劙，未饶三径隐渊明。  
我来恰值初晴后，山影波光分外清。  

富弼　偈  
执相诚非，破相亦妄。  
不执不破，是名实相。  

富弼　寄欧阳公  
滁州太守文章公，谪官来此称醉翁。  
醉翁醉道不醉酒，陶然岂有迁客容。  
公年四十号翁早，有德亦与耆年同。  
意古直出茫昧始，气豪一吐阊阖风。  

富弼　寄裴士林  
渤澥宣和旅翮飞，不堪朱邸负前期。  
东城晓骑思行乐，南浦春波怨别离。  
对竹岂能忘旧主，折麻方喜遇深知。  
冕旒正注方臣重，应许州人借一杘。  

富弼　寄题醉翁亭  
偏州地狭民事简，醉翁自放出水中。  
琅琊倚天色苍翠，逊泉落石声玲珑。  

富弼　句  
遗德被生民。  

富弼　句  
昔年曾作潇湘客，憔悴东秦归不得。  
西轩忽见好溪山，如何却有楚乡忆。  
读书误人四十年，有时醉把阑干拍。  

富弼　句  
古云伏日当早归，况今著令许休假。  

富弼　留守太慰相公就居为耆年之会承命赋诗  
西洛古帝都，衣冠走集地。  
豰惟名利场，骤为耆德会。  
大尹吾旧相，旷怀轻富贵。  
日兴退老游，台阁并省寺。  
予惭最衰老，亦许预其次。  
遂俗肖仪容，烂然彤绘事。  
闽峤访精华，鲛绡布绝艺。  
令复崇宴术，聊以示兹惠。  
幽居近铜驼，荒敞仍湫庳。  
塞路移君庖，盈车载春醴。  
献酬互相趣，欢处不知止。  
商岭有四翁，晋林惟七子。  
较我集诸贤，盛衰何远尔。  
兹事实可矜，傅之足千祀。  

富弼　十月二十四日早始见雪登白云台闲望乱道走书呈尧夫先生  
气候随时应，初寒雪已盈。  
乾坤一色白，山水云重清。  
是处人烟合，无穷鸟雀惊。  
忻然不成下，连把玉罍倾。  

富弼　嵩巫亭  
平地烟霄此半分，绣楣丹槛照清汾。  
风帘暮卷秋空碧，剩见西山数岭云。  

富弼　睢阳五老园  
休宫致政老年间，弐堂尝享著袍冠。  
调和鼎鼐施霖雨，燮理阴阳佐武桓。  
念国不忘先世烈，归乡岂念旧庐寒。  
我辈若从亲炙授，仪容如在使人看。  

富弼　岁在锻丑年始七十年正旦日书事  
亲宾何用举椒触，已觉闲中岁月长。  
不学香山醉歌舞，只将吟啸敌流光。  

富弼　岁在锻丑年始七十年正旦日书事  
生圣明明许从心，山川风月恣游寻。  
此中若更论规矩，籍外闲人不易禁。  

富弼　岁在锻丑年始七十年正旦日书事  
今年始是气骸年，我向年前已挂冠。  
都为君王断久疾，肯教先去养衰残。  

富弼　岁在癸丑年始七十年正旦日书事  
人生七十古来稀，今日愚年已及期。  
从此光阴犹不测，只应天道始相知。  

富弼　台上再成乱道走书呈尧夫  
密雪终宵下，晨登百尺端。  
瑞光翻怯日，和气不成寒。  
天末无织翳，云头未少乾。  
四郊闻击壤，农望已多欢。  

富弼　题范希文手书伯夷颂墨贵  
夷清韩颂古皆无，更得高平小楷书。  
旧相嘉篇题卷后，苏家能事复何如。  

富弼　尧夫先生示秋齐登石阁之句病中聊以短章戏答  
高阁岧巃对远山，雨馀愁望不成欢。  
拟将敛黛强消遗，却是幽思苦未兰。  

富临　紫微山  
凿石诛茅四十年，棱层宝构出诸天。  
更逢地胜惊游客，不负身披坏衲田。  
别郡坐看云散后，平湖下压鸟飞前。  
还知老令忘归否，为惜难移近县廛。  

富严　游虎丘  
缭绕禅关锁翠微，游人到此便忘归。  
古今不尽春风恨，一剑清泉浸落晖。  

富言　游灵岩  
闻说灵岩境最幽，乘闲舣棹共追游。  
飞泉翠滴半空雨，古树阴连万壑秋。  
缥缈香烟笼梵榻，嵯峨山势枕江流。  
登临眺望关河远，惹起乡思恋国愁。  

盖经　游大涤洞天  
暇日寻幽入洞霄，攀萝扪石自忘劳。  
地环九锁仙都閟，山倚一峰天柱高。  
夜静仙人吹凤笛，月明帝子下雪旄。  
佩环寂寂中庭晓，时有胎禽唳九皋。  

盖谅　次郑大资竞渡诗韵  
昔年冶游浚都城，溶溶春水涨金明。  
龙舟鳞次鼓兰漿，胜日讲武风波平。  
沸地笑歌混箫笛，轰天金鼓惊鹭鷁。  
当年冠盖尽英游　　飞{左甘中空}联翩迅翔翼。  
只今潜盘向荒陂，畴曩伟观那再期。  
熙熙王化及远近，春来胜事还相随。  
十百分朋同川济，咸欲得枭无异意。  
屈原死向千载余，今不敬吊翻成戏。  
敬吊赋就独贾生，可见君子异小人。  
公诗贾赋独追伤，忍以为戏向芳春。  
企听赐环在朝暮，衮绣遄归庙堂去。  
故先濯我尘土心，琅琅哦公七字句。  

甘邦俊　题梅坛  
火德中微否未倾，朝阳一疏凤先鸣。  
如公忠论能旋听，彼莽奸谋未易成。  
万古仙名香宇宙，几人遗臭腐公卿。  
至今风吼松声怒，似为先生诉不平。  

甘同叔　鹅翎山  
俗谓鹅翎未必然，娥英恐是古时传。  
溪声流尽苍梧泪，斑竹林中闻杜鹃。  

甘同叔　题昌山圣姥庙  
分宜古县环清溪，重冈复岭如奔驰。  
行逢山断水流处，阅城庙枕山之西。  
我来落日在前岭，摩挲一读庐肇碑。  
嗟唐去今亦已久，尚余文字光陆离。  
云昔秦人有天下，鏖虞六国愚黔黎。  
碣山云气望不见，神物乃降江之嫠。  
雷轰电合助光怪，蜿蜒随地偕群儿。  
赤鱣王鲔奉鼎俎，追逐甘旨怜姥慈。  
姥先仙去环仙冷，安能蟠蛰从儿嬉。  
刘累不出浮俗隘，况肯委质嬴与斯。  
珠宫贝阙世所希，铜环十二白玉扉。  
纫兰作仙香披披，招摇手掉芙蓉旗。  
哀弹清瑟和宓妃，大川击鼓劳冯夷。  
巨鱼踊跃龟兽随，虾蟹琐细不得追。  
庙门开阖风颸颸，千年万载龙居之。  
野巫侦伺荐酒卮，箫鼓坎坎来宫祠。  
五彩不辨虺与暾，聊以幻化惊群迷。  
嗟我四海久望霓，无复空抱明月辉。  
好施膏泽雨六合，岂止但慰袁人思。  
历阶酌水致此辞，退以遗谊传于诗。  
才悭语飇论甚卑，龙兮谨勿相诃讥。  

感兴吟　春日田园杂兴  
儿结衰衣妇浣纱，暖风疏雨趱桑麻。  
金桃接种连花蕊，紫竹称根带笋芽。  
椎鼓踏歌朝祭社，卖薪挑花晚回家。  
前村犬吠无他事，不是搜监定榨茶。  

高安斋　晚梅  
买得街头最晚梅，潇潇风雨对吟杯。  
莫嫌吟蕊能稀少，不学春光烂熳开。  

高伯易　句  
函颅谨勿为终策，天下英雄暗破颜。  

高昌　登洪庆观河亭  
霜旄行郡试寻幽，一曲围垣绕县周。  
山色迎人来黛嵋，河声惊梦撼黄流。  
禹门水迥乡关月，济庙烟连草树秋。  
遥指天南嵩洛近，烟云何处望神州。  

高达　句  
至今青霄人，犹是门下客。  

高道华　章华台碑  
故国兴亡数，勤民土木嘉。  
废台称是楚，辨物愧非华。  

高得心　林下读书  
芸叶满床尘梦稀，空林对雨淡相依。  
间身不与时荣谢，抱膝惟评古是非。  
蕙帐风寒人未老，松门云静鹤初归。  
青山紫阁原同道，肯羡宫袍耀布衣。  

高登　病中杂兴  
溶溶瘴雾暗朝暾，咫尺山关号鬼门。  
疾病年年不相贷，朱颜凋尽赤心存。  

高登　病中杂兴  
垂老飘零万里余，肌肤瘦尽鬓毛疏。  
皇恩若许归山去，豆地虽存不解锄。  

高登　病中杂兴  
不羡云霄欲网罗，百年人物总相磨。  
死如归耳生如寄，造物从今奈我何。  

高登　病中杂兴  
九死穷荒一病翁，晓来犹怯北窗风。  
谁知葵藿倾心切，待到日轮升太空。  

高登　病中杂兴  
不辞南北叹飘零，俯仰乾坤一草亭。  
鸢堕水中从沓沓，鸿飞天外自冥冥。  

高登　病中杂兴  
长袖深藏批敕手，短筇斜倚作诗肩。  
有时极目愧辽汉，兴在孤鸿落照边。  

高登　病中杂兴  
病损腰围减未休，二毛垂领飒先秋。  
梦中那复化为蝶，林下不妨问斗牛。  

高登　病中杂兴  
口腹相煎亦可羞，饥来欲食饱还忧。  
一编地下我无用，须学留侯辟谷不。  

高登　陈少阳赠官  
忆昔靖康初，厄运会中微。  
严禁驰边备，长驱来健儿。  
堂堂捣京阙，百万呼鼓鼙。  
天地为改色，日月晴晦迷。  
当宁犹未悟，聪明遭蔽欺。  
六贼久盘结，如山屹莫移。  
故人陈夫子，忠□□根资。  
拊髀惜机会，祸端良在茲。  
吾侪沐厚泽，颠危合扶持。  
不闻王蠋贤，绝脰由布衣。  
书成数千言，挥翰捷如飞。  
明朝伏阙下，儒冠翕相随。  
种李夺兵权，愤痛社稷危。  
抱书再诣阙，恸哭声犹悲。  
天意难遽回，人心□□离。  
时雍恣凶暴，纵兵欲屠之。  
马前森利刃，此时命垂丝。  
要领两不愿，相视情怡怡。  
虎口仅获脱，好爵安能縻。  
俄起故乡情，各归天一涯。  
壮哉欧阳生，倽生诚所宜。  
圣主图兴复，忠诚蒙诛夷。  
宸心顷自责，疏节录其遗。  
君乎死不亡，泉壤增光辉。  
魂气钟庆云，体魄蒸灵芝。  
言言英烈在，昭昭星斗垂。  
兰死则留芳，豹死则留皮。  
男儿倘得死，其死甘如饴。  
君死逾生荣，我生叹奚为。  
九原如可作，微君谁与归。  

高登　辞馈金  
刘君政成□□□，阖境欢谣腾载道。  
民不见吏犬无声，持以百钱勤父老。  
嗟我官卑志未伸，於人何德人称好。  
腾牒当途愿丐留，馈赆交驰杂金宝。  
天涯百指携空囊，号寒啼饥日相恼。  
可取无取未伤廉。为念易污惟皓皓。  
不如买书惠泮宫，聊助贤侯采芹藻。  
别后青衿倘见思，窗前黄卷宜探讨。  

高登　杜门  
故人方谢客，为问意如何。  
午枕清风足，夜窗明月多。  
易招惟酒圣，难遣是诗魔。  
一榻君家事，何妨独我过。  

高登　归途叹  
孙吴摅将略，申甫翰王家。  
腐儒要底用，归种东陵瓜。  

高登　还山招陈希韩  
乾坤莽回互，日月相眜摩。  
百年才瞬息，万类总么麽。  
是身非吾有，造物如我何。  
触事会心少，幽栖废兴多。  
眷言意所适，乐此山之阿。  
修篁擢亲干，老木荣旧柯。  
谷声传地籁，松韶答天和。  
独石介而安，寒泉淡无波。  
园蔬掇纤嫩，名果仍骈罗。  
红绽着雨花，碧卷受风荷。  
随意坐莓苔，絺衣挂薜萝。  
得酒即酩酊，作诗苦吟哦。  
啸长情浩荡，舞短影婆娑。  
妻奴鹿门趣，黄绮商山歌。  
崎岖路辞遥，迢递谁见过。  
交亲忆同调，出处矢靡他。  
每怜伤弓禽，因感赴烛蛾。  
无心更□□，试艺趁投戈。  
自觉此身浮，相看双鬓皤。  
人事何时休，归来勿蹉跎。  

高登　九日  
寒雁南飞度戍楼，一声天地有余秋。  
家连沧海难穷目，人在蛮荒欲尽头。  
莫效涓埃裨国计，况无毛发为身谋。  
所须菽水能多少，踪迹飘然不系舟。  

高登　句  
无邪烦艾子，有愠赖桐孙。  

高登　句  
瘴侵玉骨终难起，魂断巫山永不归。  

高登　立冬道中  
黄茅时节瘴烟深，人在山凹第几重。  
梁竦负才徒感慨，嵇康赋性本疏慵。  
此生自断天休问，吾道频年世不容。  
会脱帻巾还自隐，鹿门妻子惯相从。  

高登　临别示子  
不能枉道取富贵，是致尔辈愁饥寒。  
频年别离情更恶，两地狼狈心何安。  
从人数寄安否问，使我相思怀抱宽。  
平生窃叹曹家儿，临歧莫堕双阑干。  

高登　留别  
丈夫四方志，肯作儿女别。  
顾我差崛强，羡君真秀发。  
道义重千钧，利名轻一叶。  
壮风吐虹蝩，忠诚贯日月。  
插剑露肝胆，看镜念勋业。  
何当拔茅茹 ，同在陈力列。  

高登　冒寒行风雨有感  
号风撼枯卉，冻雨凝路尘。  
乾坤秘日月，八荒同一云。  
遥知沙漠寒，黯淡愁杀人。  
天涯望不极，流涕满衣巾。  

高登　梦游故山  
风际氅披鹤，云根杖策鸠。  
幽栖知好在，归梦故难留。  
山放数峰出，泉分一派流。  
把茅何日办，缚屋护松楸。  

高登　觅蠹椽  
顾影低徊只自怜，怕寒时耸作诗肩。  
全家食粥已数月，坐客无毡今几年。  
君劈槽烧当止酒，我和琴爨况无弦。  
雪中送炭从来事，况尔羁躬觅蠹椽。  

高登　七夕  
天道杳难凭，人言殊不经。  
佳期传七夕，欢事污双星。  
女騣占蛛巧，儿痴托鹊灵。  
吾诗非好诋，聊与订顽冥。  

高登　乞米  
臣饥欲死侏儒饱，方朔谁怜是岁星。  
馆下诸生笑丰暖，江头渔父诮清醒。  
鲁公已作乞米帖，陶令旋寻储粟瓶。  
亲旧依然眼相向，故应特地为吾青。  

高登　上元  
情感此宵元切恨，遣怀高唱一声歌。  
清澄月满铺逵路，烜赫莲开未绿荷。  
觥酒滞时追伴侣，袖香凝处想纨罗。  
更深候望遥肠断，爽约人归不我过。  

高登　水涨谢邑宰送米  
心知一字不堪煮，砽砽穷年黄卷中。  
食粥由来未为过，储瓶况乃嗟屡空。  
令君好贤媲韩愈，贱子受赐惭卢仝。  
春水从教绕舍北，痴儿不复啼门东。  

高登　思归  
忽忽已秋杪，言归欣有期。  
节物想吾庐，青蕊繁东篱。  
流匙白云子，蘸甲黄鹅儿。  
对此忆羁旅，多应歌式微。  
喜慰倚门心，愁消举案眉。  
稚子闹檐隙，绕膝牵人衣。  
归兴念如许，兼程犹苦迟。  
明朝秋色里，乌帽风披披。  

高登　似春阁  
二阁宁独暖，万家方号寒。  
何当放春去，和气满人间。  

高登　送元大  
但得身长健，何妨发已华。  
胸中翻锦绣，笔下走龙蛇。  
作掾只三语，读书空五车。  
卷怀良得计，去去卧烟霞。  

高登　小原欲归  
潮颊香醪晕醉红，{左革右登}敲归路勒青骢。  
水涵万顷曾孙稼，月逗盈衿少女风。  
大误平生缘画足，无聊中夜只书空。  
拟将方宇难论事，直扣天门问化工。  

高登　偕学子游都峤  
甲子岁秋杪，负罪西南驰。  
脚历山万重，身坠天一涯。  
茅茨蔽聚落，培塿围孤埤。  
何处有洞天，玄真之所栖。  
维南颇挺拔，隐隐浮修眉。  
采菊东篱下，悠然一见之。  
欲往觉旌摇，兀坐嗟黏黐。  
彼美二三子，知我多爱奇。  
□□□□□，□□登翠微。  
天公喜我来，阁雨云垂垂。  
坤灵喜我来，林壑回春姿。  
山禽喜我来，上下鸣嘤咿。  
江梅喜我来，蓓蕾敷南枝。  
高兴□幽寻，绝□□□□。  
□□□如许，郁葱琐烟□。  
谁遣衢聃徒，列此怪状为。  
□冯贤主人，痛□弥年非。  
我生逢百罹，不慕太庙牺。  
况从夺袍简，欣若脱马羁。  
投荒得胜践，□与□分宜。  
清芬追六逸，余龄寄三危。  
明时甘自誓，敢□□□词。  
暂游已难得，短畧仍易移。  
山脚趣回驭，□□□□□。  
□□意默契，欲下思惧迟。  
准拟供冥搜，草木□□□。  
□气知多少，凄入诗人脾。  
暮途双迳松，归马四□□。  
出没山光里，乌帽风波披。  

高登　言怀  
归去东皋独荷犁，笔床书卷有儿持。  
一无可意身将老，百不如人心自知。  
梦寐摩挲元结颂，经从省忆少陵诗。  
体肤饿尽天应错，依旧舑然山泽姿。  

高登　中秋月  
绣江再见中秋月，岁去月圆人尚缺。  
相望千里共婵娟，苦恨亭亭照离别。  
今夕一尊谁与同，孟光举案对梁鸿。  
众雏立侍俨成列，以次持杯寿乃翁。  
乃翁看月揩病目。手足顽麻头发秃。  
但愿团坘三十秋，不计东西与南北。  

高登　自叹  
平生无技能，素业□□□。  
□□□□□，世期跻唐虞。  
愤尝献瞽言，□□□□□。  
□□□□□，宁惮攀虎须。  
由此隔□□，□□□□□。  
□□□□□，□束如囚拘。  
索米无处□，□□□□□。  
□□□□□，漫不分贤愚。  
梁竦知徒劳，渊明奈□□。  
□书狱讼简，沈迷眩铅朱。  
□□□□□，窗几罗蛛丝。  
简编残□□，□□□□□。  

高觌　海棠  
锦里花中色最奇，妖娆天赋本来稀。  
绮霞忽照迷红障，縠露轻笼设翠帏。  
繁朵有情妆媚景，纖枝无力带残晖。  
好将绣向罗裙上，永作香闺楚楚衣。  

高定子　祷雨作  
牵丝晨谒玉皇家，唤起慵龙乞井花。  
醒看满山枝叶语，晚唐句子是萌芽。  

高定子　祷雨作  
诗到眉山自一家，也将正命摄於邪。  
巧裁大涤天成景，戏咏庭蛟与洞鸦。  

高定子　祷雨作  
两閒洒落无尘著，著象森罗触处逢。  
此意要令儿辈觉，擎天一柱爱中峰。  

高遁翁　春暮  
石桥门外送斜晖，柳洒清风透客衣。  
老眼看花能有几，如何啼鸟暮春归。  

高遁翁　僻性  
僻性一生忘嗜酒，劳神终日倦吟诗。  
寻常高卧松床稳，不管庭前鹤到迟。  

高遁翁　秋晚  
风扫柴门净，银灯吐玉花。  
纳凉凭□石，待月上窗纱。  
老去心犹壮，秋来鬓任华。  
不妨高枕睡，无梦到公家。  

高遁翁　甥舅同登进士亦世之不易得者今幸逢其会因吟一律以寄一以表祖宗积  
潦倒山林已二毛，忽闻□□下衡茅。  
祖宗积德幸多世，甥舅何妨共夺标。  
柳拂祥光看虎榜，杏花春色上云袍。  
从今莫作怀家计，须效忠良答圣朝。  

高遁翁　市桥晚坐  
隔眼风尘寝，閒心照水清。  
牛羊归古坂，鸥鹭集浮萍。  
倦我国垂钓，知谁共濯缨。  
湖光浮一鉴，倒映夕阳明。  

高遁翁　晓径  
萝径朝飞雨，莓苔梁翠浓。  
登山双屐健，自拟少年同。  

高遁翁　自咏遁翁  
虚名蜗角不撄情，老木棉裘分此生。  
世事只随今日过，心田留待后人耕。  
旧书岂厌从头看，险路何妨退步行。  
俯仰欲求无所愧，举头惟对月华明。  

高辅尧　登山顶  
由径寻山路，登临步步疑。  
纵高终带险，任达亦须危。  
况是多防地，那堪独力时。  
荆榛方栉比，直道拟奚为。  

高公泗　港口野步怀归  
天宇空青晚更佳，溪头滑石路欹斜。  
山深苦竹方抽笋，日暖甘菘始放花。  
莎草墙垣沾燕屎，棘针篱落聚蚕沙。  
预知半夏当归去，栀子开时应到家。  

高公泗　吴中羊肉价高有感  
平江九百一斤羊，俸薄如何敢买尝。  
只把鱼暇充两膳，肚皮今作小池塘。  

高公泗　峡塾讲中庸第二章  
滔滔逝者若斯夫，不有耆儒孰共扶。  
昭揭五条皆达首，由来一本不殊途。  
圣经奥义难穷尽，老笔名言妙写模。  
我欲研硃同看易，先生肯往此中无。  

高荷　答山谷先生  
四篇诗得褭蹄金，妙旨初临法语寻。  
要我尽除儿子气，知公全用老婆心。  
平章许事真难可，付嘱斯文岂易任。  
感激面东垂涕泗，高山从此少知音。  

高荷　国香  
南溪太史还朝晚，息驾江陵颇从款。  
彩毫曾咏水仙花，可惜国香天不管。  
将花托意为罗敷，十七未有十五余。  
宋玉门墙纡贵从，蓝桥庭户怪贫居。  
十年目色遥成处，公更不来天上去。  
已嫁邻姬窈窕姿，空传墨客殷勤句。  
闻道离鸾别鹤悲，藁磚无赖鬻蛾眉。  
桃花结子风吹后，巫峡行云梦足时。  
田郎好事知渠久，酬赠明珠同石友。  
憔悴犹疑洛浦刀，风流固可章台柳。  
宝髻犀梳金凤翘，尊前初识董娇饶。  
来迟杜牧应须恨，愁杀苏州也合销。  
也把水仙花说似，猛省西家黄学士。  
乃能知妾妾当时，悔不书空作黄字。  
王子初闻话此详，索诗裁与漫凄凉。  
只今驱豆无方法，徒使田郎号国香。  

高荷　和山谷题李亮功家周昿画美人琴阮图  
丹青有神艺，周郎独能兼。  
图画绝世人，真态不可添。  
却怜如画者，相与落谁手。  
想像犹可言，雨重烟笼柳。  

高荷　句  
所喜江陵得真处，沮漳依旧两川横。  
亲祠堂主鸾曾驻，善梦先生蝶不归。  
沙软绿头相并鸭，水深红尾自跳鱼。  
威强九鼎惧，丧乱一台成。  
勃兴连谷雨，闰位次花王。  
佳人斗草百，稚子击毬双。  
辨虽豪白马，谗亦困青蝇。  

高荷　蜡梅  
少鎔蜡泪装应似，多爇龙涎臭不如。  
只恐春风有机事，夜来开破几丸书。  

高荷　上黄太史  
万里南溪郡，黄香得赐环。  
盛名喧海内，摧翮返云间。  
太史资诚峻，郎官选亦悭。  
朝廷才特起，堂奥援谁扳。  
一梦追前事，群公厄后艰。  
中伤皆死祸，放逐罕生还。  
别驾之戎僰，侨居傍草菅。  
想知谙鸟道，闻说异人寰。  
杨子家元窘，王维室久鳏。  
鵩来心破碎，猨叫泪湲潺。  
达观终难得，羁愁必易删。  
众情相恻悯，灵物自恬憪。  
迥阁澄秋晚，幽窗耸夜踚。  
蜀天何处尽，巴月几回弯。  
坠履魂空断，遗弓涕忽潸。  
石门凄殿榡，铜雀惨宫鬟。  
帝统联仁圣，皇恩感艳顽。  
纲罗疏党禁，诛蔓扫朋奸。  
点检金闺彦，凋零玉笋班。  
尚令宗庙器，遥隔鬼门关。  
拊髀咨询及，含香诰命颁。  
笑谈趋赤县，吟咏落乌蛮。  
奏记怀东观，移文颔北山。  
应将九迁待，未补七年閒。  
士愧千钧弩，身谋五两纶。  
退藏欣望气，延仰窃窥斑。  
昌谷词源窄，滞溪笔力孱。  
斲轮深类扁，投斧欲随般。  
鹄卵真能伏，龙鳞敢冀攀。  
不嗔无绍介，试遣略承颜。  

高荷　诗一首  
浪头送过皇天荡，夕阳引到乌衣巷。  
恶风退作六鷁飞，清秋不成一鹗上。  
故人情亲在千里，万金不如一番纸。  
望断云边鸿影稀，似听枝间鹊声喜。  

高荷　诗一首  
妄作非吾事，罢官饥尔曹。  
此心常去住，何日遂孤高。  
雁伴乌疮脱，蝇营狗跛劳。  
不如张仲蔚，门外长蓬蒿。  

高横槎　句  
宦情薄於水，吟鬓早为霜。  

高衡　题碧落洞  
仙府沈沈尽日开，霓旌鹤驾几徘徊。  
青云有路容人到，煮茗浮觞不忍回。  

高衡孙　高塘桥  
碧荷色犹懒，紫花香渐多。  
过桥通故里，分界入新河。  
土润何功治，沙平不用磨。  
衣冠今已矣，从此想鸣珂。  

高华　章华台碑  
故国兴亡数，勤民土木嘉。  
废台称是楚，辨物愧非华。  

高吉　读渊明传  
谁为栖栖鲁孔丘，辙环天下果何求。  
爱人学道行吾志，束带何伤见督邮。  

高吉　胡不归二首  
客从暑中来，清风入我户。  
佩带楚兰香，囊癯湘蓠句。  
一笑忘形骸，百年示肺腑。  
烹鲤唤黮生，劳苦竹学处。  
远游焉伥伥，归梦应栩栩。  
回首白云飞，下有白发母。  
白发不堪剪，儿去定何所。  
频频占鹊喜，嗷嗷待鸟哺。  
去时萱始华，执手泪如雨。  
萱华几飘风，月落啼杜宇。  

高吉　胡不归二首  
茕茕荡子妻，空房守幽独。  
缠绵心绪长，吞声忍夜哭。  
背灯耿孤影，香冷云幕低。  
绝怜屋上乌，替人呜呜啼。  

高吉　倦游  
参透诸方向上机，瘦藤靠壁倦游时。  
充然有得机之外，口不能言心自知。  

高吉　快阁  
不跨扬州鹤，来寻快阁鸥。  
澄江依旧月，落木几番秋。  
山色横青眼，交情叹白头。  
一声何处笛，我欲理归舟。  

高吉　觅桂花  
金粟如来佛，拈花微笑时。  
烦君修月斧，分我占秋枝。  
且约黄香住，莫令青女知。  
夜窗清不寐，剩读几篇诗。  

高吉　墨梅  
识破宫妆色是空，香魂分付与东风。  
黑云泼眼催诗急，着我江头春暗中。  

高吉　秋窗杂兴  
月郎众星稀，天高万籁息。  
草露湿秋虫，悲凄声唧唧。  
隔窗听鸣机，寒光曙犹织。  
微物固催人，尤为贫女惜。  

高吉　塞南  
塞南月冷乌夜飞，茫茫旷野无枝栖。  
防边夜歌大风起，铁衣如冰冻不死。  
功成那忍乞爱卿，叫阍已献龟形绮。  
钱塘江边乌欲栖，小卿醉软红玉肌。  
亸云溜簪困未醒，山头赤乌啄金饼。  
春宵恨不长如年，无情银漏何溅溅，  
起来一笑花嫣然。  

高吉　试长沙胡邦明墨  
墨卿溯源流，甄陶何远矣。  
系出五大夫，杀身成人美。  
策勋凌烟阁，繇此著姓氏。  
开国从胶东，裂土封黑水。  
平生好太玄，握手忘汝尔。  
一笑吐奇芬，熏透诗人髓。  
磨礲去寺角，耐久坚莫比。  
朋来自远方，陶泓管城子。  
传文章心印，千古尽在是。  
我老久绝交，未忘抄录耳。  
种树书一编，养生论盈纸。  
烦卿为记之，岁晚吾事已。  

高吉　送客之楚  
嘶骑随鞭尾，诗囊挂杖头。  
好风吹客去，落日启予愁。  
涉水搴沅芷，邀春醉楚楼。  
故人如问讯，云卧懒如鸥。  

高吉　巫秀丽为四川之奇观其一晴  
巫峡秋深景最幽，山岚泼翠淡烟浮。  
看来不复成云雨，空锁襄王旧日愁。  

高吉　忆潇湘故人  
竹好无多个，江清不觉深。  
余香随去蝶，软语爱幽禽。  
美景翻成恨，经年不寄音。  
长沙一樽酒，得共几回斟。  

高吉　有所思  
上山采芳桂，不盈一掬金。  
金色容易变，零落伤我心。  
欲以遗所思，山遥水沈沈。  
微物岂足贵，但感岁月沈。  

高吉　雨肥  
雨肥蔬解甲，坡暖竹添丁。  
物熊俱自得，人痴终不醒。  
独行宁愧影，真懒遂忘形。  
巢燕归何晚，柴门风为扃。  

高吉　庾岭  
庾公陈迹已悠悠，春到江南天尽头。  
依旧冰芬照行客，瘴烟原不犯清流。  

高吉　庾岭  
江水悠悠去莫追，个中造道有深机。  
我来岂为观鱼说，人笑无钩钓傍矶。  

高景山　留宿灵岩  
雪霁寒威峻，山空晚色新。  
我来何所羡，一夕暂閒身。  
法鼓震虚空。灵岩绍祖风。  
老僧禅定后，龙虎自相逢。  

高迈　道傍菊  
荆棘丛中是故邻，更无君子与相亲。  
含英吐秀西风里，空把芳心向路人。  

高迈　寒梅野雀图  
阴阴榕叶覆寒梅，山径无踪尽绿苔。  
啼鸟自知安稳处，成群飞去又飞来。  

高迈　建德县咏怀  
日午珍堂吏散衙，不愁鬓雪点乌纱。  
讼清犴狱尘封草，人静公庭鸟啄花。  
惟愿儿童无冻馁，每令野老劝桑麻。  
圣恩未报吾心赤，肯效青门学种瓜。  

高迈　勉婿史弥大  
老朽归田久，鸟纱白发新。  
经纶天下事，都属少年人。  

高迈　夜泊李阳驿  
风拂乌纱两鬓秋，李阳溪上夜停舟。  
市灯闪月闻鸣犬，城柝敲高起睡鸥。  
千里远驰承宠命，通宵不寐为民忧。  
幽怀自信清如洗，独倚篷窗看斗牛。  

高某　句  
拟约沧江异姓兄。  

高攀　大涤洞天留题  
洞府幽深幸许探，危峰削玉与天参。  
凡心洗涤今无妄，仙迹微茫要指南。  
俯涧长吟舒逸兴，倚岩小酌助清谈。  
抱琴携子盟泉石，终老山阿我亦甘。  

高仁邱　题凤林桥  
一道长虹跨北河，往来凭此涉清波。  
帆从宝相丛中度，人向金鳌顶上过。  
此日高车题了少，昔年驱石叙功多。  
凤凰已去无遗响，只此江鸥答棹歌。  

高鎔　春日田园杂兴  
已学渊明早赋归，东风吹醒梦中非。  
莺声睍睆来谈旧，牛背安闲胜策肥。  
时听樵歌时牧笛，间披道鼈间农衣。  
篇诗那可形容尽，何似忘言对夕晖。  

高善濂　洞庭晚望七首  
击汰凉风水面回，偃虹堤上夕阳开。  
含浆老蜌浮光起，迎棹神鸦舞翅回。  
醉唱难寻渔笛乐，羁怀易动暮笳哀。  
何能雪鹭银鸥侣，尽日无愁曲岸隈。  

高善濂　洞庭晚望七首  
西塞烟痕向晚横，登临聊复上重城。  
湖边卹泽流千派，望里长峦翠一桁。  
归楫江皋频错认，怀人天末最关情。  
散愁商隐还乘兴，只恐风波愁转生。  

高善濂　岳阳楼晚眺即事叠韵四首  
危楼缥缈倚阑斜，无数残阳噪乱鸦。  
过客扬帆冲雪浪，渔人举网出银花。  
子声落纸间听奕，舌本留香为别茶。  
巫峡潇湘恣极览，谁言远望当归家。  

高善濂　岳阳楼晚眺即事叠韵四首  
无聊凭眺目西斜，替恨成啼集暮鸦。  
远树云中浮墨障，游鱼镜底去菱花。  
临高每忆登楼赋，遣兴还尝觅句茶。  
到处羁愁多瑟缩，何如烟浦钓人家。  

高绅　咏华林书院  
元秀峰前累世居，圣朝旌表振门闾。  
四方来客多登弟，一邑为儒喜读书。  
诗阁夜闻吟木狖，水亭晴见戏荷鱼。  
石娇华表溪山里，晚景寒烟尽不如。  

高绅　游峡山飞来寺  
古寺清江上，维舟夕照前。  
山根盘到海，塔影直侵天。  
萝月空禅石，霜钟落客船。  
秋风懒回首，送目入云烟。  

高氏　红梅花  
带雪匆匆别楚云，天寒依约见湘君。  
只疑不合瑶池去，引得春风八九分。  

高氏　人日  
雁已有归心，雪深春未深。  
花风才一信，人日故多阴。  
诗作平生梦，香添昨夜衾。  
不干书册事，自怕薄愁侵。  

高述　赋玉溪寺石菖蒲  
玉溪石角尖如锋，山泉喷唚侵碧玉龙。  
龙髯谁为不可识，石上菖蒲拳碧茸。  
老根密节穿石瘦，细叶如林屯远岫。  
百草烂死事潜萌，纤纤独与冰霜斗。  
玻璃玛瑙春水寒，呼儿捧将持铜盘。  
年来青眼志未丧，喜君绿发能冲冠。  

高述　句  
谪仙此酹月，郎官亦流风。  

高述　流花亭  
耬檐临古岸，玉砌近重闉。  
指点寻仙路，留连劝酒人。  
水流还似旧，花落又逢春。  
客到此亭下，眷言休问津。  

高述　玉溪晓步  
平生丘壑情，得此真忘形。  
抠衣跨石角，开道披林坰。  
日影晓峰翠，猿啼山柿青。  
三潭在何许，已约摸重屏。  
