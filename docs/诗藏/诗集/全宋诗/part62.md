---
title: 第63部分
index: true
icon: editor
order: 63
category:
  - 诗藏
  - 诗集
  - 全宋诗
tag:
  - 佚名
---

曾丰　赠笔工周永年二首  
岂无毫忽补于时，用尽初心卒见遗。  
不拔一毛徒自利，杨朱作计未为痴。  

曾丰　赠笔工周永年二首  
初心聊欲以文鸣，开国何曾梦管城。  
借不中书非所歉，秋毫元重泰山轻。  

曾丰　赠别曲江贡士李安之五羊相访  
南中今士风，似不如古厚。  
我来长杜门，无日无人扣。  
蝇头利相关，茧足争屑就。  
夫君何为哉，所见乃独否。  
曳裾投长笺，过眼惊大手。  
晴窗一炉薰，细与勘关钮。  
锋芒已经靡，筋骨犹欠揉。  
舜峰久裒精，韶石俄茁秀。  
蔚为曲江公，未有继其后。  
君姑事文章，亦可传不朽。  
小徒为秦张，大止到韩柳。  
缅焉洙泗间，道统相授受。  
点破舌头机，塞断天下口。  
三传至孟轲，轲死寂寥久。  
我少有志焉，老未脱刍狗。  
回头万物初，著脚诸子石。  
乾坤化气形，火者水之妇。  
语孟发乾坤，钥者关之牡。  
钥通关自开，火彻水自透。  
要令方寸间，可与太虚偶。  
事业出个中，始得免于陋。  
圣门二三子，十仅能八九。  
傥更出一尘，里为吾儒首。  
古人责善心，敢以谢吾友。  
归求有余师，莫拥扫门帚。  

曾丰　赠别石首尉胡廷直  
士之所忌忌无末，吾已与交不轻绝。  
士之所贵贵有初，吾未与交不轻结。  
岁在戊申五月间，中都始识胡廷直。  
经史子集蟠屈胸，甲兵钱谷澜翻舌。  
好贤先主未顾庐，负气买臣犹诣阙。  
姑调南昌一尉归，斗升可养子真节。  
功名奋意笔砚间，解后撙斋谈不辍。  
烹茶略与论源流，秦未焚书道先裂。  
学统况承八代衰，向之裂者殆磨灭。  
纷纷唐士学古文，仅仅韩公得真诀。  
口传心授门人谁，刘叉皇甫湜张籍。  
十人摹仿九失真，诀中妙处容有说。  
射御书数学发蒙，忠孝友悌士归洁。  
探微尤要善扩充，持满不妨徐发越。  
江山岷山根本殊，风行水上波澜别。  
兹其为诀不亦真，韩公所秘吾其抉。  
君归紬绎细自参，闭门造车出合辙。  
更省兰台大声华，何如麟阁小勋烈。  
卫霍倘能恢土疆，渊云当为勒碑碣。  
时有卫霍无渊云，于汉往往未为缺。  

曾丰　赠别藤州法曹南剑张仲明  
天上张公子，名家更好修。  
文章虹贯日，意气鹗横秋。  
桃李春风发，桑榆晚景收。  
丹心犹自在，素业未容休。  

曾丰　赠别藤州法曹南剑张仲明  
黄卷堆胸次，青云出笔头。  
小迂蓬岛步，聊作岭南游。  
稳口开三语，平心活一州。  
阴功终有报，会见袭封侯。  

曾丰　赠陈养廉居士  
身后相多清议同，大归何者是家风。  
轻财笑馈三千客，重道争祠六一公。  
门未生苔车迹满，馆无废帚榻尘空。  
有人能继碑中美，不与石相为始终。  

曾丰　赠高山人德充  
浑沌包元气，支离入九流。  
阴阳从此有，源委问谁求。  
眼法穷山脉，囊经挂杖头。  
卜吾新筑处，相伴得沙鸥。  

曾丰　赠顾君美  
三命孰如李，五星谁似朝。  
目前谈者众，足下悟其玄。  
归养老和病，看耕田与园。  
他无可推步，君往扣侯门。  

曾丰　赠郭雄李  
八载交盟尚未寒，相逢何处再开颜。  
互随宦牒往来次，俱在梅头南北间。  
臧若讳忘谁是谷，触如争胜孰肱谋。  
高轩有叩北窗问，人在羲皇上一头。  

曾丰　赠画工怀玉  
撙斋一味好哦诗，试看传神笔是非。  
虽得掀髯搜句状，更参会意点头机。  

曾丰　赠画师韩晖二首  
史遑法外有遗机，难弟难兄似得之。  
信意麾毫无点误，蝇成于点误还奇。  

曾丰　赠画师韩晖二首  
工于绘事讳言工，韩滉心宁与俗同。  
恶语发挥非敢惜，所疑不是子家风。  

曾丰　赠黄正卿竞秀楼  
巴西地不爱其珍，山影溪光辄自陈。  
霜后竹饶松意气，雨余花夺草精神。  
千斯态度出天功，百尔光华归色尘。  
好事至人宁外慕，反身元自有真春。  

曾丰　赠玑上人  
幼抛南聚落，晚据北丛林。  
道貌枯中泽，禅机浅处深。  
山腰云出没，水面月浮沉。  
贾鸟勘还破，牢笼付一吟。  

曾丰　赠江西瑞上人至南海袖诗相过  
六祖求衣从岭出，六祖得衣从岭入。  
半夜抽身不露机，凹头解担犹留迹。  
上人家住江之西，仆仆而南休所觅。  
雅意真诚为衣求，衣已不传那可得。  
假令为法不为衣，江西自是大法窟。  
挑动上人熟机关，潮音激越箭锋疾。  
空还即色色即空，佛便是心心是佛。  
心源一了千佛空，底用区区祖衣钵。  
达摩大鉴无两身，震旦天竺非异国。  
眼高海仅小泡浮，道大岭才微沫结。  
往还始不计西东，入出今何问南北。  
要知飞舄杖筇因，直为玩山观水设。  
玄钥无一勘不同，观玩之中容有说。  
山数须弥水西江，须口能吸芥能纳。  
吸犹不尽纳犹余，未足与谈上乘法。  
南海水况多于江，上人无口若为吸。  
万一犹有口可开，我先剉断上人舌。  

曾丰　赠江宰彦通  
富沙耆旧江先生，方册之中久闻名。  
今识其子长安城，中年状貌老典刑。  
居官不翅冰玉清，未尝一出清之声。  
临事不翅水鉴明，未尝一示明之形。  
牛刀初割琴初鸣，市稀善获鲜善烹。  
江华百里农桑甿，阴受令尹生与成。  
尚不能窥岂能评，两部使者识理精。  
循吏政出吾六经，一元动荡万汇亨。  
不以能称乃真能，交章疾置闻朝廷。  
明公归重盖如此，素履复修想俱伟。  
立朝致主从今始，廊庙规摹宁出是。  
贞观三钱一斗米，房杜传中无可纪。  
事业文章非异轨，谁云解此不解彼。  
学诗反几我开启，生平方行诗之理。  
游泳于诗未知尔，国风雅颂兴赋比。  
类发于情止于礼，六义同归一宗旨。  
包涵万象无涯涘，骑驴觅驴殆忘己。  
子归反听收初视，三百篇中参到髓。  

曾丰　赠临川浦城昌邓二术士  
试出希夷手，偷传混沌机。  
不容天地遁，可使鬼神归。  
为我推奇偶，从今验是非。  
万犹失其一，却更问麻衣。  

曾丰　赠庐陵笔工萧昶  
作成大小几毛公，妙出毫厘入大通。  
贮雾含云策勋后，藏锋戢颍豹囊中。  

曾丰　赠南丰胡国华  
军山未信盱水屈，清淑之气相盘郁。  
天地有时不关防，古今何代无人物。  
道德大成文小成，君小成者成者精。  
逢人问我江西派，从此南丰不是曾。  

曾丰　赠浦城星家周廷辅  
胸中千岁日，掌上一天星。  
河洛无余妙，著龟不敢灵。  
曾何便自狂，也不忘相形。  
左右逢原话，公卿满意听。  

曾丰　赠日者陆道人  
象彖该无极，蓍龟识未然。  
学穷精髓处，谈入发毛颠。  
着脚九流外，回头三画前。  
屈伸皆在我，造物更无权。  

曾丰　赠三命家彭景升  
逆推多中者，与论颇奇之。  
我怪所谋左，君言其数奇。  
已回槐国梦，宁复帝乡期。  
切勿多相许，虽多奚以为。  

曾丰　赠术士  
相主吕公医主卢，色身色相莫逃渠。  
新离有色入无色，果到吾前口自{吱支换去}。  

曾丰　赠术者  
莫办田为活，犹贪禄代耕。  
区区营一饱，仅仅了余生。  
幸脱蛇惊犬，休谈戊食庚。  
他逢豪杰士，口莫惜公卿。  

曾丰　赠术者朱明远  
占得九流籍，名为三命家。  
逆推枝上叶，翻算水中沙。  
吾数岂其偶，子言无乃夸。  
相过勿浪说，同饭更分茶。  

曾丰　赠术者朱明远  
五岳精华裂，三光度数分。  
人才非是少，事业未之闻。  
信道钟南气，难教策北勋。  
中原流落士，物色试烦君。  

曾丰　赠术者朱明远  
挟术有如子，那须要我诗。  
曲江何处住，全广是人知。  
未宦中都者，犹期大贵谁。  
今言他日验，人口胜于碑。  

曾丰　赠邬文伯  
诗与时投未救饥，君诗况复不投时。  
纷纷哙等揶揄甚，堇堇颜徒从臾之。  
雅颂国风归隽永，箪瓢陋巷付讎夷。  
更充以易卒忘物，与自然游了不知。  

曾丰　赠五行家董季谦  
奴隶侯千户，屠沽禄万钟。  
书生无此望，造物不吾容。  
渔钓其清职，田园乃素封。  
烦君试推似，天意合相从。  

曾丰　赠五行家涂舜举  
火轮穷旷劫，初度起秋毫。  
一寸心能照，三千界莫逃。  
许吾无乃过，竟此未相遭。  
使有相遭处，天其损我高。  

曾丰　赠五行家郑逢元  
盘古流形后，牵牛起度余。  
数宁逃久刺，算不外乘除。  
赵达固非误，嵩真容有疏。  
试推十年事，容我验何如。  

曾丰　赠相士  
舌端偷得不传机，说破人生不载疑。  
造物密教伟写信，秋风已为长蟾枝。  
平时拍手傥来话，今日回头真个奇。  
除却唐朝袁与李，问君此外更饶谁。  

曾丰　赠相士陈道人  
道人满藏是光明，况问麻衣乞得灵。  
眸子外无余造化，士人中有几公卿。  
爱名者十忌者百，逢人言失物言得。  
试指贤眉里哄黄，管招群枉眼中白。  

曾丰　赠相士曾邵  
在在衣冠满坐倾，欲从言下得公卿。  
那知胸次重风鉴，不放舌端轻月评。  
天地莫能逃气数，江湖无处掩名声。  
鬼神推出中都去，乞与王侯断死生。  

曾丰　赠相者赵椿年  
胸次无诸尘垢障，眼中有尔光明藏。  
云何不策反照动，小而用之风鉴上。  
伎俩君参不二门，形骸我入无色相。  
相逢尊酒更杯茶，其它口耳从俱丧。  

曾丰　赠杨持正  
国初天下一文公，子岂他杨未袭封。  
大地江山资本领，长天风雨发机锋。  
齐门不分轻弹瑟，鲁庙可当细奏镛。  
未有可分和气处，薰然煦甚自乔松。  

曾丰　赠姚季安  
七年三度奉从容，今见吾惊大不同。  
云雾蟠胸蒸疾雨，雷霆挟笔驾长风。  
悬知文与意俱到，政要眼随心并空。  
度岭重参过庭学，归欤容更验新功。  

曾丰　赠阴阳家邓彬叔  
舌本澜翻郭璞书，试今措手验何如。  
星辰聚处收玄武，江汉潮边避尾闾。  
山水流形开阖后，阴阳受气混沦初。  
要参融结玄机破，心眼长教等太虚。  

曾丰　赠阴阳家聂蒙德  
阴阳家者太高生，见谓青囊未是经。  
舌卷东南诸海水，胸罗西北一天星。  
与人后代为长吉，疑尔前身是巨灵。  
莫把山川为道看，山川犹是未离形。  

曾丰　赠阴阳家邱明远  
谁云素手动朱门，我固知君有道存。  
凤历三元胸次具，龙图八卦掌中翻。  
悬知地理善之善，正恐天机玄又玄。  
借使乾坤权在我，更当有以制乾坤。  

曾丰　赠阴阳家童国用  
生于参政侍郎村，它尚诗书况近孙。  
铁砚无功招白眼，金函有诀动朱门。  
天开西北众星聚，地辟东南元气温。  
要就其间卜佳处，胸中须自有乾坤。  

曾丰　赠阴阳家谢子美  
心变掌中卦，地翻天上星。  
肩担一盘古，背负几玄冥。  
鹤失含禾瑞，龟亡食墨灵。  
拟修方士传，乞换左仙经。  

曾丰　赠游子信二首  
可言诗已矣，多学识之与。  
牛尾繄经始，羊肠殆绪余。  
江山开辟后，情性浑成初。  
机械相融处，真成可起予。  

曾丰　赠游子信二首  
孰是文之用，兹其道所藏。  
典谟书浑浑，晁董策洋洋。  
唐宋建长策，韩欧蹈大方。  
过庭诗礼次，归更议其将。  

曾丰　赠玉牒道人二首  
神融气会李淳风，收拾乾坤风鉴中。  
莫怪人前言者中，何逃物外眼之空。  

曾丰　赠玉牒道人二首  
过情君勿许迁除，屈指吾年六十余。  
晚景固犹多假日，全工仅可了残书。  

曾丰　赠豫章来子仪言诗  
少年气宇要自恢，见人赋诗谓为才，  
出入常将笔装怀。中年心地要自息，  
见人哦诗谓为癖，起居常把口挂壁。  
子仪昌诵得意诗，句中勾我已懒机。  
多年抱渴满意沃，半世称雄望风雌。  
诗源始自葛天氏，三人投足歌牛尾。  
万象包罗八曲间，国风雅颂其流尔。  
八曲不幸世不传，传世仅余三百篇。  
汉唐作者代角立，庶几老杜气浑全。  
本朝诗数江西派，黄公太史为之最。  
大成未集夷惠行，具体犹微颜孟辈。  
派流到今嗣者谁，青出于蓝吾子仪。  
拄杖初担教门出，便敢呵佛骂祖师。  
我当拗折君拄杖，大家俱以背为向。  
能出二十四人前，更超三百五篇上。  

曾丰　张功甫见赠丁藁  
王孙气习窭儒生，壮士襟期老典刑。  
疾俗如仇几扫迹，贪书若癖至忘形。  
风云未会心先冷，水石无游眼不醒。  
独据清高天所忌，吟边分我小鸥汀。  

曾丰　张京干还故廨创茅亭揭以清心二首  
云初间出岫，鹊近喜归巢。  
旧物数间屋，新功一把茅。  
壶中非小有，法界可全包。  
公退焚香坐，都忘梦幻泡。  

曾丰　张京干还故廨创茅亭揭以清心二首  
岁月不饶与，簿书无了期。  
随缘赢取懒，着意倒成痴。  
朝敛幕中板，晚围檐下下碁。  
更防闲散里，忙甚坐曹时。  

曾丰　张行甫许舍五羊馆俸之厚俯而就薄来晋康相亲为学生师遣介迎候赋诗  
出入交战以义肥，卜商先觉后勿违。  
上下交征以利危，惠王后悔终何追。  
义利之差一毫尔，其缪遂至于千里。  
不差不缪今谁氏，岭外眼中有之子。  
彼门如市挽不留，吾心如水从之游。  
自能下学学箕裘，相期上对对冕旒。  
挑兮挞兮小豚犬，匡之直之古坟典。  
铸铁肯捐丹九转，化龙宁吝墨一点。  

曾丰　张彦容病未安却问余病就报之  
误把维摩作病看，不知自欠起羸丸。  
殷勤浪说安心法，将取心来与汝安。  

曾丰　张仲山补试余调官皆不得意相会次一咏  
君自战余成眊矂，吾行到处得揶揄。  
两穷邂逅空相视，只问归时有信无。  

曾丰　章贡解舟雨作江涨  
风伯始恶发，雷师随怒张。  
雨从来处黑，江到涨时黄。  
稳稳过皇恐，徐徐下豫章。  
不逢天借力，安敢夜乘航。  

曾丰　招董彦文以下十二人小酌道旧  
鹤发鸡皮十二人，非亲非故即比邻。  
觥筹交错情初洽，舌本澜翻事半陈。  
父祖艰难犹在耳，儿孙愤悱可书绅。  
主人未似宾之老，浩叹何当老似宾。  

曾丰　贞女篇  
女生愿有家，奴嫁理所宜。  
出自父母命，奴岂敢固违。  
既许吴氏子，又许蔡氏儿。  
但有一女嫁，乃受两聘仪。  
为奴父母者，不知意何斯。  
业已许吴氏，复许蔡已非。  
况卒蔡之弃，而复吴之归。  
奴羞毅不行，父母固强之。  
势不得自由，出门行迟迟。  
欲哭声不出，欲语古不随。  
投江以自明，庶免世点嗤。  
宁作有行鬼，无为不义妻。  
皇天上无极，后土深莫涯。  
区区奴之心，惟有此水知。  

曾丰　真阳峡  
嶂合含元气，岩呀吐太阴。  
崖根连地入，石笋与天侵。  
尧舜成陈迹，英韶寄古音。  
黄巢徒堰水，遗臭到于今。  

曾丰　正月雨雪  
少阳当进犹自抑，老阴当退犹自激。  
煦煦才融地出青，飕飕又肃天生白。  
一曝十寒权在天，春行冬令风弄权。  
我欲问天去天远，懒能更上讼风篇。  

曾丰　直阁张功甫南湖集  
百好何尝一徇时，游心上与古相追。  
不容万物移吾学，犹得余功到此诗。  
玄酒太羹无痛快，光风霁月有长思。  
披吟不足仍含咀，吾坐若忘行若遗。  

曾丰　值侯修学趣儒人稍急因遗莲花莲实西瓜于吾宗翔叔作诗以勉之三首  
绛玉裁花碧一茎，亭亭香远韵逾清。  
群仙竞倚西风笑，为报临淮政已成。  

曾丰　值侯修学趣儒人稍急因遗莲花莲实西瓜于吾宗翔叔作诗以勉之三首  
珠房颗颗绿英英，兴味超然芹藻馨。  
不必铁槌挝碎却，苦心应念子衿青。  

曾丰　值侯修学趣儒人稍急因遗莲花莲实西瓜于吾宗翔叔作诗以勉之三首  
绀色毬儿让水晶，味甘如蜜冷如冰。  
香风飘满葵丘戍，散与鸮林解郁蒸。  

曾丰　至德庆崖下回想松江山  
江湾一转一重山，自入江来几转湾。  
檄到如风心倥偬，船行似箭眼斓斑。  
三场题目那容缓，一切工夫未得闲。  
夹岸青峰可相约，黄花前后待吾还。  

曾丰　至广得弟幼能书报卜筑江皋二首  
远宦非吾愿，传闻误此行。  
官忙无复学，俸薄不如耕。  
食物多疑忌，医人少老成。  
情微书不达，书达若为情。  

曾丰　至广得弟幼能书报卜筑江皋二首  
口与腰初强，心随舌渐柔。  
不任包马革，犹浪到壶头。  
张翰久羁宦，文园今倦游。  
喜闻新卜筑，约我到沧洲。  

曾丰　至汉滩访陈梗臣  
雨速荷团碧，风催麦摆黄。  
又容春回白，谁使我乾忙。  
杖履谙同社，江山骇异乡。  
醉谈平日事，岁久不无忘。  

曾丰　至衡阳谒陈提举国录君举二首  
迩年前辈又凄凉，吾教他无敢主张。  
饮食起居归道德，笑嬉怒骂出文章。  
南轩间气初归岳，北客道风半落湘。  
收拾发挥天所属，公余不可以它妨。  

曾丰　至衡阳谒陈提举国录君举二首  
夜论语罢醉相辞，公尚留中我独归。  
迹似云泥长落落，心如秋月固依依。  
渊明久转非为是，子夏方从瘦觅肥。  
邂逅莫孤镌切望，后期未必不相违。  

曾丰　至衡阳谒提刑范右司东叔同年兄二首  
西士无传不得宗，我公况是有家风。  
长卿东望轻云梦，太史南游小祝融。  
万里饥寒民所德，半生辛苦学之功。  
扩充更卒晚年业，杀等犹为小蜀公。  
久别重逢岳麓边，未遑扣谒已招延。  
杯盘一笑心相下，风雨三更膝辄前。  
我愧莫当公过礼，他求无复此同年。  
年来天厌义风薄，借吃湖南作样传。  

曾丰　至榕溪阁览黄  
元年留桂岭，六月至榕溪。  
水木清相{左氵右砉}，风烟暝欲凄。  
精庐千古迹，乐石两公题。  
造物生贤意，宁图到广西。  

曾丰　至沙溪拜六一先生墓  
文章事业宋名臣，颍上轻投未老身。  
葛水衣冠凄欲断，沙溪泉石郁空陈。  
高山踞视废兴事，乔木坐邀来往人。  
碑未失真公手泽，中余廊庙旧精神。  

曾丰　至兴安县游乳洞  
雷怒潜轰响，龙惊起喷津。  
泥中滩泯迹，卧处有遗鳞。  
三伏了无暑，四时长是春。  
游嬉白衣老，疑是避秦人。  

曾丰　秩升得朝散告归  
名似龙肝尔，实如鸡肋然。  
言之为下汗，爱者至垂涎。  
儿辈喜忘寐，臧徒舞欲颠。  
未深知我意，再拜贺于前。  

曾丰　致敬五公祠堂  
五公稷契益皋夔，朝迹才安辄复危。  
始信君非讎格处，皆缘国是有摇时。  
高山日矫行人首，乔木时颦故老眉。  
莫道落南非美事，也多添得永州碑。  

曾丰　中都寄广东提干彭元忠四首  
舜峰虫鸟乱号鸣，犹是箫韶节奏余。  
入耳虽归哦咏里，收心更听寂寥初。  

曾丰　中都寄广东提干彭元忠四首  
君到韶如杜到夔，新功不比旧炉锤。  
磨砻诗律如韶律，未必知音有仲尼。  

曾丰　中都寄广东提干彭元忠四首  
同年同郡更同官，无适非风况岁寒。  
最是西湖如同赏，却相先后到长安。  

曾丰　中都寄广东提干彭元忠四首  
十期九度自参差，彼此无词可遂非。  
投老江西沙石畔，鸥盟不请更相违。  

曾丰　中都邂逅新崇德宰范纯之为同馆着语赠别  
文正三槐宅，延平六桂家。  
芝兰含露秀，雕鹗着风斜。  
螭首终簪笔，河阳且种花。  
乘时长得意，毋忘夜分茶。  

曾丰　中都之嘉会门陈亦颜为堂日城南书院取韩文公符读书意也四首  
买宅犹难况买雘，一区判与九衢亲。  
那知万壑千岩性，不受高车驷马尘。  

曾丰　中都之嘉会门陈亦颜为堂日城南书院取韩文公符读书意也四首  
宁开白眼视公卿，不要公卿眼借青。  
争利争名醒处看，读诗读礼醉时听。  

曾丰　中都之嘉会门陈亦颜为堂日城南书院取韩文公符读书意也四首  
姓名不欲乐人间，籍甚公卿举似君。  
李白犹将奴力士，薛宣岂敢吏朱云。  

曾丰　中都之嘉会门陈亦颜为堂日城南书院取韩文公符读书意也四首  
客来草草治杯盘，道与家人勿惮烦。  
但要陶泓毛颍在，未为无以遗儿孙。  

曾丰　中都值东广便驰寄管漕  
落在京华九陌尘，镜中无日不眉颦。  
未论妻子其如母，不奈秋冬况复春。  
馁食且将蔬作肉，寒炊宁免桂为薪。  
余无可献逐贫赋，寄与知音旧主人。  

曾丰　中秋途中  
携孥犹胜旅，在道不如家。  
素已中秋月，徒然九日花。  
厚颜今事左，短气如谋差。  
酒戒难为破，浇胸且瀹茶。  

曾丰　中元日登越王台望海南二首  
仅从乾道岁，重创越王台。  
粉榜犹余墨，丹楹已上煤。  
旧游人欲厌。今日我方来。  
老范碑无恙，从头读一回。  

曾丰　中元日登越王台望海南二首  
乙巳中元日，乾坤半月秋。  
危台欣突兀，老头搅飕飗。  
北客眼生处，南方天尽头。  
海槎乘兴去，咫尺是瀛洲。  

曾丰　仲春既晴复雨  
东君无力破天悭，红紫遭时得志难。  
多可幸然风借暖，少恩伤是雨遗寒。  
云云无谓莺情沮，仆仆何之蝶意阑。  
烂赏未酬无愠见，计春之日限犹宽。  

曾丰　重九独酌次偶成数韵呈江司法李帐干并同游诸僚兄二首  
浓煮茯苓饮，细研松柏脂。  
虽名为节物，未必合时宜。  
旨酒淘茱糁，华颠岸菊枝。  
妻孥争笑我，将老尚儿痴。  

曾丰　重九独酌次偶成数韵呈江司法李帐干并同游诸僚兄二首  
孙盛龙山集，刘洪凤岭游。  
孰非陪好客，俱不负高秋。  
白发与时背，清风劝我休。  
黄花娇媚意，喜上少年头。  

曾丰　重九对酌  
豫章高处是龙沙，前岁曾陪醉孟嘉。  
短白幸余头上发，柔黄今载广南花。  

曾丰　舟入平流  
危机垂跌又平过，宿处扪心幸盖多。  
初月曲如钩倒挂，长江平似镜新磨。  
四听群动诒音寂，中有一禽呼字讹。  
万念俱灰眠即熟，终宵无梦入南柯。  

曾丰　舟宿会昌十里间  
石是竏樽样，山如土鼓然。  
空犹余树木，了不见人烟。  
办治岂容缓，拊摩那得专。  
意中无限事，夜半不成眠。  

曾丰　舟行赴广倅书所见示阿槿  
南景所陈诗所须，彼无尽藏入吾储。  
百川送海成其大，万窍迎风受以虚。  
敏则有功鹰得兔，劳而无怨獭求鱼。  
物华切莫遗毫末，儿辈还犹要绪余。  

曾丰　舟行过龙鹜洲舟人指似桃花林满山烂漫  
一团烟火百十家，一丛林木千万花。  
浪游那料有奇遇，似入武陵眼生霞。  
诗人多爱疑可赏，舟人多忌戒无往。  
中途还未免迷行，初意得无成妄想。  
渔翁禅伯花所私，成仙成佛未可知。  
花今于我有大造，六幅归帆春水肥。  

曾丰　舟行舣韶下石夜听  
江响合蛮吹，鸟声谐越吟。  
仍收南郭籁，并入大韶音。  
纚纚听于耳，徐徐写以琴。  
倘犹有作韵，着语付何阴。  

曾丰　舟至衡阳入茶陵  
来怯南中气候偏，归乘不热不寒天。  
口防湘湿未安食，身忌粤岚犹择眠。  
山不相高谷水过，天能自不与江连。  
到前却入江西路，耳目相谙性可便。  

曾丰　舟中忽闻瀑布  
江行终日听江声，忽怪潺潺声较清。  
泉乳融为玉乳白，浪花散作雪花轻。  
一船是水人心异，万想俱空眼界平。  
更作曹溪余滴看，谈空犹是强聪明。  

曾丰　舟中书怀  
孤篷转徙空随牒，一出侵寻费三月。  
厌从梦境作寄居，欲赴鸥群填见阙。  
我且戒涂儿挽之，裹粮又趁蒲帆西。  
初心犹幸江神信，后计不教儿女知。  

曾丰　自广归至南康与蔡承之黎夏卿刘成叟相见  
转蓬随牒入番愚，中土交游愈见疏。  
岭隔不容南至雁，水分无复北来鱼。  
往还一介动千里，终始三年才两书。  
所赖清风与明月，时将吾梦到君庐。  

曾丰　自广至永丰呈熊直卿邹用之邓继高  
断梗归从南海边，绝长补短恰三年。  
声音幸未移蛮气，须鬓疑犹带瘴烟。  
走俗抗尘吾老矣，吟风弄月子超然。  
鹤袍可着终须脱，铁砚虽穿请更研。  

曾丰　自怀泽至武仙道之左皆石峰  
蝉联三百里，特立二千峰。  
或者锐于笋，时乎圆似钟。  
天开琼帑藏，地辟玉疆封。  
似虑诗材少，殷勤分外供。  

曾丰　自入南与二陆丈游知其为侍郎族也小陆丈除钦未拜命而大陆丈丙午六  
屈指江山好，南中古晋康。  
龙潜开王气，燕寝贮清香。  
恩数优新守，君王奉太皇。  
政成归奏最，小陆亦为郎。  

曾丰　自入南与二陆丈游知其为侍郎族也小陆丈除钦未拜命而大陆丈丙午六  
郡有宣公集，焚香手自繙。  
要酬民所望，须践祖之言。  
牛岂嫌途坦，鱼那厌水浑。  
不将渔废牧，亦足报君恩。  

曾丰　自入南与二陆丈游知其为侍郎族也小陆丈除钦未拜命而大陆丈丙午六  
叔侄岭南边，熊车相后先。  
同时持紫橐，指日复青毡。  
契分胶投漆，离情雨带烟。  
吾穷公富贵，勿废往来笺。  

曾丰　自省  
肺肝供物态，须鬓管年华。  
眼阅世更变，口谈时过差。  
眉因公道蹙，手为贵人叉。  
点检通身事，都无益自家。  

曾丰　自是妾之罪  
妾生昭君村，国色少所逮。  
固羞著红紫，亦懒傅粉黛。  
少时姆教严，稍稍攻组绘。  
针机参太玄，线道得三昧。  
坐贫姑遛迁，不就村市侩。  
朼去长安游，几入未央卖。  
其如主市司，所好与妾背。  
一金阳不酬，翻谓索价大。  
永言妾所挟，未道美无对。  
犹欺西蜀锦，岂数南海贝。  
厥价诚不廉，其理独何怪。  
况妾所索价，似亦非分外。  
售否委自然，于妾无利害。  
古女不上工，肯犯出阃戒。  
追思妾初谋，轻发良独悔。  
雅负倾城姿，来为倚市态。  
人得贱视之，自是妾之罪。  

曾丰　自豫章还赣至万安始得风  
解缆将逾月，归帆始遇风。  
只消三数日，能得几何功。  
天意非相简，诗人固自穷。  
江山清绝处，吾亨亦吾通。  

曾丰　昨与余游如陈广元张寿卿江伯纪陈通卿皆上计矣独邹用之邓继高困阨  
枕中肘后为渠空，效验如何小不同。  
失马安知非后福，获麟未必不终穷。  
纪昌已费二年学，造父犹争三日功。  
了却酸辛残事业，从教运塞与时通。  

曾丰　昨与余游如陈广元张寿卿江伯纪陈通卿皆上计矣独邹用之邓继高困阨  
章贡三年两到休，况今又落最南州。  
思归梅岭不相梦，惜别葛溪犹涨愁。  
子为坐穷知理道，吾从遭病忆交游。  
明年肯为槐花花，来看海濒天尽头。  

曾丰　坐病不及赴少卿罗春伯登楼观雪之集因成小诗驰呈兼简何同叔判院徐  
饱送欹眠美，寒添兀坐愁。  
从雄容有酒，访戴岂无舟。  
怯出风前立，妨陪雪里游。  
想余盐絮句，题遍仲宣楼。  

曾公亮　吊曹觐  
款军樵门日再晡，空弮犹自把戈鈇。  
身垂虎口方安坐，命若鸿毛竟败呼。  
柱下杲卿曾断骨，裦中杵臼得遗孤。  
可怜三尺英雄气，不怕山西士大夫。  

曾公亮　句  
饭思白石红桃米，菜忆黄龙紫芥心。  

曾公亮　送程给事中知越州  
山阴地胜冠江吴，今得贤侯自禁途。  
侍从暂虚青琐闼，藩宣新剖玉麟符。  
移时前席辞旒扆，不日重城歌裦襦，  
想到蓬莱游未遍，已应归步在云衢。  

曾公亮　宿甘露僧舍  
枕中云气千峰近，床底松声万壑哀。  
要看银山拍天浪，开窗放入大江来。  

曾公亮　輓老苏先生  
立言高往古，抱道郁当时。  
铅椠方终业，风灯忽遘悲。  
名垂文苑传，行纪太丘碑。  
后嗣皆鸾鷟，吾知庆有诒。  

曾巩　八月二十九日小饮  
阴阳在天地，鼓吹犹橐籥。  
烦蒸翕已尽，灏气乃浮薄。  
群山翠相抱，尘霭如洗濯。  
川源亦虚彻，派别归众壑。  
嚣音灭蛙蚓，劲意动鵰鹗。  
蝇蚊自不容，虽有类钳缚。  
驱之旧苦众，忽去宁匪乐。  
俯仰自醒然，意适忘体瘼。  
天运虽已晏，生物固未剥。  
姜芋圃可掘，禾黍田始获。  
脱苞紫粟迸，透叶红梨渥。  
幽花媚清景，鲜丛耀新萼。  
西风动孤格，露晓愈修擢。  
能终犯寒泎，讵可忽纤弱。  
况当九日近，家酿成已昨。  
温颜几杖适，弱质衣冠恪。  
闺门自可会，非必千里约。  
筝匏出人指，逦迤奋宫角。  
初严小人献，终拜长者酢。  
清言喜自洽，细故忧可略。  
幸无职事顾，况荷租赋薄。  
读书有休暇，得醉且吟噱。  

曾巩　百花堤  
如玉水中沙，谁为北湖路。  
久翳荒草根，未承青霞步。  
我为发其枉，修营极幽趣。  
发直而砥平，骅骝可驰鹜。  
周以百花林，繁香泫清露。  
间以绿杨阴，芳风转朝莫。  
飞梁凭太虚，巃榭蹑烟雾。  
直通高城颠，海岱归指顾。  
为州乏长材，幸岁足秔稌。  
与众饱而嬉，陶然无外慕。  

曾巩　百花台  
烟波与客同樽酒，风月全家上采舟。  
莫问台前花远近，试看何以武陵游。  

曾巩　半山亭  
树杪苍崖路屈盘，半崖亭榭午犹寒。  
平时举眼看山处，到此凭栏直下看。  

曾巩　雹  
穷谷结时雷已动，荒台看处雪犹埋。  
崩腾沙雳乘风下，宛转珠玑压雨来。  
已激山声如骇浪，更回天色似寒灰。  
何繇得见晴辉上，愁放昏昏睡眼开。  

曾巩　趵突泉  
一派遥从玉水分，暗来都洒历山尘。  
滋荣冬茹湿常早，涧泽春茶味更真。  
已觉路傍行似鉴，最怜少际涌如轮。  
曾成齐鲁封疆会，况托娥英诧世人。  

曾巩　鲍山  
云中一点鲍山青，东望能令两眼明。  
若道人心是矛戟，山前那得叔牙城。  

曾巩　北池小会  
笑语从容酒慢巡，笙歌随赏北池春。  
波间镂槛花迷眼，沙际朱桥柳拂人。  
金缕暗移泉溜急，银簧相合鸟声新。  
幸时无事须行乐，物外乾坤一点尘。  

曾巩　北风  
北风动地江翻天，我坐极浦维空船。  
浮云冥冥下无日，老树自摆相樛缠。  
薰琴空闻不可见，应已久绝朱丝弦。  
遂令阴飙自回干，安得岁物无疵愆。  
江头酒贱且就醉，勿复著口问陶甄。  

曾巩　北归三首  
终日思归今日归，著鞭鞭马尚嫌迟。  
曲台殿里官虽冷，须胜天涯海角时。  

曾巩　北归三首  
拜拜恩书喜满颜，马蹄遥望斗杓还。  
从今步步行平地，出得千山与万山。  

曾巩　北归三首  
江海多年似转蓬，白头归拜未央宫。  
堵墙学士惊相问，何处尘埃瘦老翁。  

曾巩　北湖  
当时泛西湖，已觉烟水永。  
北堤复谁开，长涵一川静。  
久幽繇地偏，跬步人迹屏。  
我初得之喜，指顾辟榛梗。  
种花延妙香，插柳待清影。  
飞梁通两涯，结宇临四境。  
包罗尽高卑，开拓极壬丙。  
洒然尘滓消，恍尔心目醒。  
兴物振滞淹，如人出奇颍。  
日携二三子，杖屦屡观省。  
念时方有为，众智各驰骋。  
独此得逍遥，固知拙者幸。  

曾巩　北园会客不饮  
画桥南北水西东，高下花枝绿间红。  
殢得春风人尽醉，独醒谁似白头翁。  

曾巩　北渚亭  
四楹虚彻地无邻，断送孤高与使君。  
午夜坐临沧海日，半天吟泰山云。  
青徐气接川原秀，常碣风连草本薰。  
莫笑一樽留恋久，下阶尘土便纷纷。  

曾巩　北渚亭雨中  
振衣已出尘土外，卷箔更当风雨间。  
泉声渐落石沟涧，云气迥压金舆山。  
寒沙漠漠鸟飞去，野路悠悠人自还。  
耕桑千里正无事，况有樽酒聊开颜。  

曾巩　碧莲池  
神仙恍惚不可明，空有池莲变红碧。  
清香冷落秋风前，似被麻姑妨颜色。  

曾巩　边将  
太祖太宗能得人，长垒横边遮虏尘。  
太传李汉超，侍中何继筠，  
二子追接吴与孙，镇齐抚棣功业均。  
卓哉祖宗信英特，明如秋泉断如石。  
一朝出节合二子，口付心随断纤惑。  
磨笄之旁郡城下，酒利商租若山积。  
二子开库啗战士，以屋量金乘量帛。  
洪涛入坐行酒杯，牛胾羊蒸委若灰。  
岁费巨万不计籍，战士欢酣气皆百。  
二子按辔行边隅，牙纛宛转翻以舒。  
汛扫沙碛无纤埃，塞门千里常夜开。  
壮耕老餵安且愉，桑麻蔽野华芬敷。  
济南远清书乐石，百井夜出摧穹庐。  
神哉祖宗知大体，赵任李牧真如是。  
汉文龌龊岂足称，郎吏致激面污髐。  
当今羌夷久猖獗，兵如疽癰理须决。  
堂堂诸公把旄鉿，硕策神韬困羁绁。  
祖宗宪度存诸书，{灶土换霍}若白日明天衢。  
国容军政不可乱，荐此以为陛下娱。  

曾巩　兵间  
大义缺绝久未图，小人轻险何不至。  
世上固自有百为，兵间乃独求一试。  
赵括敢将亦已危，李平请守那复议。  
吁嗟忍易万人生，冀幸将徼一身利。  

曾巩　伯常少留别业寄诗索酒因以奉报  
未拥双驺谒汉庭，暂留车马憩林坰。  
多情置驿邀佳客，好事磨铅勘旧经。  
芳草连门三径远，朝云临幌数峰青。  
春醪有禁无繇寄，谁为江潭访独醒。  

曾巩　不饮酒  
不饮酒，不善谐，  
少年醒眼看花开。况从多病久衰耗，  
自顾白发垂毡毸。纵遇花时少情思，  
经春不曾衔酒杯。布谷但忧天雨少，  
提壶谩闻山鸟催。且坐蒲团纸窗暖，  
两衙退后睡敦敦。  

曾巩　蔡州  
蔡州昔人居，遗堵不可寻。  
青石久埋没，荒烟起空林。  
昔人依刘表，意气傅至今。  
广路竞朱毂，深藏閟黄金。  
构难琦琮间，咎责积已深。  
终贻覆宗累，苟得非所钦。  
为恶理当尔，足懲夸者心。  

曾巩　尝新茶  
麦粒收来品绝伦，葵花制出样争新。  
一杯永日醒双眼，草木英华信有神。  

曾巩　朝退即事呈大尹正仲龙图  
六街尘断早凉生，细葛含风体更清。  
官府吏闲时乐易，市廛人喜政和平。  
挥金蔌蔌宫槐蕊，鸣玉淙淙御水声。  
观阙渐迎初日上，马头还傍绿阴竹。  

曾巩　车轩小饮呈坐中  
二年委质系官次，一日偷眼看青山。  
念随薄禄困垂首，似见故人羞满颜。  
及门幸得二三友，把酒能共顷刻閒。  
海鱼腥咸聊复进，野果酸涩谁能删。  
谈剧清风生尘柄，气酣落日解带鑗。  
瑰材壮志皆可喜，自笑我拙何由攀。  
高情坐使鄙吝去，病体顿觉神明还。  
简书皇皇奔走地，管库碌碌尘埃间。  
功名难合若捕影，日月据易如循环。  
不如饮酒不知厌，欲罢更起相牵扳。  

曾巩　陈君式恭轩  
不要墙头俗眼看，故开苍藓种檀栾。  
虚心得处从天性，劲节知来在岁寒。  
叶养风烟夸酒美，枝留冰雪送歌残。  
名郎感慕同桑梓，手植依然一亩宽。  

曾巩　陈祁秀才园亭  
眼无尘土境殊清，一绕芳蹊病体轻。  
烟树疑从古画风，水轩真在碧天行。  
君能极巧安山势，我欲忘归听竹声。  
只恐主人难住此，弟兄嘉行满乡评。  

曾巩　城南二首  
雨过横塘水满堤，乱山高下路东西。  
一番桃李花开尽，惟有青青草色齐。  

曾巩　城南二首  
水满横塘雨过时，一番红影杂花飞。  
送春无限情惆怅，身在天涯未得归。  

曾巩　橙子  
家林香橙有两树，根缠铁钮凌坡陀。  
鲜明百数见秋实，错缀众叶倾霜柯。  
翠羽流苏出天仗，黄金戏球相荡摩。  
入苞岂数橘柚贱，芼鼎始足盐梅和。  
江湖苦遭俗眼慢，禁御尚觉凡木多。  
谁能出口献天子，一致大树凌沧波。  

曾巩　池上即席送况之赴宣城  
池上红深绿浅时，春风荡漾永逶迤。  
南州鼓舞归慈惠，东观壶觞惜别离。  
远岫烟云供醉眼，双溪鱼鸟付新诗。  
陵阳岂是迟留地，趣驾追锋自有期。  

曾巩　酬材叔江西道中作  
枉渚荒源百里间，草根经烧旧痕乾。  
入陂野水冬来浅，对树诸峰雪后寒。  
坞笛最宜风外听，岭梅初得醉中看。  
行寻故心无事，不觉西游道路难。  

曾巩　酬江西运使蒋颍叔  
收科同日曳华裾，砉划惊闻刃有余。  
骢马已腾双阙路，木牛还实太仓储。  
多歧易感千名别，置袖空荣一纸书。  
欲佩左徐瓯越去，更从南斗望单车。  

曾巩　酬介甫还自舅家书所感  
早气满原野，子行归旧庐。  
籲天高未动，望岁了何如。  
荒土欲生火，涸溪容过车。  
民期得霖雨，吾岂灌园蔬。  

曾巩　酬柳国博  
行止恂恂所褒，东南佳誉映时髦。  
洞无畦畛心常坦，凛若冰霜节最高。  
朱绂少留居客左，白头难敌是诗豪。  
须知别后山城守，怅望归艎送目劳。  

曾巩　酬强几圣  
俯仰林泉绕舍清，经年闲臣济南城。  
山田雨足心无事，水榭华开眼更明。  
新霁烟云飞观出，晚凉歌吹画桥横。  
寄声裴令樽前客，只欠高谈一座倾。  

曾巩　酬王微之汴中见赠  
黄流浑浑来沙际，佳气葱葱近日边。  
河汉槎虽通远客，蓬莱风未纵归船。  
山城剧饮销红烛，水驿高吟襞彩笺。  
老去相逢情自密，不关清赏合留连。  

曾巩　酬王正仲登岳麓寺阁见寄  
闻君东勀　使，揽辔云松间。  
皇华照楚甸，吉玉投衡山。  
幽寻得临观，意豁穷跻攀。  
顾我客斗牛，三年疏往还。  
低心念弱志，引领望衰颜。  
未共尊酒乐，良嗟人事艰。  
叱驭犯冰雪，回镳驰九关。  
何足慰离思，德音锵佩环。  

曾巩　酬吴仲庶龙图暮春感怀  
琐闱延阁腹心臣，籍甚声华动缙绅。  
药石言行天下雨，裦襦恩达国中春。  
召南去后余思在，纶氏归来壮志新。  
莫为流年嗟白发，济时须仗老成人。  

曾巩　出郊  
龙焙尝茶第一人，最怜溪岸两旗新。  
肯分方胯醒衰思，应恐慵眠过一春。  

曾巩　出郊  
贡时天上双龙去，斗处人间一水争。  
分得余甘慰憔悴，碾尝终夜骨毛清。  

曾巩　初冬道中  
潦退蛟螭不可逃，溪潭清澈见秋毫。  
欲霜日射西山赤，渐冷天腾北极高。  
§　色更浓唯竹柏，孤根先动是蓬蒿。  
感时一抚青萍叹，马踏西风气自豪。  

曾巩　初发襄阳携家夜登岘山置酒  
维舟沔南岸，置酒岘山堂。  
入坐松雨湿，吹衣水风凉。  
烟岭火明灭，秋湍声激扬。  
乍释尘垢累，况余灯烛光。  
羊公昔宴客，为乐未遽央。  
而我独今夕，携家对壶觞。  
颇适麋鹿性，顿惊清兴长。  
归去任酩酊，讵期夸阿强。  

曾巩　初夏有感  
我从得病卧闾巷，三见夏物争滋荣。  
红英紫萼逐风尽，高干密叶还阴成。  
山亭水馆处处好，朱碧万实相骈擎。  
林乌梁燕各生子，翅羽已足争飞腾。  
雉鸡五色绣新翮，鷕鷕慕匹相随鸣。  
穴蜂露蝶亦有类，歨往复聚何聁轻。  
箔蚕满室事方盛，茧缀下上如连星。  
麦芒身颍错杂出，高垅大泽填黄青。  
物从草木及虫鸟，无一不自盈其情。  
嗟我独病不如彼，胸气卧立常怦怦。  
筋酸骨楚头目眩，强食岂得肌肤盈。  
我身今虽落众后，我志素欲希轲卿。  
十年万事常坎壈，奔走未足供藜羹。  
愁勤未老鬓先白，多学只自为身兵。  
自然感疾惫形体，后日虽复应令俜。  
非同世俗顾颜色，所慕少壮成功名。  
但令命在尚可勉，屑细讵足伤吾平。  

曾巩　楚泽  
楚泽荒凉白露根，盈虚无处问乾坤。  
虫虫早气连年有，寂寂遗人几户存。  
盗贼恐多从此始，经纶空健与谁论。  
诸公日议云台上，忍使忧民独至尊。  

曾巩　慈圣光献皇太后挽词二首  
祖烈鹰扬终食冀，家声泉涌旧兴谯。  
人伦风化归三世，王室功劳属两朝。  
长信深严余羽卫，閟宫崇大列宗祧。  
衣冠藉藉谈遗事，不尽鸿名对永昭。  

曾巩　慈圣光献皇太后挽词二首  
山河德履孚潜显，江汉仁风被迩遐。  
已辅乾坤成化育，终符日月继光华。  
和熹朱寤还威柄，明德犹疏抑外家。  
欲次徽音难仿佛，空余流恨入哀笳。  

曾巩　次道子中书问归期  
窃食东州岁未期，蓬莱人问几时归。  
凭阑到处临清泚，开阁终朝对翠微。  
两印每闲军市静，双旌多偃送迎稀。  
一枝数位身安稳，不羡云鹏九万飞。  

曾巩　促促为物役  
促促为物役，区区迫世情。  
但嗟束缚急，未觉章绶荣。  
奈此两鬓白，顾无一廛耕。  
所求亦云几，脱粟与藜羹。  

曾巩　答葛蕴  
我初未识子，已知子能文。  
春风吹我衣，蜚召入九阍。  
众中得了辞，默许非他人。  
方将引飞黄，使出万马群。  
差之在须臾，气沮不复论。  
大明临万物，我亦傍车尘。  
相逢扶桑侧，一揖意自亲。  
屈子果由我，相示以无言。  
同行千步廊，揽辔金马门。  
归来客舍中，未及还往频。  
东舟载子去，千里不逡巡。  
今者坐瓯越，相望若参辰。  
忽有海上使，问我及墙藩。  
得子百篇作，读之为忻忻。  
大章已逸发，小章更清新。  
远去笔墨畦，徒识斧凿痕。  
想当经营初，落纸有如神。  
勉哉不自止，直可阯灵均。  
我老未厌此，持夸希代珍。  
朝吟忘日昃，暮吟忘日曛。  
发声欲荐子，自笑不足云。  

曾巩　答裴煜二首  
拙者羞强合，因成杜门居。  
岂知公相尊，一室若有余。  
爱子富文行，顾为己不如。  
所以子之党，顿见我仆车。  
欢诚激孤绪，合若水纵鱼。  
新诗八十言，笔端产璠欤。  
屑屑委地蓬，清风为吹嘘。  
相期在规诲，庶以辅顽疏。  

曾巩　答裴煜二首  
寥寥今非古，感激事真妄。  
曾谁省孤心，只以弭群谤。  
参差势已甚，决起意犹强。  
亲朋为忧危，议语数镌荡。  
久之等聋眊，兀矣坐闾巷。  
长嗟贫累心，更苦病摧壮。  
微诚岂天与，今晨子来贶。  
顾惭小人愚，未出众夫上。  
狂言屈子吟，浩歌仍子倡。  
相欢匪貌济，所得实心尚。  
时节虽已晏，梅柳幸欲放。  
过从勿厌倦，相迟非欎盎。  

曾巩　答石秀才月下  
今宵月色明千里，秋水与天无表里。  
树木矫矫蛟龙蟠，屋瓦鳞鳞雪霜洗。  
林下病人毛骨醒，目爱清光不知己。  
秋风自作竽籁声，更送城笳夜深起。  
客衾初寒睡未能，忽得子诗哦以喜。  
子求我和何勤劬，我知枯疏少知己。  
子真爱我常存心，安用芜辞烦笔纸。  

曾巩　大乘寺  
行春门外是东山，篮举宁辞数往还。  
溪上鹿随人去无，洞中花照水长闲。  
楼台势出尘埃外，钟磬声来缥缈间。  
自笑粗官偷暇日，暂携妻子一开颜。  

曾巩　代书寄赵宏  
忆承昨岁致书召，遂入江城同一笑。  
羸奴小马君所借，出犯朝寒鞅频掉。  
从来万事固已拙，况乃病敦颜不少。  
去随众后已自枉，更苦世情非可料。  
一心耿耿浪诚直，百口幡幡竞诃诮。  
独君踊跃于我顾，譬于真玉火空烧。  
别来未几岁云换，杨柳得春还窈窕。  
东溪最好水已渌，桃李万株红白照。  
当时病卧不能出，日倚东风想同调。  
逡巡红白委地休，新叶可书阴可钓。  
君持使传入南师，忽领貔貅过蓬藋。  
僧堂取酒就君饮，不觉乘欢盏频釂。  
屋西明月过帘白，帘角有时飞熠燿。  
明闻钲鼓催军发，共上高楼看旗旐。  
日高行忽又别君，从此闭门谁可啸。  
秋风已尽始得书，喜听车轮返穷徼。  
身欲追随病未能，目断珊瑚遮海峤。  
是时肺气壮更恶，日以沉冥忧不疗。  
岂其艰若天所悯，晚节幸值巫彭妙。  
放心已保性命在，握手犹惊骨骸峭。  
今年霜霰虽未重，室冷尚无薪可燎。  
一亩酸寒岂易言，局促不殊鱼在罩。  
劳君书札数问讯，深愧薄材无象肖。  
君心卓荦众未识，安得辨口闻廊庙。  

曾巩　丹霞洞  
麻姑石坛起云雾，常意已极高峰颠。  
岂知造化有神处，别耸翠岭参青天。  
长松桀柏枝嵬砢，中画一道如流泉。  
林风飕飕满丘壑，山鸟嘲哳凌飞烟。  
山腰古亭豁可望，下见秋色清无边。  
忽惊阴崖势回合，中抱幽谷何平圆。  
初谁凿险构楼观，更使绕舍开芝田。  
令人到此毛骨醒，欲构老笔丹青传。  
羌夷干戈今未解，天地疮痏谁能痊。  
大厦栋梁置沙莽，肯复顾眄桷与椽。  
吾徒于时直何用，欲住未得心茫然。  

曾巩　到郡一年  
薄材何幸拥朱轩，空食东州已一年。  
陇上雨余看麦秀，桑间日永问蚕眠。  
官名虽冗身无累，心事长闲地自偏。  
只恐再期官满去，每来湖岸合留连。  

曾巩　地动  
吾闻元气判为二，升降相辅非相伤。  
今者无端越疆畔，阴气焰焰侵于阳。  
阳收刚明避其势，阴负捷胜尤倡佯。  
地乘是气亢于下，震荡裂拆乖其常。  
齐秦晋代及荆楚，千百其堵崩连墙。  
隆丘桀屋不自定，翩若猛吹摇旌幢。  
生民汹汹避无所，如寄厥命于湖江。  
有声四出嘻可怕，谁击万鼓何雷硠。  
阴为气静乃如此，天意昧密宁能详。  
或云蛮夷尚侵轶，已事岂必垂灾祥。  
意者邪臣有专恣，气象翕翕难为富。  
据经若此非臆决，皎如秋日浮清霜。  
祖宗威灵陛下圣，安得直语闻明堂。  
朝廷肃穆法度治，岂用懔懔忧胡羌。  

曾巩　刁晾纯挽歌词二章  
史观郎闱得谢归，桓桓筋力未全衰。  
园林笑傲笙歌拥，山水追寻几杖随。  
尺牍百封虚有意，文章十帙更传谁。  
余花自出藏春坞，一点青灯照繐帷。  

曾巩　刁晾纯挽歌词二章  
八十登高步更轻，殷勤爱客是平生。  
能临缓急敦风谊，不向炎凉逐世情。  
北岳云烟思抗志，东门冠盖羡遗荣。  
可怜昨日壶觞地，呜咽唯闻薤露声。  

曾巩　丁亥三月十五日  
茫茫月色如溪沙，万里不有纤云遮。  
今年寒气争春来，雪大如掌随惊雷。  
临川城中三月雨，城东大丘汩为渚。  
天地惨惨无开时，常恐蛰死和与义。  
此时谓月水中没，溺入蛙肠那复出。  
岂知今夜月光圆，照彻万物无遗偏。  
人间有人司重轻，安得知汝有时明。  

曾巩　丁元珍挽词二首  
翰墨金声远，神情玉气温。  
节廉贫愈见，风义老弥惇。  
旧学资详正，新仪属讨论。  
谁怜一麾出，终不反修门。  

曾巩　丁元珍挽词二首  
从军王粲笔，记礼后苍篇。  
谩有残书在，能令好事传。  
鹏来悲四月，鹤去遂千年。  
试想长桥路，昏昏陇隧烟。  

曾巩　东津归催吴秀才寄酒  
荒城懒出门常掩，春气欲归寒不敛。  
东邻咫尺犹不到，况乃傍溪潭石险。  
风光得暖才几日，不觉溪山碧于染。  
欣然与客到溪岸，衣帻不避尘泥点。  
谷花洲草各萌芽，高不迸生如刻剡。  
梅花开早今已满，若洗新妆竞妖脸。  
柳条前日尚憔悴，时节与催还荏苒。  
沙禽翅羽亦已好，争趁午暄浮翠潋。  
从今物物已可爱，有酒便醉情何慊。  
君厨山杏旧所识，速致百壶须灩灩。  
心知万事难刻画，惟有醉眠知不忝。  
预愁酩酊苦大热，已令洒屋铺风簟。  

曾巩　冬暮感怀  
荒山未有雪，野水不见冰。  
一腊今已半，浮阳壮犹矜。  
奈至一岁除，未有严气升。  
坐思崆峒间，负雪山千层。  
虽受栗冽僵，愈此秽浊蒸。  
感激昆仑只，一气吹丘陵。  
炎埃灭无遗，古色万里兴。  
我病一洗濯，怀抱失所憎。  
因思大羽猎，属车上崚嶒。  
六军骑皆骏，争先雪中登。  
天时倾人意，踊跃士气增。  
大义虽不杀，四方慑兵棱。  
今此效安在，东南塞犹乘。  
将帅色凋槁，蚍蜉势趫腾。  
惨错天运内，止戈信谁能。  

曾巩　冬望  
霜余荆吴倚天山，铁色万仞光铓开。  
麻姑最秀插东极，一峰挺立高嵬嵬。  
我生智出豪俊下，远迹久此安蒿莱。  
譬如骅骝踏天路，六辔岂议收驽骀。  
巅崖初冬未冰雪，藓花入屦思莫裁。  
长松夹树盖十里，苍颜毅气不可回。  
浮云柳絮谁汝碍，欲往自尼诚愚哉。  
南窗圣贤有遗文，满简字字倾琪瑰。  
旁搜远探得户牖，入见奥阼何雄魁。  
日令我意失枯槁，水之灌养源源来。  
千年大说没荒冗，义路寸土谁能培。  
嗟予计真不自料，欲挽白日之西颓。  
尝闻古者禹称智，过门不暇慈其孩。  
况今尫人冒壮任，力蹶岂更余纤埃。  
龙潭瀑布入胸臆，叹息但谢宗与雷。  
著书岂即遽有补，天下自古无能才。  

曾巩　冬晓书怀  
群鸡啁哳天始明，东方吐日霜尚冰。  
长帘高褰扫落叶，短杌背立吹残灯。  
昔时气锐过奔浪，今日病减真无蝇。  
南箕翻翻世所效，白璧皎皎谁非憎。  
屠龙破产习已妄，画蛇著足弃未能。  
不容当时孔何病，更誉众列颜非朋。  
坐知天下书最乐，心纵尘土酒可凭。  
莫过二事贤且圣，胡不学外常腾腾。  

曾巩　冬夜即事  
印奁封罢阁铃闲，喜有秋毫免素餐。  
市粟易求仓廪实，邑尨无警里闾安。  
香清一榻氍毹暖，月淡千门靪凇寒。  
闻说丰年从此始，更回笼烛卷帘看。  

曾巩　读孟子  
千载士推无此拟，一编吾喜窃窥观。  
苟非此道知音少，安有兹人得志难。  
机巧满朝论势利，疮痍连室叹饥寒。  
先生自是齐梁客，谁作商岩渭水看。  

曾巩　读书  
吾性虽嗜学，年少不自强。  
所至未及门，安能望其堂。  
荏苒岁云几，家事已独当。  
经营食众口，四方走遑遑。  
一身如飞云，遇风任飘扬。  
山川浩无涯，险怪靡不尝。  
落日号虎豹，吾未停车箱。  
波涛动蛟龙，吾方进舟航。  
所勤半天下，所济一毫芒。  
最自忆往岁，病躯久羸尫。  
呻吟千里外，苍黄值亲丧。  
母弟各在无，讣归恐惊惶。  
凶祸甘独任，危形载孤艎。  
崎岖护旅榇，缅邈投故乡。  
至今惊未定，生还乃非常。  
忧虑心胆耗，驰驱筋力伤。  
况已近衰境，而常犯风霜。  
驱之久如此，负疴固宜长。  
朝晡暂一饱，百回步空廊。  
未免废坐卧，其能视缣缃。  
新知固云少，旧学亦已忘。  
百家异旨趣，六经富文章。  
其言既卓阔，其义固荒茫。  
古人至白首，搜穷败肝肠。  
仅名通一艺，著书欲煌煌。  
瑕疵自掩覆，后世更昭彰。  
世久无孔子，指画随其方。  
后生以中才，胸臆妄度量。  
彼专犹未达，吾慵复何望。  
端忧类童稚，习书倒偏傍。  
况令议文物，规摹讵能详。  
轮辕孰挠直，冠盖孰纁黄。  
珪璋国之器，孰杀孰锋铓。  
问十九未谕，其一犹面墙。  
几微言性命，萌兆审兴亡。  
兹尤觉浩浩，吾讵免伥伥。  
因思幸尚壮，曷不自激昂。  
前谋信已拙，来效庶云臧。  
渐有田数亩，春秋可耕桑。  
休问就医药，疾病可消禳。  
性本反澄澈，清田去榛荒。  
长编倚修架，大轴解深囊。  
收功畏奔景，窥星起幽房。  
虚窗达深暝，明膏续飞光。  
搜穷力虽惫，磨励志须偿。  
譬如勤种艺，无忧匮囷仓。  
又如导涓涓，宁难致汤汤。  
昔废渐开辟，新输日收藏。  
经营但亹亹，积累自穰穰。  
既多又须择，储精弃其糠。  
一正以孔孟，其挥乃韩庄。  
宾朋顾空馆，议论据方床。  
试为出其有，始如宫应商。  
纷纭遇叩击，律吕乃交相。  
须臾极万变，开阖争阴阳。  
南山对尘案，相摩露青苍。  
百鸟听徘徊，忽如来凤凰。  
乃知千载后，坐可见虞唐。  
施行虽未果，贮蓄岂非良。  
何殊厩中马，纵齕草满场。  
形骸苟充实，气力易腾骧。  
此求苦未晚，此志在坚刚。  

曾巩　读五代史  
唐衰非一日，远自开元中。  
尚传十四帝，始告历数穷。  
由来根本强，暴戾岂易攻。  
嗟哉梁周间，卒莫相始终。  
兴无累世德，灭若烛向风。  
当时积薪上，曾宁废歌钟。  

曾巩　杜鹃  
杜鹃花上杜鹃啼，自有归心似见机。  
人各有求虽意合，何须勤苦劝人归。  

曾巩　多雨  
嗟江之滨地多雨，冬雷不收开蛰户。  
阴气浊晦化为雾，或云于山水于礱。  
杂花万株红与紫，腊风吹开不可数。  
入春十日寒始至，春气欲归寒格住。  
群山巉空霜相亘，摧折草木何可御。  
霖倾潦汹那复止，穹林大丘灭无渚。  
及今孟夏理宜热，重裘无温坐当午。  
四时云然了安谓，吁吾有愁谁可语。  

曾巩　恩藏主送古梅求诗  
折得前村雪里枝，殷勤来聘老夫诗。  
请公静看横斜影，便是当年一字师。  

曾巩　二月八日北城闲步  
上膏初动麦苗青，饱食城头信意行。  
便起高亭临北渚，欲乘长日勤春耕。  

曾巩　发彭泽  
卧闻橹声知雨来，起见江流与天合。  
山回风吹雾不尽，帆健船冲浪相沓。  
归云难乘望空断，落日乍掩凉可纳。  
去家今夜一千里，谁见愁来坐方榻。  

曾巩　发松门寄介甫  
南风夜发吹孤舟，起视北极星辰稠。  
晓开征帆破长浪，挟以两橹当中流。  
松门东面见庐阜，其上少日烟气浮。  
舟人指我极四望，黑处无底蛟龙湫。  
槠溪左蠡信浩荡，两涘若粒分冈丘。  
落星囷囷孰可状，清汉夜独垂牵牛。  
故人曾期此同载，舍櫂直抵云山游。  
念今五载负斯语，心独动荡风中斿。  
况闻肥遯须山在，早时事力胡能谋。  
所嗟亲老食未足，安得一亩操锄耰。  
此言此笑吾此取，非子世孰吾相投。  
今谐与子脱然去，亦有文字歌唐周。  

曾巩　方推官寄新茶  
采摘东溪最上春，壑源诸叶品尤新。  
龙团贡罢争先得，肯寄天涯主诺人。  

曾巩　访古仙岩杜法师  
杜君袖衔丹砂书，一顾诃斥百怪除。  
声如翻河落天衢，四方争迎走高车。  
方瞳秀貌白须垂，买船东南寻旧居。  
石岩天开立精庐，四山波澜势争趋。  
君琴一张酒一壶，笑谈衮衮乐有余。  
我今归来尚踟蹰，羡君决发真丈夫。  

曾巩　丰年有高廪  
盛德临昭旦，多祥获有年。  
嘉禾登羡溢，高廪积连延。  
田入丰维亿，仓收富且千。  
梦鱼谐素兆，如栉比前篇。  
瑞贶神之与，休明颂所传。  
粢盛繇此备，清庙荐恭虔。  

曾巩　凤池寺  
经年闻说凤池山，蜡屐方偷半日闲。  
笑语客随朱阁上，醉醒身在白云间。  
溪桥野水清犹急，海岸轻寒去却还。  
为郡天涯亦潇洒，莫嗟流落鬓毛斑。  

曾巩　奉和滁州九咏九首　班春亭  
山亭尝自绝浮埃，山路辉光五马来。  
春满人间不知主，谁言炉冶此中开。  

曾巩　奉和滁州九咏九首　归云洞  
野草山花夹乱流，桥边旌旆影悠悠。  
即应要地无人见，可忍开时不出游。  

曾巩　奉和滁州九咏九首　慧觉方丈  
七言老意苍松蟠，百金古字青霞镌。  
儒林孟子先生是，墨者夷之后代传。  

曾巩　奉和滁州九咏九首　琅琊泉石篆  
阳冰绝艺天下称，琅琊石篆新有名。  
初留泉涯俗谁顾，一日贵重繇先生。  
古今书法不可数，犹有字本存于经。  
我于八体未曾学，虽得此字宁能评。  
高文老笔又所爱，欲叙仿佛辞非精。  
笔端应驱鬼神聚，笔妙夐与阴阳争。  
刻雕万象出冥昧，不见刀斧曾经营。  
奇形挺若耸崖巘，险势直恐生风霆。  
雨来莽苍龙蛟起，秋入寥泬星斗明。  
先生七言载其侧，为地自与丘山平。  
先生抱材置荒郡，有若此字存岩扃。  
当还先生坐廊庙，悉引万事归绳衡。  
遂收此字入秘府，不使日灼莓苔索。  
高材重宝不失一，唐舜汤禹宁非朋。  

曾巩　奉和滁州九咏九首　琅琊溪  
野草山花夹乱流，桥边旌旆影悠悠。  
即应要地无人见，可忍开时不出游。  

曾巩　奉和滁州九咏九首　石屏路  
石屏不见刀斧痕，石下初谁得行径。  
千骑来时停管弦，月明更觉山中静。  

曾巩　奉和滁州九咏九首　庶子泉  
琅琊石泉清照人，里无泥沙无无尘。  
风翻日炙夏潦尽，古练一匹常奫沦。  

曾巩　奉和滁州九咏九首　幽谷晚饮  
先生卓难攀，材真帝王佐。  
皎皎众所病，蜿蜿龙方卧。  
卷彼天下惠，赴此一郡课。  
幕府既可暇，山水乃屡过。  
旌旗拂蒙密，车马经坎坷。  
爱此谷中泉，声响远已播。  
槎横势逾急，雨点绿新破。  
旁生竹相围，竦竦碧千个。  
遥源窅，盘石坦如磋。  
游鳞戢可数，飞鸟嘤相和。  
援琴薰风后，结宇寒岩左。  
觥筵已得月，金纨尚围坐。  
心如合逍遥，语不缀招些。  
一时耸传观，千载激柔懦。  
甘棠诗之怀，岘首泪尝堕。  
况此盛德下，襦裦人所荷。  
不假碑刻垂，栋牖敢隳挫。  
当今甲兵后，天地合農轲。  
先生席上珍，岂忍沟中饿。  
毋徐黑辬召，当驰四方贺。  

曾巩　奉和滁州九咏九首　游琅琊山  
飞光洗积雪，南山露崔嵬。  
长淮水未绿，深坞花已开。  
远闻山中泉，隐若冰谷摧。  
初谁爱苍翠，排空结楼台。  
{左车右献}{左车右献}架梁栋，辉辉刻琼瑰。  
先生鸾凤姿，未免燕雀猜。  
飞鸣失其所，徘徊此山隈。  
万事于人身，九州一浮埃。  
所要挟道德，不愧丘与回。  
先生逐二子，谁能计垠崖。  
所怀虽未写，所适在欢咍。  
为语幕下士，殷勤羞瓮醅。  

曾巩　芙蓉桥  
雁翅横连杜若洲，碧阑干影在中流。  
蓬莱日日游人间，谁道仙风解引舟。  

曾巩　芙蓉台  
芙蓉花开秋水冷，水面无风见花影。  
飘香上下两婵娟，云在巫山月三天。  
清澜素砾为庭户，羽盖霓裳不知数。  
台上游人下流水，柱脚亭亭插花里。  
阑边饮酒棹女歌，台北台南花正多。  
莫笑来时常著屐，绿柳墙连使君宅。  

曾巩　浮云楼和赵嘏  
万里聊供远眼开，檐前不尽水声哀。  
朝云尚拂阳台去，羽猎曾围梦泽来。  
解带欲留长日坐，倾壶难饮故人杯。  
邅穷万里飘萍内，到此登临更几回。  

曾巩　赴齐州  
淮南蒙召鬓毛斑，乞得东秦慰病颜。  
晓整轻鞍汶阳北，却冲微雨看青山。  

曾巩　垓下  
三杰同归汉道兴，拔山余力尔徒矜。  
泫然垓下真儿女，不悟当从一范增。  

曾巩　甘露寺多景楼  
欲收嘉景此楼中，徒倚阑干四望通。  
云乱水光浮紫翠，天含山气入青红。  
一川钟呗淮南月，万里帆樯海餐风。  
老去衣衿尘土在，只将心目羡冥鸿。  

曾巩　高松  
高松高干云，众林安可到。  
汤汤鸣寒溪，偃偃倚翠纛。  
侧听心神醒，仰视目睛眊。  
风雨天地动，一叶不欹倒。  
岂同涧中萍，上下逐流潦。  
岂同墙根槐，卷卷秋可扫。  
凤凰引众禽，此木阴可焘。  
君求百常柱，星日此可造。  
般匠世有无，方钟野人好。  

曾巩　高阳池  
山公昔在郡，日醉高阳池。  
归时夸酩酊，更问并州儿。  
我亦爱池上，眼明见清漪。  
二年始再往，一杯未尝持。  
念岂公事众，又非筋力衰。  
局束避世网，低回绁尘羁。  
独惭旷达意，窃禄诚已卑。  

曾巩　高邮逢人约襄阳之游  
一川风月高邮夜，玉麈清谈画鹢舟。  
一时屠钓英雄尽，千载河山战伐余。  
楚汉旧歌流俚耳，韩彭遗壁冠荒墟。  
可怜马上纵横略，只在邳桥一卷书。  

曾巩　谷隐寺  
岘南众峰外，窅然空谷深。  
丹楼倚碧殿，夐出道安林。  
习池抱邻曲，虚窗漱清音。  
竹静幽鸟语，果熟孤猿吟。  
故多物外趣，足慰倦客心。  
但恨绁尘羁，无繇数追寻。  

曾巩　过高士坊  
一亩萧然绝世喧，抗怀那肯就笼樊。  
功名晚更为余事，灾异初尝出至言。  
郡阁已空徐孺榻，里人犹识郑公门。  
斯文未丧如繇我，后代当知李仲元。  

曾巩　过介甫  
日暮驱马去，停镳叩君门。  
颇谙肺腑尽，不闻可否言。  
淡尔非外乐，恬然忘世喧。  
况值秋节应，清风荡歳烦。  
徘徊望星汉，更复坐前轩。  

曾巩　过介甫归偶成  
结交谓无嫌，忠告期有补。  
直道讵非难，尽言竟多迕。  
知者尚复然，悠悠谁可语。  

曾巩　过零壁张氏园三首  
梨枣累累正熟时，粟田鹑兔亦争肥。  
园亭尽日追寻遍，只欠厌厌醉始归。  

曾巩　过零壁张氏园三首  
汴水溶深带雨流，黄花艳艳亦迎秋。  
看花引水园林主，应笑行人易白头。  

曾巩　过零壁张氏园三首  
秫地成来多酿酒，杏林熟后亦留钱。  
不须置驿迎宾客，直到门前系画船。  

曾巩　过彭泽  
渊明昔抱道，为贫仕兹邑。  
幡然复谢去，肯受一官絷。  
予观长者忧，慷慨在遗集。  
岂同孤蒙人，剪剪慕原隰。  
遭时乃肥遯，兹理固可执。  
独有田庐归，嗟我未能及。  

曾巩　寒食  
一麾飘泊在天涯，寒食园林不见花。  
唯有市亭酤酒客，俚歌声到日西斜。  

曾巩　韩魏公挽歌词二首  
堂堂风骨气如春，衮服貂冠社稷臣。  
天上立谈迎白日，握中随物转洪钧。  
忽骑箕尾精灵远，长誓山河宠数新。  
万里耕桑无一事，三朝功德在生民。  

曾巩　韩魏公挽歌词二首  
锱铢赤舄无骄志，咳唾黄金有古风。  
覆冒荒遐知大度，委蛇艰急见孤忠。  
谋谟邴魏丹青力，拥立昭宣柱石功。  
御笔新诗在新陇，哀荣谁得似初终。  

曾巩　韩玉汝使归  
顾命逮殊邻，輶轩遵此道。  
公府戒行期，禁庭颁重宝。  
积雪正东流，度河盛前导。  
士勇践胡尘，马骄嘶塞草。  
玉节所镇临，毡庐先汛扫。  
赫尔示威灵，坦然布怀抱。  
国倚材实优，虏得声名早。  
慷慨服天骄，从客问贵老。  
光华反原隰，沆砀看西颢。  
迎劳动都门，旌旗风亦好。  

曾巩　汉广亭  
悠悠汉水长，剡剡楚山密。  
若与心目期，争从窗户出。  
太守朴鄙人，迂无适时术。  
治民务不烦，得以偷暇日。  
北城最频登，局促谐旷逸。  
云根辨毫芒，鸟背临嵂崒。  
亦以乐宾游，岂惟慰衰疾。  
欲寄别后情，嗟无少文笔。  

曾巩　汉阳泊舟  
暂泊汉阳岸，不登黄鹤楼。  
江含峨岷气，万里正东流。  
惊风孤雁起，蔽日寒云浮。  
只役虽远道，放怀成薄游。  
兴随沧洲发，事等渔樵幽。  
烟波一尊酒，尽室载扁舟。  

曾巩　豪杰  
老哺薇蕨西山翁，乐倾瓢水陋巷士。  
不顾无复问周公，可归乃独知孔子。  
自期动即重丘山，所去何啻轻糠秕。  
取合悠悠富贵儿，岂知豪杰心之耻。  

曾巩　合酱作  
孺人舍我亡，稚子未堪役。  
家居拙经营，生理见侵迫。  
海盐从私求，厨面自官得。  
拣豆连数晨，汲泉候将夕。  
调挠遵古书，煎熬需日力。  
庶以具藜羹，故将供脍食。  
岂有寄径忧，提瓶无所适。  
但惭著书非，覆瓿固其职。  

曾巩　和陈郎中  
材薄安时甘寂寞，身闲乘兴喜登临。  
每寻香草牵狂思，曾向幽兰费苦吟。  
明月几人非按剑，高山从古少知音。  
数篇清绝赓歌意，默见冯唐异俗心。  

曾巩　和酬孙少述  
自信箪瓢乐，宁羞猿鹤惊。  
论高知峻节，交淡见纯诚。  
自昔心无间，相逢眼更明。  
何当荐有道，坐想软输迎。  

曾巩　和酬王平甫道中见寄  
安危魁柄倚谁操，敛笏千官拱赭袍。  
能有本根持国论，岂须毫发间戎韬。  
征求藉藉人多困，羁旅皇皇我亦劳。  
栖宿与君何计得，半生飘荡似风毛。  

曾巩　和酬赵宫保致政言怀二首  
谠论危言望素隆，独于声利性偏慵。  
龙楼调护官虽宠，鸠杖跻攀兴已浓。  
不变松篁心转劲，无边江海量兼容。  
磻溪纵老宁閒得，会为苍生起更重。  

曾巩　和酬赵宫保致政言怀二首  
爱国忧民有古风，米盐亲省尚嫌慵。  
衮衮天上归何晚，霖雨人间望正浓。  
三少官仪虽赫赫，五湖心事背容容。  
角巾藜杖经行处，知在云山第几重。  

曾巩　和贡甫送元考元考不至  
蓬山有行客，欲上北城舟。  
学问本闳博，言谈非谬悠。  
尝陈帝王略，得试紫云楼。  
一时惊豪捷，况复富春秋。  
朋游所欣附，争欲致绸缪。  
承明动乡思，岁久道苦修。  
忽怀淄川组，夙昔愿始酬。  
出饯集俦侣，清欢期少留。  
酒阑竟不至，眷眷久临流。  
微我独有咎，此诗聊可求。  

曾巩　和孔教授  
治烦方喜众材同，坐啸南阳郡阁中。  
几案有尘书檄简，里闾无事稻梁丰。  
衣冠济济归儒学，俎豆诜诜得古风。  
幸屈异能来助我，敢将颜色在蜚鸿。  

曾巩　和孔平仲  
园池方喜共追寻，正是槐榆夹路阴。  
双烛纵谈樽酒绿，一枰销日纸窗深。  
波涛万字惊人笔，尘土千钟异俗心。  
佳句从来知寡和，愧将沙砾报黄金。  

曾巩　和邵资政  
拂衣久欲求三径，窃食聊须把一麾。  
世路贱贫从所好，老年胸臆固无奇。  
樊笼偶得沧洲趣，芜纇难酬白雪辞。  
督府繇来恩礼厚，每容商也与言时。  

曾巩　和史馆相公上元观灯  
九衢仙仗豫游归，宝烛星繁换夕晖。  
传醆未斜清禁月，散花还拂侍臣衣。  
天香暗度金虬暖，宫扇双开彩凤飞。  
法曲世人听未足，却迎朱辇下端闱。  

曾巩　和孙少述侯职方同燕席  
两翁头白喜追陪，好事铃斋燕席开。  
腊在未消盈尺雪，春归先放一枝梅。  
况无庭下书投缿，更尽筵中酒满杯。  
周召二南皆绝唱，抑扬赓和愧非材。  

曾巩　和御制上元观灯  
翠幰霓旌夹露台，夜凉宫扇月中开。  
龙衔烛抱金门出，鳌负山趋玉座来。  
砀极戏添夷客喜，柏梁篇较从臣材。  
共知天意同民乐，愿奏君王万寿杯。  

曾巩　和张伯常岘山亭晚起元韵  
挥手红尘意浩然，夙兴招客与扳联。  
烟云秀发春前地，草木清含雪后天。  
已卜耕桑临富水，暂抛鱼鸟去伊川。  
更追羊杜经行乐，况有风骚是谪仙。  

曾巩　和张伯常自郢中将及敝境先寄长句  
拔薤威名高外服，握兰风力冠中台。  
好音忽有双鱼至，喜气遥知五马来。  
梨颗玉腴含雨重，菊房金粉傍寒开。  
池边且欲留同醉，思拙难酬白雪才。  

曾巩　和章友直城东春日  
东流抱孤城，雨洗见春色。  
风吹百草根，道路千里碧。  
莫尽溪漫漫，波澜散无迹。  
遥林缺见山，冉冉苍蔼积。  
沙禽有遗踪，文字不可识。  
青松对桃李，桃红李花白。  
红白势方竞，青青守岩侧。  
君意无不谐，研谈欲俱得。  
赋诗多所陈，炳若观龟坼。  
城东不待到，众物已历历。  

曾巩　和赵宫保别杭州  
紞鼓留公岂是催，湖山得意且徘徊。  
更应准拟须乘兴，范蠡扁舟去却来。  

曾巩　和郑微之  
故人容下榻，清宴得传杯。  
地秀偏宜竹，天寒未见梅。  
云林千嶂出，烟艇一帆开。  
且醉休言别，归期信召催。  

曾巩　鹤林寺  
昔人春尽强登山，只肯逢僧半日闲。  
何似一尊乘兴去，醉中骑马月中还。  

曾巩　洪州  
洪州城中荒且远，每到弱马常驱驰。  
交朋顾我亦已厚，谢词有礼宁当违。  
人生有累乃汲汲，万事敦迫如衔羁。  
山中无尘水清白，安得去吟梁甫辞。  

曾巩　鸿雁  
江南岸边江水平，水荇青青渚蒲绿。  
鸿雁此时俦侣多，乱下沙汀恣栖宿。  
群依青荇唼且鸣，暖浴蒲根戏相逐。  
长无砫缴意自闲，不饱稻梁心亦足。  
性殊凡鸟自知时，飞不乱行聊渐陆。  
岂同白鹭空洁白，俯啄腥污期满腹。  

曾巩　侯荆  
侯蠃夷门白发翁，荆轲易水奇节士。  
偶邀礼数车上足，暂饱腥羶馆中侈。  
师回拔剑不顾生，酒酣拂衣亦送死。  
磊落高贤勿笑今，豢养倾人久如此。  

曾巩　厚卿子中使高丽  
并使时推出众材，异方迎拜六城开。  
宜风直到东西部，仗节遥临大小梅。  
沧海路从三岛去，玉山人到二星回。  
黄金白氎饶君用，铜器应余寄我来。  

曾巩　胡使  
南杰鳞鳞多送北，北兵林林长备胡。  
胡使一来大梁下，塞头弯弓士如无。  
折冲素恃将与相，大策合副艰难须。  
还来里闾索穷下，斗食尺衣皆北输。  
中原相观叹失色，胡骑日肥妖气粗。  
九州四海尽帝有，何不用胡藩北隅。  

曾巩　胡太傅挽词二首  
谠言留简册，恭德载闺门。  
福履三朝盛，官仪一品尊。  
九原无复起，万事付论论。  
不必诸儒记，清名久自存。  

曾巩　胡太傅挽词二首  
远略参基命，雄文入典章。  
輤车俄就路，瑞节始还乡。  
象物陈虚寝，哀歌寄奠觞。  
惟应九原上，松桧日苍苍。  

曾巩　华不注山  
虎牙千仞立巉巉，峻拔遥临济水南。  
翠岭嫩岚晴可掇，金舆陈迹久谁探。  
高标特起青云近，壮士三周战气酣。  
丑父遗忠无处问，空余一掬野泉甘。  

曾巩　环波亭  
水心还有拂云堆，日日应须把酒杯。  
杨柳巧含烟景合，芙蓉争带露华开。  
城头山色相围出，檐底波声四面来。  
谁信瀛洲未归去，两州俱得小蓬莱。  

曾巩　黄金  
陈侯坐收百战楚，吕氏行取万乘秦。  
田生立顾开两国，陆公微辞交二臣。  
道旁白日忽再出，囊中黄金如有神。  
何须首阳二夫子，不是九鼎输西邻。  

曾巩　会稽绝句三首  
花开日日去看花，迟日犹嫌影易斜。  
莫问会稽山外事，但将歌管醉流霞。  

曾巩　会稽绝句三首  
花开日日插花归，酒盏歌喉处处随。  
不是心闲无此乐，莫教门外俗人知。  

曾巩　会稽绝句三首  
年年俗雨愁春晚，况是江湖两鬓华。  
欲载一樽乘兴去，不知何处有残花。  

曾巩　羁游  
粗饭寒齱且自如，欲将吾道付樵渔。  
羁游事事情怀恶，贫病年年故旧疏。  
自古幸容元容醉，凡今谁喜子云书。  
何由得洗尘埃尽，恣买沧洲结草庐。  

曾巩　集贤殿春燕呈诸同舍  
御炉风细麝烟浮，法乐声和酒味柔。  
冠剑九重霄汉路，莺花三月帝王州。  
垂廊四合盘龙幕，当殿双高彩凤楼。  
归去人人夸雨露，总含欢意跃骅骝。  

曾巩　寄顾子敦  
清旷亭边雁欲回，南湖分浪入城来。  
空山过腊犹藏雪，野岸先春已放梅。  
三径未归聊自适，一尊寻胜每同开。  
如今试想长松下，玉麈高谈岂易陪。  

曾巩　寄晋州孙学士  
风标闲淡易为安，晋陕应忘道路难。  
学似海收天下水，性如桂奈月中寒。  
素心已向新书见，大法常留后世看。  
自送西舟江上别，孤怀经岁未能宽。  

曾巩　寄留交代元子发  
青云宝构虽同直，白发鱼符各未归。  
倚玉讵应公论许，续貂还恐邑人非。  
莫辞海畔留连久，须惜天涯故旧衡。  
预想明年双节召，九霄鹏翼看横飞。  

曾巩　寄齐州同音  
西湖一曲舞霓裳，劝客花前白玉觞。  
谁对七桥今夜月，有情千里不相忘。  

曾巩　寄人  
懒听诗书散满床，鬓须垂白坐茅堂。  
溪山入手何时见，尘土劳心继日忙。  
气味向人卑可耻，风波随处险难当。  
羡君出处由胸臆，安稳将家水石傍。  

曾巩　寄舍弟  
新霖洗穷腊，东南始知寒。  
惊我千里意，觉汝征途难。  
空江挂风席，扁舟与谁安。  
羁旅费亦久，橐衣岂无单。  
念汝西北去，壮心始桓桓。  
竟逢有司惑，斥走怀琅玕。  
士固有大意，秋毫岂能干。  
所忧道里困，久无一樽欢。  
我意生恻恻，为之却朝餐。  
人生飘零内，何处怀抱宽。  
已期彩芝乐，握手青霞端。  
无令及门喜，淹留雪霜残。  

曾巩　寄孙莘老湖州墨妙亭  
隆名盛位知难久，壮字丰碑亦易亡。  
枣木已非真篆刻，色丝空喜好文章。  
岘山汉水成虚掷，大厦深檐且秘藏。  
好事今推霅溪守，故开新馆集琳琅。  

曾巩　寄孙正之  
貌癯心苦气飘飘，长饿空林不可招。  
能举丘山惟笔力，可摩云日是风标。  
诗篇缀缉应千首，学术窥寻岂一朝。  
耳冷高谈经岁远，江南春动雪还消。  

曾巩　寄孙正之二首  
两人怀抱喜相投，初得青山一日游。  
已听高文吟太古，更开昏眼洗清流。  
共寻素壁题皆遍，欲去红桥钓始休。  
回首至今嘉兴在，梦魂犹拟奉觥筹。  

曾巩　寄孙正之二首  
隐似龙蛇应有待，清□冰雪更无双。  
志留世外虽遗俗，文落人间或过江。  
峻节但期终老学，健诗犹愧一时降。  
风骚近亦思强伴，恨未高吟共北窗。  

曾巩　寄孙之翰  
孙侯腹载天下收，崔嵬岂啻重百车。  
伏义以来可悉数，孰若自作何有余。  
更能议论瓷倾倒，万里一泻昆仑渠。  
认为胸中干太极，元气浩浩随卷舒。  
昔来谏官对天子，何秽不欲亲芟锄。  
不容乃独见磊落，出走并海飘长裾。  
孙侯风节何所似，雪洗八荒看太虚。  
亲如国忠眼不顾，旧若张禹手所除。  
归来已绝褒贬笔，进用只调敖仓储。  
合持诗书白虎论，更护日月金华居。  
万世根深固社稷，百年旧叟休田闾。  
素识孤生爱茅屋，久将老母求山砠。  
秋归愿事九江获，夜出未倦安丰渔。  
孔明苟欲性命遂，孟子岂病王公疏。  
尘埃未得见此乐，太息一付西江鱼。  

曾巩　寄题饶君茂才葆光庵  
适意藜羹与布裘，结庐人境地还幽。  
清谈汝水孤猿夜，爽气麻源一叶秋。  
应有风骚归健笔，可无尊酒付扁舟。  
因君更起家园兴，梦寐思从几杖游。  

曾巩　寄王介卿  
忆昨走京尘，衡门始相识。  
疏帘挂秋日，客庖留共食。  
纷纷说古今，洞不置藩域。  
有司甄栋干，度量弃樗栎。  
振辔行尚早，分首学壖北。  
初冬憩海昏，夜坐探书策。  
始得读君文，大匠谢刀尺。  
周孔日己远，遗经竮墙壁。  
倡倦百怪起，冠裾稔回惹。  
君材信魁崛，议论恣排辟。  
如川流浑浑，东海为委积。  
如跻极高望，万物著春色。  
寥寥孟韩后，斯文大难得。  
嗟予见之晚，反覆不能释。  
胡然蕴环堵，不救谋者惑。  
明朝渡江还念念非可抑。如酲冒炎暑，  
每进意愈塞。维时南风薰，  
木叶晃繁碧。颓云走石濑，  
逆坂上文艗。欣闻被檄来，  
穷阎驻镳轼。促榻叩其言，  
咸池播纯绎。行身抗渊损，  
及物窥龙稷。绸缪指疵病，  
玫砭甚针石。浅沚有停沙，  
亦可洗珠璧。论忧或共嚬，  
遇惬每同峸。正值祝融横，  
金隅未提职。音楼豁可望，  
命载屡攀陟。一不罗俗嬉，  
怡然治纨墨。露注尚忘疲，  
更待蟾蜍昃。雅爱张与余，  
挽之置茵席。群儿困不酬，  
吽嚬聚讥谪。仁义殊龃龉，  
昧者尊恶砳。雾草变衰黄，  
吟蛩闹朝夕。君子畏简书，  
薄言返行役。商歌孺子别，  
失泪染衣襮。自从促权去，  
会此隆冬逼。何神鼓阴{左韦右}，  
万窍动謞激。城颠睨江浪，  
蛟怪助揿射。仁贤保无恙，  
所想挂惊惕。烨烨多隶从，  
良已匮藜齸。迨兹尺书生，  
疑念始冰析。兰涤沓兹祥，  
筠梧肆谐适。缤纷众胥士，  
署垒各嬉息。其余书牍背，  
粟密缕机织。卷书劳来干，  
雨怀良自怿。野泊转平绿，  
梅梢弄繁白。金縚引柳荑，  
芳气满原泽。出门无所抵，  
归卧四楹寂。术学颇思讲，  
人事多可恻。含意不得发，  
百愤注微臆。摇摇咏颜色，  
企足关途隔。自惭儿女情，  
宛转抑凄感。吾念非吾私，  
何当托云翼。奇偶转如轮，  
终期援焦溺。  

曾巩　寄王荆公介甫  
数病门稀出，常贫客少过。  
经纶知龃龉，耕钓亦蹉跎。  
两事艰难极，孤心感慨多。  
素交千里远，谁听此时歌。  

曾巩　寄王乐道  
荆州南走困尘埃，应喜文章意自开。  
明世正逢多事日，要涂须用出伦材。  
不回霜雪不应惜，未得风云众忍摧。  
若向沙头吊杜甫，近诗悬望自书来。  

曾巩　寄献新茶  
种处地灵偏得日，摘时春早未闻雷。  
京师万里争先到，应得慈亲手自开。  

曾巩　寄郓州邵资政蒙问敝邑山水之景，见索新诗，重意之辱，谨吟二百字  
铅笔雠书客，朱辬守土臣。  
素餐方侧席，黄发已侵巾。  
喜有山围郭，仍怜水满津。  
清华闲耳目，潇洒长精神。  
秀色秋来重，寒声雨后新。  
宿云当户牖，流月过松筠。  
北圃分殊境，西湖断俗尘。  
渚花红四出，沙鸟翠相亲。  
芡老含珠实，鱼惊跃锦鳞。  
飞梁凌窅渺，虚榭压奫沦。  
岭对横修竹，洲分抱白苹。  
静宜人事拙，闲觉道腴真。  
器小难周物，官微幸庇身。  
簿书偷暇日，杖屦想幽人。  
泝险飞游艇，探奇漾钓缗。  
形縻某鹤怨，心泰得鸥驯。  
督府恩容久，芳笺讯问频。  
门庭严卫戟，尊俎从华绅。  
却起烟霞兴，还思水石邻。  
自嗤田父乐，那可荐鸿钧。  

曾巩　寄赵宫保  
铜扉得谢从今日，玉铉辞荣已十年。  
素节谠言留简册，高情清兴入林泉。  
海边爱日疲人恋，剑外仁风故老传。  
门外最应潇洒客，喜公平地作神仙。  

曾巩　寄致仁欧阳少师  
四海文章伯，三朝社稷臣。  
功名垂竹帛，风义动簪绅。  
此道推先觉，诸儒出后尘。  
忘机心皎皎，乐善意循循。  
大略才超古，昌言勇绝人。  
抗怀轻绂冕，沥恳谢陶钧。  
耕稼归莘野，畋渔返渭滨。  
五年清兴属，一日壮图伸。  
北阙恩知旧，东宫命数新。  
鸾凤开羽翼，骥騤放精神。  
旷达林中趣，高闲物外身。  
挥金延故老，置驿候嘉宾。  
主当西湖月，勾留颍水春。  
露寒消鹤怨，沙静见鸥驯。  
酒熟夸浮蚁，书成感护麟。  
激昂疏受晚，冲淡赤松亲。  
龙卧倾时望，鸿冥耸士伦。  
少休均逸豫，独往异沉沦。  
策画咨询急，仪刑瞩想频。  
应须协龟筮，更起为生民。  

曾巩　寄子进弟  
忆子去家日，南风始吹衣。  
今来晶水几，蝇蚊已群飞。  
思子兼昼夜，何啻如渴饥。  
喜闻远客至，手自排荆扉。  
客送书一纸，翰墨子所挥。  
上言山居恶，梦寐接庭闱。  
次言服畎亩，禾黍膴已肥。  
其余叶文字，颇测幽与微。  
题诗在纸尾，语老意不非。  
我喜何所似，大似客得归。  
我与子事亲，未饱藿与薇。  
常苦去左右，辛勤治鞍韟。  
子行何时反，我眼日已晞。  
应须毕秋刈，相见慰依依。  

曾巩　简景山侍御  
长年心事最相亲，一笑相疏忽数旬。  
柏府地严方许国，芸台官冷但容身。  
饥肠漫窃公厨膳，病发难堪客舍尘。  
还有鹿门栖宿兴，想君他日肯为邻。  

曾巩　简如晦伯益  
一年孟春月已晦，思去去腊如须臾。  
春事竞在二月间，急景岂与正月殊。  
今看桃李花未出，不知花开能几日。  
日寻桃李不暂停，恐未十回花已失。  
筋骸纵病心尚壮，酒醴虽无邻可乞。  
城东欲与君试行，莫嫌冷落逐书生。  

曾巩　简翁都官  
倦游公府曳长裾，笑上扁舟指旧庐。  
自有文章真杞梓，不须雕琢是璠欤。  
浮蛆满瓮尝春酒，垂露临窗理索书。  
况得君宾同壮节，一乡清问更谁知。  

曾巩　江湖  
江湖俗畏远，幽好自相宜。  
沦迹异惊众，辞嚣如避时。  
优游可以学，薇蕨易为私。  
胡然弃回櫂，霜雪有驱驰。  

曾巩　江上怀介甫  
江上信清华，月风亦萧洒。  
故人在千里，樽酒难独把。  
由来懒拙甚，岂免交游寡。  
朱弦任尘埃，谁是知音者。  

曾巩　将行陪贰车观灯  
行歌红粉满城欢，犹作常时五马看。  
忽忆使君身是客，一时挥泪逐金鞍。  

曾巩　将之浙江延祖子山师柔会别饮散独宿空亭遂书怀别  
蜀客向何处，欲观浙江潮。  
舣舟吴门栅，况会故人招。  
置酒吴亭上，无人吹紫箫。  
浩观万物变，飒尔生凉飙。  
遂恐时节晚，芳兰从此凋。  
功名竟安在，富贵空寥寥。  
鸿鹄举千里，鸾凤翔九霄。  
胡为蓬蒿下，日夜悲鹪鹩。  
车马夕已还，行人亦飘飖。  
浩然沧海志，寂寞守空宵。  

曾巩　降龙  
降龙左右施襟裾，两廊夹庙深渠渠。  
礼下天子一等尔，衣服居处何其殊。  
文旛列戟照私第，青紫若若官其孥。  
先后荧煌首珠翠，侍者百十颜温瑜。  
凝寒堕指热侵骨，一宴百盏倾金壶。  
穷民疾首望雨露，太上欲倚攀姚虞。  
君胡为乎目时病，橐针补艾恬以愉。  
生前赫赫浪自重，身后没没宁非愚。  

曾巩　郊祀庆成并进状  
即祚讴歌后，钦柴礼数新。  
盛容超旷代，乐贡尽殊邻。  
宿戒临行殿，宵兴绝众臣。  
立须空便泬，步进却柔姻。  
外物虽多品，天心在一纯。  
高灵终享德，群望亦依仁。  
暗蔼如无间，迟延若可亲。  
欲知精意答，预睹太和臻。  
积噎没遥甸，浮阳上绮闉。  
矞云生斐亹，爱景驻逡巡。  
厚庆归清庙，余釐及兆人。  
还宫动前跸，喜气入韶钧。  

曾巩　金山寺  
尘外岧巉鹫岭宫，架虚排险出青红。  
林光巧转沧波上，海色遥涵白日东。  
夜静神龙听呪食，秋深苍鹘起搏风。  
连荆控蜀长江水，尽在回廊顾盼中。  

曾巩　金線泉  
玉甽常浮灏气鲜，金丝不定路南泉。  
云依美藻争成缕，月照寒漪巧上弦。  
已绕渚花红灼灼，更索沙竹翠娟娟。  
无风到底尘埃尽，界破冰绡一片天。  

曾巩　京师观音院新堂  
九衢言语乱入耳，三市尘沙眯人目。  
猿狙未惯裹章绶，鱼鸟宁忘慕溪谷。  
恨无栖宿在清旷，欲弄潺湲愈烦燠。  
道人谁氏斥佳境，决汉披霄敞华屋。  
骈罗嶷嶷三秀石，丛迸娟娟两修竹。  
云蒸雨泄被岩壑，海倒河垂动林麓。  
顿惊俯仰远嚣浊，岂直形骸摆羁束。  
解衣坚坐暝忘返，饮水清谈心亦足。  
丈夫壮志须坦荡，曲士阴机谩翻覆。  
青鞋赤舄偶然尔，安用区区巧追逐。  

曾巩　靖安县幽谷亭  
横江舍轻楫，对面见青山。  
行尽车马尘，豁见水石寰。  
地气方以洁，崖声落潺潺。  
虽为千家县，正在清华间。  
风烟凛人心，世虑自可删。  
况无讼诉嚣，得有觞咏闲。  
常疑此中吏，白首岂思还。  
人情贵公卿，烨烨就玉班。  
光华虽一时，忧悸或满颜。  
鸡鸣已争驰，骅骝振镳閕。  
岂如此中吏，日高未开关。  
一不谨所守，名声别妖奸。  
岂如此中吏，一官老无瘝。  
愔愔谋谟消，汩汩气象孱。  
岂如此中吏，明心慑强顽。  
况云此中居，一亭众峰环。  
崖声梦犹闻，谷秀坐可攀。  
倚天巉岩姿，青苍云{左文右扁}斓。  
对之精神恬，可谢世网艰。  
人生慕虚荣，敛收意常悭。  
诚思此忧愉，自应喜榛菅。  

曾巩　静化堂  
修檐{左车右献}{左车右献}背成阴，行尽松篁一径深。  
好鸟自飞还自下，白云无事亦无心。  
客来但饮平阳酒，衙退常携靖节琴。  
世路人情方扰扰，一游须抵万黄金。  

曾巩　静化堂  
凛凛风生寄此堂，尘埃消尽兴可长。  
朱丝鼓舞逢千载，白羽吹扬慰一方。  
已散浮云沧海上，更飞霖雨泰山傍。  
谁知万物心焦日，独对松筠四座凉。  

曾巩　九日九日  
凄凄风露滋，靡靡尘霭屏。  
已忻庐舍清，未苦裘褐冷。  
眠食味尤嘉，起坐日尚永。  
虚天照积水，精鉴出幽矿。  
石莹见山棱，林疏觉窗冏。  
黄花宿蕊破，艳艳晨妆靓。  
频寻远迳香，每爱苍池影。  
为谁佳色鲜，慰我贫斋静。  
寒醅出家法，异果得他境。  
甘腴馔新兔，丑怪荐修{外疒内卑下两虫}。  
幽闲重时节，老大珍物景。  
献酬兴未薄，比讽思犹骋。  
况同亲戚欢，讵匪田野幸。  
俱醉任栖鸦，烛炬尚可秉。  

曾巩　菊花  
东篱菊花今已开，万物各自相驱催。  
却寻桃杏那复有，旧树惨惨空墙隈。  
年光日日已非昔，人世可能无盛衰。  
朱颜白发相去几，势利声名相抑排。  
三公未能逃饿死，九鼎竟亦为尘埃。  
乃知万事皆自枉，有便只宜持酒杯。  

曾巩　菊花  
菊花秋开只一种，意远不随桃与梅。  
游人有几爱孤淡，零落野水空岩隈。  
层层露萼间枝叶，金靥万个围苍苔。  
直从陶令酷爱尚，始有我见心眼开。  
为怜清香与正色，欲搴更惜常徘徊。  
当携玉轸就花醉，一饮不辞三百杯。  

曾巩　句  
吟笑还孤永。  

曾巩　句  
兴亡两天土。  

曾巩　句  
旷然青霞抱，永矣白云适。  

曾巩　句  
荷花落日红酣。  

曾巩　句  
濯残暑气朝来雨，助作秋声夜半风。  

曾巩　瞿秘校新授官还南丰  
柳色映驰道，水声通御沟。  
虽喜芳物盛，未同故人游。  
叩门忽去我，跃马振轻裘。  
佩印自兹始，过家当少留。  
中园何时到，薇蕨亦已柔。  
山翠入幽屐，渚香浮回舟。  
阡陌有还往，壶觞时献酬。  
应笑天禄阁，寂寥谁见求。  

曾巩　郡楼  
满眼青山更上楼，偶携闲客此闲游。  
飞花不尽随风起，野水无边带雨流。  
怀旧有情惟社燕，忘机相得更沙鸥。  
黄金驷马皆尘土，莫靳当欢酒百瓯。  

曾巩　郡斋即事二首  
画戟森门宠误蒙，从来田舍一衰翁。  
囷仓穰穰逢康岁，闾里恂恂有古风。  
{左日右间}氏宿奸投海外，伏生新学始山东。  
依然自昔兴王地，长在南阳佳气中。  

曾巩　郡斋即事二首  
满轩山色长浮黛，绕舍泉声不受尘。  
四境带牛无事日，两衙封印自繇身。  
白羊酒熟初看雪，黄杏花开欲探春。  
总是济南为郡乐，更将诗兴属何人。  

曾巩　看花  
春来日日探花开，紫陌看花始此回。  
欲赋妍华无健笔，拟酬芳景怕深盃。  
但知抖擞红尘去，莫问鬅鬿白发催。  
更老风情转应少，且邀佳客试徘徊。  

曾巩　康定军使高秘丞自襄阳农寺勾业寺丞自光化相继迁拜签判程殿丞受代  
千里分符汉上城，为僚方喜得时英。  
已无楚泽行吟意，便有南阳坐啸名。  
骥力用来精爽紧，鹓行归去羽翰轻。  
须知别后狂山简，梦寐清谈鄙吝生。  

曾巩　孔教授张法曹以曾论荐特示长笺  
绿发朱颜两少年，出伦清誉每相无。  
壁中字为时人圪，圯上书从老父传。  
泮水笑谈邀法饮，高斋闲燕属佳篇。  
衰翁厚幸怀双璧，更起狂心慕荐贤。  

曾巩　孔明  
称吴称魏已纷纷，渭水西边独汉臣。  
平日将军不三顾，寻常田里带经人。  

曾巩　苦热  
忆初中伏时，怫郁炎气升。  
赫日已照灼，赤云助轩腾。  
积水殆将沸，清风岂能兴。  
草木恐焚燎，窗扉似炊蒸。  
冰雪气已夺，蚊蝇势相矜。  
发狂忧不免，暑饮讵复胜。  

曾巩　苦雨  
雾围南山郁冥冥，狭谷荒风驱水声。  
只疑日失黄道去，又见雨含沧海生。  
如催病骨夜寒入，似送客心衰思惊。  
扬州青铜不在照，应有白须添数茎。  

曾巩　离齐州后五首  
云帆十幅顺风行，卧听随船白浪声。  
好在西湖波上月，酒醒还到纸窗明。  

曾巩　离齐州后五首  
画船终日扒沙行，已去齐州一月程。  
千里相随是明月，水西亭上一般明。  

曾巩　离齐州后五首  
文犀剡剡穿林笋，翠靥田田出水荷。  
正是西亭销暑日，却将离恨寄烟波。  

曾巩　离齐州后五首  
将家须向习池游，难放西湖十顷秋。  
从此七桥风与月，梦魂长到木兰舟。  

曾巩　离齐州后五首  
荷气夜凉生枕席，水声秋醉入帘帏。  
一帆千里空回首，寂寞船窗只自知。  

曾巩　李供奉  
一身得禄从孤客，千里还丧获旧林。  
清节萧条妻子计，白头敦笃弟兄心。  
能抛印绶高应少，自筑丘坟达更深。  
我与往来无力荐，褒传唯有北窗吟。  

曾巩　李节推亭子  
盱江郭东门，江水湛虚碧。  
东南望群峰，连延倚天壁。  
长林相蔽亏，苍翠浮日夕。  
青冥窗户寒，居者非咫尺。  
子初得从谁，有此烟雾宅。  
燕坐远世喧，及门无尘客。  
筑亭更求深，缓带聊自适。  
时花笑婀娜，山鸟吟格磔。  
家酿熟新樽，欢言命良席。  
故已轻华簪，宁论珍拱璧。  
我亦有菑田，相望在阡陌。  
安得巾柴车，过从伫三益。  

曾巩　李氏素风堂  
丞相事唐室，独驰三绝名。  
家世在图史，诗书传后生。  
郎位逮流泽，出令箴辈惊。  
岁暮营燕坐，高居遗世情。  
翠竹带书幌，青山临酒觥。  
已使襟韵适，况闻吟诵声。  
自可化乡里，岂唯门户荣。  
果有过庭子，颍然材思精。  
抱璞已三献，惊人当一鸣。  
风义故常在，兹堂非偶成。  

曾巩　里社  
郊天社地君所重，翦秸刲匏微得供。  
秦皇汉帝陋古初，桀畴殊坛倾力奉。  
年年属车九重出，羽卫千人万人从。  
黄金日搜尽崖窟，飞樯走箠华夷动。  
马蹄路南村有社，里老邀神迎且送。  
荒林破屋风雨入，野鼠山狐狼藉共。  
何言茅箸古瓦瓯，稻饭豚蹄人得用。  

曾巩　荔枝四首  
剖见隋珠醉眼开，丹砂缘手落尘埃。  
谁能有力如黄犊，摘尽每星始下来。  

曾巩　荔枝四首  
玉润冰清不受尘，仙衣裁剪绛纱衣。  
千门万户谁曾得，只有昭阳第一人。  

曾巩　荔枝四首  
绛縠囊收白露团，未曾封植向长安。  
昭阳殿里才闻得，已道佳人不奈寒。  

曾巩　荔枝四首  
金钗双拜玉纤纤，星宿光芒动宝奁。  
解笑诗人夸博物，只知红颗味酸甜。  

曾巩　灵岩寺兼简重元长老二刘居士  
法定禅房临峭合，辟支灵塔冠层峦。  
轩窗势耸云林合，钟磬声高鸟道盘
白鹤已飞泉自涌，青龙无迹洞常寒。  
更闻雷远相从乐，世道嚣尘岂可干。  

曾巩　刘景升祠  
景升得二蒯，坐论胜凶残。  
正当丧乱时，能使憔悴宽。  
缤纷多士至，肃穆万里安。  
能收众材助，图大信不难，  
诸公龙凤姿，有待久盘醒。  
得一固足兴，致之岂无端。  
乃独采樗栎，不知取椅檀。  
盖云器有极，在理良足叹。  

曾巩　流杯池  
行尽坛前石崖路，忽见一曲清泠，  
酒行到我不辞醉，安用了了分愚贤。  

曾巩　留山中诸君子见访  
茅舍开扉胜事稠，况携佳客此中游。  
妖红落后坚松在，南涧清时野潦收。  
林带寒烟如水合，山含晴日似尘浮。  
不嫌淡薄幽人趣，欲进藜羹更少留。  

曾巩　隆中  
志士固有待，显默非苟然。  
孔明方微时，息驾隆中田。  
出身感三顾，鱼水相后先。  
开迹在庸蜀，欲正九鼎迁。  
垂成中兴业，复汉临秦川。  
平生许与际，独比管乐贤。  
人材品目异，自得岂虚传。  

曾巩　路中对月  
山川困游人，而不断归梦。  
其余惟日月，朝夕南北共。  
日光驱人身，扰扰逐群动。  
乡思须暂忘，世事哪止重。  
岂如月可喜，露坐息倥偬。  
清明入襟怀，万里绝纤靪。  
爱之不能飧，但以目睛送。  
想知吾在庐，皎皎上修栋。  
慈亲坐高堂，切切儿女众。  
怜其到吾前，不使降帷幪。  
岂不映时节，荏苒更季仲。  
而我去方急，其能计归鞚。  
我非土木为，耳目异聋瞢。  
念之曷由安，肠胃百忧中。  
何言月可喜，喜意亦有用。  
为其同时时，水木光可弄。  
犹胜梦中事，记之聊一诵。  

曾巩　乱山  
乱山深处转山多，此地栖身奈远何。  
莫问吾亲在何处，举头东岸是新罗。  

曾巩　论交  
德操庞公林下时，入门岂复知客主。  
夷吾鲍叔贫贱间，分财亦不辞多取。  
相倾顿使形迹空，素定已各肝胆许。  
世间未信亦论交，得失秋毫有乖忤。  

曾巩　落叶  
秋雨与风相喷薄，树木可能无叶落。  
琅玕散漫不可收，野步满船谁扫掠。  
垂杨千树旧所惜，颜色易衰由力弱。  
空条尚舞不自休，物意岂能知索寞。  
菊花虽开能几许，新酒纵酸犹可酌。  
朱颜久已拚销减，岂有功名堪写貌。  
衣冠尘土欲更洗，其奈满堤河水浊。  
花开叶落须强醉，壮士岂忧常落魄。  

曾巩　麻姑山送南城尉罗君  
麻姑之路摩青天，苍苔白石松风寒。  
峭壁直上无攀援，悬磴十步九屈盘。  
上有锦绣百顷之平田，山中遗人耕紫烟。  
又有白玉万仞之飞泉，喷崖直泻蛟龙渊。  
丰堂广殿何言言，阶脚插入斗牛间。  
樛枝古木不记年，空槎枵然卧道边。  
幽花自婵娟，林深为谁妍。  
但见尘消境静翔白鹤，吟清猿，  
雏禽乳鹿往往嗥荒颠。却视来径如缘絙，  
千重万叠穷岩峦。下有荆吴粟粒之群山，  
又有瓯闽一发之平川。世路俯仰多拘牵。  
偶来到此醒心目，便欲洗耳辞嚣喧。  
罗夫子，一日远补东南官。  
爱此层崖峻壑之秀发，开轩把酒可纵观。  
喜此披霄插汉之夐起，出门举足得往还。  
罗夫子，一尉龙蛇方屈蟠。  
此邦人人衣食足，阖境年年枹鼓闲。  
几案剸裁得休暇，山水登蹑遗纷烦。  
我行送之思故园，引领南望心长悬。  

曾巩　茅亭闲坐  
荆门常昼掩，不必云山深。  
岂敢尚孤绝，自能收寸心。  
草萌被远径，鸟语变乔林。  
散帙味新趣，鸣絣叹余音。  
脱粟幸可饱，一瓢方独斟。  
颜从缅虽卓，非此谁为寻。  
盛服缠紫艾，重印铸黄金。  
信使忧惴息，讵无勤苦侵。  
埃尘缁冠盖，霜露泫衣衿。  
协肩已自昔，俯首微独吟。  
岂惟智所拙，曾是力难任。  
为乐聊在此，焉知玉山岑。  

曾巩　靪凇  
园林初日静无风，靪凇花开处处同。  
记得集英深殿里，舞人齐插玉笼{上髟中公下心}。  

曾巩　明妃曲二首  
明妃未出汉宫时，秀色倾人人不知。  
何况一身寸汉地，驱令万里嫁胡儿。  
喧喧杂虏方满眼，皎皎丹心欲语谁。  
延寿尔能私好恶，令人不自保妍媸。  
丹青有迹尚如此，何况无形论是非。  
穷通岂不各有命，南北由来非尔为。  
黄云塞路乡国远，鸿雁在天音信稀。  
席成新曲无人听，弹向东风空泪垂。  
若道人情无感慨，何故卫女苦思归。  

曾巩　明妃曲二首  
蛾眉绝世不可寻，能使花羞在上林。  
自信无由污白玉，向人不肯用黄金。  
一辞椒屋风尘远，去托毡庐沙碛深。  
汉姬尚自有妒色，胡女岂能无忌心。  
直欲论情通汉地，独能将恨寄胡琴。  
但取当时能托意，不论何代有知音。  
长安美人夸富贵，未央宫殿竞光阴。  
岂知泯泯沈烟雾，独有明妃传至今。  

曾巩　南湖行二首  
二月南湖春雨多，春风荡漾吹湖波。  
著红少年里中出，百金市上裁轻罗。  
插花步步行看影，手中掉旅唱吴歌。  
放船纵櫂鼓声促，蛟龙擘水争驰逐。  
倏亲忽远谁可追，朝在西城暮南溪。  
夺标得隽唯恐迟，雷辍电激使人迷。  
红帘彩舫观者多，美人坐上扬双蛾。  
断瓶取酒饮如水，盘中白笋兼青螺}。  
生长江湖乐卑湿，不信中州天气和。  

曾巩　南湖行二首  
东南溪水来何长，若耶清明宜靓妆。  
南湖一吸三百里，古人已疑行镜里。  
春风来吹不生波，秀壁如奁四边起。  
蒲芽荇蔓自相依，踯躅夭桃开满枝。  
求群白鸟映沙去，接翼黄鹂穿树飞。  
我坐荒城苦卑湿，春至花开曾未知。  
荡桨如从武陵入，千花百覃使人迷。  
山回水转不知远，手中红螺岂须劝。  
轻舟短楫此溪人，相要水上亦湔裙。  
家住横塘散时晚，分明笑语隔溪闻。  

曾巩　南轩  
木端青崖轩，惨淡寒日暮。  
鸣鸠已安巢，飞鹊尚求树。  
物情限与夺，兹理奚以据。  
谅知巧者劳，岂得违所赋。  
久无胸中居，颇识书上趣。  
圣贤虽山丘，相望心或庶。  

曾巩　南轩竹  
密竹娟娟数十茎，旱天萧洒有高情。  
风吹已送烦心醒，雨洗还供远眼清。  
新笋巧穿苔石去，碎阴微破粉墙生。  
应须万物冰霜后，来看琅玕色转明。  

曾巩　南源庄  
床上不废看青山，门前便踏南涧路。  
绕墙顿失车马喧，岸帻日得沧洲趣。  
尝嗟秋蓬转，未有茅屋据。  
对此耳目新，始觉精爽聚。  
沧溟未可泛舟入，雁荡谁能胝足去。  
医闾在夷蛮，罗浮苦烟雾。  
子真自爱谷口家，孔丘老亦洙泗住。  
吾能放意游八极，此兴久与前贤附。  
悄然怪我思虑深，已欲摧倒闻猿树。  
眼前了竹林扫月散絺葛，雪艇搜溪出鲂鱮。  
帽尘便可临水濯，里斗何妨闭门拒。  
介推母厌俗，久思颠崖住不顾。  
梁鸿妻亦高，能快穿衣与藜茹。  
成家傥已嫁诸妹，有立不忧吾弟孺。  
攘攘天地间，万类歹好恶。  
欢合无一非，睽穷有百牾。  
吾独安能逐毛发，饮泉食力从所慕。  

曾巩　凝香斋  
每觉西斋景最幽，不知官是古诸侯。  
一尊风月身无事，千里耕桑岁有秋。  
云水醒心鸣好鸟，玉沙清耳漱寒流。  
沉烟细细临黄卷，疑在香炉最上头。  

曾巩　盆池  
环环清泚旱犹深，炳炳芙蓉近可寻。  
苍壁巧藏天影入，翠奁微带藓良侵。  
能供水石三秋兴，不负江湖万里心。  
照影独怜身老去，日添华发已盈簪。  

曾巩　瀑布泉  
飞泉一支天上来，寒影沉沉泻龙穴。  
山灵欲以怪动人，山路先冬积雪雪。  

曾巩　七星杉  
古杉苍苍横斗文，其干十围阴蔽野。  
应到夜深山月来，林色天光迷上下。  

曾巩　七月十四日韩持国直庐同观山海经  
高阁在清禁，长轩凭广虚。  
御幄閟图象，依然临幸余。  
翠甓布天路，黄帘分直庐。  
一雨清景早，稍凉秋兴初。  
解带就君坐，临床阯素书。  
山海所错出，飞潜类纷如。  
此语果虚实，遗编空卷舒。  
自笑正豕亥，更微注虫鱼。  
君材合远用，就此固已疏。  
如我乃斯幸，地闲容误居。  
竹影散良席，花香浮广裾。  
俯仰自足适，归时更当徐。  

曾巩　七月一日休假作  
初秋尚苦暑，归沐乃君恩。  
地闲少来客，日晏犹闭门。  
家乏念藜藿，开颜无一樽。  
况复辞貌拙，敢随车马奔。  
盥濯何所事，读书坐前轩。  
岂堪当世用，空味古人言。  
颇喜市朝内，独无尘土喧。  
终年但如此，真窃大官餐。  

曾巩　千丈岩瀑布  
玉虬垂处雪花翻，四季雷声六月寒。  
凭槛未穷千丈势，请从岩下举头看。  

曾巩　签所劝灸  
灸灼君所劝，感君书上辞。  
勿难火艾痛，要使功名垂。  
我道世所背，君知余有谁。  
筋骸倘且健，学行肯教隳。  

曾巩　钱神  
击牲酾酒荐明蠲，飣果装香婢仆专。  
拣米作糜分糁碗，折莼为箸插芳筵。  
儿惊庖下添熏肉，神笑人间用纸钱。  
巫祝谓知来岁事，珓杯犹有暂时权。  

曾巩　钱塘上元夜祥符寺陪咨臣郎中丈燕席  
月明如昼露叶浓，锦帐名郎笑语同。  
金地夜寒消美酒，玉人春困倚东风。  
红云灯火浮沧海，碧水楼台浸远空。  
白发蹉跎欢意少，强颜犹入少年丛。  

曾巩　亲旧书报京师盛闻治声  
自知孤宦无材术，谁道京师有政声。  
默坐海边何计是，白头亲在凤凰城。  

曾巩　青青间青青  
青青间青青，尽望密如罅。  
风柔声自和，草缛阴可藉。  
游蜂不暂去，啼鸟时独下。  
缭墙隔深园，高枝出虚榭。  
贵人无余事，欢言持玉斝。  
茅檐亦自好，吾庐四如画。  
故人傥可迟，倒屣不辞迓。  

曾巩　青云亭闲望  
一登此亭高，夐脱藩庑拥。  
开颜广轩辟，吹面惊飙动。  
城回石崖抱，山乱寒潮涌。  
谷草晚更芳，沙泉细犹汹。  
峥嵘四封壮，缥缈佳气捧。  
连天广衢走，拂日长檐耸。  
区区射声利，浩浩奔蹄踵。  
趋营众所便，冒涉吾久恐。  
缅想山水宅，环观松桧拱。  
属耳天籁乐，脱身人事冗。  
幽闲味虽薄，放荡愚所勇。  
穷凶势犹竞，杀伐声更詾。  
扬扬敛臣贵，烨烨兵宫宠。  
谅知草茅微，无补社稷重。  
牧放手幽鞭，耕锄躬瘦陇。  
尚或此心谐，岂云吾道壅。  

曾巩　清风阁  
百级危梯屈曲成，栏干朱碧半空横。  
天垂远水秋容静，雪压群山霁色明。  
海燕力穷飞不到，郊园阴合坐犹清。  
风前有客须留醉，莫放归时月满城。  

曾巩　秋怀  
天地四时谁主张，纵使群阴入风日。  
日光在天已苍凉，风气吹人更憀慄。  
树木惨惨颜色衰，燕雀啾啾群侣失。  
我有愁轮行我肠，颠倒回环不能律。  
我本孜孜学诗书，诗书与今岂同术。  
智虑过人只自雠，闻见于时未裨一。  
片心皎皎事乖背，众醉冥冥势陵突。  
出门榛棘不可行，终岁蒿藜尚谁恤。  
远梦频迷忆故人，客被初寒卧沉疾。  
将相公侯虽不为，消长穷通岂须诘。  
圣贤穰穰力可攀，安能俯心为苟屈。  

曾巩　秋怀二首  
流水寒更澹，虚窗深自明。  
褰帷远钟断，拥褐晨香清。  
油然素心适，缅彼外物轻。  
因时固有应，在理复何营。  
隐几公事退，卷书坐南荣。  
以兹远尘垢，何异山中情。  

曾巩　秋怀二首  
为州讵非忝，即事亮何成。  
幸兹桑麻熟，复尔仓箱盈。  
闾里凶党戢，阶除嚚拺讼清。  
日携二三子，饱食中园行。  
念非形势迫，免有弹弋惊。  
幽闲固可乐，勿慕高远名。  

曾巩　秋日  
阴气先赢纵秋热，时节有几相与夺。  
情知赫日不可久，须听西风生木末。  
浮云满天明复暗，天意自然如惨怛。  
园林秀色已渐失，次第岂能无叶脱。  
南山独佳不可挫，气象更清连日月。  
燕飞度海向何处，今去昔来真可劣。  
绣帘锦幕不算重，从此朱门戒霜雪。  
谁怜乷角歌者哀，岁岁苦贫思短褐。  

曾巩　秋日感事示介甫  
秋日气已盛，阴虫朝暮声。  
烟云断溪树，风雨入山城。  
沙碛有遗虏，旌旗多远行。  
生民苦未息，吾党耻论兵。  

曾巩　秋声  
乔柯与长谷，秀色故未浼。  
秋风来吹之，声如振江海。  
怒号无晨夕，唱和若有待。  
翏翏遍坳洼洼，岂独缘崔嵬。  
百川亦相投，取闹不知悔。  
竹篱更謞然，吕律焉足采。  
蜩螀岂知微，切切如怨憝。  
惟人亦吟哦，沸若烹鼎鼎。  
八荒同一鸣，静里安得在。  
独有虚室翁，恬然故无改。  

曾巩　秋夜  
秋露随节至，宵零在幽篁。  
灏气入我牖，萧然衾簟凉。  
念往不能寐，枕书嗟漏长。  
平生肺腑友，一诀余空床。  
况有鹊巢德，顾方共糟糠。  
偕老遂不可，辅贤真淼茫。  
家事成瀋落，娇儿亦彷徨。  
晤言岂可接，虚貌在中堂。  
清泪昏我眼，沉忧回我肠。  
诚知百无益，恩义故难忘。  

曾巩　去年久旱六月十三日入境得雨今年复早得雨亦六月十三日也  
去年六月焦原雨，入得东州第一朝。  
今日看云旧时节，又来农畔听萧萧。  

曾巩　鹊山  
一峰孤起势崔嵬，秀色挼蓝入酒杯。  
灵药已从清露得，平湖长泛宿云回。  
翰林明月舟中过，司马虚亭竹外开。  
我亦退公思蜡屐，会看归路送人来。  

曾巩　鹊山亭  
大亭孤起压城颠，屋角峨峨插紫烟。  
泺水飞绡来野岸，鹊山浮黛入晴天。  
少陵骚雅今谁和，东海风流世谩传。  
太守自吟还自笑，归来乘月尚留连。  

曾巩　人情  
人情当面蔽山丘，谁可论心向白头。  
天禄阁非真学士，玉麟符是假诸侯。  
诗书落落成孤论，耕钓依依忆旧游。  
早晚抽簪江海去，笑将风月扁舟。  

曾巩　仁宗皇帝挽词三首  
纳谏终无牾，无人久更明。  
恩波通四海，寿域载群生。  
异俗衣裳会，诸儒雅颂声。  
威灵空想象，盛德讵能名。  

曾巩　仁宗皇帝挽词三首  
且转归人外，天移入画中。  
冕旒余泽在，惊跸旧仪空。  
卜宅三川绕，方丧万里通。  
初寒石门路，松桧疯悲风。  

曾巩　仁宗皇帝挽词三首  
沧海难回日，青云如送春。  
服丧三月遍，遏乐四夷均。  
感格英灵在，褒扬大号新。  
依然社稷计，王业付真人。  

曾巩　闰正月十一日吕殿丞寄新茶  
偏得朝阳借力催，千金一胯过溪来。  
曾坑贡后春犹早，海上先尝第一杯。  

曾巩　僧正倚大师庵居  
兰裓方袍振锡回，结茅萧寺远尘埃。  
五峰日破朝云出，三谷花浮涧水来。  
风散异香禅榻静，鸟窥清呗法筵开。  
因过旧国枌榆地，松麈高谈喜暂陪。  

曾巩　山茶花  
山花山开春未归，春归正值花盛时。  
苍然老树昔谁种，照耀万朵红相围。  
蜂藏鸟伏不得见，东风用力先嘘吹。  
追思前者叶盖地，万木惨惨攒空枝。  
寒梅数绽少颜色，霰雪满眼常相迷。  
岂如此花开此日，绛艳独出凌朝曦。  
为怜劲意似松柏，欲搴更惜长依依。  
山榴浅薄岂足比，五月雾雨空芳霏。  

曾巩　山槛小饮  
变秋长云豪，洒雨北风壮。  
余熇尚争威，积晦颇异状。  
山回攒枫颠，屋立悬狖上。  
饮槛聚石为，歌筵注溪当。  
欢言久喧哗，罢兴一怊怅。  
旅人正飘飖，岂得谐放荡。  

曾巩　山水屏  
吴缣落寒机，舒卷光乱目。  
秋刀剪新屏，尺寸随折曲。  
搜罗得珍匠，徒倚思先属。  
经营顷刻内，千里在一幅。  
定视乃渐通，纪数难迫促。  
山乱若无穷，负抱颇重复。  
高棱最当中，桀大势尤独。  
回环众峰接，趋向若奔伏。  
矜雄跨九州，争险挂星宿。  
深疑雪霜积，暗觉烟雾触。  
泉源出青冥，涨潦两崖束。  
历远始纡徐，派别轮众谷。  
轻舟漾其间，沿泝无缓速。  
微寻得修迳，侧起破苍麓。  
远到无限极，穷升犯云族。  
游子定何之，顾眄停马足。  
盘石长自闲，空原偶谁筑。  
尘氛见荒林，物色存古俗。  
粲粲弄幽花，苍苍荫嘉木。  
遗牛上岩颠，惊麏出槎腹。  
鲜明极万状，指似才一粟。  
虽从人力为，颇类阴怪续。  
深堂得欹眠，高枕生远瞩。  
余光耀衾帱，清意凝幔褥。  
愚诃世幸略，慵卧嗜尤酷。  
因能助佳梦，肯顾跻杲旭。  
将相有时材，溪岩真我欲。  
儒林耻未博，俗阱思自赎。  
婚嫁累苟轻，耕钓吾已卜。  
图屏持自慰，寤寐心思逐。  

曾巩　上杜相公  
水为舟楫旱为霖，社稷生民注意深。  
岂谓便辞黄阁议，翻然求就紫芝吟。  
始终好古儒林士，进退忧时国老心。  
只有声名随日远，不令功被管弦音。  

曾巩　上杜相三首  
天扶昌代得忠良，坐以材谋镇庙堂。  
万里声名开学校，四方根本劝农桑。  
从容贤路通江海，慷慨公心贯雪霜。  
谦让黑辕归太早，空令终古爱余芳。  

曾巩　上杜相三首  
翊戴唐虞旦暮中，忽将符节抚山东。  
忆归慷慨无私计，抗疏频烦有古风。  
世路一人知进退，士林当日计穷通。  
寿觞须祝年年喜，旧德华夷望更隆。  

曾巩　上杜相三首  
转觉忧余好尚孤，较量唯合老葭蒲。  
圣贤可是随时拙，正直由来济世迂。  
生事有亲甘钓筑，客情无力买山湖。  
天边愁绝伤离苦，台象空看照宋都。  

曾巩　上人  
金节横光马珂闹，瑞鹘宫袍腰玉绕。  
烟沙轳辘高轩过，路上千人瞻羽纛。  
瑶魁精彩浮苍龙，江城四面生春风。  
城中坏屋书签碧，有客苦吟连旦夕。  
麻衣尘暗抱书泣，岁暮黄梁不供食。  
白日曈曨望龙坂，坐上一言寒可暖。  
西入天关洒霖雨，须惜穷鳞在泥土。  

曾巩　上巳日瑞圣园锡燕呈诸同舍  
北上郊原一据鞭，华林清集缀儒冠。  
方塘春先渌，密竹娟娟午更寒。  
流渚酒浮金凿落，照庭花并玉阑干。  
君恩倍觉丘山重，长日从容笑语欢。  

曾巩　上翁岭  
放车秋崖望，所得过旧闻。  
初疑古轴画，山水秋毫分。  
时见崖下雨，多从衣上云。  
濯足行尚侧，心忧踏天文。  
八荒正摇落，独余草木薰。  
但觉耳目胜，未知筋力勤。  
颠毛已种种，世患方纷纷。  
何当啸吟此，日与樵苏群。  

曾巩　上元  
金鞍驰骋属儿曹，夜半喧阗意气豪。  
明月满街流水远，华灯入望众星高。  
风吹玉漏穿花急，人近朱阑送目劳。  
自笑低心逐年少，只寻前事撚霜毛。  

曾巩　芍药厅  
小碧阑干四月天，露红烟紫不胜妍。  
肯为云住阳台女，恐逐风飞饰室仙。  
洧外送归情放荡，省中番直势拘挛。  
何如萧洒山城守，浅酌清吟济水边。  

曾巩　少年  

不复论心与少年，世间情伪久茫然。  
朱门如市方招客，独宗残经自可怜。  

曾巩　舍弟南源刈稻  
买田南山下，禾黍忽已秋。  
糟床待此注，岂止衣食谋。  
穷阴迫霜霰，不可迟揫收。  
吾党二三子，晨行已寒裘。  
久苦城中嚣，至山谅优游。  
况已除险秽，新堂置岩幽。  
窗轩众峰出，阶墀水淙流。  
良材未成种，草树亦已稠。  
寒花开照耀，谷鸟乐啾啁。  
心与珍境接，佳兴固已遒。  
而况馈朝夕，甘美日可搜。  
黄鸡肥落俎，清酤湛盈瓯。  
时鲜鱠冰鲫，余滋拆丹榴。  
此味何以侑，文辞颇赓酬。  
昼务诫遗滞，夜工督舂揄。  
因观透穑劳，始觉奉养优。  
此乐讵非幸，人生复何求。  
送子固自起，往意不可留。  

曾巩　升山灵岩寺  
修竹长松十里阴，任敦烧药洞门深。  
独阯金版惊人语，能到青霞出世心。  
鸡犬亦随云外去，蓬瀛何必海中寻。  
丹楼碧阁唐朝寺，钟呗香花满旧林。  

曾巩　圣泉寺  
笑问并儿一举鞭，亦逢佳景暂留连。  
青冥日抱山腰阁，碧野云含石眼泉。  
蹑屐路通林北寺，落帆门系海东船。  
闽王旧事今何在，惟有村村供佛田。  

曾巩　圣贤  
圣贤性分良难并，好恶情怀岂得同。  
荀子书犹非孟子，召公心未悦周公。  
况令树立追高远，而使裁量属闇蒙。  
举世不知何足怪，力行无顾是豪雄。  

曾巩　诗一首  
食肉遗马肝，未为不知味。  
食鱼必河豚，此理果何谓。  
非鳞亦非介，芒否则皮如蝟。  
见形固可憎，况复论肠胃。  

曾巩　石门  
细草疏云一径凉，纵吟閒望兴何长。  
僧关入竹行随意，野茹持钱得满筐。  
江腹远吞千壑翠，峡门高控两崖苍。  
乘秋更欲西山雨，一洗郊原晚稻香。  

曾巩　食梨  
今岁天旱甚，百谷病已久。  
山梨最大树，属此亦乾朽。  
当春花盛时，雪满山前后。  
常期摘秋实，穰穰落吾手。  
忽惊冰玉败，不与膏泽偶。  
清朝起周览，映叶才八九。  
闲居问时物，此说得溪叟。  
贫斋分寂绝，尘抱徒噎呕。  
宁知萧条内，把握忽先有。  
食新恐非称，分少觉已厚。  
开苞日星动，落刃冰雪剖。  
烟浔择新汲，远负盈素缶。  
英华两相发，光彩生户牖。  
初尝蜜经齿，久嚼泉垂口。  
蠲烦慰诸亲，愈渴忻众友。  
肯视故畦瓜，宁论浊泥藕。  
岁晚迫风霜，人饥之藜糗。  
真味虽暂御，未许置樽酒。  

曾巩　首夏  
乱崖蒸润滴嵯峨，苒苒生云雨意多。  
已爱破山泉漱玉，更怜垂垅麦翻波。  
妖红落后新篁出，老绿浓时野鸟过。  
还与北窗添睡思，尽抛尘上养天和。  

曾巩　寿圣院昌山主静轩  
一峰潇洒背成阴，碧瓦新堂地布金。  
花落禅衣松砌冷，日临经帙纸窗深。  
幽栖鸟得林中乐，燕坐人存世外心。  
应似白莲香火社，不妨篮举客追寻。  

曾巩　书阁  
自怜野性生来拙，谁许交情晚最亲。  
世路因仍忧槛阱，他乡衰暮傍风尘。  
惟将菽藿还求志，未有丝毫可为人。  
一亩萧然须暂得，欲偷闲日长精神。  

曾巩　疏山  
一见云山病眼清，野僧勤动水边迎。  
苍松翠竹东南道，乱石峰前踏月行。  

曾巩　水西亭书事  
一番雨熟林间杏，四面风开水上花。  
岸尽龙鳞盘翠条，溪深鳌背露晴沙。  
陇头刈麦催行馌，桑下缲丝急转车。  
总是白头官长事，莫嫌粗俗向人夸。  

曾巩　水香亭  
临池飞构郁岧巉，櫺槛无风影自摇。  
群玉过林抽翠竹，双虹垂岸跨平桥。  
烦依美藻鱼争饵，清见寒沙水满桡。  
莫问荷花开几曲，但知行处异香飘。  

曾巩　舜泉  
山麓旧耕迷故垄，井干余汲见飞泉。  
清涵广陌能成雨，冷浸平湖别有天。  
南狩一时成往事，重华千古似当年。  
更应此水无休歇，余泽人间世世传。  

曾巩　送陈郎中还京兼过九江新宅  
鹢舟金碧照溪沙，帆上风吹五两斜。  
罢郡紫泥催向阙，过江红旆引还家。  
因将旧社人携酒，应喜新林树见花。  
莫作山斋久留意，中台虚位有清华。  

曾巩　送陈商学士  
柳黄半出年将破，溪溜浸苔强万个。  
溪头蒲苇各萌芽，山梅最繁花已堕。  
物色撩人思易狂，况跻别馆情何那。  
城东日晚公将去，纛影未离愁四座。  
公于万事不雕镌，心意恢恢无坎坷。  
来从奎壁光铓下，笑倚樽筵成郡课。  
嗟予龊龊才性下，弃置合守丘樊饿。  
公持姓名动人主，祓饰宁嫌笔端挫。  
从今清夜思江路，梦送公船先北过。  

曾巩　送陈世脩  
沙渚鸿飞入楚云，远林樵爨宿烟昏。  
娟娟野菊经秋淡，漠漠沧江带雨浑。  
归路赏心应驻节，客亭离思暂开樽。  
莫嗟问俗淹翔久，从此频繁不次恩。  

曾巩　送程殿丞还期  
如云青发拥朝簪，佳誉喧喧动士林。  
自重肯悲三献玉，不欺常慎四知金。  
芝兰秀出清门盛，鸿鹭翻飞紫殿深。  
别后斋中挂尘榻，更将梁甫向谁吟。  

曾巩　送程公辟使江西  
程侯昔使西山下，金印出怀光满把。  
坐驰雷电破奸伏，力送春阳煦鳏寡。  
裦襦优足遍里巷，禾黍丰穰罄郊野。  
讼庭终日自虚旷，德宇平生本潇洒。  
龙渊决水涨清沼，鸟背诛林开广厦。  
苍颜拥槛四山出，翠色横檐大江泻。  
掌平百里露州郭，发密千甍衔屋瓦。  
云裘数曲秀兰蕙，凤盖相摩擢梧榎。  
客来尚喜井投辖，主礼宁论烛飞灺。  
三吴月出照金戟，百越风来吹玉斝。  
羽钗绝艳舞回雪，宝剑诸儒谈炙輠。  
一尊放意受天籁，万累回头真土苴。  
我思飞步缀登蹑，又欲生绡乞图写。  
身縻东观愿虽阻，日注涧门心岂舍。  
过临有幸破氛雾，奋厉方欣入陶冶。  
斋航又自日边去，信节初从天上假。  
旧邦往靖寄挥尘，新谷来输付流马。  
遥知素誉在民口，已有欢声腾里社。  
却寻泉石引幽士，想忆沙尘笑劳者。  
何当一解豫章榻，强赋土风令中雅。  

曾巩　送丰稷  
桃花染破南山青，汉江此时春水生。  
客舟相语人夜起，劲橹乱江群雁声。  
之君飘泊动归思，告我举装千里行。  
闳材壮思风雨发，绿鬓少年冰雪清。  
读书一见若经诵，下笔千言能立成。  
精微自得有天质，操行秀出存乡评。  
嗟从薄禄困流滞，能诱鄙俗销纷争。  
弦歌躬劝士强学，田里堵安人力耕。  
嗟予据桉但画诺，遇事缩手方蒙成。  
虽知璞玉难强献，欲挂尘榻空含情。  
岁寒不变乃知确，物理先否终当亨。  
维舟且尽今夕语，明日帆随白鸟轻。  

曾巩　送抚州钱郎中  
名郎元是足风流，得郡东南地更优。  
翠幕管弦三市晚，画堂烟雨五峰秋。  
黄柑巧缀星垂槛，香稻匀翻雪满瓯。  
应与谢公资健笔，邦人才薄讵能酬。  

曾巩　送高秘丞  
簿书壅处精神健，负俗浇时质性淳。  
公退种花常满县，政成驯雉不惊人。  
指麾细柳通河外，歌咏甘棠付汉滨。  
惆怅不能留自助，谩将樽酒驻车轮。  

曾巩　送关彦远  
莫辞为我百分饮，从此送君千里行。  
物情簪屦尚须念，人道交亲那可轻。  
渚梅江柳弄佳色，林鸟野蜂吟好声。  
对之但醉余可置，明日此杯谁共倾。  

曾巩　送关彦远赴河北  
子明高谊众人知，苗裔清材世所推。  
诗作士林夸刻烛，赋成天路喜同时。  
岂当白首淹风力，自合青云纵羽仪。  
北部经营应不久，玉阶朝夕是归期。  

曾巩　送关彦远赴江西  
食蘺饮冰廉士操，敝衣穿履古人风。  
溪堂兴足登临后，腾阁今归啸傲中。  
一榻高悬宾阁峻，二龙俱化县池空。  
因过胜境须行乐，驿召方当急诏东。  

曾巩　送韩延评  
谢庭冠盖旧追寻，僻郡相从喜更深。  
进道由来轻拱璧，传经知不羡籯金。  
骐骝要试风沙远，竹柏须忘霰雪侵。  
别后壮怀应努力，白头倾耳听徽音。  

曾巩　送韩玉汝  
野岸涨流水，名园纷杂英。  
旭景冠盖集，清谈樽酒倾。  
重此台省秀，驾言江海行。  
已喜怀抱粹，况推材实精。  
众许极高远，时方藉经营。  
讵止富中廪，固将泽东氓。  
还当本朝用，不待芳岁更。  
功名自兹始，勿叹华发生。  

曾巩　送韩玉汝使两浙  
使传东驰下九天，此邦曾屈试鸣弦。  
仁声又向新年入，惠泽犹为故老传。  
翠巘烟云生席上，沧溟风雨到樽前。  
经营智力量多余，赏燕谁酬白雪篇。  

曾巩　送觉祖院明上人  
冠石新墙日月回，丰堂环殿起崔嵬。  
钟随秋势金声壮，佛隐寒云玉座开。  
流水远奔双涧去，平林高拥四山来。  
麒麟细草南东路，一望松门意自哀。  

曾巩　送李莘太博  
鄓道鸣弦去，容台抱蕝初。  
法沙开祖帐，冰雪映征车。  
久待连城价，谁腾一鹗书。  
君王览豪俊，应复召严徐。  

曾巩　送李撰赴举  
潮水碧，槐花黄，  
山川摇落窗户凉。宿云星稀日东出，  
青冥风高雁南翔。华堂昨夜读书客，  
匹马今朝游大梁。锋铓拂尘见飞影，  
把握惊人持夜光。康衢四辟通万里，  
天驷得地方腾骧。我留东山意颇卓，  
屏弃外虑无毫芒。子能相从味冲漠，  
捉箠勿暂迟归装。  

曾巩　送刘医博  
小人久病如愁感，每叹地僻无良医。  
穷居索寞俗事少，坐对荏苒风光移。  
深冬山城万木落，阴气荡射生寒颸。  
东方吐日光入户，素壁闪闪含清辉。  
临汀刘君落落者，六伎绝伟如天资。  
潜心密与造化会，布指夐有精灵随。  
马蹄所至病魔屈，我于此时欣得之。  
一来握手与我话，委曲衰王肺与脾。  
囊中珍丸撮星斗，俾我嚼咀心颜怡。  
洒然沉疴一日解，始免未老为枯骸。  
越人湔肠术已缓，仲景纳饼术可卑。  
刘君与我德至大，拱璧巨鼎非酬裨。  
我嗟刘君乃士类，进退婉婉无瑕疵。  
况又新承太守荐，羁鞅日背东门驰。  
禁林侍从务周慎，君挟所有直相宜。  
贵人四难真可患，去去足以为时规。  

曾巩　送欧阳员外归觐滁州舍人  
病卧不出门，非关避尘土。  
深秋影虽清，孤怀共谁语。  
辱子问吾庐，辉如就宾庑。  
足音固可喜，况久捉松尘。  
子生何其祥，家庭坐轲愈。  
顾我齿诸生，渐磨苦顽鲁。  
有如仰天潢，势岂识津渚。  
又若马牛然，安能望熊虎。  
空摇在门心，常若风中羽。  
羡子筋骨轻，归飞得其所。  
从今梦无南，随子渡江橹。  

曾巩　送戚郎中  
一心清淡本如秋，何必锱铢较两州。  
身向宦名虽黾勉，性于人事岂雕锼。  
但思簿领忙时俗，便觉溪山静处优。  
荔子满盘宁易得，与谁频宴岭边楼。  

曾巩　送钱生  
天下学校废，师生无所依。  
子来满橐书，璨璨璧与玑。  
一字未得读，叩门忽言归。  
怜子甚有志，事时与子违。  
吾无一亩宫，留子为发挥。  
去矣善自立，毋使嗣音稀。  

曾巩　送人移知贺州  
溪石胶船秋濑微，南山巉空势峨巍。  
风露气严花草腓，天色漻漻初雁飞。  
君子往守东南圻，旟旟彩错如翔翚。  
象茜照地荣笏衣，先后隶从何颀颀。  
初君治县参德威，吾人涵濡乐以肥。  
念今夺去失所依，出者遮行居者希。  
我思群公坐天围，心与星斗争光辉。  
荐贤绌否言无违，迅若发石乘高机。  
何此茂器时所稀，噤无一语为发挥。  
敢作此什传王畿，旦暮玺书来敕归。  

曾巩　送任逵度支监嵩山崇福宫  
汉阳门下士，车骑幕中宾。  
志节初皆壮，风流久更新。  
枢庭承远派，郎位袭清尘。  
雅淡琴声古，温纯玉性真。  
诗书来射策，慈惠起临人。  
淮海褰帷久，褒斜叱驭频。  
政平无横史，刑省绝冤民。  
汴路扬旌出，吴门拥节巡。  
持权心似水，待物气如春。  
懋德垂承诏，遗荣遽乞身。  
行高宁系俗，道胜不忧贫。  
北绝分琳馆，西归近紫宸。  
鸿飞开羽翼，骥逸圳精神。  
却理烟霞宅，重寻水石禽。  
青嵩销鹤怨，碧洛见鸥驯。  
故友欣联璧，诸儒慕垫巾。  
学兼鸿宝异，兴与赤松亲。  
激劝留方册，惊传动缙绅。  
浮云虽抗意，仄席正逢辰。  
只恐尊廉退，丁宁致软轮。  

曾巩　送僧晚容  
飞光无停芳岁阑，群阳不行寒气动。  
疏篁有韵窗含雪，重幕无温笔栖冻。  
萧条山草叶始枯，绰约江梅蕊先弄。  
无人为我取酒斟，有客来前乞诗送。  
多情为客不能已，卷纸连书笔锋纵。  
七言百字拙且卑，俗眼方憎汝休重。  

曾巩　送沈谏议  
东南经济得时英，方底除书下汉庭。  
将幕鼓旗惊白昼，谏垣冠剑动青冥。  
指撝瓯越归谈笑，镇压江吴出醉醒。  
金鼎盐梅须大用，九霄应已梦仪刑。  

曾巩　送叔延判官  
北风吹空雪花冷，平铺云涛冒峰顶。  
江长水阔飞鸟绝，沙树参差动波影。  
君子从戎碧油下，绿发青瞳笏袍整。  
大马高车府中罢，一船沿流背丁丙。  
鲂鱼胜银尊酒美，物色当前若图屏。  
危帆健橹醉中去，千里奔过犹一顷。  
明年随春到京国，红紫烧空折桃杏。  
献书又谒蓬莱宫，新斸豪曹试锋颍。  
况遇朝廷方急材，骥騤髖髖足当骋。  

曾巩　送双渐之汉阳  
楚国封疆最上流，夹江分命两诸侯。  
何年南狩牙樯出，六月西来雪浪浮。  
夏口楼台供夕望，晴川风物待春游。  
可能频度渔阳曲，不负当年鹦鹉洲。  

曾巩　送孙颍贤  
穰穰秦州铁马群，青衫吾子仕犹屯。  
高谈消长才惊世，藐视公侯行出人。  
古气欲遵奔日月，畏涂曾触滞荆榛。  
明夷夬决应斟酌，自向穷通有屈伸。  

曾巩　送王补之归南城  
瘦马君将去，清樽我谩开。  
眼看新雨露，身带旧尘埃。  
但喜丹心在，休惊白发催。  
穷通莫须问，功业有时来。  

曾巩　送吴秀才  
一年过腊已十日，余日到春能有几。  
春来远近不可问，冷碧先归在流水。  
梅花向今独已繁，玉艳都占春风间。  
草萌出土亦过寸，众芳次第挂清寒。  
虚堂尽日对风影，我独此守青琅玕。  
故人远来未一醉，车鞅欲去今谁攀。  
怜君满腹富文彩，倦尾赤色无波澜。  
连年礼部试多士，白羽舍置操榛菅。  
君今忽忽负壮节，我赤春色羞衰颜。  
况逢离别可奈何，忆人日老情日多。  

曾巩　送徐竑著作知康州  
溪蛮昔负命，杀气凌南州。  
城郭涨烟火，堂皇啸蜉蝣。  
被发尽冠巾，吾人反缧囚。  
行剽至杪忽，归载越山丘。  
驱攘事虽定，收合信疮疣。  
不有异泽沾，何令余患瘳。  
寒风在林鸣，君马不能留。  
初佩太守章，慨然任人忧。  
问俗灰烬余，咄唶令心谋。  
士材为世用，因难乃知尤。  
烦苛一荡涤，幽远遍怀柔。  
四封鸣鸡犬，五谷被原畴。  
里闾多娱宴，歌鼓震溟陬。  
明义每所希，古人不难侔。  
日月有常运，志士无安辀。  
山川自兹始，努力千里游。  

曾巩　送宣州杜都官  
夜闻陵阳峰上雨，晓见宛溪春水平。  
画船不待双橹挟，归客喜成千里行。  
牧之文采家未泯，夫子风流今有声。  
篇什高吟凤凰下，翰墨醉洒烟云生。  
拨置簿书有余力，放意樽罍无俗情。  
忠义非徒劝风俗，恺悌固可交神明。  
余休比户得涵泳，嚚讼累岁皆澄清。  
荐草交论付丞相，士行如此宜名卿。  
江湖一见十年旧，谈笑相逢肝胆倾。  
鹪鹩一枝亦自得，去矣黄鹄高飞鸣。  

曾巩　送英州苏秘丞  
远民歌舞戴升平，碧阁朱楼照眼明。  
乡馔雨余收白蕈，客樽秋后对红英。  
泷鸣浈水遥通海，路入南山不隔城。  
材术如君有余暇，出游应数拥双旌。  

曾巩　送元厚之资政致仕归苏州  
笑指家园是五湖，画船东下载图书。  
收功玉铉丹青后，得老铜楼羽翼初。  
醒醉放怀从野服，登临乘兴属安车。  
都门饮饯光华盛，不独当年有二疏。  

曾巩　送章婺州  
方拥使君节，驾言自东还。  
又闻白丞相，怀绂出九关。  
遂纵大船去，欲追讵能攀。  
已喜所寄径，幽寻足溪山。  
仍夸越西部，迥在云林间。  
屋瓦遍高下，青苍更回环。  
穿路竹枭枭，鸣沙水潺潺。  
会有樽酒适，每需庭讼闲。  
况席鼓琴旧，政行故非艰。  
岁暮当趋召，驰归复玉班。  

曾巩　送赵资政  
镇抚西南众望倾，玉书天上辍持衡。  
春风不觉岷山远，和气还从锦水生。  
学舍却寻余教在，棠郊应喜旧阴成。  
归来促召调炉冶，莫为儿童竹马迎。  

曾巩　送赵资政  
好问逢真主，能言迈古风。  
犯颜天意沃，造膝众情通。  
弹治心忘势，澄清谊匪躬。  
朝廷推指佞，都邑避乘骢。  
白简威方厉，青规遇更隆。  
析符霄汉上，开幕斗牛中。  
里聚追胥息，阶庭讼缿空。  
纪纲官特峻，帷幄地弥崇。  
吏治连城肃，仓储绝塞充。  
锦官清镇俗，玉垒静临戎。  
膏泽涵荒阻，春阳煦滞穷。  
钧衡求隽望，龟筮协渊衷。  
间出千龄合，平居一德同。  
股肱康事力，舟楫济川功。  
远大经纶略，精微献替忠。  
夕冰分外阃，昼锦过江东。  
比户仁声入，提封喜气融。  
信深销众伪，明盛破群蒙。  
正洽讴歌美，俄更节制雄。  
保民追吕尚，分土继逢公。  
淄水移幢碧，牛山驻旆红。  
鱼盐方舸集，绮绣万箱丛。  
少憩驱千骑，行归冠百工。  
衮衣天下咏，岂独是倥侗。  

曾巩　送郑秀才  
郑生双瞳光欲溢，我意海月藏其中。  
齿清发绀心独老，秋崖直耸千年桧。  
来趋学宫叶文字，进退佩玉何玲珑。  
一朝束书别我去，马蹄脱若风中蓬。  
当今文人密如栉，子勿浪漫西与东。  
处身不可不择处，一跳万里无不踪。  

曾巩　送郑州邵资政  
江夏无双誉，菑川第一才。  
笑谈成黼藻，咳唾落琼瑰。  
紫气锋铓露，青冥羽翼开。  
隽游追暮府，高步集蓬莱。  
探讨篇章洽，研磨术业该。  
九宵新汉邸，万目注梁台。  
选择真儒用，招延急诏催。  
衣冠惊角绮，宾友重邹枚。  
每右横经席，宁虚置体杯。  
八荒披日月，万里散云雷。  
始去东山榜，俄参北斗魁。  
庙堂奇计得，羌虏鸷心摧。  
帝念人求旧，朝须汝作梅。  
避荣言屡切，请外志难回。  
际海归封略，连吴入剸裁。  
夕冰承命出，昼锦过乡来。  
许国风猷壮，容民宇量恢。  
节旄恩换镇，京室地称陪。  
赐觐亲中扆，通班接上台。  
壶浆空度洧，公位在三槐。  

曾巩　泝河  
客舟泝河西北行，日夜似与河流争。  
不知汹汹竟何为，怒意彼此何时平。  
但疑天地送秋至，恶雨疾风相触声。  
我病入寒饶睡思，归梦正美还遭惊。  
东南水乡我所住，杨花散时春水生。  
湖江渺邈不见岸，汩汩自流无可憎。  
石泉百丈落山嘴，此纵有声清可听。  
莫如此水极凶骜，土木暂触还轰轰。  
吁嗟造化何厚薄，恶物受禀无由更。  

曾巩　宿尊胜院  
朝寒陟山砠，宵雨集僧堂。  
蔽衣盖苦短，客卧梦不长。  
鸣风木间起，枯槁吹欲僵。  
向来雪云端，叶下百仞隍。  
起攀苍崖望，正受万虑戕。  
岁运忽当尔，我颜安得芳。  
传闻羡门仙，飞身憩苍苍。  
谁能乞其灵，相与超八方。  

曾巩　孙少述示近诗兼仰高致  
大句闳篇久擅场，一函初得胜琳琅。  
少陵雅健材孤出，彭泽清闲兴最长。  
世外麒麟谁可系，云中鸿雁本高翔。  
白头多病襄阳守，展卷临风欲自强。  

曾巩　叹嗟  
夜叹不为絺绤单，昼嗟不为薇蕨少。  
天弓不肯射胡星，欃枪久已躔朱鸟。  
徐扬复忧羽虫孽，襄汉正病昭回杳。  
力能怀畏未足忧，忧在北极群阴绕。  

曾巩　桃花源  
来时秋不见桃花，空树寒泉泻石涯。  
争得时人见鸾凤，不教身去忆烟霞。  

曾巩　题宝月大师法喜堂  
谁能怀抱信分明，扰扰相欺是世情。  
只有陋儒夸势利，几曾高位功名。  
欲将志义朝千载，只合溪山过一生。  
君向此堂应笑我，病身南北正营营。  

曾巩　题关都官宅  
麻衣少壮干时去，朱绂康强得老归。  
身世自如天下少，利名难退古来稀。  
更无俗事侵方寸，只与闲人话翠微。  
科第诸郎同日显，高门当代有光辉。  

曾巩　题修广房  
世情衮衮利名间，子有高情独闭关。  
万事长年抛似梦，一堂终日静于山。  
幽花得地无妍丑，好鸟窥人自往还。  
药录棋枰俱我好，几时能共此中闲。  

曾巩　题张伯常汉上茅堂  
远出清汉上，隐然一堤长。  
槐柳若云布，连阴入虚堂。  
架险注鸣留，分畦殖群芳。  
岂惟富桑柘，盖亦余囷仓。  
主人事幽屏，不愿尚书郎。  
即此徇高志，风骚恣徜徉。  
强起迫义重，还归直明光。  
清风凛然在，素壁盈文章。  
故栖勿回眄，黄鹄本高翔。  

曾巩　题祝道士房  
悠悠行处是风波，万事万惊久琢磨。  
心逐世情知龃龉，身求闲伴恐蹉跎。  
功名自古时应少，山水输君乐最多。  
争得有田收迹去，比中文酒数经过。  

曾巩　田中作  
傍人应总笑为生，病体朝朝踏雨行。  
红饭白菹妻具饷，青身绿水自催耕。  
止知索寞簟瓢计，岂论喧哗内素名。  
胜事山风吹木石，暂如韶夏管弦声。  

曾巩　听鹊寄家人  
鹊声喳喳宁有知，家人听鹊占归期。  
物情固不等人事，尔意自惊思别离。  
秋花粲粲正可爱，黄菊芙蓉开满枝。  
春枫千树变颜色，远水静照红霞衣。  
梧桐杨柳岂知数，沙步露冷银床欹。  
新黄暗绿各自媚，烂漫未减春风时。  
谁言秋物不可赏，人意自移随盛衰。  
山田正冷酒味美，禾黍半收鸡雁肥。  
霜梨野栗处处有，雪蜜荐口清香随。  
乡园物物可想见，我意只随魂梦飞。  
家人未用占鹊语，应到归时春亦归。  

曾巩　庭桧呈蒋颍叔  
櫂枝高下秀森森，曾寄名卿异俗心。  
草舍一时成往事，松身千尺见新阴。  
声清不受笙竽杂，气劲能遗霰雪侵。  
汉节从来纵真赏，谢庭兰玉载芳音。  

曾巩　庭木  
庭中有佳树，清影四面垂。  
往往风雨夜，蛇龙此投依。  
留之待鸾凤，未许燕雀窥。  
谁谓乌鸟恶，安巢最高枝。  
不顾白日照，直傍阴虹飞。  
自恃栖托稳，岂忧弹射危。  
三春独翱翔，百鸟敛羽仪。  
凤凰不能争，况乃凫雁微。  
既务志意得，都为世可欺。  
白昼攫鼎肉，从容择牷犠。  
近人不肯避，一怒终夜啼。  
遭其瞰墙屋，祸患岂可移。  
听之欲占赦，妇女固已凝。  
忿害乃其所，何肯报福{嫠女换百}。  
行路指之叹，童稚争骂讥。  
鹦鹉献至尊，言语固可奇。  
翡翠轮太府，器服所取资。  
雉鸡美文章，贽赠理亦宜。  
鹰鹯逐恶鸟，天威得施为。  
关雎于周室，耿洁配后妃。  
莫如此鸟顽，饱食无所裨。  
一善不能有，丑声日交驰。  
但知择嘉处，巍然治其栖。  
众怒未易忽，徼幸亦有斯。  
安知无刀斧，崩分弃毛皮。  
且勿引蠹虫，使树心本披。  
亦有爱搏击，钩连枭与鸱。  
亦勿乐顺己，窟穴藏狐狸。  
凡能致大患，{左甚右少}不自豪氂。  
未知引避去，此语足自规。  
惜哉种树意，长与事乖违。  
古来亦如此，壮士徒嗟悲。  

曾巩　桐树  
弃地瓦砾间，兹桐偶谁树。  
忆见拥西墙，俄成划烟雾。  
得时花弃鲜，照影清泉助。  
当轩蔽赤日，对卧醒百虑。  
惜哉禀受弱，妄使鸾凰顾。  
商声动犹微，秀色触已沮。  
低摧乱繁条，逼迫畏清露。  
暄晴幸未阕，飘落傥可拒。  
噫号冲飙回，激射阴霰聚。  
此势复可言，瞪视空薄暮。  

曾巩　晚望  
蛮荆人事几推移，旧国兴亡欲问谁。  
郑袖风流今已尽，屈原辞赋世空悲。  
深山大泽成千古，暮雨朝云又一时。  
落日西楼凭槛久，闲愁唯有唯此心知。  

曾巩　万山  
万山临汉皋，峰岭颇秀发。  
王繁旧居处，荒草久埋没。  
解佩盖已迷，沉碑终自伐。  
最宜北城望，正值氛霭歇。  
缥缈出烟云，清明动毛发。  
留连至归时，长见西林月。  

曾巩　王虞部惠佳篇叙述昔与湘潭亡弟游从仍以亡弟旧诗见示  
薄宦红尘常拂面，早衰黄发已盈颠。  
棣华零落曾谁语，鸿羽萧条只自怜。  
已矣空闻怀旧赋，泫然犹获济江篇。  
殷勤慰我如君少，更悟之他友最贤。  

曾巩　闻喜亭  
闻喜名自昔，广亭临汉津。  
飞甍出万屋，地绝无纤尘。  
盘道城堞古，远林墟曲新。  
静觉耕钓胜，幽宜鸥鹭驯。  
赖此荒僻郡，幸容朴愚人。  
阁铃昼常寂，斋酿寒更醇。  
一樽且勤设，勿负头上巾。  

曾巩　舞鹤  
蓬瀛归未得，偃翼清溪阴。  
忽闻瑶琴奏，遂舞玉山岑。  
舞罢复嘹唳，谁知天外心。  

曾巩　西湖二首  
左符千里走或方，喜有西湖六月凉。  
塞上马归终反覆，泰山鸱饱正飞扬。  
懒宜鱼鸟心常静，老觉诗书味更长。  
行到平桥初见日，满川风露紫荷香。  

曾巩　西湖二首  
湖面平随苇岸长，碧天垂影入清光。  
一川风露荷花晓，六月蓬瀛燕坐凉。  
沧海桴浮成旷荡，明河槎上更微茫。  
何须辛苦求人外，自有仙乡在水乡。  

曾巩　西湖二月二十日  
平生拙人事，出走临东藩。  
纷此狱讼地，欣乘刀笔闲。  
漾舟明湖上，清镜照衰颜。  
春风随我来，扫尽冰雪顽。  
花开满北渚，水渌到南山。  
鱼鸟自翔泳，白云时往还。  
吾亦乐吾乐，放怀天地间。  
顾视彼夸者，锱铢何足言。  

曾巩　西湖纳凉  
问吾何处避炎蒸，十顷西湖照眼明。  
鱼戏一篙新浪满，鸟啼千步绿阴成。  
虹腰隐隐松桥出，鹢首峨峨画舫行。  
最喜晚凉风月好，紫荷香里听泉声。  

曾巩　西楼  
海浪如云去却回，北风吹起数声雷。  
朱楼四面钩疏箔，卧看千山急雨来。  

曾巩　西亭  
团扇频挥到此亭，他乡愁坐思冥冥。  
空羞避俗无高节，转觉逢人恶独醒。  
岁月淹留随日老，乾坤狼狈几时宁。  
欲知事事今何似，万里波涛一点萍。  

曾巩　西园席上  
省阁名郎国羽仪，瀛洲仙客众蓍龟。  
山蹊向日花开早，海聚经寒酒熟迟。  
下榻笑谈红旆偃，引觞醉醒玉钗随。  
唯惭别乘疏顽甚，满面尘埃更有诗。  

曾巩　席上  
市井萧条烟火微，两衙散后雪深时。  
若无一曲传金盏，争奈衰翁两鬓丝。  

曾巩　喜二弟侍亲将至  
嗟予怀抱徒蠢蠢，二弟胸中何落落。  
政如鲁卫各驰骋。文似机云饱磨琢。  
坐曹风义动江淮，为县声名到京洛。  
鸿雁峨峨并羽仪，棠棣韡韡联跗鄂。  
我于两处抱饥渴，恨寄一官如束缚。  
周南留滞勿复论，平陆可来无厌数。  
慈亲况不倦行役，官长幸复宽期约。  
似闻笑语已仿佛，相见追随先踊跃。  
共眠布被取温暖，同举菜羹甘淡薄。  
山花得折随好丑，村酒可醉无清浊。  
屈伸有命更勿疑，细故偶然皆可略。  
春风为子送帆樯，速放船头来此泊。  

曾巩　喜寒  
纯阳四时行，无复气节劲。  
日火相吐吞，乾离力还并。  
玄冥失所安，恇怯擅操柄。  
我行东南野，愦愦若酣醟。  
喜逢青林长，叶蔓可韬映。  
正嗟天之高，玉色万里净。  
忽惊西山云，毫末生一镜。  
须臾油然合，点滴飞雨进。  
飕飕渐相扶，滂霈一何盛。  
积阴类潜师，形势久已侦。  
乘时出幽墟，奋发精爽竞。  
亘天逐炎官，颛面修火令。  
威如乾坤从，冽冽气貌正。  
人无焦烦忧，冰释天下病。  
岂须雪包林，已压朱鸟横。  
南方天精兵，瘴湿灾可屏。  
争难夺刀殳，发巧搜壍阱。  
收功当在今，杀伐顺天正。  
况云黣麦祥，已觉闾里庆。  
高歌叩吾辕，上颂天子圣。  

曾巩　喜晴  
天晴万里无纤风，江平水面磨青铜。  
光华逸发万物上，精气夐与扶桑通。  
我行江汉道苦恶，十步九折遗西东。  
况遭积雨驾高浪，沙翻石走相撞舂。  
操舟众工立噤{瘴章换辛}，湿橹鑽火磨星红。  
荒蹊成潴尺寸碍，永日四望无人踪。  
一时得意数蛙黾，鸣跃振踞泥涂中。  
阴消阳胜有先兆，宇宙丹翠含冲融。  
今晨霾噎一扫荡，义和徐行驱六龙。  
眼明意豁万事快，预喜来年黣麦丰。  

曾巩　喜晴赴田中  
自愁雨破西岭出，只看水缘南涧生。  
青天忽从树杪见，白日渐向谷中明。  
豳公涤场不可失，陶令负禾须自行。  
归时小榼掐搊亦满，固有阿连相伴倾。  

曾巩　喜雪二首  
欲休还舞任风吹，断续繁云作阵随。  
已塞茅蹊人起晚，更迷沙渚鸟飞迟。  
混同天地归无迹，润色山川入有为。  
太守不辞留客醉，丰年佳兆可前知。  

曾巩　喜雪二首  
杂雨零初急，因风洒更狂。  
英华倾月窟，光气泻天满。  
宛转花飞密，纡余舞熊长。  
化材随大小，成器任圆方。  
秀已滋山国，清尤助水乡。  
色严齐上下，明盛析毫芒。  
润屋情夸诞，埋轮兴激昂。  
收功归泽物，全德在包荒。  
预喜仓箱富，潜知海岳康。  
萧晨迎贺客，歌吹趣传觞。  

曾巩　喜雨  
偶徇一官偷禄计，便怀千里长人忧。  
桑问举箔蚕初茧，陇上挥镰麦已秋。  
更喜风雷生北极，顿驱云雨出灵湫。  
从今菽粟非虚祷，会见瓯窭果满篝。  

曾巩　戏呈休文屯田  
陈侯隽拔人所羡，岁晚江湖初识面。  
已闻清论至更仆，更读新诗欲焚砚。  
天子无由熟姓名，诸公固合思论荐。  
乌靴况已踏台省，黑绶未得辞州县。  
落落逢人愈难合，欣欣顾我能忘倦。  
跬步粗官别经岁，角巾广坐今相见。  
绕郭青山叠寒玉，索堤远水铺文练。  
明红靓白花千树，隔叶跳枝莺百啭。  
佳时苦雨已萧索，落蕊随风还面旋。  
纵无供帐出郊野，尚有清樽就闲燕。  
脱遗拘检任真率，放恣嘲谐较豪健。  
东廊解榻不共语，明日离亭空眷眷。  

曾巩　戏书  
集贤自笑文章少，为郡谁言乐事多。  
报答书题亲笔砚，逢迎使客听笙歌。  
一心了了无人语，两鬓萧萧奈老何。  
还有不随流俗处，秋毫无累损天和。  

曾巩　戏书  
家贫故不用筹算，官冷又有无外忧。  
交游断绝正当尔，眠饭安稳余何求。  
君不见黄金籯要心计，大印如斗为身雠。  
妻孥意气宾客附，往往主人先白头。  

曾巩　闲行  
草软沙匀野路晴，竹枝乌帽称闲行。  
鸟啼绿树穿花影，风出青山送水声。  
转觉所忧非己事，似从多难见人情。  
闲中我乐人应笑，忙处人争我不争。  

曾巩　岘山亭置酒  
石磴索回入杳冥，筠松高下簇虚亭。  
春归野路梅争白，雪尽沙田麦正青。  
马窟飞云临画栋，凤林斜日照疏櫺。  
长年酒量殊山简，却上篮舆恨独醒。  

曾巩　湘寇  
衡湘有寇未诛剪，杀气凛凛围江浔。  
北兵居南匪便习，若以大舶乘高岑。  
伧人操兵快如鹘，千百其旅巢深林。  
超突溪崖出又伏，势变不易施戈镡。  
能者张弓入城郭，连邑累镇遭驱侵。  
群党争夸杀吏士，白骨弃野谁棺衾。  
貔貅数万直何用，月费空已逾千金。  
楚为贫乡乃其素，应此调发宁能禁。  
捷如马援不得志，强曳两足登嵚崟乌蚁睢盱倚岩险，  
此虏难胜端非今。较然大体著方册，  
唯用守长怀其心。祝良张侨乃真选，  
李瑑道古徒为擒。呜呼庙堂不慎择，  
彼士龊龊何能任。大中咸通乃商鉴，  
养以岁月其忧深。愿书此语致太史，  
献之以补丹扆箴。  

曾巩　晓出  
晓出城南罗卒乘，皂纛朱旗密相映。  
貔貅距跃良家子，鹅鹳弥缝司马令。  
夺标一一飞步疾，盘槊两两翻身劲。  
霸上今朝且儿戏，卫青异日须天幸。  

曾巩　写怀二首  
群生各有趣，营虑自缠结。  
各网智已罗，利械愚所绁。  
古今递主客，真赝两兴灭。  
洗然大人意，杳与能者别。  
不必条蔓荣，中自老根节。  
曾非故饶培，独得较霜雪。  
蛟龙无安舟，虎兕有危辙。  
将能此人追，得匪合明哲。  

曾巩　写怀二首  
荒城绝所之，岁暮浩多思
病眼对湖山，孤吟寄天地。  
用心长者间，已与儿女异。  
况排千年非，独抱六经意。  
终非常情度，岂补当世治。  
幽怀但自信，盛事皆空议。  
气昏繁霜多，节老寒日驶。  
局促去朋友，咄唶牵梦寐。  
将论道精粗，岂必在文字。  

曾巩　谢章伯益惠砚  
人生对门东西陌，口耳一间心谁传。  
况乃天地相去远，一在南海一在燕。  
古今万世复万世，彼亦居下此在前。  
是非得失错且繁，以情相话何由缘。  
造化岂不大且渊，到此缩缩智且悭。  
圣人智出造化先，始独俯仰模坤乾。  
一人诘曲意百千，以文写意意乃宣。  
简书轴载道相联，驰夷走貊通百蛮。  
义皇向今谷屡迁，言语应接旦暮间。  
圣人不死术以此，又与其类殊蛅蠕。  
外之君臣内父子，仁义礼乐定笔端。  
砚与笔墨乃舟船，论功次第谁能攀。  
伯益于文敏且颛，字向纸上生戈鋋。  
与砚出入宜不捐，胡乃贽我璧弃泉。  
作诗知砚功小大，报不充赐心焦然。  

曾巩　薛老亭晚归  
终日行山不出城，城中山势与去平。  
万家市井鱼盐合，千里川原彩错明。  
座上潮风醒酒力，晚来岩雾盖钟声。  
归时休得燃官烛，在处林灯夹道迎。  

曾巩　雪亳州  
欲下苍凉日，全低黯靕天。  
飘飖投夜急，琐碎得风儇。  
秽壤弥缝遍，枯莇点缀妍。  
繁英飞面旋，艳舞起翩跹。  
已压穿林竹，还冰落涧泉。  
抵巘轻自肆，乘隙巧争先。  
壅隔书邮断，侵凌客履穿。  
恐倾贫巷屋，觉重溯溪船。  
唶有颜空姣，洵无质可镌。  
包藏兼海岳，蒙蔽匝坤乾。  
枚叟招何晚，袁安卧正坚。  
会须逢见睍，万里豁晴川。  

曾巩　雪后  
雪景鲜妍犹弄色，柳条葱蒨已抽萌。  
风光苒苒流双毂，人事悠悠寄一枰。  
射羿未应今独有，嘲雄何必史能评。  
且将画诺供谈笑，更选名园载酒行。  

曾巩　雪后同徐秘丞皇甫节推孔教授北园晚步  
沙草正黄濒海意，江梅还白故园情。  
循除远水春前急，绕郭空山雪后明。  
林影易斜寒日短，角声吹去暮云平。  
最惭佳客忘形契，肯伴衰翁着屐行。  

曾巩　雪咏  
雪花好洁白，不待咏说知。  
区区取相似，今古同一辞。  
薛能比众作，小去笔墨畦。  
谁能出千载，为雪立传碑。  
四座且勿歌，听我白雪诗。  
天地于降雪，其功大艰难。  
去年暖风日，冬在春已还。  
山屏尽深碧，危溜声亦潺。  
草萌各已动，梅花开最繁。  
炉火殆可谢，衣絮谁复言。  
推排腊已过，一变天更寒。  
飘风动木石，激射难出关。  
深房拥高燎，领肘曾不温。  
仰视云压叠，垂欲藉屋山。  
元气不复呵，飞鸟折羽翰。  
谁排河汉流，欲堕莽苍间。  
道为黑风遮，凝冻无住著。  
纷纷成片缕，六出非刻削。  
初时漏余滴，杂雨犹可恶。  
迤逦纵飞洒，熊状不可名。  
或稀若有待，或密似李索。  
或弱久宛转，或狂自轩腾。  
群来信汗漫，孤飘亦零丁。  
屋角初渐斑，瓦沟忽皆平。  
坳漥一已满，茅茨压将倾。  
树木遍封裹，冈山助峥嵘。  
阶除断纤秽，池台有余清。  
流尘寂已掩，物象窅皆明。  
厨烟或中鑱，里表仍孤擎。  
长街隐缺甽，荒城混觚棱。  
沙水渺相合，扁舟在图屏。  
啄草鸟雀踪，篆字贵纵横。  
顿惊宇宙内，侈丽皆天成。  
引望谁倚楼，秀色乱目睛。  
永怀衡门士，辛苦守六经。  
山藜不充腹，笔砚久已冰。  
柔茵坐中堂，谁问公与卿。  
世事泊无意，烛换犹飞觥。  
文犀压朱箔，阳春谢秦筝。  
所处殊处所，苦乐固异情。  
谁致此不齐，上天意何营。  
苍苍不可问，奕奕洒未停。  
明晨起相处，寒日已满窗。  
井甽破圆素，砌苔还故苍。  
万物去覆冒，颜色皆复常。  
融为大田水，其流日滂滂。  
方塘接深甽，澄彻碧玉光。  
岂惟疠疫消，庶验百谷祥。  
愿彼守经士，幸可继糗粮。  
忧民既非职，空致新诗章。  

曾巩　旬休日过仁王寺  
杂花飞尽绿阴成，处处黄鹂百啭声。  
随分笙歌与樽酒，且偷闲日试闲行。  

曾巩　延庆寺会景纯正仲希道介夫明叟纳凉同观建邺宫中画像翰林墨迹延庆  
禅方寿丘山，平昔宋公宅。  
好风吹雨来，暑气一荡涤。  
我与二三友，欢言同几席。  
神清轶埃壒，趣合尽肝膈。  
岭竹翠尚新，水花红可摘。  
以此侑樽酒，雙然岸巾帻。  
建邺旧丹青，金銮余翰墨。  
绰约桃李颜，超遥龙虎迹。  
缅矣霸王业，信哉文章伯。  
感古已踌躇，慕奇复叹息。  
泊无势利心，自觉衿虑适。  
起坐相扳牵，迟留日将夕。  

曾巩　颜碑  
碑文老势信可爱，碑意少缺谁能镌。  
已推心胆破奸宄，安用笔墨传神仙。  

曾巩　扬颜  
扬雄纂言准仲尼，颜氏为身慕虞舜。  
千里常忧及门止，为山更欲一篑进。  
小人君子在所蹈，烈士贪夫不同徇。  
安得蠢蠢尚自恕，百年过眼犹一瞬。  

曾巩　夜出城南祷雨  
海天重叠四山云，半出星辰亦半昏。  
上得篮举是中夜，两街灯照九重门。  

曾巩　夜出过利涉门  
红纱笼烛照斜桥，复观翚飞入斗杓。  
人在画船犹未睡，满堤明月一溪潮。  

曾巩　谒李白墓  
世间遗草三千首，林下荒坟二百年。  
信矣辉光争日月，依然精爽动山川。  
曾无近属持门户，空有乡人拂几筵。  
顾我自惭才力薄，欲将何物吊前贤。  

曾巩　一鹗  
北风万里开蓬蒿，山水汹汹鸣波涛。  
尝闻一鹗今始见，眼驶骨紧精神豪。  
天昏雪密飞转疾，暮略东海朝临洮。  
社中神狐倏闪内，脑尾分砾垂弓橐。  
巧兔狞鸡失草木，勇鸷一下崩其毛。  
窟穴呦呦哭九子，帐前活送双青猱。  
啁啾燕雀谁尔数，骇散亦自亡其曹。  
势疑空山竭九泽，杀气已应太白高。  
归来礌嵬戴俎豆，快饮百瓮行春醪。  
酒酣始闻壮士叹，丈夫试用何时遭。  

曾巩　一昼千万思  
一昼千万思，一夜千万愁。  
昼思复夜愁，昼夜千万秋。  
故人远为县，海边勾践州。  
故人道何如，不间也与周。  
我如道边尘，安能望嵩丘。  
又若涧与溪，敢比沧海流。  
景山与学海，汲汲强自谋。  
愁思虽尔勤，故人得知不。  

曾巩　依韵和酬提刑都官寒食阻风见寄  
画舡齐泊倚青山，正值春风阻往还。  
江作鼓鼙声浩渺，树为城障绿回环。  
幽花婀娜偏当眼，啼鸟交加亦解颜。  
使者文章工不浅，尽将模写寄柴关。  

曾巩　移守江西先寄潘延之节推  
忆昔江西别子时，我初折腰五斗粟。  
南北相望十八年，俯仰飞如如转烛。  
子遗万事遂恬旷，我系一官尚局促。  
早衰胆气自然薄，多病颠毛那更绿。  
人情畦畛阻肝膈，世路风波悸心目。  
每嗟太守两朱轮，宁及田家一黄犊。  
幸逢怀绂入斗牛，喜得披山收宝玉。  
薄材顽钝待磨琢，旧学抢攘期反覆。  
云鸿可近眼先明，野鹿尚縻颜自忸。  
长须幸未阻诲存，下榻应容拜临辱。  

曾巩　遗兴  
青灯斗鼠窥寒砚，落月啼乌送迥笳。  
江汉置身贫作客，溪山合眼梦还家。  
夏忧忽忽丹心破，万事悠悠两鬓华。  
谁与健帆先度鸟，更无留滞向天涯。  

曾巩　以白山茶寄吴仲庶见贶佳篇依韵和酬  
山茶纯白是天真，筠笼封题摘尚新。  
秀色未饶三谷雪，清香先得五峰春。  
琼花散漫情终荡，玉蕊萧条迹更尘。  
远寄一枝随驿使，欲分芳种恨无因。  

曾巩　忆越中梅  
浣沙亭北小山梅，兰渚移来手自栽。  
今日旧林冰雪地，泠香幽艳向谁开。  

曾巩　尹师鲁  
众人生死如尘泥，一贤废死千载悲。  
汉初董生不大用，厥政自此惭隆姬。  
至今董生没虽久，语者为汉常嗟欷。  
尹公素志任天下，众亦共望齐皋伊。  
文章气节盖当世，尚在功德发豪氂。  
安知蔓草蔽原野，雪霰先折青松枝。  
百身可赎世岂惜，讣告四至人犹疑。  
悲公尚至千载后，况复悲者同其时。  
非公生平旧相识，跽向北极陈斯诗。  

曾巩　英宗皇帝词二首  
已应南阳气，犹迟代邸来。  
范鎔归独化，纲理付群付。  
禹会方无外，虞巡遂不回。  
空惊柏城仗，很小鼓送余哀。  

曾巩　英宗皇帝词二首  
继文犹旦暮，归启已讴吟。  
画手传英气，书筠见德音。  
铸铜余故鼎，啄草付春禽。  
试望桥山路，萧萧翠柏深。  

曾巩　咏柳  
乱条犹未变初黄，倚得东风势便狂。  
解把飞花蒙日月，不知天地有清霜。  

曾巩　咏史二首  
仲尼一旅人，吴楚据南面。  
不知千载下，究竟谁贵贱。  

曾巩　咏史二首  
京室天下归，飞甍无余地。  
国士忧社稷，涂人养声利。  
贵贱竞一时，峨冠各鳞次。  
子龙独幽远，聘召漠无意。  

曾巩　咏史二首  
子云无由归，俯首天禄阁。  
君平独西南，抗颜观寥廓。  
无猜到沉冥，有故惊寂寞。  
用心岂心殊，拘肆事终各。  

曾巩　咏史二首  
赐也相国尊，子思终不慕。  
乃知古今士，轻重复内顾。  

曾巩　咏雪  
北风萧萧鸣且歇，短日悠悠生复灭。  
朝含沧海满天云，暮断行人千里雪。  
初通壑谷气先冷，渐蔽郊原路疑绝。  
并包华夷德岂薄，改造乾坤事尤谲。  
驱除已与尘滓隔，濯溉终令枯槁悦。  
相持始信竹析劲，易败可嗟萑苇折。  
垂条巧缀如自近，眢井随形呀且缺。  
飞檐{左车右献}{左车右献}驾长浪，巨壁林林倚精铁。  
弊衣或有骭犹冻，荒宴谁能耳偏热。  
壮夫抚剑生锐气，志士扃门养高节。  
已开襟胸绝烦愦，更足沟塍慰空竭。  
虽无酒体发嘲笑，亦有诗谣恣搜抉。  
新阳仿佛送鑱凿，旧径参差分曲折。  
留当屐齿印崖石，徒倚长松看寥泬。  

曾巩　咏雪  
严严层冰塞川泽，汹汹北风鸣木石。  
黄云半夜满千里，大雪平明深一尺。  
两仪混合去纤间，万类韬藏绝尘迹。  
蛟龙岌起抱峦冈，江海横奔控阡陌。  
野林缥缈苦难状，庭树鲜妍疑可摘。  
开门更觉山市静，散帙偏宜纸窗白。  
精光荡射遍岩谷，气象峥嵘见松柏。  
少年登望就台观，壮士衡凌向砂碛。  
饥鼯嗥卧伏牙爪，猎隼飞拿矜羽翮。  
茅檐客聚满幽缶，桑径人行没双屐。  
高堂暖热厌罗绮，环堵萧条尚絺綌。  
何当仰见白日照，坐看先从沙际释。  
渐涵沟畎兆丰富，洗濯闾阎消瘴疫。  
便乘东北生气起，自驾疲牛理硗塲。  

曾巩　游东山示客  
虞寄庵余藓径通，满山台殿出青红。  
难逢堆案文书少，偶见凭栏笑语同。  
梅粉巧含溪上雪，柳黄微破日边风。  
从今准拟频行乐，日伴樽前白发翁。  

曾巩　游金山寺作  
候潮动鸣舻，出浦纵方舟。  
举箔见兹山，岿然峙中流。  
朱堂出烟雾，缥缈若瀛洲。  
十年入梦想，一日恣寻游。  
屐屦上层阁，披襟当九秋。  
地势已潇洒，风飙更飕飕。  
远挹蜀浪来，旁临沧海浮。  
壶觞对京口，笑语落扬州。  
久闻神龙伏，况睹鸷鸟投。  
行缘石径尽，却倚岩房幽。  
颇谐云林思，顿豁尘土忧。  
昏钟满江路，归榜尚夷犹。  

曾巩　游鹿门不果  
方舟下秋濑，已远汉南城。  
念昔在郡日，苦为尘网婴。  
低心就薄禄，实负山水情。  
鹿门最秀发，十里行松柽。  
宿幌白云影，入窗流水声。  
庞公昔抱道，遯世此躬耕。  
风雨塞天地，伺晨独先鸣。  
故岩但闻说，已觉醒朝酲。  
及兹道途出，谓谐猿鹤迎。  
顾值深泞阻，独怜幽思并。  
不踏苏岭石，虚作襄阳行。  

曾巩　游麻姑山  
军南古原行数里，忽见峻岭横千寻。  
谁开一径破苍翠，对植松柏何森森。  
危根自迸古崖出，老色不畏莓苔侵。  
修竹整整俨朝士，下荫石齿明如金。  
遂登半岭望城郭，但见积霭索江浔。  
冈陵稍转露楼阁，沙莽忽尽横园林。  
秋光已逼花草歇，寒气况乘岩谷深。  
我驰轻舆岂知倦，倏忽遂觉穷嵚崟。  
龙门谁来此中凿，玉简不记何年沉。  
泉声可听真众籁，泉意欲写无瑶琴。  
斗回地势一如削，{左禾右罢}稏百顷黄差参。  
横开三门两出路，却立两殿当崖阴。  
深廊千步抵岩腹，桀木万本摩天心。  
碑文磊嵬气不俗，笔画缥缈工非今。  
世传仙人家此地，天风泠泠吹我襟。  
今人岂解不老术，可怪绿发常盈簪。  
根源分明我能说，一室倾里轮琅琳。  
相高既不拥耒耜，方壮又不持戈镡。  
我丁農轲岂暇议，直喜虚旷开烦襟。  
清谣出口若先构，白洒到手无停斟。  
山人执袂与我语，留我馈我山中禽。  
玲珑当窗急雨洒，窈窕隔溪孤笛吟。  
未昏已移就明烛，病骨夜宿添重衾。  
神醒气王目无睡，到晓独爱流泉音。  
起来身去接尘事，片心未省忘登临。  

曾巩　游天章寺  
篮舆朝出踏轻尘，拂面毵毵柳色新。  
曲水岂能留往事，南湖空解照行人。  
最宜灵运登山屐，不负渊明漉酒巾。  
老去飘零心未折，暂须同醉海边春。  

曾巩　余杭久旱赵悦道入境之夕四郊雨足二首  
连章天上乞身闲，笑入吴船拥节还。  
一夜风雷驱旱魃，始知霖雨出人间。  

曾巩　余杭久旱赵悦道入境之夕四郊雨足二首  
旌旗东下路尘开，六月风云席上回。  
正恐一方人暍死，直将霖雨过江来。  

曾巩　与舍弟别舟岸间相望感汉成咏  
涕泪昨辞亲，酸心今别子。  
舟陆空相望，掺袂即千里。  

曾巩　雨后环波亭次韵四首　次李秀才得鱼字韵  
候月已知星好雨，卜年方喜梦维鱼。  
从今拨置庭中事，最喜西轩睡枕书。  

曾巩　雨后环波亭次韵四首　次绾得风字韵  
荷芰东西鱼映叶，樵舟朝暮客乘风。  
清泉雨后分毛发，何必南湖是镜中。  

曾巩　雨后环波亭次韵四首　次维得禽字韵  
丹杏一番收美实，绿荷无数放新花。  
西湖雨后清心目，坐到城头泊暝鸦。  

曾巩　雨中  
愁烟苦雨今朝是，小屋深扉野性怜。  
偶似鲁连能肆志，肯如刘备耻求田。  
贫谙亲友难过饮，病笑诗书可枕眠。  
欲会此心何自适，平生消长仕陶甄。  

曾巩　雨中王驾部席上  
鸠呼连日始成阴，薄雨聊宽望岁心。  
浴雁野塘新浪细，藏鸦宫柳嫩条深。  
春寒巧放花迟发，人老嗟辞酒满斟。  
英隽并游知最幸，名园偷暇更追寻。  

曾巩　欲求天下友  
欲求天下友，试为沧海行。  
风来冥冥内，摆触怪浪生。  
突兀万里怒，势疑九州倾。  
鲸鹏不自保，况此一舟轻。  
我徒幸来即，可留石根耕。  
日将书上客，共须天地清。  

曾巩　元沙院  
升山南下一峰高，上尽层轩未厌劳。  
际海烟云常惨淡，大寒松竹更萧骚。  
经台日永销香篆，谈席风生落麈毛。  
我亦有心从自得，琉璃瓶水照秋毫。  

曾巩　阅武堂  
五朝坏冶归皇极，万里车书共太平。  
胡马一阯光禄塞，汉家常疑羽林兵。  
柳间自诧投营业乐，桑下方安佩犊行。  
高枕四封无一事，腐儒何幸偶专城。  

曾巩　阅武堂下新渠  
方渠新凿北林开，流水遥经画阁来。  
洗耳厌闻夸势利，濯缨羞去傍尘埃。  
不忧待月乾诗笔，已欲看华泛酒杯。  
却忆虎溪桥上过，夜凉临砌尚徘徊。  

曾巩　郧口  
我行去此二十年，郧水不改流潺湲。  
风光满眼宛如昨，故人乘鸾独腾骞。  
今人随我不知昔，我记昔游何处言。  
泪向幽襟落如泻，况闻江汉断肠猿。  

曾巩　郓州新堂  
百尺丰堂汶水滨，鲁侯清燕此逡巡。  
溪寒素砾偏宜月，壁莹黄金不受尘。  
引客笙歌行处是，赏心花木四时新。  
未应久作林泉生，天子今思旧学臣。  

曾巩　杂诗四首  
张陈贫时交，干戈忽相逐。  
范蔡憎嫌人，卒自归鼎轴。  
害夺怨为欣，利驱爱成戮。  
世间不可料，人事常反覆。  

曾巩　杂诗四首  
日磾断内讨，坐享七世荣。  
霍光徇所爱，两忘家与名。  
卓阔俱抗志，纤微独纡情。  
得夫万世视，长令壮夫惊。  

曾巩　杂诗四首  
皇皇谒荆人，伈伈遵阳虎。  
及觉一礼亡，翩然遂违鲁。  
全身有逊接，直道无苟处。  
故称圣如龙，屈伸兹可睹。  

曾巩　杂诗四首  
挥袂谢幽侧，腾身集崔嵬。  
心胎太极气，手扬斗间魁。  
荒荆忽成桂，蛰鳞冬有雷。  
君看九州宝，自入朱门来。  

曾巩　杂诗五首  
三季已千载，古道久荒榛。  
纷纷东汉士，飞鸣不当辰。  
经营救氛沴，此志卒埃尘。  
士生有进退，何必弃其身。  
其道虽褊迫，其行绝缁磷。  
公心不吾诳，复求无此人。  

曾巩　杂诗五首  
妯仕任固小，会计未可失。  
方今备千品，内外有卑秩。  
孰当责在己，施设能自必。  
拘文已难骋，避世固多屈。  
细云且可略，于大复何实。  
所就正如斯，与古岂同术。  
虽非万钟富，苟冒归一律。  
焉能示朋友，学仕空自咄。  

曾巩　杂诗五首  
韩公缀文辞，笔力乃天授。  
并驱六经中，独立千载后。  
谓为学可及，不觉惊缩手。  
如天有日月，厥耀无与偶。  
当之万象莹，所照百怪走。  
此其自然光，万物安得有。  
其人虽已殁，其气著星斗。  
穷天破大惑，更觉功业久。  
其余施诸小，未负风义厚。  
当身止自善，所遇时则不。  
致官九列齐，此理嗟亦苟。  
去就惟用舍，士固无常守。  
孔孟非其称，斗禄应未取。  
惜哉天下才，甘受外物诱。  

曾巩　杂诗五首  
少年百事锐，岂谓身力孱。  
心笑古时士，树立势苦难。  
差池岁月迈，自照失朱颜。  
初心不复道，龃龉常未安。  
纷纷忧与劳，几不伤肺肝。  
人生省己分，静默固其端。  
诗书可自喜，施设谅漫漫。  

曾巩　杂诗五首  
相去几年今与古，睢阳几人朱与紫。  
嗟哉二子独有名，义烈乃能长不死。  
当时美人欢未足，一日苍皇行万里。  
岂无公卿尊且宠，急反与胡为眼耳。  
丈夫感激世莫测，二子引身蒿下起。  
忠驱义激鬼神动，漠漠胡沙来此止。  

曾巩　再赋喜雪  
六花飞舞势蹁跹，点缀寒林熊更妍。  
山险龙蛇盘鸟道，野平江海变畲田。  
人狂奔月非关夜，马健乘云别有天。  
况值白羊新酒熟，可能相就庆丰年。  

曾巩　早起赴行香  
枕前听尽小梅花，起见中庭月未斜。  
微破宿云犹度雁，欲深烟柳已藏鸦。  
井轳声急推寒玉，笼烛光繁秉绛纱。  
行到市桥人语密，马头依约封朝霞。  

曾巩　赠安禅勤上人  
讵知萧洒吾庐旧，却有高明此寺邻。  
水竹迸生刚节老，秋山过抱翠岚新。  
惟怜季子归来困，自笑原思久更贫。  
深识幽人风义厚，扫轩开榻最相亲。  

曾巩　赠弹琴者  
至音淡薄谁曾赏，古意飘零自可怜。  
不似秦筝能合意，满堂倾耳十三弦。  

曾巩　赠护仁监院  
人贫举世今为甚，僧事新年始更多。  
食粝衣穿虽扰扰，构虚基险自峨峨。  
诛茅改筑君初有，系马长吟我暂过。  
但觉满山金碧涧，不知谁到为烟萝。  

曾巩　赠黄降自宜城赴官许昌  
所学从谁得最完，豫间新出已难攀。  
不摇声利心能定，欲正哇淫手自删。  
颍水珠玑来席上，鄢城桃李在人间。  
高斋挂榻骊歌后，坐守尘编少往不。  

曾巩　赠张伯常之郢见过因话荆楚故事仍贶佳什  
一见心亲十载前，相望南北久茫然。  
喜倾白发论文酒，重访清江下濑船。  
志大肯同悲抱璞，识高宁许笑求田。  
已阯品藻传荆楚，更味阳春白雪篇。  

曾巩　赠张济  
忆初兰渚访沉沦，一亩萧然里舍贫。  
节行久穷弥好古，文章垂老更惊人。  
诗书就我论新意，冠剑投谁拂旧尘。  
山驿荒凉烦枉道，一觞相属莫嫌频。  

曾巩　招隐寺  
一径入松下，两峰横马前。  
攀缘绿罗磴，飞步苍崖巅。  
昔人此嘉遯，手弄朱丝弦。  
想当林间月，独写山中泉。  
此乐非外得，肯受世网牵。  
我亦本萧散，至此更怡然。  
偏怜最幽处，流水鸣溅溅。  

曾巩　招泽甫竹亭闲话  
偶归塞马应何定，粒食鹪鹩颇自安。  
云压楚山春后雪，风吹襄水坐来寒。  
诗豪已分材难强，酒圣还谙量未宽。  
赖有佳宾堪下榻，且将清话对檀栾。  

曾巩　照影亭  
河流索槛色辉辉，无数幽禽入镜飞。  
已映渚花红四出，更涵沙柳翠相围。  
不欺毫发公虽有，太尽妍媸道恐非。  
自笑病容随步见，未衰华发满缁衣。  

曾巩　正月六日雪霁  
雪消山水见精神，满眼东风送早春。  
明日杏园应烂熳，但须期约看花人。  

曾巩　正月十一日迎驾呈诸同舍  
锦袍周卫一翻新，警跸朝严下紫宸。  
俗眼望来犹眩日，天颜回处自生春。  
行齐鹓鹭常随仗，步稳骅骝不起尘。  
归路青云喧鼓吹，乐游从此属都人。  

曾巩　之南丰道上寄介甫  
应逮冒烦暑，驱驰山水间。  
泥泉沃渴肺，沙风吹汗颜。  
疲骖喘沫白，殆仆负肩殷。  
仰嗟旱云高，俯爱芳陂潺。  
空邮降尘榻，净馆排霞关。  
城隍壮形势，冈谷来回回环。  
红芰姹相照，翠树郁可攀。  
野苗杂青黄，雨露施尚悭。  
巫觋谒群望，箫鼓鸣空山。  
忧农非吾职，望岁窃所叹。  
憩当午日烈，行瞻月初弯。  
星斗弄光彩，罗络灶火斑。  
跋履虽云倦，桑梓得暂还。  
林僧授馆舍，田客攀鞍閕。  
吾心本皎皎，彼诟徒{左口右颜}{左口右颜}。  
方投定鉴照，即使征马班。  
相期林兰楫，荡漾穷川湾。  

曾巩　至荷湖二首  
铁色对我马，林林路南山。  
草根已变绿，冰雪尚满颜。  
解镳苍烟脚，我栖就柴关。  
乖时遭飘踬，岂免生事艰。  
夙意待周孔，此士岂可还。  
浊醪且斟酌，收心一瓶间。  

曾巩　至荷湖二首  
悲风我眼涩，酸狖我耳愁。  
我颠水没马，我起雪满裘。  
百里不逢人，岂有烟火投。  
却倚青壁望，白雾满九州。  
苍苍运乃尔，何地放我忧。  
夜卧梦成魇，犹疑拔山湫。  

曾巩　种牡丹  
经冬种牡丹，明年待看花。  
春条始秀出，蠹已病其芽。  
柯枯叶亦落，重寻但空槎。  
朱栏犹照耀，所待已泥沙。  
本不固其根，境朝谩咨嗟。  

曾巩　种园  
于陵为人灌园蔬，我今园地不自种。  
惰慵苟恃乡井助，缓急孰与朋友共。  
支离有疾上虽恕，陈平不事家焉用。  
著书傥得一言利，长者或许酬内讼。  

曾巩　追租  
耕耨筋力苦，收刈田野乐。  
乡邻约来往，樽酒追酬酢。  
生涯给俯仰，公敛忘厚薄。  
胡为此岁暮，老少颜色恶。  
国用有缓急，时议废量度。  
内外奔气势，上下穷割剥。  
今岁九夏旱，赤日万里灼。  
陂湖蹙埃壒，禾黍死硗确。  
众期必见省，理在非可略。  
谓须倒廪赈，讵止追租阁。  
吾人已迫切，此望亦迂邈。  
奈何呻吟诉，卒受鞭棰却。  
宁论求憔悴，反与争合龠。  
问胡应驱迫，久已罗匮涸。  
计须卖强壮，势不存尫弱。  
去岁已如此，愁呼遍郊郭。  
饥羸乞分寸，斯须死笞缚。  
法令尚修明，此理可惊愕。  
公卿饱天录，耳目知民瘼。  
忍令疮痍内，每肆诛求虐。  
但忧值空虚，宁无挺犁钁。  
暴吏理宜除，浮费义可削。  
吾卧避嚣喧，兹言偶斟酌。  
试起望遗村，霾风振墟落。  

曾宏父　题凤山书院修禊图  
暮春浴罢振春衣，正是流觞修禊时。  
世事藏机应落落，人情忘我总熙熙。  
醉能辞醉原非醉，诗到无诗乃是诗。  
伟矣兰亭众君子，不将文字看藩篱。  

曾宏父　咏胡季昭贬象州  
湘山冷焰冰四海，寒蔽天晴日昼阴。  
朝路偷生尽缄口，瘴乡投死犹甘心。  
里闾节义绍襄简，史册姓名光古今。  
天定胜人公议在，褒忠录后上思深。  

曾怀　恭和御制玉津园宴射  
名园佳气霭非烟，冠佩朝宗似百川。  
五品并令陪宴射，四鎍端欲序宾贤。  
恩涵春意鱼翻藻，威入秋声雁落弦。  
竣事更容窥曲雅，宸章应陋柏梁篇。  

曾怀　恭和御制玉津园宴射  
江山秋日冠轻烟，别苑风光胜辋川。  
位设虎侯恢盛典，枝穿杨叶校名贤。  
礼均湛露宣飞斝，乐奏钧天着发弦。  
圣主经文与纬武，全胜巡幸射蛟篇。  

曾焕　题飞雪亭  
玉虬垂处雪花翻，四序雷声六月寒。  
凭栏未穷千丈势，请君岩下举头看。  

曾焕　浯溪磨崖  
元颂颜书山谷诗，还镌我宋中兴碑。  
殷勤三读重回首，万□□□江渺瀰。  

曾会　寄泉僧定诸  
赤城山去刺桐城，还往都无一月程。  
日日焚香遥稽首，五更河露湿人衣。  

曾会　句  
松间忽被青童指，金籾犀仙第二人。  

曾会　上齐山  
秋日悬光八使来，笙歌十里郡筵开。  
六朝草色铺堤路，九日花香泛酒杯。  
红袖歌长凝粉黛，紧微诗久蔽尘埃。  
贤人此会知无尽，不畏年华似箭催。  

曾会　送张无梦归天台  
九重留不住，乘兴返天台。  
青嶂未为静，彤庭应更来。  
御歌编隐诀，卧榻近丹台。  
衣袂含香气，蓬莱醉几回。  

曾会　题法华山天衣寺  
十里湖光十里松，松阴路到十高峰。  
窗看渡口随湖月，楼听云门度岭钟。  
梁帝钵含山雨润，普贤台鏁藓花重。  
谁人的是忘机子，香稻寒蔬养瘦容。  

曾会　题仙都山二首  
时常展画图，今喜到仙都。  
尽得烟霞景，方知手笔粗。  
擎天成一柱，镇地出三吴。  
苔片封车辙，莲香泛鼎湖。  
占风来海国，迎日上云衢。  
似笋千寻直，如蓝四面铺。  
秀能通造化，高岂祂抟扶。  
雷雨生岩窦，星辰绕药炉。  
金华惭叱石，玉女望投壶。  
观古坛尤在，碑荒字半无。  
未曾迷阮肇，何倦醉麻姑。  
尘外标名异，空中立影孤。  
笑秦铭泰岳，嫌舜葬苍梧。  
夏月风长满，秋霜草不枯。  
步虚吟羽客，滴翠湿樵夫。  
独称瀛洲侣，吟看典郡符。  

曾会　题仙都山二首  
瀛洲风月十年馀，东出云堂典郡符。  
更到烟霞最深处，分明景物是仙都。  

曾会　题砚水  
落笔重重见险津，不堪凭仗洗埃尘。  
无波浪处生波浪，愁杀孤帆过海人。  

曾会　香积寺  
松门石径乱云粘，四顾蓝光冷射簷。  
鏁雾楼台阴自润，啸风猿鸟韵相兼。  
寒岩路僻凭僧指，古篆香残待客添。  
须信苾蒭堪爱处，满阶芳草正纤纤。  

曾会　重登萧相楼  
不见当年李翰林，江天为我结层阴。  
九华门外柳三尺，萧相楼前松千寻。  
物在人亡空有泪，时殊事变独伤心。  
只鸡斗酒江干市，白首风前楚些吟。  

曾伋　读留题张许双庙诗  
篇卷留题尽昔贤，读之英气凛然寒。  
时人不晓尊崇意，都与丛祠一例看。  

曾伋　题张许双庙  
国凭节义壮洪基，激厉颓风属圣时。  
曾屈帝尊亲降辇，可因祈福幸公祠。  

曾极　八功德水  
数斛供厨替八珍，穿松潄石莹心神。  
中涵百衲烟霞色，不染齐梁歌舞尘。  

曾极　白鹭洲  
江水悠悠绿染衣，淮山渺渺翠成围。  
南朝鹭序归何处，唯见沧洲白鸟飞。  

曾极　板桥  
轮鞅各年路欲迷，板桥名在市朝非。  
玄晖太白微吟处，独酌悠然命驾归。  

曾极　宝公井  
一片当街百尺深，行人环辙免苔侵。  
尘容俗状暂窥影，欲汲寒泉洗此心。  

曾极　宝公塔  
六帝园陵随劫灰，独余灵骨葬崔嵬。  
行人指点云间鹤，唤得齐梁一梦回。  

曾极　卞将军墓  
握节颜色拳透爪，归元先轸面如生。  
晋陵发掘今无主，独有忠魂占冶城。  

曾极　采石渡  
石琢浮屠遍水滨，兴亡岁久已成尘。  
长江静夜芦花月，莫信牵愁拨櫂人。  

曾极　蔡西山贬道州  
四海朱夫子，徵君独典刑。  
青云伯夷传，白首太玄经。  
有客怜孤愤，无人问独醒。  
瑶琴空宝匣，弦断不堪听。  

曾极　长干塔  
十丈祥光起相轮，铁浮屠镇法王坟。  
只愁西哉神僧至，夜捧长干刹入云。  

曾极　澄心堂  
楮生玉面务深藏，未肯横陈翰墨场。  
一幅降牋何用许，价高缘写宋文章。  

曾极　春望  
楼上从容晓日明，春风随处动郊坰。  
定知有象根冲漠，未信至真惟杳冥。  
万化淳时云霭霭，一元亨处雨零零。  
无言共倚阑干曲，绿满原田水满汀。  

曾极　大江  
烽烟岁岁满江干，将师诛求盍少宽。  
未得三军如挟纩，凭谁数处护风寒。  

曾极　大茅君像  
面如趙玉碧矑寒，散发垂腰槲叶乾。  
不向大茅峰顶见，时人多作伏羲看。  

曾极　大唐  
仁义晋阳主，神功致太平。  
子孙承事业，妇寺窃权衡。  
府卫兵先坏，租庸调不行。  
未几三百载，逆贼入宫城。  

曾极　德庆堂宇  
森然毛势聚干将，气轧钟王未肯降。  
惆怅当年铁钩锁，可能无意锁长江。  

曾极　东晋  
断简残编迹可寻，诸贤兴复不关心。  
未应全罪王夷甫，一任神州自陆沈。  

曾极　方山  
人间底事有方壶，剑截青摇界碧虚。  
试上殊庭瞻醉葛，仙云垂带护储胥。  

曾极　凤州柳  
蜀主函封遣使时，芳根元自凤州移。  
柔荑醽醲今安在，唯有青丝拂地垂。  

曾极　覆舟山  
六代兴亡貉一丘，繁华梦逐水东流。  
操蛇神向山前笑，三百年前几度舟。  

曾极　高座寺  
石子冈前高座寺，犊车曾向此徘徊。  
清谈未解倾人国，更引番僧度海来。  

曾极　古龙屏风  
乘云游雾过江东，绘事当年笑叶公。  
可恨横空千丈势，剪裁今入小屏风。  

曾极　和李璧凌丹亭  
思陵宸翰丽昭回，阁上金□长紫苔。  
试向凌丹寻妙墨，何时真见白云来。  

曾极　和谢康乐华子冈韵  
隐仙无定在，馆宇非一山。  
华子出商洛，巢云府渴泉。  
嬴颠刘蹶际，师生自为贤。  
颇哀区中人，峰岭起新阡。  
决绝目下事，驾鸿凌紫烟。  
身隐焉用文，灭迹隐空筌。  
云仍散洲渚，世渔业相传。  
笭箵挂虎落，舴艋当门前。  
蹇予厌世议，企石听潺湲。  
山空月明诗，足音自跫然。  

曾极　红泉精舍  
十里长松一幅巾，温汤净濯满衣尘。  
石门隔断世间事，仙窟能容鹤上人。  
已主谢公为北道，更依华子作西邻。  
红泉可酒兼宜茗，便合躬耕老此身。  

曾极　后主祠  
真珠帘下变离声，多少嫱妃掩袂听。  
赢得牢愁三万斛，孤舟撑入大梁城。  

曾极　华林园  
羽葆来临鼓吹停，华林畅饮倒长瓶。  
万年天子瞢腾眼，错认长星作酒星。  

曾极　华隐楼  
松声只罢独看云，华隐楼中探鹤身。  
治国神方难自献，祗将本草语时人。  

曾极　黄天荡  
受金纵敌将何知，曹沫功名失此时。  
雁足不来貔虎散，沙头蚌鹬谩相持。  

曾极　寄陈正已  
扊扅深闭断经过，倒摺尘编且卧痾。  
九十日春晴景少，一千年事乱时多。  
吟成楚些翻愁绝，鬓染吴霜奈第何。  
心铁正坚思急试，忆君中夜起悲歌。  

曾极　寄陈正已  
十载忧近发半华，东山有意净胡沙。  
公车战策三千牍，腹笥兵书五十家。  
好佩青萍光夺月，莫惊赤羽气成霞。  
嗟予本亦轻生者，欲渡黄海掷马挝。  

曾极　江南录  
自古婴鳞或似狂，按诛潘佑事堪伤。  
凭谁寄语徐常侍，不杀忠臣国未亡。  

曾极　蒋帝庙  
白马千年系庙门，炉烟浮动衮龙昏。  
阖棺谩说荣枯定，青骨犹当履至尊。  

曾极　金陵  
凿地破除函谷帝，埋金厌胜郢中王。  
兴亡总不关君事，五百年前枉断肠。  

曾极　晋元帝庙  
茅茨绵蕝寄江东，陵庙回看渫血红。  
右衽危冠才自保，未能无责敢言功。  

曾极　荆公祠  
霜筠雪竹古精蓝，投老归与志自甘。  
一食万钱终忍垢，鱼羹饭美忆江南。  

曾极　荆公墓  
误把清标犯世纷，平生忠业自超群。  
如何今代麒麟阁，只道诗名合策勋。  

曾极　决囚灯  
五详三覆始施刑，明灭兰膏岂足凭。  
可惜当年杀严续，无人为益决囚灯。  

曾极　乐官山  
城破辕门宴赏频，伶伦执乐泪横巾。  
骈头就戮缘家国，愧死南归结绶人。  

曾极　李氏宫  
埋愁无地奈君何，可是黄垆饮恨多。  
玉镜台前弃脂水，深泉流汞尚盈科。  

曾极　濂溪  
逍遥社里周夫子，太极图成昼掩关。  
欲验个中真动静，终朝临水对庐山。  

曾极　梁金华宫石  
照影清溪眩怪奇，推迁十代市朝非。  
莫欺藓眼苍苔面，曾伴昭明识蔡妃。  

曾极　凌丹亭  
路转峰回杳霭中，石坛幡影表真风。  
凭谁貌取清虚老，与对濂溪太极翁。  

曾极　刘莎衣庵  
佛狸麾骑饮长江，呼吸安危阖国忙。  
南北两家都换主，从容一语悟高皇。  

曾极　六朝  
倒指六朝事，江城不忍登。  
燕巢非故宅，兔窟遍诸陵。  
亹亹称王霸，嗟嗟感废兴。  
青山龙虎在，金气又消凝。  

曾极　龙洞  
江流远引背烟岚，平陆何年重举帆。  
断岸插天危欲坠，六朝龙去祗空岩。  

曾极　没安碑  
漫漫荒池浸绿芜，残碑一丈载龟趺。  
当年刻画书勋阀，雨打风吹字已无。  

曾极　梦笔驿  
晋尚清谈笔力衰，文章高下亦随时。  
景纯不作文通死，五色毛锥付与谁。  

曾极　榠樝  
子丹进馔色微黄，仙老调胹有禁方。  
五和糁奇无处觅，榠樝新熟压枝香。  

曾极　木围  
寝殿重重设木围，崎岖天位不胜危。  
高人巢许应知此，占得箕山最坦夷。  

曾极　南唐宫中残獐  
周庐巡徼列千兵，那得残獐堕禁庭。  
鹿走棘生先有象，天文未必直狼星。  

曾极　南唐郊坛  
上帝神兵破石头，别离歌管宫愁。  
燔柴空有高坛在，乞与千年麋鹿游。  

曾极　南唐金铜香炉  
制作元从建业宫，形模奇古杂金铜。  
烟昏尘暗君休笑，曾在红罗扇影中。  

曾极　南唐遣使  
谈锋亹亹折强雘，专对当年亦有人。  
国老胸中兵百万，不将全力靠江神。  

曾极　南轩  
剑磨驴膊倦征途，三岁南轩客寓居。  
建业水甘供日饮，波间亦有武昌鱼。  

曾极　南烛草木  
驻采还年枉费功，羞将老色照青铜。  
仙方石{左饣右迅}无消息，南烛垂珠颗颗红。  

曾极　泼墨池  
二酉珍储已遍窥，仙班宁肯列愚痴。  
注经穴石须勤苦，留得千年泼墨池。  

曾极　秦淮  
凿断山根役万人，祖龙痴绝更东巡。  
石城几度更新主，赢得淮流尚系秦。  

曾极　青松路  
致君尧舜何难，投老钟山赋考槃。  
愁杀天津桥上客，杜鹃声里两眉攒。  

曾极　清凉广惠禅寺  
鸣鞘响断苑墙平，敲戛惟闻风玉声。  
三百年间陵谷变，寒潮不到石头城。  

曾极　清凉寺  
秋月春花迹未陈，痛龙曾绕梦中身。  
夷门金鼓从天落，惊起床头鼻鼾人。  

曾极　三段石  
凛然皇象法书存，重屋应无野火焚。  
割据英雄余一念，断碑千载尚三分。  

曾极　三十六陂  
渺然三十六陂春，石黛潮生岁岁新。  
杨柳杏花浑好在，吟边只欠跨驴人。  

曾极　三十六宫  
曲阁便房三十六，欲回舞袖不容身。  
黄金壁逞今安有，笑杀宣和大内人。  

曾极　商飚馆  
商飚基在昔人非，草木犹为富贵移。  
曾是六朝歌舞地，黄花一半染胭脂。  

曾极　赏心亭  
柱上题名客姓苏，江山清绝冠吴都。  
六花飞舞凭阑处，一本天生卧雪图。  

曾极　上朱晦庵  
玄天默无言，妙契有伏义。  
爰初画八卦，圣学乃肇基。  
於皇陶唐氏□心折危微。鲁叟述六经，  
为世立范围。正色斥诐淫，  
邹孟独先几。道丧向千载，  
华风变醇醨。皇纲一以折，  
属此文明诗。真儒出河洛，  
坚白不磷缁。探我囊中胶，  
续彼桐上丝。徽音嗣正始，  
但惜和者稀。祥麟虽见获，  
凤鸟终来迟。珍重武夷翁，  
斯文今在兹。岩栖三十年，  
著书觉群迷。往者不可谏，  
来者犹可追。趋隅偶未谐，  
夙昔梦见之。散发弄五弦，  
弹作南风诗。曲终起长嗟，  
弦绝有余悲。止止不复弹，  
缪然歌采薇。鸾翮有时铩，  
鸱鸢刺天飞。公乎抱高寒，  
岁晚将安归。  

曾极　蛇盘驿  
枳篱华屋半雕残，列肆屠羊客卸鞍。  
霸气销沉形影歇，龙盘何事作蛇盘。  

曾极　射殿  
鹤盖阴阴覆苑墙，更添苍雪助清凉。  
高皇俭德规模远，不作南朝石步廓。  

曾极　射雉场  
不整军容北射狐，却资媒翳取欢娱。  
山梁饮啄关何事，浪费君王金仆姑。  

曾极　摄山  
一丈唐碑今露立，十寻梵塔已低摧。  
层层石佛云閒出，坐阅齐梁成劫灰。  

曾极　升元阁铎  
摩挲石柱藓痕斑，亡国如鸿去不还。  
无复切云三百尺，祗传风铎在人间。  

曾极　石步道中有石麒麟数十  
地悴天荒丘陇平，难从野老问衰兴。  
苍烟落日低迷处，折足麒麟记坏陵。  

曾极　石麒麟  
短樊长堑起寒烟，知是何人古墓田。  
千岁石麟相对立，肘騣膊焰故依然。  

曾极　蜀海棠  
传芳远远自西雘，锦伞高张熨眼新。  
花睡觉来红泪落，年年如忆故宫春。  

曾极　水精大珠  
冰玉摩尼如鹄卵，大千世界倒悬中。  
何人提向江头照，照见神州一半空。  

曾极　四太子河  
上东门啸本同科，天诱金人智诈多。  
刁斗夜鸣兵四合，五更平陆已成河。  

曾极　松  
汇进群奸卒召戎，萌芽培养自熙丰。  
当时手植留遗爱，只有岩前十八公。  

曾极　宋受禅坛  
赤纸藤书宋鼎归，寄奴柴燎告功时。  
普天大庆交新主，唯有徐公双泪垂。  

曾极　宋兴寺  
晋至昌明祚已终，谶文犹有两昏童。  
醒玄偷得宫中玺，却属新河伐荻翁。  

曾极　送真泉州  
隐然风节动朝行，屡叩龙墀贡皂囊。  
未促相如归蜀道，翻令汲黯去淮阳。  
便潘自足荣莱服，邃殿谁当补舜裳。  
急召诸贤固根本，玺书早晚出明光。  

曾极　孙陵鹅眼钱  
六代初终几变迁，孙陵无树起寒烟。  
青蚨细薄如榆荚，犹是当年买笑钱。  

曾极　台城  
紫盖横天整复斜，兴亡接翅似昏鸦。  
旧时石阙摩云处，荻屋荆扉一两家。  

曾极　桃叶渡  
裙腰芳草拒长堤，南浦年年怨别离。  
水送横波山敛翠，一如桃叶渡江时。  

曾极　题识山堂  
抉开云气从天末，唤得炉峰入坐閒。  
似见二林春霭霭，殊闻三叠水潺潺。  

曾极　题太平宫  
前朝失太平，仙馆寄空名。  
日日有秋色，房房闻水声。  
碑传吴叟画，殿厄建炎兵。  
旧物云关在，新宫再落成。  

曾极　天门山  
鲸翻鳌负倚江潭，天险由来客倦谈。  
高屋建瓴无计取，二梁刚把当肴函。  

曾极　铁塔寺  
逝水无情去不囘，黄帘窣地隔风埃。  
摩挲铁塔堪流涕，此是行皇思子台。  

曾极　同泰寺  
在萨开斋涕泗挥，大通基在昔人非。  
此身终属侯丞相，谁办金钱赎帝归。  

曾极　挽蔡西山先生  
天子中年后，名家信有初。  
身罹钩党祸，学稿启蒙书。  
木直宜行伐，兰芳竟自锄。  
首阳千驷马，后世定何如。  

曾极　挽真西山二首  
云出西山雨未成，已闻华表鹤飞鸣。  
声名未必少黄霸，礼乐正缘无孔明。  
天下已传新宰相，胸中不改旧书生。  
寒蟾没入少微去，从此泰阶何日平。  

曾极　挽真西山二首  
一片诚心并若丹，爱民何止十分宽。  
不成中国相司马，空使苍生望谢安。  
广益集思今已晚，以明佐圣古来难。  
治平一卷黄扉墨，留与君王拭泪看。  

曾极　往舂陵作  
杖策行行访楚囚，也胜流落峤南州。  
鬓丝半是吴蚕吐，襟血全因蜀鸟流。  
径窄不妨随划栗，路长那更听钩辀。  
家山千里云千叠，十口生离两地愁。  

曾极　文公先生挽词  
皇天开太极，庚戍圣贤生。  
六籍文将绝，千年道复明。  
渊源罗仲素，师友李延平。  
绕舍闽溪急，潺湲洛水声。  

曾极　文孝庙  
德隐前星民已和，山隈水曲庙何多。  
皇孙不得承天统，犹使而翁恨蜡鹅。  

曾极　乌衣巷  
吴兵曾驻黑云都，江左夷吾此卜居。  
休把乌衣轻马巷，悬鹑结驷总丘墟。  

曾极　吴大帝陵  
老瞒虎裂横中州，何物生儿作仲谋。  
四十帝中功第一，坏陵无主使人愁。  

曾极　吴大帝庙  
曾将一剑定全吴，斗大祠庭泣楚巫。  
故国神游应抚掌，芦花枫叶几年无。  

曾极　五代  
弑篡起交争，中原战血腥。  
王庭更五姓，民户乏孤丁。  
耕织常年弛，干戈甚日停。  
圣人祈早降，香雾达高冥。  

曾极　五马渡  
仲达欺孤与操同，岂能长世抚提封。  
瑶图章间换君知否，班特浮江自化龙。  

曾极　西浦  
珠珰错落江皋佩，罗袜轻盈洛浦妆。  
欲采蘯花掷春信，停桡难觅杜兰香。  

曾极　西原  
衰草寒云雁一行，牵愁水似九回肠。  
游人欲问千官事，翁仲无言卧夕阳。  

曾极　湘宫寺  
数椽败屋湘宫寺，虞愿忠规正凛然。  
十级浮屠那复有，虚抛帖妇卖儿钱。  

曾极　校官碑  
风摧雨剥校官碑，集古先生竟不知。  
同是光和千岁刻，未容苦县独称奇。  

曾极　谢公像  
失喜向来因折屐，含悲今日为闻筝。  
人间悲喜何时了，携伎东山载酒行。  

曾极　谢玄庙  
儿辈能军国未危，更令朱序助声威。  
秦人若也全师集，云母车盛晋鼎归。  

曾极　新亭  
青山四合绕天津，风景依然似洛滨。  
江左于今成乐土，新亭垂泪亦无人。  

曾极　行廊  
负矢前驱敌未擒，虎侯高揭意何深。  
文皇决拾精天下，偏爱良工辨木心。  

曾极　玄武湖  
当日湖光澈镜心，龙旗凤吹此登临。  
而今铁马回旋地，斜照黄尘一尺深。  

曾极　胭脂井  
寒泉玉甽没春芜，石染胭脂润不枯。  
杏怨桃羞娇欲堕，犹将红泪西黄奴。  

曾极　养种园  
百花堂里赏芳菲，江左霸臣泪溅衣。  
肠断上林桃李树，春风一半未全归。  

曾极　冶城楼  
袅袅痚林集晚鸦，钟山云气入檐牙。  
何人乘月吹长笛，夜看云陵百万家。  

曾极　游寒岩  
金玉其相一两花，遐心空为尔兴嗟。  
山礬不用来修敬，只许江梅共一家。  

曾极　游寒岩  
黄瑶白璧缀幽花，珍重高人为叹嗟。  
织女横河溪月堕，杯盘狼藉水仙家。  

曾极　游华子冈红泉碧涧  
去城才半驿，深谷自逶迤。  
藤络崩崖石，松垂倒地枝。  
寒山缩毛发，碧涧照须眉。  

曾极　渔父  
智士旁观当局迷，沧浪钓叟出陈诗。  
江头风怒掀渔屋，底事全家醉不知。  

曾极　雨华台  
昼可骑虹夜摘星，山根万瓦碧磷磷。  
雨台不为云光老，一洗南朝战伐尘。  

曾极　玉树后庭花  
结绮临春成草莽，繁华都入暮烟中。  
后庭玉树迎秋色，犹带张妃脸上红。  

曾极　约友人赏春  
人生何事最为亲，不看春容不识春。  
岸柳细摇多意思，野花初绽足精神。  
精神训得施为别，意思到时言语新。  
为报同门须急赏，莫教春去始伤春。  

曾极　展上公  
浩劫循环无始终，年年玉李杲春空。  
初成未占兹山顶，古老唯传展上公。  

曾极　张丽华墓  
伴侣声沉王气销，香魂血涴有谁招。  
蓬科三尺光尘在，犹作台城花月妖。  

曾极　中主像  
乘时草窃岂无人，三主相传事有因。  
毕竟老天怜一念，据敖为粥活饥民。  

曾极　钟山番人窟  
千群铁骑远来侵，凿穴钟山用意深。  
天堑连空遮不断，烟尘直到海中心。  

曾极　钟山石  
战备潜流石脉中，苍崖凿断见殷红。  
千年杀气方回薄，草木无春山尽童。  

曾极　辎车  
娅姹吴音今古同，宫妆袨服已成空。  
雕文结角辎车巧，犹有梁陈宫掖风。  

曾几　{外匚内赣}畒酒  
吴侬饼曲成村酒，所取何尝议升斗。  
一杯未尽朱颜酡，过若茅柴那得久。  
官酤私酿同一律，竟识吾家新酝否。  
近持方法报山妻，入眼从来未曾有。  
旧时菽麦真其父，秫稻麦和以为母。  
畒头又戴老瓦盆，墐塞四旁如户牖。  
数朝已办糟床注，不论清浊皆可口。  
欣然一笑谓山妻，慎勿轻传殆天授。  
答云妙处须心得，纵有此方无此手。  
请君痛饮当解酲，贤哉大胜刘伶妇。  

曾几　八月十五夜月二首  
玉露金波不可孤，相瞻今夕定何如。  
氛埃未净雨湔洗，阴翳小留风扫除。  
丹桂看来元了了，白榆种得许疏疏。  
一杯浊酒非难事，未有新诗报答渠。  

曾几　八月十五夜月二首  
云日晶荧固自佳，幽人有待至昏鸦。  
远分岩际松枫树，复乱洲前芦荻花。  
曳履商声怜此老，倚楼长笛问谁家。  
霜螯玉柱姚江上，作意三年醉月华。  

曾几　芭蕉  
以此叶阴凉，代彼青琅玕。  
但恐本质脆，不堪期岁寒。  

曾几　把酒思閒事二首  
把酒思閒事，春愁谁最深。  
乞钱羁客面，落第举人心。  
月下低眉立，灯前抱膝吟。  
凭君劝一醉，胜与万黄金。  

曾几　把酒思閒事二首  
把酒思閒事，春娇何处多。  
试鞍新白马，弄镜小青娥。  
掌上初教舞，花头欲按歌。  
凭君劝一醉，劝了又如何。  

曾几　白龟  
一种龟儿玉雪然，故人为寄小如钱。  
会当放汝江湖去，小住盆池慰眼前。  

曾几　北垞  
不谓蕞尔邦，有此岿然宅。  
江山自比邻，风月相主客。  

曾几　碧芦潈  
春风桃李蹊，学语鸟相唤。  
不可无寒芦，汀洲下凫雁。  

曾几　避寇迁居郭内风雨凄然郑顾道饷酒  
烟雨昏昏一月梅，全家避贼寄城隈。  
欲寻碧落侍郎去，遽沐青州从事来。  
令我妻孥争洗盏，想公伯仲政传杯。  
安能郁郁久居此，且傍茶山松径回。  

曾几　病起始浴二首  
无数尘埃一病身，不蒙湔拂几经旬。  
政须皁荚相料理，可笑梁州阴子春。  

曾几　病起始浴二首  
欲著床头浣濯衣，汗流成雨垢成泥。  
呼儿为我供汤事，今日身轻好杖藜。  

曾几　病起赠曾宏甫  
同病仍同起，无聊独至今。  
酒杯君入手，药裹我关心。  
极暑方无奈，新凉又不禁。  
呼儿锄径草，万一故人临。  

曾几　病中闻莺啼  
独园森古木，其下客幽栖。  
尽日绿阴合，有时黄鸟啼。  
一声添昼寂，百啭使人迷。  
赖汝生佳听，身今气惨恓。  

曾几　参云亭晚坐  
大暑不可避，微凉安所寻。  
云霄非浊世，竹树有清阴。  
海近风先集，山高日易沈。  
无因见明月，萤火乱更深。  

曾几　长淮有感  
目送长淮去不回，登临万感集层台。  
波间定有隋渠水，曾向大梁城下来。  

曾几　长至日述怀兼寄十七兄  
老来愈觉白驹忙，眼看重阳又一阳。  
心似死灰飞不起，技如寒日短中长。  
厌看宾客空投谒，强对妻孥略举觞。  
回首山阴酬劝地，应怜鸿雁不成行。  

曾几　尝建茗二首  
破除汤饼睡，倚赖建溪春。  
-往日惟求旧，今朝遽食新。  
不辞浓似粥，少待细于尘。  
宝胯无多子，留须我辈人。  

曾几　尝建茗二首  
茅宇已初夏，茶瓯方早春。  
真成汤沃雪，无复渴生尘。  
有客嘲三韭，其谁送八珍。  
不如藏去好，孤负一年新。  

曾几　晁侍郎折赠芍药三种  
室空无侍者，终日延白光。  
今夕果何夕，粲者忽在旁。  
得非散花天。来试铁石肠。  
非罗复非绮，何物为衣裳。  
或浓若猩血，或浅若鹅黄。  
或如淡胭脂，薰以百和香。  
竟不可意解，发书问何祥。  
乃知延阁老，买得从维扬。  
自不耐渠恼，幽怀可禁当。  
牢辞又不敢，熟视徒彷徨。  
吾闻诸古人，物美应献王。  
呼儿燎沈水，持以供虚皇。  

曾几　晁园  
晁氏芳菲圃，因依渌水浔。  
峰峦春著色，桃李昼成阴。  
可惜花狼籍，仍遭雨滞淫。  
饶阳供客眼，只有此园林。  

曾几　陈卿又和三首而仲通判亦三作严教授再赋皆有见及语予不可以无言故  
官属邃中书，朝班高太府。  
陈卿掉臂去，偃仰一茅宇。  
临池看鱼乐，坐树听鸟语。  
修竹手所载，薪萌争上土。  
天开重新运，圣作万物睹。  
会合如风云，吹嘘者龙虎。  
陈卿落閒处，问孰与为伍。  
毛颖传中人，渠侬适成五。  
诗章出咳唾，流派考宗祖。  
仲严更献酬，胸次非小户。  
览观不暇给，烂若花药圃。  
可畏韵险艰，浮梁袅相拄。  

曾几　程吉老抚干以英石见遗层叠可爱报之以此  
几净窗明丈室间，炷香危坐不开关。  
如何密密深深地，忽有层层叠叠山。  
珍重故人初入手，携持使我得怡颜。  
从今石友常相对，世上交游费往还。  

曾几　出岭  
乞得身閒又御魑，干戈瘴疠两危机。  
三年似涉新冰过，十口今持旧璧归。  
天静不忧鸿北向，月明休咏鹊南飞。  
只应黄帽青鞋底，城郭人民有是非。  

曾几　初还信州呈寓居诸公  
万事不称意，一生长损心。  
稍知閒有味，又觉老相侵。  
田舍那能问，溪山未暇寻。  
清歌一杯酒，聊与故人斟。  

曾几　初至天台  
畴昔所欣慕，天台冠坤灵。  
兴公妙摹写，粲若披图经。  
自怜婴世网，仰愧鸿冥冥。  
夙契谅非浅，半生吏金庭。  
成此一段奇，得按东吴刑。  
又分临海竹，想像山围屏。  
稍稍向铃阁，行行叩禅扃。  
一丘与一壑，所见皆所聆。  
石梁卧剑戟，布水驱雷霆。  
五百大开士，神光秘林坰。  
于我定不薄，是事初无形。  
寒岩二隐者，在眼谁能青。  
庶几闾丘守，胸次明渭泾。  
向来石磵耳，斗讼终朝听。  
净洗尘俗状，数上参云亭。  

曾几　处守谢景思寄劝农诗次其韵  
使君小队出田间，却拥旌旗鼓吹还。  
走送劳农诗俊逸，悬知领客事清閒。  
坐曹已白儿时鬓，置酒聊朱病后颜。  
无路从公上烟雨，梦魂长绕处州山。  

曾几　啜建溪新茗李文授有二绝句次韵  
北焙今年但取陈，草芽过了二分春。  
为君湔洗丁坑后，宝胯云团一样新。  

曾几　啜建溪新茗李文授有二绝句次韵  
壑源今日为君倾，可当杯盘泻浊清。  
未到舌根先一笑，风炉石鼎雨来声。  

曾几　春初过王仲礼教授小园  
幽居倦孤寂，俗驾难追攀。  
相携筇九节，径造茅三间。  
三卿贫无事，况得独冷官。  
衡门静如水，委巷深于山。  
自言学为圃，虽小殊可观。  
始至度略彴，徐行转阑干。  
当阶艺红药，坐待青春还。  
春还未数日，草树犹清寒。  
殷勤小梅花，一笑冰雪颜。  
煮茗当酒醴，言诗替吹弹。  
君知静中胜，得此良独难。  
相戒勿浪出，黄尘点人冠。  

曾几　春来闻故旧多云亡者作诗示同志  
雁足曾无一字收，有时书到却生愁。  
故人叠叠半黄壤，今我萧萧全白头。  
大抵百年皆逝水，可怜万事只浮沤。  
朝闻夕死真吾道，圣处工夫办得不。  

曾几　春晴  
青春挽留渠不住，白发抛去吾安能。  
东风送汝一杯酒，从此闭户真同僧。  
酴醿芍药待判断，腰鼓横笛当施行。  
奈何但效鹁鸠辈，竟日讨论阴与晴。  

曾几　春晴  
莫春已办曾点服，急雨又垫林宗巾。  
一晴政为吾辈设，速载家酿羞弉珍。  

曾几　春日二首  
今日知何日，东风破腊来。  
寒随边骑去，春与汉军回。  
彩胜参差翦，蔬盘饤饾开。  
不妨时节好，年事岂禁催。  

曾几　春日二首  
期颐三万日，政尔亦无多。  
佳节已如许，衰年将若何。  
雨风增落寞，戚友断经过。  
问讯庖弉内，犹堪一洗磨。  

曾几　春日即事次韵  
秾李花如许，殊胜灼灼红。  
只言开似雪，不道去随风。  
胜日从吾党，衰年念此翁。  
诗情犹可强，杯勺不能同。  

曾几　辞召命呈子忱侍郎  
嬾慢无端世所遗，独怜衰病少光辉。  
惠然投我有华衮，何以报公无伫衣。  
末学虚声惭取誉，旧章多识恐成非。  
侍郎清銮悬明镜，莫道尘埃一点飞。  

曾几　次陈少卿见赠韵  
少卿令德公，不肯入州府。  
种花养风烟，艺木荫庭宇。  
了无适俗韵，真可与晤语。  
永怀君诗句，净洗我尘土。  
如何百里间，此秘欠未睹。  
今晨款荆扉，老气压方虎。  
新诗疾雨风，妙字列行伍。  
华宗有后山，句律严七五。  
豫章乃其师，工部以为祖。  
君方讨渊源，奚啻窥牖户。  
我贫无一钱，不敢学农圃。  
空馀数卷书，肠腹自撑拄。  

曾几　次程伯禹尚书见寄韵  
往年书到西风凉，病夫随牒天一方。  
今年书到玉溪上，暧空白露为清霜。  
人生俯仰成陈迹，只有一丘如宿昔。  
故乡杰阁公饱山，野寺幽轩我横碧。  
石交晓月长庚星，势交飞絮水上萍。  
往时玉溪二三老，死生贵贱论交情。  
归来访旧其谁羡，程公笔力犹强健。  
郑公霜鬓未成丝，挂冠不受儿曹劝。  
公于道德犹耕猎，所得不随天下裂。  
胸中具眼世莫知，笔端有口公能说。  
豹文未省一斑窥，戏逐群儿日课诗。  
诗病无人与商略，湔肠浣胃付神医。  

曾几　次范益谦迁居九江经过上饶见赠韵  
君为九江行，意有风雨快。  
维舟玉溪畔，未割故人爱。  
停杯一问我，请以所闻对。  
九江万事好，赏咏看前辈。  
岩岩匡俗庐，顶踵极高大。  
其中藏曲折，愿铁遗琐碎。  
烟波湓浦游，风月庾楼会。  
以兹供笔砚，安得有芜累。  
矧君著幽禅，直欲入三昧。  
饱参山南北，毋问人显晦。  
归来亦何云，圣处果何在。  
要知方策间，即有文字外。  
我今如是说，初不堕荒怪。  
屋漏实临之，斯言尚无愧。  

曾几　次冯子容主簿信州筑居韵  
闻君卜居水云乡，欲往从之各异方。  
屋角树阴倾老盖，溪南山色过浮梁。  
薰风自在翻书叶，梅雨相欺败堵墙。  
长铗高歌归去好，幽栖为我觅阳冈。  

曾几　次韩叔夏送行韵  
乃祖曾为文送穷，儿孙气味略相同。  
立朝有疏慕汲直，去国无书干子公。  
竹椅蒲团深著意，雪窗萤案坐收功。  
自怜无补朝廷事，又向蛮烟瘴雨中。  

曾几　次何德器见赠韵  
德器交情素所敦，乃翁虽逝典型存。  
不惟歆向皆书府，况复封胡是相门。  
意气君方凌碧落，年龄我已到黄昏。  
今晨镜里如膏沐，欢喜仁人有赠言。  

曾几　次刘千岁喜折仲古见过二首韵  
新知刘子政，生理发萧疏。  
胜日归谈笑，佳山奉起居。  
摩挲千古物，料理一床书。  
秀色堪餐否，聊须摘我蔬。  

曾几　次刘千岁喜折仲古见过二首韵  
门对分流水，窗横别岸山。  
茅茨居不翦，蓬荜昼常关。  
倾盖曾三径，摇旌每数间。  
犹欣龙阁老，携得好诗还。  

曾几　次绿字韵  
会前南山青，舍后北山绿。  
扪萝陟其巅，策杖绕其足。  
中间奇绝处，青里见心腹。  
登临岂不佳，老境日以蹙。  
谁知怪石供，能坐我郊牧。  
政应索幽遐，何惮越川渎。  
嵚崎庾岭南，美者色苍玉。  
赏音无东坡，尤物多踚伏。  
今年致书求，屡以可否卜。  
故人为遣送，健步远相逐。  
虽非古仇池，要是好崖谷。  
似为天所矜，此段独从欲。  
深惭舁致重，路转知几曲。  
安得沧海神，鞭笞使之速。  

曾几　次秘丞李希声新省韵  
吾皇德泽小沧溟，倒载干戈不用刑。  
天以图书效河洛，人如兰玉秀阶庭。  
石渠尽日蓬山影，金殿凌虚帝座星。  
从此崇文三万卷，权舆甲部圣师经。  

曾几　次钱处和赠赴召之行韵  
苍颜白发海边州，敢与君王侧席求。  
水似篙深催我去，雨如丝下要人留。  
偶然结绶登畿左，不受攀辕拥道周。  
高卧耦耕吾有分，何心赐璧取封侯。  

曾几　次劝农韵  
典郡治中总得贤，郊原一出万人传。  
山行野渡时时雨，妇饷夫耕处处田。  
说与老农无罪岁，但当力作有逢年。  
驱儿播种贫家事，可奈西畴只仰天。  

曾几　次僧道规蜜蜂去而复集韵  
公如老殊所嗜蜜，种花山中引蜂入。  
千门万户芙蕖房，为公谋食如风狂。  
朝来蜂臣不趋衙，一心祝蜂早归家。  
归来喜舞击铜钵，与人从今莫胡越。  

曾几　次苏守朱新仲舍人留会稽之行韵  
公知此老发船时，不作河梁送别诗。  
但说江湖留我住，为言岩壑与人期。  
凝香燕寝定自好，怀绶稽山无不宜。  
早晚欢迎剡溪上，去公亦复意迟迟。  

曾几　次王元渤问余脱齿韵  
齿危但以粥充虚，辜负公家夏屋渠。  
政恐曲生深作崇，可怜髯簿顿成疏。  
动摇不减韩吏部，蹴踏非同焦校书。  
落势今年残未已，只应从此并无馀。  

曾几　次徐{左山右客}立韵  
此身那得作飞仙，魂梦相从但欲眠。  
极目参辰不相见，论心胶漆未为坚。  
别君甲子三千日，问我春秋七十年。  
久要不忘吾辈事，交情自昔几人全。  

曾几　次雪峰空老韵二首  
雪峰僧中龙，此道谁与共。  
萧然两伽陀，不举似大众。  
独贻茶山老，以当蒲塞供。  
岩花与涧草，信手拈来用。  

曾几　次雪峰空老韵二首  
独烹茶山茶，未对雪峰雪。  
须知千里间，只共一明月。  
陈家参玄天，道眼应一瞥。  
为语管城君，相从炽然说。  

曾几　次奄中二陆韵  
问石寻泉到竹斋，木犀花尽菊花开。  
老僧有约君知否，乘兴前村雪里来。  

曾几　次忧字韵  
公家伯仲世名流，画省归来共乐忧。  
稍喜对床听夜雨，永怀扇枕作凉秋。  
谁言小草能蠲忿，未信閒花可疗愁。  
惟有埙箎发清吹，渠侬无厌亦无求。  

曾几　次韵陈鲁山正字社日同游西湖  
昔在儿童岁，湖山入眼新。  
只今馀白发，何以报青春。  
日暖繁游子，年丰乐社神。  
诸公勤载酒，四事每参辰。  

曾几　次韵陈鲁山正字社日同游西湖  
鬓发垂领白，尘埃迎面红。  
相从林下寺，一洗水边风。  
写物诗无敌，蠲愁酒有功。  
夕阳应更好，可惜在城中。  

曾几　次韵三首  
白日无偏照，玄冥不作难。  
有炉如许大，无地可言寒。  
书腹夤缘晒，禅心邂逅看。  
呼儿来共此，形影未孤单。  

曾几　次韵三首  
御冬无过酒，得酒政应难。  
可爱惟晴日，相依度岁寒。  
虽非挟纩坐，且作拥炉看。  
饥亦何堪忍，斜阳挂食单。  

曾几　次韵三首  
凿土篝松火，为炉有底难。  
未知行地日，可辟中人寒。  
气味醇醪似，光阴尺璧看。  
回头长夏景，直欲褫中单。  

曾几　次曾宏甫赴光守留别二首韵  
听说光州好，淮山是四邻。  
凝香无一事，奠枕有馀民。  
世以文章著，朝须宠数频。  
西湖便归去，应不待班春。  

曾几　次曾宏甫赴光守留别二首韵  
淮白美无度，山丹开欲然。  
谈夸空海内，怅望只溪边。  
老境嗟无几，宗盟幸有连。  
到时能走送，别后见相怜。  

曾几　次曾宏甫见过二首韵  
客有过兰若，交情似竹林。  
野花无可落，村酒不宜斟。  
又得清新句，如闻謦欬音。  
南坡盟好在，为问几时寻。  

曾几　次曾宏甫见过二首韵  
莺啼花落后，芳草绿阴初。  
良会日不足，清谈风有馀。  
饥餐聊当肉，嬾出坐无车。  
勿以贫兼病，相过迹也疏。  

曾几　次曾宏甫见寄韵  
今晨尺书至，令我寸心宽。  
老去光阴速，人生会合难。  
竹舆云洞暖，钓艇玉溪寒。  
小憩饶阳否，吾衰合挂冠。  

曾几　次曾宏甫见寄韵  
剖符舒子国，蜡屐皖公台。  
恨不从山简，欣然见老莱。  
功名身已老，交旧首空回。  
早晚依刘去，朝廷不乏材。  

曾几　次曾宏甫社日赏海棠吴守宅且试新茗韵  
一树深深地主家，外边谁复见秾华。  
却因社日治聋酒，得醉春时近眼花。  
著偻施朱俱惬当，吹风洗雨但惊嗟。  
酴釄芍药垂垂发，更试头纲一饼茶。  

曾几　次招客见赠韵  
夏夜僧窗淡月笼，新凉绝类九秋中。  
曲生入座有清浊，荔子堆盘能白红。  
持此淹留数佳客，慰予牢落一衰翁。  
骊驹散后君知否，独卧山房竹里风。  

曾几　次折仲古避寇浔州韵  
我持十口家，不办一叶船。  
贼声日夜急，欲济江无边。  
身虽堕眢井，仰视犹有天。  
天理傥未爽，偷儿浪垂涎。  
洗心占罗池，稽首依灵泉。  
竟以妻子免，百神果昭然。  
得从浔江游，未断龙城缘。  
为问米何如，买禾可论廛。  
向来鱼菜市，十户八九旋。  
令我喜折屐，喜定翻悲怜。  
王师静江南，趋者人摩肩。  
一日百回首，我非强项宣。  
盛欲径梅庾，不然傍郴连。  
终鲜孔方兄，留滞等谪迁。  
尚念吾鼻祖，永怀旧山川。  
往还武城居，家风到今传。  
我方寻昨梦，一舸百笮牵。  
而公下劈箭，如驵骏得鞭。  
江村索居地，未敢高枕眠。  
世事公等在，归与有逢年。  

曾几　次折仲古游浔州桂园韵  
鸡犬图书同一舸，老夫荡桨儿扶柂。  
浔江一击欲生根，梦下湖南向江左。  
极知越俗留连客，性不相投如水火。  
是谁招唤写羁愁，拄颊西山云数朵。  
云山下有园五亩，不植侧生旁挺果。  
十年艺桂待芳辛，岁晚风霜深印可。  
有怀泽畔入骚辞，配以兰椒真类我。  
斧斤竟不赦孤根，问主林神安所坐。  
乃知有用祸先集，社栎之徒最繁夥。  
径须浇下磈磊胸，乞取青钱供白堕。  

曾几　次镇江守曾宏甫见寄韵  
一别高明去，频为瘴疠侵。  
连沧公境界，横碧我山林。  
夜雨思同梦，秋风辱寄音。  
他年如衣锦，毕世莫分襟。  

曾几　次郑侍郎卧闻秋风韵  
茶山石燥泉亦枯，草树叠叠成樵苏。  
天公风雷起挥袂，咳唾急雨纷跳珠。  
我诗曾未管窥豹，况有文采如於菟。  
勤公见索扫地无，公自瑶碧玱华琚。  

曾几　次郑禹功韵  
怪底消除执热烦，郑公方丈接三韩。  
空馀坐榻悬犀柄。岂有行弉洗玉盘。  
作吏忽惊玄鸟变，寻盟未向白鸥寒。  
诸山只在登临眼，安得陪君杖履看。  

曾几　次朱新仲待制见庆次对之命韵  
典郡才能薄，趋朝气力微。  
更堪持橐去，只合挂冠归。  
六合丽千尺，四松森百围。  
公今有班缀，衰老借馀辉。  

曾几　次子苍追忆馆中纳凉韵  
饭罢蓬瀛屧响廊，薰风啜茗倚绳床。  
草荒老氏藏书屋，山绕王家避世墙。  
汤饼承公荐槐绿，炉芬遣我梦芸香。  
欲论旧事愁无奈，愿挽天河作酒浆。  

曾几　丛桂  
行攀丛桂枝，坐息丛桂影。  
王孙胡不归，岁晏雪霜冷。  

曾几　大热欲过广寿寺谒韩子苍追凉先之以诗  
执热今如此，追凉定若何。  
长廊受风远，广殿得阴多。  
盛欲扶筇去，还能下榻麽。  
近公如玉雪，未厌数经过。  

曾几　大暑  
赤日几时过，清风无处寻。  
经书聊枕籍，瓜李漫浮沉。  
兰若静复静，茅茨深又深。  
炎蒸乃如许，那更惜分阴。  

曾几　大藤峡  
一洗干戈眼，舟穿乱石间。  
不因深避地，何得饱看山。  
江溃重围急，天横一线悭。  
人言三峡险，此路足追攀。  

曾几　代书抵筠守谭崧老求茶笋  
问讯江南美，人推道院州。  
雨前收雀舌，雪底荐猫头。  
有客同僧过，频年遣仆求。  
故交今五马，解送老庞不。  

曾几　逮子得龙团胜雪茶两胯以归予其直万钱云  
移人尤物众谈夸，持以趋庭意可嘉。  
鲑菜自无三九种，龙团空取十千茶。  
烹尝便恐成灾怪，把玩那能定等差。  
赖有前贤小团例，一囊深贮只传家。  

曾几　逮子赴湖南漕司举寄之  
举子忙如此，槐花细细开。  
吾儿承诏去，有客附书来。  
鹤发风前帽，鸡头月下杯。  
衰年馀几许，胜日不同陪。  

曾几　逮子作亭于官舍明清堂后种竹殆千竿余名其亭以留客取老杜竹深留客  
行到竹穷处，有亭佳可游。  
境因吾子胜，客为此君留。  
娟静经时雨，萧梢六月秋。  
岂无他草树，泾渭不同流。  

曾几　逮子作亭于官舍明清堂后种竹殆千竿余名其亭以留客取老杜竹深留客  
种竹无他事，林间与客游。  
自应携手入，安用闭门留。  
静可过僧夏，清宜对弈秋。  
衰翁九节杖，来往亦风流。  

曾几　悼云泉勤庵王  
正坐长斋早得衰，中年一病莫医治。  
悬知水複山重地，难度风饕雪虐时。  
乘兴前村曾有约，寄声绝顶可无诗。  
禅房手自栽花木，付主林神好护持。  

曾几　道逢王左丞不及避谢之二首  
西风黄叶北门街，有句无人为翦裁。  
冲突前驱公会否，要求一语定敲推。  

曾几　道逢王左丞不及避谢之二首  
黄童白叟趁虚回，左辖车前拨不开。  
记得绿槐阴御路，万人辟易绣鞍来。  

曾几　道中遇雨  
客子祈晴意未公，林间布穣劝春农。  
雨师若有分风手，留取车轮一道通。  

曾几　得瑞香于四明  
锦树转栾海角州，移春槛里见风流。  
两三翠盖张前面，千百香囊缀上头。  
绝代红梅相对好，妒人山麝莫来休。  
衰翁若被儿童问，入眼还曾有此不。  

曾几　登扬州郡圃小金山遥碧亭  
绝岛浸中零，飞来枣叶轻。  
碧天围斗野，红日下芜城。  
山作修眉翠，人添老眼明。  
园林多胜地，独爱小峥嵘。  

登玉霄亭  
老荷君恩付赤城，瘦筇扶上玉霄亭。  
悬知地接溟溟海，坐见天横两两星。  
作赋兴公虚想像，谪官司户实飘零。  
衰翁何幸分符竹，一览东吴未了青。  

曾几　邓帅寄梅并山堂酒  
甓社湖边路，诗筒得报回。  
旧时云液酒，新岁雨肥梅。  
不是园官送，真成驿使来。  
鬓毛都白尽，更著此花催。  

曾几　迪侄屡饷新茶二首  
吾家今小阮，有使附书频。  
唤起南柯梦，持来北苑春。  
顾余多下驷，况复似陈人。  
不是能分少，其谁遣食新。  

曾几　迪侄屡饷新茶二首  
敕弉羞煮饼，扫地供炉芬。  
汤鼎聊从事，茶瓯遂策勋。  
兴来吾不浅，送似汝良勤。  
欲作柯山点，当令阿造分。  

曾几　东轩小室即事五首  
卷书坐东轩，有竹甚魁伟。  
清风过其间，戛戛鸣不已。  
写之以素琴，音节淡如水。  
不惜为人弹，临流须洗耳。  

曾几　东轩小室即事五首  
鼠迹印尘几，蜗涎篆书帷。  
儿童勿除去，佳处正在兹。  
人言有何好，此段真成痴。  
俗子徒败意，幽怀定谁知。  

曾几　东轩小室即事五首  
去圣未云远，故在黄卷中。  
孰能领其要，直用一理通。  
森罗废兴事，莹若磨青铜。  
使我见万古，敬谢典午公。  

曾几　东轩小室即事五首  
烹茗破睡境，炷香玩诗编。  
问诗谁所作，其人久沈泉。  
工部百世祖，涪翁一灯传。  
閒无用心处，参此如参禅。  

曾几　东轩小室即事五首  
有客过丈室，呼儿具炉薰。  
清谈似微馥，妙处渠应闻。  
沈水已成烬，博山尚停云。  
斯须客辞去，趺坐对馀芬。  

曾几　冬  
岁事空馀数行历，年劳绕得几篇诗。  
犹悭雪片下弥陇，已放梅花开满枝。  
便是东风来解冻，春盘生菜属群儿。  

曾几　董令升舍人朋溪图赵祖文笔也  
谷风不须歌，朋友道缺绝。  
请歌伐木诗，歌罢听吾说。  
汉朝儒宗系，今代侍臣杰。  
甘泉久论思，阳羡小休歇。  
郊园谷幽幽，乔木覆清樾。  
百禽鸣其间，相唤极可悦。  
坐令公感慨，朋好苦难结。  
不如侣荆溪，迥与世情别。  
淡乎若无味，了不见凉热。  
是以乐从之，诸峰况罗列。  
赵侯有能事，短纸藏曲折。  
更作陶渊明，飘摇弄明月。  

曾几　读吕居仁旧诗有怀其人作诗寄之  
学诗如参禅，慎勿参死句。  
纵横无不可，乃在欢喜处。  
又如学仙子，辛苦终不遇。  
忽然毛骨换，正用口诀故。  
居仁说活法，大意欲人悟。  
常言古作者，一一从此路。  
岂惟如是说，实亦造佳处。  
其圆如金弹，所向若脱兔。  
风吹春空云，顷刻多态度。  
锵然奏琴筑，间以八珍具。  
人谁无口耳，宁不起欣慕。  
一编落吾手，贪读不能去。  
尝疑君胸中，食饮但风露。  
经年阙亲近，方寸满尘雾。  
足音何时来，招唤亦云屡。  
贱子当为君，移家七闽住。  

曾几　读书  
散帙有佳趣，俗人那得知。  
醉乡非为酒，坐隐不关棋。  
几净幽怀惬，窗明老眼宜。  
一生无用处，又把教群儿。  

曾几　读书四首  
黄卷中人最起予，病来相对却成疏。  
新凉试傍青灯看，犹有飞蚊小未除。  

曾几　读书四首  
童子区区攻一艺，老生汲汲事三馀。  
偶然领会忘言处，只有渊明解读书。  

曾几　读书四首  
朝游夕咏一窗书，只要今吾胜昔吾。  
未识此间真气味，直缘圣处少工夫。  

曾几　读书四首  
勿谓微言久绝弦，六经正用此心传。  
假令坏壁无馀烬，日月堂堂故丽天。  

曾几　独步小园四首  
江梅落尽红梅在，百叶缃梅賸欲开。  
园里无人园外静，暗香引得数蜂来。  

曾几　独步小园四首  
只道江梅发不迟，最先零落使人悲。  
从今秾李花千树，未抵前村雪一枝。  

曾几　独步小园四首  
谁将山杏胭脂色，来作江梅玉颊红。  
但得暗香疏影在，不妨妆面对春风。  

曾几　独步小园四首  
山衣重叠六铢轻，淡拂槐花染不成。  
报答春工选何物，鹅儿黄酒十分倾。  

曾几　独青亭  
霜落水痕风落木，翠盖倚天惟汝独。  
是谁手种百年馀，荫此空庭一株足。  
岁寒不但色青青，上有垂丝下茯苓。  
松根老僧应取此，制人颓龄起人死。  

曾几　儿辈次复热诗韵再次韵示之  
蓐收何在涉层空，三伏炎蒸尚未中。  
况复今宵无好月，不知底处有清风。  
看云暮暮不为雨，畏日朝朝还自东。  
忆昔给孤园里梦，褰裳觅路踏泥融。  

曾几　二儿次韵予亦复次韵二首  
此君今日醉，不复记方隅。  
窈窕因吾有，恢台到尔无。  
青犹须雨沐，直不要人扶。  
旁舍连高柳，何堪与作奴。  

曾几　二儿次韵予亦复次韵二首  
幽居有忙事，为竹绕墙隅。  
雨后青葱否，风前安稳无。  
井深时汲引，架倒复持扶。  
只欠江梅树，君应婿玉奴。  

曾几　发宜兴  
老境垂垂六十年，又将家上铁头船。  
客留阳羡只三月，归去玉溪无一钱。  
观水观山都废食，听风听雨不妨眠。  
从今布袜青韕梦，不到张公即善权。  

曾几　返魂梅  
径菊庭兰日夜摧，禅房未合有江梅。  
香今政作依稀似，花乃能令顷刻开。  
笑说巫阳真浪下，寄声驿使未须来。  
为君浮动黄昏月，挽取林逋句法回。  

曾几　泛宅  
芗林新赐宅，春水向鸥前。  
不是萧何第，元非范蠡船。  

曾几　方时敏作寄茶诗允迪赵承之争论锋起有以诗棋取决之意二者仆皆不能  
丛林一转语，矛盾生诸方。  
不知维摩诘，众论付括囊。  
君家富月团，入眼惊未尝。  
劝君勿浪出，中有双龙藏。  
一朝不自秘，词锋起堂皇。  
诗棋竞攻取，信美非吾乡。  
吾乡亦何有，黍麦纷低昂。  
作诗天所戒，但欲身稍昌。  
弈棋正如诗，坐看星垂芒。  
怪君真不廉，顾我俱无长。  
天寒袖手垂，未厌舌本强。  
悬知决战时，两阵争堂堂。  
诗坛与棋兵，伤杀亦大当。  
归去竟何得，惊雷转空肠。  

曾几　放鱼矶  
一丝公不挂，钓饵也怜渠。  
旧日垂竿地，临流只放鱼。  

曾几　放猿  
孤猿锁槛岁年深，放出城南百丈林。  
绿水任从联臂饮，青山不用断肠吟。  

曾几　风凰台  
檐声无复到层台，画栋空馀燕雀来。  
我是凤凰池上客，等閒汀鹭莫相猜  

曾几　风月堂二首  
西湖地僻少人知，隐吏官曹占作池。  
浩荡芙蕖风过夜，扶疏杨柳月明时。  
虽多不用一钱买，纵少足供千首诗。  
但使尊中深贮此，卮刀细薄可无饥。  

曾几　风月堂二首  
青罗熨镜正揩磨，上有虚堂发兴多。  
大热端能排酷吏，广寒只合在嫦娥。  
又成画舫珠帘去，可奈红妆翠盖何。  
纵使曲肱无别梦，一尊风月弄婆娑。  

曾几　冯县丞墨花  
君持松煤与研滴，惨澹不言生百物。  
胸中自无俗子韵，落笔乃有此气骨。  
江梅正尔不施丹，为我拂拭为清寒。  
一枝早晚到窗几，定作月影横斜看。  

曾几　福帅张渊道送荔子  
岂无重碧实瓶罍，难得轻红荐一杯。  
千里人从闽岭出，三年公送荔枝来。  
玉为肌骨凉无汗，云作衣裳皱不开。  
莫讶关情向尤物，厌看绿李与杨梅。  

曾几　抚州呈韩子苍待制  
一时翰墨颇横流，谁以斯文坐镇浮。  
后学不虚称吏部，此生曾是识荆州。  
相逢未改旧青眼，自笑无成今白头。  
闻道少林新得髓，离言语次许参不。  

曾几　负暄  
炙背茅檐日，虽贫办不难。  
赵衰真可爱，范叔一何寒。  
虱暖无遗索，书明得细看。  
羲和有底急，薄暮更衣单。  

曾几　复热  
墨云行雨并成空，突兀彤云在眼中。  
瓜李不禁如许热，蒲葵能得几多风。  
通宵看月坐还卧，竟日追凉西复东。  
回首本无寒暑地，听渠亭午汗珠融。  

曾几　柑子园  
小摘乱青黄，开尝馥香气。  
持比千户封，真成败人意。  

曾几　高邮无梅花求之于扬帅邓直阁  
送腊腊垂尽，迎春春欲回。  
如何万家县，不见一枝梅。  
有客幽寻去，无人远寄来。  
扬州何逊在，政用小诗催。  

曾几　公廨莲池  
浪说吾邦小，清池思有馀。  
水风凉枕簟，荷气馥衣裾。  
客位经过少，官曹簿领疏。  
良辰不行乐，秋水落芙蕖。  

曾几　宫祠满秩  
云水天台郡，祠庭我所监。  
几年真傲吏，今日是前衔。  
禄米谁周急，园蔬不疗馋。  
上书端未免，定不达空函。  

曾几　怪石  
眼前突兀见此石，怪怪奇奇俱可人。  
为问何如潘骑省，世间妍丑本非真。  

曾几　怪石  
济胜初无具，搜奇只此间。  
飞来太湖石，坐我洞庭山。  
面面成窗户，峰峰出髻鬟。  
寓居端欠此，颇欲载之还。  

曾几　观四种梅  
花信风从底处来，水边探得一枝开。  
箯舆日日溪南北，看尽江梅看腊梅。  

曾几　观四种梅  
斩新梅蕊破东风，一树鹅黄一树红。  
不着铅华元自好，未妨时世略相同。  

曾几　广南韩公舶使致龙涎香三种数珠一串戏赠  
千里传闻陆凯，一枝远寄梅花。  
虎节无烦驿使，龙涎走送寒家。  

曾几　广南韩公舶使致龙涎香三种数珠一串戏赠  
花气薰肌郁郁，贯珠入手累累。  
想见范公和处，绝胜乃祖偷时。  

曾几　归来桥  
安车过桥时，童稚皆喜舞。  
题柱作归来，元无长卿语。  

曾几　归途  
归途似乌鹊，得树且依栖。  
一寸客亭烛，数声村舍鸡。  
路长风正北，野旷日沈西。  
梦作祠官去，江干入马蹄。  

曾几　癸未八月十四日至十六夜月色皆佳  
年年岁岁望中秋，岁岁年年雾雨愁。  
凉月风光三夜好，老夫怀抱一生休。  
明时谅费银河洗，缺处应须玉斧修。  
京洛胡尘满人眼，不知能似浙江不。  

曾几　过花桥  
溶溶水拍堤，了了花隔岸。  
不著小桥通，令人方寸乱。  

曾几　过水东  
出郭市声远，过溪山色多。  
稻畦春雨足，野水晚迎波。  
客自无轩冕，今谁在涧阿。  
相逢不相识，归去梦松萝。  

曾几　过松江  
家在朱帘画舫中，今朝误入水精宫。  
江澄不起无风浪，天远长垂未霁虹。  
酒熟杯盘供雪鱠，诗成岛屿落霜枫。  
帆来帆去何曾歇，万顷烟波属钓翁。  

曾几　海棠  
空谷嫣然笑靥开，春风元自蜀山来。  
少陵忘却浑閒事，更有离骚忘却梅。  

曾几　海棠洞  
玉颊酒潮红，醉头扶不举。  
杜老岂无诗，应为六丁取。  

曾几　寒食日诵老杜示宗文宗武诗寄二子  
衰年寒食又清明，欹枕诗成字不成。  
却寄宗文与宗武，一春风雨大江横。  

曾几　寒食与客游东湖  
官曹颜状满尘埃，负郭陂湖眼为开。  
春色少留如过客，赏心多病只寒灰。  
黄童白叟喜相告，皁盖朱幡能一来。  
日暮游人归去尽，沙头鸥鹭与徘徊。  

曾几　寒食只旬日间风雨不已  
年光胡不少留连，熟食清明又眼前。  
改望深宫传蜡烛，可堪小市禁炊烟。  
满城风雨无杯酒，故国松楸欠纸钱。  
老病心情冷时节，只将书策替幽禅。  

曾几　寒雨浃旬终不成雪  
幽栖又三冬，好雪无一片。  
今晨霭同云，薄暮集微霰。  
先声乃如许，落势大可见。  
呼儿出门看，通夕知几遍。  
听窗复听竹，敧枕不知倦。  
终然成底事，寒雨闭深院。  
何尝忧瘠田，初不办欢宴。  
囊萤已乾死，无以映书卷。  
请天收层阴，斗柄行欲转。  
爱日上晴轩，如披故人面。  

曾几　何德器寄道州怪石  
一去舂陵郡，天星几度回。  
身今镜湖住，山自道州来。  
指点双岩出，摩挲一笑开。  
是谁营致此，石友似陈雷。  

曾几　何德器赠太湖石  
爱山已成痴，爱石又成癖。  
徒闻有丝溪，时复梦灵壁。  
太湖只在眼，曾未收寸碧。  
多自五岭来，仍烦百书索。  
何侯小峥嵘，湖水深处得。  
苍润波涛馀。巉岩鬼神力。  
摩挲复湔洗，攘取畏宾客。  
偶然及幽事，遣送初不惜。  
俄顷交定盟，欢焉慰岑寂。  
夺君书几间，坐我洞庭侧。  
持还岂人情，藏去有惭色。  
苦乏仇池篇，如何满高直。  

曾几　和李宗丞  
海邦西渡即朝廷，双阙琼台天下名。  
跋马望君真屡矣，拏舟过我太迟生。  
门阑不日登元礼，句律今朝得少卿。  
已办黄花一尊酒，有如江水莫寒盟。  

曾几　和刘圣俞顾龙山约客韵  
诗筒四出走中涓，诗句万选如青钱。  
曰余借舟期七贤，共嗅梅花咀芳鲜。  
津头几度唤长年，昼眠乃若经笥边。  
举头急雪风中旋，瞪视不见山之颠。  
八窗玲珑绣佛前，同来且结西方缘。  
小轩宛若壶中天，玉琴不断雨声传。  
诺君再宿余敢愆，从君索句发春妍。  

曾几　荷池  
名园中有十顷池，一钱不用君得之。  
菱荷枯折小鸭睡，绝胜红妆青盖时。  
蛙鸣莫作鼓吹想，亦莫问属官与私。  
读书之暇招客饮，能有此乐非公谁。  

曾几　贺曾裘甫得解  
南风盛事昔无闻，乃祖词场笔有神。  
一榜豪英收几士，同年伯仲看三人。  
今君科第欲惊世，他日文章当致身。  
意惬归来能访我，亦令宗派倚生春。  

曾几　横碧轩  
道山心已灰，但有爱山癖。  
移家过溪住，政为数峰碧。  
空蒙梅子雨，了不见颜色。  
朝来忽献状，欣若对佳客。  
晴窗卷书坐，葱翠长在侧。  
似为神所怜，持用慰岑寂。  
会登此山头，却望水南北。  
烟树有无间，吾庐应可识。  

曾几　湖州张公济仰高亭  
苕溪霅溪磨青铜，南山北山无数峰。  
不知当用几钱买，罗列乃在君窗中。  
属官属私置莫问，但办一榻眠清风。  
烟波钓徒定乃祖，傥有渔舟吾请从。  

曾几　虎川  
啸壑有於菟，吹波作奇字。  
川上雪髯翁，文章政相似。  

曾几　还守台州次陆务观赠行韵  
蝉噪高柳岸，鹭飞远沙汀。  
萧然感予怀，清净游神庭。  
老树失故绿，残芳谢微馨。  
胡为趣召节，日日晨昏星。  
放缆西兴渡，落帆浙江亭。  
恭惟陛下圣，万国瞻仪刑。  
黼座悬日月，孤灯耿荧荧。  
况复如许病，自知不能廷。  
所以乞閒散，庶几守沈冥。  
方虞秋霜严，翻犁春露零。  
再闻芸草香，一洗海物腥。  
父老喜我来，无异化鹤丁。  
儿童喜我来，小驷骑青青。  
谅有隔生契，不然定谁令。  
四海习凿齿，几年读书萤。  
新诗中律吕，虽美无人听。  
鸣声勿浪出，坐待轩皇伶。  

曾几　皇石堂  
南坡佳绝处，夏木昼成阴。  
青壁可对面，寒泉能醒心。  
驾言同胜践，晤语契幽襟。  
野兴何曾尽，林间栖暮禽。  

曾几　黄嗣深尚书见访  
骑气初占安至，履声忽报公来。  
不乱空庭鸟雀，何妨满席尘埃。  

曾几　黄嗣深尚书自临川省其兄嗣文户部于宜春用元明鲁直唱题李生墨竹梅  
纷纷画手调红绿，好以桃花配丛竹。  
岂无短纸作江梅，雪里溪边太幽独。  
李侯胸中有佳处，研滴松煤聊寓目。  
与梅择对无可人，分付此君真不俗。  
淡烟小雨空蒙地，何得月明疏影足。  
始知璀璨出斜枝，诗画古来真一族。  

曾几　黄嗣深尚书自仰山来惠茶及竹薰炉  
茗椀中超舌界，薰炉上悟香尘。  
坐我集云峰顶，对公小释迦身。  

曾几　黄香梅  
雪里何人作道装，冰绡重叠色鹅黄。  
染时定著蔷薇露，雨洗风吹故自香。  

曾几　即事  
野寺山家两寂然，小窗下有白头禅。  
微风不动炉烟直，永日方中树影圆。  
隐几读书长竟夕，闭门觅句可忘年。  
幸无驷马高车客，触忤幽人到眼边。  

曾几　即事  
朝随粥鱼作，夕与栖鸟眠。  
中间复何事，野饭炊山田。  
摩腹步修庑，披襟坐南轩。  
薰炉郁佳气，茶鼎浮轻烟。  
閒开竹窗帙，静憩蒲团禅。  
庶几永白日，亦用销残年。  

曾几　己己岁夏旱大热睡起偶成  
年年暑去皆有期，今年暑去何迟迟。  
不知摇败几团扇，得到西风吹面时。  

曾几　己己岁夏旱大热睡起偶成  
青天无云日亭午，群巫祷祈且呼舞。  
老夫饶睡昏昏然，鼻息如雷汗如雨。  

曾几　寄何晋之真阁  
别来不寄一行书，贝叶琅函想自娱。  
喜得直庐新内阁，梦成同舍旧东都。  
绝知笔底鷑腾在，未省体中安稳无。  
见说闽山小儿子，夤缘即罢数趋隅。  

曾几　寄空惮师  
江西句法空公得，一向逃禅挽不回。  
深密伽陀妙天下，无人知道派中来。  

曾几　寄空同山中道士  
昨夜清霜重，念此山中客。  
落叶聚堆床，暗虫吟败壁。  
泬漻天宇肃，疏林风瑟瑟。  
曳杖挂诗瓢，悠然适所适。  
息心归冥漠，山深万籁寂。  
散发排天闼，叱咤鞭龙脊。  
何时共采药，相与对晨夕。  
月夜供洪崖，啸吟铿金石。  

曾几　寄崑山李宰觅石  
崑山定飞来，美玉山所有。  
山只用功深，刓画岁时久。  
峥嵘出峰峦，空洞开户牖。  
几书通置邮，一片未入手。  
即今制锦人，在昔伐木友。  
尝蒙委绣段，尚阙报琼玖。  
奈何不厚颜，尤物更乞取。  
但怀相知心，岂惮一开口。  
指挥为幽寻，包裹付下走。  
散帙列岫窗，摩挲慰衰朽。  

曾几　寄泉南守赵表之  
天遣高人下别峰，谅无官事汩胸中。  
香来海外沈烟碧，果熟林间荔子红。  
曹植诗篇疏入社，裴休参问远同风。  
萧然丈室维摩诘，何日文殊对此翁。  

曾几　寄十扇与陈述之  
饶阳轻箑人共知，封书寄与今其时。  
清风两腋想披拂，明月千里能追随。  
一朝贵重得谢傅，中道捐弃怜班姬。  
吾徒且当置是事，鲁缟如雪题新诗。  

曾几　寄提舶王季羔  
外台隐吏极风流，记得衰翁旧日不。  
三岛十洲曾接武，千岩万壑更从游。  
官曹閒似云间鹤，贾舶纷如海上鸥。  
幸有西湖应著我，时操艇子过明州。  

曾几　寄信守徐穉山侍郎  
归去来兮莫问津，有船即买击江滨。  
自应一学陶元亮，不用更呼祁孔宾。  
已卜春前春后日，重寻水北水南人。  
使君为我新茅栋，数有书来意甚真。  

曾几　寄许子礼  
草堂竹坞闭门中，吏部持身有古风。  
老去一麾还作病，归来四壁又成空。  
今朝札翰如无恙，旧日诗书却未穷。  
拭目看君进明德，乃兄事业付天公。  

曾几　寄轩  
人皆爱吾庐，烛理均是寓。  
未办山林居，聊依佛僧住。  

曾几　寄浙漕韩公圭璡  
故人官达更相求，不但寒温札翰投。  
深贮炉薰来岭海，远包书帙到林丘。  
未知挽粟飞刍外，尚及哦诗把酒不。  
千里往返殊不隔，梦魂常绕日边州。  

曾几　寄浙东参议郑禹功  
忆昨分携自日边，星辰忽忽几回天。  
故人老作诸侯客，今我初无二顷田。  
安得诗书同保社，敢烦札翰访林泉。  
万山不隔襟期处，赖有渠侬一味禅。  

曾几　家酿红酒美甚戏作  
曲生奇丽乃如许，酒母秾华当若何。  
向人自作醉时面，遣我宁不苍颜酡。  
得非琥珀所成就，更有丹砂相荡磨。  
可怜老杜不对汝，但爱引颈舟前鹅。  

曾几　家酿酒乡四首  
恶怀种种占胸次，俗物纷纷遮眼边。  
知有醉乡无路入，行渠昨夜响山泉。  

曾几　家酿酒乡四首  
酒泉郡郭果何在，校尉兵弉安足求。  
即使愁城攻得破，策勋当拜醉乡侯。  

曾几　家酿酒乡四首  
醉乡即是无何有，欢伯相招归去休。  
全以个中为境界，更于底处觅温柔。  

曾几　家酿酒乡四首  
醉乡论石仍论斗，如此山重水複何。  
我觉去人殊不远，从来杯勺不能多。  

曾几　蛱蝶  
不逐春风去，仍当夏日长。  
一双还一只，能白或能黄。  
恋恋不能已，翩翩空自狂。  
计功归实用，终自愧蜂房。  

曾几　驾月桥  
伐木梁清浅，扶藤日几回。  
嫦娥与牛女，昔日度桥来。  

曾几　煎茶  
贫中有佳设，石鼎事煎烹。  
顾渚草芽白，惠山泉水清。  
酌多风可御，董歇雾犹横。  
饮罢妻孥笑，枯肠百转鸣。  

曾几　江彥章内翰除守临川以诗贺之  
临川内史诏除谁，里巷传闻报客知。  
金马门深曾草制，水精宫冷近题诗。  
行看画省旌旗入，定把书麟笔札随。  
若访毗耶旧居士，无人问疾鬓成丝。  

曾几　江涨  
雾里江流欲到天，旅人合眼梦归船。  
雨声竹屋晓来急，误喜全家蓬底眠。  

曾几　将适台州  
风林何许著惊禽，惟有台州旧所临。  
避地妻孥虽在眼，藏山文字却关心。  
维扬大将金城固，建业名臣天椠深。  
说与单于归去好，长淮边是杀胡林。  

曾几　九日二首  
尊前韵度落乌纱，却是西风识孟嘉。  
当日龙山无数客，问谁整整复斜斜。  

曾几　九日二首  
儋耳重阳菊满头，恰如佳月即中秋。  
归来唱著中原句，却道黄花蝶也愁。  

曾几　九日小圃菊花有开者病疡不能泛一杯把玩而已  
黄菊开何许，疏篱小隐家。  
似知重九日，故放两三花。  
病著杯无渌，衰来发半华。  
佳辰辜负汝，满把但成嗟。  

曾几　久雨  
荒院已无趣，愁霖终不开。  
檐声喧客语，屋漏逐人来。  
桥报今朝断，墙闻昨夜摧。  
尚馀汤饼具，积潦未为灾。  

曾几　久雨  
小雨飞空十日馀，苔钱称意上阶除。  
芒鞋不踏门前路，坐听呕哑过竹舆。  

曾几　久雨  
谁言春雨散如丝，一月垂空似绠縻。  
云去云来何日了，花开花落不曾知。  
直愁排荡根莇尽，安用栽培桃李为。  
政恐东君不无意，十分妍暖乞酴釄。  

曾几　久雨有怀曾宏甫  
欲访溪山老，无如此雨何。  
一春判弃置，十日断经过。  
灯火相看放，莺花即浙多。  
晴暄如有意，数数上南坡。  

曾几　句  
使君领客未经旬，更以蝤蛑作小春。  

曾几　句  
摸金千骑去，埋玉几人归。  

曾几　句  
僧居负高青，佛阁俯深翠。  

曾几　句  
可惜不当梅蕊破，幽香合在弟兄间。  

曾几　句  
借我以一鉴，饷公无两郗。  

曾几　句  
红皱解罗襦处，清香开玉肌时。  

曾几　句  
断崖韦偃树，小雨郭熙山。  

曾几　句  
不堪相背处，何竞独归时。  

曾几　句  
斫雪流膏乃如许，也容石蟹趁时新。  

曾几　句  
手自栽培千个竹，身常枕籍一床书。  

曾几　句  
新如月出初三夜，清似茶烹第一泉。  

曾几　句  
猩血染罗欣入手，冰肌饮露欲濡唇。  

曾几　句  
一天倒影澄秋色，万顷波浮浸月华。  

曾几　句  
馀子不足数，此君何可无。  

曾几　句  
地灵得南徐，天险称此固。  

曾几　绝句  
自公退食入僧定，心与香字俱寒灰。  
小儿了不解人意，正用此时持事来。  

曾几　郡斋偶成  
卧病江东久，饥驱强作官。  
年丰双雪鬓，心事一蒲团。  
帘影垂昼寂，竹阴生夏寒。  
无人知老子，於此有馀欢。  

曾几　郡中禁私酿严甚戏作  
结交欢伯无他肠，小槽窍比顾建康。  
此身忽堕禁酒国，何路得到无功乡。  
官酤快甚夏酌水，斋酿惬于冬饮汤。  
客来且复置是事，北焙荐椀春风香。  

曾几　郡中迎怀玉山应真请雨得之未沾足  
悯雨连三月，为霖抵万金。  
小垂开士手，足慰老农心。  
果欲千仓积，犹须一尺深。  
病夫浑不寝，危坐听佳音。  

曾几　空公长老一出即住雪峰书来以建茗为寄长句奉呈空公时以笔砚作佛事  
此公出世使人惊，道眼看来却未曾。  
政尔雪峰千百众，澹然云水一孤僧。  
不妨诗笔作佛事，已用茗瓯传祖灯。  
我老尚堪行脚在，因风为寄古崖藤。  

曾几　苦雨  
尽道迎梅雨，能无一日晴。  
窗昏愁细字，檐暗乱疏更。  
未怪蛙争席，真忧水冒城。  
何由收积潦，箫鼓赛西成。  

曾几　兰畹  
深林以芗名，花木不知数。  
一点无俗氛，兰芽在幽处。  

曾几　梨花原  
酒渴上安市，甘寒为解园。  
鹅儿黄不见，空见鹭鸶飞。  

曾几　李商叟秀才求斋名于王元渤以养源名之求诗  
自古词林枝叶，皆从根柢中来。  
万卷须窥藏室，一尘莫点灵台。  

曾几　李商叟秀才求斋名于王元渤以养源名之求诗  
老杜诗家初祖，涪翁句法曹溪。  
尚论渊源师友，他时派列江西。  

曾几　李商叟秀才求斋名于王元渤以养源名之求诗  
学问直须富有，文章政要深藏。  
玉在山中辉润，兰生林下芬芳。  

曾几　李相公饷建溪新茗奉寄  
一书说尽故人情，闽岭春风入户庭。  
碾处曾看眉上白，分时为见眼中青。  
饭羹正昼成空洞，枕簟通宵失杳冥。  
无奈笔端尘俗在，更呼活火发铜瓶。  

曾几　李子长县丞示诗卷  
乃祖天边太白星，裔孙名字见家声。  
官曹卑似崔斯立，句律清如庾义城。  
赠我不知相报答，投人政恐未分明。  
丞哉于子元无负，松竹成阴水乱鸣。  

曾几　立春  
十载东都客，春盘种种春。  
翠看疏甲小，黄爱韭苗新。  
流落成吾老，萧疏对此辰。  
睦邻如有使，传语大梁人。  

曾几　荔子  
异方风物鬓成斑，荔子尝新得破颜。  
兰蕙香浮襟解后，雪冰肤在酒酣间。  
绝知高味倾瑶柱，示觉丰肌病玉环。  
似是看来终不近，寄声龙目尽追攀。  

曾几　荔子六言  
蕉叶定成哙伍，梅花应愧卢前。  
金谷危楼魂断，白州旧井名传。  

曾几　莲榭  
郎官一星几时落，乃在水绕山围间。  
幽亭野彴不知数，青鞋庾菜何由閒。  
眼前突兀见莲榭，秋水泠然沼其下。  
凌波仙子袜生尘，露冷风凄微月夜。  
愿公清净如远公，吾欲投合保社中。  
冰雪肌肤欹翠盖，看花心似太虚空。  

曾几　岭梅  
蛮烟无处洗，梅蕊不胜清。  
顾我已头白，见渠犹眼明。  
折来知韵胜，落去得愁生。  
坐久江南梦，园林雪正晴。  

曾几　岭外出巡  
岭外身逾老，江南首重回。  
有猿啼梦破，无雁寄书来。  
山雨晴犹湿，蛮烟昼不开。  
如何缘许事，夺我手中杯。  

曾几　留别荣茂实侍郎  
老为吴会客，耆旧不相忘。  
政以牛马走，曾陪鹓鹭行。  
千年书穴在，六月镜湖凉。  
从此登临地，回头忆侍郎。  

曾几　留别三侄  
僧窗又与汝周旋，百感相随到酒边。  
无复吹箎如异日，空惊枕块已三年。  
一门叔父吾衰矣，东阁郎君但勉旃。  
不为怀金纡紫事，澡身玉雪是空传。  

曾几　榴花  
树阴看已合，榴朵见初明。  
当夏岂无意，避春真有情。  
花虽后文杏，实可待环橙。  
病叟缘何喜，留苔看落英。  

曾几　六月十四日大雨连朝  
黄金北斗高，何似六月雨。  
举头看云霄，此秘初未睹。  
今晨沛然下，其势莫能御。  
既蠲人郁陶，又长我禾黍。  
谁言为郡乐，病不对樽俎。  
似为神所怜，用是娱悦汝。  
缁黄諠讽诵，巫觋乱呼舞。  
惠然从风来，兹事一不举。  
临民多秕政，何道致如许。  
稽首谢皇天，倾心奉明主。  

曾几　龙溪新亭  
不识梯山路，今闻驾壑桥。  
蛟龙深窟宅，松竹半云霄。  
与子成二老，由来非一朝。  
崖藤如暂寄，还往肯辞遥。  

曾几　陆务观读道书名其斋曰玉笈  
自生民以来，未有夫子盛。  
六经更百代，略不睹疵病。  
瞿聃书角立，亦各谈性命。  
空门甚宏放，果报骇观听。  
是以虽至愚，读者无不敬。  
周时柱下史，设教本清静。  
至今五千言，谈若鼓钟磬。  
虽为二郗谄，只作二何佞。  
遂令黄冠徒，冷落度晨暝。  
贤哉机云孙，道眼极超胜。  
杀青贝多叶，收贮腹中竟。  
概然发琅函，窗白棐几净。  
三家一以贯，不事颊舌竞。  
吾皇汉孝文，恭己民自定。  
愿君益沈涵，持以奉仁圣。  
远师曹相国，下视刘子政。  

曾几　陆务观效孔方四舅氏体倒用二舅氏题云门草堂韵某亦依韵  
陆子家风有自来，胸中所患却多才。  
学如大令仓盛笔，文似若耶溪转雷。  
襟抱极知非世俗，簿书那解作氛埃。  
集贤旧体君拈出，诗卷从今盥水开。  

曾几　吕居仁力疾作诗送行次其韵  
雪屋风窗逼岁穷，一杯情话与谁同。  
向人寡偶无如我，抵老相知独有公。  
文字欲求千古事，簿书还费二年功。  
新诗已佩临分语，况复哦诗是病中。  

曾几　吕郎治先以职事至常山县不敢越境以书致两郡酒日铸茶  
子到常山县，饶阳有敝庐。  
相望百里地，空得数行书。  
睡思茶料理，愁怀酒破除。  
新秋即在眼，过我定何如。  

曾几　绿毛龟  
若为介物成毛物，颜色挼蓝省见稀。  
定是多生捕鱼子，至今犹著绿蓑衣。  

曾几　落梅  
玉颊香肌委尘土，雪魄冰魂无处所。  
一年春事顿成空，不必飘零似红雨。  

曾几　梅坡  
被雪一枝好，令人双眼明。  
未须贪结子，对汝不胜清。  

曾几　觅梅  
欲寻梅去不禁寒，宜著书签研滴间。  
闻道南坡开似雪，略分疏影到茶山。  

曾几　秘省避暑抵暮乃出  
蜗庐何以度袢延，竟日蓬山一洗湔。  
阴翳树林无六月，风凉殿阁是诸天。  
政须深隐似玄豹，不用怀归如杜鹃。  
咄咄逼人牛马走，夜窗妨我枕书眠。  

曾几　羃翠庭  
群木上参天，清阳并为一。  
炎曦无路来，不废风月入。  

曾几　悯雨  
梅子黄初遍，秧针绿未抽。  
若无三日雨，那复一年秋。  
薄晚看天意，今宵破客愁。  
不眠听竹树，还有好音不。  

曾几　明秀堂松  
柳侯所为邦，十步一遗迹。  
苍官列前墀，相对俨如客。  
邦人言此松，曾及侍侯侧。  
风号四百年，雪立二千尺。  
江城閒草木，诗卷多采摘。  
柑非往日黄，柳是近时碧。  
同生不同死，乃见老气格。  
尚想哦其间，清声出金石。  
龙鳞未脱落，熊轼几换易。  
临民有馀师，视此古遗直。  

曾几　鸣水驿  
一道溪流百转深，挼蓝如色佩如音。  
青蔬几叶来何处，知有幽人底事寻。  

曾几　墨坳  
有水碧于天，玄云滃然起。  
定是临池人，一沐管城子。  

曾几　　　卷01】　墨竹梅  
的皪江梅竹外枝，能将幻法转生机。  
凭君莫作风垂绿，便恐飘零学雪飞。  

曾几　木鱼戏成  
缘木求鱼却得鱼，击鲜日日向斋盂。  
可怜鉤挂濠梁上，大胜冯髈每食无。  

曾几　南埭  
薰风追晚凉，爱日引朝步。  
瘦策与青鞋，应知来往路。  

曾几　南归题扬州竹西亭  
往岁出舀　城，飘然一客星。  
又从江北路，重到竹西亭。  
楚岸宽围碧，吴山远借青。  
圣时还旧观，歌吹月中听。  

曾几　南山除夜  
薰风吹船落江潭，日月除尽犹湖南。  
百年所已度强半，十事不能成二三。  
青编中语要细读，蒲团上禅须饱参。  
儿时颜状听渠改，潇湘水色深挼蓝。  

曾几　南雄郡守致怪石四株  
只道无南雁，书今数往还。  
一窗江表地，数朵广东山。  
奇甚君风骨，苍然我面颜。  
归时要船重，更为斸岩间。  

曾几　廿一兄以手和四清香见饷用心清闻妙香为韵成五小诗  
微雨久逾润，禅房低复深。  
下帷香一缕，收尽向来心。  

曾几　廿一兄以手和四清香见饷用心清闻妙香为韵成五小诗  
花覆春风殿，炉薰上紫清。  
旧时香案吏，趺坐对烟明。  

曾几　廿一兄以手和四清香见饷用心清闻妙香为韵成五小诗  
不属蔚宗传，又非知见薰。  
从来香一瓣，只许自闻闻。  

曾几　廿一兄以手和四清香见饷用心清闻妙香为韵成五小诗  
拟去竹坞间，煎茶炷新料。  
从容二士谈，领会一语妙。  

曾几　廿一兄以手和四清香见饷用心清闻妙香为韵成五小诗  
老柏参深水，封题远寄将。  
发奁知长者，闭合自调香。  

曾几　瓶中梅  
小窗水冰青琉璃，梅花横斜三四枝。  
若非风日不到处，何得色香如许时。  
神情萧散林下气，玉雪清莹闺中姿。  
陶泓毛颖果安用，疏影写出无声诗。  

曾几　七月一日复大雨用前韵  
山头一寸云，山下一尺雨。  
青天在层阴，未用遽披睹。  
悬知垅亩间，不著蓑笠御。  
呼儿趣秧稻，唤妇催酿黍。  
使君同戚休，有味胜鼎俎。  
似闻小人言，无复怨詈汝。  
行看黄云翻，不独翠浪舞。  
饬弉办千觞，饮客醉一举。  
不知城东湖，今复深几许。  
鸥鹭莫相疑，龟鱼且为主。  

曾几　乞笔  
市上无佳笔，营求亦已劳。  
护持空雪竹，束缚欠霜毫。  
此物藏三穴，须公拔一毛。  
不堪髯主簿，取用价能高。  

曾几　乞猫二首  
春来鼠壤有馀蔬，乞得猫奴亦已无。  
青蒻裹盐仍裹茗，烦君为致小於菟。  

曾几　乞猫二首  
江茗吴盐雪不如，更令女手缀红{上须下巾}。  
小诗却欠涪翁句，为问衔蝉聘得无。  

曾几　乞梅曾宏甫二首  
寻梅不惜上南坡，傍险冲泥奈老何。  
寂寞僧窗禅榻畔，好枝还解送人麽。  

曾几　乞梅曾宏甫二首  
腊前腊后无非雪，溪北溪南并是梅。  
知有家山难觅路，敢烦健步送春来。  

曾几　企疏堂  
芗林未置身，泛宅先入手。  
二疏归来时，能似今日否。  

曾几　荠  
盘餐到野荠，曳杖閒挑根。  
幽人此味熟，俗子谁知津。  
微物经品题，便作席上珍。  

曾几　钱生遗筇竹斑杖戏作  
筇山美竹天下闻，有客钱氏之礽云。  
自言吾祖嫌杖晚，赠子九节斑烂文。  
寻幽已得济胜具，傍险更策扶危勋。  
同行安用木上座，一日不可无此君。  

曾几　钱仲修饷新蟹  
开奁破壳喜新黄，此物移来所未尝。  
一手正宜深把酒，二螯已是饱经霜。  
横行足使班寅惧，乾死能令疟鬼亡。  
毕竟爬沙能底事，只应大嚼慰枯肠。  

曾几　禽声  
不如归去东皋上，美酒提壶迎妇饷。  
何妨脱裦著新衣，百箔蚕丝茧如盎。  
春泥滑滑未没腰，田间布穣初立苗。  
牧儿喜舞麦熟也，报答尔曹婆饼焦。  

曾几　禽声四首  
劝我行沽聒昼眠，看人烂醉买江天。  
兴来亦欲提壶去，未有苏公乞酒钱。  

曾几　禽声四首  
幽禽竟日引圆吭，脱裦催人有底忙。  
不但春天无衣著，凄风冷雨绝须防。  

曾几　禽声四首  
春泥滑滑强知时，野日荒荒已露机。  
政与鹁鸠同一律，朝来唤得阿姑归。  

曾几　禽声四首  
有酒如淮肉如坻，何如麦饭滑流匙。  
但看此物丰登日，即是侬家快活时。  

曾几　清樾轩  
开轩在独园，绕屋得清樾。  
不知何年树，殆为今日设。  
窗扉落林影，时复乱风月。  
喧声了不闻，幽唘极可悦。  
玉溪僧所庐，无似许明洁。  
颇疑三昧手，断取从二浙。  
禅房花木深，此语信佳绝。  
何以落其成，炉薰荐茗雪。  

曾几　秋日郊居  
眼前百种并愁予，风日凄凄野外居。  
落雁沙边水清浅，蜕蝉枝上叶萧疏。  
一身病著残光景，尽室贫依古屋庐。  
物色情怀两岭寂，更无人问客何如。  

曾几　秋雨排闷十韵  
今夏久无雨，从秋却少晴。  
空蒙迷远望，萧瑟送寒声。  
衣润香偏著，书蒸蠹欲生。  
坏檐闻瓦堕，涨水见堤平。  
沟溢池鱼出，天低塞雁征。  
萤飞明暗庑，蛙闹杂疏更。  
药醭时须焙，舟閒任自横。  
未忧荒楚菊，直恐败吴秔。  
夜永灯相守，愁深酒细倾。  
浮云会消散，鼓笛赛西成。  

曾几　求李生画山水屏  
乞君山石洪涛句，来作围床六幅屏。  
持向岭南烟雨里，梦成江上数峰青。  

曾几　衢僧送新茶  
斋肠得饱又逐去，午梦欲成还唤回。  
定是僧家不堪此，满卾青箬送春来。  

曾几　人日  
雪意垂垂体不佳，十年人日寄天涯。  
老来只有穷相守，忍使奴星结柳车。  

曾几　壬戌岁除作明朝六十岁矣  
禅榻萧然丈室空，薰销火冷闭门中。  
光阴又似烛见跋，学问只如船逆风。  
一岁临分惊老大，五更相守笑儿童。  
休言四十明朝过，看取霜髯六十翁。  

曾几　荣茂实侍郎饷家酿  
风窗雪屋坐昏晨，一老江湖寂寞滨。  
解战充虚惟有酒，绝甘分少不无人。  
交情好在簀簹谷，腊味持来曲米春。  
便觉寒家生暖热，故知客里未全贫。  

曾几　柔桑陌  
南陌绿成阴，园林正春老。  
能令蚕事办，更遣鸮音好。  

曾几　三次苏字韵  
陶诗虽瘠元非枯，确论近出眉山苏。  
君诗不赠世作者，以暗投我如投珠。  
鄙人摹写不成就，妄指画狗为於菟。  
安得才似柳刺史，好辞玉佩鸣琼琚。  

曾几　三老亭  
华发累朝人，苍髯几时树。  
政恐郢斤寻，明堂要材具。  

曾几　三衢道中  
梅子黄时日日晴，小溪泛尽却山行。  
绿阴不减来时路，添得黄鹂四五声。  

曾几　三霄亭和韵  
新亭崛起最高峰，无数遥岑翠扫空。  
恐有谢公留屐齿，为闻摩诘画屏风。  
倚江杨柳自高下，照水杏花能白红。  
正欠渭川千亩竹，清阴分借赖邻翁。  

曾几　山礬  
青云叶底雪花繁，只与田家插髻鬟。  
不枉涪翁初着句，能令大士久开颜。  

曾几　山房  
竹树转深径，茶山给孤园。  
禅流打包去，旧日单寮存。  
堂堂十八公，不知几寒温。  
其谁晤对汝，冷落依颓垣。  
有客占作室，此公正当轩。  
风声落天半，似与幽人言。  
已矣复焉往，佳哉略无喧。  
在昔公择父，实惟谪仙孙。  
读书庐山中，仰视五老尊。  
头白不归来，高议排金门。  
吾敢效前辈，分应守丘樊。  
何忧蕙帐缺，怅望鹤与猿。  

曾几　山斋  
颇知藏曲折，故作小峥嵘。  
一穟香已过，半山云正横。  

曾几　痾病  
谁言似病元非病，一日之间行四时。  
不用文殊来问疾，个中实怕有人知。  

曾几　痾病  
老身危似草头露，疾势来如江上潮。  
寒热自无安著处，不然何以脱今朝。  

曾几　剡溪竹纸三首  
会稽竹箭东南美，来伴陶泓住管城。  
可惜不逢韩吏部，相从但说楮先生。  

曾几　剡溪竹纸三首  
会稽竹箭东南美，化作经黄纸叠层。  
旧日土毛无用处，剡中老却一溪藤。  

曾几　剡溪竹纸三首  
会稽竹箭东南美，研席之间见此君。  
为间溪工底方法，杀青书字有前闻。  

曾几　上方  
前朝兰若旧闻名，绝顶禅房日月邻。  
木润山辉应有物，锡飞杯渡不无神。  
郊坰行去仅百里，郡郭往来今十春。  
未踏青云梯一级，会当齐侣个中人。  

曾几　上饶方君小粹官而不婚宦居偏户间静无官宦之事舍后梯城而上即棚为  
簿书苦沈迷，世俗嗟迫隘。  
不如溪山上，风至取一快。  

曾几　上饶方君小粹官而不婚宦居偏户间静无官宦之事舍后梯城而上即棚为  
掾曹官事了，载取曲生来。  
得酒且欢喜，俗氛安在哉。  

曾几　上饶方君小粹官而不婚宦居偏户间静无官宦之事舍后梯城而上即棚为  
从容吏隐间，游戏僧俗里。  
孤月浪中翻，吾心正如此。  

曾几　上饶方君小粹官而不婚宦居偏户间静无官宦之事舍后梯城而上即棚为  
逼仄何逼仄，官居尘土中。  
高城与隔尽，惟有一溪风。  

曾几　上元日大雪  
句芒整辔浃辰间，雪片相随大可观。  
挑菜园林有馀润，烧灯庭院不胜寒，  
柳条弄色政尔好，梅蕊飘香殊未阑。  
便似落花飞絮去，直疑春事并衰残。  

曾几　绍兴帅相公遗小春新花且折简云对瑞香啜之大胜暖帐中饮羔儿酒也小  
打门将军得人惊，十月茶牙照眼明。  
漏泄春光凌雪色，柳条萱草太迟生。  

曾几　绍兴帅相公遗小春新花且折简云对瑞香啜之大胜暖帐中饮羔儿酒也小  
酒压羔儿雪煮茶，红罗斗帐锦笼花。  
中书堂上权衡手，小物勤公定等差。  

曾几　绍兴帅相汤公会五客蓬莱阁登望海亭属某赋诗  
赫赫会稽郡，潭潭府公居。  
一州胜绝处，毕集于庭除。  
秦望极高秀，千峰散江湖。  
蓬莱为收揽，远近争奔趋。  
溟渤无百里，登临失东隅。  
翚飞卧龙顶，便可窥方壶。  
丞相不独飨，故人盛招呼。  
兵弉列樽俎，宾次罗簪裾。  
杰阁坐褫带，危亭上肩舆。  
耄倪争指似，还见云间无。  
一月明白璧，五星灿连珠。  
鄙夫何足数，愧汗沾霜须。  
客有徐季海，题名数行书。  
怒猊抉石外，筋力颜之徒。  
周老盍命驾，属闻遂悬车。  
何妨行役事，政用儿孙扶。  

曾几　沈明远教授用东坡仇池石韵赋予所蓄英石次其韵  
维南有丝溪，溪石如水绿。  
瞻相百里间，抱负一夫足。  
声名作灾怪，攻取及背腹。  
在者略无奇，溪神为颦蹙。  
蛮烟瘴雨地，故旧实州牧。  
坐令数峰青，飞过大江渎。  
何尝说向人，恐类和氏玉。  
公然遭夺攘，不使得藏伏。  
广文到吾庐，索隐妙蓍卜。  
东坡韵险艰，句句巧追逐。  
幽人所好山，已占一林谷。  
又兼小峥嵘，无乃太多欲。  
端如耐久朋，相与会心曲。  
大胜轻薄儿，浮云变何速。  

曾几　盛夏东轩偶成五首  
一堂既虚閒，一室可息偃。  
松篁度风清，窗户去日远。  
幽禅过亭午，凉气生薄晚。  
阃内即妻孥，更深遂忘返。  

曾几　盛夏东轩偶成五首  
携簟入深竹，脱巾挂低枝。  
无令儿辈觉，更恐俗客知。  
清风何故来，口咏渊明诗。  
凉冷似太过，还从径中归。  

曾几　盛夏东轩偶成五首  
松风夏逾清，竹日午更净。  
萧然松竹间，得此林壑性。  
异哉今日暑，无复有晨暝。  
疲薾安所逃，茅斋入僧定。  

曾几　盛夏东轩偶成五首  
因病不举酒，况当朱明天。  
客至但茗椀，谈诗复谈禅。  
甘寒百尺井，旧日陆子泉。  
安得僧舍雪，霏微湿茶烟。  

曾几　盛夏东轩偶成五首  
涧蒲上九节，不受尘土姿。  
清泉自澡洁，白石相因依。  
种蕉水中央，佳处略似之。  
谁能后雕赏，惟有岁寒知。  

曾几　诗催  
练裙染翰初不惜，布袋写真殊未来。  
并作山房一奇事，临岐更著小诗催。  

曾几　十二月六日大雪  
薄晚蓬山下直馀，笑看六出点衣裾。  
絮飞帘外无萦绊，花落阶前不扫除。  
松鬣垂身全类我，竹头抢地最怜渠。  
短檠便可捐墙角，剩有窗光映读书。  

曾几　十月一日  
屋角羲娥转两轮，今朝水帝又司辰。  
山家尝稻知良月，野径寻梅见小春。  
一岁坐看除得尽，百年正与死为邻。  
谁能思许无穷事，闭合开炉但饮醇。  

曾几　石菖蒲  
窗明几净室空虚，尽道幽人一事无。  
莫道幽人无一事，汲泉承露养菖蒲。  

曾几　食蜂儿有感  
蜂儿虽小物，各自有君臣。  
夺食已非义，焚巢兹不仁。  
杀身缘底罪，作俑定何人。  
不惮高论直，宁辞远送珍。  
解包颜有喜，入坐齿生津。  
海错休胶列，山肴且不陈。  
其谁心恻怛，为汝鼻酸辛。  
愿下孩虫令，恩倾雨露春。  

曾几　食淮白鱼二首  
十年不踏盱眙路，想见长淮属玉飞。  
安得玻璃泉上酒，藉糟空有白鱼肥。  

曾几　食淮白鱼二首  
帝所三江带五湖，古来修贡有淮鱼。  
上方无复蠙珠事，玉食光辉却要渠。  

曾几　食牛尾狸  
生不能令鼠穴空，但为牛后亦何功。  
不如醉卧糟丘底，犹得声名异味中。  

曾几　食酥二首  
贡包分自浙西东，函谷金城在眼中。  
泛酒煎茶俱惬当，满前腊雪化春风。  

曾几　食酥二首  
土酥绝类穆家儿，好著崔家钉坐梨。  
如梦甘寒千百颗，雪肌相伴出关西。  

曾几　食笋  
花事阑珊竹事初，一番风味殿春蔬。  
龙蛇戢戢风雷后，虎豹斑斑雾雨馀。  
但使此君常有子，不忧每食叹无鱼。  
丁宁下番须留取，障日遮风却要渠。  

曾几　食杨梅三首  
年年梅里见诸杨，火齐堆盘更有香。  
风味十分如荔子，何妨盛著绛纱囊。  

曾几　食杨梅三首  
一月如绳雨泻檐，只言新竹渐多添。  
岂知政负幽人腹，不放杨梅蜜样甜。  

曾几　食杨梅三首  
饶阳接种江南少，越上楞梅天下无。  
梅熟应同儿辈吃，有兄八十信东吴。  

曾几　示逢子  
清舑骨相类诸生，黾勉寒窗守一经。  
用赋要窥司马室，学诗频过伯鱼庭。  
可怜亲发镜中白，莫负子衿身上青。  
五桂荫门家世事，寂寥天畔几回星。  

曾几　适越留别朱新仲  
扁舟绿涨漕渠时，解释离怀政用诗。  
管鲍交朋无变态，朱陈嫁娶有佳期。  
长洲茂苑著身久，秦望镜湖行脚宜。  
二浙中间才一水，短书莫使寄来迟。  

曾几　书陆务观所藏阿罗汉像一轴  
大阿罗汉十有六，一一腾空见人足。  
手持贝叶坐禅林，称不动尊惟我独。  

曾几　书徐明叔访戴图  
小艇相从本不期，剡中雪月并明时。  
不因兴尽回船去，那得山阴一段奇。  

曾几　书左举善秀才乞米图  
乞米鲁公书作帖，睎颜处士画成图。  
若教浑似侏儒饱，还有流传翰墨无。  

曾几　疏山一览亭  
青云梯尽得朱栏，不但令人六月寒。  
无限江南好山水，庵摩勒果掌中看。  

曾几　述侄饷日铸茶  
宝胯自不乏，山芽安可无。  
子能来日铸，吾得且风炉。  
夏木啭黄鸟，僧窗行白驹。  
谈多转生睡，此味正时须。  

曾几　水芭蕉  
寒泉中有小峥嵘，种得芭蕉积渐成。  
一叶似抽人不见，无窗头白眼犹明。  

曾几　水仙花  
坐令簪一枝，蛾眉淡初扫。  
笑弄黄金杯，连台盘拗倒。  

曾几　似贤斋竹  
大暑不可度，小轩聊复开。  
只消看竹坐，不必要风来。  
岂待迷时种，何妨腊月栽。  
叶端须雨打，有句索渠催。  

曾几　松风亭四首  
长卿壁四立，杜老茅三重。  
茶山穷次骨，憩寂以长松。  
直干以栋宇，清阴自帡幪。  
山泉落高处，审听是松风。  

曾几　松风亭四首  
客至引幽步，步及松风亭。  
问亭何当作，笑视何足听。  
俗论哄蛙黾，市声殷雷霆。  
时来不洗耳，两眼为君青。  

曾几　松风亭四首  
有客过茅宇，煮茶坐松风。  
问亭果安在，笑指十八公。  
君看梁与栋，岂不深且雄。  
何必用斤斧，然后成帡幪。  

曾几　松风亭四首  
回环数株松，老干极落落。  
清风一披拂，竽籁自然作。  
喧嚣世俗事，只使人意恶。  
谁能洗耳来，相与憩寂寞。  

曾几　松豨  
不似居城市，澄湖上有松。  
日斜人影散，百尺卧苍龙。  

曾几　送晁恭道侍郎守临川  
才猷表表自名卿，何况传家烜赫声。  
道院老人真乃祖，雪堂高弟是诸兄。  
一牛鸣地正接迹，五马行时尤见情。  
拟岘登临试回首，小轩应记碧山横。  

曾几　送逮子赴秋试江西漕司  
有诏词场猎俊英，西风匹马豫章城。  
欲追诸父雁行上，肯逐群儿鱼队行。  
金是莫邪当自必，璞非死鼠会相明。  
笔端妙处还知否，万里秋天壮气横。  

曾几　送方务德将漕广西时余亦有此除  
壮时一别鬓成丝，忽谩同盘又语离。  
底事不为三日款，相逢犹是半年迟。  
溪边赠策正杨柳，境上开尊应荔枝。  
莫叹峤南荒绝好，光华最有远人知。  

曾几　送贺子忱参议之官闽中  
越侯宾客有辉光，领袖今年得望乡。  
诗似拾遗留剑外，才如处士去河阳。  
到时晚荔论园买，旧日春茶洗盏尝。  
璧水同寮几人在，賸将书疏及沧浪。  

曾几　送洪州西山香城长老通公惠通  
闻说香城寺，孤峰靉靆间。  
公今怀祖印，老去入乡关。  
稳泛春波水，深藏暮雨山。  
笔头多语句，寄我不当悭。  

曾几　送李商叟  
好去皇华使，佳哉所领州。  
职除天禄阁，家近岳阳楼。  
一别谁青眼，相逢各白头。  
西来多驿骑，能寄短书不。  

曾几　送李商叟秀才还临川  
一春雾雨暗溪山，城北城南断往还。  
政是晴时君又去，望君烟艇有无间。  

曾几　送李似举尚书帅桂州二首  
桂林佳事我能言，四座停杯且勿喧。  
人物豪华真乐国，江山清绝胜中原。  
亲尝荔子薰风浦，静对梅花小雪村。  
边锁无虞庭少讼，不妨仙释问真源。  

曾几　送李似举尚书帅桂州二首  
整整三朝玉笋班，几年流落奉祠官。  
不令归曳尚书履，亦合先登大将坛。  
从昔南荒除帅重，只今西顾倚公宽。  
长途不惜身为御，欲上龙门自作难。  

曾几　送路应求赴郢守  
一雨全清去路尘，石城风物话临分。  
了无狱讼劳官长，賸有江山奉使君。  
楼上今谁能和曲，鼻端那复可挥斤。  
吾人莫道知音少，千里欢谣入听闻。  

曾几　送吕仓部治先守齐安  
齐安剖竹要循良，分付吾家坦腹郎。  
賸有江山连赤壁，略无讼狱到黄堂。  
铃斋昼永宜深念，边锁秋高合过防。  
此地元之馀烈在，勉旃幸未鬓毛苍。  

曾几　送秘丞罗庭扬将漕湖北  
湖南八九州，海内清绝地。  
与公白鸡年，接翼鸿雁使。  
高堂亲八十，无复远游意。  
奉承万事了，趋走三节至。  
诏书引上殿，帝曰汝国器。  
置之蓬莱山，身亦典中秘。  
乖离如许久，会念差足慰。  
胡为未暖席，归与不可制。  
人生故乡乐，况揽澄清辔。  
皇华遣使臣，光采宁有是。  
红尘跨鞍马，老矣殊少味。  
著鞭输公先，吾亦从此逝。  

曾几　送戚弼甫解官盐场二首  
听说君中外，堂堂世上名。  
文华张右史，正素老先生。  
已上三年课，相期万里程。  
赠行无好句，聊用一杯倾。  

曾几　送戚弼甫解官盐场二首  
访旧今无几，惟君昔有连。  
笑谈倾一坐，笔札富诸贤。  
作恶又数日，从游经二年。  
勉旃绳祖武，穷达自关天。  

曾几　送绍兴帅汤相得请洞霄归括苍二首  
武公入相不虚传，奏牍求閒却更前。  
圣主闵劳天下士，诏书许作地行仙。  
少微星分临江左，大涤山门锁日边。  
便以公归良易耳，午桥虽好莫留连。  

曾几　送绍兴帅汤相得请洞霄归括苍二首  
谁言富贵践危机，永日深春故里归。  
烟雨高楼增意气，蓬莱杰阁少光辉。  
向来赤舄又遵陆，此去青鞋长掩扉。  
画戟门东是茅宇，铃斋相像独依依。  

曾几　送绍兴张耆年教授之永嘉学官  
海内孤寒士，江头独冷官。  
胡为涉修阻，不肯近长安。  
蠲纸无留笔，生枝不带酸。  
名山天下少，行矣雪消残。  

曾几　送苏伯益提干代还侍下  
幕下官曹寄玉溪，溪边野老借光辉。  
齧毡校尉冲寒去，扇枕郎君触热归。  
大父正携灵寿杖，尊公更著老莱衣。  
赠行未说功名事，此事如公世上稀。  

曾几　送王宣子赴庐陵守  
秋风送远庐陵守，车骑光华鬓未斑。  
早岁名高天下士，同时身到海中山。  
淹回二水分流处，邂逅千岩竞秀间。  
行矣衰翁如未死，锦衣白昼候君还。  

曾几　送王亚之  
执手河梁有赠言，樯乌端为小留连。  
无风浪起勤看客，不尽江来稳放船。  
烟雨楼台空梦到，云天鸿雁只书传。  
不须更问西归日，定是彤庭射策年。  

曾几　送尹叔之象州  
岁星一别又回天，贫贱交情老更坚。  
传世典型清彻骨，向人怀抱直如弦。  
经营象郡三椽屋，漂泛龙城一叶船。  
风雨萧萧鸡自晓，此心常与子周旋。  

曾几　送曾宏甫赴光山守  
千里光山去拊循，长淮练静属城闉。  
开门自少公家事，领客宁无我辈人。  
网户得鱼肌切玉，兵弉有酒色鎔银。  
老翁生死谁相访，札翰时时到水滨。  

曾几　送曾宏甫守天台  
此地多朋好，惟君似弟兄。  
不堪轻作别，那得易为情。  
秋日行漓水，春风上赤城。  
莫言无过雁，略不寄佳声。  

曾几　送曾宏甫守天台  
莫作阳关堕泪声，丹丘胜事要君听。  
兴公赋里云霞赤，子美诗中岛屿青。  
天近岂无宣室召，地偏犹有草堂灵。  
銮坡飞上勤回首，记取来游旧客星。  

曾几　送周德修侍郎守武陵郡  
倾盖江头许定交，谈经论事听忘劳。  
辙环万里犹持橐，门掩三秋却梦力。  
流水落花公境界，摘山煮海我官曹。  
人生五马从来贵，行乐何须叹二毛。  

曾几　送周仲固寺正提举湖北茶盐余建炎己酉岁尝为此官  
洞庭湖北饱知闻，尝以輶轩犯楚氛。  
远有光华新令尹，分投閒散故将军。  
武陵源口自碧水，古德山头多白云。  
一路澄清纵幽讨，不妨书札细论文。  

曾几　苏秀道中大雨  
梅雨又时雨，苏州仍秀州。  
客行无六月，农事有三秋。  
云气深鸿雁，烟波没白鸥。  
衰年惭愧汝，物役几时休。  

曾几　苏秀道中自七月二十五日夜大雨三日秋苗以苏喜而有作  
一夕骄阳转作霖，梦回凉冷润衣襟。  
不愁屋漏床床湿，且喜溪流岸岸深。  
千里稻花应秀色，五更桐叶最佳音。  
无田似我犹欣舞，何况田间望岁心。  

曾几　岁寒亭  
饱霜林下风，霜毛极清润。  
为问载高轩，何如弄闲影。  

曾几　岁尽  
漏箭更筹日夜摧，万牛不挽白驹回。  
梅花雪片岁华尽，萱草柳条春鼎来。  
病里诗书元不读，贫中尊俎未尝开。  
年光似此真虚掷，请以丹心学死灰。  

曾几　所种竹鞭盛行  
独绕簀簹径，令人喜欲颠。  
已持苏老节，更著祖生鞭。  
傍舍应除地，新梢拟上天。  
真成时夜卵，煨茁想明年。  

曾几　太湖石  
谁怜孤峭质，移在太湖心。  
出得风波外，任他池馆深。  
不同花逞艳，多愧竹垂阴。  
一片至坚操，那忧岁月侵。  

曾几　探梅  
幅巾芒鞋筇竹策，踏遍山南与山北。  
雪含欲下不下意，梅带将开未开色。  
绕树三匝且复去，前村一枝应可摘。  
丁宁说似水边人，从今日报花消息。  

曾几　题程伯禹给事漫吾亭  
漫郎专一溪，万事俱不理。  
胡为堕我相，名字出奇诡。  
山林轩冕欤，等是寄焉耳。  
程公傍亭意，道眼深照此。  
端居亦偶然，小出聊复尔。  
宣城幻事了，却梦归故里。  
结庐澄潭上，尽室清镜里。  
木阴凉夏簟，荷气馥秋水。  
遥岑招不来，为我列窗几。  
昔吾与今吾，念念如脱屣。  
心期次山外，人要安石起。  
公勿赋远游，行应去天咫。  

曾几　题东皋  
市声俱不闻，野色良可喜。  
听公北宅住，还我东皋子。  

曾几　题方氏清芬阁用范文正公韵  
胜绝登临地，桐江占十分。  
省郎才不世，御史气如云。  
遂使芝兰秀，俱能锦绣文。  
诸孙又如许，百代有清芬。  

曾几　题黄嗣深家所蓄惠崇秋晚画  
丛芦受风低，积潦得霜浅。  
沙匀洲渚净，水澹凫鸭远。  
禅扉掩昼夜，短纸开秋晚。  
欲问此间诗，半山呼不返。  

曾几　题巾山广轩次韩无咎韵  
铃斋逼仄未销忧，暇日聊为帢帻游。  
乔木中间藏古寺，篮舆直上得名流。  
岂无云水连孤屿，亦有山林望一州。  
后日玉霄峰顶去，忆经行处为回头。  

曾几　题临川宰徐伯章心远轩  
徐侯心万里，身堕百里中。  
政以诗礼庭，上有鹤发翁。  
岂无敲榜喧，不入丘壑胸。  
开轩寄远韵，几净窗玲珑。  
竹影落夏簟，水光摇秋空。  
一对凫鹜行，万里牛马风。  
悠然见南山，不与俗眼同。  
徐侯归去来，三径资已丰。  
身将心共远，勿为督邮恭。  

曾几　题陆务观草堂  
草堂人去客来游，竹笕泉鸣山更幽。  
向使经营无陆子，残僧古寺不宜秋。  

曾几　题南岳铨德观秋声轩  
月明雁叫远，露下蝉号寒。  
幽幽草虫泣，索索梧叶乾。  
愁人知秋早，听此良独难。  
竹君南北美，佩服青琅玕。  
天风一披拂，庭宇声珊珊。  
灵宫荫老樾，别馆如深山。  
心净鉴止水，眼明揖千竿。  
虚籁自然奏，有琴不须弹。  
世议大可厌，市声无少閒。  
不如听君语，竟日帘垂间。  

曾几　题盛彥光少府丘壑轩  
何许觅丘壑，不专在山林。  
胸次傥萧散，市朝有幽寻。  
只今谢幼舆，超然抱遐心。  
俯仰得佳趣，何尝日登临。  
我虽非夔旷，粗亦能赏音。  
不用一再鼓，山高水深深。  

曾几　题寿樟亭  
大屋连甍小容足，栋宇以来非一木。  
豫章不是十围樗，受命于天何得独。  
君莫厌老大蓬蒿间，应龙虹梁果非福。  
虚堂昼静闻丁丁，溜雨枯皮在空谷。  

曾几　题双岩堂  
老子徜徉地，岩幽想像间。  
绿阴城角路，青嶂屋头山。  
簿领惟生睡，壶觞不解颜。  
使人留眼处，龛壁字回环。  

曾几　题天衣寺  
布袜青鞋踏欲无，登山临水未成疏。  
十峰双涧天衣寺，万壑千岩总不如。  

曾几　题退轩  
求名恐颠難，求道戒进取。  
谁知却行人，可以超万古。  

曾几　题无热轩  
一溪乔木阴，六月火云冷。  
门外有行人，寒泉思汲井。  

曾几　题徐子礼自觉斋时子礼为江阴抱麾之行  
徐子长吟复短吟，奇书窗下日幽寻。  
谁知密密深深地，参得明明了了心。  
千里澄江空更阔，中秋素月古犹今。  
使君胸次端如许，愿以馀光照所临。  

曾几　题意大师房  
头白高僧心已灰，石菖蒲长水蕉开。  
庄严茗事炉烟起，不用关防俗子来。  

曾几　题摘蔬亭  
幽畦小雨馀，一一锦绣段。  
春日细春盘，悬知咄嗟办。  

曾几　题张彥实舍人墓下涌泉亭  
紫薇花底人，去作泉下梦。  
佳城闭青春，风木号永痛。  
寒泓孰出之，甘冽可抱畒。  
乃知主地神，效此清净供。  
汲引入中弉，色味胜乳湩。  
老龙来试诗，事有万钧重。  
寄声松大夫，并语石翁仲。  
俱修护持职，以遗云来用。  

曾几　通幽花径  
一径夹青葱，无人到幽处。  
花发晓莺啼，欣得得佳趣。  

曾几　同逢子韵寄逮子促其归  
九日清尊要及辰，谁令形迹滞瓯闽。  
饶阳城畔趋庭子，长乐坡前入幕宾。  
并倚门闾吾二老，相求原隰汝三人。  
借令不共黄花酒，莫与西风作后尘。  

曾几　同官皆和复次韵  
苍官可长雄，馀子皆季叔。  
所以吾外家，深栽后雕木。  

曾几　同官皆和复次韵  
高标何许看，小阁有时上。  
烈风知人怀，柯叶尽西向。  

曾几　同官皆和复次韵  
孔父昔所游，父老不能语。  
文章翠珉上，如此树高古。  

曾几　同官皆和复次韵  
寂寞西州路，凄凉渭阳思。  
敢不酷似舅，苍官实临之。  

曾几　同官皆和复次韵  
大厦要直木，郢斤弃如遗。  
一朝谏省上，王魏不支持。  

曾几　同官皆和复次韵  
华屋落山丘，悲歌咏曹植。  
故有主林神，百年依正直。  

曾几　同郑禹功登巾子山  
天台雁荡天下奇，岂不欲往官缚之。  
巾山只在郡南郭，曾未著眼真成痴。  
今晨排遣簿书了，往赴郑老同幽期。  
羊肠转尽得兰若，飞鸟不到云雨垂。  
青铜镜外翠屏绕，中有万屋鱼鳞差。  
古来二事不兼得，此地一览俱无遗。  
蓬莱方丈果何许，云驾飚驭知为谁。  
赤城风月幸好戏，驱取鸾凤相追随。  

曾几　投壶  
连朝赐沐吏功休，请以陶壶竹矢投。  
整整斜斜森剑戟，纷纷藉藉委戈矛。  
坐人各自庆多马，老子不惟输一筹。  
中否何关兴废事，天公应解笑齐侯。  

曾几　投壶全中戏成  
寸心只在所投中，出手何曾一箭空。  
不作秋风铺落叶，端如春草种成丛。  
旁观讵敢当勍敌，俯拾无劳命短童。  
说与妻孥须办取，如山酒肉贺全功。  

曾几　途中二首  
鹁鸠晴雨报人知，更问农家底事宜。  
村落泥干收麦地，稻田水满插秧时。  

曾几　途中二首  
小麦青青大麦黄，新蚕满箔稻移秧。  
绿阴马倦休亭午，芳草牛閒卧夕阳。  

曾几　玩鸥亭  
乃翁独步辞云间，五花判罢游金銮。  
甘泉颇劳侍从事，夜直必梦江湖宽。  
晚遭忌刻泛湘水，众为不乐公欣欢。  
白鸥无数没浩荡，相亲相近俄相安。  
何曾一旦舞不下，始信前事盟未寒。  
文章炳蔚冠当代，衣被诸子犹班班。  
携持扁榜向阳羡，往日风味追令还。  
乃翁閒散莫浪许，乃翁青紫当拾取。  
回施佳名与老夫，长共群鸥卧烟雨。  

曾几　挽晁恭道侍郎二首  
家令西京杰，文元圣世贤。  
大参名更重，学士集争传。  
此道长回首，惟公早比肩。  
呜呼百年半，赍志遂沈泉。  

曾几　挽晁恭道侍郎二首  
往日趋金马，中年剖玉麟。  
论思贰卿事，歌咏别都民。  
久矣穷诸妄，归欤契一真。  
东园尊俎地，俯仰迹成陈。  

曾几　挽陈丞相  
身已栖岩壑，公初冠庙堂。  
奉祠方德庇，次对复恩光。  
政尔为舟楫，如何坏栋梁。  
绋讴争点笔，衰谢独难忘。  

曾几　挽陈丞相  
中兴论相得耆英，进退能为国重轻。  
有望临人山泰华，无私待物器权衡。  
两朝礼貌缘同德，多士凭依为至诚。  
自古元臣薨位少，一时生死极哀荣。  

曾几　挽程伯禹尚书三首  
诚明犹博学，直谅更多闻。  
休父中兴杰，宣王上圣君。  
精忠自金石，感会合风云。  
不谓生刍奠，今来下马坟。  

曾几　挽程伯禹尚书三首  
璧水三千士，文闱第一人。  
煌煌持紫橐。亹亹逼鸿钧。  
得郡还辞剧，居家更乞身。  
期颐如可料，愁绝上元春。  

曾几　挽程伯禹尚书三首  
昔在宣和日，雍容接俊游。  
横经临璧沼，提椠上瀛洲。  
去德俄千里，依仁复两州。  
岂知垂老别，华屋落山丘。  

曾几　挽韩子苍待制  
佩声曾到凤凰池，不尽胸中五色丝。  
三黜本因元佑学，一飞合在中兴时。  
忽惊地下修文去，太息门边问字谁。  
犹想泉台有新作，郊原小雨欲催诗。  

曾几　挽焦适道寺丞二首  
气质推浑厚，言谈见切磋。  
过从方里巷，挽送忽山阿。  
吉士今如此，高穹定若何。  
交游虽不乏，耆旧已无多。  

曾几　挽焦适道寺丞二首  
岂意初秋事，俄闻远日期。  
在公无可憾，有客不胜悲。  
宅兆溪山好，郊原草木衰。  
给孤园上路，无复往还时。  

曾几　挽李泰发参政三首  
公昔遭前政，忠精不少衰。  
立谈廷争地，上疏里居时。  
意气南山在，名声北斗垂。  
心知不亡者，送往得无悲。  

曾几　挽李泰发参政三首  
汉室推元礼，唐家得卫公。  
龙门倾后辈，鲸海伏孤忠。  
守护多神物，旋归一老翁。  
如何九江路，万事并成空。  

曾几　挽李泰发参政三首  
道义曾无间，因依遂有连。  
旋闻新雨露，亟返旧林泉。  
父老门庭下，儿孙几杖前。  
不令成比段，泣涕问苍天。  

曾几　挽梁元功  
朋俦大半白头新，臭味同流少似君。  
交契虽深淡如水，宦情何翅薄于云。  
安知暮景莺声谷，遽作高原马鬣坟。  
忍向西风歌薤露，略无好语颂清芬。  

曾几　挽梁元功谏议  
岂弟更三郡，题评冠一乡。  
绳愆御史疏，补阙谏臣章。  
直叹牙弦绝，明嗟魏鉴亡。  
皇情应震悼，追贲盛龙光。  

曾几　挽吕{左山右客}智直阁二首  
--吕卿豪杰士，家世两申公。  
小试为郎日，深知有祖风。  
名高中兴后，病著半生中。  
遂作青山去，呜呼万事空。  

曾几　挽吕{左山右客}智直阁二首  
历数交游内，公家雅有连。  
舍人先即世，驾部复沈泉。  
远讣闻今夏，高谈记昔年。  
离穷一片影，大似老夫然。  

曾几　挽石参议  
人物千岩秀，家风万石馀。  
刘侯深爱画，杜氏富藏书。  
卿寺曾亲擢，藩方有诏除。  
遽随丹旐去，老泪溅衣裾。  

曾几　挽王元渤舍人二首  
早得文章誉，仍高政事科。  
珠玑随咳唾，襦裦起讴歌。  
老去贫逾甚，归来病更多。  
善人今已矣，施报果如何。  

曾几　挽王元渤舍人二首  
觞咏陪真率，言谈见坦夷。  
凄凉今日事，牢落暮年悲。  
有泪看诗卷，无情对酒卮。  
哀哉王子敬，吾党一何衰。  

曾几　挽向伯恭侍郎三首  
忠义云霄逼，声名日月悬。  
剧谈风满座，杰作气无前。  
诗酒今彭泽，山林昔辋川。  
不随秋露尽，家集灿成编。  

曾几　挽向伯恭侍郎三首  
用舍行藏事，如公世所难。  
谁能奉香火，直作挂衣冠。  
国论言犹在，宸毫墨未乾。  
一生无限好，留与后人看。  

曾几　挽向伯恭侍郎三首  
昔在儿童岁，曾陪竹马游。  
芗林叨共席，泛宅幸同舟。  
忽忽三年别，堂堂万事休。  
孤风亭下梦，犹记曩时不。  

曾几　挽郑禹功  
郑公高义绝陈雷，别我姑胥首重回。  
书迹横斜良足喜，讣音曲折可胜哀。  
定知泡影垂垂尽，故傍江湖得得来。  
俗眼看公终未是，无生灭处咏归哉。  

曾几　挽郑禹功  
山海淮壖利，吾徒职骏奔。  
长官惟我在，同事只公存。  
句法深深见，心宗细细论。  
清风今已矣，微月耿黄昏。  

曾几　晚春酒醒寻梦得  
料合同惆怅，花残酒亦残。  
醉心忘老易，醒眼别春难。  
独出虽慵懒，相逢定喜欢。  
还携小蛮去，试觅老刘看。  

曾几　晚雨  
萧瑟度横塘，霏微映缭墙。  
压低尘不动，洒急土生香。  
声入楸梧碎，清分枕簟凉。  
回头忽陈迹，詹角挂斜阳。  

曾几　汪{左山右客}仁教授即官舍作斋予以独冷名之  
昔君困虀盐，蓬首窗下读。  
秋萤屡乾死，明月以为烛。  
麻衣肘欲穿，才换一袍绿。  
岂知冷淡债，十载偿未足。  
书斋开冰厅，败壁数椽屋。  
横经缀鹄鹭，未省进凫鹜。  
穷通更事耳，裘扇有反覆。  
直今张罗地，便恐车击毂。  
先生粲可流，示现著冠服。  
从渠势炙手，了不见凉燠。  
小诗应大笑，笑我未忘俗。  

曾几　王履道左丞见访  
近市三椽屋，斜阳一席门。  
故人空厚禄，过我独高轩。  
转刻求巾屦，忘形奉笑言。  
性容安石缓，道许穆生存。  
暝色遥岑合，归途涨水浑。  
传呼听已远，依旧雀声喧。  

曾几　王岩起乐斋  
欢悰挽不来，愁思推不去。  
达人方寸地，固自有乐处。  
得非山林欤，或用诗酒故。  
一朝不在眼，便觉少佳趣。  
人言颜子乐，瓢饮映蔬茹。  
何曾梦见渠，浪自起欣慕。  
此君与天游，于物初不寓。  
携持小斋名，扁榜随所住。  
要知真乐事，未省离跬步。  
我亦欲睎颜，从君尚能屡。  

曾几　王元渤自湖楚归赠之  
南池荷叶叠青钱，玉山门外君著鞭。  
南池荷叶成青繖，问君东游何当返。  
闻道湖州又楚州，旧隐故乡宜款款。  
清晨剥啄叩我门，我不出门非是嬾。  
不知何物苦相干，能令人热令人寒。  
偶然脱命冰炭里，至今体不胜衣冠。  
溪流落尽才如带，想见南池空聚块。  
更无小鸭睡枯荷，况有红妆依翠盖。  
眼看物变惜年光，明月黄花盍举觞。  
知有中秋恐无分，须君满意作重阳。  

曾几　王周士显谟自闽中归沩山旧隐道经临川惠然先辱且出示吕居仁送行诗  
此生寡偶固其宜，何况身从老得衰。  
门外设罗谁一顾，道旁倾盖子相知。  
断金已定交游事，伐木仍传故旧诗。  
闻说沩山堪避世，卜邻他日更无疑。  

曾几　为张四明作  
一生所闻张仲蔚，闭门蓬蒿深几尺。  
迩来伐竹声丁丁，手披榛丛待三益。  
径中踏破苍苔色，定是幽人芒屦迹。  
莫将车边两轮赤，夺此千竿一池碧。  

曾几　闻东湖荷花盛开未尝一游寄郑禹功  
言登巾子山，天外入眼界。  
呀然城之东，一鉴如许大。  
得非所领州，其下临渤澥。  
乃知湖浸阔，便觉井邑隘。  
朝朝横乌纱，暮暮束韦带。  
何曾官事了，只使人意败。  
径须水清泠，一洗胸芥蒂。  
昨来放船好，如更宅爽垲。  
四围纯浸山，碧玉乱石黛。  
兼随郑广文，人境两疏快。  
维扬几同僚，独喜此翁在。  
只今万红妆，一一倚青盖。  
柳阴閒画舫，荷叶绕公廨。  
鬓丝禅榻上，句法出蔬菜。  
因之双鲤鱼，慎勿欠诗债。  

曾几　闻冠退欲还柳州寄柳守常子正  
旧隐龙城在，书传喜可知。  
还来避地客，已去弄兵儿。  
瘴色休看镜，行期不问龟。  
中秋一杯酒，定与故人持。  

曾几　闻降湖北提盐  
一为散吏寄郊坰，三见南山木叶零。  
病著不能朝帝所，老来只合奉祠庭。  
绣衣玉节官仍作，流水桃花路再经。  
洞口故人应问我，淹留何处发星星。  

曾几　闻寇至初去柳州  
剥啄谁敲户，仓皇客抱衾。  
只看人似蚁，共道贼如林。  
两岸论千里，扁舟抵万金。  
病夫桑下恋，万一有佳音。  

曾几　闻李泰发参政得旨自便将归以诗迓之  
苦遭前政堕危机，二十馀年咏式微。  
天上谪仙皆欲杀，海滨大老竟来归。  
故园松菊犹存否，旧日人民果是非。  
最小郎君今弱冠，别时闻道不胜衣。  

曾几　闻禽声有感  
寂寂禅房闭，阴阴夏木繁。  
坐闻幽鸟语，胜与俗人言。  
脱裦高低树，提壶远近村。  
汝曹知底事，独与子规论。  

曾几　蚊蝇扰甚戏作  
黑衣小儿雨打窗，斑衣小儿雷殷床。  
良宵永昼作底用，只与二子更飞扬。  
开尊匕箸须一洗，破卷灯火尤相妨。  
从来所持白羽扇，自许百万犹能当。  
安知手腕为汝脱，以小喻大真成狂。  
挥之使去定无策，葛帐十幅眠空堂。  
朝喧暮哄姑听汝，坐待九月飞严霜。  

曾几　吴傅朋出游丝书求诗  
使君官事閒时书，略取万象随指呼。  
空中游丝定何物，非蚕所吐仍非蛛。  
光风霁日青春暮，惹草萦花细于缕。  
君今幻出一毫端，此秘从来人未睹。  
铃斋观者客如云，有无断续吁难分。  
不知谁束此毛颖，能使字画纖无伦。  
尝闻扫垩生雪白，颠草亲承担夫力。  
世间妙处不可传，心手应时须自得。  

曾几　吴傅朋送惠山泉两瓶并所书石刻  
锡谷寒泉双玉瓶，故人捐惠意非轻。  
疾风骤雨汤声作，淡月疏星茗事成。  
新岁头纲须击拂，旧时水递费经营。  
银鉤虿尾增奇丽，并得晴窗两眼明。  

曾几　吴甥遗灵壁石以诗还之  
閒居百封书，总为一片石。  
窗中列远岫，所欠者灵壁。  
吴甥手持来，知向何许得。  
铿锵发金声，温润见玉色。  
诸峰扫空翠，一水界山白。  
嵁岩出其间，如月挂虚碧。  
坐令所珍藏，不作一钱直。  
吾虽甚爱之，子亦有此癖。  
归与霅溪旁，从汝旧知识。  
欲去复迟迟，摩挲遂移刻。  

曾几　吴帅见和亦复次韵  
九日心飞类琯灰，龙山直上好楼台。  
老身稚子扶将去，胜地元戎借得来。  
酒似朝霞披雾散，诗如秋菊艳霜开。  
至今研席珠玑满，莫道登高寂寞回。  

曾几　吴元中少宰复官守长沙以诗贺之  
眼看乱后几凋年，神护灵光独岿然。  
镜里未添新白发，囊中初得旧青毡。  
寄书地正当回雁，晤语身方走跕鸢。  
社稷于公端可卜，一篇江汉咏周宣。  

曾几　五月六日为丛珍之集于南池呈座中诸公  
今日携壶地，南池信杖行。  
红蕖争入眼，白鹭最关情。  
待得跳珠雨，来听打叶声。  
菰蒲最深处，只欠小舟横。  

曾几　夕雨  
屣履行莎径，移床卧草亭。  
风声杂溪濑，雨气挟龙腥。  
烨烨空中电，昏昏云罅星。  
徂年又如许，吾鬓得长青。  

曾几　西崦  
一重仍一掩，少有外人知。  
杖屦归来处，斜阳隐半规。  

曾几　喜得洞霄  
乞身知才疏，从容荷主恩。  
叫阍如杜宇，不谓天亦听。  
除书入手来，一洗百念静。  
复疑是梦中，惊喜久乃定。  
尚馀折腰米，败我生尘甑。  
要令襟见肘，始与家声称。  
今兹火用事，日永南风竞。  
林下听中兴，姑容老夫病。  

曾几　喜晴  
求晴而得晴，老子不胜喜。  
夜间屋瓦声，如疾痛在己。  
通宵遂无寐，落势殊未已。  
禾头卧沙泥，便恐欲生耳。  
谓天为不仁，春夏雨如彼。  
即今孰主张，秋潦更如此。  
垂成又败之，天意定不尔。  
果如吾所料，林杪风忽起。  
玄云走四山，白日行万里。  
腰镰知几家，持杵者谁子。  
欢声田野间，乐事图画里。  
使君经旬忧，杯酒为一洗。  
官仓不须问，百室既盈止。  
作诗告同僚，可以贺我矣。  

曾几　喜天游二十一兄至毫社时同叔夏十六兄作  
登高望南都，雉堞疑可数。  
城中人不见，百里等燕楚。  
我无简书畏，自笑谁缚汝。  
东风送兄来，下马逼三鼓。  
迎门闹儿童，罗拜欣欲舞。  
花枝应亦喜，红幞已微吐。  
聊为文字饮，一洗别离苦。  
别离何足云，千载成仰俯。  
要知静中趣，回视今孰愈。  
焚香默自照，下此一转语。  
铃阁老师兄，当为君去取。  

曾几　喜闻天兵已临衢寇  
野宿溪行各晏然，吴头楚尾接风烟。  
岂知苻泽深为崇，不道柯山最近天。  
境上音邮多浪语，殿前兵马是真传。  
未论日报书三捷，竹簟纱幮到晓眠。  

曾几　戏同诸孙课春日迟迟  
昼漏今多少，人间只自知。  
帘垂春色静，窗度日华迟。  
柳影徐徐转，花阴缓缓移。  
助成耕野事，添得读书时。  
醉著三竿睡，忧来一局棋。  
吾徒须爱惜，看即是冬羲。  

曾几　戏作盆池四于和青堂  
陂湖春尽水茫茫，收拾波涛入小塘。  
睡起微凉馥荷气，雨馀斜日丽萍光。  
聊为堂下龟鱼主，少退阶前雁鹜行。  
只欠盆行数峰在，并持小树作青苍。  

曾几　夏初示儿曹  
鸟声四合阴扶疏，江湖散人拜赐初。  
此君之子才堕地，一一文采如於菟。  
相看又作故时面，乃是秋风箧中扇。  
寸阴尺璧定何如，付与尔曹分贵贱。  

曾几　夏夜闻雨  
凉风急雨夜萧萧，便恐江南草木雕。  
自为丰年喜无寐，不关窗外有芭蕉。  

曾几　夏雨应祈呈桂帅二首  
山椒云气佳，林表雨声急。  
元戎郊坰去，归骑旌旆湿。  
老夫不能陪，凉傍竹窗入。  
儿报夕阳明，环城碧簪立。  

曾几　夏雨应祈呈桂帅二首  
窗前有梧桐，报我以好雨。  
不眠听疏滴，佳事想农圃。  
苗根不须问，蔬甲已如许。  
小簟六尺床，萧然睡亭午。  

曾几　相马图呈杜勉斋左司  
造物出万类，贵贱伊谁分。  
圭章杂瓦砾，世道同疏亲。  
既收大宛种，一扫驽贻群。  
乃观相马图，低首先吟呻。  
千金購死骨，举国无其真。  
生死何太晚，盐车负艰辛。  
悠悠虞阪道，赤日煎红尘。  
行人亦何多，具眼惟孙君。  
一顾不旋踵，价越连城珍。  
谁为绘此像，庸示将来人。  
相马失之瘦，相士失之贫。  
于兹有钜公，数载居沉沦。  
涵养浩然气，轮蹄任纷纭。  
素识太平相，鹗表飞青云。  
紫泥日边下，八座生阳春。  
摅心握文柄，引年启贤门。  
凝睇辨臧否，立志安斯民。  
他时了经济，丹青画麒麟。  
回顾相马者，细务何足云。  
寥寥载千古，二道非同伦。  
相士今何人，少陵身后身。  

曾几　香寂圃  
陂陀茶山西，草树无空空。  
呼儿锄其荒，花木乱栽种。  
葩华以时折，芗泽得风送。  
真成摩诘病，幻出天女供。  
游人等蜂蝖，晴日竞喧哄。  
灵坚不自持，玉陇纷一哄。  
谁知根尘间，境界极空洞。  
诚能返其流，当见寂不动。  
花飞已无踪，香过忽如梦。  
于焉自闻闻，尔乃得大用。  

曾几　消梅花  
未见枝间著子初，闻名已疗渴相如。  
花肌自是冰和雪，那得生儿不似渠。  

曾几　效诸生作雪中探梅  
野梅消息近，踏冷访林端。  
东阁尊空满，南枝雪半残。  
疏条未禁笑，真态欲欺寒。  
后夜花应好，仍勤束火看。  

曾几　校书戏成  
旧时天禄校书郎，习气薰人老未忘。  
可笑当窗楮生面，却成宫额半涂黄。  

曾几　谢胡帅饷酥  
虎头骨相生来无，谈天吻燥斋肠枯。  
欲从底处觅膏润，凝香燕寝烹牛酥。  
鹅儿黄拂冰肌肤，关中穰下远不如。  
已令炊饼作十字，今晨盛馔非伊蒲。  

曾几　谢寄端砚四首  
我居南楚君南越，遣骑持书致石泓。  
未识松煤先一笑，向人鸲鹆眼能明。  

曾几　谢寄端砚四首  
名声藉甚端溪砚，何况珍材琢下岩。  
兔颖麝煤俱惬当，使君裁鉴果超凡。  

曾几　谢寄端砚四首  
治中长啸得石砚，乞与衰翁一笑开。  
小试松煤便终日，必知渠是下岩来。  

曾几　谢寄端砚四首  
管城子挟秋霜气，绛县人含松壑风。  
不是端溪石居士，分甘弃置一生中。  

曾几　谢柳全叔县丞寄高丽松花  
幽人所住空山里，老树皆作蚢龙起。  
但知树底听松风，不见风前落松子。  
三韩华萼手自开，其间琐碎如婴孩。  
请因贾客诏君长，二十馀年无使来。  

曾几　谢路宪送蟹  
从来叹赏内黄侯，风味尊前第一流。  
只合蹒跚赴汤鼎，不须辛苦上糟丘。  

曾几　谢人送壑源绝品云九重所赐也  
三伏汗如雨，终朝沾我裳。  
谁分金掌露，来作玉溪凉。  
别甑炙炊饭，小炉深炷香。  
曲生何等物，不与汝同乡。  

曾几　谢送蜡梅三首  
天将何物染江梅，白玉花成栗玉开。  
一种暗香全似旧，小罂和雪送春来。  

曾几　谢送蜡梅三首  
化工团蜡作寒梅，绝胜牛酥点滴开。  
不是前村深雪里，蜜蜂应认暗香来。  

曾几　谢宜春宰黄时举惠冬笋二首  
此君老去犹停雪，稚子生来亦耐寒。  
记得长蔬山谷老，三珍错落粲同盘。  

曾几　谢宜春宰黄时举惠冬笋二首  
竹底春从雪底归，烦君抱送玉婴儿。  
白头无复迎船喜，只供江鱼作许悲。  

曾几　谢郑侍郎饷酒二首  
尊中政尔空空然，忽有一壶来眼边。  
君知情快何所似，石润怒流深夜泉。  

曾几　谢郑侍郎饷酒二首  
鸣鞭走送徒纷然，开尝政足甜中边。  
甘辛未省有如许，气压烂柯山下泉。  

曾几　蟹  
旧交髯簿久相忘，公子相从独味长。  
醉死糟丘终不悔，看来端的是无肠。  

曾几　新种竹有笋  
此君非俗物，今岁有佳儿。  
径密无人见，僧来报客知。  
西家应满嚀°，上番欲横枝。  
添得清声未，君听风雨时。  

曾几　信衢道中溪流不通全家遵陆  
客情厌楚却思吴，白鹭汀洲政起予。  
渴雨溪流妨进艇，得晴山路称骑驴。  
满林霜著春相似，半岭云横雪不如。  
匹马四方男子事，饶阳况不是吾卢。  

曾几　许公华遗潘衡墨云其女所造也  
潘公之墨东坡诀，只今有女能传业。  
许郎来自大江西，手探玄圭出箱　§。  
磨挲熟视家风在，款识明明笔奇绝。  
见渠颜面得渠心，湛如瞳子坚如铁。  
晴窗大几石泓净，未忍磨研令小缺。  
冷金玉版姑试之，一点清光初漏泄。  
廷珪去人端未远，馀子何劳定优劣。  
健妇果胜大丈夫，从此庐陵是黟歙。  

曾几　溆浦柟木洞盖神龙所居今年夏大旱县官乞取其水以祷立应民犹以为未  
倾心南山云，如渴望梅岭。  
朝来有佳思，拄笏不见顶。  
丰隆骏奔走，列缺元驰骋。  
雨不到人间，风伯乃为梗。  
生来食官仓，四海无二顷。  
歌诗视天汉，一念极耿耿。  
阶前甽清泉，洮頮冰雪冷。  
乾喉欲生烟，空下百尺绠&nbsp;。  
幽轩竹三四，柯叶殊秀整。  
迩来头抢地，但惧不得永。  
以斯占稻粱，生意鱼在鼎。  
潜蚢民司命，膏泽浸兹境。  
邑官树嘉政，责报甚形影。  
瓶罂走十里，岂惮一再请。  
君其洁斋俟，百穣正延颈。  
客子无远谋，空肠望遗秉。  

曾几　溆浦县邓梦授主簿惜日轩  
羲和鞭白驹，秋日凄已短。  
向来晒书地，欲作炙背暖。  
邓侯开西轩，枣下歌纂纂。  
前山隐半规，怅望支手版。  
我慵类天赋，身世两不管。  
著鞭惭祖生，运甓谢陶侃。  
铜壶一百刻，夜梦分去半。  
午窗又为崇，长闭读书眼。  
勉旃崇明德，己事不可缓。  
作诗非为君，实自警疏懶。  

曾几　雪后梅花盛开折置灯下  
满城桃李望东君，破腊江梅未上春。  
窗几数枝逾静好，园林一雪倍清新。  
已无妙语形容汝，不用幽香触拨人。  
迨此暇时当举酒，明朝风雨恐伤神。  

曾几　雪后月窗戏题  
青女翻空一笑开，天花散尽更徘徊。  
嫦娥相与有瓜葛，也向读书窗下来。  

曾几　雪晴  
衾裯一夜冷于冰，雪事心知作得成。  
自起穴窗看不见，却来欹枕听无声。  
下床走报童心喜，开户惊呼老眼明。  
晴日垂檐白银塔，怪奇亦复可怜生。  

曾几　雪晴  
未快溪桥踏雪心，朝阳已复上遥岑。  
可怜昨夜琼瑶迹，化作春泥尺许深。  

曾几　雪台  
白昼俯层台，千山万山月。  
若不犯高寒，安知此奇绝。  

曾几　雪中次韵  
积雪何所待，冻云终未开。  
有时闻泻竹，无路去寻梅。  
只欲关门卧，谁能荡桨来。  
辟寒须底物，正乏曲生才。  

曾几　雪中登王正中书阁  
对雪同谁语，登楼似欲仙。  
人家修月户，丈室散花天。  
山拥鉤帘外，江横隐几前。  
寒深落雁渚，清集钓鱼船。  
扶病从摩诘，销忧得仲宣。  
展书明细字，烹茗湿疏烟。  
月好还同梦，诗成已下弦。  
明年傥相忆，一为到关边。  

曾几　雪中陆务观数来问讯用其韵奉赠  
江湖迥不见飞禽，陆子殷勤有使临。  
问我家居谁暖眼，为言忧国只寒心。  
官军渡口战复战，贼垒淮壖深又深。  
坐看天威扫除了，一壶相贺小丛林。  

曾几　雪作  
卧闻微霰却无声，起看阶前又不能。  
一夜纸窗明似月，多年布被冷于冰。  
履穿过我柴门客，笠重归来竹院僧。  
三白自佳晴亦好，诸山粉黛见层层。  

曾几　寻春次曾宏甫韵  
春山数峰青，春水一溪绿。  
幽寻山水间，物物可寓目。  
花香若三薰，柳色若新沐。  
吾侪幸閒放，晴昼颇连属。  
胡为深闭门，终日仰看屋。  
嘉招傥亟拜。岂敢惮仆仆。  
请君携壶去，政恐日不足。  
小槽虽蜜甜，何必待醽醲。  
茗事姑置之，雷车困枵腹。  

曾几　寻梅至杨家见数株盛开  
芒鞋生杖寻梅去，只有香来未见花。  
村北村南行欲遍，数株如雪小民家。  

曾几　逊子以今岁正月十六日之毗陵而以十二月十五日还舍铨试第二且得新  
不见吾儿久，今朝慰眼前。  
分襟灯火夜，回棹雪霜天。  
中鹄令人喜，将雏得我怜。  
一杯欢笑后，急急理尘编。  

曾几　言怀贻寓居  
郊居麦风凉，佛屋梅雨润。  
萦帘一炷香，隐几百念尽。  
时从黄卷语，坐看青灯烬。  
昏昏花乱眼，种种雪侵鬓。  
怀哉佳友朋，久矣阙亲近。  
其谁破愁寂，令我生鄙吝。  
及閒当过君，请以茗椀进。  
言诗固不能，把酒亦无分。  

曾几　岩桂二首  
擢本千岩秀，开花八月凉。  
虽非倾国色，要是恼人香。  
篱下菊清好，林间兰静芳。  
可怜遭遇晚，妙语欠苏黄。  

曾几　岩桂二首  
栗玉黏枝细，青云翦叶齐。  
团团岩下桂，表表木中犀。  
江树风萧瑟，园花气惨恓。  
浓薰不如此，何以慰幽栖。  

曾几　谒径山佛日杲禅师于虎丘  
此老云相似，何天不往还。  
打包龙井寺，持钵虎丘山。  
一别经年事，相逢半日閒。  
向来参底语，不堕有无间。  

曾几　谒灵康庙  
玉霄峰外海西头，即是衰翁所领州。  
云水茫茫长发兴，春山叠叠未生愁。  
旧时英物馀千载，胜地丛祠尚一丘。  
苦雨凄风莫为崇，与君同乐亦同忧。  

曾几　宜兴邵智卿天远堂  
目极云沙静涉然，邵卿风月过年年。  
雁行灭没山横晚，渔艇空蒙水接天。  
南国棠阴春寂寂，东风瓜蔓日绵绵。  
问君许作邻翁否，阳羡溪边即买田。  

曾几　遗直堂  
三孔吾渭阳，犹及见仲叔。  
堂堂舍人公，再拜但乔木。  

曾几　遗直堂  
长身一庭中，劲气九霄上。  
思公立朝时，凛凛不可向。  

曾几　遗直堂  
策登董相科，赋作长卿语。  
刘牢出外甥，愧我不如古。  

曾几　遗直堂  
老柏蜀人爱，甘棠召南思。  
领客清樾下，作诗咏歌之。  

曾几　遗直堂  
元佑几阅岁，诸公一无遗。  
吾舅典型在，神明力扶持。  

曾几　遗直堂  
柏叶松其身，在时公手植。  
杂树谁所栽，一钱初不值。  

曾几　乙卯岁江南大旱七月六日临川得雨奉呈程伯禹待制  
缥缈炉烟上帝阍，朝来一洗旱如焚。  
垄头无复成龟兆，水面初看起縠纹。  
政使夏畦炊白玉，未妨秋稼割黄云。  
使君闵雨心犹在，化得邦人不茹荤。  

曾几　以汤饼招韩伯周王岩起二提举郑深道曾宏甫二使君宏甫有诗次其韵  
镜湖淮渎旧刺史，庐阜赤城新使君。  
敢持汤饼一取饱，更用尊酒重论文。  
玉川遣奴致双鲤，吏部呼儿书八分。  
不如哦君七字句，举首看度南山云。  

曾几　尹少稷寄顾渚茶  
髒髒要路津，旧日水南人。  
尚记茶山老，能分顾渚春。  
江淮劳庙算，河路暗胡尘。  
忧国惟生睡，降魔固有神。  

曾几　萤火  
浑忘生朽质，直拟慕光辉。  
解烛书帷静，能添列宿稀。  
当风方自表，带雨忽成微。  
变灭多无理，荣枯会一归。  

曾几　咏城居  
盘碧栖寒结露居，虚封水户食芙蕖。  
锦云长日来无定，萝月通宵色有馀。  
静拂琴书寻密契，时因斋戒具甘蔬。  
门穿藜径裁尘迹，车马无烦问广闾。  

曾几　咏旱三首  
骄阳方施行，秋节已树立。  
田亩在膏肓，何道可副急。  
云雷不成雨，成雨初不湿。  
咄咄逼中秋，为霖恐无及。  

曾几　咏旱三首  
邦人奉教条，久不知肉味。  
潭龙不能神，土偶安足恃。  
应真住兰若，云雨可立致。  
胡不迎之来，明明有前事。  

曾几　咏旱三首  
春雨接梅雨，便有水潦忧。  
乞晴今几日，又似悯雨求。  
田苗虽向槁，尚冀什一收。  
政恐穫稻月，沛淫不能休。  

曾几　咏蜡梅  
花时冶游郎，纷若一哄市。  
蜡梅空自芳，俗眼不称意。  
洗心无一尘，坐觉香细细。  
乃知成风斤，要斲郢人鼻。  

曾几　咏南池  
衡门久栖迟，永日孰与俦。  
既绝车马喧，遂适林塘幽。  
荷香因雨来，水鸟鸣相酬。  
虚怀睨物表，可以观天游。  
古来英雄人，何异貉一丘。  
茫然不知归，没世随波流。  

曾几　用逮子韵奉赠郑禹功参议  
雨馀依砌上苍苔，竟日山房闭不开。  
下马厌闻生客至，敲门喜见故人来。  
长哦绿竹诗三叠，小酌黄花酒一杯。  
此外相看复何事，团蒲隐几湛灵台。  

曾几　游沧浪亭诗  
丘壑园林得我惊，兹游便足了馀生。  
飞来嶓冢横空翠，流出沧浪彻底清。  
探讨不遗幽士力，招邀难得主人情。  
波间渔父还知否，已挂朝冠不濯缨。  

曾几　游姑苏张氏园二首  
郭内名园旧所闻，扶携老穉及良辰。  
重重碧树深留客，一一华堂极可人。  
绿暗池塘初破夏，清和时节尚关春。  
恁谁说与沧浪水，早晚芒鞋去问津。  

曾几　游姑苏张氏园二首  
雨近黄梅细不闻，破窗夜夜看星辰。  
园林如许不行乐，鱼鸟有知应笑人。  
盛喜晴天容卜昼，绝怜小坞解藏春。  
何妨著我閒田地，坐看垂杨夹广津。  

曾几　游虎丘  
谁能竟日把书看，荡桨扶筇十里间。  
未办深藏豹林谷，不妨时到虎丘山。  
秋来千顷境绝丽，老矣北窗人极閒。  
忽见题名在尘壁，馀生那得许坚顽。  

曾几　游虎丘寺  
重游吴子国，又入虎丘山。  
长日挽人住，好风将我还。  
儿童陪胜践，长老记衰颜。  
无复尹和靖，西庵空掩关。  

曾几　游灵川县水洞  
清溪东南驰，碍此碧玉峰。  
蛟龙夜相宅，奋迅生雷风。  
剨开两贝阙，凿翠成珠宫。  
坐令空洞处，一水油然通。  
泉流百道来，投注万斛钟。  
不知深几许，湛若鎔青铜。  
定应天下稀，岂但湘南雄。  
嘉与二三子，叶舟渺相从。  
周旋乳盖底，荡漾菱花中。  
为我告行客，无为苦匆匆。  
小酌清泠渊，洗汝尘坌胸。  

曾几　游桥南竹园  
杖屦桥南访此君，别君安否断知闻。  
苦遭积雨来为崇，政得新晴为解纷。  
直干万馀森碧玉，高标一半入青云。  
人言岁暮於吾子，踏雪相看未当勤。  

曾几　游张公洞  
张公洞府未著脚，向人浪说游荆溪。  
欲看直上翠羽盖，不惜扶下青云梯。  
劲风翻动土囊口，暗水流出桃花蹊。  
却将深处问儿辈，一夕飞梦穷攀跻。  

曾几　游张公善权二洞四首  
此邦胜处名天下，今日争来入眼中。  
筇杖一枝舟一叶，山行冲雨水冲风。  

曾几　游张公善权二洞四首  
缦缨乳盖张公洞，风驭云輟定不无。  
勿以衰翁作生客，旧时相识选仙图。  

曾几　游张公善权二洞四首  
自疑身是洞中仙，才出张公又善权。  
只道石田无用处，种成玉粒至今传。  

曾几　游张公善权二洞四首  
善权石状说不尽，怪怪奇奇惊倒人。  
大屋修廊岩下路，凄风冷雨洞中春。  

曾几　友直轩  
友义丧来久，琢磨复谁能。  
金鉤被采录，绝弃朱丝绳。  
直哉少稷甫，一室清于冰。  
危坐对书帙，曲几非所凭。  
日暮无人来，疏篱上寒藤。  
惟有手种竹，挺然得其朋。  
风低与雪重，抢地如弗胜。  
政使可断折，天姿谅难凌。  
物或乱真赝，君其别淄渑。  
攘羊而证父，是子乌足称。  
所以贵温润，不令见觚棱。  
要我细商略，此言有师承。  

曾几　有山堂  
江南家家窗，何处无远岫。  
唯有谢玄晖，眼中揖其秀。  

曾几　又二首  
一纸寝丘书，僧窗屡卷舒。  
无因浮左蠡，况复度匡庐。  
政以相望远，非关自作疏。  
梦成飞鸟去，千里不踌躇。  

曾几　又二首  
政喜溪南宅，还乘剡县船。  
归来知底日，老去惜馀年。  
觞咏虽休矣，音书未寂然。  
省郎君旧物，消息已真传。  

曾几　又咏荔子  
百年中半饱闻渠，名下亲承果不虚。  
可爱风流元有种，自然富贵乃其馀。  
肯随妃子红尘驿，甘伴先生白鹤居。  
可惜不经山谷赏，照红鸭绿定何如。  

曾几　雨二首  
秋冬久不雨，气浊喜云生。  
麦陇崇朝润，茅檐彻夜声。  
初来断幽径，渐密杂疏更。  
赖有墙阴荠，离离已可烹。  

曾几　雨二首  
薄晚初沾洒，清晨更惨凄。  
鱼寒抛饵去，鸦湿就檐栖。  
幽润溅溅溜，长堤浅浅泥。  
一杯持自贺，吾事在锄犁。  

曾几　雨夜  
一雨遂通夕，安眠失百忧。  
窗扉淡欲晓，枕簟冷生秋。  
画烛争棋道，金尊数酒筹。  
依然锦城梦，忘却在南州。  

曾几　玉井  
茗饮贵石泉，江流亦其亚。  
甘寒如此井，未肯出汝下。  

曾几　喻子才提举招昌源观梅倦不克往苏仁仲有诗次韵  
问公何许看花回，賸说郊坰十里梅。  
树杂古今他处少，枝分南北一齐开。  
昌源已办行弉去，离渚犹须使节来。  
况复兰亭公所葺，清流九曲要传杯。  

曾几　寓广教僧寺  
似病元非病，求閒方得閒。  
残僧六七辈，败屋两三间。  
野外无供给，城中断往还。  
同参木上座，与汝住茶山。  

曾几　寓广教寺东轩  
谁将老境觅菟裘，聊与瞿昙共一丘。  
青士无多自萧散，紫君虽小亦风流。  
要须憩寂有茅宇，何以落成惟茗瓯。  
稳看林间上番笋，惜无馀地可通幽。  

曾几　寓居吴兴  
相对真成泣楚囚，遂无末策到神州。  
但知绕树如飞鹊，不解营巢似拙鸠。  
江北江南犹断绝，秋风秋雨敢淹留。  
低回又作荆州梦，落日孤云始欲愁。  

曾几　寓居有招客者戏成  
蓬蒿小院立秋天，秃鬓凄风雨飒然。  
丈室何人问摩诘，后堂无地著影宣，  
床头白酒新浮畒，案上黄诗屡绝编。  
不厌寒家淡生活，书窗期与子周旋。  

曾几　寓轩  
故国例卜宅，他乡多惜居。  
短长三万日，何处是吾庐。  

曾几　岳麓寺  
岳麓知名寺，幽寻到眼边。  
林深不见日，山静只闻泉。  
便欲呼舟去，聊为借榻眠。  
明朝游历处，都在小窗前。  

曾几　再次苏字韵  
秋风不来眼穿枯，飒然而至吾其苏。  
中宵起我灯火读，音节自喜如连珠。  
不知何物披拂此，定是啸谷之於菟。  
窗前况复雨骤作，山溜绕屋鸣瑶琚。  

曾几　再过翠屏  
蛮荒乃有此巑岏，石黛因依碧玉寒。  
须信佳山如绝色，凭谁貌取一生看。  

曾几　再题天衣寺  
画舫珠帘出缭墙，天风吹到芰荷乡。  
水光入座杯盘莹，花气侵人笑语香。  

曾几　糟蟹  
风味端宜配曲生，无肠公子藉糟成。  
可怜不作空虚腹，尚想能为郭索行。  
张翰莼鲈休发兴，洞庭虾蟹可忘情。  
君看醉死真奇事，不受人间五鼎烹。  

曾几　造侄寄建茶  
汝已去闽岭，茶酒犹粲然。  
买应从聚处，寄不下常年。  
洗涤卢仝椀，提携陆羽泉。  
无人分得好，更忆仲容贤。  

曾几　造侄寄人面毛竹杖四  
麦秋气清和，槐夏日阴翳。  
块然守蓬蒿，何以破昏滞。  
肩舆卒辈乏，徒步脚力费。  
出门即林丘，散策空梦寐。  
賸为犹子怜，遽以此君至。  
分明人面目，刻画老根柢。  
毛君又一奇，枝干不少异。  
想应开一束，妙简得三四。  
今晨入吾手，夷险可历试。  
芒鞋与周旋，白拂相妩媚。  
人生七十稀，况复已过二。  
多谢汝扶持，无乃太晚计。  

曾几　曾表勋画屏  
笔端水远又山长，潇洒吾宗白面郎。  
荠树烟中分琐细，叶舟沙外见微茫。  
不宜朝士听鸡枕，政惬幽人梦蝶床。  
欲恐非关毫素事，此身元住玉溪旁。  

曾几　曾宏甫到光山遣送鹅梨淮鱼等数种  
吾宗席未暖淮滨，遣骑持书賸送珍。  
美实来从压沙寺，巨鱼长比藉糟人。  
欲雕好语略为报，但愧新诗如有神。  
领客不无桃李树，知君忆著故园春。  

曾几　曾宏甫分饷洞庭柑  
黄柑送似得尝新，坐我松江震泽滨。  
想见霜林三百颗，梦成罗帕一双珍。  
流泉喷雾真宜酒，带叶连枝绝可人。  
莫向君家樊素口，瓠犀微齼远山颦。  

曾几　曾宏甫见过因问讯鞓红花则云已落矣惊呼之馀戏成三首  
茶山老子竟成痴，谩说寻芳去不迟。  
浪蕊飘残犹自可，名花落尽不曾知。  

曾几　曾宏甫见过因问讯鞓红花则云已落矣惊呼之馀戏成三首  
不令老眼看鞓红，岂是青春不负公。  
尚有扬州风物在，亦防此段并成空。  

曾几　曾宏甫见过因问讯鞓红花则云已落矣惊呼之馀戏成三首  
南渡年来两鬓霜，牡丹芍药但他乡。  
即从江水浮淮水，便上维扬向洛阳。  

曾几　曾宏甫见招看海棠而郡城新有更初阖扉之令予闻鼓亟归一诗呈宏甫  
西蜀名花得许秾，晚来呼客醉花中。  
可怜朵朵枝枝弱，自占深深浅浅红。  
收拾虽微少陵老，宠光还有翰林公。  
无聊独出城闉去，烧烛看时恨不同。  

曾几　曾宏甫饷溪山堂南坡胯新茶  
溪山宝胯能分我，不但禅房破睡魔。  
便觉胸中有丘壑，免教辛苦上南坡。  

曾几　曾同季饷建溪顾渚新茶  
雨润梅黄后，风薰麦秀初。  
不持新茗椀，空枉故人书。  
顾渚琼糜似，闽溪玉食馀。  
吾宗重盟好，并以遗閒居。  

曾几　赠空上人  
我搴空门秀，得之古疏山。  
斯人器玉壶，中有宝月寒。  
四壁澹相对，安身一蒲团。  
玲珑六窗静，竟日心猿閒。  
时从禅那起，游戏于笔端。  
当其参寻时，恣意云水间。  
松风漱齿颊，萝月入肺肝。  
政使不学诗。已见诗一斑。  
况复用心苦，俗氛何由干。  
今晨出数篇，秀色若可餐。  
清妍梅著雪，圆美珠走盘。  
乃知心镜中，万象纷往还。  
皆吾所现物，摹写初不难。  
谁能效我辈，造语出险艰。  
请师賸汲古，净洗蔬肠酸。  
坐令韩退之，收敛加巾冠。  

曾几　赠疏山清老  
江西草堂清，道价直寰宇。  
中分死心坐，亲饮晦堂乳。  
与人作阴凉，雨后散烦暑。  
千林摇落后，郁郁松柏古。  
厖头覆霜雪，碧眼照针缕。  
贯穿禅家流，领略我辈语。  
居山专论道，馀事百不睹。  
人言师疏慢，我但见媚妩。  
去年潇湘来，丛席历几所。  
踞堂号知识，说法若云雨。  
阴求乃翁事，未见一人举。  
请师长住世，此道要盟主。  
杖拂有馀閒，时时入州府。  

曾几　赠外甥吕祖谦  
昔别溪南寺，奇庞总角儿。  
传闻不好弄，賸喜更能诗。  
弦术真吾道，躬行是汝师。  
掖垣家学在，何以遍参为。  

曾几　赠王明清  
吾宗择婿得羲之，令子传家又绝奇。  
甥舅从来多酷似，弟兄如此信难为。  

曾几　赠阎德夫参议  
阎公才气人无敌，列星官曹声藉藉。  
青云垂上却回头，笑说乡邦富泉石。  
问君功业男儿事，禹重寸阴轻尺璧。  
及身强健不勉旃，汲汲东皋恐非策。  
答云种木须十年，种得成阴已头白。  
是以江滨五亩园，拄杖芒鞋日经画。  
即今台榭数十处，花竹谁能计千百。  
是中便足了一生，颇觉轩裳总无益。  
我闻此语为惊叹，耆境之间真迫窄。  
元无三径可就荒，乃知贫过陶彭泽。  
想君舒啸东皋上，不但渊明心莫逆。  
神交又得王无功，一饭何尝留俗客。  
未妨献纳云台表，著绣昼行寻履迹。  
会当称是好林塘，门对诸峰一区宅。  

曾几　赠赵判官寿卿二首  
身为高帝孙，面作寒士气。  
缘情德麟语，写物大年意。  
青云无苏黄，何以致后世。  
窗明几静间，是事且游戏。  

曾几　赠赵判官寿卿二首  
得州敢为荣，得士乃足诧。  
此郎精琴书，不独妙诗画。  
虽云于小道，举不在人下。  
无乃太不廉，谁知非讥骂。  

曾几　张耆年教授置酒官舍环碧散步上园煎桃花茶  
何许清尊对物华，广文官舍似僧家。  
向人只合供谈笑，领客犹能办咄嗟。  
光动杯盘环碧水，香随珠履上园花。  
公如不厌过从数，但煮东坡所种茶。  

曾几　张子公招饭灵感院  
生舆响肩舻哑哎，芙蕖城晓六月秋。  
露华犹泫草光合，晨气欲动荷香浮。  
给孤独园赖君到，伊蒲塞供为我羞。  
僧窗各自占山色，处处薰炉茶一瓯。  

曾几　肇庆守郑子礼以李北海石室碑见寄辄次山谷老人韵为谢  
吾评古法书，固自有高下。  
端州遗我石室碑，一字千金恐非价。  
莫邪之剑难争锋，李公落笔神气同。  
诗鸣一代属山谷，草根亦复吟秋虫。  

曾几　郑顾道冲雨见过  
茶橐临门门未开，多泥穷巷遍苍苔。  
始知犹胜杜陵老，旧雨客来今亦来。  

曾几　郑顾道招赏瑞香  
山城底处不春风，未似留宾郑驿中。  
家酿簄成玉池水，槛花移得锦薰笼。  
已将故事来招我，不著新诗去恼公。  
从此溪南溪北路，桃蹊一任雨繁红。  

曾几　郑深道饯曾宏甫台州之行见招风雨不能度溪桥作此赠宏甫  
一觞相属费招呼，况复吾宗揽辔初。  
春雨春风俱作恶，溪南溪北顿成疏。  
刻残红蜡君哦句，挑尽青灯我读书。  
细故乖遐犹似此，功名不必问何如。  

曾几　郑侍郎家瑞香花盛开而未尝戏赠二首  
瑞香花发去年枝，惬对君家白玉池。  
複幕重帘开欲遍，馨香少有外人知。  

曾几　郑侍郎家瑞香花盛开而未尝戏赠二首  
移春小槛绿樽前，记得花头数尺圆。  
传语郑庄修故事，锦薰笼畔过年年。  

曾几　郑侍郎送蜡梅次韵三首  
折来梅与句争清，强和馀音本不能。  
欲向都官论一字，略无佳处似诗僧。  

曾几　郑侍郎送蜡梅次韵三首  
小瓶梅映短檠灯，幽兴何人似我能。  
枉沐歌词无用处，维摩诘是在家僧。  

曾几　郑侍郎送蜡梅次韵三首  
江梅难以蜡妆成，女手虽工未必能。  
香气恼人眠不著，若为学得定中僧。  

曾几　郑侍郎招赏瑞香  
浮花虽不多，要是乏美质。  
前庭锦烘笼，君向何许得。  
色香极秾丽，裁翦极细密。  
複幕重帘开，毋令犯风日。  

曾几　郑侍郎招赏瑞香感旧有作  
郑驿留宾处，看花又一年。  
香囊依叶密，锦繖向人圆。  
子敬新游岱，吾宗复在边。  
小诗相促迫，感旧一凄然。  

曾几　郑侍郎折赠白芍药  
奇葩天遣殿芳丛，一朵瑶台月下逢。  
黄绕腰间空自贵，红潮颊上莫争秾。  
如何风日许妍暖，更著衣裳能叠重。  
定是扬州玉楼子，略无佳句与形容。  

曾几　至日述事时江海大捷  
观台四望楚氛开，云物轮囷瑞九垓。  
大雪山阴消得尽，微阳井底放令回。  
江心皁帜千艘没，海角黄旗一骑来。  
想像天颜知有喜，正衙入贺荐金罍。  

曾几　致仕  
妻孥挽我奉真祠，老子婆娑正坐谁。  
受禄功无一毫末，休官事有十年迟。  
尚容款曲悬车地，绝胜仓皇易箦时。  
请祝圣人千万寿，小臣何敢望期颐。  

曾几　置酒签厅观荷徐判官携家酿四首  
绿水波深欲上阶，红蕖香劝要传杯。  
幕中自有两佳客，又载青州从事来。  

曾几　置酒签厅观荷徐判官携家酿四首  
鄣日青圆自拥阶，绉风绿净可添杯。  
被花恼处君知否，罗袜凌波笑不来。  

曾几　置酒签厅观荷徐判官携家酿四首  
白日红红花映阶，高高下下叶成杯。  
娇娆似不禁长夏，故就团坘扇影来。  

曾几　置酒签厅观荷徐判官携家酿四首  
休看红药咏翻阶，极目荷花照酒杯。  
静濯明妆何所待，风标公子远飞来。  

曾几　种芭蕉  
僧窗谁与晤，有竹两三竿。  
栽培费老手，方法传多端。  
朝朝问无恙，暮暮愁其乾。  
调护阅三载，今年遽雕残。  
芭蕉虽小草，长大不作难。  
一身菡萏然，万窍玲珑间。  
满中贮春水，烈日何能干。  
以兹阴凉叶，代彼青琅玕。  
但恐质柔脆，不堪岁祁寒。  
人生无牢强，当作如是观。  

曾几　种竹  
近郊蕃竹树，手种满庭隅。  
馀子不足数，此君何可无。  
风来当一笑，雪压要相扶。  
莫作封侯相，生来鄙木奴。  

曾几　仲夏细雨  
靉霂无人见，芭蕉报客闻。  
润能添砚滴，细欲乱炉薰。  
竹树惊秋半，衾裯惬夜分。  
何当一倾倒，趁取未归云。  

曾几　重阳  
老去长净一寸阴，良辰物色负幽襟。  
中秋素月偏离毕，九日黄花未散金。  
蓓蕾不妨供小摘，茱萸聊复伴孤斟。  
重阳何必今朝是，从此篱边日访寻。  

曾几　舟中  
滩声送我入严州，过得州来水漫流。  
一夜好风潮信早，满船明月荻花秋。  

曾几　诸公次韵予复次韵二首  
琐琐红英密缀枝，春风春物不差池。  
诸君但办樽前去，昨夜灯花报客知。  

曾几　诸公次韵予复次韵二首  
梅花过后杏花前，嫩蕊装成一盖圆。  
恼乱春风为渠了，幽香破睡有明年。  

曾几　诸人见和返魂梅再次韵  
蜡炬高花半欲摧，斑斑小雨学黄梅。  
有时燕寝香中坐，如梦前村雪里开。  
披拂故令携袖满，横斜便欲映窗来。  
重帘幽户深深闭，亦恐风飘不得回。  

曾几　竹奴  
雾帐桃笙昼寝馀，此君那可一朝无。  
秋来冷落同班扇，岁晚温柔是锡奴。  

曾几　竹坞  
烟雨百馀年，茅茨数间屋。  
中有在家僧，萧然如此竹。  

曾几　竹轩出笋  
问讯东轩竹，新萌颇不齐。  
文章藏雾豹，头角触藩羝。  
逸气先腾上，长鞭半落西。  
后来堪底用，采摄付山妻。  

曾几　竹轩睡起诗和者既多辄复次韵  
雨中好竹不难栽，雨后清无一点埃。  
政有贤人林下集，何尝俗客洞中来。  
稽山老干应相忆，茂苑新梢未遣回。  
归去南轩曲肱梦，葱葱郁郁气佳哉。  

曾几　竹轩小睡  
好竹迷时手自栽，一轩寒碧谢尘埃。  
清风政为我辈设，小睡忽从何许来。  
已用官茶麾得去，莫因家酿挽令回。  
呼儿静扫黄叶径，吾与此君俱快哉。  

曾几　子苍携和章见过用韵为谢  
胡岭三年自竮流，归来差慰此生浮。  
政缘天下无双士，非为江东第一州。  
悬榻坐中难入眼，设罗门外少回头。  
袖诗不意高轩过，问里人曾到此不。  

曾几　自广西归上饶阅所藏书  
久矣山人去，怀哉屋壁藏。  
侵陵阅梅雨，调护乏芸香。  
次第繙经集，呼儿理在亡。  
乞归全为此，何爱橐中装。  

曾几　自号在家衲子  
绝胜人间万户侯，不称俗士不缁流。  
又随拄杖去行脚，未办把茅来盖头。  
但使宗风嗣庞蕴，谁能佛事觉裴休。  
只应除却閒名字，一听人呼作马牛。  

曾几　自越上还信步寻梅  
客子千里至，未曾款入门。  
妻孥劳苦外，径走江梅村。  
江梅若有待，欲谢花犹存。  
向人一笑粲，冷蕊生春温。  
绕树三匝已，投空雪飞翻。  
归来理梦事，淡月笼黄昏。  

曾几　醉石  
冷石磨青瑶，客至相与饮。  
醉倒不用扶，真成一高枕。  

曾几　坐进堂  
茅宇净扫地，竹炉深炷香。  
一枝藤倚壁，六尺簟敷床。  
门掩人声寂，帘垂昼景长。  
跏趺便终夕，端不负兹堂。  

曾季貍　白水寺  
暂假僧房憩，炎蒸觉顿忘。  
谁知六月雨，已似九秋凉。  
石径苔痕滑，稻花田水香。  
鸣蝉休聒耳，容我此徜徉。  

曾季貍　宝应寺  
檀心素面水沉香，一架清阴满院凉。  
莫道春归无觅处，春归却在赞公房。  

曾季貍　积翠楼  
手扪霄汉摘天星，脚踏丹梯最上层。  
须信神仙足官府，能令鸡犬亦飞升。  

曾季貍　积翠楼  
少日便怀丘壑情，看山看水饱曾经。  
如今积翠楼头望，看尽江南未了情。  

曾季貍　金沙寺  
古寺同真率，君家更秩筵。  
酒杯无算饮，橘树不论钱。  
胜日携佳客，曾来是去年。  
莫嫌频至此，直为主人贤。  

曾季貍　金石台  
江上岧峣百尺台，摩挲尘迹但徘徊。  
不辞浊酒三杯醉，坐对晴空万里开。  
楚泽风烟随处好，仙家桃李有谁栽。  
黄花过了梅花发，待我扶藜得复来。  

曾季貍　句  
惟有山茶殊奈久，独能探月占春风。  

曾季貍　句  
远及水中蟹，直以投葅醢。  

曾季貍　句  
故人怜人贫，走送不待买。  

曾季貍　句  
悠悠造物何所为，贤愚共滞令人悲。  
男儿不恨功名晚，功名必在老大时。  

曾季貍　句  
好事不知谁尔汝，还能郭索到樽前。  

曾季貍　句  
朝来蟹卢方新试，昨夜灯花早得知。  

曾季貍　句  
甘餐不美鸩，毒终非可戒。  

曾季貍　苦竹行  
碧草送春晚，绿阴迎夏凉。  
轻风摇细麦，浅水出新秧。  
岁月催人老，田园引兴长。  
一廛如可办，吾亦学耕桑。  

曾季貍　苦竹舟行  
船头触处浪花生，船尾随人山影行。  
一水到家能几许，顺流东下片时程。  

曾季貍　雷公保国寺画壁  
我游保国三十年，昔者童稚今华颠。  
僧非昔人屋亦改，仰视乔木皆参天。  
惟余画壁屹相同，尘封蛛网犹依然。  
空王龙钟曳杖立，弥勒游戏挑囊眠。  
不知寺已几兴废，独此经久无变迁。  
我来摩挲三太息，欲去不忍空留连。  
丁宁老僧为守护，慎勿破壁随云烟。  
作诗仍以示来者，此诗此画当俱传。  

曾季貍　灵谷山  
旧闻伯子记，已得灵谷名。  
隐然望此州，奇胜称山灵。  
悬崖泻瀑布，如高屋建瓴。  
乔松数十丈，下有千岁苓。  
仄足行鸟道，势欲抟青冥。  
仙事虽渺茫，幽讨未忘情。  
高秋八月后，择胜来经行。  
黄冠两三人，淡然亦忘形。  
烟霞到几席，爽气来户庭。  
瘦筯閒指点，老瓦同注倾。  
惭非换鹅手，不敢临黄庭。  
或可联石鼎，未秘让弥明。  
重阳无十日，黄菊渐向荣。  
佳哉此天气，一笑未易营。  
但愿脚力健，年年此寻盟。  

曾季貍　罗汉石  
吾闻大幻师，种种示方便。  
虽於土石中，神力亦周遍。  
君看此翠琅，乃有罗汉面。  
殷勤作礼相，形质皆可辨。  
初观顶相殊，次观双足现，  
僧袍如轻绡，风举势转旋。  
得非方广尊，影落此石片。  
千年磨不尽，若坚金百炼。  
我来一瞻敬，赞叹未曾见。  
摩挲谛玩久，欲去反留恋。  
叮咛善守护，尊者俱神变。  
会当清夜阑，神光照金殿。  

曾季貍　梅花  
桃李艳阳态，笑我不入时。  
松竹贫贱交，却是同襟期。  

曾季貍　鸣玉泉  
何人邀我来，白昼朝钧天。  
千官正杂沓，佩有苍玉悬。  
冲牙互击触，远韵声冷然。  
律吕相应和，宫徵更相宜。  
庆笑居鄛人，玉斗空碎捐。  

曾季貍　南湖  
葛巾藜杖兴何长，为爱南湖六月凉。  
雨在山头作云气，风来水面散荷香。  
登临稍喜市声远，徙倚犹嫌归兴忙。  
后日重来携枕簟，不妨午梦到斜阳。  

曾季貍　陪张舍人出郊  
官桠千寻大，清溪五尺流。  
眼年春事过，心与老农谋。  
节物年年好，田园事事幽。  
缓归陪皂盖，觅句待苏州。  

曾季貍　憩雷公山  
酒薄饮难醉，山寒梦不成。  
窗间残月影，枕上晓钟声。  
邱壑平生事，山林少日情。  
白头翁老矣，数亩未经营。  

曾季貍　秦女行  
姜家家世居淮海，郎罢声名传海内。  
自从贬死古藤州，门户凋零三十载。  
可怜生长深闺里，耳濡目染知文字。  
亦尝强学谢娘诗，未敢女子称博士。  
年长以来逢世乱，黄头鲜卑来入汉。  
妾身亦复堕兵间，往事不堪回首看。  
飘然一身逐胡儿，被驱不异犬与鸡。  
奔驰万里向沙漠，天长地久无还期。  
北风萧萧易水寒，雪花席地经燕山。  
千杯虏酒安能醉，一曲琵琶不忍弹。  
吞声饮恨从谁诉，偶然信口题诗句。  
眼前有路可还乡，马上无人容我去。  
诗成吟罢只茫然，岂意汉地能流传。  
当进情绪亦可有想，至今闻者犹悲酸。  
忆昔中郎有妇子，亦陷虏中垂一纪。  
暮年不料逢阿瞒，厚幣赎之归故里。  
惜哉此女不得如，终竟老死留穹庐。  
空余诗话传凄恻，不减胡笳十八拍。  

曾季貍　疏山  
来往疏山四十年，主人与客两华颠。  
此心不改澄河见，往事休论过鸟然。  
无复仙舟遗迹在，空余矮叔一灯传。  
危亭独上穷登眺，古人苍藤绕暮烟。  

曾季貍　疏山道中  
村深谷鸟近人鸣，暮霭收时雨又晴。  
极目春山随处好，笋舆穿尽绿阴行。  

曾季貍　疏山三首  
江南九月未飞霜，木叶萧萧已半黄。  
行遍疏山山下路，满山唯有桂花香。  

曾季貍　疏山三首  
垍湖潭畔呼舟渡，苦竹林边策杖回。  
衣湿为穿山雨过，手香因折野梅来。  

曾季貍　疏山三首  
草封支径路欲断，雨洗野花山更寒。  
西岭东冈烟漠漠，南溪北涧水潺潺。  

曾季貍　宿正觉寺  
正觉江边寺，风烟罨画然。  
庭罗合抱树，门泊钓鱼船。  
暮雨凉初过，中秋月正圆。  
无人来共赏，独自占江天。  

曾季貍　宿正觉寺  
月落僧窗暗，衾单客梦惊。  
鸡吟催客起，犬吠恶人行。  
蓐食事已毕，膏车天未明。  
畏涂饥饿岁，哪能得事宵征。  

曾季貍　宿正觉寺  
古寺荒凉甚，秋风更飒然。  
殿焚犹有碍，僧老不知年。  
但可扶藜至，无因假榻眠。  
钟鱼久寂寞，谁施囊钱。  

曾季貍　桃花  
衣裁缃缬态纤穠，犹在瑶池午醉中。  
嫌近清明时节令，趁渠新火一番红。  

曾季貍　危全枫祠  
香火颓然寄梵宫，精英不与众禅同。  
临川千古人心在，犹说当年保障功。  

曾季貍　五星泉  
五星耀寒芒，直射入九渊。  
化为石泉眠，位置相联绵。  
相映璧月夜，上下争珠连。  
星光本游空，著地今何然。  
得非泉石癖，如我老不悛。  

曾季貍　西隐寺  
彷佛儿时在此间，重来不记旧山川。  
却因坐久僧相问，细数如今二十年。  

曾季貍　相峰寺  
一灯投宿阿兰若，雨过凉生夜气清。  
何许秋声惊客梦，檐间不断一铃鸣。  

曾季貍　杨源寺  
落日郊原独杖藜，偶寻萧寺坐移时。  
下临稻垄如棋局，细数僧房似蜜脾。  
风里长松能远韵，霜余残菊尚多姿。  
因吟竹院诗人语，笑我劳生力已疲。  

曾季貍　跃马泉  
山灵从何来，崩腾跃万马。  
初疑夫差军，水犀光照夜。  
又疑阏於虞，声撼武安马。  
森然毛骨竦，舌拄不能下。  
对此神骖姿，可以一战霸。  

曾渐　登麻姑山  
蹑石扪萝得得来，人间尘累已忘怀。  
行穷险道忽平地，立看飞泉倾断崖。  
邃宇半依苍木里，秀峰长是白云埋。  
方平羽驾今何在，欲会仙姑恨未谐。  

曾揆　题资福院平绿轩  
终日劳劳雁鹜行，偶然来访赞公房。  
扶疏草木四围合，萦绕溪流一带长。  
倚槛岂能成杰句，把杯多是说名方。  
问师乞取安心法，宴坐蒲团对佛香。  

曾琏　鸿沟和吕圣功韵  
王霸兴亡劫几尘，鸿沟依旧锁寒云。  
不将帝业追三代，只把河山割半分。  
故垒已随流水尽，归鸦空带夕阳曛。  
西风立马频回首，那忍猿声隔岸闻。  

曾梦选　送胡季昭谪象州  
象州销黯又钦州，道路何辞作远游。  
投北谁怜新逐客，落南不旧编修里。  
江山在处犹加护，廊庙诸公底着羞。  
天定从来人可胜，著书消日海西头。  

曾槃　句  
还持病眼将昏力，来看仙山未了青。  

曾如骥　题考功印纸  
谨将节义二字，结果印纸一宗。  
了却神游何处，澄江明月清风。  

曾三聘　玉梁观  
道人抱道常避人，闭门三月不识春。  
风风雨雨不相识，起迎北斗生精神。  
夜来梦揖梅子真，脱胎换骨隔一尘。  
玉池生液银河润。嚥嗽自有元和津。  
山中且住不须去，九仙岭上云迷路。  
捣余药裹卧松根，只在丁当鸟鸣树。  

曾三异　携茶访杨东山  
搴衣不待履霜回，到得如今亦乐哉。  
泓颖有时戏剧，轩裳无用任尘埃。  
眉头犹自怀千恨，兴到何如酒一杯。  
知道华山方睡觉，打门聊伴茗奴来。  

曾顺孙　题汪水云诗卷  
道人东鲁旧儒生，短褐翛然独自行。  
禾黍离离悲故国，风沙漠漠度长城。  
琴音不忍移南操，诗卷犹能续北征。  
如此金台君拂袖，水天云阔去留轻。  

曾宋珍　云溪寺  
溪水年年自浅深，山云日日半晴阴。  
溪山好处划开眼，看水看出悟此心。  

曾汪　送举人  
乐作疑游太古庭，韩门今喜见诸生。  
千间厦敞摅雄思，万里桥成助去程。  
玉醑杯深乡意重，银蟾宫近客身轻。  
前贤已有惊人举，更听胪传第一声。  

曾唯仲　草意  
辇路凄凄隔岁华，王孙望断怨天涯。  
庭空烟雨无人管，那有閒情襯落花。  

曾晞颜　重游临武秀岩  
琼楼玉宇落荒村，鸡犬无声到洞门。  
采凤久藏丹穴羽，青莲倒续华峰根。  
笑谈疑有宫商应，剜刻浑无斧凿痕。  
莫讶空中能卓立，亭亭一柱拄乾坤。  
十番春事付风埃，屐齿参经识苍苔。  
野鸟避人犹巧语，山花向日尽迟开。  
奇峰自是平地起，活水不知何处来。  
天若便教羁馽脱，宁须海上觅蓬莱。  

曾孝宗　送越帅程公辟  
虎符分镇浙江东，舣棹都门使旆雄。  
双桨徘徊枌社日，高牙摇曳剡溪风。  
蓬莱阁宴公书简，贺监湖浮狱榜空。  
行听越民歌德政，及还青琐见旌忠。  

曾协　芭蕉  
炎蒸谁解换清凉，扇扇摇摇上竹窗。  
准拟小轩添睡美，梦成风雨夜翻江。  

曾协　陈晞颜董漕湖南过零陵用简斋韵见赠次韵谢之又赋一篇述怀  
笔到锺王意有余，诗章高古过黄初。  
班行未上论思地，远使聊宣宽大书。  
乞民丰年均饱煖，更申严令绝侵渔。  
肯迂使节存支郡，咫尺犹嫌会面疏。  

曾协　陈晞颜董漕湖南过零陵用简斋韵见赠次韵谢之又赋一篇述怀  
平生志不在赢余，久拟挥毫赋遂初。  
莫问倚墙空畑石，但令盈几足琴书。  
幸存茅屋幽堪隐，况有清溪近可渔。  
剩欲抽簪访松菊，要凭突兀看扶疏。  

曾协　陈晞颜获玉兔甚奇邀予赋诗  
一气散万有，飞潜异形姿。  
乌鹄自昔然，羽翼不可移。  
颖也衣褐徒，斓斑乃其宜。  
今兹独何事，皓皓涅不淄。  
毳毛玉雪如，整整机上丝。  
无乃真得仙，传载非诡辞。  
骑蟾入广寒，成此一段奇。  
长生侣素娥，不受尘土羁。  
祗应得得来，隐见必其时。  
往牒纪创见，奕奕登瑞旗。  
退之号崛强，雄夸见文词。  
君侯过人行，精神动皇祗。  
屡供平反笑，长咏南陔诗。  
异物自来驯，不起山林思。  
霜月照庭户，晴云点阶墀。  
致此非好玩，於焉卜期颐。  
上堂问起居，秀色增两眉。  

曾协　春至无梅追用前韵一首  
为觅梢头一点酸，缥枝红萼谩阑干。  
东君已误当时约，犹敛幽芳待岁寒。  

曾协　次翁士秀喜雪长咏  
阴阳持权或赢缩，运气循环更剥复。  
忽惊寒凛袭重裘，元是祥霙散平陆。  
登山不觉屐齿折，索酒仍催葛巾漉。  
萧条贫居马为二，瑟缩冻坐龟藏六。  
挥毫谩诧句中眼，对案常逢食无肉。  
未谋南亩五百弓，浪说朱轮三十辐。  
且欣膏润入效原，为拯黔黎出沟渎。  
敢将固陋测帝心，概想生灵皆子育。  
将春欲放草木叶，成岁先须天地肃。  
伊余平生贪静胜，有此一廛从穆卜。  
应怜此地久憔悴，端向吾庐增煜煜。  
巧随高下缀琪树，任逐横斜落云屋。  
尘缘顿觉一羽轻，诗句但惊翻水速。  
坐令欢意荡愁思，仍遣时寒破常燠。  
嵇康醉状耸危石，卫玠羸姿立修竹。  
排来一一尽连璧，环立诜诜皆冠玉。  
晚风徐韵仍佩环，枯木无心亦冠服。  
晓连青女增粲粲，夜映金波兼穆穆。  
遮藏春色失斓斑，漏泄梅花有芬馥。  
掀髯一笑万事空，细读君诗倒醽醲。  

曾协　次韵李粹伯登镇江粹厅览亭  
酒余共逍遥，散步升高冈。  
万物困霜雪，岁晏俱老苍。  
江山一临眺，志欲凌八荒。  
青霞傥见分，谁能束冠裳。  

曾协　次韵汪汝冯见赠  
身闲官冷巧相如，草舍柴扉况并居。  
刮目尚为三日别，论心真胜十年旧。  
屡烦折简催羸马，知有新妆出绮疏。  
兴发会须携短策，要看风味慰逃虚。  

曾协　次韵翁士秀病起  
一间何阔昔未有，拟遣苍头问安否。  
果然示疾毗耶城，静看医方出吾肘。  
平生豪气干青云，客疾来侵岂能久。  
已知筋力却几杖，复见精神照窗牖。  
花时倏忽风雨过，无语酬春愧颜厚。  
管城端复束高阁，公不自倡谁为首。  
俄惊肆笔出在篇，聊示作家三昧手。  
我今方觉疾病婴，岂是同生值阳九。  
镜中华发略相似，材具超人定非偶。  
公今阔步蹑中朝，顾我一麾方出守。  
如何江湖大国楚，笑谓曹郐言地丑。  
似矜断木欲青黄，宁有长松生培塿。  

曾协　次韵翁士秀见赠二首  
川原积岁阻交情，佳客常思置驿迎。  
花县论心尊俎乐，竹宫识面岁时惊。  
久知书作南征癖，更觉诗同东野清。  
却敛櫜韐真退舍，君才屹立五言城。  

曾协　次韵翁士秀见赠二首  
兴来蹑履便追随，共约乘风汗漫期。  
述作正须陶令手，利名不上紫芝眉。  
名高似斗谁能挹，量大如渊不可窥。  
老去故交今绝少，高情倾盖乐新知。  

曾协　次韵翁士秀雪再作  
尚记东郊千顷白，夜不闻声晓盈尺。  
飘洒速若赴敌兵，密阵横空谁督责。  
且从膏泽落田畴，不厌寒威凌枕席。  
曷来重见冻云凝，似欲飞花袭遗迹。  
起寻藜杖行东皋，麦陇芊芊净摇碧。  
平生殷雷转空肠，此日准拟千仓积。  
老农甚喜天破悭，尊酒相携慰疲剧。  
土膏渗漉入锄犁，丁宁孙子耕须力。  
劝农使君软语多，莫待官侬费鞭策。  
人言回天古所难，坐变乐岁须臾间。  
丈夫行志自其所，会作一朝黄鹄举。  

曾协　次韵谢郑仲南惠诗二首  
毫端万态斗森严，山比崇高粟比纤。  
学博自应前辈似，才多真可万人兼。  
心传家法书仍在，腹有成章笔未拈。  
雄辩纵横皆正论，却羞季子尚飞箝。  

曾协　次韵谢郑仲南惠诗二首  
腰组归来且打乖，阖庐才可着吾侪。  
可堪佳客寻衰迹，更著新诗起壮怀。  
枉对青山记排闼，好当红药咏翻阶。  
一从悟得惊人句，自悔枚皋赋似俳。  

曾协　次赵有翼简徐圣可元韵  
已向幽居赋晚清，欲经绝壁访神清。  
不忧五柳荒松菊，敢叹三闾带杜蘅。  
愧无风月三千首，赖有丝桐一再行。  
谁似孔庭能父子，继挥高韵思如倾。  

曾协　代常州请平江郑侍郎  
接壤西东似犬牙，一时迎送使君车。  
应怜壮岁棠阴在，未觉神京驿路赊。  
飞观惯看凉月挂，层楼将见瑞云遮。  
当筵莫诉杯行速，两地春光作一家。  

曾协　代人上平江徐郎五首  
秋到人间敛麴尘，于门初见矞星辰。  
须知宇内风云合，况是天边雨露新。  
盛德可容窥底蕴，殊功端自见经纶。  
不应久袖安邦手，运指从教转大钧。  

曾协　代人上平江徐郎五首  
汉朝法从让严徐，却数群公总不如。  
千载流芳传竹简，一言偃革见囊书。  
由来东海传高阁，复见甘泉载后车。  
富贵功名两相似，昆丘元自产璠玙。  

曾协　代人上平江徐郎五首  
双旌来自日华边，帝遣衔恩下九天。  
膏泽已周家十万，道途不叹驿三千。  
封疆旧占江湖阔，欢颂新从里巷传。  
可是圣朝私此地，教将和气作丰年。  

曾协　代人上平江徐郎五首  
巍峨冠冕耸精神，好傍轩墀对紫宸。  
一德拟推黄帝荚，纪年还数绛人旬。  
悬知紫诏驰三节，肯使朱辬驻两轮。  
闻说邦人称寿处，香云低覆玉嶙峋。  

曾协　代人上平江徐郎五首  
哦诗献寿信知难，门馆材多不可攀。  
敢曳长裾居客右，祗容滥吹列行间。  
为陵便恐轻溶谷，若砺还应誓泰山。  
千载通朋宫殿裹，常看冠佩压清班。  

曾协　邓器先北窗  
今人竞图南，朗朗百间屋。  
夫子胡不然，向晦一窗足。  
北窗吾亦爱，尝谓所乐独。  
岂知交游中，昌歜或同欲。  
光澄穷永昼，风远宜三伏。  
诵书音和平，高卧梦清热。  
吟诗与作赋，未觉环堵蹙。  
心安尔许宽，六合寄一粟。  
闲听飞雨洒，静看游蜂触。  
一笑和莫逆，排闼不待速。  

曾协　荻华渚  
摇摇小渚荻初成，远意浑疑接洞庭。  
准拟秋来看积雪，更和风雨醉时听。  

曾协　都漕适至作诗相庆次韵  
邂逅江干倍冁然，喜公强健过前年。  
笔端电扫三千字，言下冰消十二缘。  
传业有人吾免矣，击鲜溷汝古同然。  
自今拟弃人间事，总把传家付阿圆。  

曾协　督几先画  
北固江山自有余，不分清景到绳枢。  
凭君笔底真三昧，幻出云烟入坐隅。  

曾协　赋赵有翼仇池石次正卿用苏翰林韵  
贪夫居奇货，什袭藏结绿。  
宁知十五城，不救卞和足。  
岂如嗜石人，丘壑在胸腹。  
不知连城价，但赏数峰蹙。  
长公仙去后，兵马遂南牧。  
尤物落何许，心知委沟渎。  
何期超世贤，爱石不爱玉。  
夜半负之走，包裹随窜伏。  
一朝返窗几，时清端可卜。  
李虎初平羊，案上纷相逐。  
峥嵘幸无恙，不问牛马谷。  
赵侯天机异，阅世轻嗜欲。  
好奇与嗜利，达观均一曲。  
正恐便弃置，就赏君宜速。  

曾协　寒食雨霁  
乱云将雨趁狂风，扫溉氛埃瞬息中。  
指点山川开净绿，按行花草失欹红。  
槐榆改火年年事，箫鼓迎神处处同。  
自是平生观物化，不因春去始知空。  

曾协　和陈晞颜春尽思归二首  
坐阅荣枯鸟过空，青冥谁解指行踪。  
柳边初见莺调舌，树底俄惊鹿养茸。  
称副闲身清昼永，装添静境绿阴浓。  
宫桃正倚东风醉，也逐回沟出九重。  

曾协　和陈晞颜春尽思归二首  
小白长红几番飞，清诗端为解愁围。  
莫贪藉草寻幽事，须念留花苦待归。  
杜酒政须常在手，沈腰元自不胜衣。  
织成春恨无穷尽，谁遣天孙不下机。  

曾协　和粹伯七夕韵  
常时泪雨久涟洳，准拟晴窗叫勃姑。  
报答月华思善画，便和风露入新图。  

曾协　和粹伯七夕韵  
天上相逢绝点尘，莫将世态测高真。  
深闺儿女传闻误，见说秋期便妒人。  

曾协　和粹伯七夕韵  
谁纪天孙谪堕时，浪言能至古宣尼。  
只今天上秋宵短，莫近鸡星听喔咿。  

曾协　和韩子文  
寄迹惊殊县，论诗得胜流。  
更容参往返，不恨此淹留。  
绝唱终三叠，长谣拟四愁。  
同游有陶谢，莫赋仲宣楼。  

曾协　和韩子文五首  
密云阁雨靳春晴，不放芒鞋取次行。  
却坐蒲团政无赖，好诗端为破愁城。  

曾协　和韩子文五首  
雪痕尚使石泉润，山色不堪烟雨昏。  
见说树头春意动，从头花柳看村村。  

曾协　和韩子文五首  
与君联辔听冬珑，下马荀陈列座中。  
南北东西乡国异，笑谈天与一尊同。  

曾协　和韩子文五首  
谁人解遣醉时醒，始变鸣禽第一声。  
似向幽人催蜡屐，水边沙际看春生。  

曾协　和韩子文五首  
寒浅定知春已至，意闲仍觉日初长。  
已谙荣谢如空幻，一室萧然且坐忘。  

曾协　和蒋子尚  
偶随舶棹上淮州，忽见霜凝尚此留。  
屡指云天谈故国，几从烟水理归舟。  
自知客子惊残岁，赖有斯人破旅愁。  
他日西窗剪银烛，巴山却话梦中游。  

曾协　和李煽粹伯  
万事知公一发轻，尚怜花草唤愁生。  
酒边意气来酣战，笔下文章要主盟。  
绝唱共惊神有助，擅场将见敌无争。  
总输老子工藏拙，饱食安眠百不营。  

曾协　和裘父见赠二首  
平生传业志诗书，常耻朱门炫绮襦。  
作意文场旋阁笔，强颜宦路亦分符。  
髒髒春意回平野，戛戛篮舆入画图。  
但恐相思劳小阮，想从烟际望重湖。  

曾协　和裘父见赠二首  
乡关重见慰余年，踉蹡迎门喜欲颠。  
先遣好诗陈曲折，更搜余论尽中边。  
尚勤药石论臣佐，莫向杯觞近圣贤。  
杜口不言穷达事，知君客疾不难痊。  

曾协　和裘父侄季狸竹夫人歌  
我家门户潇潇侯，渭川千亩封君俦。  
自应秀气到儿女，骨格凛凛含清秋。  
向来玉立蹄轮道，已解使人除热恼。  
事君为取冰雪清，岂是与君相媚好。  
人生用舍元有时，秋堂挂壁何足悲。  
不是短檠长弃置，会与夏簟还相宜。  

曾协　和剡宰二首  
绿阴匼匝欲周阿，正午庭空雀可罗。  
更许瘦筇　ˉ病骨，玉山影裹总弦歌。  

曾协　和剡宰二首  
点数诗流一唯阿，胸中星斗想森罗。  
新篇莫浪传红粉，堪与朱弦荐咏歌。  

曾协　和史侍郎游澹岩韵六首  
底叹兹岩省见稀，惯居故国看山围。  
应缘此日慰岑寂，聊遣清诗为发挥。  

曾协　和史侍郎游澹岩韵六首  
潇湘少驻便经年，自信孤忠莫问天。  
果为冕旒勤注想，不容泉石得高眠。  

曾协　和史侍郎游澹岩韵六首  
隐士洪崖可拍肩，尚留陈迹此山巅。  
祗应千古人如在，陵谷高深却变迁。  

曾协　和史侍郎游澹岩韵六首  
九重温诏下江边，应览甘泉旧奏篇。  
却背烟岚理归棹，晓猿夜鹤总凄然。  

曾协　和史侍郎游澹岩韵六首  
我公得入如来室，心境常明不用磨。  
好倚悬崖结趺座，任从来者问云何。  

曾协　和史侍郎游澹岩韵六首  
眼看岩石千寻起，面对炉烟一缕轻。  
顿觉世缘无染著，个中消息有谁明。  

曾协　和史志道侍郎游朝阳岩  
经行荦确看嶙峋，曳履枝筇蹑后尘。  
自是高怀元落落，向来喜色见津津。  
宜搜今古风流远，得助江山句法新。  
好逐秋风上霄汉，却留盛事付州人。  

曾协　和史志道侍郎游朝阳岩  
簿书堆案阻寻幽，想像高人物外游。  
自昔品题多北客，故知物象胜中州。  
云经乱石余膏润，烟过悬崖自去留。  
暂俯澄潭倚苍壁，已疑身世在鳌头。  

曾协　和史志道侍郎游朝阳岩  
兴来小渡唤方舟，霁色天教足胜游。  
但觉赏心追昔事，不知飞诏下皇州。  
班行便觉九天近，登览何辞一日留。  
悬想他时百僚上，亦思清景几回头。  

曾协　和叔武逢梅二首  
爱花不厌百回看，细数香须定若干。  
莫怨东风消息早，为凭佳句唤司寒。  

曾协　和叔武逢梅二首  
愁中相对病中看，喜愠都忘非意干。  
从此定交形迹外，只羞冰玉照人寒。  

曾协　和唐使君秬古风二首  
宦游非所安，举足常徊徨。  
官事似马曹，自谓真谩郎。  
犹惭上官前，簪裳久低昂。  
归辄痛扫溉，草木有幽香。  
但令眼中青，不问眉间黄。  
何期逢故侯，一见心凄凉。  
扬袂指乡国，矫翼西南翔。  
危言气峥嵘，高怀涕淋浪。  
更怜凡草木，欲置桃李场。  
作诗借光辉，此意宁可忘。  

曾协　和唐使君秬古风二首  
志士身许国，夫岂慕高爵。  
感慨九重恩，领受千里托。  
安边志获就，解印良亦乐。  
厚禄弃千锺，壮气横六幕。  
造朝吐奇论，投合期契钥。  
终焉谩喋喋，远意谁领略。  
琳馆返高卧，铃斋休画诺。  
拟寻一亩宫，未办千金橐。  
松楸已在眼，阡陌想交错。  
回头长安日，倾心比葵藿。  

曾协　和王雅州见赠  
怀人俄复几春秋，三舍相望见末由。  
千骑前驱催首路，九重侧席纳嘉谋。  
茅茨至陋何堪顾，苹藻虽微尚可羞。  
准拟扫除迎上客，玉蕤阴底列觥筹。  

曾协　和翁士秀瑞香水仙二首  
蝶绕蜂团碧玉丛，紫罗囊水透香风。  
自从鼻观销烦恼，疑在维摩丈室中。  

曾协　和翁士秀瑞香水仙二首  
正白深黄态自浓，不将红粉作华容。  
却疑洛浦波心见，合向瑶台月下逢。  

曾协　和俞几先喜雨二首  
万人望岁正艰难，坐对盘餐泚在颜。  
沿泝谩谈舟楫利，圃畦未放桔槔闲。  
欢呼甘雨今朝足，准拟丰年旧观还。  
眼裹尘氛扫除尽，拟人空翠绕西山。  

曾协　和俞几先喜雨二首  
自嗤宦况局寒蝉，已觉归心决大川。  
勿使山灵长谢客，幸余溪友旧忘年。  
无心欲羡千钟禄，有意初谋二顷田。  
雨足年丰无一事，春蚕将老只思眠。  

曾协　湖山堂  
自从幽处得官居，不向良工觅画图。  
青绕帘帷山极望，冷侵庭户水平铺。  
渔歌历历来天外，帆影飞飞入坐隅。  
俸粟有余公事少，卧听风雨落江湖。  

曾协　寄题陈晞颜敦复斋  
一入虚斋百虑觉，个中何待觅知音。  
雪收未起龙蛇蛰，境静初窥天地心。  
五里雾中藏豹稳，九重渊底得珠深。  
自从占断宽閒野，寂寞虚空无古今。  

曾协　寄题兰陵郡斋梅露堂  
兰陵为郡更齐梁，地望卓荦闻四方。  
清班诜诜储材良，相踵往佩太守章。  
宪公遗爱初未忘，当时瑞露今名堂。  
於兹辽辽几星霜，此邦复得尚书郎。  
政似古人天降祥，揭榜华屋遥相望。  
使君燕寝东西厢，岭梅林林分两傍。  
春事已退堕渺茫，调羹有实升庙廓。  
叶间奇葩忽芬芳，缥白异状中有香。  
臂绩千叶成花房，天公好善善必彰。  
故出瑞物非其常，此花颜色见未尝。  
浴以沆{虀艹换左氵}宵瀼瀼，炯故珠缀琳琅。  
蜂房割蜜蔗流浆，邦人欢呼走且僵。  
我公中心念丁黄，抚摩凋疗还耕桑。  
天锡嘉瑞不肯当，尽掇钜美归圣皇。  
公岂我留返鵷行，但有盛事存甘棠。  

曾协　江梅  
北风号乔林，万象无容姿。  
高标自有时，正与冰雪宜。  
老干俨枯木，疏花粲横枝。  
刻玉费天巧，不为俗跟窥。  
托质在空谷，清高终见知。  
论功鼎鼐间，枝头子离离。  

曾协　洁泉  
绝爱泓然一鉴渟，肯教尘土犯清泠。  
祗缘较德先生似，不为争名陆羽经。  

曾协　蜡梅  
小枝列仙质，翛然道家装。  
雪帔挂浅绛，铢衣曳微黄。  
清风一披拂，芝兰让幽香。  
老子专鼻观，此花正相当。  
就令困霜雪，肯受泥涂伤。  
题评得名字，诗人惜辉光。  
虽无调鼎实，不作时世妆。  

曾协　老农十首  
雨带好风匀净绿，云开暖日染娇黄。  
今年不识农家苦，总把阴晴属上苍。  

曾协　老农十首  
荷笠腰镰醉裹回，和衣卧处息如雷。  
定无门外催租吏，赢得柴荆日晏开。  

曾协　老农十首  
朝家宽诏年年下，天上秋阳日日明。  
租税入官公事了，壤歌递与子孙赓。  

曾协　老农十首  
闻说边隅长草莱，汉家肤使漠南回。  
黍苗正自归仓廪，不怕西风卷地来。  

曾协　老农十首  
田畴总是十分苗，处处逢人意气骄。  
不问神祠赛箫鼓，君臣有道四时调。  

曾协　老农十首  
敢将体足惮沾涂，日日高原带雨锄。  
乞与丰年酬作苦，也知天意解乘除。  

曾协　老农十首  
归牛将犊茅檐晚，饥鸟窥人稻圃秋。  
准拟明年大作社，鸡豚须养秫须留。  

曾协　老农十首  
饱食丰年酒不空，水村山崦老於农。  
囷仓在眼心无事，邻里经过乐岁穷。  

曾协　老农十首  
儿孙力作莫辞勤，仁政如天四海春。  
尽说干汤功已就，泽流莘野并耕人。  

曾协　老农十首  
淮上营屯尽偃戈，官军从此罢经过。  
且书太史丰年瑞，不数周公异亩禾。  

曾协　李粹伯对月见怀次韵  
初收雨脚万丝悬，妙手谁人补漏天。  
佳月素华迷夜旦，好诗余味满中边。  
裴徊无奈谢希逸，齤齤总输边孝先。  
见说百篇酬一斗，高门重见酒中仙。  

曾协　李粹伯命赋枕流已读佳篇不容着语戏书二伽陀问之  
六尺玲珑日日开，个中那解着纤埃。  
主人无耳谁求洗，试问声从何处来。  

曾协　李粹伯命赋枕流已读佳篇不容着语戏书二伽陀问之  
水轩宴坐死灰同，一息呼号万窍风。  
纵有溪流清似镜，不知何处洗虚空。  

曾协　李懋之壶中斋请赋诗  
山川吞尽一壶中，未见先生芥蒂胸。  
要识广输藏粟粒，且将谈笑举针锋。  
橘中载酒初无碍，花裹行车足有容。  
可但大千归眼界，风尘从此现重重。  

曾协　暮春杂咏八首  
曲径穿深樾，支流旁小亭。  
鸟将云共远，天与树俱青。  
水色清堪掇，风声静可听。  
壁间余地在，落笔记曾经。  

曾协　暮春杂咏八首  
莲沼琼瑶堕，萱庭锦绣张。  
静闻人语好，闲爱水风凉。  
藜杖休行乐，蒲团且坐忘。  
沙禽相识惯，跃跃近胡床。  

曾协　暮春杂咏八首  
昼永常支枕，宾来旋整冠。  
日筛槐影细，风撼竹声乾。  
壤沃耘耕少，人閒赋敛宽。  
近知田舍乐，不记昔为官。  

曾协　暮春杂咏八首  
客路清溪好，人家绿树间。  
凄凉何县雨，想像别州山。  
驯雀飞还下，游鱼去自还。  
儿曹了官事，天地一身闲。  

曾协　暮春杂咏八首  
目断江头树，襟被海上风。  
荷锄偕妇子，掷钓共儿童。  
晚筴关心碧，秋莲满意红。  
歌声何处起，舞手为年丰。  

曾协　暮春杂咏八首  
信使频驱传，元戎罢枕戈。  
茅茨随处有，禾稼望中多。  
寓舍时吴语，丰年半楚歌。  
泰然真乐土，谁为挽天河。  

曾协　暮春杂咏八首  
楚甸三千里，旌麾列大邦。  
渺瀰连沃野，隐辚抱长江。  
此际藩王室，何人拥将幢。  
向来称下邑，国士有无双。  

曾协　暮春杂咏八首  
隔岸连平野，邻家背短城。  
海风无日息，楚水照人清。  
有子能干禄，全家可代耕，  
饭余无一事，更觉胜平生。  

曾协　倪文举寺簿挽诗三首  
盛德逾人远，高谈造理深。  
保身元有道，应世了无心。  
别日更寒暑，交情隔古今。  
纸窗风雪夜，犹记掉头吟。  

曾协　倪文举寺簿挽诗三首  
学植春同富，词源海样宽。  
细听朝士说，宜著侍臣冠。  
泉壤归何遽，容台席未安。  
苍昮如可问，不遣泪河乾。  

曾协　倪文举寺簿挽诗三首  
水国相从日，文场并进时。  
驽材元有限，逸驾自难追。  
方指青云路，俄闻薤露诗。  
鹏程千万里，却付称家儿。  

曾协　拟古六首  
濯濯春月柳，低映金张宅。  
风光到飞絮，枝头少颜色。  
荣华岂不好，岁晚负赏识。  
坚贞自中心，君看松与柏。  

曾协　拟古六首  
幽窗射明月，寂寞闲素琴。  
朱弦不改调，抚弄无好音。  
文诊袭绿绮，明徽钿黄金。  
君恩一朝异，对此千恨深。  

曾协　拟古六首  
忆昨初离别，羞容不成歌。  
长袖未曾舞，尘埃生绮罗。  
君恩一言足，岁月岂在多。  
泽国多悲风，江湖易涛波。  
游子久行役，岁晏今若何。  
迢迢朱楼夜，数起瞻明河。  
不如长江月，素影常相过。  

曾协　拟古六首  
迢迢千尺松，下有绿发龟。  
流膏穿厚地，配此凌云姿。  
隐见虽若殊，雪霜俱不移。  
置身苟身地，共保千岁期。  

曾协　拟古六首  
孤峰郁嵯峨，千古常峻峙。  
下有回环水，流浪无定止。  
如何深远意，尽寄七弦裹。  
妾意极高山，君心甚流水。  

曾协　拟古六首  
日月无时停，飘忽成隆冬。  
烟云惨不舒，暮雪陵飚风。  
永怀皲瘃忧，藉此衣褐重。  
蛰虫逐微煖，地底度岁穷。  
饮啄却外物，一气常自充。  
人貌肖天地，不能保微躬。  

曾协　拟结客少年场  
结客少年场，定交杯酒间。  
相倾在意气，握手出肺肝。  
仓皇夜扣门，然诺曾不难。  
所至足宾客，后乘车班班。  
鄠杜走马归，百万供一餐。  
路人侧目视，仇家骨常寒。  
红尘一箭飞，大索喧长安。  
可笑愚儒生，相逢话辛酸。  

曾协　凝香迳  
白葛乌纱一迳长，心清草木自成香。  
何须炉裹烟成缕，不用衣间紫作囊。  

曾协　偶作二首  
身閒赢得闭斋房，不向尘中染色香。  
静处试寻真面目，光阴非短亦非长。  

曾协　偶作二首  
世人言语尽君房，一一班联玉殿香。  
解识逍遥浑一致，水凫非短鹤非长。  

曾协　蓬户  
野客何为户，编非茅即蓬。  
松坚难阖辟，竹瘦谩牢笼。  
疏密殊无准，粗纤任不同。  
我常知善闭，宁向此矜功。  

曾协　清富庵  
一衲缠身便有们，乱山深处卜幽居。  
举头物物皆呈露，试问金多得似无。  

曾协　裘父见和复次韵  
郢质由来迥不同，曾当巧匠运斤风。  
肯过异县寻痴叔，聊遣高谈慰病翁。  
肮脏吾甘才苕霅，飞腾君合上昆蓬。  
祗今已恨成名晚，好把文章问化工。  

曾协　山云  
自耸干霄势，应怜望岁心。  
试将肤寸泽，来作济时霖。  

曾协　上平江徐侍郎十绝句  
露华先遣麴尘收，要产英豪奠九州。  
织女槎回逢八月，老人星见恰中秋。  

曾协　上平江徐侍郎十绝句  
声华奕世擅江南，谁似公家伯仲间。  
想见当年育英物，高秋爽气满西山。  

曾协　上平江徐侍郎十绝句  
盛德由来自邈绵，偃王功德至今传。  
朱弓赤矢符嘉瑞，留得阴功不计年。  

曾协　上平江徐侍郎十绝句  
并列西京侍从多，吾丘司马岂同科。  
孤忠祗有囊书在，独见丁宁为偃戈。  

曾协　上平江徐侍郎十绝句  
五湖城郭带重楼，幕府初开第一州。  
燕寝香凝了无事，四郊禾穗自盈畴。  

曾协　上平江徐侍郎十绝句  
绕郭旧称家十万，朝天常恨驿三千。  
而今已是繁华倍，更觉旌麾近日边。  

曾协　上平江徐侍郎十绝句  
不但宽平似有功，笔端重睹建安风。  
邦人竞劝金锺釂，愿儿君侯圣一中。  

曾协　上平江徐侍郎十绝句  
雅歌字字巧安排，争颂君王治道谐。  
好把抉猊奔骥手，大书深刻著悬崖。  

曾协　上平江徐侍郎十绝句  
拥麾仗节往来频，抚字澄清处处新。  
想见兹辰介眉寿，遥应髈动几州人。  

曾协　上平江徐侍郎十绝句  
槐鼎虚班侧席求，已应难遂寇恂留。  
不如黄发貂蝉底，长占青云最上头。  

曾协　邵衮臣挽诗二首  
轩冕初期咳唾收，一官白首叹淹留。  
已嗟游宦骞腾晚，遽遗功名取次休。  
中寿不令周甲子，遗编曾拟传春秋。  
未应埋没随黄壤，定作骑鲸汗漫游。  

曾协　邵衮臣挽诗二首  
幼年耆旧识东床，壮岁名喧翰墨场。  
老去里闾推闻望，向来士子诵文章。  
芊绵宿草悲春尽，牢落佳城怨夜长。  
赖有集贤多故旧，笔端三绝刻琳琅。  

曾协　沈正卿示探梅诗次韵  
数点微明已露奇，解颜相见却先知。  
携壶拟醉无穷树，走马来看第一枝。  
照水意闲真我辈，酿寒云重正花时。  
自从亲识春风面，不信良工画有诗。  

曾协　沈正卿重梅次韵  
恰占春工一倍奇，休言造化总无私。  
香罗翦透因稠叠，瑴玉裁成却附离。  
爱玩枝头无限思，题评笔下若为辞。  
开时纵晚春犹早，底事游蜂圣得知。  

曾协　睡足轩  
落尽庭花日未西，枝间栩栩定为谁。  
遥知城市纷纷际，正是幽人睡足时。  

曾协　送邓器先赴罗田尉五首  
我始来相居，谈公口澜翻。  
平生惊人句，笔力正始间。  
古人不可作，因君见班班。  
矍然起懦庸，褰裳撼诗关。  

曾协　送邓器先赴罗田尉五首  
吾乡昩江西，流转半天下。  
梦为故国游，流涕指丘社。  
漂萍偶同止，风力巧相借。  
感君声气似，剪烛对清夜。  

曾协　送邓器先赴罗田尉五首  
之子抱奇器，弹冠始兹年。  
邑人望风度，夫岂南册仙。  
乐土风俗淳，吠犬申旦眠。  
弓刀无可试，斑衣日蹁跹。  

曾协　送邓器先赴罗田尉五首  
古郡有奇观，祖祖灯相传。  
子来后往哲，青山古依然。  
纷纷簿领中，深观常安然。  
但内外尽，饥餐困须眠。  

曾协　送邓器先赴罗田尉五首  
君齿余四十，见推十年兄。  
惊呼昔安在，相逢太晚生。  
坐语未及尽，风帆忽遐征。  
愿君怀此都，吾庐始经营。  

曾协　送李秀叔吏部拜命赴阙二首  
此地详闻月旦评，精神英发气和平。  
胸蟠七泽波澜阔，骨斗九秋风露清。  
穷巷萧条从我老，半生怀抱向君倾。  
忽闻来促朝天骑，应记当年曳履声。  

曾协　送李秀叔吏部拜命赴阙二首  
君王念旧数星霜，驿骑风驰诏湿黄。  
阔步入趋天北极，旧班联践汉中郎。  
好行素志应须力，稳上青云不用忙。  
异日相从话功业，知无愧色沮刚肠。  

曾协　送裘父侄还乡二首  
气吐长虹一世豪，尚怜花草助风骚。  
正须重碧浇胸次，不遣轻霜上鬓毛。  
浪说清时敞东阁，谁捐好语到西曹。  
江神却解归欤兴，剩放潮头百尺高。  

曾协　送裘父侄还乡二首  
尘外情怀得自由，便推琴鹤上归舟。  
露寒月白关心夜，山瘦江清满意秋。  
却背京城无眷恋，去寻古迹有迟留。  
奚奴莫厌诗囊满，重纪山川烂漫游。  

曾协　送汪汝冯沿檄造朝  
春风扇微和，散入桃李场。  
枯卉受彼佛，处处生辉光。  
有客事行役，起柁凌官塘。  
浮家入烟浪，琴书粲成行。  
旁有玉颊人，妙指出宫商。  
主人志超俗，心胸莹琳琅。  
但使秋月明，岂虑浮云翔。  
富贵恐不免，赋予元有常。  
善保万金璧，毋遗轻毁伤。  
岂无山径蹊，徐步遵康庄。  

曾协　送王炎弼赴山阳守以兵卫森画戟宴寝凝清香为韵十首  
盛世须材杰，高名动圣明。  
一麾淮海去，青旆拥千兵。  

曾协　送王炎弼赴山阳守以兵卫森画戟宴寝凝清香为韵十首  
别兄今几时，邦人指难弟。  
莫诵海沂康，两冯如鲁卫。  

曾协　送王炎弼赴山阳守以兵卫森画戟宴寝凝清香为韵十首  
公材如武库，剑槊方森森。  
亦复擅风流，坐继正始音。  

曾协　送王炎弼赴山阳守以兵卫森画戟宴寝凝清香为韵十首  
诗成啸诺余，谋出壶觞暇。  
却整进贤冠，麒麟要图画。  

曾协　送王炎弼赴山阳守以兵卫森画戟宴寝凝清香为韵十首  
公家西州烈，武事冠方册。  
祖孙世有人，要足门三戟。  

曾协　送王炎弼赴山阳守以兵卫森画戟宴寝凝清香为韵十首  
平生功名心，不肯事酣宴。  
向来话淮南，山川眼中见。  

曾协　送王炎弼赴山阳守以兵卫森画戟宴寝凝清香为韵十首  
楚国尚勇力，秉羽而甘寝。  
虽无倒载名，胜饮怀安鴆。  

曾协　送王炎弼赴山阳守以兵卫森画戟宴寝凝清香为韵十首  
疆事须长算，朝家得实能。  
坐来酬万务，心地自虚凝。  

曾协　送王炎弼赴山阳守以兵卫森画戟宴寝凝清香为韵十首  
复旦风云合，丹心日月明。  
江神回朗照，霁色向来清。  

曾协　送王炎弼赴山阳守以兵卫森画戟宴寝凝清香为韵十首  
壶矢新油幕，春芜旧战场。  
候亭閒夜柝，归袖着天香。  

曾协　送向兄荆父帅维扬二首  
宠数频烦色愈温，耐官丞相克家孙。  
川原迤逦提封阔，旌纛森严上将尊。  
心识古人风节似，望知前辈典刑存。  
春风草绿长淮净，眼看频流雨露恩。  

曾协　送向兄荆父帅维扬二首  
大父曾开刺史天，固应陈迹尚依然。  
邦人却怪家风在，故老今推宅相贤。  
仗钺秉旄仍置使，轻裘纤带更安边。  
须知此日分忧重，更觉光荣掩后前。  

曾协　送薛士昭  
邂逅江干得胜流，襟怀冰玉气横秋。  
相逢便及平生事，欲去知难苦死留。  
残漏寒灯催别酒，淡云微雨送行舟。  
虎头自是封侯骨，稳上青云莫倦游。  

曾协　送张忠州使君八兄二首  
邂逅江干不自期，坐倾谈屑看霏霏。  
岂无清禁摛华地，只得名城衣锦归。  
惜别定知双鬓换，问诗常恨寸心违。  
目穷千里苍茫际，惟有樯乌向北飞。  

曾协　送张忠州使君八兄二首  
东阁如公不挽留，又飘征袖入西州。  
四方谩说多奇士，千骑才教占上头。  
那得长绳萦去棹，不堪淋雨助离愁。  
长江自古常东注，莫遣仙舟得泝流。  

曾协　送赵德庄右司赴江东漕八首  
往年际风云，濯濯春月柳。  
俊气横九天，下笔蛟龙走。  
岁晚收其实，落落坚且久。  
澹然松桧质，不为霜雪朽。  

曾协　送赵德庄右司赴江东漕八首  
轩盖事朝谒，阊阖方晨趋。  
霜露怀松楸，慨然赋归欤。  
确志感清衷，载以使者车。  
往宣问事条，勿但安田庐。  

曾协　送赵德庄右司赴江东漕八首  
正色立公府，嘉谋赞岩廓。  
村华动人主，咫尺鸳鹭行。  
掉头不肯住，清宵梦沧浪。  
丈夫贵勇决，养此百练刚。  

曾协　送赵德庄右司赴江东漕八首  
行迈未为远，两州东西都。  
中天敞华阙，鱼钥黄金铺。  
山川俨形势，貔貅凛戈殳。  
正须埋轮手，先声震江吴。  

曾协　送赵德庄右司赴江东漕八首  
建业一都会，由来帝王畿。  
旷哉怀古心，陈迹犹依依。  
当年王谢家，青紫满乌衣。  
万事一丘土，简策徒是非。  

曾协　送赵德庄右司赴江东漕八首  
饱学兼内外，超然悟空无。  
是身任东西，乾坤一蘧庐。  
目前谩纷纭，一致总万殊。  
良欲行世间，不效山泽癯。  

曾协　送赵德庄右司赴江东漕八首  
乡来远门墙，引睇想光辉。  
宦游偶相值，间关得因依。  
都门送星轺，依然寸心违。  
勿为贾胡留，速书李子归。  

曾协　送赵德庄右司赴江东漕八首  
我公廓庙姿，当为济时霖。  
生才必有用，应物初无心。  
异时百僚上，金貂耀华簪。  
富贵恐不免，易退其自今。  

曾协　送赵有翼监丞造朝供职  
君侯昂然百夫雄，近之和气如春风。  
扬眉高论多折衷，众人敛衽称名通。  
发为诗章灿璧琮，气豪笔健敏且工。  
口占欲使十手供，春云容与朝霞烘。  
肯如空阶号秋虫，槁项岩穴甘老穷。  
是将织文裨衮龙，润色造化分天功。  
奏之清庙流笙镛，宜使正笏趋槐枫。  
发舒平生学古胸，时吐奇论惊群公。  
久矣高门映衰宗，金兰投分自诸翁。  
我尝联曹愧凡庸，竭蹶道上昔所同。  
朔雪扑面花蒙茸，六龙先路如云从。  
重来苕溪奉从容，好若胶漆始且终。  
先后唱和如歌钟，君还清班朝九重。  
我将毂下居治中，他时涉笔朱墨业。  
已见矫翼凌长空，一笑道旧双颊红。  

曾协　送赵有翼通守吴兴  
江南雨无时，桃李迹已陈。  
有客念江湖，别乘陪朱轮。  
明德先九族，恩殊在廷臣。  
惟公真龙种，眉宇犹津津。  
不受膏梁昏，辞章动枫宸。  
合著玉笋班，冠冕朝大昕。  
去丞股肱郡，要此骨肉亲。  
萧萧霅水乡，溪山绕城堙。  
空光缬纹乱，倒影图画新。  
金石富文墨，烟波多隐沦。  
坐想贤使君，迎笑均凭茵。  
席间荀陈俱，会此主与宾。  
陈榻对清夜，潘舆行莫春。  
拄颊爱爽气，挥毫咏风苹。  
远近入题品，苍翠生精神。  
我忘鸥鸟盟，低徊践香尘。  
因子动归兴，诘旦车当巾。  

曾协　题陈粹升卿芝草图二首  
别驾阴功草木知，一朝变化出神奇。  
乍惊蓂苹还同长，更羡卿云向下垂。  
文笔分明传异状，画图次第记当时。  
嘉祥创见轻千古，信宿曾看十样芝。  

曾协　题陈粹升卿芝草图二首  
高义从来盖里闾，枌榆社底得新居。  
萱堂秀骨松难老，兰砌清才玉不如。  
天产宝芝彰瑞应，地灵妙相纪生初。  
定知继展调元手，不负平生万卷书。  

曾协　题大儿新安官舍三乐斋  
吾先圣人徒，游夏同渊源。  
孝友与忠信，入道先本根。  
下视晋楚富，商歌满乾坤。  
一唯了万事，伋轲继师尊。  
至今百世后，家法要不烦。  
近数高曾来，洁身等玙璠。  
当时天下士，白首称曾门。  
世掇太常第，自致冕与轩。  
养禄到北堂，孝哉无间言。  
犹悲鲤庭空，遗恨终自吞。  
至我壮无成，浪便岁月奔。  
文科始不嗣，愧此朱两辬。  
赖汝念祖烈，先登倡诸孙。  
寂寥处侯藩，孤城山水稠，  
草木霜不蕃。官閒身无事，  
旧书可重繙。故职在六经，  
绪业勤讨论。避堂舍翁媪，  
齿在发未髠。不忧俸酸寒，  
罗列奉晨飧。公爨沸弦诵，  
私室合箎埙。气完万物轻，  
始验中所存。结屋将乐此，  
不换钟鼓喧。爱汝此乐地，  
老苍离童昏。朱金了无慕，  
况乃纨绮繁。真趣出自然，  
盎盎如春温。名斋怜汝志，  
可使薄俗敦。此乐吾家无，  
诗之劝仍昆。  

曾协　题李粹伯晦庵  
天道有消息，物理兼屈伸。  
鸟匿定将击，龙蛰以存身。  
卷舒虽不同，为用常相因。  
老聃晞发时，恝然似非人。  
岐体尚可堕，外物真埃尘。  
信知犹龙姿，涵养知几春。  
寂寥千载下，裔孙岂其伦。  
磊落感意气，峥嵘富精神。  
乃以晦自居，悠然近天真。  
渔樵欲争席，鸥鸟行相亲。  
形谍不可掩，眉端已津津。  
风云一朝便，垂天起潜鳞。  

曾协　题零陵郡治环翠亭  
铃索无声讼牒稀，雨余四野竞扶犁。  
小亭独坐心无事，满地绿阴山鸟啼。  

曾协　题留烟亭  
漠漠萦空漫不收，只应此地占清幽。  
云烟本是无心物，亦为山人重挽留。  

曾协　天叔武示和人雪诗次韵二首  
天上琼花次第垂，且教微霰向尘飞。  
玉糅重见娇飞燕，鹤舞初疑老令威。  
农事预知三径乐，钓舟遥忆五湖归。  
梦回陡觉衾裯薄，应是迷空一尺围。  

曾协　天叔武示和人雪诗次韵二首  
回瞻一色暮云垂，痴雀相看冻不飞。  
地避烂银窥佛界，班连万玉想天威。  
轻明照日千山静，寒碧浮江一棹归。  
见说孤吟清到骨，知君不羡妓成围。  

曾协　王叔武示忠州张使君德远近诗次韵三首  
垂绅立朝著，智略胜吾丘。  
列戟分名郡，儿童说细侯。  
卷舍谁羐碍，中外且嬉游。  
闻说淮南守，天边又拜州。  

曾协　王叔武示忠州张使君德远近诗次韵三首  
妙理居言外，高怀见酒边。  
无心千里奉，有意一灯传。  
伯树谁能指，虚空莫问年。  
炉香聊闭阖，何处觅心田。  

曾协　王叔武示忠州张使君德远近诗次韵三首  
安心今得法，问道旧名庵。  
雅致追庞老，高风数泐潭。  
远公容入社，弥勒本风龛。  
寄语邦人道，丛林始罢参。  

曾协　王炎弼安吉丞厅真清轩和沈文伯韵  
青山如君子，臭味我族类。  
向来傲官府，正自恶俗吏。  
主人清且贤，菽水无虚伪。  
胸次尘滓尽，端可肖人意。  
轩窗自罗列，献此重叠翠。  
公余一隐几，举目穷幽事。  
昔为幕中宾，妙语了同异。  
孰堪畏栖迟，胜境配高义。  
要从孺子濯，不逐众人醉。  
呤哦坐书丛，袖手太阿利。  
沈侯负能名，二绝一言蔽。  
聊同座右铭，此语君莫坠。  

曾协　卫公堂二首  
卫公精爽故依然，陈迹凄凉不记年。  
亭远谩传曾起草，楼高无复见筹边。  
新铭初勒风烟上，旧观都忘岁月迁。  
从此南徐矜胜概，美谈留与后生传。  

曾协　卫公堂二首  
寥寥相望两邦君，冰雪襟怀锦绣文。  
身见共夸新令尹，名高犹榜故将军。  
神交顿觉千年近，心远初无一间分。  
只有玄谈探佛海，坐倾端复掩前闻。  

曾协　西溪冬夜  
并埋松柏与云齐，月夜青山一望低。  
山鸟不惊人迹绝，步随流水到前溪。  

曾协　昔先君子与司直兄相知文字间诸孤悬隔各未相闻一旦裘父侄惠然见访  
传业县知臭味同，许时踪迹马牛风。  
莫夸今夕为何夕，不见吾翁对若翁。  
道旧几惊心欲折，问年俱恨鬓成蓬。  
只应饱学非同调，满箧新诗字字工。  

曾协　喜晴  
诗翁高兴动新晴，未踏湖山句已清。  
领略风光初入眼，指麾泉石欲昩衡。  
屡传黼扆方图旧，应有锋车便趣行。  
莫向苕溪恋行乐，葵心元向太阳倾。  

曾协　小山丛桂  
暗绿团团树，浮苍浅浅山。  
不须吟些些，幽韵已班班。  

曾协　谢蜀人侯君惠诗  
我曾魂梦到西南，翠碧相围远近山。  
睡觉不如身许远，神游却悔便求还。  
国家旧数两川最，人物尤胜二汉间。  
笑读君诗生羽翼，便如举目对孱颜。  

曾协　谢翁子亨惠诗  
为爱高门足凤麟，恂恂济济燕双亲。  
和声自得壎箎乐，巧思争裁锦绣新。  
句裹直须希鲍谢，客来今复见荀陈。  
要知家法传无尽，更到垂髫总过人。  

曾协　谢翁子履子进惠诗二首  
联翩连璧扣柴荆，剥啄初开屣履迎。  
华衮借褒知不称，累珠入手见须惊。  
长篇势欲倾三峡，古调声堪被四清。  
聊遣世人知句法，君家元有谢宣城。  

曾协　谢翁子履子进惠诗二首  
偶结茅茨一水湄，便从佳士得心期。  
可堪大老留青眼，更向诸郎识白眉。  
骥足方求千里附，豹文先许一斑窥。  
鹤鸣子和君家事，此乐外人那得知。  

曾协　醒心亭  
主人谁与解春酲，百斛香醪一小亭。  
兀兀泠泠俱可乐，醒来还醉醉还醒。  

曾协　檐卜林  
可人浓翠护微黄，宝树森森自看行。  
居士饭余无一事，坐来还印寂然香。  

曾协　野菊涧  
泠泠清涨濯秋芳，采撷堪供九日觞。  
为乞晓瓶真沆瀣，不应眉寿独南阳。  

曾协　夜饮枕流次日以诗记陈迹  
水轩幽会六人同，夜色苍茫蜡炬红。  
淅淅好风天似水，纷纷高论气如虹。  
罚筹蝟起觞无算，醉骨山颓榼屡空。  
却坐胡床看月上，对人楼殿有无中。  

曾协　饮沈氏园得僻字  
会心足胜侣，暇日访春色。  
慵寻剡溪榜，厌曳永嘉屐。  
名园可徘徊，胜概在咫尺。  
峰峦起平地，村落堕城壁。  
梅横前岭峻，柳列长堤直。  
最爱临水亭，欲背依山石。  
沉沉想潜鳞，铮铮听仙弈。  
初无杖屦劳，具享山林适。  
一尊供笑语，四座列豪逸。  
规摹西洛旧，仿佛香山昔。  
爱酒太白狂，耽诗少陵僻。  
始静姑纵谈，中喧或争席。  
残钟咽林际，新月挂檐隙。  
饮散兴未厌，人归境愈寂。  
何必记昔游，虚空了无迹。  

曾协　游罨画溪  
春去无踪绿满堤，空移征棹过涟漪。  
自惊朱墨抽身晚，不及青红倒影时。  

曾协　游罨画溪  
罨画溪头事已空，桑条都逐运斤风。  
东君绿遍当时岸，只欠低垂照水红。  

曾协　游罨画溪  
罨画声名远近知，水光花影巧相宜。  
不知此去几多日，重见斓斑似旧时。  

曾协　有翼有诗督真率第二会次韵  
满眼春光处处山，妨人行乐几多端。  
绝惟玄圃一步地，便胜香山八节滩。  
莫放赏心闲裹过，拟将物化静中观。  
未开桃李留春事，可是芳苞不耐寒。  

曾协　俞义仲挽诗  
适意平生水竹居，雌黄在手为藏书。  
久看英子声名早，常恐良朋过往疏。  
方喜安舆迎采袖，忽惊平陌走丧车。  
青松翠柏新阡路，常使行人泪满裾。  

曾协　月夜再和  
月当亭千憩纤阿，拟逐春风到大罗。  
急作新诗报天上，更凭阿监一声歌。  

曾协　再次前韵二首呈士秀  
相逢此日胜平生，不厌搘筇数送迎。  
乐地共欣三径就，诗坛仍见一军惊。  
风飘柳线曾经染，雪著梅梢分外清。  
光景唤人无计奈，剩烦佳句破愁城。  

曾协　再次前韵二首呈士秀  
锦囊惠我句增奇，赏会应须得子期。  
万顷渊深连渤澥，千寻巉刻对峨眉。  
心游旧简几忘食，家有名园不暇窥。  
谁报诗人春到了，屋山应有候禽知。  

曾协　再次沈韵  
独将春信报天涯，岂是无情定有知。  
巧占负寒怜韵胜，冥搜诗句愧辞枝。  
松篁有约成三友，桃李争功彼一时。  
珍重休文三昧手，尽回佳处入清诗。  

曾协　再和前韵三首  
骚人岂作腐儒酸，逸气清霄坐可干。  
东阁只今诗兴动，韩豪元不似郊寒。  

曾协　再和前韵三首  
幽姿健骨两相看，二绝真成聚莫干。  
好学纫兰供楚佩，琼琚端可胜金寒。  

曾协　再和前韵三首  
猛士相逢亦破颜，恰如组练壮师干。  
谁令野宿三更月，缀铁成衣彻骨寒。  

曾协　再饮枕流和王景文韵  
乞得微官本为閒，生赠簿领积如山。  
鼎来佳客无陶谢，向后微言到孔颜。  
安得朱弦起秋思，预愁清泪落阳关。  
壮怀醉裹依然在，不信萧萧两鬓斑。  

曾协　章季子携所作乐府来以诗谢之  
平生尚幽僻，尘务百不省。  
屡从松竹游，身闲爱官冷。  
何知事大缪，穷日厌鞭打。  
抽身对佳客，屣倒冠不整。  
吏徒环顾人，为我忍俄顷。  
匆匆上马揖，语略意已领。  
新诗满怀袖，璀璨吐光景。  
归来坐明月，万象入清境。  
风林起惊鹊，闲窗散花影。  
吟哦不成寐，尽此良夜永。  

曾协　赵有翼招同社同游次韵  
总道无情却有情，撩人幽事不胜清。  
拟同搔仆从长吉，不遣橘奴觅李衡。  
四山浓淡要题品，百卉后先宜按行。  
登览不忧风雨迫，挥戈须驻日西倾。  

曾协　正卿借韵招同社候雨霁访梅次韵  
看梅常拟到参横，最爱微霜堕太清。  
轻棹幽探烦结约，繁花乱点要晴明。  
直须香裹同扶杖，莫问尊前几举觥。  
谁向诗盟最先歃，定知一座自公倾。  

曾协　周知和李粹伯一再和钵字韵诗益工勉继元韵  
道人锺情独此花，封植绝类富贵家。  
毋令攀折强封蜡，精神顿减非生物。  
五陵少年那得知，气使造化须新诗。  
春工未遍裁云叶，但赋贡金品皆绝。  
公家甥舅如玉山，清夜秉烛愁花眠。  
一朝奉节公驰去，又叠阳关断肠句。  
谁专此花蒋径人，公自无愧面觐君。  
来诗声调转清越，谬对霜钟扣铜钵。  

曾协　周知和以苏陈倡和韵赋水仙江梅蜡梅三种花谨次韵  
天工着意初放花，三英凛凛真一家。  
镂冰点酥更团蜡，始信功深解生物。  
临风却嗅心自知，粲兮粲兮哦古诗。  
几年刻玉但成叶，一笑真同长康绝。  
得非仙种来神山，为伴老子终朝眠。  
岁寒得友不忍去，且对众香勤觅句。  
鼎分风月俱可人，如陈窦刘人所君。  
诗场战罢戢干越，尽扫色尘歌一钵。  

曾协　诸公出游有翼有诗和者盈轴次日饮正卿家出以示余走笔继韵  
可堪俗事苦相留，不许联翩李郭舟。  
酒兴定知鲸浪吸，词源聊看峡江流。  
名如北斗谁能挹，价重连城未易酬。  
恰似西都数人物，校书中秘让诸刘。  

曾协　紫岩杂咏　坳池  
峭绝崩云处，泓澄忽此逢。  
宁知一勺水，清润入千峰。  

曾协　紫岩杂咏　飞瀑  
欲作银河落，支筇仰面看。  
会须雷电散，已觉逼人寒。  

曾协　紫岩杂咏　溅石  
淅沥排炎暑，潺湲弄晚晴。  
不知来远近，常作对床声。  

曾协　紫岩杂咏　留烟  
暝色苍然至，浮烟漫不分。  
小留岩窦底，为伴宿檐云。  

曾协　总司官饯董少卿  
蚤闻天诏下江津，元是君王自赏音。  
阔步稳登霄汉路，借留难副士民心。  
缓歌共有留连意，别酒休辞潋滟斟。  
三节踵来公去后，空余离恨一江深。  

曾兴宗　金精山  
投老筼箉幸卜邻，蜗虽更不累闲身。  
烟霞已作仙凡隔，洞户蟠桃不计春。  

曾兴宗　水竹幽居堂  
山深景最幽，正为幽人设。  
获此一段奇，天意亦特达。  
水清濯吾缨，竹劲抱高节。  
凿池为延客，筑室相娱悦。  
故人来清风，莫逆友明月。  
雅与仙境连，迥隔红尘绝。  
此乐只自知，切勿下人说。  

曾兴宗　筼箉谷  
渭川千亩竹，可比万户侯。  
我有筼箉谷，此岂为食谋。  
南山与北山，清绝真胜游。  
飞泉助萧爽，怪石添清幽。  
娱亲自足乐，捧檄良可羞。  
日从抱节君，崎岖经林丘。  
有酒对尔酌，得句为尔讴。  
共结岁寒心，肯学炎凉俦。  
笑指亲密友，不独王子猷。  

曾易简　清明日赐新火  
令节传龙蜡，君恩赐近臣。  
乍烯烟尚短，初出焰犹新。  
照耀王侯第，欢呼里巷民。  
谁知蓬荜下，还有聚萤人。  

曾颍茂　乡饮酒倡和诗  
异席宾阶愧上西，喜观微俗顿风移。  
一堂酬酢古冠屦，千里循良世鼎彝。  
诗继绍兴贤守句，教明直讲太平仪。  
辽辽旷典今重举，从此愚夫可与知。  

曾用孙　赤壁  
白浪高於屋，风回熨帖平。  
周郎呼不醒，久立听江声。  

曾由基　病起幽园检校  
病起无情绪，池边日几回。  
虫声低覆草，螺壳细生苔。  
暑退芦将变，秋残蓼续开。  
久消环绕迹，全若水尝来。  

曾由基　嘲蜡梅  
孤芳不被雪霜欺，占得南枝最崛奇。  
气骨不凡风韵少，吕医初见退之诗。  

曾由基　答诗友徵近诗  
寄傲西峰未肯东，论文旧约几时同。  
不知杰句真何用，便有虚名岂疗穷。  
珍重远书徵近作，疏芜故我欠新功。  
每惭时辈多豪逸，点笔成章杯酒中。  

曾由基　古寺  
残经闲竹几，沦茗供花瓷。  
法窟寂无语，禅容晚带饥。  
虫萦道子画，蛩响外孙碑。  
风定闻疏磬，玄关却自知。  

曾由基　贺林正字  
道山群玉聚，前辈说乾淳。  
控制岂乏士，清时赖有君。  
谁传艾轩派，喜得嫡孙亲。  
所欠非荣进，名流万古芬。  

曾由基　胡讲书赴张国录讲席之招良月也  
初日融霜泮水清，鹄袍翔集宿中庭。  
先生有道如阳月，太白占祥聚德星。  
安定重来阐湖学，渠水端坐讲西铭。  
自怜一唯无传久，避席何时觌黄刑。  

曾由基　宦辙  
宦辙驰驱尘满襟，解鞍呼酒小登临。  
天垂碧处秋江净，山弄紫时西日沉。  
韩记合还渠老手，王诗似不要新吟。  
撑天拄地吾儒事，过耳飞禽空好音。  

曾由基　聚景园追凉  
五云缥缈护檐牙，不是寻常富贵家。  
树树风蝉凉意足，衣巾时复堕槐花。  

曾由基　偶作三首  
才退愁无友，时艰悔有家。  
乡心惭杜宇，世事付杨花。  

曾由基　偶作三首  
故山荏苒失归期，颜尚如丹鬓已丝。  
忆昔师门传拙赋，迄今客路懒工诗。  
不伤迟暮无豪举，却喜聪明减旧时。  
便把蜗庐题材退，何时买得草堂基。  

曾由基　偶作三首  
遣愁时复赋篇章，此是书生习未忘。  
小吏岂堪人看觑，酒边生怕带诗狂。  

曾由基　送广西郑经干半简经略  
五岭宜人地，君今捧檄行。  
但拚穷彻骨，不到黯无声。  
婉画从违里，编氓休戚情。  
祖筵谁孰爵，三祝石先生。  

曾由基　送玉堂守永嘉  
衮衮诸公塞要津，独当椽笑演丝纶。  
久职清禁聊均佚，谁道明河不可亲。  
畿郡喜迎贤太守，帝旁却欠直词臣。  
逸才毕竟九天忆，应谓禁中须此人。  

曾由基　题昌黎传后  
唐治百年生退之，行藏端的俿兴衰。  
三书何用干时宰，天使斯人欲有知。  

曾由基　题陈陟屺寺  
幽泉落窦碎琼声，疑是朝天环佩鸣。  
绕寺杉松皆雨露，不应秋叶似恩轻。  

曾由基　题画梅水仙山礬三友图  
野梅清靖节，水仙韵坡公。  
山谷秀而野，劂有山礬风。  
陶苏黄三君，时异风味同。  
后人思典刑，写入画图中。  

曾由基　题潘庭坚乐府后奉简陈佥书  
性灵度物堪陶治，郢曲弥高和弥寡。  
锦囊勿使六丁偷，会有昌黎赏东野。  

曾由基　题杨敬之赠项斯诗后  
今古销沉几项斯，由来作者不祈知。  
看渠一片怜才意，合把黄金铸敬之。  

曾由基　题御爱牡丹  
天香不数魏姚家，玉砌雕栏护绛纱。  
闻说弓旌遍岩穴，怜才应是胜怜花。  

曾由基　晚思  
风号谷应树声喧，阴雨潇潇南北村。  
倦翼投林舟宿港，满怀秋思立黄昏。  

曾由基　西湖冰合忽见小舟  
四望黯同云，平湖堕银汉。  
一叶柳边来，应是寒澌泮。  

曾由基　西湖夜景  
处处芙蕖处处堂，闲行何地不清香。  
归舟又趁机晚凉急，十里湖光蘸阳。  

曾由基　西湖夜景  
间窗放入四山青，古篆无烟气自清。  
风不鸣条花著露，一湖春月万蛙声。  

曾由基　用坡仙郁孤台韵送郑绣使还朝  
人人羡登仙，去作上界游。  
谁知世蒙恩，公其晦叔流。  
众芳正回春，一叶偶似秋。  
灵修岂数化，宿莽休槛洲。  
却怜贪荣人，前后几蜃楼。  
策今陈洛阳，疏楼肯沧州。  
阊阖浮云开，台阁清风留。  
所期共推庆历车。可复偏重元佑舟。  

曾由基　游宜春北岩  
宦躯真沐漆，放怀北岩去。  
行行如蔵境，渐入幽绝处。  
湿翠欲沾衣，晴云乱生屦。  
滩声时抑扬，岚气互吞吐。  
松寒韵笙竽，碣石装钟虚。  
朱实嫋碧藤，白羽明翠坞。  
提壶忌人醒，市醑邀我沽。  
野果枝头寻，水光空中度。  
饮少辄颓玉，山灵劳拱护。  
起来一凭栏，件伯是佳句。  
此景几百年，却待予全付。  
吟成石点头，喜极石应语。  
何处一鸣鹤，而作赏音和。  
仰峰人所仰，隔江不受呼。  
正如山中人，九诏不一顾。  
传闻唐卫公，挟册曾此寓。  
皋夔读何书，瑰誉响千古。  
一生拗介甫，政坐读书误。  
公乎傥可作，同草遂初赋。  

曾由基　游益公平园怀宜春宰颂诗  
丞相非嗔客，名流每举樽。  
鱼烹惟沼在，鹤化有轩存。  
惜欠尧夫子，幸生夷简孙。  
平泉落谁手，文献说平园。  

曾由基　余秋责余不归责之诚是也余非敢忘乡井而答以诗  
兔狡应多穴，孤妖争首丘。  
一巢鸠样拙，何计老菟裘。  

曾由基　与陈刚父论诗  
少陵久矣跨鲸游，近说西江沸不休。  
双井发源注南海，百川分洪失东流。  
君怀正印高悬眼，我抉玄关笑点头。  
半世工夫缘底事，旁人却作寺闲求。  

曾由基　与中朝故人  
自怜骨相太邅迍，为米折腰依旧贫。  
古史多看多警省，新诗愈改愈精神。  
与游造物真知己，怕说天朝多故人。  
兰菊有时忙不得，世间桃李几番新。  

曾由基　元夕酒倦  
解酲贡浪语，欲困且长谣。  
古篆生春霭，新汤响夜潮。  
喜寻搜句伴，怕有看灯招。  
背却笙歌闹，鸣琴慰寂寥。  

曾由基　元夕同友街游  
月韵梅梢漏未央，缓寻梦境小相羊。  
万家灯火天无夜，十里绮罗风自香。  
胜友何如罗粉黛，清谈端可厌笙簧。  
吴侬休作筑城舞，胡越年来共一疆。  

曾由基　赠贵官小姬  
小蛮初按曲，趁拍入凉州。  
宫羽偶失次，回眸顾部头。  
部头色微嗔，面赭含矫羞。  
低鬟语同伴，周郎曾顾不。  

曾由基　赵岁寒昆秀三人拉李学论余同游南湖次岁寒韵  
紫麒麟楦岂身荣，腹有诗书气便清。  
野酌雅宜招胜士，贵游大半是宗英。  
主翁旧有登堂约，古树今知夹道迎。  
胜欲索梅同一笑，却随画角弄初更。  

曾由基　中书程先生委校勘春秋分纪大参李雁湖文集因元夕戏成一绝  
雪柳梢头闹玉梅，万家灯火月楼台。  
校雠幸不开天上，省得扶藜太乙来。  

曾有光　赠画山水陈兄  
眼前画士蚕样密，有如陈君万才一。  
少年识高画愈精，胸蟠物象妙通神。  
描尽江山归指点，寒林古嶂烟云斂。  
若悬瀑布飞潺湲，樵人向晚归山巅。  
幻出楼台景一簇，松钗堕落鸿金屋。  
苔封石径绿茸茸，深藏古寺无声钟。  
花落啼鸟四时好，绿阳系马迷芳草。  
溪上桃花三月春，渔翁垂钓理丝纶。  
夏日池亭避炎暑，荷花落岸香风度。  
秋声飒飒芦苇寒，惊飞白鹭起前滩。  
野梅冬杪香飘路，忽惊四面仝云布。  
展开一轴指雇间，始知妙画归毫端。  
谁云不复见摩诘，陈君自得如神笔。  
石台一去不复来，陈君继芳诚奇哉。  
形容聊述歌一首，行看声亚诸人右。  

曾渊子　九日登翰苑台  
翰苑台边拂旧题，岁华荏苒壮心违。  
看萸喜得亲长健，对菊犹惭令未归。  
秋水一江鸥共瘦，云山千里雁初飞。  
宦情有暇无风雨，把酒相酬此会稀。  

曾渊子　客安南见进奉使回口占  
安南莫道是天涯，岁岁人从蓟北回。  
江北江南亲故满，三年不寄一书来。  

曾渊子　疏山  
草径蜿蜒十里间，云间若在画图看。  
万松密翠地无影，一水长清空自寒。  

曾渊子　漳南示义军寄邑人谭野臣  
漳州城南烟雾深，漳州城北氛气侵。  
忆从奸邪卖和议，汉廷君臣愁至今。  
乘舆播迁天地怒，残军掩泣眠星雾。  
黄金无收白骨多，指点枯骸拟亲故。  
昨夜羽书如电飞，报道三城又被围。  
皇家恩深重如山，英雄奋起披铁衣。  
万人同心猛如虎，关山震动挝鼙鼓。  
百战须当百胜归，凯歌唱满中原土。  
论功赏爵将宪章，汾旭异姓封侯王。  
鞠躬尽瘁固常事，原教一涌歼豺狼。  
莫上高楼偶长望，壮怀忽忽思乡丈。  
琴台落日私语时，丹心耿耿今能忘。  
惜君忠义老无官，山河破裂泪欲乾。  
衰容未画麒麟阁，目尽故园心转酸。  

曾原　东华山  
行尽青山路，楼居傍石安。  
环云疑世隔，弯沼倒涵山。  
瀑近晴如雨，岩深暑亦寒。  
道人弄刀镊，怪我鬓毛斑。  

曾原　赋杨妃袜  
万骑西行驻马嵬，凌波曾此堕尘埃。  
谁知一掬香罗小，踏转开元宇宙来。  

曾原　金精歌  
玄龙卷雨翻东溟，万华变灭如轻尘。  
雹拳破瓦万甲疾，只恐天地今无春。  
东来一马当轩下，云叶眵剥天痕青。  
云开衡岳韩子到，此事恍惚今难凭。  
桃源有路不可入，桃花影绝那得寻。  
喳喳鹊鸣拔鸟起，岂子伟语曰沧溟。  
联骑瘦蹇踏脆绿，见者谓我椒庭人。  
瑶琴飞响暗雪瀑，杰句泣画逃山精。  
胸蟠玉虹世李白，笔舞铁锁今颜卿。  
飞仙遗章出天韵，引觞清本义球琳鸣。  
泉淙淙兮灵鼓，山崇崇兮太古。  
神明有舍炳万象，何处人间非紫府。  
灵根晔晔贯元气，瞬睫蓬莱无弱水。  
云褷褷，露泚泚。  
米珠簸兮方秤，橘杜同兮舟里。  

曾原　金精山  
散策深寻紫翠边，雨余林密意苍然。  
玄崖拥路奇千叠，邃洞扃抽自一天。  
殿古尚存唐岁月，地灵疑带汉风烟。  
斜阳欲趁归樵路，倚杖更听云听泉。  

曾原　句  
少陵忘却浑闲事，更有离骚忘却梅。  

曾原　寺中侨居  
懒出前山去，得闲唯访僧。  
窗寒依瘦石，屋老络枯藤。  
赴饭听堂鼓，看书傍佛灯。  
西南有孤塔，扶杖亦时登。  

曾原　题瘦马歌  
少尽其力老弃之，可怜骨立行步迟。  
何心更惜乾障泥，病夫醉兀枯行枝。  
主家刍豆岂不饱，吾宁忍死不原肥。  
肥时无奈人争骑，骑时鞭打无休时。  

曾原　题贤女祠  
翻手作云覆手雨，刘翁乃尔女如许。  
飘飘上下随春风，妾身肯似章台絮。  
门前江水深更深，沈沈此水明妾心。  
后来志士为感慨，过此往事成悲吟。  
嗟嗟许蔡复许吴，女吴绝蔡成二夫。  
此时哀泪苦几谏，翁意或可还其初。  
吴家箱币罗堂前，女兮脉脉胡不言。  
后来整套郎偿不死，清祠未必能江边。  
女今贤明照天宇，翁也反覆闻千古。  
许吴之日回此天，女贤翁否俱无传。  

曾原　同戴石屏十人重游分韵得凿字即席赋  
线迳盘邅回，老壁出参错。  
洞深路欲无，且进还悸愕。  
太虚堕滓液，有此奇伟作。  
芮也劳斧斤，此语失之凿。  
关崖湿生云，泉杂云影落。  
殿头何进仙，怡然骑木鹤。  

曾原　作歌咏苏云卿  
东湖湖面波渺瀰，东湖岸上春土肥。  
先生鉯云明月晓，种来蔬甲今成畦。  
把茅萧萧环四壁，此身不原人间识。  
乾刊清夷那复知，寸心杳渺黄尘隔。  
故人子房今九云，交情不断江湖滨。  
江西使漕却驺骑，帮作敲门问字人。  
黄金百镒笺一幅，多谢春风到茅屋。  
君为使者吾邦民，见君容我更樵服。  
故人与我情重哉，君且归矣明当来。  
明朝启扉人不见，黄金不动书不开。  
使者持书三太息，封书径上黄扉侧。  
翩翩鹤双云冥冥，空薇湖山访行迹。  
向来桐江严子陵，曾得故人双眼青。  
芒鞋却踏京华路，太史惊夸说客星。  
先生得书掉头去，并此湖光不回雇。  
梦夫孀妇截髻鬟，亦有老大闺中女。  

曾原鄇　游金精次韵  
鲸奔兽骇罗群峰，晴岚湿雾深几重。  
世言番君勇穿石，此事荒唐敢云实。  
仙凡聚散那得知，祗今流水篆元之。  
冲升坛在肯回雇，木鹤痴情飞不去。  
五诗遗笔写元云，残碑记载心何勤。  
谁通一罅山前路，车马尘埃了朝暮。  
刘郎想自天台来，步步锦绣连云开。  
千崖万壑玲珑窍，今日重逢应一笑。  
苍苍石彭青云齐，名章合刻悬崖西。  
可怜一觉邯郸炊，胸中五色蟠晴霓。  
此桃种在清虚处，不断尘埃笑崔护。  
人世从教隔古今，洞府何从认新故。  
我发白矣骨尚凡，悠悠空老茲山间。  
酌泉祈仙会当见，曾有麻姑访王远。  

曾邍　边景  
匹马来逢寒草秋，淮云一片隔神州。  
黄昏灯火西津渡，白昼风烟北固楼。  
犹有断碑知晋宋，谁将遗石问孙刘。  
天荒地老英雄尽，落日长江万古秋。  

曾跃鳞　闻西浦渔歌作  
西浦鸣榔下钓矶，歌声歡乃送斜晖。  
扣舷互答惊鸥梦，拍手难呼看鹭飞。  
山接素琴仙子过，洲连青草草使君归。  
海天空阔家长在，一任芦花雪点蟀￡。  

曾跃鳞　游王母冈  
冈空云散净如银，石磴层层接九宸。  
翠竹影摇湘浦夜，碧桃香蔼武陵春。  
但看此日烧丹灶，不见当年驾鹤人。  
游遍瑶池归去晚，一声长啸月华新。  

曾宰　舒州寄王介甫  
官居隐几望灊山，不似茅檐旧日闲。  
顾我尘沙添白发，怜君道路失朱颜。  
江涵秋老鲈鱼美，岸入春风荻笋斑。  
此味纵佳吾不乐，惟思一马返　　关。  

曾憊　白帝城  
白帝城头路，逶迤一径遥。  
高堂临峡口，暴水没山腰。  
隔岸鱼施网，横江铁贯桥。  
神妃翻覆手，愿赐雨连宵。  

曾憊　到夔州  
众水归三峡，悠悠万古情。  
白盐无路到，赤甲罕人行。  
西瀼泉尤胜，东屯谷有名。  
丰年公事少，饱暖荷恩荣。  

曾憊　句  
云连三峡苍茫壴　，人在千峰紫翠间。  

曾憊　句  
秋风三度发孤妍，扑面幽香十里传。  

曾憊　沔鄂  
渺渺阳台去，茫茫鹦鹉洲。  
干戈迷大别，烟雨瞑南楼。  

曾憊　题苏养直词翰巨轴  
元佑文章绝代无，为盟主者眉山苏。  
旧闻宗匠为诗匠，今见东湖说后湖。  
寂寞香山老居士。浩荡烟波古钓徒。  
澜翻翰墨惊人眼，一段清冰在玉壶。  

曾憊　巫山  
巫山不可见，翠岫几重重。  
云外藏三岛，江头认九峰。  
淡烟迷暝色，疏雨浥秋容。  
目断凝贞路，松风传连宵。  

曾治凤　妙庭观  
来访双成宅，溪流绕故山。  
玉真归帝所，金鼎落人间。  
云气生窗户，松声记佩环。  
神仙在何处，且得片时閒。  

曾致尧　崇觉寺  
水深花影地莓苔，春色烘人若不开。  
走报鴒原无别事，远将歌管酒壶来。  

曾致尧　东林寺  
江南杨柳春，日暖地无尘。  
渡口惊新雨，夜来生白苹。  
晴沙鸣乳雁，芳草醉游人。  
向晚前山路，谁家赛水神。  

曾致尧　句  
云昏迷候馆，树缺辨江湖。  

曾致尧　句  
沙鹭窥吟榻，风蝉入座隅。  

曾致尧　句  
更无尘土当轩起，只有松萝绕槛生。  

曾致尧　题军山徐秀才居  
买断军峰不计钱，屋前屋后水潺潺。  
青春花发帘帷外，白日云浮栋宇间。  
金鼎欲成红气溢，玉芝初种紫苗悭。  
未知桃熟先生醉，鹤驭何人得往还。  

曾致尧　题刘居士江楼  
刘八江楼雅，诗家不易言。  
春风花对岸，夜月水当轩。  
帘捲青山入，窗开白浪翻。  
画来须妙手，梦去亦清魂。  
吟称云初满，登宜雪正繁。  
鱼龙惯灯火，鸥鹭识琴樽。  
波动簷摇影，潮回砌露痕。  
势雄邻碧落，景好怕黄昏。  
未许凡踪到，宁教俗态存。  
主人凭槛处，寥廓共谁论。  

曾致尧　题义门胡氏华林书院  
华林书院集群英，讲育兴来里巷荣。  
宾友尽为文苑客，子孙多是帝门生。  
九重下诏亲旌义，四相留诗自著名。  
致使举家在霄汉，更将忠孝答皇朝。  

曾致尧　望京楼  
望京楼上望，望久思踟躇。  
境土连江徼，人家匝海隅。  
隔山川隐映，近郭水萦纡。  
雨过风腥槛，潮来岸浸芦。  

曾紵　句  
汉江水涨鸭头绿，宜城酒熟鹅儿黄。  

曾子公　水西寺  
杖藜出郭一水近，石磴古路穿松筠。  
万仞绝壁倚天末，八节惊滩当寺门。  
泉声飞下锦绣谷，殿影插入玻璃盆。  
宣州水西天下胜，阆州城南亦何云。  

曾子良　题高远楼  
独行三十六峰头，飞过东华百尺楼。  
今日中原前日梦，天人极乐世人愁。  
后千载续后千载，外九州环外九州。  
此处名烦君著眼，区区复记又何求。  

曾子良　题章明叔春雨庵  
春雨生草木，雨去作流水。  
流水不顾返，草木生未已。  
愿随流水去，一日行万里。  

曾子良　挽知临安府兼浙西制置使曾公  
德佑思良弼，江西出大臣。  
报忠昭汉议，靖献有殷仁。  
皦日五朝老，清风百世人。  
几时归衮绣，秋草卧麒麟。  

曾子良　挽知临安府兼浙西制置使曾公  
永绍传贤启，慈元拱女尧。  
鳌山犹趂屭，鹏海极扶摇。  
宫殿春旗晓，帘帷社饭朝。  
龙髯攀不及，鸾驭去何遥。  

曾子良　挽知临安府兼浙西制置使曾公  
立海终风黑，洗光双日红。  
余波溅渤解，仙仗岌崆峒。  
宗庙神灵在，公师礼数崇。  
平生精履屐，尚觉小臣忠。  

曾子良　挽知临安府兼浙西制置使曾公  
返輤荣归寝，帷堂哭设衣。  
神情如梦叶，沧海怅心违。  
百世功言立，千年城郭非。  
任安犹未死，哀泪不堪挥。  

翟杰　癸水  
癸水绕东城，刀兵不用忧。  
须勤疏道力，常使达潮头。  

翟龛　崔清献公祠堂落成  
象笏犹存旧典型，魏谟亦此振家声。  
矧今故第堂堂复，不日新祠恰恰成。  
嘉定间关全蜀险，端平仓卒护乡城。  
此功此德垂千古，自有人人香火情。  

翟龛　寄王祥季昆  
右军孙子总奇才，一别俄惊秋又来。  
冠佩正宜朝凤阙，钓竿未许老鳌台。  
云昏野寺疏钟断，潮落寒汀野鹤回。  
咫尺相思不相见，渴心吟望欲生灰。  

翟龛　挽赵秋晓  
早向南宫掇一筹，英声藉藉出南州。  
襟怀雪月五更晓，器宇江天万顷秋。  
方羡庐山高筑室，奚虞夜壑遽藏舟。  
天朝弗为期文地，才羡如公不久留。  

翟耆年　题米元晖山水  
善画无根树，能抽朦{左月或董}山。  
如今身贵也，不肯与人间。  

翟天翼　磨崖碑  
元公具述鲁公书，文象相参翼轸区。  
语气一时扬盛德，词锋千古挫凶徒。  

翟澥　捣衣曲  
寒蛩何处栖，栖傍砧石月。  
停砧问蛩鸣，砧动蛩复歇。  
似鸣辛苦心，欲替征人说。  
去年旧衣寄谁去，今年新衣织到曙。  
却移砧石来支机，蛩鸣复在支机处。  

翟佐　挽赵秋晓  
当年汗漫期，蟾窟折危枝。  
四海习凿齿，三生杜牧之。  
凄其一声笛，已矣八哀诗。  
忍看亭前柳，青青似旧时。  

翟佐　挽赵秋晓  
畴昔追随日，团头笑语同。  
酒船浮大白，荔圃擘轻红。  
入社惭招亮，忘年肯友戎。  
向来觞咏地，古木起悲风。  

詹本　閒中  
万事问不知，山中一樽酒。  
扫石坐松风，绿阴满巾袖。  

詹本　宿天台  
风泉隔西屋，独夜寒自生。  
开窗失山色，白云压前楹。  
累尽得潇洒，去住俱不惊。  
鼻息答僧钟，霜露人残更。  

詹初　出心原  
行行涉南原，遥望北山岑。  
上有千尺崖，下有高树林。  
高林转幽雝，戛然啼双禽。  
流水自迅逝，白云澹无心。  
策杖者谁子，閒来坐春阴。  
相逢择林下，携手豩水滨。  
对之两无言，悠然鸣素琴。  
素琴清且越，畅以披冲襟。  

詹初　窗树  
雨过窗前树，天然生意新。  
枝条枯昨日，萌蘖长今晨。  
根本原无改，濡滋自有神。  
静看微物理，应识养心真。  

詹初　春归  
生意无端绿满枝，闭门高卧日迟迟。  
一编周易年年把，门外春归总不知。  

詹初　春日  
白云冉冉度南园，绿柳明花处处然。  
云物无心心自适，优游无我我忘年。  

詹初　登圣山  
抠衣上圣山，徘徊四望通。  
下视小区邑，上视高苍穹。  
小者吾诚高，高者吾何从。  
浑浑道无极，求之不可穷。  
而欲穷其际，亦曰执一中。  
一中苟在斯，卑高大小同。  

詹初　读李敬业傅  
閒笑唐明主，深怜李勣忠。  
如何一谄献，便使百年恫。  
武后兴唐乱，英公奋义戎。  
那知成祸者，祸惨亦归躬。  

詹初　读易  
先天本无言，有言即后天。  
欲知先天易，须在无言前。  

詹初　奉寄体仁宗叔一首  
一从示至教，日觉旧行非。  
但恨范模远，终为物欲欺。  
有知无取正，积惑总成疑。  
独有依归念，端然未改移。  

詹初　感叹  
岁月蹉跎六十乘，嗟予德业竟何能。  
善无一得过恒有，力尽千般志尚弘。  
学易一编终法孔，反身三省死如曾。  
漫嘲吾老成衰朽，定举全仁重任胜。  

詹初　观春  
万木春来花满枝，忽来忽去迭无时。  
此中还有此中意，说向傍人人不知。  

詹初　归田  
归田漫云苦，田野乐有余。  
忙去一犂黍，閒来万卷书。  
食赡忘帝力，现见识心虚。  
随地平生意，从今可自如。  

詹初　寒松草阁  
数椽草阁构新成，四面苍松入户清。  
霜雪须教长不改，后凋端与尔为盟。  

詹初　寄黄直卿  
忆昔年犹壮，庐山侍读书。  
叨为三友末，相隔廿年余。  
君道多朋合，余非独索居。  
缘兹君日益，余味愈成愚。  

詹初　寄柳塘汪叔畊三首  
不闻尔言久，因觉我言非。  
欲得尔之善，真期尔指归。  

詹初　寄柳塘汪叔畊三首  
久未从君行，出门无可去。  
思尔行之善，秉烛坐至曙。  

詹初　寄柳塘汪叔畊三首  
数月未论心，此心觉还真。  
矢以惺惺法，始终奉此身。  

詹初　理气  
理本无象，气为有形。  
气为理载，理以气乘。  
匪理气粗，匪气理冥。  
气以理神，理以气弘。  
二者相须，其道分明。  

詹初　漫兴  
秋风独坐野塘前，水上游鱼自有天。  
真意更须何处觅，知音从古在无弦。  

詹初　梅  
万木枯岁晚，寒梅独不移。  
幽香对白雪，清景月明时。  

詹初　沐浴  
暮春河水暖春晖，浴罢悠悠自坐矶。  
弄柳乘风兴未尽，高歌一曲日西归。  

詹初　沐浴  
閒浴豩头静自居，此身已濯心何如。  
此心欲濯静中去，静定由来物自除。  

詹初　偶成  
何须身外更求荣，荣在吾身尔自轻。  
但得仁荣真尊爵，荣华世上总虚名。  

詹初　秋至  
方趁夏日永，不知秋已清。  
秋清岁即晚，吾道终何成。  

詹初　求心斋  
生生天地心，吾人秉其真。  
虚灵无一物，纯然惟元仁。  
如何彼放失，物欲共沉沦。  
客感乃为主，本主翳埃尘。  
鉴此去物欲，而求我真纯。  
求之真即见，端然还在身。  
只恐吓物与欲，乘间复来侵。  
念兹心益奋，日夜终惟寅。  
戒惧与谨独，式用存吾神。  
于焉生生意，始与天地伦。  

詹初　书白乐天琵琶行后  
浔阳夜泊送客船，船上谁人白乐天。  
坐闻一曲琵琶奏，青衫何用涕泗涟。  
岂知通穷良有命，君子当之无怨焉，  
虚使歌行世上传。  

詹初　书怀  
小豩流水自悠悠，策杖南林入早秋。  
随地人生俱可乐，浮云富贵复何求。  

詹初　书怀  
独坐终日闭寒庐，回首生年五十初。  
岁月不知垂老至，惟从愤乐自如如。  

詹初　松竹  
青翠春来未见奇，丽红正是夭夭时。  
霜寒十月花开尽，只有松筠秀旧枝。  

詹初　桃花  
桃花灼灼斗春芳，一见如云满目光。  
不识冬来霜雪遍，芳意争似竹松长。  

詹初　题程栖竹居士卷  
此翁日日对修竹，竹上风清心亦清。  
高节有常原自劲，中虚无物本来成。  
美淇君子诗为咏，贯岁圣人礼作盟。  
林里七贤真浪迹，怜君不慕七贤名。  

詹初　题岱山水云幽居  
幽居避俗氛，世事那复闻。  
閒浴池塘水，静看山岭云。  
云自无心出，水从有本分。  
水云真自得，吾与尔为群。  

詹初　田居  
南开数亩田，妻子共锄耕。  
比岁颇丰稔，仰天歌治弘。  
忧贫本匪念，忘物自怡情。  
遥忆执舆者，问津来上平。  

詹初　闻杵  
静夜无人语，何处送杵声。  
米以杵而出，杵以多而精。  
小事尚如此，况於吾性成。  
所以古圣贤，寝食不遑宁。  

詹初　闻胡人入寇  
老来不忍闻征战，征战偏从老岁闻。  
静里追思生乱者，令人无语对斜曛。  

詹初　闻莺  
忽尔闻莺语，语巧真如簧。  
呼童逐之去，不使鸣我傍。  
语巧是非乱，语拙道吾常。  
守道由拙得，不仁为巧亡。  
吾宁道吾拙，翻为巧者伤。  

詹初　惜日  
吾闻古君子，发愤竞分阴。  
漫以一朝逸，终辜百岁心。  
嫌秋昼短人，爱夏刻长临。  
三省吾身过，专诚学子参。  

詹初　心如谷种  
人心如谷种，生生本无时。  
虽然有生意，培养贵自知。  
不耘诚为昧，揠苗良可悲。  
戒病复有事，苗秀实可期。  

詹初　新春  
岁月新更又一春，迎春还是旧年人。  
愿除旧妄生新意，端与新年日日新。  

詹初　新荷  
青荷小小初凌水，梗直中虚不着尘。  
为道人心本然处，直虚原与物为同。  

詹初　训子  
呼尔群儿，示尔儿知。  
俭则本立，学则智资。  
时逐勿逐，古圣是规。  
守道安贫，我所慕思。  
竞势趋豪，我心实悲。  
毋谓放巧，毋谓谨痴。  
毋谓恶小，乃以自欺。  
毋谓善小，弃而不为。  
为善去恶，奋志乘时。  
少壮不力，老大何追。  
尔父虽昧，所言则宜。  
永以为训，无为我遗。  

詹初　有感  
世道已趋末，人心觉更殊。  
逐逐在势利，权势竞吹嘘。  
忠言翻为怨，成风在谄谀。  
谄谀势立至，势去还踌躇。  
小人夸得志，君子思归欤。  
不忍同世濁，深山高结庐。  
闭门守吾拙，势利安可居。  
势利一时荣，时过祸反予。  
不如守贫贱，履道常坦如。  
所以介然志，三公不易诸。  

詹初　有怀  
閒居忽有怀，怅然令心恫。  
世人尚浮沉，君子难苟同。  
是以盖世贤，飘然返山中。  
栖迟竹林下，明道善其躬。  
如何彼之子，居常起波风。  
屈原泣泽畔，仲尼悲道穷。  
贤圣尚如此，吾身那可容。  

詹初　月  
天上一轮影万轮，一轮方是月明真。  
只寻天上一轮月，水里万千何足论。  

詹初　月  
水中月影还是影，天上一真影万川。  
水里月影人共识，一真谁复见先天。  

詹初　云掩月  
游云纷扰混太清，苍茫万里晦月明。  
岂是贞明能为改，却缘外面纵且横。  
纵横云霭尽能拨，一轮即见当天发。  
当天皎皎月照人，今古何曾人照月。  
千江万江月尽圆，千人万人谁知焉。  
李白江头捉月死，尽笑李白醉而颠。  
江中那有月可捉，举首独立空茫然。  
空茫然，月在天，古来只有一心传。  
休教心外便便言，当时李白醉江边。  

詹初　云掩月  
心如明月物如云，心放应为物所分。  
欲反此心须去物，原来还自在天君。  

詹初　凿流塘二首  
门前凿三塘，流水常不息。  
逝者诚如斯，间断伊谁忒。  

詹初　凿流塘二首  
旧为沙泥场，今为流水域。  
混混固有源，开导吾为德。  
似凝与物欲，已有犹当克。  
已去心源澄，活泼自无塞。  
万彙当其前，水鉴真明极。  
徘徊此塘滨，永为立心则。  

詹初　中道  
圣贤自古执其中，允执此中万理通。  
万理由来心自得，心同方是理大同。  

詹复　小桃源  
远寻瑶草到仙家，冲破云间一片霞。  
道士不知兴废事，又来溪上种桃花。  

詹迥　吏隐山  
五云古色邑，维东有崇山。  
群峰几罗列，一水相回环。  
李侯筑崇台，吏隐于其间。  
斯人不可见，篆蚀苔文斑。  
我来访遗迹，临风发长叹。  
洗尊挹醽醲，落日犹忘还。  

詹君履　乙酉端午联句  
离骚读罢意沈沈，痛饮狂歌作楚吟。  
鱼腹有灵应瞑目，后来犹自有孙心。  

詹珂　游仙  
弱龄秉永向，撰念游蓬瀛。  
腾盖玄圃台，投辔赤霞城。  
紫府五香馥，丹丘四照萦。  
班龙何夭矫，青凤来相迎。  
道逢王子乔，手曳芙蓉旌。  
灵风袭霓裳，邀我谒瑶京。  
天帝坐丛霄，群仙列两楹。  
羽节自飘扬，众乐锵然鸣。  
授我金龟秘，锡我玉室名。  
渴漱沆瀣浆，饥饵橘树英。  
忘形思入玄，道在岂求赢。  
流觉神驱尽，逍遥云翮轻。  
枣花千岁结，桃核万年成。  
海水扬尘竭，天衣拂石平。  
祈年本无分，望仙徒自营。  
寄谢樊笼士，那知遗世情。  

詹髖　游云门  
轻裘肥马春三月，到此经游花正红。  
欲觅上方幽隐处，老僧笑指白云中。  

詹茂光妻　寄远  
锦江江上探春回，销尽寒冰落尽梅。  
争得儿夫似春色，一年一度一归来。  

詹梦璧　夏令爏生侧衔  
共称生佛戴恩波，一饱欢腾鼓腹歌。  
家有佛衔收拾去，人心有佛可收么。  

詹师文　泛舟  
九曲烟霞景若何，移舟曲曲泛清波。  
丹峰绝顶笼花木，碧洞当门挂薜萝。  
仙迳鹤翻松露下，古潭龙蛰水云多。  
紫阳去后閒风月，独向平林倚櫂歌。  

詹体仁　登岳阳楼  
洞岳之东江水西，帘旌不动夕阳迟。  
登临吴蜀横分地，徒倚湖山欲暮时。  
万时来游还望远，三年多难更凭危。  
白头吊古霜风里，老木苍波无限悲。  

詹体仁　姑苏台同年会次袁说友韵  
秋鸿社燕巧相违，从古交游会合稀。  
海内弟兄今有几，吴中贤士得相依。  
已不消桃李争春，且向桑榆共夕晖。  
回首慈恩旧题处，年华心事逐云飞。  

詹体仁　过广陵驿  
秋风江上芙蓉老，阶下数株黄菊鲜。  
落叶正飞扬子渡，行人又上广陵船。  
寒砧万户月如水，老雁一声霜满天。  
自笑栖迟淮海客，十年心事一灯前。  

詹体仁　江夏寓兴  
风与樯乌便，侬先塞雁来。  
山经七泽断，潮自九江回。  
渔父犹知隐，骚人枉炫才。  
朋从正相远，梅信为谁开。  

詹体仁　解组自乐  
去日春蚕吐素丝，归来黄麦看金衣。  
沙鸥不入鸳鸿侣，依旧沧浪绕钓矶。  

詹体仁　宿兰溪水驿前  
合眼波吹枕，开篷月入船。  
奇哉一江水，写此二更天。  
剩欲酣清赏，翻愁败醉眠。  
今宵怀昨夕，雨卧万峰前。  

詹体仁　昔游诗  
洞庭八百里，玉盘盛水银。  
长虹忽照影，大哉五色轮。  
我舟渡其中，晃晃惊我神。  
朝发黄陵祠，暮至赤沙曲。  
借问此何处，沧湾三十六。  
青芦望不尽，明月耿如烛。  
湾湾无人家，只就芦花宿。  

詹体仁　湘中  
天寒楚云净，木落湘山幽。  
空江夜来雨，水满芦花洲。  
西风何渺渺，沧波日悠悠。  
有怀谁与言，注目孤鸿秋。  

詹体仁　幽居  
投老安闲世味疏，深深水竹葺幽居。  
床头昨夜风吹落，多是经年未报书。  

詹体仁　游南台闽粤王庙  
海角钓龙人杳杳，云间待雁路迢迢。  
若为借得山头石，每到商秋坐看潮。  

詹文　登科后解嘲  
读尽诗书五六担，老来方得一青衫。  
佳人问我年多少，五十年前二十三。  

詹羲　击舟  
石廪岩前击小舟，娟娟明月照清秋。  
仙人一夜吹长笛，三十六峰云尽收。  

詹先野　廪江  
武夷溪九曲，曲曲可垂钩。  
自得溪山乐，何须公与侯。  

詹琰夫　句  
可怜戴工部，独树不成林。  

詹琰夫　喜定太学生　湖州士子  
湖州士子，姓外不详，  
宁宗嘉定间有戏和杨长孺诗。整风了《鹤林玉露》乙编卷一。  

詹琰夫　喜定太学生　送袁侍郎  
天眷频年惜挂冠，谁令今日远长安。  
举幡莫遂诸生愿，祖账应多行路难。  
去草岂知因害稼，弹乌何事却惊鸾。  

詹琰夫　喜定太学生　题三贤堂  
和靖东坡白乐天，几年秋菊荐寒泉。  
如今往事都休问，且为官司趁酒钱。  

詹琰夫　止止庵即事  
小结茅庵倚薜萝，主人心事定如何，  
春风枕上邯郸梦，夜雨灯前云水歌。  
岁月不堪频把玩，山林偏称小婆娑。  
年来欲问长生诀，止止庵中养太和。  

詹羽　西陂  
野渡扁舟自在浮，惯来江上不惊鸥。  
一竿钓破沧浪月，唤入芦花不点头。  

詹憊　春怀示邻里  
断墙着雨蜗成字，老屋无僧燕作家。  
剩欲出门追语笑，却嫌归髩着尘沙。  
风翻蛛网开三面，雷动蜂窠趁两衙。  
屡失南邻春事约，只今容有未开花。  

詹憊　道中寒食  
斗粟淹吾驾，浮云笑此生。  
有时酬岁月，无梦到功名。  
客裹逢归雁，愁边有乱莺。  
杨花不解事，更作倚风轻。  

詹憊　渡湘江吊严子陵  
光武亲征血战回，举朝谁识渭川才。  
熊罴果有周王卜，未必先生恋钓台。  

詹憊　寄胡籍溪  
雨过溪头鸟篆沙，溪山深处野人家。  
门前桃李都飞尽，又见春光到楝花。  

詹憊　客谈荆渚武昌怪然有作  
去岁出蜀初东游，峨舸大艑下荆州。  
便风转头五百里，吟啸已在黄鹤楼。  
戏拈铁笛吹出塞，水涌月落鱼龙愁。  
明朝喧传古仙过，碧玉带来黄絡裘。  
岂知一官自桎梏，簿书期会无时休。  
丰城宝剑已化久，我自吐气冲斗牛。  
洞庭四万八千顷，蟹合正对芦花洲。  
速脱衣冠挂神武，散发烂醉垂虹秋。  

詹憊　南浦  
南浦随花去，回舟路已迷。  
暗香无处觅，日落板桥西。  

詹憊　上巳后一日登快哉亭  
上巳信嘉辰，流觞传旧俗，  
良游怅不遂，吏局方有属。  
东风吹晓雨，万窍嗥林麓。  
疑有泊舟人，狂歌河女曲。  
逾朝始澄霁，物色如新沐。  
城角趋危亭，登临慰幽独。  
纷华埽不见，蝴蝶飞平绿。  
伫倚穷夕曛，悠哉此心目。  

詹憊　桐江吊子陵  
光武亲从血战回，举朝谁误用渭才。  
罴熊果有周王卜，未必先生恋钓台。  

詹憊　月夜  
平生最好月，况此秋夜阑。  
长风送荡漾，浩露况团团。  
仰头视虚空，光彩如可餐。  
星辰敛芒角，河汉收波澜。  
更无微云翳，挂此白玉盘。  
六合静皎皎，万木凉珊珊。  
为尔废昏卧，裴回更漏残。  
更登高处坐，历历见湖山。  
爽气集冰雪，清心生羽翰。  
便欲御泠然，因之游广寒。  
一临天池水，沐浴随飞仙。  

詹憊　早行  
村鸡已报晨，晓月渐无色。  
行人马上去，残灯照空驿。  

詹憊　舟行遣兴  
合稽尚隔三千里，临贺初盘一百滩。  
殊俗问津言语异，长年为客岐路难。  
背人山岑重重去，照鷁梅花树树残。  
酌酒杔楼今日意，题诗船壁后来看。  

詹中正　句  
吟馀妓散杯中酒，归去蝶随头上花。  

詹中正　山居苦  
未达且穷栖，寂寥难可为。  
雪窗灯焰短，茅屋雨声低。  
幽砌苔金锁，闲庭草半迷。  
江山无限意，时得入新题。  

詹中正　退居  
宦情文思竞阑珊，利户名枢莫我关。  
无可奈何新白发，不如归去旧青山。  
须知百岁都为梦，未信千金买得间。  
珍重樽中贤圣酒，非因风月亦开颜。  

詹中正　香山  
浪兀孤舟一叶轻，香山登步觉神清。  
几多怪石全胜画，大半奇花不识名。  
猿狖尽当吟里见，烟霞祗向眼前生。  
官身未约重来此，酒满螺杯月正明。  

湛道山　海棠  
深院无人春日长，游蜂来往燕飞忙。  
海棠娇甚成羞涩，凭仗东风催晓妆。  

湛道山　荷花  
涌金门外凉生早，无数荷花斗娇好。  
自怜贫病不出门，无奈心情被花恼。  
夜来一雨愁思浓，晚看玉露垂庭草。  
便须扶杖买兰舟，莫待红妆被霜老。  

湛道山　句  
一奁碧玉烟开晓，十里红云风作秋。  
想得东篱黄已遍，到家及取未凋零。  
含雨数峰分水墨，著霜千树半丹青。  

湛道山　荼醾  
雨后溪流半没沙，粉墙卖酒是谁家。  
客中不觉春深浅，开了荼醾一架花。  
一春多雨少晴光，眼底青春去意忙。  
已恨点衣红作阵，才怜满架雪生香。  

张安修　题灵龟洞  
何年六丁驱霹雳，苍龙惊起穿崖石。  
拿雷掣电卷波涛，来与真仙分窟宅。  
上崖窅深如偶瓮，下崖人豦豣如空洞。  
不知泉脉从何来，百面鼙鼓长汹涌。  
大灵闯首浮中流，背隐八卦开双眸。  
似闻夏潦不能没，疑有神仙司诸幽。  
我曾雁荡观龙鼻，半日才通涓滴水。  
岂如六月散甘霖，灵泉滚滚无穷已。  
惜哉埋没荒烟中，车马来稀三叠重。  
若教遗向飞来峰，龙井冷泉皆下风。  

张柏父　送郑惟泰丞江山  
都城十两车，送子江之浒。  
目寄片帆飞，水国沿渔浦。  
怜子经世才，战笔文中虎。  
小试乘田车，暂为民父母。  
民社不轻寄，忧戚抱民苦。  
忠孝指心切，求不愧仰俯。  
青天遇有阙，思惟炼石补。  
效职了男儿，一扇醇风古。  
送子独钟情，淮河共乡土。  

张保雝　题钓台  
汉包六合纲英豪，一箇冥鸿惜羽毛。  
世祖功臣三十二，云台何似钓台高。  

张本中　贤令山  
□□萦纡一径深，□看石壁起千音。  
雨□□□来春溜，雾霭留空□昼阴。  
坐对云山开远眼，静谐泉石会幽吟。  
山阴东武定何□，妙趣何曾间古今。  

张佖　碧户  
碧户扃鱼锁，兰窗掩镜台。  
落花疑怅望，归燕自裴回。  
咏絮知难敌，伤春不易裁。  
恨从芳草起，愁为晚风来。  
衣惹湘云薄，眉分楚岫开。  
香浓眠旧枕，梦好醉春杯。  
小障明金凤，幽屏点翠苔。  
宝铮横塞雁，怨笛落江梅。  
卓氏仍多酒，相如正富才。  
莫教琴上意，翻作鹤声哀。  

张佖　边上  
戍楼吹角起征鸿，猎猎寒旌背晚风。  
千里暮烟愁不尽，一川秋草恨无穷。  
山河惨澹关城闭。人物萧条市井空。  
只此旅魂招未得，更堪回首夕阳中。  

张佖　长安道中早行  
客离孤馆一灯残，牢落星河欲曙天，  
鸡唱未沈函谷月，雁声新度灞陵烟。  
浮生已司庄周蝶，壮志仍输祖逖鞭。  
何事悠悠策赢马，此中辛苦过流年。  

张佖　惆怅吟  
秋风丹叶动荒城，惨澹云遮日半明。  
昼梦却因惆怅得，晚愁多为别离生。  
江淹彩笔空留恨，庄叟玄谭未及情。  
千古怨魂销不得，一江寒浪若为平。  

张佖　春江雨  
雨溟溟，风冷冷，  
老松瘦竹临烟汀。空江冷落野云重，  
村中鬼火微如星。夜惊溪上渔人起，  
滴沥篷声满愁耳。子规叫断独未眠，  
罨岸春涛打船尾。  

张佖　春日旅泊桂州  
暖风芳草竟芊绵，多病多愁负少年。  
弱柳未胜寒食雨。好花争奈夕阳天。  
溪边物色堪图画，林畔鸾声似管弦。  
独有离人开泪眼，强凭杯酒亦潸然。  

张佖　春晚谣  
雨微微，烟霏霏，  
小庭半坼红蔷薇。钿筝斜倚画屏曲，  
零落几行金雁飞。萧关梦断无寻处，  
万叠春波起南浦。凌乱杨花扑绣帘，  
晚窗时有流鸾语。  

张佖　春夕言怀  
风透疏帘月满庭，倚栏无事倍伤情。  
烟垂柳带织腰软，露滴花房怨脸明。  
愁逐野云销不尽，情随春浪去难平。  
幽窗谩结相思梦，欲化西园蝶未成。  

张佖　洞庭阻风  
空江浩荡景萧然，尽日菰蒲泊钓船。  
青草浪高三月渡，绿杨花扑一溪烟。  
情多莫举伤春目，愁极兼无买酒钱。  
犹有渔人数家住，不成村落夕阳边。  

张佖　寄人二首  
别梦依依到谢家，小廊回合曲阑斜。  
多情只有春庭月，犹为离人照落花。  

张佖　寄人二首  
酷怜风月这多情，还到春时别恨生。  
倚柱寻思倍惆怅，一场春梦不分明。  

张佖　经旧游  
暂到高唐晓又还，丁香结梦水潺潺。  
不知云归何处，历历空留十二山。  

张佖　句  
槛外有天皆在照，望中无物敢潜行。  

张佖　秋晚过洞庭  
征帆初挂酒初酣，暮景离情两不堪。  
千里晚霞云梦北，一洲霜橘洞庭南。  
溪风送雨这秋寺，磵石惊龙落潭。  
莫把羁魂吊湘魄，九疑愁绝烟岚。  

张佖　芍药  
香清粉澹怨残春，蝶翅蜂魀恋蕊尘。  
间倚晚风生怅望，静留迟日学因循。  
休将薜荔为青琐，好与玫瑰作近邻。  
零落若教随暮雨，又应愁杀别离人。  

张佖　送容州中丞赴镇  
交趾同星坐，龙泉佩斗文。  
烧香翠羽帐，看舞郁金裙。  
鷁首冲泷浪，犀渠拂岭云。  
莫教铜柱北，只说马将军。  

张佖　所思  
空塘水碧春雨微，东风散漫杨柳飞。  
依依南浦梦犹在，脉脉高唐云不归。  
江头日暮多芳草，极目伤心烟悄悄。  
隔江红杏一枝明，似玉佳人俯清沼。  
休向春台更回望，销魂自古因惆怅。  
银河碧海共无情，两处悠悠起风浪。  

张佖　题华严寺木塔  
六街晴色动秋光，雨霁凭高只易伤。  
一曲晚烟浮渭水，半桥斜日照咸阳。  
休将世路悲尘事，莫指云山认故乡。  
回首汉宫楼阁暮，数声钟鼓自微茫。  

张佖　晚次湘源县  
烟郭遥闻向晚鸡，水平舟静浪声齐。  
高林带雨扬梅熟，曲岸笼云谢豹啼。  
二女庙荒汀树老。九疑碧楚天低。  

张佖　惜花  
蝶散鸾啼尚数枝，日斜风定更离披。  
看多记得伤心事，金谷楼前委地时。  

张佖　赠韩道士  
日暮秋风吹野花，上清归客意无涯。  
桃源寂寂烟霞闭，天路悠悠星汉斜。  
还似世人生白发，定知仙骨变黄芽。  
东城南陌频相见，应是壶中别有家。  

张碧　鸿门  
母龙衔日天地昏，八纮叆叇生愁云。  
秦原走鹿无藏处，纷纷争处围成群。  
四溟波立鲸相吞，薄摇五岳崩山根。  
鱼暇舞浪狂鳅鰄，龙蛇胆战登鸿门。  
星旗羽簇强者尊，黑风白雨东西屯。  
山河欲拆人烟分，壮士鼓勇君王存。  
项庄愤气吐不得，亚父{左豆右斗}声天上闻，  
玉光坠地惊崑崙。留侯气魄吞太平，  
舌头一寸生阳春。神农女娲愁不言，  
蛇枯老妪啼泪痕。星曹定秤称王孙，  
项籍骨轻迷精魂，沛公仰面争乾坤。  
须臾垓下贼星起，歌声缭绕凄人耳。  
吴娃捧酒横秋波，霜天月照空城垒。  
力拔山兮忽到北，骓嘶懒渡乌江水。  
新丰瑞气生楼台，西楚寒蒿哭愁鬼。  
三尺霜鸣金匣里，神光一照八千里。  
汉皇骤马意气生，西南扫地迎天子。  

张碧　题祖山人池上怪石  
寒姿数片寄突兀，曾作秋山秋水骨。  
先生应是厌风雷，着向池边塞龙窟。  
我来池上倾醉尊，半酣书破青烟痕。  
参差翠缕摆不落，笔头惊怪粘秋云。  
我闻吴中项容水，邀得将来倚松下。  
铺却双缯直道难，掉首空归不成画。  

张表臣　八阵图  
八阵功成妙用藏，木牛流马法俱亡。  
后来识得常山势，纵有桓温恐未详。  

张表臣　观高邮寺壁曹仁熙画水  
曹生画手信有神，毫端风雨生奫泇。  
波涛不合来翻屋，鲛鳄何须欲噬人。  
汤汤此水势方割，阳侯郁怒冯夷搏。  
鼍掷鲸呿海岳惊，雾塞云昏光景薄。  
开元将军爱骅骝，拳奇灭没隘九州。  
时危此物岂易得，写此尚可销人忧。  
末有乃孙画乃水，逋客见之心欲死。  
雷奔电击走中原，鱼怖龙愁宁忍视。  
先生道眼高崑崙，聊将妙语破迷津。  
中流险绝待舟楫，四海浩荡须经纶。  
我生甘作淮海客，身脱垂涎头雪白。  
惊心未定畏漰湍，欲觅平波泛家宅。  
此身端的老江湖，雨笠烟蓑是所图。  
他年但饱扬州米，今日宁论甓社珠。  

张表臣　和陈叔易就晁以道求长松  
暂隐嵩高六六峰，未乘云气御飞龙。  
自餐白石求黄石，更采长松寄赤松。  

张表臣　和杨大年馆直诗  
翰林历历侵华盖，禁掖明朝侍紫微。  
自昔词臣最清切，帝宸高拱借光辉。  

张表臣　金陵凤凰台  
骑鲸仙伯已凌波，奈尔三山二水何。  
地老天荒成脉脉，凤凰台上独来过。  

张表臣　句  
碧藕连根丝不断，红蕖著子薏何多。  

张表臣　句  
采玉应求破山剑，探珠仍遣水精奴。  

张表臣　句  
云移鸟灭没，风霁蝶飞翻。  

张表臣　句  
床弩天诛韩闼览，剑锋神助宋将军。  

张表臣　句  
蛇蛟已尽定飞去，雷电歨惊重下来。  

张表臣　句  
已乘云气翳凤麟，六百馀岁无斯民。  
想像璧月何当亲，虎头摩诘俱泯沦。  
谁其画者陆仲仁，远绍乃祖高无伦。  

张表臣　琵琶  
白鸽潜来入紫槽，朱鸾飞去唳青霄。  
江边塞上情何限，瀛府霓裳曲再调。  
漫道灵妃鼓瑶瑟，虚传仙子弄云環。  
小怜破得春风恨，何似今宵月正高。  

张表臣　青田壶碧筩酒  
酿忆青田核，觞宜碧藕筩。  
直须千日醉，莫放一杯空。  

张表臣　伤胡少汲兵败  
选将他年重，作师此日难。  
伤心闵东道，白首戴南冠。  

张表臣　诗一首  
射飞何必捐金弹，抵鹊虚烦用夜光。  
切玉昆吾宁刺豕，断蛟干越岂刲羊。  

张表臣　题雎阳双庙二首  
张许昭鸿烈，南雷贾共灵。  
无瑕双白璧，有曜五华星。  
怀哲音容在，伤时涕泪零。  
向来丹凤阙，犹带犬羊腥。  

张表臣　题雎阳双庙二首  
渔阳哭骑满关东，百战孤城挫贼锋。  
唐室兴亡击公等，九原可作更谁从。  

张表臣　婺州山中  
作畎捉檐卸，呼田歡乃侬。  
山塘莫车水，梅雨正分龙。  

张秉　句  
叠石自然成雁塔，賏泓依旧作龙塘。  

张秉　清风十韵  
何处来苹末，萧骚尽四邻。  
金茎吹晓露，玉宇动轻尘。  
易水离歌阕，齐纨怨思新。  
泛兰迷旧泽，落帽会佳辰。  
篱菊飘香远，庭桐坠叶频。  
帆开五湖客，槎去九霄人。  
曲沼铺纹簟，平芜偃绿茵。  
鸿飞资羽翮，鹰击助精神。  
仙驭归堪待，琴松韵更真。  
披襟同楚树，千古自相亲。  

张秉　戊早年七夕五绝  
斜汉西倾桂魄新，停梭今夕度天津。  
世间纵有支机石，谁是成都卖卜人。  

张秉　戊早年七夕五绝  
红渠烂熳碧池香，罗绮三千侍汉皇。  
阿母暂来成底事，茂陵宫桂已苍苍。  

张秉　戊早年七夕五绝  
香阶宝砌静无尘，摇指星河再拜人。  
若把离情今夕说，世间生死最伤神。  

张秉　戊早年七夕五绝  
北斗城高禁漏多，汉家宫殿奏笙歌。  
漫教青鸟传消息，金简长生得也么。  

张秉　戊早年七夕五绝  
珠箔风轻月似钩，还看锦乡结高楼。  
堪伤乞巧年年事，未识君王已白头。  

张秉　郑州联句  
函关秋霁雁初回，六里商於晓色开。  
四皓有灵应笑我，谪官方始入山来。  

张磻　闻兄衟竮作诗寄之  
飞旆翩然拂曙凉，都门饯送集冠裳。  
竮乡此去嗟予季，忠国古来留异方。  
贾谊谁云时不遇，郦生自谓我非狂。  
横江一纲空朝市，何物充庖荐庙廊。  

张伯常　宿难老堂  
漆园秋净夜堂虚，偶伴横林隐者居。  
纸绉白云垂帐厚，荻筛明月帘疏。  
玉棋子夺三军令，金剪刀翻数体书。  
疏广拂衣惭不早，芰荷舟舫草茅芦。  

张伯常　题双峰显祖院  
暖脉匀青地上苔，拂尘题柱记花开。  
海风一夜吹山雨，却送春寒入寺来。  

张伯端　挨排四象生真土诗  
东方青龙西白虎，南面朱雀北玄武。  
四兽狰狞不可当，定计将军能作主。  
两手擒来合战时，正见中秋月当午。  
杀气惊天动鬼神，用尽周星震区宇。  
须臾战罢兵器收，产颗明珠号真土。  

张伯端　宝月  
一轮明月当虚空，万国清光无障碍。  
收之不聚拨不开，前之不进后不退。  
彼非远兮此非近，表非外兮里非内。  
同中有异异中同，问你傀儡会不会。  

张伯端　抱一  
国富民安后，修成体属乾。  
凝神归妙道，抱一守丹田。  
去住浑无碍，升腾任自然。  
九年功满日，独步大罗仙。  

张伯端　采珠歌  
贫儿衣中珠，本自圆明好。  
不会自寻求，却数他人宝。  
数他宝，终无益，  
只是教君空费力。争如认取自家珍，  
价值黄金千万亿。此宝珠，  
光最大，遍照三千大千界。  
从来不解少分毫，刚被浮云为障碍。  
自从认得此摩尼，泡体空花谁更爱。  
佛珠还与我珠同，我性即归佛性海。  
珠非珠，海非海，  
坦然心量包法界。任你尘嚣满眼前，  
定慧圆明常自在。不是空，  
不是色，内外皎然无壅塞。  
六通神慧妙无穷，自利利他宁解极。  
见即了，万事毕，  
绝学无为度终日。怕兮如未兆婴儿，  
动止随缘无固必。不断妄，  
不修真，真妄之心总属尘。  
从来万法皆无相，无相之中有法身。  
法身即是天真佛，亦非人兮亦非物。  
浩然充塞天地间，只是希夷并恍惚。  
垢不染，光自明，  
无法不从心里生。心若不生法自灭，  
即知罪福本无形。无佛修，  
无法说，丈夫智见自然别。  
出言便作狮子鸣，不似野牛论生灭。  

张伯端　禅定指迷歌  
如来禅性如水，体静风波自止。  
兴居湛湛常清，不独坐时方是。  
今人静坐取证，不道全在见性。  
性於见里若明，见向性中自定。  
定成慧用无穷，是名诸佛神通。  
几欲究其体用，但见十方虚空。  
空中杳无一物，亦无希夷恍惚。  
希恍既不可寻，寻之却成乖失。  
只此乖失两字，不可执为凭据。  
本心尚乃如空，岂有得失能所。  
但将万法遣除，遣令净尽无馀。  
豁然圆明自现，便与诸佛无殊。  
色身为我桎梏，且恁和光混俗。  
举动一切无心，争甚是非荣辱。  
生身只是寄居，逆旅主号毗卢。  
毗卢不来不去，乃知生灭无馀。  
或问毗卢何似，只为有相不是。  
眼前叶叶尘尘，尘叶非同非异。  
况此尘尘叶叶，个个释迦迦叶。  
异则万籁皆鸣，同则一风都摄。  
若要认得摩尼，莫道得法方知。  
有病用他药疗，病差药更何施。  
心迷须假法照，心悟法更不要。  
又如昏镜得磨，痕垢自然灭了。  
本为心法皆妄，故令难尽诸相。  
诸相离了何如，是名至真无上。  
若欲庄严佛土，平等行慈救苦。  
菩提本愿虽深，切莫相中有取。  
此为福慧双圆，当来授记居先。  
断常纤尘有染，却於诸佛无缘。  
翻念凡夫迷执，尽被情爱染习。  
只为贪著情多，常生胎卵化湿。  
学道须教猛烈，无情心刚似铁。  
直饶父母妻儿，又与他人何别。  
常守一颗圆光，不见可欲思量。  
万法一时无著，说甚地狱天堂。  
然后我命在我，空中无升无堕。  
出没诸佛土中，不离菩提本坐。  
观音三十二应，我当亦从中证。  
化现不可思议，尽出逍遥之性。  
我是无心禅客，凡事不会拣择。  
昔时一个黑牛，今日浑身总白。  
有时自歌自笑，傍人道我神少。  
争知被褐之形，内怀无价之宝。  
更若见我谈空，恰似囫囵吞枣。  
此法唯佛能知，凡愚岂解相表。  
兼有修禅上人，只学闹口合唇。  
夸我问答敏急，却元不识主人。  
盖是寻枝摘叶，不解穷究本根，  
得根枝叶自茂，无根枝叶难存。  
便逞已握灵珠，转於人我难除。  
与我灵源妙觉，远隔千里之殊。  
此辈可伤可笑，空说积年学道。  
心高不肯问人，枉使一生虚老。  
乃是愚迷钝根，邪见业重为因。  
若向此生不悟，后世争免沉沦。  

张伯端　读雪窦禅师祖英集  
曹溪一水分千派，照古澄今无滞碍。  
近来学者不穷源，妄指蹄洼为大海。  
雪窦老师达真趣，大震雷音椎法鼓。  
狮王哮吼出窟来，百兽千邪皆恐惧。  
或歌诗，或语句，  
丁宁指引迷人路。言辞磊落义高深，  
击玉敲金响千古。争奈迷人逐境留，  
却将言相寻名数。真如实相本无言，  
无下无高无有边。非色非空非二体，  
十方尘刹一轮圆。正定何曾分语默，  
取不得兮舍不得。但於诸相不留心，  
即是如来真轨则。为除妄相将真对，  
妄若不生真亦晦。能知真妄两俱非，  
方得真心无羐碍。无羐碍兮能自在，  
一悟顿消穷劫罪。不施功力证菩提，  
从此永离生死海。吾师近而言语畅，  
留在世间为榜样。昨宵被我唤将来，  
把鼻孔穿放杖上。问他第一义如何，  
却道有言皆是谤。  

张伯端　火记六百篇  
火记六百篇，十月如转毂。  
朝昏各一卦，屯蒙相趁逐。  
子时发阳火，二百一十六。  
午时起阴爻，十八八个足。  
铅消汞自乾，熏蒸丹已熟。  
阴尽变纯阳，体貌如琼玉。  

张伯端　即心是佛颂  
佛即心兮心即佛，心佛从来皆妄物。  
若知无佛复无心，始是真如法身佛。  
法身佛，没模样，  
一颗圆光含万象。无体之体即真体，  
无相之相即实相。非色非空非不空，  
不动不静不来往。无异无同无有无，  
难取难舍难听望。内外圆通到处通，  
一佛国在一沙中。一粒沙含大千界，  
一个身心万个同。知之须会无心法，  
不染不滞为净业。善恶千端无所为，  
便是南无及迦叶。  

张伯端　见物便见心  
见物便见心，无物心不现。  
十方通塞中，真心无不遍。  
若生知识解，却成颠倒见。  
睹境能无心，始见菩提面。  

张伯端　绝句  
饶君了悟真如性，未免抛身却入身。  
何似更兼修大药，顿超无漏作真人。  

张伯端　绝句  
投胎夺舍及移居，旧住名为四果徒。  
若解降龙并伏虎，真金起屋几时枯。  

张伯端　绝句  
鉴形闭气思神法，初出艰难后坦途。  
倏忽虽能游万国，奈何弃旧却移居。  

张伯端　绝句  
释氏教人修极乐，亦缘极乐是金方。  
大都色相惟兹实，馀二非真谩度量。  

张伯端　绝句  
俗语常言合圣道，宜向其中细寻讨。  
能将日用颠倒求，天地尘沙尽成宝。  

张伯端　绝句六十四首  
先把乾坤为鼎器，次抟乌兔药来烹。  
既驱二物归黄道，争得金丹不解生。  

张伯端　绝句六十四首  
安炉立鼎法乾坤，锻炼精华制魄魂。  
聚散氤氲为变化，敢将玄妙等闲论。  

张伯端　绝句六十四首  
休泥丹灶费工夫，炼药须寻偃月炉。  
自有天然真火用，不须柴炭及吹嘘。  

张伯端　绝句六十四首  
偃月炉中玉蕊生，朱砂鼎内水银平。  
只因火力调和后，种得黄芽渐长成。  

张伯端　绝句六十四首  
嚥津纳气是人行，有药方能造化生。  
鼎内若无真种子，犹将水火煮空铛。  

张伯端　绝句六十四首  
调和铅汞要成丹，大小无伤两国全。  
若问真铅是何物，蟾光终日照西川。  

张伯端　绝句六十四首  
未炼还丹莫入山，山中内外尽非铅。  
此般至宝家家有，自是愚人识不全。  

张伯端　绝句六十四首  
竹破须将竹补苴，覆雏当用子为之。  
万般非类徒劳力，争似真铅合圣机。  

张伯端　绝句六十四首  
用铅不得用凡铅，用了真铅也弃捐。  
此是用铅真妙诀，用铅不用是诚言。  

张伯端　绝句六十四首  
虚心实腹义俱深，只为虚心要识心。  
莫若炼铅先实腹，且教守取满堂金。  

张伯端　绝句六十四首  
梦谒西华到九天，真人授我指玄篇。  
其中简易无多语，只是教人炼汞铅。  

张伯端　绝句六十四首  
道自虚无生一炁，便从一炁产阴阳。  
阴阳再合生三体，三体重生万物昌。  

张伯端　绝句六十四首  
坎电烹込金水方，火发昆仑阴与阳。  
二物若还和合了，自然丹熟遍身香。  

张伯端　绝句六十四首  
离坎若还无戊己，虽舍四象不成丹。  
只缘彼此怀真土，遂使金丹有返还。  

张伯端　绝句六十四首  
日居离位翻为女，坎配蟾宫却是男。  
不会个中颠倒意，休将管见事高谈。  

张伯端　绝句六十四首  
取将坎位中心实，点化离宫腹里阴。  
从此变成乾健体，潜藏飞跃尽由心。  

张伯端　绝句六十四首  
震龙汞自出离乡，兑虎铅生在坎方。  
二物总因儿产母，五行全要入中央。  

张伯端　绝句六十四首  
赤龙黑虎各西东，四象交加戊己中。  
复姤自兹能运用，金丹谁道不成功。  

张伯端　绝句六十四首  
西山白虎正猖狂，东海青龙不可当。  
两兽捉来令死斗，炼成一块紫金霜。  

张伯端　绝句六十四首  
华岳山头雄虎啸，扶桑海底牝龙吟。  
黄婆自解相媒合，遣作夫妻共一心。  

张伯端　绝句六十四首  
月才天际半轮明，早有龙吟虎啸声。  
便好用心修二八，一时辰内管丹成。  

张伯端　绝句六十四首  
先且观天明五贼，次须察地以安民。  
民安国富方求战，战罢方能见圣君。  

张伯端　绝句六十四首  
用将须分左右军，饶他为主我为宾。  
大凡临阵休轻敌，恐丧吾家无价珍。  

张伯端　绝句六十四首  
火生於木本藏锋，不会钻研莫强攻。  
祸发只因斯害己，要须制伏觅金翁。  

张伯端　绝句六十四首  
金翁本是东家子，送向西邻寄体生。  
认得唤来归舍养，配将姹女作亲情。  

张伯端　绝句六十四首  
姹女游从自有方，前行须短退须长。  
归来却入黄婆舍，嫁个金翁作老郎。  

张伯端　绝句六十四首  
纵识朱砂及黑铅，不知火候也如闲。  
大都全藉维持力，毫发差殊不作丹。  

张伯端　绝句六十四首  
契论经歌讲至真，不将火候著於文。  
要知口诀通玄处，须共神仙子细论。  

张伯端　绝句六十四首  
八月十五耫蟾辉，正是金精壮盛时。  
若到一阳来起复，便堪进火莫延迟。  

张伯端　绝句六十四首  
一阳才动作丹时，铅鼎温温照幌帷。  
受气之初容易识，抽添运用且防危。  

张伯端　绝句六十四首  
玄珠有象逐阳生，阳极阴消渐剥形。  
十月霜飞丹始熟，恁时神鬼也须惊。  

张伯端　绝句六十四首  
前弦之后后弦前，药味平平气象全。  
采得归来炉里鍛，鍛成温养似烹鲜。  

张伯端　绝句六十四首  
长男乍饮西方水，少女初开北地花。  
若使青娥相见后，一时关锁住黄家。  

张伯端　绝句六十四首  
兔鸡之月及其时，刑德临门药象之。  
到此金砂须沐浴，若还加火必倾危。  

张伯端　绝句六十四首  
日月三旬一遇逢，以时易日法神功。  
守城野战知凶吉，增得灵砂满鼎红。  

张伯端　绝句六十四首  
否泰才交万物盈，屯蒙二卦受生成。  
个中得意休求象，若究群爻谩役情。  

张伯端　绝句六十四首  
卦中设象本仪形，得象忘言意自明。  
后世迷徒惟泥象，却行卦炁望飞升。  

张伯端　绝句六十四首  
天地盈虚自有时，审观消息始知机。  
由来庚甲申明令，杀尽三尸道可期。  

张伯端　绝句六十四首  
要得谷神长不死，须凭玄牝立根基。  
真精既返黄金室，一颗灵光永不离。  

张伯端　绝句六十四首  
玄牝之门世罕知，休将口鼻妄施为。  
饶君吐纳经千载，争得金乌搦兔儿。  

张伯端　绝句六十四首  
异名同出少人知，两者玄玄是要机。  
保命全形明损益，紫金丹药最灵奇。  

张伯端　绝句六十四首  
始之有作无人见，及至无为众始知。  
但见无为为要道，岂知有作是根基。  

张伯端　绝句六十四首  
黑中有白为丹母，雄里藏雌是圣胎。  
太一在炉宜守慎，三田聚宝应三台。  

张伯端　绝句六十四首  
恍惚之中寻有象，杳冥之内觅真精。  
有无从此自相入，未见如何想得成。  

张伯端　绝句六十四首  
四象会时玄体就，五行全处紫金明。  
脱胎入口通身圣，无限龙神尽失惊。  

张伯端　绝句六十四首  
华池饮罢月凝辉，跨个金龙访紫微。  
从此众仙相识后，海潮陵谷任迁移。  

张伯端　绝句六十四首  
要知金液还丹法，须向家园下种栽。  
不假吹嘘并著力，自然丹熟脱真胎。  

张伯端　绝句六十四首  
徒施巧伪为功力，认取他家不死方。  
壶内旋添留命酒，鼎中收取返魂浆。  

张伯端　绝句六十四首  
雪山一味￥　醍醐，倾入东阳造化炉。  
若过昆仑西北去，张骞方得见麻姑。  

张伯端　绝句六十四首  
不识阳精及主宾，知他那个是疏亲。  
房中空闭尾闾穴，悮杀阎浮多少人。  

张伯端　绝句六十四首  
万物芸芸各返根，返根复命即长存。  
知常返本人难会，妄作招凶众所闻。  

张伯端　绝句六十四首  
欧冶亲传鑀　剑方，莫耶金水配柔刚。  
炼成便会知人意，万里诛妖一电光。  

张伯端　绝句六十四首  
敲竹唤龟吞玉芝，鼓琴招凤饮刀圭。  
近来透体金光现，不与常人话此规。  

张伯端　绝句六十四首  
药逢气类方成象，道合希夷即自然。  
一粒金丹吞入腹，始知我命不由天。  

张伯端　绝句六十四首  
赫赤金　1一日成，古仙垂语实堪听。  
若言九载三年者，尽是推延款日程。  

张伯端　绝句六十四首  
大药修之有易难，也知由我亦由天。  
若非积行施功德，动有群魔作障缘。  

张伯端　绝句六十四首  
三才相盗食其时，此是神仙道德机。  
万化既安诸虑息，百骸俱理证无为。  

张伯端　绝句六十四首  
阴符宝字逾三百，道德灵文止五千。  
今古上仙无限数，尽於此处达真诠。  

张伯端　绝句六十四首  
饶君聪慧过颜闵，不过师传莫强猜。  
只为丹经无口诀，教君何处结灵胎。  

张伯端　绝句六十四首  
了了心猿方寸机，三千功行与天齐。  
自然有鼎烹龙虎，何必担家恋子妻。  

张伯端　绝句六十四首  
未炼还丹须急炼，炼了还须知止足。  
若也持盈未已心，不免一朝遭殆辱。  

张伯端　绝句六十四首  
须将死户为生户，莫执生门号死门。  
若会杀机明返覆，始知害里却生恩。  

张伯端　绝句六十四首  
祸福由来互倚伏，还如影响相随逐。  
若能转此生杀机，返掌之间灾变福。  

张伯端　绝句六十四首  
修行混俗且和光，圆即圆兮方即方。  
显晦逆从人莫测，教人争得见行藏。  

张伯端　炼铅火候  
三十文爻七十武，二百六十分明数。  
首尾须教用武烹，中间文火温温煮。  
炉中炼出五彩光，赫赫一粒大如黍。  
将来掌上和壳吞，逍遥永作真仙侣。  

张伯端　沐浴  
刑德同生杀，加临二八门。  
丹砂宜沐浴，神水灌灵根。  
闭兑留金汞，禁关养魄魂。  
不须行火候，炉里自温温。  

张伯端　七言四韵十六首  
不求大道出迷涂，纵负贤才岂丈夫。  
百岁光阴石火烁，一生身世水泡浮。  
只贪利禄求荣显，不顾形容暗悴枯。  
试问堆金等山岳，无常买得不来无。  

张伯端　七言四韵十六首  
人生虽有百年期，寿夭穷通莫预知。  
昨日街头犹走马，今朝棺内已眠尸。  
妻财遗下非君有，罪业将行难自欺。  
大药不求争得遇，遇之不炼是愚痴。  

张伯端　七言四韵十六首  
学仙须是学天仙，惟有金丹最的端。  
二物会时情性合，五行全处虎龙蟠。  
本因戊己为媒聘，遂使夫妻镇合欢。  
只候功成朝北阙，九霞光里驾祥鸾。  

张伯端　七言四韵十六首  
此法真中妙更真，都缘我独异於人。  
自知颠倒由离坎，谁识浮沉定主宾。  
金鼎欲留朱里汞，玉池先下水中银。  
神功运火非终夕，现出深潭日一轮。  

张伯端　七言四韵十六首  
虎跃龙腾风浪粗，中央正位产玄珠。  
果生枝上终期熟，子在胞中岂有殊。  
南北宗源翻卦象，晨昏火候合天枢。  
须知大隐居鄽市，何必深山守静孤。  

张伯端　七言四韵十六首  
人人尽有长生药，自是愚迷枉摆抛。  
甘露降时天地合，黄芽生处坎离交。  
井蛙应谓无龙窟，篱鶠争知有凤巢。  
丹熟自然金满屋，何须寻草学烧茅。  

张伯端　七言四韵十六首  
要知产药川源处，只在西南是本乡。  
铅遇癸生须急采，金逢望远不堪尝。  
送归土釜牢封闭，次入流珠弍配当。  
药重一斤须二八，调停火候托阴阳。  

张伯端　七言四韵十六首  
休炼三黄及四神，若寻众药便非真。  
阴阳得类归交感，二八相当自合亲。  
潭底日红阴怪灭，山头月白药苗新。  
时人要识真铅汞，不是凡砂及水银。  

张伯端　七言四韵十六首  
莫把孤阴为有阳，独修一物转羸尪。  
劳形按引皆非道，炼气餐霞总是狂。  
毕世谩求铅汞伏，何时得见虎龙降。  
劝君穷取生身处，返本还元是药王。  

张伯端　七言四韵十六首  
好把真铅著意寻，莫教容易度光阴。  
但将地魄擒朱汞，自有天魂制水金。  
可谓道高龙虎伏，堪言德重鬼神钦。  
已知永寿齐天地，烦恼无由更上心。  

张伯端　七言四韵十六首  
黄芽白雪不难寻，达者须凭德行深。  
四象五行全藉土，三元八卦岂离壬。  
炼成灵质人难识，消尽阴魔鬼莫侵。  
欲向人间留秘诀，未闻一个是知音。  

张伯端　七言四韵十六首  
草木阴阳亦两齐，若还缺一不芳菲。  
初开缘叶阳先唱，次发红花阴后随。  
常道只斯为日用，真源返覆有谁知。  
报言学道诸君子，不识阴阳莫强嗤。  

张伯端　七言四韵十六首  
不识玄中颠倒颠，争知火里好栽莲。  
牵将白虎归家养，产个明珠似月圆。  
谩守药炉看火候，但看神息任天然。  
群阴剥尽丹成熟，跳出凡笼寿万年。  

张伯端　七言四韵十六首  
三五一都三个字，古今明者实然稀。  
东三南二同成五，北一西方四共之。  
戊己自居生数五，三家相见结婴儿。  
婴儿是一含真炁，十月胎圆入圣基。  

张伯端　七言四韵十六首  
不识真铅正祖宗，万般作用枉施功。  
休妻谩遣阴阳隔，绝粒徒教肠胃空。  
草木金银皆滓质，云霞日月属朦胧。  
更饶吐纳并存想，总与金丹事不同。  

张伯端　七言四韵十六首  
万卷仙经话总同，金丹只此是根宗。  
依他坤位生成体，种向乾家交感宫。  
莫怪天机俱漏尽，都缘学者尽迷蒙。  
若人了得诗中意，立见三清太上翁。  

张伯端　人我  
我不异人，人心自异。  
人有亲疏，我无彼此。  
水陆飞行，等观一体。  
贵贱尊卑，首足同己。  
我尚非我，何尝有你。  
彼此俱无，众泡归水。  

张伯端　三界惟心  
三界惟心妙理，万物非此非彼。  
无一物非我心，无一物是我己。  

张伯端　石桥歌  
吾家本住石桥北，山镇水关森古木。  
桥下涧水彻昆仑，山下有泉香馥郁。  
吾居山内实堪夸，遍地均栽不谢花。  
山北穴中藏猛虎，出窟哮吼生风霞。  
山南潭底隐蛟龙，腾云降雨山蒙蒙。  
二兽相逢闹一场，玄味隐伏皆真祥。  
景堪美，吾暗喜，  
自斟自酌醺醺醉。醉弹一曲无弦琴，  
琴里声声教仔细。可煞醉后没人知，  
昏昏默默恰如痴。仰观造化工夫妙，  
日还西出月东归。天是地，  
地是天，反覆阴阳合自然。  
识得五行颠倒处，指日升霞归洞天。  
黄金屋，白玉椽，  
玉女金童日侍前。南辰北斗分明布，  
森罗万象现无边。无昼夜，  
要绵绵，聚散周天火候全。  
若问金丹端的处，寻师指破水中铅。  
木生火，金生水，  
水火须分前后队。要辨浮沉识主宾，  
铅银砂汞方交会。有刚柔，  
莫逸意，知足常足归本位。  
万神齐贺太平年，恁时国富民欢喜。  
此个事，好推理，  
同道之人知此义。后来一辈学修真，  
只说存养并行气。在眼前，  
甚容易，得服之人妙难比。  
先且去病更延年，用火烹煎变阳体。  
学道人，去思已，  
休问旁门小法制。只知目下哄得人，  
不觉自身暗憔悴。劝后学，  
须猛絷，莫徒抛家住他地。  
妙道不离自家身，岂在千山并万水。  
莫因循，自贪鄙，  
火急寻师觅玄旨。在生若不学修行，  
未必来生甚胎里。既有心，  
要终始，人生大事惟生死。  
皇天若负道心人，令我三涂为下鬼。  

张伯端　随他  
万物纵横在目前，随他动静任哗欢。  
圆明定慧终无染，似水生莲莲自乾。  

张伯端　无心颂  
堪笑我心，如顽如鄙。  
兀兀腾腾，任物安委。  
不解修行，亦不造罪。  
不曾利人，亦不私己。  
不持戒律，不徇忌讳。  
不知礼乐，不行仁义。  
人间所能，百无一会。  
饥来吃饭，渴来饮水。  
困则打睡，觉则行履。  
热则单衣，寒则盖被。  
无思无量，何忧何喜。  
不悔不谋，无念无意。  
凡生荣辱，逆旅而已。  
林木栖鸟，亦可为比。  
来且不禁，去亦不止。  
不避不来，无赞无毁。  
不厌丑恶，不羡善美。  
不趣静室，不远闹市。  
不说人非，不夸己是。  
不厚尊崇，不薄贱稚。  
亲爱冤仇，大小内外。  
哀乐得丧，钦侮险易。  
心无两睹，坦然一揆。  
不为福先，不为祸始。  
感而后应，迫而后起。  
不畏锋刀，焉怕虎兕。  
随物称呼，岂拘名字。  
眼不就色，声不来耳。  
凡所有相，皆属妄伪。  
男女形声，悉非定体。  
体相无心，不染不碍。  
自在逍遥，物莫能累。  
妙觉光圆，映彻表里。  
包裹六极，无有遐迩。  
光兮非光，如月在水。  
取舍既难，复何比拟。  
了兹妙用，迥然超彼。  
或问所宗，此而已矣。  

张伯端　无罪福  
终日行不曾行，终日坐何曾坐。  
修善不成功德，造恶元无罪过。  
时人若未明心，莫执此言乱做。  
死后须见阎王，难免镬汤碓磨。  

张伯端　五言  
女子著青衣，郎君披素练。  
见之不可用，用之不可见。  
恍惚里相逢，杳冥中有变。  
一霎火焰飞，真人自出现。  

张伯端　心经颂  
蕴谛根尘空色，都无一法堪言。  
颠倒之见已尽，寂静之体翛然。  

张伯端　性地颂  
佛性非同异，千灯共一光。  
增之宁解溢，减著且无伤。  
取舍皆为过，焚漂总不妨。  
见闻知觉法，无一可猜量。  

张伯端　性地颂  
如来妙体遍河沙，万象森罗无障遮。  
会得圆通真法眼，始知三界是吾家。  

张伯端　性地颂  
视之不可见其形，及至呼之又却应。  
莫道此声如谷响，若还无谷有何声。  

张伯端　性地颂  
一物含闻见觉知，盖诸尘境显其机。  
灵常一物尚非有，四者凭何作所依。  

张伯端　性地颂  
不移一步到西天，端坐诸方在目前。  
项后有光犹是幻，云生足下未为仙。  

张伯端　性地颂  
求生本自无生，畏灭何曾暂灭。  
眼见不如耳见，口说争如鼻说。  

张伯端　圆通  
见了真空空不空，圆明何处不圆通。  
根尘心法都无物，妙用方知与物同。  

张伯端　赠白龙洞刘道人歌  
玉走金飞两曜忙，始闻花发又秋霜。  
徒夸粀寿千来岁，也似云中一电光。  
一电光，何太速，  
百年都来三万日。其间寒暑互煎熬，  
不觉童颜暗中失。纵有儿孙满眼前，  
却成恩爱转牵缠。及乎精竭身枯朽，  
谁解教君暂驻延。暂驻延，  
既无计，不免将身归水逝。  
但看古往圣贤人，几个解留身在世。  
身在世，也有方，  
祗为时人没度量。竞向山中寻草木，  
伏铅制汞点丹阳。点丹阳，  
事迥别，须向坎中求赤血。  
捉来离位制阴精，配合调和有时节。  
时节正，用媒人，  
金公姹女结亲姻。金公偏好骑白虎，  
姹女常驾赤龙身。虎来静坐秋山里，  
龙向碧潭奋身起。两兽相逢战一场，  
波浪奔腾如鼎沸。黄婆丁老助威灵，  
撼动乾坤走神鬼。须臾战罢云雨收，  
种个玄珠在泥底。从此根芽渐长成，  
随时灌溉抱真精。十月脱胎吞入口，  
不觉凡身已有灵。此个事，  
世间稀，不是等閒人得知。  
夙世若无仙骨分，容易如何得遇之。  
得遇之，宜便炼，  
都缘光景急如箭。要取鱼时须结罾，  
莫待临渊空叹羡。闻君知药已多年，  
何不收心炼汞铅。休教烛被风吹灭，  
六道轮回莫怨天。近来世上人多诈，  
尽著布衣称道者。问他金木是何般，  
噤口无言如害哑。却去伏气与休粮，  
别有门庭道路长。君不见破迷歌里说，  
太乙含真法最良。莫怪言辞多狂劣，  
只教时人难鉴别。惟君心与我心同，  
方敢倾怀向君说。  

张伯垓　寄沈菊山  
八十乾淳老，生涯半子虚。  
久无朝士馈，空有故人书。  
诗道穷方进，尘缘老尽除。  
茫茫天壤阔，谁复是知予。  

张伯垓　题椿桂堂  
进士从来荣一第，至比梯云仰攀桂。  
弟兄罕见五枝芳，昔说窦郎，  
今莫氏。莫氏一门真可荣，  
二难三秀众美并。见闻叹羡不易及，  
往往笞儿亲短檠。堂下荷衣戏成伍，  
堂上椿龄奉慈母。母夫人是月中娥，  
种得森森桂如许。飞腾从此上天衢，  
岂但森森月桂如。更看勋名相炤燿，  
连珠光彩夺星榆。  

张伯威　偶题  
壶中别景绝尘埃，不是山灵閟不开。  
午夜月华冬雪，为无人向此时来。  

张伯玉　罢新定至钱塘喜见孙观书记  
桐江撝袂蚤三年，把臂重来讲旧篇。  
陌上风尘成底事，鬓边霜雪但悠然。  
虬蟠我亦思沧海，鹗荐初方上碧天。  
忍把离杯又抛掷，别愁纷泊满春烟。  

张伯玉　出七里泷口望桐庐县  
泷口波自平，沧洲分两溪。  
辛勤下百粤，乍出天一涯。  
近入桐庐市，潮水滥中泜。  
不闻湍濑声，沙鸟浩然飞。  
物我两俱适，吾亦浩然归。  

张伯玉　初夏同孝叔游普光寺  
鱼跳莲叶青钱小，雪压花枝玉燕参。  
细草使辬瞻鹿扰，微风池果落莺含。  
满瓯春苟浮仙露，一点尖峰滴翠岚。  
却逐归舟更多景，晚来雌霓挂寒潭。  

张伯玉　初夏同孝叔游朱氏园  
冻醪卢橘助登临，此地相逢旧有音。  
石润自知梅信蚤，池方应为玉流深。  
诗成千色排清砌，话久花枝转夕阴。  
不见辟疆妨底事，月楼归去正龙吟。  

张伯玉　春日登望海亭  
望海亭前春色深，风光澹澹海沈沈。  
潮如世路来还去，山带城芜古到今。  
坐见微云生别岸，吟惊幽鸟起层阴。  
劝君莫苦凭高望，惊动子牟千里心。  

张伯玉　次韵王治臣九日使君席上二章  
楚枫丹外客颿稀，水拍长天雁字垂。  
乐事喜逢千日酒，凭高正在九秋时。  
吴歲调笑歌杨叶，蛮鼓{左金右坚}闳引柘枝。  
使骑相逢且留饮，行看卓马辔如丝。  

张伯玉　次韵王治臣九日使君席上二章  
新安江碧郡楼危，九日登临醉袖垂。  
莫笑松筠岁寒地，却胜桃李豾阳时。  
清渟酒莹红螺面。窈窕笙攒碧玉枝。  
未必尊前叹迟暮，几人知我始牵丝。  

张伯玉　答王越州蓬莱阁  
书报蓬莱高阁成，越山增翠越波明。  
云收海上天地静，人在月中金翠横。  
游女弄芳珠作佩，仙人度曲玉为笙。  
会须长揖浮丘伯，醉听银河秋浪声。  

张伯玉　答延平王八使君望江亭见怀之什  
望江亭上望桐江，烟水茫然隔锁窗。  
擢第蚤同丹桂树，从军俱在碧油幢。  
天遥皓月人千里，书托红鳞锦一双。  
开府时多家令瘦，酒旗犹恐未相降。  

张伯玉　到新定后却寄苏州蒋侍郎  
遂翁亭畔碧桃开，招隐溪头画舫回。  
曾奉云鸿此真赏。到今羽翼出尘埃。  
閒窥玉字书千卷，渴饮金茎露一杯。  
别后霜天苦寥阔，海云深处望公台。  

张伯玉　得越  
尺一除书与会稽，陋儒何以报天辉。  
岂惟大幕张红旆，更得全家住翠微。  
千骑晚随龙节去，一幅春送鷁舟飞。  
支离莫道攘空臂，乞得越州金印归。  

张伯玉　登乌龙山诗阁  
桐川本无尘，况此幽阁逈。  
万木含秋声，一轩与天净。  
前峰翠分滴，后谷语相应。  
槛下江云归，檐前古雪凝。  
岩僧对游客，湛若寒冰莹。  
百虑缘心空，独饭随疏磬。  
嗟余本林壑，谬与世纷竞。  
一作市朝人，几伤麋鹿性。  
旧山别来久，萝蔓锁幽径。  
长恐客沈深，未得归期定。  
息中来此境，时觉襟韵胜。  
犹愧招隐心，聊为小山咏。  

张伯玉　钓台  
尽逐鲸鲵埽八区，故人惟我更无余。  
云台功将任图画，天上客星閒卷舒。  
若把杀人来逐鹿，争似全身归钓鱼。  
先生有意羲皇外，不为林泉傲帝居。  

张伯玉　饭芝川村舍  
嫩苗苒苒头角秀，柔桑褭褭阴影轻。  
茆檐饭起上马去，一声雨后黄鹂鸣。  

张伯玉　访禹穴至阳明洞  
宛委山前舣画船，攀萝渐入太霄边。  
因寻大禹藏书穴，深入阳明古洞天。  
万壑秋光含细籁，数峰寒玉立苍烟。  
宝函金篆久稀阔，欲就皇人讲数篇。  

张伯玉　港口渡  
三月悲风瑟瑟寒，小船舟檝渡溪难。  
日高待得过岸去，回首脩篁千万竿。  

张伯玉　和国镇晚秋斋中见寄  
越国风光与众殊，贰车才调世应无。  
晴楼对酌云平海，夜榻分题月满湖。  
吟啸江山君好手，主张诗酒我非夫。  
行当乞挂朱轮去，别作香山九老图。  

张伯玉　和王治臣新定即事  
碧泉千脉泻金沟，名是东南俗阜州。  
任昿旧诗题县石，贺齐高叠照江流。  
月明几处游归客，春色何人醉倚楼。  
我是江潭钓鱼者，喜君相见且相留。  

张伯玉　后庵试茶  
郡僻好藏身，心閒久无事。  
前轩饱食罢，后庵取茶试。  
岩边启茶钥，溪畔涤茶器。  
小灶松火然，深铛雪花沸。  
瓯中尽余绿。物外有深意。  
滥官来此游，时得拂尘累。  
莫笑后庵茶，閒中好滋味。  

张伯玉　虎丘  
东客从来过虎丘，橘花渡口维扁舟。  
阖闾宫殿不可见，但对古塔寒飕飗。  
忆昔夫差全胜日，水犀十万横吴鉤。  
楚山既掘荆人冢，越岭仍将句践囚。  
岂谓西施能破国，谁知麋鹿上台游。  
唯有吴王有时月，夜深闲照剑池头。  

张伯玉　滬渎  
泛泛松江水，迢迢笠泽边。  
万年知禹力，灌溉有余功。  

张伯玉　会稽山  
稽山何崔嵬，奠此东南区。  
群山状趋附，万壑流萦纡。  
畴昔大禹来，简计天下书。  
诸侯率麏至，万玉争凫趋。  
防风独强梁。后至行趦趄。  
天威不可舍，改骨盈高车。  
至今憔悴烟，惨澹藏封隅。  
遂令百世后，尊王无异图。  
乃知圣人心，赏罚尽贻谟。  

张伯玉　寄会稽刁景纯学士  
雨后稽山紫翠毫，使君千骑压云鳌。  
楼台日暖花木丽，河汉夜凉丝竹高。  
瀛馆久淹骐骥足，越人今识凤凰毛。  
江南老守思离阔，梦想时过白鹭涛。  

张伯玉　寄毛都官  
寄问副车毛国镇，别来风味久如何。  
蓬莱阁上谁同饮，宛委山前几番歌。  
应向兰亭摛彩笔，曾教西子画清蛾。  
若还问我今何似，比著前春醉更多。  

张伯玉　寄睦州苏长使君  
阔步曾飞到广寒，一麾聊顿野云间。  
虬蟠涧底未失水，鹤在笼中且看山。  
旧日笑谈犹壮否，近来书信亦稀还。  
严滩桐岭宜秋醉，却恐才高不奈閒。  

张伯玉　寄睦州朱少卿  
何幸乡枌托使麾，忆曾淮澨见风仪。  
泉分龙岫成新酿，庙锁琼蕤换旧枝。  
二水清涵潭月夜，千峰晴卷雪云时。  
向来萧洒称名郡，少缓龚黄次补期。  

张伯玉　寄新定苏七太守  
闻道银符渡睦溪，桐山应为长清晖。  
渔翁几十迎舟拜，沙鸟成双夹旆飞。  
检点簿书茶贡蚤，体量风物橘奴肥。  
题舆自愧来何晚，未得云中瞩使威。  

张伯玉　监州新定却寄并旧僚  
久从光禄长城戍，却到严陵旧钓滩。  
休问簿书边报急，且听宅舍水声寒。  
舟浮南渡云千里，睡起东窗日数竿。  
寄语晋溪溪上月，楚天虽远一般看。  

张伯玉　鉴湖晚归  
会稽太守无事时，缓带长作渔樵嬉。  
大航平榻引宾从，谈笑晚从湖上归。  
湖边居望而簇簇，湖岸花木情依依。  
环峰晻霭天四垂，渌水荡漾双红旗。  
城头叠角已平西，船上樽西含余辉。  
冷风徐引江鹄飞，白云回首清猿啼。  
渔讴菱棹烟火微，使人却厌千骑随。  
归来楼阁上灯后，时觉天风清满衣。  

张伯玉　经大洋吴氏别业  
渐老故人少，与君兹晤言。  
方山共邻里，好畴旧田园。  
溪色寒生枕，松阴翠入轩。  
犹邻巾子在，相对举清尊。  

张伯玉　九日蕺山戒珠寺戏呈僚友  
秦望山前晓雁斜，蕺山云外看黄花。  
谁能带芥关心绪，且插茱萸伴物华。  
岁计簿书宁有尽，日生公事了无涯。  
樽前况有兵厨酒，不待兵厨酒亦赊。  

张伯玉　句  
红梅花下一樽酒，抛掷清香是负伊。  

张伯玉　郡斋閒步  
花木方塘小，楼台宅院深。  
以何消俸禄，无事任山林。  
雨雪羁游路，风沙苦战心。  
若论当此景，不啻万黄金。  

张伯玉　腊日喜雪  
腊雪常闻百厉销，今年腊日雪飘飘。  
山公预喜明年熟，擘画开春买酒瓢。  

张伯玉　留题千峰榭吴孝叔  
君把元英诗集披，群山依旧绕轩墀。  
杜陵几醉花前地，谢客曾吟日落时。  
雨过荷香兼酒美，云深泉韵透帘迟。  
佳名大约称千数，百万岚盘一一奇。  

张伯玉　留题玉泉山堂  
动非缘境静非祥，物物前尘现四天。  
此地筌蹄求妙论，有时璎络献诸仙。  
欲梅泉石多秋思，过夏松篁聒昼眠。  
一个攒眉招不至，劳师香火漏沈莲。  

张伯玉　龙门岩  
未到子陵台，先见龙门石。  
万物镇群峰，闯然耸双壁。  
清泉界中道，亢若高门陃。  
樵童走深径，鱼户掩沈碧。  
白道钓鱼郎，不知有行客。  

张伯玉　明月泉  
至今千丈松，犹伴数岩雪。  
不见纤尘飞，寒泉皓明月。  

张伯玉　睦州  
千家楼阁丽朝晖，人到于今说钓矶。  
雨后数峰骄欲斗，春来两港活如飞。  
高吟多谢沈家令，中酒长怜杜紫微。  
更爱严城无锁处，白云摇漾去还归。  

张伯玉　蓬莱阁閒望写怀  
越绝开华国，姚虞启后昆。  
昔闻句允霸，今作帝王藩。  
地得东南重，山侔岳渎尊。  
平湖来万壑，翠袖列千门。  
市井鱼盐合，居人组绣繁。  
牙旗开物表，州宅倚云根。  
六郡趋麟节，三峰出雉垣。  
秦游前事废，禹画旧书存。  
雁鹜来还去，鲸波吐复吞。  
菱歌秋溆远，江信暮潮浑。  
石古寒松偃，楼危昼霭昏。  
冷光浓可截，秀色净无痕。  
露嫋还堤柳，风飞列寺旛。  
深林藏杞梓，芳径杂兰荪。  
巧笑花争艳，嬉游玉斗温。  
画船鵰鷁迅，绛袖绮霞翻。  
有意皆行乐，无忧可莳萱。  
乡惟知俎豆，士亦贲丘樊。  
巨舶联艘至，交衢百货蕃。  
敲冰呈巧手，织素竞交鸳。  
丽圃红柑亚，通畦紫芋蹲。  
茶先春入焙，箂带雪黏盆。  
异萼随时坼，清香触处歕。  
吴趋惭种蠡，楚些陋湘沅。  
往事图难尽，前修孰可援。  
风流王与谢，唱和白兼元。  
顾我栖儒窦，胡为属使韐。  
迂疏非吏法，蹇浅是辞源。  
谬览先生策，谁调伯氏埙。  
翦裁迷幅尺，追琢昧{左王右與}璠。  
学术何曾取，名场辄屡奔。  
技甘同{左鼠右石}鼠，化敢望溟鲲。  
将幕闲留滞，乌台误选抡。  
埋轮惭避俗，折槛畏当轩。  
坎{左土右穉}人奚顾，羁孤舌但扪。  
爱书疑有癖，怕事欲无言。  
薪米支离叟，蹄盂炙轂髠。  
一为华省吏，三驾使君辬。  
蹭蹬慵成性，龙锺病愈惛。  
因怀邸中绂，来访道山园。  
税鞅红尘外，班条碧海垠。  
披襟澄沆瀣，缓带涤潺湲。  
乐岁欢康洽，高鼁礼让敦。  
南宫罗俊彦，东箭蔼瑶琨。  
退食求凋弊，吹毛析滞冤。  
庖刀怯余刃，{左木右畾}剑喜平反。  
重禄容虚受，期民肯惮烦。  
问贤思水薤，教俗养鸡豚。  
{左禾右羣}稏西成稻，逍遥北海樽。  
吏符多鹤立，僚友尽鸿骞。  
讵听棠阴颂，聊祛缿讼諠。  
行歌齐击壤，坐啸比啼猨。  
洞邃宜招隐，时清耻叫阍。  
嗫嚅挥醉笔，伛偻曝晴暾。  
蹑险齰长屐，寻幽叱短辕。  
穷通方自适，语默且休论。  
厌把诗筒发，欣逢酒{左亦下巾}掀。  
桔槔肥果茹，竹马戏儿孙。  
以此为官业，何由报主恩。  
冰霜徒{左厉右力}操，渊谷可惊魂。  
蕙帐羞逋客，庭{左豸右亘}鄙素餐。  
行当解簪绂，归老白云邨。  

张伯玉　蓬莱阁醉归  
蓬莱阁上醉归时，犹索芳樽步步随。  
啼鸟似来留翠佩，旁人笑为整花枝。  
腰閒半亸黄金印，头上斜欹白接{上罒下离}。  
拍手向他宾从道，使君未老莫扶持。  

张伯玉　七里滩  
漱玉鸣珠七里滩，到今犹照客星寒。  
卢奴有水徒千顷。未得高贤一瞬看。  

张伯玉　齐山图  
东南真赏有齐山，路隔江湖到者难。  
绝笔扫成千仞翠，数峰高挂一堂寒。  
林僧旧居云泉侣，刺史今为侍从官。  
还似东阳午涵碧，丹青写入雍州看。  

张伯玉　清明日  
每年每遇清明节，把酒寻花特地忙。  
今日江城衰病起，佛前新火一炉香。  

张伯玉　清思堂晓雪初霁望飞来山  
密雪晓初霁，朝阳霭融融。  
隐几高堂上，坐对飞来峰。  
梵塔倚天半，楼台出烟中。  
岧然金银阙，瑰碧交玲珑。  
渐转皎日高，杳杳闻疏钟。  
天和发秀彩，灏气如腾虹。  
况予世虑疏，久矣渟心胸。  
更临物外趣，愈觉万缘空。  

张伯玉　清思堂昼坐  
堂上萧然昼户开，澹松疏竹荫苍苔。  
白云无事不肯出，幽鸟有时还自来。  
何处覆车迷径路，几人缓颊走尘埃。  
支离得意谁知人，自对庭花引一杯。  

张伯玉　诗一首  
令狐太守好权奇，画楼新建月波晖。  
风光似逐水仙去，物色如从云汉归。  
春澹瀛洲浮海曲，涛惊渤澥起天围。  
从今便作月波唱，醉折姮娥金缕衣。  

张伯玉　书大禹寺壁  
萧寺禹祠傍，人间白日长。  
讽经闻海穴，洗钵动湖光。  
台殿留风月，烟云起栋梁。  
游人晚回首，松竹自苍苍。  

张伯玉　书应天寺壁  
城郭鏁山林，自无尘土侵。  
一峰来海上，高塔起天心。  
世路有盈缩，灵泉无浅深。  
使君今老矣，閒处得閒吟。  

张伯玉　送花赵提刑  
蓬莱阁上牡丹开，尽日凭栏望外台。  
不敢登门谒樽酒，且教山仆送花来。  

张伯玉　送交代倅车晏十一鲁望  
鲁望江南客，风骚猎将坛。  
高吟得意处，清韵逼人寒。  
场屋声华旧，襟灵渤澥宽。  
闺门尽羔雁，庭野列芝兰。  
黾勉来新定，淹留就小官。  
酒论浩劫饮，山欲上天看。  
待月高峰寺，听猿七里滩。  
入云移翠簜，凿石引鸣湍。  
一日交符去，芳风善继难。  
红尘久离阔，白首此相欢。  
留方医鹤膝，贶别遗渔竿。  
虎杏宁知用，松筠幸未残。  
路长分骥騤，火烈辨琅玕。  
沙际多平仲，鴒原有谢安。  
卷舒知自得，不用苦弹冠。  

张伯玉　送睦州丁郎中  
雨后桐江木叶稀，坐棠无事枕閒欹。  
扁舟几忍严君钓，古壁多逢沈令诗。  
夜静好当轮省宿，晓寒堪忆趁朝时。  
山城寂寞郎官贵，想对秋风动所思。  

张伯玉　送清溪郑中舍官满还京  
郑宰金闺彦，年来解绂归。  
囊装轻剑在，场屋故人稀。  
水馆酒初罢，霜江颿欲飞，  
无烦重回首，行矣近天晖。  

张伯玉　苏小小墓  
小小仙踪去不还，空标遗冢落人间。  
钱塘门地家何在，回首临平隔断山。  

张伯玉　宿普光寺  
无端未得归林下，又向南言拥使麾。  
夜宿禅关更萧洒，一轩寒月照清池。  

张伯玉　宿桐庐县江口  
桐庐江水碧，百丈见游鱼。  
元是新安水，流从下濑初。  
清风寒到底，明月静涵虚。  
尘土谁难濯，人心自不知。  

张伯玉　题思范轩二首  
英衮多年去竹轩，更思风节记山樊。  
抗言后坐遗忠美，通使河源旧策存。  
诗石欲留千古永，棠阴还对一楼繁。  
使君才望须相继，莫厌林间驻画辬。  

张伯玉　题思范轩二首  
天下儒宗不世勋，履声今绝岂重闻。  
空余逸韵传流水，犹喜清风在此君。  
山倚孔祠分积翠，篆寻严濑挂香云。  
接花酬倡将三记，时拂尘篇见旧文。  

张伯玉　题新定红渠阁  
烟卷龙绡豾格殊，彩霞翻处好风俱。  
几杯仙露含秋色，一曲蟾宫在画图。  

张伯玉　题新定红渠阁  
雨送清香浮酒面，泉飞幽韵透城隅。  
州民多有东南美，尽应嘉招入幕无。  

张伯玉　题新定郡斋寄孝叔二首　右后池荷  
主人今向日边归，犹有清香满谢池。  
为嘱西风莫摇落，不禁憔悴夕阳时。  

张伯玉　题新定郡斋寄孝叔二首　右赏春亭  
花意知君改外台，乱红飞尽见苍苔。  
纵教颜色明年在，前度刘郎肯再来。  

张伯玉　题禹庙  
宝穴千峰下，严祠一水傍。  
夜声沧海近，秋势越山长。  
薄葬超前古，贻谋启后王。  
万灵何以报，终古咏怀襄。  

张伯玉　题玉泉  
灵源曾记古篇章，飞入霜筠万丈长。  
六月林风吹宝瑟，九秋山翠坼银潢。  
试茶石鼎云含液，酿酒兵厨菊有香。  
到此欲知真玉性，不为圆折本来方。  

张伯玉　题月波楼  
烟波万里浮舟国，云木华亭鹤唳乡。  
欲驻野王船一饷，数声风笛肯相将。  

张伯玉　同年李郎中以诗见寄仍许见过次韵和答  
新定溪山国，病怀忻所依。  
桐君谈药妙，严濑得鱼肥。  
吏退钞书谱，朋来典道衣。  
轩车如顾我，春酒上苔矶。  

张伯玉　同孝叔游萧洒亭  
昔日贤侯多兴咏，为邻萧洒复潺湲。  
一桥飞处横牛渚，二水泉来见浙源。  
雨涨瀑泉添岳面，晚晴春草带潮痕。  
好风新月相留意，只恐张纲拥使轩。  

张伯玉　同孝叔游玉泉  
石磴松阴一化城，泉源疑透古瑶京。  
僧知到耳此根静，客来洗心诸虑清。  
星记祥光重璧合，蓝田霁色暮烟生。  
潺湲似识君将去，相送出山多别情。  

张伯玉　桐江口见雪  
无诸地无霜，从古因炎熟。  
晓出桐江口，喜见群峰雪。  
酌酒高颿下，归思满密寥泬。  
从今不系舟，泛泛老清澈。  

张伯玉　桐庐官满先寄杭州资政侍郎  
海角千家郡，天南一水涯。  
倦游惭梗泛，多滞喜瓜时。  
弱羽诚难振，危根只自持。  
几门尝际遇，百步亦参差。  
万壑喷霆雾，千峰出险{左山右戲}。  
牢愁客星见，孤节涧松知。  
贺厦宁无托，披云幸有期。  
鲁堂金石地，商欲再言诗。  

张伯玉　桐庐寺晓钟  
扁舟下桐圃，霜月满寒潭。  
疏钟一声起，清与天地参。  
春容逗万壑，窈窕出层岚。  
羁魂不成寐，洗耳涤尘贪。  

张伯玉　桐庐苏七太守通判晏鲁望远寄倡和之什辄伸记美  
桐君圃外州，树石最清幽。  
水截三吴秀，山当百粤秋。  
岩坰无俗土，宅舍有高楼。  
画隼真才望，题舆雅唱酬。  
滩声环醉枕，鹭影入茶瓯。  
蚤晚陪清躅，梯云奉俊游。  

张伯玉　王敦城  
晋氏天霸图，潜飞入坚壁。  
梦日有余祥，留鞭无旧迹。  
虽矜钱凤计，终堕太真策。  
不作忠良臣，高城有何益。  

张伯玉　王治臣以余在告宠示嘉什  
新安泉石最为佳，多病何劳养岁华。  
药好幸依桐圃近，山安惟畏酒垆赊。  
狂思逸客浮沧海，渴想仙人饮绛霞。  
欲傍重阳搘策起，菊房新小玉生芽。  

张伯玉　乌龙寺祈雨回马上口占  
官曹苦羁束，祈灵得幽便。  
夹路松披纷，蹑石烟分练。  
迎轩玉泉响，鸣驺沙鸟散。  
晓日破霜阴，前峰蔼葱蒨。  
逶迤步高阁，窈窕出云汉。  
坐来清思生，语余疏磬缓。  
方将尘滓滌，还忧簿书乱。  
偃旆拂归鞯，回首青猿断。  

张伯玉　五云豩醉归  
每日豩头醉脸红，归来庭院夕阳中。  
依稀听得家人语，扶起五云豩上翁。  

张伯玉　西湖楼  
积水照层峰，登临谁与同。  
望来生羽翼，醉欲上烟空。  
细细湿花雨，疏疏开袖风。  
新安江上景，尽属此楼中。  

张伯玉　西楼晚望  
叠岫敛余霞，轻舠簇远沙。  
斜阳媚城郭，细柳杂汀花。  
两两联归骑，萧萧起暮鸦。  
谁知故园兴，闲在使君家。  

张伯玉　西楼早望  
纤纤初日射西楼，楼上帘旌卷绣鉤。  
数襞断云秦望晓，一声寒雁鉴湖秋。  
烟波憔悴西施国，风月飘零范蠡舟。  
莫向登临动怀古，有情多为等闲愁。  

张伯玉　西园醉归  
向晚西园饮乍阑，山公酩酊上轻鞍。  
东方千骑随车出，南国佳人夹路看。  
纵目渐迷山色远，回头犹忆水声寒。  
归来未放宾游散，更赋新题刻烛观。  

张伯玉　逍遥堂寓兴  
疏竹閒花阴，了无尘土侵。  
旌麾千骑长，风月一堂深。  
海气生吟榻，烟香披醉襟。  
山翁方自得，莫问去留心。  

张伯玉　小楼独酌  
老去春来事事慵，春阴独酌小楼中。  
一千里色江南岸，二十四般花信风。  
祗有豩山迎醉目，更无尘土倦樊笼。  
鹪鹩自得诚堪笑，诗有余狂酒有功。  

张伯玉　新安江舟中奉酬孙观书记  
十年塞外忆江山，今日扁舟纵眼看。  
匝岸野花红似簇，避人沙鸟起成团。  
放怀自古酒为得，老笔到今诗最难。  
君解高吟我方饮，几人能共此清欢。  

张伯玉　新定望湖楼  
龙盘山影倒寒流，十里屏风翠入楼。  
画笔肯归涵碧手，湖光疑对涌金秋。  
主翁爱客排三雅，渔父忘机任直钩。  
为访红云绕花岛，满船歌舞按梁州。  

张伯玉　遥题钱公辅众乐亭  
句章太守钱君倚，湖上新为众乐亭。  
花木岂徒游子爱，笙歌长与郡人听。  
坐来高韵天风起，饮罢余香夕雨零。  
安得凭兰纵吟笔，玉觞遥对数峰青。  

张伯玉　游大禹寺回马上口占  
永日跻云峰，向晚下秋巘。  
却望碧城中，楼台翠烟满。  
前旌拥归骑，缓辔徐驭称。  
旷望写予心，平波海天远。  
顾予畴昔志，本以锄犁挽。  
敢望麋鹿资，遘此云龙旦。  
金门容窃步，玉殿叨灵瞔。  
复此千骑来，日逐纷华战。  
平生知退意，长畏岁月晚。  
行当引初服，还把芰荷翦。  

张伯玉　游叔虞祠  
庙中桐叶手中文，闲读高碑拂素尘。  
异陇归禾曾是主，徒林射兕独留神。  
关河莫问周秦事，花木谁分汉魏春。  
惟有门前旧溪水，秋风幽咽送行人。  

张伯玉　玉泉祈雨  
南州富潨射，万壑纵奔濑。  
兹泉一何高，敻与寥廓对。  
邈非猿鸟到，迅恐岩{左石右敖}碎。  
霜落天地清，玉立江海外。  
人区未蒙泽，蛟龙兹有待。  
浅石谅难渟，当与云涨会。  

张伯玉　再题州宅  
昔览微之州宅篇，待将屏障写山川。  
更看白傅明月句，欲上高楼跨紫烟。  
盘纡星斗旁六郡，零落风骚三百年。  
乔木自存人自远，可怜香案旧神仙。  

张伯玉　早谒禹庙  
晓出五云扃，皎日丽初宿雾斂严祠款灵秘。  
拂衽天风散，不听{下缺}  

赠陈虞卿  
东吴王孙归挂冠，玉丝红鱠满雕盘。  
狂吟但觉日月久，醉舞不如天地宽。  
小圃移花山客瘦，夜窗捣乐橘童寒。  
新书近日成多少，且告先生旋借看。  

张伯玉　赠范吏部  
海天东下越王州，碧城缭绕环山丘。  
春晴紫翠堆绮屋，日暮烟雨藏朱楼。  
禹祠花底金穴峻，贺老门前银汉秋。  
何当独把钓竿手，笑拥一艘东去游。  

张伯玉　正旦呈诸僚友  
拂雾酴酥酒满巡，越山如鬣水如鳞。  
日边虽望龙庭远，海上初传凤历新。  
好景融融来破雪，和风细细欲黏人。  
莫言老守无心计，排比宾僚醉过春。  

张伯玉　之官新定却寄并州通判王几道  
新定与并门，天南天北人。  
扁舟江处客，别乘塞垣身。  
朔马惊鸣橐，秋鲈上钓纶。  
何时叙离阔，把酒碧嵩春。  

张伯玉　之官新定同年李郎中以诗赋别即事感怀次韵上答  
雨后惊涛激箭催，为君停櫂把离杯。  
宦游向老令人笑，别恨伤春触处来。  
故国未归江令宅，全家且上子陵台。  
如今遇酒伸眉醉，休问多才与不才。  

张伯玉　之官新定寓兴三首  
关山雨雪征人渋，京洛风尘倦客心。  
谁信子陵溪上去，一川秋净滌烦襟。  

张伯玉　之官新定寓兴三首  
汴水东浮不系舟，到官无事只轻鸥。  
不才自古侥天幸，请却俸钱溪上游。  

张伯玉　之官新定寓兴三首  
溪山千古绝浮埃，时拂朝衣上钓台。  
却恐被它渔父笑，糟醨不啜又閒来。  

张伯玉　至和中得倅新定今领福唐再经此郡感旧书怀因呈使君刘孝叔  
十年前倅北州来，平日风情尚壮哉。  
玉水声中寒濯笔，石楠乡里夜衔杯。  
可怜白首成何事，犹得红旌向北回。  
太守故人应笑我，践言堪愧子陵台。  

张伯玉　至睦州泊新安江口  
前岁过此州，手持七闽节。  
虽远更惮劳，揽辔迟明发。  
回瞻七里滩，何日榜舟歇。  
幸得满三年，解符下瓯粤。  
却到新安江，依然旧澄澈。  
敛巾照江水，无白可添发。  
州人多故吏，罗立皆磬折。  
问我此去心，复有何施设。  
兴方顾诸老，谢尔相慰说。  
此度归来心，可共严陵说。  

张伯玉　州宅  
万叠湖山烟水滨，朱门画戟閒松筠，  
登临不踏红尘路，燕寝长居紫府春。  
昼静欲骖风外驾，夜寒疑是月中身。  
我惭白首方怀绂，犹得蓬莱作主人。  

张伯玉　舟次兰溪却寄新定太守  
解{左纟右麗}向萧瑟，叙别喜英豪。  
野水征颿迥，秋天醉幕高。  
使旟标画隼，骑吹压霜涛。  
几日狂酲析，思君梦更劳。  

张伯玉　舟次子陵钓台  
十载从军去又来，强为颜面走尘埃。  
久惭簪笏未归去，且喜妻孥共此来。  
旋撷岸蔬供野饭，欲题岩壁拂苍苔。  
子陵昔日诚高趣，未必全家上钓台。  

张伯玉　自新定沿牒三衢舟中寓兴寄所知  
井落瓯闽近，乡亭百粤连。  
一{上艹下洴}游宦客，两浆上滩船。  
石壅千寻浪，山围几匝天。  
乱篙鸣远屿，群讁捧危舷。  
峡断疑无路，汀回复济川。  
林深羡沙鸟，村近喜人烟。  
岂昧垂堂诫，都由稍食牵。  
家山旧庐在，蚤晚赋归田。  

张伯子　视旱田赋呈上元簿杨明卿  
输蹄旦旦风尘表，入眼群山青未了。  
刺藤迎日子先红，荞麦得霜花渐老。  
丛祠诡怪画村疃，古寺骞腾出林杪。  
征衫多次逐飞鸢，下檐有时随宿鸟。  
初晴得去恨迟迟，独夜不眠忧悄悄。  
公如老骥暂伏枥，我类游鳞终屈沼。  
一朝王事有期会，百里民情同探讨。  
详于禹贡辨等级，明似离娄烛幽眇。  
高依丘垄或微收，低近陂塘翻尽槁。  
凶荒有数合均一，报应于中又分晓。  
不能究实害非浅，倘使从宽恩岂小。  
兹行到处欲春风，批放莫教分数少。  

张昌祖　游灵岩  
深壑敞禅扉，独魁天下奇。  
烟云藏不尽，花木秀无时。  
谁谓神仙去，我疑蛟垒移。  
觉吟玷佳景，有句不成诗。  

张偁　题张子正观察溪风亭二首  
亭临流水上，地接古城隈。  
日永檐楹静，春深锦绣开。  
鸥随清漾远，风杂乱香来。  
怀咏北山檄，招邀翠作堆。  

张偁　题张子正观察溪风亭二首  
碧水通三径，高风重五侯。  
知深丹扆眷，未许赤松游。  
山简暂为郡，齐公晚得周。  
会攽滨海诏，再运钓鳌钩。  

张承　赠胡侍郎荣归  
官路驰驱鬓且苍，忽承恩诏许还乡。  
寻幽好结香山社，乘兴闲登绿野堂。  
未采佳苗供药灶，谩收新句入诗囊。  
人生硕德如公少，伫看芝兰更晚香。  

张崇　无题  
群山起伏朝灵岳，恰似千官奉至尊。  
吴蜀未平宜假手，顾将馀力致乾坤。  

张刍　题招提院静照堂  
槜李旧禅扉，丛林自翠微。  
寺居天外静，僧向日边归。  
野水涵齐几，闲云宿钓矶。  
庭前祖来意，谁为相依依。  

张春皓　十龟潭祈雨  
缘萝蹑蹬共跻攀，水色山光远近间。  
一勺龙蟠通海窟，半空虎啸隔尘寰。  
石潭云冷人稀到，溪路苔生为倦还。  
早望云儿施圣泽，何难营履步灵山。  

张椿龄　寄故人  
浮生难百岁，能得几日月。  
渐缺口中牙，将衰鬓边发。  
人情不久长，翻手成胡越。  
急急早归来，从今好休歇。  

张椿龄　思方外友  
我闻仙人隐尘寰，带索不整轻云寒。  
练气萧萧颜如丹，写诗赋咏锵琅玕。  
自言富贵无所待，一啸万古神情欢。  
嗟哉世故散淳朴，那识五体存真官。  
残形渗漉亏灵药，夙夕不愧精神单。  
仙芝混成生恍惚，道在此身端可观。  
离明坎兑发变化，大似百读还海湍。  
光辉便可揖玄上，胡用木鑽鑽石盘。  
亘古虚无阡陌阔，从君跨鹤而乖鸾。  

张椿龄　思高人  
仙人昔是瑶池客，佩玉鸣銮生羽翮。  
骑鲸千载说白云，弱水三万那可隔。  
蓬瀛深处乃其家，无限真仙衣绛霞。  
相呼酌醴劝蟠桃，安期大枣端如瓜。  
龙吟虎啸众乐奏，神芝瑞草生奇葩。  
愿将此意踵太古，自然之道非特夸。  

张祠部　瑞香花  
曾向庐山睡里闻，香风占断世间春。  
窃花莫扑枝头蝶，惊觉南窗半梦人。  

张次贤　过郭继一处士草堂  
爱寂尘轩冕，辞荣结草茨。  
午云封石磴，春鸟语花枝。  
茶熟琴三弄，诗成酒一卮。  
笑予长鞅掌，暂此共栖迟。  

张次贤　山居杂兴  
深林树色翠重重，一枕蘧蘧蝶翅浓。  
好鸟乍啼惊梦觉，可人山色人帘栊。  

张次贤　同陈提举庸郭安抚晞宗玩月南峰  
山中有佳客，山上月增明。  
廊庙心同赤，江湖梦独清。  
半庭业树影，万籁淡秋声。  
把手情何极，呼童问黮生。  

张翠屏　忆秦人洞  
溪上桃花无数开，花间秋水绿于苔。  
不因渔父寻源入，争识仙家避世来。  
翠雨连云流玉洞，丹霞护日抱瑶台。  
幔亭亦有红桥约，问我京华几日回。  

张存　句  
当时不葬曹横墓，千古犹存方茂山。  

张达明　题吴江甘泉  
桥下四{左木右翁}水，人间六品泉。  
松陵无鲁望，山茗为谁煎。  

张大亨　诗一首  
方寸平田便有余，子孙无复废耕锄。  
已将不死为嘉种，更向无何筑隐居。  

张大直　题含虚南洞  
云岭嵯峨挂夕阳，含虚南洞更徜徉。  
书堂犹觉宝薰在，石铫微闻仙茗香。  
遥想钓鱼台上客，飘然驾鹤白云乡。  
洪崖有路通仙岛，当日无人报始皇。  

张大直　题莲华西洞  
先生自是大罗仙，一去尘寰不记年。  
道室只今丹灶在，石窗依旧碧萝缠。  
空来莲洞闻仙乐，那得桃源驾铁船。  
欲觅当年天井路，云蒸雾罩水潺湲。  

张大直　题莲华西洞  
岩洞嵌空路险巇，神仙窟宅故应奇。  
涌云巧作莲幢仰，滴乳翻成石笋垂。  
琼树千年生异果，玉田四季产灵芝。  
真人隐壁君休问，驾鹤骖鸾自有时。  

张大直　题庆云东洞  
个中别是一乾坤，蔼蔼祥云拥洞门。  
天柱遥知锁金阙，绛桥仍想接崑崙。  
仙人幻出珊瑚木，玉女妆成锦绣墩。  
石室霜台更奇绝，桃源从此不须论。  

张大直　题三洞  
雨过薰风吹面凉，芒鞋终日水云乡。  
可怜尘绪萦人久，赖有仙源引兴长。  
山鸟无心时自语，林花有意解留香。  
村醪不惜杖头费，渴似虹霓饮练光。  

张焘　耆英会诗  
洛城今昔衣冠盛。韩国园林景物全。  
功在三朝尊二相，数逾九老萃群贤。  
当时乡社为高会，此日居留许款延。  
多幸不才陪履舄，更惭七十是新年。  

张焘　挽老苏先生  
本朝文物盛西州，独得宗公荐冕旒。  
稷嗣草仪书未奏，茂陵辞客病无瘳。  
一门歆向传家学，二子机云并隽游。  
守蜀无因奠尊酒，素车应满古原头。  

张道成　临终偈  
七十四年命幻身，临行动众动群伦。  
鸣钟击鼓浑闲事，一点圆明不动真，  
咦！擘破乾坤一玄牝，  
拿将日影挂林梢。  

张道洽　包山书院  
衔命龙荒万里余，归寻水竹与同居。  
早从洙泗传心学，晚辟包山教子书。  
细草幽花香笔砚，清风明月满庭除。  
一生宇宙皆春意，此乐颜鲁亦自如。  

张道洽　池州和同官咏梅花  
朔风吹石裂，寒谷自春生。  
根老香全古，花疏格转清。  
园林千树秃，篱落一枝横。  
佩芷兼怀玉，悠然见此兄。  

张道洽　池州和同官咏梅花  
苔封鹤膝枝，流水绕疏篱。  
一白雪相似，独清春不知。  
风流无俗韵，恬澹出天姿。  
霜月娟娟夜，吾今见所思。  

张道洽　池州和同官咏梅花  
半枯顽铁石，特地数花生。  
迥立风尘表，长含水月清。  
屋头寒岭瘦，门外小溪横。  
万里今为客，相看如弟兄。  

张道洽　池州和同官咏梅花  
痚痚竹外枝，短短水边篱。  
南雪若相避，东风殊不知。  
兰荃皆弱植，桃杏总凡姿。  
坐叹逋仙远，清宵费梦思。  

张道洽　池州和同官咏梅花  
不带吟诗癖，缘何太瘦生。  
肌肤姑射白，风骨伯夷清。  
格外宫妆别，天然画轴横。  
涪翁太多可，唤作水仙兄。  

张道洽　池州和同官咏梅花  
苍虬百岁枝，残雪数家篱。  
点俗那能染，孤芳只自知。  
肯回桃李面，要是雪霜姿。  
不见紫芝久，悠悠使我思。  

张道洽　池州和同官咏梅花  
不与百花竞，春风蓦地生。  
故将天下白，独向雪中清。  
我辈诗仍要，谁家笛自横。  
岁寒堪共老，髯叟十年兄。  

张道洽　池州和同官咏梅花  
何处出斜枝，茅檐自竹篱。  
首回春一盼，最与月相知。  
严冷冰霜面，汪癯山泽姿。  
几番将鹤去，倚树说相思。  

张道洽　池州和同官咏梅花  
有月色逾淡，无风香自生。  
霜崖和树瘦，冰壑养花清。  
政尔痚还冷，忽然斜又横。  
千林成独韵，难弟又难兄。  

张道洽　池州和同官咏梅花  
雪后半横枝，溪边一带篱。  
春从穷腊透，香报老夫知。  
淡月弄痚影，嫩寒含令姿。  
天涯值西子，牢落慰吾思。  

张道洽　池州和同官咏梅花  
殷勤天女供，那复一尘生。  
质淡全身白，行寒到骨清。  
常留雪中看，遮莫鬓边横。  
万古月宫桂，犹吾异姓兄。  

张道洽　池州和同官咏梅花  
古藓获痚枝，幽花发短篱。  
叭宜霜月照，莫遣雪风知。  
数点玲珑玉，三生洒落姿。  
自从窗外见，风味至今思。  

张道洽　池州和同官咏梅花  
玉肌元不粟，未怕夜寒生。  
雪里孤花发，山中一段清。  
几回和月看，独立到参横。  
不傍人篱落，谁呼石作兄。  

张道洽　池州和同官咏梅花  
春脚到寒枝，诗情满雪篱。  
每留孤鹤伴，不遣一蜂知。  
风漏腊前信，月描尘外姿。  
忆从归阆苑，终岁只君思。  

张道洽　池州和同官咏梅花  
万壑寒皆泎，孤根暖自生。  
不随千卉艳，独负一身清。  
水际寒香迥，窗间夜影横。  
舆台桃李辈，谁弟又谁史。  

张道洽　池州和同官咏梅花  
突出一清枝，孤村雪拥篱。  
韵无凡眼识，香有自心知。  
不是神仙骨，何缘冰玉姿。  
看看金鼎实，此味几人思。  

张道洽　池州和同官咏梅花  
参透香严境，都无灭与生。  
平分天女白，全借月娥清。  
雪屋人家好，霜桥野岸横。  
天寒倚修竹，齐弟伯夷兄。  

张道洽　池州和同官咏梅花  
子真同一性，和靖是三生。  
山意冷愈澹，月香幽更清。  
只应霜雁识，未怯玉龙横。  
密友惟清士，佳名称素兄。  

张道洽　池州和同官咏梅花  
为爱岁寒枝，呼童旋插篱。  
花清吟思觉，香冷梦魂知。  
雪月成仙韵，风烟带野姿。  
江天暮云合，千里故入思。  

张道洽　池州和同官咏梅花  
村墅苔为径，茅檐竹作篱。  
神清和月写，香远隔烟知。  
老树有余韵，别花无此姿。  
诗人风味似，梦寐也应思。  

张道洽　对梅  
老年不著梅花眼，得见梅花子细看。  
我不似梅梅似我，风流心事一般般。  

张道洽　对梅  
一点春风天正冬，不妨花下倒金钟。  
扳条拣蕊轻轻折，只嗅清香醉杀侬。  

张道洽　对梅  
数点枝头黏白玉，一年春意动黄钟。  
为渠拚受风流罪，只恐风流不到侬。  

张道洽　对梅  
秋水娟娟隔美人，江东日暮几重云。  
孤灯竹屋霜清夜，梦到梅花即见君。  

张道洽　访梅  
梅花欲放绕溪行，隔水香来分外清。  
拄杖过桥寻欲遍，竹林痚处数花明。  

张道洽　和方虚谷豫章徐子苍沿制檄抵秋浦  
词林日凋痚，生意不复新。  
慎勿大崛奇，崛奇惊恨人。  
玉堂老仙坡，过海走一巡。  
非天寔罚之，语言累其身。  

张道洽　见梅  
寒梅冲雪领春回，桃李纷纷趁脚来。  
一点阳和无尽处，从头分与百花开。  

张道洽　句  
早缘服玉肌能白，不为薰衣骨亦香。  

张道洽　句  
前生檐葡林中梦，到死旃檀国里香。  

张道洽　岭梅  
到处皆诗境，随时有物华。  
应酬都不暇，一岭是梅花。  

张道洽　梅花二十首  
和靖风流百世长，吟魂依旧化幽芳。  
已枯半树风烟古，才放一花天地香。  
不肯面随春冷暖，只将影共月行藏。  
悬知骨法清如计，传得仙人服玉方。  

张道沀　　梅花二十首  
数花疏疏静处芳，便成佳景不荒凉。  
暖回穷谷春常早，影落寒溪水也得。  
自倚风流高格调，唯消质素淡衣裳。  
满天霜月花边宿，无复庄周蝶梦狂。  

张道洽　梅花二十首  
泠泠涧水石桥傍，春正浓时风味长。  
清介终持孤竹操，繁华不梦百花场。  
描来月地前生瘦，吹落风檐到死香。  
结羽已空无染着，每来花下辄成狂。  

张道洽　梅花二十首  
冻花无多树更孤，一溪霜月照清癯。  
终身只友竹君子，雅志绝羞松大夫。  
白玉都拚雕作蕊，黄金不惜捻为须。  
亦知世有春风伴，问万花中着得无。  

张道洽　梅花二十首  
孤芳嫌杀浑群芳，雪满山坳月满塘。  
韵士不随今世态，仙姝犹作古时妆。  
雪羞洁白常回避，春忌清高不主张。  
地僻何妨绝供给，饥来只用宴寒香。  

张道洽　梅花二十首  
政尔寒阴惨淡时，忽逢孤艳映疏篱。  
金紫气味无人识，玉雪襟怀只自知。  
竹屋纸窗清不俗，茶瓯禅榻两相宜。  
花边不敢高声语，羌管凄凉更忍吹。  

张道洽　梅花二十首  
千林冻损禹阴凝，一点春从底处生。  
玉色独钟天地正，铁心不受雪霜惊。  
孤芳若与东君背，数树能令南纪明。  
醉后惟愁踏花影，青鞋不敢近花行。  

张道洽　梅花二十首  
数株如玉照寒塘，无日无风自在香。  
谷冷难教春管领，山深自共雪商量。  
已成到骨诗家瘦，不卖入时宫样妆。  
乱插繁花下醉，只应我似放翁狂。  

张道洽　梅花二十首  
行尽荒林一径苔，竹稍深处数枝开。  
绝知南雪羞相并，欲嫁东风耻自媒。  
无主野桥随月管，有根寒谷也春回。  
醉余不睡庭前地，只恐忽吹花落来。  

张道洽　梅花二十首  
天然标格阆风乡，薄薄铅华淡淡妆。  
月地向谁孤弄影，雪天蓦地忽闻香。  
征鞍处处频回首，羌管声声欲断肠。  
天上玉妃新谪堕，游蜂不敢近花傍。  

张道洽　梅花二十首  
才有梅花便自奇，清香分付入新诗。  
閒持杯酒临风处，独倚栏干待月时。  
试向园林千万树，何如篱落两三枝。  
霜天角里空哀怨，丘壑风流总不知。  

张道洽　梅花二十首  
才有梅花便自清，孤山两句一条冰。  
问渠紫陌花间客，得似清溪树下僧。  
雅淡久无兰作伴，孤高惟有竹为朋。  
雪天枝上三更月，人在瑶台第几层。  

张道洽　梅花二十首  
天寒共维未能灵，伫立通宵户不扃。  
小萼欲争天下白，数条独向雪中青。  
肯教旅雁寻常见，未许游蜂取次经。  
一片唯愁污尘土，寒苕和月扫中庭。  

张道洽　梅花二十首  
才有梅花便不尘，和霜和月为精神。  
风流晋宋之间客，清旷羲皇以上人。  
年后腊前无尽意，水边要下自然春。  
万花锦绣东风闹，难浼悠悠玉雪身。  

张道洽　梅花二十首  
才有梅花便不村，其人如玉立黄昏。  
些些蕊里藏风韵，个个枝头带月魂。  
常挹清香来燕坐，可教落片点空樽。  
到腰深雪庭前白，心事寒松拟共论。  

张道洽　梅花二十首  
才有梅花便不同，一年清致雪霜中。  
疏疏篱落娟娟月，寂寂轩窗淡淡风。  
生长元从琼玉圃，安排合在水晶宫。  
何须更探春消息，自有幽香梦里通。  

张道洽　梅花二十首  
天下无花白到梅，风前和我不尘埃。  
堎赠鹤骨霜中立，偃蹇龙身雪里来。  
未许琼花为行辈，定教玉蕊作舆台。  
夜深立尽扶疏影，一路清溪踏月回。  

张道洽　梅花二十首  
几年冷树雪封骨，一夜东风春透怀。  
花里清含仙韵度，人中癯似我形骸。  
三点两点淡尤好，十枝五枝疏更佳。  
野意终多官意少，玉堂茅舍任安排。  

张道洽　梅花二十首  
爱疏爱淡爱枯枝，已爱梅花更爱奇。  
江路一年春好处，石桥半夜月明时。  
蹇驴积雪深须去，破帽严霜打不知。  
世上非无好颜色，诗人所赏是风姿。  

张道洽　梅花二十首  
癖爱梅花不可医，开教探早落教迟。  
欲知无限春风意，尽在相将暮雪时。  
竹屿烟深寻得巧，茅檐月淡立成痴。  
梦骖鸾鹤相寻去，题遍江南寺寺诗。  

张道洽　梅花七律  
白玉花头碧玉柯，半枯安得树婆娑。  
云垂江路天将雪，霜滑溪桥水不波。  
林杪冬穷群木落，岭头春蚤一枝多。  
夜深立尽客前月，其奈此兄风味何。  

张道洽　梅花七律  
夜月轻描玉样身，枉拚心力唤真真。  
藤床几度劳清梦，竹屋相看是故人。  
玉雪襟期惟我共，金兰气味更谁亲。  
一清赖有天知己，多少春花逐后尘。  

张道洽　梅花七律  
南堂深处向阳身，第一东风信息真。  
树冷花清无俗韵，天寒日暮有佳人。  
林逋眼目才能识，何逊心情独见亲。  
养就枝头金鼎实，千花陌上已成尘。  

张道洽　梅花七律  
洒落胸襟不受尘，水沈为骨玉为神。  
直疑天上浑无雪，不放人閒别有春。  
驱遣山蜂离境界，招呼野鹤作比邻。  
分明清入仙舑格，人似孤山始得真。  

张道洽　梅花七律  
清白家风不染尘，冰霜气骨玉精神。  
腊前恰见无多蕊，天上还他第一春。  
香在雪天孤有韵，影於月地四无邻。  
逃禅未到天然处，笔底如何写得真。  

张道洽　梅花七律  
雪白都无半点尘，多应滕六即花神。  
孤根欲老冰霜国，一朵尽收天下春。  
流水断桥谁是主，寒松痚竹合为邻。  
寥寥不见古颜色，澹月微云到本真。  

张道洽　梅花七律  
万雪千霜百岁枯，月中不数桂婆娑。  
香来野墅深深径，影落寒池浅浅波。  
众木凋零愁冻折，一枝的皪得春多。  
题诗未有惊人句，输与风流人姓何。  

张道洽　梅花七律  
雪虐风饕铁石柯，终然痚瘦欠婆娑。  
清姿雅澹嫌霜粉，痚影横斜浸月波。  
幽树百年浑未老，好春数点不须多。  
西湖处士风流远，善识花人更几何。  

张道洽　梅花七律  
藓护苔封白玉柯，泎蓦地转阳和。  
任枯半树韵尤古，才放一花春已多。  
神倩满庭明月写，香随隔水晚风过。  
古今真爱梅人少，原祀诗家始祖何。  

张道洽　梅花七律  
高标胜韵点人寒，残雪痚篱是水南。  
天上玉妃居第一，人閒石友结成三。  
广平心事今犹在，和靖家风晚最谙。  
莫讶清晨将鹤出，孤筇行过竹西庵。  

张道洽　梅花七律  
蓓蕾梢头破晚寒，风流无限涧之南。  
俯看春艳相千万，微挂月痕初二三。  
岩桂清应居此下，山桃素不与吾谙。  
一枝昨夜垂垂白，知在前村水竹庵。  

张道洽　梅花七律  
莹彻无瑕照眼寒，无边春意满溪南。  
绝疑飞雪吹花六，独自临风绕树三。  
夜月襟怀谁与共，岁寒情味久相谙。  
软红尘土应无此，竹外清湍竹里庵。  

张道洽　梅花七律  
才有梅花便不凡，半依月涧半霜岩。  
斜欹独树疑龙卧，细啄残英笑鹤馋。  
雪里仙姿谁解写，腊前春信可容缄。  
孤山遗下十四字，千载一条冰样衔。  

张道洽　梅花七律  
穷腊无花可入诗，何人翦玉著南枝。  
香浮风细月明夜，春在天寒日暮时。  
玉面亭亭成独立，冰心皎皎竟谁知。  
眼明数点窗前白，梦见鲁山元紫芝。  

张道洽　梅花七律  
兀坐蒲团眼辄惊，数花点得一窗明。  
月边再见古颜色，雪里独含春性情。  
骨格三生传岛瘦，风标万世说夷清。  
夜霜竹屋寒无奈，一笑持杯寿此兄。  

张道洽　梅花七律  
皎然玉色耿无邻，回首千花总后尘。  
数要罗浮山下月，一枝大庾岭头春。  
与时无竞抱幽质，於我有情真故人。  
众志独清天不管，自临野水照精神。  

张道洽　梅花七律  
冰氏根苗出涸阴，一团玉雪缟千林。  
百年幽树古香澹，数个痚花春意深。  
俗眼共怜西子态，世人谁识广平心。  
孤芳不入骚经里，物色分留待我吟。  

张道洽　梅花七律  
落尽精英宇宙荒，天将清白付幽芳。  
万花场里春无色，独树桥边月有香。  
怪怪奇奇依水石，潇潇洒洒带冰霜。  
玉肤耐得寒如许，薄薄轻绡翦作裳。  

张道洽　梅花七律  
越痚越澹越幽奇，最是精神与月宜。  
残雪轩窗看到晓，冷烟篱落立移时。  
寄将不驿传千里，折得寒檐第几枝。  
只为花清诗自别，此花之外更无诗。  

张道洽　梅花七律  
花中气节老逾刚，万木摧残独自芳。  
天女不生凡意想，月娥偏尚澹梳妆。  
精神冰玉前生瘦，骨髓栴檀抵死香。  
说到调和天下口，轻轻桃杏敢承当。  

张道洽　梅花七律  
子真世裔神仙种，和靖家风冰玉身。  
只此玲珑三数蕊，不知收拾几多春。  
香浮静夜天知己，影浸寒池月写真。  
留待楚骚千载恨，花中谁识独醒人。  

张道洽　梅花七律  
天姿雅澹似高人，万树千红总后尘。  
花蚤花迟两年景，枝南枝北一家春。  
轻轻欲折还休去，得得相看不厌频。  
坐到参横浑未晓，夜窗无月更传神。  

张道洽　梅花七律  
乾坤收拾几精华，全付茅茨小小家。  
压尽园林千万蕊，只消篱落两三花。  
雪消数尺暗埋岭，月浸一痕微印沙。  
玉面亭亭太幽独，天寒空谷正堪嗟。  

张道洽　梅花七律  
百余年树半苍苔，才有一枝花便佳。  
腊近已含春意思，香寒足慰晚情怀。  
澹烟孤寺藏山崦，残雪痚篱傍水涯。  
刚被幽香相触拨，消磨石路几青韕。  

张道洽　墨梅  
一枝的的照人寒，绝胜溪桥立马看。  
只恐东风解相怨，漏他消息入毫端。  

张道洽　瓶梅  
寒水一瓶春数枝，清香不减小溪时。  
横斜烛底无人见，莫与微云澹月知。  

张道洽　瓶梅  
春在胆瓶閒，朝看复暮看。  
小屏遮护著，不怕玉肌寒。  

张道洽　千叶梅  
应怯春寒悄，重重叠叠衣。  
本来飞燕瘦，翻作玉环肥。  

张道洽　嗅梅  
一夜吹香过别村，瘴江洗尽水云昏。  
真堪持作维摩供，鼻观微参透顶门。  

张道洽　寻梅  
平生春兴十分深，长恐梅花负赏心。  
偶有一枝斜照水，前村踏雪也须寻。  

张道洽　寻梅  
澹澹一痕月，痚痚数个花。  
春风也公道，先到野人家。  

张道洽　忆梅  
到得芳天闹众葩，相思一夜鬓成华。  
阆风归去无消息，梦寐犹应见此花。  

张道洽　咏梅杂诗  
百余年树未为古，三四点花何限春。  
欲折一枝无处赠，世间少有识花人。  

张道洽　咏梅杂诗  
此兄自是风尘表，半在山巅半水涯。  
老子怕寒浑不出，夜窗明月看横斜。  

张道洽　咏梅杂诗  
痚花清晓嫩寒时，粉蝶霜禽总不知。  
未有风流如此老，为渠费尽雪桥诗。  

张道洽　咏梅杂诗  
风流百世林和靖，洒落三生杨补之。  
一自阆风归去后，几回展画又观诗。  

张道洽　咏梅杂诗  
夜深月透小窗纱，梦到瑶池阿母家。  
急遣山僮开户看，不知是雪是梅花。  

张道洽　咏梅杂诗  
孤山风味梅花句，先落人閒万古香。  
应笑老夫无一诗，千回寂寞绕花傍。  

张道洽　咏梅杂诗  
三生种植得梅缘，每见梅花辄欲颠。  
汪梦化为蝴蝶去，也应只在此花边。  

张道洽　咏梅杂诗  
昔年诗担过罗浮，曾见梅花一夕留。  
翠凤几回清夜梦，月明还挂旧枝头。  

张道洽　咏梅杂诗  
茶灶熏炉与笔床，黄昏待月在东厢。  
地欠知得花清处，影落寒池水亦香。  

张道洽　咏梅杂诗  
不是梅花契分深，与谁共话岁寒心。  
隔溪竹外无人见，自有香来不用寻。  

张道洽　咏梅杂诗  
万里閒关庾岭回，岭头曾见此花来。  
远游何似在家好，屋角玲珑一树开。  

张道洽　咏梅杂诗  
数点痚花不满枝，倚栏惟恨月明迟。  
风流一段无人共，正是霜飞屋角时。  

张道洽　咏梅杂诗  
小小茅茨野老家，不随桃李竞春华。  
欲知格韵真孤绝，秃尽千林始一花。  

张道洽　咏梅杂诗  
正是天荒地老时，芙蓉憔悴菊离披。  
呼童试探溪南路，春到寒梅第几枝。  

张道洽　咏梅杂诗  
南枝太蚤北枝迟，非蚤非迟恰好时。  
竹屋一痕微月照，老夫树下正吟诗。  

张道洽　照水梅  
照影寒溪水，溪中水也香。  
佳人临宝鉴，自作寿阳妆。  

张道洽　折梅  
日暮天寒小驿亭，竹边流水浅泠泠。  
一枝蚤落诗人手，无恨春风入胆瓶。  

张道宗　玉华山  
玉华山形郁崷崒，白昼莽苍常生烟。  
近村百家湿翠黛，阴崖千迟淙寒泉。  
山根宛转抱河曲，河流倒影浸碧巅。  
文皇性热不奈暑，当时宫此安徙然。  
得非遍选天下胜，莫如兹地无烦喧。  
暂游已骇非俗骨，久驻直恐成真仙。  
何当借得神画笔，霜绡十幅图孱颜。  

张道宗　玉华寺  
殿阁依山古，寻春闲客行。  
谁知唐帝馆，今在梵王城。  
禾黍伤时变，松篁入夜清。  
惟余碧岩溜，依旧昔年声。  

张衟　圣水寺  
圣水山南莲萼辉，徘徊花下蝶双飞。  
春风助我晨游兴，月上层峦照拂衣。  

张德容　芦台峭帆亭  
高秋客未还，何处望乡关。  
乔宇苍烟外，孤亭落照间。  
雨晴山觉近，潮满水如闲。  
目断峒阳路，归云不可攀。  

张德兴　朝天宫成纪怀  
崒律千寻玉垒开，龙盘虎踞拥金台。  
云中双阙天颜近，塞山孤臣铁骑回。  
砂壁朝疑烽火动，松风夜杂鼓笳哀。  
愿将只手扶红日，扫尽狼烟御辇回。  

张登　洞石岩  
山断开元蝎，龛留大业僧。  
七年驰便路，三蹑石梯层。  

张登　句  
孤高齐帝右，潇洒晋亭峰。  

张登　留题熙春亭  
熙春亭建为民安，要识熙熙本不难。  
一日但能先克复，百年虽久亦胜残。  
满城和气薰天地，终岁长春忘暑寒。  
斯道古今无异路，独题待与后贤看。  

张登　朱槿花  
甲子虽推小雪天，刺桐犹绿槿花然。  
阳和长养无时歇，却是炎州雨露偏。  

张登辰　挽赵秋晓  
儒风凋落尽，生意仅如丝，  
一自先生死，深为吾道悲。  
颓波谁砥柱，善类孰纲维。  
有子森如玉，斯文想未衰。  

张登辰　挽赵秋晓  
自古名而寿，宗臣罕有之。  
尝陵终落魄，贺白不期颐。  
天涸璇源派，霜摧玉树枝。  
游魂归故国，忍见黍离离。  

张登辰　挽赵秋晓  
羁贯分灯读，论交若弟兄。  
羡君先得隽，嗟我老无成。  
几载同忧患，终年隔死生。  
梦中犹历历，笑语若生平。  

张登辰　赭衣舂  
赭衣舂永巷，酸风起幕杵。  
声声碎妾心，妾见痛隔三千里。  
灞水欢迎骨肉恩，子母再见无由缘。  
谁将鸩羽饮龙子，晨猎上林如意死。  
妾耳纵能闻，妾目那能视。  
妾口纵能言，妾足安能履。  
白日改色天容愁，未央宫中桐叶秋。  
堂堂丰沛龙准公，三尺造汉烹英雄。  
击布归来尚无恙，预置股肱如指掌，  
明知戆勃可安刘，何为存妾子母无良谋。  

张頴　清淮楼  
观鱼惠子台芜没，梦蝶庄生冢木秋。  
唯有清淮供四望，年年依旧背城流。  

张定千　诗一首  
况说龙沙最边陲，关河阻隔远明时。  
蕃戎把隘当路坐，何日申奏圣人知。  
今遇司空来宣问，枯林滋润再生枝。  
四面六蕃多围绕，伏恐寻常失朝仪。  
若不远仗天威力，只怕河隍陷戎夷。  
请须司空奏论事，封册加官莫改移。  
比至今秋新恩泽，山林草木总光辉。  
塞上艰莘无说处，一心目断望龙墀。  

张栋　次太守郑安恭探梅过西湖韵二首  
亭亭冰质照溪明，虢虢如闻环佩声。  
初讶玉妃游月地，但无他仗引霓旌。  
使君再约殷勤赏，天意从教烂漫晴。  
诗律清严谁敢犯，七言今始见长城。  

张栋　次太守郑安恭探梅过西湖韵二首  
金方正位凿平湖，物景堪将入画图。  
两岸雨垂杨柳重，一汀沙立鹭鸶孤。  
泓澄良夜摇明月，潋滟高秋蘸碧芦。  
寓目潇湘徒有约，残阳归去独踌躇。  

张栋　寄崔嘉彦  
厌踏千山折，欣逢屋数椽。  
衣冠存古制，松雪对华巅。  
自漉瓮中酒，仍烹涧底泉。  
桃源疑此是，不必问神仙。  

张洞　浓翠台  
君怀澹无营，潇潇渊明伍。  
筑台面乔岳，种竹环幽户。  
糠秕身后名，徽纆腰间组。  
高风激奔竞，救时非小补。  

张斗南　诗一首  
辞得官来性又便，恰如病马解韁牵。  
虽无白日三声喏，赢得清宵一枕眠。  

张度　题洛阳村寺  
金谷花时醉一场，旧游无日不思量。  
谁知万水千山里，枉被人传过洛阳。  

张端义　赋秋江图  
浪静风平月正中，自摇柔櫓驾孤篷。  
若无三万六千顷，把甚江湖著此翁。  

张端义　句  
不因花退尽，必是梦残时。  

张端义　句  
碧云千里暮，红叶十分秋。  

张端义　挽周晋仙  
策杖辞朋友，形骸已可怜。  
无钱亲药裹，冒雨上归船。  
官竟生前弃，诗应死后传。  
空余京洛月，愁照月台边。  

张谔　静乐轩喜成  
山县为官不见山，一朝列嶂忽当关。  
抽身牒拆时舒眼，领客杖藜聊解颜。  
常乐本来由我静，倦飞每尔愧知还。  
莫嫌邑小仍兼陋，曾有涪翁赏中间。  

张方　泊舟别故  
瓣香杓杜老先生，文艺林中许乞盟。  
埽叶岩幽酌泉窦，可能续赋洞箫声。  

张方　乌尤山  
竹桥沙水乌尤渡，绝壁孤崖意气骄。  
故与凌云分半坐，僧窗假寐见金焦。  

张方　资水桥  
二里桥头车马行，灵龟背后玉龙横。  
涨泷往日惊河伯，砥柱千年要石兄。  
资水右旋江会合，天台西直卦文明。  
吾心怵惕便施手，事所当为无问名。  

张逢原　题高房山夜图  
地位清高眼见宽，尽收风景入毫端。  
废宫台榭和歌舞，隔岸江山对月看。  
一水中分吴越近，层楼低接斗牛寒。  
有声画意吟难了，更把瑶琴膝上弹。  

张釜　句  
幻成一岛画图閒。  

张釜　句  
三杯软饱千林暝。  

张釜　句  
人去人来眼转新。  

张釜　句  
其如衰病只伤神。  

张釜　句  
知渠已富江山句。  

张釜　句  
盘礴幽窗觅诗句。  

张釜　句  
木落霜空眼底宽。  

张釜　句  
冥搜无好语。  

张釜　句  
妙龄联辔战文场。  

张釜　句  
聊以记飘零。  

张釜　句  
赖有好山供客眼。  

张釜　句  
家传活国有良方。  

张釜　句  
即事偶成篇。  

张釜　句  
山意入时清。  

张釜　句  
回首重阳嗟。  

张釜　句  
平生忧患谙偿遍。  

张釜　句  
环堵翛然表里清。  

张釜　句  
画屏展尽一山川。  

张釜　句  
湖声正寂然。  

张釜　句  
风缓帆舒卷。  

张釜　句  
飞花满眼句纵横。  

张釜　句  
登临思渺然。  

张釜　句  
得句不妨时策勋。  

张釜　句  
此生吾变未蹉跎。  

张釜　句  
出郭西湖近。  

张釜　句  
愁来只有贤从事。  

张釜　句  
鬓毛宁与化工争。  

张釜　句  
白苇黄茅路四通。  

张釜　句  
傲雪凌风太瘦生。  

张釜　句  
机心吾岂有。  

张釜　句  
休把行藏问化工。  

张釜　句  
欲辨已忘言。  

张釜　句  
有山供杰句。  

张釜　句  
应有清名动九关。  

张釜　句  
殷勤为注铜瓶水。  

张釜　句  
已许沧浪伴钓翁。  

张釜　句  
一窗风月生涯足。  

张釜　句  
要知不被梅花笑。  

张釜　句  
要趁新诗挽物华。  

张釜　句  
鸟度水中天。  

张釜　句  
轩窗小憩俗尘清。  

张釜　句  
杉栽处处青。  

张釜　句  
新诗满眼费平章。  

张釜　句  
遐想星轺思惘然。  

张釜　句  
细评清绝处。  

张釜　句  
试问梅花可忍不。  

张釜　句  
剩把文章鸣圣代。  

张釜　句  
烟锁西山暝色赊。  

张釜　句  
诗村眼界知多少。  

张釜　句  
细草疏花自在春。  

张釜　句  
霜翮摩霄万里情。  

张釜　句  
水际空明月正圆。  

张釜　句  
为语邦人休眷恋。  

张釜　句  
为语邻舟莫吹笛。  

张釜　句  
我今客气浑消尽。  

张釜　句  
五峰遥拱千岩秀。  

张釜　句  
西湖天下胜。  

张釜　句  
溪流镜样清。  

张釜　句  
四水萦纡十里程。  

张釜　句  
诗材虽乏三千首。  

张釜　送鹤还齐云  
胎仙谁遣到尘寰，尽日清吟伴我闲。  
不作冲天支遁想，颇疑携箭佐卿还。  
欲追鸾驾烟霞上，肯处鸡群伯仲间。  
为语齐云好看取，他年我欲访缑山。  

张釜　游澹岩  
澹岩类古队君子，一见可洗千劫尘。  
清旷信出世间境，经行如画图中人。  
幽泉涓涓不硋坠，灵草苒苒非关春。  
题诗困昔□游子，冷眼阅尽惟唐珉。  

张釜　游澹岩  
真仙窟宅在人境，应有鸾驾乘云归。  
物华创见讶三岛，坠脉远来从九疑。  
有石可砺食蘺齿，有泉可濯凝尘衣。  
清游未足鸡报午，一尊会合人生稀。  

张釜　游山七绝　慈氏阁  
千年佛阁与云齐，足力穷时目力移。  
堪笑痴儿夸壮丽，那知芥子纳须弥。  

张釜　游山七绝　龙隐洞  
何年此事蛰飞龙，石壁蜿蜒尚有踪。  
为报龙公莫贪睡，郡人於尔卜丰凶。  

张釜　游山七绝　栖霞洞  
云封雾锁半天寒，短杖攀缘扣玉关。  
见说碧虚风景到，偿容投老寄尘颜。  

张釜　游山七绝　千山观  
小立东风紫翠颠，画屏展尽一山川。  
非关眼界因高别，自是人心逐物迁。  

张釜　游山七绝　水月洞  
水际空明月正圆，人行月里水如天。  
道旁听得人争指，半是当年折桂仙。  

张釜　游山七绝　曾公洞  
欲访真仙小有天，路穷崖绝俯灵泉。  
相君聊试济川手，翳凤骖鸾尽有缘。  

张釜　游山七绝　訾家洲  
訾洲风物柳州文，开□□□□梦魂。  
老去一西装酬望眼，淡烟衰草连村。  

张复　送张无梦归天台  
学道探玄务谷神，薜衣疏野见明君。  
暂来北阙利名地，归去旧山鸾鹤群。  
洞壑深藏尘外士，冠裳不系岭头云。  
赤城千仞幽居处，夜籁秋猿枕上闻。  

张复　知宫高士菊岩  
来游九锁山，忽遇菊岩仙。  
老翠偃千亩，黄金铺万钱。  
花经令尹受，词入北司编。  
最重水中石，平舟曾为镌。  

张傅　广胜寺  
亭险高侠畏力微，放怀堪此养天机。  
下窥平野遥无际，仰视危檐势欲飞。  
常日群猿儇槛戏，有时晴霭拂窗归。  
旌轩暂驻聊凝睇，应笑尘中万事非。  

张垓　云间阁留题壁间  
清江一曲抱村流，古柏千茎绕径幽。  
天畔峰峦俱秀峙，壁间珠玉烂凝眸。  
遥观细菊重岩下，共作携壶九口游。  
回首家山白云外，遽兴归思漫悠悠。  

张公庠　宫词  
学士经筵论古今，花塼日上两三寻。  
天颜有喜人知否，认得唐肤用意深。  

张公庠　宫词  
朱字衙香伴玉炉，丁丁莲漏月来初。  
文龙画烛摇红影，淮拟君王夜读书。  

张公庠　宫词  
秘阁新开别殿西，玉蟾蜍对玉狻猊。  
奏书未惬君主意，内省夫人看御批。  

张公庠　宫词  
宿麦葳蕤绿未回，恶风惟解卷法埃。  
平明瑞雪深三尺，万岁声中贺表来。  

张公庠　宫词  
玉虚新殿势巑岏，谁见壶中日月闲。  
消尽晓霞无一缕，数声清磬落人间。  

张公庠　宫词  
八月金茎露有结，晨曦缠上散余霞。  
朱书十字黄封酒，先赐王公执政家。  

张公庠　宫词  
月少银台初勘契，一声金锁禁门开。  
千官耸辔争朝路，驺士笼街宰相来。  

张公庠　宫词  
晨光初动阁门开，百辟匆匆避路回。  
千步画廊敲杖子，朱衣双引相公来。  

张公庠　宫词  
赤日炎风书鼓迟，中官宣问到黄扉。  
传呼宰相槐街静，青盖摇摇未午归。  

张公庠　宫词  
北斗回杓欲建寅，宫嫔排备立春时。  
镌花贴子留题处，只待金銮学士诗。  

张公庠　宫词  
年华先到未央宫，嬉赏班班四序中。  
潇洒梅花元耐雪，轻狂柳絮不嫌风。  

张公庠　宫词  
御苑名花约万栽，芳心俱愿日华来。  
春风已暖梅先绽，长恨江南冒雪开。  

张公庠　宫词  
佩篽梅开淡淡春，夜来微雨渗轻尘。  
风和日暖人凋落，不怕倚楼吹笛人。  

张公庠　宫词  
晓雾溟濛似有无，半残红煜动金铺。  
黄莺不语梨花上，错认徐熙旧画图。  

张公庠　宫词  
四部韶音进玉卮，千官倾望柘黄衣。  
舞头再拜金阶远，画鼓连催卷队归。  

张公庠　宫词  
二月犹塞水有雷，江梅缠谢小桃开。  
宫娥不放珠帘下，待得东风送燕来。  

张公庠　宫词  
池北池南柳对黄，翠花游幸书初长。  
宫娥从驾知多少，十里朱轮半日香。  

张公庠　宫词  
尽道今来花言迟，凌晨宫女探春归。  
寒梅一朵金盘小，已有清香拂御衣。  

张公庠　宫词  
御柳丝长挂玉栏，不须惆怅百花残。  
还知三月春虽晚，好从金舆看牡丹。  

张公庠　宫词  
过苑中官排辨时，江梅初绽两三枝。  
春寒呵手晨妆罢，帘外人内从驾迟。  

张公庠　宫词  
共惜流芳甚掷梭，初移夏琯已清和，  
百花飞尽酴醾发，留得春光数日多。  

张公庠　宫词  
端礼门开班已齐，金茎双立动晨晖。  
君王欲上逍遥辇，玉指织织整御衣。  

张公庠　宫词  
二月韶妍赏牡丹，更宜疏雨湿阑干。  
隔帘催唤陪春设，不道新妆粉未乾。  

张公庠　宫词  
再坐千官花满头，御香烟上紫云楼。  
万人同向青霄望，鼓笛声中度彩球。  

张公庠　宫词  
禁掖人闲小小风，弹棋围坐柳阴中。  
正怜美酒杯中绿，又叹飞花席上红。  

张公庠　宫词  
仙韶一部选轻盈，独得君王记姓名。  
中使忽来催待宴，匆匆不许暂调笙。  

张公庠　宫词  
选进良家备六宫，仙姿时得本从容。  
由来真色生人世，不在巫山十二峰。  

张公庠　宫词  
影娥池面碧溶溶，荡桨佳人夕照中。  
云髻不饶荷叶绿，罗裙未减石榴红。  

张公庠　宫词  
后苑宸游炎日长，宫中疆半坐回廊。  
鵁鶄鸂鶒银塘静，杨柳梧桐水殿香。  

张公庠　宫词  
清秋皓月正婵娟，的历华星亦偏天。  
欲上层楼须稳步，不同平地有金莲。  

张公庠　宫词  
承露双盘插碧空，楼台更在月明中。  
何人传得花奴曲，羯鼓声高满六宫。  

张公庠　宫词  
万字阑干菊半开，更怜清露点莓苔。  
仙韶使副呈新谱，得旨重阳待宴来。  

张公庠　宫词  
翩翩红叶舞霜秋，紫禁人闲约胜游。  
手把金英思泛酒，登高还上年去楼。  

张公庠　宫词  
清旦宫中候上番，银潢轻淡玉钩残。  
山茶破萼江梅发，尽倚朱栏还避寒。  

张公庠　宫词  
治道精深日讲求，唐虞功德本优游。  
欲知兆姓千官意，万岁常瞻十二旒。  

张公庠　宫词  
显谟延阁照西清，玉轴牙签各有名。  
圣略秘机贻万世，君王垂拱致升平。  

张公庠　宫词  
月上觚棱进钥初，持更卫士匝千庐。  
动筒忽自银台入，把烛君王看捷书。  

张公庠　宫词  
玉堂催下葳蕤锁，除授唯容学士知。  
丞相捧麻宣读了，百僚欣惬拜丹墀。  

张公庠　宫词  
天语放朝春雪急，浓云偏傍禁城低。  
喧呼万马争归路，落絮飞花半作泥。  

张公庠　宫词  
清晓传宣赐御题，日华初动露华晞。  
集英殿上天香散，飞入千人白伫衣。  

张公庠　宫词  
过腊愆阳陇麦低，御封香合奉精祈。  
君王晓入凝华殿，远近楼台看雪飞。  

张公庠　宫词  
阊阖六开晓色回，禁涂迢递接银台。  
华簪簇簇呼班后，黄伞亭亭过蓼来。  

张公庠　宫词  
六宫称贺各依班，庆诞遥瞻紫气间。  
中贵推排龙喜晏，大臣分奏两郊坛。  

张公庠　宫词  
月澹中官放钥回，倚云宫殿掖门开。  
彩床百步黄罗帕，于阗名王进玉来。  

张公庠　宫词  
上番宫女卷帘时，闪闪寒雅拂晓啼。  
缠索赭袍催进辇，紫宸门外报班齐。  

张公庠　宫词  
度腊深宫暖未回，半天金碧照楼台。  
百花须待东风发，只有寒梅傲雪开。  

张公庠　宫词  
过社余寒迤逦消，东风送暖燕营巢。  
皇都春色宜登览，十二楼高出柳梢。  

张公庠　宫词  
仙篽春妍奉宴嬉，楼台偏与柳梢宜。  
鸣鞘声入千花去，黄伞低斜步步移。  

张公庠　宫词  
已过清明侍宴稀，绿窗春睡绉罗衣。  
残红并逐狂风去，只有桐花不解飞。  

张公庠　宫词  
百花成锦柳飞绵，缠席清明上已前。  
绣盖徐徐红日永，六宫游幸不鸣鞭。  

张公庠　宫词  
鸾帐薰衣赐御香，花阴未动日初长。  
人闲相约寻芳去，春困不禁千步廊。  

张公庠　宫词  
欲下金阶翦牡丹，夜来风士怯轻寒。  
腰如束素天然细，不为伤春带自宽。  

张公庠　宫词  
杨花飞去落谁家，紫禁人闲惜岁华。  
谩向园林觅春色，折残枝上两三花。  

张公庠　宫词  
红芳渐少绿阴多，留得韶光满内家。  
不用金炉添麝炷，深闺挂木香花。  

张公庠　宫词  
银汉横斜近建章，九重深静闭兰房。  
六更未觉晨光动，自是仙家日月长。  

张公庠　宫词  
倦饮情怀春晼晚，宫槐新叶未成阴。  
和风习习帘帘卷，轻絮翩翩院院深。  

张公庠　宫词  
西苑池台驾幸时，内家朱毂尽陪随。  
满宫学士多题咏，不减词臣应制诗。  

张公庠　宫词  
萱草初长花未开，共知青帝领春回。  
珠帘卷上琼钩稳，不碍薰风满殿来。  

张公庠　宫词  
浴兰佳节共欢娱，亭午香飞鹊尾炉。  
万里开疆元不战，金卾犹进辟兵符。  

张公庠　宫词  
晓漏初传第一筹，碧霄零露滴清秋。  
常娥收拾金波尽，不向鸳鸯瓦上流。  

张公庠　宫词  
葭散云肖无一毫，四垂天幕华露高。  
兰闺妆罢移江烛，金斗温温熨御袍。  

张公庠　宫词  
菊吐金英媚晚秋，紫宸朝退幸西楼。  
内家排投朱帘卷，铁纲珊珊十二钩。  

张公庠　宫词  
残晖未落两三竿，放散笙歌晚思闲。  
暂上层楼聊一望，红尘多处是人间。  

张公庠　宫词  
殿琯吹灰报载阳，内家相庆互飞觞。  
绣工未必能终日，书景谁知一线长。  

张公庠　宫词  
交直归来绣幕开，红炉互劝辟寒杯。  
谁知飞雪轻独意，倒学佳人舞袖回。  

张公庠　宫词  
黄罗双幅裹降书，新拜昭容称意无。  
真色不劳施粉黛，香闺虚挂十眉图。  

张公庠　宫词  
佳人唯是惜韶年，嫩向红窗理管弦。  
锦席安排胡蝶局，深宫不忌赌金钱。  

张公庠　宫词  
长乐疏钟常送月，灵和垂柳只从风。  
不知天上人难老，颜色年年不减红。  

张公庠　宫词  
圣主忧勤鉴万机，日高前殿步舆归。  
太官进膳传呼速，御合翩翩入禁扉。  

张公庠　宫词  
诞圣嘉辰卜万年，寿觞初进起炉烟。  
仙韶缠奏齐天曲，三十六宫入尽传。  

张公庠　宫词  
绣幕盘龙四面开，清和时候已春回。  
五弦调畅宸衷乐，坐觉薰风万里来。  

张公庠　宫词  
学士承宣到玉堂，中官锁院月侵廊。  
白麻诞告千官喜，皇子初封一字王。  

张公庠　宫词  
自昔丰稂为上瑞，万箱腾颂奏君前。  
史臣螭陛闻宣付，日历先书大有年。  

张公庠　宫词  
自古诗人咏具瞻，官仪孙相独尊严。  
三衙扣杖一声喏，只是朱衣略揭帘。  

张公庠　宫词  
太皞祠坛数级红，青旂摇曳日朦胧。  
人间未觉东风至，先入宜春小院中。  

张公庠　宫词  
小宴轻阴挑菜时，才人来进赏春诗。  
翔鸾台下梅先萼，射鸭池边柳未丝。  

张公庠　宫词  
宜春苑傍夹城东，从驾宫嫔乐亦同。  
偶会不须张锦幕，游人已在百花中。  

张公庠　宫词  
西苑春深奉翠华，朱栏千万护珍葩。  
不如直上红楼去，尽见琼林十里花。  

张公庠　宫词  
柳放金丝搭矮槐，御沟清影见楼台。  
落花流出宫城去，不似武陵容客来。  

张公庠　宫词  
踏青来往殊无卷，门草输赢且少休。  
更上琼楼三十级，待看春色满皇州。  

张公庠　宫词  
冉冉残晖画阁西，宫人行乐恋芳时。  
遥闻索辇开黄繖，不尽花前半局棋。  

张公庠　宫词  
雨罢莓苔聊点砌，风停杨柳暂藏楼。  
明朝同奉昭阳宴，左右分明度彩球。  

张公庠　宫词  
倦饮人闲春欲回，日会多处五云开。  
杨花满地东风转，半作轻球滚流来。  

张公庠　宫词  
闹紫繁红裹绿枝，一翻风雨尽离披。  
瑞香旬占深兰暖，帘外春寒都不知。  

张公庠　宫词  
掖庭初选即知名，新学吹箫数曲成。  
天上仙姝元不识，人间安得咏倾城。  

张公庠　宫词  
禁园春去偶同行，杏子垂垂叶底青。  
烧酒初尝人乐饮，绿槐阴下倒银瓶。  

张公庠　宫词  
东君回驭已春残，红日长时人意闲。  
玉鼻琵琶声正急，更怜莺语亦绵蛮。  

张公庠　宫词  
牡丹尊贵出群芳，销得宸游奉玉觞。  
侍宴佳人相与语，姚黄争及御袍黄。  

张公庠　宫词  
牡丹花品最为尊，内苑栽培物地繁。  
宫女多情看未足，不离雕槛到黄昏。  

张公庠　宫词  
碧瓦鸳鸯势欲飞，禁门深静日迟迟。  
玉箫吹遍新传谱，坐看黄鹂数换枝。  

张公庠　宫词  
上林随驾赏芳辰，曲赐黄封腊味醇。  
供帐不须劳幕士，垂扬为盖草为茵。  

张公庠　宫词  
南交司令已清和，满殿薰风日未斜。  
院院迎凉帘尽卷，金盘初赐御园瓜。  

张公庠　宫词  
天津一望碧泱泱，宫女移舟逐晚凉。  
只见平波红影动，不知莲艳间新妆。  

张公庠　宫词  
月华浮动上阶棱，侍宴归来掩绣屏。  
子夜酒醒兰烛暗，碧纱窗外度流萤。  

张公庠　宫词  
雪罢严寒殆不禁，紫宸朝退禁门深。  
君恩委曲人知否，数盏香醪抵百金。  

张公庠　宫词  
宴起昭阳索辇时，炉香偏上赭红衣。  
金门玉砌明如书，宫女三千把烛归。  

张公庠　宫词  
夹城西畔小球场，彩仗弯弯人对行。  
一样骅骝三百疋，金羁更伴结游疆。  

张公庠　宫词  
中使传呼喜复忙，尽催歌舞到昭阳。  
薰炉烟山随指见，无奈衣轻不受寒。  

张公庠　宫词  
自习轻黛怯春寒，自拈刀尺勘双鸾。  
锦茵拂掠春宵静，槛中新月对人弯。  

张公庠　宫词  
绮袖时宜不甚宽，自拈刀尺勘双鸾。  
锦茵拂掠春宵静，怯见飞蛾傍烛盘。  

张公庠　宫词  
朝退人归亚禁扃，金吾收仗暂纵横。  
诸郎人省鸣驺闹，低帽扬鞭一字行。  

张公庠　郡斋宴坐  
为州容散诞，真慰野人情。  
撼膝禅初悟，摇头句未成。  
试香秋院静，门墨午窗明。  
已有东归计，些扉掩姓名。  

张公庠　晚春余中  
一年春事又成空，拥鼻微吟半醉中。  
夹路桃花风雨过，马蹄无处避残红。  

张公庠　游白鹤山  
初眠宫柳未成阴，马上聊为拥鼻吟。  
远宦情怀消壮志，好花时节负归心。  
别离长恨人南北，会歙要辞酒浅深。  
欲把春愁闲抖擞，乱山高处一登临。  

张公裕　句  
马谙旧路行来滑，琴遇知音尚不弹。  

张毂　行路难  
湘东行人长叹息，十年离家归未得。  
敝裘羸马苦难行，僮仆尽饥少筋力。  
君不见床头黄金尽，壮士无颜色。  
龙蟠泥中未有云，不能生彼升天翼。  

张谷山　句  
可惜荼醾都过了，近来犹自有蔷薇。  

张观　过衡山留赠廖融  
未向漆园为傲吏，定应明代作徵君。  
家传奕世无金玉，乐道经年有典坟。  
带雨小舟横别涧，隔花幽犬吠深云。  
到头终为苍生起，休恋耕烟楚水濆。  

张观　句  
保心如止水，为行见真书。  

张冠卿　游黄山留题  
路尽清豨逼画图，乱云深处插天都。  
雾开虎豹文姿出，松隐龙蛇怪状孤。  
吐焰香砂收火齐，凌虚精舍碍灵乌。  
我来为访容成侣，试问丹丘果有无。  

张广汉　宿梅仙坛  
夜宿梅坛境，山寒万籁空。  
无才供吏隐，有梦忆仙翁。  
石齿含残雪，松髯奋急风。  
灶烟如可舐，跨鹤问鸿蒙。  

张珪　玉蝶泉  
仙人修炼地，玉井著神功。  
日月双轮见，阴阳两竅通。  
可堪清澈底，那更施无穷。  
尚冀丹砂力，当浇尘念空。  

张贵谟　句  
不见片云头上黑，顿添一夜鬓边霜。  

张贵谟　题睢阳五老图  
驷马鲜能空白发，万钉终不润黄垆。  
乌靴席帽红尘里，幻出睢阳五老图。  

张国衡　水帘洞  
洞口鲛绡薄，山心玉蕊浮。  
残云挂练影，新月下空钩。  
白鹤仙人去，苍苔石磴幽。  
奇踪看不倦，旬日为淹留。  

张汉彦　石仙观  
苍崖如壁立，神仙好岩居。  
杖藜往佳招，还与胜境俱。  
寻幽憩真馆，访古得遗书。  
傍有千寻木，中藏蝉蜕躯。  
终然跻绝顶，眼界聊一舒。  
军峰散云雨，盱水带城隅。  
始知众山小，端欲隘寰区。  
达人等大观，笑彼形器拘。  
天寒风景暮，归兴促篮舆。  
幸兹及官闲，行色可徐徐。  
前修傥可作，微禄亦何须。  
眷言还故山，著论拟潜夫。  

张汉彦　题太平兴国宫  
神仙所居真福地，帝遣仙官下人世。  
开元圣主梦潜通，九天使者何灵异。  
绛节霓旌射紫霄，风吹仙袂还飘飘。  
群官再拜所共睹，至今传闻时未遥。  
眼前不见吴生笔，劫火俱焚余败壁。  
当时壮丽为一空，每对荆蓁频叹息。  
谁人再造成奇功，巍巍宝殿尤瑰雄。  
我来祈福不为己，喜见气象升平中。  

张浩　戏李氏  
华有佳梦惟闻说，解佩江阜浪得声。  
一夕东轩多少事，韩郎虚负空香名。  

张浩　咏未开牡丹赠李氏  
迎日香苞四五枝，我来恰见未开时。  
包藏春色独无语，分付芳心更待谁。  

张浩　咏未开牡丹赠李氏  
碧玉蔀中藏蜀锦，东吴宫裹锁西施。  
神功造化有行后，倚槛王孙休怨迟。  

张渂　句  
今朝执手难言处，此去倾怀更有谁。  

张渂　为侍郎徐公邦宪赋  
五花麟驹籬飞云，鸣珂敲月曙色分。  
晨光炯炯照玉勒，华风熠熠生衡门。  
磊磊落落万人英，气射斗牛贯九精。  
笔扛龙文百斛鼎，鲸呿鳌掷风雨惊。  
英辞琳瑯润金石，寒芒正色如明星。  
淫哇乱雅快一扫，英茎韶瀋重铿鍧。  
质高器大声必广，古来才士岂虚名。  
我嗟壮岁困五穷，终年龊龊文字中。  
绝编坏简徒自苦，炊沙镂水初何功。  
志高意广材不足，奴辈岂特笑孔融。  
龙潜蛍肆亦物理，草庐未必非英雄。  
天生我材必有用，谁能便与朽腐同。  
愿得侧翅附鸿鹄，追风击电凌太空。  

张灏　罗盏山  
道盏原非盏，言罗不是罗。  
只因山突起，个个尽如螺。  

张灏　水帘  
朝来雨急飞瀑雄，黑云压屋江挂虹。  
晚来雨定瀑亦小，散作水镂锵帘栊。  
垂帘初似玉成缀，触石但见珠跳空。  
嗟哉山泉一物耳，朝态莫状不尔穷。  
乃知造物解戏人，千变万化顷刻中。  
吾恐文章要如此，好把泉源驱笔锋。  

张河　句  
七人谏省从遗直，九子仙峰暂卜居。  

张衡　杜鹃  
猛为春归苦口嘶，桐花满地绿荫齐。  
自从康节先生后，孤汝天津故意啼。  

张衡　经史阁四言诗  
玄黄氤氲，混沌未死。  
道隐冥默，文郁雕跂。  
蚩蚩熙熙。结绳而治。  
谁凿七窈，鸿蒙拊髀。  
马图鸟迹，彷佛文字。  
羲轩勋华，授受一理。  
典谟训话，浑浑无拟。  
天生素王，躬服仁义。  
宪章祖述，参赞经纬。  
经揭日月，史严辞事。  
九流说铃，诸子疣赘。  
秦灰小厄，鲁壁阐秘。  
白首齐生，口诵臆记。  
枝叶扶疏，风流委靡。  
汉兴购求，六经大奋。  
舒向校雠，班马传纪。  
尔雅同风，沿袭世次。  
宋三百年，超轶姚姒。  
际海薄天，声教渐被。  
惟此东邑，蔼蔼多士。  
孔墙巍巍，重屋丹绮。  
群玉之府，五经之笥。  
排签插架，堆案盈几。  
藻饰皇猷，驰骋帝轨。  
兰薰颜冉，玉洁曾史。  
物忌太盛，道有中否。  
何物坏宅，有士抱器。  
坛荒杏老，墉鼠穴虺。  
川竭珠逃，椟破玉毁。  
炷灯拭案，篇壒爏。  
观鹳雅鸦，鲁鱼亥豕。  
斲轮糟粕，负蛉口耳。  
忘筌舍蹄，出足弃履。  
文未丧天，道不坠地。  
起废者谁，孟母之子。  
薄言采藻，於彼沼沚。  
鸠工损资，不损廪饩。  
榱桷得宜，轮奂有炜。  
肩摩踵接，出入槐市。  
非此乔木，畴克大庇。  
非我宗匠，孰主张是。  
祖有令德，世济其美。  
休声日流，与道终始。  

张衡　龙潭瀑布泉  
古木千章荫浅滩，干霄危石噀飞湍。  
水晶帘下谁安女，乱掷珍珠落玉盘。  

张衡　题东老庵  
东老遗风且百年，乡评犹叹子孙贤。  
金丹数满三千行，玉笈名留十八仙。  
座上杯盘由好客，鼎中饘粥且随缘。  
相逢咸恨匆匆去，绝胜空回访戴船。  

张衡　挽陈东湖先生  
清沟名父子，浊世福人家。  
二妙手谁抗，一翁颠未华。  
天方章猿鹤，岁忽值龙蛇。  
公死可无憾，吾生未有涯。  
乱世没吾宁，何须满百龄。  
云封灵寿杖，天殒少微星。  
长夜泉台黑，幽林鬼火青。  
西风吹木叶，无语慰飘零。  

张衡　挽陈东湖先生  
真病药无功，精魂夺鬼工。  
百年终有尽，诸相等成空。  
圆落缺陷世，逍遥兜率宫。  
一池沤水意，分付蓼花风。  

张衡　挽陈东湖先生  
德星难再聚，薤露重兴悲。  
客忆芹边脍，孙寻膝上饴。  
人门惟水竹，拜像见须眉。  
吾父亦丁丑，白云增梦思。  

张衡　挽陈东湖先生  
四大假合相，六根清净缘。  
祗知心是佛，不惜药成仙。  
鱼泣衔沙立，鸥疑侧脑眠。  
凄其野人奠，秋菊荐寒泉。  

张衡　用广陈君以画徵题  
陈君昨从江右归，元龙豪气如虹霓。  
清晨访叙契阔，手持锦轴徵余题。  
远山近山凡几簇，三两人家住溪曲。  
酒旗扔曳朝日晴，渔舟来往烟波缘。  
属玉鵁鶄聚暖沙，疏篱老屋带烟霞。  
竹边有客烧新笋，林下何人扫落花。  
景趣无穷来宛转，一抹岚光见平远。  
斯图精致非寻常，妙笔原知归北苑。  
君家旧住桥子东，森森乔木含清风。  
颍川世系年应远，使节勋名孰兴同。  
君视黄金犹土苴，好画如逢不论价。  
何当乘兴去相寻，索看新收古名画。  

张弘道　题汪水云诗卷  
风樯阵马不可羁，我亦回首蓟北驰。  
为我援琴作商声，和以长吟商声悲。  
辽鹤一去不复返，茫茫天海秋雁飞。  
黯然十操发金石，掩卷忍读胡笳诗。  
相逢把臂不可别，白苹洲渚菊花时。  
天涯地角聚复散，水云云水同襟期。  

张宏　句  
时见空中飞八百，每闻岸上叫三千。  

张洪　酬答鄱阳黎祥仲  
长閗白木俩，茫茫走天涯。  
宁知屋角松，流膏藏龟蛇。  
医和不可铸，空林芒菲菲。  
六丁护香珀，千岁以为期。  

张湖山　宁寿寺  
丹级才升四望赊，香销无复梦豪华。  
向来马氏殚殚力，要拟龙宫作佛家。  
树老烟霜台殿古，石封苔藓井栏斜。  
上人不用莲花漏，自有林梢报晓鸦。  

张环　寄题径山怀郎简侍郎  
天地一洲渚，北平南欹危。  
幽并深又厚，江浙清且奇。  
武林颇英秀，川汇仍山卑。  
应接殚天巧，类非人力为。  
径山最佳处。有岩称玉芝。  
居防俗士驾，地乃贤人宜。  
郎公留名德，平时为羽仪。  
引年归故里，不复衣朝衣。  
留侯黄石心，白傅香山期。  
结宇名胜外，日与尘事违。  
泉石景物状，尽任诸贤诗。  
伊予来东藩。滥持使者麾。  
平生爱山水，弗惮命驾之。  
当候秋风高，远造岩下扉。  
濣濯缨上尘，散步松间綦。  
未能继高躅，聊用慰所思。  

张环　句  
洲围淮口江形狭。亭上石头月色多。  

张环　句  
人间独有当时月，山际独无后世樵。  

张环　送梵才上人归天台  
往问维摩疾，来探般若心。  
本源虽自在，因地亦行深。  
洒落溪山色，苍凉竹树阴。  
宦途如磨蚁，何日重登临。  

张滉　留题澹岩  
偷闲切欲访岩扃，恍若桃源洞里春。  
平世自无忧国事，徘徊愁见避秦人。  

张滉　留题澹岩  
天然一穴透融光，广阔能容万顷篁。  
翻念尘寰苦炎热，人人付与一襟凉。  

张徽　凤山阁  
举头何处认京华，凤阁层层出乱霞。  
山势转来双径曲，水声分去一川斜。  
丹青隐映林间焙，黑白微茫石上畲。  
遇兴每须穷日夕，槛边修竹砌边花。  

张徽　伏承君仪使郎中宠示佳付谨次严韵  
飞鸟影穿红烛去，寒蟾光落素琴来。  
三数寺通溪畔路，好从僧借流时杯。  

张徽　惠应庙  
一家终日在楼台，弈局斜兼画卷开。  
幽鸟影穿红烛去，寒蟾光落素琴来。  
钓丝暮惹苹间浪，篆石春浮藓上埃。  
三数寺通溪畔路，好寻僧借度时杯。  

张徽　句  
云蒸洞穴秋成雨，泉落庭除夏结冰。  

张徽　句  
晓塔影分山店北，暮钟声落海门西。  

张徽　送程给事知越州  
琐闱官接凤凰巢，蔼蔼青云器业高。  
一代后先书惠人，三朝中外主风骚。  
阜安广粤新城郭，慑伏幽燕旧节旄。  
元相台楼何处是，蓬莱山压海波涛。  

张徽　送龙学和寄王元之郎中  
未持双节去朝元，玉陛犹虚待从班。  
龟洛旧游天直上，鸡林新句海中间。  
品流有日归陶治，隐逸无时奉宴闲。  
鹤驭仙游何处所，轩皇冠剑在桥山。  

张徽　宿猿洞  
洞天虚寂翠屏欹，心迹萧然万物齐。  
无奈宿猿嫌宿营客，夜深犹乱云蹄。  

张徽　宿猿洞和程师孟韵  
日上高台云半屏，洞门休唤夕阳扃。  
巍冠不整跏趺坐，秋楮斓斑数点星。  

张徽　宿猿洞再和程师孟韵  
入林休顾小猿惊，寿酒交持石外亭。  
刺史尊崇上卿月，主人高隐少微星。  
只因避雨投松盖，屡为障风夹桧屏。  
笑语林猿能解意，往来应不限岩扃。  

张徽　闻龙学平昔曾游川西湖有诗以寄之  
河势横斜带地形，碧油具旆昔常经。  
驿名未改风尘黑，碑字犹存雨藓青。  
芦福园林僧杳渺，撷芳洲渚妓娉婷。  
汝南一值贤人降，分野于今占德星。  

张浍川　寒食  
江城吹笛晚风斜，城郭人稀噪乱鸦。  
火冷烟青寒食过，家家门巷扫桐花。  

张惠柳　题常山店壁  
迢递投前店，飕飗守破窗。  
一灯明复暗，顾影不成双。  

张积　冯先生访梅於成都西郊同游十五人分韵哦诗而积不与翊日先生分僧字  
春回九地阳潜升，南枝破腊如酥凝。  
疏篱度香竹稍短，寒沙倒影溪流澄。  
魁然老株忽骇目，雪鳞矫矫双龙腾。  
天公不叱困仆地，掀髯弄爪高曲肱。  
长林望断千百株，奋首直欲青云凌。  
笔州太守和羹手，十里往看车呼登。  
西江破晓郊路净，合簪者谁金兰朋。  
欢笑藉草飞大白，行厨载酒多於渑。  
风花飘摇落杯面，漱齿浇胸如嚼冰。  
湘流之清岘山瘦，千古邂逅一笑兴。  
却踏东风急回首，侵夜霜月寒生棱。  
入门未坐亟相诧，曰今见之生未曾。  
成都胜事多四蜀，我欲问津云水僧。  
先生功成早丐身，未老重来醉倚藤。  

张及　赠杜鼎升  
家本樊川老蜀都，世家冠剑岂寒儒。  
笔耕尚可储三载，酒战犹能敌百夫。  
僻爱舜琴湘水弄，每悬孙画醉仙图。  
孟光笑语长相逐，唤作梁鸿得也无。  

张及　赠黄孙二处士  
二公高节厌喧卑，同寄萧宫共展眉。  
玉树冰壶齐品格，野云舦鹤本追随。  
泉流指下何人赏，岳峭毫端祇自知。  
绻恋贤侯美风教，故山归去尚迟迟。  
赠黄孙二处士：《茅亭客话》，黄处士延矩，  
字垂范，眉阳人也。  
少为僧，性僻而简，  
咸平中，知州凭公知节召孙知微画，  
俾处士弹琴。二公俱止僧舍，  
尝会愚茅葶，进士张及赠诗云云。  

张即之　怀保步寺镛公  
华严阁上夜谈经，虎啸风生月正横。  
茶笋家常原有分，簪缨世路本无情。  
住间石屋容膝下，遇个诗翁便记名。  

张即之　句  
十载几番闲往返，镛公为我添眼青。  

张即之　腊八日早漫成  
簿书方应接一身，减却新计上笔尖。  
愧我世无分雨补，为农忧有岁时占。  
客因年近思家切，人到心间饮水甜。  
昨夜一番乡屋梦，寒梅香处短筇拈。  

张即之　自遣用鲁山老僧韵  
心期万未一能偿，海角连宵梦帝乡。  
白发易生时序短，青云难致道途长。  
有方却病还吞药，无事消间只点香。  
谁首官居寥落甚，许多风月满诗囊。  

张辑　春风堂  
一门和气只春知，笑语何殊膝下嬉。  
不觉兄弟俱老大，此心犹道是儿时。  

张辑　次汤制干寄三叠泉韵  
寒碧朋尊胜酒泉，松声远壑忆留连。  
诗於水品进三叠，名与谷帘真两全。  
画壁烟霞醒昨梦，茶经日月著新年。  
山灵似语汤夫子，恨杀屏风李谪仙。  

张洎　纪赠宣义大师梦英  
几忆汤师役梦魂，醉吟想在落花村。  
背尘事见寻常说，出格诗曾子细论。  
书信寄凭暗有路，笑谈重约恨无门。  
今来鬓雪应多也，莫惜频频近酒罇。  

张洎　句  

张洎　眼昏书字大，耳重觉声高  

张洎　句  
风物一堆灰。  

张洎　暮春月内署书阁前海棠花盛开率尔七言八韵寄长卿谏议  
去岁海棠花发日，曾将诗句咏芳妍。  
今来花发春依旧，君已雄飞玉案前。  
骤隔清尘枢要地，独攀红蘥艳阳天。  
疏枝高映银台月，嫩叶低含绮阁烟。  
花落花开怀胜赏，春来春去感流年。  
清辞早缀巴人唱，妙翰犹缄蜀国牋。  
共仰壮图方赫耳，自嗟衰鬓转皤然。  
因凭莺蝶传消息，莫望蓬莱有病仙。  

张洎　题越台  
我爱真人居，高台倚寥泬。  
洞天开两扉，邈尔与世绝。  
缥缈乘鸾女，华颜映绿发。  
举手拂烟虹，吹笙弄松月。  
森罗窥万象，境异趣亦别。  
何必服金丹，飞身向蓬阙。  

张继常　题镇戎军厅壁  
夜闻碛外铃声苦，晓听城头画角哀。  
不是感恩心似铁，谁人肯向此间来。  

张继先　庵居杂咏九首  
甓瓦完齐土壁坚，籵篱周匝没疏穿。  
人来谩笑无华旆，风雨须教安稳眠。  

张继先　庵居杂咏九首  
庵前桃李春争开，雪里见花惟有梅。  
莫谓枝梢有分别，根本自异非人栽。  

张继先　庵居杂咏九首  
春蚕丝尽即生蛾，秋燕雏成不泥窠。  
山雉经时藏窟穴，也能龙化入烟波。  

张继先　庵居杂咏九首  
长松偃蹇不依林，枝榦高盘千亩阴。  
昨夜酒醒风雨急，半空彷佛听龙吟。  

张继先　庵居杂咏九首  
南山雨过北山出，昨夜月明今日晴。  
云气自舒还自卷，太虚万古常清明。  

张继先　庵居杂咏九首  
莫羡庵居景物清，须知乐自苦中生。  
山前尽日幽寻客，多说荒蹊不可行。  

张继先　庵居杂咏九首  
柴门虽谩不曾关，宾客从他自往还。  
连日山寒声影绝，蒲团危坐更安闲。  

张继先　庵居杂咏九首  
晴日暖风时出游，冷烟凄雨便归休。  
云还樵斧溪边牧，不似畸人得自由。  

张继先　庵居杂咏九首  
钟声鼓声朝夕鸣，茶烟炊烟先后生。  
云衣霞佩栖山客，兀兀穷年无一营。  

张继先　白菊  
陶家篱下未开时，曾得西风借力吹。  
月影夜深笼素艳，分明残雪两三枝。  

张继先　北邙治  
满坛明月化宫春，千古依依杨柳津。  
碧沼不容生俗物，玉毫宁复示俦人。  
幽寻已与三玄约，静乐谁知一点亲。  
世外清游堪准拎，轮蹄无迹辗香尘。  

张继先　本竹治  
有兴来登最上山，真风长在可跻攀。  
世间浊质能相信，云外清游岂肯闲。  
怪石欲飞明落落，惊湍直下响潺潺。  
寻常众目应难见，云拥真人暗往还。  

张继先　传度后作  
道人原力如天溥，度尽众生方自度。  
若还纤芥未蒙恩，我终不舍升天路。  

张继先　次御制赐于真人韵  
玉篆金章咏洞真，真中高妙孰能伦。  
世缘拨去神常静，精食休来甑已尘。  
且为圣明常赞化，未应栖遯便终身。  
自循多幸因君命，得往琳宫见一人。  

张继先　次韵答赵尚书  
炎蒸时节别家山，霜雪如今却渐寒。  
恨我虚名徒涉世，忆君高语共凭栏。  
比因厌客连朝卧，长是援琴终夜弹。  
已得明春归去旨，预惊灵鹤整翎翰。  

张继先　次韵上勉元规  
优游且消遣，认取本来人。  
痛苦边是妄，杳冥中有真。  
煎烦徒自累，恬惔即长春。  
君岂知予念，予身非子身。  

张继先　答太守虞察院游仙岩诗  
累年林下意何长，岩谷风霜亦备尝。  
俗客不曾交得到，达人应未以为狂。  
江亭昔造怀宁海，石屋今居似濑乡。  
谁拎上饶新太守，却因朝谒到山阳。  

张继先　大道歌  
道不远，在身中，物则皆空性不空。  
性若不空和气住，气归元海寿无穷。  
欲得身中神不出，莫向灵台留一物。  
物在身中神不清，耗散精神损筋骨。  
神驭气，气留形，不须杂术自长生。  
术则易知道难悟，既然悟得不专行。  
所以千人万人学，毕竟终无一二成。  
神若出，便收来，神返身中气自回。  
如此朝朝还暮暮，自然赤子产真胎。  

张继先　祷雨应时喜而联句  
何心慰黎民，山川朝出云。  
精诚动天地，丹恳在词文。  
南亩苗初槁，西郊雨已纷。  
林峦添郁郁，草木共欣欣。  
休怪芝田茂，其如羽服勤。  
穹苍岂私曲，汉俗足妖氛。  
途路尘埃息，轩窗暑气分。  
丰年慰农叟，盛德谢吾君。  
枝润惊林鸟，厨清绝楚蚊。  
上真何以报，惟把宝香焚。  

张继先　得请还山元规远迓遂成山颂  
喜见石浑沦，忘言意独真。  
还寻石桥约，一洗客京尘。  
香篆丹炉静，诗篇彩笔新。  
高霞不狐映，携手洞门春。  

张继先　邓程二子传法於予清坛事毕赋诗以遗之  
不闭三天道，难回二子诚。  
露章招有感，裂帛喜为盟。  
神剑一日试，法灯千古明。  
内观当自悟，至理本无情。  

张继先　对月分韵得清字  
碧霄澄彻素芒清，一片多情四海明。  
花院空庭冷香里，羽人心胆欲寒生。  

张继先　访友不遇题  
庵里人行庵外路，庵外人来庵里坐。  
遮头茅草欠坚牢，年年风雨年年破。  

张继先　公慕治  
一坛幽占万松阴，意为寻真特地深。  
翳翳野云披绿岸，时时疏雨洒青林。  
真图未落前朝手。短褐堪求古圣心。  
鹤辇近过游息处，桃花流水尚堪寻。  

张继先　浩然子观筇竹杖  
本是子猷园里枝，今朝他取手中携。  
自怜高节虚无物，野外山行得共伊。  

张继先　和答周提刑  
试於闲处寻闲境，松竹无言绿满秋。  
方外每烦勤下谕，山隅何幸偶来游。  
一帘芳草庭前长，千载遗书圯上求。  
得请南还乐居此，清谈深感圣恩优。  

张继先　和浑兴庵超然即事韵  
自得逍遥趣，从来乐静居。  
水边红杏小，烟外翠篁疏。  
有物真常应，忘形内本虚。  
人间役尘虑，到此尽消除。  

张继先　和元规拜违  
才到巍峨畔，还登翠碧重。  
调青赓白雪，琴静抚黄钟。  
履践古人道，追游仙者踪。  
自来多福力，想念各疏慵。  
何处不为乐，此心知所从。  
还如一片月，挂在万年松。  

张继先　和元规拂云轩韵  
疏翠拥高轩，虚徐欲出云。  
两楹清荫共，一阵好风分。  
偏映琴书席，难栖燕雀群。  
主人怜直节，孰敢巧操斤。  

张继先　和元规寄杨子寓真岩韵  
应到最高处，翘思上古人。  
风来多柏子，云去净嚣尘。  
浔暑不到处，天花自在春。  
仙踪欲无著，流俗谩寻津。  

张继先　和元规见勉  
观君词语中，具引先贤事。  
了然道在兹，不行而善至。  
君今真至矣，奏乐求真知。  
一言见吾子，固难尽於辞。  
知君贯老庄，亹亹蹈大荒。  
剧谈玄中玄，豁落无边旁。  
有学必有待，不与诸魔对。  
涉景若与知，何尝讶谲怪。  
疑论涣已释，则信为善士。  
主善以为师，天真从可致。  
人间犹论分，仙事宜任运。  
有命终出伦，盍死即待尽。  
大道非罔象，明明万物上。  
使我一闻知，应是快神爽。  
休更论浅深，斯言尽诚心。  
时哉且落魄，此语吾所钦。  
傍听亦笑嗤，不责於仁慈。  
所幸异流俗，事物中思惟。  

张继先　和元规任从他歌  
任从他，尽教他，  
莫管他，他是他非柰我何。  
尽日闲同方外友，高吟落笔如悬河。  
世上无心结凡累，匣中有剑降阴魔。  
长生已悟玄关旨，从教乌兔走如梭。  
尘劳汩没诚堪恶，孰肯飘荡随蹉跎。  
静处每思喧处事，到头空自竞嘘呵。  
任从他，尽教他，  
莫管他，但从元气养沖和。  
有时恣把丹书读，无事闲寻玉轸歌。  
我心非石不可动，任从俗论生乖讹。  
松簪布褐且自乐，岂恋浮华张绮罗。  
神炉交媾炼金液，混乎湛湛而日多。  
功行图成共归去，飘飘飞盖霄河。  
任从他，尽教他，莫管他。  

张继先　和张知县省食费韵  
食馔不须丰，古人贵量腹。  
一饱尚何求，八珍非所欲。  
犀箸厌未下，但折平生录。  
造物赋人料，多少有数目。  
更思途中殍，皆缘食不足。  
庄叟重鹁食，此篇时一读。  

张继先　恒甫以新茶战胜因咏歌之  
人言青白胜黄白，子月新芽赛旧芽。  
龙舌急收金鼎火。羽衣争认雪瓯花。  
蓬瀛高驾应须发，分武微芳不足夸。  
更重主公能事者，蔡君须入陆生家。  

张继先　后城治  
近枕长河即化坛，拎超坛侧到河干。  
丹砂在地经冬暖，玉竹成林入夜寒。  
水鹤应思冥象外，山翁愁不到眉端。  
杖头已指丹霞景，密有尘罗络我难。  

张继先　怀鬼谷山思真洞天因咏以赠元规  
思真洞兮云水深，道人居兮鬼神钦。  
山花笑兮松竹阴，岩溜潺潺兮千古音。  
何时一造兮清神襟，攀石萝兮共笑吟。  

张继先　还山  
长年京国甚羁囚，丘壑归来始自由。  
流水有声如共语，闲云无迹可同游。  
猿依松影看丹灶，鹤与芦花入钓舟。  
如此栖迟良不恶，红尘何事辱鸣驺。  

张继先　浑沦庵成悠然子亲庆因以何字为韵共酌联句  
作室观灵境，功成事若何。  
琴书消日月，耕钓老烟萝。  
为羡云踪远，时将酒共过。  
东岩开玉洞，西涧泻银河。  
整佩思天柱，观棋悟烂柯。  
真情敦澹薄，世业信蹉跎。  
绝迹求无累，澄心到不波。  
浑沦某宴息，真率谢浇讹。  
尘秽千峰隔，风流万气和。  
乾坤堪比寿，乌兔任如梭。  
仙至不无谶，鹤来信有他。  
煮茶留客话，种药救民痾。  
竹露延清荫，兰风动妙歌。  
闲寻仙传读，静把玉经科。  
在道犹衣袂，嚣尘自纲罗。  
有生如石火，移世以灯蛾。  
欲入高仙调，母教下鬼唆。  
茅檐无一事，时复动吟哦。  

张继先　浑沦庵庆成  
高斋忽已庆成功，赤石苍崖入眼中。  
贞节由来拘世业，稚川随处是家风。  
红金櫃隐书尤秘，碧玉壶清酒不空。  
昆阆归期应可展，我来时欲笑歌同。  

张继先　鸡  
鸡德灵居五，峨冠凤彩新。  
五更大张口，唤醒梦中人。  

张继先　寄林太守  
长生门户谁不爱，只要自己下功大。  
九宫台上黄芽生，白玉池边蟠桃在。  
撞动一磋鬼神伏，拨转地轴阴魔败。  
河车搬上九重天，日月炼成金世界。  

张继先　寄元规  
白日未中气色明，玉壶兴入西源行。  
草堂羡我不共往，竹风为汝致幽清。  

张继先　简元规泰定二公  
傍水弦歌者，当瞻执卷人。  
人心各有趣，天乐一何真。  
畏日初交夏，闲花尚是春。  
不随寒暑变，只有劫初身。  

张继先　金丹诗四十八首  
金鼎玄珠夜半功，纷纷五彩满房中。  
只为日月交加合，却被龟蛇取次攻。  
乍见容仪方恍惚，久看相貌即朦胧。  
殷勤为报阳人道，此上真空不是空。  

张继先　金丹诗四十八首  
假法人间有万般，君宜求取紫金丹。  
昆仑山上楼台耸，北海炉中龙虎攒。  
此个药中为贵宝，将来炼就作天官。  
玉皇数下金玄诏，始信云衢去不难。  

张继先　金丹诗四十八首  
流俗纷纷不悟真，不知求己却求人。  
只贪世上无穷色，忘却人间有限身。  
鼎内药成堪益寿，水中金尽化轻尘。  
北邙山下累累土，总是人间不了民。  

张继先　金丹诗四十八首  
不觉年年撚指过，急如催浪转长河。  
鼎中日月知人少，世上阴阳识者多。  
尽为资财损真性，皆因女色逐流波。  
□□半有归泉路，忍把真元乱鬼魔。  

张继先　金丹诗四十八首  
堪笑愚人被色萦，拎将呼吸要留清。  
神仙清静方为道，男女腥膻本俗情。  
秽浊岂堪充上品，还丹方可保长生。  
房中之术空传世，迷杀寰中多少人。  

张继先　金丹诗四十八首  
采阴丹法起何时，后汉刘晟亦自迷。  
不免轮回归复道，岂将淫慾益愚痴。  
狗猪行状称为妙，神鬼阴谋不可欺。  
争似无为清静道，一炉金就养婴儿。  

张继先　金丹诗四十八首  
婴儿头上戴莲花，诈伪迷人乱似麻。  
不道修行从一鼎，却言般运有三车。  
泥丸有路蒸方透，紫府无涯价莫加。  
为劝尘中迷路者，好寻元本莫咨嗟。  

张继先　金丹诗四十八首  
火急寻师指水金，依时用火采浮沉。  
九回照见如来相，一纪方开处士心。  
虎驾辄翻铅易就，龙车推转汞难禁。  
自从饮著醍醐酒，便觉身居紫府深。  

张继先　金丹诗四十八首  
扰扰浮生一梦间，几人回首锁三关。  
黄婆压定分全易，白虎飞来投下难。  
朱雀入炉三亩静，黑龟伏鼎一生闲。  
昭昭妙理余知得，只欲藏机隐旧山。  

张继先　金丹诗四十八首  
莫论仙骨莫求丹，此理玄玄有正门。  
迷者少能知返本，教人藉此心为根。  
龟蛇大小宜频给，日月精华且总吞。  
只自明师分剖后，难为荒野作丘坟。  

张继先　金丹诗四十八首  
神仙妙用阳难窥，学道多因慾道迷。  
向此若能明水火。这回方得识东西。  
真铅莫把凡铅杂，真妇休将世妇齐。  
离坎自交身自泰，恁时方见是夫妻。  

张继先　金丹诗四十八首  
黄芽于宝莫轻论，白雪通玄敢谩言。  
不是野人藏秘诀，大都仙药俗难吞。  
浮沉卯酉玄分路，变化龟蛇别有门。  
万万学徒无一二，浪称道友满乾坤。  

张继先　金丹诗四十八首  
存神认取本来身，此理幽玄可学人。  
无漏实成除有漏，迷津才出是通津。  
浮生难保千年寿，仙世轻翻万劫春。  
堪叹茫茫迷路者，甘将神作北邙尘。  

张继先　金丹诗四十八首  
学佛回心又学仙，两头扪摸不能专。  
大都错路生迷惑，便见迷途易变迁。  
得事只烹身上药，痴心莫望火中莲。  
但能求已兼求命，休说三千与大千。  

张继先　金丹诗四十八首  
气龙津虎不难分，下手须从神定门。  
白雪炼多齐日月，黄芽服久出乾坤。  
四神鼎内堪逃死，五色浆中可返魂。  
世上蜉蝣能几许，莫将财色败元根。  

张继先　金丹诗四十八首  
急认浮沉水内金，若能烹炼鬼神钦。  
四神守卫炉固，九转工夫转色深。  
龙虎翻施双入路，龟蛇腾焰两边侵。  
但知五色纷纷起，满室荧煌可照心。  

张继先　金丹诗四十八首  
周天火候诳凡人，胎息萦为亦未真。  
紫府聚金龙火种，昆丘走玉虎泉新。  
三莲折处分神力，一子生时出俗尘。  
为报忙忙求事者，真铅真汞不离真。  

张继先　金丹诗四十八首  
昆仑宫里紫金丹，不是仙材不可观。  
有分得餐延寿命，自然无恋免饥寒。  
虎龙铜汞庚辛鼎，大小龟蛇太乙坛。  
烹炼一丸飞五彩，上天消息不为难。  

张继先　金丹诗四十八首  
劳生扰扰去如梭，火急修真逐鬼魔。  
好把浮沉翻北海，莫将梦幻恋南柯。  
甲庚鼎内金非少，卯酉坛中土亦多。  
只自荧煌光一室，斋心服了脱微痾。  

张继先　金丹诗四十八首  
贪著浮名浮利身，不思光景走频频。  
只贪眼下红颜好，不觉头中白发新。  
药鼎坚牢延寿命，情思放恣损天真。  
劝君求取金丹诀，养个婴儿脱俗尘。  

张继先　金丹诗四十八首  
瞥然光景几时休，出入轮回去复收。  
只为含痴缘底事，不思清静学真修。  
虎龙便是升天驾，铅汞元为出世舟。  
多少神仙哀俗辈，故留丹诀救凡流。  

张继先　金丹诗四十八首  
乘龙驾鹤不须惊，此是金丹一粒灵。  
五色云龙腾海底，九回风虎到天庭。  
琼花合处看壬癸，紫府交时藉丙丁。  
此理要明非下士，除非名是少微星。  

张继先　金丹诗四十八首  
劳生扰扰疾如风，急杀三彭及五虫。  
不使狐狸侵药灶，须教龙虎守真空。  
鼎中宝物时添火，腹内婴貌转丰。  
善女善男寻此语，莫贪花酒堕迷中。  

张继先　金丹诗四十八首  
大都奇怪惑人深，一见邪淫便动心。  
只是欹倾身内宝，何能坚固水中金。  
天堂有路无人到，地狱无门众却寻。  
寄语世间男女道，收纵火宅隐山林。  

张继先　金丹诗四十八首  
阿尔多淫上帝嗔，罚为狐兽尾随身。  
只言五百年方变，岂谓三千日化神。  
雷火不知何处用，犬牙同此作教亲。  
冤魔眷属狐狸肖，变化妖容惑几人。  

张继先　金丹诗四十八首  
刘晨阮肇事多非，今日凭君子细推。  
谩使仙宫由色慾，却将紫府賏奸欺。  
洞中清净难容杂，穴里幽冥易变奇。  
大是世人迷不悟，几人丧命为狐狸。  

张继先　金丹诗四十八首  
子真坛下紫微边，深夜风光俗好传。  
不道求铅堪益寿，却言药物可延牛。  
仙丹未必离身内，人意何须立户前。  
或是山精迷弄汝，故将杂色等闲看。  

张继先　金丹诗四十八首  
真铅真汞最堪凭，此理昭昭却少行。  
白虎鼎中成玉液，螣蛇宫里养金精。  
坎男离女分三位，日月东西合一程。  
若几此中寻得路，婴儿相貌自然成。  

张继先　金丹诗四十八首  
金丹换骨不相欺，大抵凡流性易迷。  
若使赤蛇腾海北，自然玉兔走天西。  
栽莲使者行真水，种火龙王启大蹊。  
好向此中寻捣炼，飞腾只在一刀圭。  

张继先　金丹诗四十八首  
幸得修真趣理深，勤勤烹炼水中金。  
若知紫府莲堪种，始信昆仑路可寻。  
日月合来光上下，白青交后彩浮沉。  
自从得此真消息，荣辱人间总不侵。  

张继先　金丹诗四十八首  
少年何速成诗书，争似求真保玉壶。  
更不劳神游赤水，只知存性养玄珠。  
鼎中日月何人有，炉内丹砂世所无。  
人笑此中多寂寞，此中寂寞与人殊。  

张继先　金丹诗四十八首  
既悟今生与后生，何须苦苦强谈禅。  
华池水号升天药，金鼎莲为出世筌。  
下乎始知深妙妙，功成方见理玄玄。  
自从一得明师指，始信云车出俗廛。  

张继先　金丹诗四十八首  
三清门户出无猜，自是凡夫不肯来。  
月魄日魂为道路，虎泉蛇火作梯媒。  
三田勤固元精种，一鼎坚牢后却开。  
无质自然生有质，真胎能解结灵胎。  

张继先　金丹诗四十八首  
绛桥行气总为非，自是凡夫著相迷。  
北海鼎炉分造化，南溟宫殿合天倪。  
虚无只就还丹力，恍惚身身成妙道齐。  
若向浮生能见得，浮生只可比醯鸡。  

张继先　金丹诗四十八首  
尘寰道友万千人，几个虚名几个真。  
不悟汞铅为至宝，却将炉灶学烧银。  
内中采药方端的，外里求丹谩苦辛。  
何况迷途有迷者，不为自误误他人。  

张继先　金丹诗四十八首  
九真山下有华池，此水延年世不知。  
金橘生成光色透，弹丸小大彩霞飞。  
送归北海深藏密，般上南溟事怪奇。  
只候此中功力就，黄云片片拥婴儿。  

张继先　金丹诗四十八首  
九真山上接楼台，日月浮生紫气堆。  
北海下生金芍药，南溟宫产玉攻瑰。  
三清门户三田奥，九转工夫九辙回。  
当此炼成无价宝，从教人笑我痴騣。  

张继先　金丹诗四十八首  
扰扰寻师苦苦忙，但求神水是仙乡。  
荧煌一鼎鎔金汁，灿烂三田湛浆。  
夜半只知真火焥，房中不觉彩霞光。  
超凡一粒真堪重，始信蓬莱去路长。  

张继先　金丹诗四十八首  
鼎中大药世难知，日月双投姤不迷。  
未秘妙光方火枣，始思玄理号交梨。  
溶溶朱粉飞云远，湛湛神辉满室齐。  
一纪烹前才得了，便乘鸾辂上天梯。  

张继先　金丹诗四十八首  
隐迹人间数十年，不令众觉种丹田。  
五行聚会生俄尔，一颗圆明出自然。  
湛湛神炉开白雪，依依铅鼎泻红莲。  
近来不觉浮名，多被人来叩妙玄。  

张继先　金丹诗四十八首  
金丹饵了骨毛轻，便觉蓬莱去有程。  
澄湛药炉分玉粉，凄凉气海彻三清。  
昆仑宫殿年年声，紫府楼台日日成。  
只此便乘云鹤驾，笑人笑我学长生。  

张继先　金丹诗四十八首  
学道多多少悟真，真成便见自家身。  
三田有路综横去，万类无级变换因。  
土内养金金色重，鼎中进火火功新。  
若於财色全无动，便是蓬莱洞里人。  

张继先　金丹诗四十八首  
忍辱多多日苦辛，闭门又被鬼偷精。  
不知牢锁丹田固，争奈魂狂紫府倾。  
阳气旋衰难保寿，阴邪浸长易消兵。  
劝君火急寻师去，莫为冤魔破道情。  

张继先　金丹诗四十八首  
只见神炉当子夜，岂知火力散阴邪。  
忽於金鼎凝寒玉，倏尔真身现彩霞。  
沆瀣露中分白雪，华池水内养黄芽。  
此中便见真消息，莫浪驱驰觅鹿车。  

张继先　金丹诗四十八首  
人有金丹可返魂，常流迷道不知吞。  
朱禽若启岩前地，白鹿须投海底门。  
欲得必先调气马，由来宜急锁心猿。  
善男善女寻真诀，莫把形容化土坟。  

张继先　金丹诗四十八首  
静坐焚香念念中，念中须见己形容。  
生成本藉铅中汞，变化端由火裹龙。  
二八莫辞频采造，一三还用苦交冲。  
此中有路通天去，可把尘踪继赤松。  

张继先　金丹诗四十八首  
莫嫌野客漏机微，要接仁人至上蹊。  
悟者便从言下语，迷途终是意中迷。  
甲庚一判龙归左，卯酉双投虎在西。  
若见玄玄玄裹事，不离真个是夫妻。  

张继先　金丹诗四十八首  
我身我命与天齐，只得金丹便出迷。  
灵质长来居玉殿，圣胎生就步云梯。  
蜉蝣世界何须恋，蟚蝬衣裳不必携。  
烹炼虽然劳日月，出尘宜假一刀圭。  

张继先　浕口治  
真真相袭养真材，万木深沉一水回。  
珠逞夜明秋浪定，磬含霜韵晓霞开。  
二仙已远教谁遇，三粒还能待我来。  
若遣青童验轮迹，断烟无影落苍苔。  

张继先　京师七夕率赋  
七夕风光岂易阑，一年一度巧相干。  
不惊高处流星过，尽向今宵仰面看。  
花月有情天阙冷，胭山随分酒杯寒。  
从兹肃肃秋阴扣，却恐衣衾未复单。  

张继先　京师夜坐怀浑沦庵有作寄之  
独坐空庐静可知，江城意味岂如斯。  
君看凤实初成处，自称蟾华欲妙时。  
酒兴原同云叟乐，风尘无取庆宗诗。  
山中林壑虚明境，不得归吟有所思。  

张继先　靖通庵歌  
吾结草庵山之中，旁人笑我名靖通。  
都来方寸闲田地，大包世界同虚空。  
我庵非通亦非靖，玲珑八面无形影。  
盈虚消息任天机，庵内主人都不省。  
有时风雪三冬天，山前尽日无人烟。  
顽空墨黑昼如夜，庵中光耀长周圆。  
有时风雷平地起，山沉江涌流云气。  
龙吟虎啸万形喧，庵内情缘无止起。  
环庵松竹连天青。冬不悴兮春不荣。  
人来谩笑庵居苦，彻骨贫来彻骨清。  
清贫生理十分好，翻忆朱门多饿殍。  
君能认得自家珠，终身岂羡他人宝。  
庵似身兮主似心，欲明庵主须参寻。  
驴胎马腹河沙梦，那知铁矿藏精金。  
高著眼睛速下手，只今觅取无中有。  
言穷理绝妄缘空，无毛狮子撩天吼。  
庵前大厦皆蘧庐，知音有几同神仙皆此出。  
浮手短景甚悠悠。一切庵坏便须休。  
溥劝吾门诸学者，不昧此庵须早修。  

张继先　静室偶书  
贫有清风明月，富无红粉膏脂。  
子午凤朝元始，去来雷电相随。  

张继先　立秋之夕对酒成章粗遣清景以招佳咏  
闪闪秋光好，行行万宝成。  
松高孤鹤唳，竹密一蝉鸣。  
大醉衣襟湿，空歌风度清。  
腰琴宜更作，楚泽有余情。  

张继先　莲花  
淡淡红生细细香，半开人折寄山房。  
只缘清净超尘垢，颇似风流压众芳。  

张继先　炼丹岩留题  
鹤来松有客，苔去石无衣。  
黄金浮世在，白发故人稀。  

张继先　蒙秦治  
紫垣佳客有灵踪，独木为桥处处同。  
一自浑家参太极，更谁连步上青空。  
槛前怪木冬长碧，岩下灵光夜久红。  
真泽不随时世斩，出尘人世入神功。  

张继先　勉弟子还山颂  
昔劫因缘今劫会，昨日颜容今日改。  
世间沧海尽桑田，慎勿重来呈傀儡。  

张继先　妙应大师往钱塘欲予赠行  
太真宫室上方新，归去先垂紫诏人。  
天目洞霄期过处，星冠应不冒风尘。  

张继先　平盖治  
昔人已去附龙鳞，神气犹存录籍真。  
洞口记曾三拜日，云间别是一家春。  
钓丝无迹龟鱼静，樵客忘机虎豹驯。  
金井未经新汲引，已无胸次一纤尘。  

张继先　平冈治  
千松万竹荫真祠，多少寻真不记归。  
枕石池台全似古，穿云溪涧一如飞。  
玄猿夜久鸣寥閴，黄鹤风高入太微。  
直自六天浑屏静，圣功何代不扳依。  

张继先　七言再咏  
醉倒尚夸云液美，吟看尤觉羽毛轻。  
松轩怅望情何限，竹槛留连兴愈清。  
水草远含青翠色，野花仍吐细微英。  
风来昼榻消残暑，雨过秋蝉送晚声。  
仙境每看天路近，风骚不许世纷萦。  
饶君先驾云间鹤，雇我还骑海上鲸。  
白帝气刚群动肃，道人心正百魔惊。  
共欣淡泊居林石，翻笑驱驰到市城。  
溪上且同三笑乐，饮中要与八仙争。  
莫言酒量全输我，会是诗名数石卿。  

张继先　钱塘  
几万人家水绕城，白云开处见丹青。  
地连金色三千界，山映瑶峰六尺屏。  
晓凭阑干披宿露，夜收帘幕透寒星。  
浙江风物端无赛，增拎蓬莱半洞庭。  

张继先　钱塘有作  
红霞映朱栏，白云隐青山。  
尘中人不到，双鹤舞柴关。  
瑶琴一曲诗数篇，山童煮茗炉无烟。  
为思尘世去游乐，一别洞天今几年。  
湘江江上月初白，湘浦浦边风色清。  
断肠声咽玉笛碎，愁杀霜堤多少情。  
人生总浮云，仙家依旧春，  
归去来兮乐吾真。  

张继先　琴斋乃予旧居以琴名斋吾为之也项先生与诸生居之谈庄讲老有佳趣向  
琴斋高致有真风，山合延宾未折中。  
来问死生非碌碌，为谈庄老肯匆匆。  
喜今可与君还往，惜昨曾留客许同。  
处士或将方寸比，斯人为不殢焦桐。  

张继先　青城洞阳大人  
青城老洞翁，名籍丹台上。  
日日诵黄庭，感得祥云降。  

张继先　曬经  
迟日满高台，书囊云锦开。  
梅蒸阳气透，林隐景光回。  
尚究千神恍，高吟万恶摧。  
殷勤能启秘，须仗出群材。  

张继先　诗一首  
白云闲似我，我似白云闲。  
二物俱无心，逍遥天地间。  

张继先　示汤弟子  
子欲济民非为己，我贪修道不忧贫。  
直须勉强方成业，只恐因循易老人。  

张继先　书林管辖扇  
九鸾陪玉兽，八凤荐金芝。  
青童歌妙曲，玄女唱清词。  

张继先　书龙变轩事乃成颂白青城道伯  
一室绝尘埃，和风撼瑶竹。  
满几惟琴书，潇然异尘俗。  
时时操寸毫，节篆数囊录。  
或同务玄子，楸枰两三局。  
夜对隔林月，膝上奏神曲。  
更深兴未阑，徐徐启缄轴。  
好来青城君，云开远山绿。  

张继先　思青城翁  
一别青城翁，今经数旬朔。  
天炎春气阑，山花旋零落。  
时时与攀慕，西眺步瑶阁。  
无乃恋人间，笙歌正酣乐。  
归来方外俦，践我绿岩约。  
回照闲余辉，芙蓉出金削。  

张继先　送九龙徐正之归麻姑  
步冲晴雪过前滩，鹤迹云踪孰可攀。  
也似来进无一物，却疑归去是三山。  

张继先　送于真人  
爷慕清声实积时，前朝因幸皋彤闱。  
稍瞻风致频相见，又恨霜天遽告归。  
至德谩劳中下笑，高才须信古来稀。  
自惭功行亏杨许，安得南真谈太微。  

张继先　送元规游麻姑  
拂袖麻源景，飘飘逸兴清。  
不辞千里远，独步五云轻。  
自有琴书乐，应无世俗萦。  
我惭阻追逐，回首谩驰情。  

张继先　送正之法师  
道貌古昂藏，声名万里香。  
紫霞衣缥缈，丹佩玉琳琅。  
寂寞居岩馆，殷勤咏洞章。  
佇看功行满，飞盖上寥阳。  

张继先　汤明权挈家入道  
佳汝久虚淡，有才弗原仕。  
鸡犬白云间，挈家从游此。  
所蕴既超特，玄理可坐致。  
倬哉明主命，不以夺我志。  
一变江海才，总无尘土气。  
闻之旌阳令，拔宅脱凡世。  
此事在精修，勉旃汤氏子。  

张继先　题冲虚堂  
羊其沖气以全生，栖息虚堂只数楹。  
南浦道高坊号美，太微风暖木兰清。  
百章为爱青林密，三体应书老子成。  
未有紫宸朝觐日，雨余几处白云轻。  

张继先　题崇仙观知足轩  
此性本无一物，涓水亦自圆明。  
借问先生足处，轩前月白风清。  

张继先　题度仪堂四首  
屡赏中秋月，山堂亦怅哉。  
暂居行百日，常觉近三台。  
大木声深夜，修篁荫静阶。  
倘非能自度，何以见归来。  

张继先　题度仪堂四首  
近户皆林杪，元非妆点成。  
山中行不遍，雨后看尤清。  
桃向天边种，云从岭上生。  
不通鸡犬到，时听度鸾笙。  

张继先　题度仪堂四首  
骤尔升堂者，同乎白日仙。  
崇深邻圣像，超卓愧吾年。  
微月兼寒露，乔松间野田。  
宫成方数载，犹使扣钟钱。  

张继先　题度仪堂四首  
正向西窗处，两峰苍翠排。  
白云清昼入，玄鹤几时回。  
剪厌如毛竹，锄嫌绕砌苔。  
有时不开户，烟雨蔽阳台。  
