---
title: 第8部分
index: true
icon: editor
order: 8
category:
  - 诗藏
  - 诗集
  - 全宋诗
tag:
  - 佚名
---

戴表元　八月十六张园玩月得一字  
明河汤残云，青海收晚日。  
婆娑林端月，为我良久出。  
洗杯问劳苦，天女笑脄脄。  
月行虚空中，万古无损失。  
且可娱今宵，勿复思昨日。  
歌情天水遥，坐影入树密。  
嗔醒有微酒，徼诗或呼笔。  
仲容欢入林，怀祖娇在膝。  
初犹整裘褐，久乃忘冠栉。  
趋锵翻弈盘，笑嗷惊帐室。  
宁来共喧呶，不许私暇逸。  
蚩蚩复扰扰，醉熊不可一。  
情知此月下，此乐节无匹。  
月光本天性，清莹本其质。  
动定极淳涵，声沈转萧瑟。  
匆忙寄醉语，悟迟已难述。  

戴表元　八月十五夜雨中微有月色  
雨色今夜别，映门白鲜鲜。  
隃知万古月，自在最高天。  
天高无阴晴，月亦无亏圆。  
中间隔云雾，顷刻变熊千。  
惟当自作乐，上界岂和邻。  
接竹风撼郭，倒尊水号川。  
狂歌眺渺莽，恐有浮槎仙。  

戴表元　白岩山  
漠漠溪风吹路尘，白岩山下几穷身。  
秋深竹色老於树，书静鸟群喧胜人。  
何处人家藏剡录，有时行客裹唐巾。  
平生笑杀禾翁子，刚为乘车弃负薪。  

戴表元　百鹭图  
苇折荷枯可奈何，西风吹影净婆娑。  
微君作此超摇趣，一个江天也厌多。  

戴表元　百雁图  
近看分明远欲无，水天空阔好江湖。  
幸然不入虞人眼，又被间中画作图。  

戴表元　拜袁越公墓因游定水寺有怀源老  
乃翁已作飞仙去，犹得潭潭好墓田。  
老树背风深拓地，野云依海细分天。  
青峰晓接鸣钟寺，玉井秋澄试茗泉。  
我与源公旧相识，遗言潇洒有人传。  

戴表元　班婕妤题扇图  
时情任销歇，闺思转殷勤。  
也胜山阴媪，挥毫托右军。  

戴表元　班溪  
我爱班溪班，班班为谁好。  
於时九秋晚，霜叶红不埽。  
石摇未归云，水映欲衰草。  
累累牛羊队，洒洒鱼龙道。  
崇丘尚多菜，残村几经潦。  
故物一若斯，今我胡不老。  
赤字从幸相狎，聊坐畅怀抱。  

戴表元　傍家东北有山曰绍地余幸得之规以素庄也  
绍地吾所欣，他时以藏我。  
冈原见逾美，松柏栽已夥。  
双流交在右，一几平连左。  
忆昔初经营，登高忘蹩跛。  
年衰已渐怯，步暂石频坐。  
居然契券叶，偶尔龟策可，  
心手之勤劳，躯骸庶安妥。  
况复近芳茨，时能荐蔬果，  
虽无刘伶钟，略慕王孙躶。  

戴表元　宝林院  
何处寻三窟，端来寄一壶。  
岩根接沧海，云杪挂浮图。  
古壁碑漫灭，灵鳗事有无。  
昌公好相识，间暇说江湖。  

戴表元　宝山寺寒食次韵和阆翁  
缘阴啼鸟春将老，古寺垂杨日未西。  
客子欲归风满袖，桃花无语水流溪。  
有人蔬笋忘饥渴，何处松楸杂笑啼。  
淮拟一时僧榻畔，诗翁题后更谁题。  

戴表元　保福寺  
漫天萝蔓断追寻，犹有人嫌未苦深。  
屋古渗当风雨气，僧驯化得虎狼心。  
松花书暖蜂科蜜，梅子春残鸟恋阴。  
不应初来便忘去，身间处处是山林。  

戴表元　碧桃花歌为王丞作  
君不见孔家藏书屋，屋坏犹闻起丝竹。  
又不见郑家注书老，书带后来垂作草。  
如今王家万卷文字林，桃花一树春沈沈。  
花成一劳主人种，花落更同山客吟。  
从来春花重萼不缀实。此花可玩实可食。  
我拟天公出奇物，来寿主人并饷客。  
春前待花花下狂，春后待实林下尝。  
定知此桃不作寻常草木味，祗作旧时文字香。  
王夫子，多酿酒。  
春风亭馆何处无，天锡名花祗翁有。  
从翁乞醉三万日，仍令醉后花从笔间出。  

戴表元　兵后复还白岩山所舍作  
脱命归来意恍然，余生堪喜亦堪怜。  
财逢乱世真如土，人到穷途始信天。  
问讯比邻晡璺后，呻吟儿女夜灯前。  
明朝又作安西计，饭后谁家沁雪田。  

戴表元　兵后见三江口木芙蓉盛开  
江上秋花无数生，红红白白照江明。  
当年茂苑看曾厌，今日荒村望急惊。  
泣雨羁臣愁去阙。歌风艳女惜倾城。  
萧条欲别那拼得，移向东篱配菊英。  

戴表元　丙午二月十五日以府檄出宿了岩  
衰年慕栖息，役役殊未休。  
天明发东郭，日晏泊西州。  
岂其千金躯，为此一餐谋。  
宿麦青已郁，稚桑黄亦稠。  
欣然一会意，所愧非吾丘。  
悔日谅不远，誓言良未酬。  
挥手谢还往，伊嚘自伊嚘。  

戴表元　丙午清明日青塘道中  
三里五里沙路平，一番两番溪雨声。  
无奈春风动人处，紫荆青李满林生。  

戴表元　丙子除夜  
富贵如今似骇机，漂流未遣壮心违。  
乡邻有酒贫能醉，村落无医病亦稀。  
客任低头从狗窦，妻休掩面对牛衣。  
十年涉世浑如此，除却躬耕事事非。  

戴表元　伯收东冈麦  
伯收东冈麦，仲移西塍秧。  
四季各有役，餬口走皇皇。  
岂不惜冠履，兼尝业缣湘。  
邻尔衣食微，及兹筋力强。  
古来经术士，什九起耕桑。  
穷通自天命，谨勿事胥商。  

戴表元　采藤行  
君不见四明山下寒无粮，九月种麦五月尝。  
一春辛苦无别业，日日采藤行远冈。  
山深无虎行不畏，老少分山若相避。  
忽然遇藤随意斫，手触藤花落如蝟。  
藤多力困一颦呻，对面闻声不见人。  
日昃将业各休息，妻儿懒拂灶中尘。  
须臾叩门来海贾，大藤换粮论斛数。  
小藤输市亦值钱，籴得官粳甜胜乳。  
明朝满意作晨炊，饱饭入山须晚归。  
南村种麦空早熟，逐日扃门忍饥哭。  

戴表元　蔡岙食藕  
地逢平处亦萦回，不是逃兵底肯来。  
坡上一祠犹姓蔡，山前当路尽通台。  
高岩童去收桐子，邻县人过问藕栽。  
忽见深衣老儒者，清时不信少遗材。  

戴表元　陈公哲梅花百咏  
梅下故人呼不应，石桥溪寺水泠泠。  
回头听得陈惊坐，一似春风吹梦醒。  

戴表元　陈公哲梅花百咏  
雪后西湖空碧波，酒徒消散也无多。  
白头醒眼春风裹，奈此梅花百咏何。  

戴表元　陈晦父赴十三韵  
古人取远士，得一以为豪。  
江左贡千百，选抡今始劳。  
占对混童厮，趋跄偕吏曹。  
以兹寓绳准，弃髓索皮毛。  
遂乃考卷业，成文喧诵号。  
其次严保举，虚牍相笼叨。  
富儒坐可得，贫儒走滔滔。  
有司见其然，厌贱如蓬蒿。  
谁知真儒者，理黜宁不遭。  
陈生青紫门，佐书越江皋。  
秩满在选中，家寒无所操。  
虞翻显凭易，买臣进缘骚。  
吴士例则然，且毋衔名高。  

戴表元　陈茂阳书监赴史氏塾  
青天碎浮云，飘落随长风。  
当年江海心，聚散岂谓同。  
我发春霰白，君颜秋树红。  
各将飞腾具，坐受穷困攻。  
怀书更何罪，暴客岁不容。  
数夕稍振发，共语凉天中。  
天明换颜色，囊瓢赴群童。  
此事本不策，改道无所从。  
犹胜古侠士，侩牛市弞东。  

戴表元　陈无逸教论赴攸州  
白露西风湘水清，苍霞南岳晚天明。  
离家休说三千里，行道新看第一程。  
橘味熟来思母遗，草名疑处教儿评。  
人生谁是安居者，早拾貂蝉映父兄。  

戴表元　陈无逸张仲实皆授徒城中相望遣闷小诗往问  
间身不用苦咨嗟，随分风流阅岁华。  
白日垂帘同卖卜，清流岸帻胜趋衙。  
飞书漆椠诗无草，夹注高檠眼未花。  
更喜芳邻连二妙，时时衿佩问东家。  

戴表元　陈秀才问诗於余次韵赠之  
秋半说诗秋又阑，觅从忘处更哦看。  
不妨味熟心自悟，祗恐业成身转寒。  
窃木野风天倡和，崩溪怪石鬼镌刊。  
扳君更上最高顶，莫羡千鑫游子鞍。  

戴表元　赤泥岭行  
种桑三年寒得衣，养犊作牛堪挽犁。  
生男祗解恋乡土，五日溪船催父归。  
行前仓庚后杜宇，去家渐近闻剡语。  
恨身不作田舍儿，骑竹搏沙绕墙户。  
人生衣饭取裁足，阿奴碌碌犹类福。  
献书觅举真下策，年少奔驰头已白。  
君不见燕山万里客更难，赤泥岭上春风寒。  

戴表元　仇山图  
仇山山下仇人，白头宦学走风尘。  
问渠家住山何处，云气漫漫不知路。  
诗人作事例多痴，逢山且画且题诗。  
不如邻翁不识与画，一生耕钓仇山下。  

戴表元　酬陈秀才  
一春一百二十日，日日开眉得几人。  
直与破除风雨去，今年浑似不添春。  

戴表元　褚叔豪赴山阴和靖祠长  
此老真迂阔，白头方出山。  
一灯河洛后，千础剡湖间。  
讲鼓惊云动，书船载月间。  
可无容席地，容我了跻攀。  

戴表元　春愁曲次刘正仲韵  
山翁隐居雁苍谷，春树年年为翁绿。  
耕休坐树作劳歌，山光水景相徵逐。  
歌成无人祗自娱，行人颇怪歌声殊。  
循踪历历见井舍，恐是避秦来此居。  
花烟溟蒙乱晴雨，山前仓庚后杜宇。  
客来不喜亦不惊，但道寒喧无俗语。  
山中今岁是何年，黄旗徵树装楼船。  
浅村已尽到深谷，逢人未说先凄然。  
忧来宛转歌不已，我树非材端后死。  
五陵当日蓊如云，如今何处悲风起。  
山南老农亦不忧，机浅不为妻子谋。  
日高饭饱牛背坐，日晚放牛溪上游。  
人生逐名被名误，十年车马长安船。  
长安路绝云雾昏，归来弃笔寻农具。  
旧游年少难与随，梦境一笑难重追。  
惟有剡源穷掌固，相思望断西天垂。  

戴表元　春风  
春风吹愁端，散漫不可收。  
不如古溪水，祗望乡江流。  
新花红烁烁，旧花满山白。  
昔日金张门，狼藉余废宅。  
回头语春风。莫向新花丛，  
我见朱颜人，多金亦成翁。  
多金不足惜，丹砂亦无益。  
更种明年花，春风多相识。  

戴表元　春日城南闻禽鸟声喧甚为赋二十二韵  
今日春气至，新禽各啁嘲。  
岂无好唇舌，入耳何恌恌。  
雊鹆最多端，能以巧自肴。  
黄头亦聁给，微吭和且调。  
无计颇滑熟，乌鸦与鹪鹩。  
自余不知名，喧呼杂竽箫。  
黑衣猥雄黠，书动固非枭。  
均为乐其性，幸此风日朝。  
城南六七曲，荒园绕榛茅。  
我来感物变，何异在山郊。  
惟闻黄鹂至，不闻叫交交。  
当由恋幽谷，畏寒还避嚣。  
群英盖壤内，小大一逍遥。  
得气不足悦，触情遂相辽。  
乘墉少年儿，挟弹欲见邀。  
所规不满掬，翻令污厨庖。  
鹰鹘势险薄，爪长尤善捎。  
同群自伐击，此祸极无聊。  
深藏务远晦，尚惧形色招。  
危机布平陆，况乃纵轻漂。  
悲邻复譬释，当鸣讵为妖。  
但怀道傍树，信美非其巢。  

戴表元　春溪恶寄孙常川  
春溪恶，日日春风吹过客。  
千车万辙不相嫌，一客歌来吹倒却。  
旁人借问客为谁，咸淳朝士今布衣，  
声名欲隐人自知。君不闻孙兴公，  
逃乱走入黎州峰。子孙百世居峰下，  
往往翰墨余仙风。鹑衣藿食何足耻，  
头白河清吾亦俟。向来南面五马车，  
只饮西山一盂水。青牛处处迷行踪，  
白鹤归来余故宫。道逢樵客知去过错，  
迟君不来三日晚。溪水犹能作吴语，  
似续君家遂初赋。  

戴表元　春夜喜陈汝晦见过  
乃翁治狱多阴德，之子论文有古风。  
尊俎祗容吾党共，衣冠能得几家同。  
书林有业何妨隐，徭籍无名莫怨穷。  
百岁相期今夕意，赖君咳唾起诸童。  

戴表元　此地  
又说风尘起，人来似水流。  
饥穷余此地，啸聚是何州。  
野白荒荒阔，云横莽莽浮。  
相逢问田父，未可卖耕牛。  

戴表元　次和焦治中云洞纪游十四韵  
是身虚空中，如云本无有。  
游行又其寄，纵乐安得久。  
嵌岩大磈质，鑱削奇鬼手。  
栋宇起何年，名称出谁口。  
忆昔扳藤曼，凌空讶鸡狗。  
疏疏石生竨，剡剡室悬斗。  
乘峻开栈梯，缘晨挂窗牖。  
岂无题壁堂，多逢斫畲叟。  
贤侯韦平家，雅韵王谢友。  
骊珠百四十，模写已八九。  
坐我南楼庆，浇我北海酒。  
人生主客意，如此岂云偶。  
风花命浮沉，木雁天可否。  
悠然付一嘘，山灵倘回首。  

戴表元　次韵答陈叔高  
早种青蒲已满沟，暮栽黄菊亦成丘。  
不辞西日射牛背，尚胜北风吹马头。  
新雨客疏尘锁几，故山秋淡树藏楼。  
艰难终竟乡情耐，准拟行窝处处留。  

戴表元　次韵答二袁  
相逢何草草，不念别是长。  
别我我在山，别君海茫茫。  
慰别有难易，我老不易忘。  
今此春云篇，来别已悲伤。  
春云虽多熊，与世无炎凉。  
朝出山路白，暮归海天黄。  
人生不免别，与君非异乡。  
我诗不如云，春云解飞翔。  

戴表元　次韵答贵白  
斗粟千钱不易酬，海风吹断寄诗邮。  
谁家盛设蟹黄饼，有客翻披狐白裘。  
春树自随冬树老，官河长挟野河流。  
隔生兄弟何须说，来作城南十日游。  

戴表元　次韵答胡山甫兼简汪日宾  
白发诗翁南峡居，肯来与子不相疏。  
久知诸老难折简，端为此家多贮书。  
谈吐清无涉俗处，容颜衰似避兵初。  
溪梁一别还经岁，接得新诗锦不如。  

戴表元　次韵答胡山甫兼简汪日宾  
乱后交朋星散居，如君那得易亲疏。  
耐多但有客满座，忙绝不令儿废书。  
万里山河蓬鬓底，一春风雨杏花初。  
间身共逊耽诗老，野服枯藤得自如。  

戴表元　次韵答寄阆风先生  
闻说芗岩花，风情不减前。  
菊盘秋熟蟹，竹枕晚凉蝉。  
碑碣僧频谒，诗囊客自编。  
梅花紫溪路，一别又三年。  

戴表元　次韵答邻友况六首  
十百琅玕接屋山，麦花淡白菜花斑。  
村园富贵谁消得，更看溪南墨牡丹。  

戴表元　次韵答邻友况六首  
炊成日影三竿直，睡起溪流十尺高。  
懵懂不知何岁月，山风吹白镜中毛。  

戴表元　次韵答邻友况六首  
祝鸡归后放牛初，小立溪梁看打鱼。  
渐喜村邻尽相识，向来朋旧却无书。  

戴表元　次韵答邻友况六首  
剡源田舍谁能识，只此桃源有路通。  
草长岸漫渔堑北，月明人语纸槽东。  

戴表元　次韵答邻友况六首  
三间瓦屋数弓园，旋学桑麻又一年。  
村酒沾唇频得酒，山歌出口即成篇。  

戴表元　次韵答邻友况六首  
舍南舍北种田郎，唱得田歌曲曲长。  
莫学傍村游侠辈，茜红抹额臂擎苍。  

戴表元　次韵答盐官傅秀才  
欲有队於阱，千金身陡沉，  
争名急饥渴，对面九关深。  
谁知海城畔，山水发清音，  
蟾蜍泄喜愠，遽除阅晴阴。  
意到得所指，不作寒鸢吟。  
斯人定不恶，我辈许同襟。  
去去复去去，白鸥未遐心。  

戴表元　次韵答应德茂雪后远寄  
山中不来久，何处度残年。  
人闷如中酒，村荒似禁烟。  
将茶冰箸煮，移枕雪蓬眠。  
更肯狂歌否，春风双玉船。  

戴表元　次韵答朱侯招游海山  
江南春草黄，江北秋雁飞。  
穷居念还往，故物悉已非。  
我有青云交，山林可同归。  
十年学抚琴，对客辄累欷。  
岂不愿和悦，调苦心得为。  
青天无古今，白日相因依。  
向来炎炎人，所得一何微。  
成者化埃尘，不成翻祸机。  
玉美受雕镌，马良遭绊韟。  
所以旷达士，但贵知我希。  
请休接舆歌，且急梁鸿噫。  
名微少士责，身间免官讥。  
宁无一日力，相寻尽崎岖。  
霜鱼碧玉脍，水菊黄金辉。  
君歌我按筑，我舞君搅衣。  
此日为君欢，醉游敞船扉。  

戴表元　次韵东鲁省游石龟山  
一舸悠悠醉又醒，溪山无语意分明。  
龟身何日化苍石，鹤背有人游紫清。  
百榼颁空看少俊，千金难买是春晴。  
筵端宋玉尤骚绝，游戏长歌复短行。  

戴表元　次韵和郭佑之双桔堂赵母寿时  
严亲不待高官秩，一刻欢娱胜千日，  
赵郎宦薄母八旬，自采芳甘充俎实。  
堂前酣酣双桔红，童儿见客笑满容。  
有田得耕我亦去，绣衣御史语生风。  

戴表元　次韵和蔚师鉴师春怀  
愁是云阴喜是晴，春游保处不关情。  
黄鸡亭馆琴三弄，青果杯盘酒数行。  
满砌雨新平笋密，隔墙风送落花轻。  
鉴湖湖上樵山老，破帽枯藜过一生。  

戴表元　次韵寄陈达观少府兼简叔高  
怀人路绝云归海，避俗门深草蔽丘。  
万事渐消间客梦，一生虚白少年头。  
山螀叫缓从除架，淮雁来多莫上楼。  
近日邻家有新酿，每逢诗伴得淹留。  

戴表元　次韵任起潜谋隐之作  
江边秋日逢任子，大醉索诗吾欲狂。  
为问山资何次第，祗余丹诀转凄凉。  
黄金范蠡曾辞禄，白首虞翻未信方。  
千古浮云共归意，晓风城郭水花香。  

戴表元　次韵如晦木犀因寄其从父性之老同舍  
诗力如弓不易张，烦襟且觉对花凉。  
玲珑南雪晴秋树，淅窣西风夜月香。  
消得玉人歌古谈，许谁金屋斗清狂。  
风流更忆同袍老，一坞间云傍水乡。  

戴表元　次韵苏教授立春书事  
病老空山客，寒纡积雪春。  
麦苗青有主，桃板粉成神。  
短策陶元亮，轻舟贺季真。  
征徭辛不及，游眺杂闲民。  

戴表元　次韵王监簿春前对雪之作  
情怀未厌日如年，幻境先看海变田。  
梁苑贵游图画裹，山阴风致酒尊前。  
虾须帘湿间春晓，猊舌香深凝午烟。  
肯信高人有高卧，矶头新泊钓鱼船。  

戴表元　次韵王景阳寄轩  
江湖犹觉气横行，羽褐藤冠学养生。  
掣肘累轻天与福，欺心戒重鬼司盟。  
行收耕稼间勋业，别有吟哦好性情。  
祗恐蹊成似桃李，人来先识隐居名。  

戴表元　次韵蔚讲师新春之赠  
每见辄自失，春风双鬓斑。  
诗囊贫裹富，药市闹中间。  
甽路通湖寺，敞楼当郡山。  
清缘事事足，听此屡开颜。  

戴表元　次韵蔚上人见寄  
流落谁相忆，山林蔚讲师。  
玄机魂梦接，诗力鬓毛知。  
舟去须寻处，书来不记时。  
君看东海月，今夜亦追随。  

戴表元　达观亭歌为健康徐氏作  
天风飒爽岩曦开，云溪萦环芳树来。  
林栖岛处眼未识，何人择胜诛荒莱。  
仙迹着人清辟易，徐郎襟怀赵郎笔。  
经营须通山鬼意，开凿曾烦祖龙力。  
高亭一区尤绝尘，沧浪捧起芙蓉云。  
凭危醉歌敞花气，九衢尘土何纷纷。  
客来问名名达观，对此心情转萧散。  
想见千秋争战场，只把云霞眼中换。  
浮名绊人兹可怜，飞鸦落日钓窗前。  
何时真脱尘缨去，我自网鱼君刺船。  

戴表元　大名元复初郎中携示感遇五言八章次韵并陈东平曹子贞编修蓟丘曹克  
美人乘天风，手吹玉参差。  
我有龙门桐，缀之冰蚕丝。  
空中一偈答，闻者为忘机。  
神马已出河，凤皇且鸣岐。  
悠悠百年内，傥有相逢时。  

戴表元　大名元复初郎中携示感遇五言八章次韵并陈东平曹子贞编修蓟丘曹克  
我登海山巅，群丘眇如芥。  
客来谈九州，更诘谁小大。  
神疲穆满驭，足茧神始载。  
终然方寸心，扰扰躯壳外。  
流光如急水，一去难得再。  
归来坐虚室，始觉身安泰。  
老马宁为驹，即且或甘带。  
名迹吾不嫌，全生聊远害。  
明有不见睫，智有不卫足。  
学静三十年，晚始悟无欲。  
履卑惧名高，居群忌行独。  
不见歌钟家，白日卧金谷，  
不见带索生，行吟扣哀竹。  
为君慎燕息，顾兔方在腹。  

戴表元　单漕贡君范挽诗  
竟抱遗经死，斯人亦可哀，  
传家一夔足，涉世万牛回。  
白屋身空脱，青山手自开。  
樵苏且莫近，玉树炯泉台。  

戴表元　道衡书寄求诗  
烈士蹈东海，公仍归白云。  
龙藏谁顾蜕，鹤去不随群。  
道貌青难写，香风远自闻。  
人间尘垢子，羞读径山文。  

戴表元　道桐川谷访梅右司不知其处  
桐川潇洒处，面面碧芙蓉。  
峻塔当关独，清溪抱郭重。  
市多吴客语，祠有汉时封。  
欲觅梅仙去，知藏第几峰。  

戴表元　登崇宁阁  
众香坛书静，游屐思频来。  
心转谈经处，尘空说法台。  
葵花凭古碣，竹色上苍苔。  
杰阁同禅院，悬河有辩才。  

戴表元　登新岭  
荦荦确确白石溪，绵绵茫茫青草磎。  
四山阴雪湿灰色，六月杜鹃深树啼。  
田庐经漂有高下，麻豆满坞无东西。  
隔岩飞流送人语，对面喧风吹马蹄。  
祗今莫辞楖粟杖，与子更上巑屼梯。  
登高意远会有极，回首烟海令人迷。  

戴表元　调贵白  
客裹光阴取次休，嫩寒一夜袭衣裘。  
不须多畏赵盾日，正好深悲宋玉秋。  
红叶旧题犹在手，黄梁新梦又从头。  
余粮栖亩犹围坐，此事输君第几寿。  

戴表元　丁丑岁初归鄞城  
城郭三年别，风霜两鬓新。  
穷多违意事，拙伯背时人。  
雁迹沙场信，龙腥瀚海尘。  
独歌心未忆，笔砚且相亲。  

戴表元　丁亥岁除前二日书事  
索索寒搜客，沉沉雨洗年。  
残林生猎迹，归鸟避窑烟。  
节物杯浆外，溪山鬓影前。  
行藏都未定，笔砚底能捐。  

戴表元　丁氏厚德堂  
贱士怀永忧，一物常恐枯。  
贵者止营私，智或遗妻孥。  
肉食从古鄙，黄金使人愚。  
我游四十年，钱塘车马区。  
但见插桃李，谁曾种桑榆。  
白头识丁子，仪冠俨于于。  
示我厚德编，嘉名在塘隅。  
谈之为踊踵，喜气生眉须。  
愿子富仓庾，人人饱餐餵。  
愿子多酒浆，日日开樽壶。  
行藏自有命，不谒守钱奴。  

戴表元　东湖第三溪  
日晏霜浓十二月，林疏石瘦第三溪。  
云沙有径萦寒烧，松屋无人鸣书鸡。  
几聚衣冠块作土，当年歌舞醉如泥。  
早知涉世真成梦，不弃山田春雨犁。  

戴表元　东离湖州泊南浔  
张帆出东郭，沽酒问南浔。  
画屋芦花净，红桥柳树深。  
鱼艘寒满港，橘市书成林。  
吾道真迂阔，浮家尚越吟。  

戴表元　东门行二首  
春风颠狂卷地起，吹动江城寒劫灰。  
江城千家丹碧窟。过眼不复余楼台。  
九辀烛龙竟为尔，六尺海鸱安在哉。  
平原无人金谷散，惆怅东门归去来。  

戴表元　东门行二首  
松枝可餐不可久，蕨萁可舂难入手。  
书生身业值无年，翰墨千囷不充口。  
烟州何客钓寒鱼，江郭谁门倚残柳。  
琴台歌管无处寻，惆账东风几回首。  

戴表元　东阳方韶卿惠古意七篇久不得和五月二十六日将假馆宗阳桥稍有闲暇  
长岁狎纷諠，新庐稍疏静。  
虚名亦相累，簪佩来整整。  
青天戍楼柳，白日仙林杏。  
散书一长谣，消此清夏永。  

戴表元　东阳方韶卿惠古意七篇久不得和五月二十六日将假馆宗阳桥稍有闲暇  
营营寄巢蜂，白书争空花。  
跋跋缘壁虫，喧飞乱如麻。  
譬如恶俗士，便不挥鞭挝。  
桐君何处来，隔壁闻瓠巴。  

戴表元　东阳方韶卿惠古意七篇久不得和五月二十六日将假馆宗阳桥稍有闲暇  
旧文空中云，零落迹易消，  
新交江上流，来去同奔潮。  
蔼蔼玄英孙，望之十舍遥。  

戴表元　东阳方韶卿惠古意七篇久不得和五月二十六日将假馆宗阳桥稍有闲暇  
人胆小於壶，揣想无限极。  
及其遂所愿，不过一消息。  
金华文物府，前哲余楷则。  
千年万年名，岂使夸者得。  

戴表元　东阳方韶卿惠古意七篇久不得和五月二十六日将假馆宗阳桥稍有闲暇  
作诗如挽船，学力乃篙橹。  
向来牛耳盟，诸老肯多许。  
玄晖云树荒，仲宣江海阻。  
之子归来归，相思慰风雨。  

戴表元　东阳方韶卿惠古意七篇久不得和五月二十六日将假馆宗阳桥稍有闲暇  
德孤谁愿高，气寒谁愿清。  
斯文邹鲁来，壈坎劳其生。  
岂无性命忧，艰难愈同情。  
如何及门士，亦作胡越声。  

戴表元　东阳方韶卿惠古意七篇久不得和五月二十六日将假馆宗阳桥稍有闲暇  
永康经济学，近古将无同。  
甥孙世其业，汗马收全功。  
我欲揽遗迹，嗓眸冰镜空。  
君亦跨典鹄，吹箫白云中。  

戴表元　读福建谦廉访辅大使遗事  
臬官难称是闽中，遗爱堂堂得比公。  
姓字丹青太史笔，岁时笾豆素王宫，  
一生姜桂那时辣，百死江湖必向东。  
从古仁贤有家世，名郎台阁已生风。  

戴表元　读阆风题林隐诗追和赠汪秀才  
山林一迹地，尘土二毛年。  
避世书为屋。谋生药当田。  
卉衣从俗制，疏从学僧煎。  
渺渺沧溟去，今谁鲁仲连。  

戴表元　读书有感  
鲁女悲嗟起夜深，当年枉却泪沾襟。  
如今已免邻人笑，老大知无欲嫁心。  

戴表元　读书有感  
最爱　　生欲避秦，海天东去不通津。  
绝知胜似桃源境，男女同行o　百人。  

戴表元　杜子问赴建康南轩祠长  
一席清溪上，深衣雪鬓翁。  
挥犀谈孔氏，释菜礼宣公。  
堂馔淮鲜白，宾筵楚醴红。  
花台无羔否，回首几春风。  

戴表元　渡长泖投小蒸邵教授宿  
清晓浮双桨，黄昏值一餐。  
风鸣长泖浪，云掩小蒸村。  
馋极知鲈美，惊还觉雁喧。  
同袍恩有爱，灯火细温存。  

戴表元　顿寒怀单祥卿教论  
霜花一夜白，风叶满村黄。  
欲出岁华老，相思江水长。  
留枝庶鹊户，存蜜补蜂粮。  
想见山行处，开窗新酒香。  

戴表元　法善院  
野火烟云窟，春溪风日朝。  
花迟年有闰，树密地无徭。  
山鼓通荒戍，庭碑认往朝。  
客言僧可隐，胜似隐农樵。  

戴表元　范文正黄素小楷昌黎伯夷颂盖宋皇佑三年十一月在青社所书以遗京西  
有耳不听下巴人，有手不写剧秦美新。  
天生灵物寄我体，可惜秽弃同埃尘。  
清风百世希文老，一字流传今是宝。  
谁知堂堂伯夷颂，曾借春晖发枯槁。  
韩子也复英雄姿，冰寒半峻余文辞。  
吹嘘自起北海隐，脍炙聊慰西山饥。  
天荒地老精灵在，处处江湖红散彩。  
青离孔氏忽自归，今遇龚侯如有待。  
世情爱古兼爱奇，书奴满眼非吾师。  
请君焚香盥手拜此帖，归洗人间儿女痴。  

戴表元　方处士挽诗二首  
不谓高外下，终全玉雪身。  
交犹前辈，吾不似今人。  
别号行鸣雁，遗编感获麟。  
斂仪应自定，只著古衣巾。  

戴表元　方处士挽诗二首  
不比他人死，何诗可挽君。  
渊明元嬾仕，东野别攻文。  
沧海诸公泪。青山处士坟。  
相看莫浪哭，私谥有前闻。  

戴表元　飞花行赠马衢州  
山上风花山下飞，花飞欲尽山翁归。  
归来亦自忘行迹，但觉满地红依依。  
余花更惜随春去，溪上游人山下路。  
恋家渔父断来踪，难老刘郎记前度。  
花开花落春风前，我昔与翁同少年。  
祗今鹤去但华表，何处鸟啼悲杜鹃。  
游人自游春自暮，从翁问花花不语。  
且当向花日日醉，醉倒花前学花舞。  

戴表元　风雨行湖山村  
风雨湖山暮，屠村又鲍村。  
鸟巡渔退艇，犬认猎归门。  
天作蛮云暗，溪凭剡涨喧。  
十年灯火伴，草次共鱼餐。  

戴表元　风雨游小在浦  
海坞秋风裹，无悰眼亦开。  
潮卫乌屿长，雨过象山林。  
畲父收牛种，渔丁拾庳胎。  
乘桴吾岂敢，人说近蓬莱。  

戴表元　逢翁舜咨  
相逢浑不觉，祗似宛陵贫。  
袅袅花骄客，潇潇雨净春。  
借书消茗困，索句写梅真。  
此去青云上，知君有几人。  

戴表元　奉化城西三溪口  
青林白石三溪口，斑笋黄梅四月头。  
正好清游谁懒得，幸无公事且归休。  

戴表元　赋董氏双岐竹  
山庄一对青青玉，潇洒天然同干生。  
说与人间好兄弟，时来林下听风声。  

戴表元　赋意未畅复拾前韵之余者作广坐隐辞  
我作坐隐辞，客来问我坐隐方。  
开门进客还复坐，为客历落言其详。  
隐朝市，我不能冲尘冒暑走遑遑。  
隐江湖，我不能披蓑戴笠操舟航。  
隐山林，山林白书行虎狼。  
隐田里，田里赤立无资粮。  
穷观六合内，投隐几无乡。  
是以古来人，失路多猖狂。  
或隐伶官侠客，或隐药肆僧房。  
或为君平隐卖卜，或称陶朱隐行商。  
虽能逃世网，於事未为良。  
况我能携一身隐，二亲白发垂高堂。  
神仙拔宅古亦有，无翼不得高飞飏。  
不然少自屈，归去隐耕桑。  
随傭竭作无一夫力，买田筑室又乏千金装。  
僮奴揶揄亲友弃，往往人厄非天殃。  
悲来俯仰寻隐处，欲亲书册依杯觞。  
引酒未一酌，狂风郁律冲肝肠。  
读书未一卷，噫呜感慨泪浪浪。  
酒能触人生愤激，书能览古知兴亡。  
非徒不足充隐具，反缘二物来自伐。  
覆杯掩卷且默坐，气定始觉如平常。  
因思世上百千事，是非荣辱俱可忘。  
杨朱墨翟悲泣两无益，伯夷叔齐浪死埋首阳。  
不如随缘委运祗块坐，冥心径往游黄唐。  
不论辨，不忧弹射相摧伤。  
不还往，不忧风露沾衣裳。  
人生衣食分已定，登途役役空自忙。  
不见啄木鸟，终朝一饱如不偿。  
不见守蓍龟，穷年引息泥中藏。  
目前伸屈君莫问，此鸟孰兴龟年长。  
坐叹自笑客亦叹，烟□暗室生天光。  

戴表元　感旧歌者  
牡丹红豆艳春天，檀板朱丝锦色笺。  
头白江南一尊酒，无人知是李龟年。  

戴表元　感事  
死生契阔强兄弟，南北分张友朋。  
战国几人成汉鬼，劫灰今日信胡僧。  
翰林身后诗千首，工部丘前米五升。  
山路阴寒鱼雁绝，旧游何处寄椷藤。  

戴表元　感物二首  
騤骥今失群，亦自矜趫腾。  
挽仰岁时久，帖然困蚊蝇。  
豪鲸逸其穴，天水成沧溟。  
岂无鱼鳖交，望望为所憎，  
物理有翕张，达人同废兴。  
幸无怵迫忧，聊复曲吾肱。  

戴表元　感物二首  
鱼目出泥沙，空村百金珍。  
豫章值拥辏，细细供蒸薪。  
论材何必多，适用即能神。  
托交何必深，寡求永相亲。  
鲍叔拙羁鲁，张生穷厄陈。  
茫然扳援际，岂意出风尘。  

戴表元　耕桑  
耕桑本是闲居事，学得耕桑事转多。  
失晒麦丛忧出蝶，迟缫蚕茧怕生蛾。  
调停寒暖春移苎，侦候阴晴夏插禾。  
衣饭为谁忙不彻，醉来乘兴作劳歌。  

戴表元　耕休  
耕休何处散烦劳，东埭西梁信所遭。  
溪水清清照鱼影，山风细细落松毛。  
无名野草疑皆药，有韵村谣例近骚。  
稽古祗堪农圃用，莫将车马误儿曹。  

戴表元　古翁十五韵送胡天放西游  
有铁莫妄熔，熔作侠士椎。  
有帛莫妄缝，缝作山人衣。  
君看天放翁，气貌绝清赢。  
瀋落七尺身，仁义充肤肌。  
无家救人穷，无田恤人饥。  
江湖三十秋，白头转岖崎。  
余情尚洒洒，不吐酸寒辞。  
事慕古豪杰，诸儿那得知。  
或云有仙骨，深中愈难窥。  
趫腾华佗戏，偃蹇梁鸿噫。  
世熊贵反覆，口语澜翻飞。  
夫子顾之笑，百触不发机。  
宁当待沟壑，西山古谁悲。  
佩君珊瑚钩，酌以玻璃卮。  
相知岂云无，去去勿得疑。  

戴表元　故总干潘伯可从大挽词二首  
落落知难久，堂堂竟不还。  
江湖官七品，风雨屋三间。  
已矣乌头白，嘻乎豹管斑。  
儿曹莫轻脱，英爽在空山。  

戴表元　故总干潘伯可从大挽词二首  
得死何须哭，偷生正可疑。  
仓皇归印日，慷慨却金时。  
规矩诸郎有，襟怀我辈知。  
平生郭有道，消得蔡公碑。  

戴表元　观村中祷雨三首  
十里不同云，五里不同雨。  
天台白茫茫，乃尔多肺腑。  
人言蛟友神，象类可以取。  
蛇虫当此时，行路谁敢侮。  
飞腾信有术，忍待号者苦。  
咄哉神禹功，浩荡流万古。  

戴表元　观村中祷雨三首  
昨日苗穗赤，今朝洒然青。  
颇知穷旅人，百金换颜形。  
念尔虽微根，同禀造化灵。  
自古有枯旱，人类几千齿。  
恐是自生化，难皆问苍冥。  
野草人不邻，何独不凋零。  

戴表元　观村中祷雨三首  
西村送龙归，东村请龙出，  
西村雨绵绵，东村犹出日。  
人称西人良，或是穷可恤，  
谁知所雨粟，尽入东村定。  
儒生无爱憎，但喜蔬蓏实。  
通年一饱厨，犹在兔园帙。  

戴表元　归自西关有作简余率公钞使  
白发微官小祝同，也随年少踏春风。  
乡心几夜马生角，世味一时龟脱筒。  
红旆戍楼花整整，缘莎溪路水茸茸。  
归来健羡余公子，卷帙如山一览空。  

戴表元　贵溪董教论回里  
八月暄暄似小春，鄞江归客楚江宾。  
梦中鲈脍紫莼菜，画裹苎袍乌角巾。  
不枉夸张别风土，有时吟啸杂仙真。  
年高官满身轻健，聊复婆娑亦可人。  

戴表元　过姑苏  
水天弥望接青芜，云气漫漫近又无。  
一色好风三百里，挂帆安坐过姑苏。  

戴表元　过鄮山祠塾作  
沧江城阔三叉口，白日弦歌数亩宫。  
犹有祠宫旧杨柳，向人离立管春风。  

戴表元　过清凉寺王参预墓下  
江左风流廓庙人，荒境抛与梵宫邻。  
多年羊虎犹眠石，改壁貂蝉祗贮尘。  
万古云山同白骨，一庭花木目青春。  
永思陵下犹凄切，废屋酸风吹野薪。  

戴表元　过应浩然先生墓  
人间万卷庞眉老，眼见堂堂入草莱。  
行客须当下马过，故交谁复裹鸡来。  
山花不语如听讲，溪水无情自荐哀。  
犹胜黄金买碑碣，百年名字已烟埃。  

戴表元　寒食  
寒食清明却过了，故乡风物祗依然。  
穷中有客分青饭，乱后谁坟挂白钱。  
落魄暖春为麦地，阴沉溽雨近梅天。  
间情正尔无归宿，石鼎新芽手自煎。  
韩君美经历赋孟夏木长五诗示仆因写鄙怀通呈阮使君。  
吾评陶渊明，略似段干木。  
诗文虽满家，不饱妻子腹。  
仰瞻清风柯，俯窥白云谷。  
谁能为升斗，辛苦受羁束。  

戴表元　杭城风雨中简子昂  
五月钱塘风雨秋，怀人频倚面山楼。  
云收树色遥成海，水学江声暗入沟。  
一斗尽输无事饮，千金不买辟寒裘。  
自怜寂寞无玄学，车马门前过似流。  

戴表元　和邓善之秋兴二首  
鬓发日夜老，神仙那可求。  
杨雄识字苦，玄晏著书愁。  
碧酒红莲夜，朱弦白雁秋。  
论心得少暇，同上最高楼。  

戴表元　和邓善之秋兴二首  
鹤化城犹在，龙移井未枯。  
百年吾道半，六合此身孤。  
西山栽花屋，东风卖酒垆。  
徉狂觅耆旧，处处土音殊。  

戴表元　和陶乞食  
今朝胡不乐，取书一哦之。  
饥穷古不免，陶生良有辞。  
骨肉同天伦，僮仆缘食来。  
如何长年中，万事付酒杯。  
脱身得一饱，激烈陈歌诗。  
不如鲁侯仁，借贷英雄材，  
嗟余亦有作，欲向谁同贻。  

戴表元　胡蝶  
春山处处客思家，淡日村烟酒旆斜。  
胡蝶不知人事别，绕弞间弄紫藤花。  

戴表元　湖山村  
老去生涯学钓鱼，溪山忽忆似湘湖。  
风林四畔动竽瑟，烟雨一篙行画图。  
小市篝明沽郭索，平园栅树奋於菟。  
偶然得住何妨住，是处人间足畏途。  

戴表元　湖州  
山从天目成群出，水傍太湖分港流。  
行遍江南清丽地，人生只合住湖州。  

戴表元　湖州  
一饱悬天不待求，几人乾白少年头。  
君看滚滚东流水，到海成渊始懒流。  

戴表元　蝗来  
不晓苍苍者，生渠意若何。  
移踪青穗尽，眩眼黑花多。  
害惨阴机蜮，殃逾虫毒蛾。  
秋霖幸痛快，一卷向沧波。  

戴表元　晦亭  
东海穷诗客，西风古驿亭。  
发从残岁白，山入故乡青。  
世事徒三窟，儿童且一经。  
丁宁速赊酒，煮粟试沙瓶。  

戴表元　火后  
当年歌酒留连处，火后来看一惘然。  
傍水几家初饮马，入春三月未闻鹃。  
炎凉世事残城树，歌哭人声去客船。  
不是危肠拼醉得，颠狂无处著诗篇。  

戴表元　饥旱  
旱风烁我肤，饥火煎我肠。  
春夏犹自可，人秋始难当。  
簪珥陡顿尽，衾绸纤细将。  
夺从女奴手，并入米客囊。  
但冀喘息延，敢忧生理防。  
山州古硗瘠，岁计仰苏杭。  
发地流玉粒，浮天驾牙樯。  
如何水后郡，翻籴浙江粮。  
行路急促促，人情沸皇皇。  
焦枯望一雨，秝褥愿千万。  
云气亦偃蹇，魃妖转炎扬。  
浮生想有属，沈忧聊暂忘。  

戴表元　积雨小斋喜袁太初舒叔恭两生至  
春山日日寒风雨，一日天晴花欲舞。  
林暄洞屋散窑烟，水活溪岩落冰乳。  
嗟余郁郁无所适，方对青山一开户。  
苍袍紫帢两少年，健足齐扳气如虎。  
名区入眼疑未快，忽肯扪萝到兹土。  
霜蔬处处稀尚摘，腊酒家家寒未煮。  
相看气味太村野，自喜谈谐少城府。  
舒郎十八白眉长，四海龙门有明父。  
袁郎皎洁巧步趋，出语珠圆吾所许。  
人言风骨须晚秀，早慧哓哓天谩与。  
吾评此论殊未公，峻诋曾经孔文举。  
歌成高轩已年倍，赋解鸣蝉容客睹。  
吾山虽窜有灵迹，雪瀑丹崖相媚妩。  
留君待作大雷吟，莫学痴儿生吴语。  

戴表元　己丑正月六日袁季源家遭毁次韵书闷  
邺侯家裹书千架，杜老尊前屋万间。  
此事吾堪慰流落，迩来天亦妒穷间。  
反风待祷真虚语，噀雨无方自厚颜。  
间挈残家过西坞，风流还许几生还。  

戴表元　己卯岁初葺剡居  
休言声迹转沉沦，百折江湖乱后身。  
穷未卖书留教子，饥宁食粥省求人。  
坐来齿避樵苏长，往处踪迷木石邻。  
翻笑古来逃世者，标名先制隐衣巾。  

戴表元　寄陆子方  
清江一日走千艘，独有闲仙一喜遨。  
几处白云思暮合，数行红树又秋高。  

戴表元　寄天台舒阆风先生  
岭云尽处是台州，有个诗翁住下头。  
不寄一书春又晚，相思百里水空流。  
新踪冻合莺雏谷，旧梦花迷燕子楼。  
闻说道旁烽燧急，定应重作峡中游。  

戴表元　寄谢王侍御  
云气蓬苹阁，霜威獬豸冠。  
耽书真柱下，执法更台端。  
步骤三台近，声名七郡寒。  
谁知阶级礼，许为腐儒宽。  

戴表元　寄雪窦同长老  
高高山顶寺，更有最高人。  
定起松鸣屋，吟圆月上身。  
雪藏三伏热，水散百溪津。  
曾乞兰花供，无书又过春。  

戴表元　寄袁季厚  
莫笑衰颜老剡翁，凶年过彻剩顽穷。  
坐窗渐爱日南至，行路不愁天北风。  
清话客多无酒款，白头交在有书通。  
闻知别野林泉美，一策一簦吾欲东。  

戴表元　寄赵子昂  
溪上轻云去若飞，花间密石静相依。  
迟行自爱款段马，杂坐谁嗔短后衣。  
江海於人元不薄，风流如此欲安归。  
集贤学士吾兄弟，近日音书亦较稀。  

戴表元　寄赵子昂济南  
济南官府最风流，闻是山东第一州。  
户版自多无讼狱，儒冠相应有宾游。  
秋风鱼酒黄梁市，夜月笙歌画舫舟。  
行乐使群诗笔俊，一篇肯寄剡溪头。  

戴表元　家西十里外茅洋小山中土冢累然初不封树舒先生舒文靖公墓也  
莫轻数尺黄泥壤，埋却斯人后更无。  
山上自难生毒草，树间长见聚慈乌。  
樵耕可免凭乡谷，洒埽能来是学徒。  
后有宣尼须痛惜，待将墓额写呜呼。  

戴表元　简汤及翁  
六十三翁尚美髯，今年添尽白毵毵。  
心如晚路思家马，身似春筐欲茧蚕。  
无事官曹容岸帻，有时书帙当清谈。  
风情最苦汤公子，家世衣冠旧汝南。  

戴表元　简王元刚并寄意王理得君玉  
见说频相忆，新年已两书。  
雪肥秦望草，春动镜湖鱼。  
茧纸堆成屋，乌蓬走当车。  
诸公有游事，少待意如何。  

戴表元　建溪精舍得本字  
四山翛翛风日暖，白发看花惜春晚。  
当时衰草牧羊坡，今日池台红雾满。  
最邻幽篁手所植，儿戏成业亦千本。  
旧游聚散万事拙，客梦悲欢百年短。  
荒凉处处经战马，寒食家家浇祭碗。  
隃知地下不识醉，祗合生前寻酒伴。  
苍苔白石堪枕籍，野鸟清溪自弦管。  
同游飘扬正捷步，老我摧颓甘负眼。  
风床溽暑新候浊，江树飞云故人远。  
出城少事幸纵恣，赌令争欢君莫懒。  

戴表元　江村遇九日  
去年九月江城角，尚得临风把一杯。  
今岁并无黄菊看，谁家更遣白衣来。  
身犹是雁飞难泊，时不如潮去解回。  
还有南山会人意，晚舟相对碧崔嵬。  

戴表元　江海  
江海三秋古鄮城，山林百拙剡溪生。  
归来乡国方为客，绝尽交游更畏名。  
白帽管宁形熊丑，黄金季布语言轻。  
荒斋竟日无人事，自作长歌寄好声。  

戴表元　江行杂书  
荒城日暮秋江长，{禾罢}稏野熟秋风香。  
青天茫茫不知处，扁舟卧入菰蒲乡。  
波深浪静鱼鸭乐，遥林堕景同飞扬。  
平生见画无此本，便谷默写悬高堂。  
须臾雷雨涨深墨，渔户悉闭收牛羊。  
篙人软语似怜我，拗蓬盖头编蒿床。  
此时残怒尚什七，潇洒幸为清蚁虻。  
无人静觉物性出，蚯蚓草虫歌晚凉。  
铜山乳窦青最远，羞缩不似来时妆。  
但余田鸟如匹练，双双飞点暗烟黄。  
山川一百几变熊，人事百年安可常。  
停舟起问鱼酒户，此时几年成战场。  
虹梁羽化新起废，白骨无数埋前冈。  
惆怅令人百忧起，饮客正酣歌发狂。  
坐中悲乐谁竟是，归来玉兔摇沧浪。  

戴表元　蒋尧仁监簿挽诗二处  
家厂宣和后，官名德佑前。  
不图诸老尽，竟得一身全。  
月旦悬虚鉴，巾箱有秘篇。  
堂堂何可得，谁乞画图传。  

戴表元　蒋尧仁监簿挽诗二处  
照席须眉古，倾筵咳唾清。  
绯鱼前进士，刀笔老儒生。  
政熟元无谱，书高别有评。  
百年兹士少，诸彦自偏名。  

戴表元　交秋不雨  
淤水飞成雨，焦田灌作秋。  
江潮双趼底，伏蜡肩头。  
虾螺知何罪，蛟龙自不忧。  
吴儿有高廪，正荡采菱舟。  

戴表元　鲒{鱼奇}唐乡贡丈置酒悟空寺见款  
南宫通籍唐先辈，白发天寒海上洲。  
五鼎已推华屋梦，一尊犹及少年游。  
桃源有吏今安避，铜雀何人死亦休。  
祗羡龙锺老禅伯，倚栏无语看沙鸥。  

戴表元　金陵赠友  
虎变龙阡此一时，春风得似旧城池。  
宫间军卖偷来果，寺废僧寻断去碑。  
水水鱼肥供白鮳，家家蚕熟衣红丝。  
太平尚属穷诗客，酒贱如泥醉不如。  

戴表元　九日与儿辈游中溪  
悠悠循涧行，磊磊据石坐。  
林垂短长云，山缀丹碧颗。  
蓼花最无数，照水娇婀娜。  
何知是节序，风日自清妥。  
群童竞时新，藕果间蔬蓏。  
欣然为之醉，乌帽危不堕。  
此日山中怀，孟翁不如我。  

戴表元　九日在迩索居无聊取满城风雨近重阳为韵赋七诗以自遣  
穷人忧夜长，壮士惜日短。  
重九俗所欣，我意乃迩懒。  
岂无解忧酒，累酌不能满。  
东园富诗材，红实垂纂纂。  

戴表元　九日在迩索居无聊取满城风雨近重阳为韵赋七诗以自遣  
忧患与寒暑，攻人如五兵。  
中年学养道，严於守坚城。  
秋风不相贷，白发日夜生。  
白尽会须止，阅熟已不惊。  

戴表元　九日在迩索居无聊取满城风雨近重阳为韵赋七诗以自遣  
秋风一以深，四野嘶严风。  
晨兴视庭树，今昨所不同。  
超腾谅无术，挽抑此世中。  
作诗欲何为，赠子以固穷。  

戴表元　九日在迩索居无聊取满城风雨近重阳为韵赋七诗以自遣  
粲粲黄菊花，照我原上土。  
拒霜亦多熊，终日相媚妩。  
春花岂不美，嗟此风露苦。  
正命何所尤，生迟后甘雨。  

戴表元　九日在迩索居无聊取满城风雨近重阳为韵赋七诗以自遣  
山鸡鲜羽毛，野鹘健爪吻。  
秋高草木空，屏处亦可隐。  
一为嗜欲牵，遂与笼槛近。  
作书报孔鹄，出入宜少谨。  

戴表元　九日在迩索居无聊取满城风雨近重阳为韵赋七诗以自遣  
生世悔识字，祝身如野农。  
勤劳养尊老，膳味日可重。  
农簄熟新黍，耕休有过从。  
行吟答松籁，此乐逾歌钟。  

戴表元　九日在迩索居无聊取满城风雨近重阳为韵赋七诗以自遣  
雁雁西北来，亦复东南翔。  
动物各有时，吾当谨行藏。  
厚墐违严风，密袂御凛霜。  
陶然茅檐下，一笑生春阳。  

戴表元　九月西城无涧同陈道士衡上人  
仙翁面带江海色，释子口融冰雪浆。  
同是西风未归客，烧香煮茗作重阳。  

戴表元　九月西城无涧同陈道士衡上人  
巾衣三客不须同，泉石相看我亦翁。  
最惜一轩秋烂熳，芙蓉池上木犀风。  

戴表元　久客鹿顶承张景山寄诗次韵奉答  
但得无拘束，身轻处处仙。  
清谈煨芋夜，陈梦种花年。  
水窦羊肠折，山篱麂眼编。  
诗来正清绝，松下忽闻鹃。  

戴表元　久客且归留别郭于昭宪掾  
久客令不厌，初春乍许寒。  
飞蓬妨览镜，脱粟愧加餐。  
坐有夸年酩，门谁住马鞍。  
重来会相见，老性忍悲欢。  

戴表元　旧里火后多有筑宅有太平客户也  
人说离乡贱，归乡更莫论。  
许询家莫干，杜甫客东屯。  
废井微踪出，新邻杂语喧。  
平生江海意，岁晚白榆村。  

戴表元　桕坑  
西去疑无路，谁知是剡津。  
行多收桕客，住有掘苓人。  
寺隐山前古，村经水后贫。  
时时百里外，来此祭田神。  

戴表元　句  
酣歌待约东邻伴，泼面晴风涨酒澜。  

戴表元　句  
更有邻墙全处士，醉吟能泛百杯宽。  

戴表元　君莫夸少年一首赠余光远  
君莫夸少年，与我惫者疏。  
我亦尝少年，少年君不如。  
谈谐今已忘，犹有少年余。  
东南山水国，早得飞长裾。  
春园虎丘树，夏槛玉泉鱼。  
吴妍与楚豾，过眼日千车。  
当此秋风凄，游子易欷嘘。  
我时未更事，意气益发舒。  
出门有佳侣，遇胜不得虚。  
惟忧日晷短，当去亦踌躇。  
官曹人所厌，高士不肯居。  
平生纵观处，最在客南徐。  
姻党四面集，彩衣拥安舆。  
停觥待淮蟹，醇甘逮僮胥。  
道路无此愿，此愿胜乡闾。  
自从抹陵归，郁郁不再摅。  
三间风雨屋，僻其荒林墟。  
非君好事者，谁能至吾庐。  
今来建溪上，逢君屡相於。  
行藏且勿问，人世有乘除。  
旧狂我已悔，新锐君当祛。  
男儿不用世，资身在犁锄。  
临风赠君别，劝君惜居诸。  
劝君重桑梓，劝君重名誉。  
岁晚未相忘，频寄山中书。  

戴表元　看花曲  
种花郎君爱花好，看花儿女笑花老，  
墙东花开闹喧喧，马蹄蹴醉墙西草。  
游人贱草只看花，明日重来还可嗟。  
但见萋迷青覆地，千红万紫成泥沙。  
君不闻明妃当年辞汉宫，黄云塞下白杨风。  
一朝边亭静烽火，诏书自议麒麟功。  
又不闻马嵬山前玉环血，岁岁春风吹不灭。  
词人正赏浯溪碑，千秋妖恨无人说。  
红颜误人何足怜，花开花谢春风前。  
犹胜凄凉后庭树，离歌未断江南暮。  

戴表元　客京口  
酒酽花稼鼓聒天，百年成此好山川。  
黄烟暮接淮南火，白米秋攒浙右船。  
碑古犹多埋鹤寺，田高耕遍卧牛阡。  
陈踪兴废何由问，只忆风流老米颠。  

戴表元　客言刘樗翁事  
俗薄名难盛，人穷迹易危。  
从来天下士，不计里中儿。  
隐玉看虹气，坚松任蠹枝。  
相知不相识，况又不相知。  

戴表元　客游  
客游吴楚地，最好是秋天。  
三泖团脐蟹，双溪缩项鳊。  
桂林云顶寺，芦荡月中船。  
酒醒□□雁，犹胜听杜鹃。  

戴表元　阆风舒先生客居棠溪袁仲素家见示竹帘诗戏作问答二首  
剡竹吾问君，班班为谁设。  
一登君子堂，向与凡界绝。  
陂龙鳞故鲜，湘娥泪犹热。  
既能露文章，匠手安得辍。  
所邻无可娱，如伴枯禅灭。  
千金散红裙，一镜垂白发。  
定非夏侯衣，高堂挂秋月。  

戴表元　阆风舒先生客居棠溪袁仲素家见示竹帘诗戏作问答二首  
何物非可邻，聿向翁户设。  
翁好诗更佳，萧然得三绝。  
他家少年丛，徒尔歌舞热。  
正如阅优场，未久意先辍。  
翁今一室老，高卧百念灭。  
汤炉松林风，纸帐梅花雪。  
时时有佳客，文字送日月。  

戴表元　老树  
老树老且枯，数柯枝缀之。  
虫来食其叶，藤来缠其皮。  
幸然根本坚，未至甚雕披。  
风霜既无损，雨露犹见私。  
如何乌乌辈，同巢自倾危。  
斗击翼似斧，啄伤嘴如锥。  
树色岁时减，树力日夜衰。  
回头试一顾，但可相扶持。  

戴表元　老熊  
老熊谁能脱，中年子自如。  
丹胎三转候，卦气一周时。  
倦动身如客，平眠力胜医。  
看书亦渐懒，意到或成诗。  

戴表元　梨洲寺  
不知何处起钟声，云作楼台雾作城。  
洲上稻肥初起墢，山中梨巨旧传名。  
林疏野地惟多石，气湿炎天亦少晴。  
东畔有潭闻险绝，岩前时现老龙精。  

戴表元　梨洲寺  
一区鸡犬白云巅，乱后来看意惘然。  
劫火尚余唐殿宇，土风甯是晋山川。  
沿溪客散三州路，并守僧耕百亩田。  
欲访纵由题作句，矮碑祗在近时镌。  

戴表元　黎州山下有坡曰响地平黎州自孙兴公经始至今有祠其上  
苍茫一片莓苔地，随意触来还有声。  
定是战坑余箭戟，不然琴屋贮瓶罂。  
名真过客多能记，迹古居人不敢耕。  
孙叟有灵应索笑，赋成留比试鐆铮。  

戴表元　李元中秀才岁晚游诸公间  
愁中待醉何曾醉，梦裹还家不是家。  
输与山行穷学究，一筇一笠看梅花。  

戴表元　梁楷画雪寒游骑图  
耸脰攒蹄一驻鞍，毡衣韦帽白漫漫。  
祗应田舍骑牛者，无此风沙踏雪寒。  

戴表元　邻峰  
霜严火炬青，月澹两峰白。  
堂堂夜行谁，邻峰贩醝客。  
贩醝事且止，归农收又薄。  
技击羽鞭挝，鲜肥愤烹炙。  
外虽刑宪拘，内实饥困迫。  
鹿穷有狂奔，虎毙犹恐掷。  
如何陇上豪，坐作沟中瘠。  
世无卓鲁化，名在跖跃籍。  
感叹重徊徨，羁危转惊赤。  

戴表元　邻友陈养直请赋山心楼  
诸峰何盘盘，四起如帷墙。  
试问客主谁，兹楼山中央。  
面势既环合，结构欲飞翔。  
我来名山心，一笑借胡床。  
左手南风弦，右手北斗浆。  
山灵亦我笑，夜梦车两厢。  
一坐三十秋，林篁郁相望。  
花鸟天语默，烟云野行藏。  

戴表元　邻友疫  
岁恶灾妖炽，人穷性命轻。  
如何赤发鬼，亦及白眉生。  
忍楚尝亲药，停哀写子旌。  
乡邻拘俗忌，哭吊并无声。  

戴表元　林村寒食  
出门杨柳碧依依，木笔花开客未归。  
市远无饧供熟食，村深有紵生衣。  
寒沙犬逐游鞍吠，落日鸦衔祭肉飞。  
闻说旧时春赛罢，家家鼓笛醉成围。  

戴表元　林贵父投老谒铨有赠  
天寒道路长，行子难为容。  
况复迫衰暮，视近步憧憧。  
干世悔古学，费时惭惰农。  
谁知冻雪巷，忽视戟髯翁。  
袖有排闼书，谈如发硎锋。  
听之不能竭，浩气生奇胸。  
从来庠序师，专以处龙锺。  
才高得教诱，禄林尚遭逢。  
此职今不少，有求岂难从。  
去去善自爱，春禽语晴墉。  

戴表元　刘正仲至宝山不值主人而去次韵奉寄  
日日松间过□□，诗成忽在水云西。  
何人夜榻愁听雨，无数春船倒上溪。  
燕笋出时斑豹美，凤花开处杜鹃啼。  
东归更踏来时路，醉笔山弞取次题。  

戴表元　六月十三日寿陈子徽太博十首以无官一身轻有子万事足为韵  
骄云散飞雨，随风为有无。  
老农终岁日，望施在须臾。  
平生官田粟，长此礼义躯。  
置之且勿戚，一饱任妻孥。  

戴表元　六月十三日寿陈子徽太博十首以无官一身轻有子万事足为韵  
青青泽中蒲，九夏气凄寒。  
聁聁翠碧羽，照影苍溪间。  
巢由薄天下，俗士营一官。  
小大名有适，自全良独难。  

戴表元　六月十三日寿陈子徽太博十首以无官一身轻有子万事足为韵  
穷居无公忧，私此长夏日。  
蚊蝇如俗子，正尔相妒嫉。  
麾驱非吾任，遁避亦无术。  
惟当俟其定，静坐万虑一。  

戴表元　六月十三日寿陈子徽太博十首以无官一身轻有子万事足为韵  
流萤出草莽，空飞乱星辰。  
晴蜓水虫质，一变能轻身。  
物情羡速化，过眼异新陈。  
嗟嗟白屋士，吾方保吾真。  

戴表元　六月十三日寿陈子徽太博十首以无官一身轻有子万事足为韵  
当暑若炎暍，日数秋风生，  
穷忧在衣褐，霜露亦可惊。  
徘徊念年少，岁月去已轻。  
岁月可奈何，学道恐无成。  

戴表元　六月十三日寿陈子徽太博十首以无官一身轻有子万事足为韵  
自古皆有隐，陶生隐於酒。  
炎氛四面集，一窟在北牖。  
世人羡桃源，桃源复何有。  
惟容醉乡徒，百世得相友。  

戴表元　六月十三日寿陈子徽太博十首以无官一身轻有子万事足为韵  
永日岂无饥，盗粟非所拟。  
暍行岂无劳，恶木非所止。  
君家碧梧轩，莲荷泛芳沚。  
我来息凉阴，嘉宾荐君子。  

戴表元　六月十三日寿陈子徽太博十首以无官一身轻有子万事足为韵  
幽虫聒午枕，掩抑声千万。  
风前以虚呜，蟋蟀最多怨。  
我静乃得闻，一一来自献。  
憧憧道傍子，与尔故相远。  

戴表元　六月十三日寿陈子徽太博十首以无官一身轻有子万事足为韵  
炎方有朱鸟，璀璀颜色异。  
土人目为凤，信尔可安致。  
生雏固当奇，千岁会一致。  
纷纷鸿燕期，寂寂非我事。  

戴表元　六月十三日寿陈子徽太博十首以无官一身轻有子万事足为韵  
朝游剡山巅，暮戏剡山足。  
英英丹霞洞，不受尘土辱。  
飞仙得何许，诸子如立鹄。  
酌君沧浪泉，和君紫芝曲。  

戴表元　六月朔日再会次韵与胡氏谦避暑  
台屋深难暑，湖林近易风。  
高歌送长日，醉眼睨凉空。  
雀舌纤纤碧，鸡头淡淡红。  
行藏数子别，谈笑一樽同。  

戴表元　陆君采都目入闽  
趋闽渐近解闽吟，公子来时夏欲深。  
卷地翠栅榕树驿，漫天红锦荔枝林。  
官庖隽永多珍脍，野语啁嘲有怪禽。  
风物自佳难逗遛，浙江归棹待相寻。  

戴表元　鹿顶山朝晖轩为东玉师赋  
金鸡警神关，烛龙转严车。  
阴蒙欲销散，岩谷开嘘呀。  
忽然苍萝颠，涌出红莲华。  
天晖初照烁，六合无藏遮。  
而我灵台中，善根始萌芽。  
珍重慎消息，外物如尘沙。  

戴表元　吕氏六桂堂  
年少奔驰有底忙，棘闱兰署梦茫茫。  
白头鞍马风沙裹，听说燕山六桂堂。  

戴表元　马浩秀才携秋日海棠诗见过  
山城八月有春风，一树嫣红淡又浓。  
纵使失时无熊度，也胜茉莉与芙蓉。  

戴表元　茅斋  
红杏园林雨过花，远陂深草乱鸣蛙。  
春风不问茅斋小，自向阶前长笋芽。  

戴表元　梅山  
梅尉功成后，安知不此来。  
路逢耕者问，山寺化人开。  
樵陇低通海，茶村暖待雷。  
谈玄亦可隐，不用垦蒿莱。  

戴表元　梦觉  
梦觉依然一草寮，浮踪已惯任飘摇。  
虚檐明气生朝露，远树寒声过夜潮。  
白骨又惊山下满，朱颜刚向客不消。  
时平不爱通侯印，且愿深林作老樵。  

戴表元　梦中作  
晴霞冠领朝红洁，新涨连空晚绿酣。  
惆怅春风倦游梦，木兰亭上望淮南。  

戴表元　南山下行  
南山高，北山高，  
行人山下闻叫号。旁山死者何姓氏，  
累累骸骨横林皋。鸟喧犬噪沙草白，  
酸风十里吹腥臊。中有一人称甲族，  
蔽膝尚著长孺袍。不知婴触为何罪，  
但惜贵残同所遭。妻求抱尸诸子哭，  
魂气灭没埋蓬蒿。人言杀身由货宝，  
山村岂得皆权豪。一言不酬兵在颈，  
性命转眼轻鸿毛。龙争虎斗尚未决，  
六合一阱何所逃。振衣坐石望太白，  
寒林夜籁声溞溞。  

戴表元　南岩留宿分韵落字  
游观值暄秋，饮狎得嘉客。  
嵌岩复在眼，徘徊忘还郭。  
款款坐向疲，喧喧笑多谑。  
短檐近见出，窦乳时闻落。  
防暗燎蒸薪，惊虚摇喜铎。  
僮憨榻露处，僧驯茗频瀹。  
竟隐谅未能，羡彼高楼雀。  

戴表元　偶得巾样问老匠云正古漉酒巾也  
漉酒陶元亮，名传尚有巾。  
方成执鞭志，更著捧心人。  
待菊须簪发，临流拟祓尘。  
乃翁真处士，吾党祗间民。  

戴表元　排律十七韵贺阮侯伯子  
芳城春树晚，清海月弦初。  
瑞出三神岛，光缠五马车。  
眼中新鹡鷟，膝下小璠玙。  
锦褓看争羡，犀颅画不如。  
试啼宾错愕，献梦媪勤渠。  
庭舞张公鹤，门填孔氏鱼。  
一时官府庆，数世甲科储。  
闻说衣冠里，高增綮戟闾。  
民随阮公姓，邻禁宛溪鱼。  
东去龟浮印，南游雉绕车。  
阴移棠芾芾，骑拥竹舒舒。  
政有儿童恋，谣听父老余。  
攒眉询赋额，正色署刑书。  
暗室天如镜，心田老自畲。  
看骑金腰褭，待弄玉蟾蜍。  
我欲歌三贾，谁能说两徐。  
先随汤饼祝，聊当贺钱醵。  

戴表元　陪阮使君游玉几  
花满车茵酒满船，乱云堆裹访枯禅。  
林深何处无芳草，人静有时闻杜鹃。  
神屋画飞青{谶左换石旁}潭，灵潭阴罩赤蛇蜓。  
居然悟得松风梦，回首庐山二十年。  

戴表元　七阳字  
雁雁西北来，亦复东南翔。  
动物各有时，吾当谨行藏。  
厚□违严风，密袂御凛霜。  
陶然茅檐下，一箧生春阳。  

戴表元　七月初五夜养正堂示诸友  
客裹犹多事，秋来又一旬。  
青天星斗净，白露稻梁新。  
留落空存节，炎凉莫问人。  
儒堂得佳伴，吟讽动比邻。  

戴表元　骑马行答赠吴中张子潜乡贡  
君不见天上续弦胶，又不见海外切玉刀。  
傍人错愕心自快，痕迹过眼无秋毫。  
吴江先生淮海客，长篇大章歌落托。  
白袍只作东土音，黑头曾射南宫策。  
霜清水落芙蓉开，酒酣独吴王令台。  
缄书右望寄飞鸟，乘风忽拟穿蓬莱。  
人生相逢不在早，贾生太少颜生老。  
兴老亦欲向西游，约君骑马阊门道。  

戴表元　秦题孙使君池馆  
白发使君经世材，尽间犹解畅池台。  
杂花屏障四时有，明月镜奁三面开。  
各坐山随人意看，正吟风递鸟声来。  
当年诗雨堂前梦，得似从容此一杯。  

戴表元　清华堂  
人生随分有清华，万竹冈头第一家。  
甽堑水温初荇叶，粉墙风细欲梨花。  
衣冠苍皓迎如画，湘素朱黄积满车。  
从此儒林添脍炙，老夫先借小诗夸。  

戴表元　秋虫叹  
夏虫声渐微，秋虫声渐繁。  
微物何所知，时至不得间。  
嗟我镜中发，亦复就凋残。  
凄然杂忧患，霜风埽茅菅。  
反不如彼虫，自得草莽间。  
所以达生士，逃名在空山。  
客居虽云乐，不如早知还。  

戴表元　秋尽  
秋尽空山无处寻，西风吹入鬓华深。  
十年世事同纨扇，一夜交情到楮衾。  
骨警如医知冷热，诗多当历记晴阴。  
无聊最苦梧桐树，搅动江湖万里心。  

戴表元　壬午六月八日书怀  
怀人故国鳞鸿绝，避地春园草树长。  
四壁空存医俗具，千金难售卖獃方。  
共儿坐诵修吴语，有客行歌衔楚装。  
昨夜见花摇作梦，南风吹海白茫茫。  

戴表元　壬午清明  
节序愁中都忘却，见人插柳是清明。  
登陴戍出吹弹乐，上冢船归语笑声。  
解事浊醪相料理，当权团扇正施行。  
悲欢寒暑君休问，花鸟年年管送迎。  

戴表元　入杭  
曾江白酒樊江饭，处处当年客似家。  
垂老重来旧相识，春风只有野桃花。  

戴表元　瑞上人求诗  
宝叶山中源悟师，布衲百结面如痴。  
十年相忆忽在眼，谈笑甚似仍耽诗。  

戴表元　瑞上人求诗  
源公作诗可怜生，亦有谡谡山林声。  
见说丰姿委缣素，霜颊黛顶照人明。  

戴表元　三次韵寄戴祖禹  
同分剡溪派，自喜小王书。  
野服调骁马，浓香薰蠹鱼。  
岁时趋阙里，早晚上公车。  
与我真兄弟，风流但不如。  

戴表元　三山郑君挽诗  
近日经师少，人口又哭君。  
遗编空白屋，同列尽青云。  
尘土千金产，湖山数尺坟。  
纷纷梁肉种，谁得致斯文。  

戴表元　山苕行  
苕花如云色如雪，万垅千溪看不绝。  
风吹日炙自鲜明，弃在空云谁爱悦。  
遭逢偶入山入手，缚作蓬菘扫尘帚。  
髯疏发落已萧然，时对西风一回首。  
人间贵贱不须论，此物古来从至尊。  
犹胜长抛霜露裹，秋虫野燐愁枯根。  

戴表元　山中  
野水晴犹涨，春雷晚始鸣。  
地闲无堠逻，山远有蚕耕。  
身世通寒暑，交游半死生。  
方知一杯酒，真胜百年名。  

戴表元　山中玩物杂言十首  
时露下百草，流萤此飞翻。  
初如灰烬微，忽作秋星繁。  
念彼生育处，回光照其根。  
君莫轻流萤，流萤尚知恩。  

戴表元　山中玩物杂言十首  
青橘霜露时，英英秀中园。  
问讯讯居人，今岁朝不蕃。  
云有孤儿来，手触枝上丸。  
呜呼此义木，痛感在吾言。  

戴表元　山中玩物杂言十首  
野草散高林，雀鼠食之宜。  
设非人所残，一颗不敢窥。  
宁由网羨防，亦无伸物司。  
食道固当尔，雀鼠犹有天。  

戴表元　山中玩物杂言十首  
见狗须不走，见蛇须拱手。  
不走尔非偷，拱手亦相厚。  
无欺物自信，能胜谁肯负。  
不见吴山虎，郭文探其口。  

戴表元　山中玩物杂言十首  
鸟有反舌者，自古比才人。  
时气一朝迁，此舌竟不伸。  
众鸟莫不然，更鸣以存身。  
如何能言土，聒聒无止辰。  

戴表元　山中玩物杂言十首  
犁牛的土德，体厚静绥绥。  
岂无牝牲情，不自求其雌。  
终朝草栈间，若忘渴与饥。  
嗟彼位儿高，乃尔难自持。  

戴表元　山中玩物杂言十首  
精卫勇填海，鹖旦苦求明。  
明尚可得求，填海何时成。  
我观飞鸣族，一一各有营。  
但为口腹谋，遂尔遗其名。  

戴表元　山中玩物杂言十首  
燕是孝义鸟，常栖孝义家。  
堂檐白日暖，上下静无哗。  
以此托躯羽，祸福审不差。  
谁云知数历，俗士义之夸。  

戴表元　山中玩物杂言十首  
圃人忧孽虫，为蔬畜鸡雏。  
小鸡择虫啄，大鸡遂啄蔬。  
虫去蔬亦尽，对之可欷嘘。  
昂昂高冠帻，反不小鸡如。  

戴表元　山中玩物杂言十首  
蚯蚓食土壤，蚩蚩何所为。  
蜩蝉饮用露，蜕上高高枝。  
卑高慕其仙，飘飖安可追，  
倘令智相及，无羡亦无悲  

戴表元　剡笺送任叔实  
剡溪春水碧鳞鳞，剡水野藤如乱云。  
剡人伐藤就溪洗，匠出素笺黄土纹。  
大特敷腴便竿牍，小笺轻盈日千束。  
我昔少年贪著纂，累笥连箱输不足。  
年来弃置百事休，引腕就书如畏囚。  
有时得笺不自爱，杜曲蛮歌相献酬。  
世人贵贱随人好，西家弃物东家宝。  
退笔成山何足道，为我攻修太玄草。  

戴表元　剡氏饥  
剡氏饥，山前山后寻蕨萁。  
斸萁得粉不满掬，皮肤皴裂十指身秃。  
皮皴指秃不敢辞，阿翁三日不供縻。  
不如抛家去作挽船士，却得家人请官米。  

戴表元　苕溪  
六月苕溪路，人看似若耶。  
渔罾挂棕树，酒舫出荷花。  
碧水千塍共，青山一道斜。  
人间无限事，不厌是桑麻。  

戴表元　少年行赠袁养直  
昔如君初冠时，见君垂角儿童嬉。  
君今长大一如我，但少头上斑斑丝。  
诵书如流日千纸，更出清言洗纨绮。  
明珠在侧真自失，挟册茫洋吾老矣。  
人言四十当著书，春风半负黄公垆。  
僮奴晒笑妻子骂，一字不给饥寒躯。  
儒学无成农已惰，履穷始悔知无奈。  
人生少年还易过，请君努力无如我。  

戴表元　畲斋次韵  
贫贱知心老弟兄，祗疑相得似前生。  
避穷无地犹贪学，负谤如天底用名。  
兵后脱身宜共惜，书中薄业向堪耕。  
殷勤预约频频见，未见亦须频寄声。  

戴表元　社日城南山作  
社日年年雨，江花处处春。  
渐成垂白老，不见踏青人。  
榆柳边声杂，龙蛇岁事新。  
端来近城郭，犹自厌风尘。  

戴表元　十二月二十三日华亭小泊  
一一歌游处，今年又寂寥。  
鸡声生坞树，蜃气杂江潮。  
斑白寻遗老，丹青诧丽谯。  
衰怀缘子女，不惮往来游。  

戴表元　十月朔旦寄贵白兄弟  
黄牛村前秋叶飞，青螺峰外海云归。  
故人相思雪满鬓，客子独行风举衣。  
乌鹊定占谁屋喜，鲈鱼知比去年肥。  
当时歌酒江湖上，百里音书今亦稀。  

戴表元　石湖范至能尝作姑恶词以妇怨非天下之为妇者所愿闻故作续姑恶词以  
姑恶姑不恶，人言姑恶人岂知，  
为姑作妇百不辞。妇在姑尚右，  
妇死姑方悲。恐伤姑意不敢违，  
化作异物鸣无时。姑不恶，  
姑不恶，怨姑还当被姑责。  
但愿生身复作妇，死别不如生见乐。  

戴表元　食淡  
世乱谋生拙，村深食淡能。  
沙蔬羹白煮，山稻饭红蒸。  
暑豉方传友，寒糟共学僧。  
庖厨尚如此，未叹室生冰。  

戴表元　史亨父挽诗  
玉食婵娟非寿资，清怀犹胜几男儿。  
壶觞竹寺寻秋月，灯火荷斋听雨时。  
补衲有衣曾礼佛，吞舟无诀莫凭医。  
平生潇洒王文学，地下相逢且说诗。  

戴表元　史昭甫招陈宗鲁之长兴  
之子沧浪去，三吴西更西。  
白盐莼菜脍，红酒稻花鸡。  
地少惊云满，天空见日低。  
锦囊看烂熳，佳客醉留题。  

戴表元　寿陈贵白  
祝君似陆地千蹄牛，君言不如扁舟江海狎浮鸥。  
祝君以通侯尺二组，君言不如草屋三间卧风雨。  
富贵何人不解颐，君视二秀如儿嬉。  
我今赠君亦无物，但有聱牙佶倔村田诗。  
我歌诗，君进酒，  
客主讙哗起相寿。寻常此日费千金，  
京洛奔驰今日首。江风飒飒吹黄尘，  
对面楼台不见人。与君漂泊为何事，  
一笑幸是山林身。寡语薄味，  
足以养气。少求简出，  
足以养体。奇章钟乳本斧斤，  
胡广菊潭堪唾涕。君不见南言屃趐五色龟，  
穷年引息不嫌饥。又不见曲辕拥重百围木，  
匠石捐弃反为福。蜗封蚁壤何足论，  
归来未废蓬蒿园。我更搜诗君酿酒，  
通家德公有贤妇。  

戴表元　书叹七首  
五生因缧绁，刘子急徽追。  
舒叟挈家走，几遭鞭与笞。  
我无三人辱，阖门但穷饥。  
饱死世更多，徒忧何以为。  
敢作小夫叹，聊为才士悲。  

戴表元　书叹七首  
舒子高品藻，王生怪衣冠。  
处世那得尔，譫譫真自残。  
刘子最多爱，逢人倾肺肝。  
劝我学其道，缩身可泥蟠。  
胡为亦不免，念此坐长叹。  

戴表元　书叹七首  
英英天上星，碌碌涧中石。  
升沉虽不同，精爽或相激。  
我有知名文，四海邯郸壁。  
遭逢不自閟，颇为谈者惜。  
谈者自不知，斯人宁易得。  

戴表元　书叹七首  
袁弟豁达人，陈兄胸默士。  
平生少附丽，颇与同忧喜。  
迩来怪事发，谈笑不可拟。  
一为脱渊鱼，一为坠柯蚁。  
吁嗟其奈何。天运固如此。  

戴表元　书叹七首  
数友越州居，无书无三年。  
台州已无数，逢人每相贤。  
日夜已远友，远者隔蛮烟。  
风气不择州。俗情轻目前。  
管鲍死何处，寄酒洒其阡。  

戴表元　书叹七首  
结友何用多，管鲍无三人。  
读书何用博，得少全其身。  
君有猣名字，扰扰起风尘。  
朝逐富儿餐，暮联豪士茵。  
归来反如客，鱼鸟亦相嗔。  

戴表元　书叹七首  
苏州米空熟，越州人不来。  
缓急托远婚，不如傍蒿莱。  
蒿莱在篱落，为人障浮埃。  
生女属他人，生男尚婴孩。  
从何得饘粥，作此聊自咳。  

戴表元　舒子俊见过  
来往通家不厌频，青山心性白云身。  
阴林石溜风传语，霜月溪梁水写真。  
岁俭鱼鲑难猝致，天寒乌鸟自相亲。  
燎炉薪暖糟床响，随分欢留作好春。  

戴表元　水墨梅花  
江海归来见似人，离披犹自少风尘。  
何如淡月山庄夜，百幅清溪乱写真。  

戴表元　四明山中逢晴  
一冈一涧一萦隈，新岁新晴始此回。  
莎坂南风寅蛤出，茅檐西日一禽来。  
人迷白路羊群石，水卷青天雪裹雷。  
犹是深山有寒食，梨花无数绕岩开。  

戴表元　四明山中十绝　白水  
刘郎一去杳无踪，水白山青只故宫。  
欲问岩前老松树，人间禁得几秋风。  

戴表元　四明山中十绝　北溪  
乱云穿尽得平芜，一段冰寒碧玉壶。  
犹是春风未相弃，山前吹长万龙须。  

戴表元　四明山中十绝　茶焙  
山深不见焙茶人，霜日清妍树树春。  
最有风情是岩水，味甘如乳色如银。  

戴表元　四明山中十绝　大小横山  
小横欲尽大横来，万壑千岩汹涌开。  
闻道洞天深几许，紫云深处有楼台。  

戴表元　四明山中十绝　枫树坑  
雁飞不断楚天长，云路霜林级级黄。  
何处人烟有墟落，北风高垅散牛羊。  

戴表元　四明山中十绝　韩采岩  
洞深烟树碧氤氲，只采灵苗不采薪。  
闻着踪由多懒说，相逢莫有姓韩人。  

戴表元　四明山中十绝　莽广溪  
怪石惊湍吼不休，时时岩客饮寒牛。  
谁知此水明州去，浸作琉璃万顷秋。  

戴表元　四明山中十绝　木兰  
七里黄泥红树冈，西风果熟一村香。  
居人只道山深好，三百年来是战场。  

戴表元　四明山中十绝　仙山  
仙在人间不易寻，当时已道是山深。  
可怜华表标题处，夜夜猿啼枫树林。  

戴表元　四明山中十绝　羊额岭  
两颊棱棱额下分，更无坳处可藏云。  
西风怕夺行人眼，荞麦满山铺锦云。  

戴表元　四十  
四十不解事，真成无用人。  
交游青草尽，途路白云新。  
渐觉名妨静，难将学济贫。  
堂堂楚龚传，犹有隐流嗔。  

戴表元　送陈彦恂北上兼简李奇卿学士  
天末翛翛起画舲，骊歌清切也堪听。  
十年夜雨头垂白，万里春风草又青。  
莫恋皋比专鱼席，终须豸角瑞尧庭。  
平生短李江南杰，今作文昌第几星。  

戴表元　送陈养晦赴松阳校官  
书生不用世，什九隐儒官。  
抱璞岂不佳，居贫良独难。  
陈子剡中秀，盛年早弹冠。  
尝搴丹丘云，亦窥沧海澜。  
仙真愿喜笑，鱼龙从盘桓。  
天风一吹激，却步赤松关。  
谅子太宇定，悠然置悲欢。  
但令怀居辈，极目劳追扳。  

戴表元　送陈养晦教论之象山  
闻说横经处，潭潭坐翠微。  
开窗见日出，指席有云飞。  
药市山山古，鱼餐水水肥。  
新篇应烂熳，休遣递筒稀。  

戴表元　送陈养晦谒阆风舍先生四首  
嚼雪餐冰二十年，空月日月自风烟。  
从君识尽搜诗法，不透芗岩不是仙。  

戴表元　送陈养晦谒阆风舍先生四首  
大篇无法须自悟，小语有益最难寻。  
祗今人嫌此老谑，后来追忆直千金。  

戴表元　送陈养晦谒阆风舍先生四首  
大冠襜袂走纷纷，对面可容三斗尘。  
便令眼识天下士，此子已胜寻常人。  

戴表元　送陈养晦谒阆风舍先生四首  
无诗莫人阆风里，到却阆风那有诗。  
拾取松风作新曲，归来时向梦中吹。  

戴表元　送程敬叔教论赴建平  
尔之王父东诸侯，朱门行马高修修。  
严君家学又继美，年少乡书推上游。  
我生苦晚百无益，犹及步趋陈太丘。  
飘零不死见三世，尔复预此能言流。  
风神清羸谈炙毂，生理萧条书汗牛。  
今年别我忽远役，天马放靶难停留。  
问渠何官县博士，横山之西江东陬。  
此邦固是吴楚会，风淳土朴衣冠稠。  
亦闻岩谷多古迹，最喜道途稀使驺。  
公堂讲罢看山坐，香鼎茶铛相劝酬。  
热官千骑岂不好，白日公庭愁督邮。  
饮水茹药善自爱，岁晚相期钓沧洲。  

戴表元　送官归作  
人世悔识字，祝身如野农。  
勤劳养尊老，膳味日可重。  
晨刍熟新黍，耕林有过从。  
行吟聆松籁，此乐逾歌锺。  

戴表元　送柯以善自杭游鄂  
江汉天风日夜清，君游何处濯尘缨。  
云从鹦鹉洲前出，月在凤皇山上明。  
已羡以嬴吴士艳，行看词笔楚人惊。  
残荪剩芷将何用，归日分张与后生。  

戴表元　送罗学正赴歙  
文公汤休邑，子去作儒官。  
马首德峰秀，莺声二月寒。  
山禽攒俸纳，溪友借书看。  
近日科名阔，青云上不难。  

戴表元　送穹上人还里  
但得扁舟便，春风处处行。  
定中三竺月，禅外五言城。  
海角雕胡饭，山畦玉版羹。  
清缘倘相就，谈笑解尘缨。  

戴表元　送人游霞屿  
霞屿风烟接渺溟，老仙万锸敞林扃。  
峰前雁起湖云净，池面龙来海雨腥。  
阅世僧间头黑白，游山客爽句丹青。  
何缘飞去清源国，雨夜翛翛著翅翎。  

戴表元　送僧无等游华亭  
华亭是我曾游处，记忆端然不作疏。  
地带三吴犹壮丽，人经二陆自诗书。  
轻身羡尔能随鹤，薄味从来不为鱼。  
未卜西游时远近，道成相问定何知。  

戴表元　送双溪汪和仲往象山见周使兄弟  
五马天边外，双凫海上翁。  
白头真避地，黄卷旧趋风。  
岁月搜诗老，山林把酒同。  
漂零谁得去，羡子逐飞鸿。  

戴表元　送同年潘昌朝  
客路秋深又送迎，狂歌烂饮慰飘零。  
风前数发茎茎白，马上看山段段青。  
古穴无丹生洞气，高林有鹤避潮腥。  
明年更欲三茅去，拟借新牋道德经。  

戴表元　送乡同舍黄君赏谒陈提学  
六馆赋声在，五陵游伴稀。  
如何趋仕版，犹自着儒衣。  
春晚莺羞语，城寒花慢飞，  
江湖陈仲举，相见肯空归。  

戴表元　送乡友林耕道往信州因寄李明通  
虑公全盛时，桃李何纷纷。  
冠盖蔽白日，谈笑起青云。  
林翁我乡曲，同业又同门。  
如何三十年，白头始相闻。  
全家作楚鬼，只影穷江源。  
起手问曲折，口涩不肯言。  
宁非衣食牵，犹赖齿颊存。  
叹此皆有数，吾书已云云。  
下尽浮世尘，上通先天恨。  
事来即顺受，不得劳悲欣。  
我老耕破砚，百钱混人群。  
听之如饮醇，油油至微醺。  
所恨各有役，东帆复西辕。  
平生李元礼，归为致寒喧。  

戴表元　送谢教论  
闻说龙泉县，儒风最可人。  
墨±　千涧缩，石室四山邻。  
北学中连剡，南音渐带闽。  
峨冠什　宾客，罄折不须频。  

戴表元　送徐生仁荣侍亲游山  
早识梁松拜，居成潘岳游。  
一年归雁雨，四月落花秋。  
溪味凉供酒，山声书入舟。  
归来停新语，莫但作吴讴。  

戴表元　送叶伯几赴奉化录  
君不见东海狞龙子，学飞使逐风云起。  
又不见西域豪马驹，堕地一日能驰驱。  
叶家翁季亦如此，一经接武成师儒。  
毛锥如风腹如笥，快书疾读三千字。  
颇闻曾下仲举榻，不为频通祢衡刺，  
台书翩翩江上来，吾州自古多贤才。  
裹琴携砚速相就，为子归归山中来。  

戴表元　送于知州  
居官难得是全名，于守年多政转清。  
身为素王扶坠户，手提赤子出饥坑。  
使来公馆文书简，吏退私斋几砚横。  
似此雍容好风度，天边看著绣衣行。  

戴表元　送袁季源之婺州因简范经历  
为山不愿高，为水不原深。  
水深蛟龙集，山高虎豹蹲。  
我有避人法，终日衣冠林。  
煌煌钱塘城，游尘书为阴。  
岂无青云交，难在相天心。  
岂弟袁大夫，寒窗理闲琴。  
峻坂为牛力，炎天九秋襟。  
胶漆四十年。龆龀以至今。  
天欲饥饿我，使子无黄金。  
劝仕拙不谐，驱耕弱难任任。  
低回向谁门，后生气髒髒。  
今晨积潦霁，乌乌有好音。  
约我共行役，东平步嵌嵌。  
皎皎婺女精，瀰瀰双溪浔。  
台有白马生，风棱共萧森。  
文林惜妄动，动必向所钦。  
吾评古毛义，志行近骞参。  
参府许辟召，屈身非禄淫。  
斯人我知旧，长髯吴吟。  
穴蚁梦离合，风花命浮沉。  
往者纳千贽，终然遗一簪。  
欲行又不得，出门失前禽。  
子往再拜问，何由振聋暗。  

戴表元　送旨上人西湖并寄邓善之  
闻说西湖也自怜，君游更傍早春天。  
六桥水暖初杨柳，三竺山深未杜鹃。  
旧壁草生寻旧刻，新岩花熟试新泉。  
城中新友须相觅，西蜀遗儒解草玄。  

戴表元　苏伯清席中领张仲宾所寄二诗兼闻陈无逸已从湘南官满归养喜而有答  
我爱张公子，清言气不低。  
湖沟随市转，亭树与城齐。  
杯酒方花下，扁舟又水西。  
祗愁骑马滑，难惜锦障泥。  

戴表元　苏李图  
塞北中郎雪满头，陇西壮士泪沾裘。  
人生百岁能多少，直至如今说未休。  

戴表元　宿福海寺  
斲岩苍龙角，汲流紫云根。  
道人不绝俗，自然无耳喧。  
屋脊挂修岭，一日过千辕。  
此中但高卧，松风有清言。  
听之亦无有，风定松在门。  
炊成欲一去，独鹤鸣朝暾。  

戴表元　宿永固寺  
小寺如山艇，坐来风雨宵。  
榻子棕树影，馔带菊花苗。  
亲近谈难亵，狐驯听不妖。  
许由浑欠达，嫌到野中瓢。  

戴表元　宿赵采丞家  
溪山兵后悬，风雪旅中人。  
迫放愁严鼓，冲寒托软巾。  
摧藏名自在，疏率馔肴真。  
今代徐元直，高风自可亲。  

戴表元　岁晚次韵答李在明  
墨乡守墨不作恶，岁晚左就醉乡公。  
何人吾伊惊夜半，大雪北窗歌国风。  

戴表元　孙常州挽诗  
白发何人在，青山此老归。  
殉携贫日砚，斂着赐余衣。  
文物鸥兴灭，园林鹤是非。  
诸公莫惆怅，英爽世间稀。  

戴表元　孙大监挽诗  
禹穴收云气，沧江亦断流。  
真成扫地尽，同作上天游。  
铭诔看遗史，衣冠入隐丘。  
空余平世眼，曾望李膺舟。  

戴表元　孙大监挽诗  
穆祖收英俊，斯人晚更成。  
白头真老监，褐服旧诸生。  
仕国余波远，儒乡巨栋倾。  
苍苍无处问，西望累吞声。  

戴表元　孙使君飞蓬亭  
江南泽国多烟水，年少轻身作游子。  
适来衰懒畏奔驰，忽见飞蓬平地起。  
飞蓬主人人中仙，曾乘千斛凌风船。  
船头画鼓催行酒，船尾红妆歌采莲。  
收篙卷纶今尚乐，却悔从前风浪恶。  
青云裘褐一鸥身，白发山林五湖客。  
我来花雾红霏霏，此蓬如山何处飞。  
但当共坐索酩酊，溪塘过雨春肥。  
君不见鸱夷名成沧海去，富贵畏人如脱兔。  
又不见羊裘钓客桐江上，一出张皇动星象。  
何如飞蓬主人亭上饮，醒与客论酣即寝。  
寝酣忽作江湖梦，风雨漂摇蓬不动。  

戴表元　太学冬至日同斋朋友先以兄弟叙拜讫遍诣诸斋行礼出遂置酒湖上衣冠  
画阁东炉早，黄帘晓烛迟。  
名函僮仆满，齿拜弟兄疑。  
歌酒神仙舫，衣冠宰相碑。  
如今穷海上，逆旅话襟期。  

戴表元　桃花寺石台  
台前藤藓碧交加，台下清流直又斜。  
待得丹成知几日，春风随分野桃花。  

戴表元　题陈高十所藏冬青枝上白头翁画  
飞高得珍丛，青子饥可食。  
不知何忧愁，二鸟头亦白。  
道人天机深，清斋意相许。  
赖汝不能鸣，一鸣嫌杀汝。  

戴表元　题陈贵白畲斋  
海山人农农较苦，累级开畲烧宿莽。  
畲成得粟不偿劳，岁晚空瓶误饥鼠。  
不如陈郎腹果然，日日闭门耕纸田。  
余粮尚许饷远客，植来时和南风篇。  

戴表元　题陈秀才溪山佳趣  
城郭寻寻尽，溪山宛宛来。  
同谁迁蜡屐，为子破苍苔。  
书欲斓斑设，花须烂熳开。  
赵郎题墨妙，烟雾眼中开。  

戴表元　题东玉师府所藏潇湘图  
少年魂梦底曾间，多在江湖烟水间。  
今日精蓝方丈地，倚窗眠看洞庭山。  

戴表元　题番阳徐氏双头牡丹图  
天公幻化不经意，双萼忽然枝叶同。  
一似人间好兄弟，朱鞍锦辔踏春风。  

戴表元　题范道士来鹤亭  
仙客已骑黄鹤去，道人自爱白鸥间。  
白鸥万里犹可狎，黄鹤已去何由还。  
借君刚风七龙辔，返此灵物三神山。  
天空海阔望不极，回首正落樊笼间。  

戴表元　题伏生授书图  
白头不死见时清，子女相依解授经。  
何用生男作鼂错，乃翁一语不曾听。  

戴表元　题江干初雪图  
断树寒云古岸隈，渔翁初拨小船开。  
看渠风雪忙如许，还有鱼儿上钓来。  

戴表元　题李伯时画五马图  
呜呼良马不世出，今人担寻李侯笔。  
五龙忽堕白云乡，海角孤臣看自失。  
太平天子开明堂，前驱麒麟后鸾凰。  
当地此马来万里，想见顾盼生风霜。  
龙眼老仙亦如此，挥毫谈笑群公裹。  
官间禄饱少尘埃，雾阁云窗天上起。  
风流转眼余山河，人间荆棘何其多。  
临风卷图三太息，此马今存知奈何。  

戴表元　题孟浩然霜晓吟行图  
霜风飒飒搅吟鞍，童怖驴愁作许难。  
便使玉堂遭遇去，朝参更是五更寒。  

戴表元　题苏李泣别图二首  
弓疲矢尽三千里，节弊衣穿十九年。  
流落天涯有离别，当时谁拟画图传。  

戴表元　题苏李泣别图二首  
当云如雪雪如尘，握手相看语语真。  
多少世间无泪面，一生错笑陇西人。  

戴表元　题王敬仲野亭  
王家野亭苍翠边，秋山万叠相钩连。  
披衣晓霁伴云坐，散发夜凉须月眠。  
主人清豪亦好客，常有车盖来翩翩。  
门间无烦鹤通谒，酒散有时风扫筵。  
问君生涯几何许，笑指渺漠沧洲烟。  
朱门千础扃婵娟，豪弦急管争喧妍。  
何曾一日能免俗，稍来对谈山爽然。  
古人去远吾不识，今日汩没难为贤。  
长公高谈少公和，鲁山伯鸾相后先。  
名成但恐累隐趣，莫遣妙语人间传。  

戴表元　题岘山图  
山头种石悬苍云，山下急流风卷纹。  
何年荒碑当岭立，龟趺圭首犹鳞皴。  
神龙驱毫鬼输墨，羊公精神荆楚色。  
想当意匠经营初，已尽东南烟雾迹。  
从来登览非真游，襄人正乐吴人愁。  
尊前邹湛亦不恶，江山千古同悠悠。  
君不见征南后来人姓杜，自喜作碑心更苦。  
祗留陈迹笑痴迷，行客何曾泪如雨。  

戴表元　题赵大年芦雁  
寒更索索警霜丛，兄弟当年意自同。  
犹是江湖太平处，未妨沈着卧秋风。  

戴表元　题赵子昂叠岫图  
百折云颠路尽通，无名怪木淡书空。  
相逢无问秋江客，不是巴中是剡中。  

戴表元　题赵子昂叠岫图  
白石青林底处无，侵云亦有小屠苏。  
桔花飞尽不归去，挥汗江城看画图。  

戴表元　题赵子昂画马  
赵子奇才似天马，顷刻飞龙生笔下。  
画成抚卷复长歌，坐客喧喧不停写。  
蹄势经鞭秋跌荡，鬃毛出跣风萧洒。  
似嫌文绣减天真，尽脱鞍鞯辔轻把。  
青袍洗足巧眉睫，驮坐奚官亦闲雅。  
我来一见惊欲拜，曾识鸾和赵庙社。  
千金朽骨古犹惜，况此难分毛色假。  
瑶池路断伯乐尽，日暮嘶鸣气暗哑。  
为君昂首一慰意，犹胜无逢老岩野。  

戴表元　题子昂照夜白  
风前新解锦鞍鞯，雪色模糊雾色寒。  
此物人间无处着，千金祗得画图看。  

戴表元　听琴行赠沈秀才  
君不见江南琴师海与聪，谁与传者梦溪公。  
又不见醉翁诗中沈夫子，听水作琴琴谱起。  
祗今人间何处无琴师，问渠端由渠未知。  
钱塘东风万人裹，沈家还见奇男儿。  
沈家家住鸳湖曲，夜理渔丝朝采菊。  
菊苦难餐鱼又寒，弹出歌声寄凄独。  
近来携琴东海行，清音应滑如流莺。  
湖园日暖百花叹，弹彻满树春风生。  
我不识琴识琴理，为君悲酸为君喜。  
相逢正值酒钱空，徉狂攘臂红尘市。  
琵琶阮咸休羡渠，相知岂须频曳裾。  
醉毛死久髯徐去，洗手空山修乐书。  

戴表元　同曹泰宇赋宝化凤花二首  
花开难得年年看，住近须还日日来。  
古壁危阑自颜色，不烦高筑凤皇台。  

戴表元　同曹泰宇赋宝化凤花二首  
凤后不出几何年，莫怪山花惜杜鹃。  
一样春风好毛羽，回头曾管蜀山川。  

戴表元　同陈养晦兵后过邑  
搜山马退余春草，避世人归起夏蚕。  
破屋烟沙飞飒飒，遗民须鬓雪毵毵。  
青山几处杨梅坞，白酒谁家榉柳潭。  
休学丁仙返辽左，聊同庾老赋江南。  

戴表元　同诸子行上畈山  
白石秋更洁，清溪寒自鸣。  
牛关争道路，鸟雀聚柴荆。  
野果高低熟，山田早晚耕。  
吾归任衰懒，儿辈托平生。  

戴表元　铜山寺口初见梅花书寄何则颜二首  
吴歌楚舞送年华，忆着终还不似家。  
今日春风吹梦醒，铜山寺口见梅花。  

戴表元　铜山寺口初见梅花书寄何则颜二首  
沙疏石瘦水涓涓，折得梅花费两年。  
更与何人说潇洒，香中行坐水中眠。  

戴表元　挽舒君实  
玉比清癯鹤比羸，相看中路忽相遗。  
诗才万斛难供歉，药论千箱不起衰。  
定有意游轻竹杖，犹余手剪碎松枝。  
南山山下徘徊处，曾指佳城示阿宜。  

戴表元　晚秋游中溪四首  
淡竹冈前沙雁飞，小花尖下拓丸肥。  
山云不见雨自薄，天气欲寒人正归。  
招伴祗须新稻酒，临风犹有旧苔矶。  
风流鬓发茎茎在，怪石老松今是非。  

戴表元　晚秋游中溪四首  
经秋溪水碧洄洄，无数晓山如镜台。  
红叶流从龙奥出，白云飞向石门来。  
亦逢纸户曾相识，尚有樵踪且莫回。  
端为何人作风物，漫山漫谷野花开。  

戴表元　晚秋游中溪四首  

休折山中松桂枝，溪鱼亦小莫垂丝。  
沙田翻白收秔后，霜树著红尝柿时。  
日落牛羊归径熟，天寒乌鸟向人慈。  
出云数里成官路，问事如何总不如。  

戴表元　晚秋游中溪四首  
树淡云浓又一坡，招邀处处是行窝。  
梯岩危似蚁缘木，架屋高如鹊结窠，  
水味野栽茭白瘦，山毛人摘芋红多。  

戴表元　晚投韩采岩  
冬日寒难暝，岩溪浅易冰。  
猿飞红果嶂，人度白云层。  
望层多依竹，逢樵半采藤。  
艰难吾甚厌，何处学孙登。  

戴表元　汪济秀才饭牛稿  
冰雪玲珑汪太中，吟诗二叶有家风。  
天寒日暮江东道，逢此颦呻牛口翁。  

戴表元　亡友内翰赵公晦叔哀诗  
振鹭庭中饤坐身，行藏空奇软蒲轮。  
上来鬼泣荆山璞，猎罢人惊鲁外麟。  
死肯扣阍排贵幸，贫犹倾橐施乡亲。  
平生一一明经术，隽永依然世泽新。  

戴表元　王丞分惠碧桃树再赋奉谢  
水星之精天上游，春风岁岁苍龙头。  
偶然根叶著下土，散作人间百花树。  
莫疑君家此花无种生，定是天上苍龙精。  
白玉之趺青玉簇。开花既奇成又速。  
三年方骇大如林。五年已见高逾屋。  
我来吟作书林花，烟尘万卷重抽芽。  
君家原不孝义种，自来青州丞相家。  
为君出芝草，芝草那能千日好。  
为君结琥珀，琥珀恐为贪者获。  
不如此花混在春花丛，岁岁与君同春风。  
春风同赏复同吟，愿与主人同好心。  
更令此花分作千古本，处处种成君子林。  

戴表元　王丞自鄞城归又许入剡  
江城醉别太匆匆，风雪家园一笑同。  
尽健不妨天予老，绝清那许鬼欺穷。  
简书异日关谁事，灯火寒乡赖此翁。  
几度丁宁鸡黍约，扫关拂榻误儿童。  

戴表元　蔚讲师儿示方使君唱酬诗次韵  
长汀江上别多时，白发间身天所遗。  
避俗如仇翻好客，知穷为崇却耽诗。  
乡山云淡龙移久，湖市春寒鹤下迟。  
过尽榴梅与甜笋，高侯还许放侯知。  

戴表元　魏文节公墓  
万骑南来驻不留，衣冠客此镇林丘。  
寒岩碎裂从中起，乱水喧呜竟独流。  
故物今惟存寓马，当年谁为指眠牛。  
坟旁小寺终村俗，画柱纱笼护冕旒。  

戴表元　闻应德茂先离裳溪有作  
落日芦花雨，行人谷树村。  
青山诗问路，红叶自知门。  
苜蓿穷诗味，芭蕉醉墨痕。  
端知弃城市，经席许频温。  

戴表元　无题  
板屋骤喧飞白蚊，纸窗欲雨暗苍蝇。  
长劳井臼惭妻子，近绝音书借友朋。  
夜半苦吟堪泣鬼，日高甘寝祗输僧。  
意衰俗物何难败，才薄天公却未憎。  

戴表元　吴姬曲五首  
吴姬来，吴船荡漾湖花开。  
隔堤迎笑欲飞举，不用少年多浆催。  
问君青春得几许，看取架上红玫瑰。  

戴表元　吴姬曲五首  
吴姬歌，歌声宛宛歌情多。  
当尊一阕且呼酒，酒遍余声无奈何。  
春风颠狂亦如我，坐见花外遥湖波。  

戴表元　吴姬曲五首  
吴姬舞，朝看成云暮看雨。  
偶然欲笑一回眸，锦段金钱落如土。  

戴表元　吴姬曲五首  
吴姬醉，浓花灿蕊春憔悴。  
当筵赌令讳空拳，忘却拈三并数四。  

戴表元　吴姬曲五首  
吴姬归，潮光烛影红辉辉。  
中心有语不敢吐，安得作月生汝衣。  

戴表元　吴兄文参议同登金陵凤皇台醉作  
百年访古此徘徊，更上山椒扫草莱。  
一脔地腴胡马瞰，数围天险化龙开。  
时闻营籍传谣曲，谁见祥宫离劫灰。  
李白不生王谢歇，西风日落凤皇台。  

戴表元　五云山图  
林庐深插紫孱颜，一点渔舟带暝还。  
但得身间无俯仰，人间处处五云山。  

戴表元　五杂俎  
五杂俎，金花绫，  
往复来，官路程。  
不获已，始归耕。  

戴表元　五杂俎  
五杂俎，斑斓衣。  
往复来，反哺儿。  
不获已，为人师。  

戴表元　戊戍清明杭邸坐雪  
思乡处处只愁生，正好春游又不晴。  
雪是梨花云是柳，马婆巷口过清明。  

戴表元　戊子清明前陪王丞度新岭  
一百五日熟食节，七十一曲下山坡。  
寒喧相逢旧人少，风雨欲尽新林多。  
青岩不辞挂春霭，白鸟何处生沧波。  
途泥同兴不同调，我懒且休君更歌。  

戴表元　戊子岁晚赠应德茂  
江海悠悠雪欲飞，抱书空出又空归。  
沙头竟成谁计是，山林又悔一年非。  
平生万卷应夫子，两世知名穷布衣。  

戴表元　西塞山图  
空中生业寄鱼蓑，云是亲情水是家。  
便有踪由无处觅，春风岸岸野桃花。  

戴表元　西兴马上  
去时风雨客匆匆，归路霜晴水树红。  
一抹淡山天上下，马蹄新出浪花中。  

戴表元　喜王丞病较  
途穷已难忍，那许病经时。  
学到自无鬼，命强客有医。  
饭为扶寿本，书是解烦资。  
便作天台约，山行未觉衰。  

戴表元　下郝长塘小憩示陈养晦  
野水通田白，村山贴县青。  
兵荒犹古道，暑暍且长亭。  
稻地晴耕犊，瓜田书扑萤。  
吾诗不寂寞，细讽与君听。  

戴表元　鲜于伯机家钓台石  
人间岩石乱纷纷，严子台名最喜闻。  
何术缩渠千里脉，有人分得两峰云。  
天边路远星还动，江上潮回日又曛。  
解道泥途等轩冕，东西更有范希文。  

戴表元　乡君子肯堂董君分教贵溪作诗奉寄  
舟车亦日千余里，笔砚清风二百年。  
开口人知宗洛派，举头身欲近闽天。  
絺袍凉拥松皮几，桂酒春浮药玉船。  
犹有英髦卧空谷，间将名字访华颠。  

戴表元　相逢行赠文伯纯同年  
昔日相逢面如雪，今日相逢面如铁。  
人生年少得几时，动作风尘十年别。  
十年别久未为恶，频见亦无年少乐。  
寒栖夜雨金琐梦，故园春风白袍客。  
雕鞍骏马纷纷来，西城乱花春渐开。  
与君追逐觉老丑，一笑且醉高阳杯。  
相逢得醉今日好，醉眼相思还易老。  
只图留君日日醉，醉裹忘却江南道。  

戴表元　萧照春江烟雨图  
波痕如树树如烟。更是春阴小雨天。  
何处得鱼何处醉，笋皮蓬底解蓑眠。  

戴表元　晓行  
渐渐路可识，纷纷山转多。  
数鸡啼远坞，一鸟起沧波。  
藤杖湿云石，笋鞋浓露莎。  
何人尚高卧，层构着烟萝。  

戴表元　谢陈君祥宪使  
鸾凰不鸷暴，珪璧无锋铦。  
评材容一切，未觉世论严。  
仆昔江东归，二纪操锄镰。  
闻山但庐霍，慕水惟涫潜。  
宫车岁千两，未省谒帷幨。  
岂无赵张伦，居突不得黔。  
新年有吉语，所在兴循廉。  
惟此沮洳氓，生涯啬而纤。  
廛管疲负挈，陆取困涂沾。  
赫赫金铺门，风雨今无檐，  
皎皎华裾生，尘士今无襜。  
分台得陈侯，笑语脱烹焰。  
仁贤所居国，不言革顽憸。  
侯家仲举峻，何如太丘谦。  
问侯何所为，深坐静青帘。  
问侯何所学，净几飘风签。  
俨雅菑川公，高节齐晋瞻。  
横流滔天来，挺身卧西崦。  
何以赠陈侯，孟光书满奁。  
名曰学言补，其辞清以恬。  
岂但资稗官。五经之韬钤。  
从来名世士，必有渊源渐。  
侯识民蓍龟，侯材国梅盐。  
诚令以德举，违陬讵能淹。  
愚者理宜止。容仆守穷櫩。  

戴表元　谢李仲宾墨竹  
君不见笔端如谓，顷刻匹纸生琅玕。  
霜柯雪干铁石色，忽作小山烟雨寒。  
问君何从得此本，湖州嫌浓眉州软。  
风轩月槛一相逢，妙处不与人意远。  
人言学画先学影，此君风骨青云并。  
林深有路鸟声真，日高无人山气静。  
平生见此我不疏，逢侯得画两有余。  
从今洗眼空山底，更读人间潇洒书。  

戴表元　谢邻友陈仲学秀才惠玉芎苗二首  
坊州杜若自堪羞，沛国青粘亦懒求。  
那似一丛苍凤尾，等间收味古畁瓯。  

戴表元　谢邻友陈仲学秀才惠玉芎苗二首  
君家自有头风药，种在青青竹素园。  
此物但堪供暑啜，肯来相就发清言。  

戴表元　辛丑岁十一月二十六日东归舟中示三子  
节物悠悠不负公，江行三日雪花风。  
云侵贺监山亭白，日在徐仙海岛红。  
自笑得雏如病鹤，也思结伴附归鸿。  
何时办得村田活，粝饭鱼羹百指同。  

戴表元　辛亥岁七夕醉陪诸公登西湖竹阁  
画鹢凌风汗漫游，雨声飞出万山头。  
江湖望阔边城起，吴越音多客思柔。  
野树有枝犹系马，官荷无叶不藏鸥。  
十年浪走红尘道，今日临城始识秋。  

戴表元　辛卯除夜  
腊月今年只今夕，春风明日是明年。  
狂歌把酒屠苏地，醉眼看梅雾淞天。  
碧玉千壶喧坐次，红牙六博斗飞钱。  
头顾雪白心情在，听说承平一惘然。  

戴表元　辛巳岁六月三日书事  
急报传来又不真，迎门翁稚笑声频。  
情怀经苦思平世，颜貌缘愁似老人。  
兵后尚多难料事，山中谁是自由身。  
沙瓶酒酽鲑蔬有，领取灯花一树春。  

戴表元　信府同知黄侯名其读书之室曰广居  
隘夫护藩畛，得少便有余。  
达士心旷然，清明如太虚。  
海岳东鼎俎，羲驾走轩车。  
唯诺无不行，尚怀豚与鱼。  
嗟兹山城氓，憎长逮其胥。  
好语朝索茅，怒攻书攘裾。  
侯来未数月，眉头笑舒舒。  
退食扫一室，焚香展群书。  
举头窗楹间，有傍揭广居。  
力行守仁义，邹公不欺余。  

戴表元　行妇怨次李编校韵  
赤城岩邑今穷边，路傍死者相枕眠。  
惟余妇女收不杀，马上娉婷多少年。  
蓬头垢面谁氏子，放声独哭哀闻天。  
传闻门阀甚辉赫，谁家避匿山南巅。  
苍黄失身遭恶辱，鸟畜羊縻驱入燕。  
平居邻墙不识面，岂料万里从征鞭。  
酸风吹蒿白日短，天地阔远谁当怜。  
君不见居延塞下明妃曲，惆怅令人三过读。  
又不见蔡琰十八胡笳词，惭貌千年余戮。  
偷生何必妇人身，男儿无成同碌碌。  

戴表元　徐都目之官奉化  
小垒飞书定不难，十年清苦旧儒冠。  
黄帘日转山衙静，彩笔春消海驿寒。  
坂马易劳须缓骋，潮鱼虽美莫多餐。  
人来肯寄平安不，茅屋三间伴剡滩。  

戴表元　玄庙二道士俱以酒死  
张髯好客月千壶，余吃清贫逐斗沽。  
二字若逢仙宴会，化成一对酒葫芦。  

戴表元　雪窦飞雪亭和孙使君  
匡庐亦有千寻瀑，无此陵虚翠玉台。  
身倚老松天上立，眼看飞鸟雪中来。  
山神禁肃难投唾，木落魂清得浣埃。  
见说下岩堪对望，道人临壑剪蒿莱。  

戴表元　雪后况湖歌  
君不见明州城日月湖，萦蓝缭白如画图。  
良时乐游古心亦有，何人破雪浮官厨。  
金猊暖奈红氍毹，紫貂醉拂青珊瑚。  
尘尾高悬前唾壶，使君霜髯双脸朱。  
同时僚客总豪秀，陆池阆苑罗仙儒。  
名谈锋凑初不恶，安得玉人歌缕珠。  
似闻州民喜公出，於日绕岸狂欢呼。  
淫弦浊管何足道，入耳得此成真娱。  
城尖数峰大模糊，山郭何路通樵苏。  
年年腊前得三白，乐岁仍然多饿夫。  

戴表元　荀陈聚星图  
州里相过未厌频，居然踪迹动星辰。  
当时多少辉煌者，不画诸公画此人。  

戴表元　亚尹黄侯虑囚温处婺三州  
金华环秀抵仙都，雁宕石门天下无。  
眼见朱幡出云雾，手提丹笔洗焦枯。  
海鱼味爽休多食，岭马程艰合缓驱。  
定有车前投贽者，幅巾麻褐是真儒。  

戴表元　严提举挽诗  
判得身煨炉，歌铭尚尔为。  
可怜蝉脱蜕，还许豹留皮。  
剡水归来棹，柯山看断棋。  
平生独心处，临卷费相思。  

戴表元　掩箧  
十客九不解，一解值吾仇。  
譬如巧蛾眉，同镜见之羞。  
结交恨不广，难在相绸谬。  
掩箧谢年少，所藏非所求。  

戴表元　雁南飞  
雁南飞，飞且鸣。  
我不爱尔绝汉排云之健翼，爱尔秋来意气各有适，  
江湖万里同风声，风声万里秋萧索，  
山乡田荒水乡薄。不应专为稻梁来，  
得饱自住今亦乐。群飞潦唳奈尔何，  
青天茫茫无网罗。谁知世有苦心者，  
夜半闻声悲转多。雁南飞，  
劝尔飞时莫近征妇舍，手触边衣添泪下。  
更莫飞近贫士屋，弦绝樽空怨凄独。  
雁南飞，飞且止，  
世事惊人例如此。我昔扁舟五湖水，  
年年见尔秋风裹。如今未断少年情，  
一度雁来心一惊。今年雁来明年去，  
明年去去江南路。欲将书寄去边人，  
明年认作书回处。  

戴表元　邀陈氏子饭归似铜山珣老  
饭子山下麦，羹以山上笋。  
笋坚烦齿牙，麦粝哽喉吻。  
相邀岂云厚，竟不良不忍。  
林园隐趣出，鱼稻秋事近。  

戴表元　夜寒行  
昨日天寒不成醉，今日天寒不成寐。  
醉迟得酒可强欢，寐少愁多亦频喟。  
紫竿苇炬闹荒城，役夫遥作鹳鸭鸣。  
拥衾高枕未云苦，熟听但觉令人惊。  
乌孙黄鹄飞不返，辽城白骨填未满。  
朔风萧萧吹成旗，居人何如去人远。  
丈夫无成霜满须，沙场万里星河疏。  
南墙诗翁穷据炉，北窗少年犹读书。  

戴表元　夜坐  
愁鬓丁年白，寒灯丙夜青。  
不眠惊戍鼓，久客厌邮铃。  
汹汹城喷海，疏疏屋满星。  
十年穷父子，相守慰飘零。  

戴表元　夜坐示友  
夜久烛花落，凄声生远林。  
有怀嫌会浅，无事又秋深。  
黄叶归田梦，白头行路吟。  
山中亦可乐，不似此同襟。  

戴表元　夷齐  
夷齐弃封国，虞黄让间田。  
如何后世士，尺寸事争喧。  
邻居有愧耻，况复兄弟间。  
掩卷三叹息，古风何时还。  

戴表元　乙亥岁毗陵道中  
百年只有百清明，狼狈今年又避兵。  
烟火谁家寒食禁，簪裾那复丽人行。  
禾麻地废生边气，草木春寒起战声。  
渺渺飞鸦天断处，古来还是阖庐城。  

戴表元　已亥岁归过泉口紫芝山伤谨讲师  
行路梦犹在，入门人已非。  
山青古佛顶，云墨祖师衣。  
赌弈曾同拙，看真似欠肥。  
百年谁免此，只合早忘机。  

戴表元　以羔裘如濡洵美且侯韵为八诗送夹谷子括赴明州推官  
鉴虚磨愈明，弦柔调自直。  
临民要儒术，非但用三尺。  
君看春秋学，从士能断国。  
人情岂相远，赠了以不惑。  

戴表元　以羔裘如濡洵美且侯韵为八诗送夹谷子括赴明州推官  
水耕当用牛，陆行当用马。  
诗书无近功。平世安可舍。  
吾州兵荒来，冠盖多苟且。  

戴表元　以家事付诸儿惟不得姑苏陆氏女子消息  
祗怜地僻少过从，更许年衰养惰慵。  
行健有时寻近局。起迟尝日到高舂。  
鹿皮冠野频频戴，鹅顶蔬粗款款供。  
儿妇团栾俱在眼，独怜无信过吴松。  

戴表元　以空飞本无迹韵为五诗往扣广微张公  
智有不近名，贤有不践迹。  
百年如飘风，谁作远行客。  
所要在持久，以道自消息。  
吾师岂欺我，白首方学易。  

戴表元　义蜂行  
山翁爱蜂如爱花，山蜂营密如营家。  
蜂营密成蜂自食，翁亦藉密裨生涯。  
每当山蜂采花出，翁为守关司徼遮。  
朝朝暮暮与蜂狎，颇识蜂群分等差。  
一蜂最大正中处，千百以次分来衙。  
丛屯杂聚本无算，势若有制不敢哗。  
东园春晴草木媚，漫天蔽野飞横斜。  
须臾骈翼致隽永，戢戢不翅输牛车。  
似闻蜜成有所献，俦类不得先摩牙。  
重防覆卫自严密，虽有毒螫何由。  
一朝大蜂出不戒，舂容靓饰修且姱。  
蜻蜓忽来伺共怠，搏击少坠遭虾蟆。  
群蜂仓皇迷所适，谒走欲死声呀呀。  
求之不得久乃定，复结一聚犹如麻。  
我来访翁亲自睹，捕髀不觉长咨嗟。  
翁言蜂种幸蕃盛，众以义聚犹堪嘉。  
乌衣槐安傅自古，蛮触分据两角蜗。  
虽云彷佛存国族，徒以纪异其辞夸。  
博劳舅妇恨翼短，鳖灵异姓争荒遐。  
岂如兹蜂互推举，一体同气无疵瑕。  
我邻翁言私诮责，扶伤早愧隋侯蛇。  
况伊二毒俱下类，琐细不足劳鞭挝。  
前尤往悔俱勿论，事会倚仗来尚赊。  
新房才成蜂未壮，旧房委弃坠泥沙。  

戴表元　刈园诗为竺秀才作  
朝从园中去，暮从园中归。  
园中何所有，杂草青离离。  
刈多还渐稀。岂忧筐筥频，  
要使牛羊肥。但放刈手缓，  
勿伤兰与葵。葵高叶难护，  
兰弱根易萎。惟彼恶草种，  
刈尽转蕃滋。此理不可诘，  
此语令人思。  

戴表元　邑中滞雨示陈贵白  
犹及相逢鬓未华，故乡春尽不须嗟。  
园林处处生新草，风雨年年送落花。  
高树书寒归有鸟，小溪湍急走如蛇。  
方知傲世不在隐，高枕北窗闻打衙。  

戴表元　因营张村蛮窝并书所见  
老子来无一把茅，居然得此好洼坳。  
开塘谨避蛟龙窟，伐树须存乌鹊巢。  

戴表元　因营张村蛮窝并书所见  
头白西来不买田，时时却费买山钱。  
一丘一壑吾归矣，待得田多是几年。  

戴表元　因营张村蛮窝并书所见  
男儿三十气吞牛，漏尽钟鸣走未休。  
不问征西并处士，山中一样土馒头。  

戴表元　鄞城火后见光远  
火后丘墟市，兵前风雨春。  
那知携手地，俱是皱眉人。  
海柳吟犹弱，山莺听未真。  
明朝各分路，何处避风尘。  

戴表元　鄞塘田家  
经秋心事转衰颓，客舍山村病眼开。  
识路牛羊缘板过，通家燕雀下檐来。  
饥从野榼分蔬饭，渴指邻帘贳黍醅。  
世事百年谁罗是，髯公鼻息书如雷。  

戴表元　霪雨溪涨抵郭可畏  
黑雨连三日，黄流迸一川。  
尽漫骑马路，祗有钓鱼船。  
城郭功如此，江湖兴岂然。  
儿曹却轻捷，来往似飞茑。  

戴表元　咏蚕  
物亦有仁者，蚕功不可量。  
将身甘鼎镬，与世作衣裳。  
过栈苍云湿，登山白雪香。  
未知龙种似，犹与马群妨。  

戴表元　游登袋寺寺茶笋甚佳独无杜鹃  
苦雨忽相贷，名山难久孤。  
春泉新雀舌，野苑嫩龙须。  
土宇钱王日，风烟释氏徒。  
行人逢不问，松吹自传呼。  

戴表元　游登袋寺寺茶笋甚佳独无杜鹃  
路绝犹人迹，山空惟水声。  
如何芳树裹，不著杜鹃鸣。  
笋市层层出，苗苗寸寸耕。  
缁流太清朴，亭榭不标名。  

戴表元　游西峰  
山回水抱西峰寺，二十年前日日来。  
一出居然负丘壑，深藏还此远风埃。  
农樵识面逢多问，鱼鸟知心见不猜。  
家世剡人须住剡，相寻未识百千回。  

戴表元　游阳明一洞天呈王理得诸君  
禹穴苍茫不可探，人传灵笈锁烟岚。  
初晴鹤点青边峰，欲雨龙多黑处潭。  
北斗斋坛天寂寂，东风仙洞草毵毵。  
堪怜尹叟非关吏，犹向江南逐老聃。  

戴表元　有人示山水画卷以为元晖作求诗  
砚山山下小於菟，文彩斓斑今亦无。  
一坞乱云浓似漆，春风吹梦过西湖。  

戴表元　又作散愁  
说穷不人信，欲说更何为。  
日永书肠觉，霜浓病骨知。  
□家兵溃后，交绝廪空时。  
头白风尘境，消磨尚有诗。  

戴表元　又坐隐辞  
快马疾驰，不如徒步。  
多金善贾，不如躬耕。  
日食八珍，不如强饭。  
封侯万里，不如还乡。  
我观古来丈夫子，何用桑弧蓬矢射四方。  
苏秦生为六印役，主父死愿五鼎烹，  
不如诸葛草间谈管乐，陶潜醉裹傲羲皇。  
南面之尊何如於据梧之贱，环辙之智无预於荷蓧之狂。  
高冈峻谷久亦变，青天白日书夜行茫茫。  
胡为忧愁浪自苦，百年齿发谁得长坚强。  
不如掩关扫迹成坐隐，清斋永日一炉香。  

戴表元　余博士家猫相乳歌  
上饶余宗钟鼎家，孙枝十世犹清华。  
南昌博士最贤者，膝下烨烨开绯牙。  
我行其庭值供顿，食指半千声不哗。  
女帨男韖况修谨，冠立童趋知等差。  
江南族聚盛亦有，如此礼法嘻可嘉。  
长公公退忽语我，瑞猫之篇题满车。  
二雌同时各生子，一雌病僵如卧瓜。  
一雌端来代其乳。顾睨恳恻呼嘤哑。  
子众身疲乳亦竭，病母起将新乳加。  
天寒绣褥更枕藉，日暖花砖群戏拿。  
我邻二猫有至性，欲脱毛尾升笄珈。  
北平将门梁肉窟，此事尚得昌黎夸。  
公家儒化郁积久，义感宜可驯豚假。  
愿公心力持阃范，弥补始终无阙瑕。  

戴表元　余既题畲斋有闻纸田之说而笑者复作长篇  
学农无年尤可待，学儒无成祗益馁。  
羡君终岁作书痴，聚室嗷嗷穷不悔。  
客来问计何所出，一饱自悬饘粥外，  
平生据案畎亩心，汗简为犁笔为耒。  
蘖芽百氏草避耨，膏泽群经泉赴浍。  
日高洛诵鸟鸟悦，夜半吴吟风雨会。  
世间梁谷何足道，开卷穰穰心欲醉。  
旅熏辟蠹防雀鼠，更缮巾箱筑仓弜。  
古言乐岁生礼义，先见儒门消鄙悖。  
租符且免里正索，子本时容书客侩。  
东邻有田多牛翁，日执牙筹亲细碎。  
囷粮竟作谁腹饱，骑吏惊惶汗流背。  
此时畲斋谈无事，峨冠正与周孔对。  
礼义适口即为味，牛心菊苗皆可脍。  
我诗君意两自知，且勿譫譫语儿辈。  

戴表元　余居之西偏有小室名啬庵诗以识之  
啬语养气海，啬食养脾土。  
啬虑养心神，啬劳养筋膂。  
衰年百事祛，寄息此环堵。  
危如突围将，钝似滞风贾。  
颠仆冀赊延，空赢待偿补。  
夸虚道蟊贼，逞获命斤斧。  
收君詅痴符，佩我养生主。  

戴表元　於杭州九月送袁太初赴宁海教官  
怜君跋涉走风沙，九月江城飞雪花。  
黄蝶终归穿砚手，青藜曾照聚书家。  
吟圆坐石题山叶，讲退登楼看海槎。  
年少交游浑好在，何时相伴访烟霞。  

戴表元　俞光远父子归马巗兼托问讯故旧  
君不风深山野马生龙驹，又不见荒林老鹰鸠作雏。  
男儿似种世所少，俞郎三世成清儒。  
祗今道路满尘土，大袖已觉妨奔趋。  
提携逐食何足羡，羡子有策宁亲躯。  
蠲符书行鸡犬静，餐钱下岁鲑鱼须。  
机神有余自静重，蔚蔚老气生眉须。  
高堂百客森冠裾，四座指点看明珠。  
谁能对此心不动，归来转觉群儿愚。  
峡南云深山气冷，今岁亦闻愁旱枯。  
但邻四壁愈憔悴，傍人解笑吾人迂。  
书来隔宿发梦寐，便买舴艋随僮奴。  
山篱语喧听楖粟，晚阁妆罢悬蜘蛛。  
暂违相见喜定剧，胜似朝夕趋庭隅。  
因子此去传区区，先从贤翁到吾徒。  
刘郎癯绝今更癯，香岩老人安稳无。  

戴表元　雨是过泉教张子开  
平生剡梦十八九，短策还经静者居。  
一曲好溪山起处，数声疏雨雪初来。  

戴表元　雨是过泉教张子开  
衣冠颠倒君休怪，筋力过从我不余。  
却笑秋风洛阳掾，得归犹望食鲈鱼。  

戴表元　浴蚕沙溪水一首为上饶陈烈妇作  
浴蚕沙溪水，采桑玉山巅。  
丝成白棱棱，胶作烈妇弦。  
烈妇何所言，弦中意缠绵。  
一说鸾影孤，二诉雏巢穿。  
巢穿尚可葺，影孤恨终天。  
有食不自肥，众禽仰喉咽。  
真宰悯其疲，劳役尽驰蠲，  
及今雏长成，雏群亦蹁跹。  
朝阳照岩林，枯槁生光妍。  
黄蘖谁谓古，铁石谁谓坚。  
请君屏俗耳，听我沙溪篇。  

戴表元　袁提干挽诗二首  
短世谁无死，深山独有归。  
送车晴起雾。埋碣夜生辉。  
晦朔鸡鸣在，江山鹤梦非。  
刚言仁者寿，近事例多违。  

戴表元　袁提干挽诗二首  
我昔携家走，君曾扫榻招。  
乱离心易感，生死义难消。  
雅魄归泉壤，潜光出市朝。  
平生五字苦，寒泪洒山瓢。  

戴表元　越城待旦  
策策虚楼竹隔明，悲来辗转向谁倾。  
天寒胡雁出万里，月落越鸡啼四更。  
为底朱颜成老色，看人青史上新名。  
清溪白石村村有，五尺鸟犍托此生。  

戴表元　再寄曹居士  
江海悠悠不为名，年深识尽世间情。  
於人有信惟潮候，去处无嗔是鹊声。  
新欲收书添累重，旧曾学剑向财轻。  
如何此日投闲迹，又结精庐傍古城。  

戴表元　再招奕世  
雷晚还多雨，山寒只似春。  
野榴开向客，篱笋长过人。  
一寸书看懒，三叉路走频。  
王郎肯来否，谈笑共南邻。  

戴表元　赠弹琴衡山萧道士  
寂寂历历不足听，听久亦复难为情。  
名嗔势忿大如屋，袖手对此须臾平。  
一拊再拊玄鹤舞，三四拊之凄风生。  
天寒岁晚山路远，湘水日夜东南倾。  

戴表元　赠陆相师  

戴表元　&nbsp;  

江南江北路漫漫，七十九翁能往还。  
今代贵人容易识，卧龙不在草庐间。  

戴表元　赠上饶道云仲  
江上青云客，天边白马生。  
百年文物似，一席笑谈倾。  
问旧能枚举，论财比芥轻。  
徘徊亦自好，可便濯尘缨。  

戴表元　赠天台潘山人  
老潘双眸如绀珠，带以秋阳朝露之清腴。  
山形水熊出没千百变，经君指顾不得藏锱铢。  
我昔少年好狂走，风餐雨沐逐逐忘朝晡。  
至今卧游想共处，但觉云涛烟瘅千晨行须臾。  
匡庐春风锺阜云，彭浪之矶大小飞来孤。  
秦淮震泽洞庭野，峨眉缥缈南接五岭东苍梧。  
归来把锄剡山下，有时一竿钓月贺家湖。  
笼鹰枥马困羁束，每逢风鸣草惊动号呼。  
闻君谈诊到骨髓，褰衣振迅恨不六翮生形躯。  
寻牛卜龙古所有，君家祖孙三叶传青鸟。  
人言河流可移山可凿，秦皇汉武已类愚公愚。  
相留徘徊山南山北一百里，胜处忽然开酒壶。  

戴表元　赠屋西小陈秀才  
年少饥寒不足忧，笑谈有味自风流。  
等间辍赠两兔颖，待看修成五凤楼。  

戴表元　赠屋西小陈秀才  
毛锥自是今无用，铁砚还知古可穿。  
不惜日抄三万字，胜储百亩剡中田。  

戴表元　赠越子实  
北风吹沙溪倒飞，白日未落山中归。  
千邀万觅不相就，谁信有人主穿微。  
幅巾大带长襦袍，韦箧锦囊鲜彩毫。  
名门发身合燕颔，一经传家真凤毛。  
坐车侯嬴吾不让，白杜寒林气清放。  
骖麟翳鹤谁不能，要识神光牛背上。  
蓬莱山，丹霞谷，天仙留书三万轴。  
闻君暂去还复来，许君细和沧浪曲。  

戴表元　赠针医范秀才  
不但针经熟，言谈语语真。  
练形如铁佛，信手合铜人。  
秘摄鱼千里，空飞鹤当轮。  
功成倘相挟，平地脱风尘。  

戴表元　张道士求桤林诗  
地移淮橘多成枳，人说江梅竟是柟。  
蜀木似桤成底用，盛时名字落江南。  

戴表元　张景忠学正之平江  
江南最好说苏州，傍得间官也自由。  
市舍酒香春四坐，湖田租熟雪千舟。  
歌成烂熳乌丝写，意到萦纡画鹢游。  
我亦少年心性在，经从准拟作遨头。  

戴表元　张骞乘槎图  
数尺苦槎底易骑，海风吹浪白瀰瀰。  
如今市上君平少，曾到天河也不知。  

戴表元　仗锡寺  
仙草漫漫路不分，锺鱼那许外间闻。  
凉天九月已飞雪，晴日西山犹带云。  
火后客夸新屋样，兵前僧惜旧碑文。  
藤湖只去招提顶，见说滮田可种耘。  

戴表元　杖锡虎  
杖锡山中深，与世绝往学。  
从来称是仙圣窟，虎暴不得奸其间。  
今年山神大失职，虎来山前搏人食。  
传闻此义我亦怪，历问更为居者惜。  
杖锡山中民，犷健疏农耕。  
老稚为樵壮为猎，朝朝暮暮山中行。  
山獐野雉收当粮，天寒果熟霜狸香。  
腰弓度垅矢插房，黄茅覆溪机半张。  
鸟啼犬奔风箭急，机鸣未发且前立。  
平生闻虎不识面，颠倒穷途忽相及。  
惊呼顿迅声渐微，妻儿骇呀不即归。  
循踪走至设机处，但有血渍斓斑衣。  
呜呼哀哉乎，此民良足悲。  
呜呼嗟哉乎，此事不足疑。  
吾闻以毒殃物者，物亦以毒殃其身，  
我不敢以尔为仁。以饵钩物者，  
物亦钩尔以为饵，我不敢以尔为智。  
杖锡山，山绝深，  
无虎不必古，有虎不必今。  
天生此物居山林，有虎无虎视尔心。  
但令尔心无干戈，虎居深山奈尔何。  

戴表元　招王奕世  
闻说铜山下，书屏四面开。  
就僧煮紫笋，共客席青苔。  
铁画年俱长，霜根顶未栽。  
何当端千暇，一别剡乡来。  

戴表元　招子昂饮歌  
与君相逢难草草，与君相逢苦不早。  
人生何处小泥涂，此日飘零武林道。  
武林城中马如云，闭屋狂歌人不闻。  
狂歌自笑君亦笑，依然狂绝不如君。  
君歌岂是真狂者，青衫少日春潇洒。  
至今俊笔五花纹，最惜青眸十步下。  
虚名何用等灰尘，不如世上蓬蒿人。  
黄金偏趋不贫室，白发难老无愁身。  
风雨无情亦如此，凄凄但聒穷人耳。  
不见朱楼高到天，凤箫龙管连朝起。  
连朝笙管可奈何，我歌且止须君歌。  
青天白雪望不极，坐见绿水生层波。  
我生胡为被狂恼，江头鱼肥新酒好。  
从今作乐拚醉倒，与君相逢难草草。  

戴表元　赵君理约同途不至  
待子不来久，烟山看树青。  
为吟天外句，更立水边亭。  
雨暖催科斗，云深长茯苓。  
邻居亦有约，休待鬓星星。  

戴表元　赵孟{禾熏}修职挽诗  
辨得从容死，知渠磊落人。  
风云数世泽，玉雪百年身。  
谱牒图经书，园林墓道新。  
不知沧海上，更费几沾巾。  

戴表元　赵寿父游杭  
东浙饥难住，西湖远不多。  
好辞松叶面，来听竹枝歌。  
水屋花千绕，岩林锦一窠。  
秋深道途好，老子亦婆娑。  

戴表元　正仲复有倒和春愁曲之作依次奉答  
渐老之日来垂垂，已去之日不可追。  
伤春畏老两作恶，世事尝与愁人随。  
忽得君家遣愁具，行歌日日春溪路。  
不知愁绪逐诗来，更惜芳颜被春误。  
王孙草暗谁重游，曲江痛哭穷参谋。  
燕骑琵琶谓城酒，居人不觉行人愁。  
行人欲归痿念起，白发逢春心未死。  
水流花落无处寻，燕去鸿来何日已。  
溪村此日更萧然，强笑为君呼酒船。  
黄鸡唤日不待晓，蟠桃一熟三千年。  
草间管乐真浪语，鸟雀应门蓬柱宇。  
祗余平世畎亩心，夜半吴吟泣风雨。  
高人与虎能同居，壮士断蛇应不殊。  
年高渐欲置忧患，每赖君语相调娱。  
昔日刘郎悲放逐，看花惆怅春无绿。  
何如今日春愁曲，灿醉徉狂白云谷。  

戴表元　正仲今年鄞城之约不就因次韵慰悦之  
莫怪诗翁不出山，诗多那得是山间。  
清溪欲暖莺啼树，白日无人犬卧关。  
不惜野花簪素发，时凭春酒转朱颜。  
当年阮籍何家达，直到途穷始哭还。  

戴表元　证道寺  
弯环青径斜，自是野僧家。  
满涧泻岩液，插天排石牙。  
炉寒余柏子，架静落藤花。  
记得逃兵日，门多贵客车。  

戴表元　织锦回文  
君不见秦州城中双蕂花，春风吹散著流沙。  
流沙千萦复万转，织入采机歌为断。  
歌不断，可奈何，人生富贵忧患多。  
不如穷山馌田妇，白头不识迁移苦。  

戴表元　舟过严州  
溪石茸茸出，水泉滃滃悬。  
衔杯仙洞顶，挂席客星边。  
古岸鱼为市，穷乡茧当田。  
生涯著处有，奔走愧华巅。  

戴表元　舟望紫岩  
近山如画墙，远山如帚长。  
我从云中来，回头白茫茫。  
惜去乃尔觉，常时自相忘。  
相忘岂不佳，遣此春怀伤。  
飘洒从何来，衣巾径微凉。  
初疑雨气集，冉冉游尘黄。  
无归亦自可，信美非吾乡。  
登舟望东云，犹向帆端翔。  

戴表元　周东乡载酒冰溪上因游岳祠醉作  
葫芦城下草平沙，狼牙峰前溪吐花。  
晴日路尘清野马，空林人语乱神鸦。  
馋思火瓮生烧笋，渴爱山炉熟煮茶。  
投老远游何所惜，为君欢坐岸乌纱。  

戴表元　周秀才惠猫  
狸儿轻捷豹儿斑，作势擒生也不难。  
渐觉形伸欲相贺，青奴黄奶夜平安。  

戴表元　朱使君家诸郎将别十一韵  
东南典藩材，朱户贤第一。  
天生好儿郎，玉笋森六七。  
俱能弄文翰，那教逾户室。  
伯也秀英英，珊瑚映初日。  
翁仲最似古，鼎鼐熊彪质。  
叔季相和鸣，笙入钟磬出。  
人言有阴德，我爱少仅术。  
公退亦见容，老衰时自失。  
官斯忽在眼，别语常促膝。  
江湖芥舟小，岁月翎箭疾。  
善保清明心，临岐莫轻怵。  

戴表元　灼艾戏呈阮使君  
鬓毛秋后转漂零，愁坐穷檐展炙经。  
得似画堂歌吹裹，硫黄锺乳按娉婷。  

戴表元　啄木行赠净珇上人  
东园嘹嘹山剥剥，有鸟晨饥啄霜木。  
天寒虫豸得几何，爪觜披猖良为腹。  
华堂蝙蝠添毛衣，飞蚁净尽何处归。  
海山野鹤亦有饥，饥绝不向人前飞。  

戴表元　子昂秋林行客图  
石棱棱而白出，树悄悄以红披。  
嗟缟衣之嘉客，方策蹇以何之。  

戴表元　紫溪邬义翁挽诗  
先君老父友，最是后凋人。  
开馆日千屦，藏书山四邻。  
门迎新印绶，圹掩古衣巾。  
会哭会英俊，哀风暗海尘。  

戴表元　自居剡源少遇乐岁辛巳之秋山田可拟上熟吾贫庶几得少安乎乃和渊明  
贫贱如故旧，少壮即相依，  
中心不敢厌，但觉少光辉。  
向来乘时士，亦有能奋飞。  
一朝权势歇，欲退无所归。  
不如行其素，辛苦耐寒饥。  
人生系天运，何用发深悲。  

戴表元　自居剡源少遇乐岁辛巳之秋山田可拟上熟吾贫庶几得少安乎乃和渊明  
我居在穷巷，来往无华轩。  
辛勤衣食物，出此二亩园。  
薤菘郁朝露，桑拓浮春烟。  
以兹乱心曲，智计无他妍。  
择胜不在奢，兴至发清言。  
相逢樵牧徒，混沌谁愚贤。  

戴表元　自居剡源少遇乐岁辛巳之秋山田可拟上熟吾贫庶几得少安乎乃和渊明  
松风四山来，清霄响瑶琴。  
听之不能寐，中有怨叹音。  
旦起绕其树，磈砢不计寻。  
清音可敷席，有酒谁与斟。  
由来大度士，不受流俗侵。  
浩歌相倡答，慰此雪霜心。  

戴表元　自居剡源少遇乐岁辛巳之秋山田可拟上熟吾贫庶几得少安乎乃和渊明  
中年涉事熟，欲学唾面娄。  
逡巡避少年，起秽不敢酬。  
旁人吁已甚，自喜计虑周。  
微劳消厚疚，浅辱胜深忧。  
从知为下安，处上反无俦。  
人生各有志，勇懦从所求。  

戴表元　自居剡源少遇乐岁辛巳之秋山田可拟上熟吾贫庶几得少安乎乃和渊明  
古人重畎亩，有禄不待干。  
德成禄自至，释耒列王官。  
不仕亦不贫，本自足瓮餐。  
后世耻躬耕，号呼脱饥寒。  
我生千秚后，念此愧在颜。  
为农倘可饱，何用出柴关。  

戴表元　自居剡源少遇乐岁辛巳之秋山田可拟上熟吾贫庶几得少安乎乃和渊明  
村郊多父老，面垢头如蓬。  
我尝使之言，辞语不待工。  
古来名节士，敢望彭城龚。  
有叟诮其后，更恨道不同。  
鄙哉譫譫者，为隘不为通。  
低头拜野老，负耒吾愿从。  

戴表元　自居剡源少遇乐岁辛巳之秋山田可拟上熟吾贫庶几得少安乎乃和渊明  
去年秋事荒，贩籴仰邻州。  
健者道路间，计伯成朋俦。  
今年渐向熟，庶几民不流。  
书生自无田，与众同喜忧。  
作诗劳邻曲，有唱谁与酬，  
亦无采诗者，此职何可修。  

戴表元　自信上归游石门访故人毛仪卿镇卿兄弟作长句赠之  
山开未开白云梯，人行不行青麦溪。  
五年清梦隔蚁穴，千里飞尘深马蹄。  
重来交游亦笑乐，但觉几仗烦提携。  
门间霜叶无数积，风定水禽时一啼。  
药草春喧夜更长，木兰花下听天鸡。  

戴表元　自宣州至湖州风景中十日始达  
江湖老未休，十日走三州。  
南雪马没耳，北风船打头。  
穷犹携笔砚，寒欲贳衣裘。  
渐喜家乡近，儿童浙语稠。  

戴表元　醉歌赠袁茂才  
君休呫嗫语，我欲颠狂歌。  
君语虽工不可多，我歌颠狂如我何。  
君不见苏季子，腰横六印车如水，  
奇祸一朝生口齿。又不见朱买臣，  
朱绶煌煌不庇身，不如会稽喑哑人。  
南山山头北山下，亦有骑牛唱歌者。  
行人不诃官有问，歌罢牛归卧牛舍。  
我歌属君君为歌，桃花醉面春风和。  
君歌不成春亦老，虚客江城车马道。  
明日酒醒应难绝倒，剡源溪上看芳草。  

戴表元　昨日行  
种树莫种垂杨枝，结交莫结轻薄儿。  
杨枝不耐秋风吹，薄交易结还易离。  
君不见昨日书来两相忆，今日相逢不相识。  
不如杨柳犹可久，一度春风一回首。  

戴成祖　送留云上人住翠屏澄照寺  
云出于山复恋山，至今留住翠屏隐。  
片云既被山留住，云自留山我自还。  

戴东老　春日田园杂兴三首  
饮了椒盘收了灯，翁摧稚子步新晴。  
茅柴初熟胜胝醖，莱服久半宜晚羹。  
伏卯难留上春种，出栏牛试吉辰耕。  
去年官赋今年能，寂甚门前犬吠声。  

戴东老　春日田园杂兴三首  
昨夜西郊雷隐鸣，金镶检历兆秋居。  
枪旗味向茶畦畜，饼饵香从麦陇生。  
拂去尘会招燕乳，拨开檐网看蜂营。  
谁家子女群喧笑，竞学卖花吟叫声。  

戴东老　春日田园杂兴三首  
野花村醖赏清明，挑菜踏青鱼陇行。  
禊水戏浮独白羽，厨烟不禁饭黄精。  
田功宜早秧动插，桑价方高兰告成。  
莫道梨钥忘学间，读书声间织机声。  

戴飞　寓杭次旋人催归诗韵  
休把持来只管催，也曾对菊赋归来。  
闲云自笑出山去，未雨如何便得回。  

戴孚中　句  
唐室未应嫌季晚，相为不朽有元颜。  

戴复古　阿奇晬日  
穷居少生涯，养子如种谷。  
寸苗方在手，想像秋禾熟。  
吾儿天所惠，骨相颇丰硕。  
娟娟怀抱中，一岁至遧日。  
愿汝无灾害，长大庶可必。  
十岁聪明开，二十蚤奋发。  
胸蟠三万卷，手握五色笔。  
策勋文字场，致君以儒术。  
不然学孙吴，纵横万人敌。  
为国取中原，辟地玄冥北。  
他年汝成就，料我头已白。  
光华照老眼，甘旨不可缺。  
为子必纯孝，为人必正直。  
以我期望心，一日必一祝。  
勿为痴小儿，茫然无所识。  
胎教尚有闻，斯言岂无益。  

戴复古　安丰粹李华被旨监军入闽讨贼华身督诸将先破贼巢穴所乡辄胜招捕使  
三年壮士起淮濆，贾勇从公定七闽。  
在昔猩鼯中夜啸，而今桃李万山春。  
临危性命轻如叶，破敌机锋妙若神。  
自此南人不知反，使君还亦是天人。  

戴复古　安丰粹李华被旨监军入闽讨贼华身督诸将先破贼巢穴所乡辄胜招捕使  
英雄疏略书生腐，守调如公天下无。  
眼底纷纷付谈笑，胸中事事有规模。  
从他要路争驰毂，独坐偏州再剖符。  
平寇功成在谁手，乱山深处问樵夫。  

戴复古　白鹤观  
荒径行如错，蟠松看转奇。  
鸟声人静处，山色雨晴时。  
赊得溪翁酒，闲寻道士棋。  
个中有佳趣，莫怪下山迟。  

戴复古　白苎歌  
雪为纬，玉为经。  
一织三涤手，织成一片冰。  
清如夷齐，可以为衣。  
陟彼西山，于以采薇。  

戴复古　宝觉僧房  
溪近泉声在枕边，月移梅影到窗前。  
水沈烟冷灯花落，半夜酒醒人不眠。  

戴复古　别董叔宏兄弟  
年老思家切，交深话别难。  
扁舟行且止，尊酒强相宽。  
客路归来晚，人情去后看。  
西风吹过雁，千万寄平安。  

戴复古　别后舟中用前韵  
出郭风光便不同，转头犹恨去匆匆。  
维舟别岸鸦啼后，倚柂　　江雁影中。  
向老客怀惊岁月，乍寒天气转霜风。  
冰壶亭上人如玉，谩寄篇诗不暇工。  

戴复古　别李司直萧小山  
老作五羊客，时从二妙游。  
文星照南斗，吾道欲东周。  
合作金闺彦，那为玉帐留。  
严徐闻有召，吾亦办归舟。  

戴复古　别邵武诸故人  
白发乱纷纷，乡心逐海云。  
此行堪一哭，无复见诸君。  
老马寻归路，孤鸿恋旧群。  
酒阑何处笛，今夜不堪闻。  

戴复古　别许季如  
久不相逢喜合簪，相从未久又分襟。  
扁舟自逐便风去，却恨无情江水深。  

戴复古　别严沧浪  
三生汉严助，笔陈抵千兵。  
雅志从南隐，吟诗到北征。  
结交疑泛爱，惜别见真情。  
来岁春花发，相期在上京。  

戴复古　别章泉定庵二老人  
腊里春风转，埙箎一气和。  
劝翁新岁酒，唱我老人歌。  
一世声名重，四方书问多。  
章泉一泓水，思与海同波。  

戴复古　别钟子洪  
识得潮阳钟子洪，今人可想古人风。  
文章有气吞馀子，天地无情负此翁。  
问舍求田非细事，参禅学佛见新功。  
欲知别后真消息，莫惜频书寄海鸿。  

戴复古　长沙呈赵东岩运使并简幕中杨唯叔通判诸丈  
日莫远涂行未休，白头又作长沙游。  
湘江一点不容俗，岳麓四时皆是秋。  
香草汀洲付骚客，红莲幕府聚名流。  
吟边万象写不得，上有风流赵倚楼。  

戴复古　长沙道上  
诗情满天地，客梦绕潇湘。  
何处桂花发，秋风昨夜香。  
登山犹矍铄，照水见昂藏。  
未了一生事，难禁两鬓霜。  

戴复古　长沙有感  
自饮长沙酒，春风几醉醒。  
江波随意绿，山色为谁青。  
鸟好因人好，龟灵不己灵。  
江蓠与杜若，何幸入骚经。  

戴复古　长汀寄李使君  
在处晚禾熟，经今瘴雾消。  
山林无盗贼，道路有歌谣。  
人喜逢丰岁，谁知感圣朝。  
溪桥闲寓目，鱼鸟亦逍遥。  

戴复古　常宁县访许介之途中即景  
竹径入茅屋，松坡连菜畦。  
深潴沤麻水，斜竖采桑梯。  
区别雘家鸭，群分各线鸡。  
行人来少憩，假道过东溪。  

戴复古　陈伯可山亭  
梯险登霞外，乘流过竹西。  
寒溪随雨涨，高阁与云霁。  
双鹤有时舞，孤猿何处啼。  
清吟无尽兴，白石可留题。  

戴复古　陈漕领客西园赏海棠  
追随玉节赏仙葩，满座风流客更嘉。  
锦绣有光摇竹影，珍珠无价买春华。  
猩红滴滴娇含蕊，雪白纷纷老半花。  
肯对骚坛轻着语，后山诗句已名家。  

戴复古　陈孟参陈明子同游麻姑山  
麻姑坛上共登临，野客悠然起道心。  
丹井汲泉深百尺，星杉声壑到千寻。  
青莲花白仙踪远，乌柏叶红秋意深。  
何用金槃擘麟脯，山肴浊酒可同斟。  

戴复古　呈姚显叔奉亲送死极孝  
雁去多年缺寄音，扁舟无复到山阴。  
卧牛岗上经过少，下马陵前感慨深。  
细读文公千字诔，足知孝子一生心。  
无才为作招魂些，自有悲风宰树吟。  

戴复古　呈赵园令  
翠云屏嶂碧瑶池，万象前陈属指挥。  
彷佛神仙居处好，寻常宾客到来稀。  
荷花香里浑无暑，棋子声中却有机。  
别院笙歌促君去，野夫自步月明归。  

戴复古　赤壁  
千载周公瑾，如其在目前。  
英风挥羽扇，烈火破楼船。  
白鸟沧波上，黄州赤壁边。  
长江酹明月，更忆老坡仙。  

戴复古　舂陵道上  
云际寻行路，时逢一两家。  
山川闲世界，耕钓小生涯。  
病竹长新笋，寒芒摇落花。  
溪翁解延客，连煮数杯茶。  

戴复古　舂陵山中  
地僻民风古，雨晴天气新。  
空山竖奇石，乔木堕枯薪。  
深入千崖路，多逢百岁人。  
繁华凋性命，寂寞可全真。  

戴复古　舂陵山中作写寄孔海翁  
昨日分携后，回头望竹关。  
相亲唯白水，所见但青山。  
云近人家远，苔生石径斑。  
闻钟知有寺，又在渺茫间。  

戴复古　出闽  
千山万山闽中路，六尺枯藤两芒屦。  
去岁梅花迎我来，今岁梅花送我去。  
梅花岂解管送迎，白发胡为又南征。  
天荒地老终无情，归去归兮老石屏。  

戴复古　初夏  
等闲过了一年春，雨后风光夏景新。  
试把樱桃荐杯酒，欲将芍药赠何人。  

戴复古　初夏  
红紫光阴不久长，一声啼鴃静年芳。  
阴阴绿树黄鹂语，将与人间作夏凉。  

戴复古　初夏游张园  
乳鸭池塘水浅深，熟梅天气半阴晴。  
东园载酒西园醉，摘尽枇杷一树金。  

戴复古　除夜  
扫除茅舍涤尘嚣，一炷清香拜九霄。  
万物迎春送残腊，一年结局在今宵。  
生盆火烈轰鸣竹，守岁筵开听颂椒。  
野客预知农事好，三冬瑞雪未全消。  

戴复古　处世  
风波境界立身难，处世规模要放宽。  
万事尽从忙里错，一心须向静中安。  
路当平处经行稳，人有常情耐久看。  
直到始终无悔吝，旁生枝叶便多端。  

戴复古　船过桐江怀郭圣与  
只言君在桐江住，及到桐江不见君。  
日暮空山独惆怅，不知又隔几重云。  

戴复古　春尽日  
撚指过三月，又当春夏交。  
花残蜂课蜜，林茂鸟安巢。  
芳草生青霭，新篁展绿稍。  
风骚将断绝，谁有续弦胶。  

戴复古　春日  
淫滞江湖久，蹉跎岁月新。  
客愁茅店雨，诗思柳桥春。  
秣马寻归路，骑鲸问故人。  
山林与朝市，何处着吾身。  

戴复古　春日二首呈黄子迈大卿  
野人何得以诗鸣，落魄骑驴走帝京。  
白发半头惊岁月，虚名一日动公卿。  
颇思湖上春风约，不柰楼头夜雨声。  
柳外断云筛日影，试听幽鸟话新晴。  

戴复古　春日二首呈黄子迈大卿  
帝里风光二月新，西湖几队踏青人。  
杏花时节偏饶雨，杨柳门墙易得春。  
或是或非尘里事，无穷无达醉中身。  
五陵年少夸豪举，寂寞诗家戴叔伦。  

戴复古　春日风雨中  
潇潇风雨闭柴门，年纪衰颓病着身。  
大似梁鸿居海曲，略如公干卧漳滨。  
三春晴暖无多日，一世安闲有几人。  
闻道明朝新醖熟，不妨祭灶请比雘。  

戴复古　春日怀家  
细数平生事，何堪挂齿牙。  
客游儿废学，身拙妇持家。  
开畒尝春酒，租山摘早茶。  
关心此时节，归兴满天涯。  

戴复古　慈云避暑  
相邀避暑到慈云，细听诸君讲见闻。  
六月美宣歌北伐，五弦思舜奏南薰。  
不忧冷澹无欢伯，自致清凉有此君。  
想像当时河朔饮，樽前不用着红裙。  

戴复古　次韵陈叔强见寄  
识面者无数，论交要有缘。  
未闻苍玉佩，先枉碧云篇。  
采凤腾诗笔，持螯泛酒船。  
山阴或乘兴，何待菊花天。  

戴复古　次韵陈叔强见寄  
穷通元有命，富贵柰无缘。  
对此黄梅雨，歌君白雪篇。  
风生三尺剑，梦逐五湖船。  
白首成何事，归来敢问天。  

戴复古　次韵董叔宏山中有感  
山中行乐处，百感上心来。  
宿雾扫不去，好风吹自开。  
岩花新得句，野水莫添杯。  
不尽登临兴，扁舟棹月回。  

戴复古　次韵杜运使见赠  
飘零敢说是诗人，故旧多居要路津。  
穷贱交游谁复记，江湖踪迹早成陈。  
无心涉世当归隐，有口逢人肯说贫。  
家在翠屏山下住，茅庐虽小可容身。  

戴复古　次韵谷口郑东子见寄  
闭门觅句饭牛翁，囊有新诗不怕穷。  
十里梅花生眼底，九峰山色满胸中。  

戴复古　次韵谷口郑东子见寄  
不管家居四壁空，琢成佳句有神工。  
谪仙会有金銮召，莫道诗人命不通。  

戴复古　次韵谷口郑东子见寄  
相看俱作白头翁，出处规模自不同。  
我走江湖作狂梦，君能面壁课成功。  

戴复古　次韵谷口郑东子见寄  
一生飘泊客途中，抚技从人类百工。  
白首归来入诗社，犹思渭北与江东。  

戴复古　次韵谷口郑东子见寄  
吾乡自昔诗人少，委羽先生后有翁。  
坐客无毡君莫笑，云台有集继家风。  

戴复古　次韵谷口郑东子见寄  
自笑诗人多好酒，君能不饮任樽空。  
劝君莫倚醒醒眼，却笑傍人醉面红。  

戴复古　次韵郭子秀晓行  
脱叶园林带晓鸦，马蹄步步踏霜华。  
山边水际频凝顾，怕有寒梅昨夜花。  

戴复古　次韵胡公权  
日用无非道，人心实在平。  
果能行实学，何必问虚名。  
草木随时态，江山无世情。  
晚来溪雨歇，一段夕阳明。  

戴复古　次韵君玉春日  
风雨不相贷，敏华能几时。  
才歌喜晴赋，又作惜春诗。  
压架酴醾老，翻阶芍药迟。  
无花何足算，有酒且相期。  

戴复古　次韵郡粹王子文小园咏春  
州县徒劳喜近民，民间何事不关身。  
谁知风月台中客，自是丝纶阁上人。  
万缕绿垂杨柳雨，一梢红破海棠春。  
小园暂作风光主，朝马行随辇路尘。  

戴复古　次韵李伯高  
莲幕高吟冰雪篇，天才秀发思华年。  
千金买得惊人句，落在鸡林渡海船。  

戴复古　次韵卢申之正字野兴  
芋圃蔬畦接井湄，茅檐四面槿篱围。  
门前尽日无人过，牛渡横塘野鸭飞。  

戴复古　次韵梅花  
百花看遍莫如梅，更向群芳缺际开。  
寒冷怕行门外路，为渠踏雪过山杰。  

戴复古　次韵史景望雪后  
雪中寒力壮，病骨瘦难胜。  
温酒拨炉火，题诗敲砚冰。  
惊心双白鬓，知我一青灯。  
欲误浮生事，思参小大乘。  

戴复古　次韵谢敬之题南康县刘清老园  
刘子隐居地，真如李愿盘。  
万松春不老，多竹夏生寒。  
卜筑世情远，登临客虑宽。  
题诗疥君壁，聊以记游观。  

戴复古　次韵昩江李君昿见寄二首时李在包守郡斋  
久作丹丘客，疑君去复来。  
高吟闯风雅，妙句斩琼瑰。  
道谊心千古，文章水一杯。  
荷花时话别，别后又梅开。  

戴复古　次韵昩江李君昿见寄二首时李在包守郡斋  
共醉荆溪酒，不论杯浅深。  
定交从此日，识面早知心。  
久缺寒温问，忽闻长短吟。  
玉霄亭下路，几夜梦相寻。  

戴复古　村景  
箫鼓迎神赛社筵，藤枝摇曳打秋千。  
坐中翁妪鬓如雪，也把山花插满颠。  

戴复古　答妇词  
江山阻且长，矫首乡关隔。  
空闺泣幼妇，憔悴失颜色。  
隐闵鹳鸣篇，寄彼西飞翼。  
剥封览情素，既喜复凄恻。  
别时梅始花，伤今食梅实。  
览古帝王州，结交游侠窟。  
千金沽美酒，一饮连十日。  
春风吹酒醒，始知身是客。  
杜宇啼一声，行人泪横臆。  
衣破谁与纫，发垢孰与栉。  
勿谓游子心，而不念家室。  
新交握臂行，肝胆犹楚越。  
丑妇隔江山，千里情弗绝。  
殷勤挥报章，归计何时决。  
今夕知何夕，睹此纖纖月。  
此月再圆时，门前候归辙。  

戴复古　大龙湫  
石丈云岩上，神龙噀水飞。  
四时作风雨，万斛泻珠玑。  
不可形容处，无穷造化机。  
非他瀑布比，对此欲忘归。  

戴复古　大热五首  
天地一大窑，阳炭烹六月。  
万物此陶鎔，人何怨炎热。  
君看百谷秋，亦自暑中结。  
田水沸如汤，背叶湿如泼。  
农夫方夏耘，安坐吾敢食。  

戴复古　大热五首  
左手遮赤日，右手招清风。  
挥汗不能已，扇笠竞要功。  
南山龙吐云，腾腾满虚空。  
一雨变清凉，万物随疏通。  
向人无德色，大哉造化工。  

戴复古　大热五首  
大渴遇甘井，汲多井欲竭。  
入喉化为汗，不救胸中热。  
吾闻三危露，迥与众水别。  
其色莹琉璃，其冷胜冰雪。  
安得一杯来，为我解此渴。  

戴复古　大热五首  
吾家老茅屋，破漏尚可住。  
门前五巨樟，枝叶龙蛇舞。  
半空隔天日，六月不知暑。  
西照坐东偏，南薰开北户。  
胡为舍是居，受此炮炙苦。  

戴复古　大热五首  
天嗔吾面白，晒作铁色深。  
天能黑我面，岂能黑我心。  
我心有冰雪，不受暑气侵。  
推去北窗枕，思鼓南风琴。  
千古叫虞舜，遗我以好音。  

戴复古　代简答夏肯父  
六七十里不为远，百书不如一会面。  
之子相期十日间，要与梅花并相见。  

戴复古　代人送别  
南浦春波碧，东风送客船。  
别君杨柳外，挥泪杏花前。  
粉壁题诗句，金钗当酒钱。  
一声离岸橹，心碎楚江边。  

戴复古　代书寄韩履善右司赵庶可寺簿  
懒不修书札，将诗问起居。  
升沉元自异，故旧忍相疏。  
学术有馀用，班行不次除。  
功名付公等，世道莫愁予。  

戴复古　代书寄韩履善右司赵庶可寺簿  
涉世几三折，行年近八旬。  
江湖倦游客，天地苦吟身。  
白发可怜老，青云多故人。  
东风虽有力，朽木不逢春。  

戴复古　代书寄韩履善右司赵庶可寺簿  
闭户生涯薄，忧时念虑长。  
老犹思汗漫，贫已在膏盲。  
弱柳饶春色，幽兰抱国香。  
穷通安我命，一笑且持觞。  

戴复古　到鄂渚  
连宵歌舞醉东楼，不信樽前有别愁。  
半夜月明何处笛，长江风送故人舟。  
十年浪迹游淮甸，一枕高眠到鄂州。  
明日拟苏堤上看，当春杨柳政风流。  

戴复古　到南昌呈宋愿父伯仲黄子鲁诸丈  
一秋无便寄平安，新雁声声报早寒。  
昨夜检衣开故箧，去年家信把来看。  

戴复古　到南昌呈宋愿父伯仲黄子鲁诸丈  
扁舟几度到南昌，东望家山道路长。  
醉里不知身是客，故人多处亦吾乡。  

戴复古　道傍馆  
道傍谁氏馆，□我坐开樽。  
翁妪出迎客，儿童为扫门。  
好花生竹所，流水浸云根。  
傥遂卜雘约，为农老此村。  

戴复古　道乡台  
万里南迁直谏臣，世间无地可容身。  
夜冲风雨过湘水，赖有青山作主人。  

戴复古　得古梅两枝  
老干百年久，从教花事迟。  
似枯元不死，因病反成奇。  
玉破稀疏蕊，苔封古怪枝。  
谁能知我意，相对岁寒时。  

戴复古　得早梅一枝携访酒家  
旗亭沽酒少裴回，左手梅花右手杯。  
眼见枝头开数蕊，春风自我掌中来。  

戴复古　登快阁黄明府强使和山谷先生留题之韵  
未登快阁心先快，红日半檐秋雨晴。  
宇宙无边万山立，云烟不动八窗明。  
飞来一鹤天相近，过尽千帆江自横。  
借问金华老仙伯，几人无忝入诗盟。  

戴复古　登楼绝句和者甚多又从而用韵择其可录者录之  
劳生百计不如闲，合把人间比梦间。  
天与老夫供享用，一楼风月两屏山。  

戴复古　登楼绝句和者甚多又从而用韵择其可录者录之  
心地清凉日日秋，怕沾尘土莫低头。  
置身不在众人下，处处皆成百尺楼。  

戴复古　登楼绝句和者甚多又从而用韵择其可录者录之  
小楼题了又还题，一段风流在水西。  
白鸟飞来知乡背，青山元自有高低。  

戴复古　登楼绝句和者甚多又从而用韵择其可录者录之  
富贵于人造物悭，出门又觉世途艰。  
楼头适意三杯酒，禾末清风雨后山。  

戴复古　登祝融  
秋风吹拄杖，直到祝融颠。  
目击三千界，肩摩尺五天。  
扶桑昫谷畔，青草洞庭边。  
云气无遮障，分明在眼前。  

戴复古　钓台  
万事无心一钓竿，三公不换此江山。  
平山误识刘文叔，惹起虚名满世间。  

戴复古　钓台  
赤符新领旧乾坤，多谢君王问故人。  
暂作客星侵帝座，终为渔父老江滨。  
层台不啻几千仞，直钓何曾挂一鳞。  
莫道羊裘欠图画，丹青难写子陵真。  

戴复古　定王台  
长沙米换长安土，筑此崔嵬寄远观。  
客子登台千载后，倚栏亦欲望长安。  

戴复古　东池  
来寻吾祖隐居处，袅袅春风吹酒旗。  
手把梅花寄愁绝，东池只是旧东池。  

戴复古　东谷王子文死读其诗文有感  
东谷今何在，骑鲸去渺茫。  
荆花半零落，岩桂自芬芳。  
议论波澜阔，文章气脉长。  
遗编犹可考，何必计存亡。  

戴复古　东湖看花呈宋原父  
团团堤路行无极，一株一步杨柳碧。  
佳人反覆看荷花，自恨鬓边簪不得。  

戴复古　东轩  
东轩亦潇洒，春晚雨晴时。  
喜鹊立门限，飞花落砚池。  
青山解留客，绿竹遍题诗。  
一点归心动，夜来闻子规。  

戴复古　冬暖  
天不雨霜雪，朝曦与暮霞。  
江梅迟腊蕊，岩桂更冬花。  
地暖宜为客，时难重忆家。  
楚山当晚眺，归兴逐栖鸦。  

戴复古　冬日移舟入峡避风  
棹入黄芦浦，惊飞白鹭群。  
霜华浓似雪，水气盛于云。  
市远炭增价，天寒酒策勋。  
同舟有佳士，拥被共论文。  

戴复古　冬至  
时光流转寻常事，世故惊心感慨多。  
一岁休祥在云气，今朝云气果如何。  

戴复古　董侍郎蒙泉书院  
一室可忘老，四窗宜读书。  
但教樽有酒，莫问食无鱼。  
客子家何在，明朝岁又除。  
思归徒自苦，安处即吾庐。  

戴复古　董侍郎山园燕楼宗丞  
旌旗千骑拥春华，倾动临川十万家。  
皂盖出郊因问柳，紫荷领客共看花。  
樽前人唱莺随唱，堂下吏衙蜂亦衙。  
寄语风流贤太守，好留醉墨伴烟霞。  

戴复古　董叔宏黄伯厚载酒黄塘送别  
愁酌开怀酒，凉生破暑风。  
论交谈洒洒，告别恨匆匆。  
十里黄塘路，扁舟白发翁。  
多情今夜月，为我照吟篷。  

戴复古　董叔震书堂  
数椽深巷底，朝夕自委蛇。  
勋业时看剑，诗书日下帷。  
古碑遮素壁，破砚浴清池。  
灯火伊吾夜，犹如未第时。  

戴复古　洞霄宫  
天柱峰头一振衣，云开岩路雨晴时。  
登临欲访神仙事，纪述都无汉晋碑。  
拍手数声龙井跃，篝灯一鉴洞天奇。  
林间安得栖身处，欲炼金丹饵玉芝。  

戴复古　都下书怀  
京华作梦十年馀，不道南山有弊庐。  
白发生来美人笑，黄金散尽故交疏。  
明知弄巧翻成拙，除却谋归总是虚。  
出处古人都说尽，功名未必胜鲈鱼。  

戴复古　都下书怀  
半月不把镜，羞看两鬓尘。  
读书增意气，携刺减精神。  
道路谁推毂，江湖赋采苹。  
从来麋鹿性，那作帝乡人。  

戴复古　都中次韵申季山  
车马喧临十二门，乐从闲处度朝昏。  
诗书岂为功名重，轩冕何如道谊尊。  
志士不能行所学，明君亦或讳忠言。  
世间事事如人意，未必商山有绮园。  

戴复古　都中冬日  
脱却鹴裘付酒家，忍寒图得醉京华。  
一冬天气如春暖，昨日街头卖杏花。  

戴复古　都中怀竹隐徐渊子直院  
手携漫刺访朝官，争似沧洲把钓竿。  
万事看从今日别，九原叫起古人难。  
菊花到死犹堪惜，秋叶虽红不耐观。  
多谢天公怜客意，霜风未忍放深寒。  

戴复古　都中书怀呈滕仁伯秘监  
北风朝暮寒，园林日萧条。  
自非松柏姿，何叶不飘摇。  
儒衣历多难，陋巷困箪瓢。  
无地可躬耕，无才仕王朝。  
一饥驱我来，骑驴吟灞桥。  
通名丞相府，数月不见招。  
欲登五侯门，非皓齿细腰。  
索米长安街，满口读诗骚。  
时人试静听，霜枝啭寒蜩。  
倘可悦人耳，安望如箫韶。  

戴复古　都中书怀二首  
醉卧长安市，思归东海涯。  
瓶馀残腊酒，梅花隔年花。  
日与愁为地，时凭梦到家。  
乡书三两纸，一读一咨嗟。  

戴复古　都中书怀二首  
雪化晴檐雨，炉烘冻壁春。  
穷犹恋诗酒，懒不正衣巾。  
寂寞安吾分，奔驰失我真。  
枯桐就煨烬，容有赏音人。  

戴复古　斗山子王深父作石屏记为老夫书其文甚佳采记中语作五诗致谢  
细读石屏记，临风觉厚颜。  
如何一片石，欲比众名山。  
浪迹江湖上，归身岩壑间。  
渔樵争半席，人笑老痴顽。  

戴复古　斗山子王深父作石屏记为老夫书其文甚佳采记中语作五诗致谢  
细读石屏记，诚然愧我心。  
兰荪借芳馥，金石假声音。  
俗子方腾谤，朋俦合献箴。  
分为无用物，白发委山林。  

戴复古　斗山子王深父作石屏记为老夫书其文甚佳采记中语作五诗致谢  
细读石屏记，寻幽到水涯。  
老人相问答，属意在岩花。  
江海浮天阔，山林去国赊。  
草茅最深处，认作野人家。  

戴复古　斗山子王深父作石屏记为老夫书其文甚佳采记中语作五诗致谢  
细读石屏记，堪嗟老病身。  
谁知饥欲死，曷取寿长贫。  
雪片丰年瑞，梅花腊月春。  
今朝一杯酒，谁道是生辰。  

戴复古　斗山子王深父作石屏记为老夫书其文甚佳采记中语作五诗致谢  
细读石屏记，多君才思清。  
南山数峰碧，北斗七星明。  
风土钟奇秀，文章到老成。  
待看黄鹄举，唾手取功名。  

戴复古　读放翁先生剑南诗草  
茶山衣钵放翁诗，南渡百年无此奇。  
入妙文章本平澹，等闲言语变瑰琦。  
三春花柳天裁剪，历代兴衰世转移。  
李杜陈黄题不尽，先生模写一无遗。  

戴复古　读改元诏口号  
伏读改元诏，仍观拜相麻。  
竞传新政事，方见好官家。  
雪作丰年瑞，梅开近腊花。  
路逢江上客，立马问京华。  

戴复古　读改元诏口号  
喜见新除目，焚香洗眼看。  
老儒居翰苑，正士作台官。  
有道为时用，非才处位难。  
寄声崔与李，催促到长安。  

戴复古　读改元诏口号  
国以人为重，人惟德可招。  
九重方厉政，诸老尽归朝。  
盛事追三代，清风动百僚。  
切闻天上语，欢喜到渔樵。  

戴复古　读三学士人论事三书  
邦计伤虚耗，边民苦乱离。  
诸公事缄默，三学论安危。  
灾异天垂戒，修为国可医。  
传闻上元夜，绝似太平时。  

戴复古　读三学士人论事三书  
黄屋见闻远，朱门富贵忙。  
屠沽思报国，樵牧解谈王。  
能转祸为福，毋令圣作狂。  
草茅垂白叟，尚拟见时康。  

戴复古　读王幼学上殿劄子  
才到朝廷被论归，孤忠幸有九重知。  
神医能识未苏病，国手难翻已败棋。  
四海争传治安策，诸公如在太平时。  
老夫怀抱缘何事，未到秋来早自悲。  

戴复古　读严粲诗风撼潇湘覆江空雪月明以其一联隐括为对  
笔端有神助，句法自天成。  
风撼潇湘覆，江空雪月明。  
苦吟非草草，妙趣若平平。  
李杜诗坛上，为君题姓名。  

戴复古　杜甫祠  
呜呼杜少陵，醉卧春江涨。  
文章万丈光，不随枯骨葬。  
平生稷契心，致君尧舜上。  
时兮弗我与，屹然抱微尚。  
干戈奔走踪，道路饥寒状。  
草中辨君臣，笔端诛将相。  
高吟比兴体，力救风雅丧。  
如史数十篇，才气一何壮。  
到今五百年，知公尚无恙。  
麒麟守高阡，貂蝉入画像。  
一死不几时，声迹两尘莽。  
何如耒阳江头三尺荒草坟，名如日月光天壤。  

戴复古　杜山自遣  
世事茫茫心事灰，众人争处我惊回。  
闭门不管花开落，避俗唯通燕往来。  
富贵在天求不得，光阴转地老相催。  
平生任达陶元亮，千载神交共一杯。  

戴复古　杜仲高高九万相会  
杜癖诗无敌，高髯画绝纶。  
笑谈能不朽，富贵或成尘。  
今古多奇事，乾坤几怪民。  
相逢不容易，一醉楚江滨。  

戴复古　杜仲高相遇约李尉  
胸中无地着尘埃，有我唯堪把酒杯。  
苦恨好山移不得，生憎俗客去还来。  
秋风吹老东篱菊，春信搀开北岭梅。  
管领风光须我辈，急吹短笛棹船回。  

戴复古　杜仲高自鄂渚下仪真  
鄂渚三千里，南楼看月回。  
东园花政好，去岁客重来。  
兄弟皆名士，文章动上台。  
倾城倾国色，也用觅良媒。  

戴复古　杜子野主簿约客赋一诗为赠与仆一联云生就石桥罗汉面吟成雪屋阆仙  
杜陵之后有孙耒，自守诗家法度严。  
秀骨可仙官况薄，高情追古俗人嫌。  
起看星斗夜推枕，为爱江山寒卷帘。  
饱吃梅花吟更好，锦囊虽富不伤廉。  

戴复古　度淮  
一雨足秋意，孤吟写客怀。  
人情容易变，身事苦难谐。  
每日思归浙，今朝却度淮。  
此生烦造物，略略为安排。  

戴复古　端午丰宅之提举送酒  
海榴花上雨萧萧，自切菖蒲泛浊醪。  
今日独醒无用处，为公痛饮读离骚。  

戴复古　鄂州南楼  
鄂州州前山顶头，上有缥缈百尺楼。  
大开窗户纳宇宙，高插栏干侵斗牛。  
我疑脚踏苍龙背，下瞰八方无内外。  
江渚鳞差十万家，淮楚荆湖一都会。  
西风吹尽庾公尘，秋影涵空动碧云。  
欲识古今兴废事，细看文简李公文。  

戴复古　鄂州戎治静憩亭  
幽亭何处寻，岩树碧森森。  
独坐生云石，少安经世心。  
伴人双鹤立，多事一蝉吟。  
提剑翻然起，中原秋草深。  

戴复古　鄂渚解缆  
日日言归不得归，今朝真个是归期。  
西楼烟水南楼月，别后何人更有诗。  

戴复古　鄂渚烟波亭  
倚遍南楼更鹤楼，小亭潇洒最宜秋。  
接天烟浪来三峡，隔岸楼台又一州。  
豪杰不生机事息，古今无尽大江流。  
凭栏日暮怀乡国，崔颢诗中旧日愁。  

戴复古　鄂渚张唐卿周嘉仲送别  
武昌江头人送别，杨柳秋来不堪折。  
汉阳门外望南楼，昨日不知今日愁。  
英雄握手新相识，人情正好成南北。  
酒阑人散最关情，一雁西飞楚天碧。  

戴复古　法曹罗立之酒边举数首皆仆故人为我寄声  
佳士欣相识，吟边问姓名。  
官为三语掾，诗到五言城。  
野客可怜我，故人烦寄声。  
白头归故隐，秋后会群英。  

戴复古　方孚若真□宅堂前池上作淮南小山题咏者甚多见其诗轴次韵  
妙手能移造化功，壶中幻出九华峰。  
山虽云小能栖凤，水不求深贵有龙。  
事纪淮南千古胜，记成嘉泰八年冬。  
先生不用赋招隐，办了功名访赤松。  

戴复古　访苍山曾子实  
故人子曾子，居处近金精。  
福地佳山水，诗家老弟兄。  
十年重会面，一笑最关情。  
万象亭前月，今宵为我明。  

戴复古　访陈复斋寺丞于私第  
以时为出处，真有古人风。  
奉母易为孝，事君难尽忠。  
闲居非傲世，直气尚摩空。  
语及朝廷事，乾坤万感中。  

戴复古　访陈与机县尉于湘潭下摄市  
清淡守风节，当官若隐居。  
自称为漫尉，人道是迂儒。  
俸外无炊米，公馀但读书。  
王门多贵戚，道眼视如无。  

戴复古　访陈与机县尉于湘潭下摄市  
买得南坡景，创成西尉司。  
宅幽连寺观，地广带亭池。  
能事事易了，役民民不知。  
题诗记颠末，政不假人碑。  

戴复古　访陈与机县尉于湘潭下摄市  
吾里不识面，他乡喜见君。  
数朝相款曲，杯酒接殷勤。  
清挹湘江水，笑开衡岳云。  
归心逐回雁，转首叹离群。  

戴复古　访方子万使君宅有园林之胜  
使君居处好，在郭却如村。  
屋带园林胜，门无市井喧。  
蛰龙将变化，雏凤亦腾鷑。  
客里苦无暇，相从听雅言。  

戴复古　访古田刘无竞  
前说建阳宰，古田今似之。  
难兄与难弟，能政更能诗。  
文字定交久，江湖识面迟。  
人传花萼集，俱受水心知。  

戴复古　访慧林寺僧因有诗  
故人有约访乡僧，少坐西林待晚晴。  
双燕护雏更出入，群鸦攫肉斗飞鸣。  
长溪积水流无尽，古木号风诉不平。  
一段见成公案在，请君判断要分明。  

戴复古　访旧  
欲寻西舍问东雘，两巷都非旧住人。  
唯有桑边石池在，依然春水碧粼粼。  

戴复古　访西涧王深道  
诸王居处僻，古屋满山坡。  
传到宋淳佑，来从晋永和。  
诗书历年久，名胜结交多。  
一涧流芳涧，滔滔秋水波。  

戴复古　访西涧王深道  
诸老伤凋谢，凄凉属此时。  
相从一夜语，忍读四哀诗。  
世事生愁绪，秋风吹鬓丝。  
黄花香晚节，说与季岩知。  

戴复古　访徐益夫  
仲蔚蓬蒿宅，终朝只闭关。  
无心与时竞，未老得身闲。  
绿绕巡除水，青横隔岸山。  
客来新酒熟，相对一酡颜。  

戴复古　访严坦叔  
麻姑山下泊，城郭带烟霞。  
携刺投诗社，移船傍酒家。  
沙禽时弄水，榉柳夏飞花。  
小酌未能了，西楼日又斜。  

戴复古　访杨伯子监丞自白沙问路而去  
欲访扬雄宅，扁舟过白沙。  
自从山以后，直到水之涯。  
风节古人物，文章老作家。  
相寻有忙事，第一问梅花。  

戴复古　访杨伯子监丞自白沙问路而去  
朝市风波地，乾坤渔猎场。  
生民日憔悴，吾道亦凄凉。  
龙不为霖出，凤于何处藏。  
群鸦争晚噪，一意送斜阳。  

戴复古　访友人家即事  
烂茅遮屋竹为床，口诵时文鬓已霜。  
妻病无钱供药物，自寻野草试单方。  

戴复古　访曾鲁叔有少嫌先从金仙假榻长老作笋供  
俗物败佳兴，余非后汝期。  
既来迟一见，政恐错相疑。  
同访金仙老，因参玉板师。  
樽前有馀暇，细读放翁诗。  

戴复古　访曾云巢  
一老今无恙，诸公昔与俦。  
随时难苟合，怀道早归休。  
苦似陶元亮，全如秦少游。  
笔端锋锐别，有待续春秋。  

戴复古　访张元德  
今宵何幸宿书林，议论从横感慨深。  
黄卷具传千古意，青灯照破几人心。  
狂夫嗜饮夜偷酒，污吏容私昼攫金。  
尧舜君民旧风俗，凡经几变到于今。  

戴复古　访漳州赵用父使君  
幸遇故人为太守，客来不惮路程遥。  
九龙山水连沧海，五马声名动紫霄。  
一意奉行宽大诏，多君不负圣明朝。  
欲知惠爱及人处，听取街头卖炭谣。  

戴复古　访赵东野  
朼来问讯病维摩，花满溪堂竹满坡。  
发秃齿危俱老矣，人高诗苦柰穷何。  
四山便是清凉国，一室可为安乐窝。  
犹有忧时两行泪，临风挥洒湿藤萝。  

戴复古　风雨无憀中览镜有感作小诗未有断句适两侄孙携诗卷来  
览镜忽有感，谁能写我真。  
崚嶒忍饥面，蹭蹬苦吟身。  
风叶飘零夜，雨花狼籍春。  
相过慰牢落，吾族有诗人。  

戴复古　凤凰台  
登临舍老眼，吊古得凄凉。  
故国自龙虎，高台无凤凰。  
浮云多改变，乔木见兴亡。  
往事浑休问，钟山又夕阳。  

戴复古　凤鸣有吉凶  
鹊噪令人喜，鸦噪令人憎。  
人心自分别，吉凶属禽声。  
舜时有凤鸣，文王时亦鸣。  
汉时凤亦鸣，六朝时亦鸣。  
凤鸣有吉凶，人不子细听。  

戴复古　伏龙山民宋正甫湖山清隐乃唐诗人陈陶故圃曾景建作记俾仆赋诗  
故人昔住金华峰，面带双溪秋水容。  
故人今住伏龙山，陈陶故圃茅三间。  
千载清风徐孺子，门前共此一湖水。  
百花洲上万垂杨，白鸥群里歌沧浪。  
故人心事孺子高，故人诗句今陈陶。  
短衣饭牛不逢尧，何如绣鞍上着锦宫袍。  
瓦盆对客酌松醪，何如紫霞觞泛碧葡萄。  
豆萁然火度寒宵，何如玉堂夜照金莲膏。  
吟成秃笔写芭蕉，何如沉香亭北醉挥毫。  
再三问君君不对，目送飞鸿楚天外。  
细读山中招隐篇，超然意与烟霞会。  
照影湖边双鬓皓，此计知之悔不早。  
三椽可办愿卜雘，荷锸相随种瑶草。  

戴复古　抚州节推萧学易衙宇一新  
摄取高科如拾芥，爱君才调望君深。  
莫夸书判居莲幕，要把文章入禁林。  
华屋修成官满去，好诗改定客来吟。  
西窗共对萧萧竹，不负三杯话此心。  

戴复古　抚州谢楼宗丞见访  
客里门庭可设罗，使君千骑肯相过。  
心忘贵贱交游重，论及兴衰感慨多。  
诸老逢时起岩壑，二边何日罢干戈。  
老夫何预人间事，红去沧江理钓簑。  

戴复古　甘穷  
自甘寂寞坐诗穷，何取多牛积谷翁。  
痛饮不孤连夜月，浮生禁得几秋风。  
芙蓉媚日红相对，螃蟹着霜黄在中。  
白尽须毛无可老，此身未死抑愁侬。  

戴复古　感寓三首  
古今通一理，趋乡自多门。  
贤士玉成美，贪夫金注昏。  
谁知身是患，人以道为尊。  
前辈□□死，姓名千载存。  

戴复古　感寓三首  
谊利不同道，盛衰何用疑。  
布衣甘寂寞，纨裦自矜持。  
勿谓人为巧，待观天定时。  
铜山或饿死，富贵五羊皮。  

戴复古　感寓三首  
自觉心无愧，何须座右铭。  
人将金作坞，吾双石为屏。  
年老医难疗，天寒酒易醒。  
菊花香到死，不肯就飘零。  

戴复古　感寓四首  
采薇人固高，饮露蝉遂清。  
谋兹一粒粟，举世共营营。  
营营亦多涂，中有亏与盈。  
陋巷一箪食，朱门九鼎烹。  
穷达各有命，繄谁主权衡。  
吾生未可必，秋风白发生。  

戴复古　感寓四首  
蛛网羃虚檐，一饱罗群飞。  
寒蚕齧枯桑，一身终茧丝。  
物物巧生理，我生拙奚为。  
貂裘日以弊，石田岁长饥。  
一贫已到骨，一气傥未衰。  
举目送飞鸿，悠悠知我谁。  

戴复古　感寓四首  
夜雨挟西风，摵摵撼庭树。  
浮生堪几秋，青鬓忽已素。  
铅刀刲九牛，策蹇望长路。  
所操莽无奇，自好徒自误。  
改弦调新声，履道易故步。  
收功在桑榆，其敢怨迟莫。  

戴复古　感寓四首  
红紫妾路尘，绿树有嘉色。  
刳心晚闻道，玩物若有得。  
青春坐销歇，方兹见真实。  
人生到中年，胡不保明德。  
秋风堕庭梧，栖凤去无迹。  
矫首碧云端，一语三叹息。  

戴复古　赣州呈雪蓬姚使君  
白旗走报山前事，昨日官军破绿林。  
千里人烟皆按堵，一春农事最关心。  
不知郊外雨多少，试探田间水浅深。  
翠玉楼中无限好，可无闲暇一登临。  

戴复古　赣州上清道院呈姚雪蓬  
短墙不碍远山青，无事烧香读道经。  
时把一杯非好饮，客怀宜醉不宜醒。  

戴复古　高九万见示落星长句赋此答之  
天星堕地化为石，老佛占作青莲宫。  
东来海若献秋水，琼以碧波千万重。  
云根直下数百丈，时吐光焰惊鱼龙。  
凤凰群飞拥其后，对面庐阜之诸峰。  
阴晴风雨多态度，日日举目看不同。  
高髯能诗复能画，自说此景难形容。  
且好收拾藏胸中，养成笔力可扛鼎，  
然后一发妙夺造化功。高髯高髯须貌取，  
万物升沉元有数。吾闻此石三千年，  
复化为星上天去。  

戴复古　庚子荐饥  
正月彗星出，连年旱魃兴。  
自应多变故，何可望丰登。  
孰有回天力，谁怀济世能。  
嫠居不卹纬，忧国瘦崚嶒。  

戴复古　庚子荐饥  
连岁遭饥馑，民间气索然。  
十家九不爨，升米百馀钱。  
凛凛饥寒地，萧萧风雪天。  
人无告急处，闭户抱愁眠。  

戴复古　庚子荐饥  
饿走抛家舍，从横死路岐。  
有天有雨粟，无地可埋尸。  
劫数惨如此，吾曹忍见之。  
官司行赈卹，不过是文移。  

戴复古　庚子荐饥  
乘时皆闭粜，有谷贵如金。  
寒士糟糠腹，豪民铁石心。  
可怜饥欲死，那更病相侵。  
到处闻愁叹，伤时泪满襟。  

戴复古　庚子荐饥  
杵臼成虚设，蛛丝网釜鬵。  
啼饥食草木，啸聚斫山林。  
人语无生意，鸟啼空好音。  
休言谷价贵，菜亦贵如金。  

戴复古　庚子荐饥  
去岁未为歉，今年始是凶。  
谷高三倍价，人到十分穷。  
险淅矛头菜，愁闻饭后钟。  
新来慰心处，陇麦早苖苖。  

戴复古　宫中寄家书并简季道侄  
东隐三年别，西风一纸书。  
逢人相问讯，念我独勤渠。  
游子司吾土，先人有弊庐。  
欲归归未得，妻子定何如。  

戴复古　古田县行览呈刘无竞  
客游花县自逍遥，百里风光在两桥。  
语出桑阴鸠妇喜，身穿麦秀雉雏娇。  
青山一任云来去，绿水多为风动摇。  
上下相安长官好，野亭闲坐听民谣。  

戴复古　故人陈秘书家有感  
晚春风雨后，花絮落无声。  
绿泛新荷出，青铺细草生。  
私蛙为谁噪，老犬伴人行。  
旧日狂宾客，樽前笑不成。  

戴复古　故人陈秘书家有感  
林塘劫火后，更作两家分。  
笋拆头抢地，松高气拂云。  
老夫来访旧，稚子解谈文。  
自是麒麟种，那随雁鹜群。  

戴复古　观捕黄雀  
披绵争啄晚禾秋，决起森然网扼喉。  
一饱等闲输性命，知机万不及沙鸥。  

戴复古　观静江山水呈陈鲁叟漕使  
桂林佳绝处，人道胜匡庐。  
山好石骨露，洞多岩腹虚。  
峥嵘势相敌，温厚气无馀。  
可惜登临地，春风草木疏。  

戴复古　观静江山水呈陈鲁叟漕使  
昨者登梅岭，兹来入桂林。  
相从万里外，不负一生心。  
湖上千峰立，樽前十客吟。  
讥评到泉石，吾敢望知音。  

戴复古　观陆士龙作顾彦先妇答夫二首有感韵  
北风吹岁暮，空闺独栖止。  
夙兴泪盈掬，夕息梦千里。  
妾生胡不仁，失身从浪子。  
嚼檗苦我心，餐冰噤我齿。  
离异何足愁，险涩可胜纪。  
寄书西飞雁，反覆话终始。  

戴复古　观陆士龙作顾彦先妇答夫二首有感韵  
鼠璞窃美名，冠玉假外观。  
良人夸意气，下妾愁岁晏。  
念君始行迈，雪岭梅初粲。  
春风桃已红，光阴等飞弹。  
相思果如何，金环宽玉腕。  
昔为连理枝，今作抟沙散。  
惜哉牛与女，脉脉阻河汉。  
特栖良独难，守坚只自赞。  
双剑几时合，寄声问华焕。  
勿听五羊歌，富贵忘贫贱。  

戴复古　光泽溪上  
舣棹西岩下，舟人语夜阑。  
风林无鸟宿，石窟有龙蟠。  
月色连沙日，滩声入梦寒。  
晓来新得句，寄与故人看。  

戴复古　广东漕李实夫四首  
乾坤虽广大，人物不能多。  
议论还诸老，文章自一科。  
从横负才略，缓急任干戈。  
不有济时杰，其如世事何。  

戴复古　广东漕李实夫四首  
志士规模远，非时展布难。  
莫言南地暖，须念北风寒。  
楮贱伤财力，兵骄稔祸端。  
盛衰关气数，天下几时安。  

戴复古　广东漕李实夫四首  
千里长城手，如何在广州。  
共谈天下事，莫上斗南楼。  
瘦露封侯骨，忠怀报国秋。  
丁宁北来雁，边信怕沉浮。  

戴复古　广东漕李实夫四首  
忘家甘旅食，忧国属愁颜。  
有客佩金印，何人守玉关。  
风霜晚秋后，天地夕阳间。  
痛洒伤时泪，别公归故山。  

戴复古　广州所见  
风波行险道，万里绝人烟。  
几个下番客，经年渡海船。  
人皆贪舶货，我独惜青钱。  
□□□□□，留心禁漏川。  

戴复古　归后遣书问讯李敷文  
绣斧离章贡，旋闻帅寿沙。  
先生方易节，客子已还家。  
别后仙凡隔，归来道路赊。  
秋风两行字，也胜寄梅花。  

戴复古　归后遣书问讯李敷文  
身退谋家易，时危致主难。  
才能今管乐，人物旧张韩。  
吾国日以小，边疆风正寒。  
平生倚天剑，终待斩楼兰。  

戴复古　归后遣书问讯李敷文  
闻说营新第，无从贺落成。  
门庭山水色，楼阁管弦声。  
海内二三杰，胸中十万兵。  
宁为一区计，不使九州平。  

戴复古　归后遣书问讯李敷文  
忆作南州客，归来东海滨。  
尚怀忧世志，忍说在家贫。  
老作山林计，梦随车马尘。  
郁孤台上月，无复照诗人。  

戴复古　归来二首儿子创小楼以安老首  
老去知无用，归来得自如。  
几年眠客舍，今日爱吾庐。  
处世无长策，闲时读故书。  
但能营一饱，浑莫问其馀。  

戴复古　归来二首儿子创小楼以安老首  
破屋不可住，如何着老身。  
喜于乔木下，见此小楼新。  
山好如佳客，吾归作主人。  
摩挲双脚底，无复踏红尘。  

戴复古　归舟已具李宪楼仓有约盗贼梗道见避乱者可怜  
岁律又云莫，临风咏式微。  
雨台方有约，一棹未成归。  
夜宿三家市，天寒百衲衣。  
豺狼当道路，鸥鹭亦惊飞。  

戴复古　归舟已具李宪楼仓有约盗贼梗道见避乱者可怜  
仓猝抛家舍，遑遑走道涂。  
依山结茅广，摘草当园蔬。  
老稚朝朝哭，生涯物物无。  
避军兼避寇，何日得安居。  

戴复古　癸卯岁旦  
淳佑第三载，正朝把一杯。  
老夫真是病，贺客不须来。  
择日修茅屋，当春觅柳栽。  
新年莫多事，且放好怀开。  

戴复古　癸巳端午呈李伯高  
客里几逢端午节，看成雪鬓与霜髯。  
救人采得三年艾，背世翻成六日蟾。  
老境可怜归未得，羁怀长是病相兼。  
猛思一醉酬风月，笑撚菖花揭酒帘。  

戴复古　桂  
金谷园林知几家，竞栽桃李作春华。  
无人得似天工巧，明月中间种桂花。  

戴复古　郭伯秀约联骑春游不去有诗  
心老寻春懒，年衰跨马难。  
便能相强去，未必有真欢。  
独酌三杯妙，高眠一枕安。  
好花如可折，觅取数枝看。  

戴复古　郭外翁  
郭外生涯少，城中籴米归。  
种花无处卖，挑菜入篮稀。  
风撼倾欹屋，寒生蓝缕衣。  
此翁何所乐，谈笑傲轻肥。  

戴复古　国风再寄南昌故人兼简王帅子文  
寄声黄与宋，书去望书还。  
别后交情在，年来世路艰。  
吾思蹈东海，君合隐西山。  
诗卷勤收拾，留名天地间。  

戴复古　国风再寄南昌故人兼简王帅子文  
江湖归亦好，朋友恨相疏。  
倏作三年别，才通一纸书。  
诗盟谁是主，世道正愁予。  
若见王都督，烦君问起居。  

戴复古　过三衢寻乡僧适遇爱山徐叔高同访郑监丞其家梅园甚佳选百家诗  
暂作三衢客，寻僧出郭迟。  
适逢徐孺子，同访郑当时。  
诗集百家富，梅花几树奇。  
匆匆又行役，不见烂柯棋。  

戴复古　过昭武访李友山诗社诸人  
吟过长亭复短亭，喜于溪上访诗朋。  
雕锼已被天公怒，狂狷仍遭俗子憎。  
故故愁人长夜雨，明明照我短檠灯。  
休思京口相逢日，喜雨楼中赋大鹏。  

戴复古　海陵光孝长老骥无称山谷后也共谈时事且说黄岩柑橘之美  
俗子避形影，僧家共往还。  
高谈犯时忌，妙语发天悭。  
霜后思新橘，梦中归故山。  
何时免奔走，终老白云关。  

戴复古　海上鱼西寺  
北风三日弭行舟，登陆因为岛寺游。  
自笑奔驰如野马，本无拘束似沙鸥。  
人谁与语自缄口，山有可观频举头。  
小雨疏烟晚来景，老僧相对倚钟楼。  

戴复古　海棠  
十月园林不雨霜，朝曦赫赫似秋阳。  
夜来听得游人语，不见梅花见海棠。  

戴复古　海月星天之观  
巍然华屋似凌歳，下际沧溟上九霄。  
万顷波涛浴蟾兔，一天星斗转魁杓。  
征鸿有感人飘泊，宿鹤无声夜寂寥。  
谁似风流杨叔子，登临□□□□□。  

戴复古　韩张亭  
此地曾栖双凤凰，登高怀古北风凉。  
忠规万乘龙颜粲，谪过千山鸟道荒。  
百里雘居天作合，两贤名与日争光。  
几人缄口贪官职，身在朝廷志已忘。  

戴复古　汉阳登览呈王中甫使君  
西州城郭虽然小，江汉规模壮矣哉。  
大别山头观禹迹，楚波亭上望吴台。  
萧萧修竹凤不至，漠漠平沙雁又来。  
五马相邀共登览，欲酬秋兴费诗材。  

戴复古　濠州春日呈赵教授  
柳似眠初起，梅虽老可观。  
冰开春水活，风暖雪泥乾。  
得酒忘为客，谈诗不论官。  
无人知此意，一笑对黄冠。  

戴复古　何季皋司理故人也作诗见相勉意二首  
梅花庾岭外，别是一山川。  
那使民无讼，须知狱有冤。  
心常存正直，法不尚平反。  
于氏缘何事，阴功到子孙。  

戴复古　何季皋司理故人也作诗见相勉意二首  
南州通外国，浊海溷清波。  
人以廉称少，官从辟奏多。  
持身宜洁白，事上莫依阿。  
话别无他语，留心政事科。  

戴复古　和高常簿暮春  
世变日以薄，无从见雍熙。  
闭门读古书，聊以道自怡。  
桃李春盎盎，风雨秋凄凄。  
于春何足喜，于秋何用悲。  
人生一世间，所忌立志卑。  
终身有不遇，千载皆明时。  
我生无所解，肥遁沧海沂。  
一朝遇名胜，朽腐生光辉。  
敛衽赞明德，非公谁与归。  

戴复古　和高与权  
相逢休说昧平生，高适能诗久擅名。  
欲课荒芜来入社，羞将老丑对倾城。  
近来客里仍多病，强向花前举一觥。  
乐极自伤头白早，樽前知我孟云卿。  

戴复古　和山谷上东坡古风二首见一朝今取一篇  
自鬻非奇货，强鸣非好声。  
法当老山林，松根断茯苓。  
劫来长安道，霜鬓迫衰龄。  
穷吟无知音，只觉太瘦生。  
公诗妙一世，风雅见根蒂。  
比兴千万篇，已作不朽计。  
穷达虽不同，嗜好乃相似。  

戴复古　和韶州许使君令子送别之韵  
诗瘦吾非沈隐侯，五穷相值结为仇。  
方愁度岭无相识，却喜闻韶到此州。  
世道从来三不合，客行何止七宜休。  
故人知我平生事，肯笑苏秦着弊裘。  

戴复古　和郑润甫提举见寄  
出门欲求仁，取友必胜己。  
寥寥云海乡，所幸有君尔。  
胸蟠三万卷，智先三十里。  
相与定诗盟，谁能执牛耳。  
长身如病鹤，吟苦如蟋蟀。  
顾此憔悴姿，痴生年八秩。  
举世皆好竽，老夫方鼓瑟。  
梅花莫笑人，茅檐炙朝日。  

戴复古　衡山何道士有诗声杨伯子监丞盛称之以杨所取之诗求跋其后  
道人幽吟岩壑底，伴晓猿啼秋鹤唳。  
自陶情性乐天真，一心不作求名计。  
一朝邂逅杨东山，诗声扬扬满世间。  
东山才与诚斋敌，手腕中有万斛力。  
为君翻九渊，探君骊龙珠。  
为君擘沧海，钩上珊瑚枝。  
丰城地下掘起龙泉太阿双宝剑，南山雾里窥见隐豹文章皮。  
是宝欲藏藏不得，总被东山手拈出。  
道人从此诗价高，石廪祝融争崒嵂。  
君不见弥明石鼎联句诗，千载托名韩退之。  

戴复古　衡阳度岁  
为怀贾谊到长沙，又过衡云湘水涯。  
诗酒放怀真是癖，江湖久客若无家。  
茫茫万事生春梦，草草三杯度岁华。  
把定东风笑相问，忍将桃李换梅花。  

戴复古　衡阳写怀简王景大赵俊卿  
梦觉他乡枕，寒生半夜衾。  
客程湖外远，秋意雨中深。  
老马寻归路，羁鸦忆故林。  
家书连数纸，难写此时心。  

戴复古　衡阳舟中  
萧萧风雨送行舟，小泊垂杨古渡头。  
不忍缓行江上路，落梅片片是诗愁。  

戴复古　洪子中大卿同登远碧楼归来有诗  
角巾华屋下，丘壑在其旁。  
寄兴青山远，忧时白发长。  
无心当世用，袖手看人忙。  
善自为身计，须传活国方。  

戴复古　胡粹送羊烹以会客  
烹膻会宾客，花酒一时来。  
愁逐歌声散，心随笑口开。  
饮疑金盏漏，醉到玉山颓。  
借问欢娱地，相逢能几回。  

戴复古　湖北上吴胜之运使有感而言非诗也  
苍生积衅久，天欲尽杀之。  
干戈杀不尽，继以大旱饥。  
田野委饿莩，道路纷流离。  
众人识天意，不敢加扶持。  
公怀佛子性，逆天救民命。  
擅移太仓粟，众拂生尘甑。  
全活十万家，九州咏仁政。  
逆天天弗怒，鬼神胡不恕。  
白玉尚指瑕，青蝇工点素。  
秋风动莼鲈，公亦思归去。  
问公归去兮，苍生谁怙恃。  

戴复古　湖广李漕革夫大卿饮客西湘  
管领风光此会稀，坐中宾客总能诗。  
神仙有洞寻难见，山水当轩看转奇。  
春不再生陶侃柏，人来多打李邕碑。  
因思屈贾伤今古，国有忠臣无用时。  

戴复古　湖口  
水落山增峻，江空石出奇。  
倚篷看不足，解缆放教迟。  
沙上雁初到，樽前蟹可持。  
中秋能几日，又是菊花时。  

戴复古　湖南漕李革夫被召乃丐归  
浪说归朝归豫章，新居万柳百花傍。  
何如表奏明光殿，乞取东湖作醉乡。  

戴复古　湖南漕李革夫被召乃丐归  
轩冕难遮两鬓华，官居虽好不如家。  
一心懒上朝天马，要趁春风归种花。  

戴复古　湖南见直帅  
致身虽自文章选，经世尤高政事科。  
以若所为即伊吕，使其不遇亦丘轲。  
长沙地窄儒衣阔，明月池乾春水多。  
天以一贤私一路，其如呷海九州何。  

戴复古　湖上  
久住人情熟，湖边酒可赊。  
来时飞柳絮，今日见梅舀±。  
十载身为客，几封书家到。  
斜阳照林屋，独立　°栖鸦。  

戴复古　湖上  
湖上团团三十里，若非杨柳即楼台。  
城门未锁黄昏月，更住旗亭把一杯。  

戴复古　浒以秋兰一盆为供  
吾儿来侍侧，供我一秋兰。  
萧然出尘姿，能禁风露寒。  
移根自岩壑，归我几案间。  
养之以水石，副之以小山。  
俨如对益友，朝夕共盘桓。  
清香可呼吸，薰我老肺肝。  
不过十数根，当作九畹看。  

戴复古　花朝侄孙子固家小集  
今朝当社日，明日是花朝。  
佳节唯宣饮，东池适见招。  
绿深杨柳重，红秀海棠娇。  
自笑鬓边雪，多年不肯消。  

戴复古　化成岩  
城郭嚣尘外，江山胜概中。  
铿然和滩水，和以万松风。  
夹径森奇石，危亭纳太空。  
苍岩不能语，曾识赞皇公。  

戴复古　画山  
几簇云烟几段山，画成烟雨渺茫间。  
扁舟三两溪桥上，一路更无人往还。  

戴复古　怀何宏甫  
何郎好兄弟，爱我往来频。  
人作交游看，情如骨肉亲。  
茅庵思共隐，蕙帐暖生春。  
别后长相忆，寄书无便人。  

戴复古　怀家三首  
白发出门来，三见梅花谢。  
客路有岁年，归心无昼夜。  

戴复古　怀家三首  
强言不思家，对人作意气。  
惟有布被头，见我思家泪。  

戴复古　怀家三首  
三年寄百书，几书到我屋。  

戴复古　&nbsp;  
昨夜梦中归，及见老妻哭。  

戴复古　怀江村何宏甫自赣上寄林檎  
人好物亦好，交深谊转深。  
他乡如对面，异体实同心。  
未得平安报，相思长短吟。  
无从回去马，有便寄来禽。  

戴复古　怀雪蓬姚希声使君  
寒入疏蓬夜雪深，是非难辩口如喑。  
一官不幸有奇祸，万事但求无愧心。  
想像骑牛开画卷，丁宁回雁寄来音。  
传家一首冰壶赋，未信横舟竟陆沉。  

戴复古　怀雪蓬姚希声使君  
有感中来不自禁，短长亭下短长吟。  
梅花差可强人意，竹叶安能醉我心。  
世事无凭多改变，仕途相识半升沉。  
摩挲老眼从头看，只有青山无古今。  

戴复古　怀赵德怀  
所学源流远，澹交滋味长。  
看来浑易与，别去自难忘。  
独客梦千里，佳人天一方。  
细观宾退录，亦足慰凄凉。  

戴复古　淮岸阻风  
舣棹枫林外，平沙走晚晴。  
秋深红鹤至，波动白鸥惊。  
荻浦留三日，江州计几程。  
夜来风色好，行不待天明。  

戴复古　淮村兵后  
小桃无主自开花，烟草茫茫带晓鸦。  
几处败垣围故井，乡来一一是人家。  

戴复古　淮东赵漕领客东园赵世卿賸谈近日诸公仆谓今日东园之会想像欧苏风  
今日东园会，能为野客期。  
乾坤一南北，花木几兴衰。  
宁馆经行地，欧苏无恙时。  
风流不可见，烟雨谩题诗。  

戴复古　淮上春日  
边寒客衣薄，渐喜暖风回。  
社后未闻燕，春深方见梅。  
壮怀频抚剑，孤愤强衔杯。  
北望山河语，天时不再来。  

戴复古　淮上回九江  
江水接淮水，扁舟去复回。  
客程官路柳，心事故园梅。  
活计鱼千里，空言水一杯。  
石屏有茅屋，朝夕望归来。  

戴复古　淮上寄赵茂实  
渺渺长淮路，秋风落木悲。  
乾坤限南北，胡虏迭兴衰。  
志士言机会，中原入梦思。  
江湖好山色，都在夕阳时。  

戴复古　黄道士出爻  
林屋何潇洒，权为羽士家。  
客来多载酒，僧至自煎茶。  
试墨题新竹，携筇数落花。  
饮中忙过日，无暇问丹砂。  

戴复古　黄州偶成  
雁叫淮南欲雪天，倚楼无味抱愁眠。  
算从沧海白云际，行到黄州赤壁边。  
万事忌于怀壮志，一生穷为耸吟肩。  
鬓间白者休教镊，要使天知老可怜。  

戴复古　黄州栖霞楼即景呈谢深道国正  
朝来栏槛倚晴空，暮来烟雨迷飞鸿。  
白衣苍狗易改变，淡妆浓抹难形容。  
芦洲渺渺去无极，数点断山横远碧。  
樊山诸峰立一壁，非烟非雾笼秋色。  
须臾黑云如泼墨，欲雨不雨不可得。  
须臾云开见落日，忽展一机云锦出。  
一态未了一态生，愈变愈奇人莫测。  
使君把酒索我诗，索诗不得呼画师。  
要知作诗如作画，人力岂能穷造化。  

戴复古　黄州竹楼呈谢国正  
每日黄堂事了时，一心惟恐上楼迟。  
发挥天地读周易，管领江山歌杜诗。  
切戒吏来呈簿历，常邀客至共琴棋。  
风流太守谁其似，半似元之半牧之。  

戴复古　会稽山中  
晓风吹断花稍雨，青山白云无唾处。  
岚光滴翠湿人衣，踏碎琼瑶溪上步。  
人家远近屋参差，半成图画半成诗。  
若使山中无杜宇，登山临水定忘归。  

戴复古　会李择之其父名丙字南仲著丁未录丙申录  
吟边逢李白，谈笑亦风流。  
相对各青眼，安知有白头。  
两家穷活计，四海老交游。  
不负云山约，同登百尺楼。  

戴复古　会心  
我本江湖客，来观雁荡奇。  
脚穿灵运履，口诵贯休诗。  
景物与心会，山灵莫我知。  
白云迷去路，临水坐多时。  

戴复古　吉州堆胜楼谢景周司理居其上  
半天轮奂独嵬峨，遥望青原瞰碧螺。  
纳纳乾坤森万象，重重洲渚绕层波。  
诗情雅与江山合，酒兴偏于故旧多。  
靴笏缚君难放浪，樽前狂客自高歌。  

戴复古　吉州李伯高会判送盐{虫截}子鱼比海味之珍者未免为鲈鱼动归兴  
每思乡味必流涎，一物何能到我前。  
怒奋两螯眸炯炯，饱吞三印腹便便。  
形模突出盐池底，风味横生海峤边。  
合为莼鲈动归兴，久抛东浦钓鱼船。  

戴复古　既别诸故旧独黄希声往曲江凛议未回不及语离  
别尽诸君不见君，客愁多似海南云。  
一声何处离群雁，那向江村静处闻。  

戴复古　既别诸故旧独黄希声往曲江凛议未回不及语离  
老年怀抱晚秋天，欲去思君重黯然。  
闻道归来有消息，江头错认几人船。  

戴复古　寄报恩长老恭率翁  
报恩千楹归一炬，佛也不能逃劫数。  
宝坊化作瓦砾场，堪笑月庭来垒骈。  
率翁修造凤楼手，第一能将无作有。  
神工作舍鬼筑墙，鞭笞木石能飞走。  
风斤月斧日纷然，行看华屋突兀在眼前。  
好留一室狂客，早晚来参文字禅。  

戴复古　寄抚州楼使君  
梦上江西江上船，行随五马五峰前。  
临川太守贤无敌，攻愧先生学有传。  
佳政可书循吏传，斯民共乐太平年。  
不知拟岘台前景，公暇清吟得几篇。  

戴复古　寄复斋陈寺丞二首  
岂说从来用处难，出乘五马看庐山。  
凤凰览德下千仞，虎豹憎人上九关。  
持论太高天动色，忧时未老鬓先斑。  
平生风节谁其似，汲黯朱云伯仲间。  

戴复古　寄复斋陈寺丞二首  
长忆西湾击小舟，野人曾伴使君游。  
夜浮星子邀明月，雨对庐君说好秋。  
坐拥红妆磨宝砚，醉歌赤壁写银钩。  
当时一段风流事，翻作相思一段愁。  

戴复古　寄广西漕陈鲁叟诰院  
回首元龙百尺楼，一时诗酒记同游。  
好山历历在人眼，流水滔滔任客舟。  
归雁欲从何处去，落花恨不为春留。  
锦囊佳句无人间，自别君来白尽头。  

戴复古　寄韩仲止  
何以润泉号，取其清又清。  
天游一丘壑，孩视几公卿。  
杯举即时酒，诗留后世名。  
黄花秋意足，东望忆渊明。  

戴复古　寄后村刘潜夫  
朝廷不召李功甫，翰苑不着刘潜夫。  
天下文章无用处，奎星夜夜照江湖。  

戴复古　寄后村刘潜夫  
拥节持麾泽在民，仰盾台阁笑无人。  
刘蕡一策传千古，何假君王赐出身。  

戴复古　寄后村刘潜夫  
客游仙里见君时，拥絮庵中共说诗。  
别后故人知我否，年几八十病支离。  

戴复古　寄湖州杨伯子监丞  
宛如公干卧漳滨，枕上穷吟过一春。  
遣病每怀诗眷属，访医因问药君臣。  
鑚龟小卜占灾数，览镜羸形类别人。  
寄语霅川贤太守，新诗莫厌话愁频。  

戴复古　寄建康留守制使赵用父都丞侍郎  
蛮貊闻名姓，当今有此人。  
片心天共广，一笑物为春。  
花满金陵路，风清玉塞尘。  
九重方简注，四海望经纶。  

戴复古　寄建康留守制使赵用父都丞侍郎  
燕许文章笔，片言轻万金。  
先人十诗序，孝子一生心。  
入手方为宝，三年等到今。  
九泉应有望，取璧照山林。  

戴复古　寄节斋陈叔方寺丞  
今时古君子，玉立众人间。  
再世黄叔度，三生元鲁山。  
把麾浑细事，忧国欲愁颜。  
恨不频相见，空书谩往还。  

戴复古　寄耒阳令严坦叔  
士元堂上坐，千载仰清规。  
百里宜民政，数篇怀古诗。  
江连杜甫墓，水落蔡伦池。  
公暇登临处，宁无忆我时。  

戴复古　寄栗斋巩仲至  
几度观朝报，差除不到君。  
山林自台阁，文字即功勋。  
吟苦孟东野，潜深杨子云。  
一官虽偃蹇，千载有知闻。  

戴复古　寄刘潜夫  
八斗文章用有馀，数车声誉满江湖。  
今年好献南郊赋，幕府文章有暇无。  

戴复古　寄梅屋赵季防县尉  
畴昔交游密，暌违岁月多。  
石屏今老矣，梅屋病如何。  
世路生荆棘，家山足薜萝。  
共寻深处隐，此计莫蹉跎。  

戴复古　寄南昌故人黄存之宋谦甫二首  
谦甫多才思，存之重谊襟。  
一书愁话别，千里梦相寻。  
南浦扁舟上，东湖万柳阴。  
旧时行乐处，何事不关心。  

戴复古　寄南昌故人黄存之宋谦甫二首  
久客归来后，家如旧日贫。  
青山何处隐，白发也愁人。  
畎亩一生事，乾坤百病身。  
时无嵇吕驾，相忆莫相亲。  

戴复古　寄清流王令君  
朴直存吾道，一心唯向公。  
知非巧宦者，直有古人风。  
行志非为矫，洁身能固穷。  
如何有廉吏，不入荐书中。  

戴复古　寄山台赵庶可二首  
天族文章士，会稽山水州。  
地灵钟秀异，人物信风流。  
要自用卿法，如何与妇谋。  
功名须早计，莫为海云留。  

戴复古　寄山台赵庶可二首  
顷上山台谒，临行辱赠诗。  
相思寸心在，莫讶尺书迟。  
好月登楼夜，清秋落木时。  
见君花萼集，梦到谢公池。  

戴复古　寄上赵南仲枢密  
贵为公相不如归，一夕飘然去不知。  
乐在五湖风月底，扁舟载酒对西施。  

戴复古　寄上赵南仲枢密  
能为明哲保身谋，富贵功名总罢休。  
早向急流中勇退，归来闲伴赤松游。  

戴复古　寄沈庄可  
无山可种菊，强号菊山人。  
结得诸公好，吟成五字新。  
红尘时在路，白发未离贫。  
吾辈浑如此，天公似不仁。  

戴复古　寄吴明辅秘丞  
吾乡幸有吴夫子，星斗网罗文字胸。  
百鸟收声听鸣凤，千山落木秀孤松。  
旁通沧海江山水，高压云城帢帻峰。  
每见一斑三叹息，白头未得奉从容。  

戴复古　寄吴明辅秘丞  
七十七翁犹眼明，三台星畔见奎星。  
文章有气吞馀子，议论无差本六经。  
愧我不能攀逸驾，得君自足振颓龄。  
玉溪常与荆溪接，分得馀波到石屏。  

戴复古　寄项宜甫兼简韩右司  
匆匆不暇去相违，草草吟成送别诗。  
千里江山客行远，三秋风雨桂开迟。  
安居但欲无公事，举枉终须有直时。  
若见右司烦寄语，世间公道要扶持。  

戴复古　寄兴  
长愿如人意，一生无别离。  
妾当年少日，花似半开时。  

戴复古　寄兴  
黄金无足色，白璧有微瑕。  
求人不求备，妾愿老君家。  

戴复古　寄虚斋赵侍郎  
老眼开还阖，愁怀醉不醒。  
乾坤多变故，人物晓天星。  
药石匡时切，蓍龟见事灵。  
得公十数辈，亦足壮朝廷。  

戴复古　寄虚斋赵侍郎  
灾异天垂戒，安危事可知。  
试将黄雨证，请问白云司。  
对客论孤愤，伤时赋五噫。  
醉中忘万虑，安得酒如池。  

戴复古　寄寻梅  
寄声说与寻梅者，不在山边即水涯。  
又恐好枝为雪压，或生幽处被云遮。  
蜂黄涂额半含蕊，鹤膝翘空疏带花。  
此是寻梅端的处，折来须付与诗家。  

戴复古　寄姚楚州  
人材当世用，缓急敢辞难。  
身挟天威重，名惊贼胆寒。  
临机一着妙，入境众心安。  
闻已诛元恶，仍须问祸端。  

戴复古　寄姚楚州  
庸将几误国，流民亦弄兵。  
康时仗豪杰，了事是功名。  
车马长淮路，貔貅细柳营。  
山阳还旧观，并使虑尘清。  

戴复古　寄永嘉太守赵茂实  
龚黄古贤牧，政事见于今。  
疾恶风霜手，活人天地心。  
躬行循吏传，时作谢池吟。  
我欲依刘表，常忧老病侵。  

戴复古　寄永嘉太守赵茂实  
身为吟诗瘦，家因好谊贫。  
如何贤太守，不念可怜人。  
橘井谁知处，桃源莫问津。  
秋风吹白发，沧海老垂纶。  

戴复古　寄玉溪林逢吉六首  
经年不见玉溪翁，百里江山万里同。  
无计相从话心曲，时挥一纸寄西风。  

戴复古　寄玉溪林逢吉六首  
问君那向城中住，赖有清风濯市尘。  
门外数根杨柳树，细看别作一家春。  

戴复古　寄玉溪林逢吉六首  
心腹相知会面稀，一春未有盍簪期。  
西窗风雨愁眠夜，梦到君家赋小诗。  

戴复古　寄玉溪林逢吉六首  
陋巷深深屋数椽，以文为业砚为田。  
一觞一饭常留客，知是君家内子贤。  

戴复古　寄玉溪林逢吉六首  
老夫时作白头吟，爨下焦桐孰赏音。  
敢望荆溪作诗跋，自惭弊帚享千金。  

戴复古　寄玉溪林逢吉六首  
王建不能怜贾岛，吟边怀抱向谁开。  
扶病欲迎新太守，不知千骑几时来。  

戴复古　寄章泉先生赵昌父  
灵凤鸣朝阳，神龙不泥蟠。  
时兮不可为，昌父乃在山。  
思君二十年，见君良独难。  
时于邸报上，屡见得祠官。  
祠官禄不多，一贫其柰何。  
采芝亦可食，当作采芝歌。  
近者李侍郎，直言遭逐去。  
人皆笑其疏，君独有诗句。  
君为山中人，世事安得闻。  
入山恐未深，更入几重云。  

戴复古　寄赵德行  
平生幸甚识诸公，未免归为田舍翁。  
诗稿敢求经御览，客身自笑坐天穷。  
肯将钓手遮西日，独耸吟肩诉北风。  
枉使西山有遗恨，不能置我玉堂中。  

戴复古　寄赵鼎臣  
学如刘子政，不使校书天禄阁。  
文如李太白，不使待诏金銮殿。  
倚楼终日看庐山，赢得虚名闻九县。  
才忌太高，心忌太清。  
平平稳稳，为公为卿。  
骐骥可羁，乃归帝闲。  
麟凤莫驯，为瑞人间。  
人间为瑞徒能好，骐骥可羁终远到。  
岁寒心事几人知，手把梅花供一笑。  

戴复古　寄赵茂实大著二首  
久坐图书府，方登著作庭。  
人知才可敬，公以德为馨。  
议论参诸老，文章本六经。  
省中相别后，夜夜望奎星。  

戴复古　寄赵茂实大著二首  
词臣工笔墨，亦足致功勋。  
细草平戎策，兼为谕蜀文。  
一言关治乱，千载有知闻。  
应笑垂纶叟，愁吟对海云。  

戴复古　寄赵漳州话病  
听雨无聊赖，高眠独掩扉。  
塞鸿书不到，海燕约同归。  
吾道关通塞，人情有是非。  
荆州相别后，王粲更谁衣。  

戴复古　寄镇江王子文总卿  
一代文章手，官如水样清。  
三军皆饱德，诸将共谈兵。  
铁畒横天立，金山压浪平。  
北人向南望，□□月分明。  

戴复古　寄郑润甫提干  
吾乡有佳士，官小患才多。  
文可登词苑，直宜居谏坡。  
春风能活物，砥柱不随波。  
客里喜相遇，飘零柰我何。  

戴复古　寄朱仲是兼佥  
光阴日夜催吾老，已作鸡皮鹤发翁。  
万事装成百年梦，五行注定一生穷。  
残花但有凋零分，枯木难沾造化功。  
若见黄堂烦寄语，何如停我雪楼中。  

戴复古　家居复有江湖之兴  
寒儒家舍只寻常，破纸窗边折竹床。  
接物罕逢人可语，寻春多被雨相妨。  
庭垂竹叶因思酒，室有兰花不炷香。  
到底闭门非我事，白鸥心性五湖傍。  

戴复古　家中作  
四海飘零似落花，十年秋鬓带霜华。  
归无驷马空题柱，敝尽貂裘忙到家。  
触目半成愁境界，安心旋办老生涯。  
可怜持蟹持杯手，小圃携锄学种瓜。  

戴复古　嘉定甲戌孟秋二十有七日起居舍人兼直学士院真德秀上殿直前奏边事  
禁城鸡唱金门开，起居舍人携疏来。  
榻前一奏一万字，历历写出忠义怀。  
顿首惶恐臣昧死，越录敢言天下事。  
百年河洛行胡朔，恨满东南天一角。  
夷甫诸人责未酬，志士愁眠剑锋落。  
天意未回事难举，乡来一试成千误。  
尤羊频岁自相屠，盛衰大抵由天数。  
昨臣衔命出疆时，自期有去必无归。  
屈膝穹庐当愤死，天相孤忠半道回。  
金山之下长江水，击楫中流书壮志。  
东风吹上妙高台，略望江淮见形势。  
形势从来只如此，几年待得天时至。  
朝廷为计保万全，往往忘却前朝耻。  
臣今未暇论规恢，胡虏已忘何虑哉。  
中原旷地无人管，政恐英雄生草莱。  
北方苦饥民骨立，万一东来窃吾粟。  
边头诸州无铁壁，供问谁能备仓卒。  
请朝廷厉精兵，择良将。  
办多多，策上上。  
更选人材，老练通达。  
分守要冲，讲明方略。  
一贤可作万里城，一人可当百万兵。  
坐令国势九鼎重，所赖君心一点明。  
长笺奏彻龙颜悦，继言臣愚进此说。  
言虽甚鄙用甚切，宸断必行天下福，  
勿谓儒生论迂阔。臣之肝胆与人别，  
读书岂为文章设。王师若出定中原，  
玉堂敢草平羌策。  

戴复古　嘉熙己亥大旱荒庚子夏麦熟  
四野萧条甚，百年无此荒。  
早禾遭夏旱，晚稻被虫伤。  
富室无储粟，农家已绝粮。  
逢人相告语，生理尚茫茫。  

戴复古　嘉熙己亥大旱荒庚子夏麦熟  
旱潦并为虐，三农哭岁饥。  
当秋谷价贵，出广米船稀。  
救死知吾拙，谋生恐计非。  
固穷君子事，办采北山薇。  

戴复古　嘉熙己亥大旱荒庚子夏麦熟  
饿喙偏生事，空言不疗饥。  
谁知岁丰歉，实系国安危。  
世变到极处，人心无藉时。  
客来谈盗贼，相对各愁眉。  

戴复古　嘉熙己亥大旱荒庚子夏麦熟  
琐琐饥年事，髒髒谷价高。  
人将委沟壑，谁肯发仓厫。  
涸沼鱼枯死，荒村犬饿号。  
与人同一饱，安得米千艘。  

戴复古　嘉熙己亥大旱荒庚子夏麦熟  
濒海数十里，饥民及万家。  
雨多忧坏麦，春好忍看花。  
凿浅疏田水，占晴视晚霞。  
老农如鬼瘦，不住作生涯。  

戴复古　嘉熙己亥大旱荒庚子夏麦熟  
积雨喜新霁，山禽亦好音。  
白云开旷野，红日照高林。  
歉岁地惜宝，惠民天用心。  
君看大麦熟，颗颗是黄金。  

戴复古　简陈叔方问病  
闻君卧病知何病，医者难从脉上寻。  
自是读书多损气，或缘忧国重惊心。  
饱参妙理床头易，细写幽怀膝上琴。  
蛇影无疑自无恙，此方何止直千金。  

戴复古　简曾才叔  
虚庭贮明月，酒醒独登楼。  
偶逐一笑乐，遂成三夕留。  
乌鸦工报晓，蟋蟀早吟秋。  
欲赴东溪约，烦君具小舟。  

戴复古　见湖南绣使陈益甫大著  
手揽澄清辔，声名汉范滂。  
一台振风采，列郡正权纲。  
衡岳势增重，文星日有光。  
金门虽藐藐，玉节自堂堂。  

戴复古　见湖南绣使陈益甫大著  
麾节罗群彦，朝廷只数公。  
近民多惠泽，望阙负孤忠。  
星殒京城震，沙移海水通。  
欲知休咎证，无路问苍穹。  

戴复古　见湖南绣使陈益甫大著  
敢写散人号，来登君子堂。  
论文才力短，忧世话头长。  
老不堪行路，心思归故乡。  
数行诗后语，夜夜吐光芒。  

戴复古　见淮东制帅赵南仲侍郎相待厚甚特送买山钱又欲刊石屏诗置于扬州郡  
如公当向古人求，识面何须万户侯。  
浪说钓鳌游瀚海，真成骑鹤上扬州。  
受恩多处难为别，宿酒醒时始觉愁。  
回首平山堂下路，不堪风雨送归舟。  

戴复古　见江东绣衣袁广微  
宇宙归微数，安危委大臣。  
金门一回首，玉节久临民。  
雅志思行古，清风不受尘。  
洁斋家学旧，用处日如新。  

戴复古　见名园荒废有感  
乔木无留影，残花尚假妍。  
荒池蛙叫噪，破屋燕周旋。  
富贵偏多事，风流得几年。  
墙东有寒士，书种世相传。  

戴复古　见山居可喜  
一溪盘曲到阶除，四面青山画不如。  
修竹罩门梅夹路，诗人居处野人居。  

戴复古　见曾提刑兼安抚  
传家学术用如新，风采英英照七闽。  
澄按并开都督府，平反专奉太夫人。  
关河未定心忧国，麾节相仍泽在民。  
闻说青云多故旧，不应久作外台臣。  

戴复古　见赵知道运使  
饱食武昌鱼，不如归故庐。  
盟鸥还海道，问雁觅家书。  
又把乡人刺，来投使者车。  
东园桃与李，莫使着花疏。  

戴复古　建昌道上  
凛凛北风劲，行行西路赊。  
人情甘淡薄，世事苦参差。  
酒易逢知己，诗难遇作家。  
林间数点雪，错认是梅花。  

戴复古　江滨晓步  
津头晓步落潮痕，行尽蒲根到柳根。  
雁影参差半江月，鸡声咿喔数家村。  
求鱼看下连筒钓，乞火听敲雘舍门。  
斜得锦城无此景，欲将图画寄王孙。  

戴复古　江村何宏甫载酒过清江  
玉笥千峰雨，金风十日秋。  
谁能多载酒，来此共登楼。  
山立阅万变，溪深纳众流。  
故人归未得，我亦为诗留。  

戴复古　江村晚眺二首  
数点归鸦过别村，隔滩渔笛远相闻。  
菰蒲断岸潮痕湿，日落空江生白云。  

戴复古　江村晚眺二首  
江头落日照平沙，潮退渔舠阁岸斜。  
白鸟一双临水立，见人惊起入芦花。  

戴复古　江皋  
江皋有闲客，独立对秋风。  
白鸟来无数，青林望不穷。  
斜阳方照晚，新月早腾空。  
得句从谁语，倾心酒碗中。  

戴复古　江南新体  
郎船江下泊，妾家楼上住。  
朝朝暮暮间，上下两相顾。  
相顾不相亲，风波愁杀人。  

戴复古　江山  
借得茅楼一倚栏，见成诗句满江天。  
归鸦啼处客投宿，野鸭飞边人上船。  
老眼尚嫌随物转，闲心可惜被贫牵。  
平生错做功名梦，金印何时二顷贤。  

戴复古　江上  
扁舟泊江渚，喜近酒家门。  
出网鱼虾活，投林鸟雀喧。  
无桥通竹处，有路到桃源。  
一见南塘字，凄然忆故园。  

戴复古　江上  
山束江流急，云兼雾气深。  
轻鸥闲态度，孤雁苦声音。  
客路行无极，风光古又今。  
梅花出篱落，幽事颇关心。  

戴复古　江上  
江上维舟稳，人间行路难。  
数朝花雨细，一夜社风寒。  
燕语能留客，蛙鸣岂为官。  
苦吟成底事，赢得瘦团栾。  

戴复古　江上夜坐怀严仪卿李友山  
江清天影动，楼近角声雄。  
杨柳枝枝月，芭蕉叶叶风。  
佳人难再得，良夜与谁同。  
别后知何处，吟诗句句工。  

戴复古　江西壬辰秋大旱饥临江守王幼学监簿极力救民癸巳夏不雨几成荐饿监  
恳切金章奏，精诚玉帝知。  
稻粱民性命，丰歉国安危。  
苗秀方成实，雨来还及时。  
人能合天意，天亦顺人为。  

戴复古　江西壬辰秋大旱饥临江守王幼学监簿极力救民癸巳夏不雨几成荐饿监  
天续饥民命，神知太守心。  
骄昫化霖雨，六月借春阴。  
早稻先秋熟，晚田储水深。  
去年饥欲死，不料到于今。  

戴复古　江阴浮远堂  
横冈下瞰大江流，浮远堂前万里愁。  
最苦无山遮望眼，淮南极目尽神州。  

戴复古　江涨见移居者  
夏潦连秋涨，人家水半门。  
都抛破茅屋，移住小山村。  
聒聒笼鸡犬，累累带子孙。  
安居华屋者，应觉此身尊。  

戴复古　江州德化县漪岚堂尽得庐山之胜醉中作此呈赵明府  
不羡君为花县宰，羡君日坐漪岚堂。  
有时酒兴兼诗兴，无限山光与水光。  
百姓熙熙知教化，群胥凛凛对风霜。  
公馀置酒看桃李，醉倒花前客自狂。  

戴复古　焦山  
江接海冥冥，山连岛树青。  
似非人境界，宜有佛宫庭。  
藏压蟠龙宅，潮渰瘗鹤铭。  
西岩更清绝，心与酒俱醒。  

戴复古　诘燕  
去年汝来巢我屋，梁间污泥高一尺。  
啄腥抛秽不汝厌，生长群雏我护惜。  
家贫惠爱不及人，自谓于汝独有力。  
不望汝如灵蛇衔宝珠，雀献金环来报德。  
春风期汝一相顾，对语茅檐慰岑寂。  
如何今年来，于我绝踪迹。  
一贪帘幕画堂间，便视吾庐为弃物。  

戴复古　婕妤词  
纨扇六月时，似妾君恩重。  
避暑南薰殿，清风随扇动。  
妾时侍君王，常得沾馀凉。  
秋风飒庭树，团团无用处。  
妾亦宠顾衰，栖栖度朝暮。  
扇为无情物，用舍不知恤。  
妾有深宫怨，无情不如扇。  

戴复古　解后乐清主簿姜昌龄一见如平生欢同宿能仁  
雁去荡犹在，龙居山亦灵。  
高峰穿碧落，虚谷吸沧溟。  
愁见僧头白，喜逢君眼青。  
灯前闻妙语，字字摘天星。  

戴复古　借韵书怀  
虚气撑枯腹，长身到老贫。  
高吟常骇俗，烂醉若骄人。  
京洛繁华梦，江湖浩荡春。  
布衣如雪白，不受庾公尘。  

戴复古　巾子山翠微阁  
双峰直上与天参，僧共白云栖一庵。  
今古诗人吟不尽，好山无数在江南。  

戴复古　金陵游览用刘子明韵  
英雄割据已焉战，逝水滔滔去不回。  
里巷难寻王谢宅，江山空对凤凰台。  
登临无伴诗为侣，兴废不知梅自开。  
同是游人不同乐，青楼歌舞待君来。  

戴复古　金山  
水涌孤峰出，波深日夜闻。  
重岩戌铁屋，双塔碍行云。  
天地八窗迥，江淮两岸分。  
登临多感慨，北雁又成群。  

戴复古　京口别石龟翁际可  
把剑樽前砍地歌，有何留恋此蹉跎。  
心期难与俗子道，世事不如人意多。  
莲叶已空犹有藕，菊花虽老不成莎。  
扁舟四海五湖上，何处不堪披钓簑。  

戴复古　京口喜雨楼落成呈史固叔侍郎  
京口画楼三百所，第一新楼名喜雨。  
大鹏展翼到中天，化作檐楹不飞去。  
一日登临天下奇，华灯照夜万琉璃。  
上与星辰共罗列，下映十里莲花池。  
泰山为曲海为酿，手挈五湖为畒盎。  
银糟香沸碧瑶春，歌舞当垆多丽人。  
使君歌了人皆饮，更赏谷中花似锦。  
五兵不用用酒兵，折冲樽俎边尘寝。  
兹楼屹作东南美，孰识黄堂命名意。  
特将此酒噀为霖，四海九州同一醉。  

戴复古　京口遇薛野鹤  
天下江山第一州，可能无地着诗流。  
黄金不爱买官职，白发犹堪上酒楼。  
懊恨牡丹遭雨厄，叮咛芍药为春留。  
狂吟有禁风骚歇，语燕啼莺代唱酬。  

戴复古　净明  
林峦相掩映，岩谷独玲珑。  
下置维摩室，上通龙伯宫。  
灵珠四时雨，秋水一帘风。  
甚欲观新月，山高脚力穷。  

戴复古　静寄孟运管招客皆藏春侍郎故人因与花翁孙季蕃话旧有感  
来访藏春宅，因登静寄堂。  
异香薰宝鼎，清乐送瑶觞。  
穿行过花所，寻梅见海棠。  
白头思往事，无语立斜阳。  

戴复古　静斋张敏则舍人赠诗因用其韵为酬  
胸次诗书一派清，学如耕稼到秋成。  
十年闭户存吾道，万事无心逐世情。  
叶落花开关气数，山长水远是功名。  
摩挲老眼看新贵，九鼎鸿毛孰重轻。  

戴复古　九日  
醉来风帽半欹斜，风度他乡对菊花。  
最苦酒徒星散后，见人儿女倍思家。  

戴复古　九日  
今日知何日，他乡忆故乡。  
黄花一杯酒，白发几重阳。  
日晚鸦争宿，天寒雁叫霜。  
客中无此醉，何以敌凄凉。  

戴复古　九日登裴公亭得无灾可避自登山之句何季皋滕审言炎之击节足以成篇  
良辰乐事两相关，不可不求今日闲。  
有酒能赊堪荐菊，无灾可避自登山。  
心怀屈贾千年上，身在潇湘八景间。  
好向樽前开笑口，人生枉自作愁颜。  

戴复古　九日槠洲舟中  
几年重九客他州，少泊槠田古渡头。  
人向饮中言我乐，谁知笑里是吾愁。  
黄华可忍抛三径，白发犹堪柰几秋。  
今日登高无处所，一樽携上枕江楼。  

戴复古　九月七日江上阻风  
舣棹依乔木，扶筇涉浅沙。  
云山多态度，水月两光华。  
白首吟诗客，青帘卖酒家。  
明朝风不定，来此醉黄花。  

戴复古　久客还乡  
短檐纱帽旧麻衣，铁杖扶衰步履迟。  
老去分为无用物，客游谁道有归时。  
丰年村落家家酒，秋日楼台处处诗。  
生长此方真乐土，江淮百姓政流离。  

戴复古　久寓泉南待一故人消息桂隐诸葛如晦谓客舍不可住借一园亭安下即事  
寄迹小园中，自笑客异乡。  
东家送槟榔，西家送槟榔。  
咀嚼唇齿赤，亦能醉我肠。  
南人敬爱客，以此当茶汤。  
殷勤谢其来，此意不可忘。  

戴复古　久寓泉南待一故人消息桂隐诸葛如晦谓客舍不可住借一园亭安下即事  
寄迹小园中，岂不胜旅舍。  
俗事无交加，客身自闲暇。  
邻家有酒沽，杯盘亦可借。  
吟侣适相过，新诗堪脍炙。  
足以慰我怀，留连日至夜。  

戴复古　久寓泉南待一故人消息桂隐诸葛如晦谓客舍不可住借一园亭安下即事  
寄迹小园中，数椽亦潇洒。  
主人既相知，此地可久假。  
县官送月粮，邻翁供菜把。  
咫尺是屠门，亦有卖鲜者。  
里巷通往来，欲结鸡豚社。  

戴复古　久寓泉南待一故人消息桂隐诸葛如晦谓客舍不可住借一园亭安下即事  
寄迹小园中，馀春接初夏。  
问木木成阴，问花花已谢。  
黄鹂出幽谷，杜鹃叫长夜。  
把酒酌园婆，远客此税驾。  
有时吟声高，鬼神莫惊怕。  

戴复古　久寓泉南待一故人消息桂隐诸葛如晦谓客舍不可住借一园亭安下即事  
寄迹小园中，一心安淡薄。  
每坐竹间亭，不知近城郭。  
昨日看花开，今日见花落。  
静中观物化，妙处在一觉。  
委身以顺命，无忧亦无乐。  

戴复古　久寓泉南待一故人消息桂隐诸葛如晦谓客舍不可住借一园亭安下即事  
寄迹小园中，第一薪水便。  
逐一炊黄粱，兼得鱼虾贱。  
饱饭日无营，遮眼有书卷。  
时逢好客来，应接不知倦。  
最苦风雨时，有人招夜晏。  

戴复古　久寓泉南待一故人消息桂隐诸葛如晦谓客舍不可住借一园亭安下即事  
寄迹小园中，新晴风日丽。  
好鸟竹间鸣，野鹤空中唳。  
悠然动诗兴，行吟抚松桂。  
久客若忘归，此身笑匏系。  
五月倘未行，尚及食丹荔。  

戴复古　久寓泉南待一故人消息桂隐诸葛如晦谓客舍不可住借一园亭安下即事  
寄迹小园中，颇欲閟形影。  
谁为饶舌者，太守忽相请。  
开心论时务，细语及诗境。  
坐中有蛮客，狂言事驰骋。  
明日酒醒来，熟思令人瘿。  

戴复古　久寓泉南待一故人消息桂隐诸葛如晦谓客舍不可住借一园亭安下即事  
寄迹小园中，忽有乌衣至。  
手中执圆封，州府特遣馈。  
罗列满吾前，礼数颇周致。  
四雘来聚观，若有流涎意。  
呼童急开樽，四雘同一醉。  

戴复古　久寓泉南待一故人消息桂隐诸葛如晦谓客舍不可住借一园亭安下即事  
寄迹小园中，倒指五十日。  
既得故人书，南游吾事毕。  
再拜谢主翁，奉还此一室。  
云萍聚复散，欲住住不得。  
折柳当马鞭，明朝有行色。  

戴复古　菊坡崔参政说平叛卒不得已拜经略之命岂敢言功  
角巾私第自逍遥，诸老之中此老高。  
无可柰何怀印绶，甚非得已用弓力。  
风生玉帐千兵肃，天落金牌一札褒。  
缓急经心护乡井，生憎儿辈说功劳。  

戴复古　句  
就中一种芙蓉别，只恐鹅黄学道妆。  

戴复古　句  
槎牙老树得春早，摘索好枝如雪攀。  

戴复古　句  
每遇花时人竞取，只愁斫尽春风枝。  

戴复古　句  
诗骨梅花瘦，归心江水流。  

戴复古　觉慈寺  
踏破白云登上方，自嫌尘土涴禅床。  
千山月色令人醉，半夜梅花入梦香。  
深谷不妨春到早，老僧殊为客来忙。  
山童懒惯劳呼唤，自拗枯松煮术汤。  

戴复古　君玉同访岂潜饮间君度曼卿不约而至鹤方换翎羽出舞于桂花之下不可  
秋来常日雨，雨霁忽秋深。  
鹤换一身雪，花开满树金。  
三杯动情性，一笑付园林。  
莫怪先归去，衰翁薄疾侵。  

戴复古　郡圃寒食  
与民同乐一开园，佳节何曾禁得烟。  
拍岸绿波浮舴艋，翻空红袖打秋千。  
眼看花柳心如醉，身在蓬瀛我亦仙。  
明日徐翁坟上约，欲求竹帚恐无缘。  

戴复古　客行河水东  
客行河水东，客行河水西。  
客行河水南，客行河水北。  
行行无已时，朱颜变老色。  
至人栖一方，庭户罗八极。  
保心如止水，不受万物役。  
有道肥其躯，故能适所息。  

戴复古　客游  
不能郁郁窟中藏，大笑出门游四方。  
与世周旋持酒盏，观人胜败坐棋坊。  
倒餐甘蔗入佳境，昼着锦衣归故乡。  
此志十年犹未遂，倚楼心事楚天长。  

戴复古　客中秋晚  
榴花才放客辞家，客里因循见菊花。  
独坐西楼对风雨，天寒犹自着轻纱。  

戴复古　客中岁晚呈何宏甫  
岁事费料理，三杯意适然。  
与其愁度日，曷若醉忘年。  
桑落冬前酒，梅花雪后天。  
不知身是客，多谢主人贤。  

戴复古　客自邵武来言王野使君平寇  
闻说贼来日，君能判死生。  
扁舟载母去，倚剑到天明。  
百姓各逃命，四旁无援兵。  
王尊岂非勇，独自守孤城。  

戴复古　客自邵武来言王野使君平寇  
太守自监军，片胆大如身。  
立马斩数贼，犒军捐万缗。  
威行千里外，手活一城民。  
孰谓书生怯，书生中有人。  

戴复古　口号送椰心簟刘使君  
适有椰心席，殷勤持赠君。  
来从三屿国，织作五花文。  
凉暖宜冬夏，清光隔垢氛。  
桃笙与蕲簟，优劣迥然分。  

戴复古　哭赵紫芝  
呜呼赵紫芝，其命止于斯。  
东晋时人物，晚唐家数诗。  
瘦因吟思苦，穷为宦情痴。  
忆在藏春圃，花边细话时。  

戴复古　括苍石门瀑布  
少泊石门观瀑布，明知是水却疑非。  
乱抛雪玉从天下，散作云烟到地飞。  
夜听萧萧洗尘梦，风吹细细湿人衣。  
谢公蜡屐经行处，闻有留题在翠微。  

戴复古　腊梅二首  
天寒好风日，清香透窗纱。  
谁知蜜脾底，有此返魂花。  

戴复古　腊梅二首  
篱菊抱香死，化入岁寒枝。  
依然色尚黄，雪中开更奇。  

戴复古　懒不作书急口令寄朝士  
老病懒作书，行藏诗上见。  
一心不相忘，千里如对面。  
我已八十翁，此身宁久绊。  
诸君才杰出，玉石自有辩。  
随才供任使，小大皆众选。  
明君用良弼，治道方一变。  
与之致太平，朝廷还旧观。  
老夫眼尚明，细把诸君看。  
试将草草书，用写区区愿。  
一愿善调燮，二愿强加饭。  
三愿保太平，官职日九转。  

戴复古　瑯琊山中废寺  
欲访山中寺，沿堤石甽长。  
宝坊兵后废，御帖窑中藏。  
故址生秋草，寒窗带夕阳。  
孤僧出迎客，满口话凄凉。  

戴复古　黎明府见示令叔显谟开国墓志求诗为赋三首  
巴蜀何多事，贤能见一时。  
才为花县宰，早受菊坡知。  
关外科民急，兴元易帅迟。  
预曾陈利病，人不信著龟。  

戴复古　黎明府见示令叔显谟开国墓志求诗为赋三首  
虏横干戈密，官清财赋强。  
饥年无饿莩，乱后有金汤。  
五郡树佳政，诸公交荐章。  
忠言动天听，惜去把麾忙。  

戴复古　黎明府见示令叔显谟开国墓志求诗为赋三首  
寄家苕霅上，万里故乡愁。  
未入金门奏，还为玉局游。  
孤忠徒耿耿，一病竟休休。  
为国惜人物，凄然老泪流。  

戴复古　黎明府约寻梅  
霁雪园林粲陆离，九峰山下探梅时。  
三川风月醉中见，百里襟怀琴上知。  
老树著花春到早，长街笼烛夜归迟。  
奚囊一路生光采，中有琴堂唱和诗。  

戴复古　李敷文酌别席上口占  
客子明朝早问程，樽前今夜苦为情。  
使君亦恐伤离别，不使佳人唱渭城。  

戴复古　李计使领客游白云景泰  
天近刚风吹面寒，绣衣玉立白云间。  
沧波万顷海南海，翠碧几重山外山。  
自觉登临无限意，谁思富贵不如闲。  
前峰若个神仙宅，指点烟霞见一斑。  

戴复古　李季允侍郎舟中  
忆昨枫桥既语离，何期千里又相随。  
太湖不见鸱夷子，秋浦同寻杜牧之。  
灯火船窗深夜话，江山客路早冬诗。  
人间草木空无数，除却梅花莫我知。  

戴复古　李深道得苏养直所为深字韵一首不知题何处景俾跋其后  
都来五十有六字，写出山林无限奇。  
当日所题何处景，只今但见后湖诗。  
一言一语堪传世，某水某丘仍属谁。  
试向愁烟推白鸟，无情白鸟又何知。  

戴复古　李深道得苏养直所写深字韵诗  
表出尘埃外，浓董兰蕙香。  
风流晋人物，高古汉文章。  
老眼不多见，前程岂易量。  
三杯话胸臆，一笑对云骧。  

戴复古　李司直会客吴运干有诗次韵  
使君高会集群仙，也使狂夫坐细毡。  
白璧一双酬议论，青春十载棹觥船。  
客愁遇酒退三舍，梅信与春开一先。  
已办扁舟明日去，几时重得到花前。  

戴复古　李友山索诗卷汀州急递到昭武  
清时无事更年丰，两地风光诗咏中。  
可是山前无警报，旗铃千里递诗筒。  

戴复古　李友山诸丈甚喜得朋留连日久月洲乃友山道号  
此身到处自悠悠，一笑非为越女留。  
风雨不妨鸡戒晓，江湖又见雁横秋。  
途中有客居岩谷，天下何人似月洲。  
颇欲相从溪上住，诸君许我卜雘否。  

戴复古　立春后二首  
夕望春风至，还经闰月迟。  
梅花丈人行，柳色少年时。  
爱酒常无伴，吟诗近得师。  
离骚变风雅，当效楚臣为。  

戴复古　立春后二首  
东风吹竹屋，无数落梅花。  
冻雀栖檐角，饥乌啄草芽。  
家乡劳夜梦，客路又春华。  
莫讶狂夫醉，西楼酒可赊。  

戴复古　栗斋巩仲至以元结文集为韵  
寻常被酒时，归到急投枕。  
为爱次山文，今夜醉忘寝。  
伟哉浯溪碑，千载气凛凛。  
舂陵贼退篇，少陵犹敛衽。  
文章自一家，其意则古甚。  
大羹遗五味，纯素薄文锦。  
聱牙不同俗，斯人异所禀。  
君君望尧舜，人人欲仓廪。  
古道不可行，时对窳樽饮。  

戴复古　两山赵仁甫宰临安有武学生张丈相访酒边弄刀舞剑甚可观因成七言县  
风流晋宋时人物，花县鸣琴调甚新。  
不厌开樽留剑客，仍能下榻待诗人。  
九龙池馆空陈迹，十锦山川自好春。  
但见清吟度白日，不知佳政最宜民。  

戴复古　林伯仁话别二绝  
别酒三杯醉不知，梅花岭外故人稀。  
片心暗逐白云去，日日向君行处飞。  

戴复古　林伯仁话别二绝  
茉莉花边把酒卮，恍榔树下共谈诗。  
醉来一枕西窗下，酒醒方知有别离。  

戴复古　林下得月以木阴蔽遮为恨  
夏日思栽千树林，月明恨不扫寒阴。  
眼前物物皆如此，世事何能两遂心。  

戴复古　临江军新岁呈王幼学监簿  
梦说去年事，诗从昨夜吟。  
三杯新岁酒，千里故乡心。  
人共梅花老，愁连江水深。  
家书忽在眼，一纸直千金。  

戴复古　临江小泊  
舣舟杨柳下，一笑上茶楼。  
适与胡僧遇，非因越女留。  
云行山自在，沙合水分流。  
独酌临清泚，知心是白鸥。  

戴复古　灵壁石歌为方岩王侍郎作  
灵壁一峰天下奇，体势雄伟身巍巍，  
巨灵怒拗天柱掷。平地苍龙骧首尾，  
两片黑云腰夹之。声如青铜色碧玉，  
秀润四时岚翠湿。乾坤所宝落世间，  
鬼神上诉天公泣。谓有非常人，  
致此非常物。可磨斫贼剑，  
可倚击奸笏。可祝不老年。  
可比至刚德。自从突兀在眼前，  
溪山日夜生颜色。君不见杭州风流白使君，  
雅爱天竺双云根。又不见奇章公家太湖碧，  
高下品题分甲乙。二公名与石不磨，  
今到方岩有灵壁。我来欲作灵壁歌，  
击石一唱三摩挲。秋风萧萧淮水波，  
中分南北横干戈。胡尘埋没汉山河，  
泗滨灵壁今如何。安得此石来岩阿，  
郁然盘礴中原气，对此令人感慨多。  

戴复古　灵峰灵岩有天柱石屏之胜自昔号二灵  
骇见二灵景，山林体势豪。  
插空天柱壮，障日石屏高。  
览胜苦不足，登危不惮劳。  
白云飞动处，绝壁走猿猱。  

戴复古　灵洲  
一台中立郁苍苍，四面山光接水光。  
潮信往来知气候，鼋精出没兆灾祥。  
烟生茶灶僧留款，风展蒲帆客去忙。  
白发东坡在何许，两行遗墨照琳琅。  

戴复古　灵洲梅花  
穿林傍水几平章，合有春风到草堂。  
自入冬来多是暖，无寻花处却闻香。  
枝南枝北一轮月，山后山前两履霜。  
直看过年开未了，醉吟且放老夫狂。  

戴复古　刘兴伯黄希宋苏希亮慧力寺避暑  
何处避炎热，相期过宝坊。  
万松深处坐，六月午时凉。  
钟磬出深屋，江山界短墙。  
醉来归兴懒，留宿赞公房。  

戴复古　刘折父为吴子才索赋云山燕居  
燕居适所息，非怀傲世心。  
白云自舒卷，青山无古今。  
中有动静机，杳眇谐素襟。  
以时为出处，怀人抚瑶琴。  
平生披短褐，时来或华簪。  
世论倘不合，矢口不如喑。  
避影长松下，洗耳清溪浔。  
慎勿出云外，黄尘三尺深。  

戴复古　刘子及赠瑞桂  
秋光点点明人眼，不比寻常岩桂花。  
天与刘郎作嘉瑞，枝枝金粟间丹砂。  

戴复古　留守参政大资范公余同年进士往岁帅桂林题刻最多四方传之暇日尝与  
宣政喜边功，隆兑筑州县。  
程公自名岩，刻石记所建。  
得既不偿费，中兴弃不缮。  
诞谩磨崖辞，当日妄夸衒。  
英英石湖仙，改作壶天观。  
壁间三大字，庄重如峨弁。  
诗文鸾鹤音，笔势龙蛇变。  
登高瞰洞户，漓水澄如练。  
胜概耸灵台，遐观起三叹。  
玲珑二十四，妙墨镌题遍。  
我来为拂尘，端若侍颜面。  
邦人颂遗爱，寿骨癯且健。  
今坐玉麟堂，安得使之见。  

戴复古　六月三日闻王鉴除殿前都虞候孟枢除夔路策应大使时制司籍定渔船守  
闻说北风凛，其然其不然。  
新除策应使，急点守江船。  
设险浑无地，扶危赖有天。  
吾皇自神武，北伐美周宣。  

戴复古　隆兴度夏借东湖驿安下  
面对一池荷，四旁杨柳坡。  
树阴遮日少，屋敞受风多。  
疑是清凉国，暂为安乐窝。  
人人争避暑，老子自婆娑。  

戴复古　楼上观山  
九陌黄尘没马头，人来人去几时休。  
谁家有酒身无事，长对青山不下楼。  

戴复古　卢申之正字得春郊牧养图二本有楼攻愧先生题诗且徵予作  
竹弓鸣，雁鸭惊。  
飞来别浦无人境，春风不摇杨柳影。  
长颈纷纷占作家，半游波面半眠沙。  
或行或立或如舞，或只或双或群聚。  
饮啄浮沉多态度，物情闲暇世忘机。  
分明一片太古时，巧伪不作民熙熙。  

戴复古　卢申之正字得春郊牧养图二本有楼攻愧先生题诗且徵予作  
我之居，元在野，平生惯识牛羊者。  
今见蒲江出此图，半日不如渠是画。  
一犍当前转头立，一犍度浦毛犹湿。  
中有一苍骑以牧，{羊古}羜相随数十足。  
殿后两枚黄觳觫，分明如活下前坡。  
路转南山春草多，耳根只欠牧儿歌。  

戴复古　卢申之正字小酌  
清境无尘杂，羁怀向此开。  
主人有风度，和我不尘埃。  
倚竹评诗句，拈花泛酒杯。  
出门见明月，客去又招回。  

戴复古　庐陵城外  
郭外人烟好，行行过北阡。  
迎船分社肉，汲井种春田。  
绿树前村路，黄梅细雨天。  
客游乡土别，景物只同然。  

戴复古　庐山  
山灵未许到天池，又作西林一宿期。  
寺是晋时陶侃宅，记传隋代率更碑。  
山椒云气易为雨，客子情怀多费诗。  
暂借蒲团学禅寂，茶烟飞绕鬓边丝。  

戴复古　庐山  
道人问我看庐山，地上争如阁上看。  
呈露千峰秋落木，雕锼万象客凭栏。  
静中见得天机妙，闲里回观世路难。  
管领风光有微憾，桂花香里酒瓶乾。  

戴复古　庐山  
拥鼻行吟上下廊，今宵又宿赞公房。  
松摇半夜风声壮，桂染中秋月色香。  
白石清泉闻笑语，名山大泽出文章。  
老夫甘作无名者，不逐纷纷举子忙。  

戴复古　庐山  
乘鸾不见李腾空，试与寻真访故宫。  
黄叶堆边觅行路，紫烟深处望仙踪。  
眼高天近千山上，身共云栖一壑中。  
九叠屏风三叠水，更无诗句可形容。  

戴复古　庐山马上  
青松路径白云关，有客来寻半日闲。  
十载灞桥驴子上，争如骑马看庐山。  

戴复古　庐州界上寄丰帅  
身健心先老，时危事愈乖。  
无成携短剑，有恨满长淮。  
村酒时时醉，山肴日日斋。  
功名非我有，何处问生涯。  

戴复古　庐州帅李仲诗春风亭会客有尘字韵诗和者甚多韵拘无好语  
玉关人老鬓丝新，千里长城在一身。  
气使黄金结豪杰。手挥白羽静风尘。  
山河四望亭中景，桃李一开天下春。  
乡日满城骑战马，而今四野尽耕民。  

戴复古　绿阴亭自唐时有之到今五百年卢肇二三公题诗之后吟声寂寂久矣亭前  
五百年前作此亭，亭前古木绿阴清。  
而今古木无存者，赖有新亭击旧名。  

戴复古　绿阴亭自唐时有之到今五百年卢肇二三公题诗之后吟声寂寂久矣亭前  
惨惨秋风吹客襟，唐人遗迹宋人吟。  
浮云世事多迁变，不独此亭无绿阴。  

戴复古　绿阴亭自唐时有之到今五百年卢肇二三公题诗之后吟声寂寂久矣亭前  
远山横碧一溪清，白鸟飞边落照明。  
吏散庭阶一无事，绿阴亭上又诗成。  

戴复古　绿阴亭自唐时有之到今五百年卢肇二三公题诗之后吟声寂寂久矣亭前  
政是国家多事秋，渝川县尉亦风流。  
吟诗不废公家事，坐使孟郊输一筹。  

戴复古　罗敷词  
妾本秦氏女，今春嫁王郎。  
夫家重蚕事，出采陌上桑。  
低枝采易残，高枝手难扳。  
踏踏竹梯登树杪，心思蚕多苦叶少。  
举头桑枝挂鬓唇，转身桑枝勾破裙。  
辛苦事蚕桑，实为良家人。  
使君奚所为，见妾驻车轮。  
使君口有言，罗敷耳无闻。  
蚕饥蚕饥，采叶急归。  

戴复古　罗汉寺  
半空紫翠隔微茫，隐隐钟声落下方。  
名胜直同天地老，青山不管古今忙。  
散分瀑布烟霞润，点检苍松岁月长。  
绝顶好云如恋客，尽教怡阅到斜阳。  

戴复古　麻城道中  
三杯成小醉，行处总堪诗。  
临水知鱼乐，观山爱马迟。  
林塘飞翡翠，篱落带酴醾。  
问讯边头事，溪翁总不知。  

戴复古　买归舟篙子请占牌戏成口号  
诈称官职不如休，白板无题又可羞。  
只写江湖散人号，不然书作醉乡侯。  

戴复古　梅  
孤标粲粲压群葩，独占春风管岁华。  
几树参差江上路，数枝装点野人家。  
冰池照影何须月，雪岸闻香不见花。  
绝似林间隐君子，自从幽处作生涯。  

戴复古　梅花  
细把南枝看，百花无此奇。  
夜深钟月魄，□□□□□。  
古树龙其似，寒香蝶不知。  
幽兰开亦早，二妙喜同时。  

戴复古　梅花  
潇洒春葩缟寿阳，百花惟有此花强。  
月中分外精神出，雪里几多风味长。  
折向书窗疑是玉，吟来齿颊亦生香。  
年年茅舍江村畔，勾引诗人费品量。  

戴复古　梦与赵用父王子文陈叔方相会甚款  
鼎足当州县，别来音问稀。  
故人俱显达，吾道亦光辉。  
三凤梦中见，孤鸿天外飞。  
应怜江海客，白首未成归。  

戴复古　梦中题林逢吉轩壁觉来全篇可读天明忘了落句  
嚣尘不到眼，潇洒似僧家。  
风月三千首，图书四十车。  
绿垂当户柳，红映隔墙花。  
好读天台赋，登楼咏落霞。  

戴复古　梦中亦役役  
半夜群动息，五更百梦残。  
天鸡啼一声，万枕不遑安。  
一日一百刻，能得几刻闲。  
当其闲睡时，作梦更¤　端。  
穷者梦富贵，达者梦神仙。  
梦中亦役役，人生良鲜欢。  

戴复古　觅　　药代简岂潜  
照映亭池芍药春，红红白白斗精神。  
与其雨打风吹去，争似殷勤折赠人。  

戴复古　南安王使君领客湛泉流觞曲水  
横浦堂前举一卮，古榕阴下坐多时。  
连朝好雨千山涧，昨夜新秋一叶知。  
梅岭乡来逢行者，兰亭今日又羲之。  
家声不坠风流在，如见初寮说好诗。  

戴复古　南丰县南台包敏道赵伯成同游  
笑傲南台上，东风吹鬓丝。  
眼明花在处，春好雨晴时。  
楼阁多临水，溪山可赋诗。  
留连无尽意，故遣酒行迟。  

戴复古　南剑溪上  
长舟不用柂，沙上木为蒿。  
溪路湾环转，滩声日夜号。  
居人不觉险，行客始知劳。  
四望无平地，山田级级高。  

戴复古　南康六老堂  
庐山脚下开亭馆，柰此千峰百嶂何。  
逸少大书池上墨，少陵狂作醉时歌。  
碧荷秋老香犹在，好月夜深明更多。  
五老揖君天上笑，把杯相对酌金波。  

戴复古　南康县刘隐居  
秋风送纨扇，终日御瑶琴。  
只可自为乐，不求人赏音。  
无心问轩冕，此地即山林。  
堪笑红尘客，飘零雪满簪。  

戴复古　南康县用东坡留题韵  
镜中双鬓已非鸦，身在江湖心在家。  
道路飘零如柳絮，山川迤逦近梅花。  
客行有债频沽酒，老怕无眠戒饮茶。  
昨夜梦归沧海上，钓竿横插雁边沙。  

戴复古　南台寺长老乃福州士人陈其姓语及光拙庵遭际寺乃石头和尚道场  
元龙湖海士，参得石头禅。  
卓笔翻千偈，住山今十年。  
安心一丘壑，过眼几云烟。  
莫笑拙庵拙，声名动九天。  

戴复古　南岳  
南云漂渺连苍穹，七十二峰朝祝融。  
凌空栋宇赤帝宅，修廊翼翼生寒风。  
朝家遣使严祀典，御香当殿开宸封。  
愿四海，扶九重，  
干戈永息年屡丰。五岳惟今见南岳，  
北望乾坤双泪落。  

戴复古　拟岘台杜子野主簿寓居  
高台延望眼，风物满前村。  
细读南丰记，频开北海樽。  
远山如看画，近市不闻喧。  
诗是君家事，长城在五言。  

戴复古　聂侍郎领客观园林之胜饮中出示名贤书画  
烈士家风从橐尊，时容野客上朱门。  
如登东观图书府，又似西岩水竹村。  
自以一闲销日月，谁知万虑满乾坤。  
诸公衮衮成何事，不若花前对酒樽。  

戴复古　宁乡道上遇张伯声  
山禽调舌待舂唘，江雨收声开晓晴。  
偶遇故人同杖履，梅花树下一诗成。  

戴复古　偶见飞蝶追思旧游录之  
早被春情误，浑身着粉衣。  
最宜花上见，解向梦中飞。  
蜂媵为游伴，蛛丝设祸机。  
滕王小图画，一一造精微。  

戴复古　陪厉寺丞赏芍药  
黄堂开宴领佳宾，白鹭青原景一新。  
寄兴江山擅名胜，折冲樽俎静风尘。  
酴醾压架垂垂老，芍药翻阶楚楚春。  
爱梅栽竹平生语，吐出清风六月凉。  

戴复古　陪徐渊子使君登白雪楼约各赋一诗必以宋玉石对莫愁村  
楼名白雪因词胜，千古江山春雨馀。  
宋玉遗踪两苍石，莫愁居处一荒墟。  
风横烟艇客呼渡，水落沙洲人网鱼。  
借问风流贤太守，孟亭添得野夫无。  

戴复古　陪虞使君登岳阳楼  
片帆飞过洞庭来，百尺巍巍水面开。  
疑泛灵槎上河汉，如从弱水到蓬莱。  
钧天广乐无闻矣，袖剑仙人安在哉。  
物物尽随波浪去，君山一点独崔嵬。  

戴复古　彭绣使平叛卒后除经略小诗陈利害  
广东经略使，今古几人贤。  
陛下用一士，民间有二天。  
清风排瘴雨，廉德照贪泉。  
龙节生光彩，鸾车奏凯旋。  

戴复古　彭绣使平叛卒后除经略小诗陈利害  
斩蛟移鳄后，近水有惊鳞。  
阃外尚多事，幕中无一人。  
佩韦防狷急，强饭养精神。  
罗致贤能士，仍须藻鉴真。  

戴复古　彭绣使平叛卒后除经略小诗陈利害  
乳虎恋巢穴，穷猿失木悲。  
早须思一着，先要释群疑。  
豪杰通心腹，人心无怨咨。  
御军明纪律，威爱贵兼施。  

戴复古　毗陵太平寺画水呈王君保使君  
何人笔端有许力，卷来一片潇湘碧。  
摩挲老眼看不真，怪见层波涌虚壁。  
天庆观中双黑龙，物色虽殊妙处同。  
能将此水畜彼龙，方知画手有神通。  
龙兮水兮终会遇，天下苍生待霖雨。  

戴复古　毗陵天庆观画龙自题姑苏羽士李怀仁醉笔诗呈王君保寺丞使君  
姑苏道士天酒星，醉笔写出双龙形。  
墨迹从横夺造化，蜿蜒满壁令人惊。  
一龙翻身出云表，口吞八极沧溟小。  
手弄宝珠珠欲飞，握入掌中拳五爪。  
一龙排山山为开，头角与石争崔嵬。  
波涛怒起接云气，不向九霄行雨来。  
万物焦枯天作旱，两雄壁隐宁非懒。  
真龙不用只画图，猛拍栏干寄三叹。  

戴复古　琵琶行  
浔阳江头秋月明，黄芦叶底秋风声。  
银龙行酒送归客，丈夫不为儿女情。  
隔船琵琶自愁思，何预江州司马事。  
为渠感激作歌行，一写六百六十字。  
白乐天，白乐天，  
平生多为达者语，到此胡为不释然。  
弗堪谪宦便归去，庐山政接柴桑路。  
不寻黄菊伴渊明，忍泣青衫对商妇。  

戴复古　癖习  
平生癖习未全除，虚事经心实事疏。  
为惜落花慵扫地，每看修竹欲移居。  
逢人共作亡何饮，拨冗时观未见书。  
争柰一贫随我在，思量不若把犁锄。  

戴复古　贫作负恩人为何宏甫作  
九陌尘中事，三生石上身。  
狂为好诗客，贫作负恩人。  
十载江村别，扁舟淦水滨。  
音书久不至，得梦往来频。  

戴复古　频酌淮河水  
有客游濠梁，频酌淮河水。  
东南水多咸，不如此水美。  
春风吹绿波，郁郁中原气。  
莫向北岸汲，中有英雄泪。  

戴复古　平江呈毅夫侍郎  
龙墀射策三千字，未抵胸中十万兵。  
远大无过为将相，文章争似立功名。  
当今天下几豪杰，独数君家两弟兄。  
世事从横人事左，未知何以措升平。  

戴复古　屏上怀黄伯高兄弟  
扁舟到溪上，移杖即行吟。  
问麦雨多少，探梅春浅深。  
古屏今日景，修竹旧时阴。  
畴昔同游者，遗踪何处寻。  

戴复古　萍乡客舍  
草罢惜春赋，持杯亦鲜欢。  
檐楹双燕语，风雨百花残。  
小阁无聊坐，征衣不耐寒。  
地炉烧石炭，强把故书看。  

戴复古　萍乡县圃  
亭榭八九所，一筇随往还。  
四桥朱槛外，三径绿阴间。  
凿浅通流水，凭高见远山。  
琴堂判风月，一笑得双鬟。  

戴复古　莆中遇方□□邀出城买蛎而饮一僧同行  
出郭断虹雨，倚楼新雁天。  
三杯古榕下，一笑菊花前。  
入市子鱼贵，堆盘牡蛎鲜。  
山僧惯蔬食，清坐莫流涎。  

戴复古　蕲春李丈解后游江上园劝游人不可折花木禁渔弋者不捕禽鱼酒边谈论  
坐断此江干，池亭百亩宽。  
禽鱼全性命，花竹报平安。  
有道行其志，非时做甚官。  
丰神更闲雅，野服竹皮冠。  

戴复古　蕲口阻风务官点税  
江涨行无路，西风又打头。  
颇闻商妇怨，自作贾胡愁。  
（下缺四句二十字）  

戴复古　蕲州厉使君七夕祈雨  
樽俎忘佳节，衣冠肃广庭。  
为民祈一雨，何暇赏双星。  
五马无惭德，三龙合效灵。  
前山好云气，早已动雷霆。  

戴复古　蕲州上官节推同到浮光  
马蹄相逐到浮光，客里相宽对举觞。  
夜暖试铺新枕簟，晓寒仍索旧衣裳。  
樱桃着雨便成腐，柳絮随风如许狂。  
连岁经行淮上路，忧时嬴得鬓毛苍。  

戴复古　清凉寺有怀真翰林运使之来  
不特来观德庆碑，江山胜槩六朝遗。  
兴亡了不关吾事，登览胡为作许悲。  
梅为有香奇似雪，酒能无闷妙于诗。  
萧萧绿竹无人爱，留取云稍待凤来。  

戴复古　清明感伤  
客中今日最伤心，忆着家山松树林。  
白石冈头闻杜宇，对他人墓亦沾巾。  

戴复古　清明感伤  
一笠戴春雨，愁来不可遮。  
清明思上塿，昨夜梦还家。  
归兴随流水，伤心对落花。  
晋原松下泪，沾洒楚天涯。  

戴复古　清明前梦得花字  
白头那办老生涯，幸有痴儿可主家。  
百岁光阴一场梦，三春消息几番花。  
扫松预造清明酒，入峡先租谷雨茶。  
随分支吾度时节，那求不死炼丹砂。  

戴复古　秋怀  
红叶无人扫，黄花独自妍。  
听谈天下事，愁到酒樽前。  
水阔终非海，楼高不到天。  
昔人已怀古，况复后千年。  

戴复古　秋日  
秋风梧叶雨，衮衮送秋凉。  
一气四时转，几人双鬓苍。  
旧游如说梦，久客乍还乡。  
欲作安居计，生涯尚渺茫。  

戴复古　秋日病馀  
桂子吹香风露深，老夫吟了听蝉吟。  
秋来賸有行山兴，病后全无涉世心。  
诗苦积成双白发，酒豪轻用万黄金。  
平生意气今如许，独抱传家一破琴。  

戴复古　秋日早行  
雁叫秋容老，乌飞曙色分。  
晨炊何草草，宿酒尚醺醺。  
野旷连沧海，山长带白云。  
马行沙上路，惊起白鸥群。  

戴复古　秋兴有感  
客游江海上，几度见秋风。  
远浦芦花白，疏林秋实红。  
人情朝暮变，景物古今同。  
老眼犹明在，从教两耳聋。  

戴复古　秋夜旅中  
旅食思乡味，砧声起客愁。  
夜凉风动竹，人静月当楼。  
浮世百年梦，他乡几度秋。  
店翁新酒熟，一醉更何求。  

戴复古　求安  
愁来须强遣，老去只求安。  
酒熟思招客，诗成胜得官。  
梅花天下白，雪片夜深寒。  
衲被蒙头睡，悠然百虑宽。  

戴复古　求先人墨迹呈表兄黄季文  
我翁本诗仙，游戏沧海上。  
引手掣鲸鲵，失脚堕尘网。  
身穷道则腴，年高气弥壮。  
平生无长物，饮尽千斛酿。  
传家古锦囊，自作金玉想。  
篇章久零落，人间眇馀响。  
搜求二十年，痛泪湿黄壤。  
君家图书府，墨色照青嶂。  
我翁有遗迹，数纸古田样。  
仿佛锺王体，吟句更豪放。  
把玩竹林间，寒风凛恓惨。  
昂昂野鹤姿，愧无中散状。  
儿孤襁褓中，家风随扫荡。  
于兹见笔法，可想翁无恙。  
幽居寂寞乡，风月共来往。  
众丑成独妍，群喑怪孤唱。  
一生既蹉跎，人琴遂俱丧。  
托君名不朽，斯文岂天相。  
旧作忽新传，识者动慨赏。  
嗟予忝厥嗣，朝夕愧俯仰。  
敢坠显扬思，幽光发草莽。  
假此见诸公，丐铭松柏圹。  
君其启惠心，慰彼九泉望。  

戴复古　裘司直见访留款  
清风为我拂尘襟，坐听先生说古今。  
道谊欲灰伤世变，利名如海溺人深。  
一言可重轻双璧，片善相资直万金。  
闻道门墙不多远，明朝修敬到山阴。  

戴复古　去年访曾幼卿通判携歌舞者同游凤山仆有歌舞不容人不醉樽前方见董  
一丘一壑自逍遥，莫怪山人索价高。  
是处园林可行乐，同来宾客不须招。  
临风桃李花狼藉，照水楼台影动摇。  
歌舞不容人不醉，樽前方见董娇娆。  

戴复古　去年访曾幼卿通判携歌舞者同游凤山仆有歌舞不容人不醉樽前方见董  
别驾常怀物外心，黄金屡费买山林。  
后堂不肯着歌舞，高阁唯思贮古今。  
几处亭台新结束，一春风雨阻登临。  
野夫昨日闲乘兴，着屐寻诗到柳阴。  

戴复古　泉广载铜钱入外国  
人望南风贾舶归，利通中国海南夷。  
珠珍犀象来无限，但恐青钱有尽时。  

戴复古　泉南  
南地无冰雪，常疑暖作灾。  
昼昏山雾合，寒变海风来。  
垅麦衔芒早，梅花带叶开。  
客中归未得，几事渐相催。  

戴复古　泉州紫极宫寿星殿古桧诸葛机宜同赋  
浪说陈朝八桧碑，何如此桧古而奇。  
灵根据地高千尺，黛色浮空阅四时。  
入欲栋梁劳想像，树存陵谷有迁移。  
寿星赐汝长生诀，化作苍龙守殿墀。  

戴复古　人不聊生梅柳早有春意  
岁歉家家窘，时危事事难。  
出门如有碍，对酒亦无欢。  
杨柳含春思，梅花耐岁寒。  
少须天意转，谷熟万民安。  

戴复古　人日  
自换端平新历日，眼看日月倍光辉。  
南州有雪古来少，人日不阴今见稀。  
鼓舞万方观德化，转移一世属天机。  
朝廷有道吾君圣，办作升平老布衣。  

戴复古　壬寅除夜  
今夕知何夕，满堂灯烛光。  
杜陵分岁了，贾岛祭诗忙。  
横笛梅花老，传杯柏叶香。  
明朝贺元日，政恐雨相妨。  

戴复古　壬寅岁旦景明子渊君玉携酒与诗为寿次韵  
舍我白瓷碗，把君金屈卮。  
判为元日醉，共赋早春诗。  
冰泮鱼龙起，花开蜂蝶知。  
为子扶病脚，赖有古藤枝。  

戴复古　儒衣陈其姓工于画牛马鱼一日持六簇为赠以换诗  
生绢六幅淡墨图，伊人笔端有造化。  
骅骝汗血捉电光，牯牸倦耕眠草下。  
陂塘漠漠烟雨后，出水群鱼戏潇洒。  
细看物物有生意，不比寻常能画者。  
请君就此三景中，挥毫添我作渔翁。  
岸头孤石持竿坐，白鹭同居莆苇丛。  
有时寻诗出游衍，款段徐行山路远。  
奚奴逐后背锦囊，木杪斜阳鸦噪晚。  
有时簑笠过田间，农妇农夫相往还。  
手放锄犁吹短笛，日暮青郊黄犊闲。  
王孙贵人不识此，此是吾侬佳绝处。  
挂君图画读吾诗，令人懒踏长安路。  

戴复古　入闽道中  
山中寂寞去程赊，莫惜频频到酒家。  
行李萧然还不倍，担头颠倒插梅花。  

戴复古　三山林唐杰潘庭坚张农师会于丁岩仲新楼  
又携诗卷到南州，尘满征衫雪满头。  
桃李春风故园梦，江山落日异乡愁。  
樽前一笑真奇事，坐上诸君尽胜流。  
政倚清谈洗胸臆，莫教王粲赋登楼。  

戴复古　山村  
野水开冰出，山云带雨行。  
白鸥乘晓泛，黄犊试春耕。  
地僻民风古，年丰米价平。  
村居自萧洒，况有读书声。  

戴复古　山村  
雨过山村六月凉，田田流水稻花香。  
松边一石平如榻，坐听风蝉送夕阳。  

戴复古　山村  
野老幽居处，成吾一首诗。  
桑枝碍行路，瓜蔓网疏篱。  
牧去牛将犊，人来犬护儿。  
生涯虽仆略，气象自熙熙。  

戴复古　山村  
山崦谁家绿树中，短墙半露石榴红。  
萧然门巷无人到，三两孙随白发翁。  

戴复古　山村  
万竹稍头云气生，四风吹雨又吹晴。  
题诗未了下山去，一路吟声杂水声。  

戴复古　山行  
度岭休骑马，临渊看网鱼。  
木根高可坐，岩石细堪书。  
谷鸟鸣相答，山云卷复舒。  
儒衣人卖酒，疑是马相如。  

戴复古　山行遇秀痴翁  
新冬行乐赏新晴，几个江湖旧友朋。  
霜蟹得橙同臭味，梅花与菊作交承。  
樽前尽是论文客，林下那逢好事僧。  
机解到时言语别，李翱诗句入传灯。  

戴复古　山中即目二首  
岩路穿黄落，人家隐翠微。  
笼鸡为鸭抱，网犬逐鹑飞。  
竹好堪延客，溪清欲浣衣。  
禅扉在何许，僧笠戴云归。  

戴复古　山中即目二首  
茅屋七五聚，沙汀八九磬。  
梯山畦麦秀，囊石障溪湍。  
父老鸡豚社，儿童梨栗盘。  
幽居有馀乐，奔走愧儒冠。  

戴复古　山中见梅  
踏破溪边一径苔，好山好竹少人来。  
有梅花处惜无酒，三嗅清香当一杯。  

戴复古　山中见梅寄曾无疑  
香动寒山寂寞滨，直从空谷见佳人。  
树头树底参差雪，枝北枝南次第春。  
有此瑰琦在岩壑，其他草树亦精神。  
移根上苑谁云晚，桃李依然在后陈。  

戴复古　山中少憩  
地僻人稀到，山寒水欲冰。  
闻钟知有寺，见犬不逢僧。  
断垅森乔木，颓檐挂古藤。  
斜阳照孤影，诗骨瘦崚嶒。  

戴复古　山中夜归  
落尽一林月，山中夜半归。  
惊行群犬吠，破暗一萤飞。  
举我赤藤杖，敲君白板扉。  
兴来眠不得，吟到晓星稀。  

戴复古　上封  
楼台逼霄汉，窗户纳云霓。  
回顾千岩路，如登万仞梯。  
泉从山顶出，雪压树头低。  
高绝无人境，非僧不可栖。  

戴复古　上乔右司  
端笏立朝日，肺肝倾上前。  
把麾持节处，桃李满淮壖。  
药石箴时病，蓍龟烛事先。  
焦头与曲突，为计孰为贤。  

戴复古　少算  
吾生落落果何为，世事纷纷无了期。  
少算人皆嘲我拙，多求我却笑人痴。  
庭花密密疏疏蕊，溪柳长长短短枝。  
万事欲齐齐不得，天机政在不齐时。  

戴复古　邵阳赵节斋史君同黄季玉以合江亭三字分韵  
万里清秋景，都归乎此亭。  
光阴几今古，天地一宫廷。  
澬水东西白，梅山表里青。  
登临生酒兴，欲醉又还醒。  

戴复古　沈庄可号菊花山人即其所言  
老貌非前日，清吟似旧时。  
已无藏酒妇，幸有读书儿。  
连岁修茅屋，三秋绕菊篱。  
寒儒有奇遇，太守为刊诗。  

戴复古　生朝对雪张子善有词为寿  
焚香拜天贶，满眼是瑰琦。  
腊月雪三尺，春风梅数枝。  
登楼忘老态，对酒展秋眉。  
争唱阳春曲，山翁醉不知。  

戴复古　石屏久游湖海祖妣遂题二句于壁云机番白苎和愁织门掩黄花带根吟后  
伊昔天边望藁砧，天边鱼雁几浮沉。  
机番白苎和愁织，门掩黄花带恨吟。  
自古诗人皆浪迹，谁知贤妇有关心。  
归来却抱双雏哭，碑刻虽深恨更深。  

戴复古　石亭野老家  
野老将余到石亭，先呼小豹出相迎。  
依凭林谷住家稳，奔走儿童见客惊。  
牛豕与人争径路，桑麻绕屋蔽柴荆。  
溪边不合栽桃李，犹恐春风惹世情。  

戴复古　石洲遇陈季申话旧  
绿树挂乌帽，清波照白头。  
合随秋燕去，那作贾胡留。  
红吐槟榔唾，香薰茉莉球。  
樽前话畴昔，一笑不能休。  

戴复古　史贤良入蜀有锦江诗卷陈谊甚高  
学道世情薄，论交谊气深。  
谩怀三献玉，肯爱四知金。  
万里铜梁道，千篇锦水吟。  
一芹供匕筯，聊寓野人心。  

戴复古　世事  
世事真如梦，人生不肯闲。  
利名双转毂，今古一凭栏。  
春水渡傍渡，夕阳山外山。  
吟边思小范，共把此诗看。  

戴复古　市舶提举管仲登饮于万贡堂有诗  
七十老翁头雪白，落在江湖卖诗册。  
平生知己管夷吾，得为万贡堂前客。  
嘲吟有罪遭天厄，谋归未办资身策。  
鸡林莫有买诗人，明日烦公问蕃舶。  

戴复古　事机  
天下事机别，朝廷局面新。  
台官迁不定，年号改何频。  
黜陟由明主，安危仗老臣。  
祖宗成宪在，即此是经纶。  

戴复古　书事  
喜作羊城客，忘为鹤发翁。  
问天求酒量，翻海洗诗穷。  
已过西南道，适遭东北风。  
扁舟载明月，枉作卖油公。  

戴复古　书事  
打鼓行船未有期，恰如江上阻风时。  
诗中一段闲公事，幸不妨人吃荔枝。  

戴复古　书事  
两揆新当国，三边未解兵。  
吾君极勤俭，天下望升平。  
春雨随时下，福星连夜明。  
寒儒卜天意，对酒百忧轻。  

戴复古　水陆寺  
长沙沙上寺，突兀古楼台。  
四面水光合，一边山影来。  
静分僧榻坐，晚趁钓船回。  
明日重相约，前村访早梅。  

戴复古　思归  
地上皇皇虮虱臣，着衣吃饭亦君恩。  
不能待诏金銮殿，尝欲献诗光范门。  
身在草茅忧社稷，恨无毫发补乾坤。  
才疏命薄成何事，白首归耕东海村。  

戴复古　思归  
躬耕海上奈无田，乍可经营买钓船。  
未有人供令狐米，欲从鬼借尉迟钱。  
回头归路三千里，藉手还乡五百篇。  
幸遇太平时节好，白云深处了残年。  

戴复古　思归二首  
吟诗不换校书郎，但欲封侯管醉乡。  
疏懒无成嵇叔夜，清狂似达贺知章。  
安贫不怕黄金尽，既老从教白发长。  
百计不如归去好，子孙相对说农桑。  

戴复古　思归二首  
老矣归欤东海村，长裾不复上王门。  
肉糜岂胜鱼羹饭，纨裦何如犊鼻褌。  
是处江山如送客，故园桐竹已生孙。  
分无功业书青史，或有诗名身后存。  

戴复古　思家  
湖海三年客，妻孥四壁居。  
饥寒应不免，疾病又何如。  
日夜思归切，平生作计疏。  
愁来仍酒醒，不忍读家书。  

戴复古　松江舟中四首荷叶浦时有不测末句故及之  
夜听枫桥钟，晓汲松江水。  
客行信匆匆，少住亦可喜。  
且食鳜鱼肥，莫问鲈鱼美。  

戴复古　松江舟中四首荷叶浦时有不测末句故及之  
垂虹五百步，太湖三万顷。  
除却岳阳楼，天下无此景。  
范蠡挟西施，功名付烟艇。  

戴复古　松江舟中四首荷叶浦时有不测末句故及之  
秋风吹客衣，归兴浩难写。  
寒林噪晚鸦，红日堕平野。  
篙师解人意，檥棹酒旗下。  

戴复古　松江舟中四首荷叶浦时有不测末句故及之  
扁舟乃官差，舟子吾语汝。  
汝为我作劳，吾亦不汝负。  
好向上塘行，莫过荷叶浦。  

戴复古　送包使君入朝除左曹郎二首  
宏斋儒者政，赏罚自宜民。  
世欲无公论，天知有正人。  
侧身观宇宙，平步履星辰。  
试把安危事，从头问化钧。  

戴复古　送包使君入朝除左曹郎二首  
金门行入奏，何以告君王。  
请下求贤诏，兼陈活国方。  
解纷□□□，救弊细思量。  
若见高常簿，言予病在床。  

戴复古　送别朱兼佥  
恰喜相逢又语离，愁于江上送君时。  
清谈未了风吹断，白发可怜天不知。  
樗木自肥伤竹瘦，海棠偷放笑梅迟。  
黄堂若问痴顽老，老有登楼二十诗。  

戴复古　送陈幼度运干  
台幕三年最，云霄万里程。  
西山饯行色，南浦棹新晴。  
骨秀荆山璞，胸涵元气英。  
更携扛鼎笔，只合上蓬瀛。  

戴复古　送陈幼度运干  
君是青云料，吾当白发年。  
驽骀傍骐骥，鱼鸟各天渊。  
他日难忘处，寒宵不忍眠。  
挑灯雪窗下，共读雁奴篇。  

戴复古　送黄教授日岩之官章贡  
久矣闻名不相识，江湖还有见君时。  
出人意表发高论，入我眼中多好诗。  
欲对春风开笑口，不堪世事上愁眉。  
凭谁寄语谢安石，莫为苍生起太迟。  

戴复古　送季明府赴太平粹  
黄岩号难治，能者治何难。  
桃李民心悦，风霜吏胆寒。  
公行无不可，私请莫相干。  
三尺儿童辈，皆知好长官。  

戴复古　送季明府赴太平粹  
人说陈胡蔡，合君为四贤。  
一廉官似水，三载吏无权。  
政自诗书出，民从教化迁。  
神明判事笔，一出万人传。  

戴复古　送季明府赴太平粹  
庭闱定省外，都是坐厅时。  
尽日身无倦，对天心不欺。  
县花潘岳赋，池草惠连诗。  
磨取九峰石，刊成德政碑。  

戴复古　送季明府赴太平粹  
通守太平州，金陵在上头。  
风寒当一面，江□□千艘。  
此日要人物，九天宽顾忧。  
诗书用处别，澼絖换封侯。  

戴复古　送来宾宰  
君作来宾宰，听我说来宾。  
蛮俗无王化，当为行化人。  
有民无租赋，租赋出商旅。  
逐利遭重徵，商旅亦良苦。  
能放一分宽，可减十分怨。  
不爱资囊橐，但爱了支遣。  
民穷赖抚摩，官贫俸不多。  
但得百姓安，俸薄其柰何。  
勿谓朝廷远，官职易迁转。  
律己贵廉勤，御事要明断。  
自县辟为州，指日为太守。  
须知早归来，瘴乡不可久。  

戴复古　送黎明府  
黄岩万家县，山海界民居。  
百里蜀中秀，一廉天下无。  
财多能办否，官满赋归欤。  
已作青云料，犹惊急急符。  

戴复古　送黎明府  
县债三年了，乡心万里飞。  
一身如许瘦，百姓不妨肥。  
买宅凭谁办，抱琴何处归。  
诸公竞推毂，稳去着朝衣。  

戴复古　送刘镇叔安入京  
二十馀年谪宦身，此行便可上青云。  
西山一手为推毂，南浦几人争送君。  
横水流传无垢集，海神惊见老坡文。  
回头莫有关情处，别酒须教满十分。  

戴复古　送蒙斋兄长游天台二首  
方丈蓬莱去渺茫，天台只在白云傍。  
羽衣金策群仙过，珠阁琼楼八桂香。  
采药有时逢道侣，挑包遇夜宿僧房。  
寒山拾得如相见，指点人间笑几场。  

戴复古　送蒙斋兄长游天台二首  
山林胜处说天台，仙佛多从此地栖。  
司马八篇通道妙，丰干一语指人迷。  
时逢好酒从容饮，莫把新诗取次题。  
白日看云思我否，惠连无分共攀跻。  

戴复古　送彭司户之官三山  
祭酒家风重，民曹官职卑。  
公勤为己任，清白取人知。  
腊月三山雪，梅花一路诗。  
旧时来往处，今有梦相随。  

戴复古　送滕审言归长沙别无聊  
折柳亭前送故人，平沙留得马蹄痕。  
云生渡北迷行路，烟起江南认别村。  
恨不与君同上道，归来无伴自开樽。  
西楼独倚黄昏月，欲倩飞鸿寄断魂。  

戴复古　送王仲彝制机宰浏阳  
一身供世用，六月赴官忙。  
当此炎天热，知君心地凉。  
吏能师卓鲁，县界接潇湘。  
试饮浏阳水，清清滋味长。  

戴复古　送王仲彝制机宰浏阳  
浏阳谁谓小，桑柘万家春。  
远宦逢知己，推心在惠民。  
速宜还县债，闻早缀朝绅。  
说与诸公道，方岩后有人。  

戴复古　送吴伯成归建昌二首  
老夫脚病疮，闭门作僧夏。  
麦面不疗饥，冬衣犹未卸。  
喜读吴融诗，穷愁退三舍。  
无因暗投璧，有味倒餐蔗。  
冥搜琢肺肝，苦吟忘昼夜。  
工夫到深处，非王亦非霸。  

戴复古　送吴伯成归建昌二首  
吾友严华谷，实为君里人。  
多年入诗社，锦囊贮清新。  
昨者袁蒙斋，招为入幕宾。  
千里有遇合，隔墙不见亲。  
吾归访其家，说我老病身。  
别有千万意，付之六六鳞。  

戴复古　送湘漕赵蹈中寺丞移宪江东  
持节复持节，因循霜鬓侵。  
盛衰关大数，豪杰负初心。  
宇宙虚长算，江湖寄短吟。  
番阳秋水阔，湘浦未为深。  

戴复古　送晓山夏肯甫入京  
岁月频看镜，功名一据鞍。  
勿言行路恶，有志恋家难。  
芳草客程远，落花春夜寒。  
江湖旧时梦，相逐到长安。  

戴复古　送张子孟  
君为郴桂客，听说道途难。  
不过神愁岭，须经鬼哭山。  
心平无险路，酒贱有欢颜。  
早作还乡计，高堂鹤发斑。  

戴复古　送赵安仁之官上虞二首  
表表魁梧相，面如田字方。  
早宜朝玉陛，犹自绾铜章。  
上挹叶丞相，近瞻商侍郎。  
风流接前辈，偃室有辉光。  

戴复古　送赵安仁之官上虞二首  
远庵家学在，持此去为官。  
冰雪吾身白，风霜吏胆寒。  
一心毋妄用，百姓自相安。  
贤者妙为政，谁言宰剧难。  

戴复古　送侄孙汝白往东嘉问讯陈叔方诸丈  
子去寻名胜，何惭着布衣。  
出门知所乡，在旅亦如归。  
道谊无穷达，文章有是非。  
寄声陈与赵，相赏莫相违。  

戴复古　苏希亮约客游刘兴伯大自在亭  
偶尔来江上，从君到酒边。  
雨晴花弄日，风定柳凝烟。  
适意共一笑，浮生无百年。  
明朝大自在，谁办载花船。  

戴复古　宿农家  
宿此屋头阁，瓦窗通月明。  
夜深鹹鹆噪，人静桔槔声。  
村落有古意，田园关客情。  
儒衣成底事，所得是虚名。  

戴复古　宿农家  
门巷规模古，田园气味长。  
小桃红破萼，大麦绿衔芒。  
稚犬迎来客，归牛带夕阳。  
儒衣愧飘泊，相就说农桑。  

戴复古　随军转运司王宣子上巳日会客  
边头相遇若相期，又见随军转运司。  
忆昨醉君京口酒，伤今读我石壕诗。  
兰亭饮客酬佳节，淝水收功定几时。  
准拟看花花较少，春风全在绿杨枝。  

戴复古　岁旦族党会拜  
衣冠拜元日，樽俎对芳辰。  
上下二百位，尊卑五世人。  
排门乔木古，照水早梅春。  
寒春将消歇，风光又一新。  

戴复古　岁暮呈真翰林  
岁事朝朝迫，家书字字愁。  
频沽深巷酒，独倚异乡楼。  
诗骨梅花瘦，归心江水流。  
狂谋渺无际，忍看大刀头。  

戴复古　岁暮书怀寄林玉溪  
吾年几八十，暮景不胜斜。  
老鹤犹能语，枯梅强作花。  
一心为死计，无意问生涯。  
有酒时相过，东雘八九家。  

戴复古　岁暮书怀寄林玉溪  
笑共梅花语，穷难与命争。  
人皆居燠馆，我独堕寒坑。  
假合非吾道，幽栖了此生。  
门墙元自静，群小莫从横。  

戴复古　岁暮书怀寄林玉溪  
衮衮日不暇，看看岁又徂。  
一生赋茅屋，几度换桃符。  
天肯容吾老，人皆笑我迂。  
玉溪何所见，时复问诗癯。  

戴复古　孙季蕃死诸朝士葬之于西湖之上  
卜宅西湖上，花翁死亦荣。  
诙谐老方朔，旷达醉渊明。  
风月生前梦，歌诗身后名。  
风流不可见，肠断玉箫声。  

戴复古　所馆小楼见山可喜  
兹楼非我有，久居如主人。  
虽无往来客，青山当佳宾。  
君看楼下路，三尺软红尘。  
失脚踏此尘，汩没多终身。  

戴复古　所闻  
今虏既亡后，中间消息稀。  
山河谁是主，豪杰故乘机。  
喜报三京复，旋闻二赵归。  
此行关大义，天意忍相违。  

戴复古　所闻  
北风如许急，亦使客心寒。  
近得襄阳报，仍闻蜀道难。  
三杯中夜酒，一枕几时安。  
江上两都督，何人上将坛。  

戴复古　所闻二首  
屡遣和戎使，三边未解兵。  
武夫权渐重，□□望何轻。  
天下思豪杰，君王用老成。  
时无渭滨叟，白首致功名。  

戴复古　所闻二首  
右席须贤久，丹书几度催。  
贼惊中使转，人望相公来。  
问政曲江宅，调羹庾岭梅。  
莫因多病后，虚出应三台。  

戴复古　太湖县雪中简段子克知县  
腊雪随风下，蹇驴行路难。  
匆匆投邸舍，草草共杯盘。  
喜见丰年瑞，浑忘昨夜寒。  
儿童不解事，却作柳茶看。  

戴复古　谭俊明雪中见访从而乞米  
今日病方起，君来喜可知。  
地炉烧榾柮，瓦釜煮犁祈。  
门外雪三尺，窗前梅数枝。  
野夫饥欲死，谁与办晨炊。  

戴复古　陶侃柏  
四绝堂前枯柏树，晋人栽植宋人吟。  
无枝无叶无吟处，聊寓一时怀古心。  

戴复古　滕审言相遇话旧  
忆昨同君访月林，几年相别到于今。  
江山花草生诗梦，风雨忧愁长道心。  
久矣无波观古井，修然得趣听鸣琴。  
一生奔走成何事，尘满征衫雪满簪。  

戴复古　滕王阁次韵刘允叔  
消遣客怀寻胜事，酒杯诗卷得同携。  
当年杰阁栖龙子，今日空梁落燕泥。  
斜照浴红秋水上，好山横碧画栏西。  
几人登览皆磨灭，唯有前峰压不低。  

戴复古　提刑彭仲节平叛卒  
千兵喝赏黄金尽，六月临戎白刃寒。  
慷慨丈夫为事别，太平人物济时难。  
谁言江左无王谢，今喜军中有范韩。  
汉节梅花留不住，借君一剑斩楼兰。  

戴复古　题蔡中卿青在堂二首  
潇潇洒洒屋三间，日日开门见好山。  
但使青青长在眼，一毫尘俗莫相干。  

戴复古　题蔡中卿青在堂二首  
几人富贵不能闲，夜运牙筹日跨鞍。  
役役一生忙里过，不知屋上有青山。  

戴复古　题陈景明梅庐  
手栽梅核待成林，慈母当年属望深。  
梅未成林人已往，空酸孝子一生心。  

戴复古　题陈景明梅庐  
思亲如海渺无涯，观物惊心感岁华。  
谁见诗人心苦处，年年挥泪看梅花。  

戴复古　题陈毅甫家壁  
朱门金叵罗，九醖葡萄春。  
酌贵不酌贱，酌富不酌贫。  
君家破茅屋，飘摇河水滨。  
中有一樽渌，醉尽天下人。  

戴复古　题处士黄公山居  
行尽松坡与竹坡，沿溪窈窕上岩阿。  
山深每恨客来少，寺近莫教僧到多。  
但觉洞中人不老，不知云外事如何。  
边头又报真消息，靼使来朝乞讲和。  

戴复古　题春山李基道小园  
潇洒数椽屋，旋营花竹坡。  
心宽忘地窄，亭小得山多。  
共赏春晴好，其如客醉何。  
栖鸾将远举，宁久盼庭柯。  

戴复古　题董侍郎山园  
行尽芙蓉径，寻秋扣竹关。  
楼高纳万象，木落见群山。  
平野水云际，画桥烟雨间。  
红尘城下路，只隔一湖湾。  

戴复古　题分宜县呈石子和知县  
古镇更为县，封疆半是山。  
赋繁官吏窘，土瘠稻粱悭。  
流水心何急，高山意自闲。  
春风细吹拂，桃李满民间。  

戴复古　题古源棠和尚送青轩  
南山色射窗，北山光照户。  
道人处其中，冰玉为肺腑。  
兹山自开辟，荒翳几年所。  
一朝得主人，荆榛化庭宇。  
手披风月藏，目极烟霞趣。  
居然获奇观，人境贺相遇。  
道人诗更高，不作蔬笋语。  
朝对北山吟，暮对南山赋。  
闻说玉堂仙，击节赏佳句。  

戴复古　题何季涌江亭  
胜概何妨近市廛，红尘疏处著三椽。  
数重青嶂横天末，一道澄江在眼前。  
海浪浴红朝出日，树林堆碧晚生烟。  
请君分付堤边石，莫使渔翁来击船。  

戴复古　题胡立方思斋  
每事再思过，参之以古今。  
唯求合天理，毋妄用吾心。  
和气生琴室，清风动竹林。  
所居虽近市，不许市尘侵。  

戴复古　题黄仲文双清亭  
亭下新池好，亭中古意存。  
欲通溪上路，遂辟竹边门。  
自昔好宾客，相传到子孙。  
会看司命鹤，时到种瓜园。  

戴复古　题黄州谢深道国正山庵  
就荒山竹重抽笋，新种池荷晚著花。  
意象全然似村落，又添茅屋两三家。  

戴复古　题梅岭云封四绝  
东海边来南海边，长亭三百路三千。  
飘零到此成何事，结得梅花一笑缘。  

戴复古　题梅岭云封四绝  
淮南得道岭南行，岭上回头作麽生。  
传得祖师心印了，钵盂何必与人争。  

戴复古　题梅岭云封四绝  
凿破青山两壁开，石头路上踏成埃。  
梅花自与白云笑，几见夷齐出岭来。  

戴复古　题梅岭云封四绝  
南迁过岭面无惭，前有东坡后澹庵。  
儿辈欲知当日事，青山解语水能谈。  

戴复古　题牛图  
牡丹花下连宵醉，今日闲看黑牡丹。  
得此躬耕东海曲，一贫无虑百忧宽。  

戴复古　题萍乡何叔万云山  
拄杖穿云去，一坡仍一坡。  
地高山不峻，花少竹还多。  
家近登临便，人贤气味和。  
能诗老姚合，朝夕共吟哦。  

戴复古　题清江台  
秋色无边际，酬之以醉颜。  
亭高俯城郭，木阙见江山。  
胜践园林古，好诗天地悭。  
范碑生羽翼，飞上画屏间。  

戴复古　题泉州王梅溪先生祠堂徐竹隐直院谓梅溪古之遗直渡江以来一人而已  
堂堂大节在朝廷，名重当时太华轻。  
乾道君臣千载遇，先生议论九重惊。  
人歌黄霸思遗爱，我颂朱云有直声。  
一瓣清香拜图像，英风凛凛尚如生。  

戴复古　题上虞县信芳堂  
河阳种桃彭泽柳，岁岁春风夸不朽。  
何如君种一池莲，开向五月六月天。  
红妆当暑清无汗，绿叶染风香不断。  
坐令百里尽清凉，天乃赠君云锦段。  
此花不可无此堂，主人姓字同芬芳。  
更看堂后参差竹，醉倚炎空舞寒绿。  

戴复古　题邵武熙春台呈王子文使君  
步到风烟上上头，恍如造物与同游。  
千山表里重围过，一水中间自在流。  
近郭楼台隔云见，邻峰钟磬出林幽。  
风流太守诗无敌，有暇登临共唱酬。  

戴复古　题申季山所藏李伯时画村田乐图  
春秧夏苗秋遂获，官赋私逋都了却。  
鸡豚社酒赛丰年，醉唱村歌舞村乐。  
鼓笛有声无曲谱，布衫颠倒傞傞舞。  
欲识太平真气象，试看此画有佳趣。  
管弦声按宫商发，细转柳腰花十八。  
罗帏绣幕拂香风，九醖葡萄金盏滑。  
王孙公子巧欢娱，勿将富贵笑田夫。  
非渠耕稼饱君腹，问有黄金可乐无。  

戴复古　题四祖山荣老月窟  
一室虚生白，中作满月形。  
山中三万户，玉斧新修成。  
时人指为月，云卧亦强名。  
似月有圆相，不西沉东升。  
浮云不能蔽，又无亏与盈。  
是为大圆镜，由师心地明。  
一圆走无碍，光芒照八纮。  
可以破诸暗，可以续祖灯。  
明秀双峰顶，辉映慧云亭。  
此镜实无台，请师问老能。  

戴复古　题宋安抚月中香  
移根广寒殿，栽近读书堂。  
良夜月中影，秋风天上香。  
此花真异种，万木莫同芳。  
他日五枝秀，何惭窦十郎。  

戴复古　题亡室真像  
求名求利两茫茫，千里归来赋悼亡。  
梦井诗成增怅恨，鼓盆歌罢转凄凉。  
情钟我辈那容忍，乳臭诸儿最可伤。  
拂拭丹青呼不醒，世间谁有返魂香。  

戴复古　题王制机池上千岩奇观  
华堂掩映一池清，着此崔巍若化成。  
胸次玲珑具丘壑，世间仿佛见蓬瀛。  
碧云堆上千峰立，绿水光中万象生。  
欲去河阳种桃李，回头又觉宦情轻。  

戴复古　题王制机新楼  
绿云图上新轮奂，弹压江山气势豪。  
手拍危栏拂星斗，目穷沧海见波涛。  
人间何处望不到，天下有楼无此高。  
俯视河阳桃李巷，清风吹断市尘嚣。  

戴复古　题吴熙仲云萍录  
家在蓬莱海上居，出身履历一时无。  
姓名羞上云萍录，本是烟波一钓徒。  

戴复古　题萧宰十二咏堂三山两水之亭  
百载园林复故庐，收功全在五车书。  
一翁二季苏家样，三水两山喻曲居。  
十二咏成传不朽，三千篇出又何如。  
年来事事如人意，敢请先生赋遂初。  

戴复古　题新涂何宏甫江村  
近郭畏嚣尘，移居在水滨。  
江山千古意，松竹四时春。  
宾客门无禁，诗书笔有神。  
何郎好心事，鸥鹭亦相亲。  

戴复古　题徐京伯通判北征诗卷  
一襟忠谊气，数首北征诗。  
，不许公卿见，  
徒为箧笥奇。衔枚冲雪夜，  
击楫誓江时。此志无人共，  
愁吟两鬓丝。  

戴复古　题徐子英小园  
奉亲营小圃，僻在水之湄。  
霜露蔡公赋，假山慈竹诗。  
人皆称寿母，我独喜佳儿。  
八行家风在，三迁忆旧时。  

戴复古　题姚显叔南屿书院  
朝夕置身书卷间，纷华满眼几曾看。  
山林不受尘埃涴，屋宇无多气象宽。  
立脚怕随流俗转，留心学到古人难。  
漫山桃李争春色，输与寒梅一点酸。  

戴复古　题姚雪蓬使君所藏苏野塘画  
高者为山，坳者为壑。  
为烟为云，渺渺漠漠。  
水鸟树林，人家聚落。  
骑者何之，舟者未泊。  
三尺纸上，万象交错。  
天机自然，神惊鬼愕。  
呜呼，此吾故人野塘苏元龙之墨迹，  
中有石屏老泪痕，又与野塘添一笔。  

戴复古　题尹惟晓芙蓉翠羽图  
何人妙笔起秋风，吹破枝头烂漫红。  
翠羽飞来又飞去，一心只在蓼花丛。  

戴复古　题永州思范堂  
太守能延客，兹堂为我开。  
清池照窗户，列嶂带楼台。  
剔藓观题字，披榛欲访梅。  
城根数株石，曾识范公来。  

戴复古　题渝江萧氏园亭  
相识虽云晚，相知盖有年。  
同门好兄弟，华屋带林泉。  
笑傲一樽酒，登临九月天。  
客怀秋思豁，万象在吟边。  

戴复古　题渝江萧氏园亭  
三迳逐高低，旁通桃李蹊。  
凉台无六月，钓石俯双溪。  
醉欲眠花下，吟来过竹西。  
风流黄太史，古壁有留题。  

戴复古　题渝江萧氏园亭  
近市嚣尘远，山居古意存。  
诗人常下榻，俗子莫登门。  
日坐图书府，时开风月樽。  
野夫因到此，忘却海云村。  

戴复古　题曾无疑飞龙饮秣圆  
云巢示我良马图，一骑欲水一骑刍。  
竹批双耳目摇电，毛色纯一骨相殊。  
何人貌此真权奇，笔端疑有渥洼池。  
驽骀当用骅骝老，赢得画图人看好。  
盆中饮，槽中秣，  
无用霜蹄空立铁。何如渴饮长城濠上波，  
饥则饱吃天山禾。振首长鸣载猛士，  
龙荒踏碎犬羊窠。  

戴复古　题张签判园林  
园圃屋东西，从君一杖藜。  
雨寒花蕊瘦，春重柳丝低。  
亭馆常留客，轩窗总傍溪。  
摩挲雪色壁，安得好诗题。  

戴复古　题赵庶可山台  
层台高几许，此即会稽图。  
一目空秦望，千峰压镜湖。  
云烟分境界，城郭限廉隅。  
他日传佳话，兰亭与此俱。  

戴复古　题赵庶可山台  
天造此一景，趋然阛阓间。  
坐分台上石，看尽越中山。  
松月照今古，樵风送往还。  
只愁轩冕出，闲却白云关。  

戴复古　题赵忠定公雪锦楼诗  
九鼎重安国势牢，功名易办谤难逃。  
手扶日月扫云雾，身向江湖直羽毛。  
雪锦诗成先谶兆，金滕书启见勤劳。  
纷纷论定知忠定，不负朝廷两字褒。  

戴复古　题郑宁夫玉轩诗卷  
良玉假雕琢，好诗费吟哦。  
诗句果如玉，沈谢不足多。  
玉声贵清越，玉色爱纯粹。  
作诗亦如之，要在工夫至。  
辨玉先辨石，论诗先论格。  
诗家体固多，文章有正脉。  
细观玉轩吟，一生良苦心。  
雕琢复雕琢，片玉万黄金。  

戴复古　题郑子寿野趣  
菜花园圃槿花离，麦满前坡水满池。  
野花横竿拦鸭过，牧儿携笛倚牛吹。  

戴复古　题侄孙岂潜家平远图  
好山横远碧，平野带林塘。  
四望耕桑地，几年云水乡。  
海天龙上下，秋日鹤翱翔。  
睹物忽有感，无心住草堂。  

戴复古　题周仁甫古香堂二首  
一登君子堂，满目是秋光。  
桂是月中桂，花非今日春。  

戴复古　题周仁甫古香堂二首  
秋风动窗户，兼闻书传香。  
种花兼种德，当有折桂郎。  

戴复古　题邹震甫江山伟观  
八境横陈淦水滨，异乡谁识倚楼人。  
江山不越乾坤大，烟雨翻成风月新。  
十载经营梅屋趣，三间突兀草堂雘。  
题诗未得惊人句，从此登临莫厌频。  

戴复古　天竺访明上座  
顾影良堪笑，胡为八尺长。  
苍颜抗尘土，饿喙说兴亡。  
竹雨先秋爽，松风生夜凉。  
爱寻湖上寺，留宿赞公房。  

戴复古　田园吟  
自古田园活计长，醉敲牛角取宫商。  
催耕啼后新秧绿，锻磨鸣时大麦黄。  
桐树着花茶户富，梅林无实秫田荒。  
狂夫本是农家子，抛却一犁游四方。  

戴复古　汀州道上  
宇内何牢落，客行双鬓华。  
千山万山底，老眼付梅花。  

戴复古　同蕲州上官节推登光州增胜楼  
增胜楼中共倚栏，平原渺渺接青山。  
夕阳明处人烟少，胡马曾来闯五关。  

戴复古　同曾景建金陵登览  
兴废从谁问，云烟过眼空。  
吁嗟六朝事，想像半山翁。  
百景饶君咏，三杯许我同。  
登临无限意，多在夕阳中。  

戴复古　同赵鼎臣游黄甫真人清虚庵  
昨闻曹两府，河上遇游仙。  
驻跸钱塘后，结庵庐阜边。  
焚香观御帖，洗盏酌神泉。  
雁足传书日，伤心已百年。  

戴复古　同郑子野访王隐居  
联骑来寻失马翁，相期投宿此山中。  
一庭花影三更月，万壑松声半夜风。  
共把酒杯眠不得，剧谈世事恨无穷。  
明朝莫使儿童见，倘有江船吾欲东。  

戴复古　同字子顺访茅庵道人凤凰麒麟不可见道人语也  
道者日高卧，清风隔世尘。  
凤麟不可见，猿鸟自相亲。  
山木轮囷古，茶花冷淡春。  
草荒门外路，常怕有人来。  

戴复古　桐庐舟中  
吴山青未了，桐江绿相迎。  
扁舟问何之，往访岩子陵。  
高风凛千古，卧蹴万乘主。  
富贵直浮云，羊裘钓烟雨。  

戴复古　僮约  
汝在何乡何姓名，路途凡百爱惺惺。  
衣裳脱着勤收管，饮食烹炰贵洁馨。  
每遇歇时寻竹所，须教宿处近旗亭。  
吾家僮约无多事，办取小心供使令。  

戴复古　投江西曾宪二首  
枢星居紫极，摇映使星明。  
天下推名德，君家好弟兄。  
一台振网纪，列郡想风声。  
不试褰帷手，官曹未易清。  

戴复古　投江西曾宪二首  
诸贤皆在位，治效尚迟迟。  
污吏未能去，明君若可欺。  
外台天耳目，正士国根基。  
既揽澄清辔，那无按察时。  

戴复古　涂中见人家卖酒  
连岁遭饥馑，人无籴米钱。  
今秋好行路，到处说丰年。  
村酒新簄浊，溪鱼出网鲜。  
黄花留客醉，况近竹林边。  

戴复古　酴醾  
东风满架索春饶，三月梁园雪未消。  
賸馥何人炷兰麝，柔枝无力带琼瑶。  

戴复古　挽大溪姚祥叔即南  
庆门今独盛，旧族有光华。  
日坐不欺至，天兴积善家。  
山林娱晚境，书史是生涯。  
手种堂前桂，君看身后花。  

戴复古　挽立斋杜丞相  
邪正不两立，国家当再兴。  
有时须有命，称德不称能。  
方喜千年遇，如何一旦薨。  
世间无哭处，吾欲哭昭陵。  

戴复古　挽沙溪项公苔湖居士  
读书不成事，何恨老山林。  
处世有容德，与人无诤心。  
友于兄弟乐，惠彼里闾深。  
细把丰碑读，怀贤泪满襟。  

戴复古　挽沙溪项公苔湖居士  
一曲苔湖上，深居万竹间。  
自寻三径乐，早得一身闲。  
{氵虢}{氵虢}循除水，林林夹屋山。  
伤心白云际，遗迹尚班班。  

戴复古　挽唐吉林咏道  
博雅林夫子，隐居城市中。  
家贫书甚富，学苦字尤工。  
四海交名胜，诸文辨异同。  
阿戎谈更好，端不负家风。  

戴复古　挽温岭丁竹坡  
潇洒复潇洒，是为丁竹坡。  
生涯浑草草，诗句自多多。  
恨不识是叟，悲哉作此歌。  
数编遗稿在，不共葬烟萝。  

戴复古　挽赵县丞  
雅志思行古，幽居不受官。  
倾家为义举，竭力奉亲欢。  
阅世开天镜，藏身作瓦棺。  
闻知捐馆日，有梦跨金鞍。  

戴复古　挽赵县尉  
十竹相依住，一官真漫为。  
狂来裂轩冕，穷不顾妻儿。  
疾世吟孤愤，伤时赋五噫。  
高名应不朽，自作墓中碑。  

戴复古　晚春  
池塘渴雨蛙声少，庭院无人燕语长。  
午枕不成春草梦，落花风静煮茶香。  

戴复古　晚春  
春来涉几日，又到落花时。  
老面羞看镜，愁怀强作诗。  
雨墙蜗篆古，风树鸟巢危。  
有客适相过，樽前一局横。  

戴复古　晚春次韵  
酒醒愁难醒，春归客未归。  
莺啼花雨歇，燕立柳风微。  
世路多殊辙，人生贵识机。  
低头饱一粟，仰首愧云飞。  

戴复古　晚望怀长沙故人  
却扇清风起，楼头坐晚凉。  
青山连远水，绿树带斜阳。  
客路伤离别，人情果在亡。  
定应今夜梦，随月到潇湘。  

戴复古　万安江上  
不能成佛不能仙，虚度人间六十年。  
镜里姿容虽老矣，酒边意气尚飘然。  
安排玉白花红句，趁办橙黄橘绿天。  
无柰秋风动归兴，明朝问讯下江船。  

戴复古　万安县芙蓉峰  
凌空杰阁为谁开，隔岸芙蓉不用栽。  
今古相传彩云现，江山曾识大苏来。  
酒边歌舞共一笑，客里登临能几回。  
翠浪玉虹从此去，明朝人在郁孤台。  

戴复古　万杉长老秀痴翁见示五言次韵  
了得宗门事，何忧常住贫。  
听师林下话，是我眼中人。  
星渚三秋月，庐山万古春。  
昭陵御书在，岁久莫生尘。  

戴复古　汪给事守鄂渚元宵代江夏宰吴熙仲献灯  
鄂州新得主人翁，今岁元宵便不同。  
灯火夜深回昼日，管弦声动起春风。  
辽天月借三秋白，陆地莲开十丈红。  
妙手信能移造化，速宜归去补苍穹。  

戴复古　汪给事守鄂渚元宵代江夏宰吴熙仲献灯  
一晴收尽四山云，天与黄堂作好春。  
西楚东吴献风月，南楼北榭拥星辰。  
扶持入郭观灯叟，歌舞拦街醉酒人。  
此是太平真气象，今年第一个良辰。  

戴复古　汪见可教授约诸丈凤山酌别  
凤凰洲上凤凰山，草草登临见一斑。  
不立樊墙天广大，賸栽花竹地宽闲。  
白云四面峰千叠，绿柳前头水一湾。  
行色催人诗未就，寄情庭院落花间。  

戴复古　汪见可约游青原  
来访青原古钓矶，溪流衮衮濯龙奇。  
一茶可款从僧话，数局争先对客棋。  
云雨那能败吾事，山林政喜得君诗。  
石头路滑篮舆小，换得扁舟在水湄。  

戴复古　王和甫主簿卜地改葬双亲一夕梦到一处风水佳甚及到雁荡罗汉寺后山  
仇香竭力奉双亲，孝感于天得此坟。  
众石中藏一抔土，来山面对五峰云。  
龟鸾远近参差见，龙虎低昂左右分。  
早见凌云牡丹现，他年朱紫定纷纷。  

戴复古　王深道奏　　而归  
忠言犯时忌，决不中高科。  
一日成名了，诸公属望多。  
还家宁久住，经世欲如何。  
西涧一泓水，行通沧海波。  

戴复古　王应求出示蜀中山水障气势甚雄伟李巽岩题其后论其书笔之源流二百  
妙甚丹青手，能移造化功。  
三川山水国，半幅画图中。  
玉局人何在，铜梁路可通。  
巽岩扛鼎笔，文与画争雄。  

戴复古　望花山张老家  
元从边上住，来此避兵兴。  
麦麨朝充食，检明夜当灯。  
蔽门麻萫萫，护壁石层层。  
老妪逢人哭，吾儿在谢陵。  

戴复古　为客  
琴剑长为客，诗书欠策勋。  
老来临镜懒，愁里把杯勤。  
北雁寒离塞，秋鹰健拂云。  
物情能奋发，人不解超群。  

戴复古　为石云悼鹤  
瘗鹤有故事，花边结小茔。  
不登千岁寿，无复九皋鸣。  
问汝缘何死，主翁无限情。  
最令人忆处，侧耳听松声。  

戴复古　闻边事  
昨日闻边报，持杯不忍斟。  
壮怀看宝剑，孤愤裂寒衾。  
风雨愁人夜，草茅忧国心。  
因思古豪杰，韩信在淮阴。  

戴复古　闻杜仪甫出台  
台官关系重，用舍一何轻。  
诸老多惭德，斯人有直声。  
傥来视轩冕，归去即功名。  
莫拜宽堂墓，伤心隔死生。  

戴复古　闻机上妇说蚕事之辛勤织未成缣往往取偿债家  
荷君问讯蚕家事，此是妇人辛苦媒。  
典尽衣裳酬叶价，忙无心绪向妆台。  
缲声未断机声续，私债未偿官债催。  
织未成缣分翦尽，妾身争得一丝来。  

戴复古　闻李将军至建康  
匹马径趋府，将军意气多。  
来依汉日月，思复晋山河。  
边将惭尸素，朝臣奏凯歌。  
分明御徂诈，得失竟如何。  

戴复古　闻时事  
昨报西师奏凯还，近闻北顾一时宽。  
淮西勋业归裴度，江右声名属谢安。  
夜雨忽晴看月好，春风渐老惜花残。  
事关气数君知否，麦到秋时天又寒。  

戴复古　闻时事  
雁岂关兵气，鱼常被火灾。  
御军先择将，立国可无财。  
济世须人物，忠言是福媒。  
西山今已往，更待鹤山来。  

戴复古　闻严坦叔入朝再用前韵  
凄凉风雨日，强把畒头春。  
独守空虚室，那逢耗磨辰。  
诗家青眼旧，世路白头新。  
每诵梅花句，一心思故人。  

戴复古　闻严坦叔入朝再用前韵  
我本江湖客，归来二月春。  
居多闭门日，未卜赏花辰。  
绕树鹊声喜，隔帘莺语新。  
可怜垂白叟，却羡踏青人。  

戴复古　乌聊山登览  
拌擞嚣尘上翠微，旁溪寺上坐题诗。  
忽闻啼鸟不知处，细看好山无厌时。  
风扫云烟开远景，人携香火谒丛祠。  
客来千里登临意，说与时人未必知。  

戴复古　乌盐角行  
凤箫鼍鼓龙须笛，夜宴华堂醉春色。  
艳歌妙舞荡人心，但有欢娱别无益。  
何如村落卷桐吹，能使时人知稼穑。  
村南村北声相续，青郊雨后耕黄犊。  
一声催得大麦黄，一声唤得新秧绿。  
人言此角只儿戏，孰识古人吹角意。  
田家作劳多怨咨，故假声音召和气。  
吹此角，起东作。  
吹此角，田家乐。  
此角上与邹之子律同宫商，合钟吕。  
形甚朴，声甚古，  
一吹寒谷生禾黍。  

戴复古　无策  
老觉登楼懒，心知涉世疏。  
梦蕉还得鹿，缘木可求鱼。  
晚岁未闻道，平生欠读书。  
行藏两无策，究竟果何如。  

戴复古　无题  
忆闻春燕语雕梁，又听秋鸿叫断肠。  
一缕沉烟飞不过，两楼相对立斜阳。  

戴复古　无为军界上遇太湖赵尉制府禀议  
解后风尘底，周旋鞍马间。  
三杯送行色，一笑强开颜。  
夜宿暖汤市，晨炊冷水关。  
军前献筹策，第一守光山。  

戴复古　无为山中郑老家  
高谈可听用心幽，灼见此翁非俗流。  
鞍马破家还避世，田园得地肯封侯。  
开窗修竹无由俗，绕屋青山总是秋。  
门外短篱看亦好，黄金菊间碧牵牛。  

戴复古　吴涧泉韩仲止二首  
雅志不同俗，休官二十年。  
隐居溪上宅，清酌涧中泉。  
慷慨伤时事，凄凉绝笔篇。  
三篇遣稿在，当并史书传。  

戴复古　吴涧泉韩仲止二首  
忍贫长傲世，风节似君稀。  
死后女方嫁，峡中儿未归。  
门人集诗藁，故卒服麻衣。  
涧上梅花发，吟魂何处飞。  

戴复古　吴门访旧  
去此十三秋，重来雪满头。  
镜颜加老丑，诗骨带穷愁。  
鸟语新晴树，人寻旧倚楼。  
藏春门下客，一半落出丘。  

戴复古　吴子似  
载酒樱桃熟，隈亭柳树阴。  
青山去人远，黄鸟话春深。  
薄俗非吾道，虚名愧此心。  
休言今不古，又恐不如今。  

戴复古　吴子似提干九高亭小景  
前日作诗题大概，亭前小景亦堪题。  
绿杨树下茅三架，白水田头菜两畦。  
似酒新鹅初泛浦，如孩黄犊试牵犁。  
十分野趣关心事，到此令人忆剡溪。  

戴复古　吾乡陈万卿儒者能医见宜春赵守盛称其医药之妙著本草折衷可传  
本草有折衷，儒医功用深。  
何须九折臂，费尽一生心。  
药物辨真伪，方书通古今。  
有时能起虢，一剂直千金。  

戴复古　吾族两派而下吾之一派衰落殆尽诸孙一两人而已其势不绝如线彼之一  
门外长河水，有时鸣不平。  
河边古樟树，亦各有枯荣。  
人事关时数，春风莫世情。  
贤哉沧海月，夜夜一般明。  

戴复古　戊戌冬  
造化人难测，寒时暖似春。  
蛟龙冬不蛰，雷电夜惊人。  
四海疮痍甚，三边战伐频。  
静中观气数，愁杀草茅臣。  

戴复古　溪上  
山腰有路穿修竹，水面无桥涉浅沙。  
夹岸人家尽农圃，秋风吹老木棉花。  

戴复古　溪上  
小楼萧洒面晴川，袅袅西风扫暮烟。  
碧水明霞两相照，秋光全在夕阳天。  

戴复古　喜梅雨既晴  
屋角鸣禽弄好音，楼头夏木绿阴阴。  
镊空白发愁根在，熟尽黄梅雨意深。  
苔榻有泥妨客坐，稻田足水慰农心。  
老夫已作丰年想，鼓腹思为击壤吟。  

戴复古　喜闻平峒寇  
峒寇都平了，官军奏凯歌。  
千山通道路，一雨洗干戈。  
天地和风转，江湖春水多。  
蜀中无近报，西贼定如何。  

戴复古　戏呈赵明府  
堂堂附郭县，深远半如村。  
能共斯民乐，浑忘太守尊。  
梅花高可折，横浦挠无浑。  
欠与诗狂者，清谈共一樽。  

戴复古　戏题诗藁  
冷澹篇章遇赏难，杜陵清瘦孟郊寒。  
黄金作纸珠排字，未必时人不喜看。  

戴复古　峡山二首  
山近江如束，林深路欲迷。  
平沙印虎迹，绝壁听猿啼。  
绿水人谁钓，黄茅地可畦。  
幽居堪避世，何必武陵溪。  

戴复古　峡山二首  
欲访飞来殿，维舟上峡山。  
有溪流屋下，无路入云间。  
犀解捐金索，猿能记玉环。  
无从旌往事，有地足跻攀。  

戴复古　夏日从子渊侄借茉莉一盆  
举眼惊如许，衰怀强自安。  
爱凉临水坐，遣病借花看。  
物物同天地，人人各肺肝。  
从来泾与渭，混作一流难。  

戴复古　夏日续题  
海近朝曦赫，山明宿雾消。  
紫云萦碧落，白鹭点青苗。  
避暑轩亭爽，凭虚眼界遥。  
时来一登眺，初不待招邀。  

戴复古　夏日雨后登楼  
夏日不苦热，病躯能少康。  
数峰楼上景，六月雨馀凉。  
今西两虚器，乾坤百戏场。  
人生如寄尔，聊以醉为乡。  

戴复古　先人东皋子小园七言人多喜之浼秋房楼大卿作大字刻石  
父殁名随泯，诗存世莫传。  
敢求大手笔，为写小园篇。  
词翰成双美，光华照九泉。  
托公垂不朽，镌刻到千年。  

戴复古　贤良一和五篇不可及  
世路从他险，输君酒盏深。  
立谈双白璧，一诺百黄金。  
志大不少屈，诗工非苦吟。  
相随万里去，老鹤岂无心。  

戴复古　贤女祠  
士有败风节，惭魂埋九京。  
幽闺持大谊，千载著嘉名。  
父不重然诺，女能轻死生。  
寒潭堕秋月，心迹两清明。  

戴复古　湘西寺观澜轩  
东岸楼台西岸山，潇湘一片在中间。  
红尘不到沧波上，僧与白云相共闲。  

戴复古　湘中  
一棹无情度碧湘，行行不脱水云乡。  
旗亭少饮村醪薄，田舍新炊晚稻香。  
箫鼓远来朝岳去，包笼争出趁虚忙。  
涂人有愧黄居士，十载看经不下堂。  

戴复古　湘中  
荆楚一都会，潇湘八景图。  
试呼沙鸟问，曾识古人无。  
痛哭贾太傅，行吟屈大夫。  
汀洲芳草歇，转使客情孤。  

戴复古　湘中遇翁灵舒  
天台山与雁山邻，只隔中间一片云。  
一片云边不相识，三千里外却逢君。  

戴复古　萧飞卿将使赴湖北戎幕诗送其行兼简秋壑贾总侍二首  
文章萧颖士，一剑去从军。  
远望西关路，愁看两浦云。  
九霄腾意气，万里取功勋。  
马上一杯酒，须斟满十分。  

戴复古　萧飞卿将使赴湖北戎幕诗送其行兼简秋壑贾总侍二首  
鄂渚三千里，遥遥望使星。  
江湖今寂寞，桃李半凋零。  
世有一秋壑，时无两石屏。  
平生不相遇，老眼向谁青。  

戴复古　萧学易何季皋和作别诗佳甚再用前韵  
少年行脚白头归，不负平生汗漫期。  
望断海山云漠漠，愁生江路草离离。  
一篇王粲登楼赋，几首巴陵送别诗。  
独倚篷窗无意绪，瓦盆倾酒忆金卮。  

戴复古　萧仲有遗经堂  
一经传世宝，说与子孙知。  
欲作久长计，毋忘礼义为。  
黄金生悔吝，白璧有瑕疵。  
兼取庞公语，图安不遗危。  

戴复古　小孤山阻风因成小诗适舟中有浦城人写寄真西山  
群山势如奔，欲渡长江去。  
孤峰拔地起，毅然能遏住。  
屹立大江干，仍能障狂澜。  
人不知此山，有功天地间。  

戴复古　小畦  

小畦寻丈许，凿壁置柴扉。  
雨后菜虫死，秋来花蝶稀。  
插篱新种菊，抱畒已忘机。  
俗客忽相访，妨人洗布衣。  

戴复古　小园  
小园春欲半，老子作儿嬉。  
政喜花开蚤，还愁客到迟。  
诗当得意处，酒到半酣时。  
蜂蝶来无数，无知却有知。  

戴复古　谢东粹包宏父三首癸卯夏  
诗文虽两途，理义归乎一。  
凤骚凡几变，晚唐诸子出。  
本朝师古学，六经为世用。  
诸公相羽翼，文章还正统。  
晦翁讲道馀，高吟复超绝。  
巽岩许其诗，凤凰飞处别。  

戴复古　谢东粹包宏父三首癸卯夏  
君家名父子，为晦翁嫡传。  
尝见黄勉斋，极口称其贤。  
师友相琢磨，南轩惜无年。  
翁之为汝翁，文字相周旋。  
溟渤深见底，泰华高及天。  
宏斋有凤髓，可续欲断弦。  

戴复古　谢东粹包宏父三首癸卯夏  
平生不识字，把笔学吟诗。  
旧说韦苏州，于余今见之。  
每遭饥寒厄，出吐辛酸辞。  
候虫鸣屋壁，凤蝉啭枯枝。  
但有可怜声，入耳终无奇。  
宏斋误题品，恐贻识者饥。  

戴复古　谢史石窗送酒并茶  
遣来二物应时须，客子行厨用有馀。  
午困政须茶料理，春愁全仗酒消除。  
不胜欢喜拜嘉惠，无限殷勤作谢书。  
君既有来何以报，一床蕲簟两淮鱼。  

戴复古　谢王使君送旅费  
风撼梅花雨，雾笼杨柳烟。  
如何残腊月，已似半春天。  
岁里无多日，闽中过一年。  
黄堂解留客，时送卖诗钱。  

戴复古　谢吴秘丞作石屏集后序  
说破当年旧石屏，自惭无德又无能。  
乡来江海疏狂客，今作山林老病僧。  
高卧一楼成宇宙，冷看独影当宾朋。  
恶诗有误公题品，不是夔州杜少陵。  

戴复古　谢项子宜帅干遣馈  
闻说沙溪上，分明似渭川。  
重山照华屋，万竹绕清泉。  
遣馈知相忆，登山未有缘。  
一楼先月景，想像在吟边。  

戴复古　谢萧和伯见访  
定交虽日浅，老眼见君深。  
急谊真如渴，能诗不肯吟。  
江湖尊白发，土苴视黄金。  
野客无边幅，相看话此心。  

戴复古　辛丑岁暮三首  
日月易流转，一年仍一年。  
身从忧患老，事逐岁时迁。  
白首未闻道，清贫不愧天。  
寒林松柏瘦，花柳又春妍。  

戴复古　辛丑岁暮三首  
腊尽无多日，吾生有几年。  
老于人事懒，贫觉世情偏。  
独枕江湖梦，闭门风雪天。  
三杯动诗兴，得句落梅边。  

戴复古　辛丑岁暮三首  
意气久凋落，形模老可憎。  
能扶双病脚，赖有一枯藤。  
世味淡如水，吾心达似僧。  
明朝今日事，一任运腾腾。  

戴复古　辛未元日上楼参政攻愧斋先生  
东风入仗庆云翔，百辟朝元奉玉皇。  
一代安危寄黄发，群生枯瘁转青阳。  
梅花结果调勋鼎，柏叶宜年上寿觞。  
宰相黑头天子圣，赖公同与措时康。  

戴复古　新安寒食  
不拟今年到歙州，要知行止岂人谋。  
一百五日客怀恶，三十六峰春雨愁。  
老矣此身犹道路，凄其归梦绕松楸。  
花瓢仙子无由见，千里江山负远游。  

戴复古　新朝士多故人愁吟寄之  
野鹿自由性，孤鸿不就群。  
飘零生白发，故旧半青云。  
忧国家何有，愁吟天不闻。  
北风吹汉水，胡骑政纷纷。  

戴复古　新年多雨一日晴色可喜  
一晴良可喜，始觉好新年。  
绿涨春前水，青开雨后天。  
看花吾老矣，把酒兴悠然。  
病脚妨行乐，三杯归醉眠。  

戴复古　新年自唱自和  
圣朝开宝历，淳佑四年春。  
生自前丁亥，今逢两甲辰。  
黄粲一梦觉，青镜二毛新。  
七十八岁叟，乾坤有几人。  

戴复古　新年自唱自和  
死灰无复暖，槁木不逢春。  
近日愁多病，今年岁在辰。  
处喧如处寂，求旧不求新。  
笑问长河水，谁为不老人。  

戴复古　新年自唱自和  
江山一夜雨，花柳九州春。  
过节喜无事，谋懽要及辰。  
年年仍岁岁，故故复新新。  
把酒有馀恨，无从见古人。  

戴复古　新岁  
新年试笔欲题诗，老去才衰得句迟。  
春事未容桃李觉，梅花开到北边枝。  

戴复古　新岁书怀四首  
衰年百病身，淳佑五年春。  
尘世自多事，风光又一新。  
乡人方拜相，野客自垂纶。  
说与烟波侣，海滨非渭滨。  

戴复古　新岁书怀四首  
七十九岁叟，时吟感寓诗。  
年高胡不死，身健欲何为。  
细柳绿垂地，小桃红满枝。  
春风不到处，枯蔓挂疏篱。  

戴复古　新岁书怀四首  
老病从人笑，儿童识我谁。  
穷愁无地着，心事有天知。  
鹊噪缘何喜，蛙鸣岂为私。  
如何得怀抱，长似醉眠时。  

戴复古　新岁书怀四首  
正月复二月，百年如一年。  
世间人易老，天下事难全。  
生计麦十斛，传家诗几篇。  
眼前虽不足，心地自超然。  

戴复古　新喻县苏晋叔相会  
偶作榆溪客，还逢橘井仙。  
多才出人上，笑我老吟边。  
买锦囊诗卷，典衣供酒钱。  
竹林青眼叔，常说仲容贤。  

戴复古　兴国军晚春简吴提干  
几夜林间哭杜鹊，东风又作落花天。  
青春不觉过三月，白发谁能满百年。  
日射江波光闪闪，天连烟草碧芊芊。  
异乡欲作登楼赋，心逐归鸿到海边。  

戴复古　盱眙北望  
北望茫茫渺渺间，鸟飞不尽又飞还。  
难禁满目中原泪，莫上都梁第一山。  

戴复古　徐京伯通判晚岁得二子  
竹隐种竹知几年，千竿万竿长拂天。  
群飞不敢下栖止，常有清风凛凛然。  
丹穴飞来两雏凤，凤来此竹为之重。  
牙签玉轴带芸香，家藏万卷为渠用。  
人间豚犬不足多，我来为作徐卿二子歌。  
手传竹隐文章印，看取他日官职高嵯峨。  

戴复古　许介之约过清溪道上有成  
行尽白云际，乘槎过水西。  
稻田秋后雀，茅舍午时鸡。  
野饭自不恶，村醪亦可携。  
闻钟欲投宿，何处是招提。  

戴复古　许提干湖上下筑  
才气有如许，功名不可无。  
乐从闲岁月，养就大规模。  
雅志难谐俗，幽居喜并湖。  
君看莲下藕，不与叶同枯。  

戴复古　雪后暖  
先腊梅花谢，不冰溪水流。  
早尝春菜饼，暖卸木终裘。  
去岁三冬雪，今年百谷秋。  
此冬无此瑞，又为老农忧。  

戴复古　雪中观梅郑子寿畏寒不到  
孤负溪桥雪与梅，怕寒不肯出门来。  
欲邀郑老同清赏，争得梅花六月开。  

戴复古　严仪卿约李友山高与权酌别  
江天惨澹日凄凉，木未经霜叶未黄。  
今日楼头一杯酒，明朝行客在谁乡。  

戴复古　雁山罗汉寺省王总干之墓待和甫主簿之来  
山鸟怪儒衣，游山我亦痴。  
叫云云不应，问水水相知。  
俗物刺人眼，春风发我诗。  
噪檐鸦鹊喜，主簿有来期。  

戴复古　雁山总题此山本朝方显  
此地古无闻，谁封万石君。  
山林才整整，来往早纷纷。  
两派龙湫水，千峰雁荡云。  
东西十八寺，纪载欠碑文。  

戴复古　雁山总题此山本朝方显  
几山兼几水，更有几烟霞。  
不立仙人宅，都为释氏家。  
宾秋多少雁，报晓一双鸦。  
有此山林胜，如何在海涯。  

戴复古　燕  
闻说乌衣国，低连海上树。  
春来避霜雪，秋去长儿孙。  
华屋语如诉，故巢多不存。  
双飞恼幽独，红袖有啼痕。  

戴复古　扬州道宫安下制干朱行甫抚干方巨山连骑相访  
道院群仙集，高轩二妙来。  
文章清气足，谈笑老怀开。  
落木三秋晚，黄花九日催。  
何当陪胜践，共把蟹螯杯。  

戴复古　扬州端午呈赵帅  
榴花角黍斗时新，今日谁家不酒樽。  
堪笑江湖阻风客，却随蒿艾上朱门。  

戴复古　杨伯子监丞霅川久雨得晴为喜  
村南村北晒簑衣，好是云开日出时。  
太守少宽忧世志，野人为赋喜晴诗。  
两岐瑞麦黄金实，八茧吴蚕白雪丝。  
政事端知合天意，雨昫还亦顺人为。  

戴复古　叶宗裔为令叔求竹山诗  
爱竹旧称王子猷，今君异世等风流。  
山中便是清凉国，门下合封潇洒侯。  
有此一堂真可隐，不妨诸侄与同游。  
吟边想像参差绿，许我携琴一到不。  

戴复古　叶宗裔为令叔求竹山诗  
一景分明似渭川，竹山堂好以人贤。  
兰亭价为羲之重，岘首名因叔子传。  
紫翠数峰长在眼，琅玕万个欲参天。  
老夫身堕尘埃底，遥挹清风亦洒然。  

戴复古　夜宿田家  
簦笠相随走路岐，一春不换旧征衣。  
雨行山崦黄泥坂，夜扣田家白板扉。  
身在乱蛙声里睡，心从化蝶梦中归。  
乡书十寄九不达，天北天南雁自飞。  

戴复古　夜吟呈赵东岩  
汲井漱残酒，行吟到夜分。  
一轩清似洗，万籁寂无闻。  
风送迎秋雨，天收翳月云。  
鸡鸣庭户白，人事又纷纷。  

戴复古　一冬无雨雪而有雷  
万物久如渴，三冬一向晴。  
时无腊雪下，夜有瑞雷鸣。  
休咎占天意，悲欢见物情。  
山禽何所感，烂熳作春声。  

戴复古　一老儒为贵人烧丹丹垂成而走因此失所  
道途多险阻，此老欲何之。  
命薄丹砂走，天寒白发悲。  
从教达官骂，忍受小儿欺。  
月夜双乌鹊，飞鸣绕树枝。  

戴复古　一相识无辜获罪  
一宿津亭睡不成，愁来物物是离情。  
月轮高挂山河影，江浪巧为风雨声。  
志士失涂为鬼笑，佳人泣血送君行。  
塞翁得马非为福，公论如天久自明。  

戴复古　一笑  
海曲荒凉地，吟边蹭蹬身。  
时危法当隐，年老惯居贫。  
俗客苦恋坐，小孙痴弄人。  
等闲成一笑，不觉把杯频。  

戴复古　宜春东湖呈赵使君  
东园有佳趣，五马共登临。  
介石见古意，月台延赏心。  
虽然近城郭，元不远山林。  
能使一州润，秀江秋水深。  

戴复古　舣棹清江  
舣棹江滨访旧游，十年重到戏渔洲。  
不知芳树在何许，但见落花从此流。  
我醉欲眠因假榻，客行未定且登楼。  
有钱賸买张家酒，准备明朝话别愁。  

戴复古　舣舟登滕王阁  
散步登城郭，维舟古树傍。  
澄江浮野色，虚阁贮秋先。  
却酒淋衣湿，搓橙满袖香。  
西风吹白发，犹逐少年狂。  

戴复古　倚楼  
贤愚不同道，用舍要知机。  
涉世有臧否，倚楼无是非。  
鸦分枯树立，雁逐断云飞。  
朝暮寻常事，何须叹落晖。  

戴复古　刈麦行  
腰鎌上垅刈黄云，东家西家麦满门。  
前村寡妇拾滞穟，饘粥有馀炊饼饵。  
我闻淮南麦最多，麦田今岁屯干戈。  
饱饭不知征虞苦，生长此方真乐土。  

戴复古　饮马长城窟  
朔风凛高秋，黑雾翳白日。  
汉兵来伐胡，饮马长城窟。  
古来长城窟，中有战士骨。  
骨久化为泉，马来吃不得。  
闻说华山阳，水甘春草长。  

戴复古　饮萧和伯家醉登快阁和杨伯子题分明观韵  
醉归萧史宅，快阁倚西东。  
山敛过云雨，江无起浪风。  
月行银汉上，人在玉壶中。  
天眼照尘世，应怜鹤发翁。  

戴复古　饮中  
布衣不换锦宫袍，刺骨清寒气自豪。  
腹有别肠能贮酒，天生左手惯持螯。  
蝇随骥尾宜千里，鹤在鸡群亦九皋。  
贤似屈平因独醒，不禁憔悴赋离骚。  

戴复古　饮中达观  
人生安分即逍遥，莫向明时叹不遭。  
赫赫几时还寂寂，闲闲到底胜劳劳。  
一心似水惟平好，万事如棋不着高。  
王谢功名有遗恨，争如刘阮醉陶陶。  

戴复古　樱桃  
绿树带朱实，驱禽费弹丸。  
独先诸果熟，堪奉五侯餐。  
猩肉和琼液，蠙珠走玉盘。  
同时得同赏，芍药满雕栏。  

戴复古　永新彭时甫馆仆于玉峰楼龙子崇来话旧  
暂舣溪头棹，来敲月下门。  
江湖十年别，故旧几人存。  
听雨夜同榻，论心酒一樽。  
不须谈世事，万虑满乾坤。  

戴复古　永新宰潘仁叔再约观梅  
去年忆访潘怀县，樽俎风流主意饶。  
爆竹声中度残岁，华灯影里醉元宵。  
春风又起观梅兴，野客仍烦折简招。  
预想张园寻故事，插花秉烛过溪桥。  

戴复古　咏梅投所知  
洁白无瑕美不娇，炯如珠玉粲林皋。  
独开残腊与时背，奄胜众芳其格高。  
欲启月宫休种桂，如何仙苑却栽桃。  
不将品质分优劣，痛饮花前读楚骚。  

戴复古　游天竺  
好山看不了，遂借上方眠。  
酒渴倾花露，诗清泻涧泉。  
生无适俗韵，老欲结僧缘。  
睡觉钟声晓，窗腾柏子烟。  

戴复古　游云溪与郡宴用太守韵即事二首  
溪堂久矣无人到，千骑传呼五马来。  
流水奔腾砥柱立，好山呈露晚云开。  
指挥壮士驰骁骑，管领衰翁吊古梅。  
笑问风流羊叔子，几人登览不尘埃。  

戴复古　游云溪与郡宴用太守韵即事二首  
官府太平无一事，凝香座上着衰翁。  
飘摇短棹游方沼，缥缈高楼倚半空。  
把酒夜深霜落后，吹箫人在月明中。  
使君笑指梅花说，去岁今年事不同。  

戴复古　友人朱渊出示廷对策不顾忌讳读之使人凛凛受淮东制置辟  
龙墀射策对明君，忧国忠言骇见闻。  
皎皎一心如白日，寥寥千古再朱云。  
时危诸老皆求去，兵满三边未解纷。  
要使文臣知武事，不妨王粲且从军。  

戴复古　友松亭代松语  
从来岩壑守孤踪，岂料移归宝粃中。  
幸在交游一人数，愿勤培植百年功。  
朱门纵有三千客，青眼毋忘十八公。  
根本既深枝叶茂，相期直上碧霄中。  

戴复古　有感  
浩浩海风劲，滔滔河水浑。  
古人皆去世，乔木自当门。  
族党诸孙盛，吾宗一线存。  
兴衰知有数，心事与谁论。  

戴复古　有感  
皱眉观世事，把酒读离骚。  
天下无公论，胸中有古刀。  
徒然成耿耿，何以制滔滔。  
不逐群飞转，孤鸿毕竟高。  

戴复古　有感  
老子生来世法疏，白头思欲把犁锄。  
摩挲此腹空无物，侥幸虚名愧有馀。  
憔悴不堪渔父笑，寒温无益贵人书。  
诗家幸有严华谷，襟谊犹能眷眷予。  

戴复古　有烹犊延客者食之有感  
田家茧栗犊，小小可怜生。  
未试一犁力，俄遭五鼎烹。  
朝来占食指，妙绝此杯羹。  
口腹为人累，终怀不忍情。  

戴复古　有议袁蒙斋者  
世上苦无公是非，讥评人物信犹疑。  
镜中妍丑无私照，棋上高低有误时。  
怀古尚馀乔木在，伤春唯许落花知。  
黄金可办将何用，铸出当年钟子期。  

戴复古　又送行二首  
荏苒岁云暮，雪霜天正寒。  
取程毋太急，御下放教宽。  
朝夕去家远，关山行路难。  
边头办功业，恐不在儒冠。  

戴复古　又送行二首  
荆门在何许，鄂渚小踌躇。  
宿处好看剑，客中宜读书。  
交游天作合，江汉景何如。  
窗户半天上，南楼好寓居。  

戴复古　渝江绿阴亭九日燕集  
佳节重有感，人间行道难。  
登高苦无地，把酒一凭栏。  
山迥暮烟合，江空秋水寒。  
沙头有鸂鶒，莫作鸳鸯看。  

戴复古　渝江绿阴亭九日燕集  
九日江亭上，谁怜老孟嘉。  
要人看白发，不用整乌纱。  
寄兴题桐叶，长歌醉菊花。  
归心徒自苦，犹在楚天涯。  

戴复古　余惠叔访旧  
扁舟访旧入横塘，新柳今如旧柳长。  
室迩入遥春寂寂，风流云散事茫茫。  
纵题红叶随流水，谁弄青梅出短墙。  
政是沈郎愁绝处，杜鹃不断叫斜阳。  

戴复古　渔父词四首  
渔父饮，不须钱。  
柳枝斜贯锦鳞鲜，换酒却归船。  

戴复古　渔父词四首  
渔父醉，钓竿闲。  
柳下呼儿牢击船。  

戴复古　与侄南隐等赓和  
梦回啼鸟聒幽棂，古篆香烟结画屏。  
谈麈一挥尘事少，离骚才读醉魂醒。  
闲居便是人间乐，克己何须座右铭。  
但了耕桑□门户，我生安分合宁馨。  

戴复古　雨后有感  
逐日愁闻雨，今朝喜遇晴。  
云开山卖状，月出海生明。  
天地有常理，古今无限情。  
静中观世变，安得见河清。  

戴复古　玉华洞  
忆昨游桂林，岩洞甲天下。  
奇奇怪怪生，妙不可模写。  
玉华东西岩，具体而微者。  
神功巧穿凿，石壁生孔罅。  
玲珑透风月，宜冬复宜夏。  
中有补陀仙，坐断此潇洒。  
空山茅苇区，无地可税驾。  
举目忽此逢，心骇见希诧。  
题诗愧不能，行人亦无暇。  

戴复古　玉山章泉本章氏所居赵昌甫迁居于此章泉之名遂显  
兹山自开辟，有此一泓泉。  
姓自章而立，名因赵以传。  
源从番水出，地与瑞峰连。  
寄语山中友，临流着数椽。  

戴复古　遇淮人问蕲黄之变哽噎泪下不能语许俊不解围乃提兵过武昌  
偶逢淮上客，急急问蕲黄。  
未语心先噎，低头泪已滂。  
五关人失守，残虏势非强。  
闻说许都统，提兵过武昌。  

戴复古　遇张韩伯说边事  
每上高楼欲断魂，沿江市井几家存。  
飞鸿历历传边信，芳草青青补烧痕。  
北望苦无多世界，南来别是一乾坤。  
相逢莫说伤心事，且把霜螯荐酒樽。  

戴复古　豫章东湖  
亭亭绿荷叶，密密罩清波。  
为见湖光少，却嫌荷叶多。  

戴复古　豫章东湖避暑  
行坐自徜徉，吟声绕屋梁。  
晓烟滋柳色，晨露发荷香。  
以我一心静，参他六月凉。  
渊明知此意，高卧到羲皇。  

戴复古　豫章东湖避暑  
遍访诸亭馆，苍苔掩旧踪。  
十年如昨日，万象又秋容。  
阅世存乔木，沿堤倚瘦筇。  
何人杀风景，斫尽木芙蓉。  

戴复古　豫章东湖感旧  
忆见堤边种柳初，重来高树满东湖。  
交游太半入鬼录，歌醉一时逢酒徒。  
夜雨总成流水去，春风能免落花无。  
经行孺子亭边路，犹有沙鸥识老夫。  

戴复古　豫章东湖宋谦甫黄存之酌别  
湖边长访昔年游，生怕清波照白头。  
杨柳萧疏多困雨，芰荷憔悴早惊秋。  
无功及物谈何益，有酒开怀醉即休。  
江上买舟犹未定，明朝尚可为君留。  

戴复古　豫章巨浸呈陈幼度提干  
乞得新晴赋晚霞，出门无路欲乘槎。  
忧风忧雨动经月，足食足衣能几家。  
一饭共君烹瓠叶，三杯无处看荷花。  
自成鼓吹喧朝夕，输与东湖两部蛙。  

戴复古　元日二首呈永丰刘叔冶知县  
焚香拜元日，受岁客他州。  
白发难遮老，新年讳说愁。  
无人能访戴，有地足依刘。  
桃李争春事，梅花笑未休。  

戴复古　元日二首呈永丰刘叔冶知县  
市近人声杂，窗明雨色开。  
异乡轻度节，同邸重传杯。  
不碍狂夫醉，知无贺客来。  
故园归未得，茅屋想苍苔。  

戴复古　元宵雨  
穷人不谋欢，元夜如常时。  
晴雨均寂寞，蚤与一睡期。  
朱门粲灯火，歌舞临酒池。  
酒阑欢不足，九街恣游嬉。  
前呵惊市人，箫鼓逐后随。  
片云头上黑，翻得失意归。  

戴复古　袁州化成岩李卫公谪居之地  
一岩端坐挹千峰，三两亭台胜概中。  
江水骤生连夜雨，松声吹下半天风。  
因思世故吾头白，独步林皋夕照红。  
欲吐草茅忧国志，谁能唤起赞皇公。  

戴复古　约游曾参政西墅病不能去  
骨肉去家远，异乡童仆亲。  
老身浑赖汝，久病亦愁人。  
无暇游西墅，寻医访北辰。  
主翁翻作使，奔走莫劳神。  

戴复古　月夜怀董叔宏闻其入京未得振  
酒醒兴未已，诗成吟不休。  
一凉风满座，半夜月明楼。  
老骥思千里，飞鸿阅九州。  
故人何处在，谁作置书邮。  

戴复古　岳市胜业寺禹柏  
三千年老柏，怪怪复奇奇。  
剖彼一枯腹，离为九折枝。  
蟠根半生死，阅世几兴衰。  
神禹所栽植，山灵常护持。  

戴复古　岳市胜业寺悦亭  
寻幽揽胜老犹勤，但觉吟身瘦几分。  
净洗一生尘上眼，细看七十二风云。  

戴复古　阅旧稿见乔丞相诗跋因成此诗  
三十年前旧诗册，两行钧翰俨如新。  
自甘白屋为寒士，敢说英扉有故人。  
五雨十风勤燮理，九州四海费经纶。  
年逾八十貂蝉贵，不负明君恐负身。  

戴复古　阅世  
一懒一愚兼一痴，从教智士巧能为。  
坦途失脚溪山险，暗室萌心天地知。  
江水长流无尽意，夕阳虽好不多时。  
老夫阅遍人间事，欲和寒山拾得诗。  

戴复古　阅世  
积镪多金生怨尤，一温饱外更何求。  
自甘韬遁陶元亮，不爱赢馀马少游。  
何取累累兼若若，终成莫莫与休休。  
花前适意三杯酒，万事忘机对白鸥。  

戴复古　阅四家诗卷  
阅尽四家诗卷子，自然优劣在其中。  
石龟野鹤心相合，菊磵花翁道不同。  
鸣凤翱翔上霄汉，乱蝉萧瑟度秋风。  
一篇论尽诸家体，忆着当年巩睡翁。  

戴复古　越上青店候别杨休文  
千载江湖共此心，老来相见怕分襟。  
手搔白发望君至，车马不来溪水深。  

戴复古　再赋惜别呈李实夫运使  
一生飘泊老江湖，今日别公归故庐。  
此去怕无相见日，因风或有寄来书。  
云烟过眼时时变，草树惊秋夜夜疏。  
人物似公能几辈，不知天下竟何如。  

戴复古　曾景建得罪道州听读  
闻说乌台欲勘诗，此身幸不堕危机。  
少陵酒后轻严武，太白花前忤贵妃。  
迁客芬芳穷也达，故人评论是耶非。  
饱参一勺濂溪水，带取光风霁月归。  

戴复古　曾云巢年八十聪明不衰小楷写六经家有小楼日登览不倦诸监司尝荐遗  
八十云巢老，诸公旧典刑。  
心情古井水，辈行晓天星。  
身健登高阁，眼明书六经。  
尝闻荐遗逸，何以报朝廷。  

戴复古　曾云巢同相勉李玉涧不赴召  
诏书催赴紫宸班，九奏君王乞挂冠。  
日暮倒行非我事，急流勇退有何难。  
地灵不隐金砂胜，秋水长流玉涧寒。  
好把山林寄图画，试教天下故人看。  

戴复古　赠洞霄道士  
高枕清流卧白云，灵龟骨相鹤精神。  
凡为九炼山中客，定是群仙数内人。  
驯虎岩前攀逸翠，□蚊亭下濯征尘。  
练师莫笑狂夫老，乞我金丹养病身。  

戴复古　赠孤峰长老  
孤峰何处在住，惠远旧林泉。  
日用无非道，心安即是禅。  
幽栖云壑底，梦寐雪蓬边。  
何日山阴道，同寻访戴船。  

戴复古　赠郭道人  
灭性能安乐，深居绝是非。  
英雄行险道，富贵隐危机。  
纸被如绵软，藜羹胜肉肥。  
苍苔满山径，最喜客来稀。  

戴复古　赠饶叔虎谈易论命多奇中  
中年多病早衰翁，诗不能工枉受穷。  
郊岛五行君识否，要知我命与渠同。  

戴复古　赠万杉老秀痴翁二首  
识得庆云和尚，不痴自号痴翁。  
此老端如五老，高出庐阜诸峰。  

戴复古　赠万杉老秀痴翁二首  
读儒书五千卷，通禅门八万条。  
宴坐万杉林下，四旁风雨萧萧。  

戴复古　赠张季冶  
秋扇交情薄，儒衣行路难。  
纵怀千里志，也要一枝安。  
梦绕梅花帐，愁生苜蓿盘。  
从来食肉相，千万强加餐。  

戴复古　张端义应诏上书谪曲江正月一日赣州相遇  
忧世心何切，谋身计甚疏。  
樽前话不尽，天下事何如。  
汉武求言诏，贾生流涕书。  
龙颜那可犯，谪向曲江居。  

戴复古　张端义应诏上书谪曲江正月一日赣州相遇  
正朝送迁客，好去看梅花。  
此岭几人过，念君双鬓华。  
直言知为国，远地莫思家。  
韶石叫虞舜，伤哉古道赊。  

戴复古　张仁仲提干衡阳冰壶亭燕客  
大抵吾曹臭味同，留欢卜夜莫匆匆。  
一亭景物冰壶上，万里乾坤玉镜中。  
疏柳无心挂明月，败荷有恨倚西风。  
吟家旧日张公子，千首诗成句句工。  

戴复古　张统制之子为父求诗蕲州城破匹马打围而出能知数谓时不可为  
夜半金城破，身随铁马飞。  
横挥三尺剑，突出万人围。  
勇锐资神力，功名与愿违。  
自能占气数，终老着农衣。  

戴复古　张子明索赋永斋诗若之久矣杜撰四十字以还冷债  
为学日不足，毋劳课近功。  
声名垂不朽，文字用无穷。  
草色朝朝碧，桃花岁岁红。  
一机长运转，造物与人同。  

戴复古　章泉二老歌  
在昔商山传四皓，又闻香山图九老。  
异乡异姓适同时，争如章泉一家兄弟登耆颐。  
章泉之上两山下，有地可宫田可稼。  
伯也早休官，季也相约归林泉。  
名动京口耕谷口，山中有诗天下传。  
一生得闲兼得寿，皓首庞眉世稀有。  
竹隐先生八十三，定庵居士七十九。  
客从远方来，亦是六十叟。  
手把一枝梅，奉劝两翁酒。  
问公何以致遐龄，请翁细说吾细听。  
不烧丹，不学仙。  
五行有常数，天所禀赋焉。  
人生一气统四体，众人斩丧吾能全。  
要知养生无他术，日多吃饭夜独眠。  
承翁见教谢翁去，两翁殷勤留我住，  
是夜醉眠苔竹轩。梦见山灵向我言，  
翁之所说皆不然。两翁盛德合乎天，  
天与遐龄五百年。  

戴复古　招山乃诗人刘叔拟故居朱清之得其地清之赴南宫中道而返就招山卜筑  
半路袖回攀佳手，一生才遂买山心。  
要知此老风流处，来向刘郎吟处吟。  

戴复古　招山乃诗人刘叔拟故居朱清之得其地清之赴南宫中道而返就招山卜筑  
有钱可买沧浪景，无术能还梦幻身。  
一段江山寄愁绝，百年不见两诗人。  

戴复古　昭武刘圻甫以{山栗}篁隐居图求诗  
相对两山碧，春风摇绿篁。  
一巢云建造，三涧水宫商。  
谷口躬耕稼，盘中歌寿昌。  
桃花认行路，他日访刘郎。  

戴复古　昭武太守王子文日举李贾严羽共观前辈一两家诗及晚唐诗因有论诗十  
文章随世作低昂，变尽风骚到晚唐。  
举世吟哦推李杜，时人不识有陈黄。  

戴复古　昭武太守王子文日举李贾严羽共观前辈一两家诗及晚唐诗因有论诗十  
古今胸次浩江河，才比诸公十倍过。  
时把文章供戏谑，不知此体误人多。  

戴复古　昭武太守王子文日举李贾严羽共观前辈一两家诗及晚唐诗因有论诗十  
曾向吟边问古人，诗家气象贵雄浑。  
雕锼太过伤于巧，仆拙惟宜怕近村。  

戴复古　昭武太守王子文日举李贾严羽共观前辈一两家诗及晚唐诗因有论诗十  
意匠如神变化生，笔端有力任从横。  
须教自我胸中出，切忌随人脚后行。  

戴复古　昭武太守王子文日举李贾严羽共观前辈一两家诗及晚唐诗因有论诗十  
陶写性情为我事，留连光景等儿嬉。  
锦囊言语虽奇绝，不是人间有用诗。  

戴复古　昭武太守王子文日举李贾严羽共观前辈一两家诗及晚唐诗因有论诗十  
飘零忧国杜陵老，感寓伤时陈子昂。  
近日不闻秋鹤唳，乱蝉无数噪斜阳。  

戴复古　昭武太守王子文日举李贾严羽共观前辈一两家诗及晚唐诗因有论诗十  
欲参诗律似参禅，妙趣不由文字传。  
个里稍关心有误，发为言句自超然。  

戴复古　昭武太守王子文日举李贾严羽共观前辈一两家诗及晚唐诗因有论诗十  
诗本无形在窈冥，网罗天地运吟情。  
有时忽得惊人句，费尽心机做不成。  

戴复古　昭武太守王子文日举李贾严羽共观前辈一两家诗及晚唐诗因有论诗十  
作诗不与作文比，以韵成章怕韵虚。  
押得韵来如砥柱，动移不得见工夫。  

戴复古　昭武太守王子文日举李贾严羽共观前辈一两家诗及晚唐诗因有论诗十  
草就篇章只等闲，作诗容易改诗难。  
玉经雕琢方成器，句要丰腴字要安。  

戴复古　赵丞话旧  
忆作齐安别，相逢直到今。  
寒温片时话，故旧百年心。  
折柳送行客，栽松遇赏音。  
尊前强歌笑，两鬓雪霜深。  

戴复古　赵端行杜子野游虎丘有诗仆因思旧与赵子野同宿唱和留题  
出城十里许，有些一山门。  
丘在虎无迹，池清剑有痕。  
孤松冠岩顶，万竹绕云根。  
借问东轩壁，旧题存不存。  

戴复古　赵敬贤送荔枝  
荔子固多种，色香俱不同。  
新来尝小绿，又胜擘轻红。  
大嚼思千树，分甘仅一笼。  
尝观蔡公谱，梦想到莆中。  

戴复古　赵克勤曾橐卿景寿同登黄南恩南楼  
欲从高处赏新秋，上尽层坡更上楼。  
天地无穷吾辈老，江山有恨古人休。  
宁随狡兔营三窟，且跨飞鸿阅九州。  
忆着当年杜陵老，一生飘泊也风流。  

戴复古　赵克勤曾橐卿景寿同登黄南恩南楼  
鄂州南楼不可到，到此南楼眼亦青。  
乾坤日月与高致，城郭江山无遁形。  
把酒纵谈心耿耿，倚栏遐眺鬓星星。  
世间万事关愁思，莫使秋风吹酒醒。  

戴复古　赵升卿有官不肯为里居有贤声访之于深巷中  
深居陋巷不妨幽，翠竹当门水满沟。  
每遇事来先觉懒，欲为官去又还休。  
田园自乐陶元亮，乡里多称马少游。  
除却读书无所好，有时闲作北岩游。  

戴复古　赵叔垕山堂安下其家适有丧事  
一径沿溪入，数椽松竹间。  
岂知人事变，自觉客身闲。  
采菊出寻酒，移床卧看山。  
苍头无可作，把钓过西湾。  

戴复古　赵苇江与东嘉诗社诸君游一日携吟卷见过一语谢其来  
白首无聊老病躯，一心唯觅死头颅。  
时人误作梅花看，今日枝头雪也无。  

戴复古　赵用甫提举梦中得片云不隔梅花月之句时被命入朝雪中送别用其一句  
一时议论动诸公，有诏西来玉节东。  
又见清朝更大化，好趋丹陛奏孤忠。  
片云不隔梅花月，一雪翻成柳絮风。  
把酒莫辞今夕醉，明朝车马去匆匆。  

戴复古　赵尊道郎中出示唐画四老饮图滕贤良有诗亦使野人着句  
采芝商山秦四皓，象戏橘中为四老。  
我疑此画即其人，有时以酒陶天真。  
丹青不知谁好手，作此饮态妙入神。  
摩挲半世江湖眼，古锦轴中舒复卷。  
细将物色辨人物，乃是晋时刘毕与陶阮。  
一琴无弦横膝上，一琴团团明月样。  
一人持杓坐畒边，一人手携文一编，  
是中必写酒德篇。诸君伤时强自遣，  
曲生风味况不浅。五胡妖气蔽神州，  
誓江不救中原乱。新亭举目愁山河，  
万事何如一樽满。一杯一杯醉复醉，  
天地陶陶尽和气。道术相忘礼法疏，  
形骸懒散无机事。此画流传知几载，  
生绡剥落精神在。何人为我更作杜陵饮中八仙歌，  
将与冰壶主人为此对。  

戴复古　真西山帅长沙祷雨  
太守持斋戒，精诚动九天。  
骄阳变霖雨，凶岁转丰年。  
信是经纶手，行司造化权。  
唐时相房杜，斗米直三钱。  

戴复古　真西山帅长沙祷雨  
出郭问农事，家家笑语声。  
有田皆足水，既雨亦宜晴。  
山下溪流急，街头米价平。  
明朝闻领客，相见贺秋成。  

戴复古　真州上官漕劝农  
小队出行春，旌旗带野云。  
草成平寇檄，翻作劝农文。  
幕府多奇士，诗书策异勋。  
请将边上事，一一奏明君。  

戴复古　镇江别总领吴道夫侍郎时愚子琦来迎侍朝夕催归甚切  
落魄江湖四十年，白头方办买山钱。  
老妻悬望占乌鹊，愚子催归若杜鹃。  
济世功名付豪杰，野人事业在林泉。  
难禁别后相思意，或有封书寄雁边。  

戴复古　郑南夫云林隐居  
一来陪胜践，再到惜蹉跎。  
记得山中景，行寻竹外坡。  
天寒梅信早，海近雁声多。  
烟渚蒲洲外，时闻歡乃歌。  

戴复古　郑子寿野趣烧烛醉梅花  
古瓶斜插数枝春，此即君家劝酒人。  
移取堂前双蜡烛，花边照出玉精神。  

戴复古　织妇叹  
春蚕成丝复成绢，养得夏蚕重剥茧。  
绢未脱轴拟输宫，丝未落车图赎典。  
一春一夏为蚕忙，织妇布衣仍布裳。  
有布得着犹自可，今年无麻愁杀我。  

戴复古　侄淑远游不得书  
客梦江湖远，穷居骨肉离。  
尺书无寄处，中夜不眠时。  
念尔衣裘薄，满怀风露悲。  
狂游断消息，深负竹林期。  

戴复古　侄孙昺以东野农歌一编来细读足以起予七言有汲水灌花私雨露临池叠  
吾宗有东野，诗律颇留心。  
不学晚唐体，曾闻大雅音。  
霜空孤鹤唳，云洞老龙吟。  
群噪无才思，昏鸦自满林。  

戴复古　侄孙景文多女贺其得雄  
阴极一阳转，君家气数回。  
试看庭竹上，新有凤雏来。  
端的传书种，分明是福胎。  
三朝食牛气，端不类婴孩。  

戴复古　侄孙亦龙作亭于小山之上□余以野亭名之得诗五首  
平地变丘壑，安排若自然。  
为山移白石，凿沼贮清泉。  
栗里有松竹，兰亭无管弦。  
轩裳非我事，在野不妨贤。  

戴复古　侄孙亦龙作亭于小山之上□余以野亭名之得诗五首  
蔡外有馀地，登临作此亭。  
心如乔木古，眼共远山清。  
社酒谁同醉，村歌自可听。  
有时来夜坐，收拾读书萤。  

戴复古　侄孙亦龙作亭于小山之上□余以野亭名之得诗五首  
诗礼家声重，田园活计饶。  
自甘为野客，不愿仁王朝。  
时为花开眼，谁因米折腰。  
此心安出处，何日不逍遥。  

戴复古　侄孙亦龙作亭于小山之上□余以野亭名之得诗五首  
勿谓此亭水，岿然气不群。  
静中观变化，闲处立功勋。  
水细通岩窦，亭高压海云。  
隐居行素志，不负圣明君。  

戴复古　侄孙亦龙作亭于小山之上□余以野亭名之得诗五首  
田间四五月，此景看来稀。  
翼翼青苗上，双双白鸟飞。  
茅茨林下住，簑笠雨中归。  
拍岸瓜藤水，不须忧岁饥。  

戴复古　侄孙仲晦亦龙和前诗甚佳其家有林塘之胜兄弟和睦日以奉亲为乐用此  
有母身长健，无营家自丰。  
林塘孝子宅，诗礼古人风。  
垅亩秋成后，弟兄和气中。  
时闻有佳话，常欲访王戎。  

戴复古　侄孙子渊新居落成二首  
结屋邻苍海，开门面翠屏。  
堂前萱草绿，寿母鬓丝青。  
礼乐陈樽俎，诗书立户庭。  
一时勤卜筑，百世享康宁。  

戴复古　侄孙子渊新居落成二首  
一区扬子宅，中有读书堂。  
早觉儒风好，兼看野趣长。  
籵篱带花竹，里巷接农桑。  
安得茅三架，为邻住汝傍。  

戴复古　侄孙子直家有西阁吾有东楼相望秋来景物佳甚  
逼仄人间世，思从造物游。  
君方倚西阁，吾亦上东楼。  
挹彼千峰秀，森然万象秋。  
相看成二老，更有几年留。  

戴复古　中秋李漕冰壶燕集  
诸亭环立一湖湾，区界无多眼界宽。  
苍石传为伪刘物，绿波曾浴葛仙丹。  
两边堤树四时碧，一片冰壶六月寒。  
咫尺云烟接沧海，须知此地有龙蟠。  

戴复古　中秋李漕冰壶燕集  
把酒冰壶接胜游，今年喜不负中秋。  
故人心似中秋月，肯为狂夫照白头。  

戴复古　钟春伯园林  
西风吹起莼鲈兴，八座归来有此山。  
林麓两峰亭榭外，潇湘一片水云间。  
天生景物四时好，人满乾坤几个闲。  
语唤石屏非浪语，常思蜡屐共跻攀。  

戴复古　重阳  
茱萸半紫菊花黄，时节催人日夜忙。  
便使老夫年满百，无过二十二重阳。  

戴复古　重阳舟中  
扁舟何寂寞，绝不见人家。  
无处沽村酒，何从问菊花。  
溪山澹相对，节序谩云嘉。  
牢裹乌纱帽，西风日又斜。  

戴复古　舟行往吊故人  
乔木风声壮，大江天影圆。  
悲秋时把酒，爱月夜行船。  
未及到河上，先愁过竹边。  
倚篷思往事，闻笛为凄然。  

戴复古　舟行英德江上和许季如诗  
趺坐篷窗底，客身无事时。  
闲观曲江帖，因和许浑诗。  
舟楫聊乘兴，溪山若献奇。  
数峰英石美，天巧岂人为。  

戴复古　舟中  
檥棹河梁畔，推篷得句新。  
云为山态度，水借月精神。  
密树藏飞翮，平波见跃鳞。  
饥年村落底，也有醉归人。  

戴复古　舟中  
扁舟何处泊，沙渚夕阳边。  
远浦横鱼网，高山起烧烟。  
客行今老矣，秋思日凄然。  
且复开怀抱，囊中有酒钱。  

戴复古　舟中病起登览  
檥棹病三日，登楼举一觥。  
江山从古在，花草逐时生。  
南浦佳人别，西风送客行。  
锦鳞能自跃，献我一杯羹。  

戴复古　舟中小酌  
独立秋风里，怅然思故乡。  
渚头沽美酒，船上作重阳。  
篱菊一枝瘦，溪鱼三寸长。  
客中聊尔耳，亦可慰凄凉。  

戴复古　舟中夜坐  
独坐观星斗，一襟秋思长。  
天河司米价，太乙照时康。  
月浦孤帆过，风荷一路香。  
持杯问舟子，今夜宿谁乡。  

戴复古　周子益年八十赴殿  
七尺渔竿八十翁，钓丝轻袅荻花风。  
功名未遂英雄老，人道磻溪即个中。  

戴复古　周子益年八十赴殿  
抛却渔村老钓竿，手遮西日上长安。  
青衫着了寻归路，莫过羊裘七里滩。  

戴复古　朱行甫和前韵送别烹鹿荐酒  
此别真成别，从今去不来。  
佳人难再得，恶抱向谁开。  
客路一归晚，家书几度催。  
殷勤见君意，烹鹿荐离杯。  

戴复古　朱行父留度岁  
衡山之下湘江上，风月留连去较迟。  
四海弟兄多不遇，一门父子两相知。  
梅边竹外三杯酒，岁尾年头几局棋。  
羁旅宦游俱是客，细论心事共题诗。  

戴复古　朱仲寔少府到官无几日即入佥幕官满送行二首  
才智人难及，上官能用贤。  
梅仙无一事，莲幕坐三年。  
政誉倾千里，归途仰二天。  
辟书闻早上，松菊莫留连。  

戴复古　朱仲寔少府到官无几日即入佥幕官满送行二首  
孝友平生事，守廉天下难。  
居官一日俸，阖室几人餐。  
病骨何妨瘦，吟肩不肯寒。  
功名未须问，且奉版舆安。  

戴复古　朱子昂司户登滕王阁  
笑傲不禁秋兴长，登临谁复问滕王。  
江湖周折地襟带，云霞粲烂天文章。  
人如野鹤何飘逸，目送飞鸿去渺茫。  
安得雪醅三百斗，发君豪气对吾狂。  

戴复古　诸葛仁叟县丞极贫能保风节有权贵招之不屑其行  
时人谁识老声丞，满口常谈杜少陵。  
俗辈众多吾辈少，素交零落利交兴。  
权门炙手炎如火，诗社投身冷似冰。  
堪笑皇天无老眼，相知赖有竹林僧。  

戴复古　诸诗人会于吴门翁际可通判席上高菊磵有诗仆有客星聚吴会诗派落松  
客星聚吴会，时派落松江。  
老眼洞千古，旷怀开八窗。  
风流谈夺席，歌笑酒盈缸。  
杨陆不再作，何人可受降。  

戴复古　诸侄孙登白峰观海上一景  
自有櫀¤山在，无人作此游。  
气吞云海浪，笑撼玉峰秋。  
开　　几百载，登临第一筹。  
诸郎莫高兴，刻石记风流。  

戴复古　竹洲诸侄孙小集永嘉蒋子高有诗次韵  
美景能兼乐事难，愁来唯仗酒遮拦。  
昂藏病骨兼诗瘦，料峭春风带腊寒。  
乔木尚疑前辈在，好花应笑老人看。  
忍抛明月先归去，输与诸郎彻夜欢。  

戴复古　祝二岩  
仆本山野人，渔樵共居处。  
小年学父诗，用心亦良苦。  
搜索空虚腹，缀缉艰辛语。  
糊口走四方，白头无伴侣。  
前年得严粲，今年得严羽。  
我自得二严，牛铎谐钟吕。  
粲也苦吟身，束之以簪组。  
遍参百家体，终乃师杜甫。  
羽也天姿高，不肯事科举。  
风雅与骚些，历历在肺腑。  
持论伤太高，与世或龃龉。  
长歌激古风，自立一门户。  
二严我所敬，二严亦我与。  
我老归故山，残年能几许。  
平生五百篇，无人为之主。  
零落天地间，未必是尘土。  
再拜祝二严，为我收拾取。  

戴复古　子渊送牡丹  
有酒何孤我，因花赋恼公。  
可怜秋鬓白，羞见牡丹红。  
海上盟鸥客，人间失马翁。  
不知衰病后，禁得几春风。  

戴复古　自和前诗邻舟皆盐商  
总被利名役，机心欲算沙。  
舟行阻风色，客梦负年华。  
洲渚四五曲，渔樵八九家。  
江村无限好，满眼是芦花。  

戴复古　自漳州回泉南主仆俱病  
雅兴难忘酒，羁怀不耐秋。  
坐穷思卖剑，扶病强登楼。  
适有坐中客，来从边上州。  
所谈惊老耳，身世并成忧。  

戴复古　族侄孙子荣之子神童颜老不幸短命而死哭之不足三诗以悼之  
亘古英灵在，颜回有后身。  
年才十三岁，才过万千人。  
学到由天悟，文高见理真。  
再生仍再夭，无路问鸿钧。  

戴复古　族侄孙子荣之子神童颜老不幸短命而死哭之不足三诗以悼之  
昨应童科日，群儿立下风。  
丰姿倾众目，文采动诸公。  
两耳能兼听，六经皆暗通。  
相期到杨晏，有始柰无终。  

戴复古　族侄孙子荣之子神童颜老不幸短命而死哭之不足三诗以悼之  
汝祖积阴德，汝翁多读书。  
汝生天报施，汝死又何如。  
修短有定数，贤愚莫问渠。  
冥官闻恸哭，还许再来无。  

戴复古　罪言  
盗贼干戈后，安知有太平。  
众人皆竞利，百姓不聊生。  
国用何能足，官曹未易清。  
汉家政虚耗，第一莫言兵。  

戴复古　醉眠梦中得夏闰得秋早雨多宜岁丰一联起来西风悲人且闻边事  
夏闰得秋早，雨多宜岁丰。  
今朝上东阁，昨夜已西风。  
田野一饱外，乾坤万感中。  
传闻招战士，人尚说和戎。  

戴复古　醉吟  
一狂兼一懒，穷到白头年。  
客路偏耽酒，诗囊不贮钱。  
吟边忘世故，醉里乐吾天。  
不答诸公问，何如孟浩然。  

戴复古前妻　句  
机番白苎和愁织，门掩黄花带恨吟。  

戴龟朋　次石屏翁韵  
走遍江湖早得名，归来哦句伺帏屏。  
故人今雨时相过，好酒新春肯独醒。  
未用阮生三语掾，但遵迂叟四言铭。  
高明已悟闲居福，当见于门发旧馨。  

戴良齐　寄立斋二首  
玄云太山阿，倏忽起天际。  
悠哉复何心，适与飘风会。  
云间翔虬螭，蜿蟺炫五彩。  
万生方飆飆，岂但千里内。  
吾乡作者几，俯仰既千载。  
愿言慰斯人，名实施四海。  

戴良齐　寄立斋二首  
蜚鸿时以南，蜚鸿时以北。  
翻翻堂上燕，来往逝安适。  
秋声来九天，星汉浩无极。  
岩岩北有斗，可望不可即。  
极望劳我心，梦想三太息。  
下有纵壑鳞，上有飞云翼。  

戴良齐　夜坐观星  
中夜不能旦，浩荡思无期。  
茫茫宇宙间，俯仰伊何时。  
起坐凭前栏，粲粲天南垂。  
寒芒烛辰尾，岁德何所司。  
耿耿独无寐，坐观枢轮移。  
更筹忽五唱，空中闻子规。  

戴蒙　南溪暮春  
家住南溪欲尽头，茂林修竹几清幽。  
菰蒲涨绿蛙专夜，树弃吹寒麦半秋。  
修禊从教非节物，舞雩元自有风流。  
明朝酒醒春犹在，更向长潭上小舟。  

戴敏　观梅  
三杯暖寒酒，一榻竹亭前。  
为爱梅花月，终宵不肯眠。  

戴敏　海上  
万面鲸波朝日赤，沧洲四望无穷极。  
海山何处是蓬莱。遍问渔翁都不识。  

戴敏　后浦园庐  
卜筑成佳致，幽栖乐圣时。  
何如谢公墅，略似习家池。  
地暖梅开早，天寒酒熟迟。  
催租人去后，续得夜来诗。  

戴敏　楼上  
终朝役役晚来闲，识破浮生一梦间。  
挈榼去沽深巷酒，倚楼贪看夕阳山。  
月临江馆人横笛，风折芦花雁度关。  
堪羡渔翁无检束，扁舟占断白云湾。  

戴敏　屏上晚眺  
不能骑马趁朝班，自跨黄牛扣竹关。  
无德可称徒富贵，有钱难买是清闲。  
人行踯躅红边路，日落秭归啼处山。  
遥望蓬莱在何许，扶桑东畔白云间。  

戴敏　西溪陈居士家  
来访西岩老，家居水竹村。  
紫鳞游镜曲，黄犊卧云根。  
自昔好宾客，相传到子孙。  
不行亭下路，护笋别开门。  

戴敏　小园  
小园无事日徘徊，频报家人送酒来。  
惜树不磨修月斧，爱花须筑避风台。  
引些渠水添他满，移个柴门傍竹开。  
多谢有情双白鹭，暂时飞去又飞回。  

戴敏　约黄董二亲与桂堂诸侄避暑  
世间无处避炎蒸，欲叫西风叫不应。  
恨乏白檀除热恼，心思赤脚踏层冰。  
醉游河朔谁同往，表借明光愧不能。  
闻有山林最深处，清凉境界著高僧。  

戴敏　赵十朋夫人挽章  
缝掖先生游汗漫，夫人高节独青青，  
临行抖擞空书笥，分付诸郎各一经。  

戴敏　郑公家  
门墙多古意，耕钓作生涯。  
菽米散鱼子，莲根拔虎牙。  
弄孙时掷果，留客旋煎茶。  
颇动诗人兴，满园荞麦花。  

戴某　幽居  
幽栖张一室，意足便为安。  
片石星霜老，八窗风月寒。  
已无蜗角累，自号鹿门看。  
清夜谁同语，横琴试一弹。  

戴木　贺杜清献入相  
玉陛传呼宰相来，欢腾海内翕如雷。  
律身清介祁公操，佐主谋谟如晦才。  
梦弼已知符众望，生贤益信应三台。  
从容宰席调天纪，协气从头遍九垓。  

戴木　贺杜清献入相  
相公出处击安危，当务何先谅熟思。  
守令近民须选择，憸壬蠹国亟芟夷。  
精蒷边面三军帅，早建皇储万世基。  
纳诲进贤尤素志，伫看经济大猷为。  

戴仁杰　题汪水云诗卷  
水云应世地行仙，手抱琴书直到燕。  
万里沧江鸥浩荡，千年城郭鹤翩跹。  
履霜中野元无怨，齧雪阴山只自怜。  
今日相逢又相别，新诗满橐不论钱。  

戴师古　寄赵叔鲁  
相知言莫尽，别后意如何。  
命笑人冰薄，愁因夜雨多。  
全家寓京国，无地着吟哦。  
会得穷通理，从科缉薜萝。  

戴泰　戏友不识砚  
古今天下多奇石，甲品从来只数端。  
千丈割云潭影湿，一泓贮水月光寒。  
青瞳要辨生鸲眼，紫色须求死马肝。  
鼠璞易投荆璞价，请君试买砚笺看。  

戴溪　送王木叔黄州教职  
龙飞乙科郎，白面如琢玉，  
去作幕下士，年少二十六。  
壮心直如弦，不而公事曲。  
宁知太守尊，棰吏惊群目。  
太守岂不贤，去郡秉钧轴。  
铨曹有格法，那肯烦荐牍。  
依然旧官职，再傍天这麓。  
六考未作县，冷官到淮服。  
向来豪气举。斟酒能半斛。  
只今长说病，伏饮在胸腹。  
皇皇一世忧，隐隐两眉蹙。  
中年革节省，未必下为福。  
我生更迂阔，立意要违俗。  
误使尘纲缨，同君被缠束。  
两家各生子，丁壬合天禄，  
但得佳儿妇，两翁志愿足。  
岷山有旧约，相从结□□。  
明朝江上馆，持被共君宿。  

戴栩　白鹤寺作  
子晋昔游处，平台片石成。  
寺名犹记鹤，松响却疑笙。  
岩壁飞双瀑，金沙照一泓。  
野人岂仙伴，随鹿过溪行。  

戴栩　捕蝗回奉化泊剡源有感  
十月五日江信风，小舟摇兀芦苇丛。  
云端初月吐复翳，时有鹳鹤鸣寒空。  
梓荚离离挂石发，松萝矫矫垂羽幛。  
徒步长歌者谁子，乍抑乍扬惊远宠。  
令人惨淡百感集，呼酒不饮心未降。  
自从作吏涴泥滓，故书蛛纲尘满窗。  
海田无雨种十一，是处奔走祈渊龙。  
龙慵不报蝗四起，茹草啖叶无留踪。  
早击暮遮夜秉火，遗子已复同蜩蛩。  
吏无功德可销变，勉力与尔争长雄。  
矮屋三间自寒暑，居无十日甘憧憧。  
却忆莱堂应梦我，白云正隔西南峰。  
人生富贵亦何用，长年菽水胜万钟。  
一丘一壑自不恶，我欲从之邴曼容。  

戴栩　蔡尚书挽词二首  
又报文昌拆，耆儒去玉除。  
经纶於世密，趋和与时疏。  
闽地祠常衮，词臣说仲舒。  
香名五十载，终竟道如初。  

戴栩　蔡尚书挽词二首  
廊庙平戎策，诗书谕善箴。  
十年才一召。未昃忽先阴。  
史局收遗稿，宫寮出赐金。  
门生私恸处，即是万人心。  

戴栩　曹徽猷生日二首  
东皇缥仗下层云，来驾和风再浃辰。  
勋阀此时生鹡鷟，天家满意抱麒麟。  
方瞳的皪辉迟日，绿鬓扶痚受蚤春。  
太史谈公甚奇异，老人星即是前身。  

戴栩　曹徽猷生日二首  
天圣阴功天下母，庆源重此毓英豪。  
政区贤否澄冰鉴，诗得江山妙线毫。  
已使列城歌既醉，可无众口赋崧高。  
油幢谁道容湿席，行从君王宴碧桃。  

戴栩　陈民表挽词  
住僻宜玄晏，门高聚郄诜。  
没犹存议论，生岂恨沉沦。  
旧姓符占地，新铭胜写真。  
登堂曾独拜，愧见德星人。  

戴栩　程郎中生日  
明光殿前双侍史，瑞氛晓逐炉烟起。  
玉壶一段冰作澌，风流汉署参差是。  
迩来邮馆持节归，御花金带红氍毹。  
何假通侯联八座，此真汉相惊单于。  
遐哉东海一万里，浴日涵星渺无沚。  
只有潮声似政声，日夜流传喧两耳。  
男耕女织桴鼓閒，四民不动安如山。  
原公端委穆天縡，歌谣处处同东海。  

戴栩　春风行为判府韩郎中寿  
鸿蒙何物转胶辮，春风万里来阊阖。  
佳哉可爱不可名，协气穰穰如响答。  
去年浙水皆春波，今年鄞江春最多。  
桃源洞口一披拂，花胎柳骨含天和。  
散作油云三日雨，田家喜气充环堵。  
藜肠得米停春雷，共向清流浸秔稌。  
秔稌可种麦可耘，今年上瑞应十分。  
不知化工费多少，化工不自书其勋。  
归来阊阖门四敞，更展经纶九天上。  
坐令八极一春台，物物大钧融溥畅。  
君不见古往今来春，春风岁岁长如新。  

戴栩　次韵卢直院题秀邸所赠春龙出蛰图  
中兴断鳌四极立，黄河不动银河湿。  
群龙作御翊天飞，岂有泥蟠初破蛰。  
画家画甜难尽神，诗家诗苦空绝尘。  
上圣调合二能事，从此角鬵成活身。  
王门沉沉风铎语，妙舞停弯歌罢句。  
放半祥光挟电生，知从所赐春龙处。  
明朝黄麻出汉宫，草麻因赠玉堂翁。  
见者传观互矜诧，我为指点开鸿蒙。  
九州未画一丰草，龙豢於官犹在岛。  
后来盛理称太平，麟凤不厌郊原小。  
我原万物常安舒，泽焦润槁旱已拘。  
百灵有职不相袭，昆仑日月自出入。  

戴栩　次韵水心端午思远楼小集  
众嫭容独愧，孤正思群倾。  
何必远者思，今古同一情。  
土方慕洁修，各心好自萦。  
一旦履华膴，争夺遗世名。  
枭獍随诋凤，蝼虮起困鲸。  
醉中触灵均，到今唤不醒。  
朋社角曼衍，冶游眩轻盈。  
无情湘水窟，有恨郢山棱。  

戴栩　次赵常博题净慈僧昙印得御书真赞  
黄纸书涵雨露恩，春风寂寂闭岩门。  
松间时有神光现，不是孤园礼世尊。  

戴栩　答徐提干移居之问  
借居僧榻淡於僧，欲筑三间屋未能。  
诸盗忽闻黄榜捷，空园亦喜绿阴增。  
梅天气湿常留火，草岸蚊多懒近灯。  
自笑病衰无可用，梦中檄就笔飞腾。  

戴栩　大水次友人韵  
天公岂是出新奇，涨潦茫茫秋暮时。  
牵浪何曾传雨信，回南不用制风旗。  
拍浮瓮盎鸣相属，颠倒篱墙去若驰。  
数日羲和尚羞涩，嫩黄晴影浸清漪。  

戴栩　戴君挽词  
旧识黄岩族，与余名姓同。  
碑呈今日志，君继古人风。  
活弟宁怜子，通身是至公。  
松冈燐湿雨，读易玩泉蒙。  

戴栩　定海寒食西湖忆卢玉堂葬西湖这上近传有僧请大仙降者是其笔  
寒食无朝谒，閒携载酒车。  
燧青宫蜡火，雨白野棠花。  
旧友频游处，荒阡一酹赊。  
传闻有仙笔，丽句落僧家。  

戴栩　定海饯王郎中  
曈曈明月佩，奕奕朝霞裳。  
握兰侍帝所，搴兰思衡湘。  
衡湘渺何许，玉节耿有光。  
耆倪九城民，喜色纷迎将。  
曰予逢圣代，有君冠虞唐。  
皋禹翊元化，万宇如一堂。  
欲销庾籍蠹，乃借芸签香。  
我闻生人初，此屋有盖藏。  
官渔吏为罟，頳此百尾鲂。  
湖南素清绝，帛贱米不翔。  
揽辔亦何事，谈笑还循良。  
归来倡九牧，论思助时康。  
此别非久隔，此怀讵暂忘。  
湖风开绉碧，柳雨滋柔黄。  
朋簪各有赠，再拜献一觞。  
短章不成琢，愧彼金玉相。  

戴栩　定海九龙山  
佛灯孤照净琉璃，吟尽疏星印水湄。  
更觅九龙飞下处，人言山僻过于诗。  

戴栩　东山隐士曾公挽词  
儿袍已绿鬓丝鲜，尚爱寒檠对夜编。  
里不闻喧钦德重，诗能藏巧得名全。  
慈平心是今时佛，隐卧身多晋传贤。  
晓奠所亲凝恸处，忆曾持酒寿新年。  

戴栩　佛舍利塔  
海天五月气阴清，单绤无功絮有情。  
踏半浮屠见沧海，风摇铃铎是商声。  

戴栩　官满寓济川馆得叶嘉仲和朱宰梅花诗次韵云作梅花诗当用欧公雪中酬  
一径过寒竹，所知三两僧。  
自怜入山浅，孤立本无朋。  

戴栩　官满寓济川馆得叶嘉仲和朱宰梅花诗次韵云作梅花诗当用欧公雪中酬  
经年一会面，危坐拥寒灰。  
绝胜对余子，一朝来百回。  

戴栩　官满寓济川馆得叶嘉仲和朱宰梅花诗次韵云作梅花诗当用欧公雪中酬  
爱日经檐暖，游蜂扑纸窗。  
吾生岂拘束，一笑俯涛江。  

戴栩　官满寓济川馆得叶嘉仲和朱宰梅花诗次韵云作梅花诗当用欧公雪中酬  
伊谁同岁晚，怀抱向君开。  
烟雨閟芳信，望郡来不来。  

戴栩　官满寓济川馆得叶嘉仲和朱宰梅花诗次韵云作梅花诗当用欧公雪中酬  
饥雀啄芳蕾，蠹苔侵碧枝。  
是中浑不较，刻画未嫌时。  

戴栩　官满寓济川馆得叶嘉仲和朱宰梅花诗次韵云作梅花诗当用欧公雪中酬  
旷野多风雪，阳和一点通。  
不应歌兕虎，吾道岂其穷。  

戴栩　官满寓济川馆得叶嘉仲和朱宰梅花诗次韵云作梅花诗当用欧公雪中酬  
草木有麟凤，众只发等流。  
终然浪题品，麟凤自知不。  

戴栩　郭伯山挽词  
叹息名流远，西园事亦新。  
辟书三度晚，归计一庭春。  
魂结忧边梦，真传苦学身。  
双峰寒改色，应为失高人。  

戴栩　和卢直院秋怀  
因秋又动长年情，老却於秋分外清。  
病骨汗销衣亦健，水窗影净日添明。  
有声无谱寒蛩切，似定还狂暮叶轻。  
不为鲈鱼未归得，问言微宦欲何成。  

戴栩　和叶水心会昌观小集  
深居抱穷空，弱质资冻暴。  
蹑齐迩高堂，凌阴得重燠。  
败素谅难迁，窘逼尚可复。  
再拜窥著书，甘以谢华毂。  
涉海浩无津，眩汗颈为缩。  
万葩拾一二，浅心自兰菊。  
喟焉怀世情，否泰几翻覆。  
经纶委道周，伊谁获已熟。  
哲人信委蛇，爱士比金玉。  
盖摩集云门，艇凑思远渎。  
一觞为我陶，千载期尔朂。  
岁晏霜雪交，故林有乔木。  

戴栩　贺丞相家庙诗  
有永恢皇祚，中兴挺世臣。  
王封一品贵，庙锡五筵新。  
日月临华表，璇玑近彩晨。  
秀当吴峤色，流自鄮江津。  
给吹仪褒燧，铭功鼎赐栒。  
神游来燕日，吉朔契龟辰。  
驺骑传呼哄，仪鸾供帐陈。  
九街收雨净，午漏带钟匀。  
从以簪缨贵，来羞俎豆珍。  
思随哩共肃，懽与律回春。  
感激思亲泪，舂容致主身。  
群工瞻礼乐，百两溢车轮。  
翻若今为盛，应无古与伦。  
王珪渐寂寞，诸葛抱酸辛。  
父子千龄并，明良一德纯。  
秉心同此学，锡福遍生民。  
日者邦维固，天令敌运屯。  
版图重入汉，玉玺已收秦。  
遵养谋先定，规恢气遂振。  
相仍鸣鹡鷟，双玉上麒麟。  
帝谓先朝旧，卿勋不数人。  
何官崇宠渥，无地匪经纶。  
礼始昭陵建，恩参潞国均。  
有严京邑宇，还望越祠邻。  
牺象时觞洁，貂蝉月拜频。  
烟芬沾杳霭，云气护轮囷。  
龟泗提封衍，韦平系绪诜。  
祝宗辞不愧，善庆泽无垠。  
永辅乾坤晏，同濡雨露仁。  
小儒松桷颂，留笔纪苍珉。  

戴栩　贺水心先生七十  
欲盟鸥鹭老昌湖，其奈君恩未许何。  
迟此经纶今日后，定须酬折得年多。  
著书新稿天无尽，阅世閒心海不波。  
七十却嫌人贺寿，缭墙闭雨长庭莎。  

戴栩　后园老格为园丁斧而薪之有所存者直干危梢耳近亦放三四花吁嗟梅兮  
尔梅生不辰，失身蔬茹圃。  
虽沾灌溉力，却受秽浊侮。  
未能同臭味，只得共甘苦。  
青随菜甲肥，翠引蒿芽吐。  
与时自高下，何意较尔汝。  
畦丁厌长成，恐碍寸金土。  
清阴仰密叶，日日逢而怒。  
疏柯并柔枝，旦旦伐而斧。  
如此冰玉姿，若为荆棘伍。  
孤标余寸息，老命悬一缕。  
四围苍藓黏，半心蚀虫蛊。  
禁持几霜雪，剥落久风雨。  
潜阳动地脉，生意顿鼓舞。  
涂抹三四花，岂自矜媚妩。  
香清不如少，骨劲不嫌古。  
试问白玉堂，何如破茅宇。  
毕竟天地间，贵贱各有主。  
苟非吾所安，虽荣亦何取。  
说与此花知，善自且撑拄。  
须有岁寒人，徙根松竹坞。  
知汝非错薪，肯容刈其楚。  
巡檐一笑春，能忘在莒不。  

戴栩　浣川定海奉饯乐成郭明府年兄赴改官班赵振文司令首赋古体因辄有述  
明越昔薄游，地隔情自缀。  
君凫从天来，余马适栈系。  
人言官一方，阅士既其细。  
义扣贤者心，利谒鄙夫计。  
里居亦有云，官吏吾熟睨。  
漏屋讵自知，知漏在所憩。  
嗟余甘养拙，掩室敢径诣。  
而君政疑神，万户诵美惠。  
奋髯吏胆冰，落笔民病蜕。  
邑负督常平，什九缘税契。  
君为融以衷，公妥私不眡。  
咄彼萋菲徒，嘴毒欲旁噬。  
能仪百凤凰，莫尾一獢猘。  
荐满趣天京，恩深留海裔。  
忘形无语赠，折柳蝉失噂。  
赵侯独先鸣，句勇不自制。  
荡荡九门开，贵涂期并軑。  
勿作贵人谈，轻此寒士艺。  

戴栩　寄刘成道  
归淮方向浙，度尽一年寒。  
想见添诗卷，传闻摄酒官。  
雨多江溆暗，米贱客愁宽。  
旧友参台幕，应留看牡丹。  

戴栩　寄题林上舍真意堂用其元和渊明韵二首  
趋赢厌市寂，洗听嫌瓢喧。  
襟素倘相越，取舍谁为偏。  
卓哉靖节翁，人境得仙山。  
有真谅无赝，无往岂有还。  
唯彼南山云，朝夕可晤言。  

戴栩　寄题林上舍真意堂用其元和渊明韵二首  
山云将雨忙，山风得松喧。  
嗟我无用世，懒癖抱奇偏。  
鸳鸿玷清宁，猿鹤猜旧山。  
羡君不浪出，悔我今空还。  
三复和陶什，惭谢不能言。  

戴栩　饯曹西士宰南康  
君名华省里，庐岳未应过。  
寿日人兼饯，凉风湖际多。  
茶醒怜鹤睡，琴寂听渔歌。  
候骑新来说，先声众已和。  

戴栩　久雨记农父语  
炊烟不出窟，雨久未知晴。  
冷缩身芽烂，滋含树耳生。  
南风愁甲换，湿土怕星明。  
朝客惭无补，归来伴耦耕。  

戴栩　哭周茂洪  
清襟无物最怜才，怪傲翻从怨口来。  
於我此生同管鲍，昔人何处觅陈雷。  
龙驹有种长途见，宝镜无言众愧猜。  
一恸欲从天外酹，吴门斜日起云埃。  

戴栩　林节推挽词  
屋角皇天眼最明，君今吉报在挂城。  
独佥绿水花边字，不并黄金砌上行。  
权量无私堪宰物，诗书有泽合销兵。  
峨峨工部新铭出，安固江流分外清。  

戴栩　林酒库挽词  
静梦钟催漏，荣恩露眩花。  
能镌题墓语，终认读书家。  
壤乐齐裘褐，风酸送旐车。  
竹轩孙几辈，又减雁行斜。  

戴栩　林孔英岳母卢夫人挽词  
南涧承家事遍经，东床得婿众知名。  
纵於人世百年短，添得儒门一倍清。  
科第旋收夫又子，空缘自解殁犹生。  
新阡闻与姑茔近，松霭朝昏管送迎。  

戴栩　龙湫瀑  
石壁百寻高，噀空飞雪涛。  
鸟窥翻进退，龙住本雄豪。  
长啸势随壮，细听声忽逃。  
沫霏侵佛像，境净绝溪毛。  
峻顶闻通海，残流不著舠。  
虹霓无故见，灵怪有时遭。  
久对崖疑动，迟行路不劳。  
贯休蒙雨句，人咏入诗骚。  

戴栩　卢直院挽词  
五十一回春梦中，兄悲子哭愬东风。  
别司制敕归天上，不共尘凡住哉中。  
幌拂幽弦琴自语，奁遗残粒药无功。  
松飔九里凄歌薤，依旧西湖不负公。  

戴栩　罗汉寺  
崖势石龙如，中为大士居。  
茗花时现异，檀施最缘渠。  
灶热山枝湿，灯悬龛影虚。  
山门难即去，奇嶂列前除。  

戴栩　眠轻  
眠轻梦不定，晨户入疏风。  
清坐一遐想，古人皆大空。  
少言训俗客，忍事付天公。  
只了此生足，不嗟吾道穷。  

戴栩　农家  
农家何所有，挂壁一锄犁。  
岁计唯供赋，门前自好溪。  
剥麻穖覆日，缲纎蛹分鸡。  
不复知炎月，南风焚{稃去子加舊}泥。  

戴栩　裴府陈夫人挽歌祠  
玉闺还是佛中身，只采苹花了世尘。  
閒度芳年孤月晓，贵联戚畹一庭春。  
青枝路接藁砧近，瑞锦辞翻黄绢新。  
我亦卜邻平乐里，忍听歌薤咽清晨。  

戴栩　莆门陈东野挽词  
碧海云边为小隐，暮年世味等空蒙。  
笑看朝友题衔阔，爱共邻翁话岁丰。  
书述南轩儿自注，诗参东野字应同。  
一丘裘褐甘寒梦，逗晓疏钟出梵宫。  

戴栩　祈雨二古迹  
已出郊坰曙色微，田翁指点路分岐。  
门前大白刘伶墓，壁上箜篌炀帝祠。  
五斗精神醒亦醉，二妃恩宠死相随。  
何如一挽天河洗，却为君刊万古碑。  

戴栩　前休处士余君挽词  
事向生前了，名逾死后新。  
溪山三尺冢，诗酒四时春。  
急义先乡社，忧民问缙绅。  
蜃江才一苇，恨阻送车尘。  

戴栩　清源寺  
踏破祖师关，参黄仍吊颜。  
龙分一脉水，鹤占半屏山。  
塔影浮云外，松阴落照间。  
本因閒到此，吟苦不能閒。  

戴栩　丘处士挽词  
自移小陶寄西阛，终是高人性爱闲。  
梦到春潮生荻渚，眼看旧友上蓬山。  
棋声忽背樵风远，书影空涵櫂月弯。  
令子相过犹昨日，不堪衰鬓泪沾斑。  

戴栩　劝耕题正觉寺诗次王文康韵二首  
渤澥东南极，何年梵室开。  
地形缘水尽，潮势挟山来。  
古市朝仍暮，遥帆去若回。  
老僧无一事，窗日射飞埃。  

戴栩　劝耕题正觉寺诗次王文康韵二首  
海山春过半，未见一花开。  
岩溜无时滴，松风尽日来。  
前生身已到，归路首重回。  
只恐山灵笑，衣巾着吏埃。  

戴栩　僧道晖疏泉叠石种松竹梅有诗求和次韵  
松下煮茶冰折玉，梅梢挂衲藓黏绿。  
莫侵石坞竹边行，行处明年减新竹。  

戴栩　赏梅游中塘分韵得影字呈水心  
神仙宅空碧，下亦爱人境。  
中塘岂所么，群物贲华景。  
始憩罗浮舟，水迅山石矿。  
三冈肇兹源，清旷可百井。  
疏起樵屋烟，密竚玉娥影。  
陇狮鼓雪鬃，石乌延帨颈。  
未竟前后村，忽迤东西岭。  
洁谐竹买邻，丑愧栎生生瘿。  
岁晏泽澍沽，日燥霜力猛。  
翩共千万芳，阻此一半骋。  
穷哦吊羁艳，炽炬药酷冷。  
谁料风骚家，敢奋造化秉。  
儿童骇新观，父老发旧省。  
初斸莎根移，肃布花阵整。  
春筐望雨肥，月桥任枝{疒省}。  
胡为浪钩引，众喧侵独静。  
滋味已足冠，色香难自屏。  
徘徊重徘徊，天北大星耿。  

戴栩　上丞相寿  
人统开璿历，台符焕紫躔。  
数如环复始，天与寿无边。  
麟阁精神异，龙舆宠数专。  
先朝称旧弼，潞国最长年。  
辽币犹增遣，河流未肯旋。  
争如今日盛，独致太平全。  
青社归传檄，阴山息控弦。  
堤成江势却，疆辟稻畦连。  
燮理功何钜，勤劳意自便。  
寒分编户粟，雪赐羽林钱。  
吉日登符宝，中天敞栋梴。  
九重申骏命，一德共蝉联。  
吾道今隆矣，人文益粲然。  
来归褒衍圣，访后续伊川。  
美绩随时现，神谋应物圆。  
基扶周鼎晏，色补舜衣妍。  
独立观昭旷，中持斡化权。  
通融文共武，菹压党兼偏。  
位乃昭文右，功惟尚父先。  
福流寰海遍，谦守此心坚。  
卦象黄裳繇，诗家绿竹篇。  
流传皆琬琰，赓颂几歌弦。  
峻极极龄际，中和二日前。  
沙堤春骀荡，凤沼晓澄鲜。  
绮席纷才俊，瑶台映列仙。  
一经韦继汉，百两姞妇燕。  
贱子叨卑钥，清晨染贺笺。  
所惭恩似海，安得笔如椽。  
举目看霖润，褆身拟化甄。  
原同松与石，洁操在平泉。  

戴栩　上丞相寿  
玉麒麟表中兴瑞，江左风流乍韶瀋。  
我朝宰相越王家，身为中兴开瑞数。  
去年宝献扑鹿花，春风端门散恩华。  
丛丛万额扣香穗，祝公寿福逾堤沙。  
披舆地图上意肯，黄河不浑青海静。  
经纶有道鼎年多，惠利无边壶昼永。  
冠蝉衣衮真天人，却笑凌烟色易陈。  
调娱乾坤入掌握，餐茹沆瀣长精神。  
炉冶小儒蓬室底，倏忆宝从元佑起。  
元佑堂堂森钜公，亦有文章六君子。  
欲赓焌民继周雅，笔欠如聊尔耳。  
不然从头颂勋庸，砚蟾应渴西湖水。  

戴栩　上丞相寿  
篆金成宝玉成编，春满东朝万象妍。  
黼衮有尊天子圣，盐梅无迹上公贤。  
日开喜色临黄道，风递和声下碧躔。  
清晓两宫齐锡寿，三槐影里沸传宣。  

戴栩　上丞相寿  
赤墀黄阁自从容，人咏元和第一功。  
万象晓归仁寿镜，旌旗初下玉关东。  

戴栩　上丞相寿  
后汉今周喜再昌，无人金阙议边兵。  
二仪清浊还高下，万国笙歌醉太平。  

戴栩　上丞相寿  
宗祊享德本无私，手捧羲轮上玉墀。  
牺象洁新亲荐处，凫鷖燕乐守成时。  
重闉昔诵明光赋，硕辅今赓圣德诗。  
一体君臣同五福，无穷无极太平基。  

戴栩　上丞相寿  
天心妙处不难通，祗爱忠勤与至公。  
云映礼容呈晓霁，雪符腊令报年丰。  
的於何处容人力，诚到无言是极功。  
试向璇玑观大象，三台夜夜色齐同。  

戴栩　上丞相寿  
澶漫山东二百州，君恩如水向东流。  
楼前立仗看宣赦，白璧黄金万户侯。  

戴栩　上丞相寿  
帝里熙熙笑语闲，新春胜事总相关。  
眼看长乐鸿名建，心爱淳熙盛象还。  
雪晓万家沾廪玉，月宵九陌涌灯山。  
升平此德将谁报，一炷晨香斗柄间。  

戴栩　上丞相寿  
河北将军尽入朝，九重春色醉仙桃。  
沿边千里浑无事，云卷长天圣日高。  

戴栩　上丞相寿  
翔鸾阙下谢恩初，玉印前头卤簿车。  
每日请来金凤纸，修成几卷太平书。  

戴栩　上丞相寿  
万钉宝璐价连城，赐敕初宣上不名。  
虹彩助成霖雨润，龙光叠映衮衣荣。  
五湖四海归蟠际，万岁千秋侍圣明。  
应笑唐家于阗玉，不於房杜表忠精。  

戴栩　上丞相寿  
上傅新加鼎铉金，辞荣几度至如今。  
力陈逊表撝谦甚，细想神毫注意深。  
道合明良关数运，礼隆典册答群心。  
越王盛业辉煌在，欲把缁衣百遍吟。  

戴栩　上丞相寿  
今春喜气满乾坤，应有蒲轮辗白云。  
恩与内分金带赤，草堂焉敢更移文。  

戴栩　上丞相寿  
去年沙觜是江心，近日汀洲绿萯深。  
龙伯驱风不敢上，杨花不动树阴阴。  

戴栩　上丞相寿  
圣主千龄不易逢，直应护养到清躬。  
观书子夜勤毋过，颐志宸庭乐自融。  
盛在聪明称帝舜，深於保辅是周公。  
治平元佑从头数，此是皇家第一功。  

戴栩　上丞相寿  
万岁千秋奉明主，坐令四海如虞唐。  
一门累叶凌烟阁，功业汾阳异姓王。  

戴栩　上丞相寿  
手引群工上帝庭，常须吉士认仪型。  
一般笙磬方同曲，千古蒿兰各异馨。  
泰道正应分内外，前贤错是说调停。  
原歌周雅卷阿什，鸣凤喈喈梧叶青。  

戴栩　上丞相寿  
十二楼头花正繁，朝回环佩五云间。  
金鳞不动春塘满，天上仙人爱静閒。  

戴栩　上丞相寿  
古为要镇及边城，祗在深谋不在兵。  
庙算何曾有遗策，将臣容易欲要名。  
弱翁持重羌还服，裴度经营蔡自平。  
靖定规模天广大，会须混一到神京。  

戴栩　上丞相寿  
曲江汀滢水平杯，便觉春光四面来。  
荀令凤池文杏别，先於门外百花开。  

戴栩　上丞相寿  
天地深仁不自知，物才有识荷恩私。  
前年仓钥尘遮面，今日朝班笏拄颐。  
宛若凌虚生羽翮，了无报效及毫丝。  
平生金石不移志，只在钧陶听所之。  

戴栩　少文挽词  
尘外拾科名，儒袍一半青。  
凄凉余旧友，端的墓新铭。  
池浃骚人墨，山空隐士星。  
没言犹戒佛，引葬只刍灵。  

戴栩　书怀  
随牒沧海隅，两见初月吐。  
缅怀故山友，飘散等风雨。  
低头繙簿书，仄足随步武。  
荒哉旧时学，千古压一缕。  
泾渭谁浊清，荼荠互甘苦。  
痴儿了官事，朝饭或过午。  
聊为五斗淹，未受三命俯。  
有得那免失，无阙孰为补。  
门前流水车，六辔去如组。  
忽逢阮生途，微径何由取。  
夸者类死权，所死固已粗。  
人生天地间，谁客复谁主。  
蛙鸣傥适意，贤於两部鼓。  
蜗角起相攘，战剧赤白羽。  
息机自搰搰，独趣甘踽踽。  
喧寂不相谋，笑人从邓禹。  
行藏正有时，倚楼追杜甫。  
固知抱书癖，未肯学钱虏。  
长缨羁单于，尺纸招赞普。  
古来磊落人，过眼蚊蚋聚。  
且复对青山，天外修眉妩。  
悠然成独酌，醉语免童羖。  
是时秋冬交，寒事欲墐户。  
蛩螀夜唧唧，草木霜莽莽。  
新诗从何来，令我隘寰宇，  
飒然出世姿，一蜕尘与土。  
海风入书帏，吟和鸥鸦櫨。  
夜光惊照室，恍若珠还浦。  
拂研染松煤，自汲寒井{无瓦}。  
恶语未用删，意澹声节古。  
起看参斗横，的历挂枌栩。  

戴栩　宋叔简挽词  
上国曾随计，香名众所闻。  
百年犹是短，寸禄不沾分。  
笛送邻家月，楼藏卧处云。  
生刍何必奠，徐穉有铭文。  

戴栩　送蔡子重知松阳县  
叶岭书翻昨夜风，主人应辟出山中。  
长淮再定因前画，小邑频难试后功。  
办得分明归版籍，写将清静入丝桐。  
朝堂赴日勤延问，应说无它只至公。  

戴栩　送陈漫翁教授官满赴都下  
嫩黄千点糁槐枝，此别诸生倍所思。  
判牒署名书字小，开经酬问具餐迟。  
竹边亭在谁招隐，囊里书成合济时。  
东府主人偏爱士，为歌厦屋杜陵诗。  

戴栩　送陈叔方闽县丞  
两年湘岸听筹声，又向闽峰住冷厅。  
可是初阶带朝籍，己闻独荐起斋铃。  
秋边梧叶无风下，旱后苗根一雨青。  
客路方新世路熟，莫将彩笔斗英灵。  

戴栩　送侯居甫监军器所门  
青云直上不留难，也向神京效一官。  
御带禁严曹事少，员分省户荐书宽。  
明时兰鍂曾何用，昨夜边烽未肯寒。  
定有囊封神庙略，还同新句寄来看。  

戴栩　送蒋德瞻弋阳  
下车先访俗，期减月椿银。  
廉使旧知己，长宫贤过人。  
吏稀中路接，山密道家邻。  
县谱传无用，只将琴谱亲。  

戴栩　送卢次夔赴仲父校书之诏  
离家向京国，客思独从容。  
有句诗人读，无书馆吏供。  
蛰雷先一月，晴岭沓千峰。  
马上思亲处，题缄寄所逢。  

戴栩　送庐陵胡季昭梦昱以上济邸封事贬象州  
古郡荒凉象迹新，君行况是去装贫。  
此愁欲别柳边雨，明日初程桂外人。  
从古不多如意事，加餐宜惜未归身。  
春风未必天涯尽，木槲花开瘴水深。  

戴栩　送宋君辅迎母往总所  
步合趋台阁，人於此去疑。  
定应中路召，早是十年迟。  
草奏怀边略，开缄得贺诗。  
从亲登赏处，花发小春枝。  

戴栩　送翁灵舒赴越帅分韵得欲字  
越峰罗四围，越水镜相烛。  
我昔扁舟来，十日看不足。  
天垂禹祠旁，海入秦望曲。  
荒寒暝色归，牛背下鸲鹆。  
兴亡百粤乡，挽仰千载俗。  
恨我劣风骚，眼到笔不属。  
君今挟此游，万象困搜斸。  
有类古躥将，敌勍乃所欲。  
市驱羲献军，降竖元贺纛。  
箦勋六义右，正始渺丝粟。  
秋风吹虫声，桂菊渐结束。  
京华万种身，聚散棋着局。  
吾徒日夕偕，文字当杯醲。  
奈何夺此翁，为我谢州督。  

戴栩　送西士之南康  
只听留行语，难工送别诗。  
清才今少比，循吏古为师。  
水转朝京路，山迎近县时。  
种莲曾有社，应共逸人期。  

戴栩　送先室归葬西山  
结束遥装异昔时，江头送尔一沾衣。  
五年客殡依禅寂，千里香魂与梦归。  
闺美欲书碑易尽，龙封新斸草应稀。  
西山便想西湖是，云树深深谷鸟飞。  

戴栩　送项季约赴成都钤干呈洪倅  
辟奏来从旧所知，蜀天万里去嫌迟。  
青油幕建元寮贵，锦领首参小校随。  
千古泪痕诸葛事，十分行色杜家诗。  
益州别驾如相问，为说思君草檄时。  

戴栩　送袁著作守徽州  
明月峨进贤，飞霞粲朝服。  
归着莱氏斑，堂前问凉燠。  
肘旁一印悬，字刻新安牧。  
清时宝静恬，颓俗迷返复。  
而君膝上传，剩此名节馥。  
頳鲤跃天池，群鲰荡相逐。  
中乃有一鳞，不洄亦不洑。  
骊龙雷电威，闪光注两目。  
未知豢者谁，欲使同豭鹜。  
君家此二图，厥理探已熟。  
翩然九门去，饫尔万家福。  
风移户赋稠，雨足山苗彧。  
一将兰芸香，尽洗筩缿牍。  
手别阻齐房，心期属帆轴。  
昔闻孔敬康，埋采彼深俗。  
迟君裳觐车，后乘载幽独。  

戴栩　送赵端行殿试  
杏园诗句定无如，却拟琱弓赐得绯。  
立仗陛郎无唱姓，过江宗相有传衣。  
红尘辇路桐阴满，翠箔人家燕子飞。  
过马传呼齐指处，鞭丝一半拂金韟。  

戴栩　宿局次韵卢直院炎夜之作  
市屋炎蒸极，爱眠官署亭。  
洒泉清坐石，疏纸出危棂。  
露草有尘色，风枝无动形。  
怀人兼述句，钟尽钥开扃。  

戴栩　宿山寺  
湔祓六根尘，来寻下榻盟。  
梦回秋已至，心定暑初清。  
急雨打窗过，飞泉落涧声。  
佛灯犹弄影，趺坐到天明。  

戴栩　宿育王河头庵  
晚霭图成绀碧天，鹭鸶无数起平田。  
渡船委岸人家闭，却向僧床听雨眠。  

戴栩　题朝爽轩  
不须拄笏觅西山，太白峰头雪未乾。  
物景四时俱是爽，江流三面此为宽。  
惯来幽鸟遗巢在，欲纵香苞和雨寒。  
我有一言君记取，勿栽高树近栏干。  

戴栩　题方干墓  
生前知己人谁是，今日人人识姓名。  
葬地不封秋树死，诗坛空在墓山平。  
子孙零落行人酹，画像微茫钓渚清。  
惟有寒蝉思凄切，别枝依旧曳残声。  

戴栩　题雇恺之画洛神赋欧阳率更书同宗御跋寿右司  
建安七子云锦裳，东阿冠佩俨帝傍。  
美人依约驻何许，卮言和饰含芳芗。  
虎头妙处似痴绝，丹青貌出花边月。  
空词无色重徘徊，多态有颦转萧屑。  
软风吹香态耳苍，蘅皋芝田晴翠长。  
玉笙飘断牵情梦，羽葆翻开雇影光。  
兰钗横峨双凤翥，调高不染巫峰雨。  
龙髓生霞谢露铅，蝉衫如水萦金缕。  
瀛洲学士老率更，服暗编简谁施嫱。  
平生肝肠忽妩媚，神气钩画同飞扬。  
阅晋经唐今几昔，光景常鲜日月白。  
绍兴天子曾品题，价重珊瑚何翅百。  
吾闻商雒神灵居，祗今王会临皇舆。  
原公翊我九畴主，更睹龟呈绿字书。  

戴栩　题浣川  
五十知非雪鬓鲜，尚将疏褊谪尘缘。  
近来万境心如洗，笑改斜川作浣川。  

戴栩　题浣川  
浣纱元是此川名，鸥鹭蒲荷物物清。  
人把渊明居并拟，如今倒换学渊明。  

戴栩　题浣川  
两山影浸青於染，十亩光涵玉不玼。  
里外无斜又无曲，新名换得最相宜。  

戴栩　题觉海寺庙二首  
山头金碧入层天，下瞰平坡百顷田。  
灵迹解扶胆圣运，断碑犹记会昌年。  
日翻鸟鹊觚棱过，风落衐蛸玉帐缘。  
祭罢数翁沙际立，暮潮一舸去翩然。  

戴栩　题觉海寺庙二首  
秋云阁雨暗江天，雨外锄犁治废田。  
作吏自惭空送日，尔晨何事不逢年。  
荒村独往无人识，古寺频来有佛缘。  
暂借茶炉供煮药，松风绕鼎却泠然。  

戴栩　题石龙  
嵌崖双合处，罅石隐龙形。  
鳞甲从人看，莓苔自旧青。  
两洼唯一滴，尽日不盈瓶。  
饮此清甘极，全令尘思醒。  

戴栩　题吴明辅文集后  
冰蚕续丝犀琢轸，欲奏南薰终不近。  
水心归宴白玉楼，一代词华为渠尽。  
有客触热来相过，手挈朗月披烟萝。  
笔阵森森万马肃，夜雪未搅千群鹅。  
游鞭戏镝偶独出，见者惊降什六七。  
掊摘世故穷高深，钩揣物情悬得失。  
子云老去方草玄，雕虫往往羞少年。  
水心不学骈俪语，评麻品制空现前。  
子今古文自星斗，笑杀时流牛马走。  
人间百短见一长，留此一短无何乡。  

戴栩　题云严寺  
才见好山疑近寺，却寻流水入山来。  
坡头上下无平屋，松色中间有落梅。  
越地此方全是海，唐碑其字半生苔。  
万庵老子吾家客，说到儒门眼倍开。  

戴栩　同水心吊薛子舒墓  
自劚青云去，长途坠玉镳。  
有名天所吝，无病药为妖。  
月斧千家寂，霓梭五色销。  
梦灵虚吐凤，数短实如鸮。  
筦库嗟常调，弓旌欠特招。  
贵儿嫌苦淡，盛叶不萧条。  
往忆京华旅，相随柳外桥。  
行藏今止此，岁月忽同飘。  
留札宽亲抱，缄文付穉髫。  
敬亭花处发，族陇木仍乔。  
稍待刊铭志，从知慰泬寥，  
友朋如昨日，来往未辞遥。  
酹散窗生雾，吟寒斗挂杓。  
百年齐一心，终誉在山椒。  

戴栩　挽陈县尉歌词  
欲裁薤曲问耆贤，见说声华四十年。  
六馆已推天下士，一官向羡吏中仙。  
白砂旧事渔樵老，缥轴新铭蜡墨鲜。  
便觅当今徐穉笔，榜知如玉在松阡。  

戴栩　挽林知县朝奉词  
两拜恩纶世泽垂，皇天老眼未嫌迟。  
百年忽失古君子，四海难逢今吏师。  
祖奠兼排遮道帐，影祠别写憩棠碑。  
湖堤荪满读书处，雪意将云万叠悲。  

戴栩　挽张金都郎中词  
唤作郎官三十年，淡於名爵自应贤。  
摩天灵焰诸生笔，匝地春风使者旃。  
手种路松添墓色，门开族井冽炊泉。  
淳熙耆旧今无几，忍把豪华万口传。  

戴栩　挽张知县词  
卓绝为官事，碑铭字画深。  
万钧持重力，一点觉圆心。  
天地空轮迹，贤愚荒草林。  
老来频阅世，有泪不沾襟。  

戴栩　王秘监夫人挽词  
五桂堂深处，霜萱竟不春。  
独从前崦路，重见道山人。  
检点哀词众，推寻碑事真。  
应言嫁时物，纵在亦为尘。  

戴栩　吴状元史泳挽词  
理学通深艺学高，一官俄逐盛年抛。  
门中{上日下兆}董刊新志，海内陈雷哭旧交。  
黄落己空秋半叶，清芬未著腊寒梢。  
魂兮有句重吟否，谢杋山孤月转坳。  

戴栩　五月一日出局偶书  
坐局无营饭又茶，楚骚词里记年华。  
小窗不厌经宵雨，红到葵梢第一花。  

戴栩　奚帑院挽词二首  
历官凡有几，五驾令君车。  
健吏犹难色，儒生未必疏。  
廪饥祠有像，乡饮礼成书。  
惜阻蒲轮召，申公八十余。  

戴栩　奚帑院挽词二首  
藜杖脱朝缨，萧閒物外情。  
问梅添旧句，爱石品新铭。  
鹤侣归何处，鸡牛梦已成。  
中庸余旧业，留付后儒耕。  

戴栩　夏迪简都仓挽词  
圣代难平进，仓官不厌卑。  
恨无终岁寿，名有上臣知。  
事业空流水，科名在墓碑。  
儿能起门户，何止继前基。  

戴栩　夏肯父为先都仓求水心墓志未得归社中诸友皆赋诗送其行  
文星金石笔，许尔有新铭。  
宽作春风约，归看宰树青。  
房留僧闭月，舟渡雁移汀。  
凭寄梅花酹，先贤必典型。  

戴栩　夏运属挽词  
我愧文襄漫述铭，喜闻诗挽遍群英。  
欲媮万事皆漓薄，子孝重泉独显荣。  
著脚官尘能道远，委身王事不求名。  
故园引得湘江水，依旧东流彻底清。  

戴栩　仙都示马令克  
钓鱼自荐桃花饭，借曲新簄竹叶醪。  
一段清贫眼中见，定非装点入诗骚。  

戴栩　斜川晚书  
水减桥痕晕翠霓，弄花小女立晴堤。  
晴蜓欲下嗔飞去，击溅惊流过树西。  

戴栩　徐少卿挽词  
盛业清朝选，香名早岁芳。  
所忻逢舜禹，宁肯学于张。  
卿月高秋部，恩波彻夜郎。  
谁嗟贤哲事，身外欠周防。  

戴栩　徐少卿挽词  
忽作严州梦，难随上雍班。  
行藏天分巧，夷险世机閒。  
瘴酒云生绿，铭旌露湿斑。  
保昌钟梵晓，依旧是家山。  

戴栩　徐太博母夫人挽词  
孙荣子贵问何如，笾斝盈庭学鲁儒。  
若尽礼宗天下少，纵修彤史古人无。  
归眠山馆还知命，赐吉朝衣得暂娱。  
欲寄升堂千点泪，兰负吹雨暗前湖。  

戴栩　杨子京益壮楼  
征蛮老将何矍铄，马如飞龙铠如石。  
不记腥云毒雨时，苦忆阿游乘下泽。  
累累薏苡化明珠，谗夫萋菲何代无。  
说死嗜生非烈士，欲行辄止真贾胡。  
江东领军今独步，快剑雄笔风雨过。  
壮肌无身宰树高，壮怀有弟楼名大。  
楼前万象供指呼，远苍近绿开画图。  
荣谢随时各稚耋，宇宙不改同朝晡。  
请君清坐自探索，此本无亏何所益。  

戴栩　刈麦行自灵岩归示赵丞  
大儿牵衣镰在手，小儿携篝并畦走。  
陌翁语妪切莫迟，梅风温云晴不久。  
两手便熟镰无声，黄云卷地苍坡平。  
一声长歌出台笠，麦蛾飞起缘其缨。  
炊烟幕幕暗杨柳，大妇壶飧仍榼酒。  
酒沉飧冷未暇尝，腰骨酸辛一骧首。  

戴栩　永康道中  
涨渌无风影自摇，芡花生刺藕花娇。  
山禽不记春归去，深树一声婆饼焦。  

戴栩　永康道中  
油笠芒鞋筇一枝，晚秋天气半春时。  
雨多樵径行人少，山崦青红叫画眉。  

戴栩　永康道中  
泥沙过迥人家少，烟树几行山一围。  
渐近界牌听唤酒，柳塘春水鹭鸶飞。  

戴栩　渔浦  
久惭窍食侣鵷鸿，尚以诗名玷至公。  
喜对亲慈说田里，了无事鄙到船蓬。  
涨流暂急潮差候，阴霭俄销月在空。  
梦读道经人一笑，却怜疏直有仙风。  

戴栩　育王涵秋亭  
流水山间只似秋，碧天无雨自飕飕。  
寺童逻笋时敲竹，竹与水声相共幽。  

戴栩　赠黄叔向二绝  
常恐清吟不疗时，软弓轻剑学兵书。  
君今得句欹纱帢，马上功名更莫痚。  

戴栩　赠黄叔向二绝  
艇舣江南几度春，几时遡洛向咸秦。  
若应只载閒风月，击楫英灵笑杀人。  

戴栩　赠朱子文因寄朱元刚二绝  
僻寄僧房锁月萝，惊来客屐卿云莎。  
病侵瘦骨寒於水，却说冲和占得多。  

戴栩　赠朱子文因寄朱元刚二绝  
故人墓木半藤萝，儿侄东西雁一莎。  
绝喜阿连新笔长，契君风鉴爱渠多。  

戴栩　赵开府仪国公挽词  
郎星卿月递辉光，忽着蝉冠换鹭行。  
人世阅来知幻韵，钧天归去侍先皇。  
棠阴政惠人人说，茶底篇章子字香。  
一段风流埋不得，传家玉雪照人旁。  

戴栩　赵开府仪国公挽词  
西湖曾伴玉堂仙，我亦陪登李郭船。  
便有荐书如旧识，剩怀此意忽重泉。  
西风引旐笳吹咽，东国疏封宝册鲜。  
如此哀荣将底恨，泪因知己自潸然。  

戴栩　朱尚书夫人洪氏挽词  
八座方新玉铉家，妆台忽掩五云赊。  
徽声不愧古彤管，觉性能空昙钵花。  
夜月东冈疏磬度，春风南国去旌斜。  
所亲多少酬恩泪，待看重封燎诏麻。  

戴栩　朱邵州挽词  
湖湘梦断两旌红，素业俄随逝水东。  
邑政清平民是子，京钱流转楮如铜。  
只今吏道通才少，况尔家庭友谊崇。  
欲挽九原无好句，漫同回札寄飞鸿。  

戴栩　自龙湫出灵岩  
四山奇更峭，外看未知山。  
藏此千峰在，多应一壑间。  
飘湍洗云骨，灵异出人寰。  
埋没尚多有，寄言榛与菅。  

戴栩　走笔代书答西士  
帝城百司官事少，故府庭闲长春草。  
独余人事十倍多，一月束书逾束稿。  
我于其间厌见之，语可摹印百不移。  
深处难论浅处俗，今我下笔如黏黐。  
自得君书手不置，报章飒飒生新意。  
漫将长句替寒温，临流胜寄相思字。  
久不哦诗诗律痚，字字偃蹇烦麾呼。  
羡君作邑康庐下，柔强伏梗妥以愉。  
乃知万事共一法，神熟意便功转捷。  
听讼固应哲士能，理赋未省通儒层。  
往时蔡子尹黄岩，欲试自疑龟屡占。  
祗今登用颇衮衮，似此县债尝亦廉。  
期君规模卓鲁上，随世功名真漫浪。  
幸勿弃我频琢磨，中年师友半凋丧。  
西湖柳色递晴阴，蒲江远矣谁共寻。  
近闻乡里一奇事，宿觉庵边祠水心。  

戴栩　坐中有一桃花自屋栈飞因而即事  
幽意静中见，春风处处通。  
层阶生晕碧，罅瓦落飘红。  
禅语关诗趣，寒阴出酒功。  
人家社日近，翠饵捣香蓬。  

戴顗　井莲坊  
画棁文垂藻，蠲灾意已传。  
哲人思厌胜，东井刻荷莲。  

戴逸卿　面香阁  
邑事日填委，汩汩劳其生。  
揽衣登兹楼，便觉神思清。  
茂林郁松佳，好山列檐楹。  
景物自潇洒，有酒谁共倾。  
故园隔苍岭，行当脱尘缨。  

戴应魁　海月岩  
谁把巉岩巧凿开，分明幻出小蓬莱。  
风迎蜃气楼台起，浪涌蟾光宫阙来。  
海阔鱼龙自吞里。云深鸾鹤共徘徊。  
禅师九座经游处，一访遗踪为拂埃。  

戴应魁　凌源阁  
天风吹铃语不烦，菩提树杪碧阑干。  
恒河月满三千界，大树云楼五百尊。  
辟支腊现赤蛇死，玉局手泽苍苔乾。  
老僧出定蟠龙吼，唤醒诸寮佛子孙。  

戴雨耕　送赵侯之任  
送君远作羊荆州，送君西上黄鹤楼。  
汉晋诸公旧游处，断矶黄叶风雨秋。  
只今麾纛□南斗，整暇坐列皆公侯。  
江湖浩荡青天流，清风千古吹棹讴。  
专城分符得召杜，见此文彩珊瑚钩。  
请因谏议思岳阳，遂歌羽人仍丹丘。  
杜蘅吹香结衣佩，思与老子同遨游。  

戴煜　浯溪  
断崖文字是唐碑，无限名贤赞颂诗。  
莫把中兴□前代，会须重见太平时。  

戴震伯　送赵侯之任  
赵侯东南彦，远作西南征。  
骊驹向前路，高秋不留行。  
送以奉林鹤，仍吹子晋笙。  
渊渊洞庭湖，古月今犹明。  
流辉千万里，何但光连城。  
悬知有佳惠，终始心和平。  

戴之邵　句  
愁绝江梅开岭岸，不知失脚到南塘。  

戴埴　雹  
玄默执徐岁，月律终无射。  
京师连雨雹，小者如弹，  
大者如拳。林柯叶乱下，  
乌鸢折飞翮。屋瓦砉划遭击扑，  
居人颠沛，行道错愕。  
初疑巨飓掀掷冯夷宫，渊珍散堕光闪烁。  
复疑清霄万里驱长蛟，泣泪盈盈骤飘薄。  
棱层水精碎，喷噀珠琲滑。  
有识觑天巧，一何景象恶。  
尝闻圣人在上冬夏无愆伏，亭毒二气不相剥。  
破块封条已无异，祉羽无劳验风角。  
今天子握极衡，运斗枢，  
景化豫顺群慝萧灼。精祲胡未孚，  
冰雨堕霄幕。其欲霈广泽，  
胡不为甘霖，沾丐枯焦重甲拆。  
其欲膏土脉，胡不为为晞薤，  
厌浥瀼瀼普渐洽。其欲表诛伐，  
胡不为皑{上雨下执}，驷见而靊，  
草木黄落。其欲弭蛰虫、滋生植，  
胡不为嘉平之三白，驱蝗入地千百尺。  
或云水气专一不解散，胡不为长河玉岸之寒冰，  
可纳凌室助颁刷。或云阴气肋阳不相入，  
胡不为氤氲五色之卿霭，叶应丰穰昭帝德。  
此雹舒不如雨露，怪不如霜雪，  
结不如冰澌之严泎，散不如云雾之葱郁。  
天非欲示懲，讵用作戏剧。  
汉儒说证应，纷纷太不一。  
或贤邪易位，或赋敛苛刻，  
或妻妾失伦，或大臣擅法。  
玄道幽且渺，牵附多穿凿。  
仲尼百世师，麟经戒侵逼。  
此变凡在书，公室寝衰削。  
自下凌上曰僭，以柔变刚曰剥。  
沸汤湛冷泉，凝寒胜燠热。  
温雨受阴氛，凌泎自然结。  
时当秋气杪，是理尤彰灼。  
风起庚，庚作令。  
日行西，西主杀。  
数至九变，金乃从革。  
大则为兵小刑罚，内外靡不以时决。  
天地方会藏，沴候生京活。  
得非少皞执矩未洁齐，得非蓐收为正有颠错，  
得非箕伯吞声不扫除，青女护奸不除灭。  
穹昮赫然奋严威，重阴胶固纷零落。  
我愿圣王睹此揽乾纲，用夬决，  
登俊良，民间邪慝。  
阴尘静扫单于庭，阳和遍龡邹子律。  
大明威威照九州，寒燠时序百谷熟。  
天若雨珠真可噱，请以缀衮冕之十二旒，  
龙旗和鸾之缨络。  

戴埴　和陈府教授见赠  
遗风洙车滨，汲古酌牺樽。  
鱼跃进池藻翻，莺呼和浩特庭树喧。  
乐山不乐水，居城犹居村。  

戴埴　和王教暮春出游  
矫矫雪霜心。孤贞受命独。  
留滞染缁尘，垢面不靧沐。  
背城借一战，填堑轮前渎。  
葵心向朝阳，晞光不能燠。  
徒嚣终无赢，驱驰惟仆仆。  
岂无丰水滋，永嗟非佳谷。  
呼尔授刍秣，羁绁系驹犊。  
堪羡我良朋，林桂賸芳馥。  
博览绎故书，胸中三万轴。  
悠然西河上，日与英俊逐。  
振铎扬儒负，函丈纷冠服，  
师友递响答，循衣物教匪扑。  
精进日千里，目骇地脉缩。  
顾我阙党徒，无成坐欲速。  
披襟莫奋飞，随群￠　私淑。  
枵然藜苋肠，殊示饮以餸。  
弹铗何时归，涎沫流肌肉。  
遥想烹太牢，殷勤羹采菽。  
更当春暮时，浴沂衿佩聴　。  
心赏弄篇章，绝唱清风穆。  
流水谐朱弦，押强破万竹。  
孝先谩耐嘲，横榻便空腹。  
安识物外游，幽赏机缘熟。  
矧复有良俦，坚久渝晚菊。  
依然苍筤丛，檀栾旁淇澳。  
一缄荷起予，明珠得盈掬。  
大雅久不作，疏越鼓凡目。  
迎风揖囘澜，净洗尘翳麴。  
披阅不停手，岂复惮廓复。  
自笑诗思悭，企山才抵麓。  
正望使南印，象马来天竺。  
竞病安能赓，振纸空瑟簌。  
绝影天边鸿，坐困家池鹜。  
搜索纵成篇，无异虫蠹木。  
所幸情不违，合并在旦夙。  
愿言戒逝粮，出昼勿三宿。  

戴埴　彗星  
绍定壬辰闰九月，已酉之夜彗星出。  
清台奏御，正衙避席。  
太官减膳羞，瞽宗彻音乐。  
鸡竿肆眚出囚系，龙扆责躬求谠直。  
精诚彻九垓，德音走重译。  
圜桥冠带虀盐生，筦窥熿熿对以臆。  
臣闻泰素朕形，玄黄辨色。  
左旋右转，一阖一陃。  
来伸往屈四时行，除旧布新寒暑易。  
恢恢天网疏，统理废厥职。  
东方岁星木主仁，不扫暴刻尚搥剥。  
南方荧惑火主礼，不扫骄蹇习凌弱。  
西方太白金主义，不扫寇盗生乱略。  
北方辰星水主智，不扫蒙蔽长谗慝。  
中央填星土主信，不扫诈欺滋奸猾。  
皇穹遴选纲纪星，出持彗帚扫环域。  
日华机上有九彗，作上作下空如笔。  
归邪向上有两彗，出出不行见则灭。  
天狗短彗在尾傍，火光炎炎空烜赫。  
天搀类彗云如斗，蚩尤类彗箕后曲。  
六贼如彗在西方，咸汉带彗居正北。  
驱策举莫前，彗乃排胶辮。  
不指房心明堂位，不临箕尾后妃宅。  
不抵参昴咏衾裯，不向牛女逐淫佚。  
不访狱廪至娄胃，不询盖营业员到危室，  
不求社庙上井鬼，不好文章游奎壁。  
不穷天根越亢氐，不咨弋猎来柳毕。  
不从玄枵问虚耗，不由张素丐觞客。  
不自觜觽访葆旅，不入柳仓觅厨食。  
不呼七星问急事，不召南斗共斟酌。  
天王帝廷为大角，两帝三得如鼎足。  
斗柄指所，以建时节，  
曰摄提格。洒扫庭内万化基，  
芜秽不治孰观法。轸驱风车为宰辅，  
负衡失平在修饰。翼鼓羽翮主变夷，  
飞翰不劲必振刷。秃帚一加，  
内清外肃。四海九州，  
罔不臣妾。帝府中居斡枢机，  
万年千载不停息。  

戴埴　辇下曲  
旧来闻说京师乐，香街十里春风箔。  
朝踏金梯入凤楼，暮下琼钩延翠幄。  
蛾绿梅花装，淑质兰蕙芳。  
笙歌枣下曲，琵琶陌上桑。  
宿酲未解莺催晓，玉珂策马长安道。  
解佩遗簪日日欢，不觉红颜醉中老。  
我谓京国皆繁华，何时飞走登云车。  
谁知著足缁尘底，八年飘泊空咨嗟。  
萧萧竹窗风暗度，耿耿兰缸灯自语。  
孤坐逢掖凝清霜，独卧重衾踏寒雨。  
云雨阳台梦不成，况欲绮席罗倾城。  
丈人屋上乌啼夜，乾鹊巢中鸠唤晴。  
啼夜夜未央，娟娟素月明。  
唤晴晴未霁。寂寂青春深。  
鸠唤乌啼终有侣，犹胜月兔孀居千万春。  

戴仔　答友人二首  
著书非为进，岁久漫成编。  
道遇言非赘，身幽志自坚。  
种瓜新学圃，艺稻晚知田。  
吾事未多阙，衣裾莫浪褰。  

戴仔　答友人二首  
说经蠡测海，且欲付家藏。  
难为越言雪，徒令鬓似霜。  
荷君心见许，雇我道非长。  
若肯嫔王内，当为时世装。  

戴仔　偶成  
尚想夷与齐，求仁无怨啧。  
谁传采薇音，荒哉太史笔。  

单庚金　题夫人石  
造化斲出苍云骨，娉婷如人更奇突。  
千秋独立日岭头，黛眉空翠含娇羞。  
访诸故老不可识，或是当年望夫石。  
当年望夫夫未归，山头化石空相忆。  

单氏　句  
帝王师不得，日月老应难。  

单炜　与郭敬叔  
兰亭一入昭陵后，笔法于今未易回。  
谁识定斋三昧笔，又传璧拆到江梅。  

单县君　冲虚观  
雄峰峻峙焕朱明，元圣清虚此耀真。  
地静无心间日月，山高举首近星辰。  
金坛露冷青鸾舞，丹灶风清白鹤驯。  
时有仙人绿云上，九霄飘忽响韶钧。  

道禅师　三句颂　函盖乾坤  
乾坤并万象，地狱及天堂。  
物物皆真见，头头用不伤。  

道禅师　三句颂　截断众流  
堆山积岳来，一一尽尘埃。  
更攎论玄妙，冰消解瓦摧。  

道禅师　三句颂　随波逐浪  
辩口利舌间，高低总不亏。  
还知应病药，诊候在临时。  

道禅师　三句外  
当人如举唱，三句岂能该。  
有问如何事，南岳与天台。  

道禅师　抬荐商量  
相见不扬眉，君东我亦西。  
红霞穿碧落，白日绕须弥。  

道谏　游灵隐寺  
长吟游古寺，九里入青松。  
鸟向花间语，僧从月下逢。  
阴廊连碧殿，清磬杂疏钟。  
回首夕阳晚，烟霞锁乱峰。  

邓熛　墨  
一寸龙香一寸金，仙家传药不传心。  
香来莫作寻常看，千载文光翰苑林。  

邓伯秀　句  
在我时舒卷，从他自去留。  

邓春卿　绝句  
在巷愧无颜子志，过庐难称魏公心。  
望尘不敢希潘岳，云满南山雪满簪。  

邓椿　乾道壬辰三月十日同叔衍游诸山用邵公济大象阁韵  
□山正南隆，翼蔽如壁垒。  
白龙舞蜿蜒，漾漾环一水。  
最胜锦开屏，□秀当前起。  
石崩古有句，宁虑英灵止。  
东山屹相望，缕脉□□□。  
佳处更崇窅，顿倍客怀喜。  
后岩天下独，人杰尝□光。  
一门太平瑞，那复论表里。  
盛事百年间，继者能□耳。  
我来□乘酣，借□□□使。  
玉树□风前，试把蒹葭倚。  

邓道枢　送林道士归茅山  
多载事茅君，麻衣与葛巾。  
眼知人贵贱，心链己形神。  
丁甲常为使，王侯不得臣。  
华阳归洞晚，芝草几回春。  

邓得遇　绝命诗  
宋室忠臣，邓氏孝子。  
不忍偷生，宁甘溺死。  
鼓咸故居，乃吾潭府。  
屈公子平，乃吾伴侣。  
优哉悠哉，吾得其所。  

邓德秀　慈相寺  
小桥横过一溪长，因访梅花到上方。  
山到尽时逢怪石，楼于高处带斜阳。  
殿经几劫壁多坏，碑刻前贤诗数章。  
三百年前钟尚在，可怜阅遍几兴亡。  

邓谏从　题巫山瞻华亭  
崚赠玉削三千丈，翠泼岚光冷相向。  
风含太古云气长，变化溟濛纷万象。  
阴晴一日肯四时，天籁壑深虚自响。  
神山娟妙擢群参，锦绣铺张献奇状。  
蟠根积铁泄百川，龙矫蛟翻饶跌宕。  
势连三楚此开国，故壘荒宫带溪瀼。  
楼台井邑老风烟，环佩清闻驻仙仗。  
竹林风味便读易，久与江山为辈行。  
鸣弦馀暇豁心眼，戏著飞阑云雨上。  
爽明自可达壅蔽，野获又何劳草创。  
政和民气长似春，景迥心平过於掌。  
片鸿明灭志何杳，黄鹄追随意尤放。  
当年李杜经行处，太史银钩刻青嶂。  
宝刀珠瑟出耕垦，曲水织腰迷草莽。  
牢盆古录杂秦篆，飞动闲摹永平样。  
珊瑚交柯炯不蚀，仿佛将军勋业壮。  
英雄繁盛随流水，时有竹枝赓牧唱。  
孔泉文物起骚经，国色明妃守孤尚。  
我家峨眉紫翠间，为爱奇峰甘蓌酱。  
秋风野水忆丝蓴，击汰夷犹理烟榜。  

邓克中　孟淳仰瞻圣驾  
辇路春风锦绣张，裁红剪绿斗芬芳。  
黄罗伞底瞻天表，万叠明霞捧太阳。  

邓林　白鹤观  
荒径行如错，蟠松看转奇。  
鸟声人静处，山色雨晴时。  
赊得溪翁酒，閒建立道士碁。  
个中有佳趣，莫怪下山迟。  

邓林　次韵陈钧甫郊行  
黄尘败素意，出门惬郊行。  
野鞠含冷焰，岩松起寒声。  
高山唐业崇，流水晋时清。  
拾薪归底用，石鼎待弥明。  

邓林　村居  
古为村里起功名，当日南阳亦是耕。  
几笔元山仁者静，半篙流水圣之清。  
晚风蝉响胜金奏，夜露萤光即火城。  
人得一间高一著，不须史论又诗评。  

邓林　登快税黄明府强使山谷先生韵  
未登快阁心先快，红日半檐秋雨晴。  
宇宙无边万山立，云烟不动八窗明。  
飞来一鹤天相近，过尽千帆江自横。  
借问金华老仙伯，几人无忝入诗盟。  

邓林　邓郁  
云母餱粮五岳楼，绣裲少妪导仙游。  
不应轻信双青鸟，便遣东都事业休。  

邓林　东山彭泽  
气灵风鹤屐折齿，壁后寘人汗如洗。  
樵渔杂沓坐林间。蜉蝣尘埃不可攀，  
石头扰扰柴桑閒。  

邓林　赋江郊渔弋  
占断江山自一家，寄情渔弋当生涯。  
青枫翠竹春屏叶，白藕红菱晓镜花。  
鸿鹄鹍鹏鵰鹗鹘，鳟纺鲦鲤鰋鱨鲨。  
河阳书到君当起，弩发千钧钓五车。  

邓林　感兴  
竹帛功名九折车，栖迟岩野竟何如。  
浣花溪上寻佳句，积谷山头读异书。  
江左风流空醖藉，淮南烟景尚凋疏。  
太平十二河汾策，几欲排云谒帝居。  

邓林　赣上思亲  
庭下青萱意自舒，起居近日复何如。  
熏香莫遣衣篝润，饵药从知酒瑆疏。  
教妇丁宁唯礼法，要孙久远是诗书。  
手中纸在常珍重，空写平安托鲤鱼。  

邓林　赣州上清道院呈姚雪蓬  
短墙不碍远山青，无事烧香读道经。  
时把一杯非好饮，客怀宜醉不宜醒。  

邓林　孤山访郑渭滨不值  
寂寞石琴台，香云拨不开。  
多知骑鹤去，自欲买舟来。  
葑岸春回草，山亭雨谢梅。  
怀人成怅惘，日暮惜空回。  

邓林　关山月  
关山夜月明，分彩照胡兵。  
将军拥节起，长戍受降城。  
焚烽望别垒，欲验盈虚鴂。  
塞笳将夜鹊，战气今如此。  
重关掩莫烟，云阵上祁连。  
思妇高楼上，遥心万里县。  

邓林　桂村  
剪剪霜风起晚吹，一溪流水浸寒晖。  
客衫犹恨吴绵薄，不道边人尽铁衣。  

邓林　过绿野  
世上今无隐退风，地名偶与午桥同。  
往来怕看铜驼陌，閒倚柴门忆晋公。  

邓林　江湖伟观  
世间无尽是天游，更出吴山最上头。  
江面春声潮卷雪，湖心寒影月澄秋。  
海门舟楫云开见，瀛屿亭台水载浮。  
不比钱塘歌舞处，远怀西北有神州。  

邓林　蛟峰先茔  
狞蛟蟠伏鬣封孤，云黯幽亭日向晡。  
双柱千年翔化鹤，四山半夜泣於菟。  
老天忍挫真英物，厚地甘埋大丈夫。  
无计发潜空涕落，雨松霜柏照烟芜。  

邓林　结友四清  
飘风吹游尘，古道少人行。  
泾水化为泥，沧江污吾缨。  
嗟余偭上巧，世外陶閒情。  
众芳怨鞠秽，不忍葹菉盈。  
庚领姿皑皑，渭川色青青。  
三闾播秋思，九韶铿乐声。  
萧然庭宇中，对之成五甭。  
滔滔扬波者，剑首一吷轻。  
灵修党见知，冰霜憺姱名。  

邓林　近况  
近况只如此，深山无见闻。  
二中犹学道，三上漫攻文。  
芸叶春繙日，梨花晓梦云。  
添香仍煮茗，严敬事天君。  

邓林　晋武帝  
秋风铜爵曲池平，吴主宫娃满掖庭。  
凭仗皇孙聪慧早，不知祸在夕阳亭。  

邓林　敬微  
受用庐山水石奇，亭亭霞外薜萝衣。  
侍中那抵苏门障，笑死丹青陆探微。  

邓林　九里松  
松是山灵一手栽，尧天长就栋梁材。  
龙髯怒起春风急，似怪游人喝道来。  

邓林　句  
鸿雁无踪存往事，龙蛇有窟似生成。  

邓林　客孟氏塾戏降紫姑  
隔溪云薄雨飘萧，欲采荷花不见桥。  
钗卜无凭芳信杳，酸风空度凤台箫。  

邓林　兰  
野客过门叫卖兰，清风便自逼人寒。  
孤根未必灵均种，推作离骚辈行看。  

邓林　利州进马  
灵关玉垒自崔嵬，谁向西边起祸胎。  
万里望尧通一祝，天基御马利州来。  

邓林　凌江滩  
滩高舟去缓，閒眺莫湛江。  
竹本沙痕旧，茅丛烧色新。  
青裙瓶汲涧，白帽斧寻薪。  
渺渺蛮烟起，秋风一旅人。  

邓林　刘阮  
鹿车小宇宙，据鞍常醉眠。  
风尘澒洞时，杯里全其天。  
伶达故自佳，籍放乃无用。  
试看劝进表，何似酒德颂。  

邓林　庐山栖贤寺  
名重於诸杀，前贤旧隐踪。  
无人知有路，隔树忽闻钟。  
瀑壮山疑裂，云深树若封。  
或传遗稿在，三叩昔时松。  

邓林　绿阴亭  
惨惨秋风吹客襟，唐人遗迹宋人吟。  
浮云世事多遭变，不独此亭无绿阴。  

邓林　绿阴亭  
千山横碧一溪清，白鸟飞边落照明。  
吏散庭阶无一事，绿阴亭上又诗成。  

邓林　绿珠词  
涼台潇洒临清波，幄翠帘珠明绮罗。  
哀丝豪竹按新歌，红潮素脸春风和。  
主君观娱美人醉，报有无情使车至。  
几丛兰麝俱委尘。独指绿珠可当意。  
众中偏是承恩深，妾身虽贱无二心。  
君前判命效一死，玉笛收声红日沉。  
轻裾飘向阑干角，花钿散地金钗落。  
到头不负齐奴约，犹胜识字涧投阁。  

邓林　南国有佳人  
南国有佳人，仙姿自蓬岛。  
龙绡照明珰，凤钗横贵宝。  
新妆试鸾镜，皎皎颜色好。  
芳年倏已笄，君子可偕老。  
奈何行媒弱，修言弃中道。  
洞房闇怊怅，琦璜结组缟。  
宁作钟离春，勿学姑瑶草。  

邓林　湓江  
远树一重重，烟村与市通。  
难寻元亮宅，遥酹菊花丛。  
蜀浪番墙外，庐山几席中。  
何时边事息，来此作渔翁。  

邓林　曲江归舟  
只道篷低碍觅诗，眼前物色自多奇。  
千山赭去如秦样，一水清来似晋时。  
渔父岂无缘苇辈，樵人恐有负苓师。  
僮奴忽报梅花动，春在江头最北枝。  

邓林　任蛮奴  
千里旌旗已渡江，蛮奴苦谏唤萧郎。  
却持官里黄金去，望拜韩擒石子冈。  

邓林　任彦升  
铃县四角五采旗，分明天产真英奇。  
阿堆文章妙一时，士林往往推元龟。  
杨梅蜜领仁且慈，桃米麦饭清堪师。  
何愁不得中书为，半生纡意梅虫儿。  

邓林　石崇  
梓泽神仙第一居，争豪不惜碎珊瑚。  
荆州使客知何罪，未必亡身为绿珠。  

邓林　书怀  
西风吹羽扇，吾道竟凄凉。  
上坂劳骐骥，低巢窘凤凰。  
可求非富贵，无用是文章。  
冉冉深林底，幽兰正自香。  

邓林　送衡山琴画张道士二首  
满天风月澹消骚，三尺枯桐古调高。  
不敢问君听别操，请弹二十五离骚。  

邓林　送衡山琴画张道士二首  
满空烟雨澹紆糊，三尺霜缣老墨枯，  
不敢问君求别景，请描七十二峰图。  

邓林　送徐榷院奉户檄之九江等郡  
中边莹彻似冰壶，空尽时情意气殊。  
已向铜龙梯要路，又随玉驮驾征涂。  
风生湓浦江流急，云满康庐夜月孤。  
竭到东南无力了，一分宽处是规模。  

邓林　贪泉  
千古遗踪散晓烟，空余两字寺门前。  
世间贪者滔滔是，何必俱曾饮此泉。  

邓林　陶通明  
眉疏目朗姿圆通，诗书万卷罗心胸。  
华阳三茅仙洞中，凤笙隐隐和松风。  
薪林图识呈梁公，朱砂曾青霜雪容。  
服之身体飘轻鸿，积金涧泉东复东。  
山中宰相那无功，昭阳竟作单于宫。  

邓林　题刘功父与耕堂  
默耕元不外灵台，何用钱添百屋堆。  
甘雨每从和气出，祥风常自善心来。  
畛畦有碍皆除去，境界须宽更放开。  
种德欲如多黍稌，本仁先且护根莇。  
太平国里青精饭，永熟乡中玉液杯。  
会得遗安庞老意，力行好事厚栽培。  

邓林　王夷甫  
玉尘消摇吐妙言，清流都指作龙门。  
白头苟活尊胡虏，夜半排墙未是冤。  

邓林　望和靖墓  
孤山擎山水中央，留下梅花代代香。  
满酌湖遥一时酹，问咸平事已荒凉。  

邓林　闻鸡  
不因风雨不分明，羞杀谯楼打乱更。  
世上公侯多改节，无人肯听丑前鸣。  

邓林　瓮茧情  
瓮趼大如瓮，其来自扶桑。  
缫成白雪丝，一缕万丈长。  
染人嫁五色，妙纤云归章。  
奇文杂经纬，纨素无晶光。  
相缬时所爱，轻練贵侯王。  
缁衣不可作，此物閒篚箱。  
衮职岂无阙，终当补虞裳。  

邓林　西湖  
高价租船作胜游，穷逋那敢斗风流。  
西湖多少閒春水，不洗中原二百州。  

邓林　效晋乐志拂舞歌淮南王二篇  
东错侯，自言安，  
仙华玉寿浮云端。绣窗锦幔飘蜚仙，  
丹青美女侍七贤。侍七贤，  
奏笙歌。笙歌逸响哀怨多。  
苑中花木费绮罗。我欲逾城城有围，  
原作双黄鹤，栖瑶池。  
栖瑶池，辟尘垢，  
至尊屠肉，潘妃酤酒。  
石头江上龙驹走，三月松紧风吊杨柳。  

邓林　效晋乐志拂舞歌淮南王二篇  
唐明皇，自言荣，  
金舆翠辇游华清。广寒宫殿凝水晶，  
霓裳羽衣沈香亭。沈香亭，  
泛流霞，流霞潋滟队五家。  
谁知野鹿衔宫花。我欲度度关关有兵，  
原作双丹凤，蜚瑶京。  
蜚瑶京，隐烟雾，  
锦繃酥酪，香囊尘土。  

邓林　游北高峰  
扪萝百折上嶙峋，世界仙凡到此分。  
小朵岳莲来异域，孤撑天拄入层云。  
江湖待看杯中泻，钟磬回从地底闻。  
借问须弥在何处，老僧留客且论文。  

邓林　玉儿  
金莲华上俞尼子，永寿神仙罗绣绮。  
苑中荆荻市令严，玉像支离瓦官寺。  
六宫鸭划起淫风，太白便应悬妲己。  
此身肯许兜鍪夫，猛为东昏判一死。  
到今羞杀卖降人，去作练儿梁姓臣。  

邓林　豫章  
郡名犹是汉流传，宇宙江山复几年。  
画阁倚空家十万，红妆斗夜妓三千。  
层城歌舞秋风牙，故国兴亡夕照边。  
近岁浔阳成重镇，镇南乌幕锁苍烟。  

邓林　早过刘功父清溪  
月里山河大，风前草木凉。  
征尘生杖屦，捍雾湿衣裳。  
古领扳栖鹘，荒蹊蹴聚蝗。  
白云看未远，已转九回肠。  

邓林　张茂先  
辨精龙肉亦奇才，雄匣干将耿不回。  
只守鹪冥蚊睫赋，天星未必拆中台。  

邓林　张曲江祠  
延英几度献忠言，白羽它时赋感恩。  
自是三郎真赝错，却将天宝换开元。  

邓林　章贡祥符吴道士懒窝  
早年收得自由身，坐断窝中懒是真。  
日短日长唯守静，云来云去不生嗔。  
破除机械鸥盟熟，脱略锱铢鹤料贫。  
旧看黄庭犹忘却，应无心力对閒人。  

邓林　真阳峡  
满眼皆吟料，归囊未尽空。  
江波连岸碧，野火张天红。  
高树留寒日，长芦转晚风。  
客身虽小艇，心已故山中。  

邓林　朱彦和  
文如玉海动时流，曾以书棋伏隐侯。  
武德阁前消几语，却令梁氏缺金瓯。  

邓林　左太冲  
辛勤十稔赋三都，闻者曾贻酒瓮书。  
它日洛中添纸价，陆家兄弟竟何如。  

邓梦杰　赓梅山壁间韵  
愧我身名堕褐冠，无因安得到仙坛。  
子真虽隐名难隐，万古高风凛凛寒。  

邓牧　大德辛丑六月六日游洞霄和杜南谷  
南谷仙翁游八极，千山万山远相揖。  
翩然一笑玄盖天，草木尘埃总湔涤。  
晋人伏虎老空岩，秦代隐仙遗有声。  
幸喜仙翁能好客，羽衣谈笑晚风清。  

邓牧　汉阳郎官湖  
仙翁薄暮醉酒归，杖藜迷却高阳池。  
清风吹花绿阴倒。我笑谓是秋云移。  
还乘贯月槎，夜过郎官湖。  
峥嵘星斗入江汉，荡漾槎影如鲸鱼。  
九华之真人，邀我倒玉壶，  
麒麟擘脯供行厨。依稀仙乐在空际，  
碧山四映寒蟾孤。举酒酌寒蟾，  
明月下饮姮娥俱。霓裳拂云锦，  
万荷露泻琼瑶卮。麾幢晻霭罗烟空，  
乃有三皇所授之玉童。风前飘飘曳广带，  
对立十二秋芙蓉。清香九曲银河通，  
真人绿发披春风。锦袍玉雪照天地，  
口说姓字安南公。是公多逸气，  
略与古昔贤豪同。时能扫月色，  
延我石室烟萝中。又言昔同张谓所游地，  
长叹一覆丹霞钟。风吹仙药度溪去，  
我亦醉卧香鑪峰。  

邓牧　寄友  
我在越，君在吴，  
驰书邀我游西湖。我还吴，  
君适越，遥隔三江共明月。  
明月可望，佳人参差。  
笑言何时，写我相思。  
知君去扫严陵墓，只把清尊酹黄土。  
浮云茫茫江水深，感慨空劳吊今古。  
孤山山下约陈实，联骑须来踏春色。  
西湖千树花正繁，莫待东风吹雪积。  
有酒如渑，有肉如陵。  
鼓赵瑟，弹秦筝，与君沈醉不本醒。  
人生行乐耳，何必千秋万岁名。  

邓牧　九锁山十咏　翠蛟亭  
寒{石问}岂成蛟，流泉亦非翠。  
色缘映带得，意出飞舞外。  
虽无风霆化，自与江海会。  

邓牧　九锁山十咏　大涤洞  
阴阴大涤洞，古色閟积铁。  
谁横一石碍，坐与三岛绝。  
元同我先去，不见肝肺热。  

邓牧　九锁山十咏　丹泉  
仙翁炼丹去，流水作丹色。  
萦盘出九锁，川后不敢惜。  
岂无得道者，一饮凌八极。  

邓牧　九锁山十咏　凤洞  
凤来青天开，凤去苍石裂。  
玄风不复返，世事日消歇。  
永怀接舆歌，勿蹈东鲁辙。  

邓牧　九锁山十咏　来贤岩  
石岩千尺高，曾见坡仙来。  
坡仙化黄土，岩石空苍苔。  
县知今人游，复令后人哀。  

邓牧　九锁山十咏　龙洞  
老龙山中居，出山作霖雨。  
风云几聚散，田野正辛苦。  
神仙地位高，使尔司下土。  

邓牧　九锁山十咏　栖真洞  
何年采真游，遗此栖遁迹。  
流泉金石奏，伏鼠霜雪色。  
浮世几兴亡，残棋耿苔石。  

邓牧　九锁山十咏　天坛  
空山遗天坛，之人在天阙。  
风雷长为护，草树不敢茁。  
何当追遐踪，一笑俯明月。  

邓牧　九锁山十咏　仙人隐迹  
至人犹神龙，变化不可测。  
隆然七尺躯，印此一片石。  
我行半江海，空飞杳无迹。  

邓牧　九锁山十咏　云根石  
浮云无定姿，灭没须臾閒。  
一朝化顽石，千古遗空山。  
天地亦幻物，谁能诘其端。  

邓南秀　钤冈早行  
渔照灭不灭，水光空复空。  
疏钟五更月，残梦万松风。  
沆瀣虚无外，凄清顷刻中。  
火轮欲飞动，滟滟紫霄东。  

邓朴　舫斋  
闷闷之暑不可耐，走马来寻灵迹怪。  
山深树老龙屈蟠，洞阔云寒鼠飞败。  
崭然角立九关锁，势铄晴空生险隘。  
流泉奔荡一声雷，倒擘悬崖舞澎湃。  
上岩拖下水晶帘，下岩击碎瑠瓈派。  
天风吹作六月寒，辟易精神心胆快。  
宜搜得此天下奇，恍然坐我神仙界。  
虽与金樽映翠杓，亦有山肴供晚嘬。  
解衣磅礴舞翠阁，笔端写作诗中画。  

邓仁宪　次廉布书事三首呈郎中机宜韵  
狎鸥东海上，结友竹林贤。  
国难知推救，途穷只自怜。  
空花迷眼界，秋月契心禅。  
未起归欤兴，重寻载酒船。  

邓仁宪　次廉布书事三首呈郎中机宜韵  
五星不循轨，征战未应休。  
妇叹怀空室，鹤鸣增旧愁。  
刘公三见顾，诸葛万机投。  
四海今多病，维摩分外忧。  

邓仁宪　次廉布书事三首呈郎中机宜韵  
明月杖头挂，啸歌沧海边，  
自闻狮子吼，尽吐野狐涎。  
酒兴如流水，诗词似直弦。  
岩花应未老，更上白云巅。  

邓仁宪　次吴说避地白岩山中书怀韵  
避地南来极，吾乡北斗边。  
风尘今阻隔，途路旧迍邅。  
闾里千门盛，湖山百卉鲜。  
故乡归未得，飞梦入青天。  

邓仁宪　瀑布泉  
鲛人对泣号且呼，洒落瀛洲万斛珠。  
海神知贵不敢受，天池泻下扶焦枯。  
初疑素霓随银流，尽似明月投水壶。  
庐山瀑布几千丈，较此不可分锱铢。  
胶西先生春睡足，喜见晴光漱寒玉。  
武陵迷路初不知，错认松风响岩谷。  
金波满泛琉璃钟，长揖云峰谢拘束。  
更约青莲社里人，同向苍崖结茆屋。  

邓剡　跋刘敏叔画杨诚斋先生探梅图  
夜起诗翁吟骨健，雪寒梅瘦月初生。  
谁教霜月闲描画，景物和人成五清。  

邓剡　报先寺  
我是人间未了僧，苍崖如梦昔经行。  
炉中香愿犹馀烬，石上精魂又一生。  
绝嶂猿啼惊犬吠，四山屏合护钟声。  
何当缘业人间满，孤拥秋衾坐五更。  

邓剡　避乱至乌岩山赠承节赵公  
流水桃花又避秦，诛茅西崦结为邻。  
如公尚友浮丘伯，顾我早师梅子真。  
棋酒从容新里社，衣冠萧散古遗民。  
他年史传收芳迹，应许牵联作隐人。  

邓剡　步月  
皓月流华光，微霄暧虚碧。  
空庭四无人，及此美□夕。  
霏微弄香雾，淡荡舒玉色。  
离离花影斜，梢梢兰露滴。  
颓然意忘倦，欲起还自惜。  
春情谅难得，后夜空相忆。  

邓剡　步月  
盈盈当春月，含情隔幽棂。  
好怀不自制，起坐可一庭。  
娟娟吐微云，迢迢映华星。  
不寝步芳阴。裴回惜娉娉。  
百虫未敢怨，卉木正葱青。  
馀光散草露，乃复似秋萤。  

邓剡　简寂观  
一迳两山合，迢迢入青空。  
前横交剑流，后倚叠云屏。  
平生三笑图，此日丹元庭。  
双瀑隐如画，可玩不可听。  
东瀑更飘洒，珠玑落青冥。  
丹井久湮芜，蜕骨何由灵。  
何年老鹤归，松桧语丁宁。  
苦竹不肯笋，知此味甘馨。  
秋深石坛冷，液液枕参横。  

邓剡　砻山  
斜阳客如画，路围丛薄间。  
惊禽忽冲起，似石投前山。  

邓剡　书乌龙山  
岁云暮矣可奈何，云愁雨湿阴风多。  
林壑摧残海惊波，惨淡一色无山河。  
哀鸣嗷嗷旧枝柯，飞天不容忧虞罗。  
深山短景孤鸟过，会看明午风日和。  

邓剡　暑夕  
暑夕不能寐，起坐林间亭。  
齿鼠欺黑月，流萤乱飞星，  
星河光淡泊，不辨草树青。  
泥泥凉露下，稍稍残梦醒。  
幽虫故儿女，私语如相应。  
邻钟自何来，迢迢入孤听。  

邓剡　题龙山钟  
丰山背后钟，霜月平原定。  
夜半响鲸音，隐隐天地应。  
山灵鹤梦醒，独听还独咏。  
萧萧蓬蒿中，收入杜陵径。  

邓剡　挽李行甫  
落魄平生马少游，不将乡时博封侯。  
肯缘儿辈断屐齿，谁忆平生醉杖头。  
老去焉知尧壤力，乱来初识楚天忧。  
新坟似与欧阡近，许见衣冠夜月游。  

邓剡　挽唐如晦二首  
战艺时人北，受书吾道东。  
俊图开熟路，怒翼碍回风。  
勇往千人废，豪来一世空。  
深山埋玉气，得失付鸡虫。  

邓剡　挽唐如晦二首  
法护何妨短，元龙故自豪。  
交情如水淡，义气与秋高。  
贫不沾三釜，年方见二毛。  
魂兮如可返，痛饮读离骚。  

邓剡　挽文魁母齐魏国夫人三首  
客谈剪髻德，邻识断机心。  
梭壁风云早，谖春雨露深。  
安舆神物相，归旐路足钦。  
滂母犹难比，生儿振古今。  

邓剡　挽文魁母齐魏国夫人三首  
色养从予季，全忠付伯兮。  
一心陵事汉，数语贾兴刘。  
海岭太多幸，崦嵫日遽西。  
犹怜兼国命，鸾诰湿金泥。  

邓剡　挽文魁母齐魏国夫人三首  
两公兄弟我，我亦母夫人。  
侍疾番禺药，行封海道纶。  
孤穷空后死，俯仰欲谁亲。  
不尽西州泪，陶阡杳去尘。  

邓剡　挽文文山  
忆公泪悬河，九地无处泻。  
想公骑赤龙，请命苍梧野。  
世人醉生死，翻笑独醒者。  
焉知千载英，精爽皎不夜。  
义士无废兴，时运有代谢。  
念昔丧乱初，公骑使君马。  
奋袂起勤王，忼慨泪盈把。  
须臾三万众，如自九天下。  
灯棋书檄交，笑语杂悲咤。  
捧土障洪河，一绳维大厦。  
至哉朝宗性，百折终不舍。  
身北冠自南，血碧心肯化。  
颜钩凛忠劲，杜诗蔚骚雅。  
晋阳骨肉冤，东市刀兵解。  
精诚揭天日，气魄动夷夏。  
丈夫如此何，一死尤足怕。  
田横老宾客，白发馀息假。  
有时梦岩电，意悟当飘洒。  
非无中丞传，杀青自谁写。  
魂归哀江南，千秋俎乡社。  

邓剡　望夫山  
朝望夫，暮望夫，  
一夕化作山石枯。潮水去却回，  
行人来不来。  

邓剡　文文山画像赞  
目煌煌兮疏星晓寒，气英英兮晴雷殷山。  
头碎柱而璧完，血化碧而心丹。  
呜呼，谁谓斯人不在世间。  

邓剡　午坐后亭  
隔帘迟日午风微，社燕惊寒未肯归。  
读了丹经成默坐，时时一片杏花飞。  

邓剡　晓迳  
晓风吹众绿，中含露气清。  
振袂起行散，逍遥觉身轻。  
爱彼檐卜香，淡然无世情。  
依稀庞家女，提篮映篱行。  
虽无膏沐意，皓质玉雪明。  
相看味禅悦，何必话无生。  

邓剡　夜闻风声归思浩然  
西风响高明树，乡梦去帆前。  
稚子衡门下，先茔乱叶边。  
老来多一出，归去恰经年。  
海燕巢何晚，秋期落尔先。  

邓剡　鹧鸪  
行不得也哥哥。瘦妻弱子羸牸驮，  
天长地阔多网罗。南音渐少北音多，  
肉飞不起可奈何。行不得也哥哥。  

邓深　别长沙驿渡  
别去六年久，重来四日留。  
笋舆离古驿，荻岸即方舟。  
云淡楚天阔，风高湘水秋。  
洞庭知不远，乘兴欲盟鸥。  

邓深　别金华朱丞  
客中相识便相知，日日相过不问时。  
除却酒杯浇旅况，若非坐隐即论诗。  

邓深　别金华朱丞  
梅信传黄麦正秋，征衣拌擞去难留。  
应从临汝江边过，传语滩头旧钓舟。  

邓深　漕司君子堂把酒  
拥岸芙蓉媚晚秋，败荷颠倒雨初收。  
杯盘不料今朝款，杖履如陪昔日游。  
竹迳以东藏曲折，水村而下转清幽。  
穉松戢戢存遗爱，不用诗来问好不。  

邓深　尝云安麴米春  
名目云安已久传，未尝先觉口流涎。  
三杯通道正须此，一盏醺人今信然。  
取醉间关怜杜老，闻香比拟忆苏仙。  
岂知闲散江湖客，快饮瞿唐滟滪边。  

邓深　晨雪渡洑陂  
竹处杨枝学小梅，竹间茅屋白皑皑。  
撑舟独拥蓑衣出，堪画何须待晚来。  

邓深　除夕把酒  
爆竹惊今夕，屠苏荐诘朝。  
去来时转眼，新旧岁中腰。  
立地符先钉，倚门钱未烧。  
土人珍裂饼，聊以荐金蕉。  

邓深　春寒  
二月寒如腊，群芳冻未芽。  
有人能剪水，无树不飞花。  
终不禁风暖，难教带月华，  
却还桃李径，次第散晴葩。  

邓深　春雪  
勾芒新政让玄冥，一雪填门讶许平。  
不夜乾坤月留照，无尘世界玉装成。  
如何辨认梅花发，只得夸张柳絮轻。  
数征檐前休扫去，且留窗下快书生。  

邓深　春夜次韵答肯堂兄  
天赋疏慵性，身将四十年。  
逢欢开口笑，遇醉倒头眠。  
世事多翻覆，时光易变迁。  
置之无足校，五字要清圆。  

邓深　次韵答陈仲思  
彤云冻合晚来风，百里溪山雪色同。  
李棨那能说诗兴，嗣宗端复叹途穷。  

邓深　次韵答陈仲思  
吟君诗罢不成欢，尚阻青灯话岁寒。  
亦欲分尝竹窗碧，少须春后荐春盘。  

邓深　次韵答杜友  
小轩名大隐，粗可供趺坐。  
遮眼时翻书，静愿结香火。  
似介还似痴，所向与时左。  
不践名利途，窃谓志亦果。  
人生天地间，世路多坎坷。  
成败端有数，巧力不容佐。  
昧者迷所之，大似蚁旋磨。  
君看禽高飞，翼倦千仞堕。  
太刚者易亡，太锐者必挫。  
得失相乘除，倚伏两福祸。  
顾予何所乐，日晏得高卧。  
岂惟七不堪，万事付懒惰。  
侪类每见宽，亦不攻其过。  
美人如敬翁，学问精大量夥。  
松柏生涧壑，霜干久长大。  
富贵应不免，时有可未可。  
何须穷归吟，再三叹寒饿。  
且冀宽此抱，会当有知我。  
属和聊写情，暂辍园蔬课。  

邓深　次韵答公美二首  
幽居正傍小溪斜，想见樵风似若耶。  
固有诗章舒眼界，可无药物助脾家。  
追欢难共长沙酒，遣睡姑尝陆羽茶。  
更祝安心为妙法，都将世事等空花。  

邓深　次韵答公美二首  
四至长沙熟物情，留题胜处记吾曾。  
三生会是湖湘客，一钵浑如云水僧。  
赢得身轻闲有味，儘从人笑老无能。  
如君应饱田园乐，犹道啼饥有怨僧。  

邓深　次韵答克修  
懒慢相成拙似初，亲朋莫问近何如。  
居然野性成孤鹤，聊尔尘编扑蠹鱼。  
才比刘墙犹自短，诗如陶粟了无储。  
骊珠相畀知君厚，燕石轻酬笑疏。  

邓深　次韵答周公美  
温风怂恿柳婆娑，两见春来蜂蝶多。  
迁变时光如转烛，迟留日影欠挥戈。  
思君欲问加餐未，苦思能令太瘦么。  
岁风忘言除习气，寒灰试共拨阴何。  

邓深　次韵方德秀  
清风一榻借冰壶，邂逅相逢日与俱。  
学辩痴龙君有见，诗穷馋犬我何癯。  
似闻圆觉常开卷，未到方桥欲问途。  
稍待秋风凉冷后，相从十日却归欤。  

邓深　次韵赋十月桃为罗同理生朝  
根苒不自武陵乡，挟暖凌寒独有光。  
韵过海棠春带露，红羞篱菊晚经霜。  
宅仙本结千年实，瑞世仍开十月芳。  
过插一枝谁称面，后堂杨柳舞霓裳。  

邓深　次韵饯行  
君到西湖四月天，酴醾过后藕花前。  
却看梅子垂金弹，恰映杨花铺白氈。  
掷帽袁耽无复戏，著鞭祖逖有谁先，  
姑苏傥见平反使，生涩休言有此篇。  

邓深　次韵欧阳天聪  
今古由来几废兴，人生底事谩劳生。  
一身休作笼中鸟，万事终归墙角檠。  
且与风光闲作主，莫於诗社倦寻盟。  
相从只知消闲暇，自快人间物外情。  

邓深　次韵晚春  
阆仙晦日惜春归，尚喜争他五日迟。  
延蝶晚花馀小蒨，藏莺暗柳尽低垂。  
频催布谷难谋野，苦劝提壶殆为私。  
寄语社中须痛饮，喜晴山色也开眉。  

邓深　次韵吴文美  
决科君辈不须疑，好采来如博局嬉。  
拾芥紫青非外事，举杯富贵可前期。  
相将竞奏大人赋，怂恿常谈小子诗。  
接武虞廷须八凯，颍阳深遁我何知。  

邓深　次韵绣屏  
定是司花怯晓寒，花枝围处密萦蟠。  
草针柳线藏真巧，莫作寻常倚市看。  

邓深　次韵易高士  
新诗叹干戈，流移痛眼边。  
公若据要路，不惜金躯捐。  
同舟曾有约，偿行亦忧煎。  
政恐无此吟，掩卷空自怜。  

邓深　次正臣韵  
黄牛偶际半槽水，忻然解缆离江涘。  
旧闻峡山最多奇，非涉风波难说似。  
千金莫买丹青临，今日真行图画里。  
魂惊险怪千万状，眼洗清奇数千里。  
戏石鹿儿玩铙鼓。缘木王孙卖弓矢。  
鹭鹚久立应有待，鸬鹚深没殊无底。  
大淖瀑濆续续生，怒涛惊浪层层起。  
好风转旂捷有神，长年捩柂翻堪倚。  
渔人生长谩不知，叶舟来去纷可喜。  
惟愁三峡总黄浊，安得一飘瓢独清泚。  
甘泉剩贮虾蟆碚，时沦玉诗香漱齿。  

邓深　翠竹人家  
户外不平不肯流，短篱疏竹翠光浮。  
畦蔬绕舍畲田粟，一饱无求百不忧。  

邓深　村童  
侵尘裹饭下高山，负石趋城得米还。  
不识往来为几里，只言住处指云间。  

邓深　村中病起  
访医墟落疾难痊，肘后奇方得旧编。  
药济君臣杂剂和，火停文琥事烹煎。  
旁人笑道徒为尔，午睡醒来已脱然。  
从此节宣防未病，那须扁鹊信真传。  

邓深　答庄权之  
寒窗十载江湖梦，夜月三更风露秋。  
静坐观心香一炷，平生诗病一时瘳。  

邓深　登光寺塔  
凯之曾说越中行，塔级亲登眼始惊。  
画合千山翠浓淡，枝分万水练纵横。  
树头低压昏烟重，鹤背斜拖夕照明。  
疑是舟成生羽翼，泠然云青御风清。  

邓深　登普济寺慈氏阁  
柔远楼中俯市嚣，万家蚁聚汩尘劳。  
此中更觉楼低小，佛界由来著眼高。  

邓深　东池把酒  
隐显亭台旧，浅深桃杏新。  
池光迷去鸟，春色醉游人。  
改席那嫌数，持杯不记巡。  
海棠宜秉烛，归恨隔城闉。  

邓深　冬郊  
荒草风头牧笛，急舂屋角吹烟。  
短景做催冬日，微暖号小春天。  

邓深　访天宝洞  
远寻仙洞上崔嵬，洞口诸峰翠作堆。  
先把姓名书洞竹，洞门终待玉匙开。  

邓深　飞练  
见说天孙巧一机，银河练就雪争辉。  
长风吹下三千尺，只恐麻姑合得衣。  

邓深　丰城道中  
西风著衣袂，凉意晓来加。  
宿露眩光彩，朝阳湿精华。  
人烟互疏密，物色兴叹嗟。  
喧嚣鸭子市，萧索渔人家。  
皂裙妇多跣，及冠男犹髽。  
挽犁并双犉，截江横流沙。  
佐饭缺蔬茹，作糜和鱼虾。  
湖田不薅草，沙畦多莳麻。  
露空立禾架，结屋卧牛车。  
水叶枯荷芰，山果瘦梨樝。  
乌桕动千树，杂木不一了。  
缘塍豆欲实，编篱槿才花。  
三分莫问酒，一啜不可茶。  
行行入暮烟，两两数归鸦。  
联步得姻戚，浪语殊欢哗。  
毕景自忘倦，所历不觉遐。  
问宿于谁馆，有轩临水涯。  
暗壁飞蝙蝠，皓月升虾蟆。  
式盘叠饼饵，击缶出旧瓜。  
携来尚馀樽，取酌如流霞。  
少饮不必醉，遣兴固自嘉。  
欲眠复出门，渔灯认蒹葭。  

邓深　伏暑  
正觉纤絺便，未容团扇闲。  
儿童昧灾变，赤体更观颜。  

邓深　赋椿楸二树  
爱均召伯棠，名殊诸葛菜。  
轩槛顿辉光，东西相映带。  
此意存千年，其势当两大。  
梨枣况久生，於焉称内外。  

邓深　赋何仲敏小蓬瀛  
特地去人远，绕亭教水环。  
眼前今有此，海上更无山。  
风月随时好，琴书尽日间。  
方今重文馆，勿久恋人间。  

邓深　赋欧阳道士舞仙  
博山烟烬夜三更，万籁声沉月一庭。  
拂拭琴床弹古调，松梢鹤睡洒然醒。  

邓深　赋清旷亭  
半村半郭事林丘，非阁非船榜钓舟。  
秋月无边凉细细，江天不尽水悠悠。  
谁开图画当前面，绝点尘埃到上头。  
我辈不妨频假榻，主人应喜共盟鸥。  

邓深　赋清映阁  
数椽茅屋小桥头，地段无多景自幽。  
为爱平池三尺水，最宜明月一轮秋。  
静留人影摇歌扇，轻动风涟下钓钩。  
相去幽居无十步，不论时节恣来游。  

邓深　赋张以道寒绿  
领略一轩寒绿，扫除万种春红。  
饱取披烟沐雨，全胜抹月批风。  

邓深　赋张以道寒绿  
百世东坡居士，千秋甫里先生。  
近识南湖高隐，相望今古同情。  

邓深　赋芷  
缥裁衣袂紫中单，触眼亭亭露未乾。  
态度全然逼然蕙，馨香的不让春兰。  
数枝潇洒北窗昼，一室清幽六月寒。  
了不知名疑是芷，赋前诗后两存看。  

邓深　感怀  
旧日城壕兴，真成一梦间。  
伯伦坟上土，叔子望中山。  
落日难留恋，孤云自往还。  
秋风吹杖屡，回首涕空潸。  

邓深　感怀  
一棹载愁归，翩翩旅{方兆}飞。  
鹡鴒空自急，鸿雁失相依。  
水涩滩膠艇，风斜雨湿衣。  
感时无意绪，伫立暮烟霏。  

邓深　躬耕  
靖节田园兴，子真岩谷情。  
古人虽不见，今代有同清。  
道义丘山重，轩裳羽翮轻。  
萧然无俗累，心地湛虚明。  

邓深　观酒库落成  
毕卓夜行因满瓮，嗣宗喜仕为盈厨。  
自怜小户无如我，不断瓶沽断酒沽。  

邓深　观酒库落成  
泥沙糟粕不堪传，有酒知盈几百船。  
浪说添杯吹野水，何如真变锡山泉。  

邓深　观游女次韵  
丽人春游相百十，此风长沙云旧习。  
绮罗映肌白玉鲜，珠翠压鬓乌云湿。  
借地持杯递呼唤，笑指花枝时小立。  
晚风忽遣柳棉飞，竹迳梅亭巧穿入。  
恼乱游人归不去，使我樽中无以给。  
谁念朝来丘陇间，纸钱吹落无人拾。  

邓深　官舍梅树  
东风慰寂寞，花到阶前树。  
一枝花十馀，一树枝四五。  
妙处在不多，酴醾更屏护。  
半开半未开，十分好态度。  
去年初来时，爱此当庭户。  
便指为红梅，试问何以故。  
入檐一枝低，偃亚复数处。  
有是好风骨，他木安敢许。  
逮至腊前后，梅开不择所。  
此独未有芽，春信来何暮。  
时著手摩挲，切勿为文具。  
相劳虽无酒，典衣吾有取。  
因循及初春，椒萼才可数。  
怂恿荷微暖，红英忽然吐。  
惊培出不料，绕玩遂成屡。  
頳颊人共怜，惭颜我自误。  
着眼未分明，殆须卷帘顾。  
昔尝笑北人，浑作杏花睹。  
认桃花无绿叶，吾不事斯语。  
吾本待以梅，恨不辨红素。  
见花乃识花，康节应笑汝。  

邓深　过吕坊渡  
江阔寒风痛括肌，村醪无力破寒威。  
融霜点滴松间雨，爱日晴明身上衣。  
闯竹柴扉黄犬吠，卧沙蓬艇白鸥飞。  
烧痕已觉春来近，稍放青青出土肥。  

邓深　何先生月湖楼  
青天素月古今流，奇观还须自我谋。  
照有馀辉众人共，取之不禁此湖收。  
水容天色交光处，玉鉴冰壶不夜秋。  
俯仰无尘清绝甚，栏干百尺独宜搜。  

邓深　荷  
田田藕叶绿如裳，拍塞池亭尽是香。  
不受纤尘偏受露，十分清绝倚晨光。  

邓深　荷  
莲未开时香在叶，他花纵好叶无香。  
制衣未入骚人手，象鼻何妨吸酒光。  

邓深　贺陈仲思  
中鹄知谁好，烹鱼始认名。  
报公勤有子，似我懒无甥。  
何日亲相见，因风且寄声。  
泥金闻喜处，樽酒俗同倾。  

邓深　画壁  
松柏双双夹竹青，来游仙客称闲情。  
一时幻出谁能尔，四者依然太瘦生。  
郁郁相交堪掬翠，昂昂自得若闻声。  
如何艳冶容繁杏，殆恐人嫌境过清。  

邓深　怀清旷兄弟  
可观阁上借床眠，明月清风不用钱。  
会面向来无空日，离群何事有经年。  
相望千思江湖地，正坐三秋风雨天。  
耿耿青灯空透影，可堪新雁一声传。  

邓深　怀清旷兄弟  
残腊迎除夕，新春接上元。  
常进陪内集，排日醉芳樽。  
岁月惊殊谷，关山隔故园。  
谈边应记我，频嚏怪黄昏。  

邓深　即事  
水夹山围近，天悭日到迟。  
塞沙擎巨石，古木障崇祠。  
黄藁畲田粟，青烟茅舍炊。  
两村生理足，乐处几人知。  

邓深　即事六绝  
卧橹无声百丈斜，牵夫匍匐入芦花。  
寒云过雁愁相顾，踏损寻常落处沙。  

邓深　即事六绝  
凄风夜雨黄牛峡，爱日寒云白狗岍。  
隐上瞿唐犹几日，关山须看月初圆。  

邓深　即事六绝  
旧年不雪新年雪，今日非春明日春。  
滕六勾芒真劣相，寒温相语作比邻。  

邓深　即事六绝  
缬纹斑駮绕山园，青带萦纡落涧泉。  
十月梨花开满树，直疑梅蕊破寒烟。  

邓深　即事六绝  
昏烟漠漠雨霏霏，四月轻寒浸褀衣。  
叶满筠篮桑径晚，杜鹃声急楝花飞。  

邓深　即事六绝  
林间无叶供风落，溪上有梅迎雪开。  
斜日未收门巷暖，儿童笑指蹇驴来。  

邓深　寄别国清月老  
珍重国清老，由来隐薜萝。  
诗清堪供佛，禅定已降魔。  
不向名山住，其如讲席何。  
无心聊一出，馀论自相多。  
别去今逾远，后期难得过。  
丁宁一句子，还肯寄来么。  

邓深　寄麻姑山李元礼  
不见山中客，还经四度春。  
近闻归旧隐，真个是闲人。  
吹发松风迥，当轩琴月新。  
悬知心更静，梦不到红尘。  

邓深　寄清旷兄弟  
一别春三见，相思是几回。  
自离夔府后，已过岳阳来。  
寒食还虚度，酴醾幸晚开。  
到时犹可及，应得共衔杯。  

邓深　寄饶云叟  
别来每辱遗双鲤，颇怪于侬不作书。  
非为广文官独冷，自缘中散性常疏。  
静晕待月昏钟后，制胜登高晓雨馀。  
正忆去年同此会，保今相望问何如。  

邓深　寄题真乐斋  
鱼潜深渊水，鸟巢茂林枝。  
潜者忘於渊，洋洋纵尾鳍。  
巢者忘於林，飞鸣唯所宜。  
庄周叹从容，未免惠子疑。  
师旷岂知声，缪以占齐师。  
彼各有真乐，果孰得而窥。  
陋巷颜氏子，箪瓢甘忍饥。  
陶潜怕折腰，素琴弦不施。  
其乐可闻欤，夫盖默识之。  
非丝亦非竹，且复非蛾眉。  
譬如执热者，洒然濯凉飔。  
又如渴不禁，快饮清江湄。  
当其得意时，何以富贵为。  
手舞而足蹈，诚不之自知。  
逢知犹不可，人胡可度思。  
君陃真乐斋，我赋真乐诗。  
写诗聊寄意，名斋傥在斯。  
置之勿复道，焚香诵楚词。  

邓深　寄徐广文  
自我还荒径，知君返寓居。  
秋来曾醉否，月下有诗无。  
两地成千里，相看不一书。  
可能忘旧债，五字法追须。  

邓深　寄月湖先生兼简渭叟  
山庄杖屡饱相从，每日须拚十日中。  
鼎足三人同宿留，瓮头一盏奉从容。  
别来不隔千山月，旧赏难乘两腋风。  
更想先生新活计，烟波别丛兴方浓。  

邓深　寄曾德广  
懒慢多违俗，寻常倦作书。  
分襟还许久，为况定何如。  
鸿雁秋风冷，梧桐夜雨疏。  
相如病好否，何日过吾庐。  

邓深　鉴堂把酒  
池馆媚春华，凭栏午更嘉。  
日光凝水面，波影炫檐牙。  
鱼出冲浮梗，萍交载落花。  
半酣拿小艇，落调唱渔家。  

邓深　鉴堂初夏把酒  
新笋过林竹有筠，老蚕登箔茧成身。  
日穿云出潜驱雾，风卷花飞猛送春。  
乳燕帘栊中昼后，绿阴池馆一番新。  
欲酬佳致须何物，莫厌芳醪满入唇。  

邓深　江亭  
村舍随山远，沙寮傍岸还。  
轻烟鱼复浦，残雪手巾山。  

邓深　接天阁为武将荣叔赋  
山色浑连水，波光总映空。  
卷帘秋雨后，注目夕阳中。  
低下翩翩鹭。斜行点点鸿。  
去天应尺五，归去会乘风。  

邓深　解舟  
波面孤篷窄，关头古渡幽。  
舟轻疾移岸，岸曲屡回舟。  
野润蒸梅雨，天寒张麦秋。  
欠伸思晚步，舍棹涉芳洲。  

邓深　静晖楼晓坐  
岭宿寒云薄，楼迎晓日斜。  
危檐排语雀，落木点啼鸦。  
佛鼓依山寺，炊烟隔岸家。  
移时收足坐，清兴会烟霞。  

邓深　九日方壶  
返照重城暮色催，人家十万出楼台。  
江流湛湛洞庭去，山色青青衡岳来。  
佳处绿樽穷日饮，故园黄菊向谁开。  
人间此会论今古，醉听西风拂帽埃。  

邓深　九日灵兴山沽酒赏菊  
众山环绕一溪斜，低小轩窗眺望赊。  
行遣方兄寻野店，坐邀欢伯过仙家。  
多情恋顶乌妙帽，不语向人黄菊花。  
山月上时归更好，何妨有待于昏鸦。  

邓深　橘花  
糁枝碎玉吐香奇，鼻观频参试论之。  
清比木犀虽未的，烈如茉莉已无疑。  
自从白雪避花后，更好黄金铸实时。  
四老隐者宜取此，可能无意赋新诗。  

邓深　绝句  
毛颖诸孙二十辈，千里相看谁与同。  
有两客卿变名姓，乌有先生亡是公。  

邓深　绝句  
兀坐长吟五十诗，怪来几案夜生辉，  
胸中锦段明如许，羞得吴娃懒上机。  

邓深　绝句  
桑里相闻路一程，无从款接笑谈清。  
那知邂逅论诗处，秋满潇湘雁送声。  

邓深　夔府长至诸州之酒毕集每品尝之或有味而无香或有香而无色月湖一日  
樽中贤圣杂然陈，点化须臾清且醇。  
味压宜城九醖酒，名高夔府十州春。  
投丸仙了难争手，合麴香山未尽神。  
从事有灵应自庆，而今十部萃吾身。  

邓深　腊月立春  
柳条弄色舞轻风，不与寻常岁暮同。  
寒气望尘先斂退，阳和和轫已交通。  
菜丝盘玉还充席，幡字花房正代功。  
首迓东皇须痛饮，可能无句著新工。  

邓深　乐口桥即事  
雨馀溪涨急机舂，缘岸人家柳弄风。  
路转源深行步缓，青山映水野桃红。  

邓深　醴泉  
醴陵以泉名，问泉良不远。  
平田数顷开，方池三尺浅。  
含秋色幽幽，辟尘光澱澱。  
觱沸生其间，的皪纷可辨。  
累累似喷珠，一一如穿线。  
多至丛万颗，少或作疏串。  
迟速固难期，南北初无限。  
占地喻寻丈，有时忽隐见。  
恍兮莫穷源，杂然应有眼。  
沙石那能窒，苔荇不得炫。  
千载曾未枯，一日知几番。  
酿酒味固佳，煮茗香可羡。  
名泉世不乏，此奇吾未见。  
醒心聊一掬，赋诗寓三叹。  

邓深　留报恩定老  
住山姑小试，同学偶相求。  
两手便分付，诸公坚挽留。  
退庵曾毒手，进步莫回头。  
早晚江湖去，闲云更自由。  

邓深　留别赵徽猷  
自客湖州市，时登韫美堂。  
云烟看挥染，风月共平章。  
酒子常同醉，梅兄已再香。  
遽为今日别，欲乞旧诗囊。  

邓深　留通商馆数日  
商馆非闲地，闲人偶在旁。  
无端声利役，有许去来忙。  
受雨芭蕉响，怀风{禾罢}稏香。  
江郊秋易盛，早献十分凉。  

邓深　六言四  
三峡上游烟水，四川极险关山。  
满市笙歌昼永，漫山桃花春闲。  

邓深　六言四  
处处赏心宜主，公来诗眼偏明。  
扫千军有笔阵，可一日无酒兵。  

邓深　六言四  
百千年阵碛在，六七月雪流来。  
文笔手巾南向，白盐赤甲东回。  

邓深　六言四  
嗟此地得何晚，见孤芳陋群妍。  
小试凤楼工巧，终图麟阁风烟。  

邓深　漫成  
饮罢池蛆聊隐几，醒来扪虱谩看书。  
风清襟袖凉无限，云晚溪寀±画不如。  

邓涴±　梅方开一花  
烟村清浅白沙溪，篱落槎枒老树枝。  
一朵梅开如许早，几多人过不曾知。  
风前遇我还青眼，花里推渠是白眉。  
未辦酒樽浇磊块，试凭诗句写新奇。  

邓深　梦回  
日日风吹雨，秋深寒气催。  
檐声中夜断，月色上窗业。  
冷砌虫吟隐，幽屏蝶梦回。  
明朝应露重，晚菊正宜开。  

邓深　悯松  
谁借毛锥千字力，曲留髯叟百年身。  
未能晦迹终难保，樗栎林间是散人。  

邓深　默坐  
默坐形如槁，清闲智养恬。  
飞虫黏密网，斗雀堕虚檐。  
却暑宁须扇，留香略下帘。  
无人挠清思，至夜待明蟾。  

邓深　木芙蓉  
露冷烟凄草树荒，木芙蓉好试平章。  
蒲萄晚叶尤宜日，芍药秋花正耐霜。  
蜀锦卷帏妆院落，秦宫开镜照池塘。  
写容安得剑南老，聊复殷勤酹一觞。  

邓深　内集阁  
画阁深明雪压冬，团栾宴常酒樽同。  
兽炉香雾辟寒气，翠幙妓围回暖风。  
起絮撒盐酬唱外，清歌妙舞笑谈中。  
宁无好事贤张禹，不独相忘著戴崇。  

邓深　偶感  
兀兀诗书早岁勤，而今掩卷养天真。  
政须无语参摩诘，底用清谈学晋人。  

邓深　陪吴正字赏花诗  
名园无物不芳妍，上个篮舆缓绕旋。  
曲径曲亭留客地，微云淡日养花天。  
四时公举春为最，万事铨量酒是先。  
管领风光须一醉，要看诗笔落云烟。  

邓深　枇杷六言  
大似明珠径寸，黄如香蜡成丸。  
落处韩嫣遗弹，可怜不救饥寒。  

邓深　七夕竞渡  
水马相先急画桡，朱楼红粉宴笙箫。  
月中谁念穿彩线，江上齐看夺锦标。  
冷眼诸人旁贾勇，争头一鼓喜成谣。  
凭谁试展乘槎手，直入银湾看鹊桥。  

邓深　齐云  
闲云无定在，为问齐不齐。  
风高衣裳冷，天近日月低。  
宽虚快舒啸，领览时杖藜。  
南城块苏耳，扰扰人自迷。  

邓深　千叶石榴  
丹房叠蘤炯双眸，焰焰烧空夜不收。  
莫遣残英颠倒落，一枝开早见钗头。  

邓深　千叶石榴  
谁家巧归为花谋，针丝残零细意收。  
不管生红难熨贴，从教百皱缀枝头。  

邓深　遣兴  
颇觉今朝好，全无俗事关。  
风清林鹤喜，雨霁野云闲。  
橘柚垂枝重，莓苔上砌斑。  
芼羹挑野菜，风味不吾悭。  

邓深　遣兴次韵  
山阁舂容丈尺间，元无俗事挠清闲。  
有时把笔抄新句，整日开窗对旧山。  
叶帐静看青似染，禽言细听字终蛮。  
可怜蜂子尊王意，每到衙时似趁班。  

邓深　清处为书记曾鲁卿作  
小竹聊须长，闲花懒复栽。  
泉声洗歌吹，云气障尘埃。  
籁静初香袅，琴横月上来。  
有时闻警露，梦觉自蓬莱。  

邓深　清旷静坐  
草迷犊角挂林笋，风起茧毛杨树花。  
不见黄莺飞上柳，得知深处暗藏鸦。  

邓深　清隐为知观李元礼作  
世气扰扰人遑遑，静有八室无八方。  
壶中酒好谁独觉，橘间棋乐何可量。  
峨峨汤汤知音少，管弦哎哑人称好。  
归来水深山更奇，玉徽不按心自知。  

邓深　秋大阅呈月湖先生  
将兵还似将风骚，军帐从容自不劳。  
鼓角悲风肃人马，旌旗蔽日闪弓刀。  
折冲正自烦樽俎，急檄宁闻借羽毛。  
洗眼临淮新号令，凭谁挑战醉挥毫。  

邓深　瀼西亭即事  
危亭曲槛俯溪流，去去来来渡口舟。  
微雨不妨人刈麦，轻烟正可客垂钩。  

邓深　柔远楼  
柔远楼高豁寸眸，白盐赤甲锁关头。  
四川形胜当前险，三峡波涛据上游。  
鸟道极天云日近，靴城匝地市烟浮。  
时平久矣无戎马，回首当年老杜忧。  

邓深　三伏中一雨甦旱  
江涨如三月，天凉似九秋。  
遭逢今日雨，安稳一年收。  
处处香瓮面，村村肥藁头。  
小春前后好，待挂百钱游。  

邓深　三游洞  
诘曲山蹊晚，清冷石涧秋。  
三门俨呀豁，四壁极琱锼。  
上穴重岩閟，中龛一室幽。  
斐然成五字，聊尔继乘风。  

邓深　散花之室六言  
无动现身说法，毗耶到处为家。  
谁识逢场作戏，从教现女散花。  

邓深　散花之室六言  
本有献花佛事，何妨乞食歌姬。  
若了悟不住相，斯参透无言师。  

邓深　山诘石室清坐  
时登大石楼，雅爱小石室。  
欠伸欲打头，星卧可舒膝。  
明洁意自宽，深沉境逾寂。  
藏春绝严风，生秋无畏日。  
天设世莫知，神工鬼有力。  
幼舆饱丘壑，马融富书籍。  
洞门何尝扃，俗客自灭迹。  
谁欤助微吟，幽虫声唧唧。  

邓深　山斋早起  
推枕凌晨起，添衣奈冷何。  
新霜浮瓦薄，缺月挂檐多。  
野烧犹残焰，邻鸡尚冻歌。  
拨灰添宿火，一快爇松柯。  

邓深　山庄冰壶避暑  
偏屋支岩稳，斜廓引路通。  
虚明疑贮月，凄冷自迎风。  
六月尤宜此，红尘不到中。  
洒然无热恼，坐我广寒宫。  

邓深　诗一首  
鹅鸭江村曲，人家竹树深。  
闲云自来去，皎日屡晴阴。  
水送园蔬叶，谷传樵斧音。  
瘦驴鞭不动，风处得披襟。  

邓深　施食  
它乡身总健，每食饭何如。  
一饱宁无限，三人动有馀。  
娇鸦来木杪，喜鹊下庭除。  
施食僧家事，何妨领略渠。  

邓深　十四夜赏月  
月婵娟对竹婵娟，竹影萧疏月转妍。  
才过中庭十分好，直疑明晚一般圆。  
银河漾漾无尘界，玉宇昭昭不夜天。  
君饮不多须强饮，何妨醉里却逃禅。  

邓深　市桥成次韵  
雷雹平时生马蹄，偶冲暴涨去难追。  
一年病涉愁无奈，今日安行喜可知。  
虹饮江头愁雨霁，龙横水面暮云垂。  
却怜舟楫无人渡，借我江心理钓丝。  

邓深　书事  
柱礱画生水，云雷暮出山。  
天时已秋杪，气候尚春间。  

邓深　睡起  
案头黄妳温存睡，榻上青奴诱引凉。  
幽梦觉来山月上，一庭树影滴金光。  

邓深　送王敦素  
龙蟠山色引衡庐，霜落江清影碧虚。  
鼓枻厌骑沙苑马，行厨饫食武昌鱼。  
缓歌玉树翻新曲，趣入金銮续旧书。  
官达故人稀会面，君来相见肯如初。  

邓深　送仲敏东归  
别仅三千里，书才一载通。  
固应难邂逅，那得许从容。  
今日君先去，何时我亦东。  
社中如借问，为道转疏慵。  

邓深　宿长湖尾  
古木侵沙路，柴门引竹篱。  
山低秋水阔，天远夕阳迟。  
杳杳来鸿雁，翩翩下鹭鹚。  
渔舟何处宿，横笛未休吹。  

邓深　遡蛱诗  
胪言峡山天下奇，欲观愁隔三千里。  
常恐因循孤此兴，非假夤缘那得至。  
偶逢月湖起仕宦，正指夔门愁凋敝。  
忻然谓我便登陆陟。久矣与同臭味。  
何尝佳处倦扶藜，莫惮西征共行李。  
绣旆前驱抵江陵，画鹢迎车舣沙市。  
长年槌鼓转般头，川后回风送旂尾。  
侵寻岸石惬幽赏，汹涌波涛反轻视。  
雾船烟缆恣深游，露宿风餐浥清气。  
百巧千奇类神工，纷至沓来恼吟思。  
取句未佳恐难操，传笔欲书还复止。  
去岁延陵骇心目，指摘形容写行记。  
今年江夏袭见闻，掇拾绪馀循故事。  
试以七言用檃括，庶几二妙相表里。  
或若洞户之豦豣，或若楼台之峻峙。  
或若香山之插炉，或若笔架之横几。  
或遮护如重帘幙，或张展如大旂帜。  
或戍削如城堞高，或森列如刀剑锐。  
或若蕉叶之斜纹，或若莲花之叠起。  
或若顶相之初净，或若蓬头之未理。  
或剥落为枯松身，或刻画为古篆体。  
或斧伤而痕迹乱，或锯解而缝罅细。  
或如秋瓜作四分，或如笼饼裂十字。  
或如白盐之浮霜，或如红霞之散绮。  
或陈宝藏之所珍，或堆铁冶之所弃。  
或累百姓块而不危，或悬一发而欲坠。  
或飞磴而可扪天，或断崖而无立地。  
或窝如狐兔之穴，或窈如蛇閟。  
或整如排立之衙，或鬱如对髽上髻。  
或皎如日光玉洁，或霭如云碧烟翠。  
或蜂腰而或蟆吻，或牛头或马耳，  
或鸾飘而或凤翥，或猫伏而或羊跪。  
或如皷卧如盘擎，或如幢垂如盖倚。  
或如塔孤如桥拱，或如壁立如屏翳。  
或激卧鲸之冲波，八月潮生怒不已。  
或送垂虹之飞瀑，四时雪缟莹无比。  
或如壮士之宵征，十十五五相拥蔽。  
或如醉人之春游，两两三三互牵拽。  
变怪纷然莫鹤状，约略陈之可推类。  
百篇须赋谪仙才，一石难施王宰技。  
是时致身何萧爽，几月清魂无梦寐。  
弱水蓬莱何用到，孤岸落伽宁有此。  
由来介性不婚宦，聊寓闲情在山水。  
既贪清致豁心胸，仍须长语琢肝肺。  
糟糠虽恶饥者厌，土炭无味病者嗜。  
万事终然总是空，一物未忘犹有累。  
况闻南山韩退之，不及北征杜子美。  
议论从公何足凭，唯阿相去真能几。  
浮屠公案无尽话，维摩法门不容喙。  
昭文不鼓无成亏，乞就先生参此意。  

邓深　岁暮寄兰窗兄在郴阳  
每日登楼望欲迷，家书写罢复题诗。  
对床夜雨还非昨，啜茗春风未可期。  
岁月催人惊合沓，梦魂觅路古参差。  
也应梅竹多新句，千里因风慰我思。  

邓深　探禹穴  
禹穴镇名山，神龙夙呵卫。  
告成馀此迹，天地相终始。  
昔在绍兴中，吊古先君子。  
探穴勇跻攀，慨叹不能已。  
援笔赋会稽，兼述风土美。  
趋庭童左卯时，诵之能略记。  
颇识寻幽趣，便有东游志。  
道路阻且长，日月疾难恃。  
此兴堕渺茫，转烛逾三纪。  
两年寓临安，相隔才一水。  
登览似可期，特未敢必耳。  
今年正日末，乃不料行止。  
云随渡江风，身著千岩里。  
借问自何方，可访夏后氏。  
或指高峰云，近在十五里。  
是日天气清，好风濯衣袂。  
兴来不假懒，偕行二三子。  
犹子试上庠，邂逅迹能侍。  
呼舟汎镜湖，肌肤扑空翠。  
新荷点青钱，鱼行不相避。  
水净无波涛，曾不逾时至。  
舍棹叩仙扉，宫额赐龙瑞。  
古道怪松引，重门老柏倚。  
苔径稍深登，曲折穷幽邃。  
巨石忽在眼，不与他石类。  
势压千万山，魑魅敢睥睨。  
人言为洞天，我忻识胜地。  
当中生裂纹，旧传有深閟钥，  
莫测神灵意。恋恋不能去，  
而有感于已。平生喜搜访，  
幽山殆有契。何以挽仰间，  
来游者三世。先赋那敢攀，  
灵光诚自愧。强裁五言诗，  
未能无习气。诗成不须写，  
阿龟聊复识。  

邓深　题壁平沙落雁  
江寒烟暮水明霞，曲折斜行雁落沙。  
曾是潇湘篷底见，还疑今夜宿芦花。  

邓深　题古亭诗  
日月车双彀，功名黍一炊。  
达人观物化，万事本儿嬉。  
浊酒聊浇舌，闲愁莫上眉。  
刘伶多事在，荷锸竟何之。  

邓深　铁拄杖次韵答赵侍郎  
非竹非藤性最刚，铁君风骨凛秋霜。  
清坚阅世千年久，正直持身九节长。  
宜向山林扶矍铄，难随车马入康庄。  
只愁雷电搜蛟蜃，并及新诗不许藏。  

邓深　同廷美兄宿龙福寺  
峰回路转竹间扃，古寺寻幽当下程。  
浅屋近山寒较早，小窗容榻意偏清。  
睡魔催枕如元约，山鬼吹灯似薄情。  
樽酒重温休惜醉，恐君长夜厌蛩声。  

邓深　同友人新陂庄少憩  
家家轳辘络丝声，竹杖芒鞋取次行。  
村笛牧羊烟欲暝，农歌秧稻雨初晴。  
随瓶沽得酒堪醉，就野挑来菜可羹。  
此是田家真况味，吾曹借取片时清。  

邓深　晚春  
雨催柔绿上桑枝，新霁浮云未尽归。  
寂寂帘栊留燕舞，阴阴查柳护莺衣。  
莫于绮席嫌筹并，已觉青春作鸟飞。  
满径落花愁踏损，羊欣切勿款柴扉。  

邓深　晚秋怀社中诸子  
池塘水落倒枯荷，橘绿橙黄晚菊多。  
日暖怀沙鳖衷甲，霜清奔火蟹横戈壁。  
如今时节从业好，得醉工夫似旧么。  
傥有征鸿过巫峡，待凭诗句问如何。  

邓深　晚坐散花之室  
官居无处寄幽栖，洞户深沉坐最宜。  
静拨炉薰挹香气，问论画壁数花枝。  
虫鸣颇似雁来后，果熟还如莺老时。  
吹彻角声巫峡晚，片云催雨更催诗。  

邓深　忘归  
端能来作栖霞侣，从他浮世悲今古。  
翻怜春色满天台，刘阮掉头留不住。  

邓深　喜雨  
间点疏花稻已香，老农犹未拟丰穰。  
不堪雌频妨雨，反厌雄风但作凉。  
傍日猖狂唯野马，为霖信息欠商羊，  
忽惊头上云雷集，甘注如倾洗夕阳。  

邓深　戏留友人把酒  
柳还飞絮春馀几，幸有清樽可共持。  
今我未眠卿莫去，古人皆饮子休辞。  

邓深　峡江  
击电浮霜浪作堆，峡江试险眼初开。  
常惊四畔山围绕，不见中间水去业。  
石出多奇吾甚爱，舟移太疾首频回。  
濒涯稳处凭谁问，我欲其间作钓台。  

邓深　夏日寓山斋  
山斋长夏断过从，扫地长教尘灭踪。  
松架青毛云翳日，扇摇白翅雪生风。  
书床琴匣时相近，茶鼎燻炉间自供。  
心地清凉无热恼，炎天直与冷秋同。  

邓深　乡人祷雨有应时寓乌石  
力穑乃有秋，斯言闻自古。  
天时或不顺，人事亦安取。  
今年问何如，常暘颇为苦。  
大田纷拆裂，槁苗渴灌注。  
井瓮走墟落，河车喧旦暮。  
江溪近复涸，手足了无措。  
祷旱急农夫，迓神击村鼓。  
动以千百人，为此万一举。  
烈日仍朝朝，乞灵空处处。  
谁知天地回，正在顷刻许。  
旱魃翻然收，丰隆激其怒。  
真龙夺寂寞，商羊自鼓舞。  
张盖作浓云，翻盆下甘雨。  
剩水有平畴，旷原无焦土。  
言功任鬼神，介我喜稷黍。  
饱饭可预期，晚岁复何虑。  
鹹声变愁叹，忧心成悦豫。  
惟进对江村，所寓隘茅宇。  
因循已半月，侵凌奈酷暑。  
快此一日凉，美甚八珍具。  
浇肠欠浊醪，钱兄寻酒户。  

邓深　新滩阻风  
高浪惊人处，新滩复眼中。  
虽无曳尾淖，奈有打头风。  
秉烛破春闇，看山坐雨蒙。  
终朝收足坐，兀兀与僧同。  

邓深　雪消  
檐声不断元非雨，山色才开岂是云。  
万象终然仍旧贯，讵须装点巧纷纷。  

邓深　岩石山鼓]  
有字留诗锦，无皮入药囊。  
同坚唯铁杖，易穴岂藜床。  
况有千年润，能添六月凉。  
因岩作书院，驰誉比衡阳。  

邓深　滟滪堆  
水合百源争一关，正须滟滪控奔湍。  
露机象马浑闲事，合作颓波砥柱看。  

邓深　杨花  
杨花似雪雪应嗔，散漫轻飞太逼真。  
结习已消那得住，却沾尘土不沾身。  

邓深　野眺即景  
山晚馀红照，林昏集众鸦。  
泥深茭欲笋，水满稻初花。  

邓深　野外新秋  
平野宽无际，层云拨不开。  
晓容收雨后，凉意送秋来。  

邓深　夜兴  
官舍浑如僧舍幽，炉香静坐兴悠悠。  
一窗灯火鸣蛩夜，千里湖山落雁秋。  
只恐有诗成笔下，自馀无事到心头。  
何妨信手翻书卷，不限更深困即休。  

邓深　谒何世南  
愚溪草圣祖钟王，宰木今伤叶屡黄。  
何处卷藏云满纸，唯君护惜锦成囊。  
不聆洒翰音声入，欲认惊龙气焰长。  
一见自消饥渴念，天厨珍味不须尝。  

邓深　谒赵徽猷  
把麾持节旧乡关，虽幸为眠一枕安。  
未睹青天孤此眼，不图今日见公颜。  
云烟秋霁湖山静，霜月晨清橘柚寒。  
应属诗翁搜好句，相从正愿得窥斑。  

邓深　宜春解缆  
江迥晨光独早回，放般东下兴悠哉。  
西风嫋嫋携将去，细雨冥冥看得来。  

邓深　涌翠为知观周允升作  
山翠来如涌，开轩不怕深。  
浑疑霏雾雨，已觉湿衣襟。  
世事归楸局，泉声当玉琴。  
道八尘外越，我欲剩追寻。  

邓深　涌云  
溪神骋技天公拙，非雪之雪白于雪。  
倚栏小立不禁寒，却愿天日长炎热。  

邓深　游北禅  
城市有深远，为兴远如近。  
冒暑一来游，政使俗者哂。  
萧然清净界，软语接支遁。  
小童敬杖屦，添香拨馀烬。  
煮饼撷园蔬，徐以茗碗进。  
窗外得上坡，野意颇无尽。  
胡床移最宜，清风来有信。  
静暑荷送气，敲凉竹成韵。  
夕阳归鸟疾，参差不作阵。  
古寺忽横烟，巧与画张本。  
会心忻有得，贪坐苦易晚。  
酒固无献酬，言亦忘答问。  

邓深　游东屯  
满目烧畲险，那知此地偏。  
一川通稳水，百顷著平田。  
茅屋址犹在，草堂名自传。  
蛮歌晚来起，仍觉在天边。  

邓深　游方壶  
摘胜寻幽须携壶，人生偷取醉工夫。  
楚天云净秋雨馀，王孙招客追观娱。  
昼寝忽来唤宰予，道有方壶宜同趋。  
江神解事驱龙鱼，水波不兴清风徐。  
柔橹咿哑人歌呼，美酒满载不待沽。  
登亭忻与竹鹤徒，有径深稳醉何虞。  
住处领略贪须臾，频频改席殊趑趄。  
湘流渺渺含碧虚，孤烟落日不可模。  
市尘彼岸自王区，嘉木奇石邻座隅。  
亭下蒲帆逝不居，往往望此如仙都。  
近对岳麓翠屏铺，上头目力到重湖。  
昔年登览藜杖扶，清凉某露来香厨。  
相看不远迹尚疏，济胜之具空踟蹰。  
兴尽清以岁月书，仇香洒墨鸾凤如。  
别后寄我诗成图，为部画家传本无。  

邓深　游罗正仲磬沼深得一字  
磬沼去郭近，得朋忻一出。  
曲水媚秋花，轻云翳寒日。  
幽野惬心期，平远快目力。  
率尔进所携，杂陈初匪一。  
初无恶客来，不妨歌妓密。  
浮白行觞政，追韵严诗律。  
晚醉语纷纷，夕寒风淅淅。  
策杖归去来，书床鸣蟋蟀。  

邓深　游再兴院  
山远平田阔，村深古寺幽。  
屋头支老树，门面闯双流。  
归翼碧天暮，寒蝉红叶秋。  
瘦藤聊倚壁，胜处欲迟留。  

邓深　游仲文园池  
曲岸呼舟疾，幽园蹑屐徐。  
轩窗数椽屋，雨露四时蔬。  
补堑新移竹，穿池待种鱼。  
花间留客晚，数问酒何如。  

邓深　又次韵答克修  
前回藜杖绕芳郊，底处梅花出好梢。  
野彴低枫盈尺水，竹篱深护数家茅。  
春风桃李成生客，腊雪松筠是故交。  
剩欲再携樽酒去，柴门应复许人敲。  

邓深　渔父词二首  
西风淅淅飐菰蒲，独棹扁舟钓五湖。  
买断水乡真乐处，月明云冷笛声孤。  

邓深　渔父词二首  
话计平生一钓船，将鱼换酒不论钱。  
夜来醉倒蓬笼底，却在芦花宿雁边。  

邓深　雨卧舟中  
不许反头逢底下，仅容舒膝簟中间。  
听风听雨听滩浪，才得晴时出看山。  

邓深　玉虚洞其上有日月之象其旁有龙象之形  
立马香溪唤渡船，羊肠绕尽洞呀然。  
知谁开陃群工巧，直许宽虚一室圆。  
龙象现形严佛王，乌蟾垂象烛壶天。  
惜哉不遇江坡赏，为作新诗与世传。  

邓深　寓宁庵纵步  
野涧雨初歇，晓阴云未开。  
访君行李处，许我杖藜来。  
及到田家问，还闻辙迹回。  
西风黄叶下，怅望立苍苔。  

邓深　月湖祷雨有应李渭赋诗次韵并呈  
一雨端由诚意通，不然笔落有神功。  
奔云拥树千山黑，迅电翻江万丈红。  
黍稷盈畴才可望，尘埃眯眼顿成空。  
民间岁晚知何事，饱饭无忧属两公。  

邓深　月湖楼晚霁呈侍郎  
湖光滟滟水平堤，醉倚栏干晚霁时。  
入镜往来人倒影，窥天指掠燕低飞。  
雨痕犹向梅妆见，风色偏於柳线知。  
景物相撩无好句，乞公诗作画图归。  

邓深　月湖山谷劝耕次韵  
皂盖朱幡游近郭，野桃山杏炫红旂。  
看看新燕衔泥候，恰恰鸣鸠唤雨时。  
未用经丘思靖节，何妨学稼许樊迟。  
老农应悉使君意，六劝传教到处知。  

邓深　月湖新得浮石岩  
月湖先生乐山水，搜奇曾不远千里。  
那知去郭三牛鸣，浮石岩中晦佳致。  
神剜鬼劃有许工，工坠地出知几世。  
平时樵径所不由，一旦屐齿胡为至。  
由来绝景难久藏，竟须好事与经始。  
见之三叹欲忘归，市以千金不惜费。  
公之得此真无价，我亦闻之喜不寐。  
朝来幽事颇相关，乘兴纵观我联骑。  
霜明日暖马蹄轻，曾不逾时即其地。  
喷云泄雾疑有神，旋呼斤斧诛榛苇。  
初惊巨石几百寻，突兀嶙峋湿云气。  
嵌窦豦豣元自开，藤蔓骈罗巧相缔。  
清涵竹木总坚瘦，阴生莓苔倍葱翠。  
老根侧出揿蚢髯，幽草倒生摇凤尾。  
前山一抹横蛾眉，隔尽俗尘如户闭。  
褰裳振足履崎岖，披棘扪萝穷幽邃。  
忽有一径出自然，委蛇深隐阔盈咫。  
四面周曹步转高，心领目击纷可喜。  
处处出石奇怪，续续哦诗聊比拟或黎其色如铁绣，  
或赭其容如酒醉。或傲睨而痴自笑，  
或突怒而狠相祝。或开幽室为书院，  
或引长廓为客次。或虚高下成楼阁，  
或严尊卑作堂阶。或分半月隐天形，  
或展胡床圈地势。或露码磟红而润，  
或错琉璃青且腻。或如入关如升堂，  
或如卧榻如隐几。或如立壁如拱梁，  
或如卓笔如布字。递递逢迎巧献状，  
试举其凡莫殚纪。最喜宾从厅从容，  
甲乙其间有一二。昔闻淡岩天下稀，  
金华仙伯开称美。生此兴觉为累。  
岂期幸会得所图，孰使之在天实畀。  
须臾更涉屏岩巅，指云此有无尽意。  
一水萦纡殊有情，万山回环杳无际。  
远见以数椽安一榻，时来长啸舒清思。  
愿观馀力佐天巧，名与此山传不替。  
自惟野性寡所嗜，犹喜登临同臭味。  
剩欲相从为久计，祝色先了公家事。  

邓深　再用韵  
葛巾藜杖款重关，不独风流识谢安。  
兰玉满庭惊醉眼，云烟落纸照衰颜。  
也知鸿雁行应起，莫管凫鸥盟渐寒。  
自笑断须安字拙，空令短发作诗斑。  

邓深　早梅  
荒村野水小春时，纵有梅开人未知。  
几度携筇无觅处，今朝映竹忽横枝。  
脱非人骨清香动，恐被传神淡墨欺。  
酸意中含和鼎实，相期远到诵黄诗。  

邓深　早秋  
风入题诗叶，清音已奏商。  
夜来堪简册，客至更衣裳。  
次第征鸿到，还令团扇藏。  
人情兼物意，殊觉漫炎凉。  

邓深　赠别饶司理述古  
岳麓一樽酒，湘江万里秋。  
匆匆别后语，冉冉岁华流。  
正喜重相见，胡为不少留。  
参军诗俊逸，还肯寄来不。  

邓深　赠别饶云叟赴万州教官  
话别哦诗当酒瓯，竹萌成笋麦方秋。  
数声春后呼风鸟，百丈朝来送浪舟。  
已得通津好消息，何妨旧物小淹留。  
到官应动乡关思，南浦西山若个优。  

邓深　赠别周德夫  
郡治资参佐，计台须借留。  
居常元少事，有子更无忧。  
君问归涪棹，予寻出峡舟。  
一樽谈旧事，何日重相求。  

邓深　赠梅  
花蒙腊雪袁安卧，影落寒江正则魂。  
忽见江南春信息，谁教驿使到夔门。  

邓深　赠钱道人  
善说相传唐世术，不言钱有晋人风。  
非钱可况言真寔，肯志寻常卖相同。  

邓深　赠唐道士  
灵应堂中一羽衣，衡山来此住多时，  
因来佛榻终朝卧，醉后敲门半夜归。  
留客屡尝教买酒，向人长自说吟诗。  
开轩略种闲花木，此外悬知少是非。  

邓深　摘橘  
久矣经霜白，全然映日黄。  
仰头忻自摘，流齿惬新堂。  
未抵千奴利，应堪四老藏。  
犹胜橘洲上，灭迹不闻香。  

邓深　中秋无月感而作歌  
天时相催日如流，今夕何夕云中秋。  
不见佳月默有感，试走退笔书其由。  
去年此时汝川客，一病缠绵真险厄。  
贪生强乐寸心酸，与死为邻片纸隔。  
破窗仿佛光朦胧，推枕起来呼小童。  
问云月高今几尺，答以云生俄灭踪。  
拥衾独坐谩空想，纵有桂华未能赏。  
重城几许追欢娱，终宴无聊徒怅望。  
而今一榻烟村中，稍培时同事不同。  
世味淡薄幽意足，元和咽漱真气充。  
步屧出门舒逸兴，清风洒面衣襟冷。  
暗雨淅沥作寒声，浓云黯黪无光影。  
月兮月兮胡寡情，故向良时多不明。  
无乃韬光不自满，故能养兔得长生。  
我今解悟月深意，荣华咄嗟复凋悴。  
归来塞窗仍闭门，众人昭昭我独昏。  

邓深　中秋无月肯堂邀小酌赋三五七言  
雨飘零，风凄清。  
坐念今夕月，知从何处明。  
未须无月更作恶，但愿有酒常同倾。  

邓深　仲春即事  
嘲弄春晴禽斗语，揄扬风色柳摇丝。  
麦苗含穗枇杷熟，却似江南四月时。  

邓深　重九宿王孙铺  
兰江路尽按荆江，竹屋萧条草树荒。  
许久长晴坐极暑，霎时疏雨做重阳。  
明眸纵少新开菊，随量何妨浅旧游。  
烂漫赋诗兼酪酊，不在嘉节若为酬。  

邓深　舟中即事三首  
两岸农家各自耕，相过正欠小舟撑。  
牧童来往如平地，骑得吴牛入水行。  

邓深　舟中即事三首  
腾身赤鲤江心躶，浮鼻乌牛渡口过。  
雨后风清云净尽，一眉新月映寒皮。  

邓深　舟中即事三首  
晒翅鸬鹚映日斜，倒悬群鸭趁鱼虾。  
槿篱石径通门处，茅屋松林卖酒家。  

邓深　诸人集予贫乐轩赏花以直把春赏酒都将命乞花为韵深得把字  
旭日酿融和，化工幻夭冶。  
吾家最岑寂，亦有花枝亚。  
光浮蝶翅动，香倩蜂须惹。  
名传文中谱，品入赵昌画。  
春归不可挽，恐被乐风嫁。  
急呼我辈人，趺坐花阴下。  
虽无裾可幄，赖有草堪藉。  
但愁欢未阑，酒尽不容把。  
明年长安城。走成逐东野。  

邓深　竹筩养梅置窗间  
竹与梅为友，梅非竹不宜。  
截筩存老节，折树冻疏枝。  
静牖初安睡，清泉满注时。  
暗香披拂外，细细觉风味。  

邓深　追送何伯宪不及  
追送无从谩寄诗，道间安稳我能知。  
情怀亦似居家乐，笑话依然奉母慈。  
巴水柳风新霁后，钱塘花雨暮春时。  
乃翁邂逅询佳况，膝上时时置坦之。  

邓深　自赋大隐  
柴门虽设日常关，只有琴书几案间。  
屋宇无多聊近市，尘埃不到即深山。  
悠悠世事非吾事，往往云闲是我闲。  
出处尚疑陶靖节，倦如飞鸟始知还。  

邓氏　寄衣  
欲寄寒衣上帝都，连宵裁剪眼模糊。  
可怜宽窄无人试，泪逐西风洒去途。  

邓肃　雹  
黑云压山山欲颓，阿香推车震不开。  
广寒宫中珠径雨，狂风倾下九天来。  
高堂砰轰倒四壁，万瓦飞空如转石。  
灯火青荧不敢明，世间谁有胆三尺。  
年来蠢动敢争豪，鳅鳝起舞狐狸嗥。  
一振天威百怪息，夜半云收北极高。  

邓肃　本上人  
乞食自王城，骏笔挥万纸。  
开缄动心目，忽忽龙蛇起。  
便可老烟霞，声价日千里。  
那知未满意，更访栟榈子。  
栟榈亦何人，是心如灰死。  
恶语满人间，春风自桃李，  
凭君一笑挥，万事空一洗。  
但了风动幡，在处针投水。  
愿将广长舌，语出亦糠粃。  
回到我辈人，政堪覆酱耳。  

邓肃　避地过雷霹滩  
门前又见马如流，兵革缤纷几日休。  
岭似车盘方税驾，滩如雷霹更行舟，  
豺狼敢侮乾坤大，江海徒深虮虱忧。  
安得将坛登李郭，挽回羲御照神州。  

邓肃　避地山谷  
大禹不到处，石壁谁凿开。  
云端欲相抟，飞出白云来。  
余沫乱飞雪，雄声敌春雷。  
泝流涌百尺，银山陟崔嵬。  
顾我虽逐客，解雨已春回。  
嗟此天尽处，胡为乎来哉。  
萱堂有垂白，蓬室纷提孩。  
内外三百指，奔窜若为怀。  
我疑云水间，亦有天下才。  
何时日三锡，一振纪委颓。  
羲和傥中天，六合无氛埃。  
鼠壤与蚁穴，不风当自摧。  
坐令陋巷中，依旧乐颜回。  
亦能书夷狄，朝会叩天阶。  

邓肃　避贼引  
羽檄星驰暴客起，西望烽烟无百里。  
夜半惊呼得渔舠，老稚相携三百指。  
蠖屈蛇盘破蓬底，忽欲骞身风刮耳。  
沙汀舣岸少依刘，万斛愁情空一洗。  
回思当年侍玉皇，禁垣夜直宫漏长。  
驱驰谁谓遽如许，客枕不安云水乡。  
前日蹇驴冲火烈，今此扁舟压残雪。  
隆暑祁寒欲少休，钲鼓迫人如地裂。  
草庐安得无卧龙，奉天政赖陆宣公。  
凭谁急呼人杰起，使我叩角歌尧风。  

邓肃　别陈少卿  
平生杯酒百无忧，四海风流陈太丘。  
据景笔端凌鲍谢，当年门下得伊周。  
那知避世嶔{上山下欹}迹，也许从公汗漫游。  
闻说片帆今又举，三山无处著人愁。  

邓肃　别施君叔异  
泮水儒生急寸禄，白袍干人如立鹄。  
争注虫鱼股置锥，世外语言不到目。  
我嫌人醉还啜醨，常嗟心迹两相离。  
邂逅得君能我意，笔端聊复出新奇。  
爱君未冠少年郎，语出辄惊鵷鹭行。  
若不纷华替初志，事业他时未易量。  
今被青衫走尘土，满面春风归仕路。  
拄笏政可望西山，莫见輶轩腰伛偻。  
我今絷维犹未释，相思何处访踪迹。  
为君时望斗牛间，期君光芒高万尺。  

邓肃　别虞守  
闽山去天惟尺五，傍立怪石如蹲虎。  
点额龙墀万里归，未能赤脚走风雨。  
惭愧使君肯相延，十日倾酒如流泉。  
文字兴余亦不恶，红妆执乐艳神仙。  
明日冯髈出有车，远借仁风归故庐。  
不用回头重引领，行矣商霖到海隅。  

邓肃　别珠公  
我顷诗成准敕恶，寒江夜度秋萧索。  
曳杖从师得摩尼，洗空愁肠天地廓。  
年来狂妄婴逆鳞，去国三秋又出奔。  
隔墙后得绨袍旧，一笑唤回逆旅春。  
我心不转嗟匪石，方壮两遭天上斥。  
处处逢君道价高，万指方袍趋法席。  
白云天下妙林泉，看君又作新法缘。  
傥能容此无归客，便当结社追白莲。  

邓肃　嘲蛇伤足  
责官只得林泉幽，也有曲膂潜相雠。  
肆毒不知分彼是，后身那解癖春秋。  
我婴逆鳞龙不怒，谁和蠢蠢取当路。  
要我迷阳不作难，只恐寿光劾君去。  

邓肃　尘外堂  
俯仰天地间，纷纷尘垢耳。  
市井与山林，累人均一体。  
有真故有妄，无彼那取此。  
谓是为尘外，政应在尘里。  
凭师一埽空，六尘不用洗。  
渊默即雷声，万川同一水。  

邓肃　陈大夫华严阁  
星郎德望欲摩天，坎止流行任自然。  
直道不回真铁石，高怀未老已林泉。  
宗门夙了风幡动，杰阁聊修香火缘。  
顾我驱驰成底事，羡公真是地行仙。  

邓肃　成彦女奴琵琶  
婷婷袅袅出纱窗，坐使红妆万目降。  
翠袖薄笼春笋十，玉钗初合绿云双。  
四弦对客追三叠，万唤令人忆九江。  
曼倩酒狂本无量，为渠潋滟倒银缸。  

邓肃　次鼓腹谣元韵  
我心不转本非石，世路爬沙任退尺。  
杯酒高怀独未忘，只有三万六千日。  
原宪虽贫亦非穷。石发溪毛放箸空。  
已遣寸毫饱风月，安得高堂列鼎钟。  
明朝莫怕山如削，夹路花香破酒恶。  
世间得失竞鸡虫，一笑危岑天地廓。  

邓肃　次韵邓成彦  
枪榆不羡贴天飞，冷落柴门半掩扉。  
花榭水轩催客老，饭囊酒瓮与心违。  
风流沈约自应瘦，美好陈平今已非。  
谁似宗盟重山岳，九环金带称腰围。  

邓肃　次韵二首  
玉殿曾叨侍冕旒，才疏意广误旁求。  
彙征那敢私连茹，勇退何妨在急流。  
蓬荜已无原宪室，江山要饱子长游。  
西庵轩槛多风月，幸子时来共茗瓯。  

邓肃　次韵二首  
怪底祥光夜满门，朝来入社得诗人。  
空疏嗟我句无眼，俊逸知君笔有神。  
共隐兵戈不到处，相携云水自由身。  
便当痛饮追河朔，红雪缤纷脍锦鳞。  

邓肃　次韵郭宰兼简丞尉三首  
独领诗坛卧北窗，故应落笔士夫降。  
笑谈自扫剡藤万，声价曾高魏阙双。  
六合便当归化笔，一同聊复赏澄江。  
初无肯綮烦游刃，夜饮何妨取万缸。  

邓肃　次韵郭宰兼简丞尉三首  
只将诗律对晴窗，我本无为人自降。  
曹子棒头施色五，崔侯厅下植松双。  
千篇堪友骑鲸李，八咏当奴梦笔江。  
文字兴余行乐耳，肯容碧玉自盈缸。  

邓肃　次韵郭宰兼简丞尉三首  
一点萤灯续晓窗，已千人十未甘降。  
见闻仅得豹斑一，胜负犹争蛙色双。  
山从剑锋登九坂，浪翻银屋度三江。  
归来自在春风里，时得萱尝献酒缸。  

邓肃　次韵李舍人  
道山文章伯，杖履作幽栖。  
笔砚为戏事，业落翻墨螭。  
平生百万言，定相初不离。  
更怜世间士，尘网深相闱。  
笑踵双林辙，誓破万夫疑。  
八面列神王，剑戟森携持。  
怒目干龙宫，机缄绝谋惟。  
佛语浩无际，天地如可弥。  
笑谈一转毕，璿玑时未移。  
见者皆了了，钝根化神机。  
不然分三藏，谁能俱不遗。  
白头钻故纸，底是出头时。  
此恩今欲报，四顾将谁依。  
在佛本无说，於公亦何为。  
珍重谪仙人，登山力未疲。  
天涯渺万里，著处即为归。  
随缘作赞叹，妙语何奇奇。  
置之天壤间，千古无敢非。  
我生多肉障，烦公示宝篦。  
请作一言蔽，牟尼即仲尼。  

邓肃　次韵李状元送酒  
年来樽酒是生涯，赤脚曾无解语花。  
明日可来文字饮，新诗共吐半天霞。  

邓肃　次韵龙学丈  
水色山光入画屏，浩然相对自由身。  
芳菲莫恨无情去，天地常藏不尽春。  
傥得江河化酒醴，何须瓦砾点金银。  
花开花谢两休问，且向樽前一笑频。  

邓肃　次韵茂实之才  
谪官谁道不知春，出郭犹能一醺熏。  
银笔争题追鲍谢，席门琢句拟机云。  
东垣敢念百朋锡，南亩当从千耦耘。  
剩乞新诗殊不恶，恐因叩角彻天闻。  

邓肃　次韵凝翠阁看水  
栏杆十二俯烟涛，冒雨从君一醉陶。  
颇觉寒窗侵岛瘦，故将胜景助韩豪。  
波声裂岸鱼歌远，水势横天钓艇高。  
前日主人今国老，乘桴何处泛滔滔。  

邓肃　次韵师皋  
平生论兵轻白起，端欲採芝追甪里。  
谁遣声名到人间，役役十年空血指。  
天狗堕地嗟未已，雷声屡迫君王耳。  
闽山今复暗旌旗，四望长安泪如洗。  
羡君好古慕羲皇，品流不减刘真长。  
舍我帡幪得甘寝，傍徨忽在无何乡。  
安得大明如火烈，坐令鼠辈消春雪。  
六合内外还桑田，乾坤不容异姓裂。  
看君跃马如游龙，醉中脱帽造王公。  
高堂请志中兴事，吉甫作诵穆清风。  

邓肃　次韵顺之奏雅四首  
谁回厄会作民禄，凭君上天厌人欲。  
要将勋业称貂蝉，世间岂曰无衣六。  

邓肃　次韵顺之奏雅四首  
谪仙酒渴要吞江，刘毅一呼从此欲。  
当知明琼亦有神，引上洞天三十六。  

邓肃　次韵顺之奏雅四首  
梦蝶庄周心槁木，入柳穿花本无欲。  
杯酒行春当此时，忽遇清明一百六。  

邓肃　次韵顺之奏雅四首  
神仙醉歌天上曲，暖春肯念人间欲。  
谩将郊岛继韩豪，五出那配天葩六。  

邓肃　次韵王信州  
煤炱飞上天，沉沉三日雾。  
银河一压摧，狂雨恣横骛。  
我恐铁骑来，疾驰不纳屦。  
气豪如项羽，势猛似黥布。  
瀰漫江海接高穹，石牛未洗血泥红。  
天吴八首真奇怪，咄嗟平地作银宫。  
我贫家火不星灶，赤脚灭没泥涂中。  
目断晓风生少女，又复茅檐飞白龙。  
惭愧北来王夫子，籍籍声名满都鄙。  
朝吟千赋暮千诗，松腴亦须枯海水。  
莫倚文章似孟坚，未用风流追乐天。  
且以光芒破阴晦，挽回日色到桑田。  
乐岁天公有严约，斥落旄头沉贯索。  
从公日醉三百杯，不怕西风动旗脚。  

邓肃　次韵王信州古风  
我昔少年日，气与风雷壮。  
一言既不合，掉头归望望。  
誓将老烟霞，叩角耕闲旷。  
一日烦干旌，叩天舒孟浪。  
自譬舟一叶，沙溪春荡漾。  
百川傥已东，吾力那能障。  
尚赖天地宽，未即崇山放。  
栟榈付冷居，乃为世所长。  
老妻画纸棋，赤脚沽村酿。  
醉起舞彩衣，吾道颇休畅。  
人杰又鼎来，不怕供诗帐。  
酬唱激清风，洗空烟雨瘴。  
故人化鹤仙，穹庐共悽怆。  
生还义更高，裹饭远相饷。  
演山见长庚，醉眼不敢仰。  
便结骑鲸游，不知飞燕谤。  
兰亭最后来，德齿均所尚。  
伤时虽慷慨，论事尤倜傥。  
杯酒七峰下，逸思九天上。  
万事俱可人，只欠蛾眉唱。  

邓肃　次韵王信州三首  
逐客难参国士忧，扶筇万里过闽瓯。  
藜羹充腹初无憾，楛矢逾江生计愁。  
长夜漫漫不肯旦，梅霖灌灌未应休。  
醉中我欲呼风伯，一扫阴霾霁九州。  

邓肃　次韵王信州三首  
风波未暇怨浮萍，多谢朋来慰此情。  
君似张凭真理窟，我惭侯喜得诗声。  
酒杯莫向吾徒浅，句法当令叔世惊。  
又恐诸公连茹去，堂堂王室要扶倾。  

邓肃　次韵王信州三首  
平生耻为一身谋，枘凿方员两不投。  
虮虱但知贪肉食，醯鸡何足语天游。  
雪余自闭袁安户，月皎时登王粲楼。  
更得吾人诗句好，当知此乐与天侔。  

邓肃　次韵王信州游栖云  
胜游出林杪，参天仅一分。  
从君如附骥，顾我愿为云。  
野色连空碧，幽香袭露薰。  
耦耕当卜此，横笛夜相闻。  

邓肃　次韵谢明远和  
乞身天上为溪山，征鼓不容蓑笠闲。  
酷暑扁舟同海角，暖风杯酒念长安。  
高情我自归莲社，妙雀君应冠杏坛。  
更约三山少从款，趙虬吐卵粲金盘。  

邓肃　从昭祖乞糖霜  
甜满中边一夜冰，璀璀璨璨自天成。  
冷香入骨追琼液，秀色当筵莹水晶。  
绛阙不须餐沆瀣，玉池何事养胎津。  
从公乞取洗蒸郁，一驭寒风上太清。  

邓肃　大水杂言  
前日雨如丝，缤纷杂朝雾。  
昨日雨如注，万壑争驰骛。  
今朝有霁色，作意在芒屦。  
那知昨如倾，漫天飞瀑布。  
介休借车振苍穹，十八叶幡如火红。  
涛头起伏万银屋，河伯尽以山为宫。  
门前小艇疾飞鸿，挽我同趋急流中。  
人生如梦贵适意，乘此可食千头龙。  
醉中举杯谢舟子，口腹自营吁可鄙。  
不闻大禹不过门，血指为疏九年水。  
何如乘风拜张坚，唤取女娲来补天。  
坐令赤子脱鱼腹，六合内外还桑田。  
柳枝却下蛟龙约，谈笑支奇付铁索。  
异时天上敢惊呼，斥作人间铛折脚。  

邓肃　大雨  
夜夜阴云如泼墨，雨势欲挽银河竭。  
春工十八落泥涂，骤雨谁云不终日。  
魏紫姚黄业已空，嬉游何足介心胸。  
只恐年年禾黍地，浸淫尽入阳侯宫。  
凭谁为我呼少女，扫空阴翳开天宇。  
光风霁日暖层霄，坐令六合同歌舞。  

邓肃　郸州道中早行  
疏帘不下纵荷香，梦破纱厨月满廊。  
笑尽一杯鞭马走，恍疑山色是家乡。  

邓肃　道原惠茗以长句报谢  
太丘官清百物无，青衫半作蕉叶枯。  
尚念故人家四壁，郝原春雪随双鱼。  
榴火雨余烘满院，宿酒攻人剧刀箭。  
李白起观仙人掌，卢仝欣睹谏议面。  
瓶笙已作鱼眼从，杨花傍碾轻随风。  
击拂共看三昧手，白云洞中腾玉龙。  
推胸磊块一浇散，乘风便欲款天汉。  
却怜世士不偕来，为借干将诛赵赞。  

邓肃　登妙峰阁  
维舟古木阴，故人能倒屣。  
相携步高阁，千尺夸雄伟。  
雨余天气清，宇宙空如洗。  
对面碧玉峰，去天不盈咫。  
凭栏一超然，欲抟九万里。  
下视嚣尘间，蠢蠢鱼虫耳。  
平生浪自苦，马上肉消髀。  
匆匆欲何之，烧香更隐几。  
入夜寂无人，波声栏下起。  
坐觉非尘寰，雷霆生脚底。  

邓肃　邓成彦邀李益之朱乔年及某一饭适忌日无侑觞者遂迟明日成彦偶在式  
点额万里归，兀坐冷如水。  
惭愧北阮贤，为余饭设体。  
既邀折槛朱，仍约骑鲸李。  
人乳已方丈，清歌迟皓齿。  
那知事大谬，反误占食指。  
得鹿傥是梦，翻羹得无鬼。  
我生饮红裙，万事空一洗。  
所失如蝟毛，岂惟一饭耳。  
端恐荀陈会，自此参辰矣。  
凭公反高阳，勿专兰亭美。  
主人或素餐，苏晋端可拟。  
何妨具大烹，肉食从客鄙。  

邓肃　第四章兼简其子  
虱卜虽萧条，虎筮固豪壮。  
要皆有得失，未息胸中望。  
那知方寸地，太空等虚旷。  
川逝水不流，石高风自浪。  
郑五相府荣，谢三渔舟漾。  
穷达安在哉，但瞒肉眼障。  
鼓瑟铿尔舍，扶杖啵然放。  
在我本不亏，底处更求长。  
独挂百钱游，无人捉私酿。  
醉归一腹春，满纸挥琴畅。  
珍重江左王，德邵宜绛帐。  
天遣千里来，不顾闽山瘴。  
人言臭味同，政可慰悽怆。  
谁知金玉予，诗成即相饷。  
笔力到天心，开卷人争仰。  
但勿赋兔葵，小儿易生谤。  
献之诗更奇，句法晋守尚。  
从渠得精深，嗟余真恍傥。  
何当日相从，烦君更语上。  
迳追太古风，三叹聊十唱。  

邓肃　东林一枝庵  
世间杰栋俯飞翰，帘旌不动天风寒。  
但得一身自安逸，谁思寒士三万间。  
东林天下推第一，净几明窗万禅客。  
主人幽栖仅一枝，便觉宽容无迫窄。  
一身六尺何足患，蠢动当知俱欲安。  
谁识曹溪一滴许，能令法雨遍尘寰。  

邓肃　泛江  
风回浪急月初圆，携得鱼竿下钓船。  
自是高歌星斗上，不须骑气夜行天。  

邓肃　泛舟示子  
秋江十日雨，破浪飞危樯。  
恍如在天上，万顷烟茫茫。  
狂风自南来，桂华雨新黄。  
停杯不须饮，且饮空中香。  
平生四海心，老大愧周郎。  
聊复随孺子，解缨濯沧浪。  
北斗挹酒浆，天孙织衣裳。  
乘兴拏舟去，一笑上银潢。  

邓肃　访丹霞  
烟云著天无寸空，寒窗瑟瑟夜号风。  
浩歌出门何所诣，故人飞锡梵王宫。  
扣门兀坐寂无语，衲破蒙头面如土。  
逢场聊复触机锋，千偈澜翻疾风雨。  
我生鼻孔自撩天，笑将龙肉比谈挥。  
针水相投得吾子，帖肉汗衫今脱然。  
但怜净业犹诗酒，醉笔时作蛟龙走。  
傥惟语默两无妨，凭公刻烛联千首。  
况是雪意政相留，慎勿匆匆抚刀头。  
明日谈笑作春色，同在琼瑶十二楼。  

邓肃　访故人  
扁舟载月随夜风，晓到溪源访老农。  
水骨借风鸣活活，涧毛被雨绿茸茸。  
竹萌已削琼瑶白，村酒仍沽琥珀浓。  
醉倒田间无一事，九衢车马自冲冲。  

邓肃　访故人  
天寒岁暮两无聊，访戴那辞千里遥。  
直上洞天三十六，马蹄迤逦步琼瑶。  

邓肃　舫斋  
寓形天宇间，一枝慎所处。  
到眼无溪山，堆胸自尘土。  
陈子作舫斋，端能世外趣。  
笑傲风波境，恬无风波虑。  
循本鱼可观，灰心鸥自舞。  
风景虽可人，公乎聊四顾。  
纷纷逐末流，谁援沉迷苦。  
吾事在济川，慎勿五湖去。  

邓肃　飞萤  
谷雨已十日，不散阴云顽。  
夜风翼腐草，借光蒲苇间。  
往来自相照，似欣天地宽。  
何时东方白，红日开云端。  

邓肃　分岁  
余腊羁人少共欢，那堪瑞雪降云端。  
四时欲尽三更鼓，六出番成两岁寒。  
欺压岭梅残艳白，密敲亭竹碎声干。  
公卿休扫黉堂下，留与来朝贺客看。  

邓肃　风雨损荔子  
前日雨声如陨石，昨日风狂退六鷁。  
荔子吐华漫如云，结实定知无十一。  
南来无以慰愁煎，端期一饱果中仙。  
山头看花日千转，默想香味空流涎。  
事类翻羹慎勿恤，风雨在天非人力。  
要及丰年天下同，那为海邦私一物。  

邓肃　凤池小饮  
北山知有出郊心，为霁春寒十日阴。  
水石本为迁客共，一枝端欲寄深林。  

邓肃　凤池小饮  
愁见孤城万马屯，山行飘若出尘樊。  
临池想凤心皆妄，据槛观鱼道更尊。  
笑吸百川淋酒渴，旁看三峡倒词源。  
人生适意须觞咏，世事升沉不足论。  

邓肃　芙蓉轩  
我闻幽轩榜芙蓉，琉璃十顷浸新红。  
此来踏雪空无有，黄芦败苇争号风。  
却坐明窗弄书史，新词仍试佳毫楮。  
香风忽到帘幕开，一朵芙蓉却能语。  
我生眼中万妖娆，为渠还作梦魂劳。  
炙牛未数刘师命，骖鸾便学王子乔。  

邓肃　古意三首  
妾身如暮云，阴霾愁渐浓。  
郎来如晓色，日高云自空。  
晓色未应夜，愁云不可重。  
会持一杯酒，举室生春风。  

邓肃　古意三首  
妾心如寒梅，随郎遍江东。  
妾身如飞雪，知落何亭中。  
雪花故清绝，何人能击节。  
梅花岁岁春，千秋香不灭。  

邓肃　古意三首  
妾如傍篱菊，不肯嫁春风。  
郎如出谷莺，飞鸣醉乱红。  
乱红有何好，风雨一夕空。  
菊英虽枯淡，不愁霜露浓。  

邓肃　鼓腹谣  
当时大镬四十石，馅粗如柱饼八尺。  
饱食起来舞金刚，挥戈天上驻斜日。  
底事年来到骨穷，炙蒲脯苔诳腹空。  
斗牛一饭期五日，一半又听阛黎钟。  
啄腐吞腥将日削，天公作意殊不恶。  
十围渐化杨柳轻，因驭冷风上寥廓。  

邓肃　鼓腹谣谢许令  
东坡不恋二千石，却羡黄州芋径尺。  
一饱何妨作许难，千古光茫贯白日。  
我生不暇哭穷途，入户青钱转手空。  
肉食不容久青琐，齿牢但可叩天钟。  
许侯诗成难斲削，飞流来洗徐凝恶。  
开缄百里已生春，九州更赖此心廓。  

邓肃　观子陵画像  
陶朱防狡兔，渭滨兆非熊。  
先生但钓月，君王友不从。  
我昔访其迹，溪光磨青铜。  
呼公公不应，天籁自号空。  
何人知此景，携归梵王宫。  
乃知夜半力，端在寸毫中。  

邓肃　过黄杨岩  
朔风夜号空，于喁几枝木。  
深山自春色，芳草不凋绿。  
朋来得佳游，招提藏翠麓。  
新酒赤如丹，竹萌肥胜肉。  
一醉出门去，缺月挂修竹。  
归路沙溪浅，危桥践寒玉。  
夜过渭滨居，门庭故不俗。  
对坐寂无语，泉声如击筑。  
宗盟更可人，相邀勤秉烛。  
开缄得捷音，豺狼俱面北。  
回棹今可矣，赏心嗟未足。  
西去有奇岩，佳名配王屋。  
箕踞列十人，未充空洞腹。  
更约林宗俱，来伴白云宿。  

邓肃　寒梅上李舍人  
穷山触目纷茅苇，此意昏昏谁可洗。  
竹间忽破一枝梅，对月嫣然耿寒水。  
吟诗索酒满高堂，穿帘的皪射晶光。  
世上羶荤来不到，翦翦天风吹冷香。  
人言百花睡未起，独冠群芳差可喜。  
那知和羹自有期，未用争雄压桃李。  
但怜雨雪正濛濛，寒意未舒万象穷。  
故作选锋驱残腊，挽回天地变春风。  

邓肃　和陈少卿  
懒从蒿目世间忧，缓步招提味九丘。  
正论羡君无郑卫，穷途慰我在商周。  
飘然忽作迁乔兴，卓尔难追跨海游。  
别去词源应万斛，幸分涓滴洗离愁。  

邓肃　和邓成材五绝  
扶筇欲过北山来，政赖诗囊一笑开。  
故走溪山寻胜景，为君携向笔端来。  

邓肃　和邓成材五绝  
酒兵招我破愁城，顿觉春风拂面生。  
却迫豺狼飞小艇，当知捩手又翻羹。  

邓肃　和邓成材五绝  
朱紫纷趋左衽班，羡君不动屹如山。  
卷将禹稷平生志，掉首归为陋巷颜。  

邓肃　和邓成材五绝  
句法徒能泣鬼神，文穷欲饯叹无因。  
临存多谢知音鲍，为洗胸中万斛尘。  

邓肃　和邓成材五绝  
卧龙何日起南阳，万骑追风竞挽强。  
射落长庚作顽石，坐令四海复农桑。  

邓肃　和姜季资  
入手新诗夺化机，一天星斗夜无辉。  
想君佳思真泉涌，索我强辞似箭飞。  
平昔端为覆酱用，临时那得锦囊归。  
不如且遗长须去，兀坐冥搜更下帷。  

邓肃　和李梁溪春雪韵二首  
白白朱朱春已深，那知雪意更阴阴。  
落花几阵遮山密，穿褐余寒赖酒禁。  
骑马不前真有恨，留衣过腊岂无心。  
等为迁客俱逢雪，谁似梁溪独醉吟。  

邓肃　和李梁溪春雪韵二首  
玄冥忽欲作春容，不许东君利自封。  
已使素英拖暖絮，更摧妖艳别寒松。  
那知往事思飞燕，预庆丰年免象龙。  
向有谪仙诗句好，何妨闭户醉金钟。  

邓肃　和明远喜雨作  
绛狗鸣空朱虎攫，神焦鬼烂不堪虐。  
自嗟笔力无韩豪，不敢谗风干鼎镬。  
闻说祥符物外臣，能将念力苏罢民。  
挽出洞天肩未息，飞云驱雨已生春。  
曹侯德我诗如洗，无乃采葑遗下体。  
当知此雨非人功，政赖曹溪浩无底。  
君看连天六日阴，檐声夜和蓬窗吟。  
羲和知师今日去，自行天上约秋霖。  

邓肃　和谢吏部铁字韵三十四首　别僧永肩  
号寒啼饥自聒耳，火中莲花那著水。  
超然不复顾尘寰，空色两冥舍利子。  
冠巾贾岛齿平人，当时仅免退之嗔。  
何如伯升云水去，万劫不磨一点真。  
公今更恐情难绝，泛作飞蓬谋未拙。  
挽袖牵裳浩不回，当知若人是真铁。  

邓肃　和谢吏部铁字韵三十四首　呈几叟仪曹四首  
管中窥豹一斑耳，敢对江海更言水。  
赖公不作扬雄尾，舞雩曾许随童子。  
绨袍至今念故人，世人欲杀渠不嗔。  
更将妙语为高价，坐令玉表欲侔真。  
期公终始不相绝，回愚参鲁余亦拙。  
异时报德但修身，那用张良袖中铁。  

邓肃　和谢吏部铁字韵三十四首　呈几叟仪曹四首  
世上乞怜帖双耳，得失毫芒汗流水。  
辕驹厕鼠端可怜，笑杀物外奇男子。  
先生眼中无可人，将军污足渠亦嗔。  
傥欲眠时遣客去，两忘物我渊明真。  
世间势位日悬绝，不能变渠平日拙。  
政如强弓五十步，无力可贯青唐铁。  

邓肃　和谢吏部铁字韵三十四首　呈几叟仪曹四首  
岭云去天一握耳，取死一分山下水。  
不辞舟车千里来，赖有陈蕃知孺子。  
当堂得酒觞故人，醉倒花前夜不嗔。  
我来一见欣如故，险语聊摅肺腑真。  
安得眼边万事绝，与君千首较工拙。  
乐死初无锸自随，那学祠东墓费铁。  

邓肃　和谢吏部铁字韵三十四首　呈几叟仪曹四首  
忽忽百年石火耳，偃鼠不逾一腹水。  
胡椒百斛何为哉，箪瓢便可安颜子。  
君看世间容悦人，胁肩摇尾恐人嗔。  
所得仅能毛发许，抵掌无由一笑真。  
期公便与此曹绝，折脚铛中归养拙。  
富贵鼎来即应之，鄂公未遇姑冶铁。  

邓肃　和谢吏部铁字韵三十四首　对酒二首  
世上纷华蚁穴耳，东流不作西归水。  
号寒那用学孟郊，捉月要须追李子。  
一樽忽尔逢故人，高谈往往鬼神嗔。  
人间目下多忌讳，忘形惟有醉乡真。  
但得如意酒不绝，四壁莫愁生事拙。  
铸成此错吾安之，何妨与费数州铁。  

邓肃　和谢吏部铁字韵三十四首　对酒二首  
八斗一倾聊热耳，开匣时观三尺水。  
指天喝月使倒行，扬波直欲斩蛟子。  
安得知音吾党人，相看青眼不余嗔。  
笑驱八蛮有奇策，开怀聊与话诚真。  
可怜吐哺风流绝，乞巧未遑姑守拙。  
坐观明月侵虾蟆，空使玉川怀寸铁。  

邓肃　和谢吏部铁字韵三十四首　和谢吏部  
昔年怨声常满耳，纷纷女巫未沉水。  
天教我侯慰远人，坐令盗贼化君子。  
期年仁政遍人人，抚之如子不须嗔。  
吏民欲欺亦不忍，出言洞见胸中真。  
要图书问久已绝，人皆巧中渠宁拙。  
优游黄卷有余欢，此志不回端截铁。  

邓肃　和谢吏部铁字韵三十四首　纪德十一首  
切切寒虫常在耳，未识词源万斛水。  
忽开玉轴见奇文，光怪摩空乱眸子。  
太傅江左风流人，灵运在家元不嗔。  
家世千年今复振，落笔飘飘语更真。  
顿足忘言惊妙绝，欲续貂蝉恨才拙。  
铅刀那敢望神剑，舒屈无方岂常铁。  

邓肃　和谢吏部铁字韵三十四首　纪德十一首  
穷居如将豆塞耳，一泓自足牛蹄水。  
那知邻境有人豪，笑观造化但儿子。  
笔端万字惊倒人，春色秋风随喜嗔。  
一读锦囊殆仙去，欲借云輟遂朝真。  
更当负笈慰愁绝，凭公一扫平生拙。  
门人益亲自得回，会观踏破门限铁。  

邓肃　和谢吏部铁字韵三十四首　纪德十一首  
世上区区蝇狗耳，不复解缨濯清水。  
只知贪雀不留珠，可怜认贼翻为子。  
珍重谢公天下人，冷居林泉曾不嗔。  
云烟万木观不足，却把新诗为写真。  
高节凌云亦奇绝，不绾六印未为拙。  
何妨笑学杜陵翁，只有布衾冷似铁。  

邓肃　和谢吏部铁字韵三十四首　纪德十一首  
仕途例皆谄笑耳，随盘方圆无定水。  
前年天子思奇才，霜台曾擢古君子。  
泛观中外傥非人，发上冲冠聊一嗔。  
那顾城狐并社鼠，好恶无私喜怒真。  
底事年来迹又绝，笑遁林泉似藏拙。  
凭谁去斩佞臣头，请公速铸楚山铁。  

邓肃　和谢吏部铁字韵三十四首　纪德十一首  
四海纷纷筝笛耳，谁识子期志流水。  
韵高调古自难酬，得意政须副墨子。  
我公声价第一人，积薪居上笑不嗔。  
但将佳句妙今古，逝变雕虫返太真。  
孟轲尝续吾道绝，功与神禹论工拙。  
先生今复回狂澜，岂减旌阳柱铸铁。  

邓肃　和谢吏部铁字韵三十四首　纪德十一首  
引领门墙数舍耳，剑之水源自樵水。  
裹粮问道嗟未能，参前倚衡见夫子。  
自笑昔为尘土人，春狂时逐卖符嗔。  
年来懒惰百事废，洗空人伪惟葆真。  
更余净业磨未绝，强继弥明不知拙。  
岂是螳螂敢当车，貘兽从来食铜铁。  

邓肃　和谢吏部铁字韵三十四首　纪德十一首  
李白尝言人有耳，不当径洗颍川水。  
男儿出处自有时，何须锐意楚狂子。  
公今无意世间人，北山有灵定不嗔。  
天子政作唐虞计，谷口那留郑子真。  
伫观大手称奇绝，致君却笑前贤拙。  
坐使梯航到鬼方，来寻九州贡璯铁。  

邓肃　和谢吏部铁字韵三十四首　纪德十一首  
眼中儒生聊尔耳，仅免春闱饮墨水。  
可怜四海万青衿，却愧建安六七子。  
谁似丘侯独可人，日无千篇即怒嗔。  
腐语陈言俱扫灭，奇文秀句出天真。  
虎头固已称诗绝，更逢安石分工拙。  
新诗为侯特发挥，照人之明鉴磨铁。  

邓肃　和谢吏部铁字韵三十四首　纪德十一首  
结交要在相知耳，趣向不殊水投水。  
请看丘侯对谢公，箭锋相契无多子。  
丘侯平日论律人，详及谢公喜与嗔。  
一得新诗即传借，许久夸谈今见真。  
车马争看纷不绝，新诗那简茅檐拙。  
脱腕供人嗟未能，安得毕升二板铁。  

邓肃　和谢吏部铁字韵三十四首　纪德十一首  
三吴恶少飞绿耳，杀人如麻壅流水。  
余风往往到七闽，鱼烂鸟惊父离子。  
纷然回顾作流人，我侯正色聊一嗔。  
坐使仓黄万老弱，复歌太平养性真。  
百弊纷纷俱杜绝，四境无虞安朴拙。  
方信哲夫自成城，不须十仞坚削铁。  

邓肃　和谢吏部铁字韵三十四首　纪德十一首  
忘心政须黡糵耳，醉仙如吸百川水。  
男儿不复问圣贤，杯酒力辞真豵子。  
我侯度量压千人，不满金种却怒嗔。  
酒酣那复迷朱碧，苗莠犹分伪与真。  
人言狂药要须绝，恐溃肺肠语亦拙。  
那知真气不可侵，乌府如今肝是铁。  

邓肃　和谢吏部铁字韵三十四首　丘宰生日二首  
律管才吹九寸耳，帝遣玄冥下司水。  
天度稍多百四十，爱日差长斗建子。  
已剥群阴驱小人，四海熙熙语复嗔。  
因陃金关谪太白，不许天庭久练真。  
太白尘缘固未绝，肯将天巧形世拙。  
会施霖雨满人间，归对千年忘恙铁。  

邓肃　和谢吏部铁字韵三十四首　丘宰生日二首  
阳复朋来七日耳，黎明当动有泉水。  
阴阴寒谷未生春，天闵斯民如赤子。  
遂因天下生奇人，俾歌襦裦无怨嗔。  
朼来割鸡多暇日，逸韵飘飘腾九真。  
琼室瑶池津不绝，冷笑人间卫生拙。  
三窃蟠桃颜益童，那复虬髯面如铁。  

邓肃　和谢吏部铁字韵三十四首　送成彦尉邵武三首  
万窍于喁风割耳，梅影横斜耿烟水。  
杀鸡为黍政追随，七峰共作隐君子。  
忽举阳关饯行人，去去莫愁官长嗔。  
但知所领马曹似，清谈更觉子猷真。  
谷风尝讥朋友绝，子贡毋轻原宪拙。  
期公鸿雁不空回，开缄八行划如铁。  

邓肃　和谢吏部铁字韵三十四首　送成彦尉邵武三首  
汗血神驹卓锥耳，去似苍崖决积水。  
据鞍年少笑西征，神仙中人梅氏子。  
平生胸抱不由人，点额再归曾未嗔。  
仪舌尚存斯足矣，卞玉那愁无识真。  
一官聊续箕裘绝，登山莫厌芒鞋拙。  
会使狗偷扫地无，不须蜂蠆挥钜铁。  

邓肃　和谢吏部铁字韵三十四首　送成彦尉邵武三首  
山头枯木半生耳，山下琉璃剪碧水。  
登山临水两超然，刻烛千篇对夫子。  
我生也是不羁人，白眼望天人共嗔。  
相逢赖有知音鲍，挥麈不疑咳唾真。  
子今更与竹林绝，我独凄然守株拙。  
望公声誉腾九天，不惟去作铮铮铁。  

邓肃　和谢吏部铁字韵三十四首　谢杨休三首  
人生相值梗萍耳，无酒投钱亦饮水。  
况公家世足风流，封胡羯末又贤子。  
匹马来寻物外人，坐上无毡寒不嗔。  
倾盖相逢已如故，洗空机械情更真。  
公今在陈粮屡绝，恶圆喜方我尤拙。  
穷愁相守两萧然，富骄何事如意铁。  

邓肃　和谢吏部铁字韵三十四首　谢杨休三首  
半夜丝簧纷养耳，舞袖香风散沉水。  
高堂嬉笑坐生春，不诵式微惊游子。  
孟公投辖虽知人，故乡千里儿曹嗔。  
毅然竟把刀头舞，百日梦归今日真。  
依前瘦马登高绝，未应却笑此行拙。  
邑人脂膏子弗求，况是丘侯帽无铁。  

邓肃　和谢吏部铁字韵三十四首　谢杨休三首  
一岁无多数日耳，归心应逐东流水。  
遥想解鞍在於门，满室生春舞妻子。  
明朝去拜绛帷人，迟迟他邦冀勿嗔。  
愿及散才求入社，寓诗千里欲寻真。  
医门不与多病绝，无盐自献那羞拙。  
谁知此质非良金，政须乃翁为点铁。  

邓肃　和谢吏部铁字韵三十四首　邑官有和者亦以诗寄之其人自云御方寇有  
寂寞相如四壁耳，陋巷萧然穷饮水。  
虽似退之厌权门，时作对人慕君子。  
惭愧知音个中人，近前不学丞相嗔。  
欣髯抵掌论今古，肺腑恢然笑语真。  
顷余学问非三绝，操瑟干齐谋更拙。  
栖迟何以酬己知，吾道不移砚铸铁。  

邓肃　和谢吏部铁字韵三十四首　游山三首  
高岩去天尺五耳，下飞瀑布千寻水。  
山间瘦竹映枯松，岁寒相对凛君子。  
杖藜去去寻幽人，剥啄扣门公勿嗔。  
凡骨膻腥傥不厌，愿供薪水看修真。  
高人隐几语言绝，大巧深藏端若拙。  
无乃误游天目山，偶见唐公冠带铁。  

邓肃　和谢吏部铁字韵三十四首　游山三首  
人生要在行乐耳，四化相磨逝流水。  
溪山佳处饱遨游，莫为羶荤亲俗子。  
解龟谁顾谪仙人，玉局题墙亦遭嗔。  
世人例作叶公解，但喜画龙谁识真。  
何如便与尘寰绝，醉倒莫嫌茅店拙。  
青骢门外击垂杨，旋乞青禾剉白铁。  

邓肃　和谢吏部铁字韵三十四首　游山三首  
门前如市不入耳，忘言隐几心如水。  
纷华时逐长安儿，清爽何似毛锥子。  
我虽事业未如人，天公不等吾弗嗔。  
独步高山寻兀室，默坐烧香已悟真。  
世事缤纷俱谢绝，叩角自歌愚且拙。  
谁暇投书追贾谊，更忧铜弊杂铅铁。  

邓肃　和谢吏部铁字韵三十四首　自叙三首  
瑟瑟霜风夜聒耳，小院枕衾如泼水。  
夜清炎冷不成眠，起就短檠阅诸子。  
掩卷嗟嗟今古人，遗风可喜仍可嗔。  
风日相怜纷无已，一笑玄之妄亦真。  
我今是非两俱绝，百巧百中不如拙。  
寂然无复一念邪，那有黄冠下鞭铁。  

邓肃　和谢吏部铁字韵三十四首　自叙三首  
恶声不入伯夷耳，严陵拂袖钓寒水。  
古来豪杰例幽居，佩{革遂}肯随舟人子。  
造化炉中忽为人，笑笑随缘又何嗔。  
细语粗言俱入妙，醉中不必更陶真。  
年来三复韦编绝，得趣无多一味拙。  
物外翛然我已仙，不愁石髓坚如铁。  

邓肃　和谢吏部铁字韵三十四首　自叙三首  
万物纷纷一马耳，百川不同均一水。  
不将彼是作殊观，坐使须弥纳芥子。  
李白高视空无人，审言更作牙官嗔。  
可怜纸上较轻重，画饼象龙俱未真。  
我师宣尼四病绝，抱瓮宁作汉阴拙。  
万变纷纷不敢侵，真室何须枢楗铁。  

邓肃　和邹宣教  
未须绝迹便餐霞，且饮当朝谏议茶。  
法水有缘随远浪，污泥无计染莲花。  
千篇信笔初无语，万里浮螺触处家。  
已悟色空元不两，夔蚿何用更怜蛇。  

邓肃　和作哲送令德  
我瓠非五石，安能枵不用。  
但恃少年气，未肯就羁鞚。  
越人已断发，章甫浪出宋。  
何如子建文，脱口人争讽。  
笑示善者机，绮语时一弄。  
妙竟秘不传，尺管阁云梦。  
固应羞芹藻，清明奴隶共。  
明年郁梧桐，定作喈喈凤。  
归来访原宪，慎毋学子贡。  
故人犹未病，反己能求中。  

邓肃　贺梁溪李先生陪右府  
虏兵震地喧鼙鼓，黑帜插城遍楼橹。  
蔽空戈甲来如云，群盗相随剧豺虎。  
胡尘漠漠四壁昏，诸将变名窜军伍。  
十万兵噪龙德宫，上皇避狄几无所。  
嗣君匹马诣行营，朕躬有罪非君父。  
奸臣草表遽书降，身率百官先拜舞。  
那知冯道冷笑渠，立晋犹存中国主。  
翠华竟作沙漠行，望云顿有关河阻。  
九天宫殿郁岧巆，目断离离变禾黍。  
生灵日夕望中兴，犹幸君王自神武。  
相公特起为苍生，下视萧曹无足数，  
词议云涌纷盈庭，群策但以二三取。  
老谋大节数子并，行见犁庭灭金虏。  
立马常依仗下鸣，日咏杜鹃怀杜甫。  
飞鸟犹尊古帝魂，激烈浩歌来义旅。  
规模共佐李西平，庙貌不移旧钟簴。  

邓肃　贺朱乔年生日  
三春一半入群芳，朱朱白白竞天香。  
人间无处著此景，付与长庚作肺肠。  
长庚乘风下天宇，明窗万卷饱今古。  
笔端著处皆春容，文墨林中三角虎。  
只今声价高云烟，要辙故应岁九迁。  
便当折槛追家世，与国同休亿万年。  

邓肃　洪丞和来再次韵  
堂堂国士洪夫子，刻烛从渠心自降。  
妙手故应钓鳌六，得君那用射鸢双。  
定随国老兴东海，肯效骚人恸楚江。  
酒醴只今须黡糵，要今六合共盈缸。  

邓肃　洪丞和来再次韵  
世事无由到竹窗，只余心赏独难降。  
雨余翡翠山连七，春涨玻璃溪自双。  
万壑不须看越峤，千寻端可配吴江。  
抠衣便欲同清景，安得黄封列万缸。  

邓肃　洪丞和来再次韵  
万里归来一小窗，利名心来不须降。  
虽无何子食钱万，未到潘郎雪鬓双。  
楼上诗狂欲骑月，晚来酒渴思吞江。  
从今痛饮须论日，琐琐那能问几缸。  

邓肃　后迎驾行  
挥鞭冲晓露，归鞍载夕阳。  
一日复一日，不见御袍黄。  
左衽须文绣，毡车奉珪璋。  
作意礼乐盛，而乃访毛嫱。  
上皇袭太平，珍怪乘四方。  
奇器惊鬼划，舞要欲雪翔。  
端为大盗积，万里来贪狼。  
文移急星火，搜抉到毫芒。  
伐柯则不远，吾道其复昌。  
君看天宇间，紫微已辉光。  
跃马今朝去，定拜御炉香。  
恶衣供禹御，茅茨覆尧堂。  
为邦消底物，人心归则王。  

邓肃　花石诗十一章  
蔽江载石巧玲珑，雨过嶙峋万玉峰。  
舻尾相衔贡天子，坐移蓬岛到深宫。  

邓肃　花石诗十一章  
浮花浪蕊自朱白，月窟鬼方更奇绝。  
缤纷万里来如云，上林玉砌酣春色。  

邓肃　花石诗十一章  
守令讲求争效忠，誓将花石扫地空。  
那知臣子力可尽，报上之德要难穷。  

邓肃　花石诗十一章  
天为黎民生父母，胜景直须尽寰宇。  
岂同臣庶作园池，但隔墙篱分尔汝。  

邓肃　花石诗十一章  
皇帝之圃浩无涯，日月所照同一家。  
北连幽蓟南交趾，东极蟠木西流沙。  

邓肃　花石诗十一章  
是中嵩岳磨星斗，下视群山真培塿。  
千年老木矫龙蛇，天风夜作雷霆吼。  

邓肃　花石诗十一章  
三月和风塞太空，天涯海角竞青红。  
不知花卉何远近，六合内外俱春容。  

邓肃　花石诗十一章  
圣主胸襟包率土，天锡园池乃如许。  
坐观块石与根茎，无乃卑乃不足数。  

邓肃　花石诗十一章  
饱食官吏不深思，务求新巧日孳孳。  
不知均是圃中物，迁远而近盖其私。  

邓肃　花石诗十一章  
恭惟圣德高舜禹，一圃岂尝分彼此。  
世人用管妄窥天，水陆驱驰烦赤子。  

邓肃　花石诗十一章  
安得守令体宸衷，不复区区踵前踪。  
但为君王安百姓，圃中无日不春风。  

邓肃　黄杨岩  
石壁巉岩惊鬼划，异草幽花锁春色。  
群山迤逦不能高，突兀独磨霄汉碧。  
芒鞋千尺上崔嵬，手摘星辰脚底雷。  
拨破烟云得洞户，醉眼恐是天门开。  
入门嵯峨森紫玉，冷风吹面天香馥。  
箕踞胡床挥麈尾，万指未充空洞腹。  
我因避地访名山，扁舟夜渡沙溪寒。  
辛勤博此一笑喜，太平犹在水云间。  
猛将今无三角虎，狐狸昼号鳅鳝舞。  
灵岩知有老龙藏，挽出人间作霖雨。  

邓肃　寄璨老西轩  
水沉一炷袅晴窗，默坐无心可得降。  
浥露菖蒲能寸寸，语晴新燕自双双。  
只今得兔不钻纸，那用浮杯更度江。  
前世远公只师是，好从元亮供千缸。  

邓肃　寄德裕县丞  
世人龊龊例卑嘶，枪榆不识南冥飞。  
邂逅逢公能可意，笑呼文举作群儿。  
扁舟十日系杨柳，未忍愤然夸疾走。  
官长虽嗔渠不闻，且觅吾徒绝诗酒。  
笑谈便觉无樊笼，胜景况复烦天公。  
眼前突兀万银屋，河伯欲以山为宫。  
期公定非哙等伍，爱公高气塞寰宇。  
此行要须上九天，利磨干将斩张禹。  

邓肃　寄亨甫  
晴空当昼栖暘虫，目林欲焚深甑中。  
多谢吾君肯相访，袖中诗句来清风。  
爱主我堪犬马比，采蕨山巅行饿死。  
岂能五绝比天人，疾读君诗汗如洗。  
君今师友人中豪，琢磨事业当日高。  
若扣天门自求试，速为奉天留陆贽。  

邓肃　寄李状元  
渡头送君泛小舟，丝丝细雨织寒愁。  
自闻君来天亦喜，急扫阴霾霁九州。  
聚星高会古难续，也欲从君勤秉烛。  
期君指顾苏瓯闽，一笑春风不忍独。  

邓肃　寄司录朝奉兼简伯寿  
老松古柏争清劲，社稷元勋李文正。  
风流千古照人寒，家有白眉声益振。  
十年游宦落穷山，妾无衣帛日号寒。  
只余净业磨不去，駸駸笔势江河宽。  
阿戎作诗更难偶，银钩仍复规颜柳。  
苍藤千尺练敲冰，万轴晶荧照窗牖。  
明月夜光两相酬，束笋堆床曾不休。  
公家自有呕心戒，岂容雕琢损天游。  
嗟我无文出月胁，惟有蓬窗堆柿叶。  
如何分我三百万，试扫危言助调燮。  

邓肃　寄兴国福圣二老  
我本穷山采薇蕨，偶上丹霄骑日月。  
云端不着痴仙人，天公虽笑雷公斥。  
今我在陈粮殆绝，不梦杏浆浇细肋。  
詹成炊饭似抟沙，牛革荐甘真嚼铁。  
惭愧忘形二禅客，倒屣相迎作禅悦。  
竹萌瀹水莹琼瑶，土芝借糟凝琥珀。  
余不供僧僧供余，是事颠倒古所无。  
要知人我两无有，此饱便当均太虚。  
昨日龙兴飞尺书，挽我登山有篮舆。  
试问二师肯俱否，一饱还君欲借渠。  

邓肃　寄张应和运副二首  
当年曾忝从官班，再拜天颜咫尺间。  
今历千山嫌未隐，芒鞋明月又登山。  

邓肃　寄张应和运副二首  
土屋茅茨山万重，阴云不解雨濛濛。  
桃源目断知何处，身在杜陵诗句中。  

邓肃　寄张子猷  
九州胡马闇尘埃，政恐狂澜不可回。  
敢念陶潜旧彭泽，当寻阮肇过天台。  
三朝我乏回天力，一壑君还钓月来。  
便好相从长夜饮，箪瓢新有脯青苔。  

邓肃　姜池源庙二首  
樽酒源头一拜神，麕羊瓮茧便青春。  
当年旱魃矜余虐，祷去阳侯失旧津。  

邓肃　姜池源庙二首  
博带峩冠新庙像，长衫紫领乐耕民。  
雨暘从此如常德，愿作常山荐号人。  

邓肃　谨次第三章  
海角谁能写客忧，童颜鹤发顾崇丘。  
风流君似东山谢，勋业余惭赤壁周。  
落笔敢陪风雨疾，扶筇时共水云游。  
明朝却羡先生去，万顷烟波醉莫愁。  

邓肃　靖节先生祠下  
五柳归来昔陶公，七闽召还今邓子。  
不将出处作殊观，便了陶邓先生死。  

邓肃　靖康迎驾行  
女真作意厌人肝，挥鞭直视无长安。  
南渡黄河如履地，东有太行不能山。  
帝城周遭八十里，二十万兵气裂眦。  
旌旗城上乱云烟，腰间宝剑凝秋水。  
雪花一日故濛濛，皂帜登城吹黑风。  
我师举头不敢视，脱兔放豚一扫空。  
夜起火光迷凤阙，钲鼓砰轰地欲裂。  
斯民嗷嗷将焉之，相顾无言惟泣血。  
仆射何公叩龙墀，围闭相臣臣噬脐。  
奇兵化作乞和歙，誓捐一死生群黎。  
游谈似霁胡帅怒，九鼎如山疑弗顾。  
郊南期税上皇舆，截破黄流径归去。  
陛下仁孝有虞均，忍令胡骑耸吾亲。  
不龟太史自鞭马，一出唤回社稷春。  
虏人慕得犹贪利，干乘载金未满意。  
钗钿那为六宫留，大索民居几卷地。  
六龙再为苍生出，身磨虎牙恬不恤。  
重城突兀万胡奴，杳隔銮舆今十日。  
南门赤子日骈阗，争掬香膏自顶然。  
忿气为云泪为雨，漫漫白昼无青天。  
太王事狄空金帛，坐使卜年逾八百。  
天听端在民心耳，苍苍谁云九万隔。  
会看春风拥赭黄，万民歌呼喜欲狂。  
天宇无尘瞻北极，旄头落地化顽石。  

邓肃　聚星行  
昴星下天扶汉德，长庚乃向开元谪。  
光芒相照数百年，一尊不得闻风月。  
何如今日出城闉，高堂共享无边春。  
风流皆在烟霞表，不数当年荀与陈。  
江湖我今方卷舌，君等上天环北极。  
箕斗虚名不必多，要斥旄头作顽石。  

邓肃　口占  
白鹤一去断消息，白鹤岭高高无极。  
仙人望汝久不归，珠花撩乱瑶海碧。  
当时同伴有飞鸾，雪浪欣天翻彩翼。  
世间千岁会重来，过眼不须寻鸟迹。  

邓肃　哭陈兴宗先生三首  
森森松竹锁春风，半掩柴门一径通。  
独步水云情似鹤，对人谈论气如虹。  
诗书当日三冬富，光燄他时万丈雄。  
忽驭冷风径归去，长庚依旧耿秋空。  

邓肃　哭陈兴宗先生三首  
虀盐昔者谩儒宫，苇白茅黄处处同。  
十载从公烦点铁，寸毫令我稍披聋。  
一泓渐笑牛蹄水，万里初观羊角风。  
欲反三隅嗟已矣，两行衰泪付春风。  

邓肃　哭陈兴宗先生三首  
满腹悲辛谁与言，叩门不应更依然。  
一斑昔我尝窥豹，五色还公自补天。  
新陇只今堪挂剑，枯桐从此不调弦。  
典刑今有阿戎在，定与相从对白莲。  

邓肃　哭施叔异  
天上楼成求后笔，今古共嗟李长吉。  
那知施侯更可怜，只向人间二十一。  
平生疾恶端如雠，高视青衫气横秋。  
岂惟落笔动惊俗，政事入眼无全牛。  
汗血共期千里足，狂风忽已摧秀木。  
生前万事且置之，白头老母将焉属。  
管鲍交情我最深，讣来一恸几失音。  
相思通昔不作梦，对床蟋蟀更秋吟。  

邓肃　荔子  
荔子有佳品，乃在府城东。  
我来方秀发，黄云几万重。  
遥知香味色，已具碎花中。  
凭栏一念足，不食意自充。  
人世如梦耳，当体色即空。  
谓是为真实，便可侑千钟。  
谓是为非实，真饱亦何从。  
虚实两无有，楼高雨濛濛。  

邓肃　邻家翁挽辞二首  
凛然风韵老尤癯，方寸经营包九区。  
窖粟巧为任氏策，缚船冷笑退之迂。  
深藏未肯骄僮仆，俭德端能率里闾。  
故使考终逾七十，不因财害似齐奴。  

邓肃　邻家翁挽辞二首  
高堂宴坐亦何忙，金水聊观毁与穰。  
远配刁间笼桀黠，未饶倚顿埒侯王。  
桑麻有亩今千计，牛马难言用谷量。  
可惜一朝螺变麦，千金无药治膏肓。  

邓肃　林提学挽词  
文阵曾惊贤士关，青衿袖手仰登坛。  
当年声价辉暘谷，晚节清贫奈岁寒。  
地下修文屈颜子，人间谈易失丁宽。  
传家赖有千人杰，三接天衢不作难。  

邓肃　灵应寺二首  
松篁拥翠入云间，雅称高人卷道闲。  
自是红尘飞不到，一溪流水绕青山。  

邓肃　灵应寺二首  
老木森森小径斜，淡烟横锁两三家。  
晚来欲写潇疏景，举目遥岑更望赊。  

邓肃　刘忠显挽词  
城头皂帜作云飞，城中不纵胡马嘶。  
虎狼那顾百万众，政期生载人杰归。  
天王遣公赴狂虏，胡奴列拜听奇语。  
军中相庆得左车，便觉笑谈混天宇。  
先生一笑凛长虹，此膝那屈穹庐中。  
平生数奇似李广，自许孤忠如鲁公。  
毡帐归来眦欲裂，北望紫微湮涕血。  
更期结草报君王，夜半无人径自绝。  
城门初开闻讣书，参骞哭往万人俱。  
义色忠躯略不变，忠言凛凛在襟裾。  
当时中国满朱紫，不臣女真即臣楚。  
闻公高节端不回，身虽亡恙气先死。  
英风吹到新冕旒，天恩夜破九泉幽。  
佳城可葬不可没，时有红光上斗牛。  
我昔从公子弟列，欲报公知效公节。  
公骑箕尾我谁依，独上山巅采薇蕨。  

邓肃　龙兴避难  
傍山怪石如蹲虎，绝顶去天无尺五。  
却披丛棘下山腰，丹碧照空飞栋宇。  
道人养道厌尘劳，避世只嫌山不高。  
那知行空老曼倩，窃食不遗王母桃。  
松桧参天门昼闭，碧玉撷蔬饭炊雪。  
百年冷坐无车音，一旦偕来真恶客。  
当知喧寂无殊观，出世何妨在世间。  
能致吾人师作古，龙兴今日始开山。  

邓肃　庐山  
平生作意庐山游，往来却贪吴越舟。  
陛下许臣鞭匹马，芒鞋因得款清幽。  
是时六月蒸炎暑，六合黄尘空一雨。  
上方冷翠袭衣襟，便觉笑谈在天宇。  

邓肃　罗知县挽诗  
闭门经史自优游，气宇凌凌上斗牛。  
从政逝将驱鸟鼠，传家那肯堕箕裘。  
人间端欲挥银笔，天上俄闻记玉楼。  
山北山南何处问，翩翩丹旐舞残秋。  

邓肃　落梅二首  
一夕狂风雨万英，醉扶筇竹踏疏星。  
归来衫袖天香冷，一洗人间龙麝腥。  

邓肃　落梅二首  
飘零不用叹春工，风味端期鼎鼐中。  
欲揽阳和归宇宙，何妨飞舞作先锋。  

邓肃　梅  
不顾冬残自在妍，笑将疏影弄婵娟。  
小轩不用垂帘幕，我醉花香自得仙。  

邓肃　南归醉题家圃二首  
填海我如精卫，当车人笑螳螂。  
六合群黎有补，一身万段何妨。  

邓肃　南归醉题家圃二首  
近辅暴迫狼虎，圣君德大乾坤。  
万里去黄金阙，一杯得杏花村。  

邓肃　凝翠阁陪李梁溪次韵  
栏前碧玉四围宽，满座清风文字欢。  
霜气袭人秋更爽，溪光耿月夜生寒。  
登临顾我那能赋，姓字从公遂不漫。  
此景此时难再得，相思但把锦囊看。  

邓肃　偶成  
我涉江东路，平地雪盈尺。  
明日登芙蓉，晴天开晓日。  
朼自婺源来，阴雨连朝夕。  
瘦马逼云际，又断檐间滴。  
顾我亦何人，市朝欲扫迹。  
平生诗酒交，落井仍下石。  
那知涉畏途，乃烦造化力。  
要知万里行，人谪非天谪。  
衡云霁韩愈，海市呈苏轼。  
君知此理不，鬼物护狂直。  

邓肃　偶成  
乘风上天款天语，天公不怒雷公怒。  
烟霄一斥下人间，豺狼旁午归无路。  
欲度三吴血盈川，欲泛九江兵闇天。  
扶筇却出徽城去，去天一握五危巅。  
水陆辛勤已足矣，雪花更开九万里。  
英雄困饿古犹今，莫学儿曹生愠喜。  

邓肃　偶成二首  
我生诗酒弄林泉，紫诏三呼出洞天。  
高视尘寰但蚊睫，冷看时辈耸鸢肩。  
山间已袖婴鳞手，物外今还钓月船。  
若使儿曹知此乐，人人同得地行仙。  

邓肃　偶成二首  
数椽茅屋傍山隈，野草如云径不开。  
小院纵横行蚁阵，孤灯明灭纵蚊雷。  
并包益见乾坤大，扫灭何时风雪来。  
磊块胸中何处洗，酒行到手莫停杯。  

邓肃　偶成三首  
苍苔白石两清幽，缥缈虹桥跨碧流。  
日过窗间腾野马，雨余墙角篆蜗牛。  
饥寒不作妻孥念，笑语那知天地秋。  
一炷水沉参鼻观，扫空六凿自天游。  

邓肃　偶成三首  
梦破南窗袅水沉，卧看素壁挂瑶琴。  
丝丝细雨晚烟合，阁阁鸣蛙蔓草深。  
但得瓮边眠吏部，不妨跨下辱淮阴。  
何时楼上登晴景，一醉聊舒万里心。  

邓肃　偶成三首  
万里归来卧白云，蚍蜉撼树政纷纷。  
大儿文举知何在，巨擘於陵亦谩云。  
空洞能容数百辈，蒙胧如见二三分。  
小槽谁有真珠滴，径觅吾徒作半醺。  

邓肃　偶题  
才薄难趋供奉班，归来作意水云闲。  
谪官谩说九年计，客枕曾无一夕安。  
渭水不应藏钓艇，淮阴便合起登坛。  
唤回胜景凭夫子，使我甘归苜蓿盘。  

邓肃　偶题  
一叶渔舠破晓烟，山环碧玉水连天。  
满倾竹叶倚红玉，天遣行云慰谪仙。  

邓肃　陪李梁溪游泛碧  
凉天夜无云，寒江秋更碧。  
冷照月华中，水天同一色。  
画船渺中流，三更群动寂。  
清风远相随，芦花秋瑟瑟。  
近山得桂香，隔烟起渔笛。  
楼台半有无，疑是化人国。  
我生本无事，钓竿勤水石。  
今宵更可人，仍侍君子侧。  
浪登元礼舟，本非谪仙敌。  
敛手看挥毫，光芒腾万尺。  

邓肃　霹雳松  
老干千年如削铁，蛰龙酿春未肯泄。  
阿香推车动地来，振起虬髭上天阙。  
砰轰一声惊倒人，雨势更挽银河倾。  
炎洲六月尘生海，一朝化作无边春。  

邓肃　遣妓  
吾从得酒便超然，何用红妆恼醉眠。  
密约自怜非宋玉，官差聊复浼梅仙。  
樽前起舞无鹹鹆，坐上求归似杜鹃。  
去去眼中无俗物，却将诗律绊春妍。  

邓肃　遣兴  
醉中飞梦到神清，夜半高楼借水明。  
下瞰寒溪凝水晶，孺子相呼同濯缨。  
楼上天人百宝璎，瑞色天香充栋楹。  
步云一曲语春莺，千山洗空烟雾横，  
酒醒帘外竹阴行，夜风更为芭蕉生。  
愁肠起向谪仙呈，梦境凭君指顾成。  
一开后堂花柳盈，香肌可万六出霙。  
佩玉步莲不自轻，寒眼那能更指令。  
春葱斜捧玉壶倾，真珠红滴浓无声。  
一醉花间岂易营，归来十日寸心萦。  
兰亭家风类帝京，为余亦复出花城。  
柳腰随风万里征，安焉不复数归程。  
坐令铁心宋广平，夜揩醉眼赏梅英。  
歌燕舞赵艺更精，遏云回雪未可评。  
人间不复数娥嬴，神仙游戏肉眼惊。  
我生不顾万钟荣，对花有酒即蓬瀛。  
高会何须四者并，赤脚亦能写高情。  
最恨苏公世公卿，家声往往九夷倾。  
风流阵中却寝兵，酒瓯但借邻姬擎。  
何日高堂钟鼓鸣，如我心醉如春酲。  

邓肃　秋日白莲  
竹外玻璃十顷宽，水芝高下刻琅玕。  
冷香翦翦秋风动，孤艳泠泠晓月寒。  
康乐气豪犹出社，易之韵俗更谁看。  
笑谈今日亲姑射，太华高吟不数韩。  

邓肃　瑞鹧鸪  
北书一纸惨天容，花柳春风不敢穠。  
未学宣尼歌凤德，姑从阮籍哭途穷。  
此身已落千山外，旧事回思一梦中。  
何日中兴烦吉甫，洗开阴翳放晴空。  

邓肃　闪宋左司韵  
往事无如今日新，銮舆一再冒胡尘。  
阳微阴极故多雨，柳怨花愁不忍春。  
已遣侈心倾虏帐，行收泪眼拜枫宸。  
眼前恶景君休问，胜负相资臂屈伸。  

邓肃　上先生  
疲马踏残月，荷策来泮宫。  
入门见先生，先生何雍容。  
循循言语能下诱，青蒿因得附长松。  
短檠挑灯一千二百夜，高谈雄辩磊落沃胸中。  
吾皇求士苦匆匆，不许先生久卧龙。  
玉鞭斜指长安道，只缘此去何犹从。  
呜唏吁，小轩从此冷如水，  
虀盐朝暮欣欣尔。空留绛帐照孤灯，  
窗外西风起寒苇。  

邓肃　送成材  
伯夷自甘首阳蕨，商臣不戴周日月。  
那知世人冷笑渠，却言冯道有全节。  
纷纷过眼万飞蚊，何如闭目日饮醇。  
议论不从流俗变，吾宗赖有谪仙人。  
谪仙品流居第一，射策王庭恣狂直。  
不知天上闻不闻，见说奸臣俱辟易。  
秋风鞭马衫蓝，一官聊渡试江南。  
群从相从得髯尹，家学当须与剧谈。  
江南风月归诗酒，二陆相从真得友。  
无人肯伴栟榈狂，为我唤回脱帽张。  

邓肃　送春  
宿雨初开万翠屏，相携云水自由身。  
寸心未逐莺花老，一笑能留天地春。  
傥得新诗同刻烛，不妨濁酒共倾银。  
往来一气何须问，蝙蝠飞时日正晨。  

邓肃　送丹霞  
白莲结社记前缘，偶到人间共一年。  
对学三生形已改，相逢一笑性犹全。  
法缘振地公今佛，逸思磨天我亦仙。  
明日清风飞短棹，羡师先去得林泉。  

邓肃　送丹霞  
山压浓阴势欲颓，阿香推车振不开。  
君来论诗风四起，挽出羲和照九垓。  
别君八年惊电扫，霜髭已伯童颜好。  
逝者姑从造物流，吾人一笑初不老。  
明朝飞锡过平津，浩歌归耕陇上云。  
岩窦不应藏一滴，要须化作无边春。  

邓肃　送李丞相四路宣抚  
冷风吹海烟雾开，绣衣使者天上来。  
手持天书传天语，促起天下豪杰魁。  
下堂拜命汗如雨，上堂鸣鼓旌旄举。  
要令南国生清风，不辞马上蒸溽暑。  
平生直气高苍穹，四海草木闻威风。  
业以自任如伊尹，那使流言动周公。  
君臣今日机锋契，六十九州归重寄。  
屠龙事业警狗偷，谈笑定缚吴元济。  
功成上天相都俞，指呼瓦皪化华胥。  
日陃农桑三万里，二十四考书中书。  
我今流落穷吞纸，蟾蜍爬沙鞭不起。  
归欤自筑茅三间，为作野史书雄伟。  

邓肃　送李君上洞天  
北风于喁万窍号，落雪纷纷燖鹄毛。  
好向高堂护帷幕，新醪入脸殷春桃。  
居士何为嚣不顾，叩户长歌辞我去。  
行行逸兴高白云，千里江山入芒屦。  
问君无乃急所求，笑指南安作胜游。  
南安教师初不死，一闻消息即归休。  
嗟我平生污诗酒，未能赤脚走岩窦。  
在家自得忘家禅，托问教师印可否。  

邓肃　送李司录西赴  
晴云耸奇峰，烈日破昏雾。  
谪仙有行色，朋僚伤远送。  
嗟哉君子人，簿书久倥偬。  
文星应长庚，劲气模蟚蝬。  
幡然玉京去，伫听朝阳凤。  
岩野岂能留，端肖高宗梦。  

邓肃　送李状元还朝  
元戎帘幕海滨开，谪仙骑鲸天上来。  
尊前谈笑赞筹画，一洗八郡无氛埃。  
功成挥鞭朝玉阙，九重阊阖开春色。  
要传天意下人间，翰苑政须万人杰。  
我今去国已五年，天子令伴黄冠仙。  
邂逅相逢君复去，林泉还我擅云烟。  
君去上天款天语，莫畏雷霆作强御。  
人间疾苦欲扣天，天门嵯峨隔云雨。  
红巾十万今已无，致此红巾本何如。  
拨乱傥知原始末，制梃自可鞭匈奴。  

邓肃　送吕友善  
火云烧空汗如雨，江北江南俱豺虎。  
君侯不顾溪山幽，鞭马一朝去莫御。  
挽君少竢秋风清，君言倚门有双亲。  
千里归从彩衣舞，死生不计万钟轻。  
过眼纷纷青与紫，颠倒重轻真可鄙。  
凭君天上整乾坤，自古忠臣多孝子。  

邓肃　送思道福唐  
狂风一过天如洗，四卷阴云空万里。  
高楼月色三更寒，鱼歌相应起寒苇。  
一樽初对谪仙人，只用澜翻细论文。  
半夜拂衣翩欲往，飘飘逸兴凌秋云。  
破浪扁舟一叶细，问君去去端君意。  
笑言演峡隘心胸，要观闽海浩无际。  
顾我虀盐尚泮宫，安得化云便从龙。  
好景欲观今未遂，凭君驱入锦囊中。  

邓肃　送许丈赴行在  
狄犬夜吠夷门月，乾坤易位人泣血。  
那知千官舞蹈回，马上洋洋面不热。  
许侯逆风敢孤骞，黄金围腰挽不前。  
大明升天狐兔遯，再拜丹墀吾节全。  
我时上天恣狂直，权臣舌端飞霹雳。  
当时陷阱皆交游，侯独临存真铁石。  
此来邂逅一笑间，夜倾闽酒赤如丹。  
胸中磊块浇未下，征旆匆匆又吴山。  
山前鲛鳄翻平陆，杀人如麻未充腹。  
凭君仗剑追祖风，坐令四海桑田复。  

邓肃　送游教授  
世事龊龊饥寒语，恩怨嘈然相尔汝。  
蝇营狗苟端可怜，不见秋风黄鹄举。  
君看三山夜降神，钟成人杰超不群。  
堂堂劲气薄霄汉，藐视四海岂无人。  
箪瓢陋巷谁知己，自足一樽钓秋水。  
谁使文星射紫微，天书遂敕川龙起。  
笑来南国开绛帐，议论清明森万象。  
已令炉锤无顽金，九万却抟羊角上。  
飘飘归兴凌秋空，莫恨丁宽易已东。  
天生若人不私子，当令四海遍春风。  

邓肃　题步瀛阁  
玲珑画阁入鸿冥，隐约鸿冥入太清。  
紫气氤氲随步去，青霞杳霭逐行旌。  
桃花浪透三山近，龟角屏高七朵横。  
解逐梅仙在尘世，谁知尘世有蓬瀛。  

邓肃　题吹衣亭  
马上衣衫涴尘土，敛板权门腰伛偻。  
冷风天上呼不来，厚颜如甲汗如雨。  
星郎高韵凌云烟，天籁唤归酌流泉。  
人间热恼醺不到，亭上鹤衣飘欲仙。  
君方醉乐人愁绝，何如御此登天阙。  
叩天借取衣上风，吹下九州作春色。  

邓肃　题梅斋  
江边芦苇风飕飕，东君一点破寒愁。  
窗间疏影横春瘦，枕上冷香寻梦幽。  
夜半竹折惊残雪，醉起捲帘千山月。  
肺腑洗空龙麝腥，落笔天香斗清绝。  

邓肃　题天庆观  
真人蹑身凌紫霞，下悯濁世长咨嗟。  
崇楼杰阁耀金碧，开阐至道非雄夸。  
仙茅连山可度世，守此规规如井蛙。  
灵云一笑万事毕，到今福地空桃花。  

邓肃　题显亲庵谨次严韵  
寒芦败苇秋风严，魏紫妙黄春色妍。  
谁能不随天地转，开阖自我古无前。  
秋花忽从三月盛，引得好诗来相庆。  
为见漫空儿女姿，义气稍回君子正。  
我顷失鱼缘钩直，抱璞未酬不须泣。  
天生我辈岂偶然，但驱百怪归篇什。  
惭愧梅仙情最亲，期我看花三省身。  
已趁春风聊一笑，更仿秋霜不改春。  

邓肃　题枕碧阁  
清流绳断炎洲境，松响挟将寒意来。  
坐上逸情留不住，欲随风月过蓬莱。  

邓肃　玩芳亭  
蔓草芊芊迷旧圃，日号狐猩走鼯鼠。  
世欲去之嗟未能，竭力米盐汗如雨。  
先生人间第一流，目中万事无全牛。  
害鸡已觉无多子，斩新亭柳作清游。  
纷纷姚魏争黄紫，醉眼虽观心似水。  
但搜佳景付吟魂，吐作新诗烂盈纸。  
惭愧知音太史公，为榜佳名字画雄。  
二公连茹归霄汉，此亭万古扬清风。  

邓肃　万卷堂  
世人无远韵，挟策干浮云。  
识字仅有数，得志无短檠。  
太丘妙家法，不肯卤耕耘。  
藏书浩无际，兀坐观沧溟。  
寒陋鄙李邕，假书勤朝昏。  
过眼如杜甫，散为笔下神。  
一家今四杰，射策到王庭。  
自视犹细事，家塾方讨论。  
嗟我未闻道，政作钻纸蝇。  
会同阿戎去，从公问斲轮。  

邓肃　无题  
风行水上偶成文，暖入园林自在春。  
换国虽工非我有，呕心得句为谁珍。  
三生戒老诗堪画，千古长庚笔有神。  
不用临风叹奔逸，箪瓢一笑舜何人。  

邓肃　西庵饯春  
傍水禅房半掩门，乍晴帘幕採黄昏。  
风驱红雨春何在，酒入香肌玉自温。  
勿笑饥肠充笋蕨，须将醉眼盖乾坤。  
杖头理有百钱在，明日还寻未到村。  

邓肃　喜雨二章  
万里炎洲政郁蒸，阿香搥鼓忽砰轰。  
云驱铁骑千山合，雨挽银河一夜倾。  
龟坼有田皆灌灌，蝟毛无稻不生生。  
高楼破晓朱帘卷，六合无尘万象清。  

邓肃　喜雨二章  
暘虫赫赫欲流金，夹岸垂杨失翠阴。  
已恐人间被汤旱，谁从天上作商霖。  
崇墉定有千箱积，果腹同倾四海心。  
我亦不须忧脱粟，聊赓既醉入瑶琴。  

邓肃　戏洪丞  
万里归来云水乡，逢春得酒且彷徨。  
好贤谁似双松吏，使我时终一石狂。  
忽与高唐来鼠目，却令朱户锁梅妆。  
先生取瑟吾知己，安得从今不举觞。  

邓肃　戏题  
我欲开樽百物无，邻家酒熟各觞吾。  
扶杖出门又应供，三生恐是宾头卢。  

邓肃　戏天启作时文  
君不见晋阳作垣期自固，中藏荻蒿劲箘簵。  
知音会遇张孟谈，安赵有才终一顾。  
人生会遇自有时，两股何须欲置锥。  
快将好景供诗酒，嗟嗟戚戚非男儿。  

邓肃　戏王子和  
豪华相陵豆粥石，坐上珊瑚碎三尺。  
那知萧条洙泗间，灶火不星连七日。  
我生不复饯文穷，醉眼从来四海空。  
一饱便令百忧失，三台红陈等万钟。  
君家况有柳枝弱，客恶不容主人恶。  
造门果腹姑置之，杜陵寒眼凭君廓。  

邓肃　戏吴少綿  
短檠对君同泮水，虀盐不给穷吞纸。  
君今载纸连数艘，贫富相悬九万里。  
崇宁政事先方田，纷纷讼牒乱云烟。  
祗今列屋饱虫蠹，官折羊酒寿高年。  
夫子谈笑收余庆，不复尘埃生釜甑。  
便当痛饮天津桥，一网尽呼天下俊。  

邓肃　戏颜成端友  
一天梅雨乱缤纷，二陆超然乐事并。  
师命炙牛携越妥，相如涤器对文君。  
闭门嗟我如孙敬，载酒谁人过子云。  
窥窦有心公肯否，要将文字杂红裙。  

邓肃　小饮  
断臂一朝续狼肉，楛矢漫空夜相逐。  
海凫乱飞三丈毛，蓝田不行四寸玉。  
何如南岳追祖风，云间坐致桃李秾。  
笑尽酒船三百斛，醉吹箫管上晴空。  

邓肃　谢丹霞老师  
丹霞修何行，天花雨红英。  
草莽化金碧，宴坐十年成。  
落笔多奇语，酬唱皆名卿。  
微言寄祸福，无心天籁鸣。  
顷年来七峰，见我眼增明。  
西来的的意，一语贯三乘。  
坐令尘土人，弹指悟无生。  
别来今许久，夜梦飞爽灵。  
新诗忽入手，春风死草萌。  
公以慧生定，我自明而诚。  
相望虽千里，秋风共一清，  
去去勿作念，明鉴无将迎。  

邓肃　谢见招者  
机锋不契更何图，便合浮杯出上都。  
此去定须安短褐，平生那肯曳长裾。  
回天傥是奇男子，绾印原非大丈夫。  
挥手出门殊不恶，一帆秋水及鲈鱼。  

邓肃　谢李舍人题额  
寸草春未报，秋风树不停。  
三年真忽尔，过隙白驹奔。  
庐坟吾岂敢，北堂有老人。  
作庵居释子，佛事勤朝昏。  
太史怜此意，高额揭显亲。  
梁间垂玉箸，壁上霭飞云。  
顾我何为者，传家空一经。  
栖迟已三十，寒灯尚短檠。  
此辕将适楚，捩手或翻羹。  
那能为亲显，只可充添丁。  
但念我先人，白首困飘零。  
射策不逢赏，青衫脱王庭。  
今焉逢太史，发挥身后名。  
坐令九泉下，冷骨复生春。  
显扬政在此，松楸万世荣。  
作诗敢论报，欲为肌上铭。  

邓肃　谢吕友善见和  
扶筇西去谩寻春，独学无人沐且熏。  
便欲问津从桀溺，当时折槛愧朱云。  
阴霾满目凭谁扫，芳草莲空未易耘。  
家学定须兴尚父，威声一振九夷闻。  

邓肃　谢吴少綿和  
茅斋对语夜生春，帘幕低园沉水熏。  
冷坐顾余心似铁，题诗羡子气如云。  
山巅有蕨应同采，郭外无田可独耘。  
市酒盈樽且狂饮，儿曹昵昵不须闻。  

邓肃　谢虞守送酒  
瑟瑟严风鼓蓬户，对话春围两亡趣。  
使君送酒唤春来，坐使漫空翻柳絮。  
雪榭悬知雪未消，一目千里皆琼瑶。  
诗仙冷坐清入骨，便合九万抟扶摇。  
回首故园归未得，天意留人亦奇绝。  
我今幸得贤主人，公亦未易有此客。  

邓肃　谢朱乔年  
归帽纳毫真得策，要笺留带计何疏。  
公如买莱苦求益，我已忘要何用渠。  
闭户羽衣聊自适，堆窗柿叶对人书。  
帝都声价君知否，寄付新传折槛朱。  

邓肃　邂逅宇文  
闽山去天余尺五，渔浦撼舟滨九死。  
临水登山万里来，却向春围饮墨水。  
白云目断无飞翰，夜将剑铗於谁弹。  
世人相马例嫌瘦，饿死首阳不作难。  
侧闻天下有人杰，洗出新诗耿冰雪。  
年来亦复坐文穷，空使品流居第一。  
抠衣浩歌起相从，雨意那忧泼墨浓。  
匆匆对语一笑粲，万斛穷愁一洗空。  
公今清誉高星斗，我乃栖迟事奔走。  
收拾政赖退之豪，瘦寒不复麾郊岛。  

邓肃　岩桂  
雨过西风作晚凉，连云老翠出新黄。  
清芬一日来天阙，世上龙涎不敢香。  

邓肃　宴坐轩  
客食突不黔，马上肉消髀。  
所得知几何，此生亦茅靡。  
何如丰岩公，一室万缘止。  
竹林能清幽，岩窦富奇伟。  
关门寂无人，烧香坐隐几。  
今年忽猿惊，杖屦数百里。  
持此凝宴坐，老师一启齿。  
我岂死灰如，春风吹不起。  
请君看九渊，止水即一洗。  

邓肃　谒南斋诸友  
青青门外竹，练练涧中流。  
水竹自相激，天壤无炎洲。  
我友有高韵，来为扶策游。  
氛埃飞不到，轩窗寸寸秋。  
高文穿天心，细字编蝇头。  
气豪欲骑月，志锐定焚舟。  
我来初过雨，衣衫空翠浮。  
平生百斛尘，一洗空不留。  
归来短檠下，清风入梦幽。  
不知白莲社，肯容灵运不。  

邓肃　咏史二首  
雨过东山春意浓，但携桃李步春风。  
眼高四海无勍敌，百万胡奴一□空。  

邓肃　咏史二首  
五湖范蠡携西子，三国周郎嫁小乔。  
盖世功名聊唾手，何妨樽酒醉妖娆。  

邓肃　游东山  
草木得新露，袭人吹冷香。  
泉水夜相激，衾枕自清凉。  
我携谪仙人，眉目秀而长。  
高怀洗尘累，抵掌论老庄。  
若人不世有，此景那可忘。  
终当跨皓鹤，同作云间翔。  

邓肃　游鼓山  
兰桡舣岸雷霆骇，疾雨狂风欲翻海。  
吾人作意水石间，素志岂因风雨改。  
悟适当如未悟人，衡山不知为开云。  
鲁阳莫试挥戈手，郭泰何妨垫角巾。  
山僧导我飞芒屦。要看渠师得道处。  
雪喷鼎烹一斥回，千古涧流不东注。  
我笑教师太豪雄，故令鬼物窥吾踪。  
安得廓然无圣解，苍崖依旧飞白龙。  

邓肃　游山  
花柳年来不忍春，出郊聊复写忧熏。  
天因御史欲飞雨，山为文公却霁云。  
寸舌不须论理乱，一犁安得遂耕耘。  
凭君且尽杯中物，酒恶花香自在闻。  

邓肃　与郭舜钦朝请  
成均冷坐穷吞纸，额叩龙墀滨九死。  
背负琴书偶生还，赖有春风满故里。  
故里渺居天一隅，因仍蔓草不堪除。  
多谢先生肯游刃，号令雷霆一扫驱。  
旧弊忽消新庆长，老稚相携纷击壤。  
坐使牛蹄一泓中，九万共抟羊角上。  
只恐朝廷急英雄，割鸡不用烦屠龙。  
政须太山来压卵，金阙唤回小令公。  
陋巷嗟余空四壁，饿死平生无枉尺。  
知音今有昌黎公，玉川得卧三竿日。  

邓肃　雨花轩  
君不见解空宴坐寂无侣，宝花忽尔窥岩户。  
已将精进耸人天，是用色相旌其苦。  
又不见毗耶居士坐高堂，四落天花趁挥麈。  
若人犹有空可谈，真机何处遁天女。  
丰岩寂寂梵王家，谁把幽岩名雨花。  
我知此诚齐人耳，但识解空与毗耶。  
谁知丰岩了无取，口角澜翻初不语。  
吾宗未出天莫窥，岂复有花可为雨。  

邓肃　玉山避寇  
前年十月间，胡兵满大梁。  
小臣阻天对，血涕夜霑裳。  
去年十月间，左省谪征商。  
扁舟归无处，江浙俱豺狼。  
今年十月间，叛卒起南方。  
官兵且二万，一旦忽已亡。  
一身幸无责，奉亲走穷荒。  
天宇如许大，八口无处藏。  
空山四十日，画饼诳饥肠。  
朼来古招提，和气霭修廊。  
迎门有禅伯，梵行照穹苍。  
却念客无归，烧猪饭苏郎。  
方袍二百指，祖灯其复光。  
中有护法人，义气干天枪。  
倒床得甘寝，不知冬夜长。  
明朝曹夫子，破浪飞危樯。  
入门郁春色，满船载琼浆。  
高谈惊霹雳，佳句刻琳琅。  
那知奔窜中，一乐得未尝。  
何当扫阴雪，四海共春阳。  
便携我辈人，浩歌归醉乡。  
世事如奕棋，臧否均亡羊。  
蓑衣可钓月，底处是金章。  

邓肃　云际岭  
苍苍九万里，拍塞雨天葩。  
云际在天上，我去更携家。  
不知山高低，晶荧浩无涯。  
回头见侍香，濛濛隔琼花。  

邓肃　云际岭  
狂直初无涉世才，雷公斥下九天来。  
面冲风雪吹三月，马避干戈易四回。  
带雪烧柴平体粟，沥槽沽酒慰饥雷。  
如闻明日登闽岭，茅舍春风夜满怀。  

邓肃　再次前韵二首  
萧条门巷半莱高，杯酒田间亦自陶。  
採栗久要工部拙，骑鲸偶厕谪仙豪。  
狂波故作风雷噫，逸兴何妨日月高。  
胜景赖君佳句压，胸中江汉更滔滔。  

邓肃　再次前韵二首  
琢磨佳句敌离骚，赖得朋来漉酒陶。  
时遣纡余资卓牵，更将华妙济雄豪。  
阁临巨浸南溟近，帘捲晴空北极高。  
更约高谈句法外，可怜天下政滔滔。  

邓肃　再次韵  
我闻张微子，仰天能服雾。  
又闻填海神，挥鞭石欲骛。  
二子呼不来，登山自纠屦。  
雷鼓速云阵，忽忽千岩布。  
谁云九万隔高穹，玉女笑眼逼人红。  
银浦遂倾瓜蔓水，雪浪欲浮天梁宫。  
孤孙得糟时哺翁，汎汎浮家烟浪中。  
竞呼力士来西域，临江吹缩十丈龙。  
那知夏雨逢甲子，身如猪鸭不须鄙。  
赤松作此岂无谋，门生主兵渠主水。  
长江正欲截苻坚，夜亡智伯水如天。  
此功朝成暮可霁，便当对月饮青田。  
一雨从今十日约，要赓丰年入弦索。  
凭君唤取阿戎俱，笑上天门同软脚。  

邓肃　再次韵谢之  
四海王信州，志气老益壮。  
家学九夷闻，人物万夫望。  
若使在庙堂，天下无怨旷。  
胡为一叶舟，也泛闽溪浪。  
顾余真断梗，江淮付摇漾。  
逢人辄倾倒，涉世无堤障。  
既念越人瘠，仍欲郑声放。  
斥下九天来，宜似幽怪长。  
邂逅忽相逢，琥珀倾新酿。  
大急赓歌诗，胸臆赖舒畅。  
我语无余韵，日书甲乙帐。  
得君驱鳄手，不忧潮阳瘴。  
三年去国心，海隅日悽怆。  
东家久不燔，稚子将无饷。  
诗成皆置之，万事吾不仰。  
那复思重裘，区区欲止谤。  
明朝更可人，芒鞋穷好尚。  
遥知翠微中，高谈得纵傥。  
至乐黡糵间，虚名钟鼎上。  
轻重不须论，杯行且酬唱。  

邓肃　再次韵谢之  
昌黎论佛骨，南行气亦壮。  
卖书请镂玉，却起北归望。  
香山最风流，诗酒事夷旷。  
那知闻琵琶，泪溅九江浪。  
此身苦海中，风波随荡漾。  
妄见分南北，无乃眼中障。  
嗟我果何人，楚狂本天放。  
外物不须论，有身今已长。  
斥归水云乡，日醉莲花酿。  
茗饮过陆羽，禅悦得文畅。  
安此更何求，万里脱毡帐。  
死生则置之，北邙岂俱瘴。  
使君怜我愚，了无逐客怆。  
谓我耕白云，不独齐眉饷。  
诗来觅欢处，光芒不可仰。  
欲醉桃李春，那忧贝锦谤。  
赤脚敢云无，社舞非时尚。  
侯门列蛾眉，一见吾其傥。  
抛砖此当先，积薪君在上。  
更为李与苏，两家按新唱。  

邓肃　再和宰公二首  
谁向人间脱甑蒸，烦公大句激雷轰。  
高才自是百夫特，出语当令四座倾。  
霖雨虽从天上降，烟云要自笔端生。  
吹嘘六合无凡骨，例欲乘风款太清。  

邓肃　再和宰公二首  
斗枢不见走蛇金，万里晴空无雨阴。  
郗扇虽交更挥汗，嵩车才出辄成霖。  
诗如翻水惊黄绢，力可回天在赤心。  
百里敢烦天下手，丰年无事但鸣琴。  

邓肃　再用南斋韵谢  
沙溪清可啜，远山翠欲流。  
翩然航一苇，浩歌入芦洲。  
高堂上木杪，幽人事胜游。  
但足箪瓢乐，不知天地秋。  
我笔嗟无口，冥搜空掉头。  
何如三才杰，等是济川舟。  
开卷腾光怪，天上卿云浮。  
阿云又嗣音，吾砚不欲留。  
平生浪诗声，寒虫号清幽。  
已对狂道士，从此敢吟不。  

邓肃　再韵明复和来  
男儿匹马追风嘶，朝燕暮越去如飞。  
谈笑功名在钟鼎，卵破草折驱胡儿。  
悲吟误学愚溪柳，落笔幸无龙蛇走。  
诗成不直水一杯，谁解金龟与换酒。  
能言嗟我闭雕笼，九万扶摇政属公。  
好振雷威养霖雨，要须奏赋未央宫。  
游戏诗坛整部伍，笔锋光怪横天宇。  
异时请赓七月篇，恶食卑宫赞神禹。  

邓肃　招成老  
万窍于喁北风烈，乌云贴地欲飞雪。  
醉乘一叶上玻璃，忽霁阴威行夜月。  
凤凰山头想大颠，芒鞋竹杖弄清泉。  
胸中得句自春色，散入草木胜云烟。  
安得今宵对挥麈，快然别作二岁语。  
遥知今吾非故吾，便当刻烛追风雨。  

邓肃　昭祖送韩文  
两鸟相酬不肯休，欲令日月无旋辀。  
斯文未丧得韩子，扫灭阴霾霁九州。  
古来散文与诗律，二手方圆不兼笔。  
独渠星斗列心胸，散落毫端俱第一。  
陋巷嗟余四壁空，恶本雕残付蠹虫。  
虽得一班时可意，鱼鲁纷纷意莫穷。  
好古谁似城南杜，平生不矜润屋富。  
力刊善本妙毫厘，日费千金曾不顾。  
老藤截玉奴侧理，千古松煤腾碧烟。  
入手五行俱可下，兀兀短檠忘夜眠。  
我生嗜好随时改，独有此书心不解。  
欲酬厚意锥也无，更为先生作阿买。  

邓肃　质夫和来  
我生不顾四壁空，千金买笑醉春风。  
半夜酒红潮玉颊，亭亭秋水影芙蓉。  
作文忽慕元和格，送入贤关亲眉白。  
遽闻皇甫语穿天，渊源盖是退之客。  
琢句出人数等高，要令天下无英豪。  
击节一观百忧失，不觉此身犹布袍。  
平生自足牛蹄水，为公辟易数百里。  
愿得佳句时飞来，此间幸有子期耳。  
雨意朝来犹许重，安得相从恣嘲弄。  
虀盐充腹灯一萤，兀坐亡聊真梦梦。  
会鞭匹马城东陬，对床臭味两相投。  
归来笔下饱奇怪，不须更事子长游。  

邓肃　仲子叔明二邦君兼济子安德和文明四使者同过逐客於文殊偶食无肉客  
谪宦亡聊又出奔，敢期冠盖也临存。  
豪华自厌蒸人乳，冷落能来叩席门。  
莫叹愁肠充苜蓿，从来醉眼盖乾坤。  
相知政在世情外，赐达回穷不足论。  

邓肃　子安提举二首  
南奔千里已途穷，更向长江避贼锋。  
十口未容谋去住，片帆那暇择西东。  
乞钱不忍从司业，食粥新来似鲁公。  
赖有诗情摧不老，时将新句吐长虹。  

邓肃　子安提举二首  
征鼓驱人夜发船，别来无处写忧煎。  
高吟自答{口幽}嘤啸，旅食时开郁屈筵。  
君去青天才尺五，我今白发已三千。  
何当却饮南湖月，颠倒衣裳舞谪仙。  

邓肃　紫芝和来  
雨余榴火欲烧空，宫槐老翠闇薰风。  
即今此景那可恃，忽观玉露泣芙蓉。  
请公文急出新格，　　变茅黄兼苇白。  
坐令鼠辈扫地空，毋使再来相主客。  
异日光芒李杜高，声价岂但一时豪。  
故应高视空四海，纷纷过眼万银袍。  
我生作意游弱水，蓬莱杳隔三万里。  
何如平地揖诗仙，一洗从来郑卫耳。  
期公便作九鼎重，云水未容扁舟弄。  
漫天霖门在胸襟。半夜吹作高宗梦。  
鬼方月窟虽殊陬，愿治之心辄相投。  
泽民事业无多子，要使人人鼓腹游。  

邓肃　自嘲  
踪迹平生半九区，醉倒时得蛾眉扶。  
连年兵火四方沸，一饱鸡豚半月无。  
住世今非孔北海，分司自到宾头卢。  
卷帘月色招人醉，三百青铜径自沽。  

邓肃　醉吟轩  
渊明句法古无有，头上幅巾供漉酒。  
李白豪篇惊倒人，举目望天不计斗。  
二子风流不可追，公作幽轩为唤回。  
长鲸渴兴沉江海，锦囊妙句生风雷。  
安得一廛在公侧，时时去作孔融客。  
愁肠得酒生和风，也向毫端写春色。  

邓希恕　句  
龟鹤与群同寿隽，貂蝉相映半时贤。  

邓希恕　游道岩观有引  
乘云不到玉皇家，岩上仙桃几度花。  
今日喜偕三益友，看来丹灶炼黄芽。  

邓希恕　游道岩观有引  
石敲新火煮云腴，细讲濂溪太极图。  
此去不知千载后，有人来讲此图无。  

邓犀如　华盖山  
日沈露下不胜寒，绝顶江南第一山。  
脚底云平疑可步，身边月近似容攀。  
诸天合在虚无际，清磬应闻缥缈间。  
秋拚今宵不成寐，遇风高处着仙班。  

邓犀如　槐林院二首  
野色寒如许，山容瘦不禁。  
因闲携竹杖，乘兴宿槐林。  
衲子蒙头坐，骚人拥鼻吟。  
南柯休入梦，轩冕本无心。  

邓犀如　槐林院二首  
竹树参差合，川原远近分。  
旛旛晴后见，钟磬夜中闻。  
野碓闲春水，春桥冷度云。  
庭空游客散，鸣鸟自呼群。  

邓洵美　和李昿  
词场几度让长鞭，又向清朝贺九迁。  
品秩虽然殊此，岁寒终不改当年。  
驰名早已超三院，侍直仍忻步八砖。  
今日相逢番自愧，闲吟对酒倍潸然。  

邓有功　贺刘掞赴召史馆校勘  
秋堂风露声唔咿，青灯一点昏两眵。  
蟫鱼蠹纸老白日，未识心宇包黄羲。  
麟胶饮尽霜兔泣，俪花斗叶纷奇姿。  
少年轻裘舌秦衍，睥睨六印京尘缁。  
平生眼底厌糠秕，自对春风乐沂水。  
搜奇抉怪问子云，载酒归来成独醉。  
金刀喜有南邻翁，曾吹藜焰丹霞峰。  
白云满榻呼不起，倒闭日倚伏酣秋空。  
紫皇一夕下纶旨，细祓丹铅勘文字。  
会将一语赞阳秋，高入九天卑九地。  
圣明勋为琬琰储，不独焜燿冰衔书。  
两朝蒷辑摩日月，往往呼喝羞庭衢。  
庐陵健笔人莫赎，南丰瓣得竟谁续。  
西江浩浩流古今，莫遣白头愧青竹。  

邓有功　客信丰寄刘起潜  
怪得寒灯昨夜花，五更归梦倏还家。  
多情儿女伤离别，争挽征衫问鬓华。  

邓有功　客信丰寄刘起潜  
鱼苗客子去成群，野笑狂歌慢慢行。  
三十里头齐顿住，闻官早过吉州城。  

邓有功　客信丰寄刘起潜  
锦衣戍卒竖霜矛，弹压盐丁过岭头。  
三月闻韶堪叹息，南中还是一年忧。  

邓有功　客信丰寄刘起潜  
岭南咫尺莫如虔，和暖严寒别有天。  
一夜诗魂清到骨，晓霜封却钓鱼船。  

邓有功　送曾子华游赣  
丈夫达有遇，出令走千里。  
焚香玩太空，宴坐尘不起。  
云胡子曾子，不自乐沂不。  
风烟挟两袖，足跟尚芒履。  
持被直承明，三省良未忆。  
观君气如虹，接淅亦可美。  
昔年子长游，落笔妙信史。  
三苏出岷峨，文章仰欧子。  
此行崆峒岭，万事宁足侈。  
郁孤有奇观，佳句公摩洗。  
予生事斗室，出若畏澜蠡。  
长安歌狭邪，神鼎铸螭鬽。  
穷通匪同途，动静实一理。  
时止复时行，愿与参此义。  

邓有功　玉山道士  
玉豩豩上雨声乾，日暮东风客衲寒。  
数树梅花吹作雪，行人犹自倚阑干。  

邓元奎　挽赵秋晓  
文星陨向凤台城，凶讣传来验奠楹。  
天若假年加富贵，人生梦枕做功名。  
谪仙诗在晚唐重，坡老身亡两蜀轻。  
豪迈如今存者几，惜乎吾道重伤情。  

邓远举　句  
翠云卧石千岩冷，黄叶呼风万里秋。  

邓允端　古乐府  
梧桐叶落秋容早，夜夜寒蛩泣衰草。  
凤钗金冷鬓云凋，可惜红颜镜中老。  
音尘望断沈双鲤，唤起相思何日已。  
琐窗人静月轮孤，六曲屏山冷如水。  

邓允端　过处士山斋  
一室萧疏甚，禅床印佛宗。  
树阴生石藓，茶鼎带松风。  
去去水千里，行行山几重。  
佩琴与诗卷，回首翠微中。  

邓允端　绝句  
楚岸卸轻帆，停舟曲江曲。  
日暮塞鸿归，春水平桥绿。  

邓允端　遣兴  
得志心偏壮，谋生事转疏。  
雨蓑春种药，月案夜抄书。  
穷达虽同道，功名不定居。  
凭谁报消息，为问近何如。  

邓允端　秋兴  
轻烟漠漠锁晴岚，野水溪边小驻骖。  
日暮征鸿落何处，似将风景过江南。  

邓允端　涉江采芙蓉  
涉江采芙蓉，欲采寄所思。  
所思今何在，望断天一涯。  
将花照秋水，秋水清且漪。  
行乐不得再，日暮空凄悲。  

邓允端　试笺  
拨开宿火起炉烟，留得馀香伴夜禅。  
落尽碧桃春不管，东风却放柳飞绵。  

邓允端　题社友诗稿  
诗里玄机海样深，散于章句敛于心。  
会时要似庖丁刃，妙处应同靖节琴。  
韵胜想君言外得，字新令我意边寻。  
痴人说梦终难信，何日樽前取次吟。  

邓忠臣　曹子方用釜俎字韵赋诗见遗予洎张文潜晁无咎蔡天启因以奉酬并示四  
长爱陈思咏萁釜，几年不见徂南土。  
朼来相逢翰墨场，夜窗共听空阶雨。  
跃马蔡卿能齧肥，好书张侯期饮乳。  
晁令知从博士迁，智囊不厌传经苦。  
於兹邂逅如夙契，瞔我劬劳勤晤语。  
诗成乍变龙虎文，笔落更惊鸾凤舞。  
我将隐遁山林姿，公等整顿乾坤户。  
分同斥鶠抢榆枋，难伴犠牛登鼎俎。  

邓忠臣　初伏大雨戏呈无咎四首  
大明放朝官避暑，长廊倏倏绝尘土。  
汉家宫殿敞千门，紫阁拖云洒甘雨。  
雷帡电笑洗蒸郁，荡荡青天滑流乳。  
忆昨三年田舍中，六月正服农家苦。  
岂望生还直旧庐，得见张晁说新语。  
初听钧天骤窃抃，正似声闻躩起舞。  
喜乘初凉与晤歌，不忧庭潦垫垣户。  
径携斗酒相就醉，更置双鲤充君俎。  

邓忠臣　初伏大雨戏呈无咎四首  
汗流龟趺如炊釜，蜉蝣飞空蚊运土。  
眼看织云上太清，曾不崇朝八荒雨。  
金柔火老旱太甚，咀嚼冰雪如饧乳。  
丰隆列缺及时来，苍生解除焦焚苦。  
张侯不辞茅屋漏，倚柱长吟可人语。  
爱君豪猛为君和，抚剑悲歌终起舞。  
南城酒垆醅新泼，不独黄公当门户。  
满酤鸱夷极欢酌，细摘园蔬供鼎俎。  

邓忠臣　初伏大雨戏呈无咎四首  
突洽尘鱼生甑釜，十年都城困风土。  
不辞挥汗过三伏，败屋怯听滂沱雨。  
张侯作诗召清风，渴读如饮雪山乳。  
笑我形容太瘦生，我亦悔前用心苦。  
晁子迭唱亦起予，两从终日同堂语。  
奈何拘学技艺穷，跛鳖欲趁髕髗舞。  
魁然围腹贮文史，朝来气爽宽酒户。  
为君急置槎头鳊，缕翠霖红落雕俎。  

邓忠臣　初伏大雨戏呈无咎四首  
神龟不识烹鱼釜，生潜深渊长黄土。  
谁令误落鱼网中，白书冥冥作雷雨。  
嗟予蟠然别旧隐，空岩无人滴钟乳。  
松菊满山胡不归，愿同妻子忍攻苦。  
长歌漫漫何时旦，起坐中夜私自语。  
茅茨十九漏如渑，谁知华堂醉歌舞。  
山中吾庐归去来，峰插翠玉朝南户。  
注目操刀必割时，尸祝何烦越尊俎。  

邓忠臣　初入试院  
东门骢马止行行，被诏秋闱阅俊英。  
三岛隔云天北极，万灯明路国西城。  
人间聊假诗书乐，地远还闻市井声。  
一夜凉风起阊阖，月中应有桂枝生。  

邓忠臣　奉酬  
秋闱深锁觉愁多，赖有英游玉趾过。  
日望高楼吟楚月，梦随明月到湘罗。  
南宫曾看挥华藻，西馆还来共笑歌。  
六稔飞光如过隙，人生谁奈老催何。  

邓忠臣　奉酬  
试场未动文书静，官舍相联步履过。  
千丈苍波争倚薄，十围便腹有森罗。  
登临已结骚人恨，填委终翻劳者歌。  
后夜中秋佳月色，惟予不饮奈明何。  

邓忠臣　奉答张文潜戏赠  
拚老工诗恨不高，苦心错玉与砻刀。  
正如天禄秋风夜，剔尽寒灯著广骚。  

邓忠臣　感兴复用钟字韵戏呈同舍  
五年湘水听霜枫，长乐初闻此夜钟。  
辽鹤亦知华表在，仙棋犹许烂柯逢。  
蓬山道藏聊为戏，石室真游久欲从。  
便拟作歌招隐去。人间得意不须浓。  

邓忠臣　邯郸道中夜行阻风  
欲泻悬河雨，先号拔木风。  
问津龙吠处，觅路霓光中。  
徙御忧群盗，儿童笑拙翁。  
当知步兵哭，初不为途穷。  

邓忠臣　和蔡肇慎思说家山之胜用其语得诗  
野桥随岸架，茅屋依林修。  
木落吟霜狖，云晴舞雪鸥。  
山屏当户列，瀑布入溪流。  
只合樵歌唱，何因得蔡讴。  

邓忠臣　和胡宿韵寄蒋之奇  
梦罢静思岩野回，何心商鼎作羙梅。  
东门祖帐新光宠，北斗枢星旧冠魁。  
无故弟兄真可乐，相忘父子总多才。  
扁舟若向乐吴去，几杖何由日夕陪。  

邓忠臣　和胡宿韵寄蒋之奇  
独步文章妙一台，都门便欲挂冠回。  
已怜天上三台路，未尽人间八斗才。  
坐幄每闻千里胜，占云初见四夷来。  
我公莫作遄归想，衣笥行看衮绣开。  

邓忠臣　和文潜嘲无咎夜起明灯诵予诗  
参横月转与天高，归士飞心忆大刀。  
故作楚吟排滞思，吟成风叶更萧骚。  

邓忠臣　寄次张弟  
猫头竹叶细檀栾，新笋如椽日满盘。  
寄语儿童莫多取，来春从上万余竿。  

邓忠臣　敬次无咎来韵抒写素怀兼呈文潜天启伯时仲远  
梁宋吴楚各异方，交情一契不相忘。  
况乃颜色琼枝芳，石渠金马从诸郎。  
我从潇湘烟水长，江湖饫见山色苍。  
扣舷弄月浩歌狂，朼来滥吹崇贤堂。  
储胥乍骇绿沉枪，击鼓震讋庸蜀羌。  
爰居受飨谋非臧，悔辞卑飞斑竹岗。  
终日獭祭书绕床，故山秋菊英可粮。  
西风梦挂南斗旁，翠蚢绛螭交首骧。  
坐看楼阙照天隍，壮心郁律军腾装。  
弢弓卧甲气不扬，挥斤欲斫玪人亡。  
剑价倚待风胡偿，云间邂逅得智囊。  
洞庭钧天奏帝乡，慷慨奋激万夫行。  
天路灭没飞髕髗，张侯同声羽应商。  
蓬莱方丈屋连房，海口澜翻议百王。  
太乙下照青藜光，要我挟椠弄铅黄。  
四库颠倒翻芸香，蔡卿有来安西凉。  
慨慕玉关归献觞，同官李柳并翱翔。  
鸾和节奏声央央，谁其力荐慰所望。  
九阍白日无雪霜，垂光虹霓急草章。  
沉冥清远雨蜀庄，人间势利本不忙。  
麒麟鹡鷟国珍祥，每恨官隔西掖墙。  
可使簸扬挹酒浆，不似箕斗名虚张。  

邓忠臣　考校同文馆戏赠子方兼呈文潜  
五年坎壈哀南方，江湖魏阙两相忘。  
洞萝岩桂搴孤芳，月潭风渚俦渔郎。  
单阏孟夏草木长，望都楼观郁苍苍。  
谁令焚芰辞楚狂，复来上君白玉堂。  
黄门戟曜羽林枪，未央引籍班氐羌。  
云屯锦缚马斯臧，大官日膳琼为粮。  
追随威凤呜南冈，岂敢偃息复在床。  
投铃归休下殿傍，卫士传诏来如骧。  
馆阊阖外西城隍，书橐迫遽不及装。  
吁俊上集要言声，得弓勿问何人亡。  
赵璧既入秦城偿，颖脱喜见锥出囊。  
同人于野不择乡，峨峨羽翮整颜行。  
王闲玉勒皆髕髗，伯喈怀赎望金商。  
魁梧奇伟值文房，家令数术应帝王。  
三英粲粲日争光，我辄与之较雌黄。  
芳菲满室兰生香，坐堂月久秋气凉。  
将军思归歌抚觞，倚梧目送雁南翔。  
想见葭萯水中央，洞庭河汉遥相望。  
香枫叶老赤染霜，感慨少日七步章。  
长安城西约郑庄，牵率不往有底忙。  
人生可意乃吉祥，快马划过小苑墙。  
入门烂醉银瓶浆，秦筝赵瑟喜高张。  

邓忠臣　漫兴成章屡蒙子方宠和更辱赠句辄用奉酬  
声名词藻竞髒髒，不负平生许与心。  
鸣凤自须谐玉磬，野麋祗合恋云林。  
清新每喜羊何知，冥默初闻雅颂音。  
不是南冠厌拘絷，楚人元爱楚风吟。  

邓忠臣　诗呈同院  
秋日同文馆，论交手重携。  
胡秦常恨邈，李杜岂堪齐。  
尚喜新知语，间思旧句题。  
十年劳梦想，同直集英四。  

邓忠臣　诗呈同院后至诸公  
秋日同文馆，飞章待报回。  
丝纶先日降，鹓鹭忽朋来。  
诸彦俱精鉴，微生亦滥陪。  
纷纷五千牍，谁定冠伦魁。  

邓忠臣　诗呈同院诸公六首  
秋日同文馆，多朋信可依。  
慧莺还伴锁，巧燕自知归。  
藻鉴由来定，翘材未觉稀。  
贤书早晚上，拭目看珠玑。  

邓忠臣　诗呈同院诸公六首  
秋日同文馆，朝晖淡淡光。  
聚蚊喧败帐，飞蝠入雕梁。  
香散青绫被，诗翻古锦囊。  
群居有英彦，晤语兴何长。  

邓忠臣　诗呈同院诸公六首  
秋日同文馆，虚廊日几回。  
浮花出林杪，古樾蔽城隈。  
远笛悲仍壮，幽禽去又来。  
微吟还自喜，共和有清才。  

邓忠臣　诗呈同院诸公六首  
秋日同文馆，分场试未齐。  
借书穷石室，刊字费棠梨。  
想见英雄彀，谁当甲乙题。  
喜陪群彦集，通籍在金闺。  

邓忠臣　诗呈同院诸公六首  
秋日同文馆，来游翰墨场。  
预闻周俊造，多有汉文章。  
兰室依新润，芸书识旧香。  
逢辰强思报，矫首咏明康。  

邓忠臣　诗呈同院诸公六首  
秋日同文馆，晨兴不待鸡。  
耽书迷甲子，行乐在东西。  
静对庭柯盼，闲常柿叶题。  
相期放朝后，连日醉如泥。  

邓忠臣　试院即事呈诸公  
俊游常恨邈山河，邂逅文闱喜屡过。  
朱簿分明俱鼎立，墨图伻位看星罗。  
人开户牖还相近，朝进英材信可歌。  
双钥重关非不密，只应无奈梦魂何。  

邓忠臣　天启有少年真喜事之句用其韵和  
慷慨论边事，飘萧动礼闱。  
贵须金印绾，老要玉关归。  
食酪便榆塞，呜铙惯铁衣。  
悬知雄辩在，志顾未应违。  

邓忠臣　同舍问及故山景物用钟字韵诗以答  
吾庐高封玉池峰，日听诸天奏鼓钟。  
海外鹤归青嶂觉，洞中花落碧溪逢。  
翻经夜对高禅请，彩叶晨邀老圃从。  
说与群仙如画出，纷然归思乱云浓。  

邓忠臣　未试即事杂书率用秋日同文馆为首句三首  
秋日同文馆，沉沉锁棘闱。  
卷帘襟乍快，欹枕梦先归。  
骤雨忧环堵，回风喜夹衣。  
十年经五试，抚事意多违。  

邓忠臣　未试即事杂书率用秋日同文馆为首句三首  
秋日同文馆，人间景自长。  
重簾朝气入，嘉木午阴凉。  
朝市喧聊避，山林兴未忘。  
频添绕炉水，还与试香方。  

邓忠臣　未试即事杂书率用秋日同文馆为首句三首  
秋日同文馆，重门静不开。  
云随鸿影去，风送乐声来。  
插架书千轴，论文酒百杯。  
脱花陈叶满，还是作愁媒。  

邓忠臣　小诗戏无咎  
文书盈几法筵埋，香火秋来愿稍乖。  
得似鹿门携手去，定随绣佛镇长斋。  

邓忠臣　夜听无咎文潜对榻诵诗响应达旦钦服雄俊辄用九日诗韵奉贻  
连床交语响舂容，激楚评骚彻晓钟。  
绕宅金丝神共听，满潭雷雨剑初逢。  
信知自有江山助，便欲长操几仗从。  
俱是年家情不浅，依兰应许丐香浓。  

邓忠臣　已未年春与伯时较试南宫同年被命者六人今兹西馆唯同伯时一人而已  
十载京师五校文，并游多已据通津。  
再来更锁城西馆，检点同年只一人。  

邓忠臣　与文潜无咎对榻夜话达旦  
书窗灯火夜深明，窗外萧萧雨叶声。  
对榻不眠谈往事，紞如五鼓过严城。  

邓忠臣　欲知归期近呈天启  
欲知归期近，行行重携手。  
掖垣隔华省，明日难邂逅。  
作者六七人，峥嵘竦神秀。  
藏蛰龙虎姿，风云即腾吼。  
嗟予自迟暮，老骥伏闲厩。  
夺珠不量力，揽臂犯牙口。  
平生辛苦行，何足为已有。  
政似逢毛嫱，归憎孟光丑。  

邓忠臣　再谢周飆之句二首  
眼看秋雁歌汾水，心到阳关唱谓城。  
却被维摩居士笑，海潮音作断肠声。  

邓忠臣　再谢周飆之句二首  
秋日照歌淮上舫，春花引醉福昌城。  
何如阊阖门西北，卧听秋风枕畔声。  

邓忠臣　中秋月  
寂寥无声月亭午，蟾蜍通津堕清露。  
明星烂烂今何稀，美人荧荧隔烟雾。  

邓忠臣　重九考罢试卷书呈同院诸公二首  
题遍朱签栋宇充，灯窗长听景阳钟。  
昏眵直要金篦刮，黎瘦都如饭颗逢。  
文律自随星斗变，月评应合士人从。  
了无一事犹深锁，辜负东篱菊品浓。  

邓忠臣　重九考罢试卷书呈同院诸公二首  
屡见高文试泽宫，长年参校愧龙钟。  
悬黎待价由来久，绿绮知音不易逢。  
吉语乍闻随鹊喜，归期专欲问龟从。  
到家莫负如泥约，光禄供醪味渐浓。  

邓宗度　黄山杂咏　苍豹  
却隐他山雾，来眠此洞云。  
区区麛鹿辈，战栗敢子群。  

邓宗度　黄山杂咏　丹霞峰  
绮段堆青壁，点缀秋颜色。  
几使晓来风，纵横裁不得。  

邓宗度　黄山杂咏　滴水岩  
石壁碎寒流，行人暮已愁。  
更倾风月耳，无水不生秋。  

邓宗度　黄山杂咏　石床峰  
原非人力建，造化琢磨成。  
一枕游仙梦，蟾波白昼生。  

邓宗度　黄山杂咏　石门峰  
暮云无意锁，春草岂能关。  
何事栖霞客，从兹去不还。  

邓宗度　黄山杂咏　桃花峰  
刘阮辞世尘，桃花谁复主。  
无计殢春风，一夜零红雨。  

邓宗度　黄山杂咏　祥符寺  
云水最饶处，轮蹄无到时。  
夜蟾生佛面，春雪印僧眉。  

邓柞　寄邓志宏五首  
三径从来半草莱，席门那为故人开，  
自惭不是梧桐树，安得朝阳鸣凤来。  

邓柞　寄邓志宏五首  
彭泽思归意末成，折腰五斗谩劳生。  
何如张翰秋风起，便忆鲈鱼蒪菜羹。  

邓柞　寄邓志宏五首  
厌从薄宦思莲幕，思见故人映玉山。  
须信人生贵适志，相逢樽酒且开颜。  

邓柞　寄邓志宏五首  
笔下文章信有神，西来避地不无因。  
要看银河从大落，一洗人间万古尘。  

邓柞　寄邓志宏五首  
中原回首涕沾裳，谁是当时柱石强。  
会唤谪仙天上去，扶将日毂出扶桑。  

邓柞　题白莲院  
古树纷纷千嶂雨，远寺鸣钟迷处所。  
一水东流浮落花，隔云应有秦人住。  
海风不断长松路，万籁寒生苍玉麈。  
此去江南山更深，桄榔叶暗猨啼苦。  

邓柞　新岭庵  
千尺长松矗太清，倚松栋宇与云平。  
凭阑只恐西风起，吹上青冥九万程。  

邓柞　谒姜相词坟  
布及崛起秉洪钧，料事当年若有神。  
三尺孤坟封马鬣，一时直道犯龙鳞。  
从容未见回天力，流落空闻弃海滨。  
赖有高人秦处士，不防筑室作居邻。  

狄偁　为向子謓写卦影并题  
水畔幡竿险，分符得异恩。  
潮回波似镜，聊以寄君身。  

狄燠　句  
翠色折不尽，离亭生更多。  

狄遵度　登楼三首  
道之不行乘桴浮，赴河蹈海成今游。  
春归应到岭北树，日出先照天南楼。  

狄遵度　登楼三首  
群山南走失所往，百川东逝兹其穷。  
天低水国疑将压，人过月塘愁欲空。  

狄遵度　登楼三首  
莎青石细浅见底，天空云淡无一毫。  
波间圆月照不动，海上清见来最高。  

狄遵度　和涣之深秋月夜书事  
洞庭叶下凉飕飕，冻天顽白凝不流。  
圆月拟缺不忍缺，轻露欲浮终未浮。  
忆吹朱籁凤輟上，更采紫芝云峤陬。  
玉楼天半几千尺，珠树玲珑悬上头。  

狄遵度　佳城篇  
佳城郁郁颓寒烟，孤雏乳兔号荒阡。  
夜卧北斗寒挂枕，木落霜拱雁连天。  
浮云西去伴落日，行客东尽随长川。  
乾坤未死吾尚在，肯与蟪蛄论大年。  

狄遵度　看白云爱而成诗  
秋风吹白云，触处自何谷。  
初犹半洞门，歨出遍岩腹。  
零落依水湄，片段挂枯木。  
馀影透微白，灭踖混空绿。  
烟萝自蘙密，岛溆徒萦曲。  
安知苍梧野，下覆猿鸟哭。  
谁能久徘徊，返顾视黄鹄。  

狄遵度　谒孔先生  
月出高树枝，影动酒樽处。  
树深月色薄，稍以灯火助。  
主人喜我过，斟酌亦云屡。  
於时幸无累，所谈非近务。  
凉风自远至，清景淡吾虑。  
方期西山秋，历览陪杖屦。  

狄遵度　咏芭蕉  
植蕉低檐前，双丛对含雨。  
叶间求丹心，一日视百腑。  
胸中数寸赤，不惜为君吐。  
心尽腹亦空，况复霜雪苦。  
非无后凋意，柔脆不足御。  

狄遵度　雨  
高林风怒雨声黑，小阁灯背人语阑。  
谁知云外月高照，定是叶间莺最寒。  
时觉急飘愁未已，似闻徐滴喜初翻。  
骊驹北首榆关路，天晴烟树沙碛宽。  

刁衎　代意  
蕙时芳夕九回肠，敛袂东窗待晓光。  
秦岭树高迷陇塞，楚天云淡隔潇湘。  
病余公干情多咏，秋晚安仁鬓足霜。  
休道鲛人落珠泪，微波还攎託陈王。  

刁衎　汉武  
高宴柏梁词可爷，横汾箫鼓乐难穷。  
已教丞相开东阁，犹使将军误北戎。  
渍泪甘泉还有恨，祈年仙馆惜成空。  
谁知辛苦回中道，共尽千龄五柞宫。  

刁衎　梦中诗  
圣朝文物古难过，何事寒门宠遇多。  
父向石渠新拜职，子从金殿又登科。  
须教枚马暂踪迹，堪笑巢由隐薜萝。  
报国报君何所有，一心待欲枕长戈。  

刁衎　题义门胡氏华林书院  
沙井地多异，华林景最幽。  
溪声常到枕，山色正含秋。  
树密苔封径，庭虚月满楼。  
清癯光累世，高义集名流。  
孝弟家风贵，儿孙学业优。  
皇恩特表重，朝达咏篇留。  
精溢千钟禄，荣过万户侯。  
宦途惭未息，何日遂经游。  

刁文叔　春日旅中  
来时江梅散玉蕊，归去黣麦如人深。  
桃花只解逞颜色，唯有垂杨知客心。  

刁绎　滁上间日阴晴联句  
阴晴淮海气何殊，一昔风光互惨舒。  
大块养春裨造化，繁云间日蔽居诸。  
暖回沙碛催来雁，寒彻冰池怯上鱼。  
山色晦明如代谢，花枝凉曝似相于。  
朝暾忽荡川原净，夕翳还笼井落疏。  
快适得朋酾醲酒，困眠无兴读残书。  
虹霞灼灼飞琳馆，烟霭濛濛袭隼旟。  
定与物情均燥湿，殆非星好有盈虚。  
连空雪意迷高柳，绕舍阳和坼嫩蔬。  
林外昏鸦啼野尽，城头新月上帘初。  

刁绎　雪后游琅玡山与韦骧联句  
南溪约幽寻，西岭极遐观。  
初阳色朦胧，残雪光汗漫。  
相望楼殿间，宛在云霄半。  
泉声减琤淙，山势欲飞竮。  
岩寒雨花霏，谷暖烟絮乱。  
幽鸟度乔林，惊猿折枯干。  
决决涨溪流，辉辉披野岸。  
兰芽吐尚微，冰乳凝未泮。  
佛屋对峰尖，禅庵倚崖断。  
轩窗爱虚豁，赤白從漫漶。  
行敲玉玲琅，松溜珠璀璨。  
宁将琼砾分，未省兰蒿判。  
行幽兔迹深，瞩远鸦翅缓。  
登宜阮孕屐，隐称嵇康锻。  
结游贤躅多，鑱石清诗烂。  
极目穷跻攀，投隙违羁绊。  
荣观太帝书，暂憩飞仙馆。  
石立翠屏张，霞收丹锦散。  
觇坐客炉拥，负暄僧衲换。  
选胜唯务得，陟危宁复惮。  
谁乘泛海槎，直欲傍银汉。  
况有凌云才，何妨举风翰。  
景多苦冥搜，欢解惬佳玩。  
乃情慰悬想，昔传非谩谰。  
题与真莫俦，刻烛愧非伴。  
玉局共藏机，瑶琴越操缦。  
谣谚喜年丰，凭文同月旦。  
大笔肆滂葩，小巫成泚汗。  
造适寓林泉，贪萦任冰炭。  
通俶去末礼，從容占奇段。  
促节歌更新，衔杯酌无筭。  
敢谓良会难，堪为画图看。  
感慨非独醒，赓酬每三叹。  
翔步虽异途，清懽归一贯。  
洒落似青冥，拘挛岂狴钎。  
绝顶所见稀，清狂兹兴罕。  
立饫谢珍鲜，行庖后樵爨。  
唯恐三节来，难留千骑騛。  
何时金鳌容，重亲玉皇案。  
回首念斯游，驰精杳无畔。  

刁绎　雨后城上种蜀葵效辘轳体联句  
不惮移根远，姑怜向日姿。  
春风從自得，夜雨况相姿。  
敏速飞霜钁，婆娑拥碧枝。  
幽葩兹有待，杂卉漫多奇。  
野藿非余尚，迁兰盍尔知。  
倾心安所守，卫足岂其私。  
得地何妨徒，干霄固可疑。  
采幢须夏节，绿饼与秋期。  
莫以藂生陋，唯其秀出宜。  
迁非拔茅进，爱岂揠苗为。  
色解凌溪锦，花应当酒户。  
绕栏窠尚小，傍砌影犹卑。  
援护情宜倍，栽培力已施。  
桃溪容烂漫，竹径耸参差。  
不待毛嫱妒，何嫌鲁相辞。  
土培忧压嫩，竹插为扶欹。  
疏密齐行列，芳华递疾迟。  
纖茎簪间导，繁蕊珥交垂。  
恐践禽须逐，防侵草必夷。  
养完先固本，采折俟乘时。  
屡戒园夫守，频烦墨客窥。  
拾来同地芥，吟就比江蓠。  
泛与萧蒿长，偏饶雨露滋。  
何如君子德，修直任荣衰。  

刁约　春集东园赋得翠字  
托载东城隅，选胜名园地。  
不问主人来，聊适寻春意。  
簪花照席光，藉草连袍翠。  
烟霏远树迷，风猎繁英坠。  
促行潋滟觞，少驻雍容骑。  
四者信难并，安敢辞沉醉。  

刁约　方氏清芬阁  
自别高居二纪馀，今朝重到懒踟蹰。  
山川胜景依然在，屈指交亲一半无。  

刁约　过溪口广慈院  
赏遍林泉去未能，却来溪口访岩僧。  
为观远景忧奇处，更陟危亭最上层。  
云吐前峰疑霈雨，泉飞别涧旋凝冰。  
陋容樵悴烦躬笔，待结钱唐九老朋。  

刁约　过渔浦作  
一水相望越与杭，渡头人物见微茫。  
翩翩商楫来豨口，隐隐耕犁入富阳。  
市肆凋疏随浦尽，山峰重叠傍江长。  
民瞻熊轼咸相谓，太守经行此未尝。  

刁约　如归亭  
松陵江上峻裁基，危岫前瞻小四围。  
张翰鲈鱼间适兴，庄周鸥鸟尽忘机。  
檐牙高啄千家绕，舟尾相衔数桨飞。  
倦客登临聊永日，豁开杂思信如归。  

刁约　使契丹戏作  
押燕移离毕，看房贺跋支。  
饯行三匹裂，密赐十貔狸。  

刁约　送梵才大师归天台  
京洛风尘弊客裾，故山归去有精庐。  
缀盂应供王城久，镂管赓吟友社馀。  
衲拥兰芽新赐服，帙收贝叶旧翻收。  
萧然壁观芝岩上，從此身名与世疏。  

刁约　岩陵山  
一染浮名十五春，强随时态役天真。  
何年卜筑兹山下，却笑区区世路人。  

刁约　游五泄山  
西源穷尽到东源，直注层崖五磴泉。  
真境无{缶系}追汗漫，胜游聊得弄潺湲。  
风生虎啸层岩底，月上猿啼古木巅。  
祇待归休林下去，来同灵默此安禅。  

刁湛　题方干旧隐  
自别高居二纪余，今朝重到懒踟蹰。  
山川胜景依然在，屈指交亲一半无。  

丁宝臣　次韵十五日菊  
秋香多日閟英华，霜脱离离抱砌斜。  
趁节不随时俗眼，近冬真是岁寒花。  
摛辞旧入骚人笔，载酒谁寻醉令家。  
曾读南华齐物论，均无迟速可惊嗟。  

丁宝臣　次韵十五日菊  
寒芳开晚独堪嘉，开日仍逢小雨斜。  
秋尽亭台凋木叶，月圆节伴蓂花。  
幽香不入登高会，清赏终存好事家。  
黄蕊绿茎如旧岁，人心徒有后时嗟。  

丁宝臣　和慧山泉  
谁识澄渊万古清，潢汙扰扰谩纵横。  
出从山底无应极，流落人间自有声。  
江汉想能同浩渺，尘沙虽混更分明。  
从来旱岁为膏泽，安用茶经浪得名。  

丁宝臣　和永叔新晴独过东山  
芳辰百五前，选胜到林泉。  
万树绿初染，群花红未然。  
阴岩犹贮雪，暖谷自生烟。  
妇汲溪头水，人耕草际田。  
日中林影直，风静鸟声圆。  
健令多情甚，寻春最古先。  

丁宝臣　留师崇法院  
濒湖三寺倚峥嵘，梵刹相高对县城。  
楼殿尽知随处盛，水林独爱此中清。  
翦开木末檐牙出，凿破岩腰磴道成。  
悟得祖师心印法，禅僧遥指塔灯明。  

丁宝臣　题慧山翠麓亭  
谛看轩轩面翠微，暂来登此已忘机。  
地连佛寺楼台古，泉落山田稻蟹肥。  
晓径忽穿清气入，夜船多载白云归。  
世人谁识红尘处，终老功名未拂衣。  

丁宝臣　游五泄书呈完夫节推  
莫厌幽寻路险辛，细思容易是山神。  
能收地巧藏深处，不惜天奇示俗人。  
古有少陵吟未到，今无摩诘画难真。  
海边见说天童好，祗待君诗判待伦。  

丁宝臣　招通判沈兴宗游五泄  
路缘萝茑荫杉松，翠壁丹崖不计重。  
天作锦屏环十里，僧开朱屋面千峰。  
花閒越鸟鉤辀语，溪外秦人仿佛逢。  
早晚车驺到山下，篮舆多日待追从。  

丁伯桂　晚坐  
小雨流花急，香风随晚荷。  
清天闻野磬，高木乱秋波。  
人度红桥少，灯来溪径多。  
幽冥间一坐，深恐负苍萝。  

丁臣　题醉翁亭  
山僧野老远逢迎，指点清泉笑语同。  
近日帝前枢轴老，旧来亭上醉吟翁。  
林峦自古名虽胜，事物因人地转雄。  
从此州民增壮观，岘山非独有羊公。  

丁大容　松岭  
十里城西松岭庵，每经过此便怀惭。  
此山若有归耕地，肯坠嵇康七不堪。  

丁带　吴山县  
潇洒吴山县，居民近百家。  
孤城连阜起，小市枕溪斜。  
土润宜栽竹，泉甘好试茶。  
公馀无一事，何处息纷华。  

丁亶　句  
帘卷一番衡岳雨，帆开千艇洞庭风。  

丁仿　碧沼寺  
万峰翠插锁萦纡，一沼光涵湛碧虚。  
驯虎旧闻输野鹿，化龙俄已失金鱼。  
白莲尚结高僧社，古木全荒隐士庐。  
襥被须期借禅榻，尽穿荦确与崎岖。  

丁逢　八咏楼  
槛外溪山缥缈楼，共看雨歇涨痕收。  
天开图画无穷态，峡束盘涡自在流。  
赋咏偶然休吊古，登临政尔可销忧。  
邛徕九折经行遍，又向东吴寄此游。  

丁逢　次袁尚书巫山十二峰二十五韵  
半雨半晴山弄姿，湿云吹风不成痴。  
蘼芜渐遍楚宫碧，葡萄未涨巴江迟。  
西南大尹初涉境，山川效职加瑰奇。  
翠屏窥窗故娟妙，松峦映掩相参差。  
浮云击汰睨青壁，灵君一去今安之。  
吟情浩荡隘宇宙，万景敢云骄莫随。  
当年楚境半天下，孱王醉梦方昏疲。  
珊瑚玉佩赤帝女，星髾羽盖蝩旌旗。  
锡符赐荣岂无意，侍臣托讽褰帱帷。  
尹今文采继骚雅，梦得诗魂羞竹枝。  
吾行一百八盘上，鑽天但觉天云低。  
荒荒野驿虎豹怒，阴阴岭树猿猱嬉。  
危登险陟倦三伏，口呿背浃嗟胡为。  
岂知舟行有奇观，山灵秘惜留归时。  
青帘白舫夙已具，芒鞋布袜将从兹。  
胸中邱壑未尘土，头上岁月从驱驰。  
虽无胜具逐支许，尚有乐趣同周施。  
何当投劾便归去，发船打鼓清江湄。  
更催尺一唤公觐，同看二六浮修眉。  
常山蛇阵想鱼腹，建溪龙焙倾蟱颐。  
摊钱昼浪看三老，杖藜晚岸寻名缁。  
昔人汶岭寄书帖，更歌蜀道先吁嘻，  
未若尹外岳牧中丞疑，惠爱春江之赴沧海，  
清明秋月之挂峨嵋。尽驱三峡波涛笔，  
第入思齐访落诗。  

丁逢　到郴  
眼界山逾碧，腰舆步转高。  
未疑御魑魅，自笑尹鼯猱。  
末路成三折，衰年感二毛。  
次山虽漫仕，安敢遽辞劳。  

丁逢　东山  
水绕山围夏木苍，旧时贤相读书堂。  
窗间远岫供吟遍，来倚阑干半月凉。  

丁逢　后十日重游  
层楼重到已经旬，远岫晴岚发兴清。  
风送炎天堕冰雪，香清仙界引星辰。  
茶瓜暂唤林间客，杖履长输物外人。  
便欲从游赤松子，君恩应许乞微身。  

丁逢　句  
山来分楚越，水落会蒸湘。  
鹿走旧随云底去，鹤翻时带雨飞来。  

丁逢　劝农香山  
宿云留润欲侵衣，草长山腰路溅泥。  
映屋画图花远近，接畦湍濑水高低。  
人趋南亩生涯乐，春入东灾土脉齐。  
说与老农还自笑，近来辛苦惯扶犁。  

丁逢　赠姜邦杰  
人间谁得似留侯，何但功名唾手收。  
皮里阳秋有公论，胸中泾渭不同流。  
餐梨久验轻身诀，辟谷长怀许国忧。  
傥非暮年专一壑，岂能真伴赤松游。  
鹰扬家世尚精神，授钺宣麻命数新。  
眷重先帝传禅日，恩除今上继承辰。  
谋猷合去陪诸老，眉宇重来看万人。  
约我登楼共秋月，少留不负百年身。  

丁逢季　榴皮题壁  
水云深处扣仙居，对酌春风夜有馀。  
说遍东南耆旧话，始知胜读十年书。  

丁黼　寄题不碍云轩二首  
杰阁临无地，仙家小洞天。  
循檐自来往，非雾亦非烟。  

丁黼　寄题不碍云轩二首  
驾鹤归三岛，骑麟入九霄。  
祗应明月夜，来此坐吹箫。  

丁黼　寄题翠蛟亭  
每到秋风忆翠蛟，三年此地小游遨。  
如今着脚缁尘里，犹梦亭中阅怒涛。  

丁黼　送胡季昭谪象州  
一封书奏触天威，万里徒行出帝畿。  
始得明时来谠论，岂知薄命堕危机。  
身同季弟辞兄去，女抱婴儿伴丹归。  
风雨潇潇秋又老，雁应不到岭南飞。  

丁黼　送亲戚钱尉入国  
正是朔风吹雪初，行滕结束问征途。  
不能刺刺对婢子，已是昂昂真丈夫。  
常惠旧曾随属国，乌孙今亦病匈奴。  
不知汉节归何日，淮拟殷勤说汴都。  

丁高林　卜居  
圯上求西舍，隆中买北邻。  
种花行造化，移竹试经纶。  

丁高林　村舍柳  
邮亭折尽为分携，争得长条拂地垂。  
何似竹篱茅舍畔，新年不减旧年枝。  

丁高林　对菊  
几本僪成畦，山晴手自栽。  
花逢新过雁，根带旧移苔。  
正色通骚籍，清香入酒杯。  
傥无陶靖节，今古为谁开。  

丁高林　怀胡怡斋府教  
未得多时别，无时不念君。  
池深春草雨，天远暮山云。  
去雁情千里，残蝉思十分。  
不知明月夜，曾复望乡枌。  

丁高林　寄龙岩张节翁  
归向龙岩岩下房，又添移竹种松忙。  
江湖万事孤灯夜，风月千篇满镜霜。  
日暮乌栖梧叶落，天晴雁过菊花香。  
诚知道义相忘处，岂恨云山隔渺茫。  

丁高林　山  
东皇太一司花命，花落花开老岁华。  
天地精英无着处，今朝开到牡丹花。  
千山桃李尽与台，独有梅花是相材。  
定是傅岩传得种，年年商正又花开。  
红尘世界梦都迷，我正闲吟得意诗。  
夜气清时天地别，梅花头上看参旗。  

丁高林　山中吟  
万红千紫画乾坤，绿染江南江北村。  
文鸟双飞鱼作队，好花生子竹添孙。  

丁高林　题石好山诗卷  
得趣贪山好，山翁清更癯。  
琴诗立门户，姓字出江湖。  
步月寻松子，锄烟补菊株。  
相携多道义，谁可与同徒。  

丁开　建业  
谁遗凄凉满眼中，苹花渺渺又秋风。  
龙蹲虎踞江山大，马去牛来社稷空。  
纵有千人惟诺诺，本无百岁更匆匆。  
乾坤颠倒孤舟在，聊复残生伴钓翁。  

丁开　可惜  
日者今何及，天乎有不平。  
功高人共嫉，事定我当烹。  
父老俱呜咽，天王本圣明。  
不愁罹党祸，携泪向孤城。  

丁开　漂泊岳阳遇张中行因泛舟洞庭晚宿君山联句  
元气无根株，地脉有断绝。  
日月互吞吐，云雾自生灭。  
楚妃结幽想，巴客答清吷。  
宁知莽苍中，不假巨鳌力。  
势阅南纪浮，思随西风发。  
形影寄孤舟，吾道成鴂舌。  
笑谈正凌傲，俯仰不逼侧。  
每与景物会，未省欢娱毕。  
叠翠晚愔愔，堕黄秋的的。  
鱼龙负趂趂，独鸟去不息。  
旷原眇周抱，异境超慌惚。  
径度万顷空，忽得一拳碧。  
稍稍鸡犬近，依依钟梵夕。  
推门月微堕，煮茗香初歇。  
衣裳识霜信，瓶钵了禅悦。  
事定心源清，梦回斗柄直。  
周游兴欲尽，长往计未决。  
出门更回首，沙水眜虚白。  
美哉神禹功，已矣三苗国。  
山川长不朽，愚智俱可惜。  
神交正冥冥，指点空历历。  
慎勿语俗人，桃源恐相失。  

丁开　扬州岁莫  
万国春回日，层成晚眺余。  
江声隔吴楚，原色到邳徐。  
大阅军容壮，狂歌客礼痚。  
百年寒荻里，风雨忆吾庐。  

丁木　次韵何安节抚机  
送别邗江路，梅花作暮愁。  
关情何水部，回首古扬州。  
雁影明寒水，冰澌涩去舟。  
想应今夜宿，霜月满瓜洲。  

丁师正　挽故和容州朝请陶公  
游宦天西北，心随造物游。  
春风郧子国，明月岳阳楼。  
政出黔黎喜，名高夷狄愁。  
案巡边万里，风雪破貂裘。  

丁师正　挽故和容州朝请陶公  
嚼得菜根断，诗寒骨更舑。  
爱民心雪白，报国鬓霜估。  
仕久衣长破，归来屋亦无。  
全家寄僧舍，冰冻折吟须。  

丁师正　挽故和容州朝请陶公  
万影奔朝市，归山见一人。  
青云莫相附，白云不生尘。  
暖日眠松石，凉风岸葛巾。  
依然旧原宪，猿鹤伴清贫。  

丁师正　挽故和容州朝请陶公  
苦硬黄花节，霜枝香更清。  
乾坤一庞老，今古两渊明。  
白玉难重见，孤冰不复清。  
梦中期会面，雪涕话平生。  

丁师正　挽故和容州朝请陶公  
揖坐楼头夜，酒杯生菜盘。  
交情三月暮，细雨一灯寒。  
谈笑响如在，赓酬墨未乾。  
死生千古别，西日照阑干。  

丁石　景定壬戌除夜  
罗列椒盘人未眠，红炉围坐笑灯前。  
时光过隙那知老，才到鸡鸣又一年。  

丁氏　题汴邸  
西岭雌雄鸟，双双览德辉。  
阳台迟雨散，沧海会尘飞。  
夜月参差玉，春云窈窕衣。  
君王宴阿母，却寄碧桃归。  

丁世昌　病中无聊忽徐渊子送酒  
丹桂传香后，黄花著蕊时。  
老怀期欲赏，病足瘦难移。  
静对陶潜径，长吟杜甫诗。  
白衣人忽至，把酒慰愁眉。  

丁世昌　次虞仲房司马送秋韵  
自入秋光能几时，无端又赋别秋诗。  
夜长月冷虫鸣急，天阔风高雁过迟。  
三径黄花存旧节，半栏红叶堕残枝。  
往来毕竟乘除法，何用年年宋玉悲。  

丁世昌　古乐府  
郎如枝上禽，妾比庭前树。  
翅健入云飞，根深随不去。  

丁世昌　少永少云二弟对弈  
平处须忘险，危时好计安。  
兴亡关一著，慎勿等閒看。  

丁叔岩　浯溪  
相去祁阳五里余，撼山为谷断为鸡。  
河南刺史老文学，石上真□健笔题。  
风月满堂无地着，云烟半壁与天齐。  
英雄说着唐朝事，泪溅长安蜀道西。  

丁竦　望州亭鼓山铭  
鼓屴崱，峰顶特。  
穷岛夷，頫封域。  
屏闽东，拱辰北。  
岁辛亥，帝司赤。  
竦绅烈，从陗陟。  
搴若华，揖瑶极。  
呵蜚霆，蹴鳌脊。  
披霄根，殚目力。  
高者仰，深必惕。  
谨其至，惟古则。  

丁天锡　澄心轩  
高馆含秋溪水平，白云一榻临空清。  
云影天光入怀抱，玉楼银阙无人行。  
滔滔活水源头落，却笑奔流争万壑。  
雪照梅檐坐月明，露泻荷盘见鱼躶。  
长安车马多富儿，汗流浃背尘满衣。  
谁识君心有真乐，沙头白鸟犹忘机。  

丁惟　秋霜阁  
高阁何年结构成，朱帘卷处眼偏明。  
阶前古木寒云色，涧底流泉碎石声。  
山近烟岚浮几席，楼高星斗在檐楹。  
我来三伏炎蒸候，便觉清风两腋生。  

丁谓　豹  
炳蔚西方美，群居即谷阴。  
人文穷燮妙，将略取名深。  
饰用千金直，韬藏七日心。  
会当窥落落，莫向管中寻。  

丁谓　北苑焙新茶  
北苑龙茶者，甘鲜的是珍。  
四方惟数此，万物更无新。  
才吐微茫绿，初沾少许春。  
散寻萦树遍，急采上山频。  
宿叶寒犹在，芳芽冷未伸。  
茅茨溪口焙，篮笼雨中民。  
长疾勾萌并，开齐分两均。  
带烟蒸雀舌，和露叠龙鳞。  
作贡胜诸道，先尝祇一人。  
缄封瞻阙下，邮传渡江滨。  
特旨留丹禁，殊恩赐近臣。  
啜为灵药助，用与上樽亲。  
头进英华尽，初烹气味醇。  
细香胜却麝，浅色过於筠。  
顾渚惭投木，宜都愧积薪。  
年年号供御，天产壮瓯闽。  

丁谓　笔  
霜距金犀利，烟毫枳棘铦。  
绿沉裁镂管，翠羽饰雕奁。  
几格朱黄杂，台床竹素兼。  
古今资日用，错综尽洪纤。  

丁谓　草  
葭茁迎春早，山芮得地高。  
堪书同细带，入咏似青袍。  
弱力绵绵葛，微香蓼蓼莪。  
王孙何处在，楚思遍江皋。  

丁谓　茶  
真上堪修贡，甘泉代饮醇。  
刘昆求愈疾，陆纳用延宾。  
顾渚传芳久，{氵邕}湖擅价新。  
唐贤经谱内，未识建溪春。  

丁谓　蝉  
齐女幽忧后，幽时兴咏中。  
晓寒初饮露，夕燥正含风。  
翼若裁绡薄，心如鼓橐空。  
貂冠如见用，清白励王公。  

丁谓　车  
任重材惟美，多工制不僭。  
七香参鹤驾，五色间鸾轩。  
沙路茱萸辋，香风悲翠辕。  
莫矜流水妙，须畏叔孙言。  

丁谓　船  
积羽贻深戒，为梁藉众材。  
采菱浮苑囿，鸣鹤泛池台。  
云映孤篷去，潮阴两桨回。  
南风鹹鹆艗，知是故人来。  

丁谓　窗  
玉女潜窥久，偷儿窃觇频。  
绮疏环禁掖，青琐近严宸。  
静听翰音异，遥观列岫新。  
好开虚白室，云母若冰轮。  

丁谓　垂虹亭  
悠悠风物四时新，苒苒山屏万古春。  
多少江山人不看，却来江上看行人。  

丁谓　次韵和进真宗七言四韵  
白麻初降紫宸中，簪组相惊帝泽丰。  
骤陟将坛知连偶，久尘台席愧材庸。  
桑榆便觉人间别，旌戟犹疑梦里逢。  
已是都城耸荣观，更颁天唱耀戎容。  

丁谓　代意  
玦带珊瑚佩解琼，楚云无定好伤情。  
临邛已误通瑟意，金谷难寻辩玉声。  
微警单栖盘露重，密含幽思畹兰平。  
明珠百琲将何当，怅望轻躯病欲成。  

丁谓　刀  
庖刀多余地，铅铦信可嗟。  
割鸡识邑政，买犊励田家。  
鞞秋千右奉}穷华妙，龙熊辨等差。  
学操言可复，吕赠意无涯。  

丁谓　笛  
衡阳裁翠簳，梦泽剪霜柯。  
妙制非丘仲，知音赏列和。  
赋因怀旧得，曲为写情多。  
三弄青溪侧，风流奈尔何。  

丁谓　地  
著象本沉潜，成形莫我厌。  
秉阴彰至信，厚载示流谦。  
右转群生遂，东顷万壑兼。  
寰区今底定，不用八龙占。  

丁谓　蝶  
熠耀非吾族，蟏蛸莫我知。  
韩凭飞处妒，庄叟梦时疑。  
琼玉含芳细，丝篁度曲迟。  
自当同羽化，蝉范任冠緌。  

丁谓　鼎  
妙尽三才象，精皆九贡金。  
克商迁洛邑，兴汉出汾阴。  
郜赂惭非道，秦求愧丑心。  
观铭知考甫，伛偻戒何深。  

丁谓　凤  
舞穴标样异，巢阿表盛明。  
灵音谐律本，彩羽应阳精。  
去必翔千仞，来皆叶九成。  
上林堪饮啄，竹密醴泉清。  

丁谓　弓  
天道张张中，为箕学有宗。  
六材皆妙物，三制尽良工。  
招我见诗意，遗人观礼容。  
弨兮辞且美，帝赍示畴庸。  

丁谓　公舍春日  
绿杨垂线草铺茵，触处烟光举眼新。  
一品也须妨白发，千金莫惜买青春。  
莺声圆滑堪清耳，花艳鲜明欲照身。  
独向此时为俗吏，风流知是不如人。  

丁谓　鼓  
未辨吴官鹭，谁收骆越铜。  
抑扬三今内，和乐五音中。  
美玉随天仗，灵夔集帝功。  
雷门休冒布，方叔笑愚聋。  

丁谓　瓜  
绵瓞怜同带，锄耰莫误芸。  
浮泉滋绀质，巾绤透清芬。  
积石三年熟，瑶池五色文。  
静思空洞美，宁问邵平君。  

丁谓　冠  
盛礼尊元服，嘉名重进贤。  
穷奢讥鵴鹊，极品贵貂蝉。  
就列峨章甫，瞻颜仰邃延。  
谁知远游制，宠锡自高天。  

丁谓　广利  
出城数里即青山，路入青松白石间。  
只合步行寻石径，不宜呵喝入松关。  

丁谓　龟  
居蔡推神物，巢莲表圣君。  
膺期千岁色，垂世九畴文。  
惠向衔珠辨，灵从顾印分。  
自谙宫沼乐，锡贡任江滨。  

丁谓　癸酉仲夏自□道□华严山主正师上人□□相遇今忽至止且云□□□□  
坏衲相遇羽服迎，可怜□静□营营。  
我思江上忘身计，师出山中乞寺名。  
振锡回还心未住，布金圆□意方平。  
零陵泉石三湘最，莫踏□□□□□。  

丁谓　桂  
青紫间朱丹，三湘五岭间。  
充庖资爽口，泛酒助酏□。  
种色思圆月，丛生忆小山。  
郄枝曾入手，招隐更聊攀。  

丁谓　桂林资圣寺  
八桂提封接九疑，宝坊游览负心期。  
栴檀未睹生天像，琬琰空传置寺碑。  
白玉毫光应照我，黄金色相竟留谁。  
灵川他日香云里，莫道凡夫见佛迟。  

丁谓　过武陵甘泉寺留题  
翠影人疏度，波光瑟瑟凝。  
帝家金掌露，仙署玉壶冰。  
晓井侵星汲，宵厨向月澄。  
岂惟蠲肺渴，灌顶助三乘。  

丁谓　海  
积润容零露，无涯任酌蠡。  
浮空长浴日，表圣不扬波。  
江汉源流众，蕃夷岛屿多。  
客槎如可泛，咫尺是星河。  

丁谓　河  
擘华凿龙倾，长源接杳冥。  
润应逾九里，清必契千龄。  
箭浪奔霆电，荣光焰日星。  
圣皇图奥事，真祖有祥经。  

丁谓　荷花  
相倚秋风立，兰言似有无。  
未饶霜女俊，不爱月娥孤。  
力弱烟被素，心危露泣珠。  
剪裁随楚思，幽怨寄吴歲。  
半坼香囊解，微倾醉弁扶。  
涉江如可采，百琲答轻躯。  

丁谓　鹤  
警露青冥外，冲天食息间。  
金衣游太液，玉羽下缑山。  
松见千年偃，丹知九转还。  
云心在蓬阆，枝粒不相关。  

丁谓　狐  
安问谢张网，依凭恃堞长。  
获三当战狩，用一胜千羊。  
冰渡忧濡尾，风嗥乐在梁。  
莫言无粹白，九尾荐佳祥。  

丁谓　虎  
雄文彰炳变，麟史载於菟。  
莫负编须勇，须怀履尾虞。  
耻将豺共弃，忍与兕为徒。  
啸谷非威怒，风从慑万夫。  

丁谓　虎丘  
久尘黄阁侍威颜，忽拥高牙出帝关。  
玉佩乍辞文石陛，锦衣重到虎丘山。  
仙飚时傍潺湲起，珍羽多从杳霭还。  
官大宠深难得暇，林泉怀旧是偷闲。  

丁谓　笏  
诎直明怀让，球鱼示有章。  
对敭资指画，受命助心藏。  
慎重传三世，荣华置满床。  
贤哉段太尉，为国击豺狼。  

丁谓　鸡  
戒旦知霄漏，栖埘识晚阳。  
花冠诚可爱，芥羽亦难防。  
祝祝时求友，咬咬独擅场。  
自当陈玉质，宁止化陈仓。  

丁谓　煎茶  
开缄试雨前，须汲远山泉。  
自绕风炉立，谁听石碾眠。  
轻微缘入麝，猛沸却如蝉。  
罗细烹还好，铛新味更全。  
花随僧箸破，云逐客瓯圆。  
痛惜藏书箧，坚留待雪天。  
睡醒思满啜，吟困忆重煎。  
祇此消尘虑，何须作酒仙。  

丁谓　剑  
汉室千金重，耶溪百炼精。  
干星彰利器，出水示神兵。  
斩佞朱云志，留亡季札情。  
何须麾晋郑，自有倚天名。  

丁谓　江  
楚望为南纪，岷源始滥觞。  
双流沿蜀道，九派出浔阳。  
桃叶行歌远，芙蓉摘采长。  
冲风休破浪，静练正交光。  

丁谓　江陵  
渚宫形胜地，从古冠荆湖。  
依刘开幕府，吊屈俯沧浪。  

丁谓　江上雨  
雨惊鱼食钓翁归，手把丝纶下藓矶。  
家在渡头冲湿去，碎声繁点逐蓑衣。  

丁谓　金  
莫羡双南美，休贪九牧珍。  
入怀宁让粟，攫市不防人。  
越冶模良弼，燕台礼上宾。  
徒夸满堂富，永胜一经贫。  

丁谓　镜  
外写龙鸾质，中含日月辉。  
帝家金错重，人世玉荣稀。  
掩匣隋珠秘，开奁赵璧归。  
不须矜百炼，轩鉴洞幽微。  

丁谓　九华山  
宿月鸥凫立浅沙，落花芦荻露人家。  
天寒夜静长无物，一片清江浸九华。  

丁谓　酒  
渌蚁含柔旨，清醇泛烈芳。  
帝樽甘露醴，天宴碧霞浆。  
千酿富难敌，万钱酬亦当。  
宜遵三爵礼，莫羡百壶章。  

丁谓　菊  
陶令重时芳，钟繇帝赍靟。  
清香宜桂酒，冷艳压萸房。  
羽客长生助，骚人夕落伤。  
郊原多似是，甘苦冀情详。  

丁谓　橘  
绿枳怜同气，黄橙共我乡。  
厥包堪任土，其实可怜霜。  
天宴交枝异，君门并蕂祥。  
湘人无菲陋，曾用荐陶唐。  

丁谓　橘花  
香於栀子细于梅，柳絮梨花过后开。  
搔首预愁经恶雨，伤心初见落苍苔。  
丹青得到须名手，题咏今疏信不才。  
莫怪主公相看好，举家新自洞庭来。  

丁谓　句  
四序开新历，三光肇载阳。  

丁谓　句  
千金家累非良宝，一品高官是强名。  

丁谓　句  
子美集开诗世界。  

丁谓　句  
清香谁许比荼蘼。  

丁谓　句  
瑞露零宵极，仙盘奉帝家。  

丁谓　句  
自然堪下泪，何必更残阳。  

丁谓　句  
逐朵檀心巧胜栽。  

丁谓　句  
珊瑚新笔架，云母旧屏风。  

丁谓　句  
吾皇宽大容尸素，乞与江城不计年。  

丁谓　句  
游声袅袅寻将遍。  

丁谓　句  
物华如阵笔如锋，沈射曹刘是七雄。  

丁谓　句  
天和无爄恶，何用磔鸡禳。  

丁谓　句  
天门九重开，终当掉臂人。  

丁谓　句  
鹰鹘腾双眼，龙蛇绕四肢。  

丁谓　句  
莺栖清艳魂应爽，蝶醉秾香舞更颠。  

丁谓　句  
莺惊凤辇穿花去，鱼畏龙颜上钓迟。  

丁谓　句  
泣珠泉客通关市，种玉仙翁寄版图。  

丁谓　句  
遥闻甘似醴，不特在金茎。  

丁谓　句  
水边遥见久停桡。  

丁谓　句  
戴归双彩胜，就赐五辛盘。  

丁谓　句  
白雪芬芳玉有香。  

丁谓　句  
背装花屈膝，白打大廉斯。  

丁谓　句  
朝朝荐天酒，宁让服云牙。  

丁谓　句  
称觞一之日，祝圣万斯年。  

丁谓　句  
楚子梦云铃阁密，郢人歌雪射堂开。  

丁谓　句  
吹开吹落任东风。  

丁谓　句  
帝奖甘露醴，天宴碧霞浆。  

丁谓　句  
即席椒花颂，延年柏叶觞。  

丁谓　句  
几处园林萧索里。  

丁谓　句  
绿杨垂手舞，黄鸟缓声歌。  

丁谓　句  
气候灵台上，书观云阙前。  

丁谓　句  
九万里鹏重出海，一千年鹤再归巢。  

丁谓　句  
梅花过岭路，桃叶渡江船。  

丁谓　句  
内翰拜时髭击地。  

丁谓　兰  
彼羡南陔子，其谁粉署郎。  
渥丹承露彩，绀绿泛风光。  
屡结骚人佩，时飘郑国香。  
何须寻九畹，十步即芬芳。  

丁谓　狼  
出必彰明盛，来当表庆隆。  
野心知楚子，痜尾见周公。  
仲德牵衣惠，乌孙饲乳功。  
金行钟粹白，冬献莫雷同。  

丁谓　梨  
摇摇繁实弄秋光，曾伴青椑荐武皇。  
玄圃云腴滋绀质，上林风驭猎清香。  
寻芳尚忆琼为树，蠲渴因知玉有浆。  
多少好枝谁最见，冒霜颊丹倚雘墙。  

丁谓　梨  
真定如拳大，灵关爽口清。  
甘香朱密冷，脆破玉霜鸣。  
工苑司官属，交枝播颂声。  
谁知洛阳树，海内佔先名。  

丁谓　李  
桃径共无言，整冠防未然。  
折枝如荠苦，沉水若朱研。  
东苑琼芳细，南居玉质坚。  
高穹指为姓，合冠百嘉先。  

丁谓　莲  
鱼戏烟茎细，龟巢粉蕊新。  
缝裳怜远客，开幕想嘉宾。  
千叶松风畔，双花柳渚濒。  
翠芳天宴得，谁假涉江人。  

丁谓　麟  
鲁史标嘉瑞，周诗颂太平。  
屡游灵畴地，数立纪年名。  
矩步规行迹，含仁抱义情。  
盛时期在囿，五纬想储精。  

丁谓　柳  
杨柳郁氤氲，金堤总翠氛。  
庭前花类雪，楼际叶如云。  
列宿分龙影，芳池写凤文。  
短箫何以奏，攀折为思君。  

丁谓　柳  
客舍青青乱，名园郁郁斜。  
旧栽彭泽署，新植武昌家。  
翠幄隋堤密，金丝蜀道赊。  
狂夫少樊圃，有菀兴无涯。  

丁谓　龙  
不操千金宝，思观九色蚢。  
负图钟上圣，衔烛照穷幽。  
但仰飞天大，宁闻战野忧。  
沃焦须霈泽，莫道我无求。  

丁谓　楼  
几集元规会，曾留子建题。  
东南当日出，西北与云齐。  
帝里五百尺，仙家十二梯。  
吹箫多感激，丹凤竟相携。  

丁谓　鹿  
赋命斯千载，登仙托五云。  
发祥呈玉质，标异冠星文。  
食荐时鸣野，游林或命群。  
白环何日至，真祖有前闻。  

丁谓　马  
蹀躞追风足，权奇汗血躯。  
沙丘逢骏骨，澣海得名驹。  
天骥千金直，龙媒万里途。  
王良如在衔，下驷敢前驱。  

丁谓　梅  
琼叶宫闱饰，瑶华乐府词。  
和羹资倚相，止渴济全师。  
七实连三实，南枝对北枝。  
同心将紫带，长恐失芳时。  

丁谓　牛  
服箱讥睆彼，其耳动来思。  
不负薜刍惠，终成稼穑资。  
莹蹄知爱矣，髐角肯忘之。  
好放桃林野，销兵是此时。  

丁谓　珮  
山玄水苍重，进揖退扬清。  
静有如圭德，行无变玉声。  
韦弦非中度，兰蕙欠锵鸣。  
几忆陪朝会，交相间九成。  

丁谓　棋  
不假分曹进，非同博塞游。  
谢安方料敌，祖纳正忘忧。  
窥豹仙枰昼，迷风石海秋。  
金门谁国手，一局赌宣州。  

丁谓　桥  
鞭石滔滔远，填乌岁岁新。  
七星横巨浸，半月映长津。  
永固骞崩势，终无揭厉因。  
时逢题柱客，不见脱辀人。  

丁谓　琴  
材妙峄阳枝，弦调野茧丝。  
清音飞雉操，雅曲白驹诗。  
属意山水际，寄声鸾凤时。  
南薰如在御，忠义必倾思。  

丁谓　清真香歌  
四两玄参三两松，麝香半分蜜和同。  
丸如弹子金炉爇，还似花心喷晓风。  

丁谓　雀  
饮啄绕藩篱，无声乏羽仪。  
衔环诚可念，穿屋奈终卑。  
鸿鹄非予忖，鸾皇不汝欺。  
莫轻蝉饮露，挟弹镇相随。  

丁谓　鹊  
匣照光芒里，熏炉想像间。  
营巢登大岁，采粟上仙山。  
玉璞惊心起，星河尽力还。  
上林无限树，枯卉莫登攀。  

丁谓　瑟  
轩后更张妙，羲和旧制存。  
絙弦参庙乐，疏越荐牺樽。  
赵女宣孤愤，湘灵写断魂。  
仲由无雅吹，何必鼓丘门。  

丁谓　山  
嫩云零落树参差，忽见千峰豁所思。  
酷爱似看名手画，难题却忆古人诗。  

丁谓　山  
不起纤尘让，宁辞一篑劳。  
始从拳石大，终致极天高。  
莲顶观归马，蓬壶见负鰲。  
器车呈上端，绳检秘崇褒。  

丁谓　山居  
峒口清香彻海滨，四时芬馥四时春。  
山多绿桂怜同气，谷有幽兰让后尘。  
草解忘忧忧底事，花能含笑笑何人。  
争如彼美钦天圹，长荐芳香奉百神。  

丁谓　扇  
云母功无比，蒲葵用有余。  
九华曹植赋，六角右军书。  
皎皎蟾轮薄，萧萧雉尾疏。  
曾窥五明伏，鹤羽映鸾车。  

丁谓　蛇  
起蛰良时在，鸣风异禀存。  
大能吞巨象，长可绕昆仑。  
出笥彰嘉庆，衔珠报厚恩。  
由来禀龙质，灵化出山门。  

丁谓　射  
五善贵和容，荣观萃泽宫。  
循声知得礼，上列见多功。  
尽志三正内，矜能一发中。  
无轻秉筹者，百中出群公。  

丁谓　书  
始向龟图妙，爰从鸟迹成。  
偃波如制妙，例薤更难精。  
蔡表崩云重，曹章缀露轻。  
忆曾思刻玉，琼简镂金英。  

丁谓　松  
君子怜无改，诗人赋有乔。  
轻舟随桧楫，深涧映山苗。  
偃盖秦官远，凌霜夏社遥。  
鹤栖知得地，柏悦见干霄。  

丁谓　嵩岳闻笙  
烟簊裁圆直，霜匏镂密深。  
雅将镛间奏，清与磬同音。  
隋作工何妙，娲传制中寻。  
师夔如审曲，知我发生心。  

丁谓　送僧归护国寺  
少室久传西祖印，京华时不等闲寻。  
黄枢慕道飞书密，紫禁知名示宠深。  
一法遍垂春雨润，群生皆悟海潮音。  
南归八桂禅庭在，后夜僧怀立雪心。  

丁谓　送张无梦归天台山  
不逐蒲轮至，惟寻蕙帐还。  
冥鸿思物外，辽鹤别人间。  
心与冠缨远，身将日月闲。  
放归衔帝泽，赐封仰天颜。  
逸躅渞风驭，高文炳象环。  
琼台刻宸藻，千古耀名山。  

丁谓　台  
不效燕昭置，终贻子罕羞。  
吴都矜四达，楚国炫三休。  
好卜登春乐，无增累卵忧。  
玄都有琼构，何日从真游。  

丁谓　桃  
未展蓁蓁叶，先开灼灼华。  
武陵迷境域，御宿接烟霞。  
投我畴为报。偷儿孰是家。  
春风南北起，别有洛阳花。  

丁谓　桐  
託质朝阳地，含芳改火时。  
锡圭裁细叶，栖凤养深枝。  
双树怜银井，孤生称檿丝。  
龙门高百尺，梓漆让华滋。  

丁谓　途中盛暑  
山木无阴驿路长，海风吹热透蕉裳。  
渴思西汉金茎露，困忆南朝石步廊。  
江上竹竿输散诞，林间冠褐负清凉。  
不程欲选披襟处，满眼赭桐兼佛桑。  

丁谓　兔  
三窟同蝚蛰，平冈若电驱。  
爰爰依枳棘，肃肃避羋羓。  
已得思烹犬，其亡尚守株。  
何当华桂畔，宿月耫云衢。  

丁谓　乌  
仁里徊翔久，层巢返哺频。  
九雏依百峙，三足托重轮。  
声为空营乐，心因止屋驯。  
夜啼休度曲，丹白瑞无伦。  

丁谓　犀  
食野甘榆棘，乘流接海鲸。  
骇鸡称国宝，辟水得天名。  
巴浦千年迹，黄支万里程。  
至循来禁御，六扰莫心惊。  

丁谓　戏答白稹  
欺天行当吾何有，立地机关子太乖。  
五百青蚨两家阙，白洪崖打赤洪崖。  

丁谓　象  
教战诚无敌，充庭实可嘉。  
指踪知拜处，服习认葩花。  
远视惭刚鬣，深藏惜素牙。  
十牛虽此夭，可奈可巴蛇。  

丁谓　箫  
庄籁知天理，虞韶见帝心。  
轻清杨柳曲，和乐凤凰音。  
翼展编筠密，中虚镂玉深。  
吴门休鼓腹，仙侣好追寻。  

丁谓　熊  
高山多蛰兽，尔族载声诗。  
赵梦膺天命，周畋得帝师。  
当前忠至矣，碎掌果於斯。  
好俟东胡献，神灵锡祐时。  

丁谓　雁  
避缴非无意，随阳自有期。  
飞霜联伯仲，叫月应壎篪。  
小雅宣王什，登歌武帝辞。  
青冥时矫翼，燕雀尔焉知。  

丁谓　燕  
受署司分氏，开祥简狄心。  
风帘虽易偶，巢幕亦难任。  
两两差池羽，翩翩下上音。  
曲江何感愤，托意动微吟。  

丁谓　羊  
千足比侯封，矜矜莫可穷。  
触藩难进退，荷箠易西东。  
郑伯牵降辱，初平叱化功。  
律和当荐瑞，愿牧上林中。  

丁谓　以诗送宣赐进奉红绡封龙字茶与琏禅师  
密缄龙焙火前春，翠字红绡熨眼新。  
品味至高谁合得，双林树下上乘人。  

丁谓　阴狱  
黑水溪旁聊驻马，奈何岸上试回头。  
高崖昏处是阴狱，须信人生到此休。  

丁谓　印  
示信流千古，颁荣遍万方。  
帝缄金缕细，天印玉文长。  
雀马严君政，龟蛇辨国章。  
何当携枣篆，回首谢银黄。  

丁谓　莺  
刷羽幽栖地，啼克上苑间。  
金衣何睍睆，簧舌苦绵蛮。  
百啭情无及，迁乔迥莫攀。  
可怜求友意，出谷便关关。  

丁谓　鹰  
心极鹏抟远，形将鹗立孤。  
尚惭同隼击，宁肯截鸳雏。  
六翮风雷疾，双骹枳棘枯。  
大蒷如展礼，聊用助三驱。  

丁谓　萤  
兰畹炎飚息，莎阶霁景凉。  
宵征循屋漏，昼伏避阳光。  
具体微雨显，余辉有若亡。  
惟怜资学者，熠燿满纱囊。  

丁谓　咏帘  
南楚佳名旧，西都妙制稀。  
风轻摇美璧，香细透明机。  
翠羽翻罗幄，龙文压锦帷。  
兰宫将桂殿，日用觉光辉。  

丁谓　咏泉州刺桐  
闻得乡人说刺桐，叶先花发始年丰。  
我今到此忧民切，只爱青青不爱红。  

丁谓　咏席  
著位时专绝，铺筵罄恪恭。  
鲁堂曾子避，汉殿戴凭重。  
黼绣矜华靡，莞茅助礼容。  
轩皇膺帝锡，瑶彩映昂飆。  

丁谓　游东山  
数峰回抱隔烟林，一簇招提十里深。  
只合步行寻石径，不宜呵喝入松阴。  
遥分画手援毫意，暗起诗人得句心。  
梅岭笙歌上高处，孤猿幽鸟减清音。  

丁谓　游卧龙山  
日长春老职司閒，纵辔因寻负郭山。  
花气半飘青霭外，泉声多在白云间。  
香灯肃肃严僧事，钟梵萧萧爽客颜。  
坐有诗人樽有酒，攎抛城市宿禅关。  

丁谓　有感  
今到崖州事可嗟，梦中常若在京华。  
程途何啻一万里，户口都无三百家。  
夜听猿啼孤树远，晓看潮上瘴烟斜。  
吏人不见中朝礼，麋鹿时时到悬衙。  

丁谓　又五言十韵  
叨窃逢嘉会，孤单荷曲成。  
高车陪上宰，密座厕群英。  
步武清华地，优游侍从荣。  
勤劬期薄效，忠谨誓明诚。  
方畏官箴失，俄惊宠命行。  
冒恩心易感，恋圣意难平。  
未副宵衣念，宁安昼锦情。  
摇摇千里棹，眷眷九重城。  
茜旆辉登路，琼章耀去程。  
子牟牵望处，金阙玉为京。  

丁谓　又赠一绝  
梦散高唐夜正遥，楚天何处不无戮。  
秋风似会荆王意，露渚烟汀养细腰。  

丁谓　鱼  
劝叶复依蒲，登龙是去途。  
何烦垂翡翠，未肯畏鹈鹕。  
已负吞舟大，终无涸辙虞。  
濠梁宁足乐，相忘在江湖。  

丁谓　鱼  
江湖各相忘，鱼虾同一波，  
乐哉乐哉。莫贪钓上饵，  
去□鼎中羹，戎哉戎哉。  

丁谓　玉  
谁负连城美，须思韫椟藏。  
辉山知禀异，被褐喻韬光。  
吕钓时终至，虞求祸是防。  
宁为田父弃，莫作楚人伤。  

丁谓　玉珮  
至宝不自献，韬藏亦英华。  
余香被草木，秀擢幽岩花。  

丁谓　猿  
行不伤田亩，饥无坏果林。  
渡云连臂饮，宿月拥条吟。  
愈疾如调气，消忧学定心。  
沐猴多损物，远矣莫相侵。  

丁谓　再赋  
彼美秋江上，尘埃耻托根。  
笑倾行雨国，香返梦兰魂。  
蛱蝶无媒妁，鸳鸯见子孙。  
遍窥思两桨，深锁忆重门。  
怯徇风波性，惭留月露痕。  
枉将金试步，千古怨东昏。  

丁谓　枣  
好植蓬莱树，无凝枳棘姿。  
鸡心藏密叶，羊角出高枝。  
外炳丹朱彩，中含石蜜滋。  
何当如尹令，见食玉文时。  

丁谓　赠方江二君  
偶向严堂吊子陵，布衣携手远相迎。  
乍亲冠盖谈谐少，久住林泉骨自清。  
正好辛勤缘齿少，最难遭遇是时平。  
李频乡党玄英裔，皆合工诗取盛名。  

丁谓　纸  
妙制剡溪人，多名锦水春。  
卷疑方絮重，开觉露桃新。  
左氏三都贵，张芝径雨珍。  
谢公如就乞，九万一纤尘。  

丁谓　雉  
雉操扬琴奏，名翚拂扇尘。  
其文伊洛地，厥贡越裳人。  
几为郎官集，还因今邑驯。  
山梁时饮啄，媒翳莫朝亲。  

丁谓　珠  
宝气媚长浔，明光法大阴。  
探龙殊九品，剖蚌尽千金。  
汉女飞升迹，鲛人感泣心。  
任轻从弹雀，鱼目莫相侵。  

丁谓　竹  
自保猗猗绿，谁怜冉冉根。  
紫花含凤实，绣箨抱龙孙。  
扫月仙坛静，摇风雪雾昏。  
彤竿思化杖，绀弃想开樽。  

丁谓　烛  
影抱铜芝直，光摇铸凤圆。  
丛花生木蓼，凝密堕金莲。  
积货徒供爨，当官竟不燃。  
曾窥司烜氏，明燧奉高天。  

丁渥妻　寄外  
沪湿香罗帕，临风不肯乾。  
欲凭西去雁，寄兴薄情看。  

丁西湖　山中  
金门待漏马嘶寒，月落宫墙未晓天。  
争子莫教容易扫，恐伤一片惜花心。  

丁西湖　送吴菊潭游越  
春江柳色新，别酒易成醺。  
自厌久为客，难堪又送君。  
溪晴沙度鹤，地暖水生兮。  
若到兰亭上，应须吊右军。  

丁先民　游大涤  
我俗避尘嚣，乘风入洞霄。  
循溪山作路，驾水石为桥。  
台殿黄金锁，神仙碧玉箫。  
拂衣天柱顶，清思欲飘飘。  

丁先民　游洞霄宫  
午过青山流，扬鞭入洞霄。  
旁观昔隐迹，信步冷泉桥。  
玉简金龙古，仙风道古饶。  
小轩曾寄宿，秋雨闹芭蕉。  

丁宣　仙都山  
世上洞天三十六，缙云第二十九区。  
古木参天架云屋，总真灵迹号仙都。  
独峰壁立三千尺，凌空耸翠屹然孤。  
仰瞻绝顶烟岚际，曾开菡萏名鼎湖。  
旧说轩辕驻车辙，云骈风驭经此涂。  
石釜练灶丹砂就，乘龙帝乡才须臾。  
紫虚碧落超尘世，侍臣无路攀龙须。  
唐朝天子仙李裔，德格天心来瑞符。  
祥烟嘉气卿云布，山中九传万岁呼。  
步虚对峙云断续，东西互云高下殊。  
涧边幽径登鸟道，上有镜岩如方壶。  
岩中乳水沥嵌罅，滴石成穴如仰盂。  
水一昼夜斛加半，潦不泛溢旱不枯。  
鲁望曾记周景复，绝粒餐霞黄老徒。  
栖真妙入县珠会，八十余年隐此居。  
千古寥寥桑海变，仙迹渺邈还有无。  
石门瀑布虽云好，此间殊胜未易俱。  
特然造化钟神秀，虎头妙手亦难图。  

丁易东　田母拒金图  
噫嘘嘻，人奔奔，  
皆为名利之所役，贤反愚兮明反昏。  
夜却金兮尚高洁，择一钱兮义同颉。  
莱芜甑中尘扑飞，悬鱼老子肝似铁。  
四公皦皦何不墨，图中但见齐田稷。  
蠹吏亏网勿足夸，特貌慈闱耀贞德。  
奉君本欲娱亲喜，阿母怒兮惊且愧。  
若使当年一纳间，那得芳名播青史。  
主圣亲贤臣涤衷，公金赐妪恩爱隆。  
非独舍之罪不诛，昭昭淳化扬仁风。  
我披此传重踟蹰，岂独田卿贪若新。  
谓语今人知不知，偷安苟富诚何如。  
老万翁，志不渝，  
费千金，畜此图。  
此图传后世，后世重义轻金与。  

丁正持　寿先生  
明善堂前香矗云，诸生再拜祝庄椿。  
芹香藻绿涵和气，枫老梅疏健小春。  
有道可为明主佐，无氈休欢广文贫。  
烹羔压酒称千寿，会看仙桃着子新。  

丁正持　寿先生  
今年生日胜常年，一佛中间万佛缘。  
善念才兴方寸地，恩光便下九重天。  
花香作供围方丈，粟粒成功福大千，  
长寿如来更多宝，饱参住世小乘禅。  

丁执礼　送程给事知越州  
晓辞龙尾下青冥，持节东南一镇并。  
共治蚤分天子寄，暮来今颂里民声。  
吟高吨雪谁能拟，韵敌壶冰凛更清。  
遥想棠阴多暇日，江风吹角绕蓬瀛。  

丁竹岩　五更枕上  
一着非时一局非，出房愁到晓钟时。  
楠榴枕上平生事，听雨听风听子规。  

东必曾　春日田园杂兴  
噀绿郊原春事深，治生幽趣豁庙襟。  
声声禽语耕人意，种种花开老圃心。  
桑叶渐舒梯欲羞，麦苗暗长路难寻。  
日长虽有荷钥倦，薄暮归来常醉吟。  

东都故老　客临安怀旧都  
曾见宜秋辇路门，大书黄榜许游行。  
汉家宽大风流在，老去西湖乐太平。  

东方某　众乐亭  
重寻佳景冠南州，天与邦人作胜游。  
百尺台成偏得月，四时花放不知秋。  
当轩叠嶂高还下，傍槛长溪咽复流。  
只道史君能共乐，有谁能会史君忧。  

东湖散人　春日田园杂兴  
物色天成画不如，东风又到野人庐。  
蜜蜂辛苦供常课，科斗从横学古书。  
小雨杏花村间酒，澹烟杨柳巷巾车。  
汀洲水暖苄芽长，更卖扁舟伴老渔。  
