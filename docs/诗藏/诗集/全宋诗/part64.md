---
title: 第65部分
index: true
icon: editor
order: 65
category:
  - 诗藏
  - 诗集
  - 全宋诗
tag:
  - 佚名
---

张耒　有感三首  
群儿鞭苔学官府，翁怜痴儿傍笑侮。  
翁出坐曹鞭复呵，贤于群儿能几何。  
儿曹相鞭以为戏，翁怒鞭人血流地。  
等为戏剧谁后先，我笑谓翁儿更贤。  

张耒　有感三首  
古今不殊途，掩卷独长想。  
炎炉与死灰，相去如反掌。  
彼昏诚不知，一醉富莫量。  
那知道旁殍，曾是厌杯盎。  
一金短贩儿，岂暇议得丧。  
但怜反复间，观者为惆怅。  
圣贤蹈大方，不苟目前妄。  
寄身爱憎间，得失真一饷。  

张耒　有感三首  
南风霏霏麦花落，豆田漠漠初垂角。  
山边夜半一犁雨，田父高歌待收获。  
雨多萧萧蚕簇寒，蚕妇低眉忧茧单。  
人生多求复多怨，天工仈尔良独难。  

张耒　有所叹  
达士不可羁，其次远羁绊。  
我无达人风，又不能自远。  
纷纷随世俗，碌碌走薄宦。  
其来或遭驱，其去或被挽。  
吾求亦何有，五斗固易办。  
不师陶渊明，腰为小儿俯。  
由来为贫仕，荣辱何敢辩。  
乘田与委吏，孔子不云贱。  

张耒　有所叹  
骈胁当车阺戟先，相君冠盖照秦川。  
六雄未灭君无苦，当念杜门公子虔。  

张耒　有所叹五首  
十夫操戈群入市，市人奔走争逃死。  
鸡飞犬逝闾里空，攘夺金珠虏妻子。  
世人恶盗恐不深，真不为盗能有几。  
何况蚩蚩田野人，欲使饥寒不为此。  

张耒　有所叹五首  
饥儿无食偷邻桑，主人杀儿尸道傍。  
母兄知儿死不直，行哭吞声空叹息。  
生重于桑亦易明。何为以身邀所轻。  
没身毫厘易其死，世上谁非窃桑子。  

张耒　有所叹五首  
蛙鸣聒聒满我池，我宁知尔乐与悲。  
周公洒灰教后世，顾我龌龊不忍施。  
越人嗜汝过刍豢，芼以芳香侑朝饭。  
藏身泥沙勿妄出，世人重味轻天物。  

张耒　有所叹五首  
蝎能毒人不能死，人能捕蝎残其类。  
世人意恶蝎为虐，人蝎相残竟谁至。  
不参彼已怨一方，自古诗人以为刺。  
我疑人酷蝎所羞，何暇区区论蝎罪。  

张耒　有所叹五首  
卫青功高不荐贤，犹有苏建能拳拳。  
魏其已诛武安死，将军畏祸无敢言。  
田窦安知天下士，可是一言谁得罪。  
当忧磊落世上奇，白头骑奴安得知。  

张耒　于湖曲  
武昌云旗蔽天赤，夜筑于湖洗锋镝。  
巴滇騤骏风作蹄，去如灭没来不嘶。  
日围万里缠孤壁，虏气如霜已潜释。  
蛇矛贱士识天颜，玉帐髯奴落妖魄。  
君不见铜驼陌上尘沙起，胡骑春来饮瀍水。  
浮江天马是龙儿，蹙踏扬州开帝里。  
王气高悬五百秋，弄兵老濞空白头。  
石城战骨卧秋草，更欲君王分上流。  

张耒　予官竟陵时李文举尝以事至郡同游西禅刹陆子泉烹茶酌酒甚欢也今岁  
此生放荡随群动，一觉竟陵潇洒梦。  
江山唤我此中来，却愁风月无人共。  
李侯年少能思我，朼来两桨归潮送。  
不辞薄酒与君饮，坐觉西山夕烟重。  
西禅旧游已陈迹，壁间陆子尘生供。  
石栏古井谁知味，只有松风自成弄。  
爱君为吏无俗韵，快诵离骚饮仍痛。  
不嫌寂寞过我来，古县年丰少争讼。  

张耒　予向集贤殿试罢寓居京师尝游西冈钱昌武郎中之第时同会者河东柳子  
东风冷峭着衣寒，云影深沉美睡天。  
青杏园林花尽落，晚风吹雨湿秋千。  

张耒　予元丰戊午岁自楚至宋由柘城至福昌年二十有五后十年当元佑二年再  
宋玉台前官树林，十年孤客独沾襟。  
白头青鬓隔存殁，落日断霞无古今。  
暮云梁苑雁鹜暗，久泛吴船江海深。  
阅世悲欢嗟老眼，呼儿取酒十分斟。  

张耒　予元佑六年六月罢著作佐郎除秘书丞是岁仲冬复除著作郎兼史院检讨  
庭树应如我，相逢益老苍。  
别来秋苦雨，但觉瓦松长。  

张耒　余谪居齐安寓郡东佛舍而制不得逾岁今冬遂移居因遣秬秸料理新居作  
孟冬寒气至，北风群木衰。  
微霖堕檐瓦，老客卧先知。  
二年萧寺客，巾履忽复移。  
谁令简书畏，易此鹪鹩枝。  
冥冥造化中，毫厘阴有司。  
念此虽细事，亦非人所为。  
东窗颇明爽，洒扫吾遨嬉。  
浊酒为余办，勿使叹空◇。  

张耒　鱼虾  
一尺盆池数种荷，鱼虾亦解起风波。  
尔来未识天池乐，更有鲸鹏奈尔何。  

张耒　鱼虾相望  
悲欢回首两茫然，忆别龙门又半年。  
应是旧时歌舞处，和风开冻一层天。  

张耒　与李文举登梦野亭  
樽俎相逢散百忧，虽非吾土共登楼。  
天边云送荆王雨，江上枫雕宋玉秋。  
华发不堪怀故国，清杯相与散牢愁。  
清谈七泽谁强健，莫学骚人赋远游。  

张耒　与潘仲达二首  
东风沛甘雨，百物一时好。  
江南桃李尽，红紫到百草。  
道傍负担子，寒食归祭祷。  
今我淮上丘，三年不躬扫。  

张耒　与潘仲达二首  
淮阳牡丹花，盛不数京洛。  
姚黄一枝开，众艳气如削。  
亭亭风尘表，独立朝万萼。  
谁知临老眼，更复美葵藿。  

张耒　与友人论文因以诗投之  
我虽不知文，尝闻于达者。  
文以意为车，意以文为马。  
理强意乃胜，气盛文如驾。  
理惟当即止，妄说即虚假。  
气如决江河，势盛乃倾泻。  
文莫如六经，此道亦不舍。  
但于文最高，窥不见隙罅。  
故令后世儒，其能及者寡。  
文章古亦众，其道则一也。  
譬如张众乐，要以归之雅。  
区区为对偶，此格最污下。  
求之古无有，欲学固未暇。  
君为时俊髦，我老安苟且。  
聊献师所传，无以吾言野。  

张耒　雨后游朱园  
绿叶阴阴护翠枝，晚花虽小亦应稀。  
东风不惜残桃李，吹作春愁处处飞。  

张耒　雨霁  
丰隆故犯青冥上，列缺应逢返照还。  
楼外细蟾呈窈窕，枝间少女故徘徊。  

张耒　雨霁  
滞雨忽云霁，园林有清晖。  
时鸟亦和鸣，好风清且微。  
远愧深山僧，趺坐掩禅扉。  
岂知芳非歇，讵伤寒暑违。  
一念与道寂，九旬淡无为。  
蹑心探斯理，吾今其庶几。  

张耒　雨霁望樊山  
金碧江南数叠山，雨余秀色直堪餐。  
仙娥倭堕青云髻，照我衰迟泽畔颜。  

张耒　雨歇二首  
雨歇山园竹引芽，老禅睡起日初斜。  
今朝却忆香严老，解点沩山一◇茶。  

张耒　雨歇二首  
家童取酒冲泥至，酒满山瓶重莫携。  
老子欣然一笑起，开尝洗盏对山妻。  

张耒　雨夜怀陈永源山庄  
陈君为生廉易足，水石田园藏一曲。  
畦田已作故侯业，种竹未享封君禄。  
干名懒复观书卷，济病时能开药箓。  
夜来秋雨如决渠，不寐忧君玉川屋。  

张耒　雨中晨起  
端居多滞念，秋至一萧散。  
况兹炎凉异，微冷风雨旦。  
空山阴霭积，槭槭木声变。  
絺衣感轻单，素褐催补绽。  
泥行苦长须，买酒不可缓。  
洗盏自迎门，一杯聊自劝。  

张耒　雨中题壁  
去年此日泊瓜州，衰柳萧萧系客舟。  
白发天涯叹流落，今年对雨古宣州。  

张耒　雨中五首  
手种阶前树，今朝亦有花。  
春阴寒食节，陋巷逐臣家。  
欲酌消愁酒，先浇破睡茶。  
游人归踏雨，里巷晚喧哗。  

张耒　雨中五首  
节物即自好，客心何落然。  
早寒清野市，夜雨湿江天。  
破屋疏茅滴，空厨湿苇烟。  
政须一杯酒，相与度残年。  

张耒　雨中五首  
积雨暗春色，东风还惨凄。  
梅残无复笑，莺怨欲成啼。  
暇日无民讼，芳时有酒携。  
不辞乘兴出，病足畏深泥。  

张耒　雨中五首  
春残厌寒搅，雨多空日长。  
饭余时策杖，睡足独焚香。  
芍药正酣寝，海棠浑未妆。  
贤哉堂下竹，相对只苍苍。  

张耒　雨中五首  
三日雨不止，阴云生我堂。  
晓寒如腊月，冻坐忆朝阳。  
过雁低薄屋，高梅飘度墙。  
呼童倾一榼，独对孟光尝。  

张耒　预作冬至  
紫坛曾从奠琳琅，亲被天人玉冕光。  
今日黄州山下寺，五更闻雁满霜林。  

张耒　欲知归期近呈天启  
欲知归期近，屈指不满手。  
岂无儿女心，惜此良邂逅。  
蔡郎吾未见，心已想雄秀。  
那知风雨夜，听此龙剑吼。  
八荒一骥子，万马空在厩。  
钟山净名老，为子不惜口。  
颇闻国士荐，固自君所有。  
惟应功名地，他日容老丑。  

张耒　寓陈杂诗十首  
传舍不可久，束装投新居。  
新居亦苟完，佳木颇扶疏。  
洒扫寻丈地，琴书遣朝晡。  
风云中夜变，大雨如决渠。  
落点若强箭，穿我老屋涂。  
中夜起明烛，移床护吾雏。  
传闻北城隅，老弱堤上庐。  
官吏操畚锸，纷纷役千夫。  
蚁漏或一决，城闉变江湖。  
吾衰也久矣，岂复惮为鱼。  

张耒　寓陈杂诗十首  
昔记古甲子，商灭而周兴。  
如何雨此日，乃为霪雨征。  
阴阳久乖张，此事颇有凭。  
岂天悔牧野，洗此漂杵腥。  
旧雨水未干，洞房苔欲青。  
新雨虽靉靉，欺我墙善崩。  
虚堂就夕眼，永夜楸桐声。  
萧然秋气至，岂觉巾屦轻。  
怜我老病者，三伏困熏蒸。  
得凉且饱饭，何暇念秋成。  

张耒　寓陈杂诗十首  
朝雨如棼丝，咫尺不相辨。  
俄然晨光漏，绀碧出天面。  
天工易明晦，顷刻俄屡变。  
今朝事大定，云物卷组练。  
客有北来说，蝝生被数县。  
谷穗无一粒，遗秆如立箭。  
卑田成大泽，投种哀莫见。  
官人懵不知，犹喜输租办。  
兴怀及鳏寡，犹愧吾饱饭。  

张耒　寓陈杂诗十首  
唐有元相国，实杀颜平原。  
平原腹有丹，尸解神已仙。  
颜公死已矣，人见如生前。  
致令遗其像，委曲与人言。  
相国死仓卒，秽袜塞其咽。  
家门随手破，但怪椒斛千。  
颜公黄尘外，风节犹凛然。  
元子堕九幽，遗臭万世传。  

张耒　寓陈杂诗十首  
清夜何晏晏，客眠亦复佳。  
邻钟唤我觉，咽咽闻城笳。  
披衣行中庭，星汉已横斜。  
缺月挂西南，皎皎流清华。  
莎鸡振其羽，蟋蟀旁悲嗟。  
悠哉岁已秋，日月如奔车。  

张耒　寓陈杂诗十首  
开门无客来，永日不冠履。  
客至我老懒，投刺辄复去。  
端成两相忘，因得百无虑。  
故人在旁郡，书信不能屡。  
兴哀东城公，将掩郏山墓。  
不能往一恸，名义真有负。  
可能金玉骨，亦遂黄壤腐。  
但恐已神仙，裂石终飞去。  

张耒　寓陈杂诗十首  
疲马龁故草，闭门苔藓深。  
闲坊居人少，秋日疏槐阴。  
境寂心亦闲，萧然散巾襟。  
静中有深趣，因见至人心。  
谷神古不死，兹理良可寻。  
无令儿辈觉，一抚无弦琴。  

张耒　寓陈杂诗十首  
念昔为吏日，朝夕羡人闲。  
解印出公府，翛然若归山。  
衡茅三亩居，无客门常关。  
早眠而起晏，永日或不冠。  
故人远寄酒，为致一醉欢。  
我亦领其意，呼儿具杯盘。  
长闲贫亦好，安用朱其辬。  
我生本蓬荜，久已傲饥寒。  

张耒　寓陈杂诗十首  
我不知暑退，但觉衣汗干。  
颇怪庭中天，湛然青已宽。  
有物叫草根，啾啾自相喧。  
问知已新秋，大火流金天。  
九土变寒暑，正尔事亦繁。  
静观付一笑，吾事宁相关。  
但无筋力健，悠然佳意还。  
喧喧憎邻里，砧杵乱人眠。  

张耒　寓陈杂诗十首  
秦子死南海，旋骨还故墟。  
辛勤一生事，空得数编书。  
琅琅巧言语，玉佩联琼琚。  
知者能几人，憎者颇有余。  
书生事业薄，生世苦勤劬。  
持以待后世，何足润槁枯。  
兴怀及昔者，使我涕涟如。  
道路阻且长，悲哉违抚孤。  

张耒　寓楚题杨补之官舍  
一辞螭陛走天涯，客路悠悠老岁华。  
住久不知身是客，自来堂下采黄花。  

张耒　寓淮阳驿二首  
一庭秋色高堂夜，半壁灯光短幌凉。  
都是去年秋气味，谁知飘泊古淮阳。  

张耒　寓淮阳驿二首  
悠扬短日下西墙，庭叶吟风作夕凉。  
客枕甚安无一事，邻鸡不用唤朝阳。  

张耒　寓居春日书事  
禅宫寂寂白昼长，出门江山悲异乡。  
歌檐日暖好鸟语，空庭客稀春草长。  
红树人家隔修竹，青芜村路达横塘。  
欲向东城踏青去，碧云何处水茫茫。  

张耒　寓寺八首  
门外清泉浸稻畦，西南修竹作城埤。  
山平林断空明处，却有遥山作翠眉。  

张耒　寓寺八首  
道人钟梵久寂寞，倦客弭车聊静便。  
我亦云山闲衲子，平生香火旧因缘。  

张耒　寓寺八首  
江城梅子青时节，嫩紫夭红扫地无。  
修竹满山连草色，却烦林鸟劝提壶。  

张耒　寓寺八首  
病卧淮阳太昊城，牡丹丛畔过清明。  
那知春暮长江上，竹里招提听晓莺。  

张耒　寓寺八首  
翠眉长好何曾损，寄语啼禽漫不闲。  
应为残春足愁恨，长疑蹙破镜中山。  

张耒　寓寺八首  
平晓春云失半山，蒙蒙小雨暗江干。  
寺楼倚遍消残醉，只有春愁伴薄寒。  

张耒　寓寺八首  
错落星河没半空，江城悲角五更风。  
幽人梦断西窗雨，背壁笼灯到晓红。  

张耒　寓寺八首  
笼灯到晓只微明，独拥单衾听雨声。  
葛幌竹床清过暑，萧然未觉负平生。  

张耒　元忠学士八兄耒离京师远蒙追送许惠服丹法托故竟未惠及赋五绝句  
身逐孤舟似断云，故人追送尚殷勤。  
秋城夜泊西风岸，落叶悲虫独自闻。  

张耒　元忠学士八兄耒离京师远蒙追送许惠服丹法托故竟未惠及赋五绝句  
衰柳苦催空壁月，悲虫真吊短檠光。  
无情少壮抛人去，只有穷愁气味长。  

张耒　元忠学士八兄耒离京师远蒙追送许惠服丹法托故竟未惠及赋五绝句  
欲盗羲和一点春，五更注想隔重云。  
如何但欲独不死，分我刀圭未费君。  

张耒　元忠学士八兄耒离京师远蒙追送许惠服丹法托故竟未惠及赋五绝句  
昔见将军破虎鞯，玉堂曾共扫千言。  
功名老去皆蹉跌，相见谆谆劝学仙。  

张耒　元忠学士八兄耒离京师远蒙追送许惠服丹法托故竟未惠及赋五绝句  
无复颠狂似少时，逢君犹自说蛾眉。  
玉堂旧事君休念，两袖啼痕又送谁。  

张耒　园花盛开秬病不能观作诗谕之  
东风着花花披靡，花风吹人人欲醉。  
老翁逢花如啜醨，强自挹酌终无味。  
鬬红鬬绿态千万，长笑花工夸幻事。  
若知空色无异观，世上何曾有桃李。  

张耒　远别离  
远别离，明当入蜀去。  
酒酣日落客心惊，起与仆夫先议路。  
引车在庭牛在槽，桐枝袅袅秋风豪。  
别情惆怅气不下，酒觞翻污麒麟袍。  
缓缓清歌慰幽独，不惜更长更烧烛。  
赠君发上古搔头，莫易此心如此玉。  
平生每笑花飞片，东家吹落西家怨。  
但得归时似别时，相知何必长相见。  

张耒　远思  
袅袅霜风吹碧梧，孤城残角奏单于。  
山川浩荡愁千里，楼阁黄昏月一梳。  

张耒　怨曲二首  
白首南朝女，愁听异域歌。  
收兵颉利国，饮马胡卢河。  
毳布腥膻久，穹庐岁月多。  
雕窠城上宿，吹笛泪滂沱。  

张耒　怨曲二首  
祖席驻征桡，开帆复信潮。  
隔筵桃叶泣，吹管杏花飘。  
船去鸥飞阁，人归鹿上桥。  
别离惆怅泪，江鹭宿红蕉。  

张耒　月季  
月季只应天上物，四时荣谢色常同。  
可怜摇落西风里，又放寒枝数点红。  

张耒　月夜怀陈永源  
众喧息遥夜，爽气渍烦襟。  
殷勤低檐月，入幌来相寻。  
平生学虚静，每为多病侵。  
卧想陈夫子，幅巾修竹林。  

张耒　杂诗二首  
独居无与往，况此阴雨天。  
起来复何有，诗书散我前。  
偃卧一榻上，读书疲复眠。  
经纶负夙志，跌荡穷吾年。  

张耒　杂诗二首  
邾城山下梅花树，腊月江风好在无。  
争似姑山寻绰约，四时长见雪肌肤。  

张耒　杂诗二首  
高堂断四听，鸣雨晓未止。  
堂空雨声大，滴滴清我耳。  
朝眠引幽梦，遇我同心子。  
谈笑未容周，梦开坐千里。  

张耒　杂诗二首  
病腹难禁七◇茶，小窗睡起日西斜。  
贫无隙地栽桃李，日日门前自买花。  

张耒　杂题二首  
寒雨萧萧桐叶惊，浪浪还作夜阶声。  
西风忽起幽人觉，枕簟凉时向五更。  

张耒　杂题二首  
苍苍落月井梧西，睡觉幽人自卷帷。  
只有林莺知梦断，晓庭人静语移时。  

张耒　杂咏三首  
隆中卧龙公，平昔事耕钓。  
无言顾同侪，高视独长啸。  
彼宁惜开口，顾尔非同调。  
何事逢玄德，曹孙一言料。  

张耒　杂咏三首  
六槐当我庭，春叶密如幄。  
朝来南风起，已见萎叶落。  
盛衰同时来，岂必待萧索。  
鄙哉儿女痴，倩倩情所乐。  

张耒　杂咏三首  
鸟鸣高屋上，饥顾朝求食。  
扰扰市井人，日夜衣食迫。  
岂伊理当然，或者养未得。  
我歌南风诗，归坐还叹息。  

张耒　再和马图  
我年十五游关西，当时惟拣恶马骑。  
华州城西铁骢马，勇士十人不可羁。  
牵来当庭立不定，两足人立迎风嘶。  
我心壮此宁复畏，抚鞍蹑镫乘以驰。  
长衢大呼人四走，腰稳如植身如飞。  
桥边争道挽不止，侧身逼坠壕中泥。  
悬空十丈才一掷，我手失辔犹攒蹄。  
回头一跃已在岸，但见满道人嗟咨。  
关中地平草木短，尽日散漫游忘归。  
驱驰宁复受鞭策，进止自与人心齐。  
尔来十年我南走，此马嗟嗟入谁手。  
楚乡水国地卑污，人尽乘船马如狗。  
我心未老身已衰，梦寐时时犹见之。  
想图思画忽有感，况复慷慨吟公诗。  
达人遇境贵不惑，世有尤物常难得。  
宁能使我即无情，搔首长歌还叹息。  

张耒　再寄  
宛丘之别今五年，汴上留连才一日。  
残生飘泊客东南，忧患侵陵心若失。  
先生神貌独宛然，但觉岩岩瘦而实。  
有如霜露入秋山，扫除繁蔚峰峦出。  
自言近读养生书，颇学仙人饵芝术。  
披寻图诀得茯苓，云是松间千岁物。  
屑而为食可不饥，功成在久非仓卒。  
上侔金石免毒裂，下比草木为强崛。  
涓涓漱纳白玉津，链以真元纳之骨。  
神仙自是人不知，岂为难求废其术。  
我闻公说心独嗟，欲问太虚穷恍惚。  
奈何不使被金朱，乃俾枯槁思岩窟。  
又观世事不可常，倚伏谁能定于一。  
终身轩冕亦何赖，况有朝升而暮黜。  
何如端坐养形骸，寿考康宁无夭屈。  
乃知岂即非良图，却笑儿曹嗜糠籺。  
青衫弟子昔受经，赋分羁穷少伦匹。  
自知无命作公卿，颇亦有心穷老佛。  
但思饱暖愿即已，妄意功名心实不。  
终期策杖从公游，更乞灵丸救衰疾。  

张耒　再谢周飆之句  
烟飞小玉吴王国，柳暗朱楼铁壅城。  
见说周飆经案外，亦闻荀粲并床声。  

张耒　在告家居  
朝日入寒屋，春风已复来。  
老子朝睡足，悠然有好怀。  
冬温抱微疾，亦不禁酒杯。  
悠悠三酌后，径使牢愁开。  
恼我以贫贱，我心如死灰。  
诱我以富贵，我视如尘埃。  
以此行世门，何往愿不谐。  
呼奴具鱰脯，蔬果粗安排。  
瓶中幸未燥，不醉何归哉。  

张耒　在告家居示内  
虽云官事简，不似在家安。  
晏晏妇子语，嬉嬉儿稚闲。  
甘餐失粗粝，独酌置杯盘。  
老觉偎绥好，莫将年少看。  

张耒　赞皇公  
才高一世有奇功，掩卷令人独想风。  
莫笑狄祠迁武相，致人从古是英雄。  

张耒　早春  
辉辉暖日弄游丝，风软晴云缓缓飞。  
残雪暗随冰笋滴，新春偷向柳梢归。  
可怜鬓发蹉跎老，每惜梅花取次稀。  
何事都城轻薄子，买欢酤酒试春衣。  

张耒　早稻  
早稻如倒戈，十穗八九折。  
晚稻不及秀，日炙根土烈。  
踏车激湖水，车众湖欲竭。  
得泉如沸汤，旱土湿未彻。  
老农祝天工，叩额眼垂血。  
游云不作雨，风至辄散灭。  
昊天未悔祸，牲玉无徒设。  
谁能缚妖魃，敕起龙泼刺。  

张耒　早登望嵩楼望少室雪畏风不敢招客  
临汝城中春雪消，望嵩楼上对迢峣。  
已披氛雾呈孤秀，未许春寒上泬寥。  
子晋玉笙如不隔，浮丘仙袂欲相招。  
便思唤客同清赏，苦畏春风入敝貂。  

张耒　早起二首  
沧江初夜雨翻盆，将晓风声战乱云。  
篱下寒鸡鸣晓苦，老人先起自开门。  

张耒　早起二首  
风鸣槁叶未辞枝，雨湿疏梅欲弄姿。  
地下一阳应蹀躞，世间浑未有人知。  

张耒　早起观雨  
雨叶风枝日夜长，东园秾密欲生光。  
可怜积雨过初暑，更转余寒入晓凉。  
蚕事已成家媪喜，麦畦初泼老农忙。  
彩丝结缕催端午，又见黄头鼓楫郎。  

张耒　早起偶成  
枕席清如水，萧然一老僧。  
鸡声消壁月，晓日失窗灯。  
山叶寒逾响，江云薄易凝。  
老僧曾教我，任运且腾腾。  

张耒　早秋感怀  
一行为吏百事废，幸此村州终日闲。  
莫疑虎兕率旷野，正见虎豹守天关。  
栊帘昼静燕已去，陂泽风高雁欲还。  
老见功名真戏事，恼人何苦鬓毛斑。  

张耒　早秋感怀  
永日付悠悠，年华逝不留。  
风声送残暑，云色淡新秋。  
吾道倘有待，穷通宁遽忧。  
朝来望清颍，一雁下汀洲。  

张耒　早作  
鸬鹚夜寒不得眠，永夜相语高树颠。  
鸦鸣最早尤喧阗，啼呼相应动百千。  
老鸡睡起足挛拳，侧头端如闻九天。  
引吭一唱鸣宫悬，时哉不后亦不先。  
朦胧初日见山川，吾庐晨起有炊烟。  

张耒　赠别何道士  
疏散多违久自知，形骸况复病先衰。  
全身幸免诛三献，避世何劳赋五噫。  
闻说永嘉饶水石，便思轻帆向天涯。  
却嗟病翮伤摧甚，孤鹤高飞不得随。  

张耒　赠别仪上人  
师似浮云触处闲，倦飞知我未能还。  
林泉会有相逢日，风月应须乞半山。  

张耒　赠邠老  
衰疲坐甑极蒸嘘，念子柯山守旧庐。  
卢叟今无僧送米，董生时有吏征租。  
上书自荐心应耻，扶策躬耕计未疏。  
虎豹九关今肃穆，王门行看曳长裾。  

张耒　赠蔡彦规  
我不见蔡子，杜门十日余。  
今日叩我门，满手携琼琚。  
铿锵写我前，杂以贝与珠。  
我愕不知报，低头惊且吁。  
读毕致于怀，余光溢衿裾。  
坐令箪瓢室，磊荦堆璠玙。  
我拙寡所合，甘为不材樗。  
嗟君何所闻，屡枉长者车。  
我来淮南游，霭霭子之誉。  
骅骝走千里，凡马安能逾。  
奈予不自量，痛鞭而疾驱。  
常忧过所往，疲惫伤吾躯。  
愿君少待我，且欲休吾驹。  
跳奔舍其群，子乐谁与俱。  
俯身援其类，是亦仁之徒。  
不然但用我，畏甚将逃逋。  
何如少待之，效技供子娱。  
我无功名愿，与世日益疏。  
反慕古沮溺，穷年事耕锄。  
皇皇吾夫子，忧世亦勤劬。  
虽然竟何就，孰若安以居。  
人生各有怀，未用相贤愚。  
得乐愿即止，安能较锱铢。  
又疑异所任，劳逸事亦殊。  
作歌以讯之，子意当何如。  

张耒　赠晁二：{走笔约无咎同赴大尹龙图四丈羔酒之集}  
昔者与兄城南邻，未省一日不相亲。  
谁令僦舍得契阔，此事我每怀古人。  
逾旬寒热不可说，遍体戢戢生赤鳞。  
是身非有病亦幻，调御未伏犹酸辛。  
布衾蒙头但欲睡，瞥见檐雪如飞尘。  
岂无杯杓与酬酢，口舌未肯亲芳醇。  
平生相逢百不问，斗酒倒尽才逡巡。  
崎岖行世得皆妄，嵬峨就醉事最真。  
残年峥嵘欲无日，晴云浩荡已有春。  
柳黄梅破最佳绝，京兆羔酒仍殷懃。  

张耒　赠晁十七  
应之风骨世绝伦，濯濯芳柳当青春。  
琼瑶冰雪照一坐，我恐子是神仙人。  
十年声名望不见，一日邂逅情相亲。  
安仁白璧绝瑕玷，宗之玉树无埃尘。  
襟清胸明遇事敏，西河旧政传诸民。  
县门高开吏束手，讼至立决如有神。  
别君还家恍如失，咫尺莫见徒为邻。  
会期残春再携手，满引大釂无辞频。  

张耒　赠陈履常  
劳苦陈夫子，欣闻病肺苏。  
席门迁次数，僧米乞时无。  
旨蓄亲庖急，青钱药裹须。  
我场方不给，何以絷君驹。  

张耒　赠敦复  
敦复想为诗，目见无全牛。  
天工忌其才，小邑使拘囚。  
漫涂以尘埃，讼讯群啾啾。  
尚于纷纭中，逸兴时奔流。  
不知谁使之，瞥尔为南游。  
骅骝解其絷，鹰隼脱于鞴。  
山川困搜罗，风月遭嘲咻。  
举手聊探之，纵横烂琳璯。  
不有同行人，更歌而迭酬。  
天应悯子劳，久苦暂使休。  
奈何少纵之，一放不可收。  
归来见我喜，逸气凌高秋。  
我窃不自量，妄将挟甚辀。  
心知不可追，子幸为我留。  
君方严旗幢，我亦戒戈矛。  
将图诘朝见，百败非予羞。  

张耒　赠广靖上人  
七十庞眉禅客，曾见天衣老人。  
旃檀林中香气，悠然时有余氤。  

张耒　赠江瞻道  
我行于四方，其所急者友。  
呜呼得之难，百不一邂逅。  
人心不可齐，若十指于手。  
随其短与长，亦各有所取。  
刚或硬而折，柔有弱而仆。  
质良文不扬，中美外莫副。  
宽壶泛以枵，狭盎迫而陋。  
此犹其大概，琐琐难悉究。  
譬如选长材，弃百不一有。  
其间虽得之，犹或烦矫揉。  
我友居淮滨，饮德悉自幼。  
岂期羁旅间，乃获间謦欬。  
嗟君如美玉，外彻中乃厚。  
埋藏困尘埃，要以不可垢。  
他人十不一，子乃得八九。  
余亏能几何，不待勉而就。  
乃知昔求艰，特以见未久。  
但忧奔莫及，敢惮喘而走。  
我心子所知，瀋豁无所囿。  
是以行于世，往往得嘲诟。  
人才如其面，不自知好丑。  
立之明监前，乃见其可否。  
子于我无嫌，告我当苦口，  
惟我于改过，窃不敢自后。  
嗟予迫饥寒，子亦迎五斗。  
何当两有归，投老作邻叟。  

张耒　赠李德载  
男儿当读五车书，辍业应须盖棺日。  
人生事业要强学，譬彼欲耕须逮湿。  
李郎落落奇丈夫，美玉应须作圭壁。  
请将便腹包五车，汲汲讲摩如故疾。  

张耒　赠李德载二首  
我家外翁天下士，欲以文章付孙子。  
爱君乷角已食牛，属书笔下无停字。  
愿君饱读大父书，学到莫忧名不似。  
重教我辈见风流，更以余波变乡里。  

张耒　赠李德载二首  
长翁波涛万顷陂，少翁巉秀千寻麓。  
黄郎萧萧日下鹤，陈子峭峭霜中竹。  
秦文蒨藻舒桃李，晁论峥嵘走金玉。  
六公文字满人间，君欲高飞附鸿鹄。  

张耒　赠马十二全玉沿檄过楚顷刻而别  
我离海边方季夏，子时别我西亭下。  
是时积雨河水深，却看孤舟放清夜。  
尔来忽忽冬已阑，岁晚荒凉学官舍。  
那知复与子携手，犹能顷刻听清话。  
来时绿树今黄叶，须信丹颜暗中化。  
别离易得当重惜，岁月难留足悲咤。  
人生坎轲多忧娱，万事纷纷少休暇。  
况子飘泊不可常，几度相逢即衰谢。  
功名有命何足求，富贵无常求亦乍。  
隋珠弹雀虽有获，纤尘未补千金价。  
我于世事甘不学，久师壁观依僧社。  
辱君指我曹溪源，行虽未至宁辞驾。  
君如有志反丘壑，我即求田买桑柘。  
卜邻丈室听谈禅，更问老农求学稼。  

张耒　赠庞安常先生  
德公本自隐襄阳，治病翻成客满堂。  
懒把穷通求日者，试将多病问医王。  
一丸五色宁无药，两部千金合有方。  
他日倾河如石鼓，著书犹愿记柴桑。  

张耒　赠人三首次韵道卿  
未必蝤蛴如素领，故应新月学蛾眉。  
引成密约因言笑，试得真情是别离。  
罇酒且倾寒琥珀，泪妆更看薄舉脂。  
北城月落乌啼后，便是孤舟肠断时。  

张耒　赠人三首次韵道卿  
醉里纷纷散别筵，醒来客枕一灯前。  
黄茅野岸三更月，春水长亭十里船。  
一点泪凭谁寄与，十年香在恨依然。  
空疑窗外梅花发，珠箔青楼若个边。  

张耒　赠人三首次韵道卿  
可是相逢意便深，为郎巧笑不须金。  
门前一尺春风髻，窗外三更夜雨衾。  
别燕从教灯见泪，夜窗惟有月知心。  
东西芳草浑相似，欲望高城何处寻。  

张耒　赠僧介然  
寒窗写就白云篇，客至研茶手自煎。  
儒佛故应同是道，诗书本是不妨禅。  
长松千尺巢云鹤，寒峤三更啸月猿。  
请以篇章为佛事，要观半偈走人天。  

张耒　赠天启友弟  
桑弧蓬矢射四方，婴孩立志长可忘。  
莫学儿女漫弄芳，豪气当视交河郎。  
边城入望千里长，臂鞴时架角鹰苍。  
搏捷仍放韩卢狂，麕鹑日暮随登堂。  
往来绝艺精飞枪，余勇犹足吞顽羌。  
读书谁谓谷胜臧，盛时万钟远馈粮。  
水输长川陆登冈，垂弓在櫜弩在床。  
蔽捍入阵牌居旁，天马驯工披甲骧。  
受降浚筑修城隍，刀头不惜千金装。  
三十六将皆鹰扬，故境可容尺地亡。  
子颇自负当夙偿，况复武库踰书囊。  
惟我与子旧同乡，友生固自腾雁行。  
更欲扬鞭向髕髗，岂但传经如卜商。  
不见汉时张子房，身才六尺佐时王。  
功业能依日月光，素书一卷初逢黄。  
异时破贼玉书香，当使相继来西凉，  
时臣称贺持寿觞。鸿鹄一举横飞翔，  
光阴应须及未央。不侯可忍点鬓霜。  
少年天子坐建章，宠待穰苴不顾庄。  
严兵待时虽未忙，黠虏授首先有祥，  
王师会看傅城墙。郊迎父老携壶浆，  
去病当时凯乐张。  

张耒　赠铁牌道者  
微官待旦亦朝天，赖尔绝胜钟鼓传。  
举世昏冥竟难警，怜君常负五更眠。  

张耒　赠无咎  
快哉亭下水连城，落日断霜相映明。  
人在卷帘尊俎里，诗从挥麈笑谈生。  
扬州何逊风流在，江夏黄香句法清。  
□□□□□□□，□□□□□□□。  

张耒　赠无咎  
欺马街泥未肯干，重城含雾晓漫漫。  
谁令万屋淋漓雪，犹作长安半夜寒。  

张耒　赠无咎以既见君子云胡不喜为韵八首  
平生怀想人，握手良未易。  
接君同舍欢，此事非此世。  
十年淮海梦，一笑相逢地。  
投分白首期，愿言何有既。  

张耒　赠无咎以既见君子云胡不喜为韵八首  
贤愚譬观形，美丑不自见。  
医肱待三折，剑铁要百链。  
磨君古青铜，汰简寄明辨。  
一智出千愚，食芹敢忘献。  

张耒　赠无咎以既见君子云胡不喜为韵八首  
文风还正始，磊落有诸君。  
长者进后生，亦使我有闻。  
譬如狸与虎，偶使并称文。  
终然不可及，困我力空勤。  

张耒　赠无咎以既见君子云胡不喜为韵八首  
文衰东京后，特起得韩子。  
支撑诽笑中，久乃化而靡。  
籍湜既洒扫，后生始归市。  
垂君拯溺手，请效我一指。  

张耒　赠无咎以既见君子云胡不喜为韵八首  
诗坛李杜后，黄子擅奇勋。  
平生执羁靮，开府与参军。  
举诗秉笔徒，吟哦谩云云。  
安知握奇律，一字有风云。  

张耒　赠无咎以既见君子云胡不喜为韵八首  
触有羸其角，进有跋其胡。  
膏车秣吾马，白日在修途。  
虽乏亡何杯，颇多未见书。  
力学致事功，良田本深锄。  

张耒　赠无咎以既见君子云胡不喜为韵八首  
黄子少年时，风流胜春柳。  
中年一钵饭，万事寒木朽。  
室有僧对谈，房无妾持帚。  
此道人人事，谁令予独不。  

张耒　赠无咎以既见君子云胡不喜为韵八首八  
南山缚虎师，肯顾世书字。  
扬眉哦楚喉，鼎畔倒侯喜。  
诗声一苍蝇，下到霹雳耳。  
庸庸老寻常，物外有奇伟。  

张耒　赠吴孟求承议二首  
我生仕宦求餬口，敢惮水浮兼陆走。  
朼来京口见花落，归去西风未吹柳。  
山寻北固初知路，水饮中泠未盈缶。  
徒劳结束解书剑，未觉尘埃生户牖。  
瓜洲澄江晓如镜，照水自觉秋容瘦。  
因公忽致旧酒壶，恍如梦觉南柯守。  

张耒　赠吴孟求承议二首  
我非初平叱羊口，江中浪作群羊走。  
金山五日厌僧粥，挥榜瓜洲缆古柳。  
晨兴但怪妻孥喜，故人致馈罗盘缶。  
起倾残树得余沥，洗盏再酌开蓬牖。  
风云惨淡秋已严，桑榆摇落山初瘦。  
军厨醇味尚烦公，应记疏慵穷太守。  

张耒　赠杨念三道孚  
黄鹤楼前月，清辉千里寒。  
娟娟过江北，送子别长安。  
长安百万家，车马无时闲。  
中天耸观阙，四海会衣冠。  
怜尔薜萝子，豪华骇新观。  
萧萧囊中句，饥坐奏清弹。  
漫郎久不惬，逸思生风翰。  
寄声武昌鱼，欲从伧父餐。  

张耒　赠圆明老  
一粥一斋年已老，千经万论不留心。  
菩提本自非言说，默默知师得更深。  

张耒　赠翟公巽  
我昔出守来丹阳，江流五月如探汤。  
使君之居在山腹，绕舍树石何青苍。  
千年药根蟠井底，灵液浸灌通寒浆。  
人言枸杞精变狗，夜吠往往闻空廊。  
金山荡潏浪花里，一舸遥去随鱼郎。  
最奇岩斋人迹少，乳水时滴白石床。  
翠鼋坡陀负日色，白蹢掀舞占风祥。  
我泊金山凡十日，穷探力取无遗忘。  
南风吹我渡江去，已厌淮南尘土黄。  
二十年间多少事，身如疲马起复僵。  
淮南穷栖众人后，朝食不充藜苋肠。  
公来衰颜得一笑，侧听高论惊寻常。  
穷阎过我坐至暮，满怀珠玉无◇糠。  
乃知世间有清议，未可尽以己意量。  
精金白璧天所宝，理无破碎委道旁。  
半年耳冷不闻此，过公矍然神激昂。  
论文自顾已老丑，从事理绝随飞翔。  
斯文有属不但尔，因公作诗我涕滂。  

张耒　赠张公贲  
我昔为诸生，春书谏议公。  
后来辱称奖，礼数宾客同。  
决科甫弱冠，年少气如虹。  
归来陪后乘，不责醉后恭。  
孤舟梁宋郊，旅态萃百穷。  
拜公睢阳府，笑语若春风。  
人事不可期，俯仰异吉凶。  
平生丹灶术，马鬣哭新封。  
十年得吾弟，怀旧涕沾胸。  
清平守家法，眉宇肖德容。  
交臂是非外，为僚兄弟中。  
东轩语长夏，葵竹罗青红。  
西舍雪夜欢，玉颜醉瑶钟。  
欲饮径相就，三更叱阍翁。  
鲸吸绝遗滴，山颓信倾峰。  
搜抉尽酱茹，楂梨倒筐笼。  
通宵两沉醉，午起头如蓬。  
人生定当尔，事去挽惊鸿。  
河梁系君马，一笑喜相逢。  
怜君碧纱幌，夜泪哭苇丛。  
我方困虀盐，酸寒官辟雝。  
同寻旧游地，尘壁羒丝虫。  
啼鸟古寺间，夏阴小园空。  
酒市逢好好，琵琶失玲珑。  
歌舞一分散，宾僚亦西东。  
忘情犹一叹，齐物论非通。  
官冷隐朝市，端能信予慵。  
人生当富贵，子盍自磨礲。  
便当隐五车，一一贮心胸。  
功就蚁作垤，丛成蛇化龙。  
北郊分袂归，信恶惊儿童。  
长谣代晤语，发子一笑哄。  

张耒　赠张嘉甫  
浮舟大江里三千，归握先陇清淮壖。  
杜门古寺厌岑寂，梦寐清颍如家山。  
汝阴昔谬称刺史，自愧何术苏恫瘝。  
平生为吏甘贱拙，敢作蟊贼伤民田。  
未忧怀砖击之去，乃欲筑室买一廛。  
箪瓢三亩易办耳，寄声父老不汝干。  
长淮清冬龙蜃螫，放舟出郭天宇宽。  
浮梁横前袅可缆，金塔却立俨莫攀。  
髯张幼好此奇服，白璧刻佩鸣玦环。  
抱持微学不忍弃，清明竹林遭削删。  
三年江湖友魑魅，一日宝府观玙璠。  
渐消鄙吝心自喜，追计存没涕亦潸。  
寻山把酒岂易得，客路霰雪衣裘单。  
尘埃可洗忧可豁，待君一酌玻璃泉。  

张耒　赠赵簿景平二首  
明道新坟草已春，遗风犹得见门人。  
定知鲁国衣冠异，尽戴林宗折角巾。  

张耒　赠赵簿景平二首  
纷纷俗物久堪憎，爱子萧萧眉宇清。  
莫叹青衫掩事业，白头卿相死无名。  

张耒　赠柘城簿王微之  
青衫得禄苦不足，白发生头颇有余。  
赋就相如犹涤器，诗成贾岛独骑驴。  
先生五斗不挂眼，漫郎一官聊读书。  
自古好贤惭好色，何人朝夕驾于株。  

张耒　霅溪道至四安镇  
苕霅清秋水底天，夜帆灯火客高眠。  
江东可但鲈鱼美，一看溪山直万钱。  

张耒　乍晴二首  
洗来桐叶晚青青，积雨阑干暗菌生。  
墙角半倾苔晕合，萧萧风草一蛩鸣。  

张耒　乍晴二首  
虹长饮雨川无滴，苹末生风沼有波。  
一扫烟云不知处，夜天如水泻银河。  

张耒　斋中列酒数壶皆齐安村醪也今旦亦强饮数杯戏成呈邠老昆仲二首  
曾尝玉皇碧琳腴，不醉长安市上酤。  
饮湿先生今已矣，啜醨留得与门徒。  

张耒　斋中列酒数壶皆齐安村醪也今旦亦强饮数杯戏成呈邠老昆仲二首  
放逐江边长苦饮，壶浆尚敢较醇醨。  
中都光禄多新酿，不解随人得一巵。  

张耒　摘芙蓉  
今年古寺摘芙蓉，憔悴真成泽畔翁。  
聊把一枝闲照酒，明年何处对霜红。  

张耒　摘梅花数枝插小瓶中辄数日不谢吟玩不足形为小诗  
疏梅插书瓶，洁白滋媚好。  
微香悠然起，鼻观默自了。  
秀色定可怜，仙姿宁解老。  
禅翁心土木，对此成魔恼。  

张耒　张夫人挽词  
世德簪缨贵，家风孝友传。  
承夫知不忌，爱子故亲贤。  
飘忽人间梦，生平物外缘。  
诸天清净报，可但閟重泉。  

张耒　章华  
长恨章华亦陋夫，周秦仅可胜登徒。  
谁知南楚仍穷巷，骨像何妨自应图。  

张耒　麞猿图  
阴岩万古无纤尘，木石翠润无冬春。  
时哉两猿挂复蹲，其一抱子为屈伸。  
下有游貆意甚驯，雄雌嬉游循水滨。  
沐猴遇麞愕欲奔，据高自得俯而扪。  
悬之门堂阅疑真，妙哉易生笔有神，  
以此成名以终身。  

张耒　招潘郎饮  
老人夜短睡不足，勃公窗外强知时。  
五更未明语千万，更憎林间鹎鵪儿。  
吹红洗白雨三日，吾园花在已离披。  
一年春事坐如此，白首穷谪归无期。  
念此径须沽酒饮，买鱼烹肉勤妻儿。  
更呼东邻好酒伴，为我醉倒阶前泥。  

张耒　昭陵六马唐文皇战马也琢石象之立昭陵前客持石本示予为赋此  
天将划隋乱，帝逢六龙来。  
森然风云姿，飒爽毛骨开。  
飙驰不及视，山立俨莫回。  
长鸣驰八表，扰扰万驽骀。  
秦王龙凤姿，鱼鸟不足摧。  
腰间大白羽，中物如风雷。  
区区数竖子，缚取如提孩。  
手持扫天帚，六合无尘埃。  
艰难济大业，一一非常材。  
惟时六骥足，绩与英卫陪。  
功成锵八鸾，玉辂行天街。  
荒凉昭陵阙，古石埋苍苔。  

张耒　赵德麟有诗言过万寿县得玉芝乃以供一醉之味按道书凡芝皆神仙上药  
王孙憔悴食无肉，天遣枯肠出双玉。  
荒园夜饮供一醉，仙物无乃遭轻辱。  
王孙高名满天下，剸脍龙蛟刀几熟。  
眼高不为小物变，采掇仅同葵薤属。  
怜君十年清颍客，年少未甘窥药录。  
再逢灵药慎勿轻，不死问君安可独。  

张耒　赵弟  
男儿何用立奇勋，赵弟从军初不闻。  
但斩郁城侯万户，不须猿臂老将军。  

张耒　赵飞燕  
苦心膏沐不论赀，富贵人生各有时。  
直使中流畏仙去，君王何啻似婴儿。  

张耒　哲宗皇帝挽词四首  
端拱循尧道，无为十六年。  
偏师擒颉利，上将勒燕然。  
梦损周王寿，丹催黄帝仙。  
凄凉旧载笔，恸哭抱残编。  

张耒　哲宗皇帝挽词四首  
秦地蟠螭纽，细阳玉象光。  
升歌陈备乐，信史记多祥。  
夺邑公无怨，开边义侮亡。  
威灵对三后，常在白云乡。  

张耒　哲宗皇帝挽词四首  
万世兴王业，千年极治辰。  
泽丘还北祭，玉检议东巡。  
汗竹人间事，因山地下春。  
云天不可望，髯断泣遗臣。  

张耒　哲宗皇帝挽词四首  
七月宫车驾，西陵观阙新。  
风云悲厚夜，羽卫异时巡。  
落月低金爵，秋芜暗石麟。  
威灵凛如在，善继有天伦。  

张耒　谪官  
谪官成吏隐，古寺度高秋。  
寒灯明夜室，清坐闻更筹。  
裘葛屡往还，感彼岁月遒。  
吾意方有会，谁能赋离忧。  

张耒　谪官黄州至南顿驿同李从圣叔侄小饮  
共饭何草草，客来从远道。  
倾壶得残酒，聊以开怀抱。  
年将半百两鬓华，谪官憔悴来天涯。  
神理可冯吾道在，不应长遣路人嗟。  

张耒　柘城道中  
欲雪日易晚，不寒风更清。  
崩桥断官路，积水入空城。  
屏翳野初烧，降丘民始耕。  
冬晖疾如马，汲汲暝犹征。  

张耒　真阳县昼睡县舍素丝堂  
见君堂下小荷叶，惊我客中春已空。  
一觉西堂亭午睡，悠悠春梦逐春风。  

张耒　正月八日坐局沽酒  
为问里闾何蹀躞，上元楚俗习张灯。  
新春此时最佳处，独我坐曹如定僧。  
霜林梦泽苍茫野，烟草江边寂寞城。  
小饮未能来唤藁，双眸终日冷如冰。  

张耒　正月词  
红梢一夜樱桃雨，帘卷晓晴鸲鹆语。  
帘旌细浪滚东风，迎得春归与为主。  
玉手娇慵添绣线，栏下菖蒲近相见。  
云屏晓睡翠翘横，楼上寒时正五更。  

张耒　正月二日探春  
青春来几时，腊雪消未已。  
苍茫陈根中，新绿已映趾。  
高风变冰霜，和气从此始。  
青芒缀蒲柳，红粒妆桃李。  
融泥发新阳，暖日动生意。  
经年不窥园，偶此携妇子。  
提筐撷野甲，若苦寒蔬美。  
新年酌尊酒，佳节聊燕喜。  
优游自有趣，朝市苦多事。  
闲暇不易求，宁须叹留滞。  

张耒　正月二十日梦在京师  
客睡何展转，青灯暗又明。  
春云藏泽国，夜雨啸山城。  
许国有寸铁，耕田无一成。  
朦胧五更梦，俄顷踏王京。  

张耒　正月二十五日以小疾在告作三绝是日苦寒  
黄土冈头荠麦长，春阴蔽日午风狂。  
山前梅落无人见，只见幽禽啼暗香。  

张耒　正月二十五日以小疾在告作三绝是日苦寒  
春色三分有尚多，且饶芳草占高坡。  
门前柳色如彭泽，争奈陶君止酒何  

张耒　正月二十五日以小疾在告作三绝是日苦寒  
见说樱桃已烂开，坐愁风雨苦相催。  
自怜华发伤春客，两见飞花未放回。  

张耒　正月六日  
杨柳梢头腊雪消，东风犹着晚寒骄。  
新年花柳传芳信，去腊星霜变斗杓。  
来共春烟情冉冉，洒随疏雨泪萧萧。  
蛾眉一闭年华改，纵有遗魂可得招。  

张耒　正月七日雪晴  
西窗融雪飘如雨，故与新春作薄寒。  
昨夜雁声浑向北，梦魂随去过关山。  

张耒　正月三日大雪雪晴有感  
平生对雪须千首，何事今春无片词。  
老大怯寒唯泥酒，穷愁须醉不吟诗。  
润催庭柳将开眼，冷送江梅欲别枝。  
何处高楼有残白，旧游无处寄相思。  

张耒　正月十八日晴霁登柯眺望二首  
柯山通细履，幽步近青红。  
送目无穷浪，吹花尽日风。  
余生付沮溺，高论看夔龙。  
陈许春多雪，吾行亦欲东。  

张耒　正月十八日晴霁登柯眺望二首  
寂寂池亭古，园荒草自春。  
东风独游客，迟日未归人。  
久雨众山晦，初晴万境新。  
长歌视天壤，高兴不无人。  

张耒　正月十八日四首  
幽人睡足闻春鸟，共喜晖晖日满篱。  
里巷收灯人寂寞，邻家夫妇赁舂归。  

张耒　正月十八日四首  
收灯城市接荒村，翁媪耽眠日已暾。  
何事牧童能早起，缓驱白牯出柴门。  

张耒　正月十八日四首  
道旁兰若冷于秋，迎客开门一比丘。  
夜久无人风露冷，空廊饥鼠窃膏油。  

张耒　正月十八日四首  
山下书生业读书，荻篱葛蔓避人居。  
最怜无奈穷耽酒，时遣羸童致一壶。  

张耒　正月望夜示童子  
呼童致明烛，展我窗前书。  
顾谓尔童子，此岂不足欤。  
得意自忘伪，观一知其余。  
尔观千万灯，岂与一烛殊。  
尔岂不欲醉，举杯倾我壶。  
尔岂不欲饱，构火烹我鱼。  
人生贪外物，要以乐甚躯。  
吾求安不足，安用劳驰驱。  

张耒　之天长会宿僧院  
萧条林下寺，客至解尘鞍。  
雨过月逾白，夜深秋向寒。  
老僧无俗累，爱客故盘桓。  
之子静相对，松风清石栏。  

张耒　直庐联句  
上合井泉甘若醴，蓬山点茶竹阴底。  
庚伏恩容午课休，宫殿初凉朝雨洗。  
身闲出饮官不嗔，日长睡足长精神。  
未惭便作蠹鱼老，拔毛济世知何人。  

张耒　止酒赠郡守杨环宝  
止酒正似塞决河，厚积薪刍傅砂砾。  
坚牢不使见蚁漏，一线才通便奔激。  
莫轻弱箭不穿缟，转眼已惊牛弩射。  
我今止酒用此法，目前逾月无涓滴。  
情钟我辈独痛制，慧通则流那可测。  
惩羹端是合吹虀，用玉无疑初谏漆。  
脾干胃燥生未省，黄姥无聊怨岑寂。  
不忧群饮恼姬翁，但畏独醒嘲楚客。  
茫然自恻还自笑，一身心口相仇敌。  
何妨二竖即奔忙，不废三婴更滋泽。  
平生杯杓不挂眼，一饮便须论斗石。  
低心伏老慎勿痴，此身何啻千金值。  

张耒　至安化驿先寄淮阳故人  
萧条安化驿，倦客思悠哉。  
积水连天阔，青山送客来。  
疏篱风卷叶，败屋雨生苔。  
寄语淮阳旧，人今放逐回。  

张耒　至后早赴馆二首  
红蜡妆梅冷未黏，柳条偷暖作纤纤。  
高楼残白谁家雪，尽日天寒不卷帘。  

张耒　至后早赴馆二首  
城围残雪寒催晓，宫近晴云暖欲春。  
谁觉风光添一线，玉壶漏水报鸡人。  

张耒　至日离许州  
先王重至日，静息资微阳。  
闭关绝商旅，后为不省方。  
我独何为者，古寺严晨装。  
酌酒饮僮仆，披裘冒朝霜。  
眷彼道路人，熙然乐而康。  
尊酒迭为寿，华衣冒鲜妆。  
怀古固非士，远客亦可伤。  
悠哉任行止，且复倾吾觞。  

张耒　至日有感  
前年至日在何处，寒事萧萧客许昌。  
乞火夜温行客酒，披裘晓冒五更霜。  
暮投阳翟荒凉驿，正见人家灯火光。  
饥马卧嘶毛瑟缩，羸童晓对色苍茫。  
二年旅宦孤村僻，东望归心洛水长。  
佳节几逢长索寞，我生何事苦凄凉。  
更无宾客青山满，只有风霜老树苍。  
昭代宁须厌留滞，冯公白首任为郎。  

张耒　至日有感二首  
两逢至日惊身老，远寄周南览物悲。  
佳节风烟长惨惨，他乡人物自熙熙。  
荆榛崤渑秦关破，草树芳华隋苑隳。  
怅望高歌一回首，兹辰尊酒莫相违。  

张耒　至日有感二首  
一卧孤村两见冬，独搔华发思无穷。  
荒山极目漫汗雪，老树当庭昼夜风。  
佳节妻儿具樽酒，茅斋斟酌慰愁翁。  
未央晓贺瞻天冕，正在炉烟缥缈中。  

张耒　中秋无月戏呈希古年兄  
放逐江湖一钓舟，萧条故国又逢秋。  
炎凉始信来始旧，岁月相催逝不留。  
日落千蛩喧户牖，风高一雁下汀洲。  
地无积潦蟾华好，谁买新醪作夜游。  

张耒　中秋夜东刹赠仁公  
盈盈秋月不余分，叶露悬光可数尘。  
此地正须烦一笑，要令排户问东邻。  

张耒　中秋夜酌  
一片秋天碧万寻，月华初上水沉沉。  
遣愁不用先愁醉，更看清光到夜深。  

张耒　种芭蕉  
幽居玩芳物，自种两芭蕉。  
空山夜雨至，滴滴复萧萧。  
凉叶泛朝露，芳心展夕飚。  
东堂日虚静，秀色慰无聊。  

张耒　种菊：  
何馨香之芬敷兮，昌绿叶而紫茎。  
是其名为菊兮，爰植予之中庭。  
性清平而不躁兮，味甘爽而充烹。  
当秋露之惨凄兮，舒煌煌之华英。  
色正而丽兮，气芬以清。  
纯静秀洁兮，族茂群荣。  
采食以时兮，天和以宁。  
颖轻窍达兮，瞳子清明。  
散败流浊兮，风宣滞行。  
仙圣所饵兮，屏除臭腥。  
久嗜不废兮，将延尔龄。  
嗟予生兮，蹇薄烦冥。  
忧饥畏寒兮，微禄以生。  
终曷归兮，山林是营。  
膏粱鼎食兮，方丈纵横。  
炙熊之蹯兮，龙醢羊羹。  
彼得有命兮，吾奚尔荣。  
惟兹佳菊兮，野实以生。  
采撷咀食兮，荐俎盈登。  
求之孔易兮，世焉莫争。  
我有久疾兮，壅塞烦昏。  
支节坚痹兮，气阏于元。  
惫不能支兮，外壅中干。  
疥癣得志兮，蛲蛔伏蟠。  
餐华秋冬兮，食叶春夏。  
集新易故兮，尔功是假。  
宁康我躯兮，骨节坚良。  
产和剔戾兮，其乐洋洋。  
反华于玄兮，易◇以强。  
忘生绝俗兮，深潜远藏。  
骖驾云雾兮，呼吸太阳。  
招友彭咸兮，御风以翔。  
吁嗟此菊兮，吾于尔望。  

张耒　种圃  
僦舍亦为圃，从人笑我痴。  
自求佳草木，仍补小藩篱。  
吾事正如此，人生聊自怡。  
霜松未及尺，独我见奇姿。  

张耒　种薤  
薤实菜中芝，仙圣之所嗜。  
轻身强骨干，却老卫正气。  
持钱易百本，僻处多隙地。  
雨余土壤滋，栽植勤我隶。  
今年时泽足，灌汲免远致。  
朝畦已芬敷，零落发鲜翠。  
嗟余百不偶，六尺自知愧。  
虽甘老支床，同愿寿阅世。  
晨餐入匕箸，美不俪羹胾。  
神农岂欺予，魏姥有前志。  

张耒　踵息斋  
物之有知者恃息，物之有息知为贼。  
天长地久载元气，天地无心故无极。  
君知一身谁主持，六尘缘影工伎儿。  
发生变幻不暂止，令汝鼻息无停时。  
喘呼呀呷生至死，去今已远何由归。  
真人嗒然吾丧我，能使炎火为寒灰。  
中空无宰气不使，内自升降如灵龟。  
深之又深乃至踵，根深蒂固凝不动。  
超然内外无死地，梨枣华实龙虎用。  
真人示我尺素书，万卷丹经不劳诵。  
他年绿发对铜狄，却视吾斋真作梦。  

张耒　仲春苦雨  
仲春乃积雨，和景良未舒。  
园林阻幽步，块坐守温炉。  
中庭下水鸟，隙地长寒芜。  
流红委花外，渟碧涨池余。  
商羊未悔祸，椒醑屡传巫。  
岂惟政无补，多惭诚未孚。  
农事滞南亩，土功隳败圩。  
悠哉欲何奈，浊酒且为娱。  

张耒　仲夏  
云间赵盾益可畏，渊底武侯方熟眠。  
若无一雨为施泽，直恐三伏便欲然。  
算商酤酒有底急，束带坐曹真欲颠。  
平生不解作热客，且复饱食窥陈编。  
全　　诗　张耒　重到临淮寿圣院  
陈迹不可访，旧游三十年。  
相逢非故物，大半已沉泉。  
世界扬尘海，浮生不系船。  
老人无固必，醉即掩篷眠。  

张耒　重九考罢试卷书呈同院诸公  
回首登高行复冬，后时只合叹龙钟。  
愁须白酒来酣战，诗为黄花吊不逢。  
十日飞腾过眼疾，万签甲乙定谁从。  
共应净扫氍毹榻，深炷炉香午睡浓。  

张耒　舟次安州孝感县偶感寒疾卧病舟中复大风不可解舟晚方离去  
船头风声鸣万鼓，扁舟系览沙边树。  
船中病客昼闭篷，睡起空江日亭午。  
鸡犬萧条数家县，市声已变淮南语。  
长年三老唤不醒，一叶波间去如舞。  

张耒　舟行即事二首  
古岸生微霭，空休挂夕阳。  
霞辉明野色，天影战波光。  
集鸟村墟暗，鸣虫禾黍荒。  
秋高孤月静，天末巧云长。  
沙晚横归艇，川晴列去樯。  
登临自多感，何必寄他乡。  

张耒　舟行即事二首  
去去路日远，行行岁向深。  
晚田荒更阔，秋野晓多阴。  
岸蓼飞寒蝶，汀沙戏水禽。  
迎风芦颤叶，眩日枣装林。  
早蟹肥堪荐，村醪浊可斟。  
不劳频怅望，处处有鸣砧。  

张耒　舟行六五绝  
船尾初回转野湾，波平天净惜投竿。  
飞飞小蝶秋花晚，啧啧沙禽野水闲。  

张耒　舟行五绝  
猎猎西风秋水清，野花寒草傍流生。  
沙边水鹤待鱼立，石底暗蛩先夜鸣。  

张耒　舟行五绝  
落景秋云晚不开，天寒古岸野船回。  
初惊波面微澜起，已觉风前细雨来。  

张耒　舟行五绝  
渡头风雨晚生寒，蓑笠渔翁坐钓船。  
为问篷中有鱼否，一双新鳜出笼鲜。  

张耒　舟行五绝  
天寒野店断人行，晚系孤舟浪未平。  
半夜西风惊客梦，卧听寒雨到天明。  

张耒　舟中书事  
久客益知行路难，镜中双鬓不须看。  
山川积雪坚冰地，舟楫长淮古沵间。  
馈费主人勤俗礼，书来故里劝加餐。  
北归渐踏尘埃道，尽日危亭且看山。  

张耒　舟中晓思  
树色未啼鸟，桨声初度航。  
客灯青映壁，城角冷吹霜。  
飘泊年来甚，羇游情易伤。  
年丰清颍尾，吾计亦差良。  

张耒　周氏行  
亭亭美人舟上立，周氏女儿年二十。  
少时嫁得刺船郎，郎身如墨妾如霜。  
嫁后妍媸谁复比，泪痕不及人前洗。  
天寒守舵雨中立，风顺张帆夜深起。  
百般辛苦心不惜，妾意私悲监中色。  
不如江上两鹭鸶，飞去飞来一双白。  
长淮杳杳接天浮，八月捣衣南国秋。  
谩说鲤鱼能托信，只应明月见人愁。  
淮边少年知妾名，船头致酒邀妾倾。  
贼儿恶少谩调笑，妾意视尔鸿毛轻。  
白衫乌帽谁家子，妾一见之心欲死。  
人间会合亦偶然，滩下求船忽相值。  
郎情何似似春风，霭霭吹人心自融。  
河中逢潬还成阻，潮到蓬山信不通。  
百里同船不同枕，妾梦郎时郎正寝。  
山头月落郎起归，沙边潮满妾船移。  
郎似飞鸿不可留，妾如斜日水东流。  
鸿飞水去两不顾，千古万古情悠悠。  
情悠悠兮何处问，倒泻长淮洗难尽。  
只应化成淮上云，往来供作淮边恨。  

张耒　昼睡  
雨去天已秋，暑归日犹永。  
聊为清昼眠，度此亭午景。  
虫鸣篱落晚，地僻邻里静。  
起坐晚闻鸡，虚堂无俗听。  
我非汲汲者，失脚陷机阱。  
天道不吾欺，兹焉遣朝暝。  

张耒　昼卧怀陈三时陈三卧疾  
睡如饮蜜入蜂房，懒似游丝百尺长。  
陋巷谁过居士疾，春风正作国人狂。  
吟诗得瘦由无性，辟谷轻身合有方。  
欲饷子桑归问妇，一瓢过午尚悬墙。  

张耒　昼卧口占二首  
人事日益远，秋居何飒然。  
苔随墙半雨，叶放树中天。  

张耒　昼卧口占二首  
扰扰终何得，萧萧亦自如。  
将求解牛道，要解斲轮书。  

张耒　昼卧口占三首  
康济朝饥进汤饼，谁何午睡属新茶。  
读书隐几聊复尔，谢客扃门岂不佳。  

张耒　昼卧口占三首  
甘风远集闻朝噂，怨月深栖有夜鸣。  
凉牖疏明稀老翠，雨畦幽独立新清。  

张耒　昼卧口占三首  
学道穷年要有得，强颜干世欲何求。  
病栽薏苡无劳谤，湿要鞠藭不待搜。  

张耒　朱云  
直言请剑斩安昌，勿谓朱游只素狂。  
君看汉家文景业，张侯能以一言亡。  

张耒　株林  
九寡奔亡一老姬，白头蛮叟嬖西施。  
二公费尽平生事，深屋婵娟世得知。  

张耒　竹  
自吾居山中，默默无与欢。  
朝晡谁相对，赖此青琅玕。  
堂东一亩池，远分西涧泉。  
萧萧一万竿，结根护池壖。  
婉婉翠凤凰，舞风照清澜。  
微飙自天来，新佩鸣已喧。  
王子骨已朽，后来岂有贤。  
谅非聋与盲，敢慢回与骞。  
灌溉养春茁，芟除去其繁。  
终日淡相对，俗车无至门。  

张耒　竹堂  
谁道清贫守冷官，遶家十万翠琅玕。  
直应流水深相与，不待清风已自寒。  
学得凤鸣真自许，化成龙去不终蟠。  
知君何世无来者，可是王郎独与欢。  

张耒　逐蛇：  
嗟尧之时兮大水滂，横溃四海兮包陵冈。  
荡流涌汩兮周无防，龙腾蛇奔兮嬉以狂。  
腥鳞顽鬣兮更披猖，城居穴处兮乱厥常。  
颓虫纠结兮肆害戕，陆盘渊据兮傲不臧。  
朋屯党集兮蕃以昌，穿穴噬囓兮民尽伤。  
下民既病兮帝弗康，黄熊幽殛兮羽山阳。  
乃命伯禹兮行四方，乘高趋卑兮陵复航。  
凿山疏源兮导河江。万水下足兮来洋洋。  
经画九野兮兴农桑，驱龙放蛇兮屏诸荒。  
焚山燎野兮无遗芒，野巢窟居兮保厥疆。  
敢有弗率兮断尔吭，伯益作志兮稽妖祥。  
帝虞耄勤兮黜予商，天授神禹兮夏是王。  
九牧作贡兮金监閎，大冶鼓铸兮腾精铓。  
岩岩九鼎峙且刚，奇形诡质兮走与翔。  
鳞毛羽◇兮兮杂短长，求情抉态兮幽微彰。  
制驭百怪兮严纪纲，兽虫人鬼兮安其乡。  
殊宫别域兮异存亡，曷为兹蛇兮宅我居。  
妖顽坚老兮傲驱除。深潜居此兮坦无虞。  
下饮我沼兮稍林株，朱眸丹舌兮玄鳞肤。  
恍惚遽速兮疑有无，居者畏避兮行者徐。  
险夺我圃兮骇我徒，盗窃祭祷兮欺群愚。  
我咨尔蛇兮潜山而穴野，阴蟠远伏兮与人乎异舍。  
冬居夏游兮时以行，食尔之食兮朋尔朋。  
僣乱我居兮常失经，叛弃尔守兮帝有刑。  
胡昏与顽兮居以宁，自为不宁兮邀割烹。  
荒戾天理兮悖圣程，我宥尔愆兮逐尔行，  
亟舍故处兮遐以征。南山之幽兮云雾冥，  
草木荟蔚兮崄不平。尔徒实繁兮食惟尔盈，  
捕取不至兮居无与争。汝生孔遂兮寿绵尔龄，  
物违其常兮祸之所集。丰狐昼游兮冬裘以白，  
龟厌渊处兮吉凶是卜。虎不畏人兮皮包戈戟，  
矜险恃孽兮其终鲜克。我言孔昭兮语汝以理，  
日吉时良兮汝遄以逝。  

张耒　啄木词  
红锦长绦当背垂，紫檀槽稳横朱丝。  
美人亭亭面如雪，纤手当弦金杆拨。  
弹成丁丁啄木声，春林蔽日春昼晴。  
徘徊深枝穿翠叶，玉喙劳时还暂歇。  
深园断岭人不知，中有槎枒风雨枝。  
蠹多虫老饱可乐，山静花深终日啄。  
雄雌相求飞且鸣，高枝砺嘴枝有声。  
无功忍使饥肠饱，有意却教枯树青。  
疾弹如歌细如语，曲欲终时情更驻。  
一声穿树忽惊飞，叶动枝摇不知处。  

张耒　子权朝散久在芜湖寄郡酒四壶副以小诗  
寒流不相待，舟楫定何如。  
岁事日已宴，客行谁与娱。  
淮鱼将入馔，江酒且倾壶。  
我似离群雁，汀洲片影无。  

张耒　自巴河至蕲阳口道中得二诗示仲达与秬同赋  
落月娟娟堕半环，呕哑鸣橹转荒湾。  
东南地缺天连水，春夏风高浪卷山。  
旅食每愁村市散，近秋已觉暑衣单。  
自惭老病心儿女，三日离家已念还。  

张耒　自巴河至蕲阳口道中得二诗示仲达与秬同赋  
浩浩浑流卷白沙，中流鼓棹四无涯。  
喜逢山色开眉黛，愁对江云起炮车。  
雨足郊原丰稻菽，日斜鸥鹭满蒹葭。  
伥年怕作扁舟客，赖有高谈一笑哗。  

张耒　自二月末苦雨寒食前一日始晴视园中花乃殊不败  
春云靕{上雨下对}弄朝晖，清峭余寒透夹衣。  
最喜园花浑似旧，十分春色一分归。  

张耒　自干明移居柯山何氏第令秬秸先葺所居  
吾居最易足，容膝便有余。  
平生一亩宫，游宦乖所图。  
谪官求便安，僦舍柯山隅。  
洒扫勤汝力，真成野人居。  
栖鸿媚夜渚，待旦志在涂。  
栖迟聊复尔，本不计忧娱。  
惟此东窗下，可以陈图书。  
三酌便陶然，何者为吾庐。  

张耒　自海至楚途次寄马全玉八首  
迂疏怀抱独君知，杖拂亲依即我师。  
一句未能参妙道，数篇空复寄新诗。  
子方奋迅云间翮，我厌追随世上儿。  
安得岩垌两如志，铜瓶乌几为君携。  

张耒　自海至楚途次寄马全玉八首  
萧萧柳岸野风秋，虹挂前山晚雨收。  
回首孤城空绿树，满川斜日放归舟。  
年来双泪供愁尽，去去劳生几日休。  
试问故人思我否，梦魂犹在海边州。  

张耒　自海至楚途次寄马全玉八首  
高城欲去更徘徊，病眼登临强一开。  
风物尽为愁里景，山川疑是梦中来。  
此身双鬓何劳白，未老尘心可得灰。  
欲把烦愁付杯酒，只应清梦待尊罍。  

张耒　自海至楚途次寄马全玉八首  
生涯飘泊一航轻，浩荡晴川送我行。  
北望山川连海远，南来风月近淮清。  
人家稻熟丰年满，泽国天高秋意生。  
惟有羁愁消不得，登临清泪落如倾。  

张耒　自海至楚途次寄马全玉八首  
少年居士正安禅，法是怀公门下传。  
已解出应金里矿，何妨离欲火中莲。  
苦心参道嗟予晚，极口随机恃子怜。  
若许维扬傍仁里，一廛须买许行田。  

张耒　自海至楚途次寄马全玉八首  
萧萧晚雨向风斜，村远荒凉三四家。  
野色连云迷稼穑，秋声催晓起蒹葭。  
愁如夜月长随客，身似飞鸿不记家。  
极目相望何处是，海天无际落残霞。  

张耒　自海至楚途次寄马全玉八首  
二年海角寄东城，岁久移居亦有情。  
去路山川嗟我远，旧时风月为谁清。  
一廛受地今难继，三径怀归久欲耕。  
何日山林有茅屋，百年无复问功名。  

张耒　自海至楚途次寄马全玉八首  
紫蟹双螫荐客盘，倾来不觉酒壶干。  
雨多泽国蒲鱼美，秋至楚天风露寒。  
老去论交嗟我晚，尊前一笑忆君欢。  
红莲幕下无书檄，剩寄新诗满卷看。  

张耒　自淮阴被命守宣城复过楚雨中遇道孚因同诵楚词为书此以足楚词  
秋庭新过雨，佳菊独秀先。  
含芳良未展，风气已清妍。  
金凤汝婢妾，红紫徒相鲜。  
老人对节物，昏昏只欲眼。  
与子读楚词，亹亹忽尽编。  
袅袅兮秋风，憀栗在远行。  
蟋蟀鸣西堂，淹留了无成。  

张耒　自黄州至巴河游灵岩寺观孙仲谋刑马坛相传权于此刑马祀江神遂提师  
乔木隔尘埃，华堂敞深僻。  
人静好鸟鸣，睡余疏雨滴。  
悲愁感萧瑟，吊古披荒寂。  
尚溯紫髯翁，誓师沉马璧。  

张耒　自离富池凡三祷顺济龙求便风皆获应又风日清霁舟行安稳委曲如所欲  
旗尾指船头，篙工告风便。  
张帆弛双橹，去势如脱箭。  
船傍两高山，过目若流电。  
波平船稳驰，客寝兀未变。  
吾闻西江龙，神力回宇县。  
往来万夫祷，正直巧获愿。  
嗟予何所恃，诚确无所荐。  
神岂哀我穷，有赐不待献。  
乃知人穷我，本不坐神谴。  
人间事若异，未易以言辩。  
坐令千里远，近若在几研。  
惭非谢宣城，攫笔赋净练。  

张耒　自庐山回过富池隔江遥祷甘公祠求便风至黄沥酒而风转日行二百里明  
江边古祠吴甘公，往来祭祷严且恭。  
我离匡山已经宿，舟挽不进篙工慵。  
沙边朝服遥致祷，浇酒未竟天回风。  
一帆百里至还作，不徐不疾来雍容。  
我生久已甘困滞，神亦何事特哀穷。  
但疑神理与人异，意诚词直无不通。  
林皇夜泊若平地，疑有鬼物驱蛟龙。  
天明旗脚向北指，舟子笑语开船蓬。  

张耒　自南京之陈宿柘城  
荒城人稀荆棘老，野兔惊跳出寒草。  
苍苍落日黄云西，驱马城边寻古道。  
入门四顾皆桑田，居民三五依道边。  
暮投佛寺下马立，冲眼满屋燃萁烟。  
老僧自言八十余，老矣不能营所居。  
村僮依灶展败席，上有空梁悬木鱼。  
旋汲新泉濯双手，青灯照客黄昏后。  
群儿烂漫眠我前，新月欲倾光入牖。  
夜敲僧室借酒壶，不惜青钱取次沽。  
酒香入户推枕起，剔灯吹火燃铜盂。  
大杯一沃不留滴，满眼棼然睡来集。  
明朝上马倒残壶，不怕新霜败裘湿。  

张耒　自遣四首  
是非得失一区区，蚊蚋啾啾共一壶。  
不学退之求羽翼，惟凭一梦到华胥。  

张耒　自遣四首  
谁云造化本无情，利害乘除理甚平。  
莫逐众情生愠喜，君看三四孰亏盈。  

张耒　自遣四首  
谁云至理宗无相，大道由来万法兼。  
且以声音为佛事，晓敲清磬诵华严。  

张耒　自遣四首  
浮世荣枯理易观，不劳重取朽龟钻。  
直应桃李繁华日，便把荆榛寂寞看。  

张耒　自上元后闲作五首  
阊阖楼南粉署西，旧时种柳长应齐。  
如今冷落穷山县，卧听春风百鸟啼。  

张耒　自上元后闲作五首  
东风吹雨夜侵阶，楼角长烟晓未开。  
何事旧时愁意绪，一番春至一番来。  

张耒　自上元后闲作五首  
面冷春霜拂瓦干，晓风吹雨冻阑干。  
柳梢黄弱梅苞破，更放东君几日寒。  

张耒　自上元后闲作五首  
灯火人家夜不收，三更明月过南楼。  
风烟随处自能乐，何事客心还独愁。  

张耒　自上元后闲作五首  
喧喧野县自笙歌，风卷高云天似波。  
谁谓楼前明月好，月明多处客愁多。  

张耒　阻风累日泊宝积山下  
系船淮北雨如轴，系船淮南风断桥。  
客行有期日月疾，岁事欲晚霰雪骄。  
山根浪头作雷吼，缩手敢试舟师篙。  
不用燃犀照幽怪，要须拔剑断长蛟。  

张耒　醉郡圃二首  
东风流园开百花，繁红酽白如晴霞。  
主人殷勤劝客饮，我为满釂酢以华。  
游人酒客兴未足，举首白日西南斜。  
人生有酒不肯饮，百年醒坐何为耶。  

张耒　醉郡圃二首  
驱童晨摘承露花，荐以玉盘濡井华。  
谁云离本即憔悴，持玩入手意有加。  
为之致酒就几案，影落酒底杯浮葩。  
平生看花常不足，肯使容易亲尘沙。  

张耒　醉宿慈氏院晨起  
痛饮淋漓半夜醒，披衣坐得晓窗明。  
风松一夕清无限，垆火三更暖有情。  
孤阁鸣钟天黯惨，寒山戴雪晚峥嵘。  
年来渐向深杯怯，强学刘伶欲解酲。  

张耒　醉中杂言  
老人攀花复藉草，春力着人如醉倒。  
未容作计试留春，东风已与人俱老。  
东君惜春不惜花，千红万紫委泥沙。  
已教白日张锦绣，更欲平地兴云霞。  
我欲呼客无酒肉，摘花插头悲发秃。  
安得酿酒万瓮屠千羊，花间醉饱踏春阳。  

张耒　昨夜月中一睡殊有秋色觉书所见戏呈道孚  
幽人息遥夜，四听市声寂。  
月华清可掬，天色绀欲滴。  
候虫先知秋，微响出阴壁。  
精荧高露湿，断续残河白。  
兴怀我自出，抱器方待择。  
感时当有作，陋巷奏金石。  
予方问农圃，朝市嗟扫迹。  
先寒戒裘褐，岁暮养老客。  

张耒　昨者  
昨者飞雹几破屋，颇说四郊妨麦熟。  
十日霖雨一日晴，泥潦漫漫不容足。  
凄风寒凉肃肌骨，五月更衣初秋服。  
草木伤摧亦可怜，造物凭陵竟何欲。  
阴阳错行成疫疠，君子慎疾防寒燠。  
荒凉穷巷幸无他，更勤高眠饱饘粥。  

张理　题惠山寺  
九山朝暮云，摇落少游坟。  
野蔓碑全没，晴庵磬亦闻。  
洞偏泉路细，松折鹤巢分。  
高视太湖近，雪涛鸥起群。  

张良臣　别持上人  
藏竹永和字，浣花天宝诗。  
清江入舟楫，忍泪别僧持。  

张良臣　长松丹井  
九转丹砂炼得成，飘飘仙袂入青冥。  
一泓寒水留真汞，千岁长松产茯苓。  

张良臣　春词  
竚兰无限楚时春，罨岸风平绿自熏。  
睡起画檐双语燕，得花留得夜来云。  

张良臣　春词  
后主搴香复倚春，潘嫱梳洗最轻盈。  
南朝破后无词客，燕子桃花古石城。  

张良臣　次韵持上人题延庆寺清玉轩  
水芳未动城南路，一一僧檐有竹看。  
政尔尘埃能自表，故应悠久澹相安。  
长杨晓猎干戈肃，古棘春朝万玉寒。  
碧眼阿师来授记，化龙飞去抑何难。  

张良臣　芳草复芳草  
芳草复芳草，有人孤倚楼。  
明月复明月，何处照离洲。  
相见渺无期，此恨讵相知。  
日暮天寒吹属玉，蛮江豆蔻重重绿。  

张良臣　赋  
柳暗旗亭不忍看，临江悉杀晋衣冠。  
伤心明月扬州路，十里珠帘蕙草寒。  

张良臣　感旧  
三十六陂春水绿，四十九年人事非。  
杨子江头永嘉后，吴侬荡桨北人稀。  

张良臣　过临平  
儿时曾忆此登临，细说穷途有述征。  
四十九年蘧伯玉，月明人静过临平。  

张良臣　过西溪  
罨画层波蕙草荒，冷云客雁两回皇。  
梅花到得吹成雪，尽是清愁不是香。  

张良臣　九日书吕季慈室  
上池入寺见承平，影落南州迹易陈。  
手把黄花看新雁，风烟愁杀旧京人。  

张良臣　酒熟  
浊醪初熟荐霜螯，不拟寒山不广骚。  
清晓豆花篱下立，竹梢独与月争高。  

张良臣　句  
先到王城第一桥。  

张良臣　句  
老去青林又一霜。  

张良臣　句  
空掩玉楼先睡去。  

张良臣　句  
指似凤城烟月路。  

张良臣　句  
客子摇船绕画图。  

张良臣　句  
长干白下相逢少。  

张良臣　句  
秦南燕北见君难。  

张良臣　句  
流落荒郊道转孤。  

张良臣　句  
客向愁中都老尽，只留平楚伴销凝。  

张良臣　句  
愿同丑万辈，终老孟子门。  

张良臣　句  
肠断江南一百五。  

张良臣　老子像  
函谷关头紫气浓，独教关尹喜相逢。  
如何道德五千字，不载周家藏室中。  

张良臣　留题吴兴投老庵  
白鹭悠悠去不还，渚云汀草一生闲。  
暮年不入西州路，空倚梅花说住山。  

张良臣　留云门山中  
侨装结束烂花衣，采藿兰娘釂翠卮。  
三五二八月皎皎，东西南北草离离。  
非君之故岂妄集，对酒不狂无乃痴。  
口住山间省前梦，而今不似洛阳时。  

张良臣　梅市道中  
连雨疏蓬不耐关，脩眉如失更晴悭。  
越王故国无人问，艇子穿花自往还。  

张良臣　偶题  
谁家池馆静萧萧，斜倚朱门不敢敲。  
一段好春藏不尽，粉墙斜露杏花梢。  

张良臣　陪天童觉禅师如  
风勒江云雪未匀，梦寒不到碧梅春。  
破帆又指鞠城近，漠漠平沙落雁频。  

张良臣　平旦  
平旦梅花契冷红，越香何限水流东。  
陈年翠袖新年恨，尽在吹香笑语中。  

张良臣　遣家书  
家住鄱城小洞天，经年烹鲤尚茫然。  
几回鹊喜无消息，吹杀灯花独自眠。  

张良臣　清修岭  
丧胆岩上人，怖死岩下人。  
周道自砥直，何枉不问津。  
人生贵适意，毋容矫吾真。  
渊明兀馀年，漉酒乃一巾。  

张良臣　山房惠猫  
后来怜汝丈人乌，端正衔蝉雪不如。  
江海归来声绕膝，定知分诉食无鱼。  

张良臣　上雪窦山奉慈院  
迢迢岭外雪云明，犹忆尘中见伟人。  
沙上岂无新到雁，附来莫厌尺书频。  

张良臣　示长芦仁禅师  
丛丛竹雀闹人家，农事春来渐有涯。  
品字柴头煨政暖，不知风雪到梅花。  

张良臣　书情奉寄蒋弋阳公  
五都一何绮，歌管政繁会。  
眷我友明月，援琴写秋濑。  
何言昃离后，一饱困藜稗。  
风雨墨如翳，欲往徒自碍。  

张良臣　书情奉寄蒋弋阳公  
颓年去堂堂，白发新种种。  
崎岖造化久，败屦常决踵。  
从来万里意，不料乘巑恐。  
鸣鹤略九皋，未羡乘轩宠。  

张良臣　送人游姑苏  
儿时吾亦寄君州，细细听君说旧游。  
处处绿波通酒巷，女郎多在采菱舟。  

张良臣　晚步南城下  
冷云堆屋晚仍春，惘惘人行陌上昏。  
飞去飞来沙上雁，去年洲渚旧芦根。  

张良臣　西湖晚归  
帖帖平湖印晚天，踏歌游女锦相牵。  
凤城半掩人争路，犹有胡琴落后船。  

张良臣　夏夜  
恰则黄昏雨便晴，青塘迤逦尽蛙鸣。  
月明已在芭蕉上，犹有残檐点滴声。  

张良臣　小破  
小破燕支钿早梅，雪云平澹越江迟。  
青山岁夜行人少，鸭鸭群飞浅草时。  

张良臣　晓行  
千山万山星斗落，一声两声钟磬清。  
路入小桥和梦过，豆花深处草虫鸣。  

张良臣　谢汪尚书见访  
黄叶声中接锦鞯，添丁篱落怪相牵。  
归来剩欲从僧话，正掩楞伽曝背眠。  

张良臣　萱草  
雪色侵凌绿剪芽，枝抽寒玉带金葩。  
北堂回首伤心处，却复令人恨此花。  

张良臣　雪后  
雪花竹屋未全消，寒雀梢头眼擘椒。  
纸合不烟梅自放，底能踏湿渡溪桥。  

张良臣　有怀山房  
每忆山房话夜深，几前无主亦无宾。  
老兵未领西来意，斜倚屏风一欠伸。  

张良臣　玉台體  
一寸春霏拂绮寮，蕙花江上雪初销。  
伤心燕子重来地，无复人吹紫玉箫。  

张良臣　玉台體  
主人流落委荒坟，燕子还来坏戟门。  
惟有桃花古时月，端端正正照啼痕。  

张良臣　赠英上人  
之秦剩肯迎张禄，踏越何曾用计然。  
元鼎事看蛙胜负，大槐人与蚁相连。  

张良臣　祝猫  
江上孤篷雪压时，每怀寒夜暖相依。  
从今休惯穿篱落，取次怀春屡不归。  

张灵受　北固山  
铁瓮城头数塞鸿，淮山依约翠烟中。  
伤心狠石千年在，极日迷楼百尺空。  
浮玉春酣江带绿，扶桑日涨海门红。  
南朝流下无穷浪，长与渔人櫂短蓬。  

张灵受　&nbsp;  

张潞　嘉定辛巳之官经游浯溪读碑感慨为赋七言  
高棱巨壁立□苍，中直浯溪带样长。  
黄屋朝临蜀万里，翠珉暮刻楚三湘。  
两朝功罪乾坤定，二子文书日月光。  
太息斯盟谁复主，代兴今者得黄张。  

张潞　句  
忧兄行不得，劝客不如归。  

张潞　句  
移封初闷闷，通道忽陶陶。  

张潞　句  
未能子字民，但欲兄事钱。  

张潞　句  
阮孚几蜡屐，晏子一狐裘。  

张潞　句  
江汉西来天地白。  

张潞　句  
独木乘危涉，劳薪带湿炊。  

张潞　句  
柴垂户外瞻天近，绿堕楼前到地香。  

张潞　句  
策勋蓑笠上，自是一云台。  

张潞　句  
蝙蝠回旋舞，蚊虻跋扈飞。  

张履信　翠微亭  
朝朝乌北出，放夜乌南归。  
所谋在一食，所息在一枝。  
人生竟何得，与乌同此机。  
身世忽过虑，泉石良自怡。  
月上飞来峰，更谁登翠微。  

张履信　访丹阳玉乳泉已变错黑因赋诗  
观音寺里泉经品，今日唯存玉乳名。  
定是年来无陆子，日香收入柳枝瓶。  

张履信　飞来峰  
飞来何处峰，木杪夜千尺。  
愁猿唤不应，月色同一白。  

张履信　冷泉亭  
水石一栏干，僧归四山静。  
携琴谱涧泉，月浸夜深冷。  

张勉窗　海棠  
小春破白惟梅耳，检点南枝花尚迟。  
自是天工薄寒素，东风先到海棠枝。  

张勉窗　瑞炭  
百条进自西凉国，易火难灰作瑞看。  
想得当时宫殿暖，不知门外有风寒。  

张冕　海棠  
海棠栽植遍尘寰，未必成都欲咏难。  
山木瓜开千颗颗，水林檎发一攒攒。  
初疑红豆争头缀，忽觉燕脂众手丸。  
西蜀僧家根拨小，南荆宫舍树支宽。  
高穿群木无因蔽，平倚危楼最好看。  
十亩园林浑似火，数方池面悉如丹。  
锦袍万丈仍连袂，珠被齐光更合欢。  
风嫋细腰妆正罢，露晞铜雀泪新乾。  
晨曦远借彤云暖，秋魄微侵甲帐寒。  
会讌岂劳供幄幕，采香应见费龙檀。  
穠烧游女青丝发，殷染妖姬白玉冠。  
宾席半移隈茜绶，使车多热簇雕鞍。  
层层排朵萦飞蝶，密密交柯宿翠翰。  
诗客早惭矜镂管，画工谁敢炫霜纨。  
本期相伴千场醉，可忍轻邀百卉残。  
川路尚移随迅濑，蕃船犹折出长澜。  
飘零绛雪深盈尺，收拾晴霞散结团。  
时去独应贤者识，色空前有达人观。  
谱为仙子终须美，实作寒梅况不酸。  
五六年来离别恨，春宵频梦石台盘。  

张冕　西园海棠  
丹葩翠叶竞妖浓，蜂蝶翻翻弄暖风。  
濯雨正疑宫锦烂，媚晴先夺晓霞红。  
芬菲剑外从来胜，欢赏天涯为尔同。  
却想乡关足尘土，只应能见画图中。  

张眇　寓钱塘得乡人消息  
西子湖边放鹤仙，几回同醉木兰船。  
相思东路一千里，忆别西风十四年。  
远信有时凭雁寄，新诗近日赖僧传。  
不须更问垂纶叟，已有霜痕到鬓边。  

张岷　观洛城花呈尧夫先生  
平生自是爱花人，到处寻芳不遇真。  
祗道人间无正色，今朝初见洛阳春。  

张明中　白牡丹  
看诗醉眼便醒苏，索句吟花一字无。  
虢国夫人呈素面，滕家仙子削琼肤。  
姚黄于后贪妖冶，魏紫逢君用夹扶。  
试问此花清白不，不闻吁咈只闻都。  

张明中　蝉二首  
翅剪霜绡别样轻，腹饕风露有馀清。  
一泓池水两垂柳，彼此赓酬无限声。  

张明中　蝉二首  
抱叶吟风相后先，绿杨影里夕阳天。  
如何不管人孤寂，却把繁声暗里牵。  

张明中　柽桐二首  
百花耐久说柽桐，选甚薰风秋雨中。  
谁道花无红十日，此花日日醉潮红。  

张明中　柽桐二首  
石榴安敢拟柽桐，借问司花也不中。  
鹤顶丹砂猩血服，试评却有此来红。  

张明中　澹轩  
主张老氏欲何求，恬澹中间觅自由。  
直把冲虚超俗界，何须刍豢作嘉羞。  
满怀明月黄庭古，一段清风白帝秋。  
载咏此轩新句子，羡君杰出道家流。  

张明中　到野寺  
搘杖寻春过小溪，小溪过了到招提。  
插天翠巘青丝幛，委地落花红绣泥。  
个里嚣尘都净尽，只馀啼鸟自东西。  
兴浓底用忙归去，莫管山衔晚日低。  

张明中　蝶  
揽得风光忘却愁，千葩万蕊恣追游。  
香须点染黄金湿，小翅轻翻白玉柔。  
舞态恨渠春昼短，狂情不管好花羞。  
腻酥绛雪都相识，莫向红窗绣室休。  

张明中　赋山茶示陈慧甫三首  
老叶莍红为怯冬，却将醉脸对东风。  
丹砂一夜匀千萼，造化如何不费工。  

张明中　赋山茶示陈慧甫三首  
檀心绛蕊压墙低，南海山根巧自移。  
浓艳未应输石醋，吹香底用倩风姨。  

张明中　赋山茶示陈慧甫三首  
春风未晚凌霜叶，夜雨催开红玉花。  
绛雪腻酥犹未有，饥蜂瘦蝶漫交加。  

张明中　和陈丞题阳家洞  
溪缭飞虹听不潺，山雕翠玉望来寒。  
门墙面水临桥静，今古无虞枕自安。  
桐帽棕鞋非巧伪，花朝月夕几团栾。  
个中习尚元淳厚，论性空烦喻决湍。  

张明中　和故旧招馆  
牢落诗盟寒欲灰，非君怀抱若为开。  
未阑樽酒论文意，拂榻应须有待来。  

张明中　和景夔梅四首  
雪映横塘月浸阶，半扃庭户未全开。  
猛香特地清人骨，多谢溪风为送来。  

张明中　和景夔梅四首  
暖入南枝春便回，北枝何似让渠开。  
化工也解齐开却，留引诗人日日来。  

张明中　和景夔梅四首  
淡月黄昏静处芬，风来花气夺清樽。  
玉妃舞罢霓裳寂，安得真香为返魂。  

张明中　和景夔梅四首  
雪月精神冰玉肌，未饶六六诧宫妃。  
玉龙春笋调三弄，更向妆台檐外飞。  

张明中　和书壁  
平生蹇足愧蹒跚，流落荒凉强自安。  
边月一声秋雁切，江风五鼓漏花寒。  
青灯黄妳令人老，流水高山底处弹。  
须信穷通翻覆手，到头应不误儒冠。  

张明中　和叔子梅  
暖入孤根冷莫欺，冰魂幻出许多奇。  
轻霜弄粉清无涴，淡月浮香暗自知。  
莫管玉龙横吹晓，要陪鸾鉴巧妆时。  
作诗换取梅花好，未必梅花肯要诗。  

张明中　和秀卿梅二首  
疏枝冷蕊乍开缄，名在花中唤斗南。  
踏雪来看犹未盛，恼人两两更三三。  

张明中　和秀卿梅二首  
月中仙子解征骖，不是株林见夏南。  
松竹不凋霜后翠，玉肌得共岁寒三。  

张明中　贺郭落成新宅  
人言创业世所难，我谓守成宁易得。  
守成创业并二难，况以守成而建长。  
翼翼翚飞奂且轮，均输殚巧断云斤。  
晴岚野翠十分好，水镜山鬟四序新。  
子仪甲第在何许，匆此巍峨基千古。  
诸郎他日到凤池，便是潭潭公相府。  
嘉宾满座酒盈樽，常棣怡怡堂上春。  
书生无物表贺成，袖有新诗聊当野人芹。  

张明中　华岩僧舍耸翠  
峻极攒空新泼蓝，山山头上立松杉。  
高僧高处存高躅，不但云萝花作岩。  

张明中　回乡偶书  
不见眉间半点黄，花开花落总他乡，  
子规偏向三更月，唤起愁人也断肠。  

张明中　活人  
扁鹊仓公一笑还，顿令僵仆忽开颜。  
君于那处传衣钵，名与古人齐等班。  
直欲阴功垂后世，肯同流俗战蜗蛮。  
书生若得君医法，医国还同反掌间。  

张明中　吉祥寺默轩  
默识何销语话详，心斋也则坐能忘。  
如何孔氏家传底，却在高僧衣钵傍。  
并把禅机俱寂灭，不教妙理费商量。  
白深化锁轩前路，看尽金炉几篆香。  

张明中　金凤花  
妃子钗头小凤轻，飞来阑槛斗芳英。  
何曾枳棘栖留着，却傍梧桐雨露荣。  
浓紫鲜红兼莹白，春暄夏热更秋清。  
冷斋尘榻空淹汝，不去秦楼作麽生。  

张明中　静室  
当年梁武造佛寺，子云飞帛书萧字。  
李君得字煨烬中，建立小室有深意。  
如今静室傍花岩，此室比心为一致。  
峰峦底里着轩窗，明月清风为谁至。  
三千世界阔如许，杂遝喧嚣鼎方沸。  
铜炉添穗坐结趺，更倩白云锁苍翠。  

张明中　拒霜二首  
天与司花细细论，秋花虽是殿花军。  
拒霜假得后凋操，造化岂容先策勋。  
浓着胭脂潮醉晕，蹙成玉板折裙纹。  

张明中　拒霜二首  
游蜂识尽千红紫，只這寒芳竟不闻。  
九月清霜可拒哉，芙蓉刚欲拒霜开。  
不知拒着清霜后，还有三冬傲雪材。  

张明中　冷斋  
雨湿桑枢夜不关，北窗谁更肯遮阑。  
冷侵砚滴浑无润，冻折诗眉未系寒。  
万里云容同水墨，四垂檐溜欲琅玕。  
梅花枝上春应到，袖手窗前子细看。  

张明中　邻笛  
璧云和云两不移，一天染就碧玻璃。  
生憎哽咽邻家笛，彼自追欢我自恓。  

张明中　木犀五首　花  
天将秋气搓金粟，堆作庭前满树黄。  
姚魏娉婷虽较好，问渠还有许多香。  

张明中　木犀五首　清  
冶蕊倡花浪说馨，艳姚妖魏眩双明。  
黄金四出薰兰麝，个是花中第一清。  

张明中　木犀五首　色  
月影摇波碎未沉，洒将叶底簇成林。  
却移右毂傍边看，筛尽西风无限金。  

张明中　木犀五首　味  
收拾西风点点金，旋烦玉杵捣香尘。  
松梢鼓吹汤翻鼎，酥蜜浇来绝逼真。  

张明中　木犀五首　香  
不是天香与国香，如何酿得许芬芳。  
黄花嚼蕊非人世，身在蟾宫寒欲霜。  

张明中　拟盘  
君不见夹谷伯图方凑幅，英雄摧挫俳优戮。  
又不见金谷妙歌翻绮縠，到头也则贻羞辱。  
尽渠富贵莫拟伦，岂如李愿归盘谷。  
君今筑台名拟盘，看尽浮云几翻覆。  
茂林修竹同岁寒，明月清风伴幽独。  
抱琴高卧西窗红，哦诗更尽杯中绿。  
双蜗蛮触战方酣，藜杖逍遥巾一幅。  

张明中　欧阳新卿赋薇药  
东皇又罢调春手，花飞十不啻八九。  
不论韦曲与少城，卸尽锦机忍回首。  
唯馀芍药不搀先，却与蔷薇相争妍。  
小栏逼束恣娇姹，高架支撑尽蔓延。  
倡花冶蕊都妆靓，赢得先开不相见。  
若令环列见倾城，羞杀君芳争掩面。  
瑞云吹紫染二葩，只让西京一魏家。  
新佩荷囊重渍色，更乘兰馥七香车。  
主人寿乐献寿觞，哦诗都带花边香。  
看来诗胞云梦豁，只愁拶破古锦囊。  
昨宵点滴山间雨，弄晴賸着花上露。  
主人晓起试吸将，便得长生之妙处。  
醉潮玉颊十分红，主人与花恰相同。  
兴来持酒绕艳丛，更折繁枝簪席东。  
看花醉眼未惺忪，忽然跳入花蕊宫。  
寿仙喜与花仙逢，更入太史滑稽中。  

张明中　瓶里桃花  
折得蒸红簪小瓶，掇来几案自生春。  
珠唇绛口都开了，始信桃花解笑人。  

张明中　瓶簪绯桃  
谁向南园剪腻云，胆瓶微浸两枝春。  
一家姊妹红装束，千种精神粉淡匀。  
只有低昂分大小，更无妍巧可俦伦。  
绮窗书僻浑无耐，唤取渠侬作上宾。  

张明中　蔷薇  
长养风来新样凉，蔷薇娇姹靓浓妆。  
贵妃得酒沁红色，更着领巾龙脑香。  
万花卸尽锦机空，留得蔷薇揖晓风。  
賸把胭脂匀笑靥，不施铅粉涴潮红。  
东君来与夏交割，西子出为春送终。  
不是□□闲暇客，也拚终日对芳丛。  

张明中　闰重阳菊花  
钿金托蜡道家妆，篱下秋风久久香。  
前后开来二十日，只应分付两重阳。  

张明中　三月二日紫牡丹  
见说西京有魏家，瑞云吹紫染芳华。  
移将万里豪门贵，幻出千枝倾国葩。  
新佩荷囊重渍色，更乘兰馥七香车。  
倡花野蕊都销尽，来配姚黄得共夸。  

张明中　题活人堂  
舑仙浩养蓬莱山，炼成九转黄金丹。  
丹成不忍都餐饵，刀圭留得活人间。  
上池之水君曾饮，咄嗟取效千仓廪。  
祝君更学宝藏公，两月超迁到三品。  

张明中　题曾运使水亭  
笥山之水磨铜绿，秀气都在山之麓。  
就中卜筑小仙居，面面轩亭看不足。  
主人倒屣浮春容，囊诗拶破古锦红。  
书生幸有登龙便，愿到坛边揖下风。  

张明中　题朱陵观三首  
欹窗颺飋漏风声，坏壁斜斜半草行。  
莫怨空斋对尘榻，碧油幢下是书生。  

张明中　题朱陵观三首  
一雨丝丝弄小春，物情何许旧还新。  
青枫忽换红装束，却笑松杉满面尘。  

张明中　题朱陵观三首  
不怪丰年屡足书，此乡民力看何如。  
依山靠岭都开垦，二岁为新三岁畲。  

张明中　小亭前白牡丹  
旧说花王称洛苏，洛苏还识此花无。  
紫绡层出黄金蕊，粉面仍看白玉肤。  
带雨含情挥泪重，迎风无力欲人扶。  
不堪老大浑无味，妒见渠侬美且都。  

张明中　谢陈教授  
倒峡词章了不难，气吞云梦有馀宽。  
社间宰相当推汉，圯下书生空念韩。  
倾盖金兰如旧契，把杯鱼水便相欢。  
诗肩耸折酬君贶，弄斧般门奚足看。  

张明中　谢惠红桃二首  
朱雀窗间小小窥，诙谐儿子已心知。  
如何仙种今流落，万颗甘寒付阿谁。  

张明中　谢惠红桃二首  
报我勤渠有木桃，肤腴密洒茜花膏。  
枯肠消得三十颗，只恐儿曹赋老饕。  

张明中　谢惠三贤文集三首  
□□修藏日，干戈澒洞秋。  
诗文工雾縠，论议壮春流。  
潋水昔三子，庐陵旧一欧。  
自怜生已晚，不获与同游。  

张明中　谢惠三贤文集三首  
璧水还多士，文锋岂易戡。  
积分升以内，优占斗维南。  
天府荣登四，人材况有三。  
秀钟蕞尔地，如许富奇男。  

张明中　谢惠三贤文集三首  
三子久埋没，遗文富百篇。  
冰涵心底鉴，雪释性中天。  
济楚鲤庭下，澜翻萤案边。  
着靴鬼为崇，容易复青毡。  

张明中　谢惠诗  
君诗来贶我难当，语带诚斋句妙香。  
鲛室垂垂新下泣，蠙珠颗颗烂生光。  
魂飞锦里花争巧，梦到池塘草又芳。  
早晚交游逢大手，急将名姓为传扬。  

张明中　谢叔子阳丈惠诗  
老子诗盟久废闲，喜君步骤少陵坛。  
句敲金玉声名远，韵险车斜心胆寒。  
倾出囊中和月露，皎如盘底走珠丸。  
苦莍难没诗家事，会看尘冠早一弹。  

张明中　延昌观道纪堂  
马迁信史炳丹青，黄老搀先六籍名。  
清净元非人纪有，虚无幻出道家声。  
时挥麈尾谈天统，冷笑蝇头闹世情。  
待饮琼浆擗麟脯，芙蓉为馆玉为城。  

张明中　燕二首  
芹泥夹岸融融日，野水当门淡淡花。  
王谢堂前旧时客，如何肯访野人家。  

张明中　燕二首  
乌衣国里未安渠，渠城来从天一隅。  
道是能传香阁恨，来时曾到故乡无。  

张明中　莺  
柳接飞来影，花翻过后枝。  
金衣摇日色，簧口弄晴丝。  
游子错回首，何人涩小词。  
杨园好风景，莫与负佳期。  

张明中　赠棋客黄尤工象棋  
黑甜政饱谁剥啄，手提楸枰敲软玉。  
浩浩胸中龙虎韬，冷笑局边人射鹄。  
粤昔尝闻黄石公，圯桥一卷岂易通。  
报韩孺子未传者，秘谋犹有在江夏。  
君今寓意在弈棋，计画何止六出奇。  
长驱席卷容易取，不羡宣城与别墅。  
皇家今欲复土疆，烦公赤手缚鬼章。  

张明中　赠杨山人  
有客针磁觅秀峰，展松高识可追风。  
掌中诀是眼中法，天上仙为地上翁。  
不向个边求指顾，更于何处访穷通。  
荷囊金紫无难致，莫问肥家金粟红。  

张明中　赠曾五行  
洪水滔天泛滥秋，鲧汩五行贻帝忧。  
禹膺天锡箕释囚，洪范五行著九畴。  
尔后星家几者流，车载斗量二百州。  
是中谈吐俱悠悠，曾君独可古人俦。  
逢人何许便相投，祸福累累龟告犹。  
许我诗书晚到头，盐车宁久伏骅骝。  
异时果若斯言酬，看君羲和职里独。  

张明中　斋楼之西有木花  
密荫繁枝覆檐额，万蕊千葩描不得。  
晚风不动日微烘，游蜂成阵香成国。  
野花有史说山礬，尺许来高尘土间。  
树头初拆千脐麝，花女吹香宁复悭。  
试登楼上凭阑看，花与诗人忽为伴。  
恍疑身在广寒宫，笑折一枝归几案。  

张明中　斋前红黄心芍药  
斗绝山原春亦妍，一栏红药小池边。  
淡妆玉脸半醒醉，高拥檀心相后先。  
头重小垂娇眩日，肌明偏喜掩轻烟。  
如何客里生疏手，不折红香来几前。  

张明中　真帅  
也不学肉作台盘与屏风，自然席上浮春容。  
也不学论功封侯为羹颉，无妨门外多车{上五去一中巛和冖下厶和牛}。  
看来不俭亦不丰，知渠别有个家风。  
嚅哜吾道为殽核，脍炙人口有诗筒。  
要知应酬任真意，略去繁文并缛礼。  
尽渠世熊谩炎凉，真帅堂中蜀君子。  

张明中　诸公咏探春花二首  
飞琼将命下瑶台，欲探新春口未开。  
刚被东风留住着，却酡醉脸未归来。  

张明中　诸公咏探春花二首  
海棠枝俩山茶色，未叶先花作麽生。  
道是探春春已半，命我都不近人情。  

张谟　句  
佳岭花光纷似雪，荔江波色绿于苔。  

张牧　山舍在浙江亭得父书开示题诗於亭  
结束青山向日还，得书南望意悠然。  
少宽二老庭帏念，粗了生平灯火缘。  
去路虽遥心已近，短篇欲就意难圆。  
不妨静洗笙歌耳，稳接江涛到枕边。  

张牧　韶州秩满至清源道中闻子庠倒磻俱登第又题客邸  
道路已三月，山川犹昔年。  
绣花红委地，刺水绿平田。  
生计付身外，儿曹慰眼前。  
愈知贫有味，无梦到愁边。  

张嵲　褒城县雨中  
岭云方笠覆，檐雨已盆倾。  
山气昼侵幔，滩声夜入城。  
子真空旧隐，褒姒谩垂名。  
访古多磨灭，秋风山树趚。  

张嵲　宝林晚坐  
寂历空阶惟落叶，黄昏古寺只栖鸦。  
高僧相对共无语，坐看西林消暝霞。  

张嵲　偪冬至小雪  
落叶将埋径，林寒欲刺天。  
情凝遥岭外，雪坠草堂前。  
竹密潜增响，梅疏欲斗妍。  
纷纷迷远树，整整度清川。  
未拟乘高看，惟思拥褐眠。  
衡门聊骋望，憔悴迫新年。  

张嵲　避贼  
避贼入深谷，乘桴复悠悠。  
四顾江上山，群峰如荠稠。  
是时雪霜霁，林壑氛雾收。  
茂树荫石壁，澄潭深不流。  
蓧荡拥荒岗，冲飚忽飕飗。  
山深水更佳，溪喧鸟啼幽。  
平昔慕寻胜，所见良未俦。  
举世逢祸枢，我独成兹游。  
暂赏兴复阑，自誷宽百忧。  
舍棹陟绝巘，林光与云浮。  
却观来时江，碧线萦长洲。  
一室苟自安，两饭无余求。  
彼苍未厌乱，生民何时休。  
传闻敌人营，近在濒汉州。  
尚恐复飘转，讵敢辞淹留。  
已与农父言，傭耕事田畴。  
耘耔纾井田，蚕绩充衣裘。  
尚享黄发期，庶几谐首丘。  

张嵲　髀肉生  
归计无成须绝望，幽居有意漫经营。  
自怜心异刘玄德，更喜年来髀肉生。  

张嵲　丙寅三月悯雨既雨患未足  
别墅相望汉水傍，雨容和雾晚溟濛。  
出门忽见丹青树，肠断家山柿叶红。  

张嵲　病中夜雨  
新凉增客意。卧病复逾时。  
雨脚夜深白，虫声秋后悲。  
高低山树立，迢递晓钟迟。  
此夕天涯鬓，知添几缕丝。  

张嵲　泊舟  
夜光沉千岭，寒星动一川。  
汀沙霜似雪，寂寂系江船。  

张嵲　泊舟  
遥依沙岸系扁舟，风落荒山万木愁。  
枕下惊波时汩汩，天边寒梦信悠悠。  
遭忧和峤仍丹泪，远适虞翻易白头。  
离乱偪人全策少，微生从此任浮游。  

张嵲　采薇洞  
春晓山路永，行行歌采薇。  
歌长非有意，惟以疗朝饥。  

张嵲　柴门晚步  
柴门一延竚，暮色集四山。  
雨歇林蔼变，岁阴岚气寒。  
峰高看月上，巢昏迟乌还。  
游眺暂自适，裴回反长叹。  
幽思招隐作，怆恨南涧篇。  
羇怀定谁识，凄然独掩关。  

张嵲　尘外堂  
因依置屋偏，旧是栖鹄地。  
杂花挟径深，竹树交柯际。  
古人谋适野，放浪聊自肆。  
谁识郡斋边，斯堂眇尘世。  

张嵲　陈参政挽诗三首  
今古虽同尽，存亡惕遽分。  
人谁为为善，天不右斯文。  
莫遂三年筑，空悲四尺坟。  
音尘竟何所，俯仰叹蒿焄。  

张嵲　陈参政挽诗三首  
脱屣违人代，振容即路岐。  
名流祠洗马，白旐痛元规。  
一代风流尽，千年翰墨垂。  
伤心墓前水，故作夜深悲。  

张嵲　陈参政挽诗三首  
徒知天可恃，岂谓病终侵。  
遽使仪刑意，翻成殄瘁心。  
开阡贤子力，卜远外姻临。  
墓木看初种，俄悲已茂林。  

张嵲　晨起  
盥栉及平旦，晓庭风露清。  
萧然无一事，对此夏阴成。  
春晚方受谢，孤花有余荣。  
地远物性遂，时禽自飞鸣。  
书籍但掩卷，冲虚道已盈。  
非为隐沦客，自快适野情。  

张嵲　晨起登寺阁前山为雾覆微露山麓宛如平远偶书春物  
日出雾犹重，微茫认山麓。  
远目疑可穷，澶漫如夷陆。  
韶序日已深，时禽啭幽谷。  
青林不受春，景气润修竹。  
日晴烟光乱，风澹水容渌。  
闽岭农事初，荒泉被山曲。  
耒耜没深泥，凫鸭讙相逐。  
躬耕记往年，遭乱成羇束。  
故园隔山河，桑柘犹在目。  
丘陇谅荒芜，春归惟灌木。  
囚拘怆兹晨，傥徉悲前躅。  
缘情固攀援，理会何桎梏。  
且寄终日閒，玩此春苗绿。  

张嵲　呈湖州赵再可舍人二首  
五云螭陛旧仙翁，来往琉璃一色宫。  
未到行人已能说，使君清与霅溪同。  

张嵲　呈湖州赵再可舍人二首  
一舸乘风汎渺茫，来依芳杜雪鸥行。  
难将野服随宾履，七字聊参燕寝香。  

张嵲　呈同游诸公  
众岭莽回互，古刹藏乔林。  
平川一目尽，列岫千重深。  
昔人几经历，我辈复登临。  
山川谅不改，徒伤怀古心。  

张嵲　乘舟阻风  
平生所遇悉堪咍，往返江湖知几回。  
长是扁舟阻风浪，羡他舟楫挂帆来。  

张嵲　乘舟阻风  
泽国天低星斗泽，疾风吹波作山立。  
岸头草木皆震动，鸡犬鸣吠纷相及。  
通宵万窍无停声，平明更作春涛惊。  
青天东下日杲杲，风伯盛怒何当平。  
人言航河只一苇，咫尺犹须论万里。  
乃知世事不可期，指点舟人转船尾。  
常悲无梁越长川，我今操舟翻百难。  
平生所遇半如许，岂独此事堪长叹。  
吁嗟屏翳真可鄙，岁岁祠官费秩礼。  
我闻敌骑南渡年，万里长江波不起。  

张嵲　齿痛冀其速落而不可得  
慈子为牛真自取，逢分卧箦亦何哉。  
我今病落无多恨，况复终同短发埋。  

张嵲　崇山图七贤诗  
题舆意匠崇崖图，鲁侯为赋溪隐诗。  
长松短壑历可数，坐使妙境移于斯。  
地灵神秀天所秘，豺嗥虺伏鬼莫窥。  
芟蓬扶翳快登览，若有异物阴相之。  
嵌岩巀页临汉浒，左拱右揖如追随。  
七峰远峙攒剑直，三溪旁缭萦带垂。  
芳洲兰杜飞白鹭，沧浪渔艇牵钩丝。  
烟霏露融水鉴净，一声孤笛横云霓。  
淑气亭亭扫般若，昂精灿灿栖明祠。  
幽寻眼力觑大巧，卜筑得此林峦奇。  
堂如连舰岸若玦，呀成空谷竏为池。  
妙观观尽见觉性，静隐隐德腾光辉。  
信美谁谓非云土，致爽自足和天倪。  
邓公之孙特不凡，渥洼绣鞯黄金羁。  
胸中万顷九云梦，江湖宽旷贞以期。  

张嵲　崇山图七贤诗  
短壑长松经始余，次山无往不从吾。  
便应扫尽陈踪迹，摹作三溪少隐图。  

张嵲　崇山图七贤诗  
岘首登临事已非，风流千古载丰碑。  
凿空寻出崇山景，又作襄阳一段奇。  

张嵲　崇山图七贤诗  
居士胸中有丘壑，买山占得水云宽。  
七峰环合三溪碧，尽付骚人一倚栏。  

张嵲　崇山图七贤诗  
负郭幽崖面武当，襄江前占水云长。  
四时景趣无穷尽，俱向公家静隐堂。  

张嵲　崇山图七贤诗  
两山列影作眉愁，尽付襄江一鉴收。  
问讯风光应更好，赋诗谁与共清流。  

张嵲　崇山图七贤诗  
山容浑似关南见，水曲初疑岘首看。  
闻说新堂多胜概，待飞一叶上云端。  

张嵲　仇氏园  
修竹青冥山翠事，圆荷枯到水禽飞。  
造门休问林塘主，暂借闲窗负暖晖。  

张嵲　仇氏园  
泠泠竹日澹疏篱，{左氵右亹}{左氵右亹}溪流注小池。  
红菡白苹当夏日，冷烟寒雨过秋时。  
主人颐燕闲情适，客子经过心事违。  
行役匆匆无丽句，漫批山木写吾诗。  

张嵲　出见桃花盛开  
青林拥萧寺，况乃在山阴。  
出见桃花发，方知春已深。  

张嵲　出顺阳  
浮云作晓阴，未放寒日光。  
平冈连县郭。草树郁苍苍。  
清溪贯其中，可以一苇航。  
西流合汉沔，水外山微茫。  
红叶明碧林，下有寒菊芳，  
蜂蝶纷已去，无风徒自香。  
我欲寄所思，远在天一方。  
安得千里足，宽余九回扬。  

张嵲　出微王峡读子厚诗恍然偶作二绝句  
西来一水古今绿，峡里诸山天下奇。  
非是愚溪溪上客，未应轻作此山诗。  

张嵲　出微王峡读子厚诗恍然偶作二绝句  
惊湍绝壁穷天险，山水如斯世莫知。  
林邑峰峦瘴江水，发挥须待柳州诗。  

张嵲　出峡  
牵舟已出峡，何旦复当还。  
蒲溪应渐近，已见宋平山。  

张嵲　初春  
原野土膏动，怀生各自欣。  
老年欢绪少，献岁物华新。  
草木涵时泽，江湖寄病身。  
百年都几日，四见魏塘春。  

张嵲　初夏  
孟夏忽已至，雨余草暀¨荒。  
俯涧有惊泉，仰林无遗芳。  
山中岁事晚，是日农始忙。  
布谷鸣远林，田家竞农桑。  
故园今何为，默默心独伤。  

张嵲　初夏晚兴  
微月破幽树，草露生夕凉。  
夏木纷已成，时禽暮归翔。  
閒花自白红，无人领幽芳。  
晚沐岸轻帻，披衣暂倘佯。  
外徇志自局，理会言可忘。  
俯仰婚宦初，未省离土疆。  
那知天壤内，有地名魏塘，  
朼来岁再华，及此身方强。  
岂但理茨栋，种树　￥望长。  
分将百年身，送老湖海荒。  
人生等如寓，何必还故乡。  

张嵲　初夏已晚山即事  
山云倏忽自晴阴，积雨门榗蔓草侵。  
一带清川供极目，千重浊嶂伴微吟。  
雄鸠鸣处园林密，白鸟飞来沟水深。  
麦秀桑柔夏方永，不堪时序苦侵寻。  

张嵲　窗阴忽霁独往山下看梅  
千峰雪犹积，万木春已回。  
穷阴倦羇束，忽欣阳景开。  
徐步出衡门，中野展幽怀。  
杖策遂侵寻，独下前山隈。  
惊湍激远飚，疏篁耿寒梅。  
婆娑时动容，似与客徘徊。  
岁晏益多感，况斯韶景催。  
暂赏岂所懽，离念方摧颓。  
还观增怆恻，三叹为谁来。  

张嵲　春词二首  
莽莽暄风吹九州，春来何处不消忧。  
林间鸟语随时好，花里风光映日流。  

张嵲　春词二首  
无复余声到耳边，衡门不闭亦萧然。  
风枝鸟语皆无赖，每向春晴聒昼眠。  

张嵲　春间作  
桃花远近火成堆，谁遣黄昏动地来。  
与使便成零落去，何如前日未吹开。  

张嵲　春暮泛微水中流有作  
微江春水绿於蓝，两岸花开雪满岩。  
纵棹中流望山顶，晴云如絮乱毵毵。  

张嵲　春晴散步庭下  
东风吹广泽，和气日夜旋。  
微澜生曲沼，积翠被层峦。  
细草蔼近甸，时禽响郊园。  
整巾步庭下，申舒委余暄。  
万物各有时，而余复何言。  
燋谷忘牙事，深居寄考槃。  
结交乏二中，徵心迂七还。  
聊持瞬息念，一究空有源。  
狂闹等瓶中，何须计悲欢。  

张嵲　春日  
老去仍羇旅，逢春非我春。  
物华随意别，感慨与时新。  
柳重将迎客，花然似笑人。  
十年忧国泪，依旧洒衣巾。  

张嵲　春日郊行  
晓寻山寺出重城，坏壁谁题兰草行。  
照眼芳匪空玉友，并湖风物记金明。  
新诗已见成敲钵，旧赏悬知又弃檠。  
龙井海棠须靳惜，一樽留取听莺鸣。  

张嵲　春晚风雨甚暴衡门独立望微水有作  
中原殊未平，避地甘羁束。  
著意问樵渔，尚恐惊麋鹿。  
出门亦何事，望望清江曲。  
雨气晚来寒，惊风乱新绿。  

张嵲　春晚偶书  
山中处处罢芳菲，众绿成阴绕碧溪。  
薄暮鸟栖云气恶，满林风雨杜鹃啼。  

张嵲　春夜山居望月思故园有作  
万壑自清夜，春岚昏众星。  
明月丽霄汉，清风周四溟。  
独立万里外，飘然欲遐征。  
回首望江汉，中原气冥冥。  
东北有去鸟，我愿从之行。  
逝将归旧邦，山河宛平生。  
丘园已芜没，径术春草青。  
观台倾夜雨，曲池今向平。  
俯首叫父老，旷野无人声。  
庐井不复辨，灌莽春露凝。  
伤心时震荡，怀旧意纵横。  
夜久林叶光，山空泉韵鸣。  
绪风行复革，桥运无暂停。  
理会众缘释，情钟群虑并。  
静躁物固殊，太空本何婴。  
庶以道自达，超遥谢撄亭。  

张嵲　春夜雨  
小雨集春夜，忆居江汉时。  
西园桃李树，到晚有余姿。  
载酒绕阡陌，折芳恣遨嬉。  
里闾多乐事，中年遭乱离。  
飘零向十载，南来复再杘。  
故园当日春，相见一天涯。  
他乡花自发，山寺日初迟。  
时节岂云异，身世自堪悲。  

张嵲　春阴  
阴霭连朝昏广野，鲜飚终日漾书帷。  
可怜细雨轻寒夜，正是故园花发时。  

张嵲　春阴江上偶书  
小轩西下俯通津，漠漠春阴日易曛。  
白气冒山蒸积翠，微风过水聚轻纹。  
城鸦飞去秋花夕，溪雨收余岸草薰。  
寂寞何人念羁旅，忧来无数若丝棼。  

张嵲　春余  
春余白发日萧萧，无复当年湖海豪。  
为吏应须长孙子，裁诗要及九牛腰。  

张嵲　春昼睡起偶书二首  
忽忽掩关卧，起来春日曛。  
和风吹草木，杂花纷已繁。  
他乡农事兴，悽然怀故园。  
青山虽满眼，何用慰忧烦。  

张嵲　春昼睡起偶书二首  
闭户长春草，日晏独高眠。  
起步绕广庭，爱此风景妍。  
青山罗廓外，白日当中天。  
坐见仰意浓，亦知花向残。  
鸡鸣水外村，人耕原上田。  
玩物意方适，居闲情转延。  
忽悟是作客，骤使心悁然。  

张嵲　次韵石用之春晴游西湖  
春晴结客出城隅，无数僧坊论给孤。  
红贴马蹄花底路，绿笼船背柳边湖。  
逍遥各自从鹏鷃，断续宁须较鹤凫。  
端立一丘为老计，移文何谢北山逋。  

张嵲　次韵石用之易安斋  
尘缨脱得片时闲，未见弥天释道安。  
薜荔半崖双屐齿，沧浪何日一纶竿。  
地能容膝皆堪处，心对回光未易看。  
试问老僧安底事，不知人世有悲欢。  

张嵲　次韵太守会宜休亭二首  
屐齿破苔色，林塘欣共寻。  
水光连竹坞，山翠上衣襟。  
疏柳摇斜日，高梧转晚阴。  
娵偶休入咏，可怕兕觥深。  

张嵲　次韵太守会宜休亭二首  
万竹锁深翠，幽亭枕柳塘。  
共临朱槛坐，摇借渚苹香。  
鸟喜树阴密，鱼游荷影凉。  
聊从山简醉，疏逸兴何长。  

张嵲　次韵王倅大梵寺山亭夜雨  
溪山含变态，可玩不可说。  
西岭澹斜晖，前山明积雪。  
潭空游鳞出，景晏飞鸟绝。  
远屿上孤烟，平沙散疏樾。  
天涯一尊酒，草草堂上设。  
觞咏寄高爽，对此清夜月。  
但使息营营，宁论醉兀兀。  
寓兴合一篇，亡书谢三箧。  

张嵲　次韵王得之游净明题易安二绝  
满院岚光滴翠寒，望湖莫羡十三间。  
门前石上苍苔迹，数得人踪到与还。  

张嵲　次韵王得之游净明题易安二绝  
铜驼陌上须臾乐，金穴侯家瞬息欢。  
争似盖头茅一把，老僧终日百般安。  

张嵲　次韵王亚之沿湖冒雨归  
禽鸣滑滑溅泥涂，赖有云巢眼不孤。  
天外黑风迷鹫岭，槛前流水忆鹅湖。  
跻攀危磴九折坂，捧玩新诗百斛珠。  
收拾残红付春去，四时光景任三无。  

张嵲　次韵惜春  
骚人竞赋惜春诗，为惜花飞万点时。  
唯有农家爱春尽，黄云堆麦雪抽丝。  

张嵲　次韵周守二首  
西川方用武，忧思惔如焚。  
秋兴悲黄叶，闲情属野云。  
鸣鸿何日到，络纬不堪闻。  
每忆盈尊酒，清谈从使君。  

张嵲　次韵周守二首  
秋色际遥海，乘高伤远眸。  
风尘方未艾，身世岂胜愁。  
黄菊已过晚，濁醪徒满瓯。  
何时奉松□，一醉碧溪头。  

张嵲　次韵周守游海棠溪  
浣纱何处是，空翠隔崔嵬。  
嫩绿连山暗，妖红照水开。  
惜春嗟婉娩，载酒约徘徊。  
莫怪胭脂湿，曾经夜雨来。  

张嵲　次韵周子直四首  
寰宇安危异，乾坤岁序同。  
投身云峤碧，落胆战尘红。  
晋马成南渡，宗周入国风。  
操戈谁卫社，群盗正争雄。  

张嵲　次韵周子直四首  
西北疆途蹙，东南信未通。  
小夫方自智，大将莫论功。  
敌马来关外，油幢入阆中。  
孤臣难自力，报国意无穷。  

张嵲　次韵周子直四首  
□樊多胜日，杖屦偶相同。  
西岭轻阴结，东山落照红。  
葵倾终向日，蒲弱易含风。  
甘作囚山柳，休为投阁雄。  

张嵲　次韵周子直四首  
渊明门谩设，仲蔚径才通。  
用世惭无术，哦诗喜有功。  
旧庐群盗里，北阙战尘中。  
塞路多豺虎，吾生信自穷。  

张嵲　次韵朱希真二首  
东观曾同入，南宫复雁行。  
尝寮虽具尔，投分独难忘。  
荣悴无多异，漂零共一乡。  
遥欣访萧寺，颠倒曳衣裳。  

张嵲　次韵朱希真二首  
禅榻仍兼卧，蒲团稳著绵。  
自疑方外客，犹费县官钱。  
意懒如闻道，身閒似得仙。  
何当集兰若，已办泛湖船。  

张嵲　次韵子直二首  
南北半程云，澄江对荜门。  
未能操井臼，试学牧鸡豚。  
智勇怀三杰，英雄鄙二袁。  
男儿须报主，未用反招魂。  

张嵲　次韵子直二首  
旷朗秋天迥，岭云依树消。  
飞飞归鸟急，去去广川遥。  
鸿鹄本难畜，松筠常后凋。  
谁为招隐赋，岁暮独难聊。  

张嵲　从刘待制游中梁山寺  
楼阁高低跨碧空，鳞鳞群树亚山风。  
沧江东去流天外，秦岫西来绕汉中。  
野旷自然伤远目，天高聊复送飞鸿。  
登临不起河山念，今日中原有谢公。  

张嵲　村居早出  
草白露初晓，好鸟啼高林。  
篱下水流急，门前山气深。  
花光迷近甸，柳色映遥岑。  
春物自鲜萦，但伤离乱心。  
还成骑马出，恻怆望城阴。  

张嵲　达州月夜  
薄暮行人息，角声吹已残。  
城空群犬吠，明月照关山。  
四望何所见，烟苍树团团。  
但闻流水声，不见飞鸟还。  
故园天一角，时危路间关。  
避地方云始，整驾何当旋。  
故人同此夕，若为怀抱宽。  

张嵲　大热  
怫郁厌烦暑，稍欣夕气清。  
彷徨不能寐，解带临前庭。  
长林激远飚，余凉入疏棂。  
白露被百草，河汉上纵横。  
山气自高爽，久谐肥遯情。  
羲和当此岁，振职在朱明。  
金石亦为焦，况乃柔脆形。  
阴泉变汤液，久颖成枯茎。  
念彼市朝士，复嗟田亩氓。  
徙倚待明月，徘徊步列星。  
炎蒸岂不苦，复畏秋风生。  

张嵲　代王侍郎送程尚书赴信州三首  
化龙陂迥照旌旗，怀玉峰高缓马羁。  
地接乡关犹昼锦，人从国老借元龟。  
一州如斗何劳者，六合同风要在兹。  
此去未能温坐席，却随春到凤凰池。  

张嵲　代王侍郎送程尚书赴信州三首  
德望居朝大吕轻，眷思难怫丐归情。  
履声暂去端门晓，刀梦新占虎节荣。  
有道致君三任喜，无心贪龙一麾行。  
天衷只恐思耆旧，不待黄堂报政成。  

张嵲　代王侍郎送程尚书赴信州三首  
君王钟意抚斯民，不惜朝端屈老臣。  
连锦麾毫千字宠，黄金横带万钉珍。  
长安日近恩光迩，刺史天高惠政新。  
我愧仙岩旧猿鹤，依然轩晚缚闲身。  

张嵲　登白帝城二首  
霜风吹日下长原，夔子城荒灌木繁。  
东去诸山朝峡口，西来众水会关门。  
千年白帝空祠庙，万里家山只梦魂。  
绝寒边头重回首，秋声凄断不堪论。  

张嵲　登白帝城二首  
殊方秋尽怯登临，万里屯云结岁阴。  
崖壁{左山右孝}岈知禹绩，江山割据识雄心。  
沧波南下奔云急，单舸东游两鬓侵。  
漂转十方仍作客，沉吟怀古泪沾襟。  

张嵲　登甘露寺故基  
烈风吹面立城隅，俯仰人间万事徂。  
万古江山自雄浑，百年城郭已蓁芜。  
乱余故物惟金鼎，事往前贤只画图。  
双塔烟中广陵市，淮南戍守未应无。  

张嵲　登楼对雪二首  
冰花不省如斯暴，疑是吹沙打夜窗。  
莫遣沉阴增敌气，且将盈尺作农祥。  

张嵲　登楼对雪二首  
朔风几夜相回薄，世路只今多苦辛。  
擒寇可无悬瓠将，泛舟未许剡溪人。  

张嵲　登寺阁见月上率然成咏  
残阳犹半谷，片月已临山。  
暮色千林起，乡心万里还。  
不堪常俯仰，宁有但间关。  
绝世非吾意，幽栖寄暂闲。  

张嵲　登胥山赠长老净昙二首  
白水环村漫漫流，天边浮绿远眉修。  
春晴一试登山屐，愧乏新诗与惠休。  

张嵲　登胥山赠长老净昙二首  
诗律遥追粲可流，安禅总不碍闻修。  
劝君着意搜新句，准拟他年有惠休。  

张嵲　登真观遗履池  
古柏参天鹤不归，空余池水澹清晖。  
当时遗舄今安在，应作双凫过水飞。  

张嵲　登真观在利州嘉川县西五里南临宋江相传云张天师栖真之地至今有遗  
天师羽化久，殊馆临官道。  
系马松门深，风清乱蝉噪。  
开基今几时，庭树皆连抱。  
有池号遗履，无地寻丹灶。  
金像独俨然，讵识何人造。  
学仙匪吾事，访古乃其好。  
物色聊默存，他年忆曾到。  

张嵲　登舟雨作再作一绝  
平生过眼无穷景，未省经行有此奇。  
烟雨连山催去棹，不容青壁更题诗。  

张嵲　吊和靖故居  
颓垣已芜漫，人事日萧寂。  
赖近青莲宫，残僧识遗迹。  
傍连岚领秀，面对湖光溢。  
惟应此如昨，万变非畴日。  
悠悠夏已深，故沼荷初积。  
振古尽如斯，徒然怅今昔。  

张嵲　董弥大郎中以窗前菊花晨且鲜明午间萎蕤感而成诗兴寄古雅次元韵  
人生朝气锐，兹花亦复然。  
鲜荣若自矜，低垂如乞怜。  
平生浙郦路，满谷为谁妍。  
山深风日美，扬芳被涯边。  
食饮赖香洁，轻安遗节宣。  
昔乃寿胡广，由来岂其天。  
至理竟谁问，三叹秋风前。  

张嵲　读楚世家  
丧归荆楚痛遗民，修好行人继入秦。  
不待金仙来震旦，君王已解等冤亲。  

张嵲　读崔昭纬传  
季末慆忧事可嗟，本根已拨尚肥家。  
那堪事异荀文若，空费君王十四车。  

张嵲　读太平广记三首  
禁苑茫茫尽日吹，桃红李白只青枝。  
唯余阿醋偏骄妬，不畏封家十八姨。  

张嵲　读太平广记三首  
月下来过徵士门，可怜桃李尽能言。  
其如苦畏春风暴，可为墙东植绛幡。  

张嵲　读太平广记三首  
梦里空惊岁月长，觉时追忆始堪伤。  
十年烜赫南柯守，竟日欢娱审雨堂。  

张嵲　读退之集偶书  
宰书三上已间关，见辱功官又大难。  
当日之人定谁子，竟无人字在人间。  

张嵲　读赵  
漫漫积雪被岗坻，宜主当时有暗期。  
忽见梅花照夜发，只疑犹待射雕儿。  

张嵲　读赵  
九回沉水新为髻，故绣裙襦稳称身。  
祸水歨来漂燎火，知几唯有淖夫人。  

张嵲　读赵  
魏宫怅望杨花去，汉掖齐歌赤凤来。  
淫蛊到头成底事，荒田野草但堪哀。  

张嵲　读赵  
汉武余威信未穷，单于来见未央宫。  
如何运偶鸿嘉主，樊嫕宫中作女戎。  

张嵲　读赵  
燕燕承恩住远条，初能顺息度寒宵。  
如何不以斯术进，却使甘心慎恤胶。  

张嵲　读赵  
赤凤谩言最可伤，君王不谓有他肠。  
併疑池上将仙去，只恐留连为侍郎。  

张嵲　读赵  
合德来嫔帝甚欢，温柔乡里胜求仙。  
武皇虽被白云误，犹得垂衣到暮年。  

张嵲　独夜  
清灯萧寺远，不寐夜何长。  
风细频翻叶，云轻才护霜。  
磵黑水决决，月明山苍苍。  
作客岁月晚，故园春欲芳。  

张嵲　独夜  
山月娟娟静，山烟漠漠轻。  
茅檐无一事，独听夜江声。  

张嵲　渡溪水  
清溪寒不流，空明涵万象。  
连山倒景来，顾盼迷俯仰。  
云浮潭底深，鸟度镜中往。  
悠悠寒藻疏，一一游鱼上。  
危桥飍长硔，行客情屡怆。  
溪傍万竿竹，矗矗倚崖嶂。  
苍根带古色，落叶堕深广。  
阴森暗藩篱，萧槭扫空旷。  
无人结茅茨，有客契心赏。  
物外识远情，天边知旅况。  
野店犹远烟，仆夫力难强。  
何以纾我怀，浩歌聊自放。  

张嵲　渡湘水  
昔读此离骚，今朝渡湘水。  
荒草满秋原，何处寻芳芷。  

张嵲　渡湘水  
悠悠寒日傍城闉，风蹙微波作细鳞。  
莫怪此江清见底，屈平曾向此投身。  

张嵲　二月二十四日至魏塘七首  
桃花零落怨春回，松下朱门向水开。  
燕子不知非旧客，依然还取故巢来。  

张嵲　二月二十四日至魏塘七首  
茫茫白水环虚市，股引清渠绕梵宫。  
一夜春风入高柳，恥如身在海涛中。  

张嵲　二月二十四日至魏塘七首  
青叶生林啼鸟新，出门逢水不逢人。  
杨花满地披重茧，不信人间有暮春。  

张嵲　二月二十四日至魏塘七首  
雨罢青枝犹袅袅，风余紫燕故翩翩。  
垂帘竟日无余事，庭草虽长不用鞭。  

张嵲　二月二十四日至魏塘七首  
病起清羸废酒卮，茶烟聊复颺轻颸。  
卜居便作千年计，会见蟠桃著子时。  

张嵲　二月二十四日至魏塘七首  
一行疏柳对柴门，又见荒烟上晚村。  
日日墙阴观日影，人生消得几黄昏。  

张嵲　二月二十四日至魏塘七首  
今朝今撤窗前栅，决眦双凫没绮塍。  
便是提封无限界，不忧闽陌误东陵。  

张嵲　二月五日晚閒步於庭日且下有青云如远山状望之不厌作绝句以遣兴  
乱后有谁三径足，日长如我几人闲。  
夕阳尽处春容好，更赖青云作远山。  

张嵲　法界颂  
自从仞得无边界，宇宙方知狭陋生。  
时节短于羊胛熟，广轮才似一牛鸣。  

张嵲　法界颂二首  
木人睡足理精神，大地山河忽一尘。  
不是解谈无口论，由来不及世间人。  

张嵲　法界颂二首  
山河大地因谁有，闻见觉知非我亲。  
不挂一丝全体露，真成本分住山人。  

张嵲　泛舟观雨  
云气交流昼窈冥，疾风吹雨杂荷声。  
山随明晦姿横出，舟入渺茫诗渐成。  
托迹江湖三亩足，放怀天地一身轻。  
衔杯不用嗟羁寓，未必乘槎胜此行。  

张嵲　范觉民挽词四首  
射策惊寰海，收名似岱嵩。  
俄从白面士，遽作黑头公。  
积善龄何促，流光后必丰。  
他年悲宰树，独在浙江东。  

张嵲　范觉民挽词四首  
旧阴交盖处，草草遂离群。  
何意终天别，居然此地分。  
丰盈宜上寿，鼎盛忽西曛。  
遥想天台路，悲笳惨暮云。  

张嵲　范觉民挽词四首  
有位居台铉，无年究远猷。  
共怀三入望，忽叹九原幽。  
归莽新阡远，追荣卹典优。  
兴衰春梦短，人世谅何求。  

张嵲　范觉民挽词四首  
生平轻语别，徒恃接乡闾。  
及此悲存没，追维恨阔疏。  
已闻窀穸日，犹怪孟郊书。  
宿草他年哭，仍辈非故墟。  

张嵲　方城驿  
古驿藏幽谷，回环乱峰稠。  
驿前山特秀，翠气光浮浮。  
晴日经短檐，奇温惊敝裘。  
门前万山道，过客空悠悠。  
忆昔庐戢黎，伐庸此淹留。  
山中老鹳鹤，应识旌旆愁。  
事去一转首，岩花几经秋。  
石磄与涧道，犹是曩者否。  
只应军旅声，长咽寒溪流。  

张嵲　防江二首  
兵退田事始，夜来春雨匀。  
向时耦耕者，十无三四人。  
努力勿转徙，赦语如阳春。  

张嵲　防江二首  
大漠与吴超，天南天北头。  
虏尤涉吾地，饮马长淮流。  
饮马尚犹可，莫使学操舟。  

张嵲　愤雨  
莽莽屯云接四溟，直疑天漏地维倾。  
此生觊望尽灰冷，但愿耳边无雨声。  

张嵲　风  
一岁三百日，烈风朝暮吹。  
不知剖判来，曾有无风时。  
况兹逾年旱，小雨时散丝。  
蓬蓬从天来，一扫云气离。  
虽荷扇暍劳，要无膏润滋。  
功过不相庚，退坐徒叹咨。  
何当快雨至，檐靋如绠縻。  
万瓦跃冰丸，千虹注幽池。  
坐见槁死苗，翠浪翻前陂。  
雨罢树不摇，溟溟天宇垂。  
此事恐无冀，忘言咏吾诗。  

张嵲　奉酬致宏赠别  
强颜从宦益堪悲，此日逢君异昔时。  
末路未忘交似漆，相看各已鬓垂丝。  
乱来世事浑难料，老去生涯讵可思。  
客里别君情更恶，同归犹恐尚差池。  

张嵲　奉酬致宏赠别  
此生将老竟何为，未信全关造物儿。  
十载宦游无我拙，一生怀抱有君知。  
天边故国人空老，江畔黄花谁与期。  
跨马东归犹是客，离亭别酒莫盈卮。  

张嵲　奉和李元叔察院秋怀  
屯云生广泽，白日互亏蔽。  
如何三秋杪，顾作九暑炽。  
高风摧薄柳，未觉到兰蕙。  
幽人感岁徂，节生悲远志。  
伊予老忧患，感激志鉴寐。  
起视篱下花，节过真少味。  
岂无王弘酒，深愧渊明意。  
未然招隐诗，默契幽林思。  
瞻彼区中人，清冽成萎悴。  
安得西山药，飘然以超世。  

张嵲　奉送知府郎中  
文章足并汉西都，老大时时有著书。  
共叹微言追正始，不徒能赋似相如。  
代言方伫如纶诏，揽辔今乘刺史车。  
他日来归司帝制，未应褊狭效王舒。  

张嵲　赋得山上树  
郁郁复苍苍，扶疏翻晓光。  
岂能偏雨露，只益早风霜。  
萧瑟秋将暮，纷披叶尽黄。  
深溪调鼎树，岁晚独能芳。  

张嵲　感事二首  
西山一丸药，终当持遗亲。  
奈何嗜利者，藉口托爱君。  
太真绝袖去，中兴为名臣。  
功业竟谁归，老妪终苦辛。  
大恩竟不报，初无乌鹊仁。  

张嵲　感事二首  
投身魑魅域，宁免众鬼欺。  
黄昏风雨集，所向道路迷。  
一鬼在前啸，群鬼争和之。  
从以众妖鸟，纷披鸣树枝。  
训狐当傍叫，破獍随后啼。  
斯须哭土枭，次第嗥狐狸。  
睢盱恣陵傲，踸踔争新奇。  
变态遂百出，肴然当此时。  
胡为乃历兹，则伫成{腭月换目}眙。  
其始为股栗，惨悽粟生肌。  
惧以柔脆躯，遂为众鬼縻。  
其中稍自定，注视但嗟咨。  
其终乃释然，坚坐翻愉怡。  
鬼见不为动，技穷将罢归。  
人命固有常，此物终何为。  
迟留待明发，请与众鬼辞。  

张嵲　高司业二首  
春浮花气拥门阑，星昴神嵩瑞世间。  
一字梦灵通洛学，诸儒文弊隔贤关。  
巨源淳德真金玉，吏部高名信斗山。  
此去致君尧舜上，黑头卿相自朱颜。  

张嵲　高司业二首  
旌头落尽少微明，追复成均雅颂声。  
诏起儒宗高一代，礼隆师范表诸生。  
拾遗柱史当螭立，润色纶言倚马成。  
行氢荷囊多献纳，要将文彩助升平。  

张嵲　庚辰二月雪夜作  
夜半雨鸣廊，晨起雪暗空。  
不减腊月寒，故作昨日风。  
融银拥山腰，飞花落裘茸。  
办此了不难，咳唾烦天公。  
纤纤园中花，一夕无光容。  
刢刢庭下松，巍然两苍龙。  

张嵲　庚申寒食湖上作  
今朝寒食节，拨撒浑涕余。  
何心事游行，谁使膏我车。  
出门悟春远，绿遍万里涂。  
阴林杂花稀，巨树新叶敷。  
春风慰游客，荡漾回衣裾。  
举杯复置杯，岸帻唯平湖。  
岂无坐上客，不见朱与徐。  

张嵲　孤山  
日薄城烟湖面红，胜游常恨隔崇墉。  
不知纵櫂绝湖去，却听孤山打暮钟。  

张嵲　观洛神图慨然有作三首  
天边崧少远微茫，犹想霓旌驻水旁。  
逸态瑰姿何处在，尚应遗恨寄君王。  

张嵲　观洛神图慨然有作三首  
殷勤遵渚馈明璫，情托微波事渺茫。  
油壁却归天上去，沙晴空见水禽翔。  

张嵲　观洛神图慨然有作三首  
辳辕伊阙两相望，草树离离自郁苍。  
旧物只余金带枕，夜阑空断九回肠。  

张嵲　观月出  
山空樵唱稀，林昏归鸟没。  
新月含烟霏，遥依乱峰出。  

张嵲　归仁县石堠  
县废不知年，无人问遗址。  
石堠犹路傍，故物应唯此。  

张嵲　归日再过分水岭  
北山已巉绝，盘道乏萦回。  
路向日边出，人从云外来。  
涧声高更咽，梅蘥雪犹开。  
却忆僧房坐，深炉拥细灰。  

张嵲　癸亥春  
荒村渺渺不知春，三见篱边物态新。  
渐习鱼虾解蛮语，自疑元是魏塘人。  

张嵲　癸亥生日前一日读神仙李清传作  
孟夏倏已晚，诘旦及悬弧。  
推迁惊岁序，俯仰念劳劬。  
感物叹漂泊，抚己既叨逾。  
去事日已遥，来者言足图。  
澹漠远世纷，超遥观道书。  
伊昔有胜士，染工藏市区。  
感悟及生朝，欲访仙人闾。  
自缒投绝壑，果谐欣愿初。  
尘念虽少牵，脱屣终不渝。  
一死会当有，贵贱理必俱。  
万事惟一舍，此外无复余。  
李君本市人。而予岂非夫。  
蹑屐千仞冈，振策万里涂。  
暂愒即弱水，款关必清都。  
千载复来归，陵谷知焉如。  

张嵲　过大包阁寄夏漕致宏  
积雪天欲晴，山深雾犹拥。  
大包谁缔结，架壑一何耸。  
崖倾石路仄，峡束惊波涌。  
垂堂尚何言，颠坠虞接踵。  
经过固已殆，却顾神屡悚。  
前山净如洗，浩浩云根动。  
崖花作蜜香，山童似猴拱。  
旧乡迷远近，所历但如梦。  
穷通久已忘，况此发种种。  
犹欣故人近，宽我惧将恐。  
语乱眉定颦，道旧腹应捧。  
灯前侍儿出，花外寒烟重。  
羇怀醉里宽，离念风前恫。  
游宦愧吹竽，剧谈犹贾勇。  
观君富声华，顾我成阥茸。  
行台定匪赊，失喜欲距踊。  

张嵲　过平陵汉苏建所封  
寒食光辉薄，古原多夕阴。  
行经平陵道，感慨一何深。  
将军昔封此，汉史传至今。  
山川宛如旧，事迹嗟已沉。  
聚落有人烟，故国无乔林。  
尚想英雄气，千古犹森森。  
边尘久未定，干戈日相寻。  
兴怀几内恸，何必鼓鼙音。  

张嵲　过屈平昭君故宅  
夔州之山皆入云，夔女寝陋男不文。  
山川历历应如旧，昭君屈平犹荒村。  
三百篇后无继者，始作离骚绍风雅。  
君门九重难叩阍，欲登阆风聊蹀马。  
精衷写尽君不闻，徙倚怀沙泪盈把。  
汉家靡曼盈六宫，明妃容与如春风。  
琵琶何能慰行路，槛槛毡车随去鸿。  
椒兰得得在修门，独任先生作放臣。  
妃嫔无数賏金屋，只遣王嫱犯塞尘。  
万古江山虚秀气，二人贤色皆钟美。  
天之生此谅应难，一弃单于一沈水。  
远色苍苍难致极，吊古徘徊泪霑臆。  
二宅遗基自古存，石岩天深秋日昏。  
沧波渺渺流遗恨，后人谁为赓天问。  

张嵲　过覃氏水南别墅  
销忧苟自诬，策杖来幽墅。  
浮舟绝碧水，蹑履遵远步。  
置酒危磈亭，开襟面孤屿。  
川浅不兴波，春阴易成暮。  
杂花开照牖，细草生侵路。  
虚槛满夕岚，空阶连水雾。  
物变知节暄，地僻嗟所寓。  
干戈莽未定，胜集何能屡。  
觞咏答佳游，更筹促归驭。  
一水限山城，风烟眇回顾。  

张嵲　过覃氏园偶题  
十日浓阴飞细雨，清川初涨水平沙。  
幽人闭户春已半，开遍山南山北花。  

张嵲　过杨村溪  
坡陀两山间，沧波旦夕骛。  
高柳横澄流，岁久根全露。  
细雨川上来，澜漪满沿泝。  
灌木生退滩，危桥架孤屿。  
石濑斲春冰，山云粉轻絮。  
往岁忆经过，物色如雅素。  
阳春日已远，叹息流年度。  
来轨不暂停，往躅自成故。  
初为闽岭游，后指江东去。  
风急子规啼，何由傍归路。  

张嵲　过云安县  
平日云安县，常见少陵诗。  
今朝忽经过，人生信难期。  
不闻鶗鴂鸣，萧萧山树悲。  
昔人不可见，长江无尽时。  

张嵲　过郧乡寒食日  
苍茫云树渺相迎，山县烧余祗故城。  
鸡犬不闻仍禁火，经过转见乱离情。  

张嵲　过郧乡县  
孤城寂寂枕江湄，万室烧余事可悲。  
故老归来泣环堵，行人竚立问遗基。  
年华只觉凋容鬓，花鸟何曾管乱离。  
依旧汉傍春事好，野桃开尽暖风迟。  

张嵲　寒食日儿辈游尼庵戏作  
杂英满树春欲过，修竹参云万余个。  
头陀云顶出迎宾，恐是当时刘铁磨。  

张嵲　寒食行  
寒食由来古今重，四海人人作丘垅。  
两京道上松柏多，尽是王公大家冢。  
伊莫年年当此时，钿车宝马相追随。  
纷纷锦树满原野，暖风迟日争光辉。  
草间烧纸树间哭，罗列杯盘乌攫肉。  
侵晨祭罢薄暮归，旋风剪剪吹余灰。  
尔时马医夏畦鬼，亦受子孙追养礼。  
丰薄由来称有无，咸具盘餐致醪醴。  
家家丘坟各为主，何人垅上无新土。  
自从遭乱去乡关，几岁松楸不曾睹。  
况复其间多发掘，孝子慈孙泪如雨。  
流落他州遇火前，去年如此复今年。  
新阡旧垅只回首，无复原头挂纸钱。  
君不见东都之傍永安道，车辙平来生碧草。  
四时祠祭今寂然，五陵春树生苍烟。  

张嵲　何子应金华书院寄题  
平生子何子，自赞如柳州。  
昨缘功名迕，悮落西南陬。  
借宅备三径，读书穷九丘。  
身与苍梧闲，心同湘水悠。  
时为鲍谢句，自作商声讴。  
入户山嶷嶷，垂檐竹修修。  
不攜东山妓，居是东山流。  
子长擅史册，传家称故侯。  
矧君外王父，晚尝陈帝猷。  
君传衣钵久，轩昂似前修。  
勿以一跌故，便欲荣菟裘。  
解手旧年永，寄书新岁稠。  
君其自贵珍，遄归侍凝旒。  

张嵲　和李少卿  
独见凉蟾欲上时，西园爽气溢清池。  
坐欣万顷湖方满，欲举一杯谁与持。  
虚阁排云空窈窕，青山绕郭自参差。  
气澄象表轮逾迥，光泛高林影骤移。  
一岁佳时今骛过，谁家横笛未休吹。  
城乌何事翻飞急，不学鹪鹩占一枝。  

张嵲　和夏致宏咏梅  
春岚初破晓光迟，青女消余泫玉肌。  
雪后离披怜落蕊，溪旁婉约爱横枝。  
不随姑射乘风去，定与飞仙待月期。  
山静林深香暗度，折来频动故园思。  

张嵲　和友人中秋  
秋来未省举杯频，却扫空山绝众宾。  
寂历平林方陨叶，扶疏丹桂独生香。  
天高地迥轮当午，露白星稀夜向晨。  
闻道开樽成浪语，不妨聊作独醒人。  

张嵲　和张簿韵  
平昔志升车，年来但芒屦。  
前旬返城邑，宵旦未逾数。  
及兹复入山，始觉离乱苦。  
行行望远峰，山村犹几许。  
风清初戒寒，云垂欲收雨。  
羸马尚嘶林，吾行已遵渚。  
茂树曩堪攀，澄潭今可俯。  
秋意满山川，微烟澹村坞。  
经过竹篱侧，倦极欣一语。  
三钟应昔志，一室固堪处。  
去留非本心，偶地因为主。  
野尽尽茅茨，山田多瘠卤。  
菽粟工疗饥，薯蓣行堪煮。  
一水可乘流，从公公莫御。  

张嵲　和张簿韵  
长秋栖遯兴偏浓，秋日山光望欲空。  
圆纹被水川涵雨，碎影翻林树带风。  
群山绵亘多连峡，微水潆洄只向东。  
各有田园归未得，追陪强欲备邻翁。  

张嵲　和周守登楼对雪  
寒风动原野，密雪度层轩。  
素积长郊色，青余远岫痕。  
轻冰幽沼合，栖鸟暮丛喧。  
边骑暗河洛，应无闭户袁。  

张嵲　和周守登楼对雪  
风积同雪凝，飞花际八寰。  
碧流连远水，玉立认群山。  
戎马逾猖獗，生民政险艰。  
兔园歌吹地，回望损朱颜。  

张嵲　贺师垣赐御书一德格天之阁牌并镀金器皿青罗凉繖从人紫罗衫镀金腰  
炎精光复论元功，事业伊周信比踪。  
许国一心明贯日，存孤高节刢经冬。  
甲区地势罗千雉，奎画天门跳六龙。  
自古至诚参化育，济时行道本中庸。  

张嵲　贺师垣赐御书一德格天之阁牌并镀金器皿青罗凉繖从人紫罗衫镀金腰  
重屋雕甍势欲翩，睿题藻翰揭中天。  
只缘吉德存方寸，廼尔丛霄格大圆。  
传自孔门皆一道，稽诸说命合三篇。  
中兴如问君臣美，万世昭时六字传。  

张嵲　贺师垣赐御书一德格天之阁牌并镀金器皿青罗凉繖从人紫罗衫镀金腰  
柳丝摇曳拂堤沙，瑞气中藏上相家。  
风动五云迷御俎，香从双阙赐天花。  
仙韶合奏尘飞尽，中使宣斟日未斜。  
既醉太平谁事业，为倾恩意入流霞。  

张嵲　贺师垣赐御书一德格天之阁牌并镀金器皿青罗凉繖从人紫罗衫镀金腰  
恩诏新颁导从仪，夹涂无复走乌衣，  
竞纡紫雾更袍色，仍有黄金上带围。  
翠幰翩翻风易暖，雕槃璀璨日争辉。  
沙堤瞩目人人说，小相行看接轸归。  

张嵲　忽见早梅  
积雪凝闽岭，凌风识暗香。  
疏花经雨瘦，卧影入溪长。  
万里难为赠，九回空绕肠。  
绿原聊驻屐，试待月荒凉。  

张嵲　怀新亭四首  
远意在田畴，中园结茅屋。  
冻雨昨夜来，共欣春水足。  

张嵲　怀新亭四首  
耘耔竞所务，乔林午风清。  
嘉谷雨来长，复兹畦水平。  

张嵲　怀新亭四首  
恢台当长夏，山木尽成阴。  
良苗方竞茂，悠哉林下心。  

张嵲　怀新亭四首  
晚秧纷已及，中田日往还。  
适与好风会，植杖观前山。  

张嵲　怀伊亭  
回环拥冈峦，澶漫分林坞。  
纵目以怡情，信美疑吾土。  

张嵲　会览亭三首  
缥缈飞亭都郡楼，平岗绝岸对沧洲。  
天边远岫寒无色，城下澄江湛不流。  
林影终朝垂澹{左氵右颓}。水禽随暖弄轻浮。  
何时放发从渔父，会傍苍烟卧钓舟。  

张嵲　会览亭三首  
野岸平林对郡城，登临领要在斯亭。  
江吞荆楚流空阔，山入兴洋翠杳冥。  
刚晚云烟昏近甸，沙晴鸥鹭满前汀。  
杖藜竟日穷心赏，犹自羁愁未肯醒。  

张嵲　会览亭三首  
角声呜咽下城头，水国风烟欲暮愁。  
远日苦遭层嶂隔，归心欲逐大江游。  
渔村积火临沙岸，贾客连樯集市楼。  
千里家山一回首，林梢新月又如钩。  

张嵲　鸡  
驯养经年聊伺晓，不须风雨迟时呼。  
年来颇学方仙道，拔宅他时从我无。  

张嵲　即事  
落日边书急，秋风战鼓多。  
私忧真过计，长算合如何。  
尽欲清淮戍，仍收瀚海波。  
栖迟一尊酒，幽恨满关河。  

张嵲　即事  
屐齿休令破紫苔，柴门无客不须开。  
雨余篱菊埋光去，木落前山献体来。  

张嵲　疾风伯  
不雨经时气若焚，共欣疏点夜深闻。  
平明忽捲重阴尽，可是风师待策勋。  

张嵲　继韵书胡氏孝思亭  
举世针磁见秀峰，争从窀穸问穷通。  
喜君笃孝诚尤至，追想慈颜事已空。  
积毁到今犹瘠令，因知卓行不雷同。  
当时甘旨庭闱念，应向庐前叹树风。  

张嵲　寄汉上禅者  
睡起题诗寄汉滨，几年音信断知闻。  
何人为我持瓶去，满賏虚昙一饷君。  

张嵲　寄谦上人  
屋里迷家张处士，上门指路上人谦。  
如今线索都齐露，拍手呵呵未是忺。  

张嵲　寄题江月亭  
暮气集江县，斯亭发兴深。  
凭栏看巴水，见月过东岑。  
浅濑金蛇动，澄潭白璧沉。  
天边未归客，折尽此时心。  

张嵲　寄题清孝庵  
龙山几世阅兴衰，依旧春江拍岸来。  
当代衣冠今寂寞，百年丘陇自崔嵬。  
檐经白日余僧定，路暗春松仍劫灰。  
事去节阑春草积，乘高一望独迟回。  

张嵲　寄题友人小轩  
簪组岂为累，悠然尘事微。  
看山心自适，闭户客来稀。  
流水三吴大，清霜众卉腓。  
何由纳芒履，一为款荆扉。  

张嵲　寄题赵丞相独往亭  
留侯佐汉日，结志已离群。  
唐乐闲退年，陟险勤邦君。  
区中岂所慕，物外良作论。  
上宰曩侨寓，新亭初目存。  
绯怀杖策时，风衣自翻翻。  
□□□□□，□□□□□。  
竹密径迷远，孤游遗世纷。  
憩松玩碧草，临流睇归云。  
山晚落花积，溪深啼鸟喧。  
揽物觉意适，依风嗟世屯。  
虽安吴越胜，讵忘河洛尊。  
毕辅中兴业，终回西北辕。  
扈跸归庙社，角巾反丘樊。  
游瞩河华郊，往来鄠杜村。  
规摹王粲宅，仿佛辟疆园。  
斯亭回首地，应为闾里言。  

张嵲　寄酂里  
长江依旧循荒壘，零落遗民有几家。  
莫伐城边旧桃李，为怜曾发乱前花。  

张嵲　甲子初夏复开北户  
已向魏塘经四白，又开北户纳凉颸。  
只应长作窗中客，会见蓬莱清浅时。  

张嵲　建炎庚戌溃兵狂襄汉寒食阻趋光作拜扫追慕痛哭因成二诗  
上庸寒食已无花，山木青青吐嫩芽。  
此日伤心九原路，想无鸡犬只鸣鸦。  

张嵲　建炎庚戌溃兵狂襄汉寒食阻趋光作拜扫追慕痛哭因成二诗  
故园坟树想青葱，寒食风光泪眼中。  
自痛不如伧父子，纸钱犹挂树头风。  

张嵲　涧边  
乔林近水叶阴阴，萦石溪流自浅深。  
隔水群山森夏木，白云楼起媚遥岑。  

张嵲　江行  
南讹溽暑方流汗，北陆凄风已裂肤。  
江介寒暄越叵测，袗絺重茧在斯须。  

张嵲　将池僧舍东轩晓起  
兹轩临绝顶，远与前山平。  
睡起月初上，冷冷晓风清。  
暗岭跃飞雷，白云出疏星。  
四顾莽不辨，惟闻候虫鸣。  
居人正酣寝，我已事晨征。  
思妇闺中意，游子天外情。  
策羸取微径，羁梦何由成。  

张嵲　将请乡郡作  
本初休车骑，陶令归田园。  
憧憧天壤间，何人无一廛。  
惟我若断梗，漂流浙江边。  
牵丝始立岁，屏处知命年。  
虚恬因势使，憔悴仍化迁。  
愧无杨仆功，居不外汉关。  
又非穉季侠，徒使墙垣穿。  
欲收衰病身，迤逦还故山。  
风波渺万里，欲去无由缘。  
愿窃刺史符，一临江汉壖。  
敢同昼绣归，仅比辽鹤翻。  
送老得三径，奉亲归九原。  
如斯志愿毕，天恩真满泉。  
所祈造物心，俯猣人欲偏。  
决策在今岁，无令辜愿言。  

张嵲　将至临安途中偶成呈表叔陈给事去非  
末契托外亲，夙昔承顾盼。  
邓鄙听论诗，房陵共遭乱。  
苍黄南山路，大雪将没骭。  
事定访田家，山花已如霰。  
燃薪代灯烛，新诗仰华绚。  
雨余登近岭，春晴集两涧。  
仿佛纸坊山，泉石眼中见。  
形影一东西，音声阻河县。  
驽骀自拘挛，鸿鹄谢羁绊。  
俄瞻九天上，更觉斯文焕。  
鄙贱集亹深，十年两遭难。  
稠重荷顾存，凡庸辱推荐。  
穷途感一饭，况此膺深眷。  
门墙行欲近，仰止极昏旦。  
余生不自意，复得亲谈宴。  
存没割中肠，申章泪滂溅。  

张嵲　借居  
借屋得修竹，复近清江湄。  
衡门独看雪，众物有余姿。  
幽鸟下庭静，野泉通櫂迟。  
既谐避世心，况与尘事违。  
幸无井臼劳，未免亲锄犁。  
已放西山烧，种粟方俟时。  
此外复何作，闭门但成诗。  

张嵲　今春花卉盛时黄雾连十余日不解久不作诗偶成  
病觉诗思竭，年华奈若何。  
乱花欺客恨，黄雾作春魔。  
地僻交游绝，庭空鸟雀多。  
乱离从节变，不复叹蹉跎。  

张嵲　斤竹岭  
胧胧晓月淡，暠暠晨霜秋。  
弃马沙金平，步过草地岭。  
仰登上层云，俯降入深井。  
回潭冷更清，岭树疏逾整。  
蹊荒陈叶深，山回微路永。  
雪霰迷远空，岚烟护绝境。  
关门仅可辨，归涂难具省。  
设险得地形，戎丑期远屏。  
宽辞满衣雪，曛黑到绝顶，  
石浅微溜喧，独觉空山静。  
形寂寝逾熟，山白梦方醒。  
去路望更遥，陟降怯深泞。  
婿水碧于蓝，何由放烟艇。  

张嵲　金道铺庭下竹十许枝因忆柳子厚清水驿绝句  
庭下幽篁十数枝，令人偏记柳州诗。  
襄阳耆旧消除尽，清水驿傍应断碑。  

张嵲　金山回道中  
阳阳春物已离披，豺虎纵横万事违。  
沉痛新阡一来省，却随江燕又西飞。  

张嵲　金州行衙  
城头翻鼓罢，庭树晚风愁。  
破隙华星大，当檐素月流。  
滩声侵夜急，江雾入城浮。  
此夕天涯客，何心倚戍楼。  

张嵲　金州行衙二首  
寥寥空馆风号木，浩浩长云雪过窗。  
故国几重轻霭外，归心一夜满寒江。  

张嵲　金州行衙二首  
滩声吹浪城边壮，寒漏锵金枕畔摇。  
庭树不随群木落，霜风著叶夜萧萧。  

张嵲　尽山亭  
南岭与北岑，千同万峰起。  
木末置危亭，众山穷表里。  

张嵲　竞渡  
吴俗春来斗画船，疾驱波上若飞烟。  
去春放逐曾观此，伐鼓声中又一年。  

张嵲　九日  
重阳述令序，景物自为嘉。  
易办如江酒，难浮似粟花。  
追游疑所务，寄兴眇无涯。  
旧俗台应废，何人杖马檛。  

张嵲　九日  
九日空山里，乘高感岁华。  
霜风翻绛叶，晴日乱黄花。  
积雨饶新径，荒林足乱雅。  
连年频避地，憔悴客田家。  

张嵲　九日三首  
白云冒山顶，流阔作深青。  
平林如屯云，中有枫叶頳。  
湿烟聚合散，小雨时漂零。  
公庭尽日閒，停午闻鸡声。  
还如在山间，契此适野情。  
老菊不作花，秋蝶转伶竮。  
独坐玩物变，万事与心冥。  
远怀韦苏州，觅句非为名。  
兴至一摛辞，工拙子无撄。  
妍{左女右虽}理不无，要非心所营。  

张嵲　九日三首  
南国穷秋冷尚赊，随时游瞩自堪嘉。  
且欣一雨山争出，休叹重阳菊未华。  
佳客逢秋宜得句，道人酌酒似烹茶。  
人生胜日须行乐，豫去昏鸦作阵斜。  

张嵲　九日三首  
忆昔陶元亮，闲居爱重九。  
秋菊虽满园，无钱得沽酒。  
怅望平野中，壶浆俄见雠。  
开罇对来使，举盏属层岫。  
自古节士中，高情复安有。  
古人重出处，一往不复又。  
俯仰愧前躅，留滞成衰朽。  
名玷金闺籍，事落田夫后。  
无地可扶犁，有乡但回首。  
黄花开已晚，红萸犹可嗅。  
闭户无杂宾，独理槽床溜。  

张嵲　九日三首  
登高未用怀鄓县，少异谁能识孟嘉。  
岁岁青罇常有酒，年年黄菊未逢花。  
分将默坐更搜句，肯以衔杯当饮茶。  
且莫凭栏伤极目，人间秋日易西斜。  

张嵲　九日三首  
九日当年菊蕊迟，今年庭下半芳菲。  
禾收原野将成廩，枫落江湖欲授衣。  
何处好山饶胜概，拟携家酿趁晴晖。  
病衰不复能搜句，聊插红萸满帽归。  

张嵲　九日三首  
夏衣著体轻，晓气蒸岚湿。  
清池湛城闉，微风为磨拭。  
今朝乃重九，万木犹故碧。  
芙蕖久退红，衰蒲尚森戟。  
岁丰农务閒，林间闻组织。  
天涯一杯酒，胜日同此席。  
论交真臭味，不必须旧识。  
高谈璨齿白，谑浪发颊赤。  
向会喜今逢，追思多古昔。  
千年龙山盛，坐客看落笔。  
平生跌宕意，寻胜穷履屐。  
领会苟在心，傍人笑脱帻。  
故为牛山会，遽作儿女泣。  
古人欣佳名，且用永今日。  
百年如过鸟，万事何损益。  
唯思快雨来，窗竹听夜滴。  
杯行莫暂停，城乌归已急。  
林壑暮气生，疏钟耿明夕。  
尚余古今囊，冥搜句新得。  

张嵲　九月十四日登崇山晚归  
阳精天际灭，暮色望中生。  
岚气侵衣薄，山风堕叶轻。  
林空霜月迥，沙白夜江明。  
云里相呼雁，翩翩尚远征。  

张嵲　久雨  
秋末结层阴，风雨连岁暮。  
寒空暗霏微，旷野流云雾。  
居人蔽蓬茅，行子悲道路。  
纷纷天地间，剧易随所务。  
独有掩关人，存真唯内顾。  

张嵲　橘林  
后皇毓珍木，翠盖如停云。  
徠服兹南土，素艳方氛氲。  
眷言在深固，非用似封君。  

张嵲　句  
归家净洗如椽笔，准拟燕然勒骏功。  

张嵲　句  
此堂纵逐人俱废，亦有阳冰篆字存。  

张嵲　句  
白水汪汪满稻畦，樟花零落遍前溪。  

张嵲　绝句  
日炙樱桃已半红，更薰花气满襟风。  
路傍谒舍蹲遗兽，应有荒坟在麦中。  

张嵲　绝句  
荦确南山路，丛筠冒水生。  
寒梅销落尽，犹有数花明。  

张嵲　觉道同玩梅  
雪尽径泥乾，团栾绕树看。  
玉梅呈素艳，霜重月华寒。  
一萼半含春意密，数苞未破胭脂粒。  
斜枝倒浸碧池深，罗衣暗惹香风湿。  
须知贾午最多情，绣囊偷佩芳筵惊。  
又疑仙人下姑射，玉容寂寞幽态清。  
去年梅花开，干戈犹未扫。  
今年梅花开，劝君休草草。  
莫待子规啼，梅花满地蝴蝶飞。  

张嵲　郡楼对雨和周守韵二首  
苍烟迷野色，林谷尚微分。  
暮雨已吹幔，层岩犹出云。  
晚风时断续，落叶自缤纷。  
寂寞穷山里，何堪入夜闻。  

张嵲　郡楼对雨和周守韵二首  
暮雨昏平远，南山渐不分。  
濛濛连楚塞，细细湿行云。  
从宦成羇束，登危厌纠纷。  
何时疏竹里，还向旧山闻。  

张嵲　哭孙信道  
悲君刻意异时流，十载经春着敝裘。  
新陇预知成马鬣，旧事何苦似蝇头。  
孟郊骨相终齰志，买谊才能竟不侯。  
寂寞声名千古事，定知无益夜台幽。  

张嵲　苦热  
三吴多异候，瘧疠日愁予。  
夏日虽可畏，清风非穆如。  
残春且重茧，徂暑但深居。  
冻饮清凉耐，由来未可储。  

张嵲　腊梅  
朔风吹同云，万木不敢芳。  
黄衣何许仙，窈窕未离房。  
终期赏心会，未恨冰雪乡。  
向来脂粉流，睨睥谁敢当。  
宜於风露晨，置在清净箱。  
更招能赋客，苾茀咏奇香。  
楚人意已疏，亡闻为操章。  

张嵲　览镜  
览镜知予骨相屯，便当终与老农邻。  
议将此地为菟圃，种药栽花二十春。  

张嵲　老罢  
满谷千千万万红，含情一一待春风。  
难将配质争娟好，拚却轮囷似老松。  

张嵲　李广甫挽词  
磊落生平志，酣歌万虑空。  
名从敦朴重，家为克勤丰。  
谁与莱衣戏，唯余杕萼红。  
素车惭有阻，挥泪洒霜风。  

张嵲　立春后一日偶书  
薄暮春风恶，黄尘涨远山。  
冥冥林霭变，冉冉鸟飞还。  
作客信多畏，依人足强彦。  
飘扬它日意，回首鬓毛斑。  

张嵲　立春偶题  
昔年长恨春归晚，及到春来又恐残。  
今日摧颓萧寺里，闭门一任岁将阑。  

张嵲　林鸦诗  
长楸弄朝日，吴宫闻夜啼。  
晨集主人屋，暮宿上林枝。  
如何失俦侣，独向空林飞。  

张嵲　临桂令以荐当趋朝置酒召客戏作二十八字遣六从事莅之寿其太夫人  
双凫旧作朝天计，一鹗新收荐士书。  
不惜持杯相暖热，白头慈母最怜渠。  

张嵲　凌云见桃花  
旷却相随不相识，主翁翻作白头新。  
桃花未见不曾失，拈出还成埋没人。  

张嵲　刘谷山  
奉令事设险，兹山再经历。  
岁暮阴云昏，雪后杉桂碧。  
修篁亚路低，老木参天直。  
下瞰穹谷中，众树纷若戟。  
或为龙蛇斗，或作熊虎踯。  
阴崖不受春，冬带轮囷色。  
古苔如绿毛，因依露犹滴。  
阴风忽动谷，众籁久方寂。  
傥非神物居，定有龙蛇宅。  
山阴魏家平，百丈峙绝壁。  
战楼摩云霄，武帐侵斗极。  
钩援谅无庸，梯冲当弃绝。  
虽无墨翟守，天险岂所敌。  
揽胜心以愉，经险情屡惕。  
抚事既磨愆，微躯谅安惜。  
何当四海晏，诛茅此投迹。  
诗成无与言，搔首三叹息。  

张嵲　刘少师妻献园宅为景灵宫基二首  
中兴礼物事弥惇，献宅那知故事存。  
当日司徒功业就，旧居亦作奉诚园。  

张嵲　刘少师妻献园宅为景灵宫基二首  
汉家原庙弒雄规，欲及樱桃果献时。  
岂为夫人能体国，将军本不以家为。  

张嵲　刘无虞尊人挽诗二首  
蓄德竟不耀，坐观门户成。  
生无三事贵，禄有万钟荣。  
色养无违志，陵终若事生。  
秋风如罔极，萧瑟在松声。  

张嵲　刘无虞尊人挽诗二首  
刻杖方优老，临川忽逝波。  
登年惟载德，生子旧持荷。  
此日悲风树，他时废蓼莪。  
輀车方即路，邻杵为停歌。  

张嵲　刘忠显挽词  
黄屋辞丹阙，贞臣赴敌营。  
解言终不反，先面竟如生。  
谁并当时节，独流千祀名。  
承家有贤嗣，谅不愧西平。  

张嵲　刘忠显挽词  
抗节群公愧，摅忠异国尊。  
威棱千古在，奸佞百年存。  
盛德源流远，公朝礼物敦。  
丰碑昭令德，荣耀及来昆。  

张嵲　刘忠显挽词  
天运丁阳九，蒙尘事可伤。  
群寮徒陷敌，贼子更臣张。  
自古宁无死，惟公独有光。  
向来从伪者，生意日荒凉。  

张嵲　刘忠显挽词  
视死如归士，捐躯徇国臣。  
杀身虽一概，为义岂无因。  
孔墨休相并，张南仅比伦。  
微公今史上，死节定何人。  

张嵲　刘忠显挽词  
临难不忘死，为忠已足多。  
全生犹有路，仗节竟如何。  
可验平生志，宜令后世歌。  
诸儒主褒贬，毫发未容讹。  

张嵲　柳陌  
手种篱边菊，秋来亦自开。  
惊蝶翩翩舞，雄蜂去复来。  

张嵲　六月初八日过龙洞纳凉树阴下酌泉待月而行  
绝壁不带土，一日千仞青。  
何年架危阁，竔窕陵青冥。  
仰观众树姿，俯听大壑声。  
山空响互答，隐辚心所惊。  
人生几何时，冒此绝险行。  
虽获须臾快，未偿百年生。  
龙洞视正黑，水为琴筑鸣。  
层岩积阴厚，六月如寒冰。  
泉甘聚壑小，洞深秘神灵。  
天设境自绝，地近人乃轻。  
独坐荫佳桂，峰高日西倾。  
薄暮来者少，长风始清泠。  
赏会匪初望，徘徊但含情。  
坐见山月上，众景纷纵横。  
密林栖鸟定，始复事前征。  

张嵲　六月初七日雨小止游蒲溪临独木桥而还  
石岩两相束，竹树交柯绿。  
因听林外声，遂来幽涧曲。  
湿烟深不散，浅濑漂寒玉。  
木杪见云生，前峰聊注目。  

张嵲　龙洞  
灵洞何年水乱流，试寻危栈访丹丘。  
此时景物迷三岛，当日神龙跨九州。  
白昼瀑流方讶雨，炎天岚气忽惊秋。  
憧憧门外红尘路，过客何人肯暂留。  

张嵲　龙洞二首  
瀑溜落岩冰柱碎，迸珠跳沫似飞埃。  
西风更与游人便，时送轻尘洒面来。  

张嵲　龙洞二首  
岩树交柯如有意，欲将密叶蔽溪门。  
紫府沿源应不远，未知相去几程云。  

张嵲　庐陵曾氏临江作亭以舍过客因同舍来求诗  
乱后足漂零，所至倦迁客。  
那知此江上，飞亭跨穹石。  
客来赣山青，客去赣水寂。  
徙倚亭上人，悠悠往来陌。  

张嵲　陆尧夫母吴夫人挽词  
在姆毋烦训，承家绰有宜。  
辛勤当早岁，宴乐近期颐。  
既极南陔养，仍深枫树悲。  
他年褒女史，不愧管彤诗。  

张嵲　麻子山二首  
云烟出没葛蔓岭，蜀锦开张枫树林。  
连天寒雨何时断，一室空山黄叶深。  

张嵲　麻子山二首  
漫山麦垅已青青，云压群峰未肯晴。  
泥行若畏荒蹊险，悮听风声作雨声。  

张嵲　蔓菁花诗  
游丝百尺如堪挽，小虫群飞欣日暖。  
蒿莱满地不见春，唯有蔓菁迷病眼。  
无复陵陂间碎金，青苔漫想玄都观。  
今朝幸值天无风，飞来雌蝶畏雄蜂。  
村中女儿将插鬓，不信河阳万树红。  
幽人惜春春已远，把酒属君君自遣，  
蔓菁开花犹烂熳。君不见西园桃李能几时，  
此辈天教擅春晚。  

张嵲　冒雪早行  
每忆西山千丈秀，云霾对面失空青。  
千林夜雪无人迹，独策羸骖带晓星。  

张嵲　梅  
一枝寒艳映窗光，蘥气侵衣断客肠。  
汉上水边千万树，春来何地着清香。  

张嵲　梅二首  
两京当日见初开，尚想凌云绕故台。  
倚竹姱姿应小驻，高楼急管未须催。  
伤春远目空千里，急景愁肠自九回。  
为说西园泉脉动，许携小队探春来。  

张嵲　梅二首  
荒山雪尽水生烟，独发寒英媚远天。  
乱蕊凝姿残照里，瘦松含态晚风前。  
疑将翠袖倚修竹，若献明璫傍广川。  
丧乱自嗟容鬓改，攀条三嗅惜流年。  

张嵲　梦中作得六句觉后足成  
山中茅屋好，况复竹篱新。  
一迳往来客，万山迎送人。  
叶殷浑欲染，冬暖却疑春。  
近得幽栖地，时来岸角巾。  

张嵲　梦中作后两句前句觉后足成皆梦中所见也  
山南山北是人家，红杏香中日未斜。  
传语春风能几日，慎无吹折最高花。  

张嵲　闵雨  
映空终日但如丝，安得垂檐似绠縻。  
须作深秋霜雨想，要无遗恨俗晴时。  

张嵲　闽中山间每早白雾四塞咫尺不辨  
闽岭冬候晚，岁穷殊未寒。  
谁为五里雾，皓皓怀群山。  
剥琢斧斤响，啁啾禽鸟间。  
逖听知何处，四顾但漫漫。  
恥如湖水秋，眇与天相连。  
乔林膏沐已，远岫渐披颜。  
高阁延朝景，清辉泛林端。  
谅非侵晨兴，讵识景物闲。  
忽思乡社岁，日晏未开关。  

张嵲　闽中早春  
愁见繁云贴死灰，骤喜春从天际回。  
晴云流烂满峰起，潋滟陂塘泉脉来。  
春归欲验将何许，柳腰杏颊知春处。  
出门矫首望四郊，满目都无故园树。  
暖景犹疑是故园，纷红糅白终萧然。  
黄茅不受春色染，化工无地施妖妍。  
老夫此时三叹息，晴霭暄风总轻掷。  
缘冈绕涧试幽寻，好鸟一声山桂碧。  
却忆当年汉水边，花光柳色媚晴天。  
江头醉罢日将落，芊眠草色生长烟。  
只今春事知何有，伤心万里空回首。  
中原但有骨如麻，杜曲应无花似酒。  
我今流落荒山隈，秋蓬作鬓心摧颓。  
逢花政恐被花恼，幸兹寂寞无狂媒。  
闭门睡足高舂后，炉烟一炷消清昼。  

张嵲　鸣筑亭  
磈岸互萦斜，因依爱筠绿。  
虽疑境过清，未必伤幽独。  
偶坐松下石，泉声作琴筑。  

张嵲　墨梅四首  
生憎丹粉累幽姿，故着轻煤写瘦枝。  
还似故园江上影，半笼烟月在疏篱。  

张嵲　墨梅四首  
南枝昨夜雪初乾，瘦质临风乱蘥繁。  
忆向溪桥曾驻马，却疑浑是雾中看。  

张嵲　墨梅四首  
化工着意作幽花，疑是来从阿母家。  
寂寞沙村烟雨里，如看竹外一枝斜。  

张嵲　墨梅四首  
山边幽路水边村，曾被疏花断客魂。  
犹恨东风无意思，更吹烟雨暗黄昏。  

张嵲　沐发  
今旦一沐浴，废兹简编功。  
读书岂常勤，鞭策常自攻。  
繄予发种种，力此将何庸。  
不如掩卷坐，前山翠濛濛。  

张嵲　暮春道中闻蝉  
西山日落东山明，长风吹花客心惊。  
房州气候不可解，嫩叶暗中蝉乱鸣。  

张嵲　暮春山中  
经时避地隐苍岩，世虑忘来万事堪。  
日暮独行南涧侧，遥依疏树望晴岚。  

张嵲　内人斜二首  
当日承恩向壁门，今同伧鬼落荒村。  
丘坟埋没生秋草，人事如斯讵可论。  

张嵲　内人斜二首  
山色依依水自流，内人斜畔最堪愁。  
荒榛蔓草萦寒骨，更有何人吊杜秋。  

张嵲　南涧亭诗  
行穿密行尽，胜概集斯亭。  
地远岚光重，冬温草木青。  
俯鉴含空水，还观山作屏。  
岩溜有时歇，松声无暂停。  
遐思南涧作，仿佛识仪刑。  
世缘因岁阔，静习与心冥。  
离人慕肥遯，驻屐恋岩扃。  
不似投荒柳，悲吟涕泪零。  

张嵲　南山观梅  
春雪欲垂地，春水轂纹浮。  
乱山无人到，梅花供客愁。  
轻风侧乌帽，韶序欺白头。  
攀条记旧赏，嗅蘥悲前游。  
斜日忽反照，烟华风际流。  
已叹繁华盛，俄观青荫稠。  
沉吟两京路，恻怅濒汉洲。  
尚想万玉妃，清樽交献酬。  
天涯叹憔悴，览物空夷犹。  
饮罢不能赋，临风三叹休。  

张嵲　拟苏少卿寄内  
话别河梁上，踟蹰古道边。  
男儿重意气，握节向幽燕。  
一来单于庭，五闰犹未还。  
黄云愁瀚海，朔雪暗燕然。  
寒柳春犹白，河水暖尚坚。  
有怀幽闺妇，二八政婵娟。  
寄言当永决，欲语讵能宣。  
忍苦聊相待，恐乖全盛年。  
二事热中肠，吞声徒向天。  
纷纷节髦落，泪尽秋风前。  

张嵲　偶成寄致宏  
为问边城客，经春复若何。  
孤生宽意少，游子苦颜多。  
青壁题诗处，澄潭载酒过。  
塞垣风色恶，应忆旧云萝。  

张嵲　偶成梅咏三首  
开时都不值繁华，结实调羹尚有夸。  
若语当年上春事，总输凡木后开花。  

张嵲　偶成梅咏三首  
故园微路绕江干，常记开时偪岁寒。  
万晨临风惊老眼，却疑还是雾中看。  

张嵲　偶成梅咏三首  
雾态风姿紫府仙，直疑清夜降羊权。  
不知老大心灰久，香气撩人似昔年。  

张嵲　屏迹  
荒村屏迹任时移，山水昏明各异姿。  
穹谷烟凝成襞积，斜林风过作鳞差。  
病身岂复能强健，末路惟应足抵巇。  
万古升沉同鸟没，盖棺犹未且题诗。  

张嵲　普照诗  
欲雨春岚重，微风松韵清。  
泊舟古观下，卧听山鸟声。  
行乐惬幽步，访僧舒远情。  
仙翁遯世久，岩壑自峥嵘。  
丹灶颇可识，故基犹未平。  
何当遯世网，来此饭黄精。  

张嵲　七月初四日小雨后游步水边  
雨止林叶净，游步喜川平。  
停午众阴寂，山高一蝉鸣。  
境静道心熟，世疏尘虑轻。  
凉飚飒已至，自适羲皇情。  

张嵲　七月二日大风作一昼夜方止土人去此风潮信也三首  
风不终朝闻老氏，撼山今既一期余。  
得非造化夸能事，要使人无尽信书。  

张嵲　七月二日大风作一昼夜方止土人去此风潮信也三首  
后世新奇方竞出，难持古语对时云。  
欲将老氏飘风语，刊剟还同火浣文。  

张嵲　七月二日大风作一昼夜方止土人去此风潮信也三首  
风潮初见土人云，始愧鲰生泥昔言。  
却以所经疑柱史，著书应只为中原。  

张嵲　七月二十日忽有青蝇翔舞坐隅挥之不去  
每见营营止樊棘，不应遗矢未央宫。  
恐报苻坚事端事，自疑今在洒心中。  

张嵲　七月二十四日山中已寒二十九日处暑  
尘世未徂暑，山中今授衣。  
露蝉声渐咽，秋日景初微。  
四海犹多壘，余生久息机。  
漂流空老大，万事与心违。  

张嵲　遣兴二首  
人生何必论才良，贤否穷通脱未量。  
运否较龙犹蠖屈，时来鸟雀亦鹰扬。  
王侯蝼蚁同归尽，钟鼎山林各所藏。  
何用作文嗟不过，已将名利等蝇翔。  

张嵲　遣兴二首  
少年豪纵志凌云，著论将期拟过秦。  
当日诗书徒用世，如今文字岂谋身。  
乱离不用毛锥子，漂转聊同木偶人。  
主父平生希鼎食，年来一饱尚艰辛。  

张嵲　清明  
园幽春去远，山暗绿初成。  
雨过林姿润，风回池面平。  
十年空潦倒，万里近清明。  
泪尽新阡树，如今青叶生。  

张嵲　穷居暑雨  
空庭满积雨，竟日看圆纹。  
未厌草木威，不堪蛙黾喧。  
奔流遥涧水，乱上前峰云。  
境静悟诸幻，泊然遗世纷。  

张嵲　秋怀  
忽忽经年事，悠悠滞客心。  
晚花生废圃，老树立秋阴。  
岂有清樽醉，宁辞白发侵。  
楼高见膏发，老大怯登临。  

张嵲　秋怀  
前山跻暮气，虚檐纳轻阴。  
沉疴稍轻体，徐步望遥岑。  
泬寥天宇净，斐亹秋云深。  
原野旷萧条，岗阜何崎嶔。  
微霜被群物，悴叶声萧森。  
游鳞奔巨壑，翔鸟候穹林。  
结念非一端，滞思纷相寻。  
伊昔抱微尚，夙怀尘外心。  
风波一震荡，飘流安可任。  
廉颇思赵士，钟仪怀楚音。  
往愤既切古，来忧方在今。  
安排谅{上卫下足}言，委顺亦虚襟。  
由来穷达士，万古同堙沉。  
聊申悽断意，持和双南金。  

张嵲　秋怀二首  
日压城烟光少留，朝昏应似我悠悠。  
人生百岁今已半，世故万端无几求。  
学道初闻灭正受，深居不赋畔牢愁。  
尚须一舸轻波上，自咏新诗送白头。  

张嵲　秋怀二首  
浙河十月菊犹斑，客御貂裘未觉寒。  
迟暮更知为客恶，羁穷犹自借书看。  
朔风几夜驱鸿雁，苦雨惊时损蕙兰。  
安得雀离三百尺，一超纡谲破忧端。  

张嵲　秋霁日暖飞虫蔽空甲子秋作  
秋霁无风日自是曛，飞虫偪塞似屯云。  
老夫漂荡居夷久，只恐乘空是廩君。  

张嵲　秋晴  
时事任从儿辈说，新诗谁得老夫降。  
鬼名罢检秋堂静，卧看风枝动晚窗。  

张嵲　秋日访野人  
忽忽倦幽独，试寻居士室。  
循篱野蔓悬，闭户邻鸡出。  
小水已清泠，前山政岑郁。  
禾黍满平川，高低动残日。  

张嵲　秋日怀古园有作  
故里田庐远，他乡禾黍秋。  
风高初下叶，川浅欲生洲。  
月出空山静，烟生远树稠。  
已谙为客意，坚坐任迟留。  

张嵲　秋日晚出郡效  
暝色生平野，乔林动远风。  
虫鸣古道迥，月白戍楼空。  
岁月悲欢异，山川今古同。  
荒城见摇落，未免泣途穷。  

张嵲　秋暑  
涉旬秋暑不可触，发疏被汗如膏沐。  
忽然三日风撼山，冬裘未具肤生粟。  
去年登高作重九，黄菊未开新酒熟。  
今年无酒不登高，独行漫绕庭边菊。  
中原季月欲折胶，江界陨霜无脱木。  
拥鼻从今四序移，遮眼残书岂真读。  

张嵲　秋晚游谦上人庵四首  
嶷嶷群峰当户立，泠泠绝涧出山长。  
虚寮竟日无余事，默坐时闻柏子香。  

张嵲　秋晚游谦上人庵四首  
两岸乔松上冷烟，诛茅远在乱峰前。  
居人不识新庵路，欲入山门寻细泉。  

张嵲　秋晚游谦上人庵四首  
霜落秋山枫树红。茅檐直面列诸峰。  
上人竟日观心坐，粥饭遥凭别寺钟。  

张嵲　秋晚游谦上人庵四首  
溪流触石转轻雷，境静身闲万虑灰。  
西崦还寺青烟外，时听钟声度壑来。  

张嵲　取兰梅置几上三首  
兰茁梅枝两竝奇，高标真不负深知。  
风轻雨细春寒夜，正是清香发越时。  

张嵲　取兰梅置几上三首  
浅绿深藏垂翠葆，娇红巧传刻缯花。  
南游只在元楼客，坐入合香居士家。  

张嵲　取兰梅置几上三首  
崇兰梅蘥竝时芳，更得春风为发扬。  
还似高人有常德，年年只作旧时香。  

张嵲　去年十一月十二日致宏如秦州仆饯之余口复到生口作别明年六月十二  
忆昔游河梁，对床三夜语。  
平生慷慨心，远别颜亦苦。  
朔风黄叶深，尚记躯车去。  
君行已映林，我首犹屡顾。  
重经分手地，物色宛如许。  
怀人感河山，抚节惊寒暑。  
别来世事多，琐细不足数。  
惟有绿林徒，跳梁犹若故。  
汉南十二州，一半为盗据。  
向之西来师，猛鸷类熊虎。  
从以万马群，旌旃蔽村坞。  
惟知口打贼，未辨狸搏鼠。  
徵求徒浚民，万分一无补。  
空令贫者毙，复使富室窭。  
去年粟如金，艰食古未睹。  
今春濒汉州，秋种不入土。  
如何十万师，不办一朝賏。  
传闻许汝郊，平民尽俘掳。  
秋高马首南，跬足仰谁御。  
栖山无定居，处邑复多惧。  
无资忧殍踣，有粟畏攘取。  
怀安昔所戒，随众谋远举。  
第恐向他州，未保终安堵。  
悠悠四海间，托身定何所。  
忧来如鼎燋，意乱若棼缕。  
君家聚族多，巢幙多风雨。  
胡为事远游，遄归莫容与。  

张嵲　劝农  
奉诏励农耦，建旟行近郊。  
流云生薄阴，远色澹平皋。  
溪口逾散涣，山远始岧峣。  
柔荑展翠茵，穹石架长桥。  
暂休佳士庐，竹树干云霄。  
步障疑围饰，杂花竞娴妖。  
妆面羞短垣，儿童惊鼓饶。  
皇恩信广大，只事因游遨。  
竞识使君车，夫妇杂颠毛。  
竟夕不知回，偃月生林梢。  
已举候亭火，犹滞川上桡。  
抚己愧民氓，归思戒屯膏。  

张嵲　劝农六首  
出郭循溪路向东，隼旟悠颺满春风。  
峰峦沐雾尚阴澹，桃李出墙能白红。  

张嵲　劝农六首  
皇恩力本劝农耕，老稚争随刺史行。  
杨柳垂村麴尘色，殊乡时节近清明。  

张嵲　劝农六首  
春泥滑滑不须愁，勉事深耕定有秋。  
沓障东南知更好，归来频上郡城楼。  

张嵲　劝农六首  
春到逢花犹眼乱，老来对酒便心降。  
须知渴沛难禁醉，鸭绿潾潾酌玉缸。  

张嵲　劝农六首  
鸟声撩乱喜春晴，诗思知随笔下生。  
桃李连村向零落，出墙犹有数花明。  

张嵲　劝农六首  
夭桃无力卧溪沙，杨柳阴阴胜士家。  
下马欲知留客意，棠梨故作后开花。  

张嵲　如吴兴舟中读白乐天诗有作  
离离云树泛朝舣，十月江南未变衰。  
纵櫂千寻霅溪水，散怀一卷乐天诗。  
平生名宦休回顾，随分追游且自欺。  
不敢将心比余事，逍遥何似洛川时。  

张嵲　入瞿塘峰  
瞿塘深窈窕，翠气晓空濛。  
乱石增惊浪，长滩激迅风。  
舟行天堑内，身在夹城中。  
绝壁皆浸汉，于兹识禹功。  

张嵲　入峡  
天秋万象静，云横乱峰起。  
已下微王山，入峡自兹始。  
惊湍於此尽，安流澹如砥。  
两山郁嵯峨，壁立相对峙。  
上凌空崇外，下插渌净底。  
层岩碧树滋，洄潭丹叶委。  
舟行石罅中，江流瓮城里。  
举头天若带，堕此清瀰瀰。  
忽惊翕岩大，奔浪喧客耳。  
鱼陀考方言，岁出鱼万尾。  
水边菖蒲青，石上土花紫。  
淙流来不绝，无由访源委。  
俄经陈佗洞，斩绝不容趾。  
土人若猿猱，跻攀因葛藟。  
燃火入其中，数丈神披靡。  
睹兹泉壑迥，始觉化工伟。  
投身西南陬，肆意阅奇诡。  
是邦不生人，境胜乃如此。  
宁非造物初，意尽向山水。  
神惊畏石坠，志豨欣树美。  
穷探日易晚，惜去船欲舣。  
徐闻涌波涛，渐见山峛崺。  
奇观忽鹜过，我兴方未已。  
赖此慰羁愁，无庸伤转徙。  

张嵲　入峡诗  
微王大峡何峥嵘，叠嶂层峦碍飞鸟。  
石壁排空何可凿，拽云蒸雾无昏晓。  
凝思天地始胚胎，清川一道何从来。  
联峰既非巨灵擘，绝岸不闻神禹开。  
两山中断缘何许，异事人传向开府。  
凿石穿云神鬼愁，至今行迹行人睹。  
从此奔流出乱山，东汇沮漳入荆楚。  
鳞鳞山树经寒碧，枝侵雨露根连石。  
境胜应来仙驭游，岩深定有蛟龙宅。  
君侯事迹已湮沉，流水年年石上深。  
山川不改时代积，徒使人兴万古心。  
土人事神何敢侮，桂酒春秋荐椒糈。  

张嵲　闰月二日始开北窗篱门  
夏郊群树绿冥冥，北户今朝又脱扃。  
极目不知何所诣，三年於此看萦青。  

张嵲　三月二日奉诏赴西园曲宴席上赋呈数政开府太师三首  
幅巾私第已归休，当宁虚怀更款留。  
避宠虽辞持节册，送行犹用济川舟。  
城南旧圃扃花洞，洛下新庄引御沟。  
诏谕两京居密迩，不妨乘兴往还游。  

张嵲　三月二日奉诏赴西园曲宴席上赋呈数政开府太师三首  
邦人钦伫见仪刑，诏使相望对宠灵。  
位冠三公师尚父，躬全五福寿康宁。  
久留行色春过半，乍别天颜涕欲零。  
谁识上心优老意，从行仍许鲤趋庭。  

张嵲　三月二日奉诏赴西园曲宴席上赋呈数政开府太师三首  
昔美都门祖二疏，太冲篇咏贵良图。  
不闻宾主俱公鼎，未见篇章出宾跗。  
河岳英灵添赋咏，都人士女竞欢娱。  
皆言元老归休盛，恩礼便蕃自古无。  

张嵲　山前红叶  
前山风落木，俯槛受斓斑。  
凌晓千花丽，经旬万炬闲。  
词人歌火繖，巴客讶烧山。  
不似庭花艳，开时瞬息间。  

张嵲　山中  
深夏远林黑，溶溶云动山。  
晚川澄众影，霁色润层峦。  
地静知秋至，衣轻觉暑阑。  
居山非有意，偶托即身安。  

张嵲　山中红叶  
青女炫微巧，染绛妬春工。  
如何青林表，忽有万炬红。  
浑疑在绝塞，斥堠传夕烽。  
烂烂烁晚日，烨烨含天风。  
锦绣满山谷，佳兴浩无穷。  
全胜在萧寺，吟玩广庭中。  

张嵲　山中校书时有田父携酒见访  
雠书不必天禄阁，林下巾箱且自携。  
时有田翁来暱钦，嗟无太乙照青藜。  

张嵲　山中雪后颇有春意  
山明雪犹积，林白梅已绽。  
冻泉时断续，晴云既流烂。  
山空樵者归，树响游蜂散。  
愁同平子多，游比相如倦。  
晞发近阳阿，长歌何时旦。  

张嵲　山中月夜  
中原群盗几时平，避地荒山万虑惊。  
霜月有情凝夜色，溪流无尽落寒声。  
满山林影龙蛇动，绕屋风枝剑佩鸣。  
自惜壮怀消欲尽，只将搜句了余生。  

张嵲　山中月夜  
过雨得清夜，月明惟水声。  
叶光知露陨，兰馥赖风清。  
天地未悔祸，豺狼犹阻兵。  
故园同此夕，长望一霑缨。  

张嵲　山中月夜草色香烈颇如昔年上庸鹿门之游感而为诗  
月淡云始合，沉沉山树清。  
露濡幽气馥，涧草不知名。  
既念上庸隐，复怀鹿门行。  
暌离驰岁月，南北异平生。  
况抱怀昔念，存没感中情。  
缅怀故园月，亦傍山河明。  
花发因风散，溪流度石平。  
当时游瞩地，何人复再经。  
客心徒搔搔，夜色自冥冥。  
萧散讵为适，祗今悲愤盈。  

张嵲　山中月夜闻杜鹃忆鹿门旧游  
阴阴绿柳子规鸣，风送余声夜转悲。  
山月笼明兰气馥，恥然如在鹿门时。  

张嵲　上楮平山  
层阴生万里，岁晚岚雾昏。  
终日转盘道，那知入寒云。  
忽上最高顶，划见众山繁。  
嵯峨插苍昮，迫窄塞厚坤。  
俯仰混一气，眺听属无垠。  
直欲遡丰隆，逝将排帝阍。  
小臣敢上诉，边尘暗中原。  
天宁忍下土，厌此豺虎群。  
庶几动真宰，一洗戎马氛。  
此意复茫昧，侧伫扬精魂。  

张嵲　上二溪山  
积雨连日夜，敢谓今旦晴。  
绿彩泛林端，爱此朝景明。  
晨炊肃徒驭，结束方上征。  
千岩屹穹隆，万壑临峥嵘。  
谁知有微迳，在此苍翠屏。  
昔闻五尺道，驰心已伶俜。  
今朝复何朝，冒此绝险行。  
侧路不容足，下瞰千仞{左阝右亢}。  
步武一蹉跌，陨身如建瓴。  
避地本爱死，兹行岂偷生。  
篮舆仗伧人，崎岖信所经。  
下为崖石碍，上苦萝蔓撄。  
阴岩多沮洳，泥苔汰相仍。  
薄暮雨欲来，白云起如蒸。  
稍观前山暗，已复如悬绳。  
行行入中林，心悸万鼓鸣。  
三泉如雪翻，竞泻石上声。  
值此绝世景，避贼难为情。  
路转复临川，濁流方满盈。  
波神恣桀骜，势欲丘壑平。  
雄张拥行潦，河渎将抗衡。  
我方媚斯水，敢夸海若名。  
叫渡雨逾急，山烟深杳冥。  
舍棹即绝壁，扶持陟磄层。  
经行细石坠，十步九战兢。  
羊肠与三涂，其险莫与京。  
叱驭匪前哲，但觉微命轻。  
须臾至田家，茅茨耿青灯。  
篝火燎衣湿，坐使愁虑并。  
夜雨喧客耳，羇梦何由成。  
平时起长望，重阴竟四瞑。  
嘉禾垂垅病，恶木连山荣。  
兵荒兼岁恶，吁嗟此黎氓。  
泥水方自蔽，出门谅何能。  
穷居未觉苦，篱外长峰青。  

张嵲　上分水岭  
夜半风撼山，苦雨歇初晓。  
高峰吹成冰，草树叶尽缟。  
行行入云中，稍稍临木杪。  
恍疑天宇近，渐觉溪溜小。  
挺身陵绝顶，夐与人代杳。  
篁竹互蒙笼，风峦亘萦绕。  
乃知七闽境，如此平地少。  
攻击固其然，割据亦可考。  
始悟淮南书，铺陈苦未了。  
右顾远中原，前瞻临岭峤。  
边马犹乱华，淮濆尚云扰。  
故乡岂不怀，甘心混蛮獠。  
九夷傥可归，吾愿从高鸟。  

张嵲　上庸  
天将层嶂限中原，兽状禽心类百蛮。  
横木架桥来渡水，搴茅茹火去烧山。  
寻巫问事看龟意，带穗收禾御岁艰。  
非是投荒魑魅侣，时清犹赖可东还。  

张嵲　芍药  
青春爱谢日迟迟，正是群芳扫迹时。  
浓露有情融睡脸，暄风无力困丰肌。  
苦将蕊气相牵引，若对华灯不自持。  
应似西江明夜火，馆娃宫里醉西施。  

张嵲　芍药五首  
时人惟解爱芳菲，服媚香浓竟莫知。  
幽卧独怜芳气馥，世间惟有柳州诗。  

张嵲　芍药五首  
凄凄寒雨送余春，繁艳浓香慰病身。  
忽作暖风迟日想，慨然如在汉江滨。  

张嵲　芍药五首  
典刑虽有但伤心，芳气时来尚满襟。  
还似夏侯家众妓，隔帘聊听绕梁音。  

张嵲　芍药五首  
浅白轻黄皆异态，还如妬宠各低垂。  
暖风一阵涂香烈，午酒醺酣嗅蕊时。  

张嵲　芍药五首  
芳气时时侵鼻观，令人三复柳州诗。  
非因寂寞耽幽意，醉倒花间未必知。  

张嵲　邵公泉二首  
遗爱在斯土，谅如泉山滋。  
居人不敢唾，时复照须眉。  

张嵲　邵公泉二首  
阴阴勿翦棠，听讼得处所。  
滚滚山下泉，飞空作甘雨。  

张嵲　绍兴圣孝感通诗  
宋有天下，逮乎八世。  
猛敌横生，侵欲不忌。  
尧汤水旱，文景菑异。  
数则使然，岂人攸墍。  
皇帝承统，甚武且仁。  
内销奸孽，外备殊邻。  
寖明寖昌，师武臣力。  
抵掌含怒，日思奋殛。  
皇帝曰咨，咨女将臣。  
慎守疆场，以保吾民。  
敌来则御，折北勿追。  
姑修吾德，以待所归。  
人亦有言，投鼠忌器。  
矧彼狡焉，吾亲是质。  
彼兵攸恃，我则德攻。  
靡以岁月，徼天之衷。  
彼虽刚戾，不可扰驯。  
我视其欲，以舒吾仁。  
始我有众，公卿庶士。  
谓彼悍骄，庸知德义。  
苟有诚信，金石为开。  
豚鱼之孚，惟道之怀。  
有唐睿真，亟诏求访。  
恻怛之诚，宁甘百誷。  
皇帝曰咨，予由是心。  
彼虽我诈，我惟尔忱。  
孝悌之至，神明可通。  
惟彼不信，天诱其衷。  
行人是来，言弃旧恶。  
我奉慈母，归御长乐。  
八月甲子，至行在所。  
天子在所，天子郊迎，  
其从如雨。老稚仰观，  
踊跃呼舞。卿士相趋，  
肃穆伛偻。天地感通，  
发祥颓祉。卿云郁兴，  
轮囷离诡。屏翳不惊，  
川后静波。云飞渊咏，  
讙声相和。玉虬沛艾，  
芝盖穹崇。千乘雷动，  
万骑风从。天子是侍，  
如长乐宫。渤澥为杯，  
华嵩为豆。举烽行炙，  
撞钟命酒。既劳王爵，  
下逮奔走。万岁称觞，  
献太母寿。敷天之庆，  
周浃寰宇。薄海内外，  
无或失所。皇帝之孝，  
振古曷遇。壑算无疆，  
永作民主。人无疾疠，  
田多稷黍。兵革不试，  
四夷款附。大母万年，  
康强燕豫。皇帝之孝，  
莫与比德。锡羡无疆，  
子孙千亿。莞簟发祥，  
开统拓迹。嶷嶷岐岐，  
诜诜翼翼。有绿其车，  
有赤其舄。太母万年，  
含饴燕息。始归太母，  
小大具疑。谓将我廷，  
胡宁以归。皇帝之孝，  
先定不易。爰有廷臣，  
协比我德。有赞其决，  
无贰其心。指期待蔰，  
天实我临。曾无愆素，  
归御愔愔。凡是讙嚣，  
尽为歌吟。天锡皇帝，  
示将保定。太平之休，  
系此其证。际天所覆，  
咸为我土。含识之伦，  
我籍斯附。充入旧贯，  
天临万方。子子孙孙，  
永世克昌。  

张嵲　绍兴中兴上复古诗  
天监我宋，受命以人。  
咋为乱阶，以启圣人。  
皇帝嗣位，其仁如春。  
万邦欣载，共惟帝臣。  
垂衣高拱，惟务俭勤。  
卹民不怠，懋穑勤分。  
卑宫勿饰，服御无文。  
膳食取具，不羞庶珍。  
内宫弗备，简御嫱嫔。  
抑损戚畹，登崇缙绅。  
吏除苛绕，狱去放分。  
刑罚不试，号令不频。  
旰食宵衣，导率以身。  
行之期年，天下归仁。  
皇帝躬行，过於尧禹。  
如天不言，乃帝之所。  
内资穉命，外须训抚。  
不有相贤，孰资察补。  
天舍其衷，遗之硕辅。  
实惟旧臣，乃吾肱股。  
昔以梦求，今以德错。  
皇帝曰咨，惟予与汝。  
我唱而和，无或疑阻。  
如手如臂，如心如膂。  
如彼事神，汝为椒糈。  
如彼琴瑟，相待戛拊。  
相臣受命，于帝其训。  
敢惮夙宵，以图淑问。  
衣不及带，冠不暇正。  
内事抚摩，外修好聘。  
忍尤攘纷，徂惟求定。  
皇帝之考，克迈帝舜。  
相臣佐之，兹惟无竞。  
上感穹昊，下格殊邻。  
以暴为恩，易顽以驯。  
母后既归，东朝侍御。  
天下载欢，若饥得哺。  
天子躬俭，惟亲是丰。  
未明求衣，朝长乐宫。  
礼备家人，养以天下。  
先意承旨，事无违者。  
天子行孝，天下承风。  
胥训胥效，比屋可封。  
乃建中宫，以母四海。  
诗首关雎，易称中馈。  
天子之尊，亦资内助。  
上奉慈颜，下式寰宇。  
事亲底豫，化民致和。  
始於壶阈，邦国是讹。  
太学肇建，四方是极。  
增博士员，导以经术。  
有来英髦，充{左牛右刃}上京。  
三年大比，以考其成。  
异时之用，维公维卿。  
石渠广内，图书之渊。  
羽陵之蠹，断简之编。  
是息是游，英俊在焉。  
逸群之彦，比迹卿云。  
怀材待问，发闻扬芬。  
驰骋古今，上下典坟。  
考正律度，是为景钟。  
导和殖财，国用以丰，  
不窕不槬，咸中典刑。  
有涣其章，上公是铭。  
兹器惟则，允为国经。  
德爵之亚，莫尚惟齿。  
班序颠毛，以为民纪。  
乡饮既行，郡吧是遵。  
洙泗之风，无复齗齗。  
井田既坏，民困劫假。  
乃正经界，以实多寡。  
赋入既均，贫富不病。  
非上卹之，孰拯其命。  
诞弥之节，式宴示慈。  
乐不计费，孰敢节之。  
皇帝曰咨，费财无艺。  
亲降德音，以禁肆侈。  
天下欢然，称盛德事。  
匪帝命之，臣子曷议。  
著之令甲，付之史官。  
永永万年，无或敢干。  
人事既洽，惟神是事。  
于庙于郊，各尽其礼。  
其郊维何，蒇事圜丘。  
帝御六龙，冕十二旒。  
既新宫架，既备礼服。  
有洁其牲，有温其玉。  
合祛天地，侑以祖考，  
乐奏六变，其音肆好。  
问谁相祀，实维上公。  
登降跪起，有肃其容。  
天地并况，瑞物来下。  
天下万年，以有神嘏。  
其庙维何，可以观德。  
德盛不祧，祀事不忒。  
祖庙既饬，旅楹有闲。  
原庙继作，以游衣冠。  
若节春秋，皇帝戾止。  
荐献有容，祖考咸喜。  
礼成而退，祗奉不別。  
天子万年，永绥遐福。  
天神贵者，莫尊太一。  
置祠为民，其宫有洫。  
既仿谬忌，道开八通。  
皇帝临飨，威神是崇。  
天人相际，福禄攸同。  
国南千亩，是为帝籍。  
天子肇祀，以祈黍稷。  
我黍与与，我稷翼翼。  
以享以祀，以为民食。  
福禄绥之，万世无斁。  
乃营吉壤，肇建高禼。  
何以歆之，帝德不回。  
瑞乙既至，后率所御。  
以弗以祈，有秩斯祜。  
千亿之祥，光於帝武。  
天锡皇帝，圣钦不迟。  
事神保民，以莫不祗。  
上帝临之，云何以报。  
维年屡丰，诸福是效。  
非维丰之，又布瀋之。  
东西北南，咸锡予之。  
稼茂於野，粟积于仓。  
礼义兴行，民俗以臧。  
桴鼓不鸣，狱讼衰息。  
人有盖藏，道无捐瘠。  
和气所蒸，化为瑞物。  
甘露零庭，近在郊邑。  
有木呈祥，合枝共柢。  
考传验符，远人不贰。  
或剖其中，自然成文。  
太平是告，希代莫闻。  
丰年屡应，众瑞应图。  
皇帝谦恭，不以自居。  
图回庶事，益慎厥初。  
君臣相戒，可否吁俞。  
政过三代，言成典谟。  
历选后辟，前载所无。  
在昔中兴，周汉二宣。  
夏康商宗，汉祖晋元。  
咸用干戈，配天祀夏。  
其卧歌颂，或列于雅。  
方之皇帝，爝火太阳。  
顾无歌诗，垂世用光。  
词臣伏罪，无以塞责。  
谁其诗之，以佐皇德。  
下罪张嵲，过不自揆。  
日官西掖，待罪文字。  
敢颂厥美，以赞后功。  
江汉崧高，不足比隆。  

张嵲　生口  
牵舟四日程，屈曲萦山转。  
行行问居人，始知犹近县。  

张嵲　十二月旦雪霰大絷  
忆昔寻梅汉水旁，故乘微霰渡澄江。  
如今飘泊闽山侧，拥褐安禅听打窗。  

张嵲　十二月二十一日赠沃令  
讼庭无事长苔衣，卧听松风白昼迟。  
纸帐乱纹龟壳皱，道衫深绿鹤翎垂。  
麈犀挥处论前史，香篆销时理秘辞。  
官事既闲春亦早，玉梅初绽两三枝。  

张嵲　石竹  
石竹为花品最微，当时曾入谪仙诗。  
新葩竞发迷形似，紫蝶翩聁缀碧枝。  

张嵲　示疑者  
天见已如摩勒果，佛求休待钵昙花。  
万缘毕竟归空劫，举世徒劳算海沙。  
除幻已超白骨观，修真闲运紫河车。  
时人欲识归投处，无尽光中是我家。  

张嵲　寿王苏州  
维昔高堂讲射蓬，瑞雪吹不散薰风。  
十分正满冰轮桂，一叶将飞露井桐。  
元老三朝尊相阀，余休几世积阴功。  
光芒孕秀星沦昴，神物储祥岳降嵩。  
淮水筮灵方裔远，蜀江波与庆源通。  
传家自有调元手，许国常输露胆忠。  
节劲不凋霜后柏，气豪长吐雨余吐。  
金堤护扫河遁道，兰省分曹宿在穹。  
铜虎屡扬飞盖皂，木牛多足太仓红。  
朝班入簉鵷鸿列，京尹频令狴犴空。  
暂缀汉庭安世橐，来临吴国馆娃宫。  
民安泰伯封疆外，日在韦侯啸咏中。  
赞寿一炉金篆籀，捧觞千髻玉玲珑。  
桃开坐阅三千岁，松梦当占十八公。  
日望锋车歌九羘，时韬组甲咏车攻。  
如君江左今王导，有客河阳旧石洪。  
甄冶从来收朽钝，涓埃殊未报深崇。  
省台衮衮心何羡，旌旆摇摇思莫穷。  
宾缀阻陪称寿斚，书缄聊复寄诗筒。  
西湖十里荷花水，净洗觥船远祝翁。  

张嵲　寿沃令二首  
山秀江清号浙西，气钟贤哲诞生时。  
商朝月正垂三统，尧殿蓂莇见七枝。  
此景聚冰藏北陆，有人眉寿等南箕。  
教条宰邑郊驯雉，导引支床室有龟。  
五百间闻乔岳降，八千遐历大椿期。  
书生愿效封人祝，为捧黄金一屈卮。  

张嵲　寿沃令二首  
奎文昭焕梦熊罴，正值英贤庆诞时。  
人日空知经月是，斗杓才遍一年移。  
铜台仙气钟标格，罨画溪光入句辞。  
发策谈兵知醖藉，操刀制锦见施为。  
三年仁政春千日，万口欢声寿一卮。  
愿祝我翁何许岁，红莲叶上见游龟。  

张嵲　瘦  
驽马固多肉，玄鹤原骨轻。  
以彼栈豆意，方此云霄情。  
汩汩世纷远，萧萧中虑盈。  
将寻包道士，一问升天行。  

张嵲　暑雨遂如深秋  
炎蒸成积雨，异候无寒暑。  
睡觉无余声，清灯翳复吐。  
长年遭丧乱，万事其谁语。  
愒日阅流年，茫然忘去取。  
谅无经世心，还山艺禾黍。  

张嵲　双楠送何致远归陕西二首  
乱后生涯似转蓬，何堪送客值秋风。  
含悽试看东归路，只见青山绕汉中。  

张嵲　双楠送何致远归陕西二首  
日落边城旌旆愁，汉家铁马正防秋。  
殷勤送子西征路，努力班超万里侯。  

张嵲　思故园  
柳外高风尽日吹，春来不省见花枝。  
汉傍野墅三株杏，记得飘零似雪时。  

张嵲　四月旦大雨昼夜不止者两日微水一夕暴涨  
山木绿阴暗，骇云当昼繁。  
惊风乍掩冉，积雨连荒村。  
映岫若银竹，泻涧如翻盆。  
悬靋遂及旦，暗空还至昏。  
长川怒方蓄，濁浪正崩奔。  
暂见没岸草，已复侵山攀。  
冲淑激远屿，聚沫旋林根。  
劈箭摇定目，殷雷惊客魂。  
俄吞众濑没，瀺灂成奫{上大下沦}。  
波神信雄桀，灏漾方无垠。  
傥不究其源，岂辨河渎尊。  
朝盈暮已竭，暂满安足论。  
明旦立沙尾，若带青泇泇。  

张嵲　四月十一日游湖上作  
余花送春暮，群绿迎夏初。  
清晨出郡郭，溪山含雨濡。  
宿霭昏近麓，初阳滟平湖。  
空明映山树，澹淡浮青芜。  
亭亭天际峰，微茫如有无。  
纵櫂水波阔，叩舷幽意抒。  
白鸟若娱人，尽日鸣菰蒲。  
举酒一相嘱，岸巾清啸余。  
佳游虽浩荡，离念终郁纡。  
寄与北来客，赏心良自诬。  

张嵲　松门  
长林上晚烟，明月曜深夜。  
重闭岂吾心，自回俗士驾。  

张嵲　送别  
岁晚多烈风，鸿雁号广泽。  
寒日行天边，及兹送归客。  
余生足暌异，不作儿女色。  
此夕复何夕，伤离重悽恻。  
子櫂既云西，余行亦将此。  
岂但今日别，方异平生迹。  
千里既寄书，万里空叹息。  
朝市与山林，从兹恐乖隔。  

张嵲　送别  
十年漂转鬓成丝，细话平生万事非。  
却忆青灯初罢酒，俄闻铁骑已成围。  
当时痛饮今谁在，从此羁游与愿违。  
客里别君还岁晚，江湖寥廓泪堪浑。  

张嵲　送陈忠玉兼寄尹梦得黄仲通并寄季通侄五首  
当时分袂各丁年，南国相逢鬓已班。  
羡子还来觐丘陇，益令归梦绕金山。  

张嵲　送陈忠玉兼寄尹梦得黄仲通并寄季通侄五首  
少年浑欲不胜衣，丰下如今带十围。  
他日飞扬未轻料，卜居终欲近郊扉。  

张嵲　送陈忠玉兼寄尹梦得黄仲通并寄季通侄五首  
百年门户已萧然，每喜人传小阮贤。  
好遣仆童种榆槚，老夫行欲赋归田。  

张嵲　送陈忠玉兼寄尹梦得黄仲通并寄季通侄五首  
南川解袂十年余，环堵萧然颇自娱。  
生计荒余莫深恨，归来犹得在枌榆。  

张嵲　送陈忠玉兼寄尹梦得黄仲通并寄季通侄五首  
君归多问尹夫子，疲后新诗定益工。  
鸿雁南来书不到，想应全未废书空。  

张嵲　送冯贯道之东川转而之行在  
秋风来万里，草木日夜凋。  
属兹憀栗时，执别在今朝。  
乱离多苦辛，况乃道路穷。  
若人抱奇节，劲气千云霄。  
结交二十年，途穷识久要。  
间关复会面，益若漆投胶。  
感深念存殁，投分忘顽嚣。  
汝海昔为别，盛年意气豪。  
及兹分手日，星星悲二毛。  
壮心随遇尽，曩志与时消。  
别夜月皎皎，首途方迢迢。  
故园不足怀，令德乃所操。  
君其爱尔躯，努力熙皇朝。  

张嵲　送冯元通帅夔  
烈士志徇名，仁人思爱日。  
冯公杖节归，颇全忠孝术。  
狂童昔兆乱，天常几反易。  
大臣清国屯，公实预谋画。  
白士为台郎，未省闻在昔。  
义为轩冕重，功在钟鼎勒。  
十载犹故官，念言为伊郁。  
迩来升宰士，式序期日夕。  
囊封却复上，告去更甫力。  
官荣岂不怀，志养不遑息。  
顾我废蓼莪，日念扫茔域。  
公方咏南陔，肯为高官职。  
绝裾旧疑温，抗疏今师密。  
都门行饯君，视古无愧色。  
柔甘既获奉，中外等事国。  
虽是平生言，勉哉宣泽□。  

张嵲　送贺子忱漕闽  
上蔡旧名士，中台令望郎。  
行驰封传宠，路向七闽长。  
山水闻清远，官曹试暇皇。  
遥怜荔枝熟，虚馆进风凉。  

张嵲　送李子勉  
驰骛谢新轨，息偃思旧扉。  
婵连怅若人，阅岁此音徽。  
直谅方求益，离忧忽在兹。  
平居轻岁月，分首重斯时。  
出郭郊树绿，夏云千里奇。  
男儿杖策去，行路亦光辉。  
还家未徂暑，散帙掩郊扉。  
酒醪款邻里，时果欢稚儿。  
家山恣跻攀，日野日遨嬉。  
驽骀恋栈豆，鸿鹄谢絷维。  
论才惜暂去，循计岂云非。  
握手钱塘别，余归未有期。  

张嵲　送陆尧夫倅襄阳  
我本江汉客，十年官到京。  
君为三吴士，歨有南雍行。  
风波眇沿泝，水陆幸俱平。  
是邦虽毁顿，生聚今尚成。  
矧君勤令德，足以惠遗氓。  
井邑应非旧，长江如故清。  
岘山虽已赭，遗记尚纵横。  
假日当访古，兵厨宜细倾。  
客心终惮远，归意欲遐征。  
郁纡怀土念，去往游子情。  
待君成政日，繄我契归耕。  
送别南归路，复班三岘荆。  
离居何以慰，日夕伫休声。  

张嵲　送人赴阙  
宗庙璵璠器，皇家柱石臣。  
策名存紫府，佐世值昌辰。  
德懋膺宸眷，才雄处要津。  
文辞追贾马，宾望并荀陈。  
共贵丰年玉，咸推席上珍。  
荐延言有味，发摘政发神。  
既畏西门猛，兼怀郑产仁。  
化民几变鲁，群盗遂奔秦。  
峻节推邦直，高风从佞人。  
立身惟耿耿，谗口遂狺狺。  
一出修门道，重尝未下莼。  
岂同游泽畔，讵类卧漳滨。  
逸兴倾醇酎，清谈岸角巾。  
处屯常若泰，在屈每如神。  
忽下泥金诏，初回雨露春。  
巾车趋象阙，鸣玉觐枫宸。  
江汉终归海，风花复坠茵。  
途长知騤骥，霜后识松筠。  
道合明良旧，恩濡宠数新。  
调元归大鼐，燮理属洪钧。  
贱子独何者，龙门亦有宾。  
承颜常数数，惠训每谆谆。  
屡赏王濛语，宁遗赵壹贫。  
数言真可诵，一语足书绅。  
他日承题品，今朝冀选抡。  
知归如有地，拜赐送无垠。  
菅蒯虽何用，驽骀尚可驯。  
傥能收散诞，幸免屡逡巡。  
怅别瞻行旆，衔恩睇后尘。  
祝公闻政日，著意念穷鳞。  

张嵲　送行子礼漕湖南  
为郎端有望，漕务复需能。  
湖外频无岁，汉傍连有兴。  
足兵先一饱，化俗迟三登。  
时到湘西寺，高台得暂凭。  

张嵲　送张养正  
脱巾造朝市，委辔即田庐。  
虽云怀素尚，出处亦自如。  
吾宗信端谅，宪宪为世儒。  
顷以才令选，来司中秘书。  
光荣耀士林，侧伫翔天衢。  
一朝拂衣去，意与张邴俱。  
出饯北郭门，踟蹰立路隅。  
雨余夏郊绿，时觉晴云驱。  
专城秩匪卑，还家意复舒。  
谁云离念恶，兹行翻足娱。  
徒伤万里客，送别在三吴。  

张嵲　送赵公望入蜀  
异世黄叔度，宗支刘辟疆。  
相看不觉厌，此别讵能忘。  
四海兵戈满，山川道路长。  
去留无上策，分手鬓毛苍。  

张嵲　送赵郎二首  
匡山太白书淫久，不但天才盖一时。  
须慕更生勤博古，莫师长吉只为诗。  
八砖学士多时誉，七步贤王有令资。  
数子风流君可致，剑门他日看雄辞。  

张嵲　送赵郎二首  
乱离何处托浮生，羡子今为剑外行。  
异县频年多送远，中原何日见承平。  
云开垅首河山迥，月出巴江阁道横。  
此别相逢定何许，各须努力待时清。  

张嵲　宿归仁寺  
精蓝置屋切云根，此地何从着世纷。  
缥缈僧窗更临水，氛氲崖树欲参云。  
青山细认千重叠，暮气徐观万里曛。  
两岸虫鸣灯一点，舟人相语夜深闻。  

张嵲　宿归仁寺三首  
下瞰十仞余，遥瞻几千里。  
游客日暮时，乡心万端起。  

张嵲　宿归仁寺三首  
乔林众鸟集，暮气氛氲上。  
好在三巴山，何时正相望。  

张嵲　宿归仁寺三首  
巴山任喧云，僧窗睡方悄。  
风清月到床，露白虫鸣草。  

张嵲　宿永睦将口香积院满山皆松桧声二首  
云峰几万叠，何处见家山。  
此日无穷意，悠然独倚栏。  

张嵲　宿永睦将口香积院满山皆松桧声二首  
万壑树色敛，松门已暮钟。  
故园肠断客，应与此时同。  

张嵲　穗粟  
世乱弃禄仕，居闲食苦贫。  
置田上庸山，稍依农亩邻。  
岁入无几何，诛求方荐臻。  
老农幸导我，播植当自勤。  
晨起具餱粮，伐木西涧滨。  
畲田去岁秋，穠粟今年春。  
肥硗半百亩，良苗生已匀。  
监督课子弟，耘耔烦隶人。  
所望在一饱，讵敢悲苦辛。  
及此岁将晏，场功躬自亲。  
所得未偿费，相顾但深颦。  
归去且读书，愧兹百年身。  

张嵲　潭州道中  
青山接云云接天，碧林溪树两相鲜。  
地连诸徼分秋色，天近平湖识渚烟。  
望尽好峰仍注目，赏余幽树更垂鞭。  
是身已作无赀省，乘兴将随下濑船。  

张嵲　叹名  
十年四海称忠壮，谁料将军阴子谋。  
旧物空余叱拨马，新声莫唱白符鸠。  
民谣几岁传钩落，笙席何人恋故侯。  
溟海茫茫孤鸟没，一埋蓬颗便千秋。  

张嵲　桃花坞  
三吴皆白水，处处只横舟。  
独有桃花坞，光风尽日留。  
一朝山雨过，忽见夏阴稠。  
讵惜繁华晚，徒嗟岁月遒。  

张嵲　题画扇二首  
罨蔼前林暗，遥知暮气生。  
渐向山门近，应闻钟已鸣。  

张嵲　题画扇二首  
望望沧波阔，汪湾湖水秋。  
津亭方迟客，远来何处舟。  

张嵲　题景温筠居  
昔游安康道，野竹晓森森。  
疏篱隐茅茨，置屋何幽深。  
卜邻嗟未办，长梦秋风林。  
如何嘉公子，得此萧寺阴。  
作轩面苍根，坐卧当幽寻。  
夜雨老苔色，微风助哀音。  
轩前置绿蚁，轩后陈素琴。  
我料之子意，必无朝市心。  
宜邀能赋客，为拟效古吟。  
折简索我诗，高咏惭南金。  

张嵲　题均州超然亭  
君不见绵州官府诚磊落，越王楼观翔寥廓。  
又不见昔日荆州分上游，举世独传王粲楼。  
蕞然土木何足数，托名胜士真难休。  
何年此地有新构，杨公巧智人谁侔。  
芟荑荒秽走狐鼠，一朝翼瓦飞城头。  
轩窗四面瞰木杪，下顾众宇如敦丘。  
卓然独立世尘外，高视物表心夷犹。  
西山列翠拥云峤，汉水拽练萦寒流。  
江枫染绛照林莽，芦花吐雪连沧洲。  
秋高尽放远山出，点缀天宇浓眉修。  
人间何处有此景，未识黄楼如此否。  
杨公举世称贤侯，好客不减韩荆州。  
仁风惠政已及物，退公余事归觥筹。  
我来正值秋节晚，胜概一得从公游。  
敢辞山路困行役，小舸舣岸聊淹留。  
剧谈抵掌去苛礼，宾幕主人交献酬。  
固知如此兴不浅，大白岂惜为公浮。  
却思宾散城乌集，回首新亭风景愁。  
聊摅累句写清赏，作赋能事迟曹刘。  

张嵲　题六合英氏庙  
野旷烟迷县，溪湍柳系航。  
雉鸣初翳麦，蚕长未眠桑。  
地有前朝恨，炉残古庙芗。  
空江长漠漠，寒日自荒荒。  
竟堕萧何计，仍同项氏亡。  
相黥宁作帝，昼锦亦还乡。  
严濑终辞汉，箕山不禅唐。  
君王千载恨，行客亦凄凉。  

张嵲　题石井  
精蓝负东岑，奇石护山麓。  
嵁岩如车轮，一镜方黛蓄。  
沉沉不动容，澹{左氵右颓}立山木。  
日射翠气浮，游鳞翻寸玉。  
泉边群石润，净映僧房绿。  
庐阜势相高，鱼龙争起伏。  
奇章昔好此，忽弃不见录。  
青丛晚花明，涧草幽气馥。  
树深春去远，景至夏方燠。  
此地风长清，萧萧似秋肃。  
南来眇万里，云峤几经目。  
安知绝世境，在此近山腹。  
超遥轻前游，慷慨谢双足。  
向非来远客，所见信踨趣。  
宁非造物意，设此慰羇束。  
人世足埃氛，山林有高躅。  
何当襩被来，共此岩下宿。  

张嵲　题石井二首  
天孙洗黛作灵泉，山腹空明一镜圆。  
不用奔流出山去，人间濁浪正浮天。  

张嵲　题石井二首  
嗟余是客仍为客，叹尔真山似假山。  
当日访珪能玉没，端由生不近长安。  

张嵲　题鲜于蹈夫墨梅二绝句  
黄帘绿幕护轻寒，犹忆当年叩画栏。  
红烛泪残人语寂，玉人曾陋绮窗看。  

张嵲　题鲜于蹈夫墨梅二绝句  
不御铅华着素衣，玉奴风调似清姿。  
何郎不作凌风句，幻出江南烟雨时。  

张嵲　题兴元双楠  
兴元双干名千里，字水孤根压九垓。  
岂但为君丈人行，谛观直恐是云来。  

张嵲　题营山法幢院  
天晴白云高，乔木荫初暑。  
久客倦红尘，爱此崖寺古。  
时危僧饭少，日晏无钟鼓。  
下马憩幽轩，光风转林莽。  
新竹雨来香，余花夏方吐。  
避地适三巴，精蓝暂延伫。  
回忆鹿门游，淫淫涕如雨。  

张嵲　题永睦县高斋  
沓嶂宽围巴水通，登临眼界浩无穷。  
空蒙岚翠云烟外，明灭波光树影中。  
莫咏枫林伤极目，且依苹末挹雄风。  
中原十载人将尽，相见休嗟休转蓬。  

张嵲　题曾口县江月亭二首  
庾亮楼前唯皎月，屈原祠下只沧波。  
北人每天犹肠断，江月涵辉更若何。  

张嵲　题曾口县江月亭二首  
江城月暗山岑郁，默坐但听巴水声。  
向使江清山月白，欲教迁客若为情。  

张嵲　题赵表之李伯时画捉马图诗二首  
中原无事不粟马，散牧春皋荐草中。  
何必西来三万里，龙媒二骏是追风。  

张嵲　题赵表之李伯时画捉马图诗二首  
徒观出塞十四万，讵觉权奇冀北空。  
不用执驱名校尉，但令苜蓿遍离宫。  

张嵲　题竹  
南州困歳暑，蔽映资筼簹。  
帘捲午阴静，窗开夕气凉。  
径幽怜笋密，庭空喜干长。  
相期待岁晏，持以凌繁霜。  

张嵲　题竹  
细叶萧萧拥瘦枝，石间新笋迸根迟。  
轻筠为使儿童护，待看娟娟解箨时。  

张嵲　题竹  
山磎荦确雾冥冥，瘦笋初从石罅生。  
开图细想经过地，记得南山步晚晴。  

张嵲　听微水有感四首  
发源由太古，东逝几朝昏。  
欲识无穷意，当看石上痕。  

张嵲　听微水有感四首  
寒江流不极，叠浪日泇泇。  
讵是悲鸣苦，端由清夜闻。  

张嵲　听微水有感四首  
西从徼外来，东去还归海。  
徒闻朝暮声，谍识年华改。  

张嵲　听微水有感四首  
只应初剖判，便有斯江水。  
于今知几时，东流犹瀰瀰。  

张嵲　通惠泉  
东西几山隔，石径不容车。  
那知厚地底，自然成井渠。  
甘余留齿颊，清足鉴眉须。  
不用瓶罍賏，累累似酒酤。  

张嵲　途中偶成寄幕下诸公  
旷朗高天净，蝉鸣江汉秋。  
川晴山历历，身远意悠悠。  
落日惨行子，长风欺弊裘。  
郡楼今夜月，应从庾公游。  

张嵲　玩所植松竹有作  
往岁客闽岭，满目皆黄茅。  
而今居魏塘，白水漫平皋。  
举头无所见，惟离风怒号。  
我身如枯卉，雨露自相辽。  
又如在寒谷，终岁雪霜骄。  
四顾万物春，悽然不自聊。  
复思毕竟空，更使心陶陶。  
酿酒尝苦薄，种花尝苦彫。  
酒乃乱性具，花为眩目妖。  
弃置不复近，树竹延清飚。  
况有手植松，雨夜能萧萧。  
瞑目存黄庭，屏居非慕高。  
所愿侣松竹，迟以延松乔。  

张嵲　挽张全真诗二首  
辱遇本非因绍介，登门不谓便无期。  
倾心问及言犹在，投贽书成事已悲。  
作镇方甘建邺水，惜贤尤在中兴时。  
伤心无复谘疑事，还似当年徐孺碑。  

张嵲　挽张全真诗二首  
玉质清舑似列仙，人间亦合得长年。  
功名不竟如壶遂，冲淡空嗟似乐天。  
胡不憗遗缘国老，忧深殄瘁为时贤。  
含毫谁作名臣传，要使风流后世传。  

张嵲　晚步  
晚来聊复岸乌纱，指点园林已罢花。  
高柳交阴斜日照，闲携儿稚看栖鸦。  

张嵲　晚晴  
前山收苦雾，宿鸟有新声。  
万里南天客，三冬此日晴。  

张嵲　晚晴  
繁得苦爱飘岐路，风雨何须送晚春。  
坐久绮霞明落照，屏雷亦解慰游人。  

张嵲　晚秋风雨  
满目萧萧云气流，芭蕉梧叶共飕飗。  
松门尽日无来客，独与疏篁傲晚秋。  

张嵲　晚望西崖  
西崖佳树绿层层，日落山烟满树生。  
萧然倚杖疏篱外，遥听幽泉断续鸣。  

张嵲　晚望西崖  
石门山对新安县，基址平来蔓草秋。  
千尺微江清见底，悲鸣还向县前流。  

张嵲　晚行阁道自对溪趋小柏宿  
高峰犹返照，绝壑已先晦。  
苍波去不穷，青崖俨相对。  
山回路欲断，溪豁双流汇。  
阁道自委蛇，林影常澹{左氵右颓}。  
仰空欣树佳，伫立惊石怪。  
山晚云不驱，路暗客犹迈。  
平生事幽讨，兴与林泉会。  
何意漂泊年，得此行李内。  
境胜固所便，地绝复多畏。  
娟娟月初上，飂飂远风快。  
幽蝉响复咽，宿鸟惊欲坠。  
望望驿尚赊，应在青烟外。  

张嵲　晚游新亭  
秋至今几日，山云峰尚奇。  
新亭独骋望，咏我秋怀诗。  
碧水萦麓转，幽蝉映叶悲。  
古藤依翠壁，茂树镜清池。  
赏会情方适，忧来忽自滋。  
荒山逃死地，落日故园思。  
遇乱甘身弃，持心与世违。  
应人时懒语，兀坐独搘颐。  
沉思山烟冥，微吟暮影移。  
只应从此去，寂寞但如斯。  

张嵲　王宝学挽词二首  
德望三山重，勤劳一节忠。  
丹心明贯日，英气浩如虹。  
趣召恩方急，跏趺事已空。  
功名重回首，寂寞泪东风。  

张嵲　王宝学挽词二首  
故相传勋阀，风流见典刑。  
所期为旱雨，何意堕明星。  
有美閒桴鼓，姑苏诧使亭。  
若追甘露事，忠首定丹青。  

张嵲　往年沿檄金州谒女娲神祠是时犹未乱也绍兴壬子挈家避地三巴后过祠  
七年如转首，复过此山头。  
阅世兴衰异，伤时涕泪流。  
嗟无补天手，岂有去乡愁。  
渐觉山河异，凭高更少留。  

张嵲　望瞿塘峡  
万古瞿塘峡，犹存禹凿痕。  
岷峨驱众水，滟澦没孤根。  
云黑树含雨，祠荒雅噪昏。  
悲凉瀼西地，三叹相营魂。  

张嵲　望微水  
平原莽苍浮轻霭，白昼柴门亦自扃。  
篱外水波光灭没，林边山岫远青冥。  
如何隐几终朝看，不及寒窗静夜听。  
听水看山朝复暮，那知白发渐星星。  

张嵲　微王庙  
叠浪一滩翻积雪，连峰千里送青螺。  
微王建国犹来古，山锁丛祠暝色多。  

张嵲　魏塘荒僻春来无杂花一枝可慰逐客二月二十六日见篱外桃花盛开如烁  
狂风几日涨黄尘，篱外桃花忽照人。  
不有繁花慰逐客，二年不识浙江春。  

张嵲　闻荒鸡  
但可摧颓悲失旦，不应风雨误司晨。  
书生久已垂华发，岂是当年起舞人。  

张嵲　无住坟山溪水  
转山溪溜碧涓涓，一勺芳甘信所便。  
盖代伟人今卜宅，敬君还似老翁泉。  

张嵲　吴宫词  
新妆间花光，口脂杂蘥气。  
相对两生春，停杯自成醉。  
高歌白苧舞西施，半夜雨来宫锦移。  
明日重来歌舞地，宫水浮花绕宫树。  

张嵲　五月二十四日宿永睦将口香积院僧轩东望甚远满山皆松桧声三首  
远投僧舍青烟畔，夹路松音钟磬幽。  
试倚危轩望乡色，三巴日暮远峰稠。  

张嵲　五月二十四日宿永睦将口香积院僧轩东望甚远满山皆松桧声三首  
烟岚云树两微茫，迁客西来正望乡。  
若值秋风小摇落，只应无奈九回肠。  

张嵲　五月二十四日宿永睦将口香积院僧轩东望甚远满山皆松桧声三首  
峰峦绵亘几千里，半霁半阴轻霭中。  
僧房借榻睡初足，满谷笙篁松桧风。  

张嵲　五月二十四日自达州至永睦县投宿废学即事书怀  
学废乡校空，鸟雀欲据有。  
甚雨晚来晴，循檐厌黄口。  
巴水亦能大，一暮没堤柳。  
落照满涨川，归云翼山岫。  
达州去未远，望望空回首。  
母老儿未齚，何苦事西走。  
轻生冒畏涂，用意在升斗。  
三复祷雨辞，此道废已久。  
恭闻贤侍郎，求才如恐后。  
密置郑庄驿，屡接鬷蔑手。  
英俊颇云集，岩穴犹辐凑。  
菅蒯且不遗，岂独弃枯朽。  
矧尝辱英盼，屡以温言授。  
私心颇感激，尝欲事奔走。  
揽衣中夜起，頮面不尽垢。  
平生慕蔺心，已在辕门右。  
某也瀋落人，时命大不偶。  
读书慕经济，颇亦略句读。  
雅意死知己，且复羞自售。  
耻为辕下驹，终若丧家狗。  
遭乱乏禄食，避地阙田亩。  
栖栖穷涂间，但未操井臼。  
我公宁忍兹，无令混樵叟。  

张嵲　西谷歌  
西川峰岭皆绵延，一峰突兀如青莲。  
崔嵬势压东南倒，穹崇下俯群峰小。  
古木阴森寒未凋，长云惨澹晴犹绕。  
阴岩积雪溜轻冰，南岭惊春啭幽鸟。  
山西有谷闻深曲，中有人家在山麓。  
昼掩柴荆鸡犬閒，岁耕烟岫囷仓足。  
巫山岷岭遥相连，知是层城几洞天。  
避世秦人应绿发，茹芝仙子好朱颜。  
寰区丧乱方如许，寸地尺天无安堵。  
我欲携家住此山，高谢时人出尘土。  
女萝薜荔结为衣，文杏香茅缉为宇。  
满谷栽松紫翠寒，漫山种杏趚霞吐。  
朝寻石乳丹洞深，暮斸茯苓苍桧古。  
山中父老志斯言，他时来访吹笙侣。  

张嵲　西溪  
西溪泱泱来，伫立溪桥上。  
回风生微澜，夜雨发幽响。  
听兹无尽声，讵觉年华往。  

张嵲　昔柳柳州作永州山水诸记泉石之状如在目前兹峡上群山与柳州之文颇  
山磎荦确冒荒筠，石溜涓涓尽日闻。  
微水寒来浑见底，峡山雪后欲侵云。  
深溪春动梅争发，绝壑林高日易曛。  
应似零陵溪上景，林泉多类柳州文。  

张嵲　溪傍梅花初开二首  
细挹幽香辨残雪，却惊寒谷独先春。  
殷勤为记春风面，他日重来是故人。  

张嵲　溪傍梅花初开二首  
溪流一派碧潺潺，落蕊随溪出乱山。  
惟有刘郎重回首，往来行客更谁攀。  

张嵲　溪梅初放  
荒山荦确倦征行，溪畔逢梅照眼明。  
枝袅霜天寒日薄，影沉碧涧晚流清。  
最怜雪后开来瘦，可忍风前落去轻。  
却悔折归无可赠，旧游千里但凝情。  

张嵲　溪上行  
垂阴覆绿波，檀栾影空注。  
傍有微径通，穿云向何处。  

张嵲　溪水  
溪水东流去，何时合大江。  
岂无双鲤鱼，附书还故乡。  
不忧溪水迟，所恨垅坂长。  
临流一叹息，四顾山苍苍。  

张嵲　喜刘宝学彦修得归因叙初时凄怆之意十首  
病起回思欲去时，菟裘重到倍依依。  
青苔一径空行迹，门掩残阳翠碧飞。  

张嵲　喜刘宝学彦修得归因叙初时凄怆之意十首  
三泉退敌捐躯日，五岭逢纷去国年。  
皇天自古扶忠义，不必临风畏跕鸢。  

张嵲　喜刘宝学彦修得归因叙初时凄怆之意十首  
书来不苦瘴侵肌，却恐孤生厌食薇。  
春到自然群物遂，须知寒谷独增辉。  

张嵲　喜刘宝学彦修得归因叙初时凄怆之意十首  
聊城欲下乐生去，宣室厘成贾传归。  
来往炎荒六千里，归来却得及春菲。  

张嵲　喜刘宝学彦修得归因叙初时凄怆之意十首  
漓水津头逢早春，桂林杨柳拂行尘。  
西园无限芳菲树，皆作新花诗主人。  

张嵲　喜刘宝学彦修得归因叙初时凄怆之意十首  
曾向花开醉玉卮，今年花发去年枝。  
君恩不赐泥封诏，春物翻成满地悲。  

张嵲　喜刘宝学彦修得归因叙初时凄怆之意十首  
几年竭节正颜行，去国谁怜道路长。  
自是君心知魏尚，不应微谏待冯唐。  

张嵲　喜刘宝学彦修得归因叙初时凄怆之意十首  
去时吊古愚溪上，归日读碑浯水边。  
不似柳州终抱愤，应同郭令欲扶颠。  

张嵲　喜刘宝学彦修得归因叙初时凄怆之意十首  
林邑回观山霭微，短亭杨柳弄晴晖。  
遥怜一骑登途日，逐客人人泪满衣。  

张嵲　喜刘宝学彦修得归因叙初时凄怆之意十首  
衡岳峰高刮眼明，行看浑异去时情。  
斜阳托宿沅江上，反听哀猿是好声。  

张嵲　喜晴  
阳春今已归，孟夏饶草莽。  
积雨树阴成，新晴渚蒲长。  
前山涧水喧，隔竹黄鹂响。  
一径度乔林，涓流会心赏。  
野静閴无人，萧条成独往。  

张嵲　喜晴  
一春黄雾暗，今旦天始清。  
林姿明积雨，水色澹初晴。  
好鸟关关啭，新泉决决鸣。  
前山有佳色，聊以驻幽情。  

张嵲　喜雪  
澒洞四山没，万籁无遗声。  
群飞喜凌乱。遍积爱宽平。  
呈姿碧树立，照影方池清。  
出户延幽意，斋心谢群灵。  
幸有丰年望，初无丝竹情。  
取乐付诸少，焚香观道经。  
何事冲寒久，微吟诗句成。  

张嵲　喜雨行  
岁星运行至荒落，鹑尾初占建魁杓。  
大旱金石皆流烁，旱魃何知恣为虐。  
大田多稼三百廛，尽是农夫耦十千。  
一朝焦枯如束管，赤地百里焚则烟。  
官长视民如视子，常恐岁饥为殣死。  
并走群望严神祀，却盖斥肩昭勤止。  
至诚果能格明神，明神为公诉苍昮。  
苍昮油然兴浓云，浓云郁兴雨如霖。  
农家不伞走沟遂，抖擞偃禾有生意。  
诘朝犯晓细□□，缕缕青黄交颖穗。  
农人以手加额头，使我不死赖宋侯。  
白老垂髫声呦呦，优游咸歌脱穷愁。  
陵山攒空插苍玉，舒水拖绢浸寒绿。  
山高水长岁月续，德我宋侯歌不足。  

张嵲　喜张丞相破湖贼  
遥欣丞相受降时，湖外欢声入鼓鼙。  
十万水军归禁旅，二千里地反锄犁。  
弄兵无复潢池内，弃甲应同熊耳齐。  
从此上流无犬吠，好营亭障接京西。  

张嵲　戏呈觉老  
投晓过书斋，风门自闭开。  
云容疑水墨，雪意吝琼瑰。  
笔冷吟呵冻，炉寒坐画灰。  
何如毡帐下，低唱两三杯。  

张嵲　戏书寄夏致宏  
萧何转漕关中日，绮季逍遥商岭时。  
世乱或为舟楫用，时平自可帝王师。  
试问升车驱驷马，如何踞石茹三芝。  
荒山岁暮云烟冷，西望长吟独尔思。  

张嵲　峡中晚春  
临水桃花已乱飞，向人浑似诉离披。  
溟濛细雨春风暴，还是青林生叶时。  

张嵲　下马桥  
悠悠望深松，置马长路侧。  
岂为服誓言，良以尊旧德。  

张嵲　夏养真父挽词  
四十青春鬓未皤，翻如槁谢叶徉柯。  
亲闱有彩今难戏，客馆无鱼尚有歌。  
遗爱偏存梅渚畔，新茔空占阖山阿。  
素车不得亲觞酹，别望含悲独奈何。  

张嵲　夏致宏方城道中以诗见寄避地穷山秋雨仍作因次其韵  
柴门直面排青壁，山木凋霜疏寂历。  
西风吹雨众山昏，声落茅檐断还滴。  
每读离骚伤远游，一为迁客又经秋。  
四时代谢不停轨，澂江万古长悠悠。  
丹枫蕙叶照岩壑，物态故欲增繁忧。  
诗成满岫湿烟起，寸心折尽空搔头。  

张嵲　小雪作  
霜风一夜落寒林，莽苍云烟结岁阴。  
把镜渐无勋业念，爱山唯驻隐沦心。  
冰花散落衡门静，黄叶飘零一迳深。  
世乱身穷无可奈，强将悲慨事微吟。  

张嵲　晓登灵梵寺阁二首  
晨气雾露除，初日照高阁。  
青山偪岁昏，碧树霜余落。  
俯涧爱鸣泉，临郊美华薄。  
幽情歨自欣，乡念频成愕。  
且寄当日闲，无论今与昨。  

张嵲　晓登灵梵寺阁二首  
晨登高望阁，爱此经檐日。  
稍观宿雾捲，坐见前山出。  
望岫喜林疏，闻泉令竹密。  
与世若相忘，怀人如有失。  
聊此寄晨昏，惭无经世术。  

张嵲　心老得法天柱修静能道黄龙会中诸耆旧及他宗派知名士辛酉秋应供兹  
经年于此忍朝饥，又见秋山草木腓。  
满口阳春无和者，却将锡杖向空飞。  

张嵲　心老得法天柱修静能道黄龙会中诸耆旧及他宗派知名士辛酉秋应供兹  
道人别我焦山去，拟卜穹岩毕暮年。  
帆来帆去澄江阔，我亦心驰落照前。  

张嵲　心老得法天柱修静能道黄龙会中诸耆旧及他宗派知名士辛酉秋应供兹  
口如布谷本无语，身似虚空何所还。  
观音岩迥出云雨，好住幽窗望小山。  

张嵲　辛酉二月十六日出暗门循城如北关登舟二首  
春水悠悠绕废台，竹舆幽辄转城隈。  
路人不解知逐客，谓是寻春湖上来。  

张嵲　辛酉二月十六日出暗门循城如北关登舟二首  
城国排云锁病身，岂知城外物华新。  
非缘放逐循墙去，不见西湖万顷春。  

张嵲　新春  
人生一世竟何哉，老去万缘如死灰。  
爱惜分阴成底用，不如恶梦早醒来。  

张嵲　新春偶书寄致宏  
二年憔悴向庸城，又见椒花倏自惊。  
孤客殊方怀土意，故人绝塞未归情。  
此生竟被儒冠误，他日终图后世名。  
平野春来堪细履，何时与子杖藜行。  

张嵲　新春有感  
萧萧筱簜拥荒冈，却忆江皋草色长。  
暖景暄风似春日，黄茅白苇是殊方。  
孤村默默无谁语，万事悠悠有底忙。  
独立寺门归鸟尽，重山复岭又苍苍。  

张嵲　信美亭二首  
北眺逼山樊，南瞻近津浒。  
登兹一消忧，信美仍吾土。  

张嵲　信美亭二首  
蹑屐上危岑，策杖临孤屿。  
来往自忘疲，於此时延伫。  

张嵲　兴州道中遇雨  
非干秋色苦，客意自萧条。  
谷口玄云恶，关门白露高。  
泥涂连远驿，寒雨暗长郊。  
谁念征衣薄，西风方怒号。  

张嵲　兴州看月上  
城下沧波去不停，城头吹角作边声。  
去年此夜深闺月，今向兴州山上明。  

张嵲　行建溪上见拏舟上水者怆然伤怀  
何人刺船上寒水，却忆避地微江时。  
惊涛澎湃慈亲惧，鼓棹纷纭稚子嬉。  
漫漫平沙烟上早，溟溟簧竹月生迟。  
感旧将为仰天哭，恐惊行路只成诗。  

张嵲　行建溪上是晚同宿小桥感怀书事  
上庸乱石满微水，建平孤屿横中流。  
惊涛穹隆旋云绕，经过亲见客沉舟。  
建溪物色两相似，使我恻賏悲西州。  
闽中穷腊春欲动，陈莇已见新萌抽。  
十寻岭树森翠葆，百尺瀑泉垂素虬。  
已遭霜露感人意，况复梅花欺客愁。  
沙村叫渡日色晚，野店投宿林灯幽。  
语言不通费辨数，逆旅主人才见留。  
十年敌骑遍寰海，北客走到天南陬。  
天高地迥岂不广，南来北去皆离忧。  
传闻敌骑又深入，旃毳欲临瓜步洲。  
吁嗟华夏半为鬼，干戈喋血冲斗牛。  
天公亦宜小解事，号令一使灾祸瘳。  
刜除欃枪殪旬始，弯弓一矢摧旄头。  
擢寇之筋洒寇血，永使万国无戈矛。  
山清海晏氛祲息，地陃天开宗社休。  
黄屋却临天北极，紫坛复在郊南丘。  
千官济济奉宸扆，万姓蠢蠢蒙皇猷。  
六营健儿易驱使，四海黎庶依田畴。  
老夫渐得反闾里，汛扫坟墓栽松楸。  
洗耳不闻兵革事，毕命邱樊何怨尤。  
愿言只恐未成遂，作客蹉跎霜鬓秋。  

张嵲　醒心泉  
幽泉清见石，停停映山树。  
风定绝漪澜，雨余多沮洳。  
适谐尘外心，时来澹吾虑。  
灵窦几年开，何由讯源委。  
泉上木阴稠，交柯存清泚。  
忆昔游杏山，蒙泉政如此。  

张嵲　雪晴  
阳崖被积雪，照水自光辉。  
乘暖时时堕，偏怜映日飞。  
经行嗟境胜，去去与心违。  
居者讵知此，日高犹掩扉。  

张嵲　雪晴  
鸟乌声乐作初晴，日到寒窗气象新。  
天接琼瑶三万顷，树明组练五千人。  
已从炎海生阴戾，更与神皋洗战尘。  
曾侍紫宸知帝力，隆兴借与万家春。  

张嵲　雪中泛汉水观捕鱼  
既游天汉地，复泛清汉流。  
我本襄汉人，对酒集百忧。  
是时云气昏，雪片迷汀洲。  
沉沉百丈潭，坐看渔子游。  
重裘悯浑脱，得雋怜深投。  
舞空清渚迥，遍积修篁幽。  
山川疑旧里，歌舞迷新游。  
薄暮理归棹，中流任夷犹。  
忽惊在乡社，谁辨阴成楼。  
歨知非旧邦，汍澜涕难收。  

张嵲　唁菊  
中秋是处已扬芳，篱下朝来欲破黄。  
赖得雨荒兼早没，却能应候作重阳。  

张嵲　唁微水  
水畔平沙如积雪，滩心狠石似群牛。  
如何夏日千雷怒，今作寒宵呜咽流。  

张嵲　野竹  
野竹何修修，森然满山麓。  
清溪潄苍根，夜雨滋寒玉。  
干密风岂摇，林深鸟应宿。  
苍山黄叶中，见此歨惊目。  
经行一回首，何用慰羁束。  

张嵲　夜听雨声  
溟溟雨意若丝棼，银竹森森泻夜云。  
忆昔曾行两京道，还如孤驿枕边开。  

张嵲　夜雨  
夜半山雨来，梦觉还复息。  
寥寥檐溜空，时闻断续滴。  

张嵲　夜雨有作  
睡足秋堂夜雨声，天涯此夕叹飘零。  
空阶滴沥肠堪断，更向芭蕉叶上听。  

张嵲　夜坐  
地炉火暖壁灯青，虚阁风惊铎乱鸣。  
门掩上方山月黑，北窗危坐听松声。  

张嵲　夜坐读离骚  
山风飒飒木萧萧，挑尽青灯夜正遥。  
但得诛茅临涧水，长年饮酒咏离骚。  

张嵲　夷陵  
吴蜀相持地，江山真险固。  
昔闻焚夷陵，今兹但遗堵。  
山远欲连天，江宽疑浸树。  
左顾渚宫涂，右眺襄阳路。  
野迥无居人，荒村但豺虎。  
依依念乡井，怆怆悲坟墓。  
月淡江风寒，云深楚山暮。  
伫立小踟蹰，苍苍归鸟去。  

张嵲　沂流入微王峡  
又上微王峡，山寒含翠雾。  
青壁尽侵云，鳞鳞多碧树。  
山深石状古，地僻禽声怒。  
竟日不逢人，茫茫水空注。  

张嵲　忆京山大阳寺  
往岁曾游大阳寺，倚天楼殿碧参差。  
明安庵迥峰蛮古，杨广城高迳路危。  
满壑松声僧定处，一堂秋雨客谈时。  
如今细想经行地，三复遗诗血泪垂。  

张嵲　饮水  
玉池潄液自芳鲜，记得当初病渴年。  
抒井只应供爨用，不须全是凤门泉。  

张嵲　萤火  
徂暑初残夜，飞萤遍曲塘。  
翕张舒焰短，雨注引辉长。  
翻屋星移位，窥帘烬吐光。  
未应弥辇路，聊可映书囊。  
乍与风俱远，偏随雨送凉。  
老夫常作客，看汝鬓毛苍。  

张嵲　永康山  
嵯峨千仞永康山，石路终朝转屈盘。  
政恐乘高伤远目，忽然烟雾锁峰峦。  

张嵲　咏鹤  
昂藏野鹤混群鸡，志在云天失路悲。  
湖海稻粱元未足，虞衡罗网莫轻施。  
独怜铩翮垂寒雨，可念长鸣向晓曦。  
却使君乌惊羽翼，上林能占主人枝。  

张嵲　咏鹤  
{上羽下高}然毛羽净，绰与秋风宜。  
阔步循广庭，伸吭矜羽仪。  
稻粱谋几何，终然遭絷羁。  
岂炫云外标，送为时所縻。  
因知古清士，削迹畏人知。  

张嵲　咏鹤五首  
引吭清噭达天外，何意留连豢养恩。  
我亦久怀区外志，终当乘此羾天门。  

张嵲　咏鹤五首  
非干位置异鸡群，自是昂藏绝世纷。  
若使风标公子见，亦应惭恨不如君。  

张嵲　咏鹤五首  
当年君子成猿鹤，物公谁能不怆神。  
奋翼一归霄汉后，安知不作艾封人。  

张嵲　咏鹤五首  
心期附凤参云驾，岂与凡禽共苑园。  
黄鹄无能犹自免，应缘远去不乘轩。  

张嵲　咏鹤五首  
千年一度复来归，城郭何人识令威。  
当日荣华竟谁是，只应皆作路尘飞。  

张嵲　咏水上双白鸟  
夜雨山水清，朝晖净崖壁。  
飞来双白鸟，未省平生识。  
鴐鹅谢清姿，鸥鸟惭素质。  
低昂信波涛，顾盼矜羽翮。  
鲜明潭光有，错乱浪花白。  
轻舫忽东来，抢飞百余尺。  
复下水中央，相将讵离析。  
稻粱岂深谋，饮啄亦自得。  
空山罗网稀，遂性无惊惕。  
不学西雍鹭，翻飞近人迹。  

张嵲　咏雪得光字  
东皇攜春来，属车载霓裳。  
回风作妙舞，杂佩鸣珠璫。  
千官玉笋班，再拜称瑶觞。  
酒罢各分端，圭琮粲琳琅。  
浩荡涵濡恩，一笑遍八荒。  
尘垢得湔洗，焦枯亦辉光。  
伟哉造化力，天地为翕张。  
功成了不居，杲日天中央。  

张嵲　幽居  
避地依荒谷，衡茅苟自安。  
门前山四塞，不用买峰峦。  

张嵲　游北岩  
寻山轻近境，偶向此中来。  
精舍层岩拥，穹林石路开。  
排云今岁竹，封径几年苔。  
僧老无余事，端居傲劫灰。  

张嵲　游道林寺诗三首  
万畦霜稻臣黄云，小径萦纡接寺门。  
不见高人空像设，更无衲子辩风幡。  
楼观远岫秋增媚，窗枕寒溪夜更喧。  
他日重来瞻近影，一凭香火荐苹蘩。  

张嵲　游道林寺诗三首  
悠扬秋日澹冈陵，系马乔林叩梵扃。  
过雨溪流初瀰瀰，无风竹影自泠泠。  
空余古柏庭前老，依旧寒山户外青。  
惆怅祖师飞锡地，岩阿谁为一镌铭。  

张嵲　游道林寺诗三首  
墟落生烟昼欲昏，乱山行尽到平原。  
雨余叠嶂添新秀，水落寒沙见旧痕。  
古寺有僧栖坏屋，遗斜无主自荒村。  
徘徊欲访当时事，黄叶惊风断客魂。  

张嵲　游道谦庵  
中宵澍雨平明歇，诸岭晴阴各自分。  
偶来共就藜壮坐，时看前山出白云。  

张嵲　游独孤城  
微王旧国云烟古，独氏空城睥睨平。  
故物只应惟石濑，昔人曾此听寒声。  

张嵲　游独孤城下作  
利成山百丈，直下独孤城。  
事往岁月积，长江依旧清。  
昔人经过地，我辈复此行。  
但见竹树稠，石崖如削成。  
乔木晚未凋，青青发余荣。  
天寒远峰澹，日晏长川明。  
时危怀古意，岁暮羁旅情。  
一室寄绝岸，全家托柴荆。  
晨炊饭脱粟，似此田涧氓。  
群盗正猖獗，深居且偷生。  
反念故园日，默默何由平。  

张嵲　游灵岩寺  
吴王避暑地，西施採香路。  
陵谷隅未移，山川尚如故。  
遗宫俱泯灭，轮奂乃僧户。  
梵放想遗转，考槃疑簨簴。  
繁华随化迁，歨若高鸟度。  
忧勤及豫怠，兴隆民倾仆。  
何异貉一丘，同归易晞露。  
平湖际远海，环山莽回互。  
涧草足芳菲，山泉多沮洳。  
昔人经行处，尝会今已屡。  
来者复为谁，将亦遵往步。  
新故更递代，一往复何故。  
日暮钟磬闻，聊将澹吾虑。  

张嵲　游下岩寺先是刘宝学约於此相聚既而先进舟遂失胜业  
时危适远县，卧疴蔽疏篷。  
浮舟难计程，一听水与风。  
今日出江口，划见天边峰。  
维舟邀胜士，杖策凌穹崇。  
绝壁迤崩貀，可验秋涛雄。  
镌崖佛像古，凭虚楼殿工。  
泇泇窗外江，落落阶前松。  
涧响雨滂濞，云生树玲珑。  
揽胜欣远游，抚身悲转蓬。  
忧乐未相偿，林霏生晚容。  
却纵中流棹，回望青莲宫。  
秋晚山萧寂，云散烟空濛。  
舟行转沙尾，微闻林外钟。  
惜哉李膺船，去若孤征鸿。  
晨暮一相失，云峤何年同。  
若纵金门步，永遗尘外踪。  

张嵲　游岳麓寺三首  
平生耳里湘西寺，此日真成叩梵宫。  
地陃晋朝多胜概，人师支遁有高风。  
身游大士毗耶境，目尽湘东返照中。  
佳处未能频驻屣，此行寻胜亦匆匆。  

张嵲　游岳麓寺三首  
杖策松门兴未穷，更过金地雨花中。  
山泉淅沥通幽户，林叶萧森下晚风。  
目极平皋方苍莽，烟深城郭自空濛。  
他年襩被僧房宿，聊与支郎话色空。  

张嵲　游岳麓寺三首  
林壑盘纡松径深，华台暇日暂登临。  
云开楚岫千重出，日落苍梧万里阴。  
贾傅文章仍自昔，武王城郭已非今。  
伤时访古堪流涕，徙倚聊为泽畔吟。  

张嵲　有感  
倾摧汉祚是安昌，只恐狂澜世莫当。  
自古忠言宁尽用，老臣得不戒王章。  

张嵲　有感  
李公白发已如丝，肯惜忠言负主知。  
事大不应回一语，知君不作上官仪。  

张嵲　有感二首  
题卷安西嗟妙迹，翩翩遥想翥龙鸾。  
那知偶落黠奴手，只作葡萄一斗看。  

张嵲　有感二首  
庾翼神明还旧观，蕺山草树见挥毫。  
如今只作葡萄用，惆怅遭离老虏曹。  

张嵲　又次韵四首  
长夏林泉好，还欣觞羽同。  
颠毛愁里白，颧颊醉来红。  
日蹇嗟南国，民离叹北风。  
当涂宁市骏，俗眼竞嘲雄。  

张嵲　又次韵四首  
异世如张贽，深居似敬通。  
致身宁有意，觅句恐无功。  
世事忘言外，群情一笑中。  
诗书犹可咏，吾道未终穷。  

张嵲　又次韵四首  
临流清溽暑，薄暮一尊同。  
林叶风翻白，山梅雨渍红。  
惊魂须楚些，缮性赖真风。  
旧学嗟荒落，新诗识浑雄。  

张嵲　又次韵四首  
篇章虽漫往，悃愊讵能通。  
待子应无恙，临池定有功。  
绮疏群木杪，倒影乱流中。  
何日陪康乐，登临兴未穷。  

张嵲　又次韵五首  
建溪南去自悠悠，溪上愁思逐水流。  
欲寄平安数行字，秋鸿飞不到炎州。  

张嵲　又次韵五首  
离尤南来本无因，阴隲忠嘉自有神。  
敌国犹强谗间露，君王宵旰忆良臣。  

张嵲　又次韵五首  
行尽炎荒路向东，蛮村戍鼓夜逢逢。  
惜无王朔同登望，骑气应须似白虹。  

张嵲　又次韵五首  
行衣叶叶马萧萧，快意宁知归路遥。  
海上尖峰青似染，却从云外望岧峣。  

张嵲　又次韵五首  
心知公及暮春归，犹自思公肠九回。  
门外春流已如黛，行看飞骑过桥来。  

张嵲　予寓居麻子山自入冬以后大小雪凡十余作传闻平地已有春意而兹山偪  
荒山绝顶受春迟，几见冰花散陆离。  
江国疑思唯把酒，云林注目又成诗。  
修篁压路增幽意，初月临空秋素姿。  
宁有扁舟可乘兴，柴门惆怅独移时。  

张嵲　余夫人挽词  
弱岁承苹藻，慈和内政惇。  
辛勤立门户，寿考见曾孙。  
宠秩官封贵，徽音琬琰存。  
新阡卜何许，当可万家屯。  

张嵲　余所寓僧舍蜂简忽散去仅留其半僧云分蜂时每如此寻复追求再得之賏  
每逢晴日竞飞翻，忽为群居负责言。  
甘美日充辞豢养，蟠藏岁久念腾骞。  
趋衙乍觉朋曹少，分邑疑因支庶繁。  
莫使无情同燕雀，阶除得食语喧喧。  

张嵲　余於今年二月初一日夜梦中与刘彦礼兄弟水边饮酒赋诗曾记所作元八  
梦里相逢竟是非，人生皆梦亦何疑。  
花边置酒行杯速，石上听泉得句迟。  
千里幸能申阔积，一欢何必是前期。  
谛观石火光中事，虑不长於未觉时。  

张嵲　余於六月初三日泛舟至奇石洞留题洞中一首  
世人应未到，若士或曾游。  
岸隔千峰秀，门临万濑愁。  
蝩旌疑可迟，丹洞拟深投。  
归去夸尘侣，城闉鹤暂留。  

张嵲　与陈去非夏致宏孙信道游南涧同赋四首  
策杖南涧边，菖蒲如绿发。  
石乱水流分，山空鸟声歇。  

张嵲　与陈去非夏致宏孙信道游南涧同赋四首  
山桃深复浅，乱发傍幽岩。  
无人慰寂寞，晴日自毵毵。  

张嵲　与陈去非夏致宏孙信道游南涧同赋四首  
共坐石上苔，坐久溪阴转。  
峰外晚林稠，山腹晴云散。  

张嵲　与陈去非夏致宏孙信道游南涧同赋四首  
三日山中游，溪山未全究。  
却羡畲田人，春晴斸烟岫。  

张嵲　与孙太冲游湖上寺  
作客岁月久，新春生白须。  
淹留竟何为，闭户犹繙书。  
今朝天气佳，逍遥步城隅。  
初旭野尚晦，青草含露濡。  
好风如有期，微漪满平湖。  
白日照原野，青山开画图。  
晴林峰外稠，坏塔烟中孤。  
山坳见修竹，游步得僧居。  
地偏兰茝芳，气暖夭桃舒。  
何年深宫姬，藁葬依浮图。  
一往随化迁，岂复平阳车。  
顾之三叹息，不饮定何如。  

张嵲　与赵智叔巏弟泛舟回灯下  
西风今日寒，细雨湿青嶂。  
微江水渌波，大石牵舟上。  
岸菊犹未芳，山木先后黄。  
满滩圆石净，两岸鸣寒蟩。  
回舟暮色集，飒飒雨声急。  
爱此云林幽，未信衣巾湿。  
初为山水游，藉以驱离忧。  
及此赏心尽，翻兹羁客愁。  
来归向蓬茅，树黑风萧萧。  
背壁青灯暗，山空夜寂寥。  

张嵲　雨  
冥冥云出溪，浩浩风薄木。  
湿烟驱不散，映岫森雨足。  
场功既云毕，麦陇望已绿。  
矧予无一事，屏处谢追逐。  
霜空晴固佳，雨暗亦所欲。  
悠悠老大心，万事付所属。  
独敢私言润，活尽新栽竹。  

张嵲　雨后  
一雨稻畦春水足，苦遭鸣蝈故相喧。  
不妨信马东城路，行看林花落古原。  

张嵲　雨后怆然有感  
腾腾醉里十年事，睒睒窗前半夜灯。  
老去自堪愁作伴，雨声何用更凭陵。  

张嵲　雨后望云  
岁序属残腊，云容先发春。  
氛氲迎近壑，乱鬈霭遥津。  
暮色含微雨，林滋被细筠。  
忧居时物变，有泪洒苍昮。  

张嵲　雨霁出郊外  
时雨当夜来，出郭喜新霁。  
伫立望四郊，春容卉无际。  
群山隔大江，苍岩澹相对。  
轻风生水波，微露滋花气。  
缘津柳已暗，忽悟清明至。  
融怡岁序同，俯仰山河异。  
逢时思坟墓，拜扫十年废。  
闻有故童仆，壶餐酹荒隧。  
新阡固已远，龙輴尚天外。  
已深濡露悲，更下孤臣泪。  

张嵲　雨霁独夜  
繁星凝夜气，黑月惟西山。  
一室空林迥，逾知天地宽。  
叶乾风有韵，石乱水多湍。  
独坐澄诸念，忧来信有端。  

张嵲　雨中感怀  
西风摇落叶声悲，避乱荒山万绪迷。  
一室漂摇任寒雨，百年昏晓信鸣鸡。  
清霜已染千枫树，杀气应随万马蹄。  
黄屋秋来定何许，孤臣安敢恨羁栖。  

张嵲　雨中听邻家侍儿歌  
客恨如酲何日醒，满空烟雨昼冥冥。  
垂帘竟日无余事，隔叶流莺独坐听。  

张嵲　欲雪  
欲雪未雪天紆糊，冻行沙尾鷌鸹呼。  
北风刮耳立不住，更骑钝马穿枯芦。  
两生怜我意不舒，江头三日占樯乌。  
高堂明朝置安舆，买羊沽酒偿勤劬。  

张嵲　欲雨  
案上文书任作堆，病无心力更翻开。  
前陂万顷平如砥，挂上西窗看雨来。  

张嵲　寓居  
未有扬雄宅一区，已惊短发似卢蒲。  
家贫粥饭随鱼鼓，地远宾从只鸟乌。  
已罢书空为咄咄，犹思快耳作呜呜。  
衰残政值中兴日，聊得安闲卧五湖。  

张嵲　寓居  
是处为家得，斯居亦漫成。  
西斋便静密，小阁更深明。  
送老一床足，遗形百虑轻。  
傍人讶幽僻，端可寄余生。  

张嵲　元日  
摧颓那觉是华年，城郭衣冠竞彩鲜。  
寒雨连天无事出，卧听檐溜似山泉。  

张嵲　约人泛舟  
前旬小雨飞廉纤，今旬夜雨声满檐。  
高原草青花欲消，幽人意与春萧条。  
四山不复见桃李，开到梨花春有几。  
似闻城下野水生，正好浮舟烟雨里。  

张嵲　月下观海棠  
澄空流华月，列炬林梢缀。  
从焰烁明霞，红曛花似醉。  
流连陶嘉月，共惜春风驶。  
预叹他日来，余红纷满地。  

张嵲　杂兴  
疏园两树杏，风雨夜离披。  
离披君莫恨，结子还并枝。  
犹胜西涧水，一去杳无期。  
静坐观物理，令人添鬓丝。  

张嵲　再次前韵六首  
曩日不缘逃暑空，今朝端为採春来。  
梅花落去香逾烈，去去还应首重回。  

张嵲　再次前韵六首  
若认诸空犹是妄，莫言众有便非真。  
今朝试遣木居士，问取头陀庵里人。  

张嵲　再次前韵六首  
斋国馈时堪出走，东山携处未生憎。  
道人莫谓全无念，行乐须知此日曾。  

张嵲　再次前韵六首  
乱蕊晚迎晴日暗，疏枝迥映暮山长。  
萧然一榻安禅夜，细雨轻风为发香。  

张嵲　再次前韵六首  
野泉决决贯城来，红紫商量次第开。  
尚想梅横却月观，遥知云雨暗阳台。  

张嵲　再次前韵六首  
晴空杳杳冥鸿远，阿阁沉沉社燕回。  
酬酢风光堪一醉，却虞蜂蝶浪打猜。  

张嵲　再次韵寄朱希真二首  
一舍徒相望，书来只细行。  
野梅行欲尽，幽兴讵能忘。  
老去尤耽句，春来更忆乡。  
看看过寒食，北望一霑裳。  

张嵲　再次韵寄朱希真二首  
初喜花明炬，还愁柳堕绵。  
时须杯里物，聊费杖头钱。  
天上足官府，人间有地仙。  
却惭营道嬾，浑似逆风船。  

张嵲　再到竹山  
衰草连云鸦乱飞，荒城寂历澹寒曦。  
屋庐烧尽民居少，只有青山似昔时。  

张嵲　再经蒲溪往年避地处  
淹流既失策，贼至甘远屏。  
往岁忆曾游，迳路犹可省。  
今来冬向除，昔至夏方永。  
山寒竹树疏，岁阴云雾冷。  
破屋今已无，荒筠蔓枯颖。  
昔人安在哉，经过涕垂领。  

张嵲　早发竹山二首  
天外峰蛮排木杪，江边石气动云根。  
凭谁为谢东流水，好送寒声入故园。  

张嵲　早发竹山二首  
去水汤汤萦屿转，前山恰恰与云平。  
仆夫应怪微吟苦，宁诚江头送目情。  

张嵲　早行  
平湖望不极，天垂作周遭。  
今朝春风暴，涟漪生微涛。  
高杨明远村，黄花点青皋。  
可验去人远，乌鸢低作巢。  
老年无戏事，即此当游遨。  
浮舟不知远，但觉白日高。  
烟中何处寺，孤塔冠山椒。  

张嵲　赠笔工  
顾兔霜余毫健如，銛锥妙手应时胥。  
临池自愧无功用，欲借僧房柿叶书。  

张嵲　赠别  
艾杼灭浇殪，方召平夷蛮。  
夏书纪少康，小雅咏周宣。  
茂烈盖当代，休声垂亿年。  
君臣今望之，犹若神人然。  
皇天昔降乱，国步多艰辛。  
海宇政摇荡，封疆托大臣。  
召昮歌卒章，三复徒怆神。  
寇攘有厚赏，山林多贱贫。  
小夫矜宠秩，持以傲寒士。  
达人每大观，讵肯屈其志。  
从人畏损名，不从斯逆耳。  
肮脏每不容，委随多猣死。  
孔明佐玄德，君臣称鱼水。  
田祖辅本初，愎谏昧良图。  
蜀成鼎足势，卧龙名益都。  
袁丧官渡师，二臣随见屠。  
女萝依青松，蔹蔓相绵延。  
岁暮饶雪霜，枝干犹萦缠。  
蔓草生毁垣，逢时亦芊芊。  
积雨毁垣坠，茹颖亦以乾。  
婉婉我良友，才具宜佐时。  
果敢无与前，议论有余资。  
功名可立致，要当慎其为。  
吴橘北化橙，良玉贵不缁。  
行矣保令图，怀哉丝路悲。  

张嵲　赠陈符宝去非  
大雅久不作，此风日萧条。  
纷纷世上见，啁啾乱鸣蜩。  
唯公妙句法，字字陵风骚。  
如鼓清庙弦，听者无淫滔。  
癯瘦藏具美，和平蓄余豪。  
思苦理自寄，志深言益高。  
顾我吟风苦，知公心力劳。  
世无杜陵老，谁知何水曹。  
柳韦傥可作，论诗应定交。  

张嵲　赠何子应侍儿二首  
何郎当日在房州，曾见梅花倚郡楼。  
赋罢凌风人已朽，后来白尽几人头。  

张嵲　赠何子应侍儿二首  
忆见红茵起袜尘，十年相遇浙河津。  
殷勤怪我凋双鬓，不似花枝却耐春。  

张嵲　赠黄子真  
江汉知名士，石城黄子真。  
殷勤能过我，坎壈叹斯人。  
此去仍为客，舟行任过春。  
无资振游旧，怀抱不能伸。  

张嵲　赠黄子真  
再来居槜李，又枉故人车。  
故人固是客，我居岂吾庐。  
共在天之涯，犹如水中凫。  
细话汉傍事，想见江纡余。  
死者不可作，生者多离居。  
无轻今日别，与子皆白须。  
临分尚何言，早寄江阴书。  

张嵲　赠黄子真  
再作醉李客，四年两相从。  
当时江头树，又暗行李中。  
嗟君事业诚有余，十年客路常崎岖。  
只应未识今杰士，怀刺度谒刘南徐。  

张嵲　赠江司令朝宗  
投老叨恩得一州，平生江令始从游。  
挥毫坐上夸新句，岸帻罇前傲早秋。  
幸有高情能命驾，宁能十日为吾留。  
诗成苦被黄花恼，急送兵厨与破愁。  

张嵲　赠南回了丰上人三首  
遍参初自浙江回，梵刹金铺始奂开。  
袖手却来岩下住，萧然一迳长莓苔。  

张嵲　赠南回了丰上人三首  
连阶澹澹方江水，拥槛煌煌百日花。  
遥想老丰秋雨夜，跏趺刎坐听鸣蛙。  

张嵲　赠南回了丰上人三首  
双颊朱丹雪染眉，终朝一饭便无为。  
庭前柏是初年种，今见森森合抱时。  

张嵲　赠僧  
片云一去几时回，好在江心碧玉堆。  
他时倘记珍台客，默坐犹能遣化来。  

张嵲　赠翁法师二首  
松水为资万事轻，萧然一室寄余生。  
营君回去来相过，可见高人世外情。  

张嵲　赠翁法师二首  
病余薄柳惧先秋，妄想仙人十二楼。  
好在名山煮白石，他年因子问丹丘。  

张嵲　赠无方叔  
吾叔超世士，笔力回狂澜。  
作诗到合处，未谢春草篇。  
罢官守环堵，冷屋风萧然。  
操尚非矫世，静退真所安。  
慷慨引濁醪，俛默窥尘编。  
冥搜得新语，自喜欲忘年。  
常言毕婚嫁，归老汉水边。  
此意有真趣，勿为儿辈言。  

张嵲　赠相僧杨懒散  
野鹤本长生，孤云无定意。  
托迹虽世间，游心乃尘外。  
请问绛人年，曾观柏寝器。  
微言洞倚伏，妙中惊人世。  
往夏识方瞳，今春分别袂。  
飞帆烟雨外，驻锡云林际。  
逸兴轻远游，滞念牵离思。  
后夜听钟鸣，应有寒山寺。  

张嵲　赠相僧杨嬾散  
邂逅湖傍寺，翻然还语离。  
春风飞锡远，暮雨渡杯迟。  
渺渺孤云意，翩翩野鹤姿。  
百年堪几别，何处重相期。  

张嵲　赠羽人二首  
逌然谁识坐忘心，拥褐无言闭息深。  
庭竹自摇人语寂，终朝相对只胎禽。  

张嵲　赠羽人二首  
清晨叩齿诵黄庭，绛阙珠宫会众灵。  
斋罢药炉深炷火，戏攀庭树作熊经。  

张嵲　赠赵端  
残方岁已晏，层阴万里生。  
何如苦寒际，子有关陕行。  
风烟正浩荡，夜雨吹成冰。  
时危壮士志，日暮游客情。  
感子请别意，令我肚胆倾。  
告之以尽言，念子远徂征。  
聊代绕朝策，勉旃图令名。  

张嵲　赠赵公旦  
少年意气隘九州，远别不为儿女愁。  
只今摧颓落异县，跬步信宿生离忧。  
况今送子又千里，使我别绪何能休。  
忆昔石城初识面，两髦紒帻君才收。  
余方弱冠事科举，竝辔共适东西州。  
春风寻胜襄傍寺，夜月复登临汉楼。  
凤林花开无远近，渔梁柳暗迷汀洲。  
荆门至陋不足数，杏山百丈清泉幽。  
径遇物色尽可记，至今夜梦当时游。  
从兹一别星再终，相望不啻马牛风。  
临安相见各惊叹，君非丁壮予老翁。  
长离更挟鵷雏至，射策同攀郄诜桂。  
上书不肯干相公，頫首甘为州县吏。  
故人义重非时俗，三程过我荒村寺。  
欢言不觉春夜阑，破月已上前林端。  
一杯相属且自适，莫话旧游成慨叹。  
闻君早有求田约，四方宁有襄阳乐。  
时平我则径西归，远追高士鹿门期。  

张嵲　斋祠湖上作  
还山映平湖，未厌伤极目。  
篮舆值初晴，步步转湖曲。  
宿雾郁乔林，寒曦煦穹谷。  
废刹今几时，浮图在山腹。  
村荒樵牧多，岁晚稉稻熟。  
曲岸倒菰蒲，回潭聚凫鹜。  
前瞻岚岭分，右顾缘原绿。  
游眺暂萧疏，沉吟反羁束。  
斋祠奉简书，尸素惭微禄。  
日暮闻幽禽，眷此林下宿。  

张嵲　翟方进  
相君事郡当少时，见谓迟钝遭谩欺。  
一从蔡叟问所适，羇游万里来京师。  
从冯老姥织屦卖，学问声名从此大。  
胡常初毁更见誉，一日超升登掾宰。  
男儿立身要自励，旬岁连摧两司隶。  
薛公视遇不敢轻，果见登迁居相位。  
徒知得意快恩雠，峻文未肯持平例。  
九卿先达故郡归，红阳贵倨犹夺气。  
忽闻当坐定陵事，惭惧乞骸更见慰。  
深穷党友图自安，十有九人同免官。  
得君万事无不可，解使众丑成妖娴。  
一朝天文示变异，李寻奏记翩然至。  
养牛尊酒天上来，万岁之期何可避。  
使人致命忽驰去，半道尚书言物故。  
十年宠贵一日空，徒见缟衣蒙槛柱。  
谁云盖棺事则已，下流众怨何能止。  
芋魁饭豆亦云足，至今鸿隙歌鸿鹄。  

张嵲　张文潜作淮阴侯诗有平生萧相真知己何事还同女子谋句因为萧相代答  
当日追亡如不及，岂於今日故相图。  
身如累卵君知否，方买民田俗自汙。  

张嵲　掌口寺寮闻杜鹃  
青林雨湿烟濛濛，杜鹃含冤号晚风。  
雨转萧萧声转急，不堪闻在乱离中。  

张嵲　赵表之送梅并诗次韵四首  
绿蓓繁时春欲暗，晓霜浓处信初来。  
今朝消息南枝露，知是微阳九地回。  

张嵲　赵表之送梅并诗次韵四首  
不著名身与句身，迥然超过亦无真。  
谁知终日腾腾者，便是当来本分人。  

张嵲　赵表之送梅并诗次韵四首  
都缘老罢无筋力，不是萌心有爱憎。  
他时聊作逢场戏，分谤图知我亦曾。  

张嵲　赵表之送梅并诗次韵四首  
未忘一笑杯盘乐，终爱忘言气味长。  
多惭居士梅花供，举世何人解识香。  

张嵲　枕上闻雪呈赵郭二公  
上瑞来宁玉座忧，夜声先到竹窗幽。  
饥肠已作来年饱，病眼聊须腊月收。  
高士清贫无敝履，故人狂兴阻扁舟。  
却思清旷江边路，鹑兔成车酒自簄。  

张嵲　至梅堂次韵  
牛衣不暖梦初回，声切严城角弄梅。  
旋理敝裘骖蹇足，披霜得个为公来。  

张嵲　致爽亭二首  
雾豁空江平，楚疏远山出。  
龙溪夜来雨，爽气侵衣湿。  

张嵲　致爽亭二首  
桑枯落洲渚，澄潭渔艇集。  
幽禽忽飞来，斜日水光溢。  

张嵲　中秋四十一弟归自豫章  
老病罢搜句，空对秋月明。  
寂寥天宇迥，惨栗夜气清。  
松门委余照，萧散此闲行。  
归来坐庭除，濁酒聊自倾。  
但喜亲爱会，岂谓赏心并。  
回思故园夜，恻怆独缄情。  

张嵲　忠显刘公挽诗四首  
活人忧国见平生，晚节临危志益明。  
汉仗尘深远宫阙，毡裘风急半公卿。  
千人致诏竟不起，万户封侯却似烹。  
暮晋朝梁真可忍，纷纷蝼蚁尚偷生。  

张嵲　忠显刘公挽诗四首  
祸基媒孽自燕云，抗议如公有几人。  
军旅未闻焉用试，豺狼不噬岂宜亲。  
求鱼缘木谩蠹国，曲突徙薪翻殒身。  
才大言深古难用，忠良千载恨常新。  

张嵲　忠显刘公挽诗四首  
自从玉帛交殊域，一见寒盟为隐忧。  
乱相方虞邻国难，庙堂谁听徙薪谋。  
义和杞殖仍忠壮，识比申胥不怨尤。  
松柏萧萧九原路，高名常共建溪流。  

张嵲　忠显刘公挽诗四首  
抗论中朝犹在耳，鸣弓仇敌已临城。  
王都竟失金汤固，朝士方贪雀鼠生。  
慷慨一朝先奋节，华戎终占共知名。  
可惜千官臣伪后，萧萧华发尽垂缨。  

张嵲　种木芙蓉  
去岁经冬百卉空，今年多种木芙蓉。  
未如蜀国城边望，疑是秋江渡口逢。  
定乏雄蜂来慰藉，应与进菊伴丰容。  
敢同出水方新句，空自长吟负老松。  

张嵲　种松二首  
寿张种漆将为器，假用终能及里闾。  
我植青松期偃盖，苍然相对雪霜余。  

张嵲　种松二首  
纷纷群木望秋零，独喜新松五鬣音。  
他年城郭人非旧，我始携锄斸茯苓。  

张嵲　种植诗  
魏塘草树环佛宫，两春不识花白红。  
但有柳絮迷晴空，今年始种木芙蓉。  
间以寒菊助丰容，新栽黄葵已蒙茸。  
坐待泬寥秋色浓，鞠衣仙人来御风。  
似闻芍药富红紫，愿分余波作春事，  
要令睡眼迷缃绮。勿言滞客无几求，  
将致来禽及青李。  

张嵲　种竹  
屏居倦幽独，出门无所适。  
种竹满前庭，坐玩凌寒色。  
森森密阴净，竦竦条干直。  
晴日借景光，霜风时荡析。  
自我来此居，三见岁华易。  
小孙渐成童，长杨忆初植。  
杂花亦纷然，似欲娱閴寂。  
世虑久已忘，况乃头半白。  
旧乡丧乱后，城郭满荆棘。  
藉使能北归，亦不异作客。  
独怀首丘念，未易忘日夕。  
读书计诚谬，习静理何益。  
万事鸟过空，何处留遗迹。  
世故漫酬酢，迢遥混今昔。  

张嵲　仲冬冬至后  
仲冬冬至后，春从九地回。  
去年逢春在此寺，今年复向此寺逢。  
春来春去无复见花草，但有东风刮地如惊雷。  
人生七十能几时，四度逢春只在斯。  
祠官不复更递代，直若仓庾氏，  
久任无年期。大农赋禄随官品，  
丰俭由来皆有分。空尽天年在世间，  
饥饱死生皆不问。癃老非才固应尔，  
豪俊当年亦为此。谓非贬谪实累囚，  
谓是归田犹禄仕。忆昔汉唐与本朝，  
咸有自新及起废。如今岂无大眚及溥天，  
不在他时洒心例。人生如寓年年老，  
岁岁彫零人渐少。莫嫌四见魏唐春，  
尚得逢春到华皓。祠官之设自何时，  
闻是元丰宰相之所为。欲摈老成皆不用，  
托於优假创斯规。当时弊政出一切，  
岂谓疮疣后世遗。专宠持权事虽巧，  
荣华宁得多时好。君不见金陵零落故相家，  
一如寂寞韶阳庙。  

张嵲　舟泊宜都  
二年峡内厌羁束，此日江湖欣渺茫。  
炯炯晴鸥明晚色，悠悠残日动波光。  
远眸尽处即他境，叠嶂痕边仍旧乡。  
自是望乡须泪落，不缘风树使心伤。  

张嵲　舟行书所见  
津木始凋霜，溪梅已飘素。  
河山自殊方，景物宛如故。  
悠悠川陆行，日日年华度。  
迁客未停舟，江烟欲成暮。  

张嵲　舟中独夜  
泊舟依聚落，水色澹余辉。  
红树满秋山，夕烟上霏微。  
稍观渔火明，渐见行人稀。  
孤客畏遥夜，况乃穷秋时。  
疏篷见天星，朔风左右吹。  
重衾不能暖，展转枕屡移。  
怀归意恋恋，感旧心悽悽。  
骤使百虑集，起坐复搘颐。  
人生谅我牵，吁嗟竟何为。  

张嵲　舟中感怀  
故园此去浑如客，异县而今却是家。  
还日檐楹应着燕，来时杨柳未藏鸦。  
孤舟泛泛春江阔，去鸟飞飞岸横斜。  
却忆当年南下日，伤心泣尽日昏华。  

张嵲　舟中即事  
西来一櫂任委蛇，春日惟憎两露悲。  
故国佳辰逢禁火，水乡农事见扶犁。  
年华只解凋容鬓，花鸟何曾管乱离。  
目极伤心谁告语，含毫独赋远游诗。  

张嵲　舟中赠鲜于孝叔  
六年相见倍相亲，欲话离忧恐怆神。  
莫惜维舟连夜语，三巴雅旧更无人。  

张嵲　周参谋以诗催再游末章戏赋二首  
九十日春晴几日，得堪行处便须行。  
官因局冷常多暇，眼到花开亦暂明。  
当信光阴如过隙，莫教风雨暗长檠。  
乘阳不碍游人路，定看花骢正勒鸣。  

张嵲　周参谋以诗催再游末章戏赋二首  
竞说杨枝倾上国，乐天题品付歌行。  
但同学语雏莺小，未见回眸剪水明。  
席舍主人能顾曲，晓来妆烛想销檠。  
海棠何必寻龙井，愿听周诗赋鹿鸣。  

张嵲　竹山道中  
青山忽断开平陆，鸡犬人烟太古风。  
野老诛茅宁有意，一生身在翠微中。  

张嵲　自悼  
银山卷浪万雷鸣，渚水诸滩险永清。  
平日垂堂犹自戒，年来轻作二江行。  

张嵲　自房州归掌口闻杜鹃时杜鹃花盛开  
乱中一任青春去，只有闲愁和鬓华。  
日暮风吹古原树，杜鹃啼遍满林花。  

张嵲　自礼贤还鹅湖望山顶飞流有作二首  
农夫秧稻满畦水，行客跨骡无树陂。  
热风吹面日方午，忽见绿岩冰柱垂。  

张嵲　自礼贤还鹅湖望山顶飞流有作二首  
夹日赤云方变火，行人渴肺欲生尘。  
飞流百丈垂虹冷，愧尔山中宴坐人。  

张嵲　自铅山如鹅湖  
长松十里晓冥冥，行尽松林到法城。  
悄悄虚廊无客语，阴阴众绿有莺声。  
新荷万点土花碧，白鹭一行春雪轻。  
麦秀渐渐桑叶暗，恥然如在故园行。  

张嵲　自顺阳至均房道五首用陈符宝去非韵  
行客路正远，曦驭已西驰。  
霜风吹草树，眇眇连荒陂。  
如何羁旅怀，更值摇落时。  
四序歨已晚，我生可无衰。  
尚纡使吏袍，久负南山期。  
吾庐岂固好，此身自安之。  
胡为终岁别，使我心怕悲。  
故园松菊荒，静计勿差池。  
桑柘共平陆，过桥野色分。  
冬序日向深，冒山多薄云。  
惊飚入长林，黄叶久纷纷。  
山前人有家，鸡犬时一闻。  

张嵲　自顺阳至均房道五首用陈符宝去非韵  
我行均阳道，冈阜如鲜驼。  
涧石既齿齿，寒山亦峨峨。  
乔林木叶尽，仰见鹤鹳窠。  
风景固不殊，举目异山河。  
我生虽尚壮，百虑纷已多。  
只今且如此，后日当奈何。  
细较平生中，忧乐恒相摩。  
悲吟谁复听，日暮越前坡。  

张嵲　自顺阳至均房道五首用陈符宝去非韵  
行客日暮时，愁闻萧条风。  
云山当我前，适与清兴同。  
夕涧生白烟，蒸空自溟濛。  
林壑岂不佳，陟降烦奴僮。  
径侧有黄花，凄疏隐珍丛。  
我欲採落英，恨无圣贤中。  
徘徊恋幽意，欲住兴来穷。  
山深月正黑，投驿尚匆匆。  

张嵲　自顺阳至均房道五首用陈符宝去非韵  
蓐食带残月，驱仆事西奔。  
烟尘犹未息，去住敢轻论。  
道古留余险，溪寒减涨痕。  
鸣桴闻远驿，吠犬应前村。  
境绝增诗兴，山深畏客魂。  
吾生久已定，漂转任乾坤。  

张嵲　自竹山归酂上坟  
晨曦出没雾交流，独唤江船立渡头。  
岚光映县居民丽，红叶漫山客意愁。  
溪云欲作今朝雨，崖菊犹含旧岁秋。  
此日还归追曩事，孤生泪尽黑貂裘。  

张嵲　邹德久挽词二首  
万里南来日，惟君意最亲。  
浑如相识旧，殊异白头新。  
一别遽千古，九衢空万人。  
道乡虽有子，不使继清尘。  

张嵲　邹德久挽词二首  
才具称要腹，奋然吞八荒。  
相期终用世，谁料只为郎。  
地下修文久，人间逝水长。  
平湖游览处，山色旧苍苍。  

张鹏飞　句  
苍天定俾期颐寿，会看芸书聘五吏。  

张朴　东岭旋憩亭  
祖道东关外，于今已十年。  
未知何日是，还向此亭旋。  
鸟语云根落，桃花岭上妍。  
深惭频作客，乡国眼空悬。  

张朴　木笔花  
亭亭花一树，乍发小东墙。  
碧管描春色，丹锋点化工。  
凝窗时染翰，弄影日书空。  
莫问龙蛇事，临池兴不穷。  

张祁　白水桥断碑  
出郭悠悠信马蹄，荒烟衰草不胜悲。  
江南旧事无人记，时有龟趺载断碑。  

张祁　答周邦彦觅茶  
内家新赐密云龙，只到调元六七公。  
赖有空山供小草，犹堪诗老荐春风。  

张祁　答周邦彦觅茶  
仇池诗里识焦坑，风味官焙可抗衡。  
钻余权倖亦及我，十辈遣前公试烹。  

张祁　东关  
山扼平湖蓄不东，地分南北指撝中。  
二关形势千年壮，三国英雄一笑空。  

张祁　渡湘江  
春过潇湘渡，真观八景图。  
云藏岳麓寺，江入洞庭湖。  
晴日花争发，丰年酒易沽。  
长沙十万户，游女似京都。  

张祁　广福寺  
老去丹心在，愁来酒兴深。  
江山遗古意，云水淡秋容。  
落日孤村笛，微风远寺钟。  
平生善知识，却忆妙高峰。  

张祁　句  
伟哉张与乔，忠烈激偏裨。  

张祁　句  
堂成相业思三老，山揖仙风对八公。  

张祁　庐州诗  
平湖阻城南，长淮带城西。  
壮哉金斗势，吴人筑合肥。  
曹瞒狼顾地，苻秦又颠挤。  
六飞驻吴会，重兵镇边陲。  
绍兴丁巳岁，书生绾戎机。  
郦琼劫众叛，度河从为齐。  
艀　黄驱迫际，白刃加扶持。  
在职诸君子，临难节不亏。  
尚书徇国事，既以身死之。  
骂贼语悲壮，摏喉声喔咿。  
呜呼赵使君，忠血溅路歧。  
乔张实大将，横尸枕阶基。  
至今遗部曲，言之皆涕洟。  
法当为请谥，史策垂清规。  
法当为立端，血食安淮圻。  
奈何后之人，邈然弗吾思。  
居官潭潭府，神不芘茅茨。  
冤气与精魄，皇皇何所依。  
所以州宅内，鬼物多怪奇。  
月明廷庑下，仿佛若有窥。  
謦欬闻动息，衣冠俪容仪。  
士民日凋瘵，岳牧婴祸罹。  
一纪八除帅，五丧三哭妻。  
张侯及内子，遍体生疮痍。  
爬搔疼彻骨，脱衣痛粘皮。  
狂氓据听事，夫人凭指挥。  
玉勒要乌马，云鬟追小姬。  
同殂顷刻许，异事今古稀。  
磊落陈阁学，文章李紫微。  
筑城志不遂，起废止於斯。  
杜侯在官日，夜寝鬼来苔。  
拔剑起驱逐，反顾出户帏。  
曰杜三汝福，即有鼓盆悲。  
德章罢郡去，厌厌若行户。  
还家席未暖，凶问忽四驰。  
安道移嘉禾，病骨何尪羸。  
於时秋暑炽，絮帽裹颔颐。  
余龄亦何有，干在神已睽。  
师说达吏治，通材长拊绥。  
东来期月政，简静民甚宜。  
传闻盖棺日，邑里皆号啼。  
近者吴徽阁，鱼轩发灵輀。  
营卒仆公宇，厩驷裹敝帷。  
行路闻若骇，举家惊欲痴。  
昔有邺中守，迥讳姓尉迟。  
后周死国难，英忠未立祠。  
及唐开元日，刺史多艰危。  
居官屡谪死，未至先歔欷。  
仁矣张嘉佑，下车知端倪。  
庙貌严祀典，满考迁京畿。  
兄弟列三戟，金吾有光辉。  
吴竞继为政，神则加冕衣。  
自此守无患，吏书信可推。  
伯有执郑政，汰侈荒於嬉。  
出莽复为乱，羊肆死猖披。  
强魂作淫厉，杀人如取携。  
其后立良止，祭祀在宗枝。  
罪戮彼自取，祸福尚能移。  
旅大所冯厚，子产岂吾欺。  
塞温五种瘧，踸踔一足夔。  
或能为病蹄祟，祈祷烹伏雌。  
况我义烈士，品秩非贱卑。  
刢刢有生气，为神复何疑。  
勺水不酹地，敢望壶与归。  
片瓦不覆顶，敢望题与榱。  
邦君寄民社，此责将任谁。  
既往不足咎，来者犹可追。  
傥依包孝肃，或依皇地只。  
经营数楹屋，丰俭随公私。  
丹青罗像设，香火奉岁时。  
尚书名位重，正寝或可施。  
吕姬徇夫葬，义妇严中闺。  
清贤列两庑，后先分等衰。  
当时同难士，物色不可遗。  
张陈李鲍韩，势必相追随。  
德章病而去，去取更临时。  
尊罍陈俨雅，剑佩光陆离。  
匠事落成日，醮祭蠲州治。  
青词奏上帝，册祝告神知。  
若曰物异趣，人鬼安同栖。  
兹焉卜新宅，再拜迎将归。  
悲笳响萧瑟，风驭行差池。  
穹昮亦异色，道路皆惨悽。  
巍峨文武庙，千载无倾欹。  
使君享安稳，高堂乐融怡。  
岂弟而惠政，吉祥介繁禧。  
遂纡紫泥诏，入侍白玉墀。  
斯民获后福，年谷得禳祈。  
坎坎夜伐鼓，欣欣朝荐牺。  
人神所依赖，时平物不疵。  
中兴天子圣，群公方倚毗。  
明德格幽显，和风被华夷。  
典章粲文治，昭然日月垂。  
卧工靡不报，秩祀当缉熙。  
四聪无壅塞，百揆钦畴咨。  
咨尔淮西吏，不请奚俟为。  
露章画中旨，施行敢稽迟。  
太常定庙额，金榜华标题。  
特书旌死节，大字刻丰碑。  
碑阴有坚石，镌我庐州诗。  

张祁　平沙  
平沙漠漠雁翩翩，两岸菰蒲水拍天。  
小艇得鱼撑月去，一声孤笛破寒烟。  

张祁　题德清教场亭  
浩荡秋光里，扁舟过德清。  
楼台占山影，鹅鸭乱溪声。  
小饮经年别，清歌一邑惊。  
娟娟照人月，还忆谢宣城。  

张祁　题灵仙观  
楼殿起山巅，无尘地自偏。  
松廊暗云雾，粉壁艳神仙。  
名姓藏丹府，衣冠访洞天。  
幼舆丘壑质，定合老松泉。  

张祁　田蕳杂歌  
大麦半枯自浮沉，小麦刺水铺绿针。  
山边老农望麦熟，出门见水放声哭。  
去年涔涔七月雨，秋田不收一粒谷。  
只今米价贵如玉，併日举家才食粥。  
小儿索饭蕳前啼，大儿虽瘦把锄犁。  
晴时和麦耕荒陇，正好下秧无稻种。  

张祁　汪氏别野次韵  
不应无酒钦公荣，且与园花作证明。  
我已闭门为独乐，君能让畔喜双清。  
莫教佛法无多子，却怕诗人太瘦生。  
好是柳丝饶意态，故垂浓绿著嘤嘤。  

张祁　汪氏别野次韵  
芜湖还似鉴湖春，我亦归来贺季真。  
好赋俱陪招隐士，耦耕长似问津人。  
襟怀处处尊前好，花柳番番雨后新。  
谁道只凭诗遣兴，却因雕琢费精神。  

张祁　西岩  
似有楼台处，微闻钟磬声。  
溪横前路绝，人在别峰行。  
天远水云淡，春深花柳明。  
如果解尘鞅，亲和法王城。  

张祁　游钟阜呈同集诸公  
晓出白下门，东山耸孱颜。  
脱身廛市中，办此一日闲。  
西风忽凛冽，秋容著坚顽。  
烟树小摇落，寒云起斓斑。  
但惊节物变，敢辞登陟艰。  
诸峰互崭绝，落势相回环。  
盘固建康城，俨若呵神奸。  
造化钟英灵，尽压东南山。  
厚疑接坤轴，高欲窥帝关。  
太平严梵刹，华屋罗千间。  
向来劫烧灰，旧观初未还。  
象教岂易灭，佛力不可扳。  
风雷运梁栋，斤斧勤输般。  
会见落成日，千门响铜环。  
山僧肯分甘，我亦诛茅菅。  
人生少会心，胜处天所悭。  
归鞯理残照，欲去仍跻攀。  
后会倘可约，此兴殊未阑。  
只恐俗士驾，频来遭底讪。  
哦诗记幽讨，賸语君其删。  

张齐贤　答西京留守惠花酒  
有花无酒头慵举，有酒无花眼倦开。  
好是西园无事日，洛阳花酒一齐来。  

张齐贤　华清宫  
当时不是不穷奢，民乐升平少叹嗟。  
姚宋未亡妃子在，尘埃那得到中华。  

张齐贤　石将军南征赋赠  
五花密布生门出，三令重宣夙将听。  
劃地岂能容贼窟，指天不许见妖星。  
醪投汉水期分饮，石削巴丘待勒铭。  
洗尽甲兵安草木，君山依旧望中青。  

张齐贤　御书飞白玉堂之署三体宸章并宣禁苑睹兹盛事辄动斐然  
宠深仙署降新牌，御笔亲题重俊才。  
四字千龄悬日月，两篇三体琢琼环。  
登科郄桂皆向树，入室丘门尽仰回。  
寓直静封芝检去，密宣荣对玉泉来。  
职清望峻人稀见，地贵扃严昼罕开。  
多幸谬持黄阁柄，烟霄时得遂游陪。  

张齐贤　豫章胡氏华林书堂  
一百年来烟爨同，衣冠江左慕家风。  
儿孙歌舞诗书内，乡党优游礼让中。  
孝弟筠编争纪录，门闾天语赐褒崇。  
莫交六阙方朱氏，叶叶蒸尝奉始终。  

张齐贤　赠贺兰栖真  
日耕云耨杂芝田，洞府游多隐奉仙。  
耸秀万寻连翠峤，澄明一派接灵泉。  
凤书昔降幽居侧，鹤驾曾朝瑞日边。  
四海高名谁可并，赤松黄石好齐眉。  

张齐贤　致仕后戏赠故人  
午桥今得晋公庐，花竹烟云兴有余。  
师亮白头心已足，四登两府九尚书。  

张齐贤　自警诗  
慎言浑不畏，忍事又何妨。  
国法须遵守，人非莫举扬。  
无私仍克己，直道更和光。  
此个如端的，天应降吉祥。  

张祈　吏隐堂为郑参议题  
平时谷口驰声名，只今朝市心如水。  
司马政成方外趣，官事莫能相料理。  
公堂卜筑在人境，钟阜孱颜是吾里。  
瑶林琼树风尘外，白雪阳春谈笑里。  
花间有酒可逃禅，客至忘吾还隐几。  
便应诏登金马门，乐此徜徉聊复尔。  
君王神圣相伊周，虎豹空山不可留。  
招我白云二三子，弹冠径出从公游。  

张祈　秀聚亭  
老矣丹心在，愁来酒兴浓。  
江山遗古意，云水淡秋容。  
落日孤村笛，微风远寺钟。  
平生善知识，却忆妙高峰。  

张耆　余自天禧元祀解宥密之职首治是邦越明月而移蓋他郡于今八载复领藩  
雄屏口分寄，珍祠倏再临。  
翚飞丛宇峻，龙瀋伏渊深。  
蘯藻罗清荐，金匏合雅音。  
风旌翻凤蝩，晨炷燎榆沉。  
麝墨披新刻，尘签认旧吟。  
乐游情未足，残照下西岑。  

张棨　早梅  
扶筇拄月过前溪，问讯江南第一枝。  
驿使不来羌管歇，等间开落只春知。  
何年流水恨，昨夜小桥春。  
纵有相逢地，都无可寄人。  

张卿　诗一首  
小小园林矮矮屋，一日房钱一贯足。  
官至正郎子读书，一妻一妾常和睦。  

张清子　灵岩一线天  
一画起于乾，先天至后天。  
灵岩天一线，想在伏羲前。  

张琼　雨中自万寿宫归  
草草登临未拟回，烟昏雨湿赋归哉。  
山寒未放迁莺出，地胜先闻驾鹤来。  
老去春光都是梦，嬾边心事总如灰。  
归寻药裹扶筋力，准拟东风得屡陪。  

张去华　游七星岩  
桂林平地起山尖，独此厅峰个个圆。  
上应星辰三四点，中藏空洞几千年。  
乘槎客子频相访，骑鹤仙人竟不还。  
多少南来骢马客，品题诗句细磨镌。  

张去惑　重建羊侯祠和王原叔句  
汉江千里清溶溶，惟此南夏奠其中。  
因山为城峙险固，一国形胜何高雄。  
嶷然巨首名曰岘，回压面势尊且崇。  
东扼迅流疑引翼。西峙群阜如盘龙。  
嵚巇峻拔不可拟，绝岸万丈凌长空。  
下阚澄潭迥无际，旁睨比屋几可封。  
天意造物岂虚设，控蛮镇楚舒隆隆。  
自昔登憩且非一，此山振动惟羊公。  
有志平吴运秘略，竭心卫晋推元功。  
绥怀远迩人所服，开垦田畴时以丰。  
慨然置酒适清旷，中郎幕府贤而通。  
语公令望高四海，当兴斯山永无穷。  
自是绵绵岁历久，阅碑堕泪存遗踪。  
亭祠浸坏讵可究，山归民籍木以童。  
前知兴衰故有日，览者叹息追无从。  
龙图王公守兹土，修举废坠诘初终。  
感物思人但长息，剡章疾置闻四聪。  
圣宸动色可其请，兹山复兴气象融。  
耽耽大厦揭亭宇，肃肃真像严祠宫。  
遂使灵光享血食，禁樵复祀资恪恭。  
大抵有功及民物，盛德期兴天地充。  
今之视古皆一致，休哉千载怀清风。  

张权　句  
江转荆湖第二州，巴渝东畔楚西头。  

张群　谪袁州道中寄苏子美  
忆昨共击吴门舟，我独千里君独留。  
江花粲尔不同醉，野月娟然增此愁。  
谈笑还令舌本强，诗篇顿觉笔锋柔。  
沧浪书信无消息，鸿雁来时数举头。  

张群　谪袁州寄子美  
去年醉到江花老，忧患相宽独与君。  
今日天涯又春色，却寻高处望吴云。  
青红染出化成寺，罗縠翻开秀水纹。  
风物感人音信少，眼前双燕谩纷纷。  

张日损　寄天台王炼师兼呈邑宰  
百里凄清古县城，阮郎陶令自相应。  
非无柳影含彭泽，别有花光胜武陵。  
间醉想同莎外石，冷吟知共夜深灯。  
红尘未得寻高兴，心过青山第几层。  

张孺子　挽赵秋晓  
早袖经纶手，归欤卧首阳。  
可怜心锦绣，不补帝衣裳。  
禄与名俱靳，身宜寿且康。  
互乡蒙子洁，闻讣重心伤。  

张濡　和回山人榴皮题壁旧韵  
芒鞋记踏青犹软，野径萦纡雪尚余。  
走笔锓珉增愧色，可无挽谷一篇书。  

张濡　湖上别野  
弱柳舒眉学远山，四山斜亸绿云鬟。  
平湖如鉴一回照，西子明妆浓淡间。  

张濡　游大涤  
危楼拱翠出层空，画栋朱栏缥缈中。  
客散月明风露下，一奁天棘伴丝桐。  

张汝锴　广德村寺壁间次前尉王文昌韵  
世事反观俱了了，鷃鹏何大亦何小。  
木人起舞中郎拍，问著木人应不晓。  

张汝锴　题象鼻岩  
曾入苍舒万斛舟，至今鼻准蘸清流。  
君玉玉辂催行驾，安得身闲伴白鹭。  

张汝勤　答蒋解元芸  
悠然风月一闲身，健在何妨白发明。  
径竹操如人不老，涧芹香与水俱清。  
传家老砚孙携去，落笔新诗僧带行。  
那得胡床两相对，青灯影里听秋声。  

张汝勤　怀缪竹林  
东风日日恼吟魂，相与论心客在门。  
雨洗花光红透骨，风摇野烧翠留痕。  
荣枯过眼归春梦，醒醉从人付酒尊。  
输与先生专一壑，闲来得看竹生孙。  

张汝勤　寄徐秋涧  
年来触事绝尘想，夜梦有时缘故人。  
何日秋风归兴动，桂花香里着吟身。  

张汝勤　寄徐秋涧  
怀人渺渺数重山，风月将秋入梦寒。  
疑有清风生羽翼，去随明月倚栏干。  

张汝勤　戏徐观空  
学诗如学禅，所贵在观妙。  
肺肝剧雕镂，乃自凿其窍。  
冥心游象外，何物可供眺。  
空山散云雾，仰避日初照。  
旷观宇宙间，璀璨同晖曜。  
但以此理参，而自诗料理。  
持以问观空，无言但一笑。  

张森　仙华重午  
空山值端午，采蒲南涧滨。  
蒲生裹白石，涧水清粼粼。  
蟠根寸九节，服食能通真。  
采之不盈掬，土洁含芳辛。  
行行登绝境，有花如车轮。  
奇哉莫小识，持扣山中人。  
山人耳垂肩，羽佩青衣巾。  
乘飚控玄鹤，汎景下苍岷。  
我行意其仙，再拜询所因。  
仙人揽花笑，见尔还千春。  
语我勿复道，倏去无留尘。  
归来有余叹，三嚥华池津。  

张埏　龙隐洞  
几年鳞甲蛰清渊，一旦飞腾石自穿。  
遗迹谩存离旧隐，这应衔雨去朝天。  

张埏　龙隐岩  
洞口岩高著数椽，湫灵听法护金仙。  
腾身一跃进天池后，云雾于今尚滃然。  

张埏　水月洞绝句  
明月出天山，月明秋水寒。  
观心同水月，镊白坐相看。  

张尚　补和州助教自况  
老未脱场屋，揆才无寸长。  
九重难射策，一命不为郎。  
尚喜衫仍绿，仍怜牒是黄。  
活人何不可，政自有良方。  

张邵　横江  
横江一片碧，携鹤上鱼船。  
收纶不成下，却抱钓竿眠。  

张邵　句  
苏毡久绝寝衣想，姜被忽分挟纩春。  

张邵　送邓城令王该致仕  
碌碌红尘三十年，一官念喜赋归田。  
此行正值鲈鱼美，好向鄞江买剑船。  

张绍文　春闺怨效唐才调集体  
杨柳和烟翠不分，东风吹雨上离樽。  
鹍弦调急难藏恨，燕子楼高易断魂。  
锦子书成春梦游远，玉壶泪满夜灯昏。  
马蹄想过长亭路，细与萧郎认去痕。  

张绍文　定林  
三间书屋年年在，一点禅灯夜夜明。  
门外青苗浑不见，半山松竹自秋声。  

张绍文　即事  
电挟雷声迅，风将雨脚多。  
须臾寂无有，造化果如何。  
饥鼠撼帏行，哀蛩语径莎。  
披衣起中夜，有感寄长歌。  

张绍文　即事  
地迥秋声远，山空野兴多。  
宦游聊尔耳，疏嬾奈吾何。  
摇落惊黄叶，推敲步绿莎。  
新凉大自在，对酒且高歌。  

张绍文　江亭晚眺  
登高便可豁双明，吟外还能见物情。  
南北盛衰关大数，英雄得失总虚名。  
莫云千里乡心远，寒雁一声秋意清。  
江上白鸥应笑我，等闲虚负水边盟。  

张绍文　金陵道中晚宿  
卸却征衣卧客窗，移床切莫近寒蟩。  
空阶一雨凄凉甚，不怨梧桐怨夜长。  

张绍文　绝句二首  
晓云扶日上高梧，一枕青酲困未苏。  
山鸟不知如许事，隔窗犹自劝提壶。  

张绍文　绝句二首  
雨过盘池起绿波，夜来添得几圆荷。  
单衣不奈春寒恶，却美杨枝挟纩多。  

张绍文　山庵夜宿呈深居先生  
松迳转幽密，一程深一程。  
涛声在平地，月色正三更。  
僧定欲唤起，鹤眠频梦惊。  
晓来真富贵，露叶缀珠璎。  

张绍文　送梁中砥入道从三茅许松豩  
无意觅封侯，来从长史游。  
辞章唐韵度，人物晋风流。  
花影天坛午，松声月涧秋。  
登临尽诗境，分我半山不。  

张绍文　小院  
小院春寒闭寂寥，东风吹雪未全消。  
山茶谢了梅花落，移得诗情上柳条。  

张绍文　夜坐  
金鸭香残酒半醒，夜深寒月过西棂。  
可怜心事无人识，诗眼与灯相对青。  

张绍文　云溪叔公赐饮大梅花下以疏影横斜暗香浮动分韵得动字  
清沟泂寒波，怪石乱扶拥。  
轻风卷浓云，天际孤月涌。  
主人宴亲宾，会合意弥重。  
列炬照寒梅，繁星粲修陇。  
清香逼诗魂，吟兴欲飞动。  
酩酊归去来，严城角三弄。  

张绍文　锺山路间  
立马锺山路，斜阳锁乱峰。  
断碑生绿藓，古道立青松。  
青事梅边觉，乡愁酒后浓。  
兴亡多感慨，我辈复情锺。  

张绍文　自淮阳还里中抵舍一夕即为通川之行  
喜得归来席未安，又携书剑上江干。  
莫陪亲戚话情愫，空指溪山说肺肝。  
客路几程来杳杳，天涯二棹去漫漫。  
故乡又被江云隔，写得诗成欲寄难。  

张绍文　自维扬辞亲暂归里中登楼有作  
烂漫家山景物妍，西风收拾下蛮笺。  
半分寒事梅花里，一段幽怀夕照边。  
渔唱凄凉招野色，雁行缥缈带晴烟。  
淮山只在栏干北，目送飞云重黯然。  

张绍文　醉乡  
醉乡诗笔是生涯，短短蛮笺字字斜。  
沉水一株烟未断，半窗寒月上梅花。  

张绅　留题宣圣庙石壁  
前枕清流后倚山，殿堂高创白云间。  
幸因供职频经此，及过三年鬓渐班。  

张深　冯城开元寺留题  
本自无涯宦海游，如何杖策访田畴。  
太平岂是浑无象，两两耕夫话有秋。  

张声道　九折岩  
池绕九岩边，鸳鸯自在眠。  
圆荷浮簇簇，翠葆静涓涓。  
沾足三春雨，清和四月天。  
庭空无一事，真乐付诗篇。  

张声道　九折岩  
酒送钟声随晚照，雨添竹色荐新凉。  
栏干烛影水波静，帘卷杯深荷度香。  

张师德　送僧归护国寺  
喜陪人杰论三乘，岩室经年锁翠稜。  
六代有师传法印，万缘无象监心灯。  
赤城道远明霞画，瀑布声寒月照冰。  
迹似孤云縻不得，清秋归兴杖蛮藤。  

张师夔　小桃源  
策杖西行路曲斜，一溪春水野人家。  
武陵胜处今何在，不问桃源问落花。  

张师锡　老儿诗五十韵  
鬓发尽皤然，眉分白雪鲜。  
遧遮延客话，伛偻抱孙怜。  
无病常供粥，非寒亦衣绵。  
假温衾拥背，借力杖搘肩。  
貌比三峰客，年过四皓仙。  
唤方离枕上，扶始到门前。  
每爱烹山茗，常嫌飣石莲。  
耳聋如塞纩，眼暗似笼烟。  
宴坐羸凭几，乘骑困亸鞭。  
头摇如转旋，脣动若抽牵。  
骨冷愁离火，牙疼怯漱泉。  
形骸将就木，囊橐尚贪钱。  
胶睫干眵缀，黏髭冷涕悬。  
披裘腰懒系，濯手袖慵揎。  
抬举衣频换，扶持药屡煎。  
坐多茵易破，行少履难穿。  
喜婢裁裙布，嗔妻买粉钿。  
房教深下幕，床遣厚铺氈。  
琴听怜三乐，图张笑七贤。  
看经嫌字小，敲磬喜声圆。  
食罢羹流袂，杯馀酒带涎。  
乐来须遣罢，医到久相延。  
裹帽纵横掠，梳头取次缠。  
长呈思往事，多感听哀弦。  
气注腰还重，风牵口便偏。  
墓松先遣种，読石预教镌。  
客到唯求药，僧来忽问禅。  
养茶悬灶壁，晒艾曝簷椽。  
怒僿空睁眼，嗔儿谩握拳。  
心惊嫌蹴踘，脚软怕秋千。  
局缩同寒狖，摧貀似饱鸢。  
观瞻多目眩，举动即头旋。  
女嫁求红烛，男婚乞彩牋。  
已闻颁几杖，宁更佩韦弦。  
宾客身非与，儿孙事已传。  
养和屏作伴，如意拂相连。  
久弃登山屐，惟存负郭田，  
呻吟朝不乐，展转夜无眠。  
呼稚临床畔，看书就枕边。  
冷疑怀賏水，虚讶耳闻蝉。  
束帛非无分，安车信有缘。  
伏生甘坐末，绛老让行先。  
拘急将风夜，昏沈欲雨天。  
鸡皮尘渐渍，齯齿食频填。  
每忆居郎署，常思钓渭川。  
喜逢迎佛会，羞赴赏花筵。  
径狭容移槛，阶危索减砖。  
好生梵鸟纲，恶杀拆渔船。  
既感桑榆日，常嗟蒲柳年。  
长思当弱冠，悔不乘狂颠。  

张师锡　喜子及第  
御榜今朝至，见名心始安。  
尔能俱中第，吾遂可休官。  
贺客留连饮，家书反覆看。  
世科谁不继，得慰二亲难。  

张师颜　送程给事知越州  
才臣新命辍卿联，漕挽于今委重官。  
一道去蠲民疾苦，重江甯恤路艰难。  
行舟使节威声远，祖帐都门暑气残。  
奏课佇闻居上等，归来恩异耸群观。  

张师正　句  
蜗角功名时不与，涧松材斡老甘休。  

张师正　句  
旧将封侯尽，降王赐姓归。  

张师正　句  
分鹿是非皆委梦，落花贵贱不由人。  

张师正　武陵别文莹上人  
忆昔荆州屡过从，当时心已慕冥鸿。  
渚宫禅伯唐齐己，淮甸诗豪宋惠崇。  
老格疏间松倚涧，清谈潇洒坐生风。  
史官若觅高僧事，莫把名参伎术中。  

张师正　武陵别文莹上人  
碧嶂孤云冉冉归，解携情绪异当时。  
余生岁月能多少，此别应难约后期。  

张师中　枫桥寺  
吴门多精蓝，此寺名尤古。  
距城七里馀，冠盖日亭午。  
斜迳通采香，远岫对栖虎。  
岩扉横野桥，塔影落前浦。  
霜楼鸣晓钟，夕舸轧双橹。  
方丈中有人，学佛洞禅语。  
迹忙心已闲，道乐行弥苦。  
不为喧所迁，意以静为主。  
何必深山林，峰峦绕轩户。  

张时中　题汪水云诗卷  
吴江潮落晓光微，万里风沙扑面飞。  
帝化海滨精卫怨，仙吟华表令威归。  
秋空愁断铜仙远，夜雨歌沉玉树非。  
随意黄冠方外去，云台何似首阳薇。  

张湜　句  
吴山空对越山明。  

张士环　和白君  
天下英雄只豫州，阿瞒不共载天仇。  
山河割据三分国，宇宙威名丈八予。  
江上祠堂严剑佩，人间刁斗见银钩。  
空馀诸葛秦川表，左袒何人复为刘。  

张士逊　答陈文惠  
八十光阴有二年，烟萝门户喜开关。  
近来无奈山内相，频寄书来许缀班。  

张士逊　官舍书事二首  
一载涪江上，转添山野情。  
手携僧共出，笔放吏归耕。  

张士逊　官舍书事二首  
官舍如僧舍，翛然万虑清。  
等闲无客到，容易有苔生。  

张士逊　寄陈文惠  
赭案当年并命时，蒹薜衰飒倚琼枝。  
皇恩乞与桑榆老，鸿自高冥凤在池。  

张士逊　寄唐山人  
梓潼江口涪江上，深僻还如樗杜村。  
独坐翠光喷钓艇，万家寒影落吟轩。  

张士逊　句  
苏壁留诗志何大，可怜太华老图南。  

张士逊　句  
人家飞鸟外，官舍翠屏中。  

张士逊　句  
李成谢世范宽死，唯有长安许道宁。  

张士逊　句  
白浪分吴国，青山隔楚天。  

张士逊　句  
曾此焚香动圣容。  

张士逊　麻姑山  
结友寻真重驻留，行行浑似近蓬邱。  
人擎绿玉简齐立，水带碧桃花乱流。  
松盖几层须自老，芝英三秀又谁收。  
坐中忽见红云起，疑是仙姑访旧游。  

张士逊　送柴大谏赴阙  
一万余家留恋意，二三十里管弦声。  
惠加潼水流难尽，鞭指金门望转清。  

张士逊　送高学士知越  
著撰烦鸿笔，均劳利建侯。  
僧随天际棹，郡冠浙东州。  
山影四明接，溪声万壑流。  
谢家风月在，公外称冥搜。  

张士逊　送僧归护国寺  
一言已了忘筌谊，诸祖休传坏色衣。  
只履远过葱岭去，片云高傍石桥归。  
海宫有请杯慵度，尘劫无涯锡倦飞。  
元帅香灯持百载，又从枢府发清辉。  

张士逊　题宝盖岩寺  
身为冠冕留，心是云泉客。  
每到云泉中，便攎忘归迹。  
况兹宝盖岩，天造清凉宅。  
税车官道边，谁知愿言适。  

张士逊　题建宁县洛阳村寺  
金谷花时醉几场，旧游无日不思量。  
谁知万水千山里，枉被人言过洛阳。  

张士逊　题西庵寺  
西庵深入西山里，算得当年少客游。  
密密石丛盘小径，涓涓云窦泻寒流。  
松皆有节谁青盖，僧尽无心也白头。  
欲刷粉牌书姓字，调卑官冗不堪留。  

张士逊　晚春游金明抵暮入宜秋门阍兵捧门牌请官位因书一阕  
闲游灵沼送春回，关吏何须苦见猜。  
八十衰翁无品秩，昔曾三到凤池来。  

张士逊　锡杖泉  
灵踪遗几载，卓锡在高岑。  
妙法归何地，清泉流至今。  
苔花生细细，云叶映沈沈。  
桂魄皎清夜，分明六祖心。  

张士逊　峡山寺  
峡寺一停桡，新秋暑乍消。  
幽怀徒易释，肥遁固难招。  
翠攎千峰活，红分数叶凋。  
优游虚岁月，何以报清朝。  

张士逊　忆越州  
稽山岩壑深复高，思之谁妙丹青毫。  
霜缣若得一千幅，伻图何必乘兰舠。  

张士逊　忆越州  
平湖八百里多奇，君曾纵赏无余遗。  
不知风月谁为主，夷犹未必如当时。  

张士逊　雍熙中植桐于萧寺壬辰登科后告老来寺留题  
桐枝手植有桐孙，二纪重来愧此身。  
三匹衣鱼联贵仕，十洲轩冕接清尘。  
耕桑虽喜多新陇，耆艾堪嗟少故人。  
萧寺前题粉壁在，又书丁巳对壬辰。  

张士逊　云峰寺  
百越回辕度翠微，全家还憩白云扉。  
白云知我帝乡去，旋拂征鞍也要归。  

张士逊　知邵武县祷雨大有感应任满作诗纪其事  
乞灵曾爇一炉烟，言下滂沱救旱田。  
今日解龟留数字，要教来者更恭虔。  

张氏　寄陈秋塘  
五湖风雪分头去，千里淮山信脚行。  
涉世真成妄男子，谈诗长忆老先生。  
塘边瓜茹须频灌，郭外田畴粗可耕。  
莫倚瘦筇吟白发，浪传新句入都城。  

张氏　诗一首  
罗幕泥金窣地垂，夜香烧尽二更时。  
不知帘外溶溶月，上到梅花第几枝。  

张氏　赠人  
云鬓慵梳睡不忺，倚阑听燕语虚檐。  
春愁自是无重数，生怕东风揭绣帘。  

张世美　思维路  
一来一往几车马，可北可南多路岐。  
莫待迷途重回首，未曾差处着思维。  

张世英　句  
霅溪深极地根清，四水交流激射声。  

张式　九鲤湖  
半生漂落江湖外，此日登楼花正开。  
丹灶依然沈润水，珠帘空自挂瑶台。  
昔年道士何时去，前度游人今又来。  
点检洞门题咏处，几多墨迹篆苍苔。  

张适正　莫愁村  
纷纷花雨暗江头，隔岸烟村唤莫愁。  
艇子只今谁是主，方知身世是虚舟。  

张栻　安国晚酌葵轩分韵得成字  
桐花三月寒，风雨满江城。  
使君晚被酒，千骑过友生。  
名谈宿雾卷，逸气孤云横。  
挥斥看墨妙，笑语皆诗成。  
人物有如此，尔辈赖主盟。  
更呼南邻客，共此樽酒倾。  
爱我庭下竹，头角方峥嵘。  
永怀冰雪姿，宁复世俗情。  
新篇一湔祓，凡木不足程。  
原言谨封殖，岁晚长敷荣。  

张栻　安国置酒敬简堂分韵得柳暗六春字  
桴鼓息荒村，襲襫盛南亩。  
永日省文书，呼客共樽酒。  
主人出尘姿，宛是灵和柳。  
行归帝所游，此地岂淹久。  

张栻　安国置酒敬简堂分韵得柳暗六春字  
公卧百尺楼，余子可下瞰。  
我每奉谈麈，汲古得探探。  
身外皆为余，此道要无憾。  
从渠梅雨天，阴晴递明暗。  

张栻　安国置酒敬简堂分韵得柳暗六春字  
公憎孔壬面，怪石乃寓目。  
夜堂发深藏，林立惊满屋。  
我亦苦嗜此，一见下风伏。  
何当载而归，妙策三十六。  

张栻　安国置酒敬简堂分韵得柳暗六春字  
堂下列丝竹，堂上娱佳宾。  
相看夜未艾，乐此笑语真。  
风流今属公，我辈但逡巡。  
文章千古意，翰墨四时春。  

张栻　八咏楼有感  
仲舒旧事无人记，家令风流一世倾。  
天下何曾识真吏，古来几许尚虚名。  

张栻　八月既望要详刑护漕游水东早饭碧虚遍观霞程曾龙隐诸岩晚酌松关放  
漓江即湘江，戢戢清见石。  
其东列群峰，秋色碧复碧。  
日出雾露收，草径上逼侧。  
凭栏揩望眼，已足慰畴昔。  
更窥岩穴胜，创见为惊咋。  
如何数里间，奇观相接迹。  
宽同厦屋深，划若巨灵擘。  
日月递光景，风云变朝夕。  
石桥几年成，乳窦时一滴。  
神龙旧隐处，仰视多辟易。  
蜕迹凛犹存，隐隐印霜脊。  
下有澄湫深，余波漱苍壁。  
往者已仙去，来者此其宅。  
薄晚扣松关，风过声索索。  
聊麾车骑退，容我且散策。  
却望訾家洲，轻舫度前碛。  
回首烟树林，已复挂蟾魄。  
宇旷净余滓，群物被光泽。  
何所寄遐思，空岩皎虚白。  
清辉可一规，水色相激射。  
天边与川上，亭亭如合璧。  
居然广寒游，不用假六翮。  
班坐依微澜，晤赏共佳客。  
因之想千载，讵有今古隔。  
箫鼓归夜阑，观者粲城陌。  
往往罗杯盘，班班见殽核。  
谅因年岁丰，人意少舒适。  
视尔意少舒，於阳亦忻怿。  

张栻　芭蕉茶送伯承伯承赋诗三章次韵  
与子艺兰九畹，胜渠赐璧一双。  
更碾春风白雪，同看明月清江。  

张栻　芭蕉茶送伯承伯承赋诗三章次韵  
正色可参官焙，妙香还近嵇山。  
草木丛中清绝，天教散在人间。  

张栻　芭蕉茶送伯承伯承赋诗三章次韵  
春去云藏岳麓，梅黄雨涨昭潭。  
政尔倚栏无那，一瓯唤起清谈。  

张栻　跋王介甫游钟山图  
林影溪光静自如，萧痚短鬓独骑驴。  
可能胸次都无事，拟向山中更著书。  

张栻　彪德美来会于泉有诗因次韵  
君卧衡山行，我行湘水滨。  
相逢还莫逆，清绝两无尘。  
胜集追前日，轻阴后小春。  
濯缨聊复尔，举首谢簪绅。  

张栻　别离情所钟十二章章四句送定叟弟之官严陵  
别离情所钟，会合意无斁。  
如何仅逾岁，复赋弟行役。  

张栻　别离情所钟十二章章四句送定叟弟之官严陵  
岁律亦已暮，风烈雪漫漫。  
去路阻且长，念子衣裘单。  

张栻　别离情所钟十二章章四句送定叟弟之官严陵  
严之水沦漪，其山复苍苍。  
子陵钓游地，草木有余光。  

张栻　别离情所钟十二章章四句送定叟弟之官严陵  
我昔临此州，民容拙使君。  
子行为多谢，慰彼无毫分。  

张栻　别离情所钟十二章章四句送定叟弟之官严陵  
别驾亦何事，休戚理则同。  
但使民受惠，无论别驾功。  

张栻　别离情所钟十二章章四句送定叟弟之官严陵  
巍巍孤高亭，念我昔所喟。  
子也时一登，千载起立志。  

张栻　别离情所钟十二章章四句送定叟弟之官严陵  
义路本如砥，利径剧羊肠。  
何以书子绅，世德不可忘。  

张栻　别离情所钟十二章章四句送定叟弟之官严陵  
自昔谨交际，人情易因循。  
敬始以念终，君子贵守身。  

张栻　别离情所钟十二章章四句送定叟弟之官严陵  
邻邦吕正字，质疑时以书。  
校官有袁子，苦语莫厌渠。  

张栻　别离情所钟十二章章四句送定叟弟之官严陵  
藐兹遗体重，相对子与予。  
祝子以自爱，念不忝厥初。  

张栻　别离情所钟十二章章四句送定叟弟之官严陵  
云满南阳陌，书藏善和宅。  
行行重回首，无使归思隔。  

张栻　别离情所钟十二章章四句送定叟弟之官严陵  
送子目力短，朔风吹我裾。  
心焉独如结，子也当念予。  

张栻　丙申至前五日复坐南窗忆去年诗又成两章  
依然红日照窗楣，还是去年消息时。  
妙理不须寻辙迹，只於生处验新知。  

张栻　丙申至前五日复坐南窗忆去年诗又成两章  
新晴物物有春意，正值一阳来复时。  
变化无穷俱是易，探原密处起乾知。  

张栻　采菊亭  
陶公千载人，高标跨余子。  
岂无济时念，敛荫独知止。  
归来卧衡门，无愠复何喜。  
九日天气佳，东篱撷芳蕊。  
举头见南山，佳处政在此。  
地偏心则远，意得道岂否。  
张侯谢银鱼，筑室娱燕几。  
小亭才寻文，景物自新美。  
颇闻双瞳清，亦复强步履。  
不妨数登临，倚杖看云起。  
高咏悠然篇，冰鸿送千里。  

张栻　长沙郡丞丁君挽词  
帘吏今尤重，朝家诏举频。  
方看千里驾，忽尽百年身。  
职业忧劳甚，游从笑语真。  
空令行路叹，没后见清贫。  

张栻　长沙历冬无雪正月十日与客登卷云亭望西山始见一白莫夜复大作竹声  
冬温气苦眡，玄冥未书勋。  
薄雪殿余腊，一夜收楚氛。  
欢欣想农圃，润泽到蒿芹。  
我亦破晓出，唤客来卷云。  
苍苍西山树，栖此万鹤群。  
爽气入病眼，幽怀惬前闻。  
意到自举酒，语多只论文。  
薄莫势未已，飞花复缤纷。  
还将萧瑟声，一一付竹君。  
洗盏且更酌，清绝未酣醺。  

张栻　晨钟动雷池望日  
浮气列下陈，天净澄秋容。  
朝暾何处升，偏偏认微红。  
须臾眩众采，阊阖开九重。  
金钲忽涌出，晃荡浮双瞳。  
乾坤豁呈露，群物光芳中。  
谁知雷池景，乃与日观同。  
徒倾葵藿心，再拜御晓风。  

张栻　城南即事  
活泉细引忽盈沟，自绕书斋堦堦流。  
添得眼前无限思，石桥竹坞共清幽。  

张栻　城南即事  
一春风雨水平湖，更觉湖心月榭孤。  
坐看百花开落遍，依然山色对清庐。  

张栻　城南即事  
东风吹得绿成阴，积雨初收柳絮轻。  
记取湘中最佳处，橘花开时香满城。  

张栻　城南即事  
月榭当湖景最句，故人千里寄新题。  
背栏看字成相忆，何日能来步柳堤。  

张栻　城南即事  
茅亭水溜四周遭，花木经春一一高。  
却望西山隔江水，经思一叶泛云涛。  

张栻　城南即事  
枕边风雨过今春，起步园林已绿阴。  
更向坡头望湘浦，水云无际绕遥岑。  

张栻　城南杂咏二十首　采菱舟  
散策下亭阿，水清鱼可数。  
却上采菱舟，乘风过南浦。  

张栻　城南杂咏二十首　船斋  
窗低芦苇秋，便有江湖思。  
久已倦垂纶，游鱼不须避。  

张栻　城南杂咏二十首　琮琤谷  
幽谷竹成阴，悬流着石清。  
不妨风月夕，来此听琮琤。  

张栻　城南杂咏二十首　东渚  
团团凌风桂，宛在水之东。  
月色穿林影，却下碧波中。  

张栻　城南杂咏二十首　卷云亭  
云生山气佳，云卷山色静。  
隐几亦何心，此意相与永。  

张栻　城南杂咏二十首　兰涧  
艺兰北涧侧，涧曲风纡余。  
原言植根固，芬芳长慰予。  

张栻　城南杂咏二十首　丽泽  
长哦伐木篇，伫立以望子。  
日暮飞鸟归，门前长春水。  

张栻　城南杂咏二十首　柳堤  
前年种垂柳，已复如许长。  
长条莫攀折，留待映沧浪。  

张栻　城南杂咏二十首　梅堤  
亭亭堤上梅，历历波间影。  
岁晚忆夫君，寂寞烟渚静。  

张栻　城南杂咏二十首　蒙轩  
开轩仅寻丈，水竹亦萧痚。  
客来须起敬，题榜了翁书。  

张栻　城南杂咏二十首　纳湖  
原原锡潭水，汇此南城阴。  
岸花有开落，水盈无浅深。  

张栻　城南杂咏二十首　南阜  
湘水接洞庭，秋山见遥碧。  
南阜时一登，搔首意无斁。  

张栻　城南杂咏二十首　山斋  
叠石小峥嵘，修篁高下生。  
地偏人迹罕，古井辘轳鸣。  

张栻　城南杂咏二十首　石濑  
流泉自清写，触石短长鸣。  
穷年竹根底，和我读书声。  

张栻　城南杂咏二十首　书楼  
高楼出林杪，中有千载书。  
昔人不可见，倚槛意何如。  

张栻　城南杂咏二十首　听雨舫  
风吹渡头雨，摵摵蓬上声。  
欣然会心处，端复与谁评。  

张栻　城南杂咏二十首　西屿  
系舟西岸边，幅巾自来去。  
岛屿花木深，蝉鸣不知处。  

张栻　城南杂咏二十首　咏归桥  
四序有佳趣，今古盖共兹。  
桥边独微吟，回首忘所之。  

张栻　城南杂咏二十首　月榭  
危阑明倒影，面面涌金波。  
何处无佳月，惟应此地多。  

张栻　城南杂咏二十首　濯清亭  
芙蓉岂不好，濯濯清涟漪。  
采之不盈把，怊怅暮忘饥。  

张栻　初春和折子明岁前两诗  
古今同活法，妙处在阿堵。  
浮云兴和祟，白黑可坐数。  
穷冬掩关卧，岂为作诗苦。  
挑灯读韦编，至味可深咀。  

张栻　初春和折子明岁前两诗  
新春风雨中，日日鸠鸣屋。  
小园政可步，柰此泥涴足。  
却坐问樽酒，知足乃不辱。  
一杯径陶然，敢羡车载曲。  

张栻　初食荔枝  
开奁未暇论香味，便合令居第一流。  
细擘轻红倾瑞露，周南端复且淹留。  

张栻　初食荔枝  
照水依山只自奇，晞风沐雨借光辉。  
冰肌不受红尘涴，趙颊从教酒晕肥。  

张栻　初夏偶书  
江潭四月熟梅天，顷刻阴晴递变迁。  
扫地焚香清画水，一窗修竹正森然。  

张栻　除夕登仲宣楼  
怀土昔人志，伤时此日心。  
长江霜潦净，故国莫烟深。  
访古多遗恨，凭栏更独吟。  
细看前浦树，生意已堪寻。  

张栻　除夜立春  
积雪阴难解，新梅冻未开。  
谁知残腊底，已报早春来。  
一气元无息，群儿浪自猜。  
短檠非守岁，百感政交怀。  

张栻　春日西兴道中  
短短菰蒲绿未齐，河洲水暖雁行低。  
归时须趁春光浅，待得春深意却迷。  

张栻　春日西兴道中  
江梅已过杏花初，尚怯余寒著萼痚。  
待得重来几枝在，半随蝶翅半蜂须。  

张栻　春日西兴道中  
岸容山意两溶溶，便是东皇第一功。  
春色平铺人不见，却将醉眼认繁红。  

张栻　春日西兴道中  
一川晓色鹭分去，两岸烟花莺带来。  
径欲卜居从钓叟，绿杨缺处竹门开。  

张栻　春日西兴道中  
檐铎无声鸟语稀，径深钟梵出花迟。  
日长遍绕溪南寺，未信东风属酒旗。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
熙熙阳春，既发既舒。  
翼翼南亩，是展是图。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
嗟尔农夫，各敬乃事。  
往利尔器，诫尔妇子。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
惟生在勤，勤是及时。  
惟时之趋，时不尔违。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
祁祁甘雨，膏我下土。  
羽羽谷风，和泽乃音。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
往即尔耕，惟力之深。  
往莳尔苗，勿倦其耘。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
于日于夕，自遂自达。  
尔心勿忘，彼生孰遏。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
惟天之心，矜我下民。  
民不违天，使尔有成。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
既穟既实，既坚既好。  
尔获既周，行养尔老。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
保尔家室，抚乐幼樨。  
既迄有年，复思嗣岁。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
嗟尔父老，其训其诫。  
俾务於本，惟土物爱。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
不念其本，则越其思。  
所思既越，害斯百罹。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
嗟乐父老，其告其喻。  
尔之有生，君实覆汝。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
尊君亲上，其笃勿忘。  
小心畏忌，率于宪章。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
嗟尔父老，教之孝悌。  
孰无父母，与其同气。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
反于尔心，孰无爱敬。  
即是而推，乌往不顺。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
嗟尔父老，勿替谆谆。  
其未率从，警厉其身。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
告以祸患，其使知惧。  
无俾蹉趺，以陷罪罟。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
惟国之法，烨烨其垂。  
使尔知避，岂欲尔施。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
尔或自陷，予疚予恫。  
曷使予怀，寘于尔衷。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
於赫圣主，敷德流泽。  
布宣弗勤，时予之责。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
咨尔父才，助予念兹。  
岂予之助，报国是宜。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
粤以今日，劝相干郊。  
乃作此诗，以懋尔劳。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
咨尔父老，尚演厥义。  
其讽其歌，于乡于里。  

张栻　淳熙四年二月既望静江守臣张某奉诏劝农于郊乃作熙熙阳春之诗二十  
俾一其心，服我训言。  
击鼓坎坎，自古有年。  

张栻　淳熙乙未春予有桂林之役自湘潭往省先茔以二月二日过碧泉与客煮茗  
下马步深径，洗盏酌寒泉。  
念不践此境，于今复三年。  
人事苦多变，泉色故依然。  
缅怀德人游，物物生春妍。  
当时疏辟功，妙意太古前。  
屐齿不可寻，题榜尚觉鲜。  
书堂何寂寂，草树亦芊芊。  
于役有王事，未暇谋息肩。  
聊同二三子，煮茗苍崖边。  
预作他年约，扶犁山下田。  

张栻　醇叟崇道之丧未得往哭闻窀穸有期辄赋二章以相挽者  
庆席亲贤胄，心知道义尊。  
如何着闲处，终不近修门。  
三载成和别，微言未细论。  
人琴俱寂寞，风雨闭丘园。  

张栻　醇叟崇道之丧未得往哭闻窀穸有期辄赋二章以相挽者  
晚岁浑无事，端居只自如。  
冰霜浇块磊，日月老蘧簒。  
山寺留题墨，晴窗罢卷书。  
从今行岳路，忍复过公庐。  

张栻　次陈择之游湖韵  
落日游鱼上，青林白鸟过。  
稻香来隔岸，岩影占清波。  
招隐何年赋，寻幽此地多。  
晚凉容纵棹，听我采菱歌。  

张栻　次韩机幕韵  
韩杜有佳句，炯炯如辰星。  
自昔此邦胜，中土亦饫听。  
奇观今愈多，洞户长不扃。  
秀色真可餐，腴泽到畦丁。  
寒岩度轻舫，瘦岭着危亭。  
因已小雁荡，宁复谈屏谈。  
自我来拥麾，每思御风泠。  
如何半载间，足迹才一经。  
居然俯仰中，便觉尘虑冥。  
旧刻暗苍藓，往事过奔霆。  
颇闻烟霞外，往往接神灵。  
向来羽衣士，吐内夸奇龄。  
终焉亦归尽，难留鬓毛青。  
塞雁度霄汉，沙鸥飞远汀。  
大哉天壤间，逍遥各随形。  
人生亦何有，泛若水不萍。  
勿作分外念，但勉明德馨。  
乘时各努力，日驭不我停。  
梦回故园好，兰菊罗中庭。  
从知靖节醉，远胜次公醒。  

张栻　次韵伯承见简探梅之什且约人日同游城东  
江湖漫浪岁年晚，虽有梅花谁寄远。  
城中可人独吴郎，不惜日力供往返。  
东郭枝头玉雪明，下有清浅溪流横。  
新春好趁花前约，莫待飘零空作恶。  

张栻　次韵陈寺丞除体  
建议了亡补，归来谢驰驱。  
除荒城南丘，有田十亩余。  
满城车马喧，得此逃空虚。  
平湖永昼静，泉声杂埙竽。  
定自非偶然，供我耳目娱。  
执热者谁子，来浣尘土补。  
破颜为我笑，共看云卷舒。  
危机起於中，胡越生同车。  
成功妙克己，八荒无一区。  
收心试参此，得失竟焉如。  
开缄得君诗，嗜好如我迂。  
闭门君未可，出处本非痚。  

张栻　次韵德美碧感旧之什且约胡广仲伯逢季丘来会上封  
相逢倾盖地，回首叹川上。  
士穷不足怪，但喜气愈王。  
凛然岁寒姿，儒林有龙象。  
栖迟似隐君，矍铄真诗将。  
惟应一弹指，欲了四大藏。  
旧羽想冰消，岂复留余恙。  
新篇更纡余，和气兴醖酿。  
却思东鲁游，几载南阳葬。  
风霜摧宰木，日月随过浪。  
岂期经世心，晚岁成独往。  
萧然屋半欹，使我怀抱怆。  
独有千载传，此事可凭仗。  
细观宇宙间，何得复何丧。  
尚期浮云开，衡岳来见状。  
秋壑采兰荪，霜林收栗橡。  
晓看日浮空，夜赏雪侵帐。  
更怜二三友，前山屹相望。  
文会傥来寻，胜践天所相。  
妙理须细论，长歌却雄放。  
褰裳请勿疑，当仁应不让。  

张栻　次韵范至能峡中见寄  
合绾丝纶对紫薇，却扪青壁听猿啼。  
只应许国心金石，蜀道如天亦可梯。  

张栻　次韵刘枢密  
朔风漠漠低黄云，晓看缤纷万鹤群。  
为应农祥眉一展，更将余力付斯文。  

张栻　次韵刘枢密  
燕寝凝香意自长，不须乘月据胡床。  
新正更喜身强健，和气都归柏子觞。  

张栻　次韵无为使君尊兄见寄之什  
江山接境相望近，风雨一春音问痚。  
安得从公苕霅上，幅巾一叶卧看书。  

张栻　次韵许深父  
日日经行只小园，静搘邛竹听鸣泉。  
此时心事何人共，素壁题诗第几篇。  

张栻　次韵许深父  
西山老木正亭亭，云影参差阴复晴。  
手卷残书天欲暮，闻君剥啄叩门声。  

张栻　次韵许深父  
却下斜坡并柳堤，双飞燕子正衔泥。  
纷纷风雨春将半，渌涨平湖桥柱低。  

张栻　次韵许深父  
下瞰寒江百尺坡，小松新种也婆娑。  
栽培拟待凌云日，眼底浮花奈若何。  

张栻　次韵许深父  
年中一稔原无余，渐喜微呼息里胥。  
赢得闲身学农圃，未妨斜日带经锄。  

张栻　次韵元晦择之雪中见怀  
流水浩无息，游云去不休。  
我思在何许，起步三径幽。  
男子四方志，胡为守一丘。  
盍簪未可期，此意空绸缪。  
平生子朱子，砥柱屹横流。  
探古独遐观，万象供双眸。  
结友得林子，苦心事穷搜。  
看渠清介姿，便可披羊裘。  
昔者千里驾，共我风雪驾，  
共我风雪游。永言清绝景，  
只以好语酬。居然隔年别，  
却喜翰墨留。诗来尚记忆，  
知子不我尤。讲羽今难忘，  
离索古所忧。但当勉耘耔，  
岁晚傥可收。  

张栻　次韵赵漕  
中宵忧岁不成寐，一雨为霖敢自虞。  
应是行台借余润，故教均泽及樵苏。  

张栻　次韵赵漕  
雨声历历来庭户，喜色津津到泽虞。  
击壤径思同野老，名亭讵敢学坡苏。  

张栻　次韵周畏知问讯城东梅坞七首  
城东幽事如许，一见定胜百闻。  
苦雨斜风无柰，断桥流水余芬。  

张栻　次韵周畏知问讯城东梅坞七首  
谁知牛铎黄钟，寡和阳春白雪。  
如君句法饱参，妙处不关言说。  

张栻　次韵周畏知问讯城东梅坞七首  
春意新回庭树，角声莫起江城。  
更着水仙为伴，真成难弟难兄。  

张栻　次韵周畏知问讯城东梅坞七首  
可是看花不厌，城南更欲城东。  
多谢诸君着语，莫教孤负春风。  

张栻　次韵周畏知问讯城东梅坞七首  
堤上已垂新柳，屋边尚有钱梅。  
雪尽春生湖水，野航竟日悠哉。  

张栻　次韵周畏知问讯城东梅坞七首  
人情自尔变迁，此道不渝燥湿。  
未妨静处闲观，要知二五即十。  

张栻　次韵周畏知问讯城东梅坞七首  
短筇遍历溪山，款段时寻邻里。  
遇酒聊一中之，得句亦偶然耳。  

张栻　次赵漕赠王昭州韵  
煌煌金节按江城，驿路梅花正小春。  
闻说争迎来满道，定将可术慰斯民。  
憩棠异日夸南国，怀橘归时拜寿亲。  
汉泽会看均一路，要令治象复熙淳。  

张栻　从吕扬州觅芍药栽  
扬州风物故依然，梦想他时楚水边。  
乞与灵根归自种，梢头纎栗看新年。  

张栻　从郑少嘉求贡纲余茶  
贡包余璧小盘龙，独占人间第一功。  
乞与清风行万里，为君一洗瘴云空。  

张栻　从郑少嘉求贡纲余茶  
茗事萧痚五岭中，修仁但可愈头风。  
春前龙焙令人忆，知与故人风味同。  

张栻　大云岩  
平地直突兀，颓然若负龟。  
初疑斤斧凿，安得此巧奇。  
乃知化工巧，精意运神机。  
岩深翠长滴，冲冲阅四时。  

张栻　道側　残火温酒有作  
阴崖冲雪寒肤裂，野路燃薪春意回。  
旋暖提壶倾浊酒，陶然绝胜夜堂杯。  

张栻　道间晚稻甚盛喜而赋此  
我行自喜有胜事，夹道黄云禾黍秋。  
闻道今年罢和籴，老农卒岁傥宽忧。  

张栻　道旁见获者  
腰鎌声相呼，十百南亩获。  
妇持黍浆馈，幼稚走雀跃。  
辛勤既百为，幸此岁不恶。  
王租敢不供，大室趣逋约。  
虽云粒米多，未办了升龠。  
姑宽目前饥，讵有卒岁乐。  
乐岁尚尔为，一歉更何托。  
书生独多忧，何以救民瘼。  

张栻　道中景物甚胜吟赏不暇因复作此  
支筇石壁听溪声，却看云山万叠新。  
总是诗情吟不彻，一时分付与吾人。  

张栻　登楚野亭见张舍人题字  
英豪自昔多遗恨，人物于今正渺然。  
来访舍人题字处，淡烟莎草满平川。  

张栻　登法华台  
山间景物转流年，台上风光处处传。  
放目便应云梦小，凭栏平挹祝融巅。  
忽寻故国占天际，谁看孤舟系岸边。  
百感还将山下去，肯同槁木堕深禅。  

张栻　登江陵郡城观雪  
黄云澹四垂，飞雪忽无际。  
排空风力静，整整若有制。  
穿林初着花，点瓦已成毳。  
低连七泽波，远接关河势。  
凭城领奇观，壮思起病滞。  
四年领边州，气候苦多眡。  
清秋日昏昏，仲冬雷虺虺。  
雪花有时零，转首即开霁。  
及兹洗瘴眸，天公岂无意。  
为邦抱百忧，但原得丰岁。  
对之一欣然，一饮心已醉。  
春前尚余腊，三白或可冀。  
更约竹间梅，共作岁寒计。  

张栻　登楼  
风雨经旬只闭门，朝来倚槛已春深。  
不知花片飞多少，但觉江城满绿阴。  

张栻　登山有作  
上头壁立起千寻，下列群峰次第深。  
兀兀篮舆自吟咏，白云流水此时心。  

张栻　登岳麓赫曦台联句  
泛舟长沙渚，振策湘山岑。  
烟云渺变化，宇宙穷高深。  
怀古壮士志，忧时君子心。  
寄言尘中客，莽苍谁能寻。  
定叟弟频寄黄蘖仰山新芽尝口占小诗适灾患亡聊久不得遣寄今日方能写此瘴雨昏昏梅子黄，午窗归梦一绳床。江南云腴忽到眼，中有吾家棠棣香。  
集云峰顶风霜饱，黄蘺洲前水石清。  
不入贡包供玉食，只应山泽擅高名。  

张栻　定叟弟生朝遣诗为寿  
我昔在严城，惟子桂林思。  
旧游复更践，相望仍今兹。  
行止不可期，会合何参差。  
况乃近重九，清杯忆同持。  
想子抚初度，难忘蓼莪诗。  
而我独东向，殷勤颂期颐。  
祝子以爱身，永佩过庭规。  
勉子事远业，昔贤以为师。  
安车按节度，中道行逶迤。  
他年老兄弟，鹤发仍庞眉。  
岁晚话平生，期以无愧辞。  
及此良未易，兢兢原同之。  

张栻　定叟弟生辰  
清秋记弧矢，举酒颂年长。  
别去今逾岁，情亲只对床。  
韦编闲玩味，幕府小徜徉。  
刮目综时看，光晖映棣棠。  

张栻　读李邕碑  
荒榛日莫倚筇时，叹息危亭北海碑。  
后辈但知尊字画，当年不得戍边垂。  
岂关贝锦有成祸，只恐干将不自奇。  
杜老惜才千古意，如今谁咏六公辞。  

张栻　渡兴乐江望祝融  
日上宁容晓雾遮，须臾碧玉贯明霞。  
人谋天意适相值，寄语韩公不用夸。  

张栻　多景楼  
畴昔南徐地，登临北固楼。  
平原迷故国，沧海接江流。  
木落烟莎晚，城孤鼓角秋。  
寄言鸥鹭侣，吾已具扁舟。  

张栻　二使者游东山酒后寄诗走笔次韵  
颇闻东山盛行乐，坐想风前酒兴豪。  
领略正应胸次别，吟哦更觉笔端高。  

张栻　二使者游东山酒后寄诗走笔次韵  
绣衣双节从天下，文字皆称一世豪。  
桂山发地凛千尺，新诗与之相并高。  

张栻　二使者游东山酒后寄诗走笔次韵  
壮岁几成山水癖，年来袖手不能豪。  
忽传灯底诗篇好，但想云间屐齿高。  

张栻　二月二十日野步城南晚与吴伯承诸友饮裴台分韵得江字  
春日烟沙岸，禅房风竹窗。  
有时倾绿酒，随处见清江。  
世路纷多辙，吾生老此邦。  
千林看不尽，白鸟去双双。  

张栻　二月二十五日登裴台坐上口占  
朝来风雨好，抱病亦登临。  
故国江山在，荒城花柳深。  
忧时空百虑，望远只微吟。  
春事如樱笋，幽盟可重寻。  

张栻　方广道中半岭少憩  
半岭篮舆小驻肩，眼中已觉渺云烟。  
山头更尽无穷境，非是人间别有天。  

张栻　方广圣灯  
阴壑传闻炯夜灯，几人高合费追寻。  
山间光景只常事，堪笑尘寰万种心。  

张栻　方广寺睡觉  
僧舍孤衾寄此情，庄生梦破晓钟声。  
浮沤踪迹原无定，惆怅西风一夜清。  

张栻　访罗孟弼竹园  
篮舆呕轧上荒坡，奈此缘成修竹何。  
历眼向来谁复领，买山未觉费金多。  

张栻　访罗孟弼竹园  
林深谷窈路诘曲，惨澹西山横远青。  
想得天寒来独倚，空云仿佛下湘灵。  

张栻　访罗孟弼竹园  
江梅独立荫颓墙，苔藓封枝色老苍。  
手剪荆榛增叹息，眼中春意满三湘。  

张栻　访罗孟弼竹园  
知君日来修竹底，却课市楼朱墨程。  
应是禅门嫌拣择，不论清浊要圆成。  

张栻　坟庵枕上追怆赋此  
秋气恻恻侵户牖，霜林风过犹余音。  
八年泪湿龙塘土，展转不眠中夜心。  

张栻　风雩亭词  
眷麓山之面雝有弦诵之一宫。郁青林兮对起，  
背绝壁之穹隆。独樵牧之往来，  
委榛莽其蒙茸。试芟夷而却视，  
翕众景之来宗。擢连娟之修竹，  
森偃骞之乔松。山靡靡以旁转，  
谷窈窈而潜通。翩两翼兮前张，  
拥千麾兮后从。带湘江之浮渌，  
矗远岫兮横空。何地灵之久閟，  
昿经始乎今公。恥栋宇之宏开，  
列阑榡之周重。抚胜概以独出，  
信兹山之有逢。予揆名而诹义，  
爰远取於舞雩之风。昔洙泗之诸子，  
侍函丈以从容。因圣师之有问，  
各跽陈其所衷。独点也之操志，  
与二三子兮不同。方舍瑟而铿然，  
谅其乐之素充。味所陈之纡余，  
夫何有於事功。盖不忘而不助，  
示何始而何终。于鸢飞而鱼跃，  
实天理之中庸。觉唐虞之遗烈，  
俨洋洋乎目中。惟夫子所与，  
岂虚言之是崇。嗟学子兮念此，  
遡千载以希踪。希踪兮奈何，  
盍务勉乎敬恭。审操舍兮斯须，  
凛戒惧兮冥蒙。防物变之外诱，  
遏气羽之内讧。浸私意之脱落，  
自本心之昭融。斯昔人之妙旨，  
可实得於予躬。循点也之所造，  
极颜氏之深工。登斯亭而有感，  
期用力於无穷。  

张栻　福岩读张湖南旧诗  
兹游奇绝平生事，只欠瀛仙冰雪姿。  
元是经行题品地，却从山际诵新诗。  

张栻　赋莲花峰  
玉井峰头十丈莲，天寒日暮更清妍。  
不须重咏洛神赋，便可同赓云锦篇。  

张栻　赋罗汉果  
黄实累累本自芳，西湖名字著诸方。  
里称胜母吾常避，珍重山僧自煮汤。  

张栻　赋石廪峰  
岿然高廪倚晴天，独得佳叶自古传。  
多谢山中出云气，人间长与作丰年。  

张栻　赋遗经阁  
生世岂云晚，六籍初未亡。  
向来言外旨，瞠视多茫茫。  
隐微会见独，如日照八荒。  
始知传心妙，初岂隔毫芒。  
绝学继颜孟，淳风返虞唐。  
读书无妙解，数墨仍寻行。  
况复志宠利，荆榛塞康庄。  
自云稽古功，此病真膏肓。  
君家屹飞阁，面对群山苍。  
匪为登临娱，牙签富书藏。  
邀予为着语，会意讵可忘。  
一洗汉儒陋，活法付诸郎。  

张栻　赋郑子礼寿芝堂  
莫向堂中觅寿芝，主人心地本平夷。  
子孙保此传家瑞，世享长年自不疑。  

张栻　赋周畏知寓斋  
知君随寓即能安，久矣家山咏考盘。  
幕府漫游从鬓秃，竹作寄傲有书观。  
此身讵可忘三省，世路何妨阅万端。  
俯仰周旋皆实理，未应只向寓中看。  

张栻　隔墙闻正父乡饮甚乐偶畏风不预用前韵敬简  
元日忻晴色，新年只旧心。  
故人同客里，乡话自情深。  
尽说成都酒，休为楚泽吟。  
相逢须痛饮，岁月易侵寻。  

张栻　庚申过青草湖  
已越重湖险，张帆胜顺流。  
乱云藏野寺，横网闹渔舟。  
物色湖南好，风霜岁晚谋。  
未知荒歉后，得似向来不。  

张栻　公安竹林祠迎神送神乐章  
神之来兮何许，风萧萧兮吹雨。  
悄屏气兮若思，严霓旌兮来下。  
昔公车之自南，民望车以欷歔。  
今乘驹兮入庙，亦孔悲兮若初。  
秋月兮皎皎，严霜兮凛凛。  
泽终古兮何穷，噫，  
微管吾其左裧。酌荆江以为醴兮，  
撷众芳以为羞。歌呜呜兮鼓坎坎，  
惠我民，为此留。  
神之去，何之去，  
何所游。风飒飒，  
挟归辀。倏昭明兮上征，  
抚一气兮横九州。有新兮斯宇，  
竹森森其在户。嗟我民兮勿伤，  
公时来兮一顾。有新兮斯堂，  
竹猗猗其在旁。嗟我民兮勿替，  
公顾民兮不忘。  

张栻　故观文建安刘公挽诗四首  
忆昨登廊庙，忠言达帝听。  
所思惟尽瘁，敢复计成功。  
半世江湖上，千忧寤寐中。  
汗青谁秉笔，请考众言公。  

张栻　故观文建安刘公挽诗四首  
国耻臣当死，公家二世心。  
忍看垂绝笔，谁续断弦音。  
精爽今如天，衣冠恨更深。  
却嗟蜍与志，处世漫侵寻。  

张栻　故观文建安刘公挽诗四首  
平日多奇节，中间似富公。  
天从庐墓请，人说救荒功。  
辛苦培邦本，雍容遏乱锋。  
文传遗奏切，更过子囊忠。  

张栻　故观文建安刘公挽诗四首  
曾是南荆地，他年竹马迎。  
旌旗严骑士，弧矢盛民兵。  
细考规摹旧，还各节制明。  
思公如岘首，同我泪纵横。  

张栻　故太子詹事王公挽诗二首  
大节元无玷，中心本不欺。  
排奸力扛鼎，忧国鬓成丝。  
方喜三旌召，俄兴一鉴悲。  
西风吹泪眼，夫岂哭吾私。  

张栻　故太子詹事王公挽诗二首  
睿主龙飞日，如公旧学臣。  
忠言关国计，清节映廷绅。  
岁月身多外，江湖泽在民。  
当年遗直叹，千古更如新。  

张栻　光弼侄得邑西归赋诗勉之并示光义二首  
共惟二百载，诗礼一门中。  
冷落吾忧甚，扶持尔辈同。  
传心地异辙，随用不言功。  
外慕知何极，惟应念祖风。  

张栻　光弼侄得邑西归赋诗勉之并示光义二首  
得邑宁论小，居官最近民。  
中诚傥无倦，同体会相亲，  
暇日书还读，清源政自新。  
吾兄有遗训，尔辈足持循。  

张栻　广汉黄仲秉即转运使治之东作亭扁以楚翠盖取杜陵所谓楚岫千峰翠者  
维衡屹南荒，作镇自开辟。  
蟠根结地厚，面势倚空碧。  
陂陀数州境，高下相接迹。  
麓山乃其趾，神秀固未极。  
定王十里城，处长上见山色。  
知谁长在眼，嗟此尘中客。  
观风君独暇，延纳到几席。  
得句恍忘言，寄兴渺今昔。  
自君之东来，民瘼极探索。  
仁言彻九关，宁惧虎豹厄。  
诹询遍南亩，民肥吾则瘠。  
筑亭一舒啸，逮此百忧隙。  
看山傥不愧，隐几亦聊适。  
寄语后来者，此意当无斁。  

张栻　过长桥  
西风吹短发，复此渡长桥。  
木落波空阔，亭孤影动摇。  
徘徊念今昔，领略到渔樵。  
傥有山中隐，凭谁为一招。  

张栻　过洞庭  
城头鸡一号，浩荡风脚回。  
篙师起相呼，牵帆上高桅。  
我亦推枕听，波浪声轰貀。  
窗间试一觇，万顷银山开。  
附火且安坐，念此亦快哉。  
良久天平明，已见金沙堆。  
泊舟古庙底，喜色动舆台。  
我行正长夏，及此岁律摧。  
通籍恨亡补，敢赋归去来。  
所至有何忙，妙处姑徘徊。  
险阻元自平，鸥鸟亦不猜。  
万事有定理，渠谩费安排。  
明朝上湘水，雪意正栽培。  
行矣一杯酒，好在故园梅。  

张栻　过高台获信老诗集  
萧然僧榻碧云端，细读君诗夜未阑。  
门外苍松霜雪里，比君佳处让高寒。  

张栻　过高台寺  
着屋悬崖畔，开窗叠嶂秋。  
半欹云榭冷，不断石泉流。  
茗碗味能永，竹风声更幽。  
平生版庵老，得句似此情。  

张栻　过乖崖堂  
平生乖崖公，及此拜仿像。  
凛然风埃外，余子避英爽。  
忆公昔正色，抗抡指邪枉。  
念当绝其根，所畏日滋长。  
晴空轰雷霆，下土走魅魍。  
云何廊庙姿，半世江海上。  
徒令治郡声，迄今满天壤。  
论相危及公，亦岂坐倔强。  
嗟哉彼隘俗，利欲扼其吭。  
闻公卓绝风，吐舌仍傥恥。  
岂知古之人，事业是所养。  
临机随手应，如爬适苛痒。  
李侯亦高世，希踪自畴曩。  
万里见丹青，高堂辟虚敞。  
琅琅壁间记，读者兴慕仰。  
我来岁云莫，霜林振余响。  
叹息重徘徊，题诗诏吾党。  

张栻　过胡文定公碧泉书堂  
入门认溪碧，循流识深源。  
念我昔此来，及今七寒暄。  
人事几更变，寒花故犹存。  
堂堂武夷翁，道义世所尊。  
永袖霖雨手，琴书贲丘园。  
当时经行地，尚想语笑温。  
爱此亭下水，固若玻璃盆。  
晴看浪花涌，静见潜鳞翻。  
朝昏递日月，俯仰鉴乾坤。  
因之发深感，倚槛更忘言。  

张栻　过马当山  
千秋马当庙，千寻狮子矶。  
寒风起崖腹，惨澹含阴威。  
孤帆驾巨浪，瞬息洲渚非。  
忠信傥可仗，神理兹不违。  

张栻　过上天竺寺  
上竺诸天近，中林万木低。  
迥超尘世外，恍入雪山西。  
忽漫参龙角，行将混鹿麋。  
何年释簪绂，於此独幽栖。  

张栻　过湘潭文明信叔旧居有感  
北渚留行客，东陵忆旧侯。  
池莲半枯折，风叶正飕飀。  
事业留千载，英雄去一丘。  
平生许国志，岁晚讵悠悠。  

张栻　寒食前三日野步乌龙山中石上往往多新芽手撷盈匊酌玉泉煮之芳甘特  
披云得新腴，煮泉听松风。  
香永味自真，不与余品同。  
悠然泊莫留，归来隐痚钟。  
念昔湘滨游，年年撷芳丛。  
迟日照高岭，新雷惊蛰龙。  
落硙快先啜，鼓复欣策功。  
夜灯紫筠窗，香生编简中。  
谁与共此乐，臭味有邻翁。  
朼来七里城，日月转飞蓬。  
山川岂不好，予忧日忡忡。  
酌此差自慰，思君复无穷。  

张栻　韩廷玉筑亭於官舍之旁园中故多梅会有飞雪予因题共扁曰梅雪盖取少  
城阴一径自深窈，花木成行菊绕篱。  
细说当时经始事，梦回春草费相思。  

张栻　韩廷玉筑亭於官舍之旁园中故多梅会有飞雪予因题共扁曰梅雪盖取少  
南州要是梅开早，北客巡檐偏眼明。  
一夜飞花来点缀，新亭而复得佳名。  

张栻　韩廷玉筑亭於官舍之旁园中故多梅会有飞雪予因题共扁曰梅雪盖取少  
眼底风光正自佳，滞留何必叹天涯。  
日长况是文书省，且与闲吟对落花。  

张栻　和安国送茶  
官焙苍云小卧龙，使君分饷自题封。  
打门惊起曲肱梦，公案从今又一重。  

张栻　和查仲文雪中即席所赋  
方帽冲泥有客来，九衢俗眼莫惊猜。  
一樽相对十年外，两脚新从万里回。  
壮志未随衰鬓改，孤怀良为故人开。  
雪中细放梅花发，不用匆匆羯鼓催。  

张栻　和陈择之春日四绝  
花落花开总可怜，峤南亦复好风烟。  
雨余起我故园梦，漠漠浮鸥水拍天。  

张栻　和陈择之春日四绝  
年华冉冉春将半，花事匆匆雨满城。  
想复东郊变新绿，未妨携酒趁初晴。  

张栻　和陈择之春日四绝  
泗上当时鼓瑟人，风雩岂是乐闲身。  
言外默传千圣旨，胸中长有四时春。  

张栻　和陈择之春日四绝  
日长渐有简编乐，春半已将樱笋来。  
无数青山相慰藉，有时明月共裴徊。  

张栻　和德美韩吏部笋诗  
箨龙春雨后，得势类乘轩。  
骤长宁嫌速，骈生讵厌烦。  
错连非异族，苍老见玄孙。  
色并蒲葵扇，香侵老瓦盆。  
静依花影转，新带藓文昏。  
外美看彪炳，中虚验晏温。  
出栏俄竞秀，侵径恍孤骞。  
颖脱锥囊见，森严武库存。  
风回飘粉雾，龟拆露坤垠。  
生理知无息，神功本不言。  
牙筹谁数个，玉斧莫伤根。  
错立环兵卫，周罗俨埋藩。  
危岑遥寸露，睹浪忽惊奔。  
劲节回青眼，齐观壮小园。  
严凝难夺志，霡霂合知恩。  
蛟鳄蟠深宅，牛羊隐半垣。  
委蛇随户牖，撑拄动荃荪。  
爱惜兹千亩，高低辨两番。  
藐真应莫称，著谱欲重论。  
岂止同苞茂，真成后嗣繁。  
儿童防戏折，口腹谢空飧。  
深夜共椽烛，清朝列戟门。  
於菟真笔楗，季子屡髯掀。  
北海虽频设，南山可尽髠。  
深培资后赏，独倚莫消魂。  
看取炎歳候，清阴荫午墩。  

张栻　和定叟送行韵  
旧别情何限，重逢意豁然。  
相看疑似梦，款语不成眠。  
但欲灯窗共，其如事役牵。  
固应回首处，只在集云前。  

张栻　和故旧招馆  
牢落诗盟寒欲灰，非君怀抱若为开。  
未阑樽酒论文意，拂榻应须有待来。  

张栻　和黄漕雪中将至长沙  
吾道元如砥，人间谩畏途。  
未容舟泝峡，且泛雪平湖。  
子孝宁投杼，天回看脱弧。  
不应从我懒，欲老豆麻区。  

张栻　和黄仲秉喜雨  
雨后清泉绕舍流，悬知耘耜遍南州。  
占相岁事端无恙，劳苦农人亦少休。  
好句收功经百炼。弥旬不见便三秋。  
闲来只原长丰稔，江海白鸥盟共求。  

张栻　和黄仲秉喜雨  
雨凉窗户好，佳木正阴阴。  
畎畎忧时念，乾坤济物心。  
引泉聊自照，移竹更亲临。  
尚想皇华使，风前拥鼻吟。  

张栻　和签郑宪分赠米帖  
字中有笔米博士，片纸人间什袭藏好。  
好帖袖归终日看，从渠车马闹康庄。  

张栻　和石通判酌白鹤泉  
谈天终日口澜翻，来乞清甘醒舌根。  
满座松声闻金石，微澜鹤影漾瑶琨。  
淡中知味谁三咽，妙处相期岂一樽。  
有本自应来不竭，滥觞端可验龙门。  

张栻　和吴伯承  
一苇湘可航，风涛逮春深。  
裴台咫尺地，勇生复雨淫。  
窗前几红药，俯首如不禁。  
悠悠览物化，了了知予心。  
卜邻得佳士，问学方髒髒。  
端如云间鹤，不受尘埃侵。  
应门有长须，杖策许相寻。  
匪为食有鱼，杞桋采墙阴。  
听我清庙诗，三叹有余音。  
洋洋面世下，斯道岂陆沉。  
君看有本源，发端自涔涔。  
原君勉勿倦，抱膝试长吟。  
傥臻名教乐，何必怀山林。  
新诗尚来嗣，庶以贻规箴。  

张栻　和杨教授  
道在无今昔，才难有屈伸。  
青编知了意，白眼付时人。  
镜里颜容旧，胸中事业新。  
绝叹知味鲜。渠自说甘辛。  

张栻　和杨教授  
客少从蒿长，居深懒户开。  
孤城岁云莫，瘦马子能来。  
长策怜葵向，新诗更雨催。  
相看前日事，此首忍重回。  

张栻　和友人梦游四山  
故人畴昔隐西峰，野寺幽房一径通。  
无复老僧谈旧事，空余修竹满清风。  
梦中寻胜忘南北，句里论心岂异同。  
我欲壁间题唱和，他年留得诧南公。  

张栻　和宇文正甫探梅  
天与孤清迥莫邻，只砂空谷伴幽人。  
千林扫迹愁无那，一点横梢眼便亲。  
顾影莫惊身易老，哦诗尚觉句能新。  
几多生意冰霜里，说与夭桃自在春。  

张栻　和元晦方广版屋  
葺盖非陶埴，年深自碧差。  
如何乱心曲，不忍诵秦诗。  

张栻　和元晦后洞山口晚赋  
石裂长藤瘦，山围野路深。  
寒溪千古思，乔木四时阴。  
更得寻幽侣，何妨拥鼻吟。  
笑看云出岫，谁是此无心。  

张栻　和元晦怀定叟戏作  
路入青山小作程，每逢佳处忆吾人。  
山林朝市休在念，认取临深履薄身。  

张栻　和元晦林间残雪之韵  
眼中光洁尽琼瑶，未觉郁蓝宫殿遥。  
石壁长林冰箸落，锵然玉佩响层霄。  

张栻　和元晦马迹桥  
便请行从马迹桥，何须乘鹤簉丛霄。  
殷勤底事登临去，不为山僧苦见招。  

张栻　和元晦十六日下山之韵  
归袂随云起，篮舆趁雪明。  
山僧苦留客，世故却关情。  
小倚枯藤杖，聊听绝涧声。  
如何山下客，一笑已来迎。  

张栻　和元晦晚霞  
早来雪意遮空碧，晚喜晴霞散绮红。  
便可悬知明旦事，一轮明月快哉风。  

张栻　和元晦雪压竹韵  
山行景物总清奇，知费山翁几许诗。  
雪急风号联骑日，月明霜净倚阑时。  

张栻　和元晦咏画壁  
松杉夹路自清阴，溪水有源谁复寻。  
忽见画图开四壁，悠然端亦慰予心。  

张栻　和元晦咏雪  
兀坐竹舆穿涧壑，仰看石径接烟霞。  
是间故有春消息，散作千林琼玉花。  

张栻　和元晦择之有诗见怀  
作别又如许，何当置我旁。  
卷舒书在手，展转月侵床。  
合志师千载，相思谩一方。  
临风三叹息，此意渺难量。  

张栻　和元晦赠上封和老  
上方元自好，一榻有余清。  
只趁晨钟起，宁闻山鸟声。  
高僧足幽事，野客富诗情。  
试问峰头景，今朝作麽生。  

张栻　和元晦醉下祝融  
云气飘飘御晚风，笑谈嘘吸满心胸。  
须臾敛尽还空碧，露出天边无数峰。  

张栻　和择之登祝融峰口占  
祝融高处好，拂石从林端。  
云梦从渠小，乾坤本自宽。  
加眸增浩荡，出语觉高寒。  
明日重来看，宁应取次还。  

张栻　和择之福岩回望岳市  
回首尘寰去渺然，山中别是一风烟。  
好乘晴色上高顶，要看清霜明月天。  

张栻　和择之赋枯木  
阴崖虎豹露须牙，元是枯槎着藓花。  
不向明堂支万祀，玄冬苦节未须夸。  

张栻　和择之赋泉声  
试问今宵涧底声，何如三叹有余音。  
堂中衲子还知否，月白风清底处寻。  

张栻　和择之赋霜月  
月华明洁好霜天，遥指层城几暮烟。  
妙意此时谁与寄，美人湘水隔娟娟。  

张栻　和择之看雪  
岳背三冬雪，真同不夜城。  
野云何晃荡，涧水助空明。  
行橐多新句，青山有旧盟。  
堂堂身世事，渠谩说三生。  

张栻　和择之韵  
旧说峰头寺，真成杖屦来。  
却寻泥路滑，更喜野云堆。  
寒积三冬雪，阳生九地雷。  
城中几亲友，为说看山回。  

张栻　和择之韵  
山中好景年年在，人事多端日日新。  
不向青山生恋着，只缘身世总非真。  

张栻　和张晋彦游岳麓  
斋舫凌湮浦，云屏入画图。  
日烘花炫昼，风定水明湖。  
布谷佩春种，提壶劝客沽。  
湘中无限景，赋咏继三都。  

张栻　和张荆州所寄  
自古荆州通陆海，只今学士过青钱。  
笑谭坐子安边策，取次成诗尽可编。  

张栻　和张荆州所寄  
诗来千里作春妍，尚记城南五亩园。  
岂但苔痕留屐齿，故应石上有洼缸。  

张栻　和张荆州所寄  
有时散策过西邻，共向东风忆故人。  
芙蓉亭下池水满，敬简堂前杨柳春。  

张栻　和张荆州所寄  
钟陵未命千里驾，洞庭亦系沙边舟。  
闭门读书卧岁晚，世事敢云风马牛。  

张栻　和张荆州所寄  
明时未可废谭兵，壮岁宁容便乞身。  
何人为向水头去，凭仗殷勤一问津。  

张栻　和正父游榕溪韵  
隔岸高低露碧山，眼明使作故园看。  
直从榕影度轻舫，更傍溪光抚曲栏。  
鸿雁来希空怅望，梅花开早未初寒。  
喜君万里同情话，明月清风足佐欢。  

张栻　和朱元晦韵  
一见琼山眼为青，马蹄不觉渡沙汀。  
如今谁是王摩诘，为写清新入画屏。  

张栻　鹤  
月底风前意味多，不妨伫立胜婆娑。  
轩中君子知多少，遣汝乘轩看若何。  

张栻　胡丈广仲范伯崇自岳市来同绝顶举酒极谈得闻比日讲论之乐  
久憩珠林寺，高轩自远来。  
攜朋上乔岳，载酒到琼台。  
论道吟心乐，吟诗笑眼开。  
遥观松柏树，风韵有余哀。  

张栻　湖南参议宋与道奉道奉祠归崇安里中赋此以别  
忆昔岁丙寅，束书从吾翁。  
驱车服岭南，弭节湟江东。  
湟江地僻左，穷年少过从。  
邂逅倾盖友，一笑蛮烟空。  
秋水泛孤艇，春郊支短筇。  
琴书适有余，酬唱写不供。  
岂惟吾曹欢，固足愉亲容。  
日月遽如许，于今再星终。  
中间亦会面，别去复转蓬。  
归来洞庭野，乃此相迎逢。  
回首叹风树，欲语悲填胸。  
爱君坚忍姿，凛凛霜后松。  
徐公真有常，意味与曩同。  
而我学不进，长大加愚蠢。  
幸蒙故人惠，苦语相磨礲。  
梅霖涨宿潦，行李何匆匆。  
自云洞庭乐，远胜千户封。  
将儿更抱孙，彩衣映谖丛。  
搜奇萃图刻，考古罗彝钟。  
知君颇挟此，讵信诗能穷。  
同里有佳人，抱独环堵中。  
赤妨閒暇日，更共讨论功。  
它时有新得，为寄冥飞鸿。  

张栻　湖南使者邵公召赴行在所寓客张某敬赋以饯行李  
公来使湘州，气象日淳美。  
不为察察明，自谓平平耳。  
未须走原显，但使心如水。  
傥无耳目蔽，庭户即千里。  
顷闻上封章，便欲返桑梓。  
其如矍铄姿，难着湖山里。  
春风一札下，趣往勤觐天咫。  
新渌渺沧洲，扬舲一何驶。  
士方处远外，忧国抱蕴底。  
宁应立君前，辅车有或柅。  
煌煌四门开，侧席问民痺。  
百虑原毕陈，高风泚余子。  

张栻　户曹庐陵胡君引年求谢事予视其精力未衰留之逾半载乃今告去不复可  
出守嗟何晚，怀归已倦游。  
细看浑矍铄，可是畏伊优。  
幕下倾三语，山中赋四愁。  
平生大小阮，来往足风流。  

张栻　寄侯彦周  
塞雁仍南去，殷勤问耒阳。  
催科应独拙，理发讵能长。  
邑古弦歌地，年丰鱼稻乡。  
婆娑还得不。三径未云荒。  

张栻　寄题建安公梅山堂  
梅公山色近庭除，胜日供公几杖余。  
千古谩传栖迹地，当年谁忆爱君书。  
丹心炯炯元无间，白发星星不用鉯。  
待得斯民俱奠枕，归来端亦爱吾庐。  

张栻　寄题周功父溪园三咏　溪亭  
未识主人面，先为溪上吟。  
澄潭依近岸，绝壁耸遥林。  
领略襟期远，登临岁律深。  
想当轩冕外，三叹有余音。  

张栻　寄题周功父溪园三咏　雪亭  
溪园平广处，雅称雪中游。  
痚密看千变，高低共一丘。  
寒知松节劲，静觉竹声幽。  
还有故人否，当能看小舟。  

张栻　寄题周功父溪园三咏　嫣然亭  
闻说亭花好，居然似蜀乡。  
色深姿不俗，香淡意能长。  
高烛留深夜，轻阴护晚芳。  
何心较桃李，只拟答春光。  

张栻　寄宇文邛州  
寄语临邛守，相望万里情。  
有来诗句好，足验教条清。  
好古从时讪，为邦已政成。  
无寻子虚赋，忠厚诏诸生。  

张栻　寄曾节夫  
曾子别经月，想思如几秋。  
不应和役叹，却为贾胡留。  
雨后湖光满，梅边春意浮。  
须君细商略，晴日共茶瓯。  

张栻　寄赵漕  
想得昭潭上，儿童夹道迎。  
皇华今日使，竹马旧时情。  
梅蕊冬前拆，山光雨后清。  
使君桃李客，当为驻车旌。  

张栻　金山  
万顷洪涛里，巍然阅古今。  
云烟三岛接，花木四时深。  
乱石维舟住，西风倚槛吟。  
朝宗知不断，凄切此时心。  

张栻　荆湖望月  
浩浩湖之源，迤逦衡山下。  
有月来中天，明珠千斛泻。  
澂澈一尘无，并辉清不夜。  
嗟彼泉下人，逝莫挽逸驾。  
惟有不死心，清光遍华夏。  

张栻　静江归舟中读书  
南风驾小雨，群山净如沐。  
吾归及新凉，所历慰心目。  
轧轧柔橹鸣，卧见山起伏。  
推枕意悠然，还取我书读。  
平生领解处，於焉更三复。  
老矣百念痚，但欲斯熟。  
向来五岭游，日力半吏牍。  
小心了官事，终觉愧惸独。  
世路自险夷，人情费追逐。  
翩翩孤飞翼，息荫望林麓。  

张栻　九日登千山观  
清晨领客上巉岩，野路衣襟湿翠岚。  
九日开樽仍绝景，西风欹冒且高谈。  
地形盘薄一都会，山色周遭万玉簪。  
却指飞鸿烟漠漠，故园茱菊老江潭。  

张栻　旧闻长沙城东梅坞甚盛近岁亦买园其间念欲一往未果也癸已仲冬二十  
半生客荆楚，历览非一隅。  
宁知城东路，有此梅万株。  
瘦马路晓寒，清风起菰蒲。  
度溪上平坂，顿觉景物殊。  
霏雪下晴昼，香雾迷前驱。  
近坡与远岭，玉立同一区。  
老树固瑰特，小枝亦敷腴。  
有如众君子，汇聚德不孤。  
精粗无可拣，酥酪与醍醐。  
千株未觉多，此语信不诬。  
班荆或小憩，沽酒时一斟。  
胜赏谅难尽，昭质知不渝。  
我有一亩园，丘壑正盘纡。  
念此缟袂侣，岁晚足我娱。  
来游自今始，琴书与之俱。  
回首桃李场，冷淡莫邪揄。  

张栻　句  
郴山足奇变，其水复清美。  

张栻　筠州曾使君寄贶中州新芽赋此以谢  
黄蘖山前水绕沙，春风吹石长灵芽。  
午窗落硙飞琼屑，呜碗翻汤涌雪花。  

张栻　筠州曾使君寄贶中州新芽赋此以谢  
日长燕寝无公事，忽忆故人云水边。  
包裹甘芳慰幽独，使君风味故依然。  

张栻　腊后一日寻梅东门外马上遇雪  
羸骖出东郭，静与幽意期。  
寻梅冷入眼，野路信所之。  
寒萼靳未吐，我自爱横枝。  
雪花忽排空，成此一段奇。  
岁晚故人阔，天寒鸿雁稀。  
南国少霜霰，北山多蕨薇。  
坐看节物改，莫遣心事违。  
角巾风猎猎，日暮独吟归。  

张栻　腊月二日携家城东观梅夜归  
前日看花正薄阴，重来晴日更精神。  
莫教容易飞花片，且放千林自在春。  

张栻　腊月二日携家城东观梅夜归  
元自阳春无间断，何人能识化工心。  
梅边把酒日近午，鸟语风微花气深。  

张栻　腊月二日携家城东观梅夜归  
晴日东山饱看花，归来野路已昏鸦。  
坡头认得痚篱处，檐卜林中李老家。  

张栻　腊月二日携家城东观梅夜归  
仰看鸿雁思吾弟，连日清游只欠渠。  
不知千里江南路，亦有梅花似此无。  

张栻　腊月二十二日渡湘登道乡台夜归得五绝  
三年不作山中客，才踏船舷眼便明。  
曳杖直登千尺磴，尚欣脚力慰生平。  

张栻　腊月二十二日渡湘登道乡台夜归得五绝  
旧日书堂倚翠屏，只今栋宇尚高明。  
门前恍若闻弦诵，虢虢绕墙流水声。  

张栻　腊月二十二日渡湘登道乡台夜归得五绝  
道旁老松高拂云，刳心取明彼何人。  
说与往来须爱护，雪霜时节看长身。  

张栻　腊月二十二日渡湘登道乡台夜归得五绝  
人来人去空千古，花落花开任四时。  
白鹤泉头茶味永，山僧元自大曾知。  

张栻　腊月二十二日渡湘登道乡台夜归得五绝  
湘江岁晚水清浅，橘州霜后犹青葱。  
归舟着沙未渠进，且看渔火听痚钟。  

张栻　李仁甫用东坡寄王定国韵赋新罗参见贻亦复继作  
三韩接蓬莱，祥云护山顶。  
涵濡雨露春，吞纳日月景。  
美荫背幽壑，灵根发奇颖。  
艰难航瀚海，包里走湖岑。  
仙翁阅世故，未肯遽生瘿。  
相期汗漫游，岁晚共驰骋。  
原持紫团珍，往扣黄庭境。  
想翁面敷腴，玉色带金井。  
芸芸纳归根，湛此方寸静。  
清规照浊俗，不惑类杨秉。  
悬知药笼中，此物配丹鼎。  
从今谈天舌，不用更浇茗。  

张栻　李仁父寄茯苓酥赋长句谢之  
岷峨山中千岁松，枝虬干直摩青空。  
雪霜剥落中不槁，膏液下与灵泉通。  
龟踚凫伏自磊磈，金坚玉洁仍丰融。  
篝明夜取喜得隽，煮鼎朝听如吟风。  
杵成坐上看飞雪，更和酪乳收全功。  
当知至味本无味，子若服之寿莫穷。  
巽岩脊梁硬如铁，冠峨世云佩明月。  
百好都随春梦空，大药独传鸿宝诀。  
中霄咀嚼不摇头，玉池生肥咽不彻。  
怜我百虑形蚤衰，裹赠扶持意何切。  
丹砂着根谩尔传，脂泽酿黍计已拙。  
由来妙道初不烦，此法莫从儿辈说。  
径思举袂揖浮丘，下视尘世真一吷。  
朱颜留得亦何为，追膛同坚岁寒节。  

张栻　立春日禊亭偶成  
律回岁晚冰霜少，春到人间草木知。  
便觉眼前生意满，东风吹水绿差差。  

张栻　廉州何使君挽诗二首  
橘井登贤籍，槐宫并俊游。  
姓名题雁塔，文字上瀛洲。  
青简穷千载，朱辬但一州。  
有怀终未试，眼看落山丘。  

张栻　廉州何使君挽诗二首  
忆昔湟江上，相逢意便倾。  
胸中元浩荡，笔下更纵横。  
士伏徐公德，人言景倩清。  
定应乡里敬，枌社祭先生。  

张栻　廖宪送牡丹用海棠韵复走笔戏和之  
绿叶满园风雨余，君家花事岭中无。  
眼明见此复三叹，京洛名园忆上腴。  

张栻　廖宪送牡丹用海棠韵复走笔戏和之  
报答春光须着语，年来老我不能奇。  
风前娟好有余态，未必此花如此诗。  

张栻　岭南荔枝不可寄远龙眼新熟辄以五日颗奉晦叔或可与伯逢共一酌也  
荔子如今尚典刑，秋林圆实著嘉名。  
虽无趙玉南风面，却耐筠笼千里行。  

张栻　岭南荔枝不可寄远龙眼新熟辄以五日颗奉晦叔或可与伯逢共一酌也  
手自封题寄故人，聊将风味赴诗唇。  
千年尚忆唐羌疏，不污华清驿骑尘。  

张栻　刘胜因自襄阳过予渚宫於其归小诗赠别  
肮脏宁多忤，栖迟久倦游。  
折肱谙世味，袖手惜良筹。  
日月隆中晚，风烟岘首愁。  
登临应慷慨，还解寄诗不。  

张栻　留题金山寺  
长江岷山来，灌注天下半。  
东行近海门，勇往更瀰漫。  
苍峦忽中流，屹立助杰观。  
孤根入层渊，秀色连两岸。  
我来最奇绝，霜月与璀璨。  
褰衣到绝顶，恍若上河汉。  
悠然发遐思，俯仰为三叹。  
乾坤无余藏，今古有长算。  
更深寂群动，树杪独鸣鹳。  
回头唤山僧，为记此公案。  

张栻　六月二十六日秀青亭初成与客同集  
亭成胜日好风光，佳客携将共一觞。  
苍壁插空千古色，高松荫堤三伏凉。  
肉鱼缕脍寒水玉，剥莲煮鼎甘露浆。  
便觉故园浑在眼，只应漓水似潇湘。  

张栻　六月晦发霅川广德兄与诸友饮饯于渔山已而皆有诗赠别寄此言谢  
平生苕霅梦，邂逅此登临。  
青山秀而远，溪水洁且深。  
浮玉千古色，飞凤何年音。  
小丘辟茺荟，修竹初成林。  
居然得此客，领略还披襟。  
已歌棠棣诗，更作伐木吟。  
兄嗟弟行役，友念朋盍簪。  
情深语更质，意到酒自斟。  
荷风生泊莫，凉雨洗遥岑。  
翻然放舟去，别绪故难任。  
我行日以远，佳处长会心。  
作诗寄余韵，并以谢幽寻。  

张栻　龙孙竹生辰阳山谷间高不盈尺细仅如针而凡所以为竹者无一不具予寘  
小竹如针能具体，方春茁笋更堪怜。  
乾坤妙用无余欠，隐几旁观为莞然。  

张栻　庐陵李直卿以复名其斋求予诗久未暇也今日雪霁登楼偶得此遂书以赠  
李侯索我复斋诗，此理难明信者稀。  
要识圣贤端的意，须於动处见天机。  

张栻　庐陵李直卿以复名其斋求予诗久未暇也今日雪霁登楼偶得此遂书以赠  
万化根原天地心，几人於此费追寻。  
端倪不远君看取，妙用何曾间古今。  

张栻　庐山有胜处曰卧龙南康朱使君始筑茅绘诸葛武像於其中以书属予赋诗  
庐山仙灵宅，佳处固非一。  
颇闻卧龙胜，幽常谅难匹。  
悬瀑泻琮碀，石壁两崒嵂。  
草木被光辉，波澜动回没。  
今年朱使君，下马恍若失。  
徘徊领妙趣，指点筑茅室。  
为爱卧龙名，英姿慨超轶。  
於焉俨绘事，长风起萧瑟。  
仿佛梁父吟，尚想翁抱膝。  
惨澹风云会，飘忽日月疾。  
独存经世心，千载讵可汩。  
褰裳欲从之，云涛渺寒日。  

张栻　鹿鸣宴  
从昔山川夸八桂，只今文物盛南州。  
秋风万里携书剑，春日端门拜冕旒。  
圣世取才先实用，儒生报国岂身谋。  
且看廷策三千字，为写平时畎亩忧。  

张栻　路出祝融背仰见上封寺遂登绝顶  
我寻西园路，径上上封寺。  
竹舆不留行，及此秋容霁。  
磴危霜叶滑，林空山果坠。  
崇兰供清芬，深壑递幽吹。  
不知山益高，但觉冷侵袂。  
路回屹阴崖，突兀耸苍翠。  
故应祸融尊，群峰拱而侍。  
金碧虽在眼，勇往讵容憩。  
绝顶极遐观，脚力聊一试。  
昔游冰雪中，未尽登临意。  
兹来天宇肃，举目净纤翳。  
远迩地遁形，高低同一视。  
永惟元化功，清浊分万类。  
运行有机缄，浩荡见根柢。  
此理复何穷，临风但三喟。  

张栻　吕善化秩满而归两诗赠行  
令尹三年政，湘民去息思。  
艰难救灾歉，忧瘁见云为。  
荐牍今交上，夷途去不疑。  
正须频顾省，御者可无辞。  

张栻　吕善化秩满而归两诗赠行  
伯氏相从旧，归来意若何。  
从渠笑方拙，还我自吟哦。  
圣有诗书在，人多岁月过。  
德门好兄弟，夜雨细研磨。  

张栻　落梅  
清溪南畔小桥东，落月纷纷水映红。  
五夜客愁花片里，一年春事角声中。  
歌残玉树人何在，舞破香衫曲未终。  
却忆孤山醉归路，马蹏残雪衬春风。  

张栻　马上举韩退之语口占  
扰扰人心随渺茫，更於底处问穹苍。  
今朝开霁君知否，春到无边花草行。  

张栻　马上口占  
向来一雪压霾昏，晓跨征鞍傍水村。  
七十二峰俱玉立，巍然更觉祝融尊。  

张栻　梦乘大舸卧泛江湖波涛甚壮醒乃悟其为雨因成小诗  
平生得意白鸥外，岁晚归心鸿雁俱。  
蕉叶雨声喧晓枕，梦成风楫泛江湖。  

张栻　秘阁郑公移节乡部置酒饯别诗以侑之  
嗜僻寡同好，意合难语离。  
倾盖今年年，盍簪惬心期。  
况复王事可，退食陪委蛇。  
窥君肺腑中，落落无藩篱。  
独有见义勇，褰裳欲从之。  
忧时多苦语，怀古更余悲。  
坐使岭海间，冰雪映清规。  
我拙倚君重，孤怀良自知。  
正如乘雾行，不觉蒙其滋。  
人生岂无别，念此尤依依。  
维闽号蕃庶，今亦困茧丝。  
平时里社游，耳目到隐微。  
想当入境初，不待褰车帷。  
昼绣匪所荣，民瘼要深医。  
看培邦本强，讵止乡国肥。  
还归报明主，庙论资扶持。  
原坚岁寒节，慰我别离思。  

张栻　墨梅  
眼明三伏见此画，便觉冰霜低岁寒。  
唤起生香来不断，故应不作墨花看。  

张栻　墨梅  
日暮横斜又一枝，水边记我独吟诗。  
不妨更作江南雨，并写青青叶下垂。  

张栻　默侄之官襄阳两诗以送之  
默也相从久，吾心念汝多。  
又为江汉别，空觉岁年过。  
气羽须消靡，工夫在讲磨。  
惟应介如石，人事易蹉跎。  

张栻　默侄之官襄阳两诗以送之  
潦雨弥旬月，予方念鞭穷。  
子行何草草，别语又匆匆。  
汉沔英灵在，江山今昔同。  
未须登岘首，先合拜隆中。  

张栻　某敬采民言成六韵为安抚阁老尚书寿伏幸过目  
里胥不踏桑麻路，桴鼓长闲花柳村。  
都在邦君和气里，卖刀买特长儿孙。  

张栻　某敬采民言成六韵为安抚阁老尚书寿伏幸过目  
前时劝君出东郊，父老欢呼望羽旄。  
甘雨便随车马到，眼看沾足遍蓬蒿。  

张栻　某敬采民言成六韵为安抚阁老尚书寿伏幸过目  
清坐铃斋公事稀，春来风日更迟迟。  
胸中水镜渠自避，却笑缿筒徒徒尔为。  

张栻　某敬采民言成六韵为安抚阁老尚书寿伏幸过目  
蜀江东下接襄江，总是当年蔽芾棠。  
此地回旋莫嫌窄，且教春色满三湘。  

张栻　某敬采民言成六韵为安抚阁老尚书寿伏幸过目  
公今卧护足从容，岂有扁舟欲便东。  
少待政成归帝所，此邦还在化钧中。  

张栻　某敬采民言成六韵为安抚阁老尚书寿伏幸过目  
湘民清晓寿邦君，下客惭无句语新。  
敢述老农歌诵意，一觞持上太夫人。  

张栻　某辱归父丈惠贶新谨次韵末章为别  
淮海相从几岁年，南州雁不到西川。  
重逢影落烟沙外，却喜身如金石坚。  
莫叹武城资莞尔，且看平楚正苍然。  
剸繁自是君余事，毫发难逃止水渊。  

张栻　某以四十字送详刑使君  
拙守荆江上，无人共往还。  
能来慰牢落，话旧几间关。  
冬壑龙蛇蛰，风林虎豹斑。  
相期涵养力，且到古人间。  

张栻　南轩木犀  
不随秋月閟天香，冰雪丛中见缕黄。  
却得清寒惜花地，少须梅影慰孤芳。  

张栻　南岳庵僧寄上封新茶风味甚高薄暮分送韩廷玉李嵩老  
浮瓯雪色喜初尝，中有祝融风露香。  
径欲与君同晤赏，短檠清夜正相望。  

张栻　偶成  
公庭过午无余事，退食归来默坐时。  
晴日半窗香一缕，阳来消息只心知。  

张栻　偶作  
世情易变如云叶，官事无穷类海潮。  
退食北窗凉意满，卧听急雨打芭蕉。  

张栻　陪安国舍人劳农北郊分韵得阑字  
寒收花尚瘦，风静江不湍。  
元戎肃千骑，历览元留难。  
好景要徐出，微云故遮阑。  
惟春布嘉惠，公岂乐游观。  
庞眉八十老，扶杖来蹒跚。  
去年幸一稔，何以报长官。  
酌酒公自劳，得无有愁叹。  
嗟哉三章约，所贵简且宽。  
黄堂载清静，自觉田里安。  
须公出妙语，兹游记不刊。  

张栻　陪舍人兄过陈仲思溪亭深有买山卜邻之意舍人兄预以颛壑见名因成古  
筑居湘水滨，岁月亦已久。  
宁知负郭东，胜处入君手。  
回环烟坞深，有此溪十亩。  
朝暾穿林薄，荷气薰户牖。  
堂堂吾州牧，下马唤宾友。  
主人故喜事，一笑人殽蔌。  
汲泉泛崇莲，洗醆倾稚酒。  
淋漓壁间书，自可传不朽。  
我独留薄莫，并溪时矫首。  
人言君不偶，此岂落人后。  
观君眉宇间，似赤挟所有。  
隔溪更幽绝，古木荫高阜。  
却立望遥岑，四序却钟卣。  
买山吾计决，便欲剪榛莠。  
居然颛一壑，岂羡印如斗。  
未知邻家翁，还肯见容否。  

张栻　平父求笋炙既并以法授之用往岁张安国诗韵为谢辄复和答  
知君友竹君，宁使食无肉。  
更哦脯笋诗，句妙骚可仆。  
南公鲑菜伧父齱，嗜好自尔元非痴。  
君但将从力噉此，大胜折腰乡里儿。  

张栻　平时兄弟间十三章四句送定叟弟之官桂林  
平时兄弟间，未省别离味。  
别时已不堪，别后何由慰。  

张栻　平时兄弟间十三章四句送定叟弟之官桂林  
庭萱既荒芜，彩绶委尘土。  
子叹予咨嗟，寒窗夜风雨。  

张栻　平时兄弟间十三章四句送定叟弟之官桂林  
逮此闲暇日，赖有先世书。  
与子共紬绎，舍去情何如。  

张栻　平时兄弟间十三章四句送定叟弟之官桂林  
呜呼忠献公，典则垂后裔。  
遗言故在耳，夕阳当自厉。  

张栻　平时兄弟间十三章四句送定叟弟之官桂林  
何以嗣先烈，匪论达与穷。  
永惟正大体，不远日用中。  

张栻　平时兄弟间十三章四句送定叟弟之官桂林  
履度如履冰，犹恐有不及。  
毫厘傥不念，放去如决拾。  

张栻　平时兄弟间十三章四句送定叟弟之官桂林  
事业无欲速，燕逸不可求。  
速成适多害，求逸翻成忧。  

张栻　平时兄弟间十三章四句送定叟弟之官桂林  
南山有佳木，柯叶正敷荣。  
原图岁晚功，大用宁小成。  

张栻　平时兄弟间十三章四句送定叟弟之官桂林  
岁晚岂不念，风雨漂摇之。  
但当护木根，纷纭尔何为。  

张栻　平时兄弟间十三章四句送定叟弟之官桂林  
岭海坐清静，府公金玉姿。  
幕府省文书，简编可委蛇。  

张栻　平时兄弟间十三章四句送定叟弟之官桂林  
十步有茂草，会府宜多贤。  
新仁古所贵，更诵伐木篇。  

张栻　平时兄弟间十三章四句送定叟弟之官桂林  
闻之元城公，南州宜止酒。  
止酒纵未能，少饮还得不。  

张栻　平时兄弟间十三章四句送定叟弟之官桂林  
子行日以远，我思日以长。  
政或少閒暇，书来不可忘。  

张栻　七月旦日晚登湘南楼  
又书稍去眼，日夕是微凉。  
高楼一徙倚，清风为我长。  
渔父荫深樾，归人度浮梁。  
仰看河汉明，俯视群山苍。  
平生会心处，於此故难忘。  
旧闻水东胜，岩峦发天藏。  
岂无一日暇，勇往聊徜徉。  
民瘼未渠补，况敢怀乐康。  
天边云物佳，似复为雨祥。  
秋成傥可期，岁晚或自强。  
当从农家鼓，一历水云乡。  

张栻　齐山石壁间见林择之题字缅怀其人赋此  
平生子林子，一别今几春。  
宁知林壑中，忽见题墨新。  
巉巉屹苍石，恍若对其人。  
徘徊不忍去，我怀谁为陈。  
自子来江东，相去亦已迩。  
谓当复相逢，跂首日望子。  
云何竟差池，又此隔千进而。  
凭高久伫立，飞鸿渺烟水。  

张栻　憩清风峡  
扶痚古木矗危梯，开始知经几摄提。  
还有石桥容客坐，仰看兰若与云齐。  
风生阴壑方鸣籁，日烈尘寰正望霓。  
从此上山君努力，瘦藤今日得同携。  

张栻　前日从赵漕饮因得遍观所藏书帖之富既戏成三绝简之  
乌云夭矫天欲雨，虚堂美荫共徜徉。  
开奁百轴惊传玩，更觉人间六月凉。  

张栻　前日从赵漕饮因得遍观所藏书帖之富既戏成三绝简之  
旧藏自是承平物，新轴收从古道旁。  
人间好事戒多得，防有雷霆下取将。  

张栻　前日从赵漕饮因得遍观所藏书帖之富既戏成三绝简之  
今古驱驰翰墨场，何人下笔到颜杨。  
君侯知我有书癖，乞与西台字几行。  

张栻　清明后七日与客同为水东之游翌朝赋此  
平生山水癖，妙处只自知。  
夙约常寡味，邂逅惬心期。  
幅巾与藜杖，安步随所之。  
朼来坐官府，颇觉此原违。  
城头望群峰，欲往类绊羁。  
三春苦风雨，晴日一伸眉。  
沙边散车骑，竹舆从呕咿。  
独与三四客，野服相追随。  
亭高俯空旷，洞古探环奇。  
县崖隐日月，幽壑蟠蛟螭。  
涧水杂鸣佩，松风发清吹。  
兴来即倾酒，语到亦论诗。  
聊揩簿书眼，偿此閒暇时。  
所历固未厌，所感多余思。  
昔游木叶下，今兹绿阴肥。  
江山虽可识，岁月乃如驰。  
素餐岂不念，怀安敢云私。  
归来耿不寐，欹枕听晨鸡。  

张栻　人日游城东晚饭陈仲思茅亭分韵得香字  
绝怜梅事晚，与客到林塘。  
瓦碗村醪酽，杯羹野菜香。  
旧游看壁字，新岁尚他乡。  
一笑俱真率，悠然意未央。  

张栻　若海运使移节广东赋诗赠别予每过若海诸郎诵书于旁琅琅可喜为之重  
行止非人料，驱驰未席温。  
传闻选肤使，端为慰黎元。  
瘴岭农耕少，山城海气昏。  
唯勤凋瘵虑，此外更何言。  

张栻　若海运使移节广东赋诗赠别予每过若海诸郎诵书于旁琅琅可喜为之重  
玉雪明人眼，森然膝下郎。  
原流知衮衮，诵读听琅琅。  
有子若何慕，他年我曾量。  
原崇诗礼训，勿近利名场。  

张栻　三茅观李仁父刘文潜员显道赵温叔崔子渊置酒分韵得高字  
节物岁云暮，九衢尘满袍。  
起我二三友，招要步林皋。  
仰看冥飞鸿，俯览千丈涛。  
石径上深窈，竹风更萧骚。  
杯盘自真率，更起泻浊醪。  
叹我会合难，慰我涉历劳。  
薰然乡社游，饮少意已陶。  
我亦寿长者，万里欣所遭。  
嗟哉士业艰，逝矣日月滔。  
古义重金石，外物真秋毫。  
原言共勉厉，勿负岷山高。  

张栻　三友堂  
寒窗政尔念萧瑟，况复故人痚近音。  
凭栏为子赋三友，便觉冰霜千古心。  

张栻　三月七日城南书院偶成  
积雨欣始霁，清和在兹时。  
林叶既敷荣，禽声亦融怡。  
鸣泉来不穷，湖风起沦漪。  
西山卷余云，逾觉秀色滋。  
层层丛绿间，爱彼松柏姿。  
青青初不改，似与幽人期。  
坐久还起步，堤边足逶迤。  
游鱼傍我行，野鹤向我飞。  
敢云昔贤志，亦复咏而归。  
寄言山中友，和我和平诗。  

张栻　上封有怀元晦  
忆共朱夫子，登临冰雪中。  
剧谈无俗调，得句有新功。  
别去雁横浦，重来月满空。  
遥怜今夕意，清梦傥相同。  

张栻　上已日晚登裴台自仲春凡三登  
前日看花地，重来对落晖。  
雨余山着色，沙没水初肥。  
寒食家家出，残红树树飞。  
还同二三子，及此咏而归。  

张栻　生辰谢邵广文惠惠仁者寿赋  
左弧念当辰，藐此卧岁晚。  
重云不予荫，敢望滋九畹。  
南邻有良朋，繁质快瓴建。  
进道方髒髒，吐辞看衮衮。  
妙语极吹嘘，至　　属关键。  
嗟予澹泊好，学植自穮蔲。  
岂能益涓埃，感子意缱绻。  
昭然隐微中，当念仁岂远。  
起知妙乾体，实理践坤简。  
大易乃在我，亘古当一本。  
期君得真传，永以息邪遁。  

张栻　诗送陈促思参佐广右幕府  
旧说桂林好，君今幕府游。  
江山资暇日，梅雪类吾州。  
煮海何多说，安边更预谋。  
政应勤婉画，不用赋离忧。  

张栻　诗送元晦尊兄  
君侯起南服，豪气盖九州。  
顷登文石陛，忠言动宸旒。  
坐令声利场，缩颈仍包羞。  
却来卧衡门，无愧知日休。  
尽收湖海气，仰希洙泗游。  
不远关山阻，为我再月留。  
遗经得紬绎，心事两绸缪。  
超然会太极，眼底无全牛。  
惟兹断金友，出处宁殊谋。  
南山对床语，匪为林壑幽。  
白云政在望，归袂风飕飀。  
朝来出别语，已抱离索忧。  
妙质贵强矫，精微更穷搜。  
毫厘有弗察，体用岂周流。  
驱车万里道，中途可停辀。  
勉哉共无斁，邈矣追前修。  

张栻　十二月十六日夜枕上闻雷已而大雪  
春信梅边动，雷声枕上惊。  
忽看窗纸白，顿觉竹声清。  
江海空余梦，壶觞起自倾。  
朝来倚楼处，玉树满湘城。  

张栻　十二月乙卯登岳阳楼丙辰再登  
维舟径上岳阳楼，风雨排空暝不收。  
明日重来天色好，君山元自翠光浮。  

张栻　十三日晨起霜晴用定台韵赋此  
晴岚开岳镇，云雨断阳台。  
日出寒光迥，川平秀色回。  
兴随天际雁，诗寄岭头梅。  
盛事它年说，凭君记玉杯。  

张栻　十四日陪黄仲秉渡湘饮岳麓台上分韵得长字  
支筇穿百级，把酒问春光。  
乔木依然在，幽兰只自芳。  
未当湘水满，更觉橘洲长。  
暝色犹回首，天涯话故乡。  

张栻　十五日过小孤山  
沃野迥千里，岿然突孤标。  
崖分势亦裂，江静影频摇。  
栖鹘巢何险，盘柯冻不凋。  
吾行足观览，未觉客程遥。  

张栻　十五日再登祝融峰用台字韵  
今朝风日霁，共约再登台。  
人在云端上，僧从天际回。  
岩头风戛竹，林畔雪欺梅。  
浊酒消寒气，无妨饮数杯。  

张栻　时为桂林之役前一日刑部刘公置酒相饯曾节夫预既公用陶靖节斜川诗  
通籍念无补，先庐获归休。  
所忻三载间，暇日从公游。  
城中十亩园，颇复依清流。  
渺渺送归雁，翩翩下轻鸥。  
驾言欲南鹜，踟蹰眷林丘。  
况且远晤言，公唱孰与酬。  
祖席近佳日，呼客仍我俦。  
相与千载思，谁复念此下。  
新诗更纡余，用以宽离忧。  
它年南阜约，剥啄时相求。  

张栻　是日二使者出游晚凉有作  
痚风细雨随华节，西浦东山总胜游。  
拙守亦忻凉意好，挑灯清坐读春秋。  

张栻　寿定叟弟  
为邦和气满乡闾，袖手还家乐有余。  
案上简编元好在，闲中日月更宽舒。  
功名且要身长健，寻尺何求计不痚。  
好泛菊英斟寿酒，扁舟吾欲赋归欤。  

张栻　寿定叟弟  
今年黄菊开花早，手撷芳新寿一杯。  
不用南阳三十斜，家山根蒂好栽培。  

张栻　寿定叟弟  
闻说清朝对紫宸，君王侧席屡咨询。  
惟应民瘼开陈切，故遣分符验抚循。  

张栻　寿定叟弟  
堂堂自昔源流远，衮衮方来事业长。  
驷马安车遵大道，正须缓辔不须忙。  

张栻　寿定叟弟  
闻说严人爱贰车，呻吟赴愬赖携扶。  
从今充扩应无倦，千里疲民待子苏。  

张栻　寿定叟弟  
闻说年来更老成，清心寡欲厌纷纭。  
固知造物有深意，端享修龄看策勋。  

张栻　寿定叟弟  
向来相望各天涯，两载团栾似旧旦。  
只恐桐江来趣驾，明年把酒又相思。  

张栻　寿定叟弟  
秋风想已治归装，吾亦扁舟具碧湘。  
世味只庆谙历遍，何如兄弟对方床。  

张栻　寿定叟弟  
年年桂绽菊开时，长忆芳樽共一卮。  
请诵周人和乐句，全胜三叹陟冈诗。  

张栻　书妙应庵壁  
窗前新竹净娟娟，借我风凉一榻眠。  
试问庄周说鹏鷃，何如洙泗举鱼鸢。  

张栻　四月二十日与客来城南积潦方盛湖光恬然如平时泛舟终日分韵得水字  
泽国盛梅雨，涨潦弥两涘。  
常时侵溢患，乃复到城市。  
纳湖迫西闉，冲突固其于。  
今年筑堤防，楗石细积累。  
艰辛迄崇成，龟鱼亦欢喜。  
节宣有程度，盈缩无壅底。  
昨宵水没岸，民居例迁徙。  
走马来问讯，屹若坚城垒。  
江涛从渺茫，湖光自清泚。  
小舟足游泳，新荷方薿薿。  
嘉我二三客，共此风日美。  
相期寂寞滨，雅意淡如水。  
念言堤防功，得失乃如彼。  
而况检身者，讵可忘所止。  
明朝更哦诗，斯言或当纪。  

张栻　四月四日饮吴仲立家海桐花下吴伯承以事不至诗来次韵  
翠盖亭边春色归，还来把酒及开时。  
坐无车公欢意少，犹得风前读好诗。  

张栻　送八兄  
弥旬积雨穗生耳，冬壑未渠收潦水。  
围炉情话政尔佳，乃复归舟行万里。  
三年百感卧湘城，风急鹡鴒原上情。  
岂地他人意独真，每觉办语温如春。  
少年锐气凌八区，晚以乐义称乡闾。  
闻人有急若己如，天报两子双明珠。  
小隐卜筑兰溪边，修篁乔木今参天。  
是非荣辱不到处，卷书一榻清昼眠。  
人言寿骨隐修眉，庆事鼎鼎供期颐。  
岂惟宗族托轨范，政倚晚节增光辉。  
有弟有弟复何为，杜门读书人谓痴。  
入山未遂扫松原，江头独立送归时。  

张栻　送陈择之  
君能千里来，乃作触热去。  
凉秋幸非遥，归计无已遽。  
向来文字间，讲论有平素。  
及兹共王事，益得君佳处。  
几微独深窥，圭角本不露。  
岂期寂寞滨，获此友朋助。  
吾邦虽云僻，山水足奇趣。  
更期休沐晨，相与穷杖屦。  
匆匆何少悰，咄咄出别语。  
君怀负丞恩，行矣当及戍。  
我亦念归欤，霜天收栗芋。  
后会未可期，往事屡回顾。  
赠言复何有，独以此道故。  
寥寥千载前，达者同一路。  
所趋固绝尘，所履无虚步。  
临深觉居高，仰止有余慕。  
要须学沧溟，汇此百川注。  
他年傥相忆，访我城南圃。  
无使岁月深，永思编简蠹。  

张栻　送但能之守浔州  
循吏古犹少，岭民今未苏。  
丁宁烦诏旨，推择得吾徒。  
根本谁深念，诗书计不迂。  
惟应敦此意，岂但应时须。  

张栻　送范伯崇  
堂堂延阁老，遗范见期人。  
孝友传家旧，诗书用力新。  
人心危易失，圣学妙难亲。  
原勉思弘毅，求仁可得仁。  

张栻　送范西叔教授西归  
乃祖至和间，忠谋书鼎彝。  
但知陛下圣，岂知吾言危。  
元佑爱君语，读者犹涕洟。  
典刑今不亡，盛德故在兹。  
岁晚子过我，秀若斋房芝。  
持身蹈规矩，出语无瑕疵。  
向来长安道，讵肯舍灵龟。  
万里一泮宫，行囊几新诗。  
湘出足幽胜，而水清涟漪。  
登临岂不乐，邂逅枌榆思。  
我懒抱僻学，绝弦理朱丝。  
子独慕千载，悠然契心期。  
岂不为我留，感此节物移。  
临岐抚陈编，为子三噫嘻。  
高深谅何极，循求有端倪。  
原言勉事此，奕叶光前规。  

张栻　送甘可大  
子陵溪水千年绿，犹忆登临日暮时。  
子去定能寻胜概，书来当复慰相思。  
简编有味宁论晚，得失从渠莫自疑。  
也学迂痚教似舅，不应空赋渭阳诗。  

张栻　送甘甥可大从定叟弟之桂林  
季也有行役，我思独悠悠。  
亲朋非不多，子能从之游。  
挂席上湘水，青山挟行舟。  
篮舆问岭路，政尔荔子秋。  
人言桂林好，颇复类中州。  
近郊多胜概，雉堞冠层楼。  
待渠幕府暇，时与同冥搜。  
吾子有令姿，胸中富九流。  
处世多龃龉，但当付沧洲。  
超然扩遐思，讵可耳目谋。  
原为百炼刚，莫作绕指桑。  
昔人不吾欺，子盍试反求。  
预想他年归，此地复绸缪。  
刮目看二子，一笑纾百忧。  

张栻　送韩宜州  
顷年未识宜州面，已信诸贤品藻公。  
幕下从容逢益友，胸中肮脏本家风。  
一麾且与宽凋察，华发应无慕勇功。  
从古安边须自治，人情初不间华戎。  

张栻　送胡伯逢之官金陵  
相望数舍已云痚，远别何因执子祛。  
漫仕想应同捧檄，旧闻当不废观书。  
月明淮水空陈迹，山绕新亭有故墟。  
暇日更须频访古，因来为我道何如。  

张栻　送黄子默  
元佑不复见，太史今诸孙。  
人物尚论世，典刑故犹存，  
酣歌拓金戟，三年佐雄藩。  
超然车马中，高韵独孤骞。  
永怀白鸥盟，修竹满故园。  
得句见眉睫，外慕何足言。  
顾以感知己，跋马向修门。  
朝开英俊管，王度待讨论。  
小试翰林手，乘槎薄昆仑。  
我懒卧衡麓，秋风撷兰荪。  
交游叹益落，拭目看腾掀。  
轩冕岂足贵，政尔名义尊。  
执手念相闻，此意古所敦。  

张栻　送李崧才归闽二首  
历数勋贤后，如郡到眼希。  
胸中蕴金石，笔下出珠玑。  
倾盖嗟何晚，临流又送归。  
他年傥相忆，寻我钓鱼矶。  

张栻　送李崧才归闽二首  
公事妨开卷，遐征念索居。  
能来数月款，端为百忧纾。  
师友洛川上，人才元佑初。  
归来有新益，不惜几行书。  

张栻　送李新州  
清绝湘南地，乡间见老成。  
蔽棠方有望，折柳却关情。  
侧听舆人诵，还新月旦评。  
相望幸邻壤，犹得借余明。  

张栻　送林择之  
遗篇寂寞论心少，一见吾人意已倾。  
冰雪持身金石志，它年事业更光明。  

张栻　送临武雷令  
诏举循良吏，时资抚字功。  
人情平易看，治道古今同。  
绿野新耕盛，潢池旧羽空。  
便应君课最，名姓御屏中。  

张栻　送临武雷令  
去路连崇岭，扁舟上涨涛。  
不违将母原，敢叹独贤劳。  
境静归岛雁，许空长艾蒿。  
不妨频拄颊，千里寄风骚。  

张栻　送零陵贾使君二首  
藉甚零陵郡，风流记昔贤。  
宅存元不部，人识范忠宣。  
山近地宜竹，溪清岸有泉。  
官閒时访古，余韵故依然。  

张栻　送零陵贾使君二首  
孝友传家法，如君好弟兄。  
只应推此意，便足慰民情。  
间岁仍艰食，新书督勤耕。  
想今潇水畔，惟日望双旌。  

张栻　送刘枢密留守建康  
整驾欲南鹜，乃复送公舟。  
公行民所瞻，原言勿淹留。  
向来秉事枢，正色有忠谋。  
坐觉国势尊，已验权网收。  
如何霖雨泽，偏使及南州。  
新春紫诏下，闻者宽百忧。  
谁长今重镇，百万宿貔貅。  
控江抚长淮，声势接上流。  
吾皇志经略，此地合绸缪。  
不应万全策，岁月空悠悠。  
先当植本根，次第施良筹。  
未闻欲外攘，而乃忽内修。  
幕府方宏开，人才要旁搜。  
可不念葑菲，惟当别薰莸。  
留钥岂淹久，即归侍前旒。  
尽舒医国手，调瘵会有瘳。  
还忆遐荒守，时能寄音不。  

张栻　送然侄四归二首  
堂堂希白翁，共惟同出自。  
百年诗礼传，名教有乐地。  
嗟予力未胜，永抱蓼莪意。  
积累盖百叹，承家岂云易。  
赐然履渊冰，中夜耿不寐。  
协心望尔曹，勉力绍前志。  
岁晚期有成，庶或保无坠。  

张栻　送然侄四归二首  
自子来见我，倏焉十六秋。  
一闻沂上音，此意便绸缪。  
中间岂不别，会合同转头。  
今兹舍我去，万里不复留。  
岂不能挽子，惧子为亲忧。  
六月送归船，我思与悠悠。  
爱子刚毅资，不作绕指柔。  
原子进问学，琢磨须自修。  
居然知见广，百病公有瘳。  
谁谓道云远，行矣当深求。  

张栻　送少隐兄赴兴元幕  
出手宁嫌晚，论心本不欺。  
五年江左客，万里故园里。  
肯枉洞庭棹，来寻棠棣诗。  
固知名义重，岂但慰朝饥。  

张栻　送少隐兄赴兴元幕  
边塞连关陇，貔貅罢战征。  
幕中须预计，堂上乃奇兵。  
汉水追前策，秦原忆旧耕。  
书生亦多事，慷慨试经行。  

张栻　送邵怀英赴召  
自君之西来，吾徒获三益。  
匪惟欣晤言，望见意已适。  
俯仰岁再更，交情共金石。  
翩然别我去，宁复得此客。  
诸公有推毂，诏下亟传驿。  
嘉言久填胸，往觐天咫尺。  
岂其湘水边，而可滞六翮。  
虽深惜别思，敢后天下责。  
嗟哉善利途，鸡鸣分舜蹠。  
浮云起毫厘，乃有泰山隔。  
持身与谋国，兹义贯於一。  
君侯天资高，遇事无逼迫。  
所立凛不回，举手谢物役。  
保此方寸印，勿受一尘隙。  
廓然丽昭回，万象归指画。  
富贵岂君心，事业追往昔。  
赠言不能工，庶以永无斁。  

张栻　送舜臣抚干表兄赴部  
畴昔相看意便倾，重逢便觉眼增明。  
半生漫仕壮心在，五月长江去棹轻。  
龟椟久藏千乘宝，鹏风方快九霄程。  
公朝兼用人门选，外氏传家旧有声。  

张栻　送外弟宇文挺臣二首  
合族情尤重，论交意复深。  
还为万里别，未尽几年心。  
佳处应相忆，书来傥嗣音。  
及时须努力，莫待鬓华侵。  

张栻　送外弟宇文挺臣二首  
漠漠漓江上，匆匆送客情。  
平原宵雨湿，绝壁野云横。  
世路多亲辙，韦编有旧盟。  
中流屹砥柱，过浪岂能倾。  

张栻　送鲜于大任入成都幕  
虏马昔饮江，扁舟忆同骛。  
翁方为国谋，客以名义故。  
安危匪前料，得失渠异趣。  
淮壖渺风雪，王中有程度。  
息偃多在床，君车不停驻。  
初无作难色，所立讵愆素。  
嗟我吴门别，风木岁徂暮。  
相逢复湘城，往事忍回顾。  
独余后凋心，特立凛不惧。  
莫邪虽云利，宁作囊锥露。  
善藏要有待，小试随所遇。  
终无缺折虞，岂但走狐兔。  
吾州得良牧，民力或可裕。  
本根赖封殖，强索费调护。  
从容试长思，取急无窘步。  
作别忽草草，怀抱复谁付。  
他时下瞿唐，访我林下屦。  
傥於功名余，更讲末后句。  

张栻　送杨廷芳三首  
自吾友若人，叹息恨不早。  
相逢未出语，已足慰怀抱。  
寒窗逾浃旬，百虑略倾倒。  
霜晴不留客，别语讵能好。  
不尽此时情，梅边试深讨。  

张栻　送杨廷芳三首  
昔人忘言处，可到不可会。  
还须心眼亲，未许一理盖。  
辞章抑为余，子已得其最。  
当知邹鲁传，有在文字外。  

张栻　送杨廷芳三首  
平生风雨夕，每念名节难。  
穷冬百草歇，手自种琅玕。  
吾子三十策，字字起三叹。  
岂欲求人知，正自一心丹。  
请哦硕人诗，匪为乐考盘。  

张栻　送宇文正甫  
重来能复几句余，临水登山又送渠。  
夜雨已知农事好，春寒未放小桃舒。  
眼有佳处应难尽，别后书来讵可痚。  
我亦相将归旧隐，杖藜时复访楼居。  

张栻　送曾裘父  
交旧间何阔，能来浃日留。  
还寻佳橘颂，惜别仲宣楼。  
探古书盈屋，忧时雪满头。  
绝思黄阁老，招隐意绸缪。  

张栻　送张深道二首  
秋风木叶落，送客丽谯东。  
岂怀儿女恋，爱此趣味同。  
至理无辙迹，妙在日用中。  
闻言有不信，渠自马牛风。  
吾子实所畏，立志高冥鸿。  
卓然游圣门，不受异说讧。  
切磋岂不乐，愧非斲鼻工。  
於皇太极蕴，精微浩无穷。  
原言终玩绎，默参元化功。  

张栻　送张深道二首  
人言底柱险，袖手不敢迩。  
孰知人心危，毫厘千万里。  
有来事物繁，酬酢无披靡。  
虽云应不难，要且辨真伪。  
良知本易直，天机验所起。  
涵濡自日新，日新乃无蔽。  
圣学非空言，要领故此。  
吾子端泼源，所进渺涯涘。  
我虽念不繁，讵敢忘所止。  
后会傥有时，深功同举似。  

张栻　送赵节卿  
昭代才难叹，宗盟世有人。  
千钧定晚试，一角信逢真。  
政拟寻梅共，还经折柳新。  
青云看稳上，回首楚江春。  

张栻　送郑宪酒  
晴日南山几杕俱，跻高选胜不须扶。  
也知坐上多佳客，可着青州从事无。  

张栻　送周畏知二首  
秋冬仍苦雨，旬浃喜霜晴。  
木末楼台见，江头橘柚明。  
登临方适意，离别已增情。  
后夜相思地，寒梅景正横。  

张栻　送周畏知二首  
半世功名误，苍颜幕府游。  
文辞追楚些，得失付阳秋。  
荐牍文交上，衡门岂重留。  
青云看稳去，快处一回眸。  

张栻　送祖七倒西归二首  
万里逢犹子，中年忆故乡。  
只知情话好，岂觉去途长。  
巫峡波涛壮，秦山桧柏苍。  
何能从汝往，伫立看归艎。  
名家重典刑。飘零念吾党，  
寂寞抚遗经。叔水知何病，  
芝兰要满庭。汝归应记取，  
为我话丁宁。  

张栻　岁晚烹试小春建茶  
阳月藏春妙莫窥，灵芽粟粒露全机。  
煮泉独啜寒窗夜，已觉东风天际归。  

张栻　笋脯一平驰寄因和云岁诗为一笑春笋未盛尚续致也  
权门极珍羞，未办食龙肉。  
我家湘楚山，箨龙饫奴仆。  
淮南户户有黄虀，公今径归亦不痴。  
更包笋脯赠行李，定应笑杀长安儿。  

张栻　所思亭海棠初折赠两使者将以小诗  
未须比拟红深浅，更莫平章香有无。  
过雨夕阳楼上看，千花容有此肤腴。  

张栻　所思亭海棠初折赠两使者将以小诗  
东风着物本无私，红入花梢特地奇。  
想得霜台春思满，一枝聊遣博新诗。  

张栻　汤总管邢监庙约游城东酒间求诗为赋此  
春事已如许，客愁空自多。  
梅花成莫逆，樽酒付亡何。  
楚楚邢郎子，眈眈老伏波。  
定应容我醉，耳热更高歌。  

张栻　题城南书院三十四咏  
差差竹影连坡静，细细荷风透屋香。  
午寂睡余聊隐几，人间何用较闲忙。  

张栻　题城南书院三十四咏  
新竹成林蕉叶青，隔篱深处有蝉鸣。  
晚凉更觉长堤静，自绕荷花待月明。  

张栻　题城南书院三十四咏  
堦前树影开还合，叶底蝉声短复长。  
睡起更知茶味永，客来聊共竹风凉。  

张栻　题城南书院三十四咏  
新凉物物有精神，静倚书窗听雨声。  
忽忆子綦元未解，强分天籁太粗生。  

张栻　题城南书院三十四咏  
凌晨骑马路新凉，来挹湖边风露香。  
妙意此时谁共领，波间鸥鹭静相忘。  

张栻　题城南书院三十四咏  
林塘过雨不胜秋，万盖跳珠写碧流。  
倚槛孤吟天欲暮，更穿芒屩上方舟。  

张栻　题城南书院三十四咏  
山色顿清秋欲半，湖光更净日平西。  
凉风猎猎低荷盖，归翼翩翩度柳堤。  

张栻　题城南书院三十四咏  
湖边小筑喜新成，秋入西山照眼明。  
不是厌喧来觅静，四时光景本均平。  

张栻　题城南书院三十四咏  
秋风飒飒林塘晚，万绿丛中数点红。  
若识荣枯是真实，不知何物更谈空。  

张栻　题城南书院三十四咏  
移得幽兰几本来，竹篱深处手栽培。  
芬芳不必纫为佩，月白风清取次开。  

张栻　题城南书院三十四咏  
今年少雨菊花迟，青蕊方开三两枝。  
但是悠然真意在，青山何处不相宜。  

张栻　题城南书院三十四咏  
秋后冬前一月晴，小园佳处日经行。  
半山木落楼台露，几树霜余橘柚明。  

张栻　题城南书院三十四咏  
铙鼓喧貀十里城，人情正喜上元晴。  
瘦筇独立湖边路，却有白鸥同眼明。  

张栻　题城南书院三十四咏  
和风羽羽禽声乐，晴日迟迟花花气深。  
妙理冲融无间断，湖边伫立此时心。  

张栻　题城南书院三十四咏  
晓来天气便清新，独倚阑干正暮春。  
花落花开莺自语，东风吹水细鳞鳞。  

张栻　题城南书院三十四咏  
花柳芳妍十日晴，五更风雨送余春。  
莫嫌红紫都吹尽，新绿满园还可人。  

张栻　题城南书院三十四咏  
并湖数亩新疏辟，便有鱼儿作除行。  
我亦随流浮小艇，晚凉细看縠纹生。  

张栻　题城南书院三十四咏  
无言桃李也成阴，叶底黄鹂自好音。  
一缕炉烟清昼永，韦编卷罢短长吟。  

张栻　题城南书院三十四咏  
化工生意源源在，静处详观总不偏。  
飞絮满空春不尽，新荷帖水已田田。  

张栻　题城南书院三十四咏  
野艇新成寻丈许，柳堤详观总不偏。  
飞絮满空春不尽，新荷帖水已田田。  

张栻　题城南书院三十四咏  
暮从别野跨驴归，风雨萧萧泥溅衣。  
出门回首且按辔，细听泉声和式微。  

张栻　题城南书院三十四咏  
阴阴松竹景自转，午枕无人到北窗。  
何许狂风来动地，梦回波浪汹春江。  

张栻　题城南书院三十四咏  
痚竹萧萧正雨声，眼中日影又还晴。  
钩窗燕坐夏将半，荷叶已香湖水清。  

张栻　题城南书院三十四咏  
莫道闲中一事无，闲中事业有工夫。  
闭门清昼读书罢，扫地焚香到日晡。  

张栻　题城南书院三十四咏  
亭畔薰风尽日凉，来从水面过新篁。  
悠然担觉盈襟抱，千古虞弦意未央。  

张栻　题城南书院三十四咏  
拍堤水满草茸茸，尽日野航西复东。  
欲去未须愁日暮，月明波面更溶溶。  

张栻　题城南书院三十四咏  
乌云夭矫风作恶，雷奔电掣雨悬河。  
须臾天宇复清霁，突兀西山紫翠多。  

张栻　题城南书院三十四咏  
朝阳初上藕花香，下马虚亭一味凉。  
山鸟自呼鱼自乐，谁云身世可相忘。  

张栻　题城南书院三十四咏  
北窗竹簟午阴凉，亦有清风到我旁。  
还与陶公事同否，未妨诸子细商量。  

张栻　题城南书院三十四咏  
睡觉西山月正平，荷香不断晓凉生。  
园中只鹤知人意，已作金风警露声。  

张栻　题城南书院三十四咏  
西风夜半摧炎暑，晓看云横天际秋。  
时序转移皆妙理，惟应及早戒衣裘。  

张栻　题城南书院三十四咏  
新凉修竹意愈静，初日芙蕖色倍鲜。  
物态直须闲里见，人情多向快中偏。  

张栻　题城南书院三十四咏  
四面红蕖镜绿波，晚凉柰此野情何。  
凭城更觉看山稳，入户还欣得月多。  

张栻　题城南书院三十四咏  
殷雷终日在前山，风卷云环意作难。  
泊暮有怀空伫立，忽然飞雨到阑干。  

张栻　题伏龙寺壁  
少日忆曾到，归途得小留。  
回还山寺古，萧瑟柿林秋。  
道路情无那，琴书可细求。  
从来士穷达，分付水悠悠。  

张栻　题福岩  
掷钵峰前寺，肩舆几度来。  
楼台还旧观，杉桧抚新栽。  
湘水堂堂去，秋山面面开。  
裴徊千古思，风壑有余哀。  

张栻　题淮阴祠  
秦关昔先驱，南郑岂淹久。  
夜中丞相归，平明印垂肘。  
古来豪杰人，调度出窠臼。  
登坛一军惊，六合已在手。  
从兹看廊清，指挥如运帚。  
时艰思奇才，庙古酹樽酒。  
出门望长淮，故国长稂莠。  
同云正惨澹，人事极纷纠。  
拘挛傥无累，吾欲献九九。  

张栻　题刘氏绿映亭二首  
凉叶翻翻不受尘，芒鞋藤杖及清晨。  
开帘小放前溪入，澄绿光中独岸中。  

张栻　题刘氏绿映亭二首  
鹭浴鱼跳在镜屏，摇青浮碧太鲜明。  
墙东种得阴成幄，隔叶看来却有情。  

张栻　题马氏草堂复斋听雪  
前邻百鬼瞰高明，夜雨华榱叹昔人。  
却爱君家鸿雁集，还能葺理草堂春。  

张栻　题马氏草堂复斋听雪  
今古茫茫浪着鞭，谁知圣学有夫传。  
请君细诵复斋记，直到羲爻未画前。  

张栻　题马氏草堂复斋听雪  
平生求友人千里，永夜论心雪满窗。  
为问蒲团听修竹，何如一舸泛清江。  

张栻　题南台寺  
相望几兰若，胜处是南台。  
阁迥规摹稳，门空昼夜开。  
回风时浩荡，高岭更崔嵬。  
谩说石头滑，支筇得往来。  

张栻　题榕溪阁  
寒溪澹容与，老木枝相樛。  
其谁合二美，名此景物幽。  
太史昔南骛，於焉曾少休。  
想当下榻初，清与耳目谋。  
品题得要领，亦有翰墨留。  
我来访遗址，密竹鸣钩辀。  
稍令旧观复，还与佳客游。  
树影散香篆，水光泛茶瓯。  
市声不到耳，永日风飕飕。  
所忻簿书隙，有此足夷犹。  
平生丘壑原，如痼不可瘳。  
虽知等喧寂，终觉静理优。  
更思濯沧优。榕根浮小舟。  

张栻　题唐兴寺湘江亭  
寺废苍崖耸，江回远岸明。  
风霜摧翰墨，岁月老丝缗。  
兀坐知茶味，闲行忘去程。  
长哦伊水句，回首右为情。  

张栻　题湘潭丞黄子辩哦松轩  
黄子官居多暇日，今哦薄暮一窗中。  
虽无虢虢循除水，但觉飕飕满屋风。  

张栻　题邢使君钓隐  
使君卜筑占芳洲，短槛痚篱处处幽。  
风月随时供燕几，笑谈终日在中流。  
翩翩影落来宾雁，漠漠寒生欲下鸥。  
城市山林俱寓目，问君底处足消忧。  

张栻　题益阳清修寺  
峰势香炉直，溪流峡水潺。  
居然一兰若，唤作小庐山。  
老木千崖表，孤亭万竹间。  
明朝问征路，回首白云闲。  

张栻　题庾楼  
南瞻庐阜北淮山，下有长江万顷寒。  
往事无边随去浪，西风有客傍阑干。  

张栻　题曾氏山园十一咏　北山  
南山烟雨霏，北山风露多。  
衣沾非所惜，屦湿知如何。  

张栻　题曾氏山园十一咏　菊隐  
不肯竞桃李，甘心同艾蒿。  
德人一题品，愈觉风味高。  

张栻　题曾氏山园十一咏　橘沜  
我家湘水滨，年年赋徕服。  
君家百亩田，晚岁千树绿。  

张栻　题曾氏山园十一咏　君子亭  
嘉莲秉嘉质，解后逢赏音。  
翁岂玩物者，寄意一何深。  

张栻　题曾氏山园十一咏　蓼步  
扁舟横薄莫，渺渺蓼知秋。  
家山有江湖，何必赋远游。  

张栻　题曾氏山园十一咏　梅沼  
寒梅只自芳，野水有余清。  
山空岁云暮，妙意相发明。  

张栻　题曾氏山园十一咏　尚絥堂  
昔人为己学，深旨妙隐微。  
三复尚絥章，服膺原无违。  

张栻　题曾氏山园十一咏　霜杰  
种松苦难长，松长还耐久。  
莫和目前思，但种门前柳。  

张栻　题曾氏山园十一咏　桃花坞  
花开山与明，花落水流去。  
行人欲寻源，只在山深处。  

张栻　题曾氏山园十一咏　夕阳台  
日暮天无风，岸巾夕阳中。  
回首发遐想，明月已升东。  

张栻　题曾氏山园十一咏　吟风桥  
桥边风月佳，俯仰有余思。  
无忘履冰心，方识吟风意。  

张栻　题雉山禊亭  
一曲清江正可怜，隔江新竹露娟娟。  
好风成我曲肱梦，起看飞云度碧天。  

张栻　田舍  
竹叶带晓露，茅檐起炊烟。  
蛩吟枯草根，犬吠坏垣边。  
田家亦何营，生理固足怜。  
风霜摧我稼，稂莠长我阡。  
卒岁复何念，一饱未补前。  
我思昔之人，备豫理所先。  
积仓遍效野，甘雨盈公田。  
临风重搔首，复古何用缘。  

张栻　同游岳麓分韵得洗字  
游观不作难，呼舟度清泚。  
新晴宿潦净，群山政如洗。  
上方着危栏，万象见根柢。  
寒泉自可斟，况复杂肴醴。  
高谈下夕阳，邂逅玄钥启。  
中流发浩歌，月色在波底。  

张栻　同元晦择之游岳道遇大雪马上作  
驱车望衡岳，群山政参差。  
微风忽南来，云幕为四垂。  
炎官挟蓐收，从以万玉妃。  
庭荧亦何有，尺璧仍珠玑。  
奇货吾敢居，妙意良自知。  
林峦倏变化，辙迹平高低。  
乔松与修竹，错立呈瑰姿。  
清新足遐寄，浩荡多余思。  
平生湘南道，未省有此奇。  
况复得佳友，晤言相追随。  
茅檐举杯酒，旅榻诵新诗。  
更约登绝顶，同观霁色时。  

张栻　外弟信臣总干西归驻舟沙岸得半月之款於其行口占道别  
外家源流远，文物被诸孙。  
嗟我数年来，颇识佳弟昆。  
酥酪本同味，兰芷非殊根。  
竞爽有如此，知当天其门。  
信也来过我，气貌清而温。  
方忻驻足地，中有静者存。  
皎然明月光，岂复受浊浑。  
埙篪迭和时，此理试共论。  

张栻　晚春  
卷地狂风殿晚春，落花盖水欲成云。  
向人不改旧时面，只有苍官无此君。  

张栻　晚过吴伯承留饮  
推门野路竹毵毵，落日天寒相对谈。  
可是主人风韵别，自斟白酒擘黄柑。  

张栻　晚晴  
昨日阴云满太空，眼前不见祝融峰。  
晚来风卷都无迹，突兀还为紫翠重。  

张栻　晚望  
独上荒亭数过帆，横林痚处见苍湾。  
固知不入豪华眼，送与凫鸥自在看。  

张栻　王长沙梅园分韵得林字  
令君五亩园，不问蓬蒿深。  
江梅忽秀发，邂逅成赏音。  
一笑领诸客，扫地坐墙阴。  
清芳到酒面，落蕊飘衣襟。  
月去未忍去，起舞独微吟。  
人自赏晤耳，问花亦何心。  
花虽有开落，意则无古今。  
须君戒勿折，嘉实看成林。  

张栻　王长沙约饮县圃梅花下分韵得梅字  
平生佳绝处，心事付江梅。  
县圃经年见，芳樽薄暮开。  
朗吟空激烈，烧烛且徘徊。  
未逐徵书去，穷冬尚一来。  

张栻　望后一日与客自水乡登湘南月色佳甚翌日用乡字韵简游诚之  
一雨五日余，南州三伏凉。  
唤客近方沼，笑潭引杯长。  
相将复登楼，月色在屋梁。  
念我怀百忧，忽忽发变苍。  
及此少自舒，觞咏未可忘。  
孤光凛下照，景妙无留藏。  
沙边数白鹭，欲下仍翔徉。  
群动亦自得，如我四体康。  
平生子游子，虚白生吉祥。  
官舍并楼居，登临筋力强。  
未可效王粲，居然思故乡。  

张栻　望庐山  
却望庐山倚柁楼，半空宿霭未全收。  
苍然五老独献状，似欲劝人求一游。  

张栻　闻定叟弟已近适迫祀事未能出先遣侄辈往迎书此问讯  
渐喜书题近，悬知归意忙。  
才闻下湘水，早已过衡阳。  
雨洗秋山净，凉生桂树香。  
殷勤二三子，策马为迎将。  

张栻　闻方广长老化去有作  
夜入精蓝意自真，上方一笑政清新。  
山僧忽复随流水，可惜平生未了身。  

张栻　五士游岳麓图  
闭门六月汗如雨，出门褦襶纷尘土。  
文书堆案曲肱卧，梦逐征鸿过前浦。  
西山突兀不可忘，勇往政须求快睹。  
朝暾未升起微风，中流吚哑挟鸣橹。  
长林秀色已在望，有如出语见肝腑。  
意行爱此松阴直，眼明还喜碑字古。  
高低梵释著幽居，深隐仙家开閟宇。  
忽看宫墙高十丈，学宫峨峨起邹鲁。  
斯文政倚讲磨切，石室重新岂无补。  
危梯径上不作难，横栏截出可下俯。  
惟兹翼轸一都会，往事繁华杂歌舞。  
变迁返覆宁重论，昔日楼台连宿莽。  
迩来人物颇还旧，岂止十年此生聚。  
泉流涓涓日循除，华表何时鹤来语。  
炎气知不到山林，茗碗蒲团对香缕。  
鼎来杖屦皆胜引，季也亦复仙步武。  
洛阳年少空白头，三闾大夫浪自苦。  
一笑便觉真理存，高谈岂畏丞卿怒。  
不图画僧圣得知，貌与儿童作夸诩。  
请君为我添草堂，风雨萧萧守环堵。  

张栻　五月十六日夜城南观月分韵得月字  
梅收清风来，宇净实鉴揭。  
频年城南游，未有今夜月。  
呼舟泛微澜，游鱼亦出没。  
危榭倒影浮，倚槛凉入骨。  
举酒属西山，寒光动林樾。  
诸君兴未已，南阜上突兀。  
目极大江流，高情更超越。  

张栻　喜广仲伯逢来会  
二阮向来俱莫逆，支筇为我到山巅。  
浊醪共饮聊复尔，胜集于今亦偶然。  
人立千峰秋色里，月生沧海暮云边。  
高谈此地曾知几，一笑归来对榻眠。  

张栻　喜闻定叟弟归  
吾弟三年别，归舟半月程。  
瘦肥应似旧，欢喜定如兄。  
秋日联鸿影，凉窗听雨声。  
人间团聚乐，身外总云轻。  

张栻　喜雨呈安国  
望岁民心切，为霖帝力均。  
崇朝变炎暑，举目尽清新。  
坎坎连村鼓，熙熙万室春。  
北窗凉枕簟，安稳到闲人。  

张栻　喜雨呈安国  
悬知雨意未渠已，一夜檐声到枕间。  
晓上高楼望云气，蛰龙千丈起西山。  

张栻　喜雨呈安国  
早身出陇蚕已丝，眼中一雨正垂垂。  
农家辛苦渠能识，请诵周公七月诗。  

张栻　喜雨呈安国  
向来恻怛哀矜意，便觉雨满乾坤间。  
城东大士宁关汝，民倚邦侯如泰山。  

张栻　喜雨呈安国  
凉生椽笔试乌丝，妙语便作星斗垂。  
我亦小窗无一事，细倾新酒和公诗。  

张栻　下山有作  
五日山行复下山，爱山不肯住不间。  
此心无着身长健，明岁秋高却往还。  

张栻　湘中馆饯定叟弟分韵得位字  
江楼倚夜阑，樽酒留客醉。  
挽衣更小语，不尽今夕意。  
吾家德义尊，此岂在名位。  
勉哉嗣芬芳，停此宽别思。  

张栻　襄州护漕使者侯寄示所作快目亭记辞多慷慨予读而壮之且想斯亭观览  
闻说君家快目亭，湓江直上起千寻。  
昔人事业规摹在，故国山河草木深。  
世态从渠翻覆手，壮图还我短长吟。  
会须一展平戎策，始称平生洒落襟。  

张栻　小园茶醾盛开伯承以诗见督置酒于此为增不敏不叹  
留连红紫计无从，晚惜芬芳万卉空。  
枕上几回清梦断，风前政可碧纱笼。  
春随夜雨但三叹，韵入香醪尚一中。  
长有花开消息在，不应鸣鼓便相攻。  

张栻　斜川日雪观所赋  
行客念故里，劳者思少休。  
如何岁华新，尚尔天南游。  
涉五遇佳日，品题自名流。  
聊复揩病眼，沙边玩轻鸥。  
和风着冠巾，春意动林丘。  
缅怀千载人，孤高谅难俦。  
亦有一二士，举酒相劝酬。  
未知吾故园，草木如此不。  
政拙甘下考，智短空百忧。  
赐归傥蒙幸，旧盟良可求。  

张栻　谢韩监芍药  
一年春事雨声里，十里扬州梦想边。  
眼底名花烦折赠，君家风物自嫣然。  

张栻　谢侯彦明惠白莲栽  
添得湖光百亩余，湖边早已成菰蒲。  
更移玉井峰头种，还有花开十丈无。  

张栻　谢侯彦明惠白莲栽  
青鞋不踏远化社，偶共濂溪嗜好同。  
少待薰风开玉镜，与君来赋月明中。  

张栻　谢胡掾惠诗  
一见知心事，旋观慰月评。  
慈祥汉循吏，儒雅鲁诸生。  
莫作周南叹，终期冀北程。  
新诗连夜读，梅影伴孤清。  

张栻　谢邢少连送葡萄豆蔻栽  
君家小圃占春光，眼看龙须百尺长。  
移向楼边并寒井，明年垂实更阴凉。  

张栻　谢邢少连送葡萄豆蔻栽  
留取园中数亩赊，拟栽灵药谢纷华。  
儿童今日知翁喜，移得君家豆蔻花。  

张栻　谢杨文昭主簿寄诗杨之父绍兴间倅建康不屈於兀术而死  
乃翁詈贼气如虹，千载衣冠卢懦庸。  
双庙已应同卞壶，佳见今喜见甄逢。  
传邮赠我凌云句，断简知君学古胸。  
忠孝可全须力勉，策勋宁复羡侯封。  

张栻　新亭  
风景自今古，斯亭今是非。  
绝怜江水去，还有故山围。  
得失同千虑，成亏共一机。  
所思惟谢傅，不但胜淮淝。  

张栻　雪中登楼分韵得未字  
南州冬多温，一雪已可贵。  
今年腊三白，故足苏品汇。  
朝来并危栏，举酒聊自慰。  
翩翩着客衣，漠漠乱云气。  
珪璧满天地，造物初不费。  
更邀二三友，晤赏见风味。  
独至仆尚更，酒苦饮亦既。  
仍遣探梅花，已折南枝未。  

张栻　崖边积雪取食清甚赋此  
阴崖积雪射寒光，入齿清甘得味尝。  
应是山神知客意，故将琼液沃诗肠。  

张栻　严庆胄射策南归迂途相访六月二十有一日同游城南书院论文鼓琴煮茶  
炎暑盛三伏，驾言得清游。  
城南才里所，便有山林幽。  
崇莲炫平堤，修竹绿高丘。  
方兹闵雨辰，亦有清泉流。  
举肉鲜可食，汲井瓜自浮。  
丝桐发妙音，更觉风飕飕。  
喜无举业累，独有讲学忧。  
逮子閒暇日，微言要穷搜。  
譬彼治田者，黾勉在勿休。  
但勤穮蔲功，勿作刈犹谋。  
虽云千里别，岂无置书邮。  
祝子时嗣音，慰我日三秋。  

张栻　尧庙  
明祀崇千载，荒山拱万灵。  
插天巉绝壁，飞瀑下空庭。  
绘事存淳古，真风寄村冥。  
苹繁何以荐，帝德日惟馨。  

张栻　叶夷中屡以书求予记敬斋予往年尝为亲旧为记及铭矣今独成两绝句寄  
聪明用处翻多暗，机巧萌时正自痴。  
若识圣门持敬味，临深履薄更何之。  

张栻　叶夷中屡以书求予记敬斋予往年尝为亲旧为记及铭矣今独成两绝句寄  
向来屡着敬斋语，天恐多言意未明。  
今日报君惟一句，工夫端的贵躬行。  

张栻　夜得岳后庵僧家园新茶甚不多辄分数碗奉伯承  
小园茶树数十许，走寄萌芽初得尝。  
虽无山顶烟岚润，亦有灵泉一派香。  

张栻　谒陶唐帝庙词  
溪交流兮谷幽，山作屏兮层丘。  
木偃蹇兮枝相谬，皇胡为兮于此留。  
蔼冠佩兮充庭，洁芳馨兮载陈。  
纯衣兮在御，东风吹兮物为春。  
皇之仁兮其天，四时叙兮何言。  
出门兮四顾，渺宇宙兮茫然。  

张栻　益阳南境松杉夹道郁然父老相传忠定张公为邑时所植也其间亦有既剪  
夹道松杉半老苍，前贤余泽未应忘。  
君看直干连云起，岂但当年蔽芾棠。  

张栻　用元晦定王台韵  
珍重南山路，驱赢几度来。  
未登高岳顶，空说妙高台。  
晓雾层层敛，奇峰面面开。  
山间元自乐，泽畔不须哀。  

张栻　由西岭行后洞山路  
西岭更西路，云岚最窈深。  
水流千涧底，树合四时阴。  
幽绝无僧住，闲来有客吟。  
山行三十里，钟磬忽传音。  

张栻　游诚之来广西相从几一年今当赴官九江极与之惜别两诗饯行  
游子名家后，天资更敏强。  
壮怀右自许，远业定难量。  
幕府文书简，韦编趣味长。  
怅然成阔别，音寄莫相忘。  

张栻　游诚之来广西相从几一年今当赴官九江极与之惜别两诗饯行  
士学端成已，工夫要自程。  
圣门窥广大，中德养和平。  
美玉资勤珏，良才讵小成。  
心期须后会，拭目更增明。  

张栻　游池州齐山  
旧闻齐山胜，抱病来登临。  
苍然俯平湖，秀出几百寻。  
穹石天与巧，修篁近成林。  
高攀极巉岩，俯探穷窈深。  
爱此坚贞姿，摩挲会予心。  
忆行西湖岸，亦复多嵚崯。  
颇恨人力胜，刻画时见侵。  
谁知丑石面，乃亦变孔壬。  
何如榛莽间，屹立长森森。  
天然抱幽独，妙质逢赏音。  
支筇到绝顶，孤亭指遥岑。  
樊川有留咏，兀坐一长吟。  

张栻　游道场山次沈国录韵  
玻瓈盆外起千鬟，路入空蒙紫翠间。  
心远最便天宇迥，眼明偏见野云闲。  
寒泉宰木留千载，清磬痚钟度两山。  
我亦湘城三径在，湖边归去洗尘颜。  

张栻　游惠山  
兹泉几岁月，复此慰渴心。  
谅惟独钟秀，源委来何深。  
在昔抱幽独，邂逅逢赏香。  
希声听者难，至味乃可寻。  
兀坐正亭午，凉风度清阴。  
於焉有深晤，三叹复微吟。  

张栻　游灵岩  
我登姑苏台，笑指前溪水。  
水从具区来，古色映清泚。  
明朝泛秀之去，两岸杂苹芷。  
萦纡知几曲，举目皆可喜。  
稻熟千顷黄，秋入四山紫。  
痚钟度横塘，青帘穿野市。  
忽惊秀逼人，突兀平地起。  
飞阁出林颠，穹石满山趾。  
褰裳上深径，鸣蝉声聒耳。  
木罅露遐观，欲进足屡止。  
梵宫开何年，金碧焕相倚。  
上方纳湖光，千里净如砥。  
中峰何亭亭，正尔当燕几。  
沙阔鸥鹭微，水落鱼龙徙。  
云绕阖闾邦，草迷于越垒。  
琴台俯香径，一念前王侈。  
兹山自古今，讵此能为痺。  
老松独坚卧，根株互盘峙。  
颓然阅沧波，爱此青未已。  
我来三日留，幽事付行李。  
领略宁有穷，登临聊可纪。  

张栻　游南岳风雪未已决策登山用春风楼韵  
人言南山巅，烟云耸楼观。  
俯瞰了坤倪，抑攀接天汉。  
勇往愧未能，长吟湘水畔。  
兹来渺遐思，风雪岂中断。  
行行重行行，敢起自画叹。  
我闻精神交，石裂冰可泮。  
阴沴驱层霄，呆日丽旭旦。  
决策君勿疑，此理或通贯。  

张栻　游丝  
游丝浩荡醉春光，倚赖微风故故长。  
几度莺声留欲住，又随飞絮过东墙。  

张栻　游岳寻梅不获和元晦韵  
眼看飞雪洒千林，更着寒溪水浅深。  
应有梅花连夜发，却烦诗句写愁襟。  

张栻　游章华台  
楚国旧雄胜，荒台今是非。  
平川留宿潦，萧寺掩斜晖。  
木落秋声急，天高雁影微。  
凄凉无处问，骑马踏堤归。  

张栻　有怀安国  
若人别去已经秋，却见山间翰墨留。  
独对西风揩望眼，试从云际辨荆州。  

张栻　与弟侄饮梅花下分韵得香字  
日多色愈正，春和天与香。  
提携一樽酒，问讯满园芳。  
嗣岁诗多思，怀人心甚长。  
更须多秉烛，玉立胜红妆。  

张栻　雨后同周允升登雪观  
一雨端能减百忧，肩舆径上最高楼。  
山容净洗无穷碧，江水新添自在流。  
已觉春随花片老，不应身似贾胡留。  
烟蓑风笠南山下，正好归欤看麦秋。  

张栻　元日  
古史书元意义存，春秋揭示更分明。  
人心天理初无欠，正本端原万善生。  

张栻　岳后步月  
衡岳山边霜夜月，青松影里看婵娟。  
正须我辈为领略，寒入衣襟未得眠。  

张栻　再和  
想得经行与客俱，身强宁复要人扶。  
晚来山色应难尽，十里青苍看有无。  

张栻　再和  
闭门谢客少过从，独倚修篁傲碧空。  
忽喜千条发琼蕊，纷如万鹤出樊笼。  
与君前日徘徊久，得句悬知惨淡中。  
胸次本无愁可著，何为苦要酒兵攻。  

张栻　再和  
夜读韦编起欲从，门前流水落花空。  
春同心事应长在，月当灯光不用笼。  
吊古谁能嗟泽畔，高吟且欲效隆中。  
君诗似玉无瑕玷，岂有他山石可攻。  

张栻　再和  
市朝车马列云从，君有危楼出半空。  
但觉乾坤增老眼，不妨日月转空笼。  
花开花落关何事，江北江南只此中。  
互出新诗殊未艾，长城尚许短兵攻。  

张栻　再用前韵  
元化首万类，圣学极几深。  
有如亚圣贤，尚谨殆与淫。  
浅见仅一斑，欢喜不自禁。  
岂知天地全，於穆千圣心。  
嗟哉我学子，进道宜髒髒。  
立志务弘毅，异说毋交侵。  
仁端验发见，精微试控寻。  
超然见大体，皎日破重阴。  
重新邹鲁传，挽回韶瀋音。  
当年不自勉，与物终堙沉。  
神龙倏变化，岂复顾泥涔。  
有来南山友，更唱共迭吟。  
群材欲封殖，杞梓看成林。  
殷勤劝学子，逆耳成良箴。  

张栻　早秋湖亭  
泽国今年秋气蚤，湖亭清晚独裴徊。  
翩翻荷盖随风舞，萧瑟松声带雨来。  
静处岂云身计得，吟边但觉岁华催。  
悠悠过思凭谁写，多病新来罢酒杯。  

张栻　曾节夫罢官归昩江以小诗寄别  
俗隘宁为异，言深敢自欺。  
如何幕中辩，翻作暗投疑。  
行李秋将半，家园菊正滋。  
反躬端得味，当复有余师。  

张栻　赠乐仲恕  
老子曾从先觉游，后来文采继风流。  
胸中有意穷千古，笔下成章映九秋。  
尘世利名无着莫，圣门事业要精求，  
咏归消息今犹在，鱼跃鸢飞会得不。  

张栻　展省龙塘有作  
十年衡山阴，驱马几往还。  
山色如故人，牧竖随马鞍。  
俯伏长松下，清晨涕汍澜。  
念昔初拱把，兹焉影团栾。  
白云归何时，日月如转环。  
矫首祝融峰，依前倚高寒。  
於焉百感集，欲去良独难。  

张栻　张安国约同赋仇氏{匡去王加赣}瓮酒  
人间炎热不可耐，君家瓮头春未央。  
想当醉倒卧永日，梦绕清淮归故乡。  
后生那得识此酒，从君乞方还肯否。  
徽州作赋为欷歔，荆州诗来端起予。  

张栻　张子囦携二子西归求予诗为赋此以致乡党之义  
穷冬泝荆江，风急波涛怒。  
张君一叶舟，追逐任掀舞。  
时从古岸边，颇得班荆语。  
君家岷山下，须眉挟风雨。  
万里生橐归，问君自何苦。  
两儿才过膝，秀色隐眉宇。  
昨者试省中，旁观正如堵。  
诵书声琅琅，亦复记训诂。  
呼前与酬答，进止良应矩。  
我为三咨嗟，每见必摩拊。  
祝君须爱惜，事业贵有序。  
美质在陶冶，如器无苦窳。  
道远方愁予，速成戒自古。  
可使利欲风，居然熏肺腑。  
良心人所同，爱敬发端绪。  
岷江本一勺，东流贯吴楚。  
但当养其源，日进自莫御。  
君归闭门思，予言或可取。  

张栻　张子真杨政光吴德夫追路湘源赋此心别  
驱车出严关，触热归路长。  
一雨群物苏，吾行亦清凉。  
漓水自南去，湘流正洋洋。  
眷言二三友，跋马勤送将。  
萧然短长亭，每语夜未央。  
张子名家驹，千里方腾骧。  
杨郎岭中彦，而能敛锋铓。  
延陵旧所熟，气味固难忘。  
向来幕府游，三秀丽斋房。  
居然出别语，分袂楚粤乡。  
人生会有别，勿悲参与商。  
独有赠言意，临岐更平章。  
风俗易移人，宦途剧羊肠。  
千钧有不守，决去飞鸟翔。  
要当勉自持，诗书作金汤。  
他年相会处，刮目看增光。  
为谢桂父老，无泽留一方。  
惟余石间字，时与洗苔苍。  

张栻　帐干周君桂林相从之旧已亥莫春出岭迂道相过临别求予言姑赋此  
江北逢新雨，湘南忆旧游。  
能来慰岑寂，恨不小迟留。  
日月徒催老，巧名浪自愁。  
惟应编简乐，在己可深求。  

张栻　正甫还长沙复用斜川日和陶韵为别  
吾党有佳士，寡欲自日休。  
眷言平生心，从我万里游。  
披云度岭峤，犯雪临江流。  
顾我无定踪，飘然若轻鸥。  
兹和虽云远，所忻近故丘。  
况得与君俱，岂患寡朋俦。  
有酒君为饮，有句君能酬。  
如何舍我归，颇亦念此不。  
我老百念冷，独有谋道忧。  
临岐无他祝，得编细研求。  

张栻　正月强半梅犹未开黄仲秉作诗嘲之次韵  
孤芳未分落人间，故向东风小作难。  
眼底莫容蜂蝶乱，好留明月趁春寒。  

张栻　正月强半梅犹未开黄仲秉作诗嘲之次韵  
水边痚影几人知，尚喜诗翁到未迟。  
怪得寻花心眼别，去年曾赋上林枝。  

张栻　止酒  
渊明通达士，止酒乃成诗。  
终焉未能忘，寄意良在兹。  
勇哉典午君，覆觞无再期。  
念彼万乘贵，艰难有深思。  
况乃一介士，而或志可移。  
祓斋揆前训，刚制圣所辞。  
铭心谅无斁，多言亦奚为。  

张栻　中春过阳亭  
亭古危临岸，林幽巧近城。  
烟容随雨住，花片着溪清。  
春事已如许，客怀谁与倾。  
亭前两好树，满意欲敷荣。  

张栻　中秋与僚佐登江陵郡城观月  
凉意今年早，蟾光七泽多。  
凭栏共怀古，拥袂独高歌。  
风物关山远，功名岁月过。  
一樽聊复尔，於此兴如何。  

张栻　中夜祝融观月  
披衣凛中夜，起步祝融巅。  
何许冰雪轮，皎皎飞上天。  
清光正在手，空明浩无边。  
群峰俨环列，玉树生琼田。  
白云起我旁，两腑风翩翩。  
举酒发浩歌，万籁为寂然。  
寄言平生友，诵我山中篇。  

张栻　仲秉再用前韵为梅解嘲复和之  
几年身在水云间，愈见花边下语难。  
犹有故人相慰藉，西山载酒未盟寒。  

张栻　仲秉再用前韵为梅解嘲复和之  
东君岂是结新知，谁共群芳较疾迟。  
不但一花高一世，更看嘉实满青枝。  

张栻　仲春有怀  
青山四面拥江城，暮角声中淡月明。  
自倚阑干生白发，无心行乐趁春晴。  

张栻　仲春有怀  
西湖景物元潇洒，杨柳新来两岸垂。  
亦有游人往来否，不应闲过看花时。  

张栻　仲春有怀  
老木高枝不可攀，玉泉飞出半崖间。  
如何借得清冷水，一洗疮痍为解颜。  

张栻　仲春有怀  
楚翠亭边花正开，道乡台下石崔嵬。  
主人今有此客否，客亦思君日百回。  

张栻　仲春有怀  
想见城南春水深，春来夜夜动归心。  
隔墙季子应无恙，为托飞鸿寄好音。  

张栻　仲冬朔日登湘南楼复用正父前韵  
历遍江南处处山，峤南还得倚楼看。  
化工此地无余巧，爽气穷冬更逼栏。  
官事随时宁解了，书盟平日未应寒。  
相逢自有论文乐，只把空杯未碍欢。  

张栻　重九陪详刑护漕东西楼之集  
猎猎西风满角巾，登临秋思与云平。  
山围四野高低碧，江绕东城今古清。  
莫恨寒花未堪摘，且忻樽酒得同倾。  
政须客里频回首，细话家山此日情。  

张栻　重九日与宾佐登龙山  
晓风猎猎笛横秋，泽国名山九日游。  
万里烟云归老眼，千年形势接中州。  
丘原到处堪怀古，萸菊随时岂解愁。  
此日此心谁共领，朝宗江汉自东流。  

张栻　重阳前一日  
九日明暀　是，清樽强自开。  
萧萧痚雨暗，滚滚大江来。  
野菊闲无数，沙鸥静不猜。  
何须骑台饮，此兴亦悠哉。  

张栻　舟行湘阴道中雪作  
岁晚归来风雪里，有怀端复为谁开。  
江清沙白湘阴路，却似当年访戴回。  

张栻　追饯马宪  
肤使行原显，清风伴往还。  
诗情浑漫兴，雪意正相关。  
许国心何壮，忧民鬓易斑。  
留连三日语，解后十年间。  

张栻　子远使君出守广汉始获倾盖诸官赋诗赠别某广汉人也故末章及之  
地生落南州，分与岷峨痚。  
朼来荆江上，所忻近乡闾。  
吾乡多隽豪，杂遝来舟车。  
时从说情话，颇觉中怀舒。  
中间识胡公，粹美真璠玙。  
心远气自静，话简意有余。  
向来有推毂，入校中秘书。  
名场万夫立，人亟我则徐。  
拳拳抱忠爱，百虑才一摅。  
白云已在望，思亲惜居诸。  
乞州枌榆边，政以便版舆。  
同舍挽不住，清风挟归裾。  
观君进退间，此岂为名誉。  
春帆肯小驻，论父良慰予。  
爱君秉质高，且复富蓄储。  
任重则道无，原言勿踟蹰。  
吾州得贤牧，父老想乐胥。  
我亦有一廛，径思归荷锄。  

张栻　自方广过高台  
两寺清闻磬，群峰石作城。  
风生云影乱，猿啸月华明。  
香火远公社，江湖鸥鸟盟。  
是中俱不着，俯仰见平生。  

张栻　自上封下福岩道旁访李邺侯书堂山路榛合不可往矣  
石壁巉岩路已荒，人言相国旧书堂。  
临机自古多遗恨，妙策当年取范阳。  

张栻　自乌石渡湘思去岁与朱元晦林择之偕行讲论之乐赋此  
朝来一舸渡湘水，山色横秋真可怜。  
忽忆去年联骑客，沙边搔首意茫然。  

张栻　自西园登山  
雨后溪重碧，木落山增明。  
西风肃群物，感此秋气清。  
振衣千崖表，俯瞰万籁生。  
匪生幽遐慕，政尔未忘情。  

张栻　自西园登山  
日光射崖冰雪色，风壑传响松龙吟。  
但忻耳目得所遇，不觉山高几许寻。  

张栻　昨过漕台庭前茶醾盛开已而詹体仁海棠和章及此因用前韵赋两章  
玉立春深雪不如，生香透骨雪应无。  
莫遣飘零杂尘土，芬芳留入碧琳腴。  

张栻　昨过漕台庭前茶醾盛开已而詹体仁海棠和章及此因用前韵赋两章  
纷纷花片逐风飞，绿幄藏春自一奇。  
不入时人红紫眼，却须我辈与题诗。  

张守质　延福寺  
步入禅关一径赊，摄衣登眺夕阳斜。  
金豨碧落千条练，紫塔光涵五色霞。  
月击扁舟渔火渡，风清古碣隐君家。  
游人亦卧东山麓。醉倚烟萝学种瓜。  

张叔敏　延真秋屏轩  
鸟回山色隐如城，碧落人归依旧青。  
好向中间安一榻，何须更画绕床屏。  

张枢　宫词十首  
尧殿融春天宴开，山呼才了乐声催。  
侍臣宣劝君恩重，宰相亲王对举杯。  

张枢　宫词十首  
观堂钟响待催班，步入朱廊十二间。  
宣坐赐茶开讲席，花砖咫尺对天颜。  

张枢　宫词十首  
月笼梅影夜深时，白玉排箫索独吹。  
传得官家暗宣赐，黄金约臂翠花枝。  

张枢　宫词十首  
翠枝斜插滴金花，特髻低蟠贴水荷。  
应奉人多宣唤少，海棠花下看飞梭。  

张枢　宫词十首  
笙歌散后归深院，花柳阴中过曲廊。  
静掩金铺三十六，黄昏处处爇衙香。  

张枢　宫词十首  
灿锦堂西过夕阳，水风吹起芰荷香。  
内监催扫池边地，准备官家纳晚凉。  

张枢　宫词十首  
晚凉开院近中秋，香染金风倚桂楼。  
花月新篇初唱徹，内人传旨索歌头。  

张枢　宫词十首  
银簧乍靘参差竹，玉轴新调尺合弦。  
奏罢六么花十八，水晶帘底赐金钱。  

张枢　宫词十首  
回廊隔树帘帘卷，曲水穿桥路路通。  
禁漏滴斜花外日，御香薰暖柳边风。  

张枢　宫词十首  
紫阁深严邃殿西，书林飞白揭宸奎。  
黄封缴进升平奏，直笔夫人看内批。  

张枢　茅山  
今古茅山是胜游，秀峰突兀绕沧洲。  
云含老树迷还散，石拥甘泉咽复留。  
未见岩风晨下鹤，只闻涧月夜鸣蜩。  
道人不是悲秋客，黄菊丹枫相对愁。  

张枢　游大涤  
一曲朱栏百尺余，仙人自是爱楼居。  
松风不动千山静，月满天坛人步虚。  

张璹　与葛洪  
提司坑冶是新差，职比催纲胜一阶。  
若发荐章求脚色，下官踪迹转沉埋。  

张璹　竹节亭  
结构华亭岁月深，形如竹节俯山阴。  
规模自壮中山色，基业犹存万古心。  
窗外岂无猿鹤泪，簷前时有凤凰吟。  
夜深神鬼惊闻处，月下谁弹一曲琴。  

张顺之　句  
照我胸中笔，吐出江淹文。  

张顺之　句  
瞻鹊数声清梦断，出门一笑遇诗仙。  

张顺之　句  
凭谁为写无声诗，清标不减渊明辈。  

张顺之　句  
聊将遮日手，松下弄清泉。  

张顺之　句  
金衣数公子，端是贤友生。  
羽毛元自好，喉舌向来清。  

张顺之　句  
白水一泓澄，兹山定玉骨。  

张顺之　句  
暗绿不遮春去路，乱红翻作雨来天。  

张舜民　{左氵中千右干}阳感事  
人谁无婚姻，我则分鲜薄。  
即今头已白，不识外家乐。  
再过{左氵中千右干}阳县，心境何寂寞。  
当时退食地，车轩俯层壑。  
华屋变山丘，九原宁可作。  
空存遗爱树，枝叶几荣落。  
正如辽东归，但见旧城郭。  
堂堂想其仪，物物皆如昨。  
眼看北来雁，身是南飞鹊。  
霜风扫隃麋，晚翠敛吴岳。  
临行更踟蹰，洒泪遍南阁。  

张舜民　哀虢县令犹子箅  
种瓜再摘觉瓜稀，不为衰年骨肉离。  
何事一哀还不哭，老人相别不多时。  

张舜民　哀虢县令犹子箅  
艰生数寸得能孤，满望亭亭百尺余。  
霜雪未零摧折去，不材何用腹心枯。  

张舜民　哀虢县令犹子箅  
匍匐岐山下，三呼已过时。  
臧孙虽有后，伯道竟无儿。  
自是终身痛，空留一县悲。  
老人休雨泪，转面即逢伊。  

张舜民　哀虢县令犹子箅起二  
送别言犹在，来书墨尚温。  
安知咫尺地，便有死生分。  
已负秋山约，犹传鲁史文。  
魂兮今有托，将袝伯兄坟。  

张舜民　哀王荆公  
门前无爵罢张罗，玄酒生刍亦不多。  
恸哭一声唯有弟，故时宾客合如何。  

张舜民　哀王荆公  
乡闾匍匐苟相哀，得路青云更肯来。  
若使风光解流转，莫将桃李等閒栽。  

张舜民　哀王荆公  
去来夫子本无情，奇字新经志不成。  
今日江湖从学者，人人讳道是门生。  

张舜民　哀王荆公  
江水悠悠去不还，长悲事业典刑间。  
浮云却是坚牢物，千古依栖在蒋山。  

张舜民　八月十四日清豩堂望月  
客路三湘远，天风八月清。  
云间虽掩映，水底已分明。  
且对当年影，休吟万古情。  
喜君方向满，照我过江城。  

张舜民　八月十五日夜清溪舟次  
清溪水底月团团，因见中秋忆去年。  
旱海五更霜透甲，郴江万里桂随船。  
昔看故国光常满，今望天涯势似偏。  
只恐姮娥应笑我，还将只影对婵娟。  

张舜民　跋百之诗画  
诗是无形画，画是有形诗。  
丹青不知老将至，李陵苏武真吾师。  
太平本学治礼乐，犹有暇日能临池。  
区中孰最奇，庞眉皓首苟住著，  
安得一区我安之。  

张舜民　跋范宽小景  
对镜传神了不殊，岘山黄落数峰孤。  
既能咫尺成千里，何必吾家十幅图。  

张舜民　百舌  
学尽百禽语，终无自己声。  
深山乔木底，缄口过平生。  

张舜民　扳子矶  
石上红花低照水，山头翠簊细含烟。  
天生一本徐熙画，祇欠鹧鸪相对眠。  

张舜民　北归再过洞庭  
我家本住长安陌，泾渭交流出坐隅。  
须信宦游皆有地，十年四过洞庭湖。  

张舜民　北湖集句  
北湖泛空明，移舟泊沧渚。  
篙师暗理楫，宛转到深处。  
回流抱绝巘，长烟曳轻素。  
山明望松雪，湖闇兼云雾。  
遥风送管弦，白日无尘土。  
皎镜含虚碧，瘴烟跕飞羽。  
高冢空累累，昔时卿相墓。  
郴州颇凉冷，沧洲有奇趣。  
逐客久憔悴，世途多礼数。  
孤影空相随，不知从此去。  
终朝对樽酒，况复天景暮。  
乐罢不无悲，却寻故乡路。  

张舜民　别房州  
有客尝谈解散川，偶因晴景到山前。  
溪流似景清无底，石壁如门翠插天。  
夜气结成三洞雨，春渠饮尽一州田。  
临行始觉房陵好，更欲迟留住一年。  

张舜民　邠诗人张谷齐物先生驰名京师四方晚隐於终南山黄池谷陕右多画为醉  
能吟解饮张夫子，醉卧黄池谷口风。  
天地至宽容不得，劳君收拾画图中。  

张舜民　邠守李中散取乡人谢事者三人绘像邠学号三友堂予己记之复徵诗  
出仕归来义两全，真从髫齳至华颠。  
儒冠绘像为三友，龟佩相辉是四贤。  
莫与后生论损益，且於见世作神仙。  
东都九老夸荣贵，未比南豳德行先。  

张舜民　薄台  
屈曲清溪十里长，净涵天影与秋光。  
此行却在樊川尾，稻熟鱼肥柿子黄。  

张舜民　部役书怀  
近市铜章泊近郊，炯无尘虑挂秋毫。  
含宏品彙知天大，照鉴容光仰日高。  
市舍柔桑围幄幙，弄风新麦泛波涛。  
巷歌野哭应听取，珍重吾家制锦刀。  

张舜民　禅僧福公寄惠牧牛图答以问牛歌  
诃诃诃，栖岩老法师，  
寄我牧牛颂。我是人间百岁人，  
今朝却作婴儿弄。堪笑其间有一牛，  
满身变白尾犹黑。想君不是上上根，  
教人费尽閒心力。我昔有一牛，  
其毛元自白。如今牛已无，  
欲求不可得。蓑笠与鞭绳，  
同时皆弃掷。身心无住著，  
冷坐溪边石。却问山中人，  
閒寻牧牛客。  

张舜民　长干寺同刘宫苑浴  
人看浴出如枯木，我自无心类死灰。  
在处秋风吹鬓发，不堪更上雨花台。  

张舜民　长干寺同刘宫苑浴  
未知何处是吾庐，南北悠悠意所如。  
不爱渭川千亩竹，与君江上卜新居。  

张舜民　长盘岭遇张复乡人  
马头已匝三千里，故国轻抛二十年。  
一片青山双鬓白，长盘岭下见乡人。  

张舜民　长沙遇雪赠何待制二首  
初过湖南正惨悽，朔风边雪远相随。  
林欺橘柚看零落，岸拆蒹薜倚倒垂。  
可是辋川真入画，须教梁苑遍题诗。  
莫言北客都无有，且与湘人当土宜。  

张舜民　长沙遇雪赠何待制二首  
由来地气本无天，致感中和报有年。  
拂槛穿帘初学舞，萦风带雨不成团。  
清光并入书仙府，寒色偏留逐客船。  
老杜题诗曾有乞，漂零今昔路人怜。  

张舜民　郴州  
橘井苏仙宅，茶经陆羽泉。  
万峰团雉堞，二水汇城輭。  

张舜民　郴州送许叔献员外赴道州  
岭下为迁客，人中得老成。  
传经汉丞相，授讲鲁诸生。  
五斗青衫色，三湘白发茎。  
话言犹未尽，要作道州行。  

张舜民　丞相宠示白羊御酒之作  
进酒彤闱盏未乾，春怀元老在长安。  
双壶犹带崤山雪，一酌能消塞北寒。  
好是弟兄同受赐，更邀宾客共交欢。  
逡巡若遇头纲品，感激方明壮士肝。  

张舜民　城上乌  
城上乌，山头月，  
几点残星灭不灭，营中角声鸣咽咽。  
战马嘶，征人发，  
堂上双亲垂白发，闺中少妇年二八。  
爷牵衣，儿抱膝，  
东邻西邻哭声一，道上行客肠断绝。  

张舜民　池州弄水亭  
清溪望处思悠悠，不独今人古亦愁。  
借尔碧波明似镜，照予白发莹如鸥。  
江山自美骚人宅，铙鼓常催过客舟。  
惟有角声吹不断，斜阳横起九峰楼。  

张舜民　次长芦  
炎荒往返正三年，重过长芦古寺前。  
万里风波行欲尽，停挠南望一潸然。  

张舜民　赐资治通鉴呈范淳父学士  
通鉴初成赐近臣，不遗疏贱布恩均。  
我投淮水五千里，君滞周南二十春。  
东观汗青身是梦，西宫削稿事如新。  
细思当日修书者，祇有三人今一人。  

张舜民　丛台  
荆棘苖苖百尺堆，路人云此是丛台。  
雨中漳浦明还灭，门外青山去又来。  
歌啸且从今日乐，是非谁管后人哀。  
靓妆炫服寻为土，不似昆明堑劫灰。  

张舜民　打麦  
打麦打麦，彭彭魄魄。  
声在山南应山北，四月太阳出东北。  
才离海峤麦尚青，转到天心麦已熟。  
鹖旦催人夜不眠，竹鸡叫雨云如墨。  
大妇腰鐮出，小妇具筐逐。  
上垅先捋青，下垅已成束。  
田家以苦乃为乐，敢惮头枯面焦黑。  
贵人荐庙已尝新，酒醴雍容会所亲。  
曲终厌饫劳童仆，岂信田家未入脣。  
尽将精好输公赋，次把升斗求市人。  
麦秋正急又秧禾，丰岁自少凶岁多，  
田家辛苦可奈何。将此打麦词，  
兼作插禾歌。  

张舜民　大雪行  
晓辞洛水滨，暮宿河之涘。  
四野漫漫不见人，竟日止能行数里。  
浑然天地为一色，渭水南北复何似。  
五陵鹰犬争合围，十宅管弦初热耳。  
连宵耿耿照鬓发，迎马点衣犹未已。  
但得来年春麦熟，暂困泥涂复何耻。  
农夫南亩未厌多，却入长安作泥滓。  

张舜民　道中闻蛙声  
一夜蛙声不暂停，近如相和远如争。  
信知不为官私事，应恨疏萤彻夜明。  

张舜民　登大峛  
东郡韩延寿，黎阳李魏公。  
一时推岂弟，累代想英雄。  
草木芳菲外，山河感慨中。  
但逢川上客，不见狎鸥翁。  

张舜民　登楼  
繁华盖尽一时间，烟雨濛濛气象閒。  
今日登临何所似，慈恩塔上望南山。  

张舜民　邓正字宅见刘明复所画麓山秋景  
洛阳才子见长沙，自识中丹鬓未华。  
文武才全皆不试，丹青笔妙更谁加。  
老杉列在堂皇上，小景将归学士家。  
我有故山常自写，免教魂梦落天涯。  

张舜民　吊太白  
采石山头秋月明，姑孰堂下秋水清。  
可恨世人皆捉月，如何偏解溺先生。  

张舜民　砱斋独坐怀兄弟  
并桥冰乍泮，隔岸柳初黄。  
河上春犹浅，天涯日渐长。  
平时好行乐，往事入思量。  
最恨三年别，应添两鬓霜。  

张舜民　东湖春日  
湖外红花閒白花，湖边游女驻香车。  
韋韆对起花阴乱，蹴鞠孤高柳带斜。  
无数小鱼真得所，一双新燕宿谁家。  
故园风景还如此，极目飞魂逐暮鸦。  

张舜民　东湖晚眺  
白鹭双飞过女墙，两行高柳正斜阳。  
荷花满眼都无主，闇里风飘入袖香。  

张舜民　东武二首  
小白奖周室，夷吾致其君。  
各竭当时力，未免后儒言。  
骏马日千里，壮士举百钧。  
更欲加勉策，折髀与摧辕。  

张舜民　东武二首  
景公登牛山，俯阚临邑区。  
耕耘被广野，轩冕充脩衢。  
斗鸡走狗马，击筑吹笙竽。  
鱼盐来海岱，桑柘入青徐。  
饶乐曾无敌，弃背复何如。  
公乃叹而泣，顾谓诸大夫。  
安得千万年，长有此国都。  
大夫助公泣，献寿犹欷嘘。  
晏子敛袂笑，笑此君臣愚。  
世事如轮环，曾不借须臾。  
前此十数公，今已成丘墟。  
胡不长守此，乃与子孙居。  
始知富贵者，喜受庸人谀。  
岂独当时笑，后世亦揶揄。  

张舜民　东行别砱斋  
宴坐岂不好，有谁强尔行。  
山川不改色，儿女各为情。  
岸隔霜林意，斋空夜水声。  
虚传少陵叟，一室过平生。  

张舜民　杜城茅斋二首  
已分长招湘水魂，安知却返杜陵村。  
陆居无屋舟无水，坐看南山飞白云。  

张舜民　杜城茅斋二首  
多谢村人亮素贫，墙垣虽设不关门。  
一杯藜粥茅亭上，卧看南山飞白云。  

张舜民　杜鹃  
飞伏终难见，空抟似老乌。  
一身随变化，故国任丘墟。  
簇簇花如血。声声怨不枯。  
春山情更好，何必夜相呼。  

张舜民　度秦岭  
狗日去中山，春尽抵冯翊。  
闰晦适石城，发轸蒙再谪。  
有姪佐晋阴，所幸在肘腋。  
儿女本天爱，未免各分北。  
同行五六口，出关已登陟。  
舍去两京道，右手入大谷。  
入谷路崎岖，少前屡颠踬。  
秦岭生所闻，今日乃相识。  
一舍蹑其跌，两舍跨其脊。  
东井闻水声，南箕观簸析。  
西历华山小，北瞰黄河赤。  
大荔信毫末，中条真拳石。  
终夜听猿啼，白昼履虎迹。  
俯仰天地间，浩然为一色。  
是时甫中元，寒冻地欲坼。  
婢仆急榆火，腹背互熏炙。  
辗转竟号呼，良久各苏息。  
其南差濔迤，稍降已温液。  
及至洛水滨，挥汗复畴昔。  
乃知高卑殊，能使气令易。  
商於固善地，又且近乡国。  
感涕荷君恩，死生宁有极。  
凡人历艰险，乃心方惊策。  
常使处燕安，政如怀鸩毒。  
所以古先人，平居犹运甓。  

张舜民　复拜朝散郎  
曾为朝散已多时，起废皇恩许再为。  
学得子文无愠色，笑他白老强题诗。  
虽无妄想追前境，犹有贪心刻后期。  
祇向今冬求致仕，要将恩泽与孙儿。  

张舜民　感时事戏作  
少年辛苦校虫鱼，晚岁雕虫耻壮夫。  
自是诸生犹习气，果然紫诏尽驱除。  
酒间李驾皆投笔，地下班扬亦引车。  
惟有少陵顽钝叟，静中吟撚白髭须。  

张舜民　庚辰岁仲夏冲照处士王筌子真自渭上游三茅是时业趋召京师分袂於永  
君为天下都散汉，我是人间大丈夫。  
君往茅山住岩岭，我乘汴水入京都。  
翩翩云鹤惊飙驭，汩汩尘埃满客裾。  
祇看此行皆可见，不须开口说贤愚。  

张舜民　鞏州首阳铺鸟鼠同穴  
本是巢居物，那容鼠穴中。  
既言无牝牡，何用有雌雄。  
山节曾居蔡，长江网得鸿。  
谁能穷物理，目送渭波东。  

张舜民　鹘岭  
度险仍逢雪，艰危顷步中。  
鹘飞犹自苦，人足故难通。  
九折羊肠外，三休箭筿东。  
西南望天柱，聊复慰途穷。  

张舜民　关山月  
明月生海上，裴回照边城。  
中夜关山静，但闻流水声。  
征人看月思乡泣，夜久衣单难独立。  
锦字佳人怨不归，开帏更感飞萤入。  

张舜民　龟山寺  
白塔摇摇波浪间，几多舟楫望禅关。  
天边幡影因心动，堂上潮音到海还。  
我拔一毛犹自苦，师除双臂信如閒。  
中流莫怪频回首，直到江南始见山。  

张舜民　过山阳有怀  
山阳过处苦匆匆，想见平生水陆冲。  
但有酒杯浮绿蚁，却无赋笔写游龙。  
江湖风浪三千里，京国莺花一万重。  
他日君恩容北首，故人能作复从容。  

张舜民　过同州遇雪赠毌清臣  
左辅沙如水，长春柳未匀。  
精神迎刺史，景物为行人。  
羃轣梁山外，飘流洛水滨。  
十年门下客，依旧困泥尘。  

张舜民　过魏文贞公旧庄  
破屋居人少，柴门春草长。  
儿童不识字，耕稼郑公庄。  

张舜民　邯郸少年  
邯郸全盛时，人物自都雅。  
更得幽并儿，豪气阴相假。  
生求赵王剑，千金不论价。  
力购燕国姝，临高起亭榭。  
使酒丛台上，夜猎西陵下。  
闻说五陵儿，臂鹰驰犬马。  

张舜民　和邠倅王正夫大夫游西湖  
雨过花开一郡忙，紫微山影照湖光。  
东风不费舟船力，暖日能添罗绮香。  
已拚今朝须尽醉，预愁明日又辞乡。  
饱闻冯翊无花草，唯有城头至乐堂。  

张舜民　和陈宪车蜡梅  
黄宫暖律暗相催，腊后春前见蜡梅。  
青帝不知无蝶至，黄花先赏有蜂来。  
风飘嫩蕊添莺羽，雪驾寒香入酒杯。  
尽道此花居第一，如何更有百花开。  

张舜民　和答还卷  
屈宋功成道不传，后来鸡犬各登仙。  
留连光景随时俗，盗窃声名至暮年。  
陷没李陵因北伐，漂流杜甫为南迁。  
耒阳郴口今吾在，谁与诛茅屋数椽。  

张舜民　和麟游王令雪中见忆  
麟游小雪近家山，归思连云不可攀。  
珍重岁寒惟白桧，忽飘幽韵到人间。  

张舜民　和吕与叔观藉田三绝  
南薰门外禾千亩，观稼亭前柳四垂。  
茭芡满盘新熟酒，年年装点早秋时。  

张舜民　和吕与叔观藉田三绝  
奉常别后青衫窄，刺部归来白发多。  
眼看汤孙宜黍{左禾右余}，愧无才力继猗那。  

张舜民　和吕与叔观藉田三绝  
城中车马已喧喧，竹下高人尚晏眠。  
倚道公门少还往，可能时到野塘前。  

张舜民　和人岁暮书怀  
星回律变数将终，二十年前此邑中。  
天令尚随新岁改，人颜那得旧时红。  
家无妻妾仍多难，腹有诗书可屡空。  
莫笑郑人欺子产，到头留得惠民功。  

张舜民　和孙莘老题召伯斗野亭  
我登甘棠埭，所向殊未平。  
舟行汙池中，顿失江湖青。  
蛙声乱僧呗，鸱吻赫市甍。  
意向伯喈死，苟与卫士倾。  
开池种白莲，垒石攎三生。  
犹淹南斗墟，终远北斗城。  
设我紫藕供，报之白茅烹。  
三年猿鹤友，万里秦梵行。  
秋风陇首至，落日淮南明。  
寄言怀土士，慎勿慕官荣。  

张舜民　和同使郑内藏见始之作  
仗节传呼出紫宸，燕南蓟北望车尘。  
身为五郡循良守，家是三朝宿卫臣。  
对榻梦魂思共得，据鞍吟啸喜相亲。  
驿亭处处逢花发，疑是春光解送人。  

张舜民　和喻明仲马上吹笛  
越客思归黯不平，閒持长笛写秦声。  
羡君气海如斯壮，博我词锋莫敢争。  
江上梅花开又落，陇头流水咽还惊。  
岂知不寐鳏鱼眼，独坐山堂对月明。  

张舜民　和赵大监雪  
腊雪称为瑞，初春又不同。  
月藏灯市底，云泛彩山中。  
洒面犹堪数，连宵势莫穷。  
催花萦小槛，引絮舞低空。  
三迳从谁扫，千门倏自通。  
褵褷消酒力，料峭却东风。  
阔壅平戎幕，孤撑访戴篷。  
岂期麟趾客，并舍虎门东。  
郢国歌难和，梁园赋易工。  
何人知帝力，鼓腹颂清衷。  

张舜民　胡无人  
洛阳一少年，善达古今事。  
意欲隳单于，慨然陈五饵。  
当时长安以为笑，今日施行获其利。  
信哉敢谓胡无人，岁岁叩关来请吏。  

张舜民　花时对雪  
急霰飘零际，群芳烂熳中。  
半开先逐水，未落已随风。  
兵渡金陵破，尘来绣岭空。  
谁能劳樽酒，暂使客颜红。  

张舜民　淮口阻雨  
旱久不得雨，既雨不肯休。  
泇泇汴河水，初合淮河流。  
北来何处客，暂此驻扁舟。  
中有投荒人，万里趋炎洲。  
听水夜不眠，观水朝亦愁。  
呼风卷重阴，放出赤日头。  

张舜民　还卷答徐长官  
才士生平多薄命，文章自昔少知音。  
增添行李妨为客，搜搅肝肠枉用心。  
高阁书存终覆瓿，长门赋丽偶遗金。  
云台幸有功名望，何必孜孜泥古今。  

张舜民　还李彀士雄卷  
河汾之会，韩晋之津。  
在昔王马今何人，青衫木笏排风尘。  
面如桃花髭如银，长篇大字妙入神。  
关辅后辈谁等伦，四方仕宦足邅迍。  
归老阌乡玉涧滨，云为友兮山为邻。  
森森绿槊万霜筠，汩汩清涟飞两轮。  
亭上何所见，荆山早暮来相亲。  
斋中何所有，新旧歌诗千百首。  
细大搜罗万象劳，放开日月东西走。  
世上儿女徒纷纷，作者须教归老手。  
君不见古往今来富贵人，灿灿金章悬紫绶。  
金珠初入宠方深，骨肉未消名已朽。  
又不见李杜死来三百年，至今仰望如星斗。  
一联一句挂齿牙，便同金石垂长久。  
乃知皇天造万物，独於吾辈偏加厚。  
还翁诗卷翁细思，岂是生平都不偶。  

张舜民　黄陵庙  
青草仍残照，黄陵一望中。  
壁书迁客泪，帘卷过湖风。  
斑竹痕犹浅，苍梧恨莫穷。  
年年秋水上，瑶瑟伴惊鸿。  

张舜民　黄陵题咏  
箫韶不返九疑愁，双凤追思楚水秋。  
袆翟飘摇摧画壁，佩环零落挂帘钩。  
春深兰芷供香案，日暮乌鸢送客舟。  
自是江湖清绝处，后人憔悴写离忧。  

张舜民　济川堂  
河流便当城，峻岭借为屏。  
疑在金山寺，凭栏看北泠。  

张舜民　寄陆彦回同年  
忍从多难生华发，枉被高谈敝黑貂。  
策马又从关塞去，空将回首恋中条。  

张舜民　焦君以锦鸡为赠文彩可爱性复驯狎终日为家猫所困因遂挈还仍嗣短句  
鲁恭感物性能驯，因把华虫赠里仁。  
虽有文章堪悦目，却无言语解谋身。  
只愁猫犬常窥汝，胡不山林远避人。  
好在旧笼还旧主，便当归放涧之滨。  

张舜民　京兆安汾叟赴辟临洮幕府南舒李君自画阳关图并诗以送行浮休居士为  
古人送行赠以言，李君送人兼以画。  
自写阳关万里情，奉送安西从辟者。  
澄心古纸白如银，笔墨轻清意萧洒。  
短亭离筵列歌舞，亭亭諠諠簇车马。  
溪边一叟静垂纶，桥畔俄逢两负薪。  
掣擗苍鹰随猎犬，耸耳駏驴扶只轮。  
长安陌上多豪侠，正值春风二三月。  
分明朝雨浥轻尘，客舍青青柳色新。  
主人举杯苦劝客，道是西征无故人。  
殷勤一曲歌者阕，歌者背泪沾罗巾。  
酒阑童仆各辞亲，结束韬縢意气振。  
稚子牵衣老人哭，道上行客皆酸辛。  
惟有溪边钓鱼叟，寂寞投竿如不闻。  
李君此画何容易，画出渔樵有深意。  
为道世间离别人，若个不因名与利。  
红莲幕府尽奇才，家近南山紫翠堆。  
烜赫朱门当巷陌，潺潺流水绕亭台。  
当轩怪石人稀见，夹道长松手自栽。  
静锁园林莺对语，密穿堂户燕惊回。  
试问主翁在何所，近向安西幕府开。  
歌舞教成头已白，功名未立老相催。  
西山东国不我与，造父王良安在哉。  
已卜买田箕岭下，更看筑室颍河{左阝右畏}。  
凭君传语王摩诘，画个陶潜归去来。  

张舜民　鲸鱼  
东海十日风，巨浪碎山谷。  
长鲸跨十寻，宛转在平陆。  
雷火从天来，砉然刳两目。  
肌肤煮和油，骨节分为屋。  
腥羶百里内，户户至厌足。  
我闻海上人，明珠可作烛。  
鲸鱼复何罪，海若一何酷。  
从欲谗风伯，大钧问不告。  
踌蹰复叹息，归咎当溟渎。  
托形天地閒，独尔有含蓄。  
大者不能容，小者又何益。  
却羡蝦鱼辈，安然保家族。  

张舜民　九日  
一见黄花只自羞，萧然短发不禁秋。  
谁人为整乌纱帽，独倚西风满眼愁。  

张舜民　九日和检法登高之作  
重阳何处可登临，独有条山可共寻。  
世上几人能到此，樽前万事莫相侵。  
溪风猎猎时吹帽，菊蕊纷纷易满襟。  
莫为嘉辰频索醉，也须随分惜光阴。  

张舜民　旧闻台城辱井石上有胭脂泪痕久未之信今见之似是淋漓涂抹之迹失笑  
平居已无奈，仓卒故难任。  
井上痕犹浅，水中痕更深。  
问鳌何至此，下石尔甘心。  
不及马嵬襪，犹能致万金。  

张舜民　句  
万里秋风吹鬓发，百年人事倚栏干。  
知他落日能多少，偏照淮南几处山。  
李白寻仙持玉杖，庾公对月踞胡床。  
楼上康庐紫翠环，槛前湓浦转清湾。  
帆开三楚苍茫外，路入双林窅霭间。  
山长水远连三楚，物态人情又一州。  
义帝凭祠宇，梅真隐市廛。  
渔歌回寒浦，樵歌入暝烟。  
何处转添孤客恨，两溪流水一城花。  
人传桂岭与柳关，南北相望一水间。  
岭南为贪泉，饮者生贪黩。  
岭北为愈泉，宿病皆祛逐。  
得移郴岭清凉地，幸免邕江瘴疠侵。  
一从投迹三湘外，两度登高五岭间。  
但见石城多草木，足知江夏久兴亡。  
常思武口与樊山，南北相望一水间。  
售用无非竹，依裾尽是麻。  
西掖阶前辞御伞，琼林殿后媚春衣。  
小园寂寞锁春风，初见梅花一树红。  
浮花出晚水，苦节凌霜枝。  
十月江南号小春，新阳已放一枝新。  
莫待海风终夜发，狂随柳絮拥篱根。  
犹作霓裳舞妖态，零红坠粉湿秋根。  
青春逐流水，素质独轻微。  
叶硬经霜绿，花肥映雪红。  
栽培夺天巧，接缀假人功。  
四时花不绝。槛中紫艳才盈握，  
天上花香暗袭人。彼美出南国，  
关山不常有。人拾为衔真可惜，  
皮开子落不论钱。正愁春酒尽，  
且喜火丹成。姑射团肌雪，  
祝融留眼睛。何人栽银杏，  
青条数尺间。要有堂堂冠剑叟，  
苍然十万甲兵中。勾稽严密不通宾，  
因见楸花忆去春。既非扶险阻，  
何必问年龄。洲中未种千头橘，  
宅畔先栽百本桑。午食易愁藜藿粥，  
夜堂无睡数灯花。官园老兵朝入城，  
报道新芽已堪摘。玉尺锋稜耸，  
银槽样度窊。月中亡桂实，  
雨里得天葩。山南之茗先春采，  
山北之人及夏尝。为念老亲方见急，  
极知旧友不相忘。老来辛苦须自烹，  
且勿娉婷腕如玉。香为桃蕊色如黡，  
蟹眼松声浮艾绿。黄雀知时节，  
清江足稻粱。大裘依古制，  
玉辂自隋传。谁题佳句到幽都，  
逢着胡儿问大苏。偃松拂尽煎茶石，  
苦笋撑开礼斗坛。淡虀苦笋千人供，  
青磬莘香一谷传。神妙独数李将军，  
安知伯仲非前身。夕阳牛背无人卧，  
带得寒鸦两两归。晚风亦自知人意，  
时去时来管送香。异味欲捣虀，  
寒香先渍手。桃源在何处。  
何劳百响煎。清泉滴沥细如簪，  
转尽山腰几百寻。  

张舜民　君马黄  
君马良，乘乘黄。  
仆臣御，守法度。  
乍可三驱失前禽，不可一朝为诡遇。  
假使四牡，项领无害。  
六辔如组，周旋中规，  
折旋中矩。听和鸾之声，  
遵康庄之路。马不骇舆，  
君子安处。如欲登九折之险，  
走羊肠之阻，蒙犯霜露，  
跌踢风雨。虽使造父再生，  
王良复出，予亦未知其如何尔。  

张舜民　均州南川春日三首  
水墨屏风远近开，人烟隐映水环回。  
何人学得愚公术，故意移将灞漣来。  

张舜民　均州南川春日三首  
麻叶梢梢麦弄风，一家花发一村红。  
长安儿女逢寒食，洒泪看花正忆翁。  

张舜民　均州南川春日三首  
宦名生事日悠悠，问道参禅已的头。  
自笑攀缘犹未断，每逢佳处即迟留。  

张舜民　客有示余王逢原诗编者因成短韵逢原广陵人死年二十八岁  
古人深恨不同时，虽得同时不识之。  
独把遗编想风质，皇天何负十年期。  

张舜民　来日大难  
去日滔滔似易得，来日藐藐若大难。  
一日且作一日调，百年莫作百年看。  
晋侯竟尔见新麦，楚王更要食熊蹯。  
勿轻白发翁，勿恃青杨质。  
物壮则老矣，其寿不可必。  
嵇叔夜，郭景纯，  
今般人物如何人，皇天何不留逡巡。  

张舜民　梨花  
青女朝来冷透肌，残春小雨更霏微。  
流莺怪底事来往，为掷金梭织玉衣。  

张舜民　离山阳  
日日东南去，空劳北望魂。  
孤帆转城角，返照入船门。  
强饭甘鱼菜，随方学语言。  
蛙声不忍听，为似故山村。  

张舜民　离真州  
日日北风吹上水，年年客思搅新秋。  
山长水远连三楚，物态人情又一州。  
隔岸晚峰如见揖，竝船孤鹜似相留。  
因知景略非前达，身后犹须具十牛。  

张舜民　李侯新斋植松竹聊为杂言  
尝闻君子居，一日顾必葺。  
李侯作新斋，制度皆自给。  
轩楹如肺腑，豁达可出入。  
取竹渭水湄，移松陇山隰。  
岁寒远相依，劲节久孤立。  
栽培岂无法，根著至今湿。  
清风在目前，独我得多挹。  
归壤共无涯，往日不可及。  
惟忧属后人，长半边声急。  

张舜民　荔枝  
柳江六月水如汤，江边荔枝红且黄。  
摘时须是带枝叶，满盘璀璨堆琳瑯。  

张舜民　梁才甫自湖南移使广西移使广东自广东复移湖外三年之间周历四路今  
天际雪帆百尺开，广西移去广东回。  
未成老大归朝计，且喜平安出岭来。  
竹马共迎新使节，松斋暗锁旧莓苔。  
回思托荫无多日，早至潇湘欲重陪。  

张舜民　邻居张民师友孝斋  
岁晚何人念孔怀，北斋风景似南斋。  
夜寒几借阳城被，归兴徒穿杜子鞋。  
乌鸟争巢时坠屋，丛萱得雨乱侵阶。  
闭门朗讽閒居赋，一任红尘涨六街。  

张舜民　灵寿木  
曲木天然性，叨名席上珍。  
节高工祂手，倚壁快扶人。  
莫问西来意，终为灶下薪。  
他时俘颉利，拜赐敢忘身。  

张舜民　凌虚堂  
岐山四合与台平，半露园林叶未成。  
是处芳菲皆可惜，晚来风雨太无情。  
山川不改秦云色，宫室长悬陇水声。  
惟有故园终不见，仓庚黄鸟向人鸣。  

张舜民　柳花  
随风坠露事轻儇，巧占人间欲夏天。  
只恐障空飞似雪，从教糁径白於绵。  
未央宫暖粘歌袖，扬子江清恼客船。  
老去强看愁底事，昏花满眼意茫然。  

张舜民　吕子固挽词  
大块分劳逸，唯君独不均。  
险夷安若性，金石想为人。  
万卷书奚托，重泉恨莫伸。  
谁知丞相子，天地一穷民。  

张舜民　吕子固小女哀辞  
伯道无儿可典刑，中郎有女最聪明。  
季拿却返商山葬，阿软空留洛下情。  
令祖六男皆磊落，名孙一女又凋零。  
茫茫此理终难问，忍听人间哭子声。  

张舜民　梅花  
绿梢红萼虽能画，素艳清香不易吟。  
乱土无人逢驿使，江城有笛任君吹。  

张舜民　梅子  
月破冥冥雨，枝摇闪闪黄。  
口中先水出，衣上带花香。  
肺疾须拚醉，牙疏不耐尝。  
调羹无复用，山谷日倾筐。  

张舜民　妙莲阁  
休论雪窦与云峰，且看天台剑戟丛。  
万水千山来阁上，一花六叶现池中。  
谁将色界填空界，不离香风席祖风。  
有底妙莲谈不尽，却成赋笔与兴翁。  

张舜民　牡丹  
去年岐路遇春残，满院笙歌赏牡丹。  
今岁杜陵千万朵，却垂衰泪洒阑干。  

张舜民　木瓜  
商州楚地户，宛在江汉偏。  
草木已渐包，果实尤可怜。  
木瓜大如拳，橙橘家家悬。  
隔崖有宿叶，黄紫凝霜烟。  
高秋万嶂出，一望通郧川。  
都邑虽僻陋，来者多名贤。  

张舜民　木瓜  
古言疾疠由卑湿，木实能医见药书。  
有力与人销患难，无心望尔报琼琚。  

张舜民　木香花  
庭前一架已离披，莫折长枝折短枝。  
要待明年春尽后，临风三嗅寄相思。  

张舜民　木香花  
广寒宫阙月楼台，露里移根月里栽。  
品格虽同香气俗，如何却共牡丹开。  

张舜民　南归早发柳湖  
残月光中强揽衣，欲随乌鹊向南飞。  
无端客梦难收拾，落在西城晚不归。  

张舜民　南衙寺会宿王鲍二同年  
遍走长城塞，归由舜阪头。  
榜中千里骏，天外二星流。  
花月仍寒雨，关河逼寺楼。  
宁知十年后，此地并衾裯。  

张舜民　南岳  
它国西南隅，亘地{左山右勾}嵝外。  
奇峰七十二，主客雅相对。  
辙在想虔游，铭知知禹会。  

张舜民　裴纶著作见期行日延宿所居既至裴已行因书寄此  
都城人事日烹煎，跳出都门意已仙。  
摩诘旧闻空一室，祖生何事忽先鞭。  
尘埃马上同看月，絺綌风中共听蝉。  
我复西还君北去，箕山颍水自萧然。  

张舜民　仆射陂  
陂头下马问渔者，欲买鲜鳞充晚庖。  
昨夜北风水面合，不禁杨柳已成苞。  

张舜民　起桅  
百尺危樯一尺乌，一夫击鼓百夫呼。  
何似北人将远适，呼童秣马与膏车。  

张舜民　秋  
急雨收残暑，西风吹暮蝉。  
烟浮水空阔，露洗月华圆。  

张舜民　秋暮书怀  
秋日平凉客，栖迟泮水间。  
家贫思得禄，性懒要长閒。  
欹枕时闻雁，登城忽见山。  
征西旧时将，大半发毛斑。  

张舜民　秋暮书怀  
客舍无前后，分明似一舟。  
瓶罂生计小，儿女长年忧。  
糊口身将老，谋归岁聿周。  
布衣今复敝，莫问黑貂裘。  

张舜民　秋暮书怀  
忆昔曾游处，俄经二十年。  
重来人不识，独想事依然。  
北海知刘备，荆州小仲宣。  
如何骑骏马，徼倖学开边。  

张舜民　秋暮书怀  
濯濯荒山麓，娟娟孤女祠。  
晓泉开宝镜，秋月画蛾眉。  
拾翠来泾沬，行云过北池。  
犹胜青冢魄，埋恨九原悲。  

张舜民　秋暮书怀  
旅鬓茎茎白，霜梨叶叶红。  
可怜非类者，同落有涯中。  
万物齐为马，劳生独转蓬。  
此行江海外，便作狎鸥翁。  

张舜民　秋暮书怀  
再到崆峒寺，题名尚宛然。  
存亡如昨日，筋力想当年。  
祸福归玄鹠，晨昏听杜鹃。  
此间无虎豹，好著养生编。  

张舜民　秋暮书怀  
节物推移速，登临感慨多。  
寒云飞陇首，残叶下朝那。  
代北惭归马，洮西尚凯歌。  
惟怜鏖战骨，寂寞掩山阿。  

张舜民　秋暮书怀  
冶谷鸦仍乱，空同日欲曛。  
关河围绝壁，鼓角壮中军。  
自纳和戎策，还停草檄文。  
征西好规矩，后世见忠勤。  

张舜民　秋暮书怀  
爱静无由静，思归不得归。  
干时虚碌碌，怀往迥依依。  
菊酒还吹帽，玄霜未授衣。  
知他蘧伯玉，曾悟少年非。  

张舜民　秋日陪陕守成伯阁老过魏清逸草堂诗以志之  
何处登临散郁陶，草堂依约在东郊。  
笼中凡鸟迎新网，天外冥鸿委旧巢。  
山色茏葱煇彩旆，田歌呕轧杂鸣铙。  
青编虽有知音绝，可是无人学解嘲。  

张舜民　秋日书怀  
凉风起天末，何物动人愁。  
一室关河暮，三年草木秋。  
高文谁吊屈，晚节漫依刘。  
独怪瀼西叟，巴江得久留。  

张舜民　秋日燕山道中  
燕山秋更好，况复值新晴。  
一径幽花闹，千岩晚瀑明。  
寺危迂路入，水漫信船行。  
尝栗皱初破，开梨颊未頳。  
松萝扶斗上，剑戟插沙平。  
秦赵封疆密，岷峨气象清。  
五龙丹桂尽，万马蹛林横。  
韫玉人时得，埋钱事可惊。  
画图传辋水，醉倒恋增城。  
为报南归客，应须自作程。  

张舜民　秋晚三首  
久雨秋深对晚晴，近山昏黑远山明。  
滩头艇子排行系，水底鱼儿作队行。  
衰柳带风犹喜舞，残蝉送日尚能鸣。  
角冠藜杖何为者，独向溪边忘姓名。  

张舜民　秋晚三首  
官事私忧总不论，每于楼上到黄昏。  
江城日暮须吹角，野寺僧归自掩门。  
秋晚山川多草木，年丰场圃足鸡豚。  
人生几有渊明乐，稚子迎门酒满樽。  

张舜民　秋晚三首  
谁把霜林染得红，更栽绿竹与长松。  
家家白酒连宵醉，处处新禾彻夜舂。  
半落园林悬橘柚，低咽门巷映芙蓉。  
沙鸥性在终难狎，祇解沙头印脚踪。  

张舜民　取里语以己语足成二绝  
世间多少不平事，却被同州看华山。  
我到左冯今几月，何尝见得华山颜。  

张舜民　取里语以己语足成二绝  
三春不识桃李面，四月无莺但老鸦。  
谁料浮休痴处士，下车先看牡丹花。  

张舜民　壬戌孙览右司同年以诗见寄用韵和酬  
孙郎卧省正当年，曾奏嘉谋玉扆边。  
事契且论龙虎榜，行藏休问孝廉船。  
从军脱略矜横槊，秗魅迁流喜执鞭。  
莫怪子云知遇晚，勒铭终欲上燕然。  

张舜民　洒然堂  
何必徜徉水石间，听君言语已孱颜。  
三湘尽处犹逢竹，五岭回时却见山。  
吏案总教如雁雁，灵源我且似鸥閒。  
天边猿鹤皆相识，惟欠携筇日往还。  

张舜民　山果  
煮酒堆山果，新茶下粉团。  
似梅嫌足核。如蜜少加酸。  
公子倾金弹，行人漏蜡丸。  
吾乡元不识，归日画图看。  

张舜民　山阳二首  
山阳水陆衝，乐饵人所赴。  
寂寞先生门，车轮不少驻。  
贤哉彼二公，绰有尚贤风。  
恨不生羽翼，啸歌樽酒中。  

张舜民　山阳二首  
古人急於仕，每择分所安。  
愿为赵魏老，不作滕薛官。  
今人不量力，临老当繁难。  
少见咏淇澳，甚多歌伐檀。  

张舜民　山药  
人无本则忧，物以地为贵。  
如何山芋辈，天下称宋卫。  

张舜民　扇诗  
扇子解招风，本要热时用。  
秋来挂壁间，却被风吹动。  

张舜民　上颍昌韩少师丞相兄弟  
五福犹来萃一门，岁寒方始见松筠。  
白头再喜逢知己，青眼重开为故人。  
当日八龙同孝友，于今二阮卜比邻。  
莫年不作三湘客，犹欲生还一吐茵。  

张舜民　诗一首  
千载浪名金马客，一宵沉醉石城楼。  
郢人休唱阳春曲，白尽湖南刺史头。  

张舜民　十二月二十五日行次渭原走寄熙帅范巽之  
冻云积雪黯洮泯，晏岁轺车晤过秦。  
夹道清渠翻白浪，绕山铁马走黄尘。  
归鸿袅袅宁无信，塞柳依依欲弄春。  
今夕帐中拚一醉，同年贤帅是乡人。  

张舜民　十月十九日诸讲官晨趋迩英前夕初雪沾洽寻有旨权住讲一日既而同子  
西风拔地夜飘霙，天惠胪传讲暂停。  
病眼昏花逋读史，高谈快论阻横经。  
御沟容与冰初合，苑柳扶疏叶未零。  
可是太平占上瑞，衰才殊不解丹青。  

张舜民　石楠  
六代乔楠二百龄，分柯中有异枝生。  
孤根自合藏幽处，瑞子何期应太平。  

张舜民　食杨梅荔枝思去年  
杨梅味已酸，荔子色能丹。  
火齐骊龙脱，江绡玉露团。  
谪居深不负，沈醉亦何难。  
今岁无人剥，吁嗟任满盘。  

张舜民　试院感怀  
朱户当昼扃，霜帘达夜悬。  
沈沈造广庭，皞皞接众贤。  
疏莛叩洪钟，短绠汲深渊。  
始知学不迨，内顾多歉然。  
忆昔居上庠，忝出流辈前。  
赋就千金直，诗成万口传。  
荀杨迥接迹，班马思比肩。  
一从苟干禄，永谢英俊躔。  
折腰府悬中，糊口道路边。  
世俗多见轻，义士谁哀怜。  
憔悴有今日，光辉思昔年。  
今兹睹秋闱，犹欲争相先。  
枯鱼傍江湖，疲马忆蓟燕。  
凉风拂翠幙，陇月向人圆。  
物景近中秋，客意孤绵绵。  
裴回望清光，欲揽不得全。  
永怀懽乐时，把酒谢婵娟。  

张舜民　书陈副省卷  
乃翁能继辋川吟，零落传家得至今。  
贫贱莫量陈孺子，与人千古作知音。  

张舜民　书节孝先生事实於先生诗编之后  
古人往矣名空存，尔来冠带谁其伦。  
语言渊骞行盗跖，俯仰不愧何缤缤。  
先生道义完且洁，去彼取此非今人。  
事亲岂但彩衣戏，刻木省定长悲辛。  
抛官却扫醉经史，胸中无复留纤尘。  
履穿袍敝突不墨，辞幣与粟甘清贫。  
自从秀发到白首，造次於是非一晨。  
当知有昊悯浇散，先生故出拔斯民。  
嗟余禀赋虽不敏，管窥偶幸知所因。  
讲闻先生亦已久，云为辄以书诸绅。  
朼来广陵两阅岁，所得比旧尤加亲。  
此编雅什盈数百，覃思成诵惊余神。  
恍如听乐周太庙，黄钟大吕皦且纯。  
又如典瑞出圭璧，璀璨溢目非玞珉。  
伟哉固足信万一，彷彿想见容彬彬。  
吾皇图治急遗逸，空谷相望推蒲轮。  
先生高卧焉得遂，细札匪日颁严闉。  
重惭韁锁脱无计，洒扫犹阻致此身。  
愿言师法不少懈，异日有立逃湮沦。  

张舜民　书薛绍彭诗编  
白杨宿草几离披，忽对遗编动永思。  
棠棣先凋空浩叹，图书不展已多时。  
岂惟独负游山约，何意重看送我诗。  
今日山翁悲复喜，薛家门里有孤儿。  

张舜民　双松堂  
叹息前人布政优，手栽松竹助清幽。  
当年拨土人何在，今日捎云势未休。  
直幹几排雷雨怒，细声常伴管弦愁。  
若为唤起王摩诘，画个浮休倚白头。  

张舜民　顺阳  
已免均房险，宽平喜博山。  
园林皆掩映，风俗自安閒。  
麻麦三春暮，人烟百里环。  
吾行半天下，难得此江关。  

张舜民　顺阳  
隐隐来山远，茫茫去路平。  
舟车楚北户，城塿汉南京。  
小杏沾花摘，春醪对雨倾。  
士民留我住，强作少陵行。  

张舜民　思善堂  
春风长万物，棘子犹卷然。  
及至华实稠，已悲霜露先。  
功随四时去，不待三牲全。  
所以陟屺人，设身常舍旃。  

张舜民　送鲍经句赴辟洮东幕府  
平昔通家子，今为幕府宾。  
宦游知几日，器业已成人。  
陇右从戎客，燕南老病身。  
军中想多暇，莫惜寄书频。  

张舜民　送比部孙郎中将漕二浙  
前朝使节拥朱轩，乃是君家小状元。  
不独官资如令祖，更将学术付贤孙。  
上供旋捣新禾米，行部时惊旧水痕。  
游遍天台便归好，乔松翠竹满青门。  

张舜民　送何子温提刑奉使江东  
奉使江东知几春，此行重驾赤车轮。  
青绫故被留归我，白发祠郎便乞亲。  
老大岂堪愁桂玉，秋风依旧长鲈蒪。  
宦途出处何须较，且与庐山作主人。  

张舜民　送鞠十二朝散将漕二浙  
关塞烟尘二十秋，适持使节海山头。  
行衙到处皆如寺，按部经年不离舟。  
公举所知当勿枉，上供易足更何求。  
若论安便无加此，祇恐旁求第一流。  

张舜民　送鞠十二朝散将漕二浙  
闻说长安苦戴星，公家无补祇劳形。  
每思肥羜心先写，今见淮山眼自青。  
岂乏寻常将漕輓，好留人物为朝廷。  
四明久已无狂客，欲问天工乞箳篂。  

张舜民　送李傑出帅湖南乞由邵阳拜松楸上可其请  
春来汴水带冰流，先送湖南第一州。  
旧置义庄趒族党，新持使节拜松楸。  
清湘楼晚晖金上，明月池开衣锦游。  

张舜民　送罗正之年兄出使二浙  
玉麈助清谈，金貂饰高位。  
二物已杀身，无剥生民利。  
君为使者官，犹作农夫事。  
随轩载畚插，一心惟度地。  
惟梁及齐岱，潢汙变滞穗。  
玉食反无鱼，黄牛如象贵。  
凡人畏辛苦，君处乃乐易。  
富哉太伯墟，吴越之委積。  
二年苦昏垫，灶臼成蛙肆。  
一日死百人，官司但熟视。  
不获乃命君，物议已为迟。  
君其尚勉旃，副彼朝廷意。  
若为瀎泾洪，可得露城市。  
诛其姑息人，戢彼因循吏。  
死者不可招，存者如何置。  
赴海与壑邻，实系君之智。  
君家本天台，立身颇勤勚。  
一生在州县，晚岁称宪使。  
南人重衣锦，今尔实自致。  
弭节拜坟墓，椎牛设乡遂。  
翁媪上篱观，挥零复嗟喟。  
咸曰罗家儿，今日乃如是。  
伊予出西北，仕路每相值。  
交代又同年，莫予论事契。  
嗜好无不同，出处亦有类。  
天台与四明，一生游梦寐。  
淡荡秋风中，都门把归袂。  
行与兴公游，閒过贺老醉。  
二客傥有言，因风幸相寄。  

张舜民　送庞舅大夫  
外家门馆未应疏，舅氏多能作大夫。  
才命淹回犹半刺，舟船缭绕向三吴。  
兴公自有游山赋，郑老宁无过海图。  
去国长年宜自爱，不须频叩步兵厨。  

张舜民　送人出城同过周少府赠行者  
欲解舟维岸，将行客倚栏。  
主人夸意厚，亲起具盘飧。  
溪柳低含雨，山桃重怯寒。  
何时浮小艇，同访橘洲滩。  

张舜民　送孙积中同年赴任陕府  
劭农使者岭南回，上佐题舆陕道开。  
河水已随浮世去，条山应喜故人来。  
雨摧苦笋催羹舋，风飍樱桃落酒杯。  
我欲函关更西去，不知令尹肯相陪。  

张舜民　送孙积中兄待次吴兴  
骅骝不惜换舟行，人到归时意气生。  
五马未来迎使节，四弦何事作离声。  
焚黄此去荣归里，垂老相看老兄弟。  
来岁北来如访我，寄书频到利陵城。  

张舜民　送吴都曹还芜湖  
柳岭相从岁屡迁，南湖同泛又经年。  
斋前怪石曾为枕，门外长杨忆系船。  
白酒一壶贤圣乐，古书千卷弟兄传。  
九衢尘土忙如火，握手相看思黯然。  

张舜民　送辛著作罢荣河  
常笑三闾老大夫，枉将憔悴付江鱼。  
为儒须较身名重，入仕先将喜愠除。  
莫顾他门堪炙手，且教我腹可回车。  
此行愧乏琼瑶赠，聊比诗人一束刍。  

张舜民　送薛昌朝赴太原幕府  
去国重为客，送君还复归。  
天寒雨细光景促，且就东城寺中宿。  
寺当蒲坂望屋庐，日暮无由办乔木。  
既已唯诺难自由，虽欲一日安可留。  
吾辈事势不大殊，此际兴味复何如，  
归来愁坐独嗟吁。毕竟岂如村野老，  
或尔富民城郭居。雨暘寒燠都不与，  
亲戚满眼身不孤。乃知平生走薄官，  
正似痴牛引重车。险夷缭络不知止，  
祇得终年困道涂。  

张舜民　送叶公义叟求宫祠归吴下  
把还使节请祠真，便作吴江渐退身。  
凭轼几州沾惠爱，归装一味是清贫。  
相思欲控琴高鲤，卜宅须邀李子邻。  
不是荐章论再起，朝廷自重老成人。  

张舜民　送叶伸出使河北  
君今使河北，几日渡黄河。  
脱身出台省，杖节犯风波。  
东南耆旧中，如君能几何。  
何人把袂留，顾我饯则那。  
燕赵多佳人，善舞体婆娑。  
不学白紵词，能唱瓠子歌。  
歌罢令翁愁，井灶宅鼋鼍。  
安得佐禹才，于旄饰五絝。  
与君并驾驱，坐使民气和。  
挥汗强援笔，矢辞愧不多。  
全宋譀　　张舜民　送章质夫同年  
同年事契最知名，众谓朝廷得老成。  
感慨共论平昔事，蹉跎还累故人情。  
节旄落尽髭仍黑，髀肉消残宠未惊。  
若过函关须北望，皑然依复俟河清。  

张舜民　送郑平叔司勋之陕二首  
忆昔垂髫里闬间，披云常睹一峰巑。  
青衫白发轻忧患，珥笔含香最岁寒。  
梦寐依稀留北省，家山迤逦近长安。  
下车已接樱桃会，走马西归趁一盘。  

张舜民　送郑平叔司勋之陕二首  
憧憧大道两京来，千骑东方最上才。  
岂有甘棠存故国，空余河水绕行台。  
松筠寂寂徵君宅，箫鼓匆匆过客杯。  
九陌风尘归未得，不知青眼为谁开。  

张舜民　苏子瞻哀辞  
石与人俱贬，人亡石尚存。  
却怜坚重质，不减浪花痕。  
满酌中山酒，重添丈八盆。  
公兮不归北，万里一招魂。  

张舜民　宿卢岩寺  
先生事业老空谷，弟子几多作绛纱。  
鹤板当年来上国，碧岩今日属僧家。  
松风生籁延虚室，瀑水喷珠缀鲜花。  
我有故山归未得，年年魂梦绕天涯。  

张舜民　孙贲知衢州去疑冢以其所得双石作堂乞诗  
芝兰虽好忌当门，何况庭前恶土墩。  
畚锸才兴双剑出，狐狸尽去老松蹲。  
百年守冢真堪笑，一日开轩亦可尊。  
安得掷从天外去，成都石笋至今存。  

张舜民　所寓开利寺小池有四色莲花青黄白红红者千叶皆北土所未见者也惜其  
深山草木自幽奇，四色荷花世所稀。  
孤独园中瞻佛眼，凝祥池上捧天衣。  
白公没后禅林在，王俭归来幕府非。  
水冷风高人不到，却怜鸥鸟日相依。  

张舜民　桃李花  
红白桃李花，馨香满芳草。  
开时人少年，落处人已老。  
风雨半夜来，飘扬满官道。  
行客为叹息，不忍便除扫。  
犹有两三枝，香色晚更好。  
把酒将奈何，攀折恨不早。  

张舜民　桃李花  
花如桃李人如玉，终日看花看不足。  
万年枝上啭春风，七丝弦上调新曲。  
宝马嘶风车击毂，东市斗鸡西市鞠。  
但得长留脸上红，莫辞贵买尊中醲。  

张舜民　题豆馆  
关头日落薄衣襟，又对丛芦拥鼻吟。  
尘土十年缠马足，只凭双鬓照归心。  

张舜民　题隔师松斋  
未解子荆流可枕，冷笑陶令琴无弦。  
临流有耳安用洗，续弦得膠还自煎。  
不禁巢边黄口闹，不作竿上鮮鱼缘。  
但欲移床倚西壁，共师饱听松风眠。  

张舜民　题狠石  
江北江南一道兵，匆匆据石各论情。  
功成与尔游沧海，此语当初是至诚。  

张舜民　题木居士  
波穿火透本无奇，初见潮州刺史诗。  
当日老翁终不免，后来居士欲奚为。  
山中雷雨谁宜主，水底蛟龙睡不知。  
若使天年俱自遂，如今已复长孙枝。  

张舜民　题三水县舍左几著作  
还乡去日正迟迟，枉道相过慰所思。  
历国聘君良自苦，敝衣怀组欲谁欺。  
白杨叶上三更雨，黄菊风前一酒巵。  
莫道相逢是容易，与君头鬓各丝丝。  

张舜民　题王侍禁壁  
怪底临江有竹篱，便将江水当为池。  
心随鸥鸟沈浮去，眼看风波起灭时。  
我有砱斋新作记，人传画舫旧题诗。  
君恩几许生归北，与我閒人把钓丝。  

张舜民　题薛判官秋溪烟竹  
深墨画竹竹明白，淡墨画竹竹带烟。  
高堂忽尔开数幅，半隐半见如自然。  

张舜民　题赵大年奉议小景  
渭曲山阴到者稀，浮休一见便开眉。  
客来不必多嗟赏，自古词人是画师。  

张舜民　题赵大年小景  
生长深宫不识山，骚人一见便开颜。  
分明记得经行处，青草湖边第几湾。  

张舜民　体之推官侍亲出使聊书短篇以浼行色  
游梁并困洛，谁是故人情。  
未尽环中说，俄成剑外行。  
路遥诗箧重，雪映彩衣明。  
预想东归日，相逢指渭城。  

张舜民　天爵山  
耕者志於食，否则馁继之。  
学者志於道，一为好爵縻。  
本自不营利，间或与利期。  
朝日入而处，暮日仰而思。  
浮云蔽蔀屋，见前当自知。  

张舜民　同刘贡甫学士登石鼓合江亭一首  
乘兴俄成石鼓游，可堪摇落楚江秋。  
岩中名字今何在，亭下潇湘古亦愁。  
万里再惊金马客，一家重上木兰舟。  
却令二水知人意，合势相邀向北流。  

张舜民　酴醾  
冰肌雪艳映残春，燠日薰风入四邻。  
任是主人能爱惜，也拚一半与游人。  

张舜民　王氏松斋诗  
人传半隐在龙门，天启松斋遇远孙。  
水石蔽亏包废寺，版图磨灭指邻村。  
如将绿野还裴度，不见潜溪付李藩。  
壁土未乾三易主，洛阳城里有名园。  

张舜民　望行人二首  
望行人，行人在何所。  
燕雁不齐飞，参商竟相阻。  
别以三秋为久，生以百岁为期。  
不如还家对亲戚，浮名浮利徒尔为。  

张舜民　望行人二首  
登高恨不高，望远恨不见。  
不见远征人，但见青山晚。  
今岁雁空回，明年燕又来。  
燕雁无凭讯，何用上高台。  

张舜民　望子岭梅花方开用黄道韵  
木海亭前花似锦，岭头梅蕊怯风沙。  
正如隐者归幽谷，鹤版徵书未到家。  

张舜民　为圃  
前人厌膏粱，志欲服贱事。  
若论区别功，为圃亦不易。  

张舜民　温泉  
岧峣华清宫，下有温泉水。  
绣领络千门，玉莲喷九蕊。  
第一名御汤，第二沐妃子。  
从上傍诸生，最下列卫士。  
淙淙三十六，枝分或栉比。  
每年十月初，仙杖常依此。  
楼头羯鼓停，殿上霓裳委。  
尘垢三百年，行人与闾里。  
忽惊郴岭下，和暖雅相似。  
祇是远长安，不当人眼底。  
皇天宅万物，得地即为美。  
幸免与兴亡，往来常止止。  

张舜民　卧治斋诗  
为治固有术，公卧有人立。  
直须紧闭关，勿使庞公人。  

张舜民　吴山堂  
楚客对吴山，归心常自苦。  
守土切须防，半夜俱飞去。  

张舜民　五王庙  
清汴河边五君子，身遏横流同日死。  
火炎曾是及池鱼，世变安能顾妻子。  
百尺高城不足凭，日月所照惟孤诚。  
当其杀身际，肯念身后名。  
呜呼，伯夷既死孔子不复生，  
身后是非谁与评。  

张舜民　西宫致斋贻裴著作  
西出都门外，尘埃扑马鞍。  
人家事寒食，星雨仰祠官。  
日永莺千啭，庭閒竹数竿。  
惟怜隔斋禁，不得共清懽懽。  

张舜民　西征回途中二绝  
青铜峡里韦州路，十去从军九不回。  
白骨似沙沙似雪，将军休上望乡台。  

张舜民　西征回途中二绝  
灵州城下千株柳，总被官军斫作薪。  
他日玉关归去路，将何攀折赠行人。  

张舜民　下滩二绝句  
下得寒滩水漫流，山平水远更清幽。  
几何舟楫随风去，唯有渔人得自由。  

张舜民　下滩二绝句  
江风淅淅似相催，绿竹丹枫去又来。  
任使雪帆能破浪，不知归客已心灰。  

张舜民　乡人言  
郴江有奇石，似牛伏岸侧。  
乡人久相传，过者有颠覆。  
我与乡人谋，凿去可勿留。  
祇消一日力，得弭千岁忧。  
乡人顾我笑，官必有闇拙。  
大者不能图，小者安能说。  
方今民间事，颇有急於石。  
当官贵居事，能不闲采拾。  
我有本多田，今乃身无居。  
虽有儿女辈，售人为婢奴。  
破家不足恡，所恨骨肉离。  
官今将骨肉，好去将何之。  
我虽有田里，亦闻官念此。  
念此不能为，何用居官尔。  
乃指江中石，此物如有神。  
不覆廉善士，独倾贪虐人。  
官今幸过此，行李都无害。  
将我言日思，勿为贫贱懈。  
我闻乡人言，背颡俱汗流。  
欲问破家因，恐为明者羞。  

张舜民　行次晚洲  
腊月遭霖雨，孤舟舣暮滩。  
数声归雁断，半岭野梅残。  
无复论偕老，何时展急难。  
江湖卧周岁，此夕最难安。  

张舜民　行运河辛大观先行以此走寄  
同下龟山时，舟行篙参差。  
夜投洪泽口，访问失所之。  
不应一日力，解至淮阴祠。  
长淮自风浪，竟夕起忧疑。  
旦日坐闸中，听水忘朝饥。  
清泠见杂咏，蓊密闻群咿。  
就柳喜高荫，避桥嫌窄卑。  
凉风吹水面，襟袖不假披。  
新螯与老鲑，登俎辄无遗。  
饱食却思睡，睡起复何为。  
稍厌理文字，惟思弄孙儿。  
尚有数舟酒，独酌非所宜。  
好话不得吐，两日舌如茨。  
舟行虽云乐，先后不可期。  
争如鞍马间，吟啸长追随。  

张舜民　绣鹤竹  
好客精神来万里，此君风格耸双枝。  
丹青绝笔真难得，不似佳人粉锦时。  

张舜民　徐刚中醴陵少府於山中寻出一洞有铭曰虬渊自然六室奇怪求诗以纪之  
重重翠簊蔽溪湾，石烂松枯不记年。  
但见桃花浮绿水，有时独鹤下青田。  
自然六室流钟乳，别隐三阶出洞天。  
身在故乡人不识，秪应徐令是丁仙。  

张舜民　宣赦  
击鼓填街道，传声过水滨。  
国严三岁祀，恩洗万方春。  
舟檝随南斗，衣冠拱北辰。  
岭南并岭北。多少望归人。  

张舜民　岩花  
托根何太远，得地亦相宜。  
土石生为偶，红香想自知。  
风英将片片，雨实渐离离。  
戍客思攀折，无何历处危。  

张舜民　宴桥上  
桥上置杯盘，可容十客坐。  
游人撑小艇，却从桥下过。  

张舜民　燕山闻杜鹃  
晓色千峰杳未分，声声哀怨出云根。  
举头忽见思乡岭，何不他时别处闻。  

张舜民　夜闻刘宫苑舟中琵琶诗  
系舟江岸两相闻，弦索嘈嘈恍未分。  
不得长安水边见，却於湓浦夜深闻。  
穷愁似影长随我，乐事如年不负君。  
会意檀槽求一醉，世间荣辱任纷纷。  

张舜民　移岳州去房陵道中见海棠  
马息山前见海棠，群仙会处锦屏张。  
天寒日晚行人绝，自落自开还自香。  

张舜民　佚老堂为陶敏宣德题  
未老刚称老，言休即便休。  
浔阳真有后，彭泽善贻谋。  
隐几悲残漏，回头见急流。  
便须移醉石，偃卧北窗幽。  

张舜民　樱桃  
云阳初献满筠笼，黄蜡新衣色半红。  
今日岭边空对酒，偷将泪眼望秦中。  

张舜民　萤  
江皋萤火故煇煇，仍解穿帘夜点衣。  
但取见时增意思，莫嫌生处太卑微。  
月明敢向星中乱，天黑偏能雨里飞。  
今日分明知我去，何年漂泊照吾归。  

张舜民　咏长安兴废地  
忆昔开元全盛日，汉苑隋宫已黍离。  
覆辙由来皆在说，今人还起古人悲。  

张舜民　渔父  
家住耒江边，门前碧水连。  
小舟胜养马，大罟当耕田。  
保甲元无籍，青苗不著钱。  
桃源在何处，此地有神仙。  

张舜民　与张琬同年饮于龙兴寺所居  
台城风物已凄凄，牢落行人邂逅齐。  
秉烛相看如梦寐，片帆回首又东西。  
依依团扇秋仍好，脉脉青娥恨却低。  
一曲琵琶无限意，时时閒客思都迷。  

张舜民　愈泉  
有泉出城闉，尾大如车辐。  
饮之能愈疾，此语闻郴俗。  
直疑白药根，浸渍幽岩腹。  
灵迹浪遐方，神功施比屋。  

张舜民　元丰癸亥秋季赴官郴岭舣舟樊口与潘彦明范亨父以小艇过吉阳寺是日  
江上秋风九日寒，故人樽酒暂相欢。  
如何塞北无穷雪，却坐樊山竹万竿。  

张舜民　元夕端居感事四绝句  
凤楼南畔彩为山，百戏年年奉帝筵。  
不独侍臣偏赐酒，当时一国梦钧天。  

张舜民　元夕端居感事四绝句  
十二门开如沸羹，灯光月色逐人行。  
春城无处无歌舞，一曲未终天又明。  

张舜民　元夕端居感事四绝句  
珠帘当面见玲珑，白鹤仙人上下通。  
夜半蕊珠重命宴，鸣鞘声落九霄中。  

张舜民　元夕端居感事四绝句  
何事今宵动所思，此欢常与少年期。  
莫疑杜甫吟兼哭，为忆开元最盛时。  

张舜民　原州赠王补之洛苑同年  
汴上相从又几星，尚淹符竹守临泾。  
不须怪我头添白，且喜逢君眼暂青。  
旧任再游空寂寞，同年屈数半凋零。  
何当展尽平边策，图使秦民得敉宁。  

张舜民　圆觉院闻杜鹃  
秦川渺渺楚天长，血色山花哭断肠。  
谢汝殷勤苦相劝，如今倦客已还乡。  

张舜民　月台  
明月光常满，使君罇屡开。  
何须待月上，日暮便登台。  

张舜民　岳麓寺  
初投旱梅戈，忽整潇湘枻。  
彭蠡镜中行，桐庭天外倚。  

张舜民　岳麓寺  
携杖溪边听，抱琴台上坐。  
我喜见江山，江山愁见我。  

张舜民　再过黄州苏子瞻东坡雪堂因书即事题於武昌王叟斋扉  
欹帆侧柂岭边归，重过东坡叩竹扉。  
床坐凝尘风自扫，江山无主燕空飞。  
门前桃李添新迳，井畔梧桐长旧围。  
好在江南王钓叟，为君时复晒渔衣。  

张舜民　赠杜山人  
才疏性懒一微官，终日沉埋尘上间。  
安得便为归去计，共君吟咏伴君闲。  

张舜民　赠奉议沈辽  
凫胫天生短，鹤胫本来长。  
一朝有客欲断续，二物无地逃悲伤。  
吾徒曾匪凫鹤匹，又取圣贤为学术。  
解将轩冕等浮云，宁免傥来并执一。  
夫君擢秀居东南，代以文词起簪绂。  
铮铮官业素有闻，更号能书居第一。  
平生意气少防闲，一跌落在江湖间。  
几年转徙无家室，惟与樵渔为往还。  
醉吟未免写胸臆，健笔依旧飞云烟。  
远俗僻陋多不识，都城一贴沽万钱。  
今朝我过齐山下，邀我陟降游二山。  
羡君卜筑思意尽，今古气象罗目前。  
佛留九顶千株石，天赐清溪一水湾。  
自拾薪枝给朝夕，不与城郭通交关。  
亲友一切皆谢绝，惟许子驰来问安。  
人生涉世多忧喜，不用昭昭明物理。  
少小辛苦卜一廛，如今老大无居止。  
迁流方从五岭去，敢望生还复经此。  
万一君恩纵北归，与君左右为邻里。  

张舜民　赠邻居陈焕处士  
福唐陈处士，与我对门居。  
生死一炉药，尘埃数箧书。  
但知尊有酒，莫叹食无鱼。  
若论浮生事，浮生事总虚。  

张舜民　赠山人张无惑善画山水  
西征已度故关山，秋雨零零路屈盘。  
受尽艰辛心不足，解程又展画图看。  

张舜民　真州仪真观  
闻说仙乡接濑乡，閒游诗侣礼虚皇。  
三潮宝派通胥浦，万叶灵杉蔽蜀冈。  
天地杳冥供写像，江山回合助灵祥。  
五云送入蓬莱岛，留与人间作道场。  

张舜民　真珠花  
千玑万绯照庭除，细雨斜风拂座隅。  
莫道长安贫似磬，缘阶绕砌尽真珠。  

张舜民　真珠花  
风中的皪月中看，解作人间五月寒。  
一似汉宫梳洗了，玉珑璁压翠云冠。  

张舜民　至瀛州小雪贻蒋颖叔  
梁苑瑶池醉梦阑，忽随北客度燕山。  
马头点缀飞才密，日脚微明意尚悭。  
疏布久抛南海上，貂裘初袭两河间。  
好留幕府陪樽俎，刚被行人不放閒。  

张舜民　中宫致斋  
重重绛阙隐琳房，落絮飞花日正长。  
著作未谙青锁闼，祠官还伴紫微郎。  
林藏鹎鴚随莺啭，风引酴醾助酒香。  
十载京城倦游客，不知身世在何乡。  

张舜民　舟次金山贻了元  
何年灵鹫鸟，飞落大江心。  
石壁虽难转，风波不易禁。  
楼台分左右，日月见浮沉。  
便欲归休庇，长嗟世累深。  

张舜民　舟行湘岸见早梅盛开  
江上篱边见早梅，天寒地暖数枝开。  
为怜北客漂流远，偷报东君信息回。  
香气轻於新酿熟，襟怀重似故人来。  
舟中莫问无兼有，急急呼儿贳酒杯。  

张舜民　紫骝马  
紫骝马，白面郎。  
红银鞍勒青油韁，左牵黄犬右擎苍。  
朝从灞陵猎，暮宿投平康。  
使酒不满意，按剑叱天狼。  
今年明年一如此，后年不觉发成霜。  
扶肩策杖出门行，抱子弄孙楼上坐。  
忽然涕泪满衣襟，为见骅骝面前过。  

张舜民　自题画扇  
忽忽南迁不记年，二妃祠外橘洲前。  
眼昏笔战谁能画，无奈霜纨似月圆。  

张舜民　组以时果供馈予以酒为报  
馑岁无时果，秦人餍草茶。  
开奁惊见李，对客喜浮瓜。  
为乏琼瑶报，聊称旨酒嘉。  
中郎不忧老，有女可传家。  

张说　游老君洞  
枕漱鑱鎝泉石肓，登临又刮山川目。  
太清飞出离宫景，平地分为散仙福。  
知津有赖大夫松，避道尤勤居士木。  
层峦破晓霞散绮，断岩涵空雾披縠。  
界远都归粟粒藏，脉近宁劳杖头缩。  
不愁风引轻舟却，更喜村通小径曲。  
妙含道德五千余，迥出洞天三十六。  
青牛税驾从懒卧，宝猊回拱长蹲伏。  
犹余砥室灿金星，安用柔宗扶玉局。  
岩前日月自朝夕阳，物外乾坤岂寒燠。  
蛇灵必化第须时，豹隐唯邻聊协卜。  
共知容与乐无限，谁想绪余善非独。  
两柱擎天寿八荒，一水为霖登百谷。  
深嗟晚到偿畴昔，争忍痚游逾信宿。  
痴儿浪作谢鲲图，坐进因明天下谷。  

张嗣古　登妙高亭  
雨馀山石洗孱颜，卧虎蹲羊各自闲。  
杖屡贪穿秋色好，不知衣惹藓痕斑。  

张嗣古　雪谷谭  
崎岖鸟道开烟萝，长松偃蹇声荡摩。  
白龙怒吼挂绝壁，苍兕离立迎清波。  
枯筇拄破春苔色，雷雨收功神斂迹。  
穷源不得空归来，掬雪捕珠三太息。  

张嵩老　题汪水云诗卷  
君不见伯牙流水心，不是子期谁知音。  
又不见颖师浮云操，不是昌黎谁品藻。  
伯牙千古颖无人，此心此操谁重陈。  
折扬黄华笑哑哑，寥寥太古风无淳。  
钱唐君别二十载，江南江北情如海。  
吴霜半梁鬓边丝，朗吟浩荡殊未艾。  
十年尊酒又逢君，行歌流水弦浮云。  
在自大古，雅澹飘逸思不群。  
能言名山大川壮丽可怪处，收拾胸中为一部。  
归来历历写瑶琴，一种风气传千古。  
又言黄河泰华六合之内不胜游，何如九州之内更九州。  
抱琴飘飘风万里，曾是天涯海角头。  
当时此琴落落天西北，土音往往几人还解得。  
怊怅悲愤恩怨昵昵多少情，尽寄胡笳十八拍。  
会心又见锺子期，识操又过韩昌黎。  
眼高已觉空四海，此水此云不在他人知。  

张宋卿　天汉桥  
一派银河木杪飞，碧云飞处彩虹垂。  
免教灵鹊长填石，来看天孙出嫁时。  

张宋卿　忆罗浮寄曾元功二首  
当年南涧弄泉流，妄起功名分外求。  
群玉峰头今倦立，却烦清梦到罗浮。  

张宋卿　忆罗浮寄曾元功二首  
春树江云我所思，平生臭味不差池，  
如何驿使行千里，不把梅花寄一枝。  

张肃　送赠归护国寺  
去谒吾君遇太平，太平明主重南能。  
不关名利真开士，却返林泉伴野僧。  
御赐白金为长物，身归青嶂策枯藤。  
只应待到天台日，斋炷檀烟定有灯。  

张肃　乡饮酒唱和诗  
位分南北与东西，旷典才修俗顿移。  
乐合鸾皇下庭宇，觯扬虎蝪伏樽彝。  
头颅如许堪殊席，筋力无多奈缛仪。  
敢昧邦君明德意，后知方遣负先知。  

张素　题义门胡氏华林书院  
圣主临朝重义门，紫泥旌表不优恩。  
广延墨客收经籍，已见丹朱及子孙。  
池沼宴时花满槛，烟霞吟处酒盈樽。  
清闲官秩清闲景，千户侯封未足伦。  

张汤　雨花台  
不谭仁义只谭空，一着参差在个中。  
台上缤纷花正雨，城边一阵已西风。  
君王自有君王业，何事区区翻贝叶。  
雨花名台非识奇，要使后人知覆辙。  

张唐民　诗一首  
阴风碧里鳞鳞瓦，落日红中缕缕烟。  
无讼正如高隐发，隆冬方似早春天。  
州民富庶风光好，谁信常忧满二年。  

张唐民　送程给事知越州二首  
琐闼修文极禁清，蓬莱宫阙拥施行。  
舳舻所至笙歌闹，里闬重来道路荣。  
举世几人居我地，全吴无限读书生。  
受恩老吏攀辕切，满肚埃尘诗不成。  

张唐民　送程给事知越州二首  
夕郎贤撰固清崇，公若居之受未充。  
节似冰霜文似锦，才如风雨气如虹。  
仙舟菡萏香来枕，铃阁江山秀入空。  
薄俗莫轻量用舍，吾民时自有穷通。  

张唐民　题扪参阁  
讼简民淳羡小州，两衙才退似归休。  
一怀山果三胜酒。暮掩青峰即下楼。  

张唐卿　句  
一举首登龙虎榜，十年身到凤凰池。  

张天启　岳阳  
天入平湖远，楼深纳霁华。  
青山藏福地，碧树记人家。  
水落鱼龙蛰，风高雁鹜斜。  
古来形胜地，何事忆长沙。  

张天翼　同顾状元玉文登瑞岩  
迢迢何处觅仙关，翠竹苍崖夕照间。  
倦鸟依依穿石磴，落花历历点苔斑。  
春残几负悄霄约，首白宁辞绝壁攀。  
乘兴相携遥蹑屐，一樽聊与赋青山。  

张田　龙隐岩  
龙隐晦冥时莫考，龙骧拿攫迹堪惊。  
孔明久卧养全德，老子忽飞归太清。  
溪上一天常气胜，洞中六月自寒生。  
至人不得无情处，甘泽年年洒百城。  

张庭荐　纪游  
马行谙旧路，鸡唱认层巅。  
洞口有桃处，江村欲雪天。  
薰炉香琬刻，洗杓汲灵泉。  
我爱长留此，山深日似年。  

张同甫　秋日忆友  
阊阖风高白露秋，芦花如雪动边愁。  
故人迢递天南北，明月娟娟独倚楼。  

张同甫　汤公洞  
万点波光映古丘，林深云锁洞门秋。  
是谁订我重来约，携手相将到白头。  

张完　答岳鹏举  
相别相逢不计春，眼前非旧亦非新。  
声求色相皆邪妄，莫认无疑是昔人。  

张王臣　句  
半落半开梅好处，似无似有草生时。  

张惟中　镜湖  
昔年曾过贺家湖，今日烟波太半无。  
惟有一天秋夜月，不随田亩入官租。  

张维　次经略舍人韵  
列岫凌虚滃翠岚，龙泓澄澈七星涵。  
岩瞻好向西湖著，飞去何妨自岭南。  

张维　次韵同经略舍人登七星山  
列岫凌虚滃翠岚，龙泓澄澈七星涵。  
岩瞻好向西湖看，飞去何妨自岭南。  

张维　和刘颖  
不贤那得似长城，偶向潢池盗弄兵。  
静沼何妨无事饮，幽寻聊记所居名。  
千山倒影湖新复，两洞潜珍景旋生。  
纪事还须武陵笔，亭成唯拟看题荣。  

张维　留守舍人张公安国闻维筑亭题其榜曰朝阳既去而亭成复为赋诗次韵  
日边清切以文鸣，立对朝阳欲问程。  
笔落生春变寒谷，诗来将喜破愁城。  
檐前水到乘槎便，天际山横与槛平。  
准拟公归道过此，小留觞咏集簪缨。  

张维　十咏图　孤帆  
江心云破处，遥见去帆孤。  
浪阔疑升汉，风高若泛湖。  
依微过远屿，彷佛落荒芜。  
莫问乘舟客，利名同一途。  

张维　十咏图　归燕  
社燕秋归何处乡，群雏齐老稻青黄。  
犹能时暂栖庭树，渐觉稀疏度苑墙。  
已任风庭下帘幕，却随烟艇过潇湘。  
前春认得安巢所，应免差池拣杏梁。  

张维　十咏图　贫女  
蒿簪掠鬓布裁衣，水鑑虽明亦嬾窥。  
数亩秋禾满家食，一机官帛几梭絲。  
物为贵宝天应与，花有秋香春不知。  
多少年来豪族女，总教时样画蛾眉。  

张维　十咏图　送丁逊秀才赴举  
鹏去天池凤翼随，风云高处约先飞。  
青袍赐宴出关近，带取琼林春色归。  

张维　十咏图　宿后陈庄  
腊冻初开苕水情，烟村远郭漫吟行。  
滩头斜日凫鷖队，枕上西风鼓角声。  
一棹寒灯随夜钓，满犁膏雨趁春耕。  
谁言五福仍须富，九十年余乐太平。  

张维　十咏图　宿清江小舍  
菰叶青青绿荇齐。  

张维　十咏图　太守马太卿会六老于南园  
贤侯美化行南国，华发欣欣奉宴娱。  
政绩已闻同水薤，恩辉遂喜及桑榆。  
休言身外荣名好，但恐人间此会无。  
他日定知传好事，丹青宁羡洛中图。  

张维　十咏图　庭鹤  
戢翼盘桓傍小庭，不无清夜梦烟汀。  
静翘月色一团素，闲啄苔钱数点青。  
终日稻粱聊自足，满前鸡鹜漫相形。  
已随秋意归诗笔，更与幽栖上画屏。  

张维　十咏图　闻砧  
遥野空林砧杵声，浅沙栖雁自相鸣。  
西风送响暝色静，久客感秋愁思生。  
何处征人移塞帐，实时新月落江城。  
不知今夜捣衣曲，欲写秋闺多少情。  

张维　十咏图　玉蝴蝶花  
雪朵中间蓓蕾齐，骤开尤觉绣工迟。  
品高多说琼花似，曲妙谁将玉笛吹。  
散舞不休零晚树，团飞无定撼风枝。  
漆园如有须为梦，若在蓝田种更宜。  

张维　题张公洞  
年来行乐与民同，探穴追踪太史公。  
幽洞初开名易著，苍崖新刻句难工。  
风驱俗驾松扉外，云锁仙丹石室中。  
付与山僧司管钥，勿教胜地草蒙茸。  

张维　题张公洞  
年来行乐与民同，探穴追踪太史公。  
幽洞初开名易著，苍崖新刻句难工。  
风驱俗驾松扉外，云锁仙丹石室中。  
付与山僧司管钥，勿教胜地草蒙茸。  

张炜　窗底  
日炙虚窗暖欲春，窗前椒蕾破梅英。  
朦胧困眼看书倦，蓦听蜂儿扑纸声。  

张炜　春晚郊行有怀  
行春车马渐无多，閒步郊原玩物华。  
已角未腴阴径笋，似春非韵别篱花。  
子规饶舌空催客，蛱蝶贪游不恋家。  
常记湖边同咏赏，归鞍扶醉月笼纱。  

张炜　翠微亭  
万木轮囷卧岁寒，一声啼鸟应空山。  
兴来小立危栏畔，身在碧云霄汉间。  

张炜　冬至  
冷笑书云上鲁台，乖祥俱向眼中猜。  
阴逢剥处自阳复，否到极时须泰来。  
霜剪草茸寒欲断，日烘梅粉暖全开。  
吾侬唤作寻常事，坐看儿童拜节回。  

张炜　访刘山人隐居  
步入山回处，茅檐隐士家。  
远峰奔渴骥，曲径袅修蛇。  
纯翠千茎竹，交红一架花。  
客来费清供，汲水自煎茶。  

张炜　赋竹宫羽人芸谷  
昔年摘叶更寻枝，踏遍山巅与水涯。  
今日华阳亲荐得，玉苗仙草映灵芝。  

张炜　观集芳园  
千步入修廊，犹闻碧雾香。  
风翻宫襭紫，菊染御袍黄。  
亭宇丹青老，笙歌岁月长。  
上皇临幸少，书圃自翱翔。  

张炜　观王氏山亭旧基  
山亭碍月不容留，拆去危基立故丘。  
落日倚筇舒望眼，片帆钩破一江秋。  

张炜　归耕  
纡青拖紫信天缘，才说归耕自乐然。  
二顷良田供活计，一鉯风雨饱丰年。  
妻条桑叶催蚕起，儿脱莎衣傍犊眠。  
不是此心甘隐退，为贪农隙理残编。  

张炜　桂  
痴儿总向月中求，不信人间賸有秋。  
万点尽垂金粟颗，一枝宜上玉搔头。  
清香已压龙涎倒，堕萼宜将蚁醑浮。  
吟得诗成对花举，不须招客费赓酬。  

张炜　过西兴渡  
久不到西陵，重来扣便{櫺木换舟}。  
眼吞沧海碧，帆卷越山青。  
路远人烟盛，官清风浪停。  
片时登岸口，小立望云亭。  

张炜　海棠  
杨妃睡未足，西子妆太华。  
余妖媚东君，化为枝上花。  
娇羞沁红玉，袅娜揉春霞。  
少陵恐添愁，不欲诗句夸。  

张炜　寒月郊居  
心远郊居閒亦胜，砖炉纸阁类僧房。  
倦抽乐府翻吴韵，独对骚经味楚羌。  
句到夺将袍锦赤，功成消得带金黄。  
相逢每惜芝兰种，犹在潇潇水竹傍。  

张炜　湖上次韵  
湖边旧好即潘杨，惜不同舟舣岸傍。  
竹叶肯陪三揖醉，荷花分受一襟凉。  
雪壶色净冰心爽，金缕歌停玉骨香。  
客散楼台收晚照，独看西子学吴妆。  

张炜　花飞  
花飞梁苑春消后，月落秦楼夜断时。  
一点不如归去恨，阿谁说与杜鹃知。  

张炜　怀玉山人过越江  
玉石纷纷叹混淆，君今怀璞在吟袍。  
快帆闻指西陵去，识眼相逢价自高。  

张炜　寄简崇禧司徒高  
袖惹天香隐故庐，一山猿鹤伴清虚。  
有人来叩神仙诀，就剪晴云问起居。  

张炜　寄任居士  
师默修禅观，龙升虎自閒。  
眼开俱是道，心定亦无山。  
瘿木床三尺，蓬茅屋半间。  
炼成真积力，策景到瑶关。  

张炜　寄武冈宰宋雪岩  
柳下分攜须影苍，好风吹梦过都梁。  
诸蛮帖化花阴静，一骑飞尘荐墨香。  
书就几曾逢驿使，公余应不冷奚囊。  
云情鹤态元如旧，应倚株梅忆锦乡。  

张炜　简耕月  
一犁将暝色，月下自耕耘。  
为适能吟趣，非干力穑勤。  
草芟心地阔，苗揠世情分。  
莘野如膺诏，新诗就献君。  

张炜　简任新恩  
自别梧姿二十年，情亲何暇雁传笺。  
深疑楚泽蟠胸次，不放吴霜点鬓边。  
我忆花间听乐府，君嗟柳下度吟鞭。  
于今又遂衔杯乐，湖海相逢岂偶然。  

张炜　简赵真休  
曾向诗坛夺锦袍，至今湖海诵风骚。  
何如放下浑无事，句不惊人意更高。  

张炜　荐菊泉  
近来湖上风光改，古迹三贤亦就迁。  
独有菊泉能定力，岁寒坚守此山前。  

张炜　缴回友人转示诗卷  
拾得骊珠不秘藏，来寻识眼共平章。  
临风一盼留书架，夜夜豪光射竹房。  

张炜　柯山制墨胡处士求隶字  
有客落魄游京都，形服差类山泽舑。  
袖攜一纸故友书，来求古隶铭墨模。  
我方临池且自娱，触拨雅兴生江湖。  
坐扣墨法果不诬，出示数饼泥金濡。  
质模温润凝龙酥，麝气酷烈清透肤，  
浣濯研沼尘滓无，磨动淳漆生金壶。  
吴笺半幅翻雪腴，碧雪掩冉生兔须。  
豪家有钱賏金珠，谁肯淡好如吾徒。  
自怜我为贫所拘，倾囊尽易令无余。  
临行束担付獠奴，就索诗句荣归途。  
天下具眼不可污，芳名岂借人言沽。  

张炜　苦寒二首  
北风吹枯桑，汙洼如语汝。  
窗虚夜少寐，展转莫宁处。  
衾裯冷如铁，刢刢不可御。  
家居犹畏寒，何况远行旅。  

张炜　苦寒二首  
白雪农家瑞，亦使天下寒。  
陋巷无饥民，此瑞古所难。  
上方播春仁，发粟趒饥餐。  
一饱生欢心，万户各获安。  

张炜　马塍  
水拍田塍路半斜，悄无人迹过农家。  
春风自谓专桃李，也有工夫到菜花。  

张炜　买剑  
袖攜一剑三尺銛，试与豪士论丑妍。  
锋芒闪烁走冰雪，靶鞘激烈拏风烟。  
断蛟截犀挺灵怪，照人切玉光牵联。  
昔时欧冶不再出，纯钩磐郢名空传。  
越王苟不遇薛烛，万户骏马谁肯捐。  
物虽有价瑶无价，瑶逢识者逾精鲜。  
主人得之亦自壮，十袭珍秘轻万钱。  
何当佩服却戎羌，会令沙漠无戈鋋。  

张炜　鸥鹭世界  
閒飞芦苇疑成序，独立菰蒲似不群。  
愁思无边烟水阔，画家诗境合平分。  

张炜　骑马  
陌上骑骢马，朱缨耀日丹。  
袖欺鞭竹瘦，靴入{左革右登}金寒。  
毳帽兜貂鼠，茸裘织雁团。  
戎装吾亦可，初不碍儒冠。  

张炜　谦斋席间赠苔矶  
因合谦斋饮，新编得细哦。  
髯掀天地阔，足历水云多。  
才敏逢青眼，家成隐翠萝。  
近闻诗债盛，老退欲停戈。  

张炜　钱友人赴靖州通道尉  
竹风荷气约朱明，路入渠阳暑尚清。  
马耳萧萧悬堕月，鸡声喔喔勉修程。  
何拘梅政夸年少，即泛莲漪赞老成。  
莫把西湖浪吟笔，楚山空阔更关情。  

张炜　秋千  
吾今两鬓已成丝，每每逢春独自辈。  
最恨秋千无力上，风流不比少年时。  

张炜　秋千  
彩索高悬锦柱头，女郎花下竞风流。  
垂杨影里曾窥见，飞起娇红一点愁。  

张炜　试童岩野墨  
杵麋烘麝样新翻，蟾玉轻磨漆未乾。  
合走春风供化笔，肯随清誉到诗坛。  

张炜　试翁寿乡贡余墨  
万杵炼麋摇夜月，一圭分剂割晴云。  
雪腴半展陶泓净，改罢新诗写赠君。  

张炜　试宣毫  
中山瑞兽久不出，天下笔工徒负名。  
近闻宛陵获数辈，束缚管制差专精。  
攜入京师求鉴赏，一见不以他毫轻。  
呼童涤砚淬璫玉，催我纸上云烟生。  

张炜　书和靖故居  
童鹤饥癯古屋低，孤山犹忆数联诗。  
先生更有清高处，未必梅花尽得知。  

张炜　书向耐轩  
芗林一谱传清白，以耐名轩更出奇。  
修竹护窗梅夹路，岁寒消息独君知。  

张炜　书云萍录  
聚若浮萍散若云，江湖姓氏总相闻。  
何烦爵里重铺叙，只倩梅花举似君。  

张炜　书云萍录  
杰阁峥嵘据柳湾，段侯江令梦魂间。  
我来不问兴亡事，傲立薰风看蒋山。  

张炜　宿洞霄虚白房  
列岫宗奇观，藤萝结翠门。  
隔岩龙唤雨，云走半窗昏。  

张炜　题村居  
村居何识见时节，春去春来自一年。  
谁与儿童话寒食，也将杨柳插门前。  

张炜　题村居  
数舍茅茨簇水涯，傍檐一树早梅花。  
年丰便觉村居好，竹里新添卖酒家。  

张炜　题净众壶隐  
古院无僧住，含情更罔然。  
绿苔欺破阁，白鸟没飞烟。  
壶隐迟迟日，筒分细细泉。  
栏干聊小凭，取次缀诗篇。  

张炜　题可山梅花岩  
高人深欲买山居，常办栽梅养鹤图。  
喜有名园邻水月，不妨清梦忆江湖。  
羲之坦腹应相爱，和靖掀髯足自娱。  
旦夕杖藜须践约，锦囊先束付奚奴。  

张炜　题莲峰集后  
夺得莲峰秀，英名馥迩遐。  
文章腾气粉，句律炼聱牙。  
一梗江湖客，三朝忠义家。  
欲评清绝处，雪月照梅花。  

张炜　题六和塔秀江亭  
秀江亭上驻吟怀，苔藓轩窗四面开。  
潮怒挟风吹海立，櫨声摇月下天来。  
浮沤世事等出没，泛梗羁人几去回。  
待写篇诗纪游迹，路迢不奈马频催。  

张炜　题适安隐居  
萝蔓纫岩竹翳闾，天然幻出隐人居。  
客来欲问山中趣，挂壁丝桐插架书。  

张炜　题童宰盘隐  
才了花阴入要涂，暂时归去友樵渔。  
远山数笔意不尽，流水一泓清有余。  
我辈爱吟怀退步，谁人得计肯闲居。  
古梅树下三间屋，深掩柴门静读书。  

张炜　题问坐主梅隐  
万点春风吐白云，孤芳绕屋占云根。  
幽闲中得幽闲处，暗水流香紧闭门。  

张炜　题夏训武珪画牛  
枯木立数茎，断岸走千尺。  
旁有牧牛儿，放牛倚拳石。  
牛闲芳草间，儿倦眠踨蹐。  
画手笔入神，淡墨夺真迹。  
凭谁唤儿醒，落日归路僻。  
觉来横短笛，吹断远山碧。  

张炜　题心远别墅  
闻说藏修所，凭已更接溪。  
百花攙序发，万竹剪云齐。  
地胜尘无染，廛居俗正迷。  
二王诗绝唱，何用我留题。  

张炜　题友人深居  
閒中有真乐，深隐向林峦。  
{左果右刂}竹招山色，栽梅结岁寒。  
事因贫后少，心到老来安。  
拾芥取青紫，野人犹畏难。  

张炜　题友人自方家峪迁居北山栖霞岭  
素喜华居逼禁闉，北山何事又移文。  
来依岳麓千章翠，閒却南屏一片云。  
招月咏梅君自乐，煮泉瀹茗客同分。  
未随燕雀伸忱贺，先剪溪藤述寸芹。  

张炜　为徐叔刚赋达斋  
男儿劲正气，期谷展经纶。  
场屋求程艺，山林多隐人。  
学优宜必仕，道在不妨贫。  
快举摩霄翮，联翩立要津。  

张炜　小池  
恰恰方池款竹斋，风摇窗扇掩还开。  
无端半夜疏荷雨，更带秋声入梦来。  

张炜　谢友人惠笔  
翰墨场中浪得名，近来研席愧尘侵。  
紫怀心素锋芒健，红束腰身管套深。  
珍重故交分数种，胜于野老获千金。  
便当拂茧晴窗下，賸写新诗倩鹤吟。  

张炜　谢瑜首座寄黄龙茶  
寄我黄龙茗一圭，旋煮竹雪试新奇。  
地炉火软汤初沸，先约梅花小赋诗。  

张炜　谢朱高邮惠湛卢诗集  
门掩飞花欲曙时，起来忽接湛卢诗。  
清新尽夺冰霜气，婉丽浑无脂腻辞。  
题品江山今已子，登庸廊庙不宜迟。  
高沙父老休专惠，宜室今兴夜半思。  

张炜　辛丑长至  
物意通人事，阳生一脉天。  
梅虽搀腊破，柳已得春先。  
袜颂趋时献，台云取巧传。  
所须惟饱耳，延颈看丰年。  

张炜　辛丑长至后九日其夕大风  
朝家祷琼瑞，天忽赐雄风。  
静听耳轰鼓，冻眠身屈弓。  
把茅吹卷后，矮柱兀摇中。  
拶晓怪威息，太阳升海东。  

张炜　虚谷  
虚室既生白，空谷亦传声。  
山翁抱高标，借为虚谷名。  
中有如带水，流出心源清。  
我欲从之游，临风濯尘缨。  

张炜　学吟  
骚豪矢口便成诗，全异推敲炼句迟。  
一字下平摇不动，数联生就稳难移。  
池塘春草英灵处，水月梅花颖悟时。  
我亦学吟功未进，每将此理扣心师。  

张炜　雪窗惠海棠  
驱奴分送海棠花，袅娜枝头剪碎霞。  
插向铜壶当爱惜，且留春色在吾家。  

张炜　雪窗自西陵以新诗并水仙见惠  
洛浦风流几隔年，江南重见色依然。  
根从野卉同分品，香与梅花可并肩。  
葩白中黄饶蕴藉，腊梅春暖肆芳妍。  
殷勤併挟新诗送，领略丰姿夜不眠。  

张炜　岩桂  
天街清晓似香林，压担秋花塞市心。  
总被时人低价得，苇帘茅屋尽黄金。  

张炜　谒和靖祠  
先生遗隐迹，年古路荒凉。  
鹤唤诗魂去，梅留姓字香。  
孤山应似书，荐菊谩流芳。  
翻作西湖梦，骚人为断肠。  

张炜　游洞霄栖真洞  
笋舆摇兀到山前，就宿栖真古洞天。  
老木椅风清鹤唳，湿云拖雨护龙眠。  
尘凡夐出几千仞，足迹经由已半仙。  
到此岂容闲咏笔，重来知复是何年。  

张炜　游葛岭玛瑙寺瞻孤山尊者像  
柳风吹兰衿，藓晕识芒履。  
寻幽古招提，偶识尊者墓。  
断碣眠苍云，慈容修香雾。  
孤山岂无诗，未若壁间句。  

张炜　游蒋山  
家世帝王州，钟山耻未游。  
卷书趋幕府，散步入林丘。  
泉湃悬崖丑，云闲古树愁。  
草堂今在否，更欲展诗眸。  

张炜　援藤  
援藤穿藓扣云扉，清足高标显翠楣。  
风月任随时事改，江山不被世情移。  
虽无白酒留君醉，却有青编可自怡。  
朱紫纷纷徒说贵，隐居真乐几曾知。  

张炜　杂诗  
笙簧世所贵，正调多溺沉。  
有人怀古心，临风理瑶琴。  
一弹秋月高，忽觉开尘襟。  
或疑涧泉声，忽作鸾凤吟。  
得意自怡悦，子期难再寻。  
铜壶一枝梅，尽可为知音。  

张炜　再游玉泉观金鱼  
曾见金鳞已十年，重来鬵鬣尚凄然。  
忍从虾蟹常为侣，好作蛟龙飞上天。  
古木耸云尊梵宇，灵源疏滴润农阡。  
商霖已得真贤佐，旱暵何劳吁玉泉。  

张炜　赠梁弥仙  
笑侧华阳一幅巾，碧眸苍鬓貌如春。  
罗浮洞里通勾曲，疑怪相逢似故人。  

张炜　赠制墨羽人葛太玉  
回公胶法不轻传，太玉知机合伴仙。  
安得翠云蜚象管，书邀风月上蛮笺。  

张炜　知果寺参寥泉  
破屋伶俜断碣横，剥苔仿佛见题名。  
自从人去西湖后，一掬寒泉便不清。  

张炜　纸阁  
纸阁新装褫，青毡喜尚存。  
翠圆垂彩络，红朵粲陶盆。  
藏密寒无著，融真体自温。  
夜深谁晤语，花缀短檠昏。  

张炜　舟离和州别史君  
眷客留连久，分攜各惘情。  
艣摇江水碧，城凸晓烟明。  
衣薄寒先觉，心平浪不惊。  
钟山青在睫，归兴逐云生。  

张炜　竹所  
数干当檐眼便青，翠阴千亩况为邻。  
休贪冷地闲风月，好作清朝劲节人。  

张问　礼法门寺真身塔  
众生瞻窣堵，回向大觉身。  
内顾六尺躯，一雨无诸尘。  

张问　耆英会诗  
槐庭二老乐尧仁，盛集高年洛水滨。  
华衮具瞻虽礼绝，白头序齿却情亲。  
清闲几席同禅院，山野巾裘似隐沦。  
尊酒椒香才过节，池塘草色已催春。  
白公酣畅吟哦内，卫武康强笑语频。  
岂独丹青传不朽，潜欣风俗欲还淳。  
芝田鹤戏调形健，莲叶龟游纳息匀。  
商皓寂寥拘小隐，汉疏局促止家人。  
莫因气貌疑丹灶，自有光阴寄大椿。  
复得兼谟为重客，恐遗元爽在编民。  
神仙可学今方信，道术相忘久益真。  
满座交欢祝眉寿，群生五福托鸿钧。  

张沃　蛰龙潭  
蛰龙潭里蛰，潭上风波急。  
一旦飞上天，鱼暇不能及。  

张无观　翠云山  
未了人间朱墨缘，强颜荒邑又三年。  
填胸眯目皆尘土，直到峰头始豁然。  

张无咎　句  
水晶肉白殻皮红，色变香移味不同。  

张无梦　福圣观  
台山卜隐十余秋，曾伴仙翁处处游。  
瀑布长流天上雪，翠屏高倚洞前楼。  
云堆华顶寻飚驭，月满灵豩狎海鸥。  
此地重归别得路，赤城玉府透瀛洲。  

张无梦　句  
壶中一粒长生药，待与苏州太守分。  

张无梦　凝真宫  
五云深锁洞门深，蹑屐攀萝特地寻。  
烟霭不藏尘外路，神仙遗下水中金。  
喜游汗漫华胥宅，重忆崆峒至道心。  
不得方平同一醉，红霞零落我樽琴。  

张无梦　天台福圣观  
天台瀑布落青天，观在天台瀑布边。  
道士只今烧药处，仙翁曾是种芝田。  
龙居古洞遗残雨，鹤出高巢点破烟。  
暂别灵溪游五岳，不知重到又何年。  

张无梦　桐柏崇道观  
桐柏观周匝，千峰累翠螺。  
地高阴气少，天近日光多。  
三井云雷起，一坛鸾鹤过。  
谁言紫微后，无客继仙科。  

张熙　题碧落洞  
大豁□幽彻洞天，分明平地有蓬山。  
朝元□□归何晚，故敞瑶扃白日闲。  

张夏　句  
畴庸国邑开。  

张先　巢乌  
乌啼东南枝，危巢雏五六。  
心在安巢枝，一日千往复。  
脱网得群食，入口不入腹。  
穷生俾反哺，岂能报成育。  

张先　酬发运马子山少卿惠与诗  
贡馀应惜点为山，绝唱兼遗致政官。  
嵰地雪甜多不识，吴人未食齿先寒。  

张先　酬周开祖示长调见索诗集  
辩玉当看破石诗，泥沙有实即山辉。  
都廛往往无真璞，误使人凭鼠腊归。  

张先　次韵蔡君谟侍郎寒食西湖  
飞飞画楫绕花洲，霁雨浮花出岸流。  
谁广金明为水战，自来银汉有霓舟。  
行從使节春忧盛，住买吴山老未由。  
人迟归轩香接路，一分新月管弦楼。  

张先　次韵清明日西湖  
新火飞烟上柳梢，天供好景助诗豪。  
江湖一处逢嘉月，溟海同时得巨鳌。  
白水更随春雨长，青云不及画楼高。  
千桡插羽鼙声动，十里惊雷夺暮涛。  

张先　冬日郡斋书事  
铃索声闲按牒稀，怯寒肌骨望春晖。  
凝云垂地雪欲下，高树无风叶自飞。  
水落浅沙鱼队聚，草枯幽陇鹿群归。  
安人不信彤襜贵，上相还家是锦衣。  

张先　飞石岩  
石破重岩万客疑，不堪攻玉不支机。  
长江风雨来无定，时学零陵燕子飞。  

张先　飞仙岭  
路接晓天人近月，真仙去后祇云归。  
岭头旧曰上升日，空有山禽自在飞。  

张先　和元居中风水洞上祖龙图韵  
水色风光近使君，浥尘轻雨逐车轮。  
暂来不宿宜无恨，多少行春不到人。  

张先　将赴南平宿龙门洞  
此心常欲老林丘，去意徘徊夜更留。  
万客祇贪门外过，少人知有洞中游。  
春来犹见龙孙出，静里微闻石乳流。  
涧水送花通阁底，寺钟催月落崖头。  
暂时清梦生危枕，明日浓尘拥敝辀。  
南是符阳北长举，所嗟不属古江州。  

张先　九月望日同君谟侍郎泛西湖夜饮  
清歌曲曲酒巡巡，一举金蕉五十分。  
山影与天都在水，风光为月不留云。  
节回路口千门待，乐过湖心四岸闻。  
莫笑闲官奉欢席，自来蒿艾近兰薰。  

张先　句  
但怪鲈乡一旦成，分却松江半秋色。  

张先　句  
霓舟忽舣鲈鱼乡，槎阁却凌云汉域。  

张先　句  
愁似鳏鱼知夜永，懒同蝴蝶为春忙。  

张先　句  
湖山隐后家空在，烟雨词亡草自青。  

张先　李少卿宅除夜催妆  
裴李门头车马盛，斗杓临晓欲东回。  
天真都说妆前好，春色偷從夜半来。  
园里花枝灯树合，月中人影鉴奁开。  
诗家无自矜吟笔，不惜铅华不用催。  

张先　漫天岭  
不独高明不可谩，仍知不似泰山安。  
五丁破道秦通蜀，却被行人脚下看。  

张先　润州甘露寺  
丞相高斋半草莱，旧时风月满亭台。  
地众日月生时见，眼到江山尽处回。  
三国是非春梦断，六朝城阙野花开。  
心随潮水漫漫去，流遍烟邨半日来。  

张先　射  
射艺功多暮未疲，欲将庭火继西晖。  
弦声应手裂竹响，旗影翻风戏鸟飞。  
竟日中支矜互胜，傍人如堵见终稀。  
不知双烛沙河上，谁得牛心一割归。  

张先　失题  
花落春禽啼晚枝，有时香蒂点人衣。  
多情尽不如蝴蝶，欲起遗红贴地飞。  

张先　题西溪无相院  
积水涵虚上下清，几家门静岸痕平。  
浮萍破处见山影，小艇归时闻棹声。  
入郭僧寻尘里去，过桥人似鉴中行。  
已凭暂雨添秋色，莫放修林碍月生。  

张先　吴江  
春后银鱼霜后鲈，远人曾到合思吴。  
欲图江色不上笔，静觅鸟声深在薦。  
落日未昏闻市散，青天都净见山孤。  
桥南水涨虹垂影，清夜澄光照太湖。  

张先　吴兴元夕  
朱屋雕屏展，红筵绣箔遮。  
傍云灯作斗，近树彩成花。  
风月胜千夜，笙歌如一家。  
人丛妨过马，天色误啼鸦。  
铜漏春声换，银潢晓影斜。  
楼前山未卸，火气烘朝霞。  

张先　营妓张温卿黄子思爱姬宜哥皆葬宿州城东过而题诗  
好物难留古亦嗟，人生无物不尘沙。  
何时宰树连双冢，结就人间并蒂花。  

张先　韵和上先顿首  
池上飞桥亭外山，野禽偷静上钩栏。  
晚花露重香偏细，春女衣轻体尚寒。  
曲水略殊今日事，南湖曾奉昔人欢。  
郡图可许增新致，几处模传画样看。  

张先　赠妓兜娘  
十载芳洲抚白苹，移舟弄水赏青春。  
当时自倚青春力，不信东风解误人。  

张先　子山再惠诗见和因又续成子山不以予不才两发章薦  
清卿恩德重鳌山，诗寄闲栖白首官。  
须信夜光谁可得，玉龙沉睡玉渊寒。  

张先　醉眠亭  
醉翁家有醉眠亭，为爱江堤乱草青。  
不听耳边啼鸟唤，任教风外杂花零。  
饮酣未必过此舍，乐甚应宜造大庭。  
五柳北窗知此趣，三闾南拟漫孤醒。  

张先　醉眠亭  
松陵江畔客，筑室從何年。  
世俗徒纷纷，不知李子贤。  
在彼既不知，不如醉且眠。  
声名衮衮谁知命，醉非爱酒眠非病。  
和江浑浑无古今，郡山回合来相应。  
呼奴沽酒不可迟，买鱼斫脍烦老妻。  
何必纫绳击飞兔，百年长短空自知。  
直将褌虱视天地，冥冥支枕穷四时。  
九衢足尘土，朱门多是非。  
秋风老莼鲈，扁舟何日归。  

张显　军山  
乱石如群羊，合沓千里奔。  
军山几当前，盘踞作虎蹲。  
巨镇压坤维，层巅白云屯。  
下瞰大溪流，三尺清不浑。  
舟人落风帆，系缆前山根。  
我欲摘星斗，悬崖那可扪。  

张宪　黄天荡  
昆明劫烧成灰火，临平葑湖拨不开。  
黄泥万顷下无底，海眼一丝通往来。  
南徐江边海鰌走，江神顿足黄龙吼。  
便翻银汉濯泥沙，要使妖蛇先授首。  

张宪　玩鞭亭  
畸乌压营营作声，红光紫电围金钲。  
黄须小龙马上啸，白日饥豺梦里惊。  
老奴怒掷珊瑚枕，追兵起合疏璃井。  
巴马东归疾似风，道旁遗烘如水冷。  
健儿空玩七宝鞭，荆台老姥空谁传。  

张宪武　句  
万叠崇岗揖卧龙，一峰圆顶翠连空。  

张宪武　题王宗哲六柳堂  
六柳先生以道鸣，归家高伴子真耕。  
方瞳绿鬓君知否，一片灵台画不成。  

张孝伯　哭宣教郎赵壘之  
长江天险失，铁骑逼金陵。  
拒敌无留守，捐躯有县丞。  
戈挥天日皎，血洒阵云腾。  
蒋尉英灵在，千秋配食能。  

张孝伯　视旱田赋呈上元簿杨明卿  
轮1　旦旦风尘表，入眼群山青未了。  
刺藤迎日子先红，荞麦得霜花渐老。  
丛祠诡怪画村疃，古寺骞腾出林杪。  
征衫多闪逐飞鸢，下担有时随宿鸟。  
初晴得去恨迟迟，独夜不眠忧悄悄。  
公如老骥暂伏枥，我类游鳞终屈沼。  
一朝王事有期会，百里民情同探讨。  
详於禹贡辨等级，明似离娄烛幽眇。  
高依丘垅或微收，低近陂塘翻尽槁。  
凶荒有数合均一，报应於中又分晓。  
不能究实害非浅，傥使从宽恩岂小。  
兹行到处欲春风，批放莫教分　°少。  

张孝伯　雪窗  
先生原是山中客，仅能扬雄一区宅。  
穷冬十日不出门，群玉峰前看三白。  
谁将名字落人间，丹陛入对天开颜。  
江城作牧多暇日，犹有余力穷跻攀。  
膏肓不除泉石念，胜处何如眼中见。  
四明风月岂无情，要是岁寒心不变。  
晴檐初晃云母光，庭中已休雁鹜行。  
玲珑元不碍达观，下视万物俱清凉。  

张孝纯　挽张叔夜二首  
畴昔中朝士，簪绅仰令名。  
恩威彰辅郡，忠孝卫都城。  
许国志何壮，为山功莫成。  
西风故林道，萧瑟感秋声。  

张孝纯　挽张叔夜二首  
季世遭奇祸，烦冤痛可论。  
交情伤死别，亲属恸遗言。  
空想还家梦，难招去国魂。  
一朝成万古，斜日下平原。  

张孝纯　中运使寄酒清明日到以诗谢之  
芳樽到日恰清明，似与嘉辰默计程。  
拟助林园延胜赏，肯容桃李落繁英。  
老来官爵浑无味，閒里杯盘却有情。  
见说使车临岱麓，倘能相过共飞觥。  

张孝芳　别袁昌州  
昌元古佳郡，比屋谈经史。  
山冈叠翠屏，溪濑泻清泚。  
蓄为灵秀质，磊落出髦士。  

张孝芳　句  
三十六峰天与寄，云间只欠我题诗。  

张孝芳　句  
鸡内埋灵塔，龙门□佛龛。  

张孝芳　句  
发舟马头岸，驻车牛尾驿。  

张孝和　句  
我是梦中传彩笔，欲书花叶寄朝云。  

张孝隆　题义门胡氏华林书院  
烟霞缥缈锁仙乡，万卷诗书一草堂。  
孝义声华辉北阙，门闾显赫耀南方。  
千寻瀑布侵肌冷，四季闲花扑鼻香。  
胜事人间无敌处，王公诗版砌虹梁。  

张孝友　句  
尽得资川真面目，元知楚国富江山。  

张孝章　题富览亭  
碧瓦朱甍接翠崖，周回无地着纤埃。  
山从云脚断边出，水向天根尽处来。  
去蜀征帆轻渺渺，隔淮春树绿洄洄。  
偷閒一到尘襟涤，坐见星河落酒杯。  

张孝忠　复友人上官藻  
风递鸿音过故城，悲秋烈士不胜情。  
望穷云白生乡思，渴忆梅黄慰远征。  
尘蔽碧天飚未扫，榻悬残月梦难成。  
鲈肥却好君归去，千里如期倒屣迎。  

张孝忠　过峡  
出入黄牛峡，江声书夜腾。  
猿啼愁不住，何日下彝陵。  

张孝忠　过盱眙  
海海无波塞不尘，题诗因得吊遗民。  
山河信美今戎索，耆老虽存亦外臣。  

张詃　奠谒曲江墓  
中兴创业两兴唐，遗烈谁如魏与张。  
笏在熟知囊可宝，书成未觉鉴今亡。  

张勋　宿护法寺  
乱草织斜阳，天风结晓霜。  
摇鞭追马足，投宿问僧房。  
望眼挥清泪，愁云罩故疆。  
客帆更无数，不见祖生航。  

张峋　玉华山  
玉华山谁穷远近，百里回旋势方尽。  
削成苍玉倚青天，气象轩轩独奇俊。  
黄河哮顑摧昆仑，一峰飘落如龙蹲。  
白云低垂半岩腹，茫茫日轮平地奔。  
惊湍瀑流飞辟历，松根巉岩裂石壁。  
洞门画闭不知深，仙人琼浆满杯碧。  
饥鼯啼烟猿啸风，子规声哀愁满容。  
山鸟嘤咛绕乔木，唯有黄鹤鸣噰噰。  
翠华迢迢来避暑，飘然陵云欲轻举。  
当时此地最清凉，九成翠微不足数。  
玉鞘声断宫殿闲，大龙飞去髯难攀。  
川峦如旧人事变，但见明月留空山。  

张逊　大涤洞天留题  
浮云飞动浑非真，饱看山水浴精神。  
行空未驾青田鹤，持杯欲饷采薇人。  
醉中往往红生面，是是非非都不见。  
只言学诗与学仙，此道如今绝如线。  

张逊初　句  
可惜年年明月夜，渔家只作等闲看。  

张巽　游洞霄宫  
掣开九锁谒琳宫，物色真仙剑履踪。  
一朵云根生老涧，千寻天柱压群峰。  
功名秘略求黄石，呼吸微言斅赤松。  
我是康庐倦游客，朼来犹爱翠云重。  

张巽　游洞霄宫  
新晴草木翠光流，麦陇清和四月秋。  
巽二风来山发冷，阿香雷过馨声幽。  
杜鹃閧枕催归去，丁鹤攀辕欲借留。  
半夜忽闻岩壑响，小诗调戏鬼神愁。  

张巽　游洞霄宫  
曜相偏羸足力强，不辞複岭与重岗。  
未穷仙隐千年迹，先炷宸游一瓣香。  
诗得好题难驻笔，酒逢佳趣便飞觞。  
梦回彷佛前身事，却认金庭是故乡。  

张炎　腰带水  
犀绕鱼悬事已非，水光犹自溼云衣。  
山中几日浑无雨，一夜溪痕又减围。  

张琰　出塞曲  
腰间插雄剑，中夜龙虎吼。  
平明登前途，万里不回首。  
男儿当野死，岂为印如斗。  
忠诚表壮节，灿烂千古后。  
朝发山阳去，莫宿清水头。  
上马左右射，捷下如猕猴。  
先发服勇决，手提血髑髅。  
兵家互胜负，凡百慎前筹。  
驱马饮淮水，千里黄草平。  
种谷却流血，痛哭秋风生。  
寡妻出租税，孤儿荷戈行。  
武威既不足，愿见和亲成。  
军中日奏凯，鼓行辽海东。  
当宁怡玉色，千金劳成功，  
焉知昨日地，袒甲去如空。  
边人不敢语，将军益褒崇。  

张琰　官柳  
不见桥东黄布帘，树犹如此我何堪。  
袅袅亭亭忒无赖，又将春色误江南。  

张縯　次袁说友巫山十二峰古风二十五韵  
化工神伟开物姿，劖石万仞不作痴。  
巍峰耸立威凤举，急挟怒流奔马迟。  
隐然万里形胜重，信矣四海游观奇。  
天开匹练势巀页，云拥列嶂青参差。  
舆图悚视天设险，舟楫竞与江东之。  
保年宇宙此盘据，远揽泰华宜肩随。  
胸吞云梦眜物表，眦决飞鸟忘神疲。  
元戎授任盛节制，列舰径度罗旌旗。  
天香来时满衣袖，讲殿几日辞书帷。  
词源浩荡春峡水，句律飘扬秋桂枝。  
天门有路穿水去，笔力到古群峰低。  
远参退这赋山囿，下陋樊川娱水嬉。  
有神相宅理应尔，梦赋靡曼奚其为。  
流转不恨怜已久，高咏取正今逢时。  
昔年飞挽忝将指，异境名言犹念兹。  
大篇巨轴窥胜赏，赤甲白盐神坐驰。  
有从绝唱发奇伟，众作绚采同彰施。  
德风草偃閫以外，观颂下转江之湄。  
甯须三年奏汉计，行复八彩瞻尧眉。  
慈恩论契肯隔面，草堂枉驾欣解颐。  
我方卧云书自伴，公咏入相衣宜缁。  
少须凋瘵尽抚摩，大赈廪粟歌噫嘻。  
会看丹诏来北阙，更上岷岭登峨嵋。  
江山得且协嘉会，赓载归定明良诗。  

张縯　奉陪安抚大卿登八陈台览观忠武侯诸葛公遗像偶成长句  
白帝城西鱼腹浦，十月江平见津浒。  
当年累石纷成行，此地卧龙经讲武。  
辕门外建严中权，何人蛇势识常山，  
未数鱼丽矜郑拒。悬知精神贯金石，  
尚想号令严钲鼓。老兵料敌尖疑生，  
川后澂波其敢侮。向令赤伏有遗符，  
下睨皇州指取。云何遗迹司神明，  
独靳丰功被寰宇。高城置酒供临眺，  
往事兴怀增叹抚。巍然王佐三代前头，  
信矣名言照千古。  

张縯　梅  
向来懒不赋梅诗，禅榻忘机鬓已丝。  
月户忽逢双玉立，春风又见一年期。  
楼高缥缈明霜影，竹冷横斜浸雪枝。  
尚笑閒尘除未尽，暗香犹著梦魂知。  

张縯　题沔州诸葛武侯高  
赤伏终休运，前营落大星。  
皇王空礼乐，江汉閟英灵。  
断垄牛羊入，空山草木青。  
经时须此牧，清泪洒泉扃。  

张縯　题山峡堂  
群山危立接云天，一水东朝会百川。  
泱漭堪舆无此壮，崔嵬疏凿定何年。  
知秋跃马兴亡梦，一点飞凫上下船。  
时有刚风来浩渺，起予高兴九秋边。  

张縯　万安驿  
劲兵重卒付胡奴，敺雀敺鱼计自疏。  
地入万安知几许，却怜此日始囘车。  

张縯　云岩寺二首  
栋宇何年有，云岩拥树深。  
山僧传旧险，诗者有行吟。  
云影侵巾屨，江声送古今。  
荔枝何用数，抚字每劳心。  

张縯　云岩寺二首  
槛外滔滔水，岩前冉冉云。  
行人舟似叶，题墨藓生纹。  
岁月帆樯去，山川楚蜀分。  
十年三舣棹，永愧北山文。  

张縯　诸丈赓示前章再次韵  
桃李层层媚远天，碧芜映带绮成川。  
英灵旧有凌云赋，混一长看建武年。  
老去无知经世用，梦归欲问激江船。  
请君妙语惊颓懒，一笑诗坛酒社边。  

张砚　题迎薰阁  
解愠风来处，朱甍起旧城。  
条山供偃蹇，盐泽借澄泓。  
龙庙疑飞出，莲宫若化成。  
乱云堆素彩，远溜集幽声。  
逸骥腾前路，鸣鸢激去程。  
散眸襟抱爽，翘首骨毛清。  
欢席多嘉客，丰郊少困氓。  
鼓琴歌涣泽，击石乐承平。  
钜肇重华榜，高吟刻萃瑛。  
虽无丹雘构，三绝足垂名。  

张掞　敕差灵岩寺主大师详公赴寺  
黄纸除书下九天，岱宗西麓镇金田。  
鹫峰肃肃臻多士，兰社熙熙抚众贤。  
像室光华辉晓日，禅心清净擢秋莲。  
山泉自此增高洁，云集十方结胜缘。  

张掞　贺两府入东西府  
五仙同日集蓬莱，玉宇珠帘次第开。  
乍向壶中窥日月，犹疑海上见楼台。  
光生金铉调元地，荣极璿枢命世才。  
共荷圣贤天地宠，定知霖雨及时来。  

张掞　静照堂  
牛斗光芒下，江山形胜中。  
招提万法本，静照一堂空。  
花木含春意，门庭话古风。  
支郎乞诗什，愧匪雅南工。  

张掞　留题灵岩寺  
再见祇园树，流光二十年。  
依然山水地，况是雪霜天。  
阁影移寒日，钟声出暝烟。  
粗官苦奔走，一宿亦前缘。  

张掞　送议公详公咏  
峨峨日观出云层，西麓灵庵寄佛乘。  
金地阙人安大众，玉京选士得高僧。  
霜刀断腕群魔伏，钿轴存心奥义增。  
顾我旧山泉石美，湔除诸晋赖贤能。  

张掞　题资福院平绿轩  
禅窗虚敞瞰西南，野色溪光接画檐。  
云去碧天无间断，一看依约见山尖。  

张掞　题资福院平绿轩  
禅窗虚敞瞰西南，野色溪光接画檐。  
云去碧天无间断，一眉依约见山尖。  

张尧干　次唐彦猷雇亭林韵  
兰若王家像，相望博陆居。  
衣冠尘易暗，箫鼓祭全痚。  
草色侵花径，潮声过夕墟。  
遗风犹可想，吊古一觞余。  

张尧同　曹嘉禾百咏　使君祠  
一笑淮兵却，功成未易论。  
岂惭颜刺史，诗酒在平原。  

张尧同　嘉禾百咏　白莲上方  
古屋深于洞，门前种白莲。  
好寻当日社，重结此生缘。  

张尧同　嘉禾百咏　白莲沼  
池波围为止面，艳艳玉开花。  
自可除帘幕，清香不用遮。  

张尧同　嘉禾百咏　白龙潭  
呼吸风云合，飞潜自有时。  
只愁潭底浅，头角被人窥。  

张尧同　嘉禾百咏　白苧桥  
遍陇敷青绿，桑麻共几家。  
满城罗绮子，应笑不栽花。  

张尧同　嘉禾百咏　百步桥  
旧址依然在，荒墟未百年。  
还分一桥水，流入几家田。  

张尧同　嘉禾百咏　邦药王龛  
父老怀遗爱，谁传肘后方。  
药囊同日葬，空忆紫元香。  

张尧同　嘉禾百咏　滮湖  
四境由相接，烟澜自渺瀰。  
客来吟此景，无或比滮池。  

张尧同　嘉禾百咏　茶溪  
茶林那复有，零落付樵人。  
旧日溪边叟，空悲二月春。  

张尧同　嘉禾百咏　昌武庙  
祗因吴士秀，千载仰公神。  
欲借驱痾术，来临刻木人。  

张尧同　嘉禾百咏　长水乡  
古来古未灭，人好水还清。  
一读高僧疏，尘劳悟此生。  

张尧同　嘉禾百咏　陈贤良隐居  
发策名犹在，回头事已非。  
池塘春草绿，空忆谢公归。  

张尧同　嘉禾百咏　村门口  
昔日荒閒地，今闻市井喧。  
人情看促迫，无复似当年。  

张尧同　嘉禾百咏　兜率寺  
昔年池满地，今见屋耽耽。  
不结莲花界，龟鱼死未日。  

张尧同　嘉禾百咏　读书堆  
平林标大道，曾是野王居。  
往事将谁语，凄凉六代余。  

张尧同　嘉禾百咏　范蠡湖  
少伯曾居此，螺纹吐彩比。  
一奁秋镜好，犹可照西施。  

张尧同　嘉禾百咏　汾湖  
我是沧浪叟，閒来系钓{左舟右双}。  
如何一湖水，丰秀半吴江。  

张尧同　嘉禾百咏　凤凰洲  
竹秀水色净，忽来双凤凰。  
岐击昔鸣瑞，今复见文王。  

张尧同　嘉禾百咏　芙蓉塘  
一发连千丈，红云出素波。  
秋负吹欲老，无奈落花何。  

张尧同　嘉禾百咏　符姥瑞竹  
一幅霜缣外，青青出自然。  
天机何敢议，珍重白衣仙。  

张尧同　嘉禾百咏　福顺庙  
老屋无丹雘，空阶只翠苔。  
绕檐看箭镞，谁记赤眉来。  

张尧同　嘉禾百咏　高使君祠  
一瞑移藩日，邦人昔被恩。  
步兵碑尚在，功业敢经纶。  

张尧同　嘉禾百咏　古战场  
自昔干戈地，城空草自荒。  
渔樵怀旧事，何敢议兴亡。  

张尧同　嘉禾百咏　谷水  
短棹经行处，风披藻荇香。  
中宵孤鹤唳，片月在沧浪。  

张尧同　嘉禾百咏　海棠亭  
藓砌迎烟渚，花开忽满株。  
春风吹烂漫，如展蜀川图。  

张尧同　嘉禾百咏　何城  
报越心何壮，贪齐计已轻。  
忠言殊不听，何用筑斯城。  

张尧同　嘉禾百咏　河内亭  
掾死缘非使，儿要哭未休。  
旧时亭下泪，疑与水长流。  

张尧同　嘉禾百咏　红薇迳  
渐放秋风晚，花无烂漫香。  
浅深红似锦，散影在沧浪。  

张尧同　嘉禾百咏　怀苏亭  
犹使樽前客，常怀没后名。  
好风吹远籁，如有笑歌声。  

张尧同　嘉禾百咏　会景亭  
有景道不出，须来此水滨。  
十分花鸟色，团作一亭春。  

张尧同　嘉禾百咏　惠明堂  
地僻无人到，松风鹤梦清。  
一灯禅榻畔，自向暗中明。  

张尧同　嘉禾百咏　霍将军庙  
弼汉功非浅，谗夫可奈何。  
海神今亦畏，安敢布风波。  

张尧同　嘉禾百咏　寂照庵  
寂灭跏趺地，灯光照四时。  
高僧穿地脉，此意少人知。  

张尧同　嘉禾百咏　嘉禾墩  
寂寞黄龙后，纷然垅土碑。  
废兴与处问，空咏草离离。  

张尧同　嘉禾百咏　嘉禾亭  
五马来何暮，经营指一弹。  
石碑书近事，留与后人看。  

张尧同　嘉禾百咏　简斋  
诗老追唐句，閒居筑简斋。  
芙蓉寒浦外，红落感秋怀。  

张尧同　嘉禾百咏　姜庵  
不入红尘市，安居三十年。  
至今庵下路，芳草碧芊芊。  

张尧同　嘉禾百咏　景德禅院  
白毫光未灭，胜事百年中。  
好是传灯地，林泉有古风。  

张尧同　嘉禾百咏　景龙楼  
千秋传异彩，百尺护雕阑。  
欲识金龙瑞，丹霄试仰看。  

张尧同　嘉禾百咏　净相佳李  
地重因名果，如分沆瀣浆。  
伤心吴越战，未敢尽情尝。  

张尧同　嘉禾百咏　韭溪  
终与双溪接，分流入郭来。  
市桥人影合，不解洗尘埃。  

张尧同　嘉禾百咏　跨塘桥  
路接张泾近，塘连谷水长。  
一声清鹤唳，片月在沧浪。  

张尧同　嘉禾百咏　乐郊亭  
竹下清风好，时来挂幅巾。  
待逢田叟问，知是乐郊人。  

张尧同　嘉禾百咏　寥阳殿  
人归天上去，空识旧衣冠。  
秘录藏金匮，清风满殿寒。  

张尧同　嘉禾百咏　列岫亭  
吾州购物好，惟是欠青山。  
忽有洞庭色，来从一笑间。  

张尧同　嘉禾百咏　灵光井  
不甽祥光发，难藏世上名。  
定多慈护力，一饮百疴轻。  

张尧同　嘉禾百咏　刘{冷去冫加亻}墓  
荷锸从吾后，叮咛死便埋。  
人皆讥嗜酒，我独爱忘怀。  

张尧同　嘉禾百咏　龙舌头  
一吸长川静，烟云忽有无。  
谁看颔底月，误欲探骊珠。  

张尧同　嘉禾百咏　马塘泾  
疑著风波恶，民谣亦畏人。  
筑塘成堰后，斩马祭河神。  

张尧同　嘉禾百咏　木纹观音  
双瞳分日月，眉际一星悬。  
照见人间苦，三辰不在天。  

张尧同　嘉禾百咏　穆溪  
静练明田外，源流笠泽通。  
不因逢岁旱，谁识济时功。  

张尧同　嘉禾百咏　南坞  
岸回波曲曲，城转草层层。  
忽见桃花落，还知到武陵。  

张尧同　嘉禾百咏　披云阁  
兹楼当胜地，高望极堎赠。  
欲睹青天色，还须上一层。  

张尧同　嘉禾百咏　普济院  
祗应曾布地，往往化为鱼。  
一遇丁千骑，禅人便结庐。  

张尧同　嘉禾百咏　三过堂  
题诗三过此，坡老昔时曾。  
悟得成禅指，来为打睡僧。  

张尧同　嘉禾百咏　三塔  
石匮埋礼物，灵光照夜多。  
龙归天上后，无复更风波。  

张尧同　嘉禾百咏　杉青堰  
旧使家何在，空寻古柳堤。  
世情今亦尔，莫笑买臣妻。  

张尧同　嘉禾百咏　射襄城  
此地连江海，曾经古战争。  
干戈今不见，空有射襄名。  

张尧同　嘉禾百咏　施墓  
苍苔侵坏道，晚雀散空林。  
莫问人贤否，浮生一古今。  

张尧同　嘉禾百咏　殳山  
丹灶功成后，寥寥掩竹扉。  
但闻蝉已蜕，不见鹤来归。  

张尧同　嘉禾百咏　双溪  
柔橹声相应，名齐汉魏收。  
可怜一溪水，分作两塘流。  

张尧同　嘉禾百咏　水陆院  
白昼重门寂，苍苔古殿深。  
老僧香火罢，松柏夜森森。  

张尧同　嘉禾百咏　水心亭  
波光磨不尽，镜面绝纤尘。  
照昨红亭子，亭这似美人。  

张尧同　嘉禾百咏　四城  
吴越争雄日，区区在用兵。  
空余争战地，无处不高城。  

张尧同　嘉禾百咏　泗洲庵  
旧寺丘墟后，重兴岁月赊。  
莫将閒祸福，容易托僧伽。  

张尧同　嘉禾百咏　苏小小墓  
泉下骨应朽，幽魂独未消。  
几番清夜月，孤影度南桥。  

张尧同　嘉禾百咏　桃花亭  
不待东风拆，池塘已自春。  
试看源上客，犹恐是秦人。  

张尧同　嘉禾百咏　天庆观  
寥阳龙已化，华表鹤空悲。  
欲问梁朝事，惟应老桧知。  

张尧同　嘉禾百咏　天星河  
拍岸浮春渌，菰蒲四远生。  
纲罗人不到，鱼鸟亦忘情。  

张尧同　嘉禾百咏　卫墓  
惆怅黎阳客，飘流浙水滨。  
定忘空腹恨，知是赤心人。  

张尧同　嘉禾百咏　梧桐泾  
落落梧桐树，何年作凤鸣。  
试看千古翠，流尽一溪声。  

张尧同　嘉禾百咏　五柳桥  
为怀陶靖节，无复见其人。  
谁种桥边柳，犹含旧日春。  

张尧同　嘉禾百咏　仙鹤亭  
杳杳云间路，重重隔翠林。  
数声清夜后，来伴月边吟。  

张尧同　嘉禾百咏　羞墓  
伤哉负薪子，五十始登朝。  
空使埋羞处，山花复采樵。  

张尧同　嘉禾百咏　秀水  
好景明於昼，长浮五色波。  
一竿吾欲钓，来此听渔歌。  

张尧同　嘉禾百咏　胥山  
马革浮尸去，君王太忍人，  
此山空庙貌，何以劝忠臣。  

张尧同　嘉禾百咏　徐长者园  
丹砂犹未就，白发忽成翁。  
却有怜春意，栽花向此中。  

张尧同　嘉禾百咏　徐偃王庙  
王有岐夷德，千年貌亦存。  
我怀三刺史，谁是后来孙。  

张尧同　嘉禾百咏　宣公桥  
祗因裴少保，功业败垂成。  
往往桥边客，今犹恨未平。  

张尧同　嘉禾百咏　学绣塔  
孤塔岧峣立，犹传学绣人。  
五尖如好在，针线不胜春。  

张尧同　嘉禾百咏　雪峰庵  
一语合邻悟，师承岂在身。  
戏言庐墓客，未是报恩人。  

张尧同　嘉禾百咏　烟雨楼  
妙手谁烘染，梳烟沐雨姿。  
一声长笛晚，人在倚楼时。  

张尧同　嘉禾百咏　严忌墓  
有子如君少，终缘叛国亡。  
冢前无后嗣，世勿怨张汤。  

张尧同　嘉禾百咏　杨姑庙  
孝德襄陵久，天然与众殊。  
生男不能养，应合愧杨姑。  

张尧同　嘉禾百咏　幽澜泉  
神女钟灵处，真堪疗渴羌。  
满畓秋玉色，一酌洒清凉。  

张尧同　嘉禾百咏　由拳废县  
故城人不见，击剑泪空沾。  
一绝悲声远，今犹说孝帘。  

张尧同　嘉禾百咏　渔溆  
野水连天阔，沧波引钓缗。  
寄言溪上叟，莫学直钩人。  

张尧同　嘉禾百咏　御儿  
用此临吴战，何人为越谋。  
夫差曾不寤，亡国始知羞。  

张尧同　嘉禾百咏　鸳鸯湖  
东西两湖水，相并比鸳鸯。  
湖里鸳鸯鸟，双双锦翼长。  

张尧同　嘉禾百咏　月波楼  
天阔冰壶净，溪平玉鉴寒。  
卷帘看晚色，鸥鸟并阑干。  

张尧同　嘉禾百咏　月壕  
入径深於坞，沧波近马蹄。  
每寻莲社友，咫尺走东西。  

张尧同　嘉禾百咏　云门家舍  
满箧藏锋句，家传世几何。  
远孙无悟解，却笑葛藤多。  

张尧同　嘉禾百咏　赵老园  
藏书几万郑，归老此林泉。  
不为寻莼鱠，于公亦有贤。  

张尧同　嘉禾百咏　柘湖  
神居阴阳护，寻国捍洪波。  
莫虑蛟龙怒，年来畏叱呵。  

张尧同　嘉禾百咏　真如院  
田家轻脱屣，聊结净人缘。  
影外香灯寂，清风百世传。  

张尧同　嘉禾百咏　槜李城  
螳螂方捕楚，黄雀遽乘吴。  
交怨终亡国，君王到死愚。  

张尧同　嘉禾百咏　周都官墓  
不识君名字，应难问子孙。  
一丘浮水际，神怪欲谁论。  

张尧同　嘉禾百咏　朱买臣墓  
世事春风转，荣枯一梦间。  
绣衣人不见，孤冢旧家山。  

张尧同　嘉禾百咏　竹桥  
腰枕政亭北，横斜古渡头。  
风吹双泪落，恨逐水东流。  

张尧同　徐家庄  
节义穷方见，高名荐玉京。  
一封天子敕，千载故乡荣。  

张一斋　句  
忘即芦花业里宿，起来误作雪天吟。  

张怡然　荷花  
芳姿香可人，刚道六郎似。  
谁谓前哲心，爱莲比君子。  

张颐　清隐院  
古寺深山里，高亭万木丛。  
归云度疏牖，绣岭倚晴空。  
涧草连阶绿，岩花照槛红。  
纵非尘世外，无异画图中。  

张彝　赠陈随隐游江西  
醖藉中涵廊庙姿，诗文者好见宸批。  
只蒙四字君五宠，蚁虱微臣不用题。  

张弋　楚州  
落帆停鼓鹳湖头，两度因循到楚州。  
柳下人家曾识面，笑求新句写妆楼。  

张弋　春晚  
万事吾今飞絮轻，此身如燕又巢成。  
暗思庾信家边竹，绿箨新添有几茎。  

张弋　慈母矶  
莫嫌舟逆上，子细得看山。  
众草名难识，孤花影自闲。  
避人鹰翅响，经雨石文斑。  
夜久江风冷，神仙定往还。  

张弋　得山中友人书  
近得山中信，山中颇寂寥。  
酒方收秫酿，薪旋割茅烧。  
破屋秋多雨，平湖暗有潮。  
不曾逢客至，默坐过清宵。  

张弋　东门野兴  
偶尔行坰野，何曾载酒觞。  
草长难望远，树密易寻凉。  
月子闻吴唱，渔翁爱楚狂。  
还听路人说，□□□□□。  

张弋　逢王元任  
寂寞淮南道，凭君独记余。  
始知元住此，久悔不通书。  
暮岳留同眺，寒房与借居。  
共怀京邑燕，已是二年馀。  

张弋　高邮送紫芝  
重逢又重别，把盏更凄然。  
明日帆开岸，平湖水接天。  
好诗应自作，狂梦与谁圆。  
我欲来相趁，扬州且住船。  

张弋　广教寺  
英雄居处终奇特，几度欲来今始能。  
骑省文高存古篆，桥公树朽长寒藤。  
清流并绕分三涧，翠竹相依住数僧。  
沙鸟讵知千载恨，日斜飞下立渔罾。  

张弋　汉东郡斋夕坐  
庐山解夏洪山去，自到山边叶已飘。  
鸿雁影多怜塞近，交朋书少觉身遥。  
屡游骑惯将军马，不饮还封道士瓢。  
心忆清吟更岑寂，玉京谁与话寒宵。  

张弋　寄别颜伯奇  
情深袂怕分，岂不欲辞君。  
转柁方乘晓，思山已隔云。  
菊当前路见，雁在半江闻。  
把盏秋才好，遥怜白鹭群。  

张弋　寄刘潜夫  
八斗文章用有馀，数车声誉满江湖。  
今年好献南郊赋，幕府文书有暇无。  

张弋　寄秋塘  
五湖风雪分头去，千里淮山信脚行。  
涉世真成妄男子，谈诗长忆老先生。  
塘边瓜茹须频灌，郭外田畴粗可耕。  
莫倚瘦筇吟白发，浪传诗句入都城。  

张弋　寄苏希亮  
因何也识闲名字，遂托交游索近诗。  
想像独吟应更苦，分明此意似相知。  
空林日短归鸦早，远水寒多雁到迟。  
安得你来同度岁，传闻画笔最清奇。  

张弋　寄赵紫芝  
独游非一事，书札故应迟。  
江上逢春月，湖边忆醉时。  
有云为我伴，终日诵君诗。  
百鸟鸣花树，声声在远思。  

张弋　简周宗圣  
旷野有芳芷，近江无早莺。  
春诗定多少，旬日又清明。  
树暗怜杨柳，花开认橘橙。  
相寻每乖阻，梦里亦愁生。  

张弋　江楼饮客  
邻家贳酒尊，斟酌共王孙。  
老菜羹迟熟，冻油灯屡昏。  
夜寒人罢市，坐久仆敲门。  
隔岸歌明月，月明江水浑。  

张弋　李景文移居  
能诗留幕府，借宅近南湖。  
吏去少公事，客来多钓徒。  
云为今夜雪，梅发去年株。  
我亦同州住，相过路不迂。  

张弋　留滞  
萧条十日馀，留滞别人居。  
借吏抄陈作，黏碑学草书。  
烟清数村晓，月落一潭虚。  
吾自疑秋色，那甚树木疏。  

张弋　龙湾  
画船椎鼓过龙湾，回首升州只见山。  
前日方来今又去，闲人元自不曾闲。  

张弋　莫春  
日日雨霏霏，闭门无所知。  
谩寻花发处，已过絮飞时。  
替纸蚕生遍，修巢燕立危。  
但催人老去，羞作送春诗。  

张弋　彭蠡阻风寄城中故人  
欲行行未得，略日滞孤舟。  
月照山皆近，风吹水倒流。  
地名人不识，秋景客相愁。  
忆你惟成梦，遥知独倚楼。  

张弋　山行  
偶作山行只杖藜，归逢寒日下山诗。  
与僧并立看红树，忽有鹤来栖树枝。  

张弋　舍州岁暮  
穷冬日日爱天晴，古寺门开绝送迎。  
野鹤忽来桥上立，山僧独向水边行。  
过寒梅树白全少，入腊草牙青渐生。  
又是舒州一年了，怕看新历动乡情。  

张弋　送蔡监丞赴高邮  
城古似盘盂，荣分刺史符。  
夏新看藕叶，夜久见蠙珠。  
吏过朱方接，山从邵伯无。  
文游遗迹在，民俗易相孚。  

张弋　送杜晦之兄弟归闽  
秋来犹苦热，归去莫贪程。  
官写新衔位，诗传旧姓名。  
几家村酒贱，一路涧泉清。  
想到乡闾日，争看两弟兄。  

张弋　送郭道士之江州  
尽看山南景，忽思山北游。  
屐过云亦动，琴罢月空流。  
世上无非热，林间一似秋。  
虽然乍相识，别去也能愁。  

张弋　送胡道士归康庐  
避世怀孤往，为庵近五峦。  
出无人作伴，归有鹤相看。  
老石苔衣净，深山瀑布寒。  
自言犹养母，应未得烧丹。  

张弋　送人归南康  
我来方与庐山别，你去庐山是故乡。  
前日住山浑不觉，如今山远却思量。  

张弋　送宋谦父之清江因简希亮  
吟诗夕阳里，相送上潇滩。  
前路逢梅处，同谁倚棹看。  
岁穷风力紧，江阔雁声寒。  
持此呈苏李，人生识面难。  

张弋　送翁十赴举  
今年科诏下，颇亦动山情。  
丹灶留云守，书装冒热行。  
卜知三命胜，业擅一经明。  
倘赴琼林宴，能诗旧有声。  

张弋　送谢耕道谒赵史君  
槠叶阴深杜宇啼，远游还欲过淮西。  
吕蒙城下河流浊，亚父祠边草色齐。  
太守旧来相爱重，故交老去惜分携。  
年年慈母手中线，缝得征衫当一犁。  

张弋　送徐和卿之上饶  
江树杂丹青，江寒少得晴。  
亦知君去路，多是水为程。  
衔位犹书岳，游从半作卿。  
如逢二泉子，因说野人名。  

张弋　送赵秘著赴湖北仓  
圣君私七泽，使事浼清高。  
俗古山川阔，路长车马劳。  
峒人耕绿野，隐者醉红桃。  
闲暇应登赏，词章继楚骚。  

张弋　夏日从陈宗之借书偶成  
自从春去后，少省出柴扉。  
树暗鸦巢隐，檐空燕迹稀。  
忆山怜有梦，当暑咏无衣。  
案上书堆满，多应借得归。  

张弋　移菊  
秋风篱落远，晨起自移栽。  
稍觉微根损，须迟数日开。  
最清人爱重，乍见蝶疑猜。  
昔有陶元亮，因兹归去来。  

张弋　游禅林寺  
寺置萧梁曾识少，今朝藓磴始经过。  
天低落日江湖远，烟冷风清竹树多。  
虫引翠禽行坏屋，马惊白犬吠悬萝。  
一僧九十形容古，岩下逢予忽浩歌。  

张弋　游长干留寄聪公  
僧去寻芳草，客来看落花。  
就斋槃乞菜，借水鼎煎茶。  
日炙春无色，风吹天有沙。  
欲回成再住，此意问林鸦。  

张弋　游蒋山  
練布作方袍，因闲偶出遨。  
秋风城郭净，寒色树林高。  
鹿守禅关老，僧修佛殿劳。  
再来思久住，人世事如毛。  

张弋　游智门寺  
一间瓦屋荒山里，山路萦回夕照明。  
只有比丘头雪白，旋收经卷入相迎。  

张弋　游智门寺  
传闻此地有龙飞，佛殿残砖刻凤螭。  
事去千年无问处，寂寥霜草卧苔碑。  

张弋　豫章别紫芝  
吟苦事俱废，拙深贫未除。  
年来如旅雁，秋至即移居。  
古道行黄叶，空囊贮素书。  
一生江海恨，惟子最知余。  

张弋　元日  
历以寅为正，风从艮位来。  
桃符当壁写，竹户趁钟开。  
宿雨滋初茁，长年老不材。  
满庭青柏叶，惆怅独持杯。  

张弋　再送丕父  
弟行兄出送，有约共凭栏。  
草木雨初过，江湖路转难。  
同怀年各长，重别酒无欢。  
明日双钟下，苍崖应独看。  

张弋　再送盛君之升州  
君与余皆懒，余如君更贫。  
今年再同复，两鬓独非春。  
去棹孤山浪，征衫西府尘。  
似闻仍用武，为算立功人。  

张弋　赠沈庄可  
卷上芳名旧所知，见君还恨识君迟。  
数茎短发沾霜白，一叶扁舟触浪危。  
问遍菊名因作谱，画将兰本要求诗。  
向南邵邑多经过，楚士能狂更有谁。  

张弋　舟次湖口追忆任明府  
重来又十年，山水故凄然。  
独雁仍为旅，双凫已作仙。  
浊流分蜀派，青色聚淮烟。  
石上罾鱼者，犹言县令贤。  

张弋　昼坐  
出门无所往，独自坐胡床。  
雨濯残梅尽，风吹百草长。  
近边人喜战，偶病客传方。  
不奈春愁密，思君对酒觞。  

张弋　子山寺  
迢递前朝寺，经过遂一游。  
白云鸦树晓，黄叶凤台秋。  
僧举开山话，人消在世愁。  
殿廊经劫火，已费十年修。  

张异　题梅坛  
上疏归来日已西，山中旋制薜萝衣。  
谋身岂为金丹秘，去国应知火祚移。  
风露满林蝉几蜕，松杉绕屋鹤孤飞。  
瓣香仆非公含愿，自有忠诚天地知。  
古树枯藤知几年，衣冠来此岂徒然。  
波涛平地难回首，风雨深山且熟眠。  
吾道有灵终用世，此心无愧可通天。  
功名分定从吾好，未许驱驰效执鞭。  

张奕　游栖霞宫  
尊师乃高道，有意出尘寰。  
佩剑文垂斗，横琴意在山。  
灵龟调浩气，醇酒发朱颜。  
最得时贤许，诗牌满栋间。  

张逸　句  
一夜碧澜堂上坐，直疑身在水晶宫。  

张逸　句  
遥看山水有云处，便是人心无事乡。  

张镒　句  
山中宰相晋遗民，下视雄特何仆臣。  

张镒　句  
老龙拿空欲轻举，山灵地祗挽之住。  

张翼　题画竹石  
嗟彼凤去，空余虎蹲。  
竹不可食，石不能言。  

张隐　嘲宰相赏花  
位乖燮理致伤残，四面墙匡不忍看。  
正是花进堪下泪，相公何必更追欢。  

张顒　黄鹤楼  
崔颢题诗在上头，登临何必更冥搜。  
楼前黄鹤不重见，槛外长江空自流。  
万顷烟云连梦泽，一川风景借西州。  

张顒　句  
两州花萼竞相辉，间断红尘一水涯。  

张咏　白驹谣  
白驹如龙兮逶而迤，红韁未绊兮天之涯。  
秋风万里思乡时，伤离群兮嘶复悲。  

张咏　本农  
奢竞苦不息，生民只有冤。  
谁搜元化窟，凿断丽华根。  
使绝侵夺苦，著为明圣恩。  
何烦重师古，即此是羲轩。  

张咏　朝日莲  
少得方为贵，根茎岂异莲。  
高低全赖水，舒卷自知天。  
已任群芳妒，难妨后笑偏。  
向明终有待，呈艳不争先。  
爱重频移席，徵求苦费钱。  
兰荪饶酷烈，桃杏愧奢妍。  
应瑞花中绝，标名世上传。  
须栽禁池内，用表太平年。  

张咏　酬所知  
皇风浩荡吹天地，天下英髦连凤起。  
海鹏一飞一万里，三尺微风何足谓。  

张咏　酬宗人殿院见示诗集  
句好如天设，看来字字精。  
功夫能到此，心意可知清。  
已得风雅正，任从时士轻。  
可当较才用，期与二南并。  

张咏　答刘道人  
嵩阳峰底洞中天，曾共浮丘对掩关。  
知道高閒少兼济，折腰从此到人间。  

张咏　答人惠四明山蕉叶扇  
团团休复颂齐纨，蕉叶精新举世傅。  
更爱四明来处异，可量三伏用时便。  
已无酷暑侵肌骨，肯放青蝇触几筵。  
因藉仁风慰黎庶，宁知不及古人贤。  

张咏　悼蜀四十韵  
蜀国富且庶，风俗矜浮薄。  
奢僭极珠贝，狂佚务娱乐。  
虹桥吐飞泉，烟柳闭朱阁。  
烛影逐星沈，歌声和月落。  
斗鸡破百万，呼卢纵大噱。  
游女白玉珰，骄马黄金络。  
酒肆夜不扃，花市春渐怍。  
禾稼暮云连，纨绣淑气错。  
熙熙三十年，光景倏如昨。  
天道本害盈，侈极祸必作。  
当时布政者，罔思救民瘼。  
不能宣淳化，移风复俭约。  
情性非方直，多为声色着。  
从欲窃虚誉，随性纵贪攫。  
蚕食生灵肌，作威恣暴虐。  
佞罔天子听，所利唯剥削。  
一方忿恨兴，千里攘臂跃。  
火气烘寒空，雪彩挥莲锷。  
无人能却敌，何暇施击柝。  
害物黜货辈，皆为白刃烁。  
瓦砾积台榭，荆棘迷城郭。  
里第锁苔芜，庭轩喧燕雀。  
斗粟金帛市，束蒭罗绮博。  
悲夫骄奢民，不能饱葵藿。  
朝迁命元戎，帅师眜凶恶。  
虎旅一以至，枭巢一何弱。  
燎毛焰晶荧，破竹锋熠爚。  
兵骄不可戢，杀人如戏谑。  
悼耄皆丽诛，玉石何所度。  
未能翦强暴，争先谋剽掠。  
良民生计空。赊死心陨获。  
四野搆豺狼，五亩孰耕凿。  
出师不以律，余孽何由却。  
鄙夫炽蜂虿，寡术能笼络。  
边陲未肃清，胡颜食天爵。  
世方尚奔竞，谁复振謇谔。  
黄屋远万里，九重高廖廓。  
时称多英雄，才岂无卫霍。  
近闻命良臣，拭目观奇略。  

张咏　登崇阳县北锋亭  
高榭临公宅，凭轩万木秋。  
乱云横岛屿，鸣雁下汀州。  
到此欲长醉，何门销旧愁。  
若为陶靖节，容易赋归休。  

张咏　登崇阳县美美亭  
万象盘回处，年来此创亭。  
喧阗当邑地，清绝倚禅扃。  
砌迥波流碧，窗凉洞壑青。  
人家晴渡口，渔钓暖沙汀。  
岸竹风成韵，皋禽晓囇翎。  
栽花多是药，题壁半书经。  
远客凭销恨，高僧与勒铭。  
扫苔朝复暮，闲日醉还醒。  
不可穷吟思，将须列画屏。  
浮虚莫轻赏，美美独丁宁。  

张咏　登黄鹤楼  
重重轩槛与云平，一度登临万想生。  
黄鹤信稀烟树老，碧云魂乱晚风清。  
何年紫陌红尘息，终日空江白浪声。  
莫道安邦是高致，此身终约到蓬瀛。  

张咏　登麟州城楼  
莫问戎庭苦，高栏是夕攀。  
时清官事少，边静戍人閒。  
雉堞临寒水，穹庐倚乱山。  
皇恩正无外，不攎更移关。  

张咏　吊屈原  
楚王不识圣人风，纵有英贤声少通。  
可惜灵均好才术，一身空死乱离中。  

张咏　东门行  
茫茫六合生万灵，周公孔子留贤名。  
伊余志尚未著调，秋风拔剑东门行。  
金龟典酒知是谁，逢君使我抬双眉。  
眼前万事不足问，要须醉倒高阳池。  

张咏　二月二日游宝历寺马上作  
春游千万家，美女颜如花。  
三三两两映花立，飘飖尽似乘烟霞。  
我身岂比浮游辈，蜀地重来治凋瘵。  
见人非理即伤嗟，见人欢乐生慈爱。  
共间歌管媚春阳，花外行人欲断肠。  
更觉花心妒兰麝，风来绕郭闻轻香。  
昔贤孜孜戒骄荡，猖狂不是风流样。  
但使家肥存礼让，岁岁春光好游赏。  

张咏　发冷水铺  
冷水东南去路赊，水边山掩见人家。  
无端下马寻幽处，鸥鹭飞飞出荻花。  

张咏　方竹  
枝枝方直绿参参，林叶疏红始见心。  
却恐法时恶圆佞，结根遥向楚云深。  

张咏　方竹  
笋从初箨已方坚，峻节凌霜更可怜。  
为报世间邪佞者，如何不似竹枝贤。  

张咏　方竹杖寄苏内翰  
一寻方直剪湘烟，欲寄先悉见赏难。  
指佞扶危两堪试，惟凭不作瘦藤看。  

张咏　访人不遇  
旧径莓苔合，儿童独闭门。  
踏霜归远店，凉月照空尊。  
雁响蒹葭浦，风惊橘柚村。  
知音在何处，凝寂欲销魂。  

张咏　夫差庙  
由来邪正是安危，不信忠良任伯嚭。  
自古家家有容冶，何须亡国殢西施。  

张咏　赴职荆湖途中作  
阙下过从礼数频，到官忧事更劳神。  
每逢山驿连宵住，似待孤云悯此身。  

张咏　公暇偶作  
世情多与道相违，偶忽公閒便息机。  
贪竞已从心下绝，爱憎还觉眼中稀。  
时文炼漉教归正，圣易参研尽入微。  
本要资身兼报国，安知四十九年非。  

张咏　孤舟  
汴水汤汤，维舟中央。  
其去也茫茫，其来也茫茫。  
与其济兮，焉知古之人不同舟而乐康。  

张咏　馆中新蝉  
脱尘还与比仙游，露腹何妨近品流。  
嫩壳半遗红药地，细声偏傍绿杨楼。  
诗家取象吟难尽，画格偷真意不休。  
正好儒林攎緌绋，凭栏无苦预悲秋。  

张咏　归隐嵩阳  
浮世事无限，何须要到头。  
壮心为客尽，孤迹卧云休。  
匣剑已全弃，林僧亦少酬。  
从来愁恨意，乞待外人愁。  

张咏　归越东旧隐留别秦中知己  
客亭杨柳叶初残，歌咽秋空惨别颜。  
吟爱好峰归越路，醉冲寒雨出秦关。  
烟萝庭户重栖倚，渔浦人家旧往还。  
纵使功名无分得，免教心在怨尤间。  

张咏　过华山怀白云陈先生  
性愚不肯林泉住，强要清流攎致君。  
今日星驰剑南去，回头惭愧华山云。  

张咏　过武陵溪二首  
生平苦爱山兼水，南国晴凝俠可携。  
即问世间谁见我，扁舟初下武陵溪。  

张咏　过武陵溪二首  
武陵山下水冲溶，往事追寻兴莫穷。  
欲就渔人问閒趣，叶舟齐过蓼湾东。  

张咏　酣饮  
不敢指天象，象中皆有神。  
不敢说人事，谩致奸邪嗔。  
岂若内酣饮，兀然陶吾真。  
吾真小不见，吾真大无伦。  
真苟无所适，亦免招悲辛。  
堪笑古人愚，刺轹徒殒身。  

张咏　杭州一百五日水心亭留题  
湖边三月百花红，湖上游人处处通。  
莫怪此渠来便去，都缘心地似虚空。  

张咏　和人登朗州江亭  
城上江亭簇暮烟，城根老枝浸江澜。  
何人临静夜歌罢，独客凭高秋兴宽。  
直下路通诸国远，偏东山隔半溪寒。  
渔翁似会清吟意，笑逐江鸥过浅滩。  

张咏　和人牡丹  
桃源分散恨无期，忽意江城见有时。  
歌绕醉围抛不得，几人终夜起题诗。  

张咏　和人惜春  
白日不暂住，催春去忽赊。  
频须倾绿蚁，未忍扫残花。  
渐恐凋双鬓，堪惊远别家。  
歌台重一望，烟柳数行斜。  

张咏　鹤  
共怜洁白本天姿，纵在泥尘性不卑。  
况是稻梁厌足日，好寻烟月却归时。  
迹参诗雅何年尽，名击仙经四海知。  
应到昆丘指来历，曾陪鸳鹭浴华池。  

张咏　怀张白逸人  
昔年吟社偶通邻，常贵高风入格真。  
名好已期天共歇，性孤翻与世无亲。  
梁园醉别花烧眼，楚寺秋归鹤伴身。  
从此幽怀不能说，五湖烟月二京尘。  

张咏　淮西叙别  
天门高兮未我揭，驱马淮西阴风雪。  
高阳狂客夜敲门，清谈大笑倾金尊。  
一饮使君楼，腾腾醉未休。  
再约娱宾曲，歌舞喧耳目。  
宛若是子之哲兮，精神多崛奇。  
穆矣簪缨之后兮，动止饶令仪。  
繁花不染君子道，大鹏自有飞鸣时。  
何顾我之弥弥，不可无言而辞。  

张咏　淮西有答  
天教明道知经纶，只在尊君兼庇民。  
鹤板未徵身且贱，轻车素佩红尘。  
飘飘飖飖齐与鲁，半醉半醒陈复楚，  
夜倚四风拔剑舞。拔剑舞，  
击剑歌，青云路遥心奈何。  

张咏　淮阳书怀寄朝中亲旧  
圣恩重叠念龙钟，新赐淮阳地望崇。  
才有筋骸堪策杖，更无情绪可忧公。  
日思旧隐归何计，或问前程笑指空。  
昨日凭高向西望，满川烟树雨蒙蒙。  

张咏　缉书斋  
绿流北面桃花中，书斋闲锁尘蒙笼。  
纱窗挂户明月空，阶前草深鸣细虫。  
千书閟久阴生蚕，治世之文欲无绪。  
彫梁语燕不复归，花池皓鹤先飞去。  
我来憩驾吟青春，呼奴啸匠连挥斤。  
一日整庭户，二日芟荆榛。  
藄草留惠若，扫迳连松筠。  
千花万木似得意，幽香细韵来相亲。  
众口藉藉道，一以如初新。  
伊余世上耽书客，古今万事罗胸臆。  
运海抟风当振翼，任是青天更高碧。  

张咏　寄柏阁宗涓上人  
周衰风雅变，诗匠著禅衣。  
身世閒雲片，烟霞共鹤归。  
引泉凉月动，扫径落花飞。  
自信干时拙，终求对掩扉。  

张咏　寄晁同年  
昔同白日升穹碧，还同水国司民籍。  
三年不见频寄书，两月相过忘行役。  
桃花江上雪霏霏。黄鹤楼中风力微。  
幽胜逼人魂欲飞，此时不醉无与归。  
人间美事应有主，别马蹄沾边塞土。  
南楼一望心凄迷，昨夜疏簷滴寒雨。  
休夸笔力敺真风，勿忆云山千万里。  
但偶四风一行雁，杀青相问莫辞慵。  

张咏　寄程说傅逸人  
绿杨阴映长楸道，桃杏初花红影小。  
手扶大白口谈天，得意相欢不知老。  
一从召入金马门，三载长缨事边徼。  
几欲含毫寄别离，悠悠乱思如芳草。  

张咏　寄传逸人  
当年失脚下鱼矶，苦为明朝未得归。  
寄语巢由莫相笑，此心不是爱轻肥。  

张咏　寄傅逸人  
鸥鹭怜疏野，朝昏绕户飞。  
有谁知此意，独立对斜晖。  
落叶堆荒径，澄泉照白衣。  
圣君方急善，应好下鱼矶。  

张咏　寄高主簿  
青霄数日路歧通，何惜江头暂驻踪。  
犹有同来未妲者，县斋寥落倚千峰。  

张咏　寄郝太冲  
閒愁休问意休疑，此事关身合再思。  
心静易求长世法，气狂难与少年时。  
新编到底将何用，旧好如今更有谁。  
犹忆公堂秋会否，绕窗寒竹夜风吹。  

张咏　寄潭州刘郎中  
宦途声称旧便蕃，朝列皆推比竝难。  
受任已过唐刺史，结衔犹是汉郎官。  
遥知万井嗟何暮，酷爱诸峰病亦看。  
老大情怀更多感，相思重叠倚危栏。  

张咏　寄田锡舍人  
当年心计此心知，忽忽逢人亦自疑。  
枉是忧公生白发，有何长略谢清时。  
林僧已怪抽身晚，朝侣犹嫌到阙迟。  
多喜通规识幽抱，路遥无处寄相思。  

张咏　郊居寄朝中知己  
年来流水坏平田，客径穷愁自可怜。  
汀苇乱摇寒夜雨，沙鸥閒弄夕阳天。  
狂嫌镯酒难成醉，冷笑清诗不直钱。  
碧落故人知我否，几回相忆上渔船。  

张咏　结交  
古人死恨为交难，交心不移诚可欢。  
须知暗水生波澜，壮夫一欲摧心肝。  

张咏　解嘲  
我本高阳徒，平生意气凌清虚。  
词锋即日未见试，壮年束手来穷途。  
蛟龙岂是池中物，风雨不夹狂不得。  
五都年少莫相猜。鸾凤鸡犬非朋侪。  
志士抱全节，愚下焉复知。  
宁作鸾凤饥，不为鸡犬肥。  
君不见淮阴汉将未逢时，市人颇解相轻欺。  
又不闻宣尼孜孜救乱治，厄宋围陈亦何已。  
往者尚有然，余生勿多耻。  
休夸捷给饶声光，莫以柔滑胜刚方。  
我爱前贤似松柏，肯随秋草凋寒霜。  
道在康民致尧禹，岂要常徒论可否。  
兴来转脚上青云，何必羸驴苦相侮。  

张咏　金陵郡斋述怀  
傍人往往羡清途，野逸情怀亦自扶。  
官舍四边多种竹，潮沟一面近生芦。  
病嫌见客低徊甚，才觉临官气味粗。  
兴主浮名是身累，有时閒撚白髭须。  

张咏　惊栖曲  
天昏昏，月娟娟，  
惊栖之乌伊哑而翩聁。岂非海寒天风恶，  
扶桑半折枝巢落。又非鵰鹗之不仁，  
邓林何苦难容身。吁嚱哉，  
雏雏弄翼出蓬蒿，欲就鸾凰高垒巢。  
安巢待何时，平林容低枝。  
低枝苦贱良可越，却厌争飞笑鹈鴂。  
星稀夜寒啼转多，恐作枝间断肠血。  
人生功名难与期，听之永夜生忧思。  
援琴欲理惊栖曲，调苦声悲不相续。  

张咏　句  
莫嗟黑鬓从头白，终见黄河到底清。  

张咏　句  
满屋烟霞春睡足，一溪风雨夜灯孤。  

张咏　郡斋秋夕  
久负嵩云约，年来半白头。  
风惊落叶夕，雨滴戍城秋。  
调古将谁合，心狂谩自愁。  
迟回不能寐，重起凭危楼。  

张咏　郡斋书情寄仙游张及  
老去慵仍甚，荣名旧日疏。  
又因经岁病，不答故人书。  
闭閤僧归扣，看山吏散初。  
何因问心迹，之子最相於。  

张咏　苦热  
赫日炎炎烁远空，泉边树底亦无风。  
行人莫便多辞苦，犹胜东郊炙背翁。  

张咏　骊山感事  
古来仁圣最忧多，合倚承平纵逸么。  
行幸未停歌未阕，羯胡兵已渡黄河。  

张咏　留别博州官杨丹  
郊亭欲别时，霜叶翻空日。  
男儿志在乘长风，去便离忧惨颜色。  
镆铘煌煌对尊酒，醉舞不成空握手。  
耻唱悠悠易水歌，羞折丝丝关外柳。  
我欲为君操峻节，研清词，  
古来贤圣同驱驰。连城白壁不足道，  
济时才略为藩篱。一以答惠贶，  
再欲酬心知。从今明月夜，  
应有远相思。  

张咏　柳枝词七首  
玉门关外絮飞空，破虏营前昼影浓。  
可便消兵无好术，忍教攀折怨春风。  

张咏　柳枝词七首  
青边远戍和烟重，静映疏栊窣缕轻。  
游子不归春梦断，南轩一树有啼莺。  

张咏　柳枝词七首  
远映天街近绕池，长曀　无力自相依。  
上阳宫女愁方绝，又是东风有絮飞。  

张咏　柳枝词七首  
轻柔多称地多宜，才种纤桃又引枝。  
不及垂阴向黎庶，春风一路送亡隋。  

张咏　柳枝词七首  
海潮声里越豨头，谁种千株夹乱流。  
安得辞荣同范蠡，绿丝和雨击扁舟。  

张咏　柳枝词七首  
帐偃缨垂已有名，水边花外更分明。  
前贤可得轻词句，几变新声入郑声。  

张咏　柳枝词七首  
吴王爱重为游从，岁岁添栽后苑中。  
家国旋亡台榭毁，数株临水尚牵风。  

张咏　鹭鸶  
碧芦风暖健精神，烟澹烟浓片影分。  
天怪觅鱼心未足，不教名与鹤同群。  

张咏　旅怀  
儒术精穷久，风尘鬓欲衰。  
知音岂易得，搔首独何为。  
寓舍思亲处，秋原坠叶时。  
乐天吟更苦，笑杀五陵儿。  

张咏　旅怀  
移文休诮客衣尘，欲去终惭未了身。  
一夕乱蛩惊别恨，满阶红叶怆吟神。  
东周住久知音少，白社抛来旧业贫。  
犹喜陶潜绕篱菊，带霜开得数枝新。  

张咏　旅中感怀  
人世贪名岂是閒，几回思算几凄然。  
故乡路远不得信，寒月夜来还复圆。  
霜趁悲鸿归楚泽，风移残烧下秦川。  
莫言酒作销忧物，更有新诗一两篇。  

张咏　洛中  
翠辇西巡未有期，玉楼烟锁凤参差。  
可怜三月花如锦，狂杀满城年少儿。  

张咏　洛中寓居  
风尘籍籍伴穷迷，旋赁高斋洛水西。  
绿树不知游子恨，夕阳閒引杜鹃啼。  
苔侵旧径来人绝，花满南轩翠竹低。  
自笑诗书冷无味，抱琴阶下草萋萋。  

张咏　每忆家园乐蜀中寄傅逸人  
每忆家园乐，当年枉用心。  
翻身期济物，明代已腰金。  
守道知无取，防奸似不任。  
休今得休去，谁肯羡为霖。  

张咏　每忆家园乐蜀中寄傅逸人  
每忆家园乐，名贤共里闾。  
剧谈祛夜瘧，幽梦得乡书。  
渐长性情懒，隔年音信疏。  
终嫌累高节，不得荐相如。  

张咏　孟孟词  
胡中不识春时节，门外春回花未发。  
奴家闻道汉宫春，遥望南天拜新月。  
拜新月，攒双眉，别部胡茄声亦悲，  
低头自叹胡无知。  

张咏　悯旱  
皇天诏龙司下土，谷苗乾干死天未雨。  
如何不念苍生苦，村落{左廉右支}{左廉右支}椎旱鼓。  

张咏　愍农  
悠悠世事称无穷，千灵万象生虚空。  
活人性命由百谷，还须着意在耕农。  
自有奸民逃禁律，农夫倍费耕田力。  
青巾短褐皮肤乾，不避霜风与毒日。  
暮即耕兮朝即耘，东坻南垅无闲人。  
春秋生成一百倍，天下三分二分贫。  
天意昭昭怜下土，英贤比迹生寰宇。  
惩奸济美号长材，来救黎元暗中苦。  
我闻愍农之要简而平，先销坐食防兼并。  
更禁贪官与豪吏，愍农之道方始行。  

张咏　暮春忆友人  
杨花零落暮春风，醉起南轩夕照红。  
閒倚焦桐坐无语，故人相隔海门东。  

张咏　遣兴勉友人  
人生三万六千日，二万日中愁苦身。  
惟有无心消遣得，有心到了是痴人。  

张咏　请人画嵩山图  
嵩阳三十六峰寒，向为明时隐遁难。  
却顾事繁思不及，如何与作画图看。  

张咏　秋霖  
触石便溟蒙，经旬失远空。  
深疑竹箭浪，兼起蓼花风。  
净长苔痕绿，寒催木叶红。  
苍苍不可问，惆怅汉陵东。  

张咏　秋日登美美亭  
野人官职与心违，何况经年未得归。  
一夕秋风无限思，偶来凭槛到斜晖。  

张咏　秋日寄友人  
柳条风暖会吟时，林下池边屐齿移。  
别后过从更疏懒，暮蝉嘹乱不胜悲。  

张咏　曲湖种柳  
曲湖连曲接平芜，前事因循好叹吁。  
不见有源堪畎凿，便来此地费工夫。  
蛙能聚响难停息，莲本含香旧已无。  
夹岸近教多种柳，少延春色向城隅。  

张咏　祛惑  
遇与夜光不肯要，捉得泥丸弄到老。  
因嗟蜀望无胸怀，至今号作思归鸟。  

张咏　劝酒惜别  
春日迟迟辗空碧，绿杨红杏描春色。  
人生年少不再来，菲把青春枉抛掷。  
思之可不令人惊，中有万恨千愁并。  
今日就花始畅饮，座中行客酸离情。  
我欲为君舞长剑，剑歌苦悲人苦厌。  
我欲为君弹瑶琴，淳风死去无回心。  
不如转海为饮花为幄，赢取青春片时乐。  
明朝匹马嘶春风，洛阳花发胭脂红。  
车驰马走狂似沸，家家帐幕临晴空。  
天子盛明君正少，勿恨功名苦不早。  
富贵有时来，偷闲强欢笑，  
莫与离忧贾生老。  

张咏　劝学  
大化不自言，委之在英才。  
玄门非有闭，苦学当自开。  
世上百代名，莫遣寒如灰。  
晨鸡固自勉，男子胡为哉。  
胸中一片地，无使容纤埃。  
海鸥尚可狎，人世何嫌猜。  
勤慎君子职，颜闵如琼瑰。  
克薄小人事，斯辈真可哀。  
放荡功不遂，满盈身亦灾。  
将心须内疚，祸福本无媒。  

张咏　阙下寄传逸人  
疏疏芦苇映门墙，更有新秋脍味长。  
何事轻抛来帝里，至今魂梦绕寒塘。  

张咏　阙下元夕令领寄大有  
月华潇洒始徘徊，时起平津雅宴开。  
照座玉山皆俊彩，惊人绮句尽仙才。  
秋风未泛鸱夷楫，浮世皆登郢隗台。  
的被邻翁深鄙诮，尚迷繁盛不归来。  

张咏　弱柳  
枝茎何弱种何缘，著架扶持势可怜。  
但见低垂长卫足，更无疏疏欲参天。  
离情谩指千条线，野兴堪惊一点烟。  
最惜柔谦似君子，夜凉重起绕栏边。  

张咏　上杨大谏  
东南云物异，端正产贤人。  
才大可高古，名雄始入秦。  
文江横舫楫，艺辅划荆榛。  
民事忧偏切，金门老更亲。  
天教任孤直，帝亦赏清贫。  
功业荣书史，铨题洽缙绅。  
苦闻辞禄绶，远攎访仙真。  
却顾希颜者，迟留塞草春。  

张咏　师凤谣  
我闻丹山之凤非有八翼四足兮，又何羽毛之称奇。  
盖仁於不杀，义於知时。  
既信厚於动止，而淳音其用稀，  
是以众鸟乐而从之。吾疾夫世之小人兮，  
曾不知仁义之所为。故卷耳蹙颈背而疾走兮，  
吾凤之师。  

张咏　书园吏申花开榜子  
后园花开红满枝，太守倦游红不知。  
看花小吏报花信，太守茫然心忽悲。  
头上光阴瞥尔过，昨日少年今老大。  
见说花间舞蝶狂，翻飞更著游蜂和。  

张咏　蜀中伤陈恕左丞  
英贤去世世同悲，管葛才能更比谁。  
心尽西山离隐后，名喧深殿受恩时。  
谋猷不枉称人杰，精审真堪作吏师。  
漫就高原向东哭，路长天远岂能知。  

张咏　送别李司直  
亭下依微见远村，亭中离恨若为论。  
数声歌罢扬帆去，民吏相看有沾痕。  

张咏　送别苏寺丞  
公身多不定，何路慰飘离。  
莫以微言合，苦将幽思悲。  
山程朝醉少，雪屋夜眠迟。  
即问逢春约，芳菲折赠谁。  

张咏　送别王秘丞  
帝乡三十年前别，江外相逢鬓已衰。  
清论未穷行计速。为君临水立多时。  

张咏　送别祝隐士  
龙钟尘满衣，特特叩柴扉。  
暂慰经年别，人惊千里归。  
山川秋末后，风雪雁来稀。  
莫便长休去，明时待发挥。  

张咏　送韩使君赴任越州十一韵  
圣皇忧越人，与之求良牧。  
韩侯简帝心，受诏荒东服。  
再拜陈苦词，臣生非碌碌。  
未得灭匈奴，虽荣亦为辱。  
戎丑方款盟，宸恩倦兵黩。  
难展穷北威，遂作东南福。  
况有重慎资，足致奸巢覆，  
况有明恕怀，可使夷人伏。  
行歌烟霭空，坐啸江山绿。  
无忧报政迟，只怕徵还速。  
他日遗无书，幸勿忘兰菊。  

张咏　送马道人归天台  
逢山长欲例辞荣，见说天台益自惊。  
绝顶要归终久住，此时无计伴师行。  
囊携鼎药身难老，路接仙桥眼更明。  
莫笑宦途滋味薄，五湖曾有片帆轻。  

张咏　送人北游  
慈亲别几时，又作北游期。  
万马方征虏，单车欲访谁。  
远身孤剑共，幽抱素琴知。  
应渡黄河夕，波涛惊梦思。  

张咏　送魏道士  
江上萧萧木叶飞，天台狂客杖藜归。  
莫嫌俗吏勤相顾，曾是嵩阳旧掩扉。  

张咏　送张及三人赴举  
才雄扬子云，古称蜀川秀。  
千载遗英声，三贤继其后。  
文章积学成，孝友亦天授。  
远郡得充庭，期将免固陋。  

张咏　送张及之任谷城  
不求灼灼不卑垂，自爱先贤力自为。  
德行旧多乡曲誉，文章新受圣皇知。  
辞亲西国春方好，去路千峰鹤亦随。  
若到县封修政術，汉南良牧是元龟。  

张咏　送赵寺丞罢秩游青城山  
公余长闭目，只是老心情。  
闻道寻山去，连忙出户迎。  
好峰须到顶，灵迹要知名。  
回日从容说，余将少解醒。  

张咏　桃源观  
簷下山光砌下苔，人间重遇眼重开。  
旧林诸子休移诮，已许孤云作计回。  

张咏　庭竹  
挺秀诚堪贵，萧疏在藓庭。  
小桃遮不得，深雪放教青。  
射影池光冷，声敲鹤梦醒。  
牵吟莫可极，重写上前屏。  

张咏　同韦主簿祈雨  
栖鸾声与喧群口，掷地辞华众莫儔。  
□□□□□祷处，万家瞻仰□□□。  

张咏　途中  
人情到底重官荣，见我东归夹路迎。  
不免旧溪高士笑，天真丧尽得浮名。  

张咏　退居近墅  
选得烟村寄掩扉，拙谋翻似解忘机。  
名场未入老将至，乡信不来春欲归。  
窗背晚阴黄鸟语，簟横幽径落花飞。  
何由尽会苍苍意，时复携筇上翠微。  

张咏　晚泊长台驿  
驿亭斜掩楚城东，满引浓醪劝谏慵。  
自恋明时休未得，好山非是不相容。  

张咏　闻鹧鸪  
画中曾见曲中闻，不是伤情即断魂。  
北客南来心未稳，数声相应过前村。  

张咏　吴宫石  
何人移置向何年，牢落空庭见断顽。  
竹外松间滋澹竚，土昏苔染更斓斑。  
贪憐耫月名偏好，莫问朝天信不还。  
閒醉閒吟聊自得，渐无魂梦憶归山。  

张咏　喜雨  
救旱功何远，淋漓昼复昏。  
风雷潜助势，草木岂知恩。  
积霭消残影，枯源涨旧痕。  
朗吟浑得意，重起凭前轩。  

张咏　峡路阻风  
嵩云草草失前期，佐主无才鬓有丝。  
牢落江滩阻风夜，峡猿怕里坐多时。  

张咏　县斋感怀二首  
前朝官政似无端，袁泽先生百日还。  
堪愧崇阳九河客，明时不敢自归山。  

张咏　县斋感怀二首  
傍人休爱命后华，即问何能报国家。  
长忆乡园旧庐舍，会须抛印自锄瓜。  

张咏　县斋秋夕  
才薄难胜任，空销懒惰情。  
公堂群吏散，苔地秘蛩声。  
隔岁乡书绝，新寒酒病生。  
方今圣明代，不敢话辞荣。  

张咏　相州官舍  
林木千重闭郡楼，西山浓翠去无由。  
思量自古逃名者，多少清閒到白头。  

张咏　萧兰  
种萧芳兰中，萧生兰亦瘁。  
它日秋风来，萧兰一齐败。  
自古贤者心，所忧在民泰。  
不复梦周公，中夜独慷慨。  

张咏　效居会傅逸人  
久客倦惊魂，田居乞暂安。  
义宁忘力学，贫要奉亲欢。  
枕外河声老，门前野色宽。  
支流狂绕砌，丛苇品当栏。  
书叶招邻彦，扶筇话肺肝。  
吟怀难契遇，醉语动辛酸。  
隐几岁时变，凭轩雷雨残。  
致君须有分，会此掷鱼竿。  

张咏　谢云居山人草鞋  
云居山客草为鞋，路转千峰此寄来。  
昨日公余偷步蹑，万端心绪忆天台。  

张咏　新秦遣怀  
貂褐久从戎，因令笔砚慵。  
梳中见白发，枕上忆孤峰。  
风动沙昏昼，寒多雪折松。  
此心无与问，长愿酒盈钟。  

张咏　新秦送人东归  
郡斋空古塞垣西，才喜相逢又解携。  
若值山东豪侠问，嵇生慵更作书题。  

张咏　新市驿别郭同年  
驿亭门外叙分携，酒尽扬鞭泪湿衣。  
莫讶临歧再回首，江山重叠故人稀。  

张咏　新移蓼花  
蓼丛疏淡老相宜，移傍清流曲岸西。  
红穗已沾巫峡雨，绿痕犹带锦江泥。  
吟狂不觉惊幽鹭，立困翻疑在旧谷。  
官满便应离此去，可怜心绪更难齐。  

张咏　筵上赠小英  
天教抟百花，抟作小英明如花。  
住近桃花坊北面，门庭掩映如仙家。  
美人宜称言不得，龙脑熏衣香入骨。  
维扬輭縠云英，毫郡轻纱若蝉翼。  
我疑天上婺女星之精，偷入筵中名小英。  
又疑王母侍儿初失意，谪向人间为饮妓。  
不然何得肤如红玉初碾成，眼似秋波双脸横。  
舞态因风欲飞去，歌声遏云长且清。  
有时歌罢下香砌，几人魂魄遥相惊。  
人看小英心不足，我看小英心本足。  
为我高歌送一杯，我今赠尔新翻曲。  

张咏　阳春曲  
东风习习吹庭树，知道春权移日驭。  
青红独解露春心，凝冷无言避春去。  
大有閒阶白日长，清词丽句祝春皇。  
春皇不肯论功烈，惟有年年君道昌。  

张咏　邺中留别平仲  
闻说怀经济，乘閒过隐庐。  
话言殊不逆，交分合何如。  
道愧将时背，心非与世疏。  
凄凄重惜别，蝉噪古槐初。  

张咏　夜坐  
流水涓涓落砌莎，竹窗残月冷无多。  
傍人不念思乡苦，独奏南楼一曲歌。  

张咏　依韵答人九华山图  
生忆眠云处，当檐列翠屏。  
有时聊极目，尽日坐忘形。  
去此心惟苦，悬图恨忽醒。  
数峰秋欲活，虚籁夜重听。  
地镇三吴远，天连万古青。  
几人曾得道，是草即通灵。  
松鹤閒窥鼎，龛僧闇诵经。  
终须卜长往，回首谢明庭。  

张咏　贻傅逸人  
少年名节动人群，避俗深居积水濆。  
几为典衣留远客，半来欹枕看閒云。  
门连酒舍青苔滑，路近沙汀白鸟分。  
谁道无心活黎庶，数篇新制咏南薰。  

张咏　幽居  
落花时节掩关初，请绝江城旧酒徒。  
满屋烟霞春睡足，一溪风雨夜灯孤。  
易中有象闲消息，身外无求免叹吁。  
多谢岩僧频见访，欲回流水又踟蹰。  

张咏　游桃源观  
一从仙去失仙源，树老台荒又几番。  
尘世莫嗟无分到，星坛空自有名存。  
竹边风健秋醒眼，花底泉香夜断魂。  
多少寻真旧题处，我来重与拂苔痕。  

张咏　游赵氏西园  
蜀中春艳世间殊，比竝陈园恐未如。  
数里花光浮暖日，六街尘净见香车。  
翻空雅乐催欢处，入格新诗上板初。  
方信承平无一事，淮阳閒杀老尚书。  

张咏　与进士宋严话别  
人之相知须知心，心通道气情转深。  
凌山跨陆不道远，蹑屩佩剑来相寻。  
感君见我开口笑，把臂要我谈王道。  
几度微言似惬心，投杯着地推案叫。  
此事置之无复言，且须举乐催金船。  
人生通塞未可保，莫将闲事索心田。  
兴尽忽告去，挑灯夜如何。  
弹琴起双舞，拍手聊长歌。  
我辈本无流俗态，不教离恨上眉多。  

张咏　雨夜  
四簷寒雨滴秋声，醉起重挑背壁灯，  
世事不穷身不定，令人閒忆虎豨僧。  

张咏　雨夜  
帘幕萧萧竹院深，客怀孤寂伴灯吟。  
无端一夜空阶雨，滴破思乡万里心。  

张咏　谕意  
但求报国莫求名，说著阴功是有情。  
楚汉既分寰宇定，留侯先意便辞荣。  

张咏　再会傅逸人  
分到知心死不轻，几年曾是怆离情。  
微风吹雨雁初下，落叶满阶虫正鸣。  
时静苦嫌论剑略，簟凉频喜转琴声。  
从来共约云泉老，肯向人间占好名。  

张咏　再任蜀川感怀  
官职过身鬓已衰，傍人应讶退休迟。  
从来蜀地称难制，此是君恩岂合违。  
兵火因由难即问，郡城牢落不胜悲。  
无烦苦意思诸葛，只可颁条使众知。  

张咏　再任益州回留题剑门石壁  
剑门山势碧摩天，匹马重来鬓已斑。  
多赖皇明烛幽远，两川无事得生还。  

张咏　早发鄂渚  
五里亭东晓色分，数峰连络倚青云。  
回头却愧公车役，孤负沧洲野鹤群。  

张咏　赠刘吉  
天地有至私，刘生与英气。  
学必摘其真，文能取诸类。  
叫回尧舜天，聒破周孔耳。  
通塞不我知，要在欢生意。  
居危不苟全，凭艰立忠义。  
归国有贤名，天子闻之喜。  
倒海塞横流，掀天建高议。  
冒死雪忠臣，谠言警贵侍。  
四海多壮夫，望风毛骨起。  
如今竟陵城，榷司茶菽利。  
鹤情终是孤，仁性困亦至。  
劳劳忧众民，咄咄骂贪吏。  
方期与叫阍，此实不可弃。  
如何不自持，稍负纤人累。  
酣歌引酒徒，乱入垂杨市。  
狂来拔剑舞，踏破青苔地。  
群口咤若寄，我心忧尔碎。  
请料高阳徒，何如东山器。  
请料酒仙人，何如留侯志。  
去矣刘跋江，深心自为计。  

张咏　赠聂尧  
聂尧怀抱所翘然，游心圣道三十年。  
智泉湍激横碧海，文山奇崛凌青天。  
神充气溢眸子好，常谈尽是经纶道。  
早求八用活苍黔，莫向尘中虚自老。  

张咏　赠孙曹二生  
西洛繁华外，幽奇二隐同。  
喧卑不入耳，贤达许高风。  
宫水当门落，僧园旧径通。  
看书悲往事，坐石啸晴空。  
世界搜吟内，山川旷望中。  
忧人过忧己，岂是卧云翁。  

张咏　赠祝隐者  
当年辞聘幣，高卧鲁郊西。  
道与常流别，名将往哲齐。  
细虫喧四壁，芳草暗前蹊。  
犹有谈玄叟，时时一杖藜。  

张咏　至道乙未蜀中送人东归  
绿杨阴里卓旌旃，一曲离歌独泫然。  
顾我无才狂似鹿，羡君清节直如弦。  
锦城寇难初平日，帝里春和入谒天。  
好竭忠诚佐真主，莫教奸佞苦妨贤。  

张咏　舟次辰阳  
昔贤劳苦为忧官，我自无才欲忘餐。  
鸣棹几程滩势恶，宿亭一夜雨声寒。  
山连古洞蛮烟合，地落秋畲楚俗欢。  
虽指公余便东下，好峰犹得捲帘看。  

张咏　舟行  
江边烟草湿烟江，沙白频翘鹭一双。  
□细不知吟爱甚，雨中时起闭船窗。  

张咏　舟行感怀  
风帆江上往来频，渔叟应多笑此身。  
自愧无才酬圣泽，已甘行乐负青春。  
疲羸未复空忘味，网绪难条欲问津。  
更攎倾杯祝天地，世间不用长奸人。  

张咏　舟中晚望桃源山  
仙山初指明初明，倚棹因妨半日程。  
云里未忘寻去路，世间争合有浮名。  
岩空闇老松千尺，天静时闻鹤一声。  
更谢暮霞怜惜别，满坡红影照峥嵘。  

张咏　竹  
卷帘阴薄漏山色，欹枕韵疑寒雨声。  
春晚不知桃李谢，岁寒非避雪霜深。  

张友道　送梵才大师归天台  
诗律密闻高九释，倦游归老旧烟霞。  
朝中半是名臣友，时寄新吟壁罩纱。  

张友道　送梵才大师归天台  
久陪译馆清流集，吟苦霜添两颔髭。  
厌驻王成思旧隐，年来却赴白云期。  

张幼谦　寄罗惜惜  
昔人一别恨悠悠，犹把梅花寄陇头。  
咫尺花开君不见，有人独自对花愁。  

张于文　次韵何文缜墨梅二绝  
偃蹙江头卧夕烟，嫩将玉雪斩春妍。  
心期老氏能知白，兴寄杨雄独守玄。  

张于文　次韵何文缜墨梅二绝  
仙衣云样拂轻缁，林下神情特地宜。  
妒妇津头风恐急，坏妆聊为□水姿。  

张于文　交韵秦会之题墨梅二首  
南枝春色弄微温，记得清香扑酒尊。  
今日相逢隔烟雾，扬州残梦足销魂。  

张于文　交韵秦会之题墨梅二首  
长爱孤标似君子，不禁横行巧挤排。  
短幅离离乃遗像，至今寒蝶误飞来。  

张于文　墨梅三绝  
年端唤醒玉梅魂，满袖春风不见痕。  
未许卷帘新月上，却教烟雨恼黄昏。  

张于文　墨梅三绝  
忆昨江湖倒载归，暗香夹路雨霏微。  
谁人貌得春风景，远看如烟近却非。  

张于文　墨梅三绝  
逸少池边发兴新，管城别作一家春。  
临风玉笛无人会，鬷发空归想真。  
