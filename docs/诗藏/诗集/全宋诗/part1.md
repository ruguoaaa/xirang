---
title: 第1部分
index: true
icon: editor
order: 1
category:
  - 诗藏
  - 诗集
  - 全宋诗
tag:
  - 佚名
---

哀谦　句  
时人不识田园乐，只羡相如驷马归。  

艾丑　登立鱼山  
杳杳灵岩洞府深，有人岩下振潮音。  
龙天耸听生欢喜，留得神鱼立到今。  

艾可叔　次韵赵绣使题金鳌稳处  
突兀霜崖俯雪洲，时时登览唤渔舟。  
溪分南北地初合，月在山间天共流。  
三两可人曾此会，百千年后复谁游。  
桑田不变金鳌健，只恐吟翁白尽头。  

艾可叔　东上拜罗首墓  
驿道百年墓，征衣四世孙。  
冲风行木叶，藉雪拜松恨。  
老觉貂裘敝，贫惟铁砚存。  
倘徼先世福，犹足醉丘原。  

艾可叔　渡鉴潭望郑宜之白雪别墅  
小驱满硂是尘埃，逢好江山眼为开。  
贺老生涯鉴湖曲，希夷别墅白云堆。  
欲寻溪叟挐舟去，却被山灵勒驾回。  
忆共吟边曾有约，夜深应晤抱琴来。  

艾可叔　浮梁金鳌山  
鳌骨分明露浅洲，登临几度泛虚舟。  
人生天地蜉蝣寄，世事江河日夜流。  
前后朗吟坡老赋，逍遥终羡漆园游。  
子真谷口今成趣，不为红尘枉白头。  

艾可叔　江南归附后不仕述怀  
舟在中流进退难，发虽种种此心丹。  
死为元亮终书晋，生是留侯本事韩。  
贫贱不忧知有道，乱离最幸是无官。  
岁寒谁似东篱菊，禁得投簪日日看。  

艾可叔　金陵晚眺  
星移物换千年事，虎踞龙蟠万雉城。  
归巷乌衣秋缥缈，点州白鹭雪分明。  
江分南北天为限，淮接东西地最平。  
目断青峰是何处，单于吹角莫云横。  

艾可叔　临江褒忠庙题  
忆昔狼烽谍报忙，空拳支敌出仓惶。  
齿寒谁解婴城守，舌在公还骂贼亡。  
秦伯早能怜楚使，张君未必死睢阳。  
西风吹起英雄恨，断础凄烟泪两行。  

艾可叔　木棉  
收来老茧倍三春，匹似真棉白一分。  
车转轻雷秋纺雪，弓弯半月夜弹云。  
衣裘卒岁吟翁暖，机杼终年织妇勤。  
闻得上方存节检，区区欲献野人芹。  

艾可叔　穷达  
穷达宁无分，逢迎费折腰。  
人情剡溪纸，世事浙江潮。  
冻井和冰汲，寒山带雪樵。  
子云虽寂寞，庄叟得逍遥。  

艾可叔　晚秋归自京  
红尘两脚几时休，此度真成浪漫游。  
倦买夜船过钓濑，渴呼腊盏试龙游。  
菊前疏雨重阳信，天际孤云万里愁。  
昨夜江头乡国梦，已随明月度西楼。  

艾可叔　樟镇夜泊  
醉却长年懒着篙，聊依山市泊江皋。  
船收蒲席风初定，人卧芦花月正高。  
时有沙禽惊客梦，厌听枥马龁空槽。  
晓来细雨秋烟湿，意思三分是楚骚。  

艾可叔　整裘袍  
袍剪新蓝衬淡内，官宣粲粲照巾箱。  
倩人细熨波涛皱，为我重疑云雾香。  
入手虽轻荣赐重，此身差短感恩长。  
微忱称报惭无路，空把山龙补舜裳。  

艾可叔　正月晦日西归舟中作  
宦情一片莫云浮，归兴双溪春水流。  
惜别长官携酒盏，送行诗友候津头。  
人方挟弹窥黄雀，我不知机愧白鸥。  
数夕打篷风更雨，并无明月载空舟。  

艾可叔　中秋风雨  
一年佳节又虚逢，恼杀江湖白发翁。  
滴梦欲残蕉叶雨，吹愁不断蓼花风。  
阴晴明晦天无准，离合悲欢态不同。  
聊买香醪作清赏，烛光闲对木犀红。  

艾可翁　兵火后野望  
干戈连万国，丘壑卧三年。  
虎啸黄茅地，鸦屯白骨田。  
渴虹疑竭海，腥雾欲沈天。  
摇落前朝老，长怀鲁仲连。  

艾可翁　兵火后野望  
江村兵火复，月色似长淮。  
鼓角连秋思，风尘带客怀。  
诸公朝漠北，一老哭天涯。  
犹幸舂陵夜，葱葱气尚佳。  

艾可翁　传闻  
力战奚忧曳落河，可怜重阃亦投戈。  
后来未可轻东晋，虽是清谈死节多。  

艾可翁　春夜  
雨浥梨花粉泪香，一痕淡月照修廊。  
春来只是寻常夜，惟有杜鹃添觉长。  

艾可翁　次韵舑山顺处斋  
丧乱逾三载，孤高配九秋。  
日方行北陆，江不改东流。  
诗入中年老，官逢世变休。  
仲将头雪白，摇落更多愁。  

艾可翁　次韵徐君载见寄  
不必相逢啸语春，本然心迹自相亲。  
青山我已卧三载，白社君今与一人。  
乱后事非京国旧，雨馀秋共客愁新。  
躬耕谷口云应满，何处堪寻郑子真。  

艾可翁　淡圃兄生辰有诗次韵  
来寿吾兄玉局仙，郎君亦自醉颓然。  
乱离难得团坘日，清健何须少壮年。  
投老宦情云在壑，忧时心事日行天。  
遐龄此即应如鹤，蕙帐月寒相对眠。  

艾可翁　淡圃兄生辰有诗次韵  
时危安乐是神仙，默有扶持岂偶然。  
林下且须坚晚节，尊前未用说明年。  
穷通莫计惟期寿，兴废难言赖有天。  
恨杀飘蓬白头第，十年风雨别州眠。  

艾可翁　钓台  
归去江头伸脚眠，不烦太史验星躔。  
一丝千古经纶在，不为东都二百年。  

艾可翁　钓台  
云台历历纪功臣，底事中间有子陵。  
未必故人同卧处，了无一语及中兴。  

艾可翁　番阳道中  
督府春移檄，江城昼撤花。  
好书如隔世，久客似无家。  
畏路多言虎，荒村半是鸦。  
道逢西北客，挥泪问京华。  

艾可翁　汉阳城  
汉阳城上望，天色欲苍黄。  
云去仍清野，人稀半战场。  
江分青草断，山接白云长。  
一掬中原泪，凄凉对夕阳。  

艾可翁　家兄有和再用韵  
隔林看日落，出户对天行。  
久乱人情变，长贫心事明。  
虹拖城郭势，河泻甲兵声。  
谁似秋来水，能于浊世清。  

艾可翁　家兄有和再用韵  
故人在何处，清梦或逢之。  
老树秋声早，深窗曙色迟。  
湿萤粘露草，惊鸟徒风枝。  
琴破才支卧，知无钟子期。  

艾可翁　家兄有和再用韵  
乱离生世晚，衰白在人前。  
云水飞饥鹤，山林付乱蝉。  
日今行黑道，人有隔黄泉。  
晷渐秋来短，愁长亦敌年。  

艾可翁　金山寺前泛舟西下  
机舂坎坎水潺潺，曲折舟行乱石间。  
无数水禽飞不起，杜鹃花满夕阳山。  

艾可翁　九日止诸少登高  
尘埃漠漠一千里，风雨潇潇十四陵。  
立得身高愁转甚，龙山从此不须登。  

艾可翁　君马黄  
君马黄，我马骊。  
白玉为勒络青丝，与君并辔河水湄。  
河上扑扑杨花飞，杨花飞飞送客人。  
生别离，良可惜。  
愿君鞭影去迟迟，莫学杨化各南北。  

艾可翁　屡庸军马后相过  
相疏怜各病，相见贺更生。  
久乱诗书废，长贫门户清。  
晨炊才脱粟，夜卧亦班荆。  
只有悲秋卷，多于未受兵。  

艾可翁　山居杂兴  
老夫晨沐罢，还卧看云行。  
发短便巾小，衰容怯镜明。  
空林存竹意，破屋带泉声。  
自嘉诗棋外，无营梦亦清。  

艾可翁　山居杂兴  
青山意自足，扰扰复何之。  
见客从衣破，哦诗任饭迟。  
蔬畦耕犊草，匏架落蝉枝。  
逆境偷贫乐，休兵未可期。  

艾可翁　山居杂兴  
村落兵戈后，江湖几杖前。  
索居兼屏燕，幽梦反宜蝉。  
茅舍分炊火，苔砖出酿泉。  
家贫思辟谷，非是博长年。  

艾可翁　书罗公碑阴  
人家落落堕荒丘，碑带苔痕独字留。  
博陆脊梁扶日月，中郎名笔法春秋。  
一抔谁下寻坟马，片石今供砺角牛。  
惟有斜阳闲照管，肯随鸦影上螭头。  

艾可翁　题渊明像  
漉酒不孤头上巾，醉来万事等浮尘。  
谁家三径无松竹，肯说昨非能几人。  
仕晋何心更仕刘，知几闻早去来休。  
多君不肯腰轻折，非为区区县睿邮。  

艾可翁　元宵  
偶然散策无寻访，何限伤心强笑歌。  
世味正如春酒淡，市灯不及月华多。  
人生只合且如此，国势遂成无奈何。  
年少尚装胡旋舞，不知舞破几山河。  

艾可翁　舟中  
水月长依梦，江天半入诗。  
断崖云欲落，危岸树多欹。  
天晓雁先起，舟行客未知。  
雪霜蓬隔断，何得上吟髭。  

艾可翁　子规  
举目山河恼客怀。百年前事总尘埃。  
如何爱劝人归去，倒引南人入汴来。  

艾申　白土寺  
正尔炎官火伞张，幅巾来此坐僧房。  
个中岂是全无暑，毕竟心清身自凉。  

艾申　石{上巩下石}  
突兀倚苍穹，谁云巧妙工。  
滴□岩已竭，神运□常空。  
人入嵌□里，春归秋□中。  
□翁何处在，孤塔凛高风。  

艾申　疏山  
夹道苍松六月寒，尘埃只隔白云间。  
重游恰是十年后，往事空惊一梦间。  
杰阁漫夸新卜篵，危亭不似旧跻攀。  
凭谁说与矮师叔，投老求分一半山。  

艾性夫　安南贡象  
锦鞯宝勒度南云，到处丛观暗驿尘。  
人喜此生初见象，我忧今世不生麟。  
半年传舍劳供亿，德色中朝动缙绅。  
粉饰太平焉用此，只消黄犊一犁春。  

艾性夫　拜五世祖妣墓  
敬脉人人似饮泉，扫松罗拜喜争先。  
颂琴不朽终流庆，石仲相看莫计年。  
沧海桑田谁料此，秋风宰树幸依然。  
五陵莫说骊山下，愁绝求羊一穗烟。  

艾性夫　辟乱逢故人  
乱里相逢各自忙，少依松影话凄凉。  
古来尚有种桃处，今去当传辟谷方。  
马蹴黄尘遮日暗，鬼吹青燐隔林光。  
海田未必非天数，空对西风老泪滂。  

艾性夫　避梦  
困热依然梦不閒，起蒙絮帽待更阑。  
矮梅窗下清如水，淡月笼霜雁影寒。  

艾性夫　别离词  
郎从江上买行舟，妾对江枫生晚愁。  
雁云不断楚天碧，望郎怕上水边楼。  

艾性夫　别离词  
渡江桃叶郎莫歌，巴西竹枝愁更多。  
黄尘百丈水花黑，把酒劝郎无渡河。  

艾性夫　病中即事  
支身惟首健，随事与心违。  
病久药为饭，寒深火是衣。  
矮窗看日度，远梦傍云飞。  
可比梅花瘦，呼童试折归。  

艾性夫　病中闻雁有感  
我病无眠守夜阑，汝来何暮尚云端。  
去乡万里关河隔，带月一声风露寒。  
口腹累人菰米饭，弟兄何处荻花滩。  
营门射手桑弓健，止好冥冥惜羽翰。  

艾性夫　补破为杜诗下转语赠老妇  
一寒谁复解绨袍，百结重缝叹汝劳。  
莫遣海图归短褐，此身正自困风涛。  

艾性夫　补易水歌效郭青山  
朝随寒云度阴山，暮指落月槌函关。  
函关牡钥泥为丸，阴山侠客铁作肝。  
秦如虎狼生羽翰，飞食六国俱创残。  
生角雨粟怜吾丹，舍生取义我则安。  
古剑错落黄金鑗，剑光苦短不足看。  
雕弓矢矫乌犀盘，弓弦易折不足弯。  
右攜地图墨漫漫，左提髑髅血斑斑。  
祖龙见此生欢颜，便可快意须臾间。  
我以至易图至难，听我抵掌歌酒阑。  
歌曰风萧萧兮易水寒，壮士一去兮不复还。  
又进而歌曰壮士一去兮不复还，不意咸阳殿上有柱尚可环。  
无且药囊利镆干，我志不遂节则完。  

艾性夫　陈庭翠水竹清处  
晴波漾文绮，风篁弄家声。  
居然三市中，着此一段清。  
幽人自地偏，淡趣由天成。  
洗耳日以静，抱节日以贞。  
从君得三绝，与我增双明。  

艾性夫　酬春湖史履庸惠四皓图  
有客有客吾春湖，踏霜打门呼老夫。  
寒温粗了不暇坐，两手奉我商山图。  
皓首庞眉发如漆，千古高人谁画出。  
疏行大字各题诗，颇类涪翁老年笔。  
绮里季，夏黄公，  
春风拍浮酒两钟。仰天但觉宇宙窄，  
麾麈一扫尘凡空。东园甪里更萧散，  
石鼎茶瓢风日晚。琵琶不作儿女悲，  
横琴静送飞鸿远。周家遗民方避秦，  
留侯眼高识天人。翩翩小出奠危社，  
落落高举连青云。感君持赠慰枯槁，  
玉雪辉辉见诸老。何当乘鹤参翱翔，  
风露清凉咽瑶草。  

艾性夫　酬邻僧惠古杭芦管兔毫  
黄芦笠泽剪秋雨，褐兔中山俘饱霜。  
千里能随云衲远，数君肯顾草庐荒。  
无情书传方高阁，何处尘埃有画墙。  
留与素翁修菊谱，寒花吹入墨云香。  

艾性夫　酬庭翠陈善夫  
家在文昌古堰西，红蕖环映碧涟漪。  
饱钟天地清脾气，厌作江湖近体诗。  
雪茧草书香不断，玉壶冰壑梦相随。  
自怜未到参禅处，欠问彭城老祖师。  

艾性夫　酬杨簿正父子和诗  
落落冥鸿惜羽毛，黄尘不把涴青袍。  
关西夫子经犹在，水北山人价自高。  
吾道不昌该气数，密林虽寂少风涛。  
半园花木能招隐，早晚相从问种桃。  

艾性夫　酬杨簿正父子和诗  
谁把蛩吟过草堂，烨然引玉照奚囊。  
喜看彪固能联笔，愧杀曹刘有短墙。  
千古风骚几绝响，一壶冰雪忽增光。  
客来谩寄山中稿，莫笑梅花只淡妆。  

艾性夫　出东门  
驱车出东门，怅望东门道。  
折兰赠所思，所赠非所好。  
岂无千丈红，相媚一饷好。  
终然失所性，不肯寘怀抱。  
秋风日以高，玄发日以缟。  
攜兰种幽谷，佩服从吾老。  

艾性夫　出东门  
驱车出东门，客问将何之。  
遗我黄鹄羽，举我栗木枝。  
勿谓一羽轻，横翔以相期。  
勿讶一木微，谨畏堪自持。  
一拜感客意，再拜领客辞。  
何以报知己，奉之千岁龟。  

艾性夫　除日立春  
岁如旧政方书满，春与故人同惠来。  
白发最愁新历换，清谈且博笑颜开。  
屠苏卯酒红生晕，红菜辛盘翠作堆。  
但觅年年各强健，不妨日日小徘徊。  

艾性夫　除夕感兴  
黔乌缟兔斗飞梭，春树流年忆踏歌。  
扫白了无烧药法，守玄不及力田科。  
人於淡处交情耐，梅到枯时生意多。  
寂历风帘卷山雪，醉眠不问夜如何。  

艾性夫　春山  
春山不可画，烟雨近江楼。  
藤老依松活，泉迂避石流。  
懒云低渡竹，细草乱沿沟。  
欲打巴禽去，家居听亦愁。  

艾性夫　春晚  
花风摆脱老红去，谷雨将迎稚绿来。  
我类文园病消渴，晓窗和露咀青梅。  

艾性夫　春溪二首  
嬾溪晴稳麦风斜，桥影欹倾水见沙。  
十里荒陂自春色，一双鸂鶒啑杨花。  

艾性夫　春溪二首  
雨香云嫩散朝晖，细草初肥绿满溪。  
无数落花莺背上，避人带入柳阴啼。  

艾性夫　次大五侄问移家韵  
投老移家僻坞来，满林秋露洗黄埃。  
饮才种麦须堪饱，衣旋培桑未可裁。  
万古乾坤如传舍，一生风雪叹江梅。  
相看喜有青田鹤，肯与诗筒日往回。  

艾性夫　次吴寿翁溪园韶寄题  
营营谁肯卧沧洲，喜有高人此枕流。  
得水最多知地胜，种花无数欲春留。  
图传笠泽三分画，梦绕黄淤十里秋。  
料得江枫吟未了，载诗应汗谪仙牛。  

艾性夫　次韵旷翁四时村居乐  
欲晴欲雨天溟蒙，林塘淡荡摇春风。  
游丝落絮斗飞舞，野花芳草争青红。  
南园北园桑柘绿，村前村后啼布谷。  
蚕姑把叶祝丝多，田翁拜社祈年熟。  

艾性夫　次韵旷翁四时村居乐  
藕花分房菱出角，瓜实累累蔓篱落。  
稻田水多翁不愁，日抱筠筐曬山药。  
清溪濯暑生布裳，石薷煮透山泉香。  
涯南老屋颇宜夏，草窗瓦枕松风凉。  

艾性夫　次韵旷翁四时村居乐  
雁云漠漠梧桐秋，风露飒飒生平畴。  
芭蕉叶黄夜气湿，老壁屈曲行蜗牛。  
林外炊烟暗青树，墙头凉月惊鸣杵。  
柴门犬吠人语多，刈熟归来碧天暮。  

艾性夫　次韵旷翁四时村居乐  
黄鸡懒啼霜月低，青羽乱啄梅花飞。  
乌犍怯寒不出圈，白犬耐冻时穿篱。  
老松堕枝供武火，枯蒲织蓆遮窗破。  
一窝容膝暖即休，不问瓮风吹草动天几大。  

艾性夫　次韵秋心  
短发白已尽，寒花黄到今。  
秋清山见骨，年老树留心。  
独鹤离骚怨，虚泉大雅音。  
冥鸿不知处，引睇暮云深。  

艾性夫　从和山聪上人觅竹  
龙光长老有大竹，肯为东坡斫两竿。  
可是孟郊家具少，请师分我碧琅玕。  

艾性夫　答释子问诗法  
汝家有子兰，诗体能入选。  
尔后岛可辈，往往以律变。  
选律固无择，语意忌庸浅。  
大音尚和平，至味贵悠远。  
归欤事斯语，妙理千万变。  
欧称九僧今不见，退之拟过红楼院。  

艾性夫　答诸友  
霜叶吹红鹤影孤，雨苔封绿屐痕疏。  
风才敲竹便疑客，雁不入山难寄书。  
自有乾坤心最大，稍无根柢学皆虚。  
闭门未了研朱事，多谢梅花慰索居。  

艾性夫　大佛头  
锦帆翠楫照吴川，系缆犹存石岿然。  
刻佛未灵山鬼过，西风吹动鲍鱼船。  

艾性夫　祷雨积烟山之龙潭有应  
神鑱鬼凿深无底，谁怀然犀照秋水。  
苍生望霖龙不起，蜡丸笺心聒龙耳。  
髯张尾战珠脱腹，仰天嘘气阳侯哭。  
铜瓶偷湫未及屋，黑云崩山雨如竹。  

艾性夫　悼亡  
秋瑟凄凉忽断弦。自砻山石志新阡。  
稍閒即病身无福，竟死难医命有天。  
会绩忍看烧烛泪，遗簪聊抵买花钱。  
最惭误看刘蕡策，辜汝相依四十年。  

艾性夫　悼亡  
死生最怕堕危机，乱世全身正自稀。  
满地干戈殊不定，盖棺丘陇未为非。  
鹿门不共庞公隐，凤褐谁缝杜老衣。  
愁绝梧楸烟雨地，藁砧百岁拟同归。  

艾性夫　道中  
共僧分晚供，呼渡立桥东。  
雁背西风紧，渔梁落照红。  
云添疏树影，叶补败船蓬。  
旧日津亭酒，黄垆蔓草中。  

艾性夫　道中  
觅宿村溪远，逢人面目生。  
习移多佩犊，气怒斗呼鹰。  
天阔秋阴重，风高夜柝惊。  
迟明怀宿饱，股栗履春冰。  

艾性夫　登六和塔  
崒峷浮图插翠微，长连山影浸江湄。  
地高直见海穷处，天近先知日上时。  
香绕五云宫里梦，墨浓千佛顶头诗。  
无风最喜铃相语，切莫丁宁说秀支。  

艾性夫　涤砚  
淙淙瀑布泉，濯濯刷丝石。  
坐令黟川漆，涨作梁州黑。  
以涅定不缁，欲玄终尚白。  
适与吾道同，持归试新墨。  

艾性夫　糴踊感兴  
笔耕长馁拙生涯，何用撑肠着五车。  
甚欲疗饥难煮字，可怜不饱费炊砂。  
老惭乞米修午牍，贫欲休粮种枣瓜。  
梦里不知时世换，买珠犹自说京华。  

艾性夫　吊老松  
合梁清庙栋明堂，弃掷终身古道傍。  
大节不容秦点污，孤根能与宋存亡。  
山空百丈龙蛇影，泉沁千年琥珀香。  
韦偃毕宏今不见，谁将老骨写风霜。  

艾性夫　钓台  
不随龙去只鱼汀，绝喜先生世累轻。  
却把客星侵帝座，岂因忘世未忘名。  

艾性夫　钓台  
自有诸公作帝师，故人相与竟何辞。  
可能密密同床话，不及周南第一诗。  

艾性夫　丁亥冬大雪十数作邓清旷以苦寒吟见寄  
十雪势未已，一科天积阴。  
背风留更久，入夜落偏深。  
禾稼连冰柱，天花幻玉林。  
遥怜五峰老，尚寄苦寒吟。  

艾性夫　定气  
朝三亦可不必怒，角左几何乌用争。  
不多不少饭一龠，无败无成棋半枰。  

艾性夫　冬夜抄诗作  
笔债穷年老发僧，砚寒还复夜敲冰。  
西堂梦后无灵运，夔府归来有少陵。  
诸老文章凡几变，千年风雅欠中兴。  
矮窗烛暗成惆怅，忽见梅花月一稜。  

艾性夫　洞泉观杨梅屋寮  
孤屿如螺出水心，松苍竹翠结寒阴。  
不因钟磬穿云响，谁信神仙入洞深。  
早日羽衣人尽老，春风摇草路重寻。  
径须着我梅边屋，听讲南华弄玉琴。  

艾性夫　儿馁嗔郎罢妻寒怨藁砧唐眉山诗也戏为笺之  
父天不可嗔，夫君不宜怨。  
要知古圣贤，贵在素贫贱。  
父常煮字不成饭，夫常织文不成绢，  
衣粗布衣齕藜苋。去耕原上田，  
往种陌上桑。穫云秋穗重，  
缲雪春丝长。汝温汝饱官征忙，  
翁出校书为汝偿。  

艾性夫　二十四夜梦到何许植物多瑞香觉而赋此  
春风吹我游仙梦，梦到庐山顶上来。  
不记花多与花少，恥然如步紫云回。  

艾性夫　番城晚眺  
独眺秋愈远，孤城日渐曛。  
地平浮楚泽，天阔见吴云。  
风静渔歌合，波摇雁影分。  
未应陵谷变，不得问番君。  

艾性夫　饭客  
菜剪尧时韭，羹羞晋代莼。  
家寒多食淡，客好不嫌贫。  
一夜小窗雨，百年华发人。  
明朝未须去，老别最伤神。  

艾性夫　废贡院为米廪过之值盘厫  
担夫勇似踏槐忙，卫卒严於夹棘防。  
千古文章成画饼，万人场屋忽敖仓。  
籍存尚或思班爵，礼废宁容并去羊。  
立尽斜阳还独笑，功名自古梦黄粱。  

艾性夫　富阳出陆  
露漙芳草绿茸茸，淡霭轻烟古画中。  
行尽葡萄三十里，海山青处日初红。  

艾性夫　赋壬一侄孙破砚  
山翁手持青石骨，疑是元宝瘗中物。  
支床捣练应不然，中裂何由半存没。  
冰池既泀不可隄，镜面已破那能规。  
达人不必顾堕甑，好事大率逢轰碑。  
寒蝉饱饮供晓滴，尽了山中病磨墨。  
太和磔裂三千年，何处人间有完璧。  

艾性夫　赋太和寺同根红白梅  
雪影萧萧带晚霞，胭脂灼灼傍铅华。  
孤山夜合连枝来，一树春分二色花。  
牛继马来几换骨，鹤乘鸾去忽通家。  
向来逋老题诗处，曾有红裾拂碧纱。  

艾性夫　赋铁柱  
淮川锁支祁，民免其鱼苦。  
谁谓旌阳翁，功可配神禹。  
小试青蛇锋，横绝长蛟膂。  
聚彼数州铁，铸此千民柱。  
沉江压余妖，妥首敢掀舞。  
波涛永息民按堵，只恐人间有周处。  

艾性夫　感物  
中园植佳橘，插棘为储胥。  
橘根阳未萌，棘枝已扶疏。  
终年高且深，势盛凌橘孤。  
岂以雨露偏，良由习性殊。  
非类不可依，橘其防厥初。  

艾性夫　感物  
老牧鞭群羝，长鸣度荒圃。  
眈眈黄於菟，怒攫连四五。  
弱肉强之食，兹事由来古。  
天地果好生，生羊勿生虎。  

艾性夫　感物  
溪翁撷佳草，日恐饥其鱼。  
霜枯野水落，獱獭搜无余。  
翁归束稿人，寘彼溪之隅。  
责以警长夜，翁计何其愚。  

艾性夫　感物  
有山莫栽桃，有地宜种竹。  
此竹岂不佳，清阴蔽茅屋。  
朝有孤凤翔，暮有白鹤宿。  
桃花艳春风，蜂蝶趁麄俗。  
花谢不复来，相媚一饷足。  

艾性夫　葛溪驿  
疏雨微云隔岸山，乱花芳草曲江干。  
谁家帘幕临官道，一阵东风燕子寒。  

艾性夫　庚寅二月朔积雪初霁过和山见雪深堂瑞香盛开回过烟雨村则庭中花更  
烟雨庭前锦繖张，一般穠郁雪深堂。  
偶扶晴日孤筇出，连挹春风两屋香。  
供佛省烧苍柏子，薰书不藉绿芸囊。  
冰霜尽厄芳心在，自与梅花是雁行。  

艾性夫　古镜词  
人生两瞳子，烂烂岩下电。  
见尽天下人，不见自己面。  
古哉容成侯，作我眼外眼。  
我老得君照，君老还我见。  
藓花绕背字痕青，仿佛阳冰八分篆。  
神光一点未埋没，尤物千年几流转。  
君不见扬子江心水如练，年年铸入凝阴殿。  
后来血染江水浑，至今端午人闭门。  

艾性夫　古歙道中  
叠翠峰前听踏歌，十年脚债又经过。  
长因买砚迂途远，每为看山费日多。  
别渚清流团宿鹭，小桥红影动秋荷。  
新安夫子知何在，满目祠亭锁薜萝。  

艾性夫　古驿  
旧时邻曲各东西，野蔓荒藤压树低。  
过尽路牌无客影，一冈秋雨鹧鸪啼。  

艾性夫　古意六首  
折柳系离船，船行柳条短。  
赖有枝上花，飘泊随君远。  

艾性夫　古意六首  
采莲莫采花，采花损空房。  
留房结青子，种作明年香。  

艾性夫　古意六首  
匆匆采桑女，花雨湿襜袖。  
春风十二弦，生世未触手。  

艾性夫　古意六首  
浣衣轻浣布，布缕不如丝。  
丝坚犹易穿，布弱从可知。  

艾性夫　古意六首  
佳人买明镜，意重轻千金。  
结以双罗带，欲照荡子心。  
荡子渺不归，镜影春云深。  

艾性夫　古意六首  
贱妾燕子身，衔泥巢君堂。  
游子黄鹄志，辞家犹南翔。  
采花为谁容，袭兰为谁香。  

艾性夫　观潮  
按节波神逆水来，鱼龙掀舞斗崔嵬。  
浪高峰顶青天雪，风助江声白昼雷。  
势欲上时掀海立，怒无泄处触山回。  
世间亡国知多少，谁似灵胥恨未灰。  

艾性夫　观放鸬鹚  
乌鬼淋漓受指呼，江鱼终日为人敺。  
扼吭不及能言鸭，哇肉几同反哺乌。  
暂满空喉如瘿大，竟无半尾塞肠枯。  
少宽颈组方谋饱，水冷冰寒日已晡。  

艾性夫　观棋  
搀先岐路不容差，形定心忙寂不哗。  
仙客莫嫌春昼短，东风落尽海棠花。  

艾性夫　灌园  
土渴群蔬不肯青，辘轳百转汲深清。  
山翁到老谋生拙，抱瓮崎岖博一羹。  

艾性夫　归大五侄天觉砚  
脉暖犹涵老藓斑，眼花仍带泪痕潸。  
厄於劫火元无恙，意在斯文尚苟完。  
一片墨光留手泽，浑家黄色上眉间。  
只消半滴冰蜍水，涨起满村烟雨寒。  

艾性夫　癸巳小至  
舌在贫何害，脾清瘦不妨。  
天心半夜子，道脉一分阳。  
山色春秋老，梅花天地香。  
半炉煨芋火，意味颇悠长。  

艾性夫　桂花  
秋树婆娑风露凉，老蟾落子种虚堂。  
胚浑天地中央色，漏泄神仙上界香。  
贫里忽惊添粟满，老来不动买花狂。  
带愁莫上黄楼去，归隐淮山兴味长。  

艾性夫　过长林书罗文恭公碑阴  
人家落落堕荒丘，碑带苍苔独自留。  
博陆脊梁浮日月，中郎铭笔法春秋。  
一抔谁下寻坟马，片石今供砺角牛。  
惟有斜阳閒照管，肯和鸦影上螭头。  

艾性夫　过石泉寺  
苏壁作怪画，石泉操古琴。  
藤多山木老，僧瘦道根深。  
白鹄随人饭，青猿抱佛吟。  
经过恨不数，带雨度遥岑。  

艾性夫　寒灯作花  
寒鈍融白脂，冻焰结红豆。  
草有问字人，明朝能载酒。  

艾性夫　寒山  
紧峭江风结冻云，棕帘不暖拨灰人。  
山中幸有梅花历，开到南枝便是春。  

艾性夫　寒山  
山影飘摇落雁风，寒歌断续钓鱼翁。  
一溪霜叶如猩血，夺尽斜阳十里红。  

艾性夫　寒食后  
寒具油乾火已新，流觞水暖酒初醺。  
蔷薇半树花孤注，杜雨一声春分二。  
薄晚草心先浥露，久晴山意欲生云。  
老来尚费閒精力，自种窗前辟蠹芸。  

艾性夫　和靖祠与故宅皆无梅  
得见梅花即见逋，我来竟日为梅无。  
却於无处分明见，月满孤山水满湖。  

艾性夫　荷叶  
爱莲尽爱花，而我独爱叶。  
水仙翦圆碧，万柄相倚叠。  
风掀翠釜举，露浥鲛珠晔。  
不必满川红，香气自薰浃。  
龟鱼荫凉影，鹭鸥憩别业。  
洁可包龙城贾客之饭，清可制三闾修士之衣。  
大可载太乙真人之卧，高可盖桐江神女之归。  
醉仙卷作碧玉盏，歌妓攜来绿云扇。  
有时听雨隔窗眠，湖声十里钱塘晚。  

艾性夫　湖阴故人家  
水痕落尽见晴沙，步入湖阴处士家。  
梅一两花春尚小，雁三五字日初斜。  
百年耆旧多思洛，五夜精魂半梦华。  
珍重瑶琴莫轻拂，西风江上沸芦笳。  

艾性夫　浣纱曲  
浣纱如妾心，皎然照冰雪。  
秋声入络纬，炯炯织霜月。  
裁衣嫁作梁鸿妇，白发相看如此布。  
不学西施矜媚妩，妆成欲觅君王顾。  
忘却土城山下路，贪向铜龙溪边住。  
明朝吴骑猛如此，献入娃宫作俘虏。  
含羞短制衣楚楚，忍学翩翩鹤翎舞。  

艾性夫　即事  
一片轻鸿度小坡，半泓浅碧浸丛莎。  
黑云垂地雨声急，黄叶满林秋意多。  
短发未冬先有雪，懒心未冬先有雪，  
懒心如井不生波。孤砧已报寒消息，  
欠问眠鸥觅芰荷。  

艾性夫　寄清旷邓隐夫  
去年菊里辱经过，秋思萧萧又草坡。  
兵火东南关气数，交游湖海隔风波。  
书缘辟乱经年少，诗想忧时近日多。  
倘有鳞鸿幸相寄，青灯无奈忆君何。  

艾性夫　煎后山峰上人新茶  
拣芽穰穰鹰爪黄，活火濈濈鱼眼汤。  
扫花席地白日静，穿帘透户春风香。  
唤醒松根渴睡汉，五更清梦从渠短。  
泠泠灌顶欲通仙，稽首法云甘露碗。  

艾性夫　检历即事  
古来系日欠长绳，节物相催老自惊。  
岁里春为花早计，蛰前雷是雪先声。  
移家燕子商量熟，开国蜂王去就轻。  
最忆长安三月事，有谁重赋丽人行。  

艾性夫　简敬轩何行叟觅墨  
兵尘漠漠暗穷山，零落难寻堕水丸。  
见说陈玄老居士，独留何逊旧诗坛。  
快刀肯截乌龙角，破砚犹存紫马肝。  
一笑磨人磨未了，晓窗搔首雪霜寒。  

艾性夫　荐福寺  
细看莫莫堂前月，似是寥寥五祖灯。  
曾有虎来听法去，更无碑可付雷轰。  
修廊半是题诗壁，游客多於住院僧。  
我亦飘零归未得，竹床分卧看云生。  

艾性夫　江上  
江上春肥衰草生，林梢烟暖乳鸠鸣。  
青山与我一面雅，白鸟令人双眼明。  
云净有时看雨泣，水平无处觅溪声。  
折芳弄翠浑閒冗，时与樵渔错杂行。  

艾性夫　解棋  
两雄相持机不发，一着输先智相轧。  
退守皆虞虎穴空，通和不肯鸿沟割。  
危枰已属堕甑里，巧势争看强弩末。  
疲思嘿嘿鬼神寂，密运茫茫天地阔。  
悍鸡趁斗不暇哹，骏马争驰各忘秣。  
砫禽睥睨欲高举，羋兔迷离思远脱。  
死中求生背水阵，灰冷复焚余烛跋。  
白登倏报沛公走，阏与俄闻赵师活。  
傍观骇服算入妙，对局虚骄气方夺。  
人生胜负何可期，生达难欺死诸葛。  
推枰一笑拍阑干，满袖松风凉泼泼。  

艾性夫　金铜仙人辞汉歌  
剑光沥尽文成血，野鸟啼堕楼居月。  
茂陵玉碗土花青，不注天浆餐玉屑。  
金仙百尺寒亭亭，千人万人挽不行。  
委身只识秋风客，肯与汉贼求长生。  
柏梁台边鬼摇扇，露盘惊破铜花片。  
孤瞠泣断灞城秋，两汉正无忠义传。  

艾性夫　尽日  
尽日坐谷口，看云生岭头。  
蝉声偏占晚，菊色欲专秋。  
江碧水心淡，叶红溪树愁。  
乾坤万万古，流转一虚舟。  

艾性夫　经语诗戏效唐子西  
山径之蹊去去赊，筚门圭窦是谁家。  
其生色也草交翠，彼美人兮莲正花。  

艾性夫　经语诗戏效唐子西  
源泉混混出虚岩，桑者閒閒人已蚕。  
剪韭不妨千取百，种瓜且喜二生三。  

艾性夫　九日登抱螺峰呈同游  
莫放龙山旧醉豪，西风辇路暗蓬蒿。  
目穷千里应惆怅，赖得螺峰不甚高。  

艾性夫　旧庐毁於乱十年矣吾老他寓每不能再葺戊子冬良异聚芸人之资自构小  
旧址相传五世昌，寒芜忍堕十年荒。  
老吾衰落空怀土，幸汝辛勤自肯堂。  
袖里莫忘无恤简，墙头犹有孔明桑。  
地灵旧日钟文气，且要拊持此脉长。  

艾性夫　旧有歙砚雅宜墨鑱贱号于阴以乱亡去十余年矣忽见之村学堂中睨视间  
冰蚕吐丝寒玉苍，老龙磨角玄云香，  
半生食汝充饥肠。正尔悒悒伤弓亡，  
一日到眼惊余皇，欲呼未见谁鬣长。  
庸奴自愧取不臧，艴然持之走盖藏。  
呜呼得失安可常，我不善保遗渠殃，  
苟能藏之殃而祥。但随牛后失所当，  
枯竹尚作神龙骧。安得石精变化飞堕桑君旁，  
塞翁失马心清凉。  

艾性夫　郡楼九日  
虹影初消雨脚收，凭高聊复散牢愁。  
烟横三市蜂房屋，尘掩重门燕子楼。  
黄菊自随陶令节，白云那管汉时秋。  
雁飞不尽乾坤大，安得相从汗漫游。  

艾性夫　郡中逢桐庐方冰鉴相士  
七里滩头曾识面，五峰城里又逢君。  
人间一瞬白驹日，世事几番苍狗云。  
奇骨谁当侯万里，匹夫那可帅三军。  
试凭冰鉴从头问，细雨青灯过夜分。  

艾性夫　郡中玄都观追和刘禹锡诗二首  
为爱听琴亦此来，道香庭院得徘徊。  
羽仙羞种桃花看，一味湘兰绕屋栽。  

艾性夫　郡中玄都观追和刘禹锡诗二首  
龟头突兀未生苔，读罢新碑老眼开。  
前度刘郎吟未了，溪翁为作后身来。  

艾性夫　看镜  
自摩寒镜看头颅，短发萧萧不受梳。  
天地风霜吾辈老，江湖烟雨故人疏。  
道穷分命真如纸，世乱功名不要书。  
纵有黄金难铸错，一编残易伴犁锄。  

艾性夫　客归  
发僧行脚倦，归计上心忙。  
秋老蝉声短，江空雁影长。  
乾坤无了日，霜露感殊乡。  
遥想梅花未，还家定雪香。  

艾性夫　客有问择术者戏答  
君不见三家市头洒削翁，鼎食侈与王公同。  
又不见万金海上屠龙手，须捷累累事饥走。  
人言有艺人不贫，谁知艺高贫杀人。  
向来择术吾已错，劝君只学相牛莫相鹤。  

艾性夫　哭北谷罗先生  
死到先生世道衰，忍弹双泪看铭碑。  
动随天去心无愧，视得官轻事敢为。  
他日史书廉太守，四方人哭老宗师。  
不知精爽归何处，定在梅花自在时。  

艾性夫　哭环州先生  
閒却秋洲野钓矶，谁知远出是危机。  
一篙赣水虚舟急，千里诗魂半夜归。  
前月仆来书尚健，一生志与命相违。  
亲庭已老儿方幼，最为先生泪满衣。  

艾性夫　哭环州先生  
曾随计吏上青霄，折翅归来困一瓢。  
湖海十年乌绕树，功名两字鹿眠蕉。  
山图不及生前买，诗板姑留死后雕。  
地下修文应未恶，寒蛩虚馆雨萧萧。  

艾性夫　哭菊存蕙山二兄  
黄台瓜蔓已凄凉，五雁飘零不着行。  
一脉仅余三老在，半年又哭两兄亡。  
菊园霜熟秋香寂，蕙帐云寒春梦多。  
愁绝吟魂招不得，西楼风雨忆连床。  

艾性夫　哭林止庵  
止庵诸老行，今日九原人。  
头为谈经白，家因好客贫。  
欲铭贞曜墓，来哭广成真。  
俯仰南湖月，瑶琴锁碧尘。  

艾性夫　苦雨喜晴早作散步  
寂历山房久杜门，清晨踏碎碧苔纹。  
池经宿雨添三尺，花怯春寒瘦一分。  
满地月凉翻竹露，隔溪风细度松云。  
近来生计随缘起，半亩荒畦手自耘。  

艾性夫　老梅  
摇落荒村野水涯，貌枯神泽骨槎牙。  
一生知历几多雪，绝好只消三两花。  
万木尊为诸老行，孤根淡似道人家。  
儿时见汝今头白，正拟相看度岁华。  

艾性夫　老圃送瓜因为郡平具案  
筠篮满賏绿离离，白发村翁手自提。  
能学园人怜杜老，也分蒲鸽到花溪。  

艾性夫　老圃送瓜因为郡平具案  
食叨千户窃侯封，不仕为高仕死忠。  
临难归来图苟活，种瓜何及种桃翁。  

艾性夫　老竹  
苍黄瘦硬立颓垣，疑是栽时第一根。  
早岁孤君惟二子，暮年千亩尽诸孙。  
雨鞭老迸苍龙骨，霜节寒封古藓痕。  
消得培滋号尊者，把诗题作野人轩。  

艾性夫　立春日雪  
晓炉香剂已烧残，漫卷棕帘倚药栏。  
鞭底土牛方转燠，石边盐虎忽凝寒。  
有人剪彩娱羔酒，独我煎茶续菜盘。  
冰泎砚池呵未泮，东风到底入毫端。  

艾性夫　莲花市  
春风十里莲花市，红烛三更桃叶歌。  
侯馆羇人眠不熟，梧桐窗下雨声多。  

艾性夫　凉棚  
数柱伶俜不架椽，密铺松发厚如毡。  
御风难觅深蓬岛，障日聊成矮木天。  
肥瓠引藤高浥露，閒花借荫省浇泉。  
热时搆汝凉时撤，不是疏恩势使然。  

艾性夫　临邛道士招魂歌  
锦袜生尘脱红玉，琼蟾夜抱金娥哭。  
芙蓉露瘦寒花钿，鴗鹊楼空冷银烛。  
轻鸾小凤横紫箫，彩云密漾青霞绡。  
桂心沁入锁子骨，蕊宫贝阙天都遥。  
玉床梦断心欲死，独抱秋衾嚥香髓。  
方瞳白羽青简书，驾月骑风渡瑶水。  
琼楼碧户翠雾香，紫兰结佩红薇囊。  
云车仙子不可识，芳卿寄谢真荒唐。  
蔗浆不饮啼寒泪，不悟齐人少翁诡。  
安得天上蓬莱宫，却着人间马嵬鬼。  

艾性夫　临汝书院落成诸公有诗用韵  
鱼跃鸢飞喜落成，鹅湖鹿洞共峥嵘。  
世无孔孟乾坤熄，学到周程日月明。  
议论高虚终害道，圣贤平实不争名。  
光风霁月元无迹，分付庭前草自生。  

艾性夫　留城  
夜半辽东白鹤归，旧来巢处立多时。  
门关落日千家静，旗飍秋风万马嘶。  
文堰石台空有谶，画堂翠幕更无诗。  
悠悠往事俱尘土，只有寒流是古溪。  

艾性夫　留城寄旷翁  
吾年七十入城府，君更老吾仍出门。  
早岁相期作深隐，至今头白未能閒。  

艾性夫　留城寄旷翁  
六年不见云巢老，端拟此来消渴心。  
花落鸟啼春事阔，不知何处倚阑吟。  

艾性夫　留城寄旷翁  
东溪水长船多上，南浦草深人未回。  
昨日君家问消息，书归方索暑衣来。  

艾性夫　留客  
棕榈叶碎风索索，枇杷子熟烟冥冥。  
黄鹂三请我未出，白酒一樽君小停。  

艾性夫　六和塔浙江亭庙山皆宰执待罪之所并作一绝  
国门西出小徘徊，中使传宣遽勒回。  
南渡山河天一角，不知待罪合谁来。  

艾性夫　楼中故书连被兵尽亡去  
楼无长物只遗编，直当山翁负郭田。  
累世相传俱扫地，斯文忽丧岂非天。  
不归老子茶肠里，知堕谁家酱瓿边。  
我固道穷书更厄，西风危涕倍潸然。  

艾性夫　鹭答鸭  
□勿生天地，营己合有私。  
鱼虾性所嗜，丁独令尔肥。  
□□赋我形，延颈正有需。  
吾颈高可跂，吾休颈可飞。  
吾喙长可啄，吾目光可窥。  
是皆尔所短，胡乃责我为。  
我亦号雪客，污我我有辞。  
君不见秦亡其鹿共逐时，高材疾足先得之。  

艾性夫　落第口号  
万里长风鷁退飞，自浇涧水溅征衣。  
满身只有梅花影，不带西湖柳色归。  

艾性夫　落梅  
翠羽嘈嘈唤梦回，罗浮峰下小徘徊。  
霜风昨夜卷晴雪，山路今朝无碧苔。  
尚有瘦香供玉笛，不将余片点妆台。  
少须鼎实明人眼，却带江南烟雨来。  

艾性夫　落叶  
清霜槁千林，黄叶欲万舞。  
一夜北窗眠，潇潇听乾雨。  

艾性夫　漫兴  
支离矮屋护松阴，半刻清閒直万金。  
蟋蟀叫回秋梦薄，一方凉月道人心。  

艾性夫　漫兴  
荒畦整整复斜斜，不种春风儿女花。  
却笑过墙蝴蝶乱，懒随野老问桑麻。  

艾性夫　漫兴  
冻耳萧萧天欲霜，冬深门巷意苍凉。  
一筇径为梅花出，独立斜阳影正长。  

艾性夫　貓犬叹  
饭貓奉鱼肉，怜惜同寝处。  
饲犬杂糠籺，呵斥出庭户。  
犬行常低循，貓坐辄箕踞。  
爱憎了不同，拘肆固其所。  
虚堂夜搜搅，忽报犬得鼠。  
问貓尔何之，翻瓮窃醢脯。  
犬虽出位终爱主，貓兮素餐乌用汝。  

艾性夫　眉答须  
平生不皱偶偷闲，故得吟眉耸两山。  
若使与君相并白，应无诗句落人间。  

艾性夫　悯盆松  
物生天地间，细大各有容。  
伟哉霄汉姿，厄此盆盎中。  
嗟吁尔橐驼，局促吾苍龙。  
驼兮顾我笑，可悯岂独松。  

艾性夫　悯蟹  
落穽都缘奔火明，林然多足不支倾。  
是谁贻怒到公等，怜汝无肠受鼎烹。  
支解肯供浮白醉，壳空竟弃外黄城。  
江湖好是横行处，草浅泥污过一生。  

艾性夫　木芙蓉  
露冷红酥不带愁，湘兰楚菊共清修。  
灵均死去无人问，閒却沧江一片秋。  

艾性夫　木绵布歌  
吴姬织绫双凤花，越女制绮五色霞。  
犀薰麝染脂粉气，落落不到山人家。  
蜀山檋老鹄衔子，种我南国趁春雨。  
浅金花细亚黄葵，绿玉苞肥压青李。  
吐成秋茧不用缲，回看春箔真徒劳。  
乌鏱筩滑脱茸核，竹弓弦紧弹云涛。  
挼挲玉箸光夺雪，纺络冰丝细如发。  
津津贫女得野蚕，轧轧寒机纬霜月。  
布成奴视白氎毡，价重唾取青铜钱。  
何须致我炉火上，便觉挟纩春风前。  
衣无美恶暖则一，木棉裘敌天孙织。  
饮散金山弄玉箫，风流未逊扬州客。  

艾性夫　牧童  
栉发吹松阴，坦腹睨岩石。  
细雨整短蓑，斜阳攍长笛。  
采花艳两髻，挟草暖双腋。  
款款跨牛归，苍山暮烟碧。  

艾性夫　穆陵大礼图  
丹青百丈鹅溪绢，缥轴南郊大礼图。  
官隶威仪犹是汉，山河风景已非吴。  
秋阴汾水年年雁，月黑连昌夜夜狐。  
辇路莫惊荒草暗，鮧膏灯灭出金凫。  

艾性夫　年逾古希须发并白惟眉玄如初  
种种闲愁先上眉，愁应白早不应迟。  
定知白了愁谁管，直到无愁是白时。  

艾性夫　撚髭  
细撚寒髭缕霜，未须惆怅惜流光。  
近山归鹭分明白，过雨斜阳浅淡黄。  
春入桑榆花影瘦，门无车马草长心。  
暮年一卷参同契，觅得安神不老方。  

艾性夫　偶成  
似是轮囷老蠹鱼，尚饶兰露入铜蜍。  
诗亡正恐鲁无史，士贱岂容秦有书。  
世味几时回橄榄，秋山随地著蘧庐。  
多情樵客能相问，莫有余閒赋子虚。  

艾性夫　偶题  
窗涵山影月初斜，门傍溪桥柳半遮。  
独客不眠春起早，一帘香雪嗅梨花。  

艾性夫　盘圃张伯诚饷柑  
髯奚叩门踏枯叶，手持子敬相问帖。  
筠篮包送洞庭秋，照眼错落黄金毬。  
含浆似注甘露钵，好与文园止消渴。  
问渠几日辞霜枝，化作□□□□□。  
道上应无公远嗅，定中安定王家□。  

艾性夫　平塘陶使君挽歌  
今代平塘老，前身靖节翁。  
死知随物化，贫与不官同。  
仕国棠阴在，休亭蕙帐空。  
容人方竹马，楚些已西风。  

艾性夫　蒲蓆歌  
君不见象床金缕黄龙须，翠帏茸毯红氍毹。  
凝香燕寝环琼姝，美物作恶常须臾。  
能令王孙泣路隅，富贵不到山中舑。  
霜空雁落寒陵肤，西溪女郎织春蒲。  
作蓆眼肯涵清腴。发僧方丈供横铺。  
苍烟翠雾不可摹，摩挲温厚便鹤躯。  
高眠齤齤忘朝晡，远梦飒飒生江湖。  
楮衾竹榻蒲为徒，观美不足安有余。  
更生九节寿老夫，百年与尔同卷舒，  
清风傲兀超几蘧。  

艾性夫　七夕对雨  
门无辙迹草偏青，屋带秋山意转清。  
打梦易惊棋雹响，载愁不去酒船轻。  
幸无帘幕妨云影，尚欠芭蕉赠雨声。  
欲送星鸾过桥去，夜深河汉未分明。  

艾性夫　钱塘闻子规  
汴水凄凉已百年，长因啼鸟一潸然。  
天津桥上无人听，尚喜钱塘有杜鹃。  

艾性夫　钱塘闻子规  
中原戢戢尽遗黎，日夜江头候六飞。  
来此苦啼真有意，会须劝得翠华归。  

艾性夫　轻柔杨柳挟春妍孤梗梅花结雪缘此是乾坤大消息相逢切莫说流年此予  
识字田夫雪满簪，种桃久矣入山深。  
五星便是丛奎宿，不上黄花老圃心。  

艾性夫　轻柔杨柳挟春妍孤梗梅花结雪缘此是乾坤大消息相逢切莫说流年此予  
太史谈天术转灵，相看犹自眼青青。  
步占若上清台去，莫说江湖有客星。  

艾性夫　清趣  
鸦丛桑椹紫，蝶穴菜花黄。  
水鸭眠依石，竹鸡啼过墙。  

艾性夫　清趣  
雨阑流水急，风定落花迟。  
一老临溪钓，双童画地棋。  

艾性夫　秋村  
稻黄雁入蔗境，水落鹭过屠门。  
一片寒烟晚景，数声牧笛秋村。  

艾性夫　秋丁卧堰合楼  
忆得年时此倚阑，日边指点说吴山。  
舟移半夜成虚梦，人负斯楼亦厚颜。  
槐古不知花几度，城颓空护屋三间。  
追思往事浑无寐，寂历虚檐月半弯。  

艾性夫　秋风  
千岩万壑吼虚钟，病叶吹黄树树客。  
寄语天公莫多事，杜陵茅屋怕秋风。  

艾性夫　秋屏阁  
西山和影浸空江，落木无烟带夕阳。  
立尽阑干秋思远，风鸦云雁两三行。  

艾性夫　秋堂  
虚幌湿朝露，枯琴寒夜泉。  
苔多应占地，林阙欲分天。  
香细浮烟短，蓬穿漏日圆。  
黄花慰贫老，满眼粲金钱。  

艾性夫　秋阴  
老蝉吟渐懒，愁蚓思无穷。  
数点菊花雨，一溪茅屋风。  
苔衣秋井绿，枫缬晓山红。  
急索鹑裘补，寒先及老翁。  

艾性夫　人名诗戏效王半山  
重耳盈盈岸柳黄，九龄冉冉涧松苍。  
梅开小白添新雪，鸦引童乌弄夕阳。  
樵唱转低春谷永，雁声不断墓云长。  
奔泉浑作山涛响，溅入悬岩百药香。  

艾性夫　人名诗戏效王半山  
偶来安石坐林塘，因得栖筠受晚凉。  
归鸟冲烟方陆续，寒花经雨尚黄香。  
云如仙客踪无定，风作山宾语自长。  
师古不成书谩读，乐天深结退居房。  

艾性夫　日食  
谁撤天门虎豹扃，群妖食日上青冥。  
一眉不及黄昏月，万目惊看白昼星。  
绝响无人槌败鼓，洗光何地激沧溟。  
仰天凝注需阳复，寂历西风老泪零。  

艾性夫　日永  
日永驹难过，庭空雀亦无。  
花招蜂出早，草碍蚁行迂。  
蕉叶露台掌，水光天影图。  
下帘便道静，烟篆起茶炉。  

艾性夫　孺子亭  
断草寒烟故宅荒，高风千古映湖光。  
独怜汉帝徵车重，不及陈蕃八尺床。  

艾性夫　山礬代山谷改评  
刻玉珑鬆万万葩，暖香薰透小窗纱。  
水仙未可呼为弟，此是春风第一花。  

艾性夫　山谷跋杨妃齿痛图谓多食侧生致动摇其左单是殆不然因为翻案天宝遗  
蜀帝化子规，啼血思还家。  
玉环苦微痬，寄汝呼痛牙。  
物类相殊或相托，悲鸣一夜梨花落。  
三郎玉柙已成尘，半匕金罂谁和药。  
紫驼翠釜不生兵，何与涪南新侧生。  
人间极宠皆祸兆，莫把妖魂幻飞鸟。  
平生误识安禄山，马嵬欲死先齿寒。  

艾性夫　山宇  
一方湘竹卧春阴，数卷唐诗醒老心。  
俗客不来山宇静，新莺啼入杏花深。  

艾性夫　山中曲  
久雨作恶春事老，乍晴可人山路长。  
紫冰摇摇菌耳湿，黄雪糁糁松花香。  
深山无人风自语，古涧触石泉争鸣。  
残花时堕一两片，好鸟忽啼三五声。  

艾性夫　杉树牌晚憩  
倦童呼不诺，久客坐长叹。  
野色归烟暝，秋声入雨寒。  
阅人江树老，经火路牌残。  
近郭鱼羹饭，招呼作晚餐。  

艾性夫　上蓝寺吸江楼  
拔地连云百尺楼，长风断雁十分秋。  
绝无山硋天空阔，独与江邻水拍浮。  
潭底老龙眠屋影，雨余雌霓跨帘钩。  
愁来莫倚阑干北，一缕烽烟是汴州。  

艾性夫　射虎行赠张生  
深村落日啼寒乌，中有十数黄於菟。  
饱吞猘狗未足醉，时失行客惊相呼。  
苍髯老翁百夫勇，蹶张强弩金仆姑。  
潜机夜半发乘矢，黄髯白额歼其渠。  
寝皮食肉争赏快，入穴取子无留余。  
呜呼山中猛虎今已无，人间苛虎谁驱除。  
老翁负弩先辟易，此虎咆哮角而翼。  

艾性夫　深村  
索居无远兴，晚憩傍深村。  
磵涩水争道，桑空草托根。  
断桥回老马，熟果聚饥猿。  
解后僧同话，归来人掩门。  

艾性夫　深冬  
冻透松边屋两间，孤床盘礴数更阑。  
无情风雪偏欺老，经乱衣裘不御寒。  
春意一炉红榾柮，故人两坐绿蒲团。  
敲冰自换畁瓶水，浸取梅花仔细看。  

艾性夫　失题  
格磔声高午梦残，扊扅歌罢酒杯乾。  
漫天飞去杨花乱，着雨归来燕子寒。  
世味淡如和蜡嚼，春山好在带云看。  
近来习性浑成懒，抄尽陶诗独倚阑。  

艾性夫　石溪二梅佳甚玩索晚归  
山根短日堕寒影，溪上乱风吹结衣。  
自怜野性老尚癖，逢着梅花便不归。  

艾性夫　史氏铁笛  
蕲川老竹未为奇，横截凉州黑玉枝。  
阳燧无烟山鬼铸，蓬壶乘月浪仙吹。  
一声响裂千崖石，九曲亭标二老诗。  
俗耳从前听不得，壁尘蛛网故多时。  

艾性夫　世言梅见外於离骚海棠不取於子美未有为解嘲者因作二绝  
不受春风半点尘，骨寒花冷雪为群。  
桂椒不敢攀同传，正是骚人独敬君。  

艾性夫　世言梅见外於离骚海棠不取於子美未有为解嘲者因作二绝  
能浓意远骨肌匀，睡起精神萃太真。  
不用分明更题品，诗翁已自为传神。  

艾性夫　示子良异  
霜雪林头又绿稠，乾坤生意几时休。  
人情葵扇炎凉态，世路瞿塘上下舟。  
鳖跛未输蚿百足，茅封不敌橘千头。  
细看不似吾儒业，一片书田或有秋。  

艾性夫　守分  
穿窬暴富竟饿死，博塞得官终族诛。  
不惊宠辱老瓦砚，粗了暑寒粗布襦。  

艾性夫　书东坡诗案  
风刺成章昔有之，奸人捃拾欲何为。  
先生定以名招祸，自古何曾狱勘诗。  
下石几令无地死，诬金独幸有天知。  
明朝谪向黄州去，又是东坡觅句时。  

艾性夫　书马使君所藏草虫  
晋陵草虫妙天下，一幅千金不当价。  
谁将此本送使君，蜂蝶数辈蔬一根。  
此蔬雅淡无色香，嗟汝蜂蝶空疏狂。  
人间桃李千万树，有翅奈何不飞去。  

艾性夫　书琵琶行后  
儿女情怀易得怜，悲伤容或涕涟涟。  
独疑迁客方沦落，犹著朝衣夜入船。  

艾性夫　书无闷寮  
硎谷冬瓜幸未生，尚堪松下抱遗经。  
春秋断烂无人读，一点寒灯老眼青。  

艾性夫　书无闷寮  
风雪萧萧席作门，奴星急把柳车焚。  
脐中红炷两三日，坞里黄金十万斤。  

艾性夫　书无闷寮  
喧啾百鬼瞰高明，寂历朱门野草生。  
斗大山中茅屋好，日长欹枕听松声。  

艾性夫　书无闷寮  
对客清谈妙入神，舌乾时与供先春。  
东州米价北门雁，一语不须来溷人。  

艾性夫　术有号莘野钓滨者求诗各与一绝  
撷青日日饭疲牛，识字耕夫已白头。  
束帛不来山鬼笑，有人马上觅封侯。  

艾性夫　术有号莘野钓滨者求诗各与一绝  
意钓秋江不为鱼，六韬尚拟载徵车。  
东南腥血方涂地，何用人间有此书。  

艾性夫　送环洲先罗宪卿  
马耳萧萧雪拥裘，乱山南下是处州。  
自从天地生吟骨，何处江山无脚头。  
空有梦随东野去，可无言送子长游。  
白云在望频回首，珍重归期记麦秋。  

艾性夫　送客至灵谷  
仙林路细出山腰，灵谷峰高入紫霄。  
立石借为题字壁，倒松因作度溪桥。  
雨花湿地人归晚，烟草迷川马去遥。  
记得玄都种桃处，黯然分袂各魂销。  

艾性夫　宿洪岩寺  
形枯面冷住山人，仿佛钱塘老惠勤。  
寺窭不充黄粟饭，佛寒添绣碧苔纹。  
秋声茅屋三间雨，野色松岩几树云。  
嚼菜薰香清语久，一灯明来夜将分。  

艾性夫　岁菊  
不逐登高老孟嘉，同来守岁阿戎家。  
能将秋圃风霜骨，直作寒梅辈行花。  
香称屠苏浮腊蚁，色侵幡胜插云鸦。  
老夫细把金英撷，独拟明朝早供茶。  

艾性夫　叹屩词  
履穿无下叹东郭，桃椎尚欠居士屩。  
是谁业屦捆秋芒，绝胜编棕便行脚。  
花泥溶溶草露滴，山石幽幽苔烟碧。  
江南林壑天下奇，不识春申珠履客。  

艾性夫　棠渡初雪  
雪风吹冻冰人须，老梅着花明矮篱。  
黄芦萧萧白雁落，野树历历青猿啼。  
旗亭有酒味苦短，地炉湿薪烟粗暖。  
五陵狎客不下楼，红金火阁玻璃眃。  

艾性夫　滕王阁  
木老江空雁阵秋，阑干倚尽思悠悠。  
舞衫歌扇落春梦，山雨浦云牵暮愁。  
半壁夕阳千古在，几朝王气一时休。  
献陵无树供寒雀，信是劳生枉白头。  

艾性夫　题艾溪  
睦城西下柳阴阴，以艾名溪古到今。  
鼻祖桑弧蓬矢地，耳孙乔木故家心。  
应无别姓争墩住，曾有高人对客吟。  
欲向原头拜宗老，西风落日暮云深。  

艾性夫　题陈朝玉爱竹轩  
阴森窗外万琅玕，尽日吟翁此倚阑。  
曾借春风闲管勾，喜从劫火报平安。  
四时青眼相看易，三世同盟耐久难。  
千古溪林遗事在，不妨标致共高寒。  

艾性夫　题陈所翁为叶半隐作全龙邀同赋  
鸱夷饮江共晓汲，麈尾拂屏翻墨汁。  
密云黯黯扶天来，黑风冥冥吹海立。  
涛奔浪骇恣神怪，惊起苍龙九渊蛰。  
须冉怒插霜戟寒，鳞甲光摇春雨湿。  
身蟠远势欲万里，吻渴沧溟归一吸。  
僧繇汗背叶公走，只合庸奴事供给。  
所翁湖海陈元龙，小傍皇华在原隰。  
酒酣作画特余事，大手能旋倚天笠。  
只恐通神风雨急，抉破天门夜飞入，  
明日山翁倚屏泣。  

艾性夫　题陈抟题壁图  
长松梢梢老烟雾，瀑泉飞落千丈布。  
树精摇手不敢呵，雅是仙人熟眠处。  
睡蛇未死惊起来，风吹野服冠崔嵬。  
双髽窣窣磨老瓦，墨汁湑湑翻莓苔。  
一翁拥篲供扫壁，一翁耸膊观落笔。  
欲写未写方昂头，野趣含秋正萧瑟。  
先生壮志神龙骧，欲跨八表提天纲。  
市衢呼酒沃侠客，岂肯老死苍山傍。  
忽来驴上听鸣镝，中原王气开皇极。  
心事西峰一首诗，真人自在陈桥驿。  

艾性夫　题东坡蔗滓窠石  
空洞如虚拳，拥肿类奇瘿。  
槎牙老树身，相依以为命。  
智士能用屈，榴皮胜毛颖。  
先生倒啗余，此正入佳境。  

艾性夫　题古洪周君会梅阁  
此花不受俗人知，为汝移家亦绝奇。  
至冷淡中参古意，极高明处见南枝。  
栋帘相望滕王屋，风月重添水部诗。  
梦入梨云香不断，有人攜笛倚阑吹。  

艾性夫　题龟峰僧阁  
芦竹丛高荫石阑，菩提香远出林端。  
雁声忽断梧桐雨，草阁秋深倚暮寒。  

艾性夫　题洪崖仙坛  
树精不死卧松关，呵护仙翁旧禁坛。  
天阔难寻骑去鹤，井香疑有炼成丹。  
山如辟谷秋逾瘦，屋尚凌虚夏亦寒。  
行遍苍崖无石髓，空和凉月倚阑干。  

艾性夫　题贱容  
骨多肉少与梅同，老向江南风雪中。  
万事羞称司马好，一生不送退之穷。  
偶贪识字头先白，稍欲工竽面即红。  
说与丹青莫饶笔，肩山只合付何充。  

艾性夫　题明皇醉归图  
金车山重牛难挽，五花嘶出长春苑。  
太官供顿宴骊山，三郎沉醉归来晚。  
酩酊马上扶者谁，秀眉照眼两国姨。  
红香把臂手亦软，三马相倚不敢驰。  
黄门拥道尽端美，锦衫绣帽春风起。  
解酲尚恐需余尊，捧把玉卮行复止。  
最后一马寿王妇，鸾扇夹侍双琼姬。  
酣酣嘿嘿意自远，恨不醑我渔阳儿。  
图陈无逸今安有，却作醉徒供画手。  
昭陵百战大山河，凉州几瓮葡萄酒。  

艾性夫　题四皓对奕瀹茶图各一绝  
叠啼支颐落子迟，松风冉冉动须眉。  
断蛇失鹿浑閒事，不直云根半局棋。  

艾性夫　题四皓对奕瀹茶图各一绝  
石乳云腴拨不开，春风潋滟碧磁杯。  
应无俗客烦敲臼，只恐东宫聘使来。  

艾性夫　题四止庵  
团团青枫阴，绰绰万间屋。  
下有避俗翁，扫石叠两足。  

艾性夫　题四止庵  
松关深更迂，中有安行路。  
从渠马上人，笑我不出户。  

艾性夫　题四止庵  
本无食肉相，每饭甘藜羹。  
侯鲭岂不佳，怯怯疑生兵。  

艾性夫　题四止庵  
红楼艳歌舞，乐极还生哀。  
欹枕看儿戏，好怀终日开。  

艾性夫　题素庵壁间六首  
枯树熨秋竹，一帘捲霜藤。  
山风长夜寒，兀兀挑青灯。  

艾性夫　题素庵壁间六首  
风粗或捲茅，两饱颇生草。  
泓然老砚池，照我发缟缟。  

艾性夫　题素庵壁间六首  
閒花淡心事，不作春风妍。  
野竹三五枝，引凉吹昼眠。  

艾性夫　题素庵壁间六首  
松影乱书檐，鸟声隔山屋。  
有客抱琴来，为弹芝田曲。  

艾性夫　题素庵壁间六首  
霜崖白石髓，火鼎黄金芽。  
生疏不入梦，饱饭煎江茶。  

艾性夫　题素庵壁间六首  
红尘野马急，老意饥蚕懒。  
借取黄庭经，时时谩遮眼。  

艾性夫　题危见心所藏陈常庵水月障及松鹤芦雁各一首  
陈郎笔势并州剪，十幅生绡秋绿远。  
老蟾欲作骑鲸游，推堕玉盘波底转。  
谪仙濡袍窥采石，东坡醉客歌赤壁。  
两翁已矣爱者谁，我欲扁舟攍长笛。  

艾性夫　题危见心所藏陈常庵水月障及松鹤芦雁各一首  
墨池幻出虬龙蟠，徂徕山头烟雨寒。  
胎禽独立衣缟缟，骨瘦西风拾瑶草。  
灵根琥珀三千年，紫皇勅赐青城仙。  
乘轩窃禄正自恶，何似归来一丘壑。  

艾性夫　题危见心所藏陈常庵水月障及松鹤芦雁各一首  
风吹黄沙石碛冷，霜苇无声弄寒影。  
兵尘隔断衡阳云，溪藤卷送潇湘景。  
芦花雪老菰米秋，芙蓉露下天悠悠。  
阿奴呼起字不断，写出万斛江南愁。  

艾性夫　题叶氏分绿亭  
山亭种花厌脂粉，纯种芭蕉三百本。  
一心生意展不尽，四面蟠根培自稳。  
卷舒风日闪流翠，滉滉清阴浸窗户。  
烦君净拭湘竹床，著我横眠听秋雨。  

艾性夫　题友人归隐图  
买山长说欲栖身，画得图成隐始真。  
半枕虚堂生草梦，一溪流水种桃人。  
但知樵客当辞汉，莫与渔郎说避秦。  
早晚相从弄明月，细听唤铁响苍筠。  

艾性夫　题云锦刘从甫水竹云山亭  
玻璃冷浸清湘玉，白衣暖护秋屏绿。  
淮南公子有胜情，收拾四美归吾亭。  
问君亭中更何有，解事家人频送酒。  
客来醉赏不得归，拍阑朗诵亭中诗。  

艾性夫　题曾逵臣草虫  
蝘蜓走昂头，螳蜋怒张臂。  
走欲捕生怒欲制，笔活能融两虫意。  
无人饭汝金砂红，糜肌粉肉牢守宫，  
草间敢尔夸豪雄。捕蝉幸脱黄雀舌，  
轻斗悬知腰股折，力微谨勿当车辙。  

艾性夫　题赵大年奉议小景  
江头古树片叶无，槎牙老龙爪角枯。  
风含雪意天欲晚，冻栖不动鸲鹆满。  
翩翩四翼来何迟，睥睨欲泊无空枝。  
写生贵活意独到，明朝嘈杂听渠噪。  

艾性夫　天下第二钟歌  
濒江破寺如胶舟，大镛露立寒飕飕。  
金绳铁纽作断绠，土花苔碧生栾头。  
我来摩挲考岁月，偻指落落三百秋。  
想当营度欲鼓火，野鬼夜哭山精愁。  
铸之以绍威六州之铁，衅之以景升千斤之牛。  
载之以长河万斛之舰，賏之以齐云百尺之楼。  
风高一撞撼天地，世更几变宜追蠡。  
眼中惊见已无双，天下才称为第二。  
庚庚古扁磨苍珉，徐郎妙墨吹玄云。  
声光暗哑尽埋没，宇宙颠倒方纷纭。  
昭陵石马化为土，于上蒲牢幸存古。  
山僧作屋稳盖藏，他日岐阳求石鼓。  

艾性夫　田家词  
大儿荷锸去疏麻，小儿提筐来采茶，  
翁自泀水灌秧芽。今年续食不可望，  
一夜老风摇麦花。  

艾性夫　晚霁  
天空蜡灭影，风定水无纹。  
半树挂残日，千岩吞湿云。  

艾性夫　危见心携示别去寄谢  
好客来今雨，长吟出古风。  
诗神君独富，文鬼我方穷。  
湖海飘零外，乾坤感慨中。  
相逢难衮衮，取别竟匆匆。  

艾性夫　文节谢公挽歌  
不甘摇尾乞人怜，视死如归气浩然。  
千古六经俱扫地，独公一柱肯擎天。  
乾坤万劫英雄尽，文节双高日月悬。  
惆怅老身空有泪，玉亭无路荐寒泉。  

艾性夫　闻雁  
枯树淡秋影，湿云刢夕阴。  
江天一声雁，世事百年心。  

艾性夫　吴种柳枉教辄复奉答  
天地穷东野，江湖困子长。  
逢人双白眼，炫俗小红裳。  
旧句传枫冷，新吟带柳香。  
还能相料理，亦足慰凄凉。  

艾性夫　武阳渡  
空蒙水气湿溪烟，闪烁沙星照客船。  
一片西风吹酒醒，秋容多在雁云边。  

艾性夫　晞发  
射透秋林晓日红，谩晞衰发竹篱东。  
旧曾过膝今垂耳，老已成翁反似童。  
辛苦一生多沐雨，萧颾几缕易梳风。  
岁寒万绿凋零尽，春在梅花白雪中。  

艾性夫　蟋蟀  
不从草际伴啼蟩，偏逐西风入我床。  
心事甚如愁欲诉，秋吟直与夜俱长。  
一年时节虫声早，半树梧桐月影凉。  
忆得重胡衰柳下，健儿笼汝斗斜阳。  

艾性夫　夏畦  
清晨步蔬畦，生意惨不绿。  
烈哉三足乌，覆此五鼎餸。  
呼童吸深清，且勿荒我菊。  
一片云有心，停阴作花屋。  

艾性夫　项羽庙  
容心绝少忌心多，背楚疑增自倒戈。  
羞渡乌江依故老，竟乘乌骓泣娇娥。  
一生负气止如此，大义亏人争奈何。  
莫唱送迎山下曲，恐渠惊是汉军歌。  

艾性夫　萧寺秋夜  
藤护颓垣石靠门，竹罏香穗篆余熏。  
醉来终夜不知雨，梦觉四山都是云。  
半局棋枯僧入定，一声松响鹤离群。  
缺权癞可风流尽，招隐归来有此君。  

艾性夫　谢惠楮衾  
厚於布被拥公孙，清似荷衣伴屈原。  
卷送春云香入梦，剪成秋水淡无痕。  
五更葭琯嘘寒谷，一榻梅花近雪村。  
直作黄紬纹锦看，日高睡稳不开门。  

艾性夫　谢了心聪上人以恶诗入逡巡碑  
茧纸铅华字字新，不须刀笔勒坚珉。  
分明能守玄中白，仿佛难知赝与真。  
怀素草书争媚妩，韩湘奇术斗逡巡。  
正惭野语多流落，幻作横碑更累人。  

艾性夫　谢吕云叔饷墨  
苍苍乌玉笏，岁岁到山翁。  
君眼何曾白，吾颜自觉红。  
一生磨不死，万事写成空。  
回首柯山路，凄凉不复东。  

艾性夫　谢屏山吴显父惠歙砚  
苍玉光寒篆紫烟，重重封裹到梅边。  
得君一片歙溪石，即我终身绵上田。  
少达必穿维翰铁，尽穷共守子云玄。  
老坡莫遣穷居后，远在茶坑凤哹前。  

艾性夫　谢吴子与惠诗  
解后西风野菊黄，别来冉冉历三霜。  
未偿诗债如山重，曾结交盟引梦长。  
老病终年亲药裹，清谈何日倒书囊。  
闻君读罢多娱乐，萱草春深棣萼芳。  

艾性夫　须语眉  
只为长供撚断吟，萧疏早受雪霜侵。  
羡君闲冗浑无用，留得童乌尚到今。  

艾性夫　宣和御笔二扇面  
纨扇轻盈宝月轮，莺花点染玉园春。  
凭谁为障西风起，万里黄尘竟污人。  

艾性夫　宣和御笔二扇面  
黄芦白雁小汀洲，奎藻香罗一片秋。  
胜似纥干山下雀，冻飞不去使人愁。  

艾性夫　玄都韩植兰楚香  
玄都旧日神仙宅，种桃羞杀刘宾客。  
只今仙子韩家湘，不遣牡丹开顷刻。  
春风九畹花绕屋，冶紫妖红失颜色。  
盲风怪雨三千年，湘水芳魂招不得。  
翩然散入碧虚寒，乾坤万里离骚国。  

艾性夫　雪尽  
雪尽孤峰瘦，家仇老梦寒。  
春鞭双影动，岁节五更残。  
努力三餐饭，滋身九转丹。  
时危从道丧，不敢弃儒冠。  

艾性夫　雪销  
红日行天熨绛绡，一番阳长便阴消。  
青山又现本来面，瘦竹方伸久折腰。  
枯沼暗通泉细细，晴檐忽听雨萧萧。  
独怜点入吟翁鬓，费尽东风不肯销。  

艾性夫　雪吟效禁体并去一切熟事  
群仙碎翦明河水，须臾变换人间世。  
重阴漠漠不分天，万里茫茫更无地。  
回飞慢舞忽交急，清壑汙渠受平施。  
虚光眩转混昼夜，终日纵横绝声气。  
埋深矮屋火无功，卷入空檐风挟势。  
无同那得羽相似，怪见惟惊犬群吠。  
调和稚子割蜜脾，涩缩山翁鸣屐齿。  
秃苍捕雀花两眼，戏客捏狮红十指。  
径须醉赏腊前三，纷纷尽是明年米。  

艾性夫　丫头岩诗载墙壁间无虑数十百首形容盖有尽之者矣辄复寄兴以俟采诗  
色盛人自怜，色衰人见弃。  
人心不可凭，女色焉足恃。  
未笄化为石，不愿从夫婿。  
厌华喜质如梁鸿，布衣操臼当相从。  
君不见汉家天子刘文叔，郭后容衰亦遭逐。  
何如山头化石不嫁老亦足。  

艾性夫　丫头岩诗载墙壁间无虑数十百首形容盖有尽之者矣辄复寄兴以俟采诗  
女色无丑妍，入宫皆见妒。  
蛾眉等刍蛹，嬉笑藏刀锯。  
未笄化为石，不愿长门去。  
国风直待歌螽斯，委身事主妾不辞。  
君不见赵王如意今日死，明日佳人亦投厕。  
何如山头化石千岁老无子。  

艾性夫　鸭责鹭  
物生天地间，谋食各从类。  
平畴我所家，方逐鱼虾细。  
尔鹭非吾徒，引颈乃旁睨。  
纤鳞动微影，忽已落长喙。  
洁白徒外观，贪墨实素志。  
徘徊饱未休，阴攫殊得计。  
我本能言者，责汝合思义。  
君不见左右望而罔市利，有私龙断人所弃。  

艾性夫　严氏古琴  
苍梧弓剑俱尘土，一片枯桐尚传古。  
有弦弹入碧虚寒，彩凤应来兽应舞。  
物真物赝不必论，立名幸有古意存。  
南风不作民正愠，我欲抱渠招帝魂。  

艾性夫　雁塔  
君不见春初淮白鱼，秋深黄雀儿。  
川潜山泊谁得知，灾身不幸甘且肥。  
官饕弗渠赦，竟作一网打。  
头颅千百奉苞苴，猩红熊白风斯下。  
吾生亦何好，独坐味颇厚。  
急符星火督虞人，覆巢空类无遗噍。  
宁逢江南射生手，莫遇雁门馋太守。  

艾性夫　燕去十年复来巢  
双燕窥帘认主人，十年不见忽过门。  
乌衣故国今何在，苍籾遗民老幸存。  
芹沼不香惊绿帽，草堂无语对黄昏。  
从今不必依王谢，只好寻常烟雨村。  

艾性夫　杨柳骚  
缕缕柔条不奈春，为谁憔悴把眉颦。  
年来江上多离别，不信垂杨管得人。  

艾性夫　医僧洪淡寮见示金刚经解集验方村寺清规皆自著也诗以归之  
不作人间肉食僧，霜髭茁茁骨稜稜。  
释经妙在一转语，疗病良於三折肱。  
处寺有规能缚律，即心是佛不传灯。  
胸中历历前朝事，说到西头气拂膺。  

艾性夫　移家寄诸丈  
十弓荒圃百弓山，缚草编茅屋两间。  
鸡瓮不知天广大，鹤巢已觉地宽閒。  
胜心扰扰双蜗角，畏路岩岩九虎关。  
退一步行差得计，野云深处即商颜。  

艾性夫　义马冢  
诉得冤伸意始休，敝帷埋骨几经秋。  
兽心犹办死报主，人面却甘生事仇。  
作传自应班豫让，论功何止及留侯。  
世间义字无人识，写在荒丘马冢头。  

艾性夫　意行  
意行行到野人家，门带清溪石径斜。  
落日轻烟山可画，短篱颓堑菊能花。  
归迟悮客频敲竹，坐久劳人再煮茶。  
那得宽閒无点事，日搔短发问桑麻。  

艾性夫　咏眠窝  
独榻孤扉木几双，小窝可受北风降。  
带霜枫叶寒供火，随月梅梢瘦入窗。  
梦熟不知衾似铁，睡醒何用酒盈缸。  
近山最有松声好，卧听空潮上浙江。  

艾性夫　用言客谈奉谢  
倦游太史牛马走，作赋先生亦乌有。  
杞国天摧只自惊，梁国瓠落知谁要。  
青津碧荻寒不枯，园丘紫柰天下无。  
嵩南少华梦可到，仙人鸿宝今无书。  
霜煎雪逼梅花少，不向春风怨枯槁。  
万古乾坤苍狗云，一天风雨黄鸡晓。  

艾性夫　用言客谈奉谢  
门外黄尘透日飞，山中白发得春迟。  
一身冠屦聊存古，半语诗书不入时。  
佳桥尽从中路变，苍松独到岁寒知。  
黑牛白犊今无验，空遣闲愁上两眉。  

艾性夫　游古汴赵氏溪园  
不起楼台作热官，小园回合抱溪湾。  
露漙花靥春红湿，烟护松髯晚翠寒。  
已向掌中旋宇宙，正须胸次着云山。  
可能再为苍生出，鹤怨猿啼搅夜阑。  

艾性夫　有感  
江汉亡维楫，山林困蒺藜。  
头颅春雪重，心绪晚云低。  
挂树蛇留蜕，逾坦虎印蹄。  
遥怜伯劳燕，辟地各东西。  

艾性夫　余干问舟  
乌桕林头月上弦，黄芦矶下水平天。  
十年客路多随雁，一树秋声总是蝉。  
江阔乱分渔火细，滩空长漱岸沙圆。  
丁宁说与梢人去，若过芝山且系船。  

艾性夫　渔家  
水浸秋空夜色晴，柳根三五钓船轻。  
不知长笛在何处，忽趁月明吹一声。  

艾性夫　与襢轴工郑老  
君不见世南人间行秘书，撑肠拄腹搜不枯。  
眼空千古不留物，更用芸香祛蠹鱼。  
又不见王家楼中五百车，锦奁玉轴签红牙。  
夜生光怪射东壁，神鬼错愕相惊嗟。  
无形之书不复见，有形之书今亦鲜。  
吴侬鞭马驰京尘，何曾著眼鸡林人。  
弓刀自带封侯相，黄金不博青藜杖。  
请翁少待三十年，怕有米家书画船。  

艾性夫　与林止庵叶半隐分赋郡中古迹得鲁公祠右军墨池  
遗像像犹能立懦夫，悬知生气摄萑苻。  
三郎阿堵知何用，只识营州阿荦奴。  
昏昏水气吐玄云，自是先生笔有神。  
不洗从来姿媚态，可怜北面卫夫人。  

艾性夫　与图书工罗翁  
木天荒寒风雨黑，夜气无人验东壁。  
天球大玉生土花，虞歌鲁颂谁能刻。  
翁持铁笔不得用，小试印材蒸栗色。  
我今白首正逃名，运与黄杨俱受厄。  
藏锋少竢时或至。精艺终为人爱惜。  
固不必附名党锢碑，亦不必寄姓麻姑石。  
江湖诗板待翁来，传与鸡林读书客。  

艾性夫　与雪舟杨子圆十五年不相闻一日辱和猥句更号皓隐因复奉寄  
羞把长裾事走趋，已将身世混樵渔。  
畏途咫尺如千里，老友多年欠一书。  
最喜山人题皓隐，莫教帝画到幽居。  
欲寻载雪舟边路，来为槃翁赋遂初。  

艾性夫　渊明采菊图  
餐英人去已千年，留与先生泛酒船。  
昔日避谗今避世，黄花独识两翁贤。  

艾性夫　渊明采菊图  
不缘斗米挂朝衣，自是知几勇赋归。  
莫把秋英等閒看，商山芝草首阳薇。  

艾性夫　元旦  
不管髼鬆雪满颠，笔床茶灶度年年。  
穷愁博得长清健，多折梅花供老天。  

艾性夫　月岩  
不容天上妖蟆食，却许山中狡兔眠。  
两日见岩成二绝，丫头不老月长圆。  

艾性夫　岳武穆葬西湖故宅为学宫  
老秦举□媚□金，枉死如公恨最深。  
地下红旗应北指，西湖埋骨不埋心。  

艾性夫　岳武穆葬西湖故宅为学宫  
故园今日馆英游，大耻俱忘总可羞。  
料得精魂长扼腕，无人讲学到春秋。  

艾性夫　杂兴五首  
玉兔不可羋，金乌不可笼。  
蜉蝣问鹤年，槿花笑松风。  
郿坞不救卓，铜山终饿通。  
玉儿误东昏，绿珠累石崇。  
谁信贪心苦，俄成旋踵空。  
既无九转丹，又非千岁翁。  
荣枯同一梦，蝼蚁大槐中。  

艾性夫　杂兴五首  
云路不可梯，天河不可航。  
人间心不足，意外事难量。  
瑶水宴周穆，月宫游明皇。  
干戈惊骏足，鼙鼓骇霓裳。  
岂不穷欢乐，那知成祸殃。  
神仙竟何益，抚卷空凄凉。  

艾性夫　杂兴五首  
蚕丝自缠缚，蛛网费经营。  
智巧同役役，得丧何不平。  
益人者损己，害物乃利生。  
一抱仰天愧，一甘就镬烹。  
祸淫与福善，此理未分明。  

艾性夫　杂兴五首  
蚁国槐为穴，蜂衙蜜作房。  
采花与旋磨，辛苦知尊王。  
胡为枭獍生，思食父母肠。  
彼微有尊卑，此大相灭亡。  
物情有不齐，使我心忧伤。  

艾性夫　杂兴五首  
孤凤不食粟，举世无琳琅。  
渴去饮湘水，饥来卧首阳。  
云天迟羽翼，岁晚饱风霜。  
栖栖岂不苦，羞与燕雀翔。  
安得九成乐，来仪薰风郎。  

艾性夫　杂言  
苍梧閟弓剑，阿阁无祥禽。  
鲁叟已长喟，矧敢求之今。  
区区莲勺人，伯气方浸淫。  
纪年侈嘉瑞，作物诚何心。  
隐显殆偶然，岂必闻韶音。  
黄河千丈浑，岁月亦已深。  
矫首不可俟，甪里芝山阴。  

艾性夫　杂言  
勋华不并世，揖逊无余传。  
缅彼巢与津，佳兵岂其天。  
履霜一何微，坤冰一何坚。  
谁谓知几人，尚俟观伊川。  
斧衮了不公，正闰杂纪年。  
岂拟王仲淹，而愧鲁仲连。  

艾性夫　杂言  
燕赵多佳人，珠华炫天街。  
郑鲁有游女，折杨弄青梅。  
春风趁姿媚，谐笑争徘徊。  
幽闺有仇丑，修洁不自媒。  
缝布以为裙，断荆以为钗。  
{角奢}沙事机杼，蓬沓蒙烟埃。  
谁将好德心，为尔停渐台。  

艾性夫　杂言  
枯桐斲山骨，弦以冰蚕丝。  
信指发孤调，悠然造希夷。  
扬以寄吾欢，抑以写吾悲。  
悲欢生我心，无庸他人知。  
我若有黄金，不铸钟子期。  
寄语伯牙翁，绝弦良可嗤。  

艾性夫　再答诸丈见和二首  
神龟为我作天山，合住清泉白石间。  
岁月短梭人易老，诗书高阁士方闲。  
秋鸿社燕炎凉势，沧海桑田梦觉关。  
近屋虬松三百尺，时时相对各苍颜。  

艾性夫　再答诸丈见和二首  
肯为刘安赋小山，几时鸡犬过云间。  
命穷无用三千字，蹄蹶难供十二闲。  
薄酒程头多隔县，故人踪迹半阳关。  
何当共嚼西岩雪，嗅取梅花一破颜。  

艾性夫　赠福希范游  
伽梨点破长萝绿，瓣香问信黄梅熟。  
筇云笠雪霜色寒，法宇归来诗满腹。  
春风破晓来打门，行矣庐山与天竺。  
天空云远意未尽，却上天台恣游目。  
吾闻天台石桥滑如竹，千僧万僧畏涉足。  
请师了此一大事，一洗世间凡眼肉。  
浮杯试罢海风高，归就梅花结吟屋。  

艾性夫　赠古崖复上人游  
高僧如云不受缚，乌藤五尺陪行脚。  
几年陈迹旋磨牛，一日横空出笼鹤。  
江山悠远天宇阔，眼力穷时吟吻渴。  
含新嚥秀入清脾，蔬笋敢污甘露钵。  

艾性夫　赠广信医博士陈云泉  
见说云泉深又深，定知巢入梅棠林。  
君医尚副穷时愿，吾道全孤壮岁心。  
药笼有方玄白发，苋肠无分服黄金。  
近来觅得安身法，诸老先生夜气箴。  

艾性夫　赠后山僧谦自牧游  
为僧不游醯瓮鸡，游不名山沮泽龟。  
见山无诗僧亦俗，诗不高古犹无诗。  
吾谦年少钟老气，发根甫断拨云去。  
归来笠雪两肩寒，已觉囊中有佳句。  
一枝瘦杖万里心，策策尚欲穷幽寻。  
湖光山绿上下竺，谷花溪月东西林。  
我亦爱山行不得，把酒高歌壮行色。  
为语春风九里松，题诗野客今头白。  

艾性夫　赠画鱼李生  
李生画鱼天下无，得心应手神为徒。  
虚堂素壁扫尘土，远趣一笔移江湖。  
青鱼洋洋翻荇带，鳜鱼猎猎穿蒲稗。  
醉来屡俗呼霜刀，为我樽前斫新鱠。  

艾性夫　赠邻僧游杭  
道潜五月过临平，师又挑云把瘦藤。  
饱听西湖莲叶雨，密传灵鹫雪峰灯。  
空城潮打三千丈，荒殿烟寒十二层。  
愁绝旧时行脚处，而今分付与闲僧。  

艾性夫　赠僧  
利门名路两何凭，百岁风前短焰灯。  
只恐为僧僧不了，为僧心了总输僧。  

艾性夫　赠绳伎  
绝艺当场万目倾，两竿朽索半空横。  
反提双女摩肩过，仰射孤鸿信脚行。  
胆似子龙身里满，体如飞燕掌中轻。  
弄潮已叹吴儿险，更有人从死处生。  

艾性夫　赠数学姜兄  
向来涂抹趁春妍，老去栖迟叹雪颠。  
一倍法灵君说数，三生缘定我随天。  
正须花外羁奔马，莫向桥南听杜鹃。  
见说侯封容易觅，紫茸靴裦锦鞍鞯。  

艾性夫　赠谈数陈改之  
投老江南黄叶村，菊花时节雨昏昏。  
矮窗孤梦正欹枕，拄杖一声谁打门。  
三字头衔康节数，一编心易华山孙。  
吾年渐似璜溪老，尚把灵光许独存。  

艾性夫　赠头陀僧  
自说年深别石桥，遍游灵迹熟南朝。  
已知世路皆虚幻，不觉空门是寂寥。  
沧海附船浮浪久，碧山寻塔上云遥。  
如今竹院藏衰老，一点寒灯弟子烧。  

艾性夫　赠新中郭四翁  
几人到得白头翁，生老疴沉是始终。  
濁秽腥羶除寿算，悭贪嫉妒转昏蒙。  
有憎有爱难超世，无慾无情定脱空。  
幸有天堂地狱路，圣凡迷悟总由公。  

艾性夫　赠族子治鬼疾  
瞠狞电目头蒙倛，两手握断青桃枝。  
丹符落火六丁走，白昼破柱神雷飞。  
何物尸虫作妖魅，敢上天庭聒天耳。  
坐俘心腹三彭仇，生馘膏肓双孺子。  
君不见大巫擒鬼先擒王，质躥猥琐不足当。  
请君为我祓不祥，疾驱威霆行鬼方，  
余力熙河鉯鬼章。  

艾性夫　张宛丘寄衣曲  
衷甲葱河不记春，何须更比小郎身。  
只消狭剪征衫去，塞雪边风最瘦人。  

艾性夫　张宛丘寄衣曲  
要识关雎乐不淫，勿疑汉上有题衿。  
思无邪是观诗法，一笑先生欠古心。  

艾性夫　昭君出塞图  
长门写遍泥金贴，春风暗老如花靥。  
臂纱尚护红守宫，妾命君恩尽如叶。  
一朝结束嫁荒陲，一马前导五马随。  
老奚并辔相笑语，双袖自抱琵琶啼。  
边风吹碎心如梦，云长只有孤鸿送。  
早知毡帐是羊车，却把黄金博青冢。  
向来玉锁摇铜环，咫尺不得窥天颜。  
只今堕在万里外，日光那到祁连山。  
女色自矜还自悮，画史欺君君莫怒。  
甘向匈奴作妇翁，而翁首祸羞千古。  

艾性夫　枕上  
画兰重补纸床屏，支石横眠道气清。  
杜宇不啼春一半，落花如梦雨三更。  
老心暗觅余年健，万感偏从静夜生。  
最忆宝莲山下月，照人扶醉听吹笙。  

艾性夫　正觉僧榻  
赞公分半榻，卧近竹西楼。  
四壁寒蛩夜，一山黄叶秋。  
梦随三鼓动，月尚半窗留。  
零乱芭蕉影，禅衣烂不收。  

艾性夫　中齿忽折  
老丑移形转可吁，凋零已到骨之余。  
似因漱石磨成磷，幸免投梭折得疏。  
根笋尚如儿龀短，医师欲实火田虚。  
喜无乾胏劳吾泀，含咀犹能味古书。  

艾性夫　种韭  
深培膏土玉钗长，细摆春风碧带香。  
莫笑庚郎滋味薄，只渠便是太官羊。  

艾性夫　重宿芳草渡  
曾卧江楼听雨声，萧疏又似送归程。  
正如老马倦行路，忽有鹁姑啼晚晴。  
绕屋种花春烂漫，隔窗无树月分明。  
苍头不管人眠熟，连报严城打五更。  

艾性夫　重赠星翁陈跛子  
拄拐蹒跚鬓雪明，向来小范亦分羹。  
十年不见疑先死，一旦相逢似再生。  
尽乱亦收诗卷上，长贫犹挟命书行。  
试言何物妖星照，是处青山白骨横。  
诸公赋东园兄铜雀砚甚夸余独不然然苏长公诗铭梅都官长句皆尔如谓举世争称邺瓦坚一枚不换百金颁不及鸳鸯飞乃有科斗情入用固为贵论古难与并之类是已敢并为之反骚。  
临洮健儿衷甲衣，曹家养儿乘祸机。  
匹夫妄作九锡梦，鬼蜮敢学神龙飞。  
负鼎而趍不遄死，筑台尚俗储歌舞。  
但知铜雀望西陵，不觉妖狐叫墟墓。  
分香卖履吁可怜，所志止在儿女前。  
竟令山阳奉稚子，出尔反尔宁无天。  
陈留作宾向司马，包羞更出山阳下。  
国亡台废天厌之，何事人犹拾残瓦。  
古来观物当观人，虞琴周鼎绝世珍。  
区区陶甓出汉贼，矧可使与斯文亲。  
歙溪龙尾夸子石，端州鸲眼真苍璧。  
好奇不惜买千金，首恶宁容汙寸墨。  
书生落笔驱风雷，要学鲁史诛奸回。  
诅君唾去勿复用，铜雀犹在吾当摧。  

艾性夫　竹杖  
一枝九节称身长，扶得衰翁气力强。  
色点湘妃红泪雨，骨凝王屋紫藤霜。  
结交最与芒鞋密，寄友应含荜拨香。  
独有探梅时节苦，相随江路雪茫茫。  

艾性夫　追和晦庵先生十梅韵  
贞姿抱冰雪，粲粲楚江滨。  
照水淡寒影，寄人生远春。  

艾性夫　追和晦庵先生十梅韵  
微吟水部诗，欲续广平赋。  
须是铁心人，方识花妙处。  

艾性夫　追和晦庵先生十梅韵  
一阳未嘘枯，霜木醉梦里。  
照眼忽横枝，令我折屐喜。  

艾性夫　追和晦庵先生十梅韵  
穷阴泎冰壑，霜月耿夜残。  
中有罗浮仙，洒洒风骨寒。  

艾性夫　追和晦庵先生十梅韵  
苍凉遯荒野，交与桃李绝。  
远聘不肯来，为君三磬折。  

艾性夫　追和晦庵先生十梅韵  
苍根封古苔，空腹餐冻雪。  
老意暗生香，丁宁勿轻折。  

艾性夫　追和晦庵先生十梅韵  
天风开瘴烟，独立山椒雪。  
神人藐姑射，相对成二绝。  

艾性夫　追和晦庵先生十梅韵  
好花不必大，骨瘦花自小。  
一点春有余，万古香不了。  

艾性夫　追和晦庵先生十梅韵  
萧萧三五花，影落寒溪浅。  
佳处不在多，诗兴孤山远。  

艾性夫　追和晦庵先生十梅韵  
东风卷晴雪，山意颇空寂。  
扫花归作饭，豫当调鼎实。  

安鏖　举富铺  
漠漠烟横草树青，依稀风景似兰亭。  
小桥疏竹人沽酒，曲径落花僧掩扃。  

安丙　送陈伯宏归天台  
平生江湖兴，欲住元无由。  
一朝忽复来，飘然泛扁舟。  
相将东南去，子独从之游。  
倾盖荷相与，瑆斝频劝酬。  
危坐每长叹，经营出奇谋。  
浩然天地间，愤气冲斗牛。  
追陪文字饱，酣歌大开喉。  
与君结深交，交朋情欲周。  
会合元有时，妄意追陶刘。  
每恨不久住，共此敝马裘。  
西风彫梧桐，忽忽春复秋。  
嗟余客中都，中夜怀百忧。  
区区为贫仕，坐此徒穷愁。  
我恨各南北，公乃遂所求。  
天台亘雁荡，今为故乡游。  
忽焉又分襟，凉风已飕飕。  
可怜烟水阔，坐见群山幽。  
音书有可寄，还解顾我不。  

安丙　游石门  
凌晨走马过花后，先玩玉盆次石门。  
细想张良烧断处，岩间伫立欲销魂。  

安昌期　题清远峡和光洞  
蕙帐将辞去，猨猱不忍啼。  
琴书自为乐，朋友孰相攜。  
丹灶非无药，青云别有梯。  
峡山余暂隐，人莫拟夷齐。  

安德裕　送僧归天甯万年禅院  
迹自青门远，田衣贲在躬。  
旧房千峤外，归棹五湖东。  
地力薻畦沃，年支芋盎充。  
从支乃荣道，一与祖心同。  

安分庵主　偈二首  
几年个事挂胸怀，问尽诸方眼不开。  
肝胆此时俱裂破，一声江上侍郎来。  

安分庵主　偈二首  
十五日已前，天上有星皆拱北。  
十五日已后，人间无水不朝东。  
已前已后总拈却，到处乡谈各不同。  

安鸿渐　题杨凝式书  
端州石砚宣城管，王屋松烟紫兔毫。  
更得孤卿老书札，人间无此五般高。  

安麐　暖翠  
暖翠浮岚万壑春，桃花流水碧泇泇。  
同亭祠下生青草，天柱峰头空白云。  
雨后石林群鹭宿，月中山树两猿分。  
几时结屋清溪上，鹤氅筇枝学隐君。  

安麐　三姑石  
雾鬓烟鬟彷佛梳，老翁指点说三姑。  
娉婷不嫁非无意，谁是人间大丈夫。  

安如山　曹将军  
将军精悍姿，齿齿碎铁石。  
在昔童稚中，但闻饱经术。  
纵横骋柔翰，丹雘间金碧。  
有司塞明诏，敝邑屈词伯。  
芹香春水生，冠玉侍重席。  
脱略章句陋，搜抉穷理窟。  
未及文化成，其如王土窄。  
丈夫报主原，岂必蒙清秩。  
苍然请去位，满面秋栗烈。  
纠合熊虎群，旌旆扬广陌。  
正当摩厉閒，一鼓拔勍敌，  
屯兵沔水源，千里斧截截。  
浩荡排烟昮，西极安屼嵲。  
奈何国无人，腐儒秉旄钺。  
赏予入私门，金汤授盗贼。  
公时奋臂争，反遭献玉刖。  
三军视马首，痛哭下天壁。  
功成坐龃龉，愤怒须插戟。  
中宵拔剑起，肃肃整劲翮。  
吐气风云生，搴旗陷坚列。  
贯穿死生地，蹀血天地黑。  
势虽众寡悬，形未雌雄决。  
路穷断首尾，众尽乃手格。  
岂知龙虎逝，黯淡山川色。  
百万尚震惊，呜呼死诸葛。  
长城但自坏，千里痛稠结。  
肉食无远谋，野史有直笔。  
酒酣歌节士，皛皛霜日白。  

安如山　下瞿塘  
去去如奔马，来来无尽船。  
人心似江水，日夜向吴天。  

安稹　飞来山  
升山游罢到贤沙，松桧阴中一境赊。  
自愧簪缨趋仕路，翻怜泉石属僧家。  
寻穷越国真仙迹，见尽闽封好物华。  
幸接凭熊拥千骑，红旌归去照残霞。  

敖迈　临溪楼  
花溪老子昔喜花，红云紫霞香满家。  
竹溪逸士昔爱竹，翠霭苍烟阴绕屋。  
羌兹伟人临溪楼，唐相之裔来溪头。  
奄有花竹著楼所，日与溪山作宾主。  
手抉银汉地上流，仰送飞鸿俯盟鸥。  
沧浪濯缨尘化雪，清泉烹茶团碎月。  
曾似元龙意气豪，湖海偃卧百尺高。  
又似仲宣销忧赋，客居江左非吾土。  
不如祝翁画栏前，梯身此楼近青天。  
湔心此溪赴沧海，楼名溪声可千载。  

敖陶孙　谤议  
四方集谤议，著面矢如雨。  
前身雷将军。柴产吾甚武。  
却还观我生，与世实锄鋙。  
西通襧衡邻，东接嵇康堵。  
以兹料身后，藐未得死所。  
一州纳一嘲，一邑献一侮。  
并浙十五州，我作大谤府。  
馀外九州者，设伏特未举。  
徐思浮言端，中实无所主。  
怪雪群犬吠，眩日百鸟语。  
何由泽其喙，环海变春醑。  
坐使声名高，一日跨尧禹。  

敖陶孙　北窗雅言寄朱仁叔  
风日暖，天大裘。  
蝇飞打窗油，北窗坟策高於丘。  
我欲发视劳牵抽，把酒起望天门陬。  
斜鸿书破半张纸，枯荷纲空散铅水。  
机中挑出锦文诗，泪满鸳鸯半身紫。  
新愁波不穷，后愁更随风。  
美人如娇春，何物可御冬。  
古人已恨愁不足，却遣今人送愁续。  
轻将玉斧赠吴刚，漏得寒光照孤宿。  
素女为天拣退丝，伶伦猛截孤生枝。  
沙虫含冤射千载，谁劝黄竹栽瑶池。  
歌夜长，歌夜短，淮南桂枝香满满。  
为君持酒寿金人，少待露盘辞玉碗。  

敖陶孙　毕叔兹可扫园赏牡丹  
衣冠塞繁都，茂苑非夙昔，  
双铺府行渠，文简相公宅。  
是家固多贤，满箧载春秋。  
中有九亩园，颇复修风流。  
新亭著高稳，佳木行清幽。  
客来必置醴，井蛙挟其辀。  
张灯看洛花，意作长门愁。  
小却得一欣，冻壁缠蛟虬。  
先朝补天手，翰墨皆其游。  
再拜阅帝书，局促虞褚欧。  
平生帝好奇，两武布九州。  
恍然驾阆风，坐我曲池头。  
竹间是茶烟，松风助飕飕。  
梅食亦登盘，按行感良俦。  
枥马喧午枕，土毛撷晨羞。  
似闻屋东偏，万指食锄耰。  
行当卖书籍，买邻吒羊求。  
与公行灌园，第一营瓜畴。  

敖陶孙　别袁席之二首  
漏尽有行客，袁侯挽不来。  
掉头缁尘中，胡为此徘徊。  
何处非诗具，螺江如泼醅。  
公子亦岂痴，索笑西湖梅。  
平生诗书腹，不计簿领材。  
噫呜梁父吟，慷慨新丰杯。  
梦作方士凫，唤杖听风雷。  
何知江东路，瘦马冲尘埃。  
君名在吏部，作君始此回。  
兽弱而弩强，蹙缩生自猜。  
自猜固如此，一语须君裁。  
王事有靡监，柴车谁当推。  
行矣勿告劳，试身文书堆。  

敖陶孙　别袁席之二首  
昨送郑广文，持毡就客坐。  
今辞习主簿，相与枕书卧。  
名字擅一世，此法当寒饿。  
舑庵书满屋，十夏作僧过。  
就使君交我，指目等奇赀。  
百年寸箠折，万事一甑破。  
独念君行路，历历眼中堕。  
入衢酒无声，道信山辞涴。  
每忆上程时，店火明个个。  
征人语暝霭，嘶马带枯莝。  
是间万金药，贵子身剂和，  
馀酒端不恶，为米知何奈。  
手板付丞相，此语尚须佐。  

敖陶孙　病中用杜工部江村韵  
早岁纵横论九流，中年往往爱清幽。  
细观梦境皆争鹿，静遣机心欲狎鸥。  
池上贪间临晋帖，灯前抱病看吴钩。  
山林钟鼎从天赋，言志俱惭点与求。  

敖陶孙　长歌行  
徐州文壤基崇坛。老蔡径尺刳心肝。  
铜槃照夜血光碧，上有惨澹双镆干。  
请君载书许君死，彻器未竟盟已寒。  
了知今人不如古，古人亦有难知处。  
张生刎颈殓陈馀。郦儿给印屠诸吕。  
劝君结交勿结心，报君多是逡巡人。  
救饥重脱嗾獒厄，出淖曾叨食妈恩。  
轻言诧心腹，心腹为祸媒。  
畏途搀空薄侧掌，要离孤冢空崔嵬。  
我愿中堂置瓮常盛酒，后列丝竹前宾友。  
细腰灯前拓秋窗，有来白事酹其口。  
交亦不必结，名亦不必闻。  
燕南氍毹藉地醉，千载一笑平原君。  

敖陶孙　冲虚观  
青筇相伴到仙坛，身寄虚无缥缈间。  
景物迥殊人世界，烟霞深锁道家山。  
纷纷尽向红尘老，寂寂谁知白日间。  
遣履山中棋一局，几人於此未应还。  

敖陶孙　酬答李学长  
夫子焉不学，高朕罗三贤。  
横前一片石，教外皆别传。  
三虎谁最怒，未觉相后先。  
渠伊囊中方，贵在后者鞭。  
我家一佛堂，盎背知庙堧。  
忆昨祠上丁，蕡烛初欲然。  
诸生气清明，人如出雩泉。  
洗爵俯象鼻，掩豆高豚肩。  
朱弦张文王，繁声斥师延。  
此时识方屦，綦满青苔钱。  
李公独凤仪，众中得何坚。  
惜无补天手，转之上细毡。  
朝来食盘中，穉蕨初数拳。  
苍苍本难测，何由赜真筌。  
自我得此士，可以一当千。  
如闻缝掖姿，欲重世所捐。  
舂容吐握诗，法用春秋全。  
酬赠无玉案，三复缁衣篇。  

敖陶孙　次潮阳宁公诗韵三首  
天外谁飘桂子风，老夫鼻观已先通。  
直须斩断年时话，匹似西来叹不逢。  

敖陶孙　次潮阳宁公诗韵三首  
十方无壁惯曾游，一片孤云任去留。  
莫话潮阳旧公案，天台行色满檐头。  

敖陶孙　次潮阳宁公诗韵三首  
竹枝拗折殊多事，参取茶瓯未到前。  
为报天台痴五百，撞斋逻粥莫争先。  

敖陶孙　次韩耕道赠别韵  
一昨羊城别五仟，驾言韶石叩钧天。  
偏师政拟劘诗壘，汪濑那知滞酒船。  
但使击书勤雁足，敢思腾上辣鸢肩。  
区区一取韩康笑，卖药逃名却自然。  

敖陶孙　次韵陈景斋纠掾题品山斋数石之作  
吾山何足夸，君语烦专送。  
姿为丘壑媚，意重璯琳贡。  
芥胸划玲珑，眯眼豁尘瞀。  
白云足怡悦，明月得簸弄。  
居然卫霍近，顿压邹鲁共。  
故人真阳守，遗补舑庵空。  
数株立拿螭，一笑慰歌凤。  
缅思昔牛李，竞势急韟鞚。  
能令山崒硉，所欠腹空洞。  
那知负之走，更使农者众。  
谁言山上山，竟作梦中梦。  
老衰本无欲，标榜聊取衷。  
独怜伏虎雄，必得钨羽中。  
荆室虽敬完，汉仪亦多偬。  
君能载酒来，我愿共饭瓮。  

敖陶孙　次韵冯孔武雪中简闻人簿乞炭  
君不见朱门煌煌多近臣，豹胎煮蘼蜡为薪。  
庭中盛设泼寒戏，炙手欲近还嗔人。  
谁知曝背茆檐下，欲献要是山林真。  
儿童抑搔皮肉软，日轮过中方欠伸。  
悬鹑结驷两相笑，百年俱成一窖尘。  
先生自是冷官样，要看入火红麒麟。  
撚须自作咏雪唏，秘思蚤与相如亲。  
蒲团拥裘结倍坐，别有絺綌君南邻。  
愿回六龙照后土，施与万国无边春。  
屑琼镂玉入肺腑，拍手一笑未吾贫。  

敖陶孙　次韵盖晞之见忆  
舑翁方解夏，盖令正防秋。  
净社吾追远，侯封子择留。  
硬黄随意草，大白几时浮。  
莫话河南北，伤心感沛州。  

敖陶孙　次韵盖宰  
大化我虫臂，常时炙牛心。  
居然身桔槔，老圃愁汉阴。  
简书帝畏人，吏事颇见侵。  
千里得蛮语，十生生越吟。  
宁为尽一稽，何者可枉寻。  
盖公学齐鲁，颇似东海任。  
双骭留石涔，兴堞方盘针。  
稍传闭关术，抑按娱五禽。  
朼来道院中，狼山即知音。  
披衣起视夜，欲借北斗斟。  
寤言种术孤，渠肯挟策钦。  
琅然庭柯句，欲和南风琴。  
勾牵老维摩，善哉去来今。  
飞潜不同穴，著鞭英隽林。  

敖陶孙　次韵翁伯绍教授  
南窗解衣学画史，梦绕西湖貌西子。  
了无一语对青山，侧釐隃糜相与间。  
平明视镜稀可数，生爱诗名压千古。  
春风虽我不作难，壶浆瘦驴行出租。  
政思坐上觅佳客，广文先生秀眉宇。  
船头把诗报忙事，欲些黄陈作黄土。  
摩挲老眼说旧观，张衣大冠逢建武。  
二公派当百似续，行舒缀远如观舞。  
百年许长作灰冷。手披口吟心独苦。  
许君一死力负荷，麾斥众楚昌齐语。  
典衣沽酒人敢易，鼠壤犹堪窖馀窭。  
长生木瓢要赏真，元刘放浪犹诗人。  
眼前生后姑置论，红紫事休天地贫。  

敖陶孙　次韵乡文叔章访别  
力田望逢年，倚市胜刺绣。  
十年丘里语，失火要自救。  
君行半天下，何处得耆旧。  
诸坐老庞说，龙风相赴凑。  
全家隐鹿门，遗安不求富。  
常时拜休下，大钟尽徐扣。  
男儿惟一身，用在百岁后。  
譬营屋子室，宗庙先库厩。  
不闻买山隐，而有居巷陋。  
君看钟鼎家，粱肉或墨瘦。  
宁为卖文活，一经老学究。  
出身即九折，时命乃大缪。  
向来尸里革，口语困逗留。  
居然齿编贝，月粟供赁僦。  
何知山涧底，鹿逐对饭糗。  
文章忌随人，谨勿夸客右。  
书林无浅植，笔耒有深耨。  
纷纷青紫楦，后进渠领袖。  
结交两任昿，设客一阴就。  
卑官惭处赠，俚语致公寿。  

敖陶孙　次韵谢李秘校  
大雅熄自郐，续弦久无人。  
中间翰墨场，名字俱已堙。  
江山亦何助，东海真扬尘。  
我笑李夫子，瓶无半合阵。  
人书两俱亡，何用语带真。  
作诗来起予，欲卜二仲邻。  
依然送目鸿，衮衮天机新。  
莫欺鬓眉苍，持护应有神。  
狗须侯舞阳，羝角相平津。  
皇天信平分，万物各得春。  
但愿阅世心，孤特凛箭筠。  
日者鹤飞书，江汉起隐沦。  
三物论乡国，六艺程成均。  
秋风入帝闲，错落骓駓驎。  
君曾读诏否，却枕方欠伸。  
勿惊作诗面，酒缬吹微鳞。  
唾手洗衰陋，一返姚姒纯。  
稽古不无力，政复昌其身。  
它时玉堂梦，与问三生因。  
盟我良不难，欲吒孙子亲。  
势君以黄耳，附书莫辞频。  
再拜赋断间，水石俱磷磷。  

敖陶孙　次韵张长公宠赐初度致祷之语  
何人著书补获麟，竹汗未乾头已星。  
天上风流张公子，散发沧浪歌独醒。  
威名偏满淮草木，肯借妙语春冥灵。  
舑翁之腹无三壬，平生贮书才一丁。  
泥涂断道学龟曳，云天泼眼惭鸾停。  
亦知封侯下曹掾，宁与阿堵高宁馨。  
梦从诸儿坐家塾，十年灯火寒青荧。  
分无黄色明天庭，独倚一片藏无形。  
虞翻骨相当自程，曲江风度乃不名。  

敖陶孙　次韵张宰牡丹  
羯鼓勿罢弄，吾琴无成亏。  
潘桃既无赖，陶柳自不持。  
造物有炉锤。揽之杜拾遗。  
卷帘出倾城，一笑不用帷。  
轮心巧当面，珍重来如期。  
人为曲江秀，花自潜溪移。  
美人欲晞红，镜中靦东施。  
如闻姚魏风，红紫合折枝。  
常恐砑光帽，半倒金屈卮。  
作诗苦留春，出吻竟不奇。  
但当阒幽间。属赋歌载驰。  
殷勤禅灵锦，丈尺馀丘迟。  
公杯当再行，雉边多小儿。  

敖陶孙　次醉中歌  
犊车油壁尘纷纷，恨君不识如花人。  
金鞭争道谁家郎，出门三日香入休。  
春风酒面吹微鳞，主人拔钗留上宾。  
洞房烛花尽意明，为君拂弦驻欢情。  
阵鸿尘涩声难安，城乌夜啼诉春寒。  
吴歲未终安日上，璇题藻井知无恙。  
请君衔杯莫问天，茂陵刘郎初学仟。  
人生百岁俱可怜，愿君流叹及盛年。  
世间万事不如酒，九环宝带时人有。  
感君一曲宽百忧，当时见人面色羞。  
君不见墙东儒生食井李，一生饮牛廉让水。  

敖陶孙　大风怀林柏农  
江湖易高风，六月寒{疒辛}{疒辛}。  
中宵会急雨，凉意到衾枕。  
颠披蒲苇乱，抑压乌鸢噤。  
禾头欲生耳，树背各流渖。  
不谓晡来霞，横拖半天锦。  
初疑鸦翻晴，旋觉虹投饮。  
晦明信难料，阳霁吾谁谂。  
所思隔江水，笔力望徐沈。  
十年一葛衣，肘见尚整衽。  
想当风雨夕，忧国愿岁稔。  
凄凉新丰邸，避湿几违寝。  
何由语连休，共破秋气凛。  

敖陶孙　代刘漕使寿相君  
神仙窟宅会四明，气候中和开二月。  
是间表表韦平家，奎阁明良拱天阙。  
前周后鲁岌相望，孕昂降嵩天所设。  
大慈平等现官身，思日赞襄尽臣节。  
平生履猯真益下，馀刃砾牛何虑缺。  
道逢不平忽伟事，坐觉日月妖气豁。  
未尝示袒勃安刘，亦复和羹商得说。  
由来转物得三昧，政尔成风聊一吷。  
涵濡少海益重润，运动紫枢高柄揭。  
迩来边琐向平宁，西土民艰随珍灭。  
撞搪噭呼间未免，雨地尺天吾忍免。  
公身固已佩安危，公寿应当等溟渤。  
花明柳暗沙堤外，著眼昌昌见春物。  
想当凤沼引夔龙，内药宫壶俨成列。  
天皇酌醴赐加劳，词人第颂歌明哲。  
会令宇宙还帖泰，要与鸿濛论融结。  
此时桃李竞新枝，草木恩光相焕发。  
小儒囿身坱坙内，独驾封轺来百粤。  
惟当岁献南山诗，长与天朝夸突兀。  

敖陶孙　代人寿度支郎中李嘉言  
李下老人龙作俦，谈经阅世无春秋。  
一朝函谷占紫气，万里西极行青牛。  
青莲居士亦其裔，太白沦精来渴帝。  
江东狂客漏神机，一号谪仙人得制。  
天人惊世时一班，文采风流有远孙。  
百篇斗酒真细事，郡有德政朝功言。  
晋陵坐啸列城祖，一札细书风九土。  
为郎不用汉山钱，度支事繁通会府。  
向来供亿宽艰虞，祗今笏画通材须。  
裕农足国端有道，判花视草皆夷途。  
金鱼玉带公所有，太夫人高松柏寿。  
彩衣板与堪作图，趂屭阆州陈母后。  
人间盛事省见稀，王母一笑攘桃儿。  
花明柳暗白日静，莺穿燕颺青春迟。  
请君酌此西湖水，万岁千秋佐天子。  
清明寒食数日间，谨勿抛掷为佳耳。  

敖陶孙　代送别赵使君  
白衫紫领休沾襟，听我一曲截镫吟。  
使君五马新鉴蹄，大江横前气髒髒。  
问知淮民何所恋，年来家有生氂犬。  
同州杂鞭且未下，山阴大钱聊可选。  
门阑书生守遗经。二年作吏劳丁宁。  
即日遂良须尽白，平生阮籍眼偏青。  
君行奏书踏龙尾，好为人间种桃李。  
鱼竿冷宦不足言，有一负公如此水。  

敖陶孙　捣衣吟  
北邻捣衣声，明当葭管动。  
随宜过街巷，一岁三日用。  
请君歇砧杵，指直霜气重。  
君不见南邻已试明年灯，应制春衫泥小凤。  

敖陶孙　悼赵忠定  
左手旋乾右转坤，群公相扇动流言。  
狼胡无地归姬旦，鱼腹终天痛屈原。  
一死固知公所欠，孤忠赖有史长存。  
九原若遇韩忠献，休说渠家末代孙。  

敖陶孙　灯前曲  
琉璃灯暖烧春红，水日帘垂望欲空。  
美人缥缈隔花雾，春心咫尺无由通。  
宝钗沽酒市楼中，当筵一曲悲丝桐。  
少年游荡足行乐，江南日日长春风。  

敖陶孙　灯下叹  
老马知涂益可羞，寒灯冷砚照穷愁。  
著书不望从儿读，归舍何当与妇谋。  
赤脚踏鲲真浪计，短衣射虎恐长休。  
何人得似襄阳守，乞我苕湖十顷秋。  

敖陶孙　登苏台用袁宪韵赠两赵干  
胜赏多从暇日违，眼中朋友欲星稀。  
退休不复思三顾，能赋犹堪广七依。  
游鹿台前空逝水，棲乌曲时只斜晖。  
书生怀古真痴绝，看尽闲云入栋飞。  

敖陶孙　短歌赠临安友人  
素丝冲尘化为墨，老人双鬓无由黑。  
俗见翻手候炎凉，惟有君心比霜雪。  
破窗草亢风雨寒，梦游帝乡虎当关。  
枯鱼对酒泪溅俎，雄剑夜吼铜花乾。  
二十辞家颜色故，春心不语弦解语。  
借君古镜施铅华，含羞独立罗房雨。  
青天中开多不平，少年裘马如流星。  
千金无处买侠骨，坐念岁月空峥嵘。  

敖陶孙　放船  
柳边放船试南风，扬溪荷花能艳红。  
一川云锦步不尽，我舟正在繁香中。  
午天无云青脉脉，枕舷哀歌醉脱帻。  
更将绿叶穿碧筒，欲臣屈卮奴太白。  
风前一笑玉尘横，蜻蜓侧翅潜鱼惊。  
骑马遗人多内热，此叹勿语长安城。  
须臾客醉船亦醉，信流一抹西村外。  
翁媪负墙樵牧奔，拾薪供茶初不记。  
还家鼻息撼四邻，阆风接梦疑非真。  
清游何时记三人，舑庵与弟拙乡陈。  

敖陶孙　奉寄旌德尉刘申之  
诸刘兄弟贤，一一无可选。  
竹林锐头郎，风味吾小阮。  
平生天机深，善闭得内楗。  
迩来卿何曹，不辨折腰本。  
稍传诗语东，朝日照兰畹。  
伊余战纷华，心旆凡几偃。  
划逢君家语，隽永初一脔。  
识遗饱新得，友胜悟夙捐。  
缅怀歌商凋，萧瑟松磵远。  
阴阴芜菁花，碧蝶相与晚。  
是中着高士，物意自偃蹇。  
向来白衣宰，云壑论补衮。  
优游济艰难，如以禹代鲧。  
刘郎秀眉宇，秋隼立高巘。  
端能谢师匠，万卷自鉯垦。  
时须阅世谛，一及城门键。  
功名头上簪，日月风中幰。  
何时会吴下，春动长洲苑。  

敖陶孙　改周晋仙赠丁相士之什  
张颠许我以神仙，薛颠谓予可英杰，  
丁生谓二俱无成，世间那得此奇崛。  
麒麟阁上森貂蝉，龙虎鼎内飞大丹。  
腰钱跨鹤谁不愿，只有圯下先吾鞭。  
何如吴松江上住，门横钓车屋农具。  
卧看苍虬扰白云，正午堂堂拔江去。  

敖陶孙　皋亭山  
樵路萦连入翠微，清泉白石可忘机。  
云中犬吠刘安过，树杪春深望帝归。  
白鹤肯留华表语，苍官合受锦衣围。  
珠襦玉柙今何许，一笑人间万事非。  

敖陶孙　高邮因师薄萄芦雁秋瓜三种  
汉家干马知多少，晚得蒲萄绕院栽。  
何物支郎能伎俩，龙须马乳应时来。  

敖陶孙　高邮因师薄萄芦雁秋瓜三种  
莫话凄凉塞北秋，衔芦避弋使人愁。  
与君细展江南画，水宿沙眠得自由。  

敖陶孙　高邮因师薄萄芦雁秋瓜三种  
子母鉤牵晓露溥，行人暍暑慰艰难。  
青门程色今馀个，莫作黄台秋尽看。  

敖陶孙　龚立道家藏虢月石屏  
桑田鉴一夺，周官寒如灰。  
赐珏先沦奔，乃自垂棘胎。  
劫火到咸阳，六国无珍材。  
空馀虢山在，蚌水相萦回。  
古潭月荒凉，孤光翳复开。  
六丁所邀留，珪魄幻紫瑰。  
必藏三千年，掘狱无张雷。  
君先世闽南，家枕凤哹堆。  
夜光有感触，渠伊人剸裁。  
向来匪石心，不转误国魁，  
皦发照万世，是君以闻来。  
远孙极风流，乞语谫馀哀。  
摩挲紫云姿，百感集我怀。  
石汝亦不遇，无两欧苏梅。  

敖陶孙　古兴  
我有古时镜，云炼三精魄。  
双龙护其纽，玄雾纷四塞。  
持照盘古帝，面目湛可识。  
包藏久不事，天地稍苍黑。  
昨中试拂拭，依旧存八极。  
惟有世人心，寸膜不可得。  

敖陶孙　古兴  
昔我走东海，遥望殊庭曲。  
独木盘九龙，欲以铁纲漉。  
纷纷下百怪，牙甲争踏蹴。  
珊瑚泣沈沈，怅望不昔录。  
终然出用大，坐阅年代速。  
寄谢寥阳天，龙宫书未读。  

敖陶孙　贯酒  
酒泉我南邻，唤客青旗翻。  
渴心若绊马，未骋意已奔。  
平生无长物，取具一瓦盆。  
万事漫不理，得酒双眉轩。  
相传新丰坊，北奏司命门。  
衣冠敬再拜，一病烦公痊。  
富贵不敢愿，施我腰脾温。  
今晨客舟出，落日鸣蝉繁。  
属车得鸱夷，秉羽可解暄。  
却爱毕吏部，神全不惊魂。  
渠能给万瓮，甘老愚公村。  

敖陶孙　广行路难  
有声且勿吞，有泪且勿倾。  
声吞断人肠，泪倾草不生。  
万事有反覆，天地终无情。  
斩方以为轮，平地生九折。  
锻剑使绕指，青萍化为血。  
筋骸束未贯，光景电露灭。  
我俗竟此曲，此曲能颓山。  
奉君一卮酒，已矣当何言。  

敖陶孙　广行路难  
有歌且勿发，有舞且勿盘。  
歌发愁云阴，舞盘仲岁年。  
古来妾事主，百悲偿一叹。  
劝君莫渡河，河伯欲取妇。  
采桑急蚕饥，送死藁磚手。  
世故常多门，反覆无不有。  
我欲竟此曲，此曲能推城。  
奉君一卮酒，假日聊偷生。  

敖陶孙　和姜尧章桂花裙字韵  
红紫有偏尚，桂花总宜人。  
蜡雪明孤斟，绛雪娇小颦。  
可怜爱花人。两屐穿秋云。  
怀人小山作，寄愁中书君。  
向来鹫岭时，政坐书檄嗔。  
月中落桂子，习气知几尘。  
潘郎桃李姿，颇亦尊所闻。  
提携风露前，缕衣深绀裙。  

敖陶孙　和开元寺省公韵  
振锡浮杯定偶然，茧窠谁见老蚕眠。  
祗知大胆嘲无本，渠识前身是普贤。  
师欲赢粮趋建德，我惭观画访开先。  
莫将幻境夸阳焰，吐尽多生渴死涎。  

敖陶孙　和留题寓舍  
无可奈何生午凉，暮年王粲更情伤。  
一川水净鸥能白，九月秋归蝶自黄。  
洛下篇章还独咏，辽东城郭正想忘。  
纷纷后土涂泥甚，小试庄周曳尾方。  

敖陶孙　贺郡守得江阴  
检点诗篇方细读，忽传新渥照澄江。  
荣公铜虎非渠事，旧忆河豚是此邦。  
萧散盖公宜置舍，风流谢守想临窗。  
他时我得扁舟去，直过凝香索酒缸。  

敖陶孙　后感兴二首  
皇天分四时，气节几错遌。  
俗儿一惊呼，认者泪横落。  
悠悠羲皇前，日月何磊荦。  
不世更凌历，地上光景薄。  
十年看花草，皴面少膏沃。  
看看六鳌背，坐爱白日曝。  
何当寥阳天，朗咏无生乐。  

敖陶孙　后感兴二首  
朝为感兴吟，暮作感兴吟。  
何者最可怜，泪尽枯人心。  
身后多所化，所遇或浅深。  
奈何姝姝人，色里矜冠襟。  
野芳必在撷，浊酒必在斟。  
死题善人表，生托君子林。  
置之物复言，愁阴复愁阴。  

敖陶孙　寄德久舍人时将过吴门  
昏花乱眼叹吾衰，宝带忘腰羡子宜。  
碓下谁明能行者，瓮中聊觅永禅师。  
醉乡欲结无为社，劫火难烧见在诗。  
忽忆扁舟洞庭路，霜螯斫雪点橙丝。  

敖陶孙　寄福清翅山舅陈梦寔  
路岐引人不作长，野梅官柳野风光。  
看山看水入诗眼，岁月不觉须眉苍。  
请从丈人开肺肠，身非石人忘故乡。  
五年江湖枕书睡，梦随南云落翁堂。  
亦知行坐歌白头，池南隐几浴凫双。  
鳏孤肯复有羁旅，石塘破寺魂悲凉。  
行锥不补万事裂，存者积压天一方。  
善和里第知几易，辽东城郭空相望。  
平生何用酷似舅，政似嫫母颦施嫱。  
儿时拊头祝文章，祗今未入崔蔡行。  
三年一书愿见贳，骨肉满县愁难当。  
屋头荼醾定过墙，满窗日色文书香。  
眼前欠甥颇念否，我亦口挂蠔山旁。  
烦将归意作泉下，小待锦衣漫俗妆。  

敖陶孙　寄题龚立道农隐堂  
往闻大龚公，鱼艾照灵寿。  
当时从肩舆，门生儿子后。  
诗书开似续，文采补耆旧。  
数椽上茅茨，基结称广陋。  
壁间落宝唾，半是经济手。  
坐令农隐堂，趂屭黄姑薮。  
我来虽未识，名下已奔凑。  
功名何足云，短锸支宇宙。  
所忧饭吾牛，刍恶毛角瘦。  
木奴擅中州，竹君食千亩。  
连车载长腰，横纲遮巨口。  
人生亦何须，不若巴清妇。  
时来食方丈，时去鲑三九。  
唱恐少微芒，深夜切奎斗。  
起家公不难，周汉须佐佑。  
人生请治田，种秫多酿酒。  
岁晚沧洲期，许结羊仲友。  

敖陶孙　佳人俩佩明月赠俞德章  
佳人佩明月，笑语含春姿。  
手握幽兰丛，照影沮汉湄。  
少年治游子，行乐方及时。  
折苕戏相赠，玉色顉自持。  
归来种白璧，日沤文锦丝。  
加幣俗聘君，常恐岁月迟。  
终然不可谐，翕歨听所之。  
愿言遗芗泽，远慰千里思。  

敖陶孙　借山谷后山诗编於刘宜之司户因书所见呈宜之兄弟  
拾遗诗视孔子道，豫章配孟颜后山。  
自馀众作等别派，彪虥貍豹虎一斑。  
我修直笔公万世，议论不到甘謿讪。  
中间杜老饶寒饿，阵也绝荤典尚可。  
天公雠施略相当，一字而贫更怜我。  
去年舑庵太荒凉，斧中得鱼雷隐休。  
了知诗崇力排摈，谁言锢疾蟠膏肓。  
刘郎食饱嗜昌歜，又一过目思手揽。  
编诗更著顾痴笔，字字可丹藏石{石感}。  
知君疗病我益病。心手相忘还展咏。  
百年长病可得辞，两翁落唾皆可敬。  
忽云身后无知音，此诗百变无邪心。  
候虫时乌足感耳，我思正在南风琴。  
谁能首涂追四始，以经夹毂骚驾轨。  
意所不快鞭曹刘，此时拍汝一寸棰。  
长安市上逢联璧，人持一箭与我直。  
请君了却三万轴，再见坐多休下客。  

敖陶孙　句  
当年灵寿杖，止合扶孔光。  

敖陶孙　倦夜  
河津传五漏，雾雨入千家。  
白日鸣饥鼠，深更歇怒蛙。  
境空悉稍进，诗短意能加。  
客路多风雨，兴忧斗柄斜。  

敖陶孙　绝句  
霜风欺断柳，星月爱平芜。  
船暖知村近，钟寒想寺孤。  

敖陶孙　六月内喜雨诗  
炎天亦靳雨，特地费雷将。  
隐隐来何久，飞飞势稍颺。  
初从沾块润，忽作建瓴忙。  
穉子抛书出，舑禅解缚狂。  
苗滋应秀颖，风过忽温凉。  
蛛纲掀三面，虫书漫数行。  
衾箱开岁事，恩泽到诗章。  
怨暑移今昨，烦痾觉在亡。  
青莲开绀宇，白苎舞雕墙。  
只影还晡暮，惊心重渺茫。  
思惟大火聚，回向六时香。  
脱略时流辈，周旋古佛场。  
身才丈六足，舌乃大千长。  
此理凭谁诘，何方便举扬。  
鼠愁灯崛峷，鸦睨铁琅珰。  
生理何聊赖，斯文重激昂。  
盛时追少壮，故步失寻常。  
政尔蓬心萲，依然贝叶光。  

敖陶孙　旅舍七首  
学道欠定力，一寒便生嗔。  
古为雪埋腰，定知英雄人。  
去为百钱游，得酒不濡唇。  
惨澹行歌归，仰面东南云。  
纷纷过车马，寂若有不闻。  
退坐茆檐底，徒有豪气存。  

敖陶孙　旅舍七首  
雪后天正碧，须臾白龙鳞。  
暮寒急归乌，新月生微颦。  
帝居时节正，物肃天地仁。  
黄旗在何方，指画分星辰。  
拊拦发浩叹，肝胆空轮囷。  
儿女顾我笑，微霜湿衣巾。  

敖陶孙　旅舍七首  
今晨日色佳，岁暄就前檐。  
晴鸢盘空阔，始觉天宇严。  
怡然一欠伸，双峦引遐瞻。  
亭亭倒枯荷，似是浮图尖。  
出家本不难，贝叶明牙签。  
但恐远公社，无酒与陶潜。  

敖陶孙　旅舍七首  
啮雪苏州年，嘿数天再闰，  
当时贾长头，霜桐送孤韵。  
今年贫更恶，交友云散尽。  
收自缃楮林，博阅先后进。  
纵横略千家，诣处合一印。  
文章何当工，一死差可忍。  

敖陶孙　旅舍七首  
人言我身长，尽度难为裁。  
居然一瓠壶，略可当酒杯。  
只交市井谈，面涴俗子埃。  
谓予倘不化，未觉逆旅猜。  
但恐醉语误，积毁能焚骸。  
殷勤王先生，脱袜何贤哉。  

敖陶孙　旅舍七首  
少时重意气，裹剑师白猨。  
神伤化碧血，泪尽如生元。  
晚修漆园方，孔跖付一尊。  
小山受岁晚，片云时归屯。  
客来两团蒲，坐看茶烟翻。  
渊明真可人，觞至辄忘言。  

敖陶孙　旅舍七首  
我家碧鹳弟，尽用当搪殳。  
摧颜伴第翁，意欲化白凫。  
娟娟熨帛手，见之感无襦。  
坐念粟布谣，於乎予何诛。  
取求不汝瑕，霸心生断祛。  
请观泽中雁，一一稻粱图。  

敖陶孙　飘风荆溪  
船头月浑云不度，转眼光阴遽如许。  
江湖无地寄风威，短蓑遗作胡旋舞。  
还将老病入孤舟，碧波为人生白头。  
阑中五更鹅鸭乱，老鱼画肚起长算。  

敖陶孙　仆以绍熙壬子中夏二十有五日始跻篁讨龙井遂至广福谒三贤像阅旧碑  
奇石斓横道，兹山信多姿。  
江湖酾两股，一泓乃孤危。  
相传龙所家，或恐神护持。  
腥风转湛对，阴岩立淋漓。  
惜无纬萧勇，探此抱宝痴。  
山僧作屋意，惨澹生幽思。  
胡为金缪影，颠倒眩俗儿。  
坐来百念失，苍官导前驰。  
招提果深登，屐痕恍前期。  
咄哉少肉山，著此高颧师。  
端能致遨头，绝唱相娱嬉。  
过溪亦何事，相送了不疑。  
渠能缚禅律，因来数须眉。  
我爱秦郎记，字压头陀碑。  
月林只夜夜，人物自一时。  
贤愚尽蚁封，来者吾得知。  

敖陶孙　凄其岁晚不胜乡国坟墓之情再得四篇赠宗之毋以示他人也  
邻曲竟还往，岁除当餽分。  
作我淡生活，小龙破密云。  
天机亦良勤，错综合瘁芬。  
松柏青始独，苕华黄已芸。  

敖陶孙　凄其岁晚不胜乡国坟墓之情再得四篇赠宗之毋以示他人也  
重趼踏九州，一源贯九流。  
岁晚天报子，兹楼敛其秋。  
正西苍龙尾，下掉白鹭洲。  
旁人为我叹，污渎横吞舟。  

敖陶孙　凄其岁晚不胜乡国坟墓之情再得四篇赠宗之毋以示他人也  
红尘暗九衢，生白有我室。  
山平拄笏颐，月满横琴膝。  
三年蛮府掾，不愧纸尾笔。  
梦从南海君，供我波罗蜜。  

敖陶孙　凄其岁晚不胜乡国坟墓之情再得四篇赠宗之毋以示他人也  
昔我宦南海，宾友日击鲜。  
今来重市归，掌肉分乌鸢。  
旅食何足校，苦望双旌烟。  
愿为墓户家，毋为地行仟。  

敖陶孙　乞炭於冯孔武再用前韵  
君不见元光河决愁从臣，天子有诏皆负薪。  
当时实炭知畿畚，下与鱼鳖争生人。  
孰知木黔善制水，火出木尽全其真。  
一朝入火纵粉骨，曲身得暖龙蛇伸。  
成亏等作万世计，肯与胡僧推劫尘。  
我欲诙谐与作传，上继毛颖追获麟。  
日烧昆仑十挺指，惜哉黔也非吾亲。  
穷朝破灶郁烟烬，青唇墨腕羞比邻。  
谁能与致送暖势。坐使有脚歌阳春。  
将军羔酒空作梦，十年未有今年贫。  

敖陶孙　前感兴一首  
乌几学痴坐，吾炊何以晨。  
了知诗自好，不兴甑相闻。  
苍苍本空空，呜呼谁使然。  
瓯窭知满篝，稍喜斗斛仁。  
而我亦齐民，不贪后世贤。  
腹无一雨温，百忧镇烧煎。  
岿然一破灶，寒虫欲无年。  
更欲辨名字，蟋蟀螽斯间。  
书生谨守书，放步防疾颠。  
虾蟆缘青冥，孤光恣吞吐。  
於菟无角翼，为天守门户。  
持此感物化，尧舜万万古。  
冰蚕不知寒，蓼虫不知苦。  
未知了身口，甘暖复几许。  
高高化入台，下视多劫灰。  
我欲轰雷车，老天怒不开。  
死语无出路，六经圣所裁。  
惟应蒯缑剑，日夕同归来。  

敖陶孙　清明日湖上晚步  
一百五日苦多雨，二十四花能几风。  
壮心欲与儿女竞，春事翻成寇盗空。  
公私蛙合笙歌里，客主山张图画中。  
作意后游仍独醉，西湖莫忘还来翁。  

敖陶孙　秋日杂兴  
凉颸动空谷，振我庭树枝。  
鲜劳忽颦蹙，颜色惨不怡。  
节序一如此，明当戒裘衣。  
寒虫劝机杼，敦迫不贷时。  
汝意固可尚，我机坐无丝。  

敖陶孙　秋日杂兴  
书气差小祥，夜气益以清。  
林端动华彩，初月当我楹。  
涧光若翻鹤，草露如栖萤。  
揽衣一徙倚，肝鬲涵空明。  
一室噤众籁，寂寥无人声。  
落地忽堕瓦，忧心还独惊。  

敖陶孙　秋日杂兴  
客从湘中来，问我手中松。  
当时一雨根，翥霄作鸾龙。  
子可爇我鼎，肪可泽我容。  
松今已如此，而况种树翁。  
寄声十八丈，法当理归筇。  

敖陶孙　秋日杂兴  
阵云起西北，中原暗黄尘。  
岂无匡时算，无路不得陈。  
书生亦过计，夜夜占天文。  
匣剑似识时，中宵哑然鸣。  
我亦发悲歌，沾衣涕从横。  

敖陶孙　秋日杂兴  
昨日尚絺綌，今日便衾帟。  
在公不关白，故故出不测。  
乡来三丈热，变灭在倏忽。  
蓬根爽然醒，凉意满巾帻。  
团扇岂辨此，羞涩谢陋质。  
不必待秋来，理宜长弃掷。  

敖陶孙　上丁郎中  
君家去天才三百，君身去天无尽五。  
忽民泥功栈外山，尽是杜老思君路。  
而今西了媚回塘，坐令猛士纡柔肠。  
可能直下窥秦陇，翻作吴儿时世妆。  

敖陶孙　上丁郎中  
仲章薛公十一鹤，季章李白诗百篇。  
自我过都得地老，颇觉闽蜀堪同川，  
今来划逢丁将军，秀杰万里来嶓岷。  
箧中当自有行记，幸借天壁开嶙峋。  

敖陶孙　上闽帅范石湖五首  
人物于今正眇然，欲从江表访先贤。  
迩来耆旧无新语，谁使文章漫两川。  
利器蚤能夸颖脱，偏师聊复制中权。  
骚人有几登青竹，耐可同时欠执鞭。  

敖陶孙　上闽帅范石湖五首  
今代论文更是非，赏音谁复得牙夔。  
直从长庆成编日，便到先生晚岁时。  
万马萧萧闲律令，孤峰隐隐出旌旗。  
了知长短三千首，收拾馀师即我师。  

敖陶孙　上闽帅范石湖五首  
丁年口伐真奇事，一代诗鸣不救贫。  
大手欲推浯水颂，群酋曾折石湖巾。  
乃今谢传还初志，其奈王阳是故人。  
独有吾闽欠公句，诏书果起钓磻滨。  

敖陶孙　上闽帅范石湖五首  
此行闽峤吾能数，行尽天南未了青。  
莫倚看山韬墨本，要须入界挟图经。  
西湖杨柳云生镜，东阜离支锦作屏。  
欲吒翁冰乌石篆，请公作屋与新铭。  

敖陶孙　上闽帅范石湖五首  
蚤知吴下多奇士，身许先生嫡子行。  
他日略容追李杜，斯文何敢望班扬。  
向来流水孤三奏，此去飞霞乞一翔。  
牛铎调宫吾岂敢，嘘濡万一借声光。  

敖陶孙　上郑参政四十韵  
吾闽天下选，人杰圣时蕃。  
佐戴高前谍，承家裕后昆。  
海六当剑立，洋屿焱鹏骞。  
气色来回互，耆明有讨论。  
蟠胸三万卷，落笔五千言。  
地芥垂头拾，天瓢信手翻。  
馀阴润桑梓，賸馥到兰荪。  
白日骐驎坂，青春桃李园。  
扬鬵方泽国，插羽已天阍。  
伊昔昌能谏，于今弘独尊。  
夙惊山有虎，已验鹿随幡。  
带草书签丽，金华讲舌温。  
履声仍独上，驿置愈争奔。  
有客迷途甚，劳公倒屣烦。  
请先陈失马，次第说投猿。  
漳水头堪白，融峰泪几吞，  
嵌崎辞故里，觚角见修门。  
到递吴蚕宿，留交楚雁番。  
忽通狂客刺，俄返独缧魂。  
望禄蒲生节，随人柳折圈。  
天高难发口，天高难发口，  
地缩会移跟，一昨哄堂暇，  
深知纳牖恩。印刓聊小靳，  
縜束更能存。日者叨堂贴，  
时哉会气元。敢言矜騕褭，  
复自妒婵媛。末学应须授，  
群经剩欲繙。恐因鱣发发，  
复作兔爰爰。光范宽无燔。  
天步曾留踨，皇心重改幡。  
房奁非久秘，药笼会深掀。  
豆栈能忘秣，樗材傥入抡。  
略容偷廪稍，重议洗乾坤。  
举邑多狺犬，深心寓祝貁。  
老身难矍铄，疾眼久眵昏。  
合浦珠无胫，丰城剑有痕。  
事多惭蹇叔，议敢及臧孙。  
馀日知安在，南村定北村。  

敖陶孙　寿通守赵寺丞  
忠简公骑箕尾星，千古万古明天庭。  
在天高庙足欢喜，敕使孙枝扶炳灵。  
辍身仙班寄闲逸，阊阖正绕烟花出。  
朝元冠剑妥未动，一笑明朝作人日。  
汉家最重水衡丞，廪饩钱多上所能。  
掌藏颁用渠式法，置之忽分淮股肱。  
春风作意回焦土，黄池崎险尔如许。  
区区鼠辈何足砾，此心本应僧伽祖。  
甘泉酒作真珠红，和气已堕胡休中。  
奋髯抵掌直细事，参佐同此祥冲融。  
大江洸洸去无极，江南老人候舟色。  
诸公归补父兄处，二十五城那得直。  
海门短簿初来时，青衫恰辍惟烟姿。  
兴来得句自推激，为公压倒崧高诗。  

敖陶孙　思古人  
思古人，思古人，  
古人皦皦若日月。我欲剖棺斩出古人心，  
惟见苍苔漫白风。请陈古人心，  
君勿骇客言。古人惟一真，  
可使风俗皆还淳。杀鸡不及林宗，  
炊黍不候庞公。雪中安道兴适尽，  
坐上公荣樽已空。呼酒径劝君，  
欲眠即遗客。嵇康巨源不为绝，  
戴崇彭宣本相得。徐庶失老母，  
密如玄德不能夺之臣。严陵薄宦情，  
狎如文叔不能止客。包胥伍员不失其为友，  
羊祜陆抗不害其为敌。我有蒸壶，  
安事隐语。我但食韭，  
安用多种。割肉元知方逆真，  
拿金岂即刘叉勇。古人心事有如此，  
何至颜色相媚奉。道衰舛仁义，  
世乱生奸雄。君知臧否不挂口，  
正虑匕首搇其换。我生恐无用，  
我死知无闻。作书预与儿辈诀，  
葬时定觅要离坟。  

敖陶孙　四月二十三日始设酒禁试东坡羹一本港春味真觉麴蘖中殊无寸功也食  
今日忽感悟，闭门谢麴生。  
未危却二孺，不战仇三彭。  
掊击北海樽，哜量东坡羹。  
尚恨薄滋味，未能免亏成。  
我俗咽元和，默坐朝上京。  
坐等梨枣熟，小试升天行。  

敖陶孙　四月二十三日始设酒禁试东坡羹一本港春味真觉麴蘖中殊无寸功也食  
评诗要平淡，此语吾不然。  
大千自有舌，何用长短篇，  
谓是天送句，端正落我前。  
旋闻口吻鸣，颇益心肠煎。  
少陵耽句佳，欲以一死捐，  
是中有真意，靖节差独贤。  

敖陶孙　四月二十三日始设酒禁试东坡羹一本港春味真觉麴蘖中殊无寸功也食  
去夏苦多雨，势若无炎官，  
今晨迫重午，香黍仍胶槃。  
天机杳难测，人言亦多端。  
祗今原田上，立苗未妨寒。  
但愿含颖时，借日开迷漫。  
蟪蛄尔何知，煦煦啼夜阑。  

敖陶孙　送安丰尉丁梦符归霅川因简之晦兄弟时寓崇川报因寺  
世纷何豫人，直作走千里。  
寒压破虎鞯，霜风杀淮苇。  
能来得吾愿，连夜灯花喜。  
矫矫将军力，一日破万纸。  
填胸龙豹韬，政坐毛锥子。  
区区寄人幕，谁访习鉴齿。  
相见各挽须，士穷乃如此。  
吾谋适不用，步到狼山趾。  
荒村围海气，尖城如卧已。  
幸当小盘旋，长袖为君起。  
回首叫周郎，湟水面欲死。  
往者城南杜，钿车凑流水。  
胡然落此地，伴客歌快耳。  
吾徒离阔好，见即裂其眦。  
中年迫婚宦，官事漫不理。  
关心且诗酒，瓮面拨寒蚁。  
如闻董召南，犬鸡封石髓。  
感君好兄弟，行当访虚址。  
雍丘且忽念，将星落寒紫。  
送归无好语，凉月挂鲸尾。  
君行定过潘，茶鼎面曲几。  
因这启三请，问酒所以止。  

敖陶孙　送别史友六首  
中兴元老堂堂，诸孙玉质金相。  
对殖毋忘嘉树，爱思犹及甘棠。  

敖陶孙　送别史友六首  
诸君置膜外论，之子真个中人。  
冀北何限千驷，东市初逢一麟。  

敖陶孙　送别史友六首  
过淮读二山赋，举世识三槐家。  
熊鱼等所欲者，兕虎敢叹非耶。  

敖陶孙　送别史友六首  
烟霏巧湿行李，钟鼓初分去舟。  
中有锦衣尚褧，旁看泥轼垂油。  

敖陶孙　送别史友六首  
八堰三江良苦，十洲五峤能明。  
归路未夸海市，还家且餍南烹。  

敖陶孙　送别史友六首  
冶渚饯何颜德，虎溪送陶渊明。  
诸人卿自卿法，今日吾用吾情。  

敖陶孙　送别张长官东归  
劝君少留持一觞，三年一日才初长。  
春风愔愔著桃李，露雨沃沃开麻桑。  
道傍箫鼓莫凄咽，使君平生面如铁。  
裁量渠是台阁具，坐使霜蹄困羁绁。  
前生疮痏生潢池，手披腹摩随所医。  
州家徵财使家督，灌输辇送无愆期。  
诸郎自是丰年玉，谁能待荒学储谷。  
虚名作崇谨勿近，介者得嫌同者俗。  
舑庵先生室无邻，晚年得君情更亲。  
常时问政有宽猛，独觉处世无缁磷。  
何人幕府容疏懒，忆君高楼衣带缓。  
朼来问讯池上鱼，一笑相看喜无算。  
了知喜极还生愁，独自含情上小舟。  
府中参佐足追送，坐念长江天际流。  
还家且种监官枣，垂柳当门乐华皓。  
诏书定起尹翁涂，珍重身名莫草草。  

敖陶孙　送舅氏行  
迎面宾鸿去未多，揽祛官柳不胜拖。  
还家定笑扊扅曲，上水初听歡乃歌。  
浊酒过邻通问讯，青灯语夜惬平和。  
机云也有谋东日，可解沧浪理钓蓑。  

敖陶孙　送林伯农还鹿角山  
今我不乐游四方，夙昔已具浮海航。  
十年点化鸥心性，一生正坐虎文章。  
海山未必尽佳处，往与蜑子收渔粱。  
梦中了了说吴楚，山川如掌今羊肠。  
读书南邻索槟榔，原头污邪豚酒香。  
何时摄衣上公堂，蛤蜊含浆鱼尾黄，  
客从南来勤寄将。  

敖陶孙　送王楚材往湖州听读  
短羽真成入彀游，小儒踪迹欲谁求。  
非关古字诛扬子，自是诸生欠沈犹。  
百计千方元薄命，双溪二水各宜秋。  
此行试卜唐夫子，会向芹边问楚囚。  

敖陶孙　送王郎  
车何由由方，草色欲无路。  
晴川媚双燕，及此送将去。  
若人天机深，奇服雅自与。  
色漫无可锄，语妙时一吐。  
相逢大江上，为我浣尘土。  
后期岂前料，已作千岁语。  
告归何草草，双水深雾雨。  
稍闻父老旧，门户要渠补。  
祗愁模楷地，与世作夸诩。  
宁当去楼梯，闭置吾叔度。  
翼翼吴齐门，大江流日夜。  
别君虽咫尺，即是风牛马。  
君才何如我，我拙犹肯借。  
淮人买绣丝，布洲市如赭。  
张皇十日饮，著公乔松下。  
画工亦岂学，爱玩此粲者。  
人情勿苦拒，舆马幸整暇。  
向来三宿恋，取别万里驾。  
想当双玉瓶，酣歌泪盈把。  
缥缈鸿鹄去，吾甘老原野。  

敖陶孙　送行者妙淙往青龙谒陈七官人  
三生同听寺楼钟，紧峭芒鞋任所从。  
莫向华亭觅船子，赵州桥下有青龙。  

敖陶孙　送杨帅赴诏  
谓公目光谢牛背，分视赤子未脱绷。  
谓公足迹嗫龙尾，公守冻壁如痴蝇。  
看公进退无一可，公欲自判何方凭。  
迩来诏书下峻层，趣公入趁花底根。  
腰龟杖节亦已了，持橐上雍须公能。  
公言臣是江西狞，坐中十言九带枨。  
满朝贵人面雪色，可忍一一为臣頳。  
吉州城南水如渑，有蒌可丝鲂可罾。  
书生说食涎已满，寄谢龙阙双觚棱。  
祝融海王神最灵，胡能呵雾遮前程。  
堂堂大舸截江去，天吴击鼓冯夷迎。  
孰居其间为此争，东西欲夺公无情。  
众生焦灼大火聚，公但抱宝眠清冷。  

敖陶孙　送袁度这挈家之任  
神龙不池拘，威凤非笼驯。  
自我交袁君，愁见地上人。  
一官固儿嬉，君视真埃尘。  
去如下鞲鹰，来即释峤云。  
相从复几时，孰老西湖春。  
门前乌桕花，颇怪乌来频。  
问知八九雏，翅短青尚新。  
感君携孥行，道路嗟良勤。  
念子春秋学，当重博士茵，  
胡为簿馀干，折腰五斗陈。  
祭河先恶沲，小大则有伦。  
细意事失墨，风列实要津。  
赠言吾岂敢，辄献所食芹。  
惟时风雨交，举涂潦理轮。  
十年上饶路，梦中说悲辛。  
黄泥漫塘坡，鸣黾舞渊沦。  
赠子方竹筇，副以白伫巾。  
筇方哧鬼蜮，巾白来祗神。  
意气得人命，杯酒聊殷勤。  
上马莫回头，慎忽愁我贫。  
亦莫作怪事，祭灶通比邻。  

敖陶孙　送月上人住宝积寺  
天竺应须老辨才，罗浮那得染尘埃。  
试看出日朱明观，便是中天积翠台。  
起废合归良匠手，安禅好住白云堆。  
寄声旧日黄居士，九锁丹函请一开。  

敖陶孙　送霅川丁世卿宰舒之怀宁  
长安乱叶舞征衣，独把新诗送吏师。  
自古才名谙宦拙，迩来官事要儿痴。  

敖陶孙　送霅川丁世卿宰舒之怀宁  
八公草木迎人处，三老风沙上水时。  
直使边头行国宝，少年白面且经维。  

敖陶孙　题郁氏子床屏  
歌舞教成王谢宅，百年华屋几人居。  
岂无藤葛垂阴地，女转缫车儿读书。  

敖陶孙　体斋诗为梁溪冯季求作  
口复不自主，来吟体斋诗。  
三肃斋中人，问体安措辞。  
体卑语近拘，体高语近欺。  
耳目口鼻形，人各师其师。  
要之天地间，当以一理推。  
冯侯好史弟，一一清庙姿。  
是家好谈道，脱略志与皮。  
一堂春愔愔，诗礼相娱嬉。  
但愧远客尘，涴子连理枝。  
虽然参自诀，要知不磷缁。  
我车得国工，分路有险夷。  
君知鲁叟圣，妙在物不遗。  
当其作春秋，一字如权锤。  
越境惜赵盾，断谓此语非。  
俗儒无已心，望道如隔纰。  
闭门画圆方，用世多参差。  
千载堪一咍，汝足未及巇。  
冯郎顾我笑，坐久炉烟迟。  
黄花粲墙东，青山转墙西。  
吾言亦已费，须君浮一卮。  

敖陶孙　晚霁湖边独步  
短短桃身尽著花，微风细雨响芦芽。  
一晴眼底皆新的，蛱蝶成群聚浅沙。  

敖陶孙　为竹奴解嘲用山谷先生韵  
通身有眼更无肠，好上舑庵师子床。  
莫作绿衣颠倒想，班姬陈后两凄凉。  

敖陶孙　洗竹简诸公同赋  
舍东修竹密如栉，一日洗净清风来。  
脱巾解带坐寒碧，置觞露饮始此回。  
平林远霭开图画，西望群山如过马。  
诗翁意落帆影外，孤村结庐对潇洒。  
百年奇事笑谈成，向来无此苍龙声。  
闲身一笑直钱万，剜粉劖青留姓名。  

敖陶孙　小楼  
只有书楼日日登，栏干东角每深凭。  
一层已是悉无奈，想见仙人十二层。  

敖陶孙　小楼  
泥滥花淹燕不归，轻阴时猎酒家旗。  
无情最奈墙东格，正向愁时寂寂垂。  

敖陶孙　谢盖唏之饷笔用酬以古寿春石刻刚经  
诗人贵笔精，如射得矢同。  
有笔仍工书，如矢入毂中。  
先从鼠乞须，次论腰到蜂。  
平生竹林交，未数阮仲空。  
住逢蔡邕书，三日清我胸。  
还临晋贤帖，明眼搏赤熊。  
规摹到晚唐，战手惊扬风。  
兴来欲捉笔，趯若螽在蛩。  
梦想诸葛诚，腰钱走江东，  
霜气侵短褐，十日守兔踪。  
故人知我乡，孤峰秃玉融。  
遗到管城子，令补麟趾终。  
骄豪始入手，廪如探奸雄。  
窃拟专赏罚，爵之中书公。  
何以报嘉惠，古寿碑色空。  
字方兰亭逸，墨比头陀浓。  
君家阅古脚，今日聊会逢。  
更待黑蚍蜉，满纸昏花濛。  

敖陶孙　谢叶司理徐知县见贻之什  
书生自是鑽简蠹，净业还从竹背来。  
新诗细字行茂密，惊蛇起草盘蛟回。  
是身政欠虎头画，望山气如还枥马。  
悠然君子六千人，不受湘灵清泪洒。  
竹林定交业已成，北窗读书吾伊声。  
金鱼玉带不汝却，社中未厌山王名。  

敖陶孙　熊得自古英之近江舟子哗然此异徵也为之留皮皮与胆馀均所获以侈神  
来黝者谁，佥曰熊与。  
涉江乱流，实始逆予。  
天畀敢违，俯取以荐。  
维古英神。谓予汝眩。  
有男不梦，有妃莫当。  
居然两目，祝书若盲。  
甚者痔下，取怒河伯。  
医者色难，请谋诸药。  
熊兮主方，我有玄囊。  
清汝决眦，抜汝浊肠。  
有如不信，剖肝自明。  
宁我一死，以与众生。  
拜神之休，率曹披啖。  
尔爱其蹯，我爱其胆。  

敖陶孙　续薄薄酒  
薄薄酒，胜斋蔬，粗粗布，胜无襦。  
丑妻恶妾胜鳏孤。叱涂呵道驱高车，  
何如醉归连臂行相扶。巍冠束带商唐虞，  
何如北窗拥腹千爬梳。金樽瓦盆酒如一，  
食芹关可无雕胡。名尧字孔要号呼，  
百年蝼蚁同持墟。朝为卿相暮匹夫，  
青黄蚤失沟中枯。锥利未必贤椎愚，  
左圆右方徒区区。不如浊酒三杯对丑妇，  
荆钗布裙相媚妩。  

敖陶孙　雪中陈孔章招饮  
始秋我如京，褚中无所赍。  
萧条方逆旅，败履手自提。  
入门一曲几，尘暗乌皮低。  
平生实有恃，壮气千虹蝩。  
丈夫死则已，未互牛衣啼。  
以兹悟生理，得殿庶可齐。  
城中雪没靴，冻马不敢嘶。  
病夫亦怕出，登楼去其梯。  
故人知我贫，坐有一石韲。  
招要过庐下，春风破馀凄。  
老怀不胜酒，秩筵已如泥。  
感君一寒语，醉乡强攀跻。  
还归叱涂路，撑斤只杭梨。  
我策三十六，第一捐町畦。  
佩服今十年，墨化浙东西。  
惟有三宿恋，弱念牵方闺。  
常时过饭家，屋上瞻乌棲。  
勿轻一壶酒，踏冻谁为携。  
穷途见弟兄，感涕沾{角枼}觽。  
世情尚酬答，人事多乖睽。  
终焉愧闵嘿，夜卧三画脐。  
何时接绸缪，门徨炊家鸡。  
入舍更主客，愧无鹿门妻。  

敖陶孙　雪中对酒效昌黎体  
雪乃雨之死，雨乃雪之生。  
譬彼潮与水，同出而异情。  
洑流或乱潮，冻雨或间雪。  
达人於此时，着眼试分别，  
等是天一生，而有生杀存。  
所以古圣贤，谆谆畏乡原。  

敖陶孙　雁中箭词  
南来羁鸿北方客，背负严霜飞不得。  
日中命尽谢生手，一箭正中凌空翮。  
一鸿中机百鸿惊。点空细字纷斜横。  
力穷遭烹忍一死，可怜片影长孤征。  
古人毕弋岂无意，登俎亦可无肉味。  
至今暴殄及胎夭，杀气为妖满天地。  
物生何至相吞屠，苍天变化还须臾。  
坐殿忽作杜鹃去，行河岂意黄能趋。  
人虫得丧无了日，客行感此泪横臆。  
有弟落南今在亡，十年一字无消息。  
冥鸿一来听祝辞，世间踏地皆危机。  
菰蒲饱霜湖水满，见草为人汝当远。  

敖陶孙　夜坐  
来雁无消息，寒蝉久寂寥。  
鬓毛随日化，吾意得诗消。  
楼影三更淡，天星几放摇。  
眼中无长物，拄颊又明朝。  

敖陶孙　谒卫参政  
顷年投诗卫左史，今年谒诗卫相公。  
何方客子辟道路，诗卷长邀石浦风。  
先生官职泥土如，万事尽付阿堵中。  
天教权嬖表忠节，剑首一吷毫毛空。  
祗今事业已如许，愿闻当时北归语。  
面对手画真自知，十年绝口吾甚武。  
谢安风流过王导，芙蓉王公窃其表。  
从来雅志在东山，角巾不为筝歌老。  
古人进雨退一尺，江草江花足自适。  
功名时来不作难，雷动风行本无迹。  
百姓相惊当历耳，三江五湖作疮痏。  
百年天地变悠悠，长鑱老人泪如水。  
侧傍湖脚澱山蓝，出见轻鸥已不凡。  
颇闻琳琅塞门内，三笔六诗公所监。  
何能撰杖阅诸子，看化著帽淹几晷。  
朱衣目前空复愁，客有焦桐劳下指。  
去家初无可葺墙，独抱遗经天一方。  
石浦倘为苍生起，天衢日毂遥相望。  

敖陶孙　一日复一日  
一日复一日，来如赴海波。  
今晨我无粮，未卜晡夕过。  
辛苦幸一饱，知复有明何。  
平生实愚闇，虑浅忧则多。  
雀鼠偷太仓，田野蜚螟蛾。  
至尊尚旰食，边防望投戈。  
我欲沥血诉，官府多谴呵。  
进退羝触藩，屈郁鹏在罗。  
壮心一不遂，六龙奄蹉跎。  
所以忧世人，散发归岩阿。  
长生傥可学，吾其驻义娥。  

敖陶孙　以入定大士太乙真人像送莞晦叔  
真人与大士，兰菊而异芳。  
坐卧得定力，铜眼铁脊梁。  
是中有佳趣，山海个茫茫。  
或时现神妙，尘迹生怪光。  
云何得此本，有僧吴下狂。  
饮酒不计斗，褚无一丝藏。  
兴来高闭门，落笔如追亡。  
走送舑庵室，洗心一炉香。  
盘陀旃林阔，枕藉玉井凉。  
蒙头帔衲古，遮眼经论长。  
不知几陵谷，睡稳坐不僵。  
君家定吉梦，二士相迎将。  
辟除寒具油，静展垂中堂。  
会当同一龛，寒泉荐空觞。  
夜窗摇茶烟，驼褐依绳休。  
杨枝洒寥闃，蔾杖辉森芒。  
与君六根静，读书到虞唐。  

敖陶孙　永嘉魏秘校访仆萧寺且言出处甚详属与余同客昆山使人不能无怀魏支  
了侯一榻悬千古，贱子何能望入府。  
门前谁者高櫑具，甚口美髯方快睹。  
裙衣新失大雪寺，告诉天吴烦拆补。  
阴风立我铁户限，起到不供人笑侮。  
迩来稍挫牙角勇，一见何知肺肝吐。  
绘衣君欲试华虫，莺领吾方愧桑扈。  
新篇直欲命蚤仆，寸舌宁当下齐虏。  
已从雁荡歌贯休，更向乌江怜项羽。  
遥知笔下卷波澜，乞与胸中洗尘土。  
魏侯魏侯听我语，醉里江山迭兵主。  
吴歌一声落青蒲，遮莫催归啼杜宇。  
江南江北知何许，万水千山话僧庑。  
因君永嘉说谢客，南海维摩堪泪雨。  
榇前卜试鹹鹆舞，一共从渠较邹鲁。  

敖陶孙　用香字遗李恭叔  
我无令君三日香，瘦鹤为躯龟作肠。  
薄寒中人曳两縰，独吟猗那遗我将。  
意从两脚万里回，政坐群儿相谤伤。  
朼来一见老柱史，城郭落落岿灵光。  
安得与君寿六龙，探借千岁背斗浆。  
却乘斑虬访月窟，尽斫恶树无留藏。  
天风泠泠吹佩环，洞视碧落豁四旁。  
下方应奉正三入，闲置可怜青琐窗。  

敖陶孙　用韵谢竹主人陈元仰  
热中褦襶令我汗，日暮佳人期不来。  
陈郎揖人不下榻，青山白云唤得回。  
手开二亩萧朗画，个里何妨击吾马。  
食单得凉清可啜，毳褐分阴翠如洒。  
摇金戛玉真天成，梦捣风前茶臼声。  
一川窈窕荷万柄，野翁得此甘辞名。  

敖陶孙　有感一首  
典衣沽美酒，铸金买艳歌。  
青灯炯长夜，如此粲者何。  
平生有廉蔺，方驾欲更过。  
低颜儿女中，郁若鹰在罗。  
酣望八极表，老泪如悬河。  
诸儿颇嗤黠，见谓同一波。  
相如混涤器，谢鲲困掷梭。  
古来贤达人，细过非所科。  
窃愿天子圣，朝廷半丘轲。  
青春深农桑，东尽青齐阿。  
坐今倡楼女，季弃黛黑螺。  
下里羞阳春，中宫张云和。  
我为太平人，短褐生橐驼。  
醉魂招漫郎，或有石可磨。  

敖陶孙　与太常丞丁晦甫  
负昔尝为李公客，坐觉金气肃东南。  
鉤间棘句护帖妥，独立却视何巘巘。  
此公行世有步里，十不五试惊愚凡。  
尺书飞出岷峨西，每沐问讯相雕鑱。  
向来思贤实微尚，梦濯杜老百花潭。  
环英玉蕊媚初服，风日清美生妍酣。  
直言李公似杜公，前者何愧后何惭。  
今来划逢丁太常，目所未接心已甘。  
孤标出林唳霜鹘，健论转海驱风帆。  
张旜万里足骑壮，富公所说惟饥馋。  
国中何自得吾兀，尊足乃为公所贪。  
承郎曹司略清贵，龙鸾犠象劳所监。  
工歌韶頀未敢请，前有琴瑟纷相参。  
据梧枝策了自解，箭锋一语渠谁谙。  
世间声利大苇箔，置身各自萦蚕蚕。  
一闻解缚脱躯命，往往唶舌徒婀媕。  
千人万人声一概，请听野老真常谈。  
捐身大是守身橛，阅世当求出世衔。  
君今气色日日上，岁晚能同弥勒龛。  

敖陶孙　袁同史丈令赋所欲醉皓堂诗以为后日数椽张本四老有袁谓乃其远祖云  
黄云护灵芝，丈人非独醉。  
萧然四鹤发，海鸟眩觞味。  
古来闭关人，学道用其意。  
滈池未返璧，政欠颓然睡。  
仙苗足风露，中有熏心历。  
支颐得一笑，刘郎已为帝。  
乾坤重汤涤，奈何前星坠。  
昂藏君家老，招唤作许事。  
当筵就羽翼，颜色变韶穉。  
出山云怡怡，还山云洩洩。  
追思千载上，把酒足自慰。  
君堂定果耳，或者楼阁气。  
是间堪底用，万瓮盛醴齐。  
阿戎气如虎，神手了一世。  
政宜日无何，雪伫展鹄翅。  
高吟紫芝曲，四老恐歨至。  

敖陶孙　月华道中  
善财平明白下床，供君一钵曹溪香。  
山中老卢至无恙，为我一洗醒而狂。  
问君江行何所见，邂逅今朝识山面。  
群峰变自不相知。洼者欲逃危欲献。  
洼逃危献知奈何，小草还志元同科。  
时来随喜出云雨，不来抱蔼休岩阿。  
老人於山消底物，毕愿吒身仍吒骨。  
接颐孤撑看未已，万马崩腾过倏忽。  
贵人祗听宫门閕，何曾一叶吼冰滩。  
转头便下贞阳峡，岭猿举臂招入还。  
归来海上亦不恶，把酒持螯夸至乐。  
明朝远碧望林峦，依旧朱栏照城郭。  

敖陶孙　再次徐先辈二首  
浅闻惩阙漏，小学到凡将。  
始制初龙遁，流风渐乌颺。  
汔今缃帙富，益我手抄忙。  
半世真书癖，衰年忽酒狂。  
壮怀邀汗漫，奇服间庞凉。  
身许义黄上，名卑崔蔡行。  
知心屐几量，阙计木千章。  
湖海堪流滞，陈刘略丧亡。  
每思辞北阙，真欲老东墙。  
度岭官憔悴，藏山计杳茫。  
尚方何日舄，侍女几时香。  
敛板予行役，怀铅子举场。  
翅垂虽一眚，腹果自三长。  
孰使多为累，还成少不扬。  
忽惊投暗璧，曾是献明珰。  
阅世肱三折，论文首一昂。  
结欢惭季札，抗对敢元常。  
它日联诗社，前羞李杜光。  

敖陶孙　再次徐先辈二首  
身是韩康伯，名惭许子将。  
居然屯泽闭，何得巽风颺。  
忆昔求诗甚，端成刻烛忙。  
出喉真自苦，舞手或成狂。  
杨柳偏歌雨，蒲萄肯博凉。  
群儿哀齿旧，诸武让颜行。  
禹穴鱼对陈，天门虎豹章。  
阴符空独佩，秘论未应亡。  
是筑扬雄宅，谁窥扬雄宅，  
谁窥宋玉墙。乡英殊磊磊，  
俗物自茫茫。祓厉三精剑，  
宁神百蕴香。诺交那复社，  
取醉莫论场。高节看徐穉，  
妍词伏仲长。泥蟠虽汩汰，  
韝掣会飞扬。列屋多齐赵，  
华榱间璧珰。从渠夸富艳，  
试与校代昂。丘喙徒三尺，  
公才可百常。素交风雨尽，  
雪涕鲁灵光。  

敖陶孙　再赋薄薄酒  
薄薄酒，全吾天。丑丑妇，引吾年。  
败缯粗布形骸便。辛勤著书塞屋椽，  
何如郭外二顷桑麻田，折腰敛板高鸢肩，  
何如方床八尺供横眠。左为剑鋩右鼎耳，  
劝君却步行相先。斗量明珠埒编钱，  
郿坞未就脐已燃。十眉间坐争连蜎，  
绝缨灭烛薰腥膻。农家丑妇眉半栉，  
白头惟有夫婿怜。劝君酒薄君勿嗔，  
尚方赐尊能杀人。力微覆餸有明诫，  
食鲑三九元非贫。酒不薄，人自薄。  
妻不恶，人自恶。不如浊酒三杯呼丑妇，  
共作原头赛神舞。  

敖陶孙　再简林子夫  
糟丘酒无时，释黰云涛翻。  
前身阮步兵，搜句急追奔。  
诗清酒更冽，自扣玻璃盆。  
缅怀君家翁，满怀蟠虞轩。  
职当调九鼎，小却护北门。  
胸中补衮线，岂但民瘼痊。  
胡为坐海山，揖客通寒温。  
边庭失细大，益我愁思繁。  
今君富文采，色正语不喧。  
念我死尘壒，妙语为返魂。  
班班古罍洗，一笑三家村。  

敖陶孙　再用晨吐字寄潘德久  
舍人宾日姿，起居庭燎晨，  
岂惟瑞朝廷，荐绅目多闻。  
就如田甲謿，死灰果不然。  
那知硕果剥，中有一念仁。  
稽古得微酬，櫑具峨进贤。  
琴为悲风弹，茶必活水煎。  
平生转庵诗，小当寿千年。  
忽闻朔方骚，更欲腰黄间。  
向来扑朔豪，日者今华颠。  

敖陶孙　再用晨吐字寄潘德久  
下客时觇君，东茵阳醉吐。  
万事君不理，传声拒开户。  
虽然臭味合，更觉心貌古。  
书雠峄山枣，羹舋首阳苦。  
坐令府西门，平兴说二许。  
君当我兴台，银艾心已灰。  
尚有西山缘，共待石髓开。  
神仙觉易与，诗句端难裁。  
却后五百年，化鹤吾独来。  

敖陶孙　再用韵酬陈秘校来击楫清中原之志故中间多及之  
海中老蜃嘘楼阁，局促鶢鶋鲁东泊。  
忍能杯视九云梦，戢戢鱼头沸相灂。  
涛江亭东识君面，再见白也天鹏作。  
雄辞已褫壮士气，穷发天骄堪面缚。  
我家荆楚起孤剑，奋身多自青油幕。  
南迁闽峤已三世，土风正坐儒冠错。  
尚当拂磨十丈崖，刻颂欲将文字吒。  
今君精悍喜谈兵，指画鱼丽分鹳鹤。  
会当平敌走行在，金印皇皇看手攫。  
不应从我学诗句，格律牵缠纷纆索。  
世间冷暖逐处年，火井自温冰井涸。  
论诗说剑亦奇事，愧乏三杯浇索寞。  
誓将并敌起三关，不作群狐狂镇恶。  
齐纨理缟我山东，指日戎车会于泺。  

敖陶孙　赠玻璃僧慧观长老  
千年观一如，三日客同居。  
祗道清淮近，乌知浊世疏。  
地穷初限橘，水富巧藏鱼。  
排闼风烟入，观心视听虚。  
饭香鸦闯户，茶孰水鸣除。  
潮载支祁愤，天关禹贡书。  
磬材徵古在，石蕝表凶馀。  
董杏通邻堵，秦瓜过满车。  
游方孤雁去，问法翠屏舒。  
何日荆溪道，诛蓬对结庐。  

敖陶孙　赠得一禅师  
旧时典正父，今日一浮屠。  
四海谁知己，三更忽撚须。  
空山吼狮子，暗壁缚於菟。  
何日当吾眼，藜休淡尔舑。  

敖陶孙　赠龟山慧海长老  
向来缚虎正死急，今日看牛无可鞭。  
我提审定之两印，十年勘尽诸方禅。  
浙东西山好僧相，头目静如秋水莲。  
试令回眼参壁观，掣顿已作猕猴颠。  
平生棒喝不作用，何者可毒舑翁拳。  
龟山爬沙吸淮海，上有蜀客蹲共颠。  
石颅铁脊踞牙齿，老龟无力供回旋。  
自言小来会鬼窟，木客对诵明月篇。  
山中白石足朝饭，无语可对蹲鸱前。  
一行乃得命大谬，万事瓦裂今萧然。  
祗念竿木事游戏，铁胎五百成拘牵。  
至人无心变到我，顾念尘脚相摩湔。  
是身如云即虚幻，安要包里争鲜妍。  
尔来舑翁颇狡狯，随风转柂忘洄沿。  
都梁要药竟何有，杖头挑得枯藤仟。  
高堂暗坐触蝙蝠，放光时有阶头砖。  
了无一法可酬难，蒲团禅板久已捐。  
山空月明礱石员，百围老干行参天。  
何当断手释椎鉴，与师共泛荆溪船。  

敖陶孙　赠缙云陈志仲主簿楚语一篇  
若有人兮江之皋，搴珠树兮纫落毛。  
既轻举以无睐，众流磨磨兮汩独与吾相遭。  
余惧夫人之仙幻兮，指逵术以要之。  
忽改容而善步兮，纷还折之得宜。  
斥姬满这荒淫兮，服尧禹之所趋，  
载神鼎以自随兮，出夔魍以惊愚。  
予虑夫参重以贾踣兮，曰此耿耿之故也。  
闵一世之滔滔兮，谓彼不吾即而吾亦为此惧也。  
岁贸贸其婉晚兮，天浩浩其雨霜。  
反而顾余兮，被发内狂。  
前九疑之丧道兮，后渭漣之无梁。  
微夫子之亢衡兮，几人鬼这披攘。  
望兔迹之咫尺兮，仡驰鹜之坚强。  
车轧轧其相摩，肩促促其相望。  
欲抽惊讶而改错兮，虑夫子这我惩。  
忽风后其降予兮，天老字予以嘉名。  
独怦怦其不自得兮，泪流轼之纵横。  
幸哀其中道这离立兮，若示之以正通。  
纵世人这不吾与兮，吾将卒以自明。  

敖陶孙　赠墨工陈伯升  
古墨法变今百年，雪斋乃能幻神药。  
杜刈肤清卫玠神，眼明再见老陈作。  
墨如人意随短长，用这不尽渠解笑。  
须君笔端驭龙蛇，他日始信入木妙。  

敖陶孙　赠英德风和尚  
风师风狂无是处，文采成龙或成虎。  
向来打橛钉虚空，今日入山还削锯。  
晴窗洗出烟岩秋，休嗟李广不封侯。  
见说行年今在坎，老慵且作囚山囚。  

敖陶孙　张连鲁仲本蜀人从其先宦岭表仅五六十年矣为言广州城内有桧奇古甚  
毫州仙桧聃翁玩，西湖老桧陈朝馀。  
区区草木定何意，多生要傍斋房居。  
吾行东广足已劬，两年才到安期蒲。  
菩提叶老还书蠹，波罗子重空悬壶。  
地荒了不快人意，照耀南海何能无。  
迩来划见张公子，火云肉山炼心水。  
搜奇访古偶及这，破笑劳君相指似。  
门前罄折得堵宫，诸天龙神俱俨容。  
左呵右禁防所夺，上帝遗我驷玉龙。  
问从张公得明证，指画桧身分四印。  
嗟哉此老亦不逢，生世适当唐晚闰。  
天回地转逢今兹，霸战王争了不知。  
试看左纽足奇怪，虎胫骨贯龙鳞皮。  
霜枝雪干如相偶，老大商山馀四叟。  
年深几惯雷霆争，夜定一从牛兕走。  
道形天貌吾何心，晚岁聊依清磬音。  
忽然空中闻款綮，指李丈人勤远临。  
更传坡仙曾设供，甘露缀枝如泼汞。  
桃源事吒五柳翁，后世请将吾语用。  

敖陶孙　至日记见简辅汉卿二首  
满窗晴旭散轻埃，报答生成只酒杯。  
篇什正须今日用，岁时偏傍俗人来。  
轻舠上藕泥初拭，小巷争鱼臭不开。  
试作横竿权土炭，隐从夜半候阳回。  

敖陶孙　至日记见简辅汉卿二首  
枕上吟哦安意好，新诗自觉鬼神扶。  
遥传旧岁无多子，皆试新衣是早图。  
天下自须胡伯始，江东只在管夷吾。  
乡山此际当治麦，误矣为文傚两都。  

敖陶孙　中夜叹  
舑庵胸中空瀋落，正尔有愁无处著。  
比来有酒三扪膺，突兀又似堆衡霍。  
道边俗子略满眼，举扇障尘不容却。  
正如白日杀快雠，草草九衢面皆恶。  
不应叔末尽鬼魅，世道如此我何乐。  
獐头鼠目动侮人，貌敬逡巡背轻薄。  
其馀边幅辍周孔，汝身无苦何遭缚。  
中原干戈六十载，八陵玉座尘漠漠。  
假君无力堪汛扫，渠可忘忧置恢拓。  
屯田边壘差易事，三十馀年束高阁。  
呜呼吾君至仁厚，一言罢行水赴壑。  
雷塘勺陂可复请，专创一司足经略。  
牛犁居屋旋填补，虎士编氓间参错。  
聊城指日下鲁奇，祁连刻期开卫幕。  
行之十年倘未效，臣头请膏斩马锷。  
奈何诸人忍奈事，天保正用初无作。  
居然判道君北海，不复追随我西洛。  
墨池到了须榡鼻。茶瓯小缓支铛脚。  
儒生寂寞守太玄，共尽同归一丘壑。  

敖陶孙　竹间新辟一地可坐十客用前韵刻竹上  
竹君得姓起何代，渭川鼻祖兹云来。  
主人好事富千埒。日报平安知几回。  
平生好山仍好画，意匠经营学盘马。  
别裁斗地规摩围，自汲清池行播洒。  
一杯寿君三径成，请君静听风来声。  
醉眠煮得石根烂，以次平章身与名。  

敖陶孙　杼山阁诗  
摄身上诸峰，我无千手目。  
神交庶子泉，梦老王官谷。  
平生林壑趣，鱼鸟即往复。  
杼山落何许，面势工投伏。  
故人郊居赋，雌霓从众读。  
大声嗑黄华，令德猗绿竹。  
永言乘樏叟，会计踵纳麓。  
方尊读书倚，肯效舞经祝。  
幸当草木近，安事筵篿卜。  
颜公况华扁，江令有馀馥。  
骞掀鹏抟海，夭矫龙起际。  
於焉峙横阁，渠是伯夷筑。  
何年黄金弹，鸡狗随蹋踘。  
还持挥蝇扇，静对振鹭瀑。  
前山入手版，后水激帽屋。  
风声逐孙登，星采向荀叔。  
谁能治西曹，束带望赐沐。  
清客班杂坐，动处草皆蓼。  
乾坤磨旋蚁，身世蕉覆鹿。  
异时留岘首，羊公难讳独。  

敖陶孙　子客昆山得荐严荐严长老时道人散朗开远不交人事心甚敬之今来海上  
平生庾公尘，可涴通州泥。  
朼来海门上，日瘦气惨凄。  
春风有相导，佚我以闼闺。  
前身定闻法，梦作三生猊。  
悟公痴钝禅，迎客忽虎溪。  
招要得半席，纸帐春缯绨。  
东轩养苍云，大似开昔迷。  
计程南山北，托宿东院西。  
绝怜维摩休，而置法喜妻。  
是身於虚空，了不碍角圭。  
四大师本无，客亦何所携。  
颇闻弁山隅，髯松人儿啼。  
山神喝连声，已受三十篦。  
岂知沩山牛，未脱靶与犁。  
去来同一云，未觉道理睽。  
幸忽使竹归，留与老凤棲。  
鉴齿恐无对，后期当噬脐。  

敖陶孙　自笑  
抱瓮终焉与世迷，斩轮久矣叹吾衰。  
江南未必无佳士，海内何由得二儿。  
不共施梁争折角，却思陶谢与同时。  
歌成未免傍人笑，农马虽专技已卑。  

敖陶孙　醉歌  
得让酿法乃尔佳，连引数杯极口夸。  
须臾忘物亦忘我，是非荣辱不可加。  
儿童相随拍掌笑，阿翁醉也扶归家。  
平生故人赵半刺，遗骑折送园中花。  
饮酒不待劝，夜如何其月欲斜。  
倒著接{上四下离}自起舞，笛声趁拍鼓三挝。  
陶陶兀兀意有得，小姬在傍双髻丫。  
驱令磨墨具氏笔，满幅大草飞龙蛇。  
妇云汝醉当止矣，明日酒醒不愧耶。  

敖陶孙　醉歌赠邹孝忠  
老邹草檄如吹律，能令阴谷回阳春。  
手提赤心献天了，布衫麻鞋惊市人。  
戈船上嘘五里雾，诏发内府捐金银。  
进贤冠者不好武，归来结屋看涛云。  
却回孤愤与江浪，气压千人万人将。  
或时饮就夷门屠，亦有挝掺渔阳唱。  
埋名袖手君得辞，行宫今在江这湄。  
高帝游魂正思沛，太王有道聊居岐。  
一杯属君当起无，能令公喜令公怒。  
捽摩青山斩两虎，搜搅中流鹅鹳语。  
平生未受哙等伍，图中襧鄂尔如许。  
六十小劫胡运去，老上单于公手取。  

敖陶孙　醉归  
夜深霜月冷侵肤，醉饮归来得自娱。  
雾气水光同浩渺，误看田野作江湖。  

白麟　峨眉  
四海佛宫阙，三峨不待夸。  
山深龙听法，野迥鹿衔花。  

白麟　合江探梅  
艇子飘摇唤不回，半溪清影漾疏梅。  
有人隔岸频招手，和月和霜剪取来。  

白麟　句  
三峨影漾沧浪裹，万景烟笼缥缈中。  

白麟　盘溪之游前一日知几术太博行矣同令君梅下清饮不无怅然吾人会合之  
君去我来吟赏地，盘溪环绕翠微中。  
溪人似祠惊人语，不许从容一醉同。  

白麟　盘溪之游前一日知几术太博行矣同令君梅下清饮不无怅然吾人会合之  
骑鲸人去醉吟来，公子风流尊为开。  
笑问笔间梅淡泊，何如筵上舞低回。  

白麟　诗一首  
谁破天荒开僰道，千栽岩木护天宫。  
背城山合疑无路，面水窗横自有风。  

白麟　游盘溪园亭二首  
割忙载酒把寒来，指点盘溪花未开。  
撼动东风须好句，扫除积雪放春回。  

白麟　游盘溪园亭二首  
爱梅爱竹爱溪山，可惜天公未放间。  
待学盘溪溪上老，松门虽设日常关。  

白麟　寓居叙南  
僰道古戎州，何人开天荒。  
向者名胜流，经兹水云乡。  
少陵三百年，继踵山谷黄。  
二老经行处，草木生辉光。  

白侍郎　赠丁和  
步入罗湖石径斜，阴阴乔木锁烟霞。  
小桥流水君须记，便是丁和处士家。  

白琫　春日田园杂兴  
雨后散幽步，村村社鼓鸣。  
阴晴虽不定，天地自分明。  
柳处风无力，蛙时水有声。  
几朝寒食近，吾事及躬耕。  

白琫　春日重过如镜上人房  
忆昔敲门赋瑞筠，鹿园佳话又重新。  
屋头能拓三三径，林下知非陸陸人。  
凿沼河须晋康乐，种荪还忆楚灵均。  
老师炼得心如镜，更把高台比月轮。  

白琫　吊林处士墓  
千古西湖见一贤，断碑犹在草芊芊。  
人间岂少题梅者，石上谁来酹菊泉。  
陈柏墓门疑是宅，唐衣庙貌望如仙。  
可怜辽鹤无消息，寂寞春风二百年。  

白琫　蛾眉亭  
秦赭凿填石，不受鞭箠考。  
零落楚江浒，相峙矗三岛。  
穿松得细径，据一陵二小。  
奔流浩浩来，五色烂华藻。  
至宝地不惜，绝境天所造。  
谁言两蛾黛，功夺京兆巧。  
终朝对颦蹙，似为今古恼。  
然犀矶沉沉，跨鲸月皎皎。  
丝纶三千丈，蒙冲百万櫂。  
天风吹过梦，多忧只空老。  
今者吾与子，所惬在幽讨。  
供帐莫匆匆，槃觞从草草。  
雅琴鼓一再，领此风日好。  
临崖发清啸，倚树或颠倒。  
礼存玉帛外，纵驰或一道。  
兴极不知归，白鸥破晴昊。  

白琫　过东寺  
倚空楼阁竞翚飞，铁凤金铃一望齐。  
多少  
μ　民无片瓦，江南四月雨凄凄。  

白琫　河南妇  
从军古云乐，获罪祷应难。  
母望明珠复，夫求破镜完。  
押衙逢义士，公主奉春官。  
为报河南妇，天刑不可干。  

白琫　湖居杂兴八首  
御丹初出赏春霏，传是诸王与后妃。  
香雾渐深帘幙暗，日斜微见淡黄衣。  

白琫　湖居杂兴八首  
脉脉吹香屋角梅，背风移烛小帘开。  
凤城几日元宵近，一片箫声水上来。  

白琫　湖居杂兴八首  
龙舟晓发断桥西，别有轻舟两两随。  
春色可人晴较稳，酒家争出柳梢旗。  

白琫　湖居杂兴八首  
相国平泉水竹居，吴山花石世间无。  
游人马上休回首，一半春风在里湖。  

白琫　湖居杂兴八首  
雨后林塘夏亦秋，一葫芦酒在船头。  
醉来深入荷花去，卧看青天飞白鸥。  

白琫　湖居杂兴八首  
三贤犹得仰高风，冠服虽殊气味同。  
后五百年无继者，桃花含笑夕阳中。  

白琫　湖居杂兴八首  
万树芙蓉两蕊宫，秋风开遍水边丛。  
白墙遮尽红墙出，只见红墙一半红。  

白琫　湖居杂兴八首  
车鱼人散水风腥，雨色凉分柳外晴。  
回首夕阳都落尽，忽然东向数峰明。  

白琫　湖楼玩雪  
上湖十里卷帘中，幻出瑶华第一宫。  
山势蹴天银作浪，柳行扑地玉为虹。  
渔蓑鹤氅同为我，爵舌羊羔不负公。  
明日凤池朝退蚤，一鞭曾约试吟骢。  

白琫　击蛇笏  
孔明庙前柏，手版贼其枝。  
枯秭无生气，众目炫一时。  
何如孔公笏，铁面含霜姿。  
虺蛇何足道，正气屡奸欺。  
祥符庆历间，岂无纤人斯。  
闻之胆为落，不在彼在兹。  
圣学亿万年，圣源浩无涯。  
八传得巨源，愤学求似之。  
遗经与遗物，保护如婴儿。  
万里去复远，见者咸赍咨。  
况此一尺槐，千载孔林思。  
非无原壤杖，非无少正铍。  
用舍各有时，小大各有施。  
畴能起段公，共赋甘堂诗。  

白琫　积雪峰访梁道士  
惊羽穿林看细碎，健舆绕石听欹斜。  
道人住近茅峰北，一簇楼台五色霞。  

白琫　寄天香庵恬上人  
门掩天香竹树丛，了无尘翳此心同。  
东林社散图空在，南国山多梦不通。  
白草秋閒支遁马，黄沙春断子卿鸿。  
思君记得逢君处，一片归云海树空。  

白琫　净慈禅寺  
奎额昭回龙屈盘，入门已觉厌尘寰。  
何当白发三千丈，来寄清风五百间。  
帝子釜摇金潋滟，家人卦剔翠孱颜。  
西湖日日船如织，半在南屏第一山。  

白琫　酒边赠朱处士  
乌葛唐巾白苧裘，扫庭终夕共淹留。  
醉中谈论心犹壮，老去歌欢泪亦流。  
对客呈诗如献佛，课儿收橘当封侯。  
明年好理西风棹，重约三吴烂漫游。  

白琫　冷泉亭  
灵山本清净，一泉渟其中。  
灵山孤飞来，此水将无同。  
山影压不尽，照见天玲珑。  
分明千尺冰，不独疑寒虫。  
京洛多风尘，到此一洗空。  
炎寒无二心，刢有操者风。  
泊然守空梵，万劫岂终穷。  
骊山有温泉，虚筑华清宫。  

白琫　李翰林墓  
出城得佳山，两峰特奇诡。  
一如植躬圭，一峰拱而侍。  
我见犹爱之，而况谪仙子。  
孤坟在其下，政尔直一死。  
谪仙真仙人，出处见诸史。  
岂敢傲吾君，辛苦植唐祀。  
嗟予偘偘者，尘土正如此。  
停车不忍发，载拜颡有泚。  
仰止青山高，清风与终始。  
孰谓千载人，不在天地里。  

白琫　灵隐寺暮归  
山色晓苍苍，山门下夕阳。  
枬林飘槲叶，新月到禅床。  
径出千峰秀，亭回一涧长。  
淹留不可及，露湿薜衣裳。  

白琫　清和  
白苧渐相便，因知物侯迁。  
空山一雨后，小槛绿阴前。  
莺在留春思，人幽减昼眠。  
此时风日好，元不似梅天。  

白琫　三月八日过西马塍  
散策好春日，湖西古马塍。  
阴晴虽不定，天地自分明。  
柳处风无力，蛙时水有声。  
园家分半席，问得御花名。  

白琫　山居怀林处士  
昔有林处士，结庐邻峰巅。  
年年不入城，梅花有佳联。  
童鹤三数口，负郭十亩田。  
弟侄列朝裾，咸平好时年。  
人品既已高，奉养常充然。  
嗟我何为者，日用买山钱。  
爱诗不能佳，未了区中缘。  
空有一寸心，羡杀处士贤。  
饱看贵人面，不若饥看天。  
搥床呼伯雅，且此相周旋。  
有田足几时，卓哉坡翁言。  

白琫　山中怀友  
几年音问绝，此夕更关情。  
寒雨人孤坐，残灯雁一声。  
干戈犹故国，贫病自空城。  
惟有琴堪诉，愁深弹不成。  

白琫　宿上天竺  
名山倦游历，挂起手中藤。  
佛国三生石，天岩百岁僧。  
定回松院磬，吟苦雪龛灯。  
愧我心犹杂，何因问二乘。  

白琫　题碧桃折枝  
玄都千树欲无枝，全得春风烂漫吹。  
晓露未晞红郁郁，仙源长在日迟迟。  

白琫　题洞霄宫药圃  
仙翁曾播植，琼圃尚敷荣。  
春日祥光满，秋风瑞实成。  
黄精宜益寿，萱草足忘情。  
候采灵芝服，还应羽翼生。  

白琫　题龚翠岩中山出游图  
何处张弧鬼一车，中山曾见夜蒷图。  
纷纷眼底朱成碧，后乘钟家有此姝。  

白琫　题惠山  
名山名刹大佳处，绀殿翠宇开云霞。  
陸羽廼事已千载，九龙诸峰元一家。  
雨前茶有如此水，月里树岂寻常花。  
奇奇怪怪心语口，无根拄杖任横斜。  

白琫　题江贯道百牛图  
几年散放桃林后，余四百蹄犹可骑。  
揽镜挂书多自在，能骑惟有一凝之。  

白琫　题如镜净讲师房  
娱老林房世路赊，尘埃飞不到袈裟。  
西湖草木虽同土，北寺烟霞自一家。  
静敞白间翻贝叶，閒输赤仄养椒花。  
鉴光炯炯辉今古，身后何须用五车。  

白琫　题松雪临郭河阳溪山渔乐图  
远山近山何历历，下有长溪横一碧。  
溪中亦有钓鳌手，此手不遮长安目。  
野桥烟树接草庐，飞流如练悬空虚。  
截山白云凝不去，要人写作岩居图。  

白琫　题苏东坡书楚颂并菩萨蛮满庭芳词卷后  
南荒九死幸生还，种树书成手自删。  
赤壁梦难同楚颂，洞庭乐不减商山。  
人生堕地少如意，老子对天无愧颜。  
千古菟裘有遗恨，断珪残璧自人间。  

白琫　题王大令保母帖  
大令书法美少年，玉函金签随飞烟。  
累累一百又五字，岂意近出黄閍砖。  
字奇文古两超绝，保母从兹倾众帖。  
谁将瓦合嘲玉碎，一片孤衷本相接。  
快剑横斫铁山摧，戏龙猛蹴银河欹。  
方庭无月天地黑，仰视别有星离离。  
浪言贞石志千载，不及永和竏砚在。  
白石已仙千里死，千百人中几人爱。  
兰亭信美如捕风，贵耳残目人响从。  
三日呕血饥搥胸，叶公画龙惧真龙。  

白琫　题斩蛟桥  
桓桓周将军，英烈照千祀。  
少年知自文，成人不惜死。  
射虎南山下，斫潜北桥底。  
腾拿三日夜，洒血四十里。  
激波为岳立，挥刃电亦驶。  
想当批鳞初，见义不见水。  
及其立人朝，矫矫中不倚。  
文学既英发，世事复霆起。  
歼儿善丑正，甘作忠义鬼。  
至今有生气，耿耿耀青史。  
苏公百世豪，气味有相似。  
泊舟蛟川下，洗石题所以。  
平生疾恶意，十有二言里。  
丰碑刻祠宇，词翰晋二美。  
二美固足珍，吾取不在是。  

白琫　题郑子真画四季诗意  
红杏绿杨，永书野服。  
柴门散仙，莫道无人。  
知处东风，都在吟笺。  

白琫　题郑子真画四季诗意  
莲叶吹香，澹澹扁舟。  
撑港斜斜，惊散一行。  
白鹭西风，卷起梨花。  

白琫　同陈太博诸公登六和塔  
龙山古化城，浮屠峙其巅。  
开殿生妙香，金碧森贝筵。  
应真俨若生，倒飞青金莲。  
头陀绀林丛，导我丹梯缘。  
初犹藉佛日，閟境鯈已玄。  
回头失谁何，叫啸衣相牵。  
且复忍须臾，当见快意天。  
娇儿诧先登，网户相钩连。  
炯若蚁在珠，九曲随盘旋。  
烂烂沧海开，落落云气悬。  
群峰可俯拾，背阅黄鹄骞。  
奇观兴懦夫，便欲凌飞仙。  
绝顶按坤维，始见南纪偏。  
神京渺何许，王气须停躔。  
舟车集百蛮，岛屿通人烟。  
一为帝王州，气压三大千。  
罡风洒毛发，铎语空蝉联。  
红红杏园花，愧乏慈恩篇。  

白琫　吴季子墓  
圣人如日月，下照无党私。  
藏珠与韫玉，所得自华滋。  
恭惟吴季子，夙穉明睿姿。  
近取子臧节，远绍泰伯基。  
两以大国让，廉风起蛮夷。  
观乐义已烛，挂剑心如饴。  
时方尚诈力，子独恪且只。  
时方事寇攘，子独甘弃遗。  
孔子不到吴，闻风重赍咨。  
佳城介申浦，采地亦在兹。  
特书寄余哀，岂不遐迩思。  
惋惋龙蛇翥，皎皎星日垂。  
禹世怀道义，取舍实系之。  
寄言邦之人，无但岘首悲。  

白琫　西湖访古  
隐约湖山一点青，秋风归去阻云程。  
贝宫珠阙无寻处，夜夜凌波哭月明。  

白琫　翔泳堂酒边  
环辞度得雪儿歌，浓墨斜书碧玉柯。  
醉折芙蓉薰酒盏，里湖凉似外湖多。  

白琫　续演雅十诗  
海青羽中虎，燕燕能制之。  
小隙沈大舟，关君不吾欺。  

白琫　续演雅十诗  
草食押不芦，虽死元不死。  
未见涤肠人，先闻弃箦子。  

白琫　续演雅十诗  
谁令珠玉唾，出彼藜藿肠。  
仁人不为宝，良贾宜深藏。  

白琫　续演雅十诗  
婴啼闻木枝，羝乳见茅茹。  
何如百年身，反尔无根据。  

白琫　续演雅十诗  
西狩获白麟，至死意不吐。  
代北有角端，能通诸国语。  

白琫　续演雅十诗  
才脱海鹤啄，已登方物舆。  
仰面勿啾啾，我长非侨如。  

白琫　续演雅十诗  
羯尾大如斛，坚车载不起。  
此以不掉灭，彼此不掉死。  

白琫　续演雅十诗  
八珍肴龙凤，此出龙凤外。  
荔枝配江{虫兆}，徒夸有风味。  

白琫　续演雅十诗  
滦人薪巨松，童山八百里。  
世无奚超勇，惆怅渡易水。  

白琫　续演雅十诗  
两驼侍雪立，终日饥不起。  
一觉沙日黄，肉屏那足拟。  

白琫　游天竺后山  
山转龙泓一径深，岚烟吹润扑衣巾。  
松萝掩映似无路，猿鸟往来如有人。  
讲石尚存天实字，御梅尝识建炎春。  
城中遮日空西望，自与长安隔两尘。  

白琫　游宜兴张公洞  
天开福地据雄尊，果老张公几代孙。  
一穿竅通天才直上，千崖转石已半吞。  
山头白鹤来无影，石上青骡去有痕。  
我欲放身如脱屣，仙凡一辙隔重阍。  

白琫　余杭四月  
四月余杭道，一晴生意繁。  
朱樱青豆酒，绿草白鹅村。  
水满船头滑，风轻袖影翻。  
几家蚕事动，寂寂昼关门。  

白琫　玉清宫与赵达夫鲜于枢联句二首  
湖光漠漠水禽飞，提柳斜斜带夕晖。  
二月江南好天气，初阳台上惬春衣。  

白琫　玉清宫与赵达夫鲜于枢联句二首  
巾子峰头舣钓船，初阳台上坐鸣弦。  
出云高树明残日，过雨苍苔泣细泉。  
绝欲谁能继高躅，凌云我欲学飞仙。  
还家正恐乡人间，化鹤归来知几年。  

白琫　岳武穆精忠庙  
国势已如此，孤忠天地知。  
死生同父子，奸宄系安危。  
偃月无封桧，栖霞有谥碑。  
中原遗老在，岁岁梦王师。  

白琫　赠青龙任月山  
倾盖相逢意已亲，风流儒雅迈同伦。  
曾来东阁观奇士，又向西湖见伟人。  
放棹小溪梅皪皪，敲棋深院烛燐燐。  
悬知后夜相怀切，帆落胥山月一轮。  

白琫　赠张和知府周卿  
人品中原说此翁，雄文直气耿心胸。  
几年天上张公子，今日云间陸士龙。  
来暮已闻歌五裦，平反何翅禄千钟。  
相从愧落诸公后，拭目西岩第一峰。  

白琫　止征妇哭  
战国曾闻挟两戈，病中军不渡交河。  
一身同为明庭死，死敌强于死病多。  

白琫　竹阴  
占断人间潇洒地，全身水墨画筼簹。  
非烟非雾一林碧，似雨似晴三径凉。  
翠袖佳人黯空谷，白髭道士隐南塘。  
数竿醉日君须记，移向西窗补夕阳。  

白逊　句  
上清宫殿与云齐，六六峰朝万岭低。  

白逊　句  
鹿随采药携家去，鹤恐飞仙佩箭归。  

白逊　游青城山  
青城山中云茫茫，龙车问道来轩皇。  
当封分为王岳长，天地截作神仙乡。  

白巽　东屯行  
雨足稻畦春水满，插秧未半青短短。  
马尘追逐下关头，北望东屯转山坂。  
一川洗尽峡中想，远浦疏林分气象。  
沟塍漫漫堰源低，滩濑泠泠石矶响。  
中田筑场亦有庐，翚飞夏屋何渠渠。  
李氏之子今地主，少陵祠堂疑故居。  

白巽　句  
分符真吏隐，燕寝傍岩栖。  
题江山堂  

白彦惇　铁袈裟  
步绕危峰渡翠崖，扪萝初上更崔嵬。  
他年若有寻真分，定结茅芦傍此台。  

白玉蟾　安仁县问宿  
幕燕翻雷天作云，一声归鸟万林昏。  
荒城寂寞无堪酒，灯下搘颐雨打门。  

白玉蟾　八曲鼓楼岩  
万太高岩耸石楼，云翚烟桷瞰寒流。  
幔亭昔聚曾孙宴，石鼓拿归古渡头。  

白玉蟾　八月三日即事  
烟冷浑沾水，溪清可数鱼。  
鸦翻千点墨，雁草数行书。  
今日征帆下，前年上国初。  
诗盟寒复讲，无酒兴何如。  

白玉蟾　白鹤观  
琅庭珍馆一何清，四壁如银窗更明。  
雨余草色欺苔色，风送松声杂涧声。  
芍药花开今四月，杜鹃啼恨到三更。  
我来暂息白鹤观，忆着故人刘混成。  
松殿空遗金凤舞，芝田不见铁牛耕。  
云迷古洞虎狼吼，烟锁平林鸟雀惊。  
日暮山屏增紫翠，晓来天籁自箫笙。  
杖头挑月过山北，要趁如今几日晴。  

白玉蟾　白莲诗  
渊明归西天，不作东林社。  
不见张昌宗，无人举此话。  
谁家栽绿荷，薰风漾碧波。  
波底水晶空，化出玉姮娥。  
嫣然冷无语，冰肌卧晓雨。  
东君如夏日，此花不受暑。  
一点天然香，随风入画堂。  
折之置坐隅，窈窕弄玉郎。  
忽然心绪变，如觛佳人面。  
寄语明月楼，莫賏双飞燕。  

白玉蟾　白石岩  
平野巉然石一拳，千崖万岫翠相连。  
鸟飞不到疑无路，云与齐高直接天。  
下面仰看岸是屋，上头仍有玉为泉。  
李仙丹熟山魈遁，尚有宸章寄紫烟。  

白玉蟾　白云萩  
宿雾恋乔木，落花粘瘦枝。  
鸟声人静处，山色雨来时。  
霁月成相约，凉风解见知。  
僧房安一枕，海气濯冰肌。  

白玉蟾　百丈岩观水  
手携青藜杖，岩上俯清池。  
池水夜来冰，冻磷殊未澌。  
戏以藜杖尖，斲破黄琉璃。  
横杖担两片，忍冻岩前嬉。  
爱日怡我神，凉风吹我衣。  
应念石季伦，销步锦金围。  
终夜烧红兽，但饮甘如饴。  
夫岂知山林，清寒益我姿。  
此意谁与论，岩下青松知。  

白玉蟾　柏子家风  
山居剩得静乾坤，竹鼎时将柏子温。  
会似赵州参得透，等闲莫与俗夫论。  

白玉蟾　宝慈寺  
殿古涵烟冷，楼空得月多。  
钟声巡远岫，塔影卧清波。  

白玉蟾　悲风曲  
山风凄冷山木悲，虎不敢啸鬼夜啼。  
溪声暗绕苍苔路，翠羽丝毛寒不栖。  
幽人此时楼上立，叶照松梢露珠泣。  
有酒欲饮饮不成，月华缥缈烟光湿。  

白玉蟾　悲秋  
庭舦一叶夜来秋，拍塞乾坤爽气浮。  
有客放船芳草渡，何人吹笛夕阳楼。  
鲈鱼莼菜季鹰兴，鸿雁芦花宋玉愁。  
碧水映天天映水，淡云如幕月如钩。  

白玉蟾　悲秋辞  
虫声树声各已变，吾知流年暗中换。  
昼乌夜兔忙如箭，各光渐入芦花岸。  
芦花白兮蓼花红，鸿雁踚蹲满荻丛。  
牡丹海棠如梦中，莲藕香散池馆空。  
人生岁月去如水，燕去莺归一弹指。  
星霜磨老道人心，满目世人纷如蚁。  
感今慨昔令人愁，乃知宋玉非悲秋。  
江山紫翠饯汉唐，风物不复追商周。  
古人混混去不返，今人纷纷知何限。  
古人怜今今怜古，夕阳影里云影乱。  
此身飘飘如游尘，身体发肤皆他人。  
尚余方寸管喜怒，不敢漏世天公嗔。  
向时欢娱成冷落，谁与感慨怜萧索。  
定知悲喜取取胜散因，世间果无扬州鹤。  
所可悲者仇且孤，览镜自笑清而癯。  
安能十事九如意，定数岂复人能逾。  
秋风起兮秋水寒，秋心悲兮秋兴酸。  
佳人一去不复还，顾影度此时光难。  
此心寥寥秋夜月，孤光散入寒光阔。  
夜深月落无人知，江上渔翁空网撒。  
不堪举此向愁人，使人泣下肝肠裂。  
何人为我调素琴，叠叠为我写孤襟。  
庶令鬼神伴伊泣，山空树冷风萧森。  

白玉蟾　北山  
驿酒沽来满满斟，现成诗句不须寻。  
轻云阁雨风声软，淡霁笼云日影沉。  
夹路栀花香野水，隔山杜宇响乔林。  
草萩饭了从容睡，门外通衢无古今。  

白玉蟾　笔架山  
吾是瑶台翰墨仙，操觚弄椠玉皇前。  
翻云为墨海为砚，一片寒空如雪笺。  
兔豪象管用不得，倒蘸昆仑醉钩画。  
当年染罢八角芒，金阙上章求放逸。  
三峰坐断江南天，临汝城头苍苍然。  
状如笔架翠起伏，与吾阁笔齤齤眠。  
山灵惊呼猿鸟乱，清魂复被风吹散。  
起来叫问山前人，几度松枯白石烂。  

白玉蟾　别蒋都辖用归雁韵  
别来不觉八周星，过尽长亭又短亭。  
霜雁贴天飞去去，弋人何事慕冥冥。  
梅开春信宾南国，草劲秋声警虏庭。  
我亦年来还慷慨，亭前一笑万山青。  

白玉蟾　别句呈庚契呈高士  
一笑相逢在翠微，绿槐高柳借凉时。  
只将水竹烟云兴，说与风花雪月知。  
日落三杯无事酒，人闲八句自然诗。  
来朝云过青山外，回首空闻猿鹤悲。  

白玉蟾　别李仁甫  
君向星江结草庐，我来抵掌笑相於。  
三盃碧液涨畁盏，一缕青烟缠竹炉。  
剑舞春风花烂熳，琴弹夜雨竹萧痚。  
明朝拄杖知何处，猿叫千山月满湖。  

白玉蟾　病起  
我爱山水清，淘洗诗中俗。  
朼来山水间，白昼卧茅屋。  
天公知此癖，复还我以病。  
病中耫山水，诗句觉愈胜。  
我欲抱病吟，生怕病忽愈。  
锢口莫汤药，静对山水语。  
君看病中句，不特苦且清。  
长如酒后时，雄吟畏酒醒。  
行带琼台云，随风下山去。  
回首山上萩，记在猿啼处。  

白玉蟾　波罗密  
南方有此波罗密，人所厌弃鬼神惜。  
大如瓶笙身拳挛，长如囊枕针历刺。  
天回故是来处遥，天南亦有能相识。  
君不见北人不梦象，南人何处梦骆驼。  

白玉蟾　泊头场刘家壁  
春深空度可怜宵，江岸风沙好寂寥。  
人间孤舟多少恨，五更寒雨报芭蕉。  

白玉蟾　泊头圆照堂  
脱白来求法，披缁去出家。  
此心如水月，结屋老烟霞。  
翠长真如竹，黄开般若花。  
寄言刘铁磨，自识赵州茶。  

白玉蟾　泊舟浮石寺前有善士百余辈拜迎因联句于水滨民居之壁  
三百六旬周复始，二十四岸高且寒。  
法乳试流锋上蜜，诗肠畧露管中班。  
山山日脚黄金软，片片梅心白雪乾。  
遥指烟霄呼缟鹤，一声清啸水云闲。  

白玉蟾　泊舟顺济庙前  
梧叶落满地，西风洗九天。  
鹤声明月夜，曾此系吾船。  

白玉蟾　泊舟听雨  
人已就船眠，犬知何处吠。  
雨来闹秋江，全似茶铛沸。  

白玉蟾　博罗县驿  
虎啸月生海，猿啼风撼山。  
梦回三鼓尽，身自九天还。  
云气浮窗外，泉声入枕间。  
问心宜富贵，为复要清闲。  

白玉蟾　卜居  
路似羊肠绕，溪如燕尾分。  
青山相领略，许我一丘云。  

白玉蟾　不赴宴赠丘妓  
舞拍歌声妙不同，笑携玉斚露春葱。  
梅花体态香凝雪，杨柳腰肢瘦怯风。  
螺髻双鬟堆浅翠，樱唇一点弄娇红。  
白鸥不入鸳鸯社，梦破巫山云雨空。  

白玉蟾　布袋和尚赞  
布袋包尽太虚空，拄杖击破三千界。  
世界若还击得碎，拄杖何止如许大。  
若言包得太虚空，虚空却在布袋外。  
如何偏爱此等物，常与小儿作一队。  
问世人，会不会。  
夺了他拄杖，抢了他布袋。  
打杀许多小孩儿，看他弥勒何能解。  
弥勒抚掌笑呵呵，明月清风无羐碍。  
等到龙华三会时，依前有一弥勒在。  

白玉蟾　步虚  
玉殿朝回夜已深，三千世界静沉沉。  
微微花雨粘琪树，浩浩天风动宝林。  
烟锁崑崙山上顶，月明娑竭海中心。  
步虚声断一回首，十二楼台何处寻。  

白玉蟾　步虚四章  
昔在神霄府，飞云步玉天。  
玉天三十六，六梵聚飞仙。  
太帝升烟殿，东皇驾凤輟。  
真灵来亿万，听演太灵篇。  

白玉蟾　步虚四章  
玉肖长生君，锡命青华房。  
上念神母言，下慰天八方。  
八方俱红尘，尘埃何迷茫。  
谁复念玉府，飞神登苍苍。  

白玉蟾　步虚四章  
帝在蕊珠殿，骞林白鹤翔。  
方会琪花宴，遽听青鸾歌。  
云笼六六天，下界徒嗷嗷。  
尔不慕玉府，轮回复奈何。  

白玉蟾　步虚四章  
清都五云天，天中飞紫琼。  
上皆青琳府，中有白玉京。  
风露凄且冷，蕊宫云冥冥。  
玉童折珊瑚，下弄银河星。  

白玉蟾　步自玉乳峰归二首  
薄暮一凝佇，归鸿千有余。  
倚松吟半饷，月影泻庭除。  

白玉蟾　步自玉乳峰归二首  
问我何厨传，珍鲜满故园。  
笋方青剥指，茄欲紫垂拳。  

白玉蟾　菜羹  
一卷仙家煮菜经，宰夫失笑太官惊。  
蓝田山里空餐玉，岂识闻韶别是清。  

白玉蟾　残春  
昨日春光更水涯，水涯今日已春赊。  
春归只道无踪迹，尚有青苔一片花。  

白玉蟾　苍琼轩  
竹已萌千龙，水自走万马。  
人在苍琼轩，笑倾白玉斚。  
饮到月华落，醉倒洞之下。  
一堂皆酒仙，地远无人画。  

白玉蟾　曹国舅赞  
窃得玉京桃，踏断金华草。  
白云满蓑衣，内有金丹宝。  

白玉蟾　草庐  
刘禅材非天下君，出师一表费殷勤。  
卧龙梦破隆中月，列雁轰开蜀口云。  
甫得江心成八阵，奈何天意要三分。  
木牛流马今何用，赖有玄仍继策勋。  

白玉蟾　草亭偶书  
赋罢清都白玉楼，不知何事复阎浮。  
琴弹十二栏杆月，酒洗三千世界秋。  
绛阙瑶台知有路，空青水碧若为求。  
紫皇早晚怜孤愤，背土凌虚上去休。  

白玉蟾　茶歌  
柳眼偷看梅花飞，百花头上东风吹。  
壑源春到不知时，霹雳一声惊晓枝。  
枝头未敢展鎗旗，吐玉缀金先献奇。  
雀舌含春不解语，只有晓露晨烟知。  
带露和烟摘归去，蒸来细捣几千杵。  
捏作月团三百片，火候调匀文与武。  
碾边飞絮捲玉尘，磨下落珠散金缕。  
首山黄铜铸小铛，活火新泉自烹煮。  
蟹眼已没鱼眼浮，垚垚松声送风雨。  
定州红玉琢花畁，瑞雪满瓯浮白乳。  
绿云入口生香风，满口兰芷香无穷。  
两腋飕飕毛竅通，洗尽枯肠万事空。  
君不见孟谏议，送茶惊起卢仝睡。  
又不见白居易，馈茶唤醒禹锡醉。  
陆羽作茶经，曹晖作茶铭。  
文天范公对茶笑，纱帽龙头煎石铫。  
素虚见雨如丹砂，点作满盏菖蒲花。  
东坡深得煎水法，酒阑往往觅一呷。  
赵州梦里见南泉，爱结焚香瀹茗缘。  
吾侪烹茶有滋味，华池神水先调试。  
丹田一亩自栽培，金翁姹女採归来。  
天炉地鼎依时节，炼作黄芽烹白雪。  
味如甘露胜醍醐，服之顿觉沉疴苏。  
身轻便欲登天衢，不知天上有茶无。  

白玉蟾　长歌行  
厥初由阀阅，吾志在林泉。  
为舜不无地，睎颜尽有天。  
鱼虫犹可佛，鸡犬皆登仙。  
顾我非六六，荷天良拳拳。  
幼时气宇壮，长日文彩鲜。  
琴剑微暖席，江湖动经年。  
异乎三子撰，契彼五家禅。  
既已出洙泗，从而师偓佺。  
肩依洪崖右，道在灵运前。  
所得既天秘，与交又国贤。  
可图大药资，以办买山钱。  
东访鼎湖浪，西寻苍梧烟。  
一寸百炼刚，半生双行缠。  
簪绅非无欲，鱼鸟从所便。  
逸兴五湖阔，虚名四海传。  
饱餐青精饭，细读黄石编。  
顷自七闽出，放焉迷市廛。  
红尘刺人眼，名利交相煎。  
富贵已尝鼎，云霄当著鞭。  
蹉跎度青春，迟暮即华颠。  
且有安期枣，与夫泰华莲。  
高陵易为谷，沧海俄成田。  
光景亦倏忽，物华随变迁。  
仰天时一笑，顾影长自怜。  
紫府何冥邈，青鸾何沉绵。  
蓬莱云渺渺，小有月娟娟。  
策足青霞路，收功牙芽铅。  
上以游太虚，下以穷九渊。  
辇毂气所王，湖山乐无边。  
飘然复何往，此去如蜕蝉。  

白玉蟾　尝春梅  
青梅如豆试尝新，脆核虚中未有仁。  
勘破收香藏白处，冰肌玉骨是前身。  

白玉蟾　常山道中  
既雨山色晴转佳，望洋雪色脂麻花。  
白云无边鸟声暮，目断远水明残霞。  
流萤飞出衰草丛，宿鹊走上枯松丫。  
行人路上暗回首，月下独对溪头沙。  

白玉蟾　朝斗  
夜楼一穗玉炉烟，飞入三天最上天。  
朝罢满空风露晚，世人应是更贪眠。  

白玉蟾　嘲杜鹃  
杜宇声声盖自嗟，春残何事更天涯。  
不归则是归还是，伊是无家或有家。  

白玉蟾　潮阳谒灵山大颠禅师  
天地神只不可诬，小人君子费分痚。  
我无其事初何卹，自揆於心或未如。  
岂是大颠留乃服，只闻刺史造吾庐。  
谁能脱略形骸外，孟简尚书谩寄书。  

白玉蟾　陈绿云先生之像赞  
瞻师之明，寒空片月。  
知师之心，红炉点雪。  
闻师之德，冰清玉洁。  
见师之迹，霜炎冰热。  
师之一言，斩钉截铁。  
师之一行，杀人见血。  
风月情怀，松筠志节。  
道法陆沉，玄徒瓦裂。  
师领郡檄，雷轰电掣。  
冠冕洞宫，兴大施设。  
轮舆榝楠，陶埏坯畃。  
丽以粉奂，饰以藻榩。  
不逾年间，沧江贯折。  
度五神足，霞裙森列。  
方有伦绪，闬闾洽悦。  
胡为云鹤，奄归帝阙。  
溪山失翠，猿鸟悽切。  
散词玉祠，柏子一爇。  
追慕替绚，使我哽咽。  

白玉蟾　陈七子赞  
一卷无人识，千钟对客谈。  
桃花开欲谢，犹自恋寒岩。  

白玉蟾　呈嬾翁六首  
倦子冷居姑射，居士高卧毗耶。  
钝置诗盟酒约，只自焚香喫茶。  

白玉蟾　呈嬾翁六首  
酒恶频将花嗅，睡酣便把茶浇。  
秋到梧桐枝上，夜来风雨萧萧。  

白玉蟾　呈嬾翁六首  
金醴青如竹叶，玉娥白似莲花。  
闻君微恙脱体，杖藜欲访君家。  

白玉蟾　呈嬾翁六首  
莲蘥嫌风狼籍，稻苗得雨精神。  
翻忆武夷九曲，去秋舣棹溪边。  

白玉蟾　呈嬾翁六首  
醉时枕上化蝶，睡起笔下生蛇。  
日长心下无事，饥来只是餐霞。  

白玉蟾　呈嬾翁六首  
秋雨织愁成段，暮云过眼生花。  
栖凤亭中寂寞，武夷旧有仙家。  

白玉蟾　呈沈同知  
三面俱江一面湖，古今画作水晶图。  
门临车马红尘道，身在冰霜碧玉壶。  
何道两山俱翠紫，霅苕二水合清污。  
岸头笑与黄冠语，为问东林沈在乎。  

白玉蟾　呈万萩十章　採药  
王蕴山头多白云，白云深处药苗芬。  
威音王佛随时种，元始天尊下手耘。  
石女骑龙攀雨{瓜瓜}，木人驾虎摘霜芸。  
不论贫富家家有，採得归来各一斤。  

白玉蟾　呈万萩十章　参同  
道人家在海之南，来访庐山老万庵。  
露柱灯笼同请举，僧堂佛殿总和南。  
山河大地自群动，蠢动含灵共一龛。  
虀瓮里鱼淹未死，此香炷向活瞿昙。  

白玉蟾　呈万萩十章　冲举  
自从踏著涅槃门，一枕清风几万年。  
弱水蓬莱虽有路，释迦弥勒正参禅。  
谁将枯木岩前地，放出落花啼鸟天。  
两个泥牛斗入海，至今消息尚茫然。  

白玉蟾　呈万萩十章　归山  
生死轮回第几番，尘尘劫劫不曾闲。  
一潭湛绿是非海，千尺粉青人我山。  
性地灵苗思水国，心天明月掩云关。  
衣中珠子无寻处，今且随邪炼大还。  

白玉蟾　呈万萩十章　火候  
无位真人炼大丹，倚天长剑逼人寒。  
玉炉火煅天尊胆，金鼎汤煎佛祖肝。  
百刻寒温忙里准，六爻文武静中看。  
有人要问真炉鼎，岂离而今赤肉团。  

白玉蟾　呈万萩十章　金丹  
佛与众生共一家，一毫头上现河沙。  
九还七返鱼游网，四谛三空兔入羋。  
混洗何年曾结子，虚空昨夜复生花。  
阿谁鼎内寻丹药，枯木岩前月影斜。  

白玉蟾　呈万萩十章　炉鼎  
须信先天事事无，阴阳陶铸此形模。  
真空平等硃砂鼎，虚彻灵通偃月炉。  
九竅可风坛墠暖，二时失火药材枯。  
只兹一点无明燄，炼出人间大丈夫。  

白玉蟾　呈万萩十章　沐浴  
药炉丹鼎火炎炎，六贼三尸怕令严。  
无去无来无进退，不增不减不抽添。  
爱河浪静浮朱雀，觉海波深浸白蟾。  
一自浴丹归密室，太阳门下夜明帘。  

白玉蟾　呈万萩十章　脱胎  
青天白日一声雷，撒手悬崖了圣胎。  
有眼如盲光烁烁，无绳似缚笑咍咍。  
黄金殿下千株柳，碧玉堂前万树梅。  
辜负鸳帏人寂寞，秦楼宴罢盍归来。  

白玉蟾　呈万萩十章　温养  
金翁姹女结亲姻，洞口桃花日日春。  
拾得一轮天上月，炼成万劫屋中珍。  
黄婆即是母之母，赤子乃其身外身。  
龙汉元年消息断，威音前面更何人。  

白玉蟾　城楼晚望  
女墙驾月子城东，暮色初来诗兴浓。  
绿暗红稀春结局，望中白鸟入青峰。  

白玉蟾　沖虚侍宸王文卿像赞  
醉持铁尺叫风雷，玉帝纶言召两回。  
到得人间无鬼蜮，依然长啸入西台。  

白玉蟾　酬蒋知观所惠诗  
新雁飞来一朵云，读之毛骨耸寒鳞。  
展开大句几钩墨，存想先生满面春。  
榻上宾朋谈盛德，山中冠褐混凡身。  
来朝盥手炷香去，恐是蓬莱相识人。  

白玉蟾　酬颜宣教  
柳梢黄鸟韵绵蛮，风雨将春暗锁关。  
镇日吟诗无好句，坐看乳燕语梁间。  

白玉蟾　初冬即事  
搘颐默默靠柴扉，顿放诗题塞翠微。  
三径寒松含宿雨，一川衰草卧斜晖。  
孤烟白处丫峰露，乱叶红边个鸟归。  
触目园林已如洗，菊花犹著郁金衣。  

白玉蟾　初夏  
城中厌雨过清和，偶出西郊野兴多。  
蚕簇趁晴方摘茧，麦场经润欲生蛾。  

白玉蟾　初至梧州  
夜半江风吹竹屋，起挑寒灯怜影独。  
荒鸡乱啼思转多，黠鼠啸跃眠不熟。  
旧曲情声觉悲凉，故国心眼时断续。  
何当牵犬臂苍鹰，锦帽貂裘呼蹴踘。  

白玉蟾　初至肇庆府砚岩  
峡口青门束碧流，天生双剑割清秋。  
可怜柳叶黄如此，曾见芦花白也不。  
本意买舟归楚国，此行为砚访端州。  
渴来欲吸三江水，洗出胸中万斛愁。  

白玉蟾　除夕客桂岭  
谁使诗狂堕桂林，鸣鞭袅雪一伤心。  
自怜褦襶衣何薄，安有酴酥酒得斟。  
真个飘蓬将欲老，何曾卤莽似如今。  
黄刘不喜瑜蒙喜，须信甘宁有赏音。  

白玉蟾　春词七首  
春光若海渺无边，日暮归来泛玉船。  
红酽海棠红似雪，翠娇杨柳暗如烟。  

白玉蟾　春词七首  
千红万紫竞繁华，莺燕多依富贵家。  
上巳兰亭修褉事，一年春色又杨花。  

白玉蟾　春词七首  
瘦沈皤潘莫自匆，花边有酒且从容。  
春三二月东风里，莺百千声翠柳中。  

白玉蟾　春词七首  
柳困花慵风力轻，脱禅衣褀过清明。  
唤晴唤雨鸠无准，飞去飞来燕有情。  

白玉蟾　春词七首  
旦上禅衣试绿罗，情知春暮亦无何。  
风吹一架荼醾雪，酒恶频将玉蘥挼。  

白玉蟾　春词七首  
晴帘暖幕笑如烘，春事还归缥缈中。  
红药一枝寒食过，东风万点海棠空。  

白玉蟾　春词七首  
春色将穷诗未穷，开樽姑为慰东风。  
偶然行到青苔上，尚有残英一片红。  

白玉蟾　春风四首  
一一须梢一雾珠，晓来雨意尚踌躇。  
落花也避东风恶，水面相驱亸向隅。  

白玉蟾　春风四首  
燕燕于飞引蝶狂，娇莺歌懒笑蜂忙。  
庭前萱草台前竹，也学春风舞绿杨。  

白玉蟾　春风四首  
底事东风苦欲寒，不教诗客纵游观。  
无端虚把秋千送，落尽梨花似雪图。  

白玉蟾　春风四首  
远草将人双眼行，飞花误蝶乞流莺。  
更饶一夜东风劣，且博三朝五日晴。  

白玉蟾　春梦  
我亦频年饮大苛，吟髭撚尽为诗魔。  
夜来斗转参横后，梦在吴头楚尾多。  
所喜江山无病痛，可怜故旧半消磨。  
水车自转如谁踏，枕上松声奈若何。  

白玉蟾　春晴  
宿霭萦余冻，鬆阴挟嫩晴。  
朝来花万福，莺奏起居声。  

白玉蟾　春日词  
春日何迟迟，东风吹紫微。  
子规愁句句，杨柳恨丝丝。  
上帝无消息，仙飚杳去期。  
水长更天远，跬步成相思。  

白玉蟾　春日道中  
春光入万象，天意开百花。  
莺雏戏云锦，鸠妇络雨纱。  
晓日晴弄柳，夜雷暗惊茶。  
溪带缚洞口，醉归峰正衙。  

白玉蟾　春日道中  
洞口鸟呼鸟，山头花戴花。  
风篁苍韵玉，烟树晚笼纱。  
怀白一樽酒，邀卢七椀茶。  
春光索弹压，万象晓排衙。  

白玉蟾　春日即事  
伶伦窥管夜飞灰，万紫千红暗剪裁。  
微雨绩天烟织雪，寒风簸水月筛梅。  
寿鸠索妇花前笑，鳏燕呼雏柳外哀。  
春色无边茶未荚，社前犹欠一声雷。  

白玉蟾　春日遣兴  
大家放下杖头云，夜宿南安烟水村。  
蝴蝶梦残天拂晓，杜鹃声断月黄昏。  
蜂王遣使使花坞，蚁阵分屯屯荜门。  
自是吾侬适怀处，诗山酒海一乾坤。  

白玉蟾　春日散策二首  
水长二三尺，梅余六七花。  
明朝须不雨，今晚已成霞。  

白玉蟾　春日散策二首  
柳眼开何媚，蒲芽长得伸。  
寒花方谒日，新燕已参春。  

白玉蟾　春日饮酒  
拍拍浮浮几酒樽，梅花入梦酒归魂。  
半窗寂寞猿三咽，满户萧骚月一痕。  
山后山前鸠唤妇，舍南舍北竹生孙。  
天明醉醒策霜竹，春在江天芦荻村。  

白玉蟾　春日自省二首  
燕语今生事，花开夙世红。  
不知终日醉，何以谢春风。  

白玉蟾　春日自省二首  
雪洗桃花面，烟描柳叶眉。  
与春同是梦，安用赏春为。  

白玉蟾　春晚  
我怪东风黠，暗知春欲归。  
尽将杨柳絮，剪作雪花飞。  

白玉蟾　春晚行乐四首  
一点春山一点愁，一丝暮雨一声鸠。  
病中况更缘诗苦，夜去可堪无酒休。  

白玉蟾　春晚行乐四首  
今夜遥知春欲归，望春不极立多时。  
草迷野渡东西岸，月挂寒松上下枝。  

白玉蟾　春晚行乐四首  
晓雨初收翠霭浓，此番二十四番风。  
忽惊春暮翻为雪，乃是杨花飞满空。  

白玉蟾　春晚行乐四首  
落红庭院绿池塘，语燕啼莺亦可伤。  
霁柳吹花春已老，暝槐成幄日初长。  

白玉蟾　春晚忆故人  
车痕马迹遍江湖，且捲琴书又草庐。  
芳草两堤三月暮，故人千晨一书无。  

白玉蟾　春夕与西林老月下坐二首  
燕子呢喃君得知，深谈实相妙难思。  
久参贝叶云何梵，一见桃花更不疑。  
一物言无也大奇，如何半夜却传衣。  
於知见处生知见，在是非中起是非。  

白玉蟾　春夏之交奉呈胡总领  
残红点点尚春光，小立芳台送夕阳。  
莺语只闻花里面，鸥飞宛在水中央。  
风前绿草无人管，烟外青山底处藏。  
柳幄张天槐幕静，一川涨起麦云黄。  

白玉蟾　春宵有感八首  
春夜常如岁，何妨秉烛嬉。  
百花俱中酒，万竹自吟诗。  

白玉蟾　春宵有感八首  
安得安期枣，如瓜恐不然。  
楚江萍似斗，泰华藕如船。  

白玉蟾　春宵有感八首  
百念今何女，何年遂大刀。  
瑶池春不老，谁复敢偷桃。  

白玉蟾　春宵有感八首  
憎却堤边柳，青丝复尔长。  
自怜愁里鬓，不觉暗中霜。  

白玉蟾　春宵有感八首  
月落知何处，夜长无了时。  
幽人春自感，莺燕亦何如。  

白玉蟾　春宵有感八首  
书来相借问，客至欲如何。  
自草黄庭去，归来管割鹅。  

白玉蟾　春宵有感八首  
命驾承千里，论文且一樽。  
春高人易老，风雨闭柴门。  

白玉蟾　春宵有感八首  
多愁君自尔，不乐我何曾。  
西北山如削，明朝约共登。  

白玉蟾　春宵酌雨  
更无半点海棠飞，一听黄莺雨里啼。  
啼得碧坛红药破，淡烟芳草满长堤。  

白玉蟾　春兴七首  
草根未放晓霜稀，骤冷初暄蝶倦飞。  
行到碧桃花下看，新花良是旧枝非。  

白玉蟾　春兴七首  
未忺盥栉且看云，空翠濛濛霁色分。  
日线穿窗蜂透出，隔窗花影动欣欣。  

白玉蟾　春兴七首  
茜草叶交萱草叶，桃花枝映李花枝。  
馊风馂雨休相恼，放我水边林下嬉。  

白玉蟾　春兴七首  
晓日激昂山吐雾，东风从臾水生波。  
燕才邂逅莺相款，花自将迎蝶见过。  

白玉蟾　春兴七首  
细雨如毛暮霭浓，山光水色醉春空。  
认来认去燕还舍，吹落吹开花使风。  

白玉蟾　春兴七首  
望中白鸟入空无，一带青山似画图。  
宿雨初醒云半敛，垂杨微困水平铺。  

白玉蟾　春兴七首  
娇烟嫩霭弄晴晖，谁见诗人太息时。  
风主庭前花寿夭，水占溪上柳安危。  

白玉蟾　春雨  
柳色烟光正斗青，桃花落尽杏花惊。  
风从窗眼空中入，雨在檐前滴到明。  

白玉蟾　纯阳会  
一点薰风舞绿槐，祝融衮火从南来。  
海棠落地蜂蝶去，池馆无人莲未开。  
溶溶一掬清和髓，纯乾已作牝马矣。  
岳渎将此英雄气，收来顿在葫芦里。  
阶前十有四荚蓂，谏议夜来梦麒麟。  
披槲老翁自鼻笑，胞胎未兆天元春。  
洞宾弄巧翻成拙，蓬莱路上空明月。  
墙头梅子枝上蜡，池畔榴花叶底血。  
生来挺挺其精神，所适性癖穷天真。  
蓦然悟得铅汞机，敢谓大道无楚秦。  
忽尔金丹成九转，十月胎团人不问。  
撼动乾坤走鬼神，青云白鹤方解闷。  
天下后世思真人，常与真人庆诞长。  
樱笋厨开正来日，释氏亦欲制蜡人。  
不知故事自谁始，实是五代谯陵起。  
王诜建会集冠褐，飞来白鹤不知几。  
次则萧氏建宅仙，七闽万户生祥烟。  
一郡二郡渐风化，駸駸知省洞宾贤。  
城南城北走几次，人亦不知回老是。  
但见老松作人语，先生携墨归谁氏。  
太平寺里作篇诗，又道摩镜嫌人痴。  
岳阳市心一长啸，铁笛无声今几时。  
宝婺有人潘氏子，功名愿足心肺喜。  
髫年崇奉迄今日，四海杖屦纷如蚁。  
万指丛中见玉蟾，不作衣衫褴褛嫌。  
题诗祝君励金石，晨香夕烛增肃严。  
妙通老人暗抚掌，何年熊罴入梦想。  
待渠峥嵘欲及笄，整顿衣钵福无量。  
半千白鹤呼青云，青云深处琼梅新。  
有人要问飞升事，只看天边日月轮。  

白玉蟾　次黄提刑雪韵  
久晴忽尔雨丝丝，既雨还晴亦不疑。  
滕六假宁催入局，赵衰回避乞寻医。  
捣霜碾雹些来个，剪水雕冰片子时。  
一夜悄然飞到晓，满天满地化琉璃。  

白玉蟾　次李侍郎见赠韵  
家居琼馆海山隅，腹内包藏三教书。  
明月清风为活计，蓬头跣足走寰区。  
玉炉丹熟斟琼醑，金阙朝回唱步虚。  
要识我侬真面目，广寒宫里看蟾蜍。  

白玉蟾　次水帘洞韵  
天上真珠真下垂，更无钩箔惹尘埃。  
青鸾白鹤从教入，紫诏黄封不用来。  
夜月只为苏邝照，晚风端与葛黄开。  
纵饶展挂长千尺，莫掩罗浮紫翠堆。  

白玉蟾　次玉箫台韵  
莫便嗔人离此山，白云黄鹤云游还。  
意行但任杖屦乐，别后岂忘诗酒懽。  
不谓业风吹我脚，只将明月当君颜。  
未知云水何时会，烟雨萧萧暗碧坛。  

白玉蟾　次韵彬上人见惠  
象轮何事过毗耶，诗竅禅关事一家。  
自古行春难尽美，非风即雨辄成差。  
我文柔似三眠柳，君句清如六出花。  
应悟已公茅屋下，拟之早已涉河沙。  

白玉蟾　次韵东坡蒲涧寺二首  
满山红白福桑花，蒲涧深中尽可家。  
景泰得泉从卓锡，安期种枣说成瓜。  
岂无仙化羊如石，尚有书踪壁似鸦。  
一饭招提共僧语，法华经里问牛车。  

白玉蟾　次韵东坡蒲涧寺二首  
陈踪行览寺门前，自取椰瓢酌冷泉。  
山下果然无白地，洞中尽自有青天。  
更谁识得安期事，且去参他景泰禅。  
冠盖如云自来往，如今何处有神仙。  

白玉蟾　次韵宋秀才  
昼弄朱曦夜弄蟾，知他何处地行仙。  
殿前昔奏三千字，腰下曾缠十万钱。  
得句直疑无李白，草书真个过张颠。  
有时兴发临风舞，饮似长鲸吸百川。  

白玉蟾　次韵王将仕  
诗坛勍敌我何堪，只把新诗著意参。  
韵险有如行栈合，句香何止食余甘。  
江寒风落余章谬，鸟过身轻一字惭。  
饭了相陪閒笑语，锦囊非我许谁探。  

白玉蟾　次韵王将仕二首  
散发披襟乐醉乡，从朝笑语到斜阳。  
坐来一片蝉声久，未信人间有此凉。  

白玉蟾　次韵王将仕二首  
白雾重重山复山，山光树色有无间。  
是中紫翠皆诗料，病起无聊着句难。  

白玉蟾　次韵王御带  
晓风吹醒桃花醉，暮雨添成柳叶愁。  
醉了又愁愁又醉，莺煎燕{乔亢}过春休。  

白玉蟾　次韵永兴王宰游钟成观二首  
万斛苍烟恋钓矶，一川秋绿漾清晖。  
空明隐映流光薄，翻忆当年苏紫微。  

白玉蟾　次韵永兴王宰游钟成观二首  
吟魂缥缈迈霜空，立影惸然翠阁东。  
素喜半钩西面月，生憎一箭北头风。  

白玉蟾　次韵曾丈探梅  
夜半风吹雪满阶，头巾不裹把窗开。  
南枝暗就江头发，一点香从月下来。  

白玉蟾　次韵紫岩潘庭坚二首  
人情不似吴笺厚，世路常如蜀道难。  
两鬓已将沾雪白，寸心尚自炳枫丹。  
君还有意凭谁说，我亦无言把剑看。  
相对一窗风打雪，通红榾柮谩烧残。  

白玉蟾　次韵紫岩潘庭坚二首  
何人皮里有阳秋，谁绢能包得许羞。  
早趁黄旧丞相押，莫空白了少年头。  
既无顾恋於人已，便请清闲袖手休。  
岂必来秦安汉后，始来寻个赤松游。  

白玉蟾　翠麓即事  
千峰万峰翠入门，一树两树啼断猿。  
山后山前鸠唤妇，舍南舍北竹生孙。  
烟迷洞口苔三径，风吼松梢月一痕。  
芍药未花春未老，客来到此倒芳樽。  

白玉蟾　大道歌  
乌飞金，兔走玉，  
三界一粒粟。山河大地几年尘，  
阴阳颠倒入玄谷。人生石火电光中，  
数枚客鹊枝头宿。桑田沧海春复秋，  
乾坤不放坎离休。九天高处风月冷，  
神仙肚里无闲愁。世间学仙者，  
胸襟变清鸦。丹经未读望飞升，  
指影谈空相诳嚇。有时驰骋三寸舌，  
或在街头佯做哑。正中恐有邪，  
真里须辨假。若是清虚泠澹人，  
身外无物赤洒洒。都来聚气与凝神，  
要炼金丹赚几人。引贼入家开宝藏，  
不知身外更藏身。身外有身身里觅，  
冲虚和气一壶春。生擒六贼手，  
活嚼三尸口。三尸六贼本来无，  
尽从心里忙中有。玉帝非惟惜诏书，  
且要神气相保守。此神此气结真精，  
唤作纯阳周九九。此时方曰圣胎圆，  
万丈崖头翻筋斗。铅汞若粪土，  
龙虎如鸡狗。白金黑锡几千般，  
水银朱砂相鼓诱。白雪黄芽自无形，  
华池神水无泉溜。不解回头一看子，  
冲风冒雨四方走。四方走，  
要寻师，寻得邪师指授时，  
迷迷相指可怜伊。大道不离方寸地，  
工夫细密有行持。非存思，  
非举意，非是身中运精气。  
一关要锁百关牢，转身一路真容易。  
无心之心无有形，无中养就婴儿灵。  
学仙学到婴儿处，月在寒潭静处明。  
枯木生花却外香，海翁时与白鸥盟。  
片饷工夫容易做，大丹只是片时成。  
执著奇言并怪语，万千譬喻今如许。  
生也由他死由他，只要自家做得主。  
空中云，也可缚。  
水中月，也可捉。  
一气结成物，气足分天地。  
天地本无心，二气自然是。  
万物有荣枯，大数有终始。  
会得先天本自然，便是性命真根蒂。  
道德五千言，阴符三百字。  
形神与性命，身心与神气。  
交媾成大宝，即是金丹理。  
世人多执著，权将有作归无作。  
猛烈丈夫能领畧，试把此言闲处嚼。  
若他往古圣贤人，立教化人俱不错。  
况能蓦直迳路行，一条直上三清阁。  
三清阁下一团髓，昼夜瑶光光烁烁。  
云谷道人仙中人，骨气秀茂真磊落。  
年来多被红尘缚，六十四年都是错。  
刮开尘垢肯豁开，长啸一声归去来。  
神仙伎俩无多子，只是人间一味呆，  
忽然也解到蓬莱。武夷散人与君说，  
见君真个神仙骨。我今也不炼形神，  
或要放颠或放劣。寒时自有丹田火，  
饥时只喫琼湖雪。前年仙师寄书归，  
道我有名在金阙。闲名落世收不回，  
而今心行尤其乘。那堪玉帝见怜我，  
诏我归时未肯哉。  

白玉蟾　大都督制侍方岩先生召彭白饮于州治之春野亭因和苏子美韵  
夕阳花木丹青活，烟月山林水墨昏。  
碧缕倦飞萦宝鼎，红波惊涨溢金樽。  
掀髯醉接君谟笔，击缶吟招子美魂。  
因逐尚方双舄至，亦随桃李入春园。  

白玉蟾　大霄观风竿轩  
萧萧从何来，撼我青琅玕。  
笙箫动天籁，雨露生秋寒，  
铁笛不用吹，瑶琴不用弹。  
听此夜不寐，山月落邯郸。  

白玉蟾　戴月游西林  
悄然无人声，但有一杯月。  
谁家鸣乳庞，万籁静不发。  
苍须指前路，满地铺翠樾。  
清露滴秋衾，夜气飞霰屑。  
遥岑有无中，烟渺天空阔。  
剑光冲斗牛，长啸苍崖裂。  
山行二三里，诗肠思酒渴。  
冷云曳山腰，暗水洗石骨。  
勒马过断桥，枯木冻欲折。  
枝头惊鸟鹊，草根鸣蟋蟀。  
试问夜如何，孤猿啼不歇。  
柴门自推敲，残灯更明灭。  
回首古招提，地僻居穷发。  
红裳照轻幢，紫殿闭锁闼。  
题名墨未乾，壁上龙蛇活。  
秉烛出云房，古径苍苔滑。  
归来倦拂床，联句斗击钵。  
老苍拥地炉，坐把寒灰拨。  
黄鸡啼四更，惊破梅花雪。  

白玉蟾　丹丘同王茶干李县尉高会  
佳友品字坐，寒宵未渠央。  
竹亭天籁动，梅坞月华香。  
酒与我为春，我瘦如松苍。  
过酒辄一莞，梅竹侍我旁。  
以诗互埙箎，笑语逐飞觞。  
酒行三四周，五官舞明堂。  
王郎信矣伟，心胸浩琳瑯。  
咳唾亦珠玉，气习无膏粱。  
顷来赤城天，谒我九华房。  
期俱控绿烟，汗漫游帝乡。  
李郎自可喜，契阔俄四霜。  
少日珠庭丰，今愈奕有光。  
手仗六尺藜，叩我青锦囊。  
不思蓬莱路，往昔同商羊。  
年时鼓高志，海上弄干将。  
笑抚苍崔嵬，眇视碧浩茫。  
一别何沉绵，再见欲飞颺。  
胡不贾酒勇，相与形骸忘。  
烛花已三灺，醉墨方琳瑯。  
此乐良难常，人生易夕阳。  

白玉蟾　丹诗  
太乙坛前偃月炉，不消柴炭及吹嘘。  
金翁跨虎归瑶阙，姹女骑龙到雪壶。  
採得三斤寒水玉，炼成一颗夜明珠。  
从兹只用抽添法，产个婴儿一似渠。  

白玉蟾　淡庵倪清父  
地僻人闲春昼长，了然物我两相忘。  
薄披明月归诗肆，细切清风入醉乡。  
蜡味溪山闲里嚼，虀羹松竹静中尝。  
把琴弹破世间事，净几明窗一炷香。  

白玉蟾　澹萩  
平生只要乐清虚，占断人间静处居。  
古壁空悬三尺剑，幽窗闲却一床书。  
远山喜色日初染，枯木凉声风自梳。  
细嚼清闲滋味别，云霞收拾作粮储。  

白玉蟾　捣药禽  
灵禽悲噪白云边，人到天台古洞天。  
点化春愁三月暮，唤回晓梦五更前。  
有如捣药璫璫响，非杵非舂自戛然。  
毛羽也知仙可学，声声要结炼丹缘。  

白玉蟾　祷雨有应寄鹤林  
魃燄爇天草木烦，请檄上清火铃君。  
为我挽断黄河源，并与拽翻苍海根。  
我亦弗信神龙顽，我亦弗疑神雷蛮。  
速须{毛及}雨如倾盆，鹤林真人事奏函。  
白昼香篆升天门，东井箕星访白羊。  
丰隆急速追玄溟，宇宙脄蚸一弹指。  
郊外万丝悬如绳，人疑袖手倦作霖。  
岂知此心冥太清，夙世已是神霄卿。  

白玉蟾　道过成蹊萩偶成旧风一篇  
笑把青藜出武夷，不辞千里记幽奇。  
吐吞风月一壶酒，拈弄溪山万首诗。  
道过星河骇双目，万灶清烟缠华屋。  
老岩峭拔森翠屏，大江东去流苍玉。  
樵人弛薪指似予，中有玉洞藏仙都。  
楼阁参差美轮奂，神仙隐显知有无。  
夕阳挂树暮山紫，行行到此欲脱屣。  
门前三径绿苔深，浩荡春风醉桃李。  
子然放步成蹊萩，其一仙翁乐笑谈。  
苍髯绿鬓两眸碧，霞标芝宇清岩岩。  
青牛人去几千载，源流尚有弦孙在。  
混俗和光四十年。琅庭琛馆五云起，  
五湖四海来如蚁。天下三百六十洲，  
未见堂宇高於此。自非先生真栋梁，  
安能玄阃颜辉光。烟蓑雨笠捘入门，  
琴佩剑履充其堂。先生何年创丹室，  
宝篆灰寒门牖密。明窗净几一炉香，  
何人会此真消息。先生何日结草庐，  
读书丹台紫府书。有时瞑目坐蒲团，  
闲即汲水浇园蔬。妙南老人画真迹，  
一枝薜荔纀　ˉ　碧。莫问当年老沈翁，  
先生默契真端的。竹锁萩边炼药台，  
鹧鸪啼得百花开。归去武夷向人说，  
也曾亲诣同原来。先生此功与此德，  
不须语句碑诸石。铭在诸人肺腑间，  
闻者欲见不可得。斩新花竹旧烟霞，  
十洲三岛共一家。有人问着长生事，  
默默无言指落花。瓀山道人懒成趣，  
勉强搜索此数句。明朝铁笛吹一声，  
直入千山万山去。  

白玉蟾　道中与谢紫壶联句  
阴晴荏苒风吹霜，山北山南稻正黄。  
照涧芙蓉何绰约，掠云鸿鹄向微茫。  
心同秋水与天远，夜折岩花和月香。  
岭海青红俱在目，先随夕阳入诗肠。  

白玉蟾　得鹤林书  
东望吾彭耜，晴窗坠一蛛。  
万金何足抵，尺纸寄来迂。  
夜后灯花喜，朝来鹊语符。  
手中舒复卷，久别可长吁。  

白玉蟾　灯花联句  
青灯知有喜，花发满堂红。  
宝饼攒金蚁，琼钗缀玉虫。  
根非滋夜雨，蘥绽春风。  
照破乾坤事，能攘日月功。  
燄凝中夜露，烬落五更钟。  
蟾桂光无比，冰花巧不同。  
无香开瑞瓣，有燄似珍丛。  
鹊噪欢娱定，蛛丝信息通。  
今宵真有感，好事喜相逢。  
不假金乌照，应非玉斧工。  
草虫空乱树，野燐谩枮蓬。  
蛾至浑疑蝶，蛟飞不是蜂。  
酒亲思杜老，诗咏忆韩公。  
不昧本来者，孤光曜太空。  

白玉蟾　登爱阁有感  
五六年前彭觉非，同登爱阁耫荷池。  
如今再到还重省，十二阑干谩雨丝。  

白玉蟾　叠字招隐二首  
逐逐何时知足。来归山，  
共种菊。有松为酒，  
有藜当肉。亦有涧底芝，  
亦有岩上瀑。白日自觉如年，  
青山长是对目。闲云与充封门人，  
清风为作扫室仆。朝宴息乎长松之阴，  
夜偃仰乎冷翠之谷。我无涕唾津精气血液，  
了绝喜怒哀乐爱恶欲。练空碧毓紫沖兮身如玉，  
乘气御飞兮咏九霞之曲。  

白玉蟾　叠字招隐二首  
逐逐且贪怎足。恋松楸，  
爱莲菊。食玉衣锦，  
池酒林肉。瓮埋地阁钟，  
月泻天窗瀑。郑卫殆塞其聪，  
赵燕可盲其目。镜盟钗诅谩交交，  
马迹车尘何仆仆。名伤神兮宠辱若惊，  
事掣肘兮进退惟谷。一真妄兮故知空不空，  
观徼妙兮常有欲无欲。吾将先天后天明月之珠，  
裁作左仙右仙女宝云之曲。  

白玉蟾　定斋为杨和甫赋  
水澄秋月现，云散春山出。  
镜内影去来，杯中形出没。  
释氏慧之源，儒者诚之骨。  
忘躯见天机，灰心契造物。  
落花问啼鸟，流水澡幽石。  
不如窗间云，不如屋角月。  
此意谁与论，知音更何说。  
悄如寒岩烟，寂似阴崖雪。  
栖神要山林，晦迹老岩穴。  
吾当叫张葛，起与共散发。  

白玉蟾　东山道院  
烟月荒凉野色寒，松梢滴露夜将阑。  
人家旷绝无鸡犬，一鹤飞来点翠山。  

白玉蟾　冬暮  
风落松梢雪，山收竹外烟。  
清吟凝醉眼，独立耸新肩。  

白玉蟾　冬日同王茂翁联句二首  
凿冰添砚水，燃干发梅花。  
踏破霜苔迳，烧红雪树槎。  
闭门风愈怒，送客日将斜。  
寒甚酒无力，闲多道有芽。  
楮衾眠不暖，苇壁破难遮。  
他日瑶台上，流传仙子家。  

白玉蟾　冬日同王茂翁联句二首  
风箭射壁缝，寒稜入被单。  
幽栖悄无梦，神思静常安。  
纸帐悬冰帘，霜华结玉盘。  
窗外竹敲竹，坛前旛动旛。  
青灯寒燄短，红炭冷灰残。  
暗香何处梅，彻夜相檀栾。  

白玉蟾　冬夕酌月三首  
半规新月滑如酥，流入清樽一吸无。  
明日定知广寒殿，姮娥失却水晶梳。  

白玉蟾　冬夕酌月三首  
兔冷蟾寒桂影痚，化为霜露泻庭除。  
已惊柏液冰吾齿，莫弄梅花粟尔肤。  

白玉蟾　冬夕酌月三首  
二毛可惜雪霜侵，日有清都绛阙心。  
枝冷鹊翻檐外影，庭空鸿堕月边音。  

白玉蟾　冬夜岩居二首  
回首青鸾何处，长空万里苍烟。  
中酒梅花月夜，怀人松籁霜天。  

白玉蟾　冬夜岩居二首  
孤涧月华明水，半帘梅影香风。  
惆怅谪仙何处，无人共倒金钟。  

白玉蟾　董楼  
文章道德今谁似，事业功名我不无。  
十载江湖一杯酒，夜深说与董归奴。  

白玉蟾　董双成旧隐二首  
断霞残雨洗虹桥，群雁衔枚度碧霄。  
半夜风鸣云里佩，乘鸾人弄月中箫。  

白玉蟾　董双成旧隐二首  
月恋梅窗呈水墨，风依竹槛奏笙竽。  
金幡玉胜无从见，尚想云间唱步虚。  

白玉蟾　洞明轩  
夜坐幽堂听玉泉，松号风吼不成眠。  
蒲团里面真消息，猿叫千山月正圆。  

白玉蟾　洞前亭  
洞前春水漾桃溪，洞后数声青鸟啼。  
二十四岩风雨夜，神仙过此话刀圭。  

白玉蟾　洞庭  
帆腹膨脝饱北风，一弹指顷万山空。  
天垂九马层云外，人在孤鸿过影中。  
夙世曾游银世界，飞精复谒水精宫。  
湖神波吏须相识，吾在神霄旧有功。  

白玉蟾　洞庭庙  
樯乌啼罢纸灰飞，神去神来人不知。  
惟有金沙堆下水，东西南北任风吹。  

白玉蟾　洞虚堂  
青牛人去几千年，此道分明在眼前。  
要识个中端的意，一堂风冷月婵娟。  

白玉蟾　独步  
月澹黄茅路，烟明红叶村。  
有怀如阮籍，更赠一声猿。  

白玉蟾　杜鹃行  
杜鹃哭，杜鹃哭。  
微雨村，远烟麓。  
山花红，江枫绿。  
一声残，一声续。  
一声一声复一声，不管世间银发生。  
啼尽天涯夕阳影，又向空中啼月明。  
山中憔悴人，无绪伤春色。  
今古兴亡一肚脾，临风再拜君得知。  
两行茅舍苍烟泪，滴破浣花溪上诗。  

白玉蟾　端午述怀  
方瀛山上风飕飕，五月六月常如秋。  
松花落地鹤飞去，万顷白云空翠浮。  
夜半蟾蜍落丹井，琪林深锁寒叶暝。  
满天白露点苍苔，蛙市一散万籁静。  
三树两树啼断猿，树冷栖禽夜不眠。  
数点飞萤恋沙径，山腰石润悲寒泉。  
钟声隔断华胥路，不知蝴蝶蜚何处。  
摩挲两眼摺纸衾，人道今辰正端午。  
晓雨初霁梅子肥，龙孙脱箨新燕飞。  
山居萧然无一物，摘荠捣麦充晨炊。  
忆着往年五月四，葛巾羽扇鸾溪市。  
龙艘破浪桨万枝，钲鼓聒天旗掣水。  
纸钱飞起屈原祠，行人往来如蚁移。  
桐花入鬓彩系臂，家家御疫折桃枝。  
庭前绿艾制绿虎，细切菖蒲斟绿醑。  
羹鹅鱠鲤办华筵，冷浸水团包角黍。  
今年寂寞坐空山，山雨山风生晓寒。  
默萩令我休噫气，作诗畧述山居意。  
安得两腋生飞翰，与君飞上泬寥间，  
免使在世赋辛酸。  

白玉蟾　短歌行  
我适越，君适秦。  
舟挂越帆犹柳下，马回秦首更江滨。  
江滨绿柳多烟颦，岸下碧水生风鳞。  

四海交游不易得，一州云月聊相津。  
向来君亦何为者，空自红生满袖尘。  
君行无遽行，感我思古人。  
诗礼谩撩颇牧笑，弓刀自取荀杨嗔。  
君不见赵璧生还燕图死，轻把关心不顾身。  
又不见鸿门舞罢已成陈，怒撞玉斗岂无因。  
夫谁击笏血未泚，或者明年贵买臣。  
题柱高司马，弃繻壮终军。  
君去几时回，此别休怆神。  
百万呼卢银烛夜，十千买酒玉楼春。  

白玉蟾　对月六首  
深秋荷败柳枯时，霜蟹香枨副所思。  
月要人窥娇不上，风知我醉放多吹。  

白玉蟾　对月六首  
醉袖舞低千嶂月，清歌遏住九天云。  
鸿归燕去伤秋老，鹤唳猿啼觉夜分。  

白玉蟾　对月六首  
烟颦雨蹙到今朝，嫩火温香破寂寥。  
月下饮残千日酒，云间吹断一声箫。  

白玉蟾　对月六首  
水澄熊白成壶酒，枫染猩红满路旗。  
坐待西风迎素月，青天笑我独诗痴。  

白玉蟾　对月六首  
早已棋中悟死生，不须须上看勋名。  
风吹酒面秋情眇，月透诗肠夜未清。  

白玉蟾　对月六首  
山似愁眉烟画翠，月如醉眼晕生红。  
鹤雏踏碎芙蓉影，酒思诗情渺碧空。  

白玉蟾　二曲玉女峰  
插花临水一奇峰，玉骨冰肌处女容。  
烟袂霞衣春带雨，云鬟雾鬓晓梳风。  

白玉蟾　番阳旅寓留题  
洞门深锁绿烟寒，来享浮生半日闲。  
城北城南无老树，横吹铁笛过庐山。  

白玉蟾　泛舟黄桥归庐山  
清风为我送归船，数粒青松起薄烟。  
帆影惊飞秋水雁，橹声搅断夕阳蝉。  
几人家在溪头岸，一片云生水底天。  
满眼良朋无好酒，此心已挂九江边。  

白玉蟾　泛舟松江  
白酒黄封冽以妍，鲈鱼买得一双鲜。  
舟行无浪无风夜，人在非晴非雨天。  
醉熟不知天远近，梦回但见月婵娟。  
垂虹亭下星如织，云满长洲草满川。  

白玉蟾　飞仙吟送张道士  
夜骑玉鳌採明月，蘥殿瑶台寒彻骨。  
三十六天不闭门，风吹琪花散飞雪。  
箫韶鸣处队仗多，八万霓裳歌一阕。  
紫皇宴罢驾方出，整衣端简去朝谒。  
火铃将军呵一声，左右万真耸毛发。  
奏云臣是雷霆卿，旧因罪去辞金阙。  
红尘埋身平至耳，餐青饮绿守苦节。  
飞神登天来正渴，见帝有酒觅一啜。  
赐卧一醉放卧归，归去人间向人说。  
凤凰阁下问归途，琼童玉女却问予。  
天上日长太清虚，人间还似此间无。  
摇头不答径拂袖，白云眇眇迷清都。  
洞中猿鹤更相认，白石烂兮青松枯。  

白玉蟾　飞行二首  
飞行三十六天门，我是东华上相孙。  
戏把蟠桃剜出核，玉童持去种崑崙。  

白玉蟾　飞行二首  
剑光长笑古刘家，不斩流星只斩蛇。  
从得历年三四百，蟠桃犹自未开花。  

白玉蟾　飞云顶  
飞云顶上阁阑干，夜半南溟出玉盘。  
捲起水帘三百尺，松风吹度铁桥寒。  

白玉蟾　风窗  
窗隙针来大，霜风圣得知。  
耳边如箭急，直把菊花吹。  

白玉蟾　风台遣心三首  
春色浓於酒，梅花瘦似诗。  
长青今岁叶，粲白去年枝。  

白玉蟾　风台遣心三首  
鸦报千林晓，梅供一枕香。  
晓来春思倦，余梦尚悠扬。  

白玉蟾　风台遣心三首  
青尽池边柳，红开槛外花。  
数时长病酒，今日且分茶。  

白玉蟾　枫叶辞  
丹枫陨叶纷堕飞，撩拨西风尽倒吹。  
云外飘飘呼莫回，四方沉冥雁为悲，  
辞柯一去遐不归。已判此秋长别离，  
生者有尽死有期。凭高望远深相思，  
手挥丝桐送斜晖。  

白玉蟾　凤凰台  
凤去台空事尚存，晨钟暮鼓换罏薰。  
鱼龙吞吐四海水，鸾鹤歌啸三天云。  
花觉月寒春又老，沙知潮落夜将分。  
紫霞真人去路杳，步虚一声闻不闻。  

白玉蟾　凤箫阁耫月四首  
一醉高寒清到骨，四无尘滓月当空。  
光芒万里今犹昔，牢落十年西复东。  

白玉蟾　凤箫阁耫月四首  
暮霭收无归鸟尽，凤箫阁上听松涛。  
宿枝不稳鸦飞起，照水当中月上高。  

白玉蟾　凤箫阁耫月四首  
画阁岿然百尺危，吹来花片点春衣。  
黄昏璧月溪心浴，白昼银盘水面飞。  

白玉蟾　凤箫阁耫月四首  
凤箫吹断无人见，但有寒光拂太虚。  
仰面笑天天亦笑，此心如月月何如。  

白玉蟾　奉呈天谷  
底事英人便养高，角鹰放了弃弓刀。  
六壬六遁成韬晦，四塞三边娄绎骚。  
九十日秋凉气少，一千年事乱时多。  
长歌大笑不对饮，奈此水光山色何。  

白玉蟾　奉酬陈宫教  
落魄逍遥一醉仙，笑携藜杖夕阳边。  
三年睡法应须得，九蕴仙方妙不传。  
骤雨猛催今日作，老苔为锁异时镌。  
偶来水绿红花野，自与庐山亦有缘。  

白玉蟾　奉酬舑萩李侍郎  
坐对梅花撚白须，吟边有酒不须酤。  
松窗昨夜冰生砚，冻合银床读易朱。  

白玉蟾　奉酬舑萩李侍郎  
南枝才放两三花，雪里吹香弄粉些。  
淡淡着烟浓着月，深深笼水浅笼沙。  

白玉蟾　奉酬舑萩李侍郎  
全是山林居士风，不知位重更官穹。  
名书玉几金瓯内，心在蒲团纸帐中。  

白玉蟾　奉酬舑萩李侍郎  
满月世界琉璃光，通宵不寐据胡床。  
语言玉润篇篇锦，心胆冰清字字香。  

白玉蟾　奉酬舑萩李侍郎  
酒红沁面晕成霞，笑撚吟髭数暮鸦。  
不入朝廷鸳鹭侣，自甘白发插梅花。  

白玉蟾　芙蓉  
临水耫芙蓉，一花还两影。  
上倚夕阳斜，下浸秋波冷。  

白玉蟾　复卢良萩韵  
拟占朝班最上头，宦情冷似一天秋。  
风花雪月千金子，水竹云山万户侯。  
海客盟鸥终不动，塞翁失马更何求。  
明窗净几华胥外，蝴蝶翩翩自梦周。  

白玉蟾　赋梅奉呈陈太博  
霜清木脱嫩寒森，惊见孤英吐竹林。  
不负雪期如有信，偶先春事本无心。  
月横瘦影池塘浅，风递微香院落深。  
莫问调羹并止渴，枝枝且惬醉来簪。  

白玉蟾　赋诗二首呈懒翁  
惊秋镜里鬓边星，到处溪山皆洞庭。  
怒雨打莲欹沼绿，颠风掣竹过墙青。  
趁船紫燕辞芹渚，缩颈白鸥眠蓼汀。  
荷笠欲寻懒翁去，带些爽气入痚棂。  

白玉蟾　赋诗二首呈懒翁  
懒翁老白结忘年，秋入淡烟痚雨天。  
醉把黑甜圆个梦，时将草圣放些颠。  
杖藜还尽溪山债，杯酌结交风月缘。  
梭督青童驰讷椠，鳞烦紫吏馈雄篇。  
金华都似一榞大，却賏两枚诗酒仙。  

白玉蟾　赋月同鹤林酌别奉似紫琼友  
婀娜姮娥处玉宫，秋来梳洗越当空。  
阴晴圆缺天何意，离合悲欢事与同。  
好去画楼歌舞地，莫来清馆别愁中。  
应知人不能如月，月且团圆月月逢。  

白玉蟾　感春  
晴少春光浅，寒多酒力微。  
一声山鹧过，数点海棠飞。  

白玉蟾　感物  
月生看柳瘿，风起笑花癰。  
事业三盃酒，勋名九转丹。  
神凄身外蝶，梦黯镜中鸾。  
为问金堪带，如何玉可餐。  

白玉蟾　感兴二首  
又见荷开满故园，夙红昨紫俨然存。  
画梁飞燕前身赵，曲槛歌莺阿姊樊。  

白玉蟾　感兴二首  
酒兴诗狂似蝶蜂，终朝上下逐东风。  
梁间燕共何人语，庭下花无百日红。  

白玉蟾　感咏十解寄呈杨安抚  
大隐在朝市，仙人好楼居。  
方平今白发，未许见麻姑。  

白玉蟾　感咏十解寄呈杨安抚  
身如云样轻，心似月兮皎。  
何物堪赠居，一颗安期枣。  

白玉蟾　感咏十解寄呈杨安抚  
风吹五花辇，露缀九光舆。  
夜半红尘起，琴高失鲤鱼。  

白玉蟾　感咏十解寄呈杨安抚  
上界足官府，大仙多拘束。  
遂令东方朔，只恋殿前肉。  

白玉蟾　感咏十解寄呈杨安抚  
玉女鸣珂佩，投壶不忆题。  
刘安无复傲，殿殿叩星扉。  

白玉蟾　感咏十解寄呈杨安抚  
酒专风月权，诗欠江山债。  
恐是试长房，尘劳君少耐。  

白玉蟾　感咏十解寄呈杨安抚  
伊昔为句漏，其心在丹砂。  
丹成遽仙去，不且判莺花。  

白玉蟾　感咏十解寄呈杨安抚  
鸡翘豹尾中，凤阁鸾台客。  
何似许旌阳，西山煮白石。  

白玉蟾　感咏十解寄呈杨安抚  
跃马西湖道，载酒湖水滨。  
一蝶忽花下，招之论大椿。  

白玉蟾　感咏十解寄呈杨安抚  
青山犹古人，碧草亦大雅。  
幽鸟话升平，陈抟何为者。  

白玉蟾　高祖圣师天台紫阳真人赞  
元丰一皂吏，三番遭配隶。  
空余悟真篇，带些铅汞气。  

白玉蟾　公无渡河  
君不见猿啼苍梧烟，风捲潇湘水。  
双蛾无处挽重瞳，粉篁点点凝春泪。  
又不见鹤饮瑶池月，露泣龟台花。  
百官极目望八骏，青鸟寥寥空暮霞。  
呜呼，不自爱惜甘蹈死，  
亦不闻乎千金子。公无渡河要渡河，  
公要渡河争奈何。  

白玉蟾　狗子佛性颂  
僧问赵州：狗子还有佛性也无？州云无。  
乃为之颂云：雨过西风寒，  
苍苔封战骨。可怜老将军，  
饮马长城窟。  

白玉蟾　孤鹤辞  
芝田长相依，瑶池长相随。  
云泥共悲欢，生死同襟期。  
行啄林莽间，断翅谁与医。  
往者不可复，病者不得飞。  
极目青云中，临风翘以思。  
思深不复啄，一唳天容悲。  

白玉蟾　孤鸿曲  
秋阴薄薄天风凄，黄落满空孤鸿飞，  
志在江湖叫何悲。桂枝初花来几时，  
得非往者失埙箎，云情月思哀独归。  
青霄高处更危机，胡不少栖欲何之，  
霜翎雨翅不自持。非无稻粱与菰黍，  
食不下咽情永辞。江头吊影鸣愈悽，  
嘹唳之声矧可思。  

白玉蟾　孤凝  
筠皮月静铺金屑，仙掌云寒砌玉花。  
人在华胥初梦断，乱山满目一声鸦。  

白玉蟾　孤雁叹  
孤雁声嚘嚘，忧如司马牛。  
君不见煮豆燃豆萁，斯人者斗米尺布渠岂羞。  
知有鹡鴒在原不，知有棠棣之华不。  

白玉蟾　孤萤  
夜静乘凉坐水亭，草头隐映见孤萤。  
瞥然飞过银塘面，俯仰浮光几点星。  

白玉蟾　古别离五首　回萩谯大卿  
青青冬岭松，高出寒崔嵬。  
忆昔可怜宵，声如滟澦堆。  
冰霜矧肯摧，枝叶故条畅。  
一夕乘风雷，龙化失群望。  

白玉蟾　古别离五首　觉非彭吏部  
彩凤何毰毸，有玉飞则立。  
竹林失所依，梧枝夜露泣。  
鸡鹜疑九苞，鵷鹭厌五毛。  
伊独怨德衰，箫韶如之何。  

白玉蟾　古别离五首　盘庄黄检院  
溶溶空中云，肤雨能滂沱。  
旦暮依神龙，所至蒙恩多。  
归来太山阿，已罢泽民志。  
溘然登崑崙，猿鹤为嘘欷。  

白玉蟾　古别离五首　舑萩李侍郎  
有婉孤山梅，香根寄霜雪。  
早被东皇知，占断西湖月。  
天风何狼籍，吹付寿阳人。  
骑箕弃鼎鼐，百花空自春。  

白玉蟾　古别离五首　竹庄苏筠州  
彼美幽汀兰，开花满国香。  
怅无与同心，隔水遐相望。  
皓月泽清姿，凉风怜幽芳。  
不及见妆台，委之田舍郎。  

白玉蟾　谷帘下二首  
紫岩素瀑展长霓，草木幽深雾雨凄。  
竹里一蝉闻竹外，溪东双鹭过溪西。  

白玉蟾　谷帘下二首  
步入青红紫翠间，仙翁朝斗有遗坛。  
竹梢露重昼犹湿，松里云深夏亦寒。  

白玉蟾　观物二首  
蜂占蔷薇封食邑，蚁侵蜾蠃借军须。  
雨天风急鸠呼妇，水国烟寒雁唤奴。  

白玉蟾　观物二首  
晓鹭守溪图口腹，暮蛛借屋计家生。  
不羁野马空中骋，无喘蜗牛壁上耕。  

白玉蟾　观鱼歌  
君不见东海有鲤钓不上，冯夷翻江春浩荡。  
渔者归舟载月明，一声雷震桃花浪。  
又不见北溟有鲲能吞舟，浪屋涛山相拍浮。  
忽朝击水三千里，九万扶摇吴叶秋。  
道人放浪游太乙，一泓寒玉浸春碧。  
十太晴波何净明，百尾巨鱼自跳踯。  
锦鳞铁鬣红玉鬵，珠齿冰腮紫金脊。  
绿玻瓈里飞瓀梭，碧琉璃中掷金尺。  
吾疑汉室曾漏网，否则禹门曾点额。  
钓台千古松风寒，渭水一竿霜月白。  
子产之意徒洋洋，庚氏之呼可策策。  
有时听琴跃水心，有时认履伏池侧。  
古人观棠有何心，今朝鉴止输闲客。  
群鱼群鱼听我语，太乙真人在何许。  
尚埋头角守污池，不展爪牙上星渚。  
种成红杏不骑去，留向人间作霖雨。  

白玉蟾　归雁亭  
坡仙曾此缕归程，归雁因而扁此亭。  
草劲风刚苕水绿，水枯雪老弁山青。  
霜翎去去宾沙漠，云足翩翩影洞庭。  
渠亦偶来还自去，弋人何用慕冥冥。  

白玉蟾　归雁亭  
嗟予尚未发星星，今日杯茶归雁亭。  
几见霜翎巢白草，数行云足篆青冥。  
方将寄字来苕霅，莫便翻身过洞庭。  
握手亭前话今古，仇池仙墨有余清。  

白玉蟾　郭信叔喜神赞  
万丈崖头立一梯，百丈竿头垂一手。  
绵团裹铁云包月，麒麟海里翻筋斗。  
回天拓地立教门，斩新气概鼎乾坤。  
倪王人指碧溪水，尽是渠侬无尽恩。  
谁乎，冲靖之上足郭信叔者也。  

白玉蟾　过林灵素坟  
众僧莫怨赵归真，此是容成太玉君。  
始末四年曾就日，相将五秩即腾云。  
帝心俾立神霄教，州额由升应道军。  
泉石依然冠剑冷，至今雷电御松坟。  

白玉蟾　过石梯  
小伞轻包手自携，少需脚力过危梯。  
入门失问翁高姓，看尽壁间前后题。  

白玉蟾　海丰道中  
海近疑无地，山长尽有天。  
蛇岗岚雾湿，鱼市水风膻。  
苔色陪岩草，榕阴冒浦莲。  
由来金翠盛，遮莫酌贪泉。  

白玉蟾　寒碧  
清秋访林馆，寒碧凝瑶风。  
冷入琅玕聚，凉生琛玉丛。  
枝枝撑明月，叶叶起清风。  
朝云挂余翠，夕照摇残红。  
断鸦噪言宿，鸣凤栖复冲。  
扶痚玉梵府，析蔌水晶宫。  
露花滴翡翠，烟絮缠蛟龙。  
万竿响笙竽，一林撼丝桐。  
饮罢身欲蜕，联镳翔太空。  

白玉蟾　寒食  
日落千山暝，风吹一路香。  
燕依花色紫，莺体柳丝黄。  

白玉蟾　韩湘子赞  
白雪满空衣，黄芽一朵春。  
蓝关归去后，问甚世间人。  

白玉蟾　何仙姑赞  
阆苑无踪迹，唐朝有姓名。  
不知红玉洞，千古夜猿声。  

白玉蟾　和刘司门韵题临溪亭  
临水皤然两鬓丝，山烟凝翠入鹑衣。  
横吹铁笛且归去，懒把渔竿立藓矶。  

白玉蟾　和叶宰韵题无咎斋  
蜗角蝇头既可憎，如何又问利和名。  
学他太古先天妙，舍取中庸一点诚。  
乾坤所谓日月祖，坎离乃是天地精。  
工夫学到震无咎，只字拔茅乘泰亨。  

白玉蟾　和张紫微韵题清虚萩  
鸡犬声村市，烟霞古洞天。  
晨坛凝玉露，夜井浸珠躔。  
凤翼团宸画，龟趺负古镌。  
于湖诗去后，今昔几千篇。  

白玉蟾　和主簿家兄赠别韵  
接耳交肩话绮痚，扶摇九万此南图。  
对床风雨人皆有，协韵埙箎我独无。  
偶尔诗家鸿雁行，为今酒岛鹡鴒徒。  
情知一舸鸱夷去，临欲出门灯影孤。  

白玉蟾　荷池追凉  
清晓无人知此凉，岸巾植杖立银塘。  
晴霞烧眼收将敛，荷叶生风绿水香。  

白玉蟾　荷风荐凉屷于御风台者六因赋古意示诸同我  
黄昏六点星，飞堕天南方。  
荡荡无边秋，水色涵天光。  
紫壶如朱槿，鲜妍敌露霜。  
紫琼如芙蓉，风韵何清凉。  
紫烟如芝兰，涧谷含幽芳。  
紫云如木犀，内秘天家香。  
鹤林如甘菊，端可寿而臧。  
满泛九霞觞，与客秋兴长。  
紫清如芰荷，堪制仙人裳。  
愿言六人者，驾月宝帝旁。  
先拜紫皇前，次谒王母房。  
人间尘埃子，白日空茫茫。  

白玉蟾　荷花  
小桥划水剪荷花，两岸西风晕晚霞。  
恍似瑶池初宴罢，万妃醉脸沁铅华。  

白玉蟾　鹤林传法明心颂二首  
万法从心生，心心即是法。  
语嘿与动静，皆法所使然。  
无疑是直心，守一是正法。  
守一而无疑，法法皆心法。  

白玉蟾　鹤林传法明心颂二首  
法是心之臣，心是法之主。  
无疑则心正，心正则法灵。  
守一则心专，心专则法验。  
非法之灵验，盖汝心所以。  

白玉蟾　鹤林赏莲  
玉沿生翠雾，瑶林映素霞。  
天飞明月英，夜浴白莲花。  
碧水香以净，松声吹露华。  
众仙鸾鹤散，寂寂五云家。  

白玉蟾　鹤谣八首  
鹤者胎化之禽兮明明，后玄鹄兮前苍鹰，  
冲若舞兮太清。  

白玉蟾　鹤谣八首  
鹤者还丹之使兮洋洋，缟云衣兮玄绮裳，  
唳以下兮郴阳。  

白玉蟾　鹤谣八首  
鹤者冲虚之梯兮冥冥，朱霞弁兮翠锦熭，  
浩然归兮辽东。  

白玉蟾　鹤谣八首  
鹤者飞仙之御兮英英，十二裙兮六六领，  
翻而来兮华亭。  

白玉蟾　鹤谣八首  
鹤兮鹤兮芝田兮，遐征不可望兮，  
倏去忽来兮。  

白玉蟾　鹤谣八首  
鹤兮鹤兮瑶池兮，若有控以御兮，  
杳不可诘兮。  

白玉蟾　鹤谣八首  
鹤兮鹤兮玄圃兮，是必有以致兮，  
将为谁来兮。  

白玉蟾　鹤谣八首  
鹤兮鹤兮丹丘兮，下界尘土腥兮，  
何当致我归兮。  

白玉蟾　红楼曲  
红楼賏飞琼，夜夜令人忆。  
回盼千山外，天远暮云碧。  
西风白芙蓉，往事殆陈迹。  
为我收眼缬，织得愁成疋。  

白玉蟾　红梅  
人赋红梅少，予诗为补遗。  
霞融姑射面，酒耻寿阳肌。  
太洁遭时妒。独醒为众疑。  
漫随春色媚，自保岁寒姿。  

白玉蟾　红梅二首  
明皇爱雪响云营，侍宴宫娃不计名。  
守等太真眠未起，醺然秉烛到深更。  

白玉蟾　红梅二首  
玉妃初醉下瑶台，紫雾深深拨不开。  
却恐错穿桃杏径，高烧银烛照归来。  

白玉蟾　红岩感怀四首  
山高兮风寒，烟濛濛兮雨漫漫。  
雨霁兮雪飞，半夜无人兮倚栏。  
明月兮空山。  

白玉蟾　红岩感怀四首  
猿啼兮鸟哀，风飕飕兮雪皑皑。  
雪霁兮云收，思我故人兮伤怀。  
古径兮苍苔。  

白玉蟾　红岩感怀四首  
风悲兮花落，鸟哀哀兮水簌簌。  
水寒兮石苍，幽人自感兮惸独。  
古洞兮枯木。  

白玉蟾　红岩感怀四首  
草青兮烟冷，山苍苍兮水楚楚。  
山深兮地僻，青鸟不来兮凄苦。  
断烟兮芒草。  

白玉蟾　呼唤体自述  
只贪饮酒与吟诗，炼得丹成身欲飞。  
曩劫曾为观大士，前生又是派禅师。  
蓬莱旧路今寻著，兜率陀天始觉非。  
料我年当三十六，青云白鹤是归期。  

白玉蟾　胡东原香锦亭  
东皇剖破勾芒腹，锦心绣肠香馥郁。  
绛都风雨僝僽春，花魂无主自精神。  
黄鹂初唤柳开眼，海棠枝上春烟暖。  
离出一点两点红，墙头红腮微笑风。  
东原去后花无主，春工亦懒施机杼。  
亭前忽遇诗酒仙，花亦喷出些龙涎。  
风催雨趱花不辨，满庭芬芳生烂熳。  
牡丹吐火花欲然，日将锦绣铺苔毡。  
诗狂梦与花神饮，酒醉不与花神寝。  
酒阑令我忆东原，花木虽在人恻然。  
此诗终不为花作，惆怅东原此丘壑。  
而今赏花不见人，但见蜂蝶飞闲亭。  

白玉蟾　胡中隐萩中伤春  
尽把天工付祝融，东皇归去太华宫。  
稜稜山色耸苍玉，湛湛波光浸碧铜。  
杨柳入天鸠要雨，海棠落地蝶嫌风。  
好将杖屦西园看，万紫千红一夜空。  

白玉蟾　胡子嬴庵中偶题  
道人惯喫胡麻饭，来到人间今几年。  
白玉楼前空夜月，黄金殿上起春烟。  
闲倾一盏中黄酒，闷扫千章内景篇。  
昨夜钟离传好语，教吾且作地行仙。  

白玉蟾　湖上偶成二首  
葭蒲满荡起晴烟，总属霜鸥雪鹭天。  
一片紫菱开十字，中间放过采莲船。  

白玉蟾　湖上偶成二首  
湖天清旷万缘虚，暂借僧房作宰予。  
梦觉风凉归去晚，满空飞翠扑篮舆。  

白玉蟾　护国寺秋吟八首  
雁过天成画，鱼惊水作纹。  
檐牙宵吐雨，殿脊晓驮云。  

白玉蟾　护国寺秋吟八首  
酒弄三竿日，诗成一枕风。  
寒声落鸿雁，秋意著梧桐。  

白玉蟾　护国寺秋吟八首  
楼影秋江白，苔碑卧夕阳。  
水昏沙暮起，一一雁南翔。  

白玉蟾　护国寺秋吟八首  
嫩竹容归鹊，寒松捧落晖。  
危红和露落，空翠扑衣飞。  

白玉蟾　护国寺秋吟八首  
竹手擎云重，松肩荷月高。  
烟收天地阔，醉目数秋毫。  

白玉蟾　护国寺秋吟八首  
犬吠月如昼，马鸣人渡桥。  
更无诗与酒，虚度可怜宵。  

白玉蟾　护国寺秋吟八首  
香篆孤烟袅，灯龛寸火微。  
梦和明月冷，心与白云飞。  

白玉蟾　护国寺秋吟八首  
星似萤千点，云如鹤一双。  
孤吟寒不寐，落叶打空窗。  

白玉蟾　华阳堂二咏  
幕天席地做生涯，凡圣同居气象佳。  
拨过浮山供醉眼，斩新风月入诗怀。  
花间自舞三台鹤，竹外空歌两部蛙。  
不是道人多计较，是渠诸圣早安排。  

白玉蟾　华阳堂二咏  
不著人间一点尘，满堂尽是学仙人。  
衣衫总带烟霞色，杖屦相随云水身。  
铁笛横吹沧海月，纸袍包尽洞天春。  
而今会聚十方客，认看何人是洞宾。  

白玉蟾　华阳吟三十首  
家在琼崖万里遥，此身来往似孤舟。  
夜来梦趁西风去，目断家山空泪流。  

白玉蟾　华阳吟三十首  
海南一片水云天，望眼生花已十年。  
忽一二时回首处，西风夕照咽悲蝉。  

白玉蟾　华阳吟三十首  
一脚从别海南船，身逐云飞江浙天。  
走遍洞天寻隐者，不知费几草鞋钱。  

白玉蟾　华阳吟三十首  
白云和我到天台，眼入青山意豁开。  
到彼山中结茅屋，空余千古夜猿哀。  

白玉蟾　华阳吟三十首  
拄杖随身入武夷，幔亭峰下雪花飞。  
行从九曲山头看，万壑千岩翠打围。  

白玉蟾　华阳吟三十首  
得诀归来试炼看，龙争虎斗片时间。  
九华天上人知得，一夜风雷撼万山。  

白玉蟾　华阳吟三十首  
白马江头笑一声，红光紫雾水中生。  
急抽匣内青蛇剑，搅得黄河彻底清。  

白玉蟾　华阳吟三十首  
饮金波数百钟，醉时仗剑指虚空。  
脚根戏蹑交乾斗，长啸一声天地红。  

白玉蟾　华阳吟三十首  
移将北斗过南辰，两手双擎日月轮。  
飞趁崑崙山上去，须臾化作一天云。  

白玉蟾　华阳吟三十首  
戏泛金船到海涯，暗随海水度流沙。  
一从登著蓬莱岸，去看琼台阆苑花。  

白玉蟾　华阳吟三十首  
人身自有一蓬莱，十二层楼白玉阶。  
姹女金翁常宴会，堂前夜夜牡丹开。  

白玉蟾　华阳吟三十首  
怪事教人笑几回，男儿今也会怀胎。  
自家精血自交媾，身里夫妻真妙哉。  

白玉蟾　华阳吟三十首  
元神夜夜宿丹田，云满黄庭月满天。  
两个鸳鸯浮绿水，水心一朵紫金莲。  

白玉蟾　华阳吟三十首  
饥餐一两黑龟肝，寒向丹田猛火山。  
但见心头无点事，不知人世有饥寒。  

白玉蟾　华阳吟三十首  
青牛人去几多年，此道分明在目前。  
愿识目前真的处，一堂风冷月婵娟。  

白玉蟾　华阳吟三十首  
片饷工夫炼汞池，一炉猛火夜烧天。  
忽然神水落金井，打合灵砂月样圆。  

白玉蟾　华阳吟三十首  
一泓神水满华池，夜夜池边白雪飞。  
一里有人擒玉兔，赶教明月上寒枝。  

白玉蟾　华阳吟三十首  
不动丝毫过玉关，关头自有玉京山。  
能於山上通来往，风搅九天霜雪寒。  

白玉蟾　华阳吟三十首  
谁识遧天造化工，于今蹙在片时中。  
只将铅汞入真土，炼出金花满鼎红。  

白玉蟾　华阳吟三十首  
昨夜三更雷撼山，九天门户不曾关。  
曹溪路上分明见，有个金乌入广寒。  

白玉蟾　华阳吟三十首  
玉皇殿下一仙童，曾掌符书守蕊宫。  
因甚俗缘犹未断，於今纪质入尘笼。  

白玉蟾　华阳吟三十首  
曹溪一路透泥丸，只在丹田上下间。  
解使金翁媒姹女，朝云暮雨满巫山。  

白玉蟾　华阳吟三十首  
只将戊己作丹炉，炼得红丸化玉酥。  
漫守火爻三百日，产成一颗夜明珠。  

白玉蟾　华阳吟三十首  
绛阙仙都一散郎，偶来尘世且佯狂。  
身中自有长生宝，夜夜飞神谒上苍。  

白玉蟾　华阳吟三十首  
家在神仙九气天，天中楼殿賏群仙。  
偶然来到人间世，料想神霄未一年。  

白玉蟾　华阳吟三十首  
气盖山河心胆粗，不能学剑不搜书。  
夜来掇得乾坤动，火候温温守玉炉。  

白玉蟾　华阳吟三十首  
拈弄溪山诗伎巧，吐吞风月酒神通。  
且将诗酒瞒人眼，出入红尘过几冬。  

白玉蟾　华吟三十首  
一吟一醉一刀圭，真气真精满四肢。  
若到酒酣眠熟后，满船载宝过曹溪。  

白玉蟾　华吟三十首  
梦幻之身不久长，桑榆能几耐风霜。  
何如跳出利名窟，赠汝长生不死方。  

白玉蟾　画石二首  
一片嵯峨堕碧空，嵚历落最玲珑。  
从教把耫真堪醉，疑自当年栗里中。  

白玉蟾　画石二首  
真作壶中九华看，碧于簪玉小于拳。  
好藏莫便令人见，恐有痴情似米颠。  

白玉蟾　画中众仙歌  
不与饮尽孙权酒，正欲画屏笔脱手。  
一点凝墨状生蝇，剔之不飞心始惊。  
献之兴来拈起笔，笔如解飞自钩掣。  
戏染松烟作牸牛，脱似偃角眠沙丘。  
萧贲深得鹤三昧，胸中不与造化碍。  
一幅素绢如片天，雪翎欲起凌苍烟。  
僧繇醉后齤齤睡，睡起濡墨作石块。  
擘山裂岩而拿云，或如伏虎如露拳。  
恺之画兰藏玉笥，开而视之已飞去。  
安得翠叶成寒丛，四景常使飘春风。  
闻道南齐宇文焕，精笔妙墨扫芦雁。  
低颈吸水昂颈飞，髣象荷枯沙瘦时。  
唐有处士吴道元，丹青之余多画猿。  
状出抱子落寒泉，又如弯弓绕树奔。  
季成画虎常作怒，鬼神不敢正眼觑。  
但见纸上生狰狞，开口解啸风悲鸣。  
叶公好龙故学画，不觉心孔开一罅。  
纸上笔画方似龙，风鬵浪鬣来争雄。  
韩干画马得滋味，霜蹄巧作追风势。  
可怜张口嘶无声，只惜风稜瘦骨成。  
江头细草为谁绿，只有风烟相管束。  
阮瞻收拾草精神，笔端与草私为春。  
画鱼古有康灵叔，掷头摆尾万鳞足。  
红鲿紫鲤成队行，跃碎琉璃跳上产不。  
仁老胸中有雪月，画出梅花更清绝。  
鲁直嗅之嫌无香，幻出江南烟水乡。  
张臻虚心而学竹，风雨潇潇生锦轴。  
风枝雨干欲化龙，不堪裁杖扶葛洪。  
钱觐画松扫烟雨，松梢鹤立飞不去。  
凌风傲雪冷几时，翠色不改常清奇。  
王维笔下多山水，千山万水一弹指。  
万顷玻瓈碧欲流，千层翡翠波上浮。  
有时画出几枯木，一片落霞间飞鹜。  
有时画出古涧泉，浪花滚滚人不闻。  
有时花落鸟啼处，正是千林俵秋雨。  
有时日暮鸦鸣时，烟际钟声催月迟。  
有时移却潇湘岸，移入洞庭彭蠡畔。  
有时掇过天台山，相对雁荡烟雨寒。  
古人去后无人学，学者往往得皮壳。  
鬼神却易狗马难，匠世未能窥一班。  
见君丹青与水墨，笔下剜出心中画。  
一发才精百发精，留取后世不死名。  

白玉蟾　话旧  
风露三更月一帘，共君握手不能厌。  
酒杯满泛榴花色，烛燄斜抽柳叶尖。  

白玉蟾　怀仙楼歌奉呈鹤林尊友  
闽为昔无诸，山水实秀妩。  
其间多神仙，后先各轩翥。  
任敦丹井寒，董奉杏坛古。  
云飞邓伯元，风御王玄甫。  
乌石隐士周，霍童仙君褚。  
王霸骑白龟，徐登跨黑虎。  
赵炳石室空，薛丕梅溪举。  
何家九弟兄，黄老一宗祖。  
无处觅榴花，曾巅但烟雨。  
此身犹埃尘，不得奉笑语。  
偶亦嗜好同，於焉问出处。  
彼美彭鹤林，往在神霄府。  
名位居瑶台，觞咏挥玉麈。  
不入鵷行，甘与猿鹤侣。  
清誉塞江湖，大手压燕许。  
西北有高楼，怀仙扁其所。  
生晚不同时，怅欲与为伍。  
青蛇吼云崖，黄鹤眇星渚。  
去去无消息，忡忡镇凝佇。  
天上多欢娱，世间厌凄苦。  
鸾凤相招携，云泥少问阻。  
几回心欲飞，不觉手自舞。  
倚栏数百年，归日指可偻。  
先谒南华宫，次谒西王母。  
献之以玉环，酌我以瓀醑。  
何必偷蟠桃，尽可擘麟脯。  
回首视蓬莱，三点烟如缕。  

白玉蟾　怀仙吟  
我怀仙兮神仙侣，霞裾摇曳兮居何所。  
见鹤长吟犹可覆，蓬莱果在半步许。  
空留宝墨落人间，字句成行秋雁序。  
正心诚意语犹奇，谁识忘形相尔汝。  

白玉蟾　怀仙吟二首  
蟠桃脱核吾来时，铢衣拂石吾未归。  
翻思此日朝玉帝，有泪如雨沾帝衣。  
自起凭楼眉自茧，琪花开后知谁剪。  
凤凰阁上定蛛丝，凤凰阁下须苔藓。  

白玉蟾　怀仙吟二首  
坐见云来复云去，楼里朝朝还暮暮。  
人间天上梦悠悠，把酒长吁知几度。  
不堪吞吐良亦苦，暗想珠宫欠良遇。  
临风对月但无言，无言即是怀仙处。  

白玉蟾　皇初平故隐  
昔日登山愿，今年破夏傥。  
乘壶斟雪白，独酌判黄昏。  
有许松俱老，皆为鹤所房。  
能多云擘絮，若个石为羊。  
怀古兴三叹，凭高眺八方。  
归归天籁起，一我正诗狂。  

白玉蟾　黄风子赞  
先生不狂是诗狂，先生不颠是酒颠。  
颠颠狂狂人不识，归去青城今几年。  
曾将诗酒瞒人眼，不是酒仙与诗仙，  
只是个黄颠。  

白玉蟾　黄冈  
海山千里起风沙，拂拂篮舆细雨斜。  
云里桂松连岫碧，自酤市酒慰蕉花。  

白玉蟾　黄仙萩字谜  
青红白黑欠中央，闻道西人已大方。  
二十一人田下电，阿谁访之詹仲皇。  

白玉蟾　黄刑部仓部陈宗博招饮  
暇日联镳共暑鏖，冰吾瓜李雪吾醪。  
楼前一水佳人士，眼底千山儿女曹。  
朝士西湖正絺綌，将军北塞更弓刀。  
道人万丈英雄气，不信胥台便是高。  

白玉蟾　黄岩舟中  
落船明月浸虚空，绿净无痕夜气浓。  
诗思浮沉樯影里，梦魂摇曳橹声中。  
星辰冷落碧潭水，鸿雁悲鸣白蓼风。  
一点渔灯依古岩，断桥垂露滴梧桐。  

白玉蟾　黄叶辞  
男儿铁石肠，遇秋多凄凉。  
节物遽凋变，今古堪悲伤。  
西来白帝风，暗惊万叶黄。  
拚与舞零落，此意付夕阳。  
堪叹无数行子，只影天一方。  
佳人去不返，苍烟冥八荒。  
对此一黯然，两鬓沾吴霜。  
自顾蒲柳姿，眇在烟水乡。  
晚汀慨鸿雁，夜浦羞鸳鸯。  
何当从宋玉，问路游高唐。  

白玉蟾　绘莲二首  
笔底荷花水面浮，纤毫造化夺工夫。  
为谁画出生绡上，泰华山头玉井图。  

白玉蟾　绘莲二首  
浓淡色中匀粉腻，浅深痕上著舉脂。  
华堂展处南薰起，一似西湖六月时。  

白玉蟾　秽迹赞  
宝杵动时天地黑，鑗铃震处鬼神惊。  
释迦临入涅槃日，六慾天中现此身。  
现此身，无边际。  
太圆镜中点检看，个个三头并六臂。  

白玉蟾　积翠楼  
飞云涌浪天边来，翠色迷空拨不开。  
逸人怜此一崔嵬，峨翚危檐倚翠堆。  
客来楼前认林樾，坐久神爽愈飞越。  
移时双鹤何处归，遥见前山两点雪。  

白玉蟾　即事寄紫元  
老雨饯秋菊，孤烟醖暮岚。  
雁惊十月北，梅早一枝南。  
往事风吹帽，良宵月挂簪。  
时哉亦难得，我已到无参。  

白玉蟾　即事君子堂五首  
墙头榴火正烧空，风削苍云作数峰。  
避叶荷花如避暑，病香愁态若为容。  

白玉蟾　即事君子堂五首  
南薰唤起莲花悟，西照催归燕子忙。  
自洗霜刀来切藕，传君嚼玉嚥冰方。  

白玉蟾　即事君子堂五首  
招风竹下凉生扇，弄水荷边香满衫。  
自拾落花揩面汗，唤将红白酒相搀。  

白玉蟾　即事君子堂五首  
枝头尚有烂黄梅，次第荷花白者开。  
庭雀被人惊得惯，作群飞去又飞回。  

白玉蟾　即事君子堂五首  
自点雌黄改自诗，苧衣不著著蕉衣。  
前山何故枯松上，半月巢空鹤不归。  

白玉蟾　棘隐壁三首  
苔空绿钱死，松老清阴瘦。  
结庐卧白云，柏子烧春昼。  

白玉蟾　棘隐壁三首  
幽鸟噪岩谷，寒烟锁薜萝。  
忽遇金蟾蜍，无人自呵呵。  

白玉蟾　棘隐壁三首  
碧草正春风，雨晴竹落涕。  
白鸟忽飞来，点破一山翠。  

白玉蟾　集句赠王秀才  
富贵必从勤苦得，名位岂肯卑微休。  
劝君更尽一杯酒，与尔同销万古愁。  

白玉蟾　寄桂隐  
指点篇书说向谁，武侯之后独公奇。  
许瓢却大尧天小，严濑应高汉座卑。  
夙世已傥霖雨债，我身今结水云知。  
何人桂树中间隐，莫作南阳一睡骊。  

白玉蟾　寄泉州□侍郎  
海山迢递信音稀，静对斜阳独倚扉。  
回首八千余里路，觉今二十一年非。  
白云流水聊相伴，绛阙清都未得归。  
昨夜乐丘残梦觉，窗前明月照鹑衣。  

白玉蟾　寄三山彭鹤林  
瞻彼鹤林，在彼无诸。  
鼓山之下，螺江之隅。  
瞻彼鹤林，在彼长乐。  
嵩山之上，螺江之角。  
一别鹤林，春聿云杪。  
青山之外，落花啼鸟。  
一望鹤林，回首千里。  
斜阳之外，白云流水。  
日复一日，思我鹤林。  
雁断鱼沉，实伤我心。  

白玉蟾　寄苏侍郎  
往古来今如换肩，我疑公便是坡仙。  
满城都没个伯乐，一日可能无乐天。  
方且论文俄判袂，不知握手又何年。  
忽然铁笛一声响，响到金华古洞边。  

白玉蟾　寄王察院三首  
不读儒书读道书，故人听我自江湖。  
君今一武登台省，我亦三清直殿庐。  

白玉蟾　寄王察院三首  
恩怨荣污总不知，片云只鹤久相期。  
驱磨花月三千界，断送风波十二时。  

白玉蟾　寄王察院三首  
黄金台逈鸳鸿集，碧玉壶深日月长。  
大隐从来在朝市，谪仙况复富文章。  

白玉蟾　寄郑天谷  
况此三晴二雨天，孤村寒绾缠苍烟。  
客来长是有蝴蝶，春去不堪闻杜鹃。  
汉蕨可羹今已晚，胡麻未饭必须仙。  
九江城里郑天谷，许结焚香瀹茗缘。  

白玉蟾　嘉定甲申闰月五日开皇帝升遐  
唳鹤啼猿怨满怀，烟葵露槿泪盈腮。  
一钩桂月千林黯，半夜松风万壑哀。  
不御六龙昌宝祚，遽骖八骏驻瑶台。  
小卧泉石膏肓了，无任冰肝玉胆摧。  

白玉蟾　假山  
一林幽竹几时栽，怪石花砖砌绿苔。  
羽客游岩乘雨至，仙翁採药破云来。  
天台犹在眉毛耸，雁荡依然眼睫开。  
昨夜摘珠人报道，海中失却小蓬莱。  

白玉蟾　见鹤吟  
纸上画仙挂古壁，朝朝暮暮被烟熏。  
泥塑钟离木雕木，不见元皇大道君。  
近来尘世无丹诀，哑口道人俱不说。  
武夷散人不辱仙，只图一日三碗雪。  
白鹤白鹤何方来，丹墀绛阙几时开。  
空中莫作嘹唳声，片云冷风何快哉。  
鹤作鹤时我无耳，鹤振羽时我无眼。  
蓬莱只是半步许，一生且做老担板。  

白玉蟾　见懒翁  
一掬精神迥出尘，懒翁自是不凡人。  
渊明松菊迳犹绿，灵运池塘草正春。  
已把芝田栽枸杞，不将苔砌展蒲轮。  
家传衣钵归龙凤，自指冰壶嗣颍滨。  

白玉蟾　见懒翁  
坡仙何日跨鲸归，公是苏家老白眉。  
把剑舞残杯内酒，抚琴弹破笔头词。  
桂林种德不知岁，福海流长无尽时。  
他年翁若回蓬岛，稳把青毡付阿谁。  

白玉蟾　见莺三首  
夜来新长水三尺，雨过横流春一溪。  
翠柳颦眉花阁泪，乳莺空对妇鸠啼。  

白玉蟾　见莺三首  
鲜怡寡乐负清明，帘外花如红泪倾。  
又是残春将立夏，如何到处不啼莺。  

白玉蟾　见莺三首  
一莺飞去一莺啼，桃李一空春已归。  
踏破苍苔殊可惜，坐看流水拽斜晖。  

白玉蟾　见浙翁琰禅师  
谓师有道国人皆，何必文殊更五台。  
棒喝交驰聊复尔，离微不犯亦奇哉。  
且言风动还幡动，莫问船来与陆来。  
不道相逢不相识，尽教寒拾笑咍咍。  

白玉蟾　剑池  
人间无处著青蛇，池水清泠浸落花。  
几度清风明月夜，怅然无语忆张华。  

白玉蟾　江口有怀二首  
霜将枫绿染为红，风把芦花缕作茸。  
云自幕天谁钉挂，月来佐酒与从容。  

白玉蟾　江口有怀二首  
丹枫偷落风无觉，白鹭微行鱼不知。  
两地南楼今夜月，一般清皎百般思。  

白玉蟾　江楼夜话  
江雾秋楼白，灯花夜雨青。  
九天无一梦，此道付晨星。  

白玉蟾　江上散纵  
欲晓江头杖策徐，一峰西去众峰趋。  
不知林里犹僧寺，少立忽闻敲木鱼。  

白玉蟾　江亭夜坐  
月冷松寒露满襟，天容绀碧鹤声沉。  
夜深独把栏干拍，只有长江识此心。  

白玉蟾　江头  
江上初收雨，云头尚恋山。  
归帆巡古岸，晴草守沧湾。  

白玉蟾　江子有怀二首  
寒梦去易回，归心动复止。  
天涯一逆旅，身傍五穷鬼。  
渺渺三山云，浩浩九江水。  
幽窗风雨夜，此情竟谁委。  

白玉蟾　江子有怀二首  
人生一梦耳，梦中复作梦。  
一夜月许明，千里思与共。  
我且执诗筹，尔或卧酒瓮。  
梦回自搔首，此梦亦无用。  

白玉蟾　将进酒  
秋山苍苍秋云黄，鸦浴咸池忽扶桑。  
一月二十九日醉，百年三万六千场。  
嗟君千太擎天来，而有万卷悬河口。  
乱花飞絮心扰扰，不如中山千日酒。  
黄凿落，赤叵罗。  
姑射真人注宝雪，广寒仙子行金波。  
玉蛆初泛松花露，琼螺再荐椒花雨。  
米大功名何足数，鸿毛利害奚自苦。  
醉则已，睡则休。  
水浩浩，天悠悠。  
君知否，昔在甲辰尧嗣位，  
迄今嘉定之辛巳。其中三千六百年，  
几度寒枫逐逝川。  

白玉蟾　降真室  
琼钟发响彩旛飞，窗外青乌半夜啼。  
松竹无言争地静，星辰可摘觉天低。  
黄云屋角腾金辇，素月檐头放玉梯。  
稽首紫皇初宴罢，步虚声断乞刀圭。  

白玉蟾　轿中  
红轮荏苒向西颓，笋乘鸱蹲手拄腮。  
摇兀形神生睡思，按行水石得诗媒。  
山光走向檐前拱，溪响飞从闼畔来。  
遥见青山如雪白，心知个是数枝梅。  

白玉蟾　结庵  
结庵居深山，静中观万物。  
绿苔封晓云，苍藤缚夜月。  
啼鸟挂岩头，暗水洗石骨。  
风起山若雷，海翻浪似雪。  
少年不归来，人间空白发。  

白玉蟾　金丹大药诀  
离府龙飞，坎宫虎跃。  
金木混融，水火击搏。  
刑德主宾，浮沉清濁。  
一百日胎，二八两药。  
白雪虚无，黄芽圆觉。  
乌兔夫妻，龟蛇根萼。  
朱砂不动，水银无著。  
铅鼎纯乾，紫霄云约。  

白玉蟾　金丹火候诀  
攒簇乾坤造化来，手抟日月炼成灰。  
金公无言姹女死，黄婆不老犹居胎。  
铅炉慢养真金液，土釜先乾活水银。  
汞心炼神亦龙性，铅身凝气白虎命。  
内外浑无一点阴，万象光中玉清镜。  

白玉蟾　金刚经偈寄示西林总长老  
以字不成，八字不是。  
如是我闻，早落第二。  

白玉蟾　金液大还丹  
乌兔乾坤鼎，龟蛇复姤坛。  
世间无事客，心内大还丹。  
白虎水中吼，青龙火里蟠。  
汞铅泥蘥艳，金木雪花寒。  
离坎非心肾，东西不肺肝。  
三旬穷七返，九转出泥丸。  

白玉蟾　景德观枕流  
寒泉泻破青山腹，青山不改寒泉绿。  
幽人一心泉石心，倚溪著此数椽屋。  
窗外飘喷万斛珠，枕边玲珑一片玉。  
山涧金龙啸欲飞，涧底银蟾清可掬。  
敲磬愁惊晓鹭眠，停经坐看昏鸦浴。  
香浮茗雪滋肺腑，响入松涛震崖谷。  
清净耳观绝弦琴，广长舌相无生曲。  
客来坐此亦忘归，溪南溪北千竿竹。  

白玉蟾　景泰山送友人  
白云影里话三生，起坐相从夜共行。  
谊与云天高也薄，道於泰华重邪轻。  
酒非贪饮惟知己，诗不求工贵适情。  
但使忘年成莫逆，何须肉袒负渠荆。  

白玉蟾　景泰晚眺  
海岸孤绝处，晴沙露远汀。  
潮花人鬓白，山色佛头青。  
夕照雌黄笔，秋烟水墨屏。  
天空杉月冷，鹤梦几回醒。  

白玉蟾　靖通萩  
靖通萩外锁晴云，壁莹飞琼瓦叠鳞。  
野鸟无心一声晓，岩花有意四时春。  
凿开风月长生地，占断烟霞不老身。  
虚靖当年仙去后，不知丹诀付何人。  

白玉蟾　九曲新村市  
落日移舟上碧滩，桃花林外见青山。  
耳边忽尔闻鸡犬，不遇刘郎不肯还。  

白玉蟾　九曲杂咏  
流水光中飞落叶，白云影里噪幽禽。  
人间几度曾孙老，只有青山无古今。  

白玉蟾　九曲櫂歌十首  
三十六峰真绝奇，一溪九曲碧涟漪。  
白云遮眼不知处，谁道神仙在武夷。  

白玉蟾　九曲櫂歌十首  
幔亭峰下泛仙船，洞口琼花锁翠烟。  
一自魏王归绛阙，至今哀怨岭头猿。  

白玉蟾　九曲櫂歌十首  
山下于今几代孙，当时箫鼓寂无闻。  
丹炉复尔生春草，玉女峰前空白云。  

白玉蟾　九曲櫂歌十首  
仙舟停棹架岩头，黄鹤归天今几秋。  
满洞桃花人不见，一溪绿水为谁流。  

白玉蟾　九曲櫂歌十首  
万顷秋光无著处，满潭清水莹青铜。  
金鸡叫落山头月，淡淡寒烟飒飒风。  

白玉蟾　九曲櫂歌十首  
闻道谁知铁笛声，石崖轰裂老龙惊。  
当年人已服丹去，千古荒亭秋草生。  

白玉蟾　九曲櫂歌十首  
仙掌峰前仙子家，客来活火煮新茶。  
主人摇指青烟里，瀑布悬崖剪雪花。  

白玉蟾　九曲櫂歌十首  
寂寂秋烟锁碧湾，往年此地有禅关。  
不神移入龙宫去，一夜风雷吼万山。  

白玉蟾　九曲櫂歌十首  
几点沙鸥泛碧流，芦花两岸暮云愁。  
鼓楼岩下一声笛，惊落梧桐飞起秋。  

白玉蟾　九曲櫂歌十首  
山市晴岚天打围，一村鸡犬正残晖。  
稻田高下如棋局，几点鸦飞与鹭飞。  

白玉蟾　久旱得雨晚凉得月奉似鹤林  
骄魃羞月晓失威，前村落罢雨丝丝。  
四方万里共明月，五岳六辅生凉颸。  
我亦白云一逋客，幸不龙门遭点额。  
寻常袖手不为霖，直恐风生天地黑。  

白玉蟾　捲雪楼  
烟水苍苍古渡头，神鸦噪罢缆方收。  
泊舟凫渚鸥汀晚，夜入兰宫桂殿秋。  
绿苇黄芦悲落日，白苹红蓼闹沧洲。  
冥冥千古今如梦，浩浩长江不管愁。  
雁阵归时云似幕，风樯高处月如钩。  
惊涛飞起银花舞，万顷寒光十二楼。  

白玉蟾　觉非居士东萩甚奇观玉蟾曾游其间醉吟一篇旧风以纪之  
一瓯之闽古无诸，山奇水透真画图。  
霍童山在闽之隅，天下第一神仙都。  
神仙渺茫不可见，桑田沧海几迁变。  
三山崒嵂青至今，堪嗟山下人如燕。  
螺女江头十万家，西湖十里碧莲花。  
满城和气浓於酒，一天雨露饶桑麻。  
东有鼓山榴花谷，南有方山小王屋。  
王霸炼药怡山西，老任跨鹤升山北。  
距城以东七里余，丹崖翠壁凌太虚。  
天閟地藏一蓬壶，神刓鬼划画不如。  
种橘仙人来瑞世，况是粀翁其后裔。  
苍松筋骨鹤精神，谓之觉非老居士。  
居士少时观此山，便拟归隐乎其间。  
及其赋罢归去来，此山尚锁青烟寒。  
平生使节半天下，秋霜夏日大声价。  
咄哉富贵非吾愿，何似归来一茅舍。  
百丁持钁藄荆榛，寒岩怪石翠峥嵘。  
奇花异草不知名，地灵夜泣猿鸟惊。  
天然一石大如廪，裂开发露五云锦。  
满地璀璨黄金沙，地下掘出玄玉枕。  
度其广袤筑屠苏，鴗鹊峭耸鸳鸯铺。  
人来山下抬头看，直疑上有神仙居。  
夜静星辰挂朱桷，万丈华表立双鹤。  
山童指向游山人，高处更有兼山阁。  
阁边数石罗翠屏，倚崖建一介隐亭。  
一登云外忽舒啸，醉归小山风月清。  
双石削成陃紫户，犹胜武夷石门坞。  
一石挽仰状如龟，一石跨蹲露如虎。  
岩头千尺炼丹台，银泥丹砂朱草堆。  
台上凿开四小涔，不见炉鼎空寒灰。  
石眼有泉迸山腹，可成一池足鸦浴。  
千山万山翠打围，稻田万顷如棋局。  
於中突出五石岩，紫云苍雾缠松杉。  
吾疑闽中四五辈，向者曾此话同参。  
粉墙围住万竿竹，白凤飞来枝外宿。  
山前山后多麋鹿，痚栽兰蕙密栽菊。  
何年种此千树梅，满山雪色白皑皑。  
晚来山风扫落英，五色虹霓明绿苔。  
隔林髣髴闻机杼，人家知在云深处。  
何处招提最近傍，早暮送钟斋送鼓。  
凫汀鹤渚白苹洲，小溪流水横断桥。  
画出一派潇湘秋，万家秋色人渔樵。  
长江浩浩数千里，浪花喷薄蛟龙起。  
叶叶扁舟古渡头，目力所至海门止。  
仆家本住青城边，去此迢迢路八千。  
对面窣堵高插天，恍惊天柱落樽前。  
觉非居士高且洁，时把黄庭玩岁月。  
丹山碧水我楼观，苍椿翠桧我幢节。  
客来到此蛰仙萩，披蒙茸兮登巉岩。  
龙盘虎踞甚形胜，大江以东斗以南。  
酒空核尽人亦醉，眼花浑不醒天地。  
壁间醉墨正淋漓，夕阳已挂青山外。  

白玉蟾　可惜  
人间何似神霄府，我今面目蒙尘土。  
年来无梦到神霄，一度伤怀泪如雨。  
风前无奈倚栏干，雪里不堪闻杜宇。  
此情欲谁有谁知，只有春风知我苦。  
竹篱断兮茆檐颓，桃花落兮猿声哀。  
白云漠漠去无尽，青鸟杳杳何曾来。  
不愁我死故自惜，有此枯骨知谁埋。  
芳草连汀雨如织，春烟惨愁昼不开。  
可惜可惜复可惜，幽怀欲吐不可得。  
神霄有路平如掌，青云可梯星可摘。  
可惜袖中一卷书，可惜手中一枝笔。  
南方有人无消息，对花对酒长相忆。  

白玉蟾　课园夫二首  
已属畦丁了，都将菜甲耘。  
数时稽食籍，醢芥又羹芹。  

白玉蟾　课园夫二首  
问我何厨传，珍鲜满故园。  
笋方青剥指，茄欲紫垂拳。  

白玉蟾　枯松  
霜鳞雪爪一枯松，恍似湖心见白龙。  
想得吕仙曾点化，拿云攫雾欲腾空。  

白玉蟾　苦雨  
樱桃大如红乳，芍药开似巨觥。  
不念蝶蜂苦雨，姑烦莺燕祈晴。  

白玉蟾　快活歌二首  
快活快活真快活，被我一时都掉脱。  
撒手浩歌归去来，生姜胡椒果是辣。  
如今快活大快活，有时放颠或放劣。  
自家身里有夫妻，说向时人须笑杀。  
向时快活小快活，无影树子和根拔。  
男儿端的会怀胎，子母同形活泼泼。  
快活快活真快活，虚空粉碎秋毫末。  
轮回生死几千生，这回大死方今活。  
旧时窠臼泼生涯，于今净尽都掉脱。  
元来爹爹只是爷，懵懵懂懂自瓜葛。  
近来髣髴辨西东，七七依前四十八。  
如龙养珠心不忘，如鸡抱卵气不绝。  
又似寒蝉吸晓风，又如老蚌含秋月。  
一个闲人天地间，大笑一声天地阔。  
衣则四时惟一衲，饭则千家可一钵。  
三家村里弄风狂，十字街头打鹘突。  
一夫一妻将六儿，或行或坐常兀兀。  
收来放去任纵横，即是十方三世佛。  
有酒一杯复一杯，有歌一阕复一阕。  
日中了了饭三餐，饭后齤齤睡一歇。  
放下万缘都掉脱，脱得自如方快活。  
用尽醒醒学得痴，此时化景登晨诀。  
时人不会翻筋斗，如饥喫盐加得渴。  
偶然放浪到庐山，身在白苹红蓼间。  
一登天籁亭前望，黄鹤未归春雨寒。  
心酸世上几多人，不炼金液大还丹。  
忘形养气乃金液，对景无心是大还。  
忘形化气气化神，斯乃大道透三关。  
绛宫炎炎偃月炉，灵台寂寂大玄坛。  
朱砂乃是赤凤血，水银乃是黑龟肝。  
金铅採归入土釜，木汞飞走居泥丸。  
华池正在气海内，神室正在黄庭间。  
散则眼耳鼻舌忙，聚则经络荣卫闲。  
五脏六腑各有神，万神朝元归一灵。  
一灵是谓混元精，先天后天乾元亨。  
圣人採此为药材，聚之则有散则零。  
昼夜河车不暂停，默契大造同运行。  
人人本有一滴金，金精木液各半斤。  
二十八宿归一炉，一水一火须调匀。  
一候刚兮一候柔，一爻武兮一爻文。  
心天节候定寒暑，性地分野争楚秦。  
一日八万四千里，自有斗柄周天轮。  
人将蜕壳阴阳外，不可不炼水银银。  
但得黄婆来紫庭，金翁姹女即婚姻。  
青龙白虎绕金鼎，黄芽半夜一枝春。  
九曲江头飞白雪，崑崙山巅腾紫云。  
丁公默默守玉炉，交媾温养成胎婴。  
神水沃灭三尸火，慧剑扫除六贼兵。  
无中生有一刀圭，粪丸中有蜣蜋形。  

白玉蟾　快活歌二首  
诚哉一得即永得。大都要藉周天火，  
十月圣胎方始圆。虽结丹头终耗失，  
要须火候始凝坚。动静存亡宜沐浴，  
吉凶进退贵抽添。火力绵绵九转后，  
药物始可成胎仙。一时八刻一周天，  
十二时辰准一年。每自一阳交媾后，  
功夫炼到六纯乾。精神来往如潮候，  
气血盈虚似月魂。一毂从来三十幅，  
妙处都由前后弦。专气致柔为至仁，  
礼义智信融为仁。真土归位为至真，  
水火金木俱浑全。精水神火与意土，  
炼使魂魄归其根。先天一气今常存，  
散在万物与人身。花自春风鸟自啼，  
岂知造物天为春。百姓日用而不知，  
气入四肢徒凋残。松竹虚心受气足，  
凌霜傲雪长年青。况人元神本不死，  
此气即是黄芽铅。老松可少病可健，  
散者可聚促可延。心入虚无行火候，  
内景内象壶中天。须知一尘一蓬莱，  
与走一叶一偓佺。神芝一生甘露降，  
龟蛇千古常相缠。一朝雷电撼山川，  
一之则日万则烟。日中自有金乌飞，  
夜夜三更入广寒。子子孙孙千百亿，  
炉鼎鸡犬皆登天。大道三十有二传，  
传到天台有悟真。四传复至白玉蟾，  
眼空四海嗟无人。偶遇太平兴国宫，  
白发道士其姓陈。半生立志学铅汞，  
万水千山徒苦辛。一朝邂逅庐山下，  
摆手笑出人间尘。翠阁对床风雨夜，  
授以丹法使还元。人生何似一杯酒，  
人生何似一盏灯。蓬莱方丈在何处，  
青云白鹤欲归去。快活快活真快活，  
为君说此末后句。末后一句亲分付，  
普为天下学仙者，晓然指出蓬莱路。  
破衲虽破破复补，身中自有长生宝。  
柱杖奚用岩头藤，草鞋不用田中藁。  
或狂走，或兀坐，  
或端坐，或仰卧。  
时人但道我风颠，我本不颠谁识我。  
热时只饮华池雪，寒时独向丹中火。  
饥时爱喫黑龙肝，渴时贪吸青龙脑。  
绛宫新发牡丹花，灵台初生薏苡草。  
却笑颜回不为夭，又道彭铿未是老。  
一盏中黄酒更甜，千篇内景诗尤好。  
没弦琴儿不用弹，无腔曲子无人和。  
朝朝暮暮打憨痴，且无一点闲烦恼。  
尸解飞升总是闲，死生生死无不可。  
随缘且喫人间饭，不用缫蚕不种稻。  
寒霜冻雪未为寒，朝饥暮馁禁得饿。  
天上想有仙官名，人间不爱真人号。  
跨虎金翁是铅兄，乘龙姹女为汞嫂。  
泥丸宫里有黄婆，解把婴儿自怀抱。  
神关气关与心关，三关一簇都穿过。  
六贼心如火正焚，三尸胆似天来大。  
不动干戈只霎时，破除金刚自搜逻。  
一齐缚向火炉边，碎为微尘谁斩挫。  
而今且喜一粒红，已觉丁公婚老媪。  
当初不信翠虚翁，岂到如今脱关锁。  
叶苗正嫩採归来，猛火炼之成紫磨。  
思量从前早是早，翠虚翁已难寻讨。  
我今不见张平叔，便把悟真篇骂倒。  
从前何知古圣心，慈悲反起儿孙祸。  
世人若要炼金丹，只去身中求药草。  
十月工夫慢慢行，只愁火候无人道。  
但知进退与抽添，七返九还都性燥。  
溪山鱼鸟恁逍遥，风月林泉供笑傲。  
蓬头垢衣天下行，三千功满归逢岛。  
或居朝市或居山，或时呵呵自绝倒。  
云满千山何处寻，我在市廛谁识我。  

白玉蟾　快轩书怀  
满树牡丹相次红，客来不放酒盃空。  
三分春色二分去，一处风光是处同。  
柳絮打残连夜雨，桃花飞落五更风。  
与君饮到如泥烂，我欲明朝杖屦东。  

白玉蟾　蜡梅  
破苍如凝蜡，粘枝似滴酥。  
恍疑菩萨面，初以粉金涂。  

白玉蟾　蓝琴士赠梅竹酬以诗  
手补天工笔法奇，笑将造化作儿嬉。  
胸中夜雨浇龙干，纸上春风舞玉蕤。  
云水一生无别好，琴心三叠有谁知。  
今宵松殿相期会，弹到西山月落时。  

白玉蟾　览镜  
岁事輈吼好送穷，头今未雪脸犹红。  
一回览镜一回老，天已安排欲我翁。  

白玉蟾　雷怡真小隐送春  
天不欲留春，东君暗归去，  
碧梧枝上看，潇潇风送雨。  

白玉蟾　李伯阳赞三首  
三花聚顶，五气朝元。  
入众妙门，玄之又玄。  

白玉蟾　李伯阳赞三首  
道是太乙元君，又是河上丈人。  
渺渺太清之境，巍然道德之身。  

白玉蟾　李伯阳赞三首  
蓬莱三万里，道德五千言。  
一自青牛去，函关烟雨昏。  

白玉蟾　立春  
东风吹散梅梢雪，一夜挽回天下春。  
从此阳春应有脚，百花富贵草精神。  

白玉蟾　立春  
颛帝位方禅，勾芒印已交。  
芭蕉有封事，黄鸟莫譫譫。  

白玉蟾　立马待舟  
拂晓匆匆马首东，嫩寒初破酒无功。  
自知雾帽清珠湿，少立霜桥脆玉鬆。  

白玉蟾　立秋有感  
溪年急似箭，日月跳如丸。  
炎皇初解印，白帝又弹冠。  
方旦喜无暑，教人又怕寒。  
人生中如许，不觉鼻头酸。  

白玉蟾　立秋有怀陈上舍  
没巴没鼻落一叶，发颠发狂何处风。  
九十日暑扫地去，满怀汗珠寻已空。  
却烦察判潘孺子，说与上舍陈元龙。  
来宵无雨必好月，一樽还要与君同。  

白玉蟾　隶轩真赞  
骨气已神仙，玄圃挺生贤。  
面上四时春，心次一壶天。  
人皆就法门栋梁上踔他光景，我道隶轩高士志趣飘然。  
若也未知涯涘，为君指出言诠。  
丹成若未归蓬岛，且结溪山风月缘。  

白玉蟾　鍊丹不成  
八两日月精，半斤云雾屑。  
轻似一鸿毛，重如千枰铁。  
白如天上雪，红如猩猩血。  
收入玉葫芦，秘之不敢泄。  
夜半忽风雷，烟气满寥泬。  
这般情与味，哑子咬破舌。  
捧腹付一笑，无使心脑热。  
要整钓鱼竿，再斫秋筠节。  

白玉蟾　劣隐  
世态炎凉觉鼻酸，洞门空掩绿烟寒。  
仗三尺剑临风舞，把一张琴对月弹。  
斫竹数竿容水过，倚松半日执经看。  
山林心绪得闲处，好炼长生不死丹。  

白玉蟾　临安天庆陈道士游武夷赠之  
七闽多山水，两淮好风月。  
潇湘之烟云，巴广之雨雪。  

白玉蟾　流憩  
苍崖万仞倚空寒，一道飞泉泻半山。  
到此倚栏聊植杖，少时款款入松关。  

白玉蟾　留别鹤林诸友  
千林凉叶颤秋声，前庭后庭新月明。  
聚头举酒固自乐，秉烛游园聊适情。  
此去寒衾仙骨冷，可堪清夜泪珠倾。  
人生聚散浑无据，相约同游白玉京。  

白玉蟾　留别铁柱宫叶法师  
不嫌来往日诗筒，春兴无穷我欲东。  
一雨放行三尺水，万松回纳半帆风。  
且将南浦难题景，寄在西山绝顶峰。  
柳处酒家花处寺，并留他日款游从。  

白玉蟾　柳花  
闲傍珠帘散漫初，垂垂欲下得风扶。  
绣床渐满圆还碎，醉目遥看有似无。  
只见鱼吞池面水，不知萍满岸头湖。  
往来无数香毬子，粘缀春衣自不须。  

白玉蟾　柳塘送春  
急雨将雷过柳塘，春因底事亦归忙。  
经时不放荷花叶，昨夜尽收栀子香。  
判断千林成梦去，安排一夏纳风凉。  
开眉无觅愁来处，数笔晴云尽水乡。  

白玉蟾　六曲仙掌峰  
仙子扪萝上翠崖，岩头旧有炼丹台。  
至今石上留仙掌，十指春葱渍绿苔。  

白玉蟾　六铢五首  
身衣六铢衣，笑折琼林花。  
岂知人间世，有人服苧麻。  

白玉蟾　六铢五首  
人间百春秋，天上一昼夜。  
六丁驱日轮，长过咸池下。  

白玉蟾　六铢五首  
紫皇坐瑶台，敕我草洞章。  
落笔三百首，饮我白玉浆。  

白玉蟾　六铢五首  
我着紫绮裘，俯视蓬莱洲。  
手把八空气，纵身云中游。  

白玉蟾　六铢五首  
我醉辄指麾，莫向太帝说。  
要炼五彩石，去补西天缺。  

白玉蟾　龙虎山祈雨早行有作  
两三条电复无雨，六七点星微上云。  
鞭起卧龙我骑去，挥戈叱问五雷君。  

白玉蟾　龙井  
山腰石有千年润，海眼泉无一日乾。  
天下苍生望霖雨，不知龙在此中蟠。  

白玉蟾　龙潭二首  
尖峰簇簇容林笋，曲径盘盘绕树藤。  
中有古潭深万丈，老龙独卧似禅僧。  

白玉蟾　龙潭二首  
惊崖却立挨斜日，老桧前临接断烟。  
水鸟负暄闲整翼，山禽相贺已晴天。  

白玉蟾　楼前雨霁  
飞廉驱铁骑，万雨飞落地。  
烟淡松自苍，风起竹似醉。  
倚窗横膝琴，政有作诗意。  
白鸟忽飞来，点破一山翠。  

白玉蟾　露珠  
秋河一滴露，夜堕即珠然。  
吹入玉盘里，走盘如许圆。  

白玉蟾　旅邸睡起  
云为山积翠，雨倩草添青。  
一觉南柯梦，俄然鸟唤醒。  

白玉蟾　罗浮歌朝斗回作  
紫霄飞步谒琼楼，回首人间只一周。  
云绕崑崙山上起，月沉娑竭水中存。  
香烟欲断归来早，羽驾相迎未敢留。  
尽洗尘缘知熟路，瑶池花木未应秋。  

白玉蟾　罗浮山上过铁桥  
飞云顶下见罗浮，五色珍禽绕石楼。  
行过铁桥猿啸罢，稚川丹灶冷飕飕。  

白玉蟾　罗适轩净明轩  
占断人生百岁閒，绛宫有路透玄关。  
明如雪夜潭心月，静似春天雨后山。  
万籁无声人不寐，一尘何处夜将阑。  
琴心三桑倚楼坐，黄鹤悠悠去不还。  

白玉蟾　螺青山下皆地锦花  
螺青山绾青螺髻，地锦花铺锦地衣。  
雨过花娇山色茜，疑山解无欲狂飞。  

白玉蟾　落梅  
终日听莺语，商量一树梅。  
看承花未了，排办雨将来。  

白玉蟾　落梅  
惆怅风前问落梅，既开不久底须开。  
芳心未忍轻离折，更遣残春度水来。  

白玉蟾　麻姑山  
瑶林猿啸春坡月，玉渊蛟舞秋崖雪。  
伊独脯麟饭胡麻，仙爪肯理君毛发。  
往事王远徵蔡经，苔碑寂寞颜真卿。  
嗅柑羽人叫无处，一鹤飞上寻真亭。  

白玉蟾　梅窗  
南窗屋数楹，一点阳和生。  
枝上雪妆瘦，墙头风作清。  
霜天酒自暖，月夜梦难成。  
何处人吹笛，黄昏送几声。  

白玉蟾　梅花  
影上酥花峭，枝头蜡糁清。  
姮娥约滕六，夜半过江城。  

白玉蟾　梅花  
损之又损玉精神，松竹新来渐卜邻。  
月夜一枝香暗度，溪楼数点影横陈。  
直须何逊为知己，始信张良似妇人。  
从此东风还入手，管教桃李十分春。  

白玉蟾　梅花二首寄呈彭吏部  
一自花光为写真，至今冷落水之滨。  
惟三更月其知己，此一瓣香专为春。  
清所以清冰骨格，损之又损玉精神。  
雪中好与谁为伴，只有竹如君子人。  

白玉蟾　梅花二首寄呈彭吏部  
冰玉丰姿不可双，霜前雪后想凄凉。  
绝怜夜气浑如水，而况笛声堪断肠。  
以月照之偏自瘦，无人知处忽然香。  
从今桃李皆门士，谁道花中有孟尝。  

白玉蟾　梅花有叹  
苍苔玉艳委西施，玉胆冰姿尚伯夷。  
春色一般清濁异，梅花亦自有安危。  

白玉蟾　梅花醉梦  
纸帐梅花醉梦间，了无它想鼻雷鼾。  
鸳愁凤恨不入枕，睡觉身疑在广寒。  

白玉蟾　美周都监祷雨验  
旱魃为妖欲请雩，真人问雨几时无。  
先将凤表投金阙，拟向龙潭下铁符。  
弹指雷鸣三霹雳，举头云起一须叟。  
笑将斗柄轻轻戽，倒泻银河万斛珠。  

白玉蟾　蒙谷  
淡烟轻锁数株松，夜静潇潇古谷风。  
云掩草舒青洞绿，鸟衔花落碧岩红。  
神仙去后无金剑，仕宦来时有玉桐。  
未知此后谁人隐，寂寞南来几朵峰。  

白玉蟾　梦中得五十六字  
醉醒曳杖访松关，正在黄昏杳霭间。  
既去复来秋后暑，似无还有雨中山。  
涧边几叶晚花落，天际一钩明月弯。  
自觉余烟埋屐齿，行行印破藓痕班。  

白玉蟾　闽清醉中  
东风正月二，吹我上梅溪。  
白雪方才散，黄莺未见啼。  
半空萌雨意，一蝶访桃蹊。  
醉卧黄三店，夜深闻竹鸡。  

白玉蟾　闽中晓晴赏牡丹  
晴窗冉冉飞尘喜，寒砚微微暖气神。  
唤醒东吴天外梦，化为南越海边春。  

白玉蟾　明发石壁萩  
有客东北来，翩然袖青蛇。  
掀髯石壁前，人间日已斜。  
前望罗浮山，千峰如排衙。  
鱼龙吹海水，洒雨行天涯。  
何处安期生，种枣大如瓜。  
见说蒲间中，尚有九节芽。  
后来葛稚川，亦得饭胡麻。  
自汲水帘洞，笑嚥黄金砂。  
海山冥古今，缥缈烟月赊。  
急呼南海神，采采扶桑花。  
我欲骑天风，去归五云家。  
整衣谒紫皇，及此鬓未华。  
嗟彼红尘人，还如兔在羋。  
胡不学飞仙，白日升九霞。  

白玉蟾　明妃曲  
行行莫敢悲，一死复千怨。  
脱身歌舞中，姊姒不足恋。  
蛮帐紫茸毡，虽卑固不贱。  
昔在后宫时，几见君王面。  
君王有凤偶，不数芹边燕。  
傥曾赐御览，岂为画所幻。  
粉黛相嵚巘，亦惧人彘变。  
但念辞乡国，远适堪慨叹。  
此时汉无策，聊塞呼韩愿。  
非无霍嫖姚，两国虑涂炭。  
欲宽公卿忧，只影非所羡。  
敬将金缯行，不觉泪珠溅。  
请行安得辞，心心存汉殿。  
所怜毛延寿，既杀不可谏。  
马蹄蹴胡尘，晓月光灿灿。  
悽怆成琵琶，千古庶自见。  
他时冢草青，汉使或一奠。  

白玉蟾　明堂礼成  
丰年有高廪，宗祀拜明堂。  
玉辂迎阊阖，银蟾跃未央。  
虎贲森卤簿，龙衮照旂常。  
宝幄燃红炬，璇霄降紫皇。  
竹宫循汉古，茆屋法周荒。  
云蔼箫韶暖，风融黍稷香。  
典刑存郁鬯，陟降奉珪璋。  
水取方诸氏，星沉析木乡。  
金鸡灌舞蹈，翠凤播琳瑯。  
何日当封禅，如今尚小康。  

白玉蟾　明月曲  
月色一何明，不堪顾孤影。  
倚楼暮风寒，举手挈衣领。  
行云若相怜，徘徊西风顶。  
强饮不成醉，幽情默自省。  
莫道负明月，明月亦应知。  
只知今夜我，不觉琼楼时。  
我记在琼楼，醉弄珊瑚枝。  

白玉蟾　&nbsp;  

枝头月明好，何曾解相恼。  
今夜涕汍澜，只恐朱颜老。  

白玉蟾　冥鸿辞  
夜来乌鹊栖寒枫，苍天万里烟霞浓。  
海神汹涌翻怒涛，风伯鼓舞吹冥鸿。  
霜翰不入砫缴内，星眼直射烟霄中。  
下嗤鸟雀恋篱落，俯视鹭鸥偎芦丛。  
云间矫首已万里，天外鼓翅期四通。  
铁爪裂破帝乙网，银觜笑折由基弓。  
知音鲲鹏击溟渤，娇騣鹦鹉遭牢笼。  
数行纵横洒天面，一声嘹唳悲秋客。  
来时踪迹度衡湘，昔者音信通镐丰。  
岂念稻粱在一粒，如彼仕宦迷千钟。  
横飞直捎林壑表，自是挺出风烟雄。  
易水荆轲业已北，大滓苏武势须东。  
好同鹰鹍弹燕雀，满地萍芜毛血红。  

白玉蟾　冥鸿阁即事四首  
腊雪飞如真脑子，水仙开似小莲花。  
睡云正美俄惊起，且唤诗僧与斗茶。  

白玉蟾　冥鸿阁即事四首  
雪白霞红云色黄，晚风先办晓来霜。  
吹开一路江梅蘥，薰作九天沉水香。  

白玉蟾　冥鸿阁即事四首  
瑞香蓓蕾破寒晴，稚子呼为紫素馨。  
万斛幽香量不尽，霜风吹送暮天青。  

白玉蟾　冥鸿阁即事四首  
夜饮青莲居士家，高吟大笑对梅花。  
饕杯自喜更筹缓，醉墨偏随烛影斜。  

白玉蟾　陌上桑  
春深陌上桑，群蚕赖以食。  
鞠蚕妾之事，采桑妾之职。  
桑老蚕茧成，幸而筥筐实。  
缲之复纺之，妾复躬紝维。  
织成一端练，于以蔽袒裼。  
使君一问桑，下车辄思惑。  
妾固愿相从，妾夫不足惜。  
安得以妇人，而灭使君德。  
使君勿内热，妾心坚如石。  

白玉蟾　墨竹  
虚舟惠我一墨竹，纸上森森一枝玉。  
展向庭前与鹤看，今宵不许枝头宿。  

白玉蟾　木郎祈雨咒  
乾晶瑶辉玉池东，盟威圣者命青童。  
掷火万里坎震宫，雨骑迅发来太濛。  
木郎太乙三山雄，霹雳破石泉源通。  
神震巽土皓灵翁，猛马四张{外囗内力}火冲。  
流精郁光奔祝融，巨神泰华登云中。  
墨旛皂纛扬虚空，掩曦蒸雨屯云浓。  
阏伯撼动崑崙峰，幽灵翻海玄溟同。  
冯夷鼓舞长呼风，蓬莱弱水兴都功。  
龙鹰捷疾先御兇，朱发巨翅双目彤。  
雷电吐毒驱五龙，四溟叆叇罗阴容。  
一声四海改昏蒙，雨阵所至川流洪。  
金光流精斩旱虹，洞阳幽灵召丰隆。  
玉雷浩师变崆峒，虚皇泰华扫妖爞。  
群梁玄黄号前锋，祠泉恣蜃威天公。  
{外囗内力}火律令翻穹窿，鞭击妖魅驱蛇虫。  
勾娄吉利炎赫踪，登僧泽颐悉听从。  
织女四哥心公忠，辅我救旱助勋隆。  
赤鸡紫鹅飞无穷，摄虐缚崇送北酆。  
敕紫虚元君降摄，急急如火铃大帅律令。  

白玉蟾　木犀  
雨送炎官印，风宣白帝麻。  
欲知秋面目，细看木犀花。  

白玉蟾　牧童  
杨柳阴初合，村童睡正迷。  
一牛贪草嫩，喫过断桥西。  

白玉蟾　暮抵懒翁斋醉吟  
旋开白酒买莲房，满泻桐膏炤玉缸。  
月女冷窥青斗帐，风神轻撼碧纱窗。  
公疑我是今皇甫，我恐公为昔老庞。  
醉后唾珠粘纸面，笑将笔力与人扛。  

白玉蟾　暮色  
江烟漠漠月昏昏，一点渔灯贴岸根。  
风搅长芦鸦睡起，游鳞惊动水花痕。  

白玉蟾　暮云辞  
云行太虚中，薄暮何冥冥。  
仰望青松梢，上有白雪翎。  
千岸舞落叶，万树罗翠屏。  
流水咽寒涧，湛露濡香蘅。  
幽人一回首，家世渺浮萍。  
蓬莱在何许，绛阙邈太清。  
青鸟杳不来，白云去玉京。  
夫我何悽其，怅哉此幻形。  
注目玉霄峰，青猿一声声。  

白玉蟾　南湖  
已拾诗盈箧，犹如酒满船。  
湖光清似镜，俯仰两青天。  

白玉蟾　南台舟中联句  
秋阳红若柿，晓雨翠如丝。  
福地逢迎日，江天笑傲时。  
莲舉犹殢水，桂粟已粘枝。  
波静天一色，山低云四垂。  
垂纶怀渭叟，纵棹拟鸱夷。  
上水迟吾乐，西风壮我诗。  

白玉蟾　南岳九真歌题寿宁冲和阁  
笑携魏王大瓠落，往观洞庭张帝乐。  
醉骑八风访广漠，九天之上无南岳。  
我寻九贡诮冥寞，乱云深中涌楼阁。  
玉帝苦诏陈兴明，双童前吹紫鸾笙。  
尹君道全骖后尘，先殿后卫森火铃。  
皓首惠度其姓陈，却立虹桥叫霜鹰。  
施友粲然索天笑，露冷松寒月华皎。  
无人为呼张法要，万山猿啼夜虎啸。  
张复有若如珍少，炼得身形成鹤瘦。  
我今只忆徐灵期，嗽炼华池灌玉芝。  
天柱峰头凤邓郁，旦旦黄芽饲白龟。  
玉仙灵舆昔无期，想跨九凤衣羽衣。  
香火在帝去已久，玉笥亦九门亦九。  
坛上仙翁何仙良，为问渺茫再来否。  
朝粤暮梧傥可到，泠然来此同楼居。  

白玉蟾　倪敬父柯山  
暮云横翠夕阳斜，啼罢歌楼林外鸦。  
绿竹弄摇风里影，碧桃开遍雨中花。  
三杯淡酒邀明月，一局残棋惊落霞。  
人在柯山山上咏，笑挥管笔走生蛇。  

白玉蟾　倪梅窗喜神赞  
燕颔虎头古班超，龙章凤姿晋嵇康。  
高人心地本无象，风清月冷倪梅窗。  

白玉蟾　倪昭卿赋赠叶神童  
神童之貌清且奇，神童之道传希夷。  
入室三年丹已熟，肌肤绰约光离离。  
结缯自覆有余乐，晔晔紫芝堪疗饥。  
跳入壶中人莫见，朝游五岳暮瑶池。  
有时混世来尘境，短发鬅鬿满面垂。  
顷刻龙蛇生笔下，为将高兴寄新诗。  
我疑虚静乐山水，来归旧隐挂冠緌。  
愿策浮云飞碧落，致身绛阙长相随。  

白玉蟾　倪昭卿赋赠叶神童  
神童天纵何聪明，十幅一息增荣名。  
若非唐朝李太白，靖通真人当复生。  
击石轰雷惊四座，宝卷拈出安群情。  
八卦五行有妙用，金丹大药自然成。  
布衲蹁跹贱罗绮，银钩婉娩鬼神惊。  
仙山便好留仙佩，何必蓬莱顶上行。  

白玉蟾　年逾弱冠又多锦瑟之一弦身堕尘樊未彻玉霄之半日醉怀无奈顾影自怜  
夜凉莫听野猿哀，觉我枯肠转九回。  
淅淅秋风吹性水，淹淹暮雨滴心灰。  
自怜孤影青灯下，曾作神霄故吏来。  
若待此生尘债足，凤凰合下已青苔。  

白玉蟾　凝翠  
香穟飞紫烟，茗花涌白雪。  
坐对松竹林，已换尘俗骨。  
前山多翠色，凝然暮欲滴。  
凭栏拍掌呼，天外鹤来一。  

白玉蟾　牛渡问舟  
岁晚行人苦欲分，山昏水暮鸟寻群。  
舟行棹进空回首，一望苍梧但白云。  

白玉蟾　农歌  
上田稻似下田青，乳鸭儿鹅阵阵行。  
稻熟酒新鹅鸭夫，村歌社舞贺秋成。  

白玉蟾　偶成  
柳叶枝枝弄碧，花梢点点粘红。  
尚有几分春色，还我一半东风。  

白玉蟾　偶成  
倚蓬小立拂征衣，沙上渔翁理钓丝。  
举世更谁闲似我，只今何事未如伊。  
莫将水动疑天动，且道舟移是岸移。  
家在神霄归未得，钓周钓汉笑人痴。  

白玉蟾　偶书二首  
手撚荼醾缘酒恶，十二栏干凭一角。  
归兴应如春样浓，前亭后亭花自落。  

白玉蟾　偶书二首  
绛阙清都何时到，沧海桑田谁与怜。  
三十六天归路稳，撚花对酒一凝然。  

白玉蟾　偶作二首  
露滴中宵月，松摇古谷风。  
三身红萏菡，四智碧芙蓉。  

白玉蟾　偶作二首  
雪后竹君子，霜前松大夫。  
梅残半点白，猿叫一声孤。  

白玉蟾　潘龙游喜神赞  
龙章凤姿，既非嵇叔夜。  
燕颔虎颈，又非班定远。  
机鸣籁动，听其自然。  
虚心何物，何增何损。  
花满一壶春色好，半班顿露与人看。  

白玉蟾　潘紫岩与余赋雪约不得用色数并实字及比喻  
不似寻常冻，俄而散漫飞。  
羞明犹欲落，等伴未全晞。  
承得圆还碎，看来是复非。  
积深仍密密，舞急转霏霏。  
弗是筛成细，何如拾取归。  
今焉皆璀璨，昨者只浽{虚亢}。  
扫去依元有，呵来忽渐微。  
乱飘寒转甚，相映远生辉。  
莫踏凹中满，遥知凸处肥。  
严凝吟不厌，凛冽饮无威。  
赏耫真堪乐，丰穰不用祈。  
婵娟虽可待，融散恐几希。  

白玉蟾　盘云二首  
今古无门闭是非，无心出岫已知机。  
于今收拾归山谷，不逐春风上下飞。  

白玉蟾　盘云二首  
笔架山头一片去，船旋岩谷不求伸。  
时人只恐清风起，吹作皇都雷雨春。  

白玉蟾　蟠龙萩  
五乳峰前第几峰，碧潭深处有蟠龙。  
半岩冷落孔明雨，一枕萧骚少说风。  
变化爪牙君子竹，埋藏头角大夫松。  
高人凄此结茆屋，天下苍生怨旱虹。  

白玉蟾　陪王仙卿登楼  
身在烟霞缥缈间，此心已学白云閒。  
遣怀把酒自酌月，无事捲帘常看山。  
老去棋冤休死战，年来诗债逐时还。  
于今养鹤多栽竹，缚住时光且驻颜。  

白玉蟾　陪庄岁寒夜坐小酌  
偶然气分颇相同，道院新移喜毕工。  
坐把诗吟中夜月，笑将酒洒一窗风。  
博山香篆浮青蚓，古壁灯光吐玉虫。  
君已醘醄吾酩酊，化为蝴蝶入槐宫。  

白玉蟾　琵琶行  
长江浩浩送千古，江流不断鱼龙舞。  
芦花荻花愁暮云，天风吹我客湓浦。  
移舟回首思故人，凄然一登琵琶亭。  
琵琶亭上秦天远，琵琶亭下楚江横。  
呜呼我祖唐少传，兜率天中已归去。  
客来倚棹问渔翁，香山居士今何处。  
冰魂雪魄挽不回，涛山浪屋空崔嵬。  
樯乌惊起水鸥睡，绕船明月夜徘徊。  
谪官江左秋风惨，江上黄昏月黯黯。  
那堪送客闻琵琶，况对怨女不伤感。  
洛阳城外虾撁陵，下有甲妓何娉婷。  
花落色衰婚舶客，独守孤舟伴月明。  
手抚琵琶意呜唈，挑拢撚抹缓复急。  
大弦哀哀小弦悲，孤舟嫠妇岂不泣。  
霓裳才歇六么鸣，四弦尽作裂帛声。  
碧落黄泉两凄苦，幽愁暗恨不堪听。  
凛如猿咽梧桐晚，款若莺啼春昼暖。  
鹍弦转处如胡笳，宫调弹时若羌管。  
江州司马一断肠，灯前老泪如雨滂。  
老妇低眉娇滴滴，琵琶掩面罗衣香。  
初弹如珠后如缕，一声两声落花雨。  
诉尽平生云雨生，尽是春花秋月语。  
罗衣揾泪向人啼，妾是秦楼浪子妻。  
流落烟尘归未得，青楼昔在洛阳西。  
今嫁商人岂妾意，一曲萧骚夜无寐。  
秋风吹破居士心。琵琶声声堕珠泪。  
居士左迁郁小邦，鼎鼐志愿犹未降。  
闻其曲声见其语，万斛愁肠如秋江。  
江花江草庐山下，春江花朝秋月夜。  
江风飕飕江水寒，不见长安十年话。  
当时风月亦有情，为伊翻作琵琶行。  
居士悲乐似此妇，此妇激发居士情。  
居士还朝此妇死，琵琶古声今已矣。  
邦人江上建此亭，古往今来亭下水。  
柿叶翻红枫叶黄，荒烟压蓬月堕樯。  
星霜磨老香山句，香山骨冷今如霜。  
亭空江阔情何极，一思古人一叹息。  
两岸横芦今画楼，山水窟中安乐国。  
江国凄凉人自悉，香山一去三百秋。  
长江不管愁人恨，泪与江波不宽余流。  
九江风月嗟无主，孤月依然几今古。  
江头愁绝到三更，琵琶不作亦凄苦。  
我来适是九世孙，思贤怀古独销魂。  
悲风如舞琵琶调，哀鸟如歌琵琶弦。  
古人去去不复返，孤亭寂寂寒江远。  
琵琶无声万艇横，留得庐山遮醉眼。  

白玉蟾　七女峰  
宋时松竹晋时苔，路转山回洞户开。  
流水也知尘世杂，依然流向此山来。  

白玉蟾　七曲石塘寺  
高僧参透赵州禅，拔寺移归兜率天。  
天圣二年四月朔，一宵雷雨撼山川。  

白玉蟾　七台山  
六月泉声带雨寒，斜阳染出淡红山。  
白云无恙青枫老，不见龚刘振锡鑗。  

白玉蟾　七仙寺石履二首  
踏遍三千及大千，除非铁脚始能穿。  
当时达磨持归去，何事传来到七仙。  

白玉蟾　七仙寺石履二首  
古人参罢祖师禅，已证如如不动尊。  
想见脚根坚似铁，履鞋化石俨然存。  

白玉蟾　栖霞  
冷烟缠山腰，暗水冽石骨。  
欲风松先鸣，未雨苔已滑。  
洞前多琪花，洞里多紫霞。  
高人得所栖，日永蒸胡麻。  

白玉蟾　栖真观  
鞭雷斩孽震南昌，拔宅升天谒玉皇。  
西岭双枫南瀑布，自言曾识许旌阳。  

白玉蟾　祈雨伏虎萩  
梵相无言旱气奢，三农无饭欲蒸沙。  
狻头香穗成禾穗，麈尾天花化雨花。  

白玉蟾　祈雨歌  
天地聋，日月瞽，  
人间亢旱不为雨。山河憔悴草木枯，  
天上快活人诉苦。待吾骑鹤下扶桑，  
叱起倦龙与一斧。奎星以下亢阳神，  
缚以铁札送酆府。驱雷公，  
役雷电，须叟天地间，  
风云自吞吐。{外囗内力}火老将擅神武，  
一滴天上金瓶水，满空飞线若机杼。  
化作四天凉，扫却天下暑。  
有人饶舌告人主，未几寻问行雨仙，  
人在长江一声橹。  

白玉蟾　乞纸寄诸葛桂隐  
翰墨膏肓二十年，才亲笔砚便垂涎。  
东阳鱼卵寒霜幅，嵊县溪藤妙雪笺。  
一日秃除千兔颖，霎时磨尽万松烟。  
洛阳市上今无价，直欲昂头写碧天。  

白玉蟾　契妙  
契妙堂中静养神，神凝气聚一壶春。  
青山绿水无非道，翠竹黄花有几人。  
世外不知千百世，身中还更两三身。  
一从契得虚无妙，明月清风是我邻。  

白玉蟾　妾薄命  
妾居西北方，容貌亚冰雪。  
妾长嗟无媒，孤影对明月。  
头绾堕马髻，脚襯凌波袜。  
钗梁溜金凤，舞带蒙锦缬。  
颈瑳素玉圆，胸莹新酥滑。  
翠靥中蛾眉，瑶花嚲鸦发。  
腰袅柳丝轻，脸润桃花发。  
出郊乘紫骝，蔽目举青繖。  
不敢一回首，烟际暗愁结。  
谁家白面郎，志气何飘扬。  
使妾一过眼，吾肉燔如汤。  
自惟父母严，折花回倚墙。  

白玉蟾　妾薄命  
长天云茫茫，流水去不返。  
寂寥不可呼，死者日已远。  
旧事常在心，思之辄泪眼。  
修昼劳怅想，寒夜百展转。  
梦里时相逢，醒后细思忖。  
门前青衿子，相愿吾安忍。  
罗衣叠空箱，久矣废檀板。  
月明燕子楼，风清荷花馆。  
置之勿复道，此念增缱绻。  
自怜妾薄命，鸳衾为谁暖。  
冉冉冥中魂，尚或暗相管。  
邻家琴声悲，精爽竟难挽。  

白玉蟾　琴  
云水一生无别好，琴心三叠有谁知。  
今宵松殿相期会，弹到西山月落时。  

白玉蟾　琴  
夜静无云月似银，清宵鹤唳一伤神。  
子期玉骨寒於雪，世上知音能几人。  

白玉蟾　琴歌  
月华飞下海棠枝，楼头春风鼓角悲。  
玉杯吸乾漏声转，金剑舞罢花影移。  
蘥珠仙子笑移烛，唤起苍潭老龙哭。  
一片高山流水心，三奏霓裳羽衣曲。  
初如古涧寒泉鸣，转入哀猿凄切声。  
吟猱撚抹无尽意，似语如愁不可听。  
神霄宫中归未得，天上此夕知何夕。  
琼楼冷落琪花空，更作胡笳十八拍。  
君琴妙甚素所悭，知我知音为我弹。  
瑶簪琅佩不易得，渺渺清飚吹广寒。  
人间如梦只如此，三万六千一弹指。  
蓬莱清浅欲桑田，君亦辍琴我隐几。  
为君歌此几操琴，琴不在曲而在心。  
半颦如苦万绿缕，一笑不博千黄金。  
我琴无徽亦无轸，瓠巴之外余可哂。  
指下方尔春露晞，弦中陡觉和风紧。  
琴意高远而飘飘，一奏令人万虑消。  
凄凉孤月照梧桐，断续夜雨鸣芭蕉。  
我琴是谓造化柄，时乎一弹混沌听。  
见君曾是蘥珠人，欲君琴与造化并。  
昔在神霄莫见君，蘥珠殿上如曾闻。  
天上人间已如隔，极目霭霭春空云。  

白玉蟾　青华吟  
罗浮山中春昼长，风吹兰花满面香。  
博山香断一欹枕，飞神直到玉帝旁。  
火铃将军同直舍，忽觉羽衣惊羽驾。  
三千神女笑回眸，整裾端简龙墀下。  
奏言臣昔因饕酒，醉堕红尘如此久。  
袖藏一卷玉雷书，进前再拜重稽首。  
今朝天开九虎关，乃将见帝玉鍊颜。  
令臣奏毕速回首，下界一去思帝难。  
此时侍仙小黄散，手执金书贴玉版。  
精神缥缈素光中，不觉琼文照心眼。  
於中最妙何所言，青霞命下龙台昏。  
脚拨南辰开地脉，掌翻北斗透天门。  
香烟未灭乌云走，风驱火猪逐铁狗。  
紫童飞出碧霄中，剑光只见雷声吼。  
梦回无人可与言，一啸天地阴晴分。  

白玉蟾　清静经  
大地山河一卷经，拈来题目甚分明。  
山花野草皆谈说，蠢动含灵侧耳听。  

白玉蟾　清明  
新除小垒燕方谋，又拜晴蜂万户侯。  
占破清明三五日，实封芍药一千头。  
花间作梦碧蝴蝶，柳外谈禅黄栗留。  
物物是题吟不尽，却烦酒作钓诗钩。  

白玉蟾　清贫轩  
一味逍遥不管天，日高丈五尚闲眠。  
溪鱼村酒别般味，野蔌山肴不用钱。  
翁牖荜门关小迳，乾柴白米煮清泉。  
有时拄杖青松畔，便是人间快活仙。  

白玉蟾　清胜轩夜话  
残灯结花满堂红，酒兴未已诗兴浓。  
寒云蠹星锁翠空，一林幽竹夜呼风。  
逸士倚楼啸玉龙，秋声泣露落梧桐。  
把酒论文开心胸，墨甜相催话未终。  
香篆飞蛇穿帘栊，邻鸡唤晓何处钟。  
摩挲醉眼栏干东，茶铛无火召玉童。  

白玉蟾　清听堂  
白龙过涧玉琮琤，涧外松声击戛鸣。  
烟锁檐牙春二月，月移帘额夜三更。  
琴弹白雪阳春调，曲转高山流水声。  
清听堂中杳无梦，我将乘兴跨长鲸。  

白玉蟾　清夜辞十首  
霜清兮露冷，暮天暮兮微云飞。  
北风兮吹我衣，梅花下兮明月来几时。  

白玉蟾　清夜辞十首  
月明兮星稀，烟漠漠兮风悲。  
空阶兮竹影，悄无人兮萤飞。  

白玉蟾　清夜辞十首  
微云兮淡月，万籁静兮猿啼。  
梅花兮无人言，夜气清兮露凄凄。  

白玉蟾　清夜辞十首  
风起兮霜下，池塘冰兮井水寒。  
望清都兮鹤未还，明月兮空山。  

白玉蟾　清夜辞十首  
清都兮绛阙，五云深兮冥冥。  
玉楼高兮珠殿寒，漠漠兮无声。  

白玉蟾　清夜辞十首  
横黄兮橘绿，湛雾飞兮夜月寒。  
幽人兮夜坐，顾影兮自怜。  

白玉蟾　清夜辞十首  
南山兮北陇，相对兮碧崔嵬。  
青松兮白石，暮烟兮猿哀。  

白玉蟾　清夜辞十首  
餐松兮饮水，望绛阙兮思归。  
白云兮黄鹤，胡不来兮何时。  

白玉蟾　清夜辞十首  
凭虚兮御气，乘风兮驾浮。  
朝罢兮归来，天边兮月钩。  

白玉蟾　清夜辞十首  
百年兮一炊黍，万幻兮一浮沤。  
吾不知兮此身，骑鲸兮醉游。  

白玉蟾　琼姬曲  
深深芙蓉城，凤笛声何长。  
绰约六铢衣，云中弄明铛。  
琼姿夜月暖，玉唾春风香。  
去去劳怅想，峡猿啸高唐。  

白玉蟾　秋风变  
一从佳人去，念念思杳魂。  
顷刻不离怀，梦寐常温温。  
幽人非好色，脂粉何万群。  
良马只一鞍，好花只一春。  
流水去不返，青霄徒白云。  
香魂在九泉，夫岂不酸辛。  
人间尚寂寂，阴府复何言。  
造物略不悲，苍天不我怜。  
南风复西风，景物易变迁。  
独有一雨心，朝暮佳人边。  
幽冥不可诘，宁忍度岁年。  
此身当如何，何当委荒烟。  
若夫世间人，岂知道义坚。  
孤然不自惜，怅望瑶台仙。  
置之勿复道，时时泪涟涟。  
不堪酒醒时，月下与风前。  
有梦梦不成，所思长县县。  
万里亦可到，一死今杳然。  
相忆而自叹，苍天复苍天。  

白玉蟾　秋热  
槐窗过两顷雨，竹榻无一张凉。  
风揭莲花白起，月筛桂子黄香。  

白玉蟾　秋日书怀三首  
桂花已是上番香，枫叶飘红柿叶黄。  
社日雨多晴较少，秋风昼热暮差凉。  

白玉蟾　秋日书怀三首  
检点秋光莫问天，只从鸿雁见推迁。  
未霜杨柳老多病，既雨芙蓉美少年。  

白玉蟾　秋日书怀三首  
秋风秋雨索人诗，云放千山翠色奇。  
重九数来还渐近，本犀开了不曾知。  

白玉蟾　秋日有怀  
一点秋光寄画图，秋来吟鬓似枫痚。  
晴烟染树看何足，缺月梳云状不如。  
暑退凉生蝉有语，水长天远雁无书。  
此心直欲鹏南举，不学蜘蛛结网居。  

白玉蟾　秋思  
滴尽池荷无奈雨，吹翻井叶可怜风。  
溪毛山骨犹无恙，尚有芦花对蓼红。  

白玉蟾　秋思  
苍崖高处云濛濛，云气深中有碧鸿。  
万里青霄飞径度，依然又掠西风去。  
此时桂花开未开，故人不来鸿雁来。  
一瞬四方无觅处，不堪回首潇湘路。  
我方拄颊吟夕烟，徘徊欲赋空茫然。  
故人有酒坐秋夕阳，似我两地遐相忆。  
一写此诗聊问秋，江枫岸柳替人愁。  
纵然对面亦如梦，幽情付在玉三弄。  
玉笛凄凉远不闻，不念山中有白云。  

白玉蟾　秋思  
万蠢惧寒皆向蛰，千岩凉风舞黄叶。  
雨痕印水如撮缬，虫声入夜如弹镊。  
酒浇心绪转悽怆，带减腰围增瘦怯。  
梦向西湖采芙蓉，觉来山外青猿泣。  

白玉蟾　秋宵辞  
秋色何凄凄，奈此可怜宵。  
银河望不极，万籁凉萧萧。  
云花远缥缈，月影寒寂寥。  
一雁蹲沧洲，群萤飞断桥。  
仰盼苍松枝，黯然不自聊。  

白玉蟾　秋宵辞  
长天滑如纸，皓月寒如水。  
今人成古人，人生复能几。  
顾此清凉夜，此情不自已。  
聊以写怀抱，黯黯泣神鬼。  
所泣复何言，已矣复已矣。  

白玉蟾　秋宵辞  
仰观银河月，千林散寒光。  
佳人今何之，远在天一方。  
秋声酸我鼻，秋色断我肠。  
夜深倚西风，清泪如雨滂。  
世有千里马，可怜无王良。  

白玉蟾　秋宵辞  
空山寂无人，出门但明月。  
悲哉谁与论，对此一愁绝。  
清露袭衣裳，凉风逼毛发。  
泪雨忽复晴，愁云悄自灭。  
顾影青松下，此意在绛阙。  

白玉蟾　秋宵辞  
长天与远水，极目烟冥茫。  
暮鸿孤悲鸣，霜林万叶黄。  
倚松望翠微，数点寒萤光。  
吾非长夜魂，堕此寂寞乡。  
衷情凭谁诉，空山草木长。  

白玉蟾　秋宵辞  
月华明如许，秋色清可掬。  
小立西湖道，瀰漫芰荷绿。  
人生真是梦，造物不可覆。  
英雄受凄凉，娇騣饱粱肉。  
湖山却是知，对人长青目。  

白玉蟾　秋宵辞  
眇哉青松梢，高高九千尺。  
两班森道傍，暮起凄黯色。  
嗟彼昂藏姿，山林端可惜。  
浩然呼西风，夜深鸣萧瑟。  
此意偶相似，叹息复叹息。  

白玉蟾　秋宵辞  
孤月明秋空，清影跨洞门。  
复美婵娟姿，的是姮娥魂。  
凄然到书帙，惸然入酒樽。  
不归广寒家，夜游天子园。  
无人知此怀，惊烟笼啼猿。  

白玉蟾　秋宵辞  
吾身如浮云，缥缈归无家。  
又如孤飞雁，不鸣踚蓼花。  
路傍多青草，无语阅岁华。  
野外亦有兰，抱香委泥沙。  
夫岂造物者，故欲孤此邪。  

白玉蟾　秋宵辞  
清秋薄湖山，蒲柳生寒烟。  
怅望荷花中，谁家鸣筦弦。  
岂复念伊人，孤影芙蓉边。  
吸风咀月露，照水时自怜。  
暗怀夜光宝，长吁不成眠。  

白玉蟾　秋宵辞  
佳人遽成古，冰魂唤不譯。  
料得冥冥中，怜我身如僧。  
松间一太息，树吼苍云崩。  
幽愁积如山，心上一层层。  
成连与瓠巴，枯骨悲荒陵。  

白玉蟾　秋宵辞  
此身非我有，在世聊尔为。  
於此傥有得，夫复何所悲。  
遂将郁抑怀，写作悽苦辞。  
如彼深闺妇，暗起鸳鸯思。  
苍苍亦有耳，此情知不知。  

白玉蟾　秋夜  
有客眠孤馆，更阑拥纸衾。  
清风千里梦，明月一声砧。  
素壁秋灯暗，红炉火夜深。  
寒猿啼岭外，惹起故乡心。  

白玉蟾　秋园夕眺  
木犀倜傥散麩金，松举笙竽竹奏琴。  
临水芙蓉自儿女，镜边刺绣晚沉吟。  

白玉蟾　曲肱诗二十首  
昔在青华第一宫，只缘醉后怒骑龙。  
倾翻半滴金瓶水，不觉人间雨发洪。  

白玉蟾　曲肱诗二十首  
玉皇有敕问神霄，谁去骑龙乱作妖。  
自别雷城一回首，人间天上已相辽。  

白玉蟾　曲肱诗二十首  
谪君尘世意徘徊，炼尽金丹待鹤来。  
归去神霄朝玉帝，依前命我掌风雷。  

白玉蟾　曲肱诗二十首  
五雷深锁玉清宫，白鹤呼风唳碧空。  
说着这般辛苦处，三千玉女蹙眉峰。  

白玉蟾　曲肱诗二十首  
太乙天皇谒紫清，翠娥百万拥云輟。  
当时不合抬头看，忽见天丁叱火铃。  

白玉蟾　曲肱诗二十首  
我不生嗔怨玉皇，翠娥无复舞霓裳。  
如何天上神仙女，染污清都一散郎。  

白玉蟾　曲肱诗二十首  
梦断南柯觉昨非，因缘尽处两分飞。  
寒松空锁翠娥梦，我独于今未得归。  

白玉蟾　曲肱诗二十首  
玉府官僚无甚人，上皇怜我最辛勤。  
忽然诏下催归去，猿叫万山空白雪。  

白玉蟾　曲肱诗二十首  
瑶池王母宴群仙，两部笙歌族绮筵。  
误取一枚仙李喫，又来人世不知年。  

白玉蟾　曲肱诗二十首  
我到人间未百年，恰如顷刻在三天。  
向来我本雷霆吏，今更休疑作甚仙。  

白玉蟾　曲肱诗二十首  
往昔逍遥在太华，朝餐玉乳看琼花。  
当年身着六铢服，不识人间有苧麻。  

白玉蟾　曲肱诗二十首  
做到天仙地位时，三遭天谴落天墀。  
却嫌天上多官府，且就人间洞府嬉。  

白玉蟾　曲肱诗二十首  
白云随我见天台，又趁金华路上回。  
栖凤亭中留不去，武夷山下野猿哀。  

白玉蟾　曲肱诗二十首  
说与清风明月知，扬州有鹤未能骑。  
夜来五凤楼前看，天上白云空自飞。  

白玉蟾　曲肱诗二十首  
跣足蓬头破衲衣，闷来饮酒醉吟诗。  
廛中走遍无人识，我是东华大帝儿。  

白玉蟾　曲肱诗二十首  
这回空过二十年，肉重不能飞上天。  
抖擞衲头还自笑，囊中也没一文钱。  

白玉蟾　曲肱诗二十首  
我有随身一颗珠，见时似有觅时无。  
金鸡叫罢无人见，月射寒光满太虚。  

白玉蟾　曲肱诗二十首  
不识看经不坐祥，饥来喫饭困来眠。  
玉皇若不开青眼，却是凡夫骨未仙。  

白玉蟾　曲肱诗二十首  
不把双眸看俗人，五湖四海一空身。  
洞天深处无人到，溪上桃花几度春。  

白玉蟾　曲肱诗二十首  
桑田变海海成田，这话教人信也难。  
只有一般输我处，君王未有此清闲。  

白玉蟾　润夫饭僧景泰相款信宿告归  
梦中也学云峰路，未老来游蒲涧山。  
无数老僧闲道士，笑人骑马出松关。  

白玉蟾　三华院还丹诗  
绛宫无事绝尘埃，坎虎离龙战几回。  
白雪飞空铅蘥绽，黄云覆鼎汞花开。  
龟蛇抱一成丹药，乌兔凝真结望胎。  
夜半瀛洲寒月落，冷风吹鹤上蓬莱。  

白玉蟾　三级泉  
缘溪深入桃花坞，紫霞隐隐幽禽语。  
九层峭壁划春空，三级鸣泉飞暮雨。  
落日衔山红影湿，冷云抱石苍崖古。  
激回涧底散冰花，喷上松梢雪飘缕。  
点点溅湿嫦娥衣，潭潭下有扶桑府。  
朝来似展朝天带，夜半如闻捣药杵。  
寒入山骨吼千雷，派出银河轰万鼓。  
广寒殿下银蟾飞，水晶宫中玉龙舞。  
琼英斧碎非月老，瀑布天成非织女。  
初疑鱼鳖谒龙门，复恐星辰会牛渚。  
欲寻当下点额蛟，但见天上拖肠鼠。  
溶溶浸此一潭霜，滴滴结冻千岁乳。  
月照神珠洒翠麟，风吹天粟沾苍虎。  
瑶虹界碧翻地轴，铁马盘涡捲天宇。  
谷草凝烟色净明，野猿悲露声清苦。  
绿苔锁迳阻清游，白鹤凌霄唤冲举。  
紫元景曜神府君，仙灵咏其洞天主。  
画屏幻出金芙蓉，仙杯琢就石鹦鹉。  
当时此地蔡寻真，青鸾一去今何许。  
锦阁凭空银海寒，宸书丽天丹凤翥。  
竹炉烧起紫旃檀，古琴呜咽鸣中吕。  
曲罢萧萧天籁动，长笑一声朝帝所。  

白玉蟾　三曲仙机岩  
织就霓裳御泠风，玉梭随手化成龙。  
天孙归去星河畔，满洞白云机杼空。  

白玉蟾　三衢舟次二首  
柿叶翻黄枫叶红，一江涨起芦花风。  
水清石露沙痕瘦，日落雨来云意浓。  
诗思动摇帆影里，梦魂摇兀橹声中。  
黄昏有底愁如织，南外寄书无去鸿。  

白玉蟾　三衢舟次二首  
困兽犹强剑未红，少年羞见白苹风。  
心寒赤县神州远，兴入胡庭沙漠浓。  
谁谓阿蒙犹洛下，未应老亭更隆中。  
年来弓矢浑无用，只好江头射暮鸿。  

白玉蟾　三月芙蓉  
岂论春夏及秋冬，事事皆由造化工。  
谁道一生无好运，何缘三月见芙蓉。  
骚人犹恐东风误，醉眼真疑芍药红。  
便是重阳开未晚，且传好意取欢容。  

白玉蟾　山萩晓色  
烛影夺明月，钟声撞晓云。  
畁盘余柏子，倾作一炉焚。  

白玉蟾　山歌  
几家娘子守黄昏，多少郎君醉打门。  
睡了不知明月好，三更三点似金盆。  

白玉蟾　山歌三首  
中秋夜月白如银，照见东西南北人。  
古往今来人自老，月生月落几番新。  

白玉蟾　山歌三首  
典钗卖钏买中秋，买得中秋醉又休。  
明日酒醒无米煮，儿啼妻怨甚来由。  

白玉蟾　山歌三首  
人来人去唱歌行，只道灯明不月明。  
月不如灯灯胜月，不消观月但观灯。  

白玉蟾　山居  
月落鸡吹角，夜长鹅报更。  
山中无历日，日出即天明。  

白玉蟾　山居五首  
松竹成林云气深，洞门风冷绿苔阴。  
落花飞尽青山在，幽鸟声中野客心。  

白玉蟾　山居五首  
楮衾滴破松梢露，草屦淘穿石缝泉。  
猿在岭头声未断，道人月下伴云眠。  

白玉蟾　山居五首  
一片幽心卧紫霞，松梢凝翠夕阳斜。  
尚无心绪听啼鸟，那有工夫扫落花。  

白玉蟾　山居五首  
竹风瑟瑟野猿号，月下酣眠不脱蓑。  
恐至丹炉伤白蚁，懒烧松烛惜飞蛾。  

白玉蟾　山居五首  
天静无尘夜半时，鹊乌啼罢众星稀。  
数峰明月光无尽，一洞闲云淡不飞。  

白玉蟾　山前散策  
月影黄昏后，诗天眼界宽。  
野香寻得见，石背一枝兰。  

白玉蟾　山前行散  
人在莺花里，春归杖屦中。  
风迎何处鹤，宿我洞门松。  

白玉蟾　山月轩  
老蟾飞上梧桐枝，苍屏烟冷猿夜啼。  
潋滟金盘挂寒巘，婵娟玉镜沉清溪。  
风前松竹尽起舞，姮娥徘徊不归去。  
人在广寒天在水，满天星斗知何处。  
幽人为我鸣瑶琴，山前月下千古心。  
不知明月几圆缺，只有青山无古今。  
醉持玉盏吞金饼，尘世无人知此景。  
青山无言人酩酊，浩歌卧断桂花影。  

白玉蟾　山斋夜坐二首  
嗅花风入鼻，掬水月浮身。  
夜静焚香坐，空山一个人。  

白玉蟾　山斋夜坐二首  
惊梦猿三咽，窥帷月一痕。  
无人空犬吠，依旧掩柴门。  

白玉蟾　山中  
天台山头梅花时，天台仙人去不归。  
晓猿夜鹤不堪听，丹井药炉何所依。  
老竹数竿濒碧涧，寒鸦几点饯斜晖。  
幽人无限萦心事，未得工夫隐翠微。  

白玉蟾　山中偶成二首  
洒恶频频嗅素馨，满天风雨晚凉生。  
岩花乱落无一点，谷鸟时闻啼数声。  

白玉蟾　山中偶成二首  
长日扃门坐小亭，松阴竹影自清清。  
山翁莫问吾名姓，天上星辰地下行。  

白玉蟾　山中忆鹤林  
碧桃兮花落，青鸟去兮春寂寞。  
风止兮雪霁，望美人兮天一角。  

白玉蟾　山中忆鹤林  
可惜兮春光，芹泥香兮燕忙。  
花红兮水暖，望美人兮天一方。  

白玉蟾　山中忆鹤林  
白云兮孤飞，雁向北兮燕南枝。  
青山兮方叠，望美人兮天一涯。  

白玉蟾　山中忆鹤林  
苍崖兮巍巍，对落花兮倚斜晖。  
猿啼兮鹤唳，望美人兮天一隅。  

白玉蟾　扇  
怀袖相忘去不能，也知轻薄恶蚊蝇。  
南风虽汝持权柄，只恐秋风见汝憎。  

白玉蟾　伤春词寄紫元四首  
幽人抱膝掩柴门，八九渔家烟水村。  
坐对青山两无语，春风春雨送黄昏。  

白玉蟾　伤春词寄紫元四首  
幽人何事苦伤春，春雨无端愁杀人。  
不但幽人独愁怨，江头多少柳眉颦。  

白玉蟾　伤春词寄紫元四首  
孤村古馆雨凄凄，客里愁闻乌夜啼。  
枕冷衾寒才闭目，春风吹转梦魂迷。  

白玉蟾　伤春词寄紫元四首  
望眼生花泪已枯，青衣也合递归书。  
客情无奈春风雨，更问春空有雁无。  

白玉蟾　赏梅感兴  
千树梅花明如月，一天月华皎如雪。  
幽人心似梅花清，梅花亦作如是说。  
银色世界生梅花，水晶宫中明月华。  
醉卧月华嚼梅蕊，满身清影乱交加。  
今夕幽人换诗骨，花月即是诗衣钵。  
明朝花作雪片飞，花下鹤雏啄苔发。  

白玉蟾　上清宫方丈后亭  
三四声猿叫落月，六七竿竹呼起风。  
夜静无人知此味，还他方丈拙庵翁。  

白玉蟾　上清宫方丈后亭  
三四声猿叫落月，六七竿竹呼起风。  
夜静无人如此味，还他方丈拙庵翁。  

白玉蟾　上元耫灯二首  
碧玉融成万里天，满城罗绮竞春妍。  
柳梢挂月黄昏后，夜市张灯白昼然。  

白玉蟾　上元耫灯二首  
上界天宫此按行，五云深处有箫笙。  
一轮宝月明如昼，万斛金莲开满城。  

白玉蟾　少年行  
寸心铁石壮，一面冰霜寒。  
落叶鬼神哭，出言风雨翻。  
气呵泰山倒，眼吸沧海乾。  
怒立大鹏背，醉冲九虎关。  
飘然乘云气，俯首视世寰。  
散发抱素月，天人咸仰观。  

白玉蟾　师祖鸡足紫贤真人赞  
秃头俭相，做尽模样。  
张平叔若不再来，石得之不成信向。  

白玉蟾　虱  
裤里无供给，褌头尽受降。  
赐之汤沐罢，投置不毛邦。  

白玉蟾　诗一首  
月冷松寒露满襟，天容绀碧鹤声沉。  
夜深独把阑干拍，只有长江识此心。  

白玉蟾　十月十四夜  
十月十四夜，灯寒燄寸长。  
披衣临曲水，把笔向清霜。  
月透诗情冷，风吹醉面凉。  
故人知得否，空断早梅肠。  

白玉蟾　食生菜  
残风剩雨放春晴，久醉欲醒何由醒。  
枕上扶头更解酲，五官六吏皆失宁。  
满园莴苣间蔓青，火急掣铃呼庖丁。  
细脍雨叶缕风茎，酢红姜紫银盐明，  
豆舖麻膏和使成。食如辣玉兼甜冰，  
毛骨洒洒心泠泠。  

白玉蟾　示如净讲主  
浩浩春风泛碧梧，娟娟秋水照芙蕖。  
大师佛法无多子，居士身心本一如。  

白玉蟾　示英州风僧  
宗门老衲旧仪刑，配字年来老转青。  
谁道南能无一物，如今英石尽铜腥。  

白玉蟾　示周道士  
人行秋色里，诗入画图中。  
笑指白云顶，猿啼第一峰。  

白玉蟾　示周道士  
前山隐隐起雷声，细雨丝丝濯旱氛。  
何处飞来松上鹤，晚风唳断九天云。  

白玉蟾　首夏三首  
懒中倍觉我神清，烦恼如今叶似轻。  
青士庭前销昼暑，苍官枕上送秋声。  

白玉蟾　首夏三首  
日与浮云相往还，落花啼鸟总相关。  
初无东观北门梦，只在西山南浦间。  

白玉蟾　首夏三首  
满目晴峦总是诗，诗情飞絮逐游丝。  
雨肥碧涧落花水，风瘦青松啼鸟枝。  

白玉蟾　书怀二首  
一春十病九因酒，三月都无两日晴。  
明旦乘驴芳草路，绿杨深处听啼莺。  

白玉蟾　书怀二首  
山色未教晴日染，松声时听晚风梳。  
韶光九十去无几，春雨春烟锁翠芜。  

白玉蟾　痚山舟中联句  
山影卧寒碧，波光摇虚空。  
櫂凌千顷月，帆鼓一天风。  
列岸万丝柳，遥岑数粒松。  
诗魂混雁鹜，草圣惊鱼龙。  
梦断江楼笛，吟余烟寺钟。  
电华飞我剑，虹晕挂吾弓。  
清啸骑汗漫，朗吟泛冥濛。  
谁云泽国小，乐亦在其中。  

白玉蟾　舒啸  
豁然登高台，四天一何眇。  
舒怀摩丹田，静境万籁悄。  
前村生孤烟，半山吞残照。  
倚剑呼黄鹤，遽然发长啸。  

白玉蟾　暑热  
玉友避嫌，竹奴专宠。  
听官丐闲，诗勇不将。  

白玉蟾　暑夕有怀  
幽人避暑海城西，西北浮屠尽得栖。  
更漏有无风逆顺，纸窗明暗月高低。  
石泉未到秋先冷，野虎偏从夜即嘶。  
记得去年常德府，武陵今夕况桃豩。  

白玉蟾　述翠虚真人安乐法  
收歛神光少默兢，顶门一路聚云烟。  
且升阳火烹金鼎，却降灵泉灌玉田。  
交结只於牛渚外，分明正在鹊桥边。  
功夫九九数六六，此是人间安乐仙。  

白玉蟾　述古  
黍大青混沌，此即万化鞘。  
盘古不得窥，凿之忽七竅。  
太朴既脱手，银蝠乃夜啸。  
乾坤两饼分，日月变丸跳。  
九鸦方爇天，致渠共工斗。  
额血不周山，山裂天西漏。  
娲皇炼彩石，一发大庭笑。  
宓犧方蛇蟠，商契亦燕鷇。  

白玉蟾　述古  
帝子御飞龙，鼎湖叫奚为。  
玉京郁崔嵬，银河汎渺瀰。  
俯首视红尘，万蚁纷何知。  
乘云游八极，手耫珊瑚枝。  
汤武事干戈，此事矧肯期。  
但闻穆天子，八骏曾瑶池。  

白玉蟾　述古  
河水一镜清，中有骊龙舞。  
波心呈宝图，始脉造化祖。  
燧人钻炎凉，炎帝饵甘苦。  
身披獝狨衣，口服觳觫乳。  
此时至尊者，帝阶三尺士。  
嬴政筑阿房，粀铿才伛偻。  

白玉蟾　述怀  
吊影自怜孤，消愁得酒壶。  
客悰迷晓夜，梦事付江湖。  
雨壁琴弦润，风窗砚水枯。  
晓蝉知此意，为我噪高梧。  

白玉蟾　双莲  
一池莲菡漾红霞，并带双花足赏嗟。  
醉面相看谁得似，三郎夜饮玉真家。  

白玉蟾　双鹊  
苍然东阿松，上有乌鹊枝。  
双双噪西风，而背夕阳归。  
双飞复双止，长与苍松期。  
饥啄鼎雝啭巅，渴饮闽水湄。  
莫苦飞太远，咫尺成相思。  

白玉蟾　双豩馆  
两点文章翰墨星，夜翱双鹤入青冥。  
楼前为忆张华剑，八百年来无自腥。  

白玉蟾　水糰  
火宅煎熬不自由，就中涝漉几沉浮。  
翻身得入清凉国，也合甘心喫水休。  

白玉蟾　水村吟雾  
淡处还浓绿处青，江风吹作雨毛腥。  
起从水面萦层嶂，恍似帘中见画屏。  

白玉蟾　水蛭  
尾宅才蜗大，身躯与蚓般。  
楚王吞不得，敕赐鹭鸶餐。  

白玉蟾　睡起  
清似垂竿钓楚江，酒兵已退睡魔降。  
霜风吹破梅花晓，雾月飞浮竹影窗。  

白玉蟾　睡起  
眼瞌蚊方谒，灯微蛾更来。  
汗珠流似雨，鼻息响如雷。  
蝶魄游仙去，猿声惊梦回。  
梦咽嫌簟湿，怒把枕头推。  

白玉蟾　睡起雨作  
一枕梦云过，沿溪柳拜人。  
两庾黄竹路，水囓白沙津。  

白玉蟾　顺昌即事  
笔下千机锦，胸中一滴金。  
乾坤春瓮阔，风月夜楼深。  
世绝夫君操，人谁梁父吟。  
只寻云外路，谁复听寒砧。  

白玉蟾　思微堂  
思微堂里自冲虚，高士闲居兴味殊。  
月冷花开数朵静，风清鸟过一声孤。  
谁知心上工夫妙，欲觅人间俗累无。  
九转内丹成也未，快骑白鹤去天衢。  

白玉蟾　四曲金鸡岩  
水满寒潭潭著月，山藏空谷正吞烟。  
金鸡初报洞中晓，一声唤起玉渊龙。  

白玉蟾　送别  
十日九风雨，一春三别离。  
予嗟吟骨瘦，子亦坐诗痴。  

白玉蟾　送春  
草木从交代，溪山无故新。  
更斟些子酒，尚是霎时春。  
雨止莺如怨，花飞柳亦颦。  
东皇催上印，生怕子规嗔。  

送郭进之  
避暑白云乡，茶甘齿颊香。  
海城悲暮角，烟树淡斜阳。  

白玉蟾　送黄心大师  
如今无用绣香囊，已入空王选佛场。  
生铁脊梁三事衲，冷灰心绪一炉香。  
庭前竹长真如翠，槛外花开般若香。  
万事到头都是梦，天倾三峡洗高唐。  

白玉蟾　送江子恭三首  
我欲杨村结草庐，不知踪迹又江湖。  
回观咫尺如天远，自别丰标仅月余。  
忽一二时思故旧，整千百里望音书。  
忆君不忍忘怀处，一片青云点太虚。  

白玉蟾　送江子恭三首  
春来行尽烂田畦，云满春空水满溪。  
风漾碧波翻麦垅，日晴红雨落桃蹊。  
杜鹃声断惊寒兔，蝴蝶梦残听晓鸡。  
人在江东寄归信，海棠花谢燕衔泥。  

白玉蟾　送江子恭三首  
子到铅山我信州，笋舆轧又归休。  
数程细雨斜风路，一片落花啼鸟愁。  
何必便为阮籍哭，不来相伴赤松游。  
他年月日到蓬莱去，一粒金丹汝去不。  

白玉蟾　送林古虚归闽  
名落江湖二十春，江湖那个是知音。  
于今拄杖挑明月，云满千山何处寻。  

白玉蟾　送彭侍晨  
铁髭鹘眼两颜酡，走遍江湖所得多。  
脚踏雷车朝帝极，手持斗柄戽天河。  
剑尖指处乾坤暗，丹篆书时鬼魅号。  
名满四方今老矣，请归玉府掌西曹。  

白玉蟾　送普上人游雁荡  
岭外猿啼秋树月，林间鹤唳晓松风。  
此行雁荡须参透，依旧归来玉几峰。  

白玉蟾　送珊上座归育王  
一双膝胫两条铁，一掬精神一团雪。  
早曾火燄上翻身，鸳帏不把丁香结。  
风吹香囊满路香，知君也结钦山辙。  
忽然洗面摸得鼻，方知皮下各有血。  
急携柏子礼孤云，后来足迹遍江浙。  
阿育王山仓廪空，百指张颐欲嚼舌。  
延寿堂中几病僧，囊无挑药寒彻骨。  
见君把个无孔笛，吹起还乡曲一阕。  
此来漳泉走一遭，庞翁犹在波旬灭。  
拄杖挑起空中云，钵盂漉上波心月。  
默随春色归故山，江路梅花先漏泄。  
遂邀君来香一爇，重把篇诗呈丑拙。  
此行拗折老藤条，选佛场中作英杰。  
君今三千里外行，不步程途犹自别。  
恰似一壶冰，千古光莹彻。  

白玉蟾　送蜀李道士  
我居琼海子潼川，相望西南路八千。  
乃祖青牛今不返，予家白鹿尚闲眠。  
云萍莫测真如梦，琴剑相逢亦宿缘。  
多少西风黄叶恨，待须贳酒泛湖船。  

白玉蟾　送谈执权张南显归广州  
七月送我东南道，八月送我西南道。  
西南江沙黄茫茫，东南海水白浩浩。  
海水飞作潮头来，潮头卷取潮舌回。  
江沙一望渺千里，千里亦此一江水。  
水外青山山外云，云边苍树树边村。  
村有酒酤酤不得，小船寂寞愁黄昏。  
大丈夫，不拘此，  
无酒便如何，有酒亦乐只。  
为问东南海水西南江，如何滔浮独未降。  
岂不亦笑老先生，有如此水亦迷邦。  
君但归，归去好，  
人生有情为情恼。明朝轻舟当径度，  
不须回首端州路。  

白玉蟾　送王待制自温州移镇三山  
春暖涂歌里咏喧，鹑衣百结过苏天。  
九重亲擢公为此，百姓皆云我自然。  
五马重来寻墨沼，一麾又去镇闽川。  
庙堂相位犹虚左，已筑沙堤在日边。  

白玉蟾　送张大师  
自从汝离武夷来，险阻艰难历几回。  
江左旅中连值雨，春深路上滑成苔。  
乌啼花片落流水，风惨猿声啸古台。  
举眼四山如壁立，教君归去也心灰。  

白玉蟾　送郑道人归罗浮  
铁作桥梁云作盖，石成楼观水成帘。  
归时猿鹤烦传语，记取前回白玉蟾。  

白玉蟾　送郑阳春  
前身莫是郑安期，井灶重来迹已遗。  
涧底菖蒲无可採，共君细读汉时碑。  

白玉蟾　岁晚书怀  
岁事忽婉娩，旅怀良尔悲。  
风雾起无边，雨雪凄霏霏。  
岂无销金帐，唱饮羊羔儿。  
寄食他人门，屏息从所依。  
鵰鹗翔九天，鹪鹩巢一枝。  
烟霄有熟路，我当何时归。  
人间自富荣，信美非所宜。  
朱颜日已改，华发渐复稀。  
触目思远人，胜赏怀昔时。  
园林向衰谢，青山吞斜晖。  
坐久露华重，吟残云意迟。  
晴空清已旷，寒月满我衣。  
莫言一杯酒，容易相对持。  
病鹠栖草亭，会须唳声飞。  

白玉蟾　太虚堂  
满堂冷静爽精神，不着人间一点尘。  
檐鹊噪风呼薄晚，庭花飘露落残春。  
华胥上国今无梦，龙汉元年古有身。  
香篆飞从窗外去，云梢孤鹤唳何人。  

白玉蟾　泰定萩  
太极函三性，千灯共一光。  
猿啼庐阜月，雁叫洞庭霜。  
夜半冰生水，风前麝出囊。  
吾师知个事，念念守中黄。  

白玉蟾　桃源祠  
因访翟仙傍柳隈，不堪风景把人推。  
松杉十丈入斤斧，夏屋数间俱劫灰。  
道士潜心隐丹灶，儿童劝我举霞杯。  
谁知自有长生诀，独步白云归去来。  

白玉蟾　陶弓手弃役入道  
青黑文身志气豪，生擒六贼脱尘劳。  
当年尚有弯弓手，射杀三尸入大罗。  

白玉蟾　题笔架山积翠楼  
万顷平田指掌间，松梢直上与檐干。  
云粘暮色月华湿，树颤秋声天籁寒。  
窗外好山千翡翠，屋头修竹万琅玕。  
楼中啸罢玉龙去，浩荡天风生羽翰。  

白玉蟾　题丹晨书院壁  
春昼花明日暖，夏天柳暗风凉。  
秋桂月中藏影，冬梅雪里飘香。  

白玉蟾　题丹枢先生草庵  
数朵奇峰如削玉，一溪秋水生寒绿。  
幸有白云深处茅，更兼明月坛前竹。  
诛茅伐竹结蘧庐，现成山水可樵渔。  
随缘随分山中住，收拾摩尼如意珠。  
草庐道人贫彻骨，一庐潇洒空无物。  
身中有宝不求人，价大难酬不拈出。  
朝朝暮暮了身心，山自开花鸟自吟。  
未见桑田成海水，夕阳几度锁平林。  
住此草庐无别术，终日凝神惟兀兀。  
不是十洲三岛仙。亦非阆苑蓬莱客。  
是个逍遥无事人，庐中涵蓄一壶春。  
窗前明月千年影，枕上清风万劫声。  
庐内主人那个是，古今占断清闲地。  
忽然洗面摸得鼻，不饮不食亦不寐。  
庐空人去烟濛濛，白鹤呼云满碧空。  
一瞻元始天尊面，处处为庐处处同。  
有个草庐不复小，此是虚空那一竅。  
顶头不挂一茎茅，万象森罗为拱斗。  
劫火洞然毫末尽，此庐不坏人如旧。  

白玉蟾　题福海院  
庐阜新兰若，龙天古道肠。  
殿妆金彩焕，佛放白毫光。  
竹长真如翠，花开般若香。  
禅波风浩浩，慈阴日穰穰。  
鼻祖共毫老，中兴乃谷堂。  
僧勤今继志，万载一炉香。  

白玉蟾　题鼓山超凡阁  
轮与黄龙第一筹，于今不到洞宾羞。  
九重城里圣箭子，三百年来粪扫头。  
山月扶痚龛石冷，天风浩荡海槎浮。  
我来会得谦公意，竖起拳头向赵州。  

白玉蟾　题光孝观  
偶然骑鹤去游仙，来访泉山古洞天。  
一剑当空又飞去，碧潭惊起老龙眠。  

白玉蟾　题鹤林宫  
王邓诸公焉在哉，云屏烟嶂锁苍苔。  
大千国土无双客，第一洞天游两回。  
太极光阴忘甲子，九霄云气接蓬莱。  
桑田海水今如许，劳得朝猿暮鹤哀。  

白玉蟾　题胡运干别墅二首  
闷来爱竹把花嫌，无事看山高捲帘。  
好鸟一声飞过檐，清风着力送银蟾。  

白玉蟾　题胡运干别墅二首  
博山一炷小蛇寒，无人独自从蒲团。  
柴门却倩冷风关，檐外白云时往还。  

白玉蟾　题胡子山林檎坡  
洞滨踢碎金葫芦，夜半姮娥下蘥珠。  
但见满天尽角角，不知春去鬼揶揄。  

白玉蟾　题华严寺  
匹马追风访地灵，山衔夕照鸟飞惊。  
裴休虽是参黄檗，韩愈何曾嗣哲兄。  
竖拂拈槌吾不会，篇诗斗酒过平生。  
侬家自有修行处，夜夜丹炉炼月明。  

白玉蟾　题黄亭虞丈  
修爵固当修天爵，选官何似选天官。  
青驺走遍皇都易，白鹤飞来绛阙难。  

白玉蟾　题黄庭经后  
琴心玉文洞玄玄，金钮朱锦乃汝传。  
子能得之可长年，黄素镇赝完且坚。  
横理如发约两边，从有赤道如朱弦。  
文居其间走玄蚁，飞云相与为终始。  
大道甚夷非力使，无为自然有至理。  
谁能精专换骨髓，扫去俗尘不瑕秽。  
目中有神乃识真，白玉为轵装车轮，  
里以天上翠织成。仙人楼居俨长生，  
鸾鹤翔舞猿猱轻。子能宝之慎勿轻，  
室宫之中夜自明。上清真人杨与许，  
焚香清斋接神女。手作此书留下土，  
千年流传子为主。东方苍龙右白虎，  
四神严诃孰予侮。  

白玉蟾　题金粟洞  
白云乳山深复深，洞口枯树鸣幽禽。  
玉雪影梅春寂寞，琅风韵竹夜萧森。  
海流城外青罗带，岩耸天边碧玉簪。  
忆著仙人郑文叔，泪随夕照落平林。  

白玉蟾　题精舍  
到此黄昏飒飒风，岩头只见药炉空。  
不堪花落烟飞处，又听寒猿哭晦翁。  

白玉蟾　题净明轩  
净几明窗兴味浓，老僧心下万缘空。  
黄鹂睡起摇开竹，白鹤飞来点破松。  
些子溪山藏夜月，无边花柳恼春风。  
真如般若头头是，坐断蒲团子细穷。  

白玉蟾　题客省  
炼就红铅不计斤，五湖四海十余春。  
今朝杖屦庐山下，雨笠烟蓑一个身。  

白玉蟾　题刘心月  
汨罗江山水呜唈，鱼鳖不知老龙泣。  
徒棹龙舟何处寻，何不办取屈原生前一枝楫。  
大吴江头伍侯庙，夕阳满树闻啼鸟。  
行人过此焚纸钱。何不办取子胥生前一杯酒。  
屈伍死后今寥寥，其名千古如一朝。  
江边垂泪知几人，冰魂雪魄不可招。  
哀哉道人刘心月，其身贫甚其性烈。  
少年虽落风尘中，末后猛省自摆脱。  
其心虽美其名腥，一旦死于武夷溪之滨。  
却将九曲溪中水，洗却千愁万恨身。  
曹娥寻父尺赴水，死作妇女英灵鬼。  
柳翠萧瓀俱水亡，但见渺渺一溪水。  
汝河不自忍些忧，又却结愤满心头。  
冰肌玉肤落潭碧，黄昏风惨水空流。  
武夷溪九曲，无人垂钓水空绿。  
武夷三十六峰峦，无人结草惟空山。  
月明寻之不知处，尚自哀猿声不住。  
那堪一夜潇潇雨，使人吟尽哀惨句。  
休休心月君亦贤，人生不死空百年。  
掀翻四大惊鱼龙，踏破碧潭深处天。  
李白骑鲸去捉月，知章水底眠霜雪。  
古人犹自水中逝，皆得水化超生诀。  
吾与心月俿渠师，来此惨惨烟正飞。  
天空水寒千山暗，酌水一酹心含悲。  
西风吹此两行生铁汁，去作笛中声又急。  

白玉蟾　题莫干山  
封到半天烟霭间，一卷仙书一粒丹。  
城南城北无老树，又吹竹笛过前山。  

白玉蟾　题南海祠  
何处人间得五羊，海城鼓角咽昏黄。  
无心燕子观秦越，有口檐铃说汉唐。  
九十日秋多雨水，一千年史几兴亡。  
圣朝昌盛鲸波息，万国迎琛舶卸樯。  

白玉蟾　题凝翠阁  
日射新苔铸绿钱，山耸花屏草刺毡。  
剩把苔钱买风月，山屏低拥草毡眠。  

白玉蟾　题欧阳氏山水后  
平沙断岸几千尺，树色烟光渺无极。  
一叶扁舟归去来，渔翁放棹倚芦荻。  
八九山家云水村，白苹红蓼数渔船。  
沙寒石瘦木叶落，一钩淡月照黄昏。  
小桥跨水碧溪浅，苍壁丹崖半苔藓。  
樵子归担竹两竿，落霞孤鹜天边远。  
千山万山风色清，四柱茅亭立晚汀。  
花红草绿山水静，独步亭前秋月明。  
山前一阵梧桐雨，落花惊断山禽语。  
谁家楼阁隐青林，老僧归寺立溪浒。  
一溪流水绕云根，草舍茅庵常闭门。  
客来倚棹一回顾，直疑此是真桃源。  
洞门紫翠交相映，林幄山屏更清胜。  
何人作此无声诗，展开如入溪山镜。  

白玉蟾　题潘察院竹园壁  
夜雨洗开千翡翠，春风撼碎万琅玕。  
满林鸦鹊卧明月，铁笛一声烟正寒。  

白玉蟾　题平江府灵岩寺  
万松挟岭壮招提，上有琴台与墨池。  
佛殿尚存今智积，姓宫曾馆古西馆。  
太湖远水如奁镜，木渎平田似局棋。  
策杖访回无际塔，日晡聊看草书碑。  

白玉蟾　题栖凤亭四首  
亭前绿密玉成丛，凤宿枝头烟雨空。  
箫管一声人未寝，满林明月浸清风。  

白玉蟾　题栖凤亭四首  
竹也多年管风月，凤兮几夜宿云烟。  
林间有客吹箫去，竹化成龙凤入天。  

白玉蟾　题栖凤亭四首  
潘氏亭前饮一宵，酒酣对竹啸琼箫。  
不知栖凤来多少，风去人归竹寂寥。  

白玉蟾　题栖凤亭四首  
声传琴瑟风生枕，影泻琅玕月满庭。  
白凤飞来枝外宿，夜深点破一林青。  

白玉蟾　题栖仙馆  
好松好竹好溪山，车马骈阗自往还。  
行客闻簄新酒白，入门路破嫩苔斑。  
我言物外清幽地，却似廛中陎阾间。  
谷粟桑麻空润屋，主人陪接不曾闲。  

白玉蟾　题栖云堂  
高人占断一生閒，长得青山在眼看。  
棋子纵横星点乱，琴弦戛击玉声寒。  
无心门掩苔三径，观化庭栽竹万竿。  
中有玄机人不会，清风明月两丸丹。  

白玉蟾　题潜萩  
已把功名等风絮，鹤氅星冠懒成趣。  
谷口人寻虎迹来，林间萩正猿啼处。  
好向青山白云中，参取翠竹黄花句。  
道人珍重老维摩，明日千峰万峰去。  

白玉蟾　题清胜轩  
满林幽竹夜来风，南极一点飞寒空。  
玉炉异香绕琳宫，此间知有神仙翁。  
清胜轩中颇幽绝，白须道士持檀笏。  
眉毛掀起溪上云，眼光烁破峰头月。  
琼房壁上挂瑶琴，把剑舞罢千古心。  
蓬莱一别醉吹笛，今日一见歌长吟。  
天只呵道绿烟起，满前工赵皆珠履。  
倦虬缩尾青蛇死，弹指倾倒天河水。  
砂篆一挥走神鬼，雷电霹雳动天地。  
信知妙用古所无，犹未收拾归天衢。  
月冷风清白鹤唳，宝旛飞霞绕玉壶。  
武夷散人好诗酒，昔者见君今番又。  

白玉蟾　题清胜轩壁  
奇花两朵香一炉，片心无事便清虚。  
壁头有琴床有剑，浩歌梵曲声虚徐。  
物外志趣本不俗，山轩清胜万事足。  
自劝之酒三两杯，无争之棋三两局。  

白玉蟾　题清虚堂  
月移花影来窗外，风引松声到枕边。  
长剑舞余烹茗试，新诗吟就抱琴眠。  
酒醅初泼青螺髓，香篆常烧紫马鞭。  
九曲溪头冲佑观，清虚堂里有神仙。  

白玉蟾　题三清殿后壁  
些儿顽石些儿水，画工撑眸几睥睨。  
忽然心孔开一竅，呼吸掇来归幅纸。  
白发黄冠逞神通，手把武夷提得起。  
大槐宫中作蝼蚁，醒来闻此心豁喜。  
芒鞋竹杖一弹指，三十六峰落眉尾。  
魏王岂是中秋死，玉骨犹存香迤逦。  
八百年来觅只鹤，一举直上三万里。  
半杯浇湿曾孙齿，幔亭遗事落人耳。  
新村渡头拽转蓬，寒猿声落青烟里。  
老松今已几年梢，毛竹于今复生米。  
岩上无人花自红，幽鸟自鸣鸣自止。  
笑将铁笛起清风，白云飞过看无踪。  
夜来月影挂梧桐，莓苔满地绿容容。  
丹崖高处药炉空，洞前云深千万重。  
我亦偶来还自去，一夜潇潇江上雨。  
飞廉怒答满空雪，天柱峰前飞柳絮。  

白玉蟾　题三山天庆观三首  
渺渺神霄天，玉京何岧峣。  
琼花露泣蕊，琪树风鸣条。  
瑶妃侍云笈，羽童舞金翘。  
嗟彼世间人，红尘徒朝朝。  

白玉蟾　题三山天庆观三首  
紫琼飞清都，翠云护绛阙。  
不见有星辰，俯视但日月。  
下世二千年，不敢向人说。  
吾已成金丹，留下飞仙诀。  

白玉蟾　题三山天庆观三首  
玉皇香案吏，金阙禁垣卿。  
宝罏烹日月，铁尺鞭雷霆。  
晓炼西山云，夜煎北斗星。  
城南告树精，吾家在瑶京。  

白玉蟾　题上清法堂壁  
秋雨悬天风作寒，冷烟锁住屋头山。  
半岩飞鸟一声过，峭壁断云千古闲。  
世俗不知幽静处，神仙隐在有无间。  
夜来小艇篙脱手，醉把霜筇入翠湾。  

白玉蟾　题舒氏难老亭二首  
别是人间一洞天，椿松郁郁起祥烟。  
德同桂种不知岁，福与水流无尽年。  
萱草堂前千古事，莲花池上两神仙。  
莱衣戏彩人无恙，结尽溪山风月缘。  

白玉蟾　题舒氏难老亭二首  
三十三天第一天，玉皇殿下袅轻烟。  
不知劫数今何代，方是延康第二年。  
弱水无船归似箭，华胥有梦且游仙。  
携筇难老亭前坐，且结焚香瀹茗缘。  

白玉蟾　题天开图画  
四时风物现安排，醉上高楼肯豁开。  
云散远山元不断，池成明月自然来。  
夕阳妆点丹青树，烟雨和匀水墨梅。  
此是天工无尽巧，何曾染惹俗尘埃。  

白玉蟾　题天宁寺海月亭  
昼潮夜汐大江东，江上东南宝刹雄。  
饭了从容陪海月，禅余宴寂享松风。  
主宾无间诸尘净，心目相忘万象空。  
橙熟手香吟笔滑，余情渺在夕阳中。  

白玉蟾　题桐柏观  
仙翁夜来扣林壑，约我明朝过南岳。  
石坛对坐话松风，鹤唳一声山月落。  

白玉蟾　题桐柏观  
淡月笼苍松，清流蘸修竹。  
水深蟾不设，长伴道人宿。  

白玉蟾　题瓮斋  
万轴牙签聚碧芸，数间茅屋锁闲云。  
莺吟芍药一歌女，蚁绕菖蒲万水军。  
香穗横窗盘瘦影，茗花浮枕斗清芬。  
琴心三叠昼眠觉，熟读数篇韩柳文。  

白玉蟾　题浯溪  
芙蓉睡足西风冷，渔阳捲入来无影。  
不思夜火笑骊山，甘欲庭花唱宫井。  
马嵬山下杜鹃声，罗袜空凄花草馨。  
谁谓霓裳非有情，倚腔犹韵雨霖铃。  
胡人先母而后父，此语悟君君不悟。  
天下何思复何虑，华清目送猪龙去。  
已矣去，知不知，  
悲莫悲於南内悲，危犹危似西狩危。  
伊人事定有所制，但得抱女成嘘欷。  
元都水，颜太师，  
截禄山骨为之字，沥禄山血为之辞。  
未千年事几如此，风雨剥蚀苍苔碑。  
禹启乘云去亦久，客舟空舣浯溪湄。  

白玉蟾　题武夷五首  
不见虹桥接幔亭，空余水绿与山青。  
客来剔出些奇胜，五曲溪头大隐屏。  

白玉蟾　题武夷五首  
龙骧仙掌岩头水，鹤唳幔亭峰上云。  
但得明窗尘一匕，跃身去谒武夷君。  

白玉蟾　题武夷五首  
芳草暗分流水绿，老松刚借远山青。  
独拈铁笛溪头立，吹与洞中仙子听。  

白玉蟾　题武夷五首  
显道真人去不回，幔亭不见旧楼台。  
曾孙倚着寒松立，日落风悲猿自哀。  

白玉蟾　题武夷五首  
山耸千层青翡翠，溪流万顷碧琉璃。  
游人来此醉归去，几个亲曾到武夷。  

白玉蟾　题西轩壁  
随身风月几清闲，不做人间泼底官。  
朝饮一壶朱凤髓，暮餐八两黑龙肝。  
打开俗网了无事，缚住时光自驻颜。  
昨夜梦回天上去，琼楼玉关不胜寒。  

白玉蟾　题仙槎寄呈王待制  
道人身世已盟鸥，便好乘云御气休。  
何足风波吾一点，盍思舟楫彼迷流。  
从教水击三千里，别是烟飘十二楼。  
松以碧涛成夜吼，山为翠浪接空浮。  
初非孔圣乘桴志，薄类梁僧渡苇谋。  
庐阜插篙空木末，武夷停櫂尚岩头。  
争如太乙真人叶，往眜须弥绝顶秋。  
昔者天孙失机石，我疑博望乃牵牛。  
却无沧海桑田事，底用浮家泛宅愁。  
个里且吹无孔笛，向人只下直针钩。  
而今性水涵孤月，休遣禅河起一沤。  
逝者如斯曾不返，凭谁为我问阳侯。  

白玉蟾　题杨家酒楼  
碧落散郎下人世，骑云鞭霆日日醉。  
杨家三杯松花醪，眼花浑不醒天地。  
知有溪山无名利，铁笛吹破西山翠。  

白玉蟾　题迎仙堂  
昔日寻师到海涯，手中常袖一青蛇。  
随身风月长为伴，到处溪山总是家。  
玉笥岩前曾结草，金华洞里独餐霞。  
有人问我长生事，默默无言指落花。  

白玉蟾　题友人夜光诗集  
海底有明月，圆於明月轮。  
得之一寸光，可买万古春。  
石上栽花者，火中捞雪人。  
步行骑水牛，乃知无价珍。  

白玉蟾　题余府浮香亭  
小亭低瞰小池边，日日春风醉管弦。  
盘礴好穷诗世界，登临疑是水神仙。  
玉萍掩映壶中月，锦鲤浮沉镜里天。  
芍药牡丹归去后，花开十丈藕如船。  

白玉蟾　题玉隆宫壁  
旌阳归去太康年，石灶灰寒古洞前。  
笑斩白龙横蓼岸，醉骑黄鹤步云天。  
金丹玉屑不复得，铁臼石函犹宛然。  
四十二口家何在，猿啸西山柏树烟。  

白玉蟾　题岳祠  
南来一剑住三山，分得平生风月懽。  
虽宰旌阳应施药，本求勾漏为修丹。  
蒙庄且慕漆园禄，李老尝为柱下官。  
我视荣华真惯见，何如早炼碧琅玕。  

白玉蟾　题郑通妙方丈  
无争之棋两三局，自劝之酒一二杯。  
但且任么随俗过，丹成云霭自然来。  

白玉蟾　题钟  
闻道琳宫欲范钟，上皇敕赐万斤铜。  
一模脱出等闲事，千古要知陶铸功。  
敲得星飞惊落月，撞教云破响呼风。  
于今欲为吾皇寿，笑指琼楼贴碧空。  

白玉蟾　题诸葛桂隐书堂  
豪侠相逢好弟兄，竹篱茆舍聚双星。  
青松影里诗鸿雁，白石岩前酒鹡鴒。  
笔下驱回千铁骑，胸中包得几沧溟。  
令人忆著张华剑，三百年来无血腥。  

白玉蟾　题诸葛绣香园  
碧桃枝上东风转，一点阳和开柳眼。  
何人收拾罗浮香，藏在此园天不管。  
每岁东君召勾芒，玉壶淡淡晴烟暖。  
佳人有恨嫌花迟，王孙不来空草偃。  
南阳公子笔下诗，先遣一番风雨趱。  
底事莺啼似骂春，山川失色花神赧。  
浅碧牡丹呈一枝，嫩红艾药开数本。  
小池水脉涨春波，古洞烧痕铺翠巘。  
寒泉漱玉夺琴声，旧竹移阴侵酒盏。  
如人画出香锦图，任与白云自舒卷。  
海棠落池春闭门，杜鹃声断蜂蝶懒。  
秧针刺水盈南亩，老桑脱树蚕方茧。  
其他苑囿皆春归，酒酹花魂不可挽。  
此园春色无增损，主人不肯扃池馆。  
荷花吐出十丈红，芹秀泥融燕空卵。  
茉莉避席方夏阑，芙蓉弹冠已秋晚。  
面兰琢句诗清新，宾菊开樽意萧散。  
彤桂风中金屑飞，早梅雪里瓀香远。  
晓来泣烟枝上猿，夜静吠月花间犬。  
壶中景富人荣华，身外天寒苦日短。  
醉后焚香厌濁醪，诗成入口胜金脔。  
水晶帘捲翡翠屏，何必蓬莱和阆苑。  
诸郎青衿辈侃侃，一觞一咏心燕衎。  
红袖佯醉倚莆萄，白丁不敢蹑苔藓。  
诗翁一字轻华衮，南来见此亦希罕。  
主人青眸终日阮，会将此诗刊翠琬。  

白玉蟾　题紫芝院  
武夷山前啸一声，云愁雾惨野猿惊。  
闲披破衲藏风月，醉把葫芦禁鬼神。  
杖弄银蟾搅天地，夜烹金鼎煮星辰。  
睡酣不觉机关路，身是红光火一轮。  

白玉蟾　天窗  
层头除却数条椽，政好临风对月眠。  
行客只从门外过，岂知屋里有青天。  

白玉蟾　天谷萩  
半天突出一奇峰，小小茅檐滋味浓。  
夹道新松招夜月，满林幽竹唤秋风。  
迎人野鸟间关语，恼客岩花烂熳红。  
策杖且随流水去，柴门时倩白云封。  

白玉蟾　天开画楼图  
层檐叠巘入苍冥，千山万山相送迎。  
晴云一抹收未了，溪尾更濯余霞明。  
化工朝暮费点染，丹青变态随深浅。  
凭栏展空千里眼，却愁此轴难舒卷。  

白玉蟾　天籁堂  
到此令人玉骨寒，四围紫翠玉回环。  
玲珑苍壁竹敲竹，重叠画屏山间山。  
猿笛晓闻冥漠外，松涛夜吼有无间。  
我将唤起陈知白，蜕却尘躯跨彩鸾。  

白玉蟾　天师侍晨追封妙济真人林灵素像赞  
大宋天师林侍晨，飞罡蹑纪召风霆。  
四十五年人事足，中秋归去月三更。  

白玉蟾　田舍  
清闲实天所惜，富贵於我何如。  
野马书空咄咄，醯鸡击缶乌乌。  

白玉蟾　听琴  
十指生秋水，数声弹夕阳。  
不知君此曲，曾断几人肠。  

白玉蟾　听琴  
心造虚无外，弦鸣指甲间。  
夜来宫调罢，明月满空山。  

白玉蟾　听琴  
声出五音表，弹超十指中。  
鸟啼花落处，曲罢对春风。  

白玉蟾　听猿  
三树五树啼寒猿，一声两声落耳根。  
吾疑耳到猿啼处，却是猿声随风奔。  
猿声不悲亦不怨，吾亦於世何所恋。  
夜深月白风籁寒，听此忽然毛骨换。  

白玉蟾　听赵琴士鸣弦  
我寻屏迹到猿啼，云满山前花满溪。  
高峰壁立七十二，风生两腋天可梯。  
炼师两鬓东风黑，绀天不流月光白。  
檐牙咬雨昨已晴，松幄张空夜瑟瑟。  
兴浓抱石玄以轻，得意七弦横玉绳。  
膝头指弄响玲玲，灿然夺目三十星。  
初如雨滴芭蕉夜，久坐梧桐猿啸罢。  
宛然幽涧听鸣泉，偶杂修篁戛清夏。  
先疑易水渡荆轲，已转似劝无渡河。  
美人金帐别项籍，壮士铁笛吹孟婆。  
不然双雉两南北，或者妇牵苏武服。  
弦中何似湘妃怨，指下为甚明妃哭。  
又非林下感蟏蛸，更匪胡笳叫晚秋。  
自然雁声下遥塞，忽觉蝉噪过南楼。  
君休弹终我畏听，满怀今古兴亡病。  
苍梧云愁虞舜远，鼎湖云出轩辕冷。  
一声一声复一声，不管世间银发生。  
弹尽天涯夕阳影，又向山中弹月明。  
胡长卿，去已久，  
韩飞琼，无此手。  
玉帝闻未曾，人间空白首。  
柳花霏霏满江城，城外海棠红泪倾。  
恐君余思更未已，为我春昼闻晴莺。  

白玉蟾　同邓孤舟林片雪二友晚吟三首  
扁  
舟如叶片帆孤，少霁临江得句无。  
雨竹似人扶酒病，风松学我撚吟须。  

白玉蟾　同邓孤舟林片雪二友晚吟三首  
君非爱此数峰青，肯恋扁舟尚蓼汀。  
群雁横空成一字，孤萤度水似双星。  

白玉蟾　同邓孤舟林片雪二友晚吟三首  
江天漠漠但黄芦，雁鹜相呼日已晡。  
雨过月如全赵璧，烟深山似绐秦图。  

白玉蟾　桐柏观留别  
身落天台古洞天，蒲团未暖又飘然。  
如何萩不琼台地，想是吾非桐柏仙。  
无复得餐三井水，未曾深结九峰缘。  
杖头挑月下山去，空使寒猿啸晓烟。  

白玉蟾　桐柏山书怀  
桐柏山头避俗嚣，篇诗斗酒自逍遥。  
九峰野草迷丹灶，三井飞泉喷石桥。  
万顷白云蒸绿野，一声黄鹤唳青霄。  
人言华顶高高处，东海蓬莱浸海潮。  

白玉蟾　挽觉非先生彭吏部  
公本粀仙后，缘何出自闽。  
东山为别久，西浙得书频。  
投老欣添岁，归闲剩得春。  
满朝俱叹誉，八秩向精神。  
见说临终日，鞭霆谒上真。  
不能躬桂酹，千里一沾巾。  

白玉蟾　挽知宫王月谷三章  
去年五月扣松关，方与先生一解颜。  
今我杖藜寻旧隐，闻君琴剑蜕空山。  
交朋满眼今无几，羁旅伤心为一潸。  
自叹洞前东去水，不若逝者若为还。  

白玉蟾　挽知宫王月谷三章  
去年五月风飕飕，人在方瀛山上头。  
见我飘然动行色，有诗因尔话离愁。  
早知如许归仙速，悔不迟为几日留。  
闻道先生归去日，千岸万壑正中秋。  

白玉蟾　挽知宫王月谷三章  
去年五月访丹元，月谷先生与我言。  
将谓此生共茅舍，不知何事速云轩。  
亲书数卷空悬壁，旧隐三间半掩门。  
雪魄冰魂无处觅，秋烟秋雨暗孤村。  

白玉蟾　晚春遣兴二绝  
不但风饕雨更尤，落英满地诉春愁。  
诗人分韵留春处，一句韩诗七个阄。  

白玉蟾　晚春遣兴二绝  
临临春去却成晴，花落无声片片轻。  
一句杜鹃香国泪，半帘皓月故人情。  

白玉蟾　晚眺  
岭口云拖白，江头叶借绯。  
西风来问罪，老火不须威。  

白玉蟾　晚吟二首  
山似诗肩耸，江如酒量宽。  
云描秋色老，松写暮声寒。  

白玉蟾　晚吟二首  
山色童拈出，秋云似削平。  
可怜松下路，月黑不堪行。  

白玉蟾　晚酌翛然阁  
残暑犹拖尾，新凉恰打头。  
酒方屯鲁郡，舞已彻伊州。  

白玉蟾　万法归一歌  
金丹大蘥妙无穷，一点丹头内外红。  
真汞真铅才入手，片时伏虎活擒龙。  
黄公聘入丁公舍，巽位吹嘘九转功。  
十月胎圆坎离外，紫云飞出玉炉空。  
短褐包巾满廛市，寻草烧茅烹药櫃。  
自己三黄及四神，谁知安灶烹炉意。  
纸襖麻衣要隐山，餐松饮水守饥寒。  
日魂月魄空呼吸，到底方知入道难。  
黑山山下鬼窟里，背曲头垂口流水。  
梦中梦见梦中人，几时待得硫黄死。  
薄福痴人不断淫，尾闾闭了採他阴。  
元精摇撼无墙壁，错认黄泥唤作金。  
容成三峰学御女，採精吸血兼服乳。  
大道本来无阴阳，劳形著相徒自苦。  
叩齿吞精咽气声，辘轳空动髑髅形。  
妄将口鼻为玄牝，谩说金精肘后盈。  
鼻头闭息空画饼，几人日中逃得影。  
客风邪气肚中鸣，安得长灵砂在鼎。  
参禅见性契真如，莫道无心便靠虚。  
悟了不行乾智慧，千崖万壑涉程途。  
多少老儒学周易，岂知太极归无极。  
忘形便欲任天真，只恐春归草无力。  
明教专门事灭魔，七时功德便如何。  
不知清净光明意，面色痿黄空自磨。  
胡氏阳山一果祖，九返庄严皆妄语。  
手执金环连三车，阿谁飞上金天去。  
更有持斋四果徒，九曲江头下铁符。  
乳香烧尽难成佛，精血元阳搬运枯。  
三千六百旁门术，开顶缩龟习定息。  
存想丹田炼五芽，吐故纳新虚贵力。  
礼塔焚香诵藏经，更能拜斗与瞻星。  
吞符饮水专持咒，恁地如何得道成。  
注想按摩八段锦，嘻呵六字拘兴寝。  
若要还精补脑时，除非一盏醍醐饮。  
双眼遥思运顶门，戏言日月照崑崙。  
那堪又见圆光现，便指天尊与世尊。  
眼本无光人妄想，耳本无声那得响。  
上有大渊下泓池，妄指中黄忍肚饥。  
空按周天行封数，几能识得真龙虎。  
若识真龙真虎人，了得向上一条路。  
暗把箪瓢服小便，吐吞涎唾作珠圆。  
鼻头流出两条涕，便敢呼为玉箸仙。  
说尽存三守一底，九年炼丹思暗里。  
忘却家珍向外寻，百年做个阴灵鬼。  
天门枸杞与黄精，豆杏姜椒白茯苓。  
未委地仙成也未，皮焦肉腐可怜生。  
斋醮关宣歌梵曲，分环破券受科录。  
不识天心两字真，口会三光符水熟。  
袖中雷印嚇山精，手把杨枝学隐形。  
此心本是通神藏，一念差时万状生。  
此身身外皆隐物，此心心外皆妖术。  
身里真心心里身，不在中间内外出。  
这些金液大还丹，自从元谷至泥丸。  
抽添七返无多事，草木无心天地闲。  
真根真蒂结真酥，真鼎真坛真蘥炉。  
阳日起头阴日积，分明阳火与阴符。  
半亩丹田种金粟，一朵灵芝香馥郁。  
铁牛哮吼入绵厨，木马奔驰跳金屋。  
乾坤二八结丹砂，满鼎溶溶白雪花。  
提住龟蛇归两手，山中玉兔化金鸦。  
还丹有诀知音少，汞龙铅虎凭火候。  
三千刻内结婴儿，调和温养终无漏。  
遍体浑如一片琼，寒蟾光照玉壶冰。  
顶门夜半雷声吼，匝地清风神鬼惊。  
天上人间真妙诀，谁敢天机私漏泄。  
须是英雄大丈夫，了然胸中无一物。  
一阳才动大丹成，片饷工夫造化灵。  
只恐南宫录姓名，醉骑白鹤朝上清。  

白玉蟾　为禅悟剪发偈  
一毛头上一如来，一一如来鼻孔开。  
把得这般刀在手，剪教断了唤教回。  

白玉蟾　为李县尉寿  
浪萍风絮客他乡，喜者青春鬓未霜。  
到处烟霞成莫逆，如今山水已相忘。  
子还真个为仙尉，我定终身作懒王。  
何似著鞭铅汞事，笑骑云外鹤翱翔。  

白玉蟾　温学士再访山中  
炎帝辞朱节，清晨立素秋。  
借绯皆木叶，脱白满林丘。  
流水万山兴，痚风冷雨愁。  
诗人应自乐，歌知海东州。  

白玉蟾　闻鹤叹  
霜翎雪羽舉脂顶，玄裳翠距白玉颈。  
何年乘风下太清，芝田烟暝瑶池冷。  
天台山上玉京天，何似青天玉帝前。  
晓云黯淡但欲唳，夜月凄凉那得眠。  
君不见东海苍鱼浮吞舟，一朝失却风涛秋，  
陆地蝼蚁俱逆谋。又不见南山白虎啸裂石，  
一朝不得山林力，平原狸兔起图食。  
如彼茅圊蝇，不知天池翔大鹏。  
如彼布褌虱，不知白鸾舞空碧。  
世间炎凉相渭泾，是非宠辱无限情。  
彼鹤暂尔耳，自警聊自鸣。  
山灵更须勤爱护，忽然鼓翅翔四溟。  
上有崑崙琪花红，下有蓬山芝草青。  
山头知音复能几，几人得如华与丁。  
那堪九霄去，人世无此声。  

白玉蟾　闻子规  
二十年前怯杜鹃，枕边时把泪珠弹。  
如今老眼应无泪，一任声声到月残。  

白玉蟾　问春  
不教蜂蝶畧来些，岂是春神病酒耶。  
燕语莺啼今几日，风魔雨难许多花。  

白玉蟾　问花  
蓦地诗心到海棠，问花开未晓来忙。  
村童熟睡不知唤，惟有流莺语似簧。  

白玉蟾　问月台苏竹庄同赋  
千山万山翠交锁，何处瑶台天上堕。  
台前吟久忽登楼，楼前开窗天入座。  
留天且莫放天归，问天明月来几时。  
青天推月上云表，使我对月自问之。  
试问月中玉妃子，人言羿妻无乃是。  
夜夜清风为作媒，欲把冰姿嫁谁氏。  
桂子婆娑今几秋。蘥宫珠殿何年修。  
吴刚执斧胡不休，玉兔银蟾犹更留。  
我闻明皇排空听，又闻李白骑鲸水中捉。  
至今天上弄银盘，依旧万星攒碧落。  
但见一轮月在天，如何千江千月圆。  
月还似水水似月，千眼所见皆同然。  
今方得月为诗侣，月亦有情但无语。  
延月不久月意归，我欲乘风游玉宇。  

白玉蟾　问子规  
绿柳阴中问子规，劝人归是劝春归。  
人须回首春须暮，何不成都西去飞。  

白玉蟾　蜗牛  
有宅一区长自负，受田百亩不能耕。  
壁间银篆方犹湿，早已枯然梦两楹。  

白玉蟾　卧病  
故故抽身入翠微，头昏背痛便相随。  
只今得病缘身有，待我无身更病谁。  
天际寒云糊远岫，松梢归鹤客枯枝。  
青灯独照黄昏影，且自扶头强赋诗。  

白玉蟾　卧云  
满室天香仙子家，一琴一剑一杯茶。  
羽衣常带烟霞色，不惹人间桃李花。  

白玉蟾　卧云萩醉后  
千岩万壑深复深，洞口枯树鸣幽禽。  
瑶月影松大静淡，琅风韵竹夜萧森。  
暮云献碧出孤岫，夕鸟拖红投螟林。  
孔明终久须朝日，安石不来谁作霖。  
然则从龙虽有志，定知化鹤亦无心。  
先生不是终南子，满洞苍烟何处寻。  

白玉蟾　梧窗二首  
夜半山风响翠梧，一窗皓月翠琴书。  
试将笔架山头屋，问有清幽似此罪。  

白玉蟾　梧窗二首  
世事如尘扫又生，梧窗终日坐冥冥。  
有时饮罢却行乐，立看风吹阁上铃。  

白玉蟾　梧州江上夜行  
云去云来几点星，城头画鼓转三更。  
草深萤聚浑成怜，月暗鹤飞惟有声。  
何处夜航鸣橹过，沧江如镜烟半破。  
忽然长啸惊沙鸥，飞入前山不留个。  

白玉蟾　五更解酲梅竹之间徘体  
宿鸟能传语，残风且点心。  
山情怜澹坐，月色笑孤斟。  
惊我梅花睡，闻他竹叶吟。  
清归无所得，得句贵如金。  

白玉蟾　五曲铁笛亭  
满天沆瀣起清风，白鹤飞来上翠松。  
月冷山空吹铁笛，一声唤起玉渊龙。  

白玉蟾　五夜  
五夜风吹露，林间鸟唤群。  
钟声和月落，惊起四山云。  

白玉蟾　午顿  
笋方合爪蕨擎拳，好与同参诗里禅。  
居士闻韶今已久，炉峰为我晓生烟。  

白玉蟾　午饭罗汉寺  
林间一径似惊蛇，中有禅关隐紫霞。  
烟锁苍松遮寺额，风摇翠竹撼檐牙。  
客来寂寞盘香穗，饭罢从容瀹茗花。  
到此徘徊归去晚，夕阳挂树一声鸦。  

白玉蟾　午睡  
簟织湘筠似浪，帐垂空翠如烟。  
一片睡云惊散，绿槐高处风蝉。  

白玉蟾　武昌怀古十咏　赤壁  
不说江山笑老权，尽称造化戏曹瞒。  
飞乌绕树孤回首，断戟沉沙怒激湍。  
豪杰已随霜叶尽，兴亡尽付浪花翻。  
画堂莫唱坡仙赋，战骨草中吟夜寒。  

白玉蟾　武昌怀古十咏　黄鹤楼  
白云黄鹤迹成遗，何独当年丁令威。  
洞里不知朝市改，人间再到子孙非。  
笛声吹断秋江黯，月影飞来夜漏稀。  
大醉倚楼呼费沱，蓬莱山下几斜晖。  

白玉蟾　武昌怀古十咏　江汉亭  
西风黄叶满秋城，水鸟飞无沙碛腥。  
淮浪白如头似白，沔山青与眼俱青。  
何人得见莲花女，此地空余江汉亭。  
一自郑生双佩断，幽情渺在蓼花汀。  

白玉蟾　武昌怀古十咏　灵竹寺  
孝之一字协天伦，信可通天感鬼神。  
霜满竹林安得笋，心倾泪雨自生春。  
只闻郭巨曾埋子，岂得曾参亦杀人。  
凿隧及泉愚尔耳，斯人盖是舜之臣。  

白玉蟾　武昌怀古十咏　南楼  
凭暖朱栏醉已酥，楼前眼缬望中痚。  
汉阳草树看来短，淮岸渔家淡欲无。  
薄暮鸦翻千点墨，晴空雁草数行书。  
多情庾亮吟魂远，风泛荒花秋满湖。  

白玉蟾　武昌怀古十咏　南浦  
越禽胡马易空痚，水远天长梦亦迂。  
南北故人鸿去外，古今陈迹雨晴初。  
云连碧草别愁黯，风眇绿波征骑孤。  
三径凄凉一盃酒，夜深重读寄来书。  

白玉蟾　武昌怀古十咏　奇章台  
登台日费万缗钱，宝从如云剑履骈。  
食鼎歌钟移楚地，貂金佩玉整唐天。  
缅怀钟钺熊旂里，尚有冰辞雹语传。  
偃月堂中人用事，牛家僧孺得称贤。  

白玉蟾　武昌怀古十咏　吴王宫  
不将胆命付周郎，安得儿孙见太康。  
三国兴亡成梦事，一川烟草断人肠。  
黄旗紫盖伊巴蜀，翠殿朱楼自武昌。  
纵谓西山非王气，金陵能得几时王。  

白玉蟾　武昌怀古十咏　西塞  
落尽桃花水满湖，西山西塞长新蒲。  
斜风细雨今如许，青笠绿蓑谁又无。  
圣主龙飞邦有道，醉仙睡到日高梧。  
何时尧舜无巢许，我也人乎粘壁枯。  

白玉蟾　武昌怀古十咏　鹦鹉洲  
无人为叫祢平原，表祖粗人岂识文。  
鹤在鸡君怀月露，豹将虎变欠风云。  
凤凰池上才方酒，鹦鹉洲边已自坟。  
道大不容才是忌，渔阳挝断不堪闻。  

白玉蟾　武夷歌  
天下武夷兮第一山溪，升真有洞兮大王天柱交相齐。  
不知何年中秋兮玉帝赐宴会曾孙，幔亭结云霞兮彩桥跨虹霓。  
欲访仙迹兮搜剔地灵，遡洄乘舟兮陟险杖藜。  
身轻欲生羽翰兮们烟萝而蹑天梯，下视人境杳邈兮但见乱峰参错相高低。  
龙洞通天池兮岩鹤舞双翎，铁骨藏玉匣兮玉蜕和香泥。  
月浸观音石兮恍有金身现普陀，风号玉女峰兮疑是湘江虞妃啼。  
仙馆学堂兮闻书声，丹炉茶灶兮晓烟迷。  
船架半壑兮使星会泛河汉归，机留古洞兮天孙去作牵牛妻。  
棋盘开岩石兮钓台瞰晴川，岩有虎啸兮窠有金鸡栖。  
狮子伏岩兮耀日气犹鲜，仙羊化石兮眠云青草萋。  
大小藏蕴灵兮下有龙湫水泠泠，一线天通九有兮旁有风洞凉凄凄。  
翰墨罗列兮因之生兴，廪石高賏兮可以忘饥。  
红尘迥绝兮山中发兰桂，神仙何许兮云间闻犬鸡。  
茶洞幽窅兮悬崖飞瀑布，桃源深邃兮沿流得径蹊。  
有人卜居大隐屏兮学宗周孔事盐虀，但见此心止止兮炼成大药服刀圭。  
武夷君去后兮有十三仙之同时，代不乏人之兮仙阶陆续跻。  
或尸解兮只履归去，或飞升兮铁笛长嘶。  
以今视昔兮吴李可接踵，不须怀古兮感慨而怆悽。  
作诗勉同志兮欲倩仙掌摩丹崖，我醉挥椽笔兮大书特书而留题。  

白玉蟾　武夷有感十一首  
雨霁烟凝正夕阳，子规啼断几人肠。  
东风不动些情思，无限落花春自香。  

白玉蟾　武夷有感十一首  
莺唤绿杨抽嫩叶，蝶催碧藕发新花。  
飒然一点薰风至　　日落前山噪乱鸦。  

白玉蟾　武夷有感十一首  
雨余秋藓几堆锦，日出朝葵千簇金。  
对景适然发清啸，野猿惊泣绿杨深。  

白玉蟾　武夷有感十一首  
几尺雪藏山径暮，一枝梅簇洞门春。  
溪头昨夜冰寒绿，风捲彤云发晓嗔。  

白玉蟾　武夷有感十一首  
风吹万木醒栖鹊，月落西山啼断猿。  
云捲翠微深处寺，一声钟落碧岩前。  

白玉蟾　武夷有感十一首  
碧云红树晚相间，落日乱鸦天欲昏。  
人去採芝不知返，草庐空自掩柴门。  

白玉蟾　武夷有感十一首  
两脚初收起暮烟，芒鞋竹杖翠云边。  
东风解发阳春意，放出落花啼鸟天。  

白玉蟾　武夷有感十一首  
月冷风清三径竹，猿啼鹤唳一窗云。  
开门放入前山翠，试把星儿柏子焚。  

白玉蟾　武夷有感十一首  
千山猿叫月如昼，万籁风号天正秋。  
雾湿苍苔烟漠白，白云飞梦过瀛洲。  

白玉蟾　武夷有感十一首  
岩下烟深人不来，白云寂寂掩苍苔。  
松花落地鸟声寂，一枕清风送梦回。  

白玉蟾　武夷有感十一首  
道人心与物俱化，对景无思诗自成。  
诗句自然明造化，诗成造化寂无声。  

白玉蟾　悟空寺  
迷则僧只悟刹那，遍将此事勘禅和。  
春深未解桃花旨，日永其如燕语何。  
晓殿冷凝山色重，夜楼阔占月华多。  
西来祖意凭谁委，只有门前窣堵波。  

白玉蟾　夕眺风泉亭三首  
苒苒斜阳恋竹边，秋阴惨昧响寒泉。  
如何今夜成无月，却遣西风一问天。  

白玉蟾　夕眺风泉亭三首  
拄杖相寻访夕阳，诗肩独耸到昏黄。  
白苹洲上西风起，黄叶声中秋意长。  

白玉蟾　夕眺风泉亭三首  
西风黄叶夕阳村，山水苍寒雾霭昏。  
手撚菊花都是泪，枯松骨立绿毛鬈。  

白玉蟾　西湖大醉走笔百韵  
廼先天皇君，万有七千祀。  
迄彼大庭时，对於葛天氏。  
邈计几何年，是生余小子。  
上清太极公，造道穷天髓。  
有晋勾漏侯，炼丹极地肺。  
岂曰其云仍，容或有肖似。  
阿亾昔吞月，诞日非指李。  
少长异强袌，世家得源委。  
谁言空桑生，乃嗣白仲理。  
少传仕唐朝，香山号居士。  
不曾受衣盂，漫自访根柢。  
长是娱林泉，靡复閧都鄙。  
光景长如丝，功名大似米。  
留情十种仙，托契五穷鬼。  
尘埃日以遥，富贵云而已。  
允矣躬清明，听之自赞毁。  
且非笔不锋，自信文甚绮。  
接踵李杜坛，信威屈贾垒。  
既而倦钓鳌，何以更呼蟡。  
此念轻万钟，所懽在四美。  
青帝御山河，东风管红紫。  
烟寒绿柳颦，日暖黄鹂喜。  
当此醉则歌，悠然起而舞。  
槐阴清昼长，蝉噪新声止。  
修竹森君贤，瑞莲立万妓。  
顿忘蜗蝇心，坐洗笙笛耳。  
月色凝冰壶，桂花落金蚁。  
风松啸长林，霜雁过寒水。  
於心豁然凄，有酒多且旨。  
及无蟋蟀吟，渐至芙蓉死。  
腊雪飞鹅毛，江梅吐玉蕊。  
吟诗三嗅之，对景一莞尔。  
亦以寸心坚，於焉百念弛。  
往时乷角间，纵步禅关里。  
香象截河流，冻蝇透窗纸。  
洞搜到户庭，何异丧考妣。  
手接秘魔杈，胸当石砮矢。  
最初悟苦空，旋复学久视。  
虽殊斲雪功，同一标月指。  
凿井求丹砂，斸云种枸杞。  
矧当偷蟠桃，亦欲追騤駬。  
神授嚥日书，帝锡驱雷玺。  
那知天可阶，是盖道在迩。  
吾生讵已而，君诚乐只。  
回首三十年，如之何也矣。  
旧尝习骑射，马鞍谩伤髀。  
亦尝习剑击，镡鄽屡攆齿。  
筹略成无庸，韬钤谁可比。  
东方罢奏书，南郭归隐几。  
澡虑服葠苓，洁身佩兰芷。  
然虽羡簪缨，奚若就刀匕。  
展也趣清虚，终焉知本始。  
顷年事四方，重趼啻万里。  
海岳靡不周，风烟莫能纪。  
东游衡庐颠，北逮灊皖趾。  
南登苍梧脊，西噉青城觜。  
云伴金华栖，月依玉笥舣。  
罗浮山以南，彭蠡水之涘。  
横笛岳阳楼，飞觞金山寺。  
武夷猿相呼，委羽鹤久俟。  
禹穴郁{氵罗}嶆，秦城就颓靡。  
桂林岚光娇，瓯越海气诡。  
合皂青崔峨，麻姑翠迤逦。  
醉寻张陵孙，走遇许逊婢。  
澎浪若山高，浯溪与天峙。  
曾樵雁荡中，亦钓太湖底。  
所交皆英豪，初不介彼此。  
素志骖龙鸾，寒厨赦犬豕。  
苦吟思呕心，俗状厌擎跽。  
徘述煮笋经，笑补遗民史。  
风骚追苏黄，寂寞造陶姒。  
饥寒莫荧惑，炼养有凭恃。  
余有黄芽田，旦暮举耒耜。  
余有白雪蚕，左右置箱篚。  
尽使闲姓名，浩然满朝市。  
方将山水蒙，毋怪天地否。  
颜舜足侪晞，广聃敢肩拟。  
但令心以灰，世事尽糠秕。  
造物神与游，天公气可使。  
伏槽待赏音，无尾叫知己。  
投合辱太玄，舞雩风一唯。  
行藏固不同，领略贵有以。  
浮海慨槎仙，临风唤月姉。  
或疑有扊扅，岂谓惟薏苡。  
若士乘大鹏，跫音卜嫩瞦。  
阴阳诿曰深，血脉微可揣。  
畔岩诿曰遐，舟车容可庀。  
孤鸦唤晴晖，拱鼠濯清泚。  
龟蛇伏剑蟠，鸡犬待鼎舐。  
不愁松柏凋，只畏桑榆徙。  
意马息驱驰，心兵遂消弭。  
身中玉楼台，赤子处非侈。  
身外金埤堄，虎臣治不圮。  
畴能弗鸿鹄，而又恋枌梓。  
未免畏白圭，禷身蹈廉耻。  
非将献黄金，赂天丐福祉。  
决之西则西，可以仕则仕。  
荷锸死便埋，归园生为诔。  
怆神眺高遐，怀宝谨操履。  
我往蓬莱山，世人劳所企。  

白玉蟾　西林入室歌  
有一明珠光烁烁，照破三千大千国。  
观音菩萨正定心，释迦如来大圆觉。  
或如春色媚山河，或似秋光爽岩壑。  
亦名九转大还丹，谓之长生不死药。  
步步华严妙宫殿，重重弥勒宝楼阁。  
墙壁瓦砾相浑融，水鸟树林共寥廓。  
缺唇石女驾土牛，跛脚木人骑纸鹤。  
三业三毒云去来，六根六尘月绰约。  
所以然者本体空，谁言何似当初莫。  
此珠价大实难酬，不许巧锥妄穿凿。  
若要秘密大总持，只於寂灭中摸索。  
几多衲子听蛰雷，几个道人藏尺蠖。  
茫茫尽向珠外求，不知先天那一着。  
何须重注脚注脚，也不恶好呵兄弟。  
杜宇声随晓雨啼，海棠夜听东风落。  

白玉蟾　希夷堂  
道人久矣泯耳目，萧然自如脱羁束。  
朝随扶桑日头起，暮趁崑崙云脚伏。  
青牛过关今几年，此道分明在目前。  
昨夜琴心三叠后，一堂风冷月娟娟。  

白玉蟾　惜春  
薄倖东风者，无心半点春。  
桃花吹满地，片片似鱼鳞。  

白玉蟾　徯鹤  
白云无消息，黄鹤杳不归。  
华表风露冷，临舦星斗稀。  
不念桑田变，但向瑶台飞。  
盍不归来乎，翩然点翠微。  

白玉蟾　蟋蟀二首  
白发秋来又几茎，萍蓬湖海困平生。  
三更窗外芭蕉影，九月床头蟋蟀声。  

白玉蟾　蟋蟀二首  
秋暮何聊饮不多，素空皓月舞傞傞。  
也知落叶风前拍，似应寒蛩砌下歌。  

白玉蟾　习剑  
剑法年来久不传，年来剑侠亦无闻。  
一从袖里青蛇去，君山洞庭空水云。  
逸人习剑得其诀，时见岩前青石裂。  
何如把此入深番，为国沥尽匈奴血。  

白玉蟾　席上偶成呈主簿兄  
原气推宗分不痚，一相思一检舆图。  
三生骨肉几回别，万里音书半字无。  
风雨每思君对榻，江湖长只影为徒。  
春城烟锁南台暮，两地襟情片月孤。  

白玉蟾　喜无忧求偈  
禅不用参，道不用学，  
行住坐卧，是大圆觉。  

白玉蟾　戏鹤林  
柱下固能官老子，漆园亦可禄庄周。  
鹤林不仕知何意，快取青毡趁黑头。  

白玉蟾　戏联叠韵体  
两桨往莽苍，弓蓬穷空濛。  
偃偻苦怒雨，穷窿通雄风。  
美茝迤丽紫，丛枫朦胧红。  
彼美绮里子，终同隆中翁。  

白玉蟾　戏联回文体  
水连天渺渺，山映月亭亭。  
尾櫂依凫渚，头船过蓼汀。  
鬼神号暝壑，烟雾霭痚棂。  
美醖浮觞玉，轻衣拂剑星。  

白玉蟾　戏联平字体  
西风来无边，松声填虚空。  
晴云飞瀰漫，凉蟾光玲珑。  
挥觥奔长鲸，凭栏穷冥鸿。  
诗成摛霜毫，吹嘘呈天公。  

白玉蟾　戏联食{鱼孱}体取其骨糜肉之化义  
何其秀且明，而况清以美。  
不醉将如何，无吟讵自己。  
凡与共此者，但须行乐耳。  
无意固必我，可久速仕止。  
离合忍复道，光阴能有几。  
相对默不言，新簄多且旨。  
玄中难致诘，圣处可胜纪。  
何为是栖栖，未免聊复尔。  

白玉蟾　戏联仄字体  
一雨倏复霁，早魃已退垒。  
远水白浩荡，列岫翠迤逦。  
古碛缠荇带，宿鹭恋荻米。  
搦笛叫月姊，伴我啜绿蚁。  

白玉蟾　戏作墨竹二本赠鹤林因为之赞  
新梢凝翠，落照余红。  
乱鸦噪罢，叶叶清风。  

白玉蟾　戏作墨竹二本赠鹤林因为之赞  
一枝嫩绿，数叶老苍。  
夜半月明，清露瀼瀼。  

白玉蟾　峡山寺  
重楼复屋枕层崖，想有残碑锁翠苔。  
但见苍山如壁立，不知绿水自何来。  
岩花满眼红而紫，谷鸟呼名去复回。  
便欲买舟从此隐，岂惟一处子陵台。  

白玉蟾　峡中见芙蓉  
峡畔寻常有虎踪，峡中闻说有蛟龙。  
心知峭壁生如剑，目送清波去似弓。  
绕树尽皆青薜荔，举头忽见白芙蓉。  
西风为我吹残酒，最喜千峰翠色浓。  

白玉蟾　霞隐  
仙翁栖紫霞，颜童鬓不华。  
客来问玄机，笑指菖蒲花。  

白玉蟾　夏日遣兴三首  
枕簟来寻瓜李盟，银床金井已关情。  
牡丹芍药成前辈，茉莉素馨方后生。  

白玉蟾　夏日遣兴三首  
素馨蘥点粉描笔，红藕花开金镀醉。  
乳燕新蝉相对语，诗人何日不亭台。  

白玉蟾　夏日遣兴三首  
四壁青山翠打围，诗人坐久澹忘归。  
桥边荷芰欹头立，水底蜻蜓仰面飞。  

白玉蟾　夏日睡起  
圆玉响中销日永，铿金徽外作风悲。  
万蚁战酣山雨至，饥肠雷动且吟诗。  

白玉蟾　夏五即事二首  
惊心节物读刘谐，迎面南风汎歜杯。  
池畔雨荒灵运草，庭前云酿洞宾槐。  
藕丝冰水敌时暑，臂彩钗符付女孩。  
遐想湘沅歌楚些，兰魂桂魄不归来。  

白玉蟾　夏五即事二首  
晓来掠面更东风，过尽溪山属祝融。  
杨柳引教荷芰绿，海棠让与石榴红。  
稻针刺水连青亩，麦浪翻云涨碧空。  
我有浮瓜沉李约，诸君同上紫霄峰。  

白玉蟾　夏夜露坐  
披襟岸帻藕花桥，一片哀鸿度碧霄。  
新月出来真解事，嫩蝉吟得自无聊。  

白玉蟾　夏夜宿水馆  
松脂明灭已更寒，蛙市无声万籁沉。  
千里清风孤馆梦，一轮明月故人心。  
欲眠还醒推籰枕，骤热仍寒弄楮衾。  
搔首起来顾清影，断烟低锁荻花林。  

白玉蟾　仙居楼  
万籁沉沉清夜阑，楼前独自倚栏干。  
金鸡叫罢松风动，三十六天秋月寒。  

白玉蟾　仙岩金仙阁  
寒烟琐断梵王家，一篆博山飞冷蛇。  
满天秋雨落琼花，清溪涨绿浸平沙。  
老松压石岩争耸，青萝拽树牵云遮。  
竹根倒出乌翅斜，夜半寒风搅宿鸦。  
木鱼唤粥蝴蝶醒，岩头残月沉丹井。  

白玉蟾　仙岩无尘轩  
麈尾清虚语，铜炉起澹烟。  
岭头猿叫罢，月落碧潭圆。  

白玉蟾　仙岩行  
醉携七尺霜前行，云锦山前湾几曲。  
溪头秋雨添寒绿，蛟龙冷浸一壶玉。  
蓼花锦岸红欲流，稻田高下铺棋局。  
碧岩耸出碧天半，鸟不敢飞缩双足。  
古洞无人石酒酢，峭壁仙仓积天粟。  
老稍指顾犹惊呼，神刓鬼划出岩谷。  
捣药声乾人已仙，万丈丹井一泓泉。  
风击古松飞翠盖，日射苍苔铸绿钱。  
藤萝拽树擘轻烟，黄鹤一去今何年。  
天欲夕阳空鸣蝉，夜深岭月向谁圆。  
古寺老屋留数椽，残僧一二掩柴门。  
铁像面壁萧萧然，瓦炉无火古殿前。  
寒鸦到窗檐息溜，暮云衰草觉山瘦。  
楮衾不暖不成眠，虎声入耳猿声又。  
几点痚星落梧桐，丹峦紫壑高相斗。  
何当汗漫跨青牛，晓露泠泠白玉楼。  

白玉蟾　先师翠虚泥丸真人赞  
惠州是生缘，嘉州是得遇。  
漳州走落水，潭州没去处。  

白玉蟾　闲吟三首  
东园风雨霁，一巷海棠开。  
曲折穿花去，深行忘却回。  

白玉蟾　闲吟三首  
回首乌啼夜，伤心月满楼。  
真成花命薄，不及柳风流。  

白玉蟾　闲吟三首  
啼鸟千山暮，轻风一路清。  
草连江色暝，月对夕阳明。  

白玉蟾　闲纵偶成  
已具看云眼，而生伴月心。  
西风相体认，红尽绿枫林。  

白玉蟾　相思  
萧瑟兮枫林，呜咽兮岩泉。  
於此明月夜，拨动相思弦。  
音容尚如昨，恩爱空自怜。  
天风吹广寒，夜露飘飞仙。  
夫岂不垂念，孤凤谁与眠。  
人生亦客寄，胡不俱死遄。  
使我向阑干，泪雨如涓涓。  

白玉蟾　湘法遇雨  
骚人载酒泛潇湘，预约寒鸥立岸旁。  
雨点斲蓬休作梗，浪声与枕始相忘。  

白玉蟾　萧侍郎故居  
玉笥山前萧子云，手携白璧耫青春。  
碧坛夜夜松风起，八十二人朝玉宸。  

白玉蟾　翛然轩  
不著人间一点尘，翛然一室賏幽人。  
清宵瓮下酒中圣，白昼笔头诗泣神。  
芳草惜锄怜绿净，落花慵扫爱红匀。  
棋声隔断华胥路，自把博山烧暮春。  

白玉蟾　小桃源  
好事开三径，栽花满一园。  
前头平俯水，里面曲通村。  
自有鸠夫妇，仍多竹子孙。  
醉归迷去路，题作小桃源。  

白玉蟾　晓晴二首  
昨夜天成雨，今朝水满池。  
睡酣浑不觉，想见竹声奇。  

白玉蟾　晓晴二首  
月落松方暗，花蜚鸟正啼。  
青山春窈窕，碧草晓凄迷。  

白玉蟾　晓醒追思夜来句四首  
孤梦归从偃月城，清寒入骨倚危亭。  
雪花散作杨花片，酒色酤来竹叶青。  

白玉蟾　晓醒追思夜来句四首  
茆屋萧然诗满怀，一天风雪白皑皑。  
身如纸帐梅花梦，心似香炉柏子灰。  

白玉蟾　晓醒追思夜来句四首  
孤云野鹤寄山家，不料寒空璨六花。  
越样月明浑不夜，个般天气好分茶。  

白玉蟾　晓醒追思夜来句四首  
竹林如洗静娟娟，雪意犹酣晓色鲜。  
云缠山腰腰带缓，雨沾水面面花圆。  

白玉蟾　晓巡北圃七绝  
隔水人家似画图，鬓边香露缀成珠。  
日高丈五云犹宿，乌鹊已归三哺雏。  

白玉蟾　晓巡北圃七绝  
柳色花光映晓云，半窗红日已东升。  
行人隔水自相语，无数莺啼闻不曾。  

白玉蟾　晓巡北圃七绝  
蜂蝶如知春欲归，雨余莺亦缕金衣。  
东风尽把杨花剪，吹作满城轻雪飞。  

白玉蟾　晓巡北圃七绝  
池边弄水手犹冰，藕臂风寒更粟生。  
柳叶春深槐叶浅，桃花夜暗李花明。  

白玉蟾　晓巡北圃七绝  
非云为侣更无人，独倚雕墙诗思冥。  
日色淡红烟色紫，山光浓绿水光青。  

白玉蟾　晓巡北圃七绝  
雨余花点满红桥，柳雪粘泥夜不消。  
晓雾忽无还忽有，春山如近又如遥。  

白玉蟾　晓巡北圃七绝  
游人脚踏杏花泥，花片吹风点绮衣。  
为复残春催杜宇，是他杜宇唤春归。  

白玉蟾　携友生诣桐柏  
篮舆过尽几山丫，夜宿天台仙子家。  
我昔岩前种芝草，尔来云表饭胡麻。  
金前错落枫犹叶，玉靥飘零菊更花。  
霜露逼人心兴倦，无穷旧事散天涯。  

白玉蟾　谢鹤林见访  
我方一枕午风眠，君正然香未解船。  
知问无为三不答，广咨王母几寥然。  
分明翠竹黄花意，何必红铅黑汞篇。  
寄语鹤林老居士，甚时叱鹤过西川。  

白玉蟾　谢叶文思惠茶酒  
先将荼醾薰酒，却採枸杞烹茶。  
子谓人非土木，贤知吾岂匏瓜。  

白玉蟾　心竟恁地歌  
我生不信有神仙，亦不知有大罗天。  
那堪见人说蓬莱，掩面却笑渠风颠。  
七返还丹多不实，往往将谓人虚传。  
世传神仙能飞升，又道不死延万年。  
肉既无翅必坠地，人无百岁安可延。  
满眼且见生死俱，死生生死相循旋。  
翠虚真人与我言，他所见识大不然。  
恐人缘浅赋分薄，自无寿命归黄泉。  
人身只有三般物，精神与气常保全。  
其精不是交感精，廼是玉皇口中涎。  
其气即非呼吸气，乃知却是太素烟。  
其神即非思虑神，可与元始相比肩。  
我闻其言我亦怖，且怖且疑且擎拳。  
但知即日动止间，一物相处常团圆。  
此物根蒂乃精气，精气恐是身中填。  
岂知此精此神气，根於父母未生前。  
三者未常相返离，结为一块太无边。  
人之生死空自尔，此物湛寂何伤焉。  
吾将矍然以自思，老者必不虚其言。  
是我将有可爱业，渠必以此示言诠。  
开禧元年中秋夜，焚香跪地口相传。  
朼尔行持三两日，天地日月软如绵。  
忽然嚼得虚空破，始知钟吕皆参玄。  
吾之少年早留心，必不至此犹尘缘。  
且念八百与三千，云鹤相将来翩翩。  

新正三首  
九天日月开黄道，十洞烟霞接紫清。  
为问蟠桃当熟未，人间春草几枯荣。  

白玉蟾　新正三首  
九重天上星三点，万顷波心月一钩。  
醉有百篇来笔下，愁无半点到眉头。  

白玉蟾　新正三首  
一番桃李又春风，送古迎今事不穷。  
南北故人鸿去外，东西野渡雪晴中。  

白玉蟾　行春辞九首  
一斗百篇诚有之，无人知我只春知。  
吟逢蝴蝶即庄子，醉见海棠真贵妃。  

白玉蟾　行春辞九首  
春来春去不知时，只有诗人冷眼窥。  
夜雨揩磨好山色，晓风抬举旧花枝。  

白玉蟾　行春辞九首  
园园是日是花开，我又何朝不醉来。  
井有人焉蛙两部，日之夕矣蝶三台。  

白玉蟾　行春辞九首  
借彼笙箫鼓笛中，诗人随分得春风。  
提壶处处差监酒，布谷朝朝讲劝农。  

白玉蟾　行春辞九首  
几日春功似有加，晓来万象尽排衙。  
群莺主管园林事，一雨巡行桃李花。  

白玉蟾　行春辞九首  
终日寻春入醉乡，不知何处见春光。  
风条舞绿水杨柳，雨点飞红山海棠。  

白玉蟾　行春辞九首  
政是风娇日騣天，蔷薇粉褪海棠蔫。  
贵人那得看花福，多在绿窗犹醉眠。  

白玉蟾　行春辞九首  
绿杨无力暖相依，不管黄莺诉落晖。  
水被鱼吹成雨点，花为蝶扰逐风飞。  

白玉蟾　行春辞九首  
宝马香车政踏青，岂知已自过清明。  
燕雏告诉花都落，鸠妇丁宁雨速晴。  

白玉蟾　行路难寄紫元  
赠君以丹棘忘忧之草，青裳合懽之花，  
马脑游仙之梦枕，龙综辟寒之宝砂。  
天河未翻月未落，夜长如年引春酌。  
古人安在空城郭，今夕不饮何时乐。  

白玉蟾　绣香亭招饮  
海棠开后雨冥绵，寒食清明又一年。  
胜赏挨排三月朔，嫩晴将息百花天。  
水光山色供图障，燕语莺声助管弦。  
我自吟边闲拄颊，笑人陌上拾花钿。  

白玉蟾　昩江舟中联句  
倏忽僧千兔，寻常涸百蠡。  
眼光摩日月，足迹遍山河。  
赤壁聊化鹤，黄庭浪换鹅。  
秋声归歡乃，云影映婆娑。  
夜后调焦尾，风前舞太阿。  
待藏班婕扇，千篇在切磋。  
酒徒从狎至，诗客听相过。  
辍我芒不借，就伊金叵罗。  
峰巅餐地秀，霞外挹天和。  
拍手僛僛舞，忘形踏踏歌。  
力辞金殿客，高应玉皇科。  
八桂招六逸，九疑衣两娥。  
清漪驯绿鸭，列阜拊眠驼。  
逸韵应无敌，清名到不毛。  
樵仙分我席，力士汙吾靴。  
风沈腰何束，霜潘鬓谩皤。  
怀丹医病鹤，寻饵钓神鳌。  
为问六国印，何如一渔蓑。  
清飚茶腋爽，韶景醉颜酡。  
且噉藕如臂，从教晷似梭。  
推蓬延月桂，引襮耫烟萝。  
君已人登泰，辞皆水导嶓。  
蘥官清缥缈，云阙郁嵳峩。  
未到桑田变，疑将铜狄摩。  
谁知天不管，敢谓世无魔。  
觞政髈无忤，骚坛今太苛。  
玄谭时脍炙，杰句肆吟哦。  
大道真溟滓，浮生但刹那。  

白玉蟾　虚靖先生像赞  
七返还丹阿谁无，先生归去谁识渠。  
时人要见真虚靖，北斗西边一点如。  

白玉蟾　徐处士写予真  
心潜天地笑藏春，月佩云衿绝一尘。  
前世率陀天上客，今生大宋国中身。  

白玉蟾　徐道士水墨屏四首  
雁侧风前字，烟凝雨后情。  
不知谁氏子，持钧立江城。  

白玉蟾　徐道士水墨屏四首  
人远看来短，山遥淡欲无。  
水边渔舍密，天际客帆孤。  

白玉蟾　徐道士水墨屏四首  
乱山草斜出，危冈竹倒悬。  
人家春树里，山色夕阳边。  

白玉蟾　徐道士水墨屏四首  
霜月沉青嶂，汀鸥卧白沙。  
晓风删竹叶，秋雾补山丫。  

白玉蟾　徐仙  
採樵有遇才三日，归路还家已十年。  
自古得仙非苦节，此坑安得号黄莲。  

白玉蟾　许旌阳故宅  
诗多唐代刻，柏尚晋时青。  
想得真君剑，犹余蛟血腥。  

白玉蟾　许旌阳赞  
曾传谌母炼丹诀，夜夜西山採明月。  
壶里满盛鸟兔精，剑尖尚带蛟龙血。  
一自旌阳县归来，拔宅腾空入金阙。  
但留仵道八百年，未教他喫东华雪。  

白玉蟾　许天游见过  
蝉外西风风外叶，雁边落日日边云。  
诗仙世界无疆场，一片青山共子分。  

白玉蟾　许紫沖求真容赞  
虎已伏，龙已降，猕猴不复窥六窗。  
万籁无声秋夜静，一轮明月照西江。  

白玉蟾　许紫沖求真容赞  
庐山之下，绣谷之中。  
一江夜月，万壑松风。  
此意谁能委，岳阳城外松。  

白玉蟾　栩萩力高士与同散步二首  
老槐苍苍嫩槐绿，小麦青青大麦黄。  
燕已生雏莺已去，落花不管蜂蝶忙。  

白玉蟾　栩萩力高士与同散步二首  
功名不直一杯水，富贵於我如浮云。  
诗句清妍仍净远，游丝飞絮听缤纷。  

白玉蟾　栩萩同步偶成  
枯木冷灰甘寂寞，片云孤月自优游。  
君王平生皆如梦，我两眉间不著愁。  

白玉蟾　栩萩以冰字韵求大风诗口占  
山高万籁作秋声，六月胡床冷似冰。  
浩浩拍窗人不寐，飕飕到枕梦难成。  
掀开云幕飞苍絮，推出蟾轮碾素瓀。  
幸有许多闲气力，何如吹我上瑶京。  

白玉蟾　薛直岁喜神赞  
和风满面紫芝春，双脸常如酒半醺。  
法籾把除符券柄，宗门立尽栋染勋。  
风冠夜戴琼林月，鹤氅朝披玉洞云。  
自是神仙真气象，多生曾是薛真君。  

白玉蟾　雪窗  
素壁青灯暗，红炉夜火深。  
雪花窗外白，一片岁寒心。  

白玉蟾　雪窗联句  
霜风寒袭人，梅香清透骨。  
莫色冥九峰，月华澹双阙。  
青猿啸苍虬，红萤粘绿发。  
滕六欲飞花，巽二急催雪。  
炉烹兽炭红，帘捲鸳罗缬。  
更烧古龙涎，满斟清凤血。  
堆盘老榛栗，托契旧瓜葛。  
笑挥白玉麈，共说丹砂诀。  
飘飘志欲仙，酣酣耳正热。  
松鹤警清露，烟麋卧苍樾。  
一雁过天外，孤鹊绕木末。  
隐约银汉星，微芒翠杉月。  
烛花冻不泪，火柿拨欲灭。  
回首顾壁影，开怀吐谈屑。  
结习三生路，慷慨万人杰。  
聚散如浮萍，死生犹幻沫。  
万事一置之，四皓不渠劣。  
夜深尸泣鬼，岁晚霜摩鹘。  
泉涸水涯涘，云渺天空阔。  
饿鼠齧枯藤，冻蝇栖琐闼。  
觞咏兴未阑，烘堂各粲发。  

白玉蟾　雪晴二首  
桃李无言蜂蝶忙，晓寒未肯放春光。  
花将计会千山雪，风为栽埋一夜霜。  

白玉蟾　雪晴二首  
早上新莺语尚蛮，花无气力倚雕栏。  
幸蒙残雪回头早，又遣东风薄倖寒。  

白玉蟾　雪中三首  
朔风吹冷裂窗纱，重把罗帏绣幕遮。  
青女先将霜起早，素娥始放雪飞花。  

白玉蟾　雪中三首  
晓来红日尚羞明，四外彤云欲诈晴。  
一夜九天开玉阙，六花万里散瓀英。  

白玉蟾　雪中三首  
飞廉滕六逞寒威，费酒陪诗为解颐。  
雪待夜深飞落尽，梅嗔风恶放开迟。  

白玉蟾　丫头岩  
君不见武夷九曲溪之东，三峰号为玉女峰。  
当时嫁与大王峰，至今栉雨而梳风。  
又不见庐山三叠江之湄，大姑小姑凡两矶。  
小姑聘与彭郎矶，至今波眼而浪眉。  
湘夫人寂寞湘水滨，巫山女窈窕巫峡浦。  
亦有有情者，亦有无情者。  
鬼物托物以为灵，俗子谓之山石精。  
吾来丫头岩下坐，已觉此身本非我。  
胡云暮雨或有之，年来心下已无火。  
两峰相并各鬽崒，对人长是娇媚色。  
过者见此如双鬟，云鬿雾鬓苍苔发。  
我来适值天方秋，孤怀暗抱不能愁。  
岩下行人几回老，此岩依旧唤丫头。  

白玉蟾　烟中梅花  
烟晨梅花别是清，略无风动亦寒馨。  
如焚古鼎龙涎饼，坐对幽窗水墨屏。  

白玉蟾　岩下闻鸦  
行绕松林不见鸦，只疑山后噪查查。  
更移数步俄回首，缩脰蹲身立树丫。  

白玉蟾　演教堂  
洞霄大涤扈神京，玉佩金璫会百灵。  
天柱一尖凌碧落，云关九锁叠苍屏。  
前峰后峰烟漠漠，东洞西洞风泠泠。  
见说坡仙诗墨在，约君同坐翠蛟亭。  

白玉蟾　雁  
嘹唳畴尔怜，凄凉去何渺。  
宁无稻粱谋，岂是江湖小。  
昆仲畏弓砫，奴儓失昏晓。  
关山夜月寒，风雨秋天杳。  

白玉蟾　雁阵  
几是霜翎巢白草，数行云足篆青冥。  
方将寄字来苕霅，莫便翻身过洞庭。  

白玉蟾　燕  
新巢故园两依依，似与春花秋叶期。  
雨过池塘得泥迹，日高台榭卷帘迟。  
秋千节后初相见，祓禊人归有所思。  
双侣多情拟凭仗，小笺封就碧云诗。  

白玉蟾　燕岩行  
有客来从天竺峰，渡溪恰趁一篙风。  
秋风著力送行李，吹入燕岩松竹里。  
松竹凄凄天作秋，空来空去空中浮。  
高岩万丈耸空碧，仙翁骑鹤去无迹。  
丹炉不火草芊芊，数间岩屋掩寒烟。  
下有龙潭绿无底，瀑布悬岩千尺水。  
夜来月影满空山，石钟一响生秋寒。  
玉燕何年岩下舞，飞时化作满天雨。  
尽言此岩多仙灵，白鹤点破一山青。  
烟雾罩山石常润，莓苔满地翠无尽。  
我欲诛茅此炼丹，夺取人间千岁闲。  
有个高人陆岩主，抱琴对我弹中吕。  
劝我他年归去来，此岩莫被烟云埋。  

白玉蟾　燕岩游罢与岩主话别  
西风吹作此岩游，满目松筠翠欲流。  
玉燕不飞明月夜，石种一振晓霜秋。  
惜乎分水便南北，忽尔回头欲去留。  
且去人间办丹料，却来山顶结茆休。  

白玉蟾　阳吟三十首  
武夷结草二年余，花笑莺啼春一壶。  
流水下山人出洞，岩前空有炼丹炉。  

白玉蟾　姚魏堂  
青帝收成功，乃王木芙蓉。  
姚魏久燮理，功成盍受封。  
向已魁梅花，此当相芍药。  
桃李寂不言，蜂蝶寒无托。  

白玉蟾　瑶台散天花词三首  
夜半泠然御八风，下观四海气濛濛。  
举头忽已三更上，上有琼楼十二重。  

白玉蟾　瑶台散天花词三首  
诸天彩女一双双，十二楼前并捧香。  
太乙真人乘白鹤，云中端简候虚皇。  

白玉蟾　瑶台散天花词三首  
翠幢绛节忽纷纷，空里笙箫节奏闻。  
碧玉宫中花似雪，蘥珠殿下鹤如云。  

白玉蟾　夜半  
夜半风吹远梦回，直从海上忽飞来。  
回头但见山三点，彻席犹余酒一杯。  

白玉蟾　夜船与盘云联句回文  
烟山暮滴翠，露叶秋翻红。  
川急回斜岸，草枯凋薄霜。  
蝉寒嘶月淡，雁过唳天长。  
船泊宜沙浦，夜深同咏觞。  

白玉蟾　夜阑  
试问今宵月，今夕何爽约。  
遂令山中人，倚户守寂寞。  
上界足官府，天门有关钥。  
云锁乌鹊桥，风把凤凰阁。  
蟾吞不夜天，兔捣生长药。  
否则广寒君，尚或事梳掠。  
如何二鼓去，桂影更不作。  
幽人惟太息，远趣在碧落。  
伊本不窈窕，我非业谐谑。  
如此良夜何，不饮何时乐。  
悠然举大白，清啸散万壑。  
那有扬州鹤，那有扬州鹤。  

白玉蟾　夜漫漫  
雷声初散天成霁，雨改青山颜色翠。  
清猿啸夜月濛胧，木客暗吟悽怆意。  
麻姑峰头一缕云，苒苒如绵飘羽袂。  
良宵展转不成眠，天外青鸾何未至。  
碧空冷露落无声。谁见幽人挥玉涕。  
情绪纷纶天籁起，起读瓀书言语秘。  
晓雾护寒山狗吠，红日松窗金缕细。  

白玉蟾　夜深  
一晚寻思未得诗，楼前只有月相知。  
夜深欲睡还贪坐，坐到五更钟动时。  

白玉蟾　夜宿太清悟真成道宫  
朱楼紫殿贴晴空，前后千峰更万峰。  
蝶殢秋花黄淡佇，猿啼晓树翠溟濛。  
断霞烟重苔粘露，薄暮云兴夜起风。  
醉倚玉栏弄明月，嗟嗟身世等萍蓬。  

白玉蟾　夜宴清胜轩醉吟呈倪梅窗吴道士隐南  
山前浩歌觉声乾，长啸直入碧云间。  
梅窗主人携百壶，一夜谈话秋雨寒。  
灯红吐出玉虫巧，道人大啸拍床吼。  
连榻隐南吴庚契，要看纸上生蛇走。  
停杯撑眼发诗颠，横捉一笔半欲眠。  
笑把崑崙蘸沧海，写出新词数万篇。  

白玉蟾　夜醉  
冬冬璫璫璫，烂醉如泥了。  
睡至谷谷呱，东窗梅影晓。  

白玉蟾　夜坐  
砚水寒欲冰，烛蜡凝成泪。  
月夜天飞霜，琐窗人不寐。  
万竹舞风青，孤松溘露翠。  
楼前呼黄鹤，凄然发清唳。  

白玉蟾　夜坐忆刘玉渊三首  
多多泻酒愁无况，久久吟诗淡有情。  
花作雪飞深一寸，月随云上恰三更。  

白玉蟾　夜坐忆刘玉渊三首  
夜已三更忽坐忘，吟魂醉魄政悠扬。  
孤鸿见召听寒角，残月相辞过粉墙。  

白玉蟾　夜坐忆刘玉渊三首  
冰枯雪老尚天台，使我诗肠日九回。  
归去来兮须岁暮，岁云暮矣不归来。  

白玉蟾　谒鹅湖大义禅师  
古塔寒龛几岁华，粥鱼斋鼓响岩丫。  
满湖春水浸明月，一带晚山横彩霞。  
石鹿至今空卧草，金鹅终不再衔花。  
寥寥此意无人委，欲界无禅果是耶。  

白玉蟾　谒仙行赠万书记  
巓管飞葭方孟签，青女仍前行夜恶。  
连日东风料峭寒，黄鹂声断梅花落。  
客来武夷访灵踪，八字洞门无锁钥。  
溪头昨夜添新雨，桃片满溪红灼灼。  
苍苔满地空绿勺，芳草无言烟漠漠。  
捣药声乾丹井寒，蜡桥一断收霞幕。  
千古松风学凤笙，向晚清客满林壑。  
山光不动旧松竹，洞中惨惨悲猿鹤。  
机岩学馆空无人，紫领丹丘久萧索。  
雾暗平林虎长啸，碧潭生花老龙跃。  
峭崖飞鸟不敢过，万丈苍琼真峻削。  
山中金蟾不可寻，石边且取黄芝嚼。  
我生逍遥事落魄，泉石烟霞得真乐。  
身披绿麻戴青蒻，横担碧藜蹑芒屩。  
只爱山林厌城郭，却厌膏粱爱藜藿。  
冷眼石上入华胥，梦见太虚无斧凿。  
朼来洞中未半饷，转眼又觉经旬朔。  
今朝云头雨收脚，欲归又被溪山缚。  
欲作此地三间茅，朝餐红霞暮饮瀑。  
已有神仙分定缘，定知道外无乾坤。  
只愁天上多官府，九转丹成未敢吞。  

白玉蟾　谒雩都灵济大师  
雪里僧伽已寂然，不知香火几何年。  
殷勤琢雪雕冰语，忏悔嘲风弄月愆。  
林壑烟霞容有分，庙堂钟鼎得无缘。  
天池旧拜金灯了，却裹兜罗一袖绵。  

白玉蟾　一览亭  
千山万山从寒碧，桃花李花正春色。  
客来登此一览亭，东望长江渺无极。  
烟飞松坞晓苍凝，雨过竹林晚翠滴。  
人家楼阁下参差，天宇云霞上郁密。  
平湖青草覆白沙，峭崖断岸几千尺。  
芦荻丛中鸥鹭闲，来往渔舟三两只。  
柳阴浓淡夕阳斜，藓岩石磴满山赤。  
落鸦噪下枯树枝，鸡犬声中半樵笛。  
痚篱小屋可容膝，目对青霄一太息。  
满城车马走红尘，何人知享此幽寂。  
竹炉焚罢柏子香，畁杯倾泻碧玉液。  
饮到如泥卧石鼓，醒来瀹茗自闲适。  
啸咏太空歌一曲，风吼千林月华白。  
一览亭前双月明，诗成自觉天地窄。  
云崖烟树几重重，三百六十真奇峰。  
我将持斧扣洞门，借问蟠桃几时红。  
流光瞬息付一电，万事转头如去箭，  
南康有个陈参军，心镜如如成一片，  
自笑浮生若春燕。  

白玉蟾　一曲升真洞  
得得来寻仙子家，升真洞口正峰衙。  
一溪春水漾寒碧，流出红桃几片花。  

白玉蟾　怡斋  
逸士幽居松竹林，小堂偃枕北山阴。  
夜深冷月寒蓬户，晓起清风爽楮衾。  
把剑更餐盃内酒，收书动破壁头琴。  
自从一见羲皇面，千古谁知养浩心。  

白玉蟾　颐庵喜神赞  
江月射双眼，岩云飞两眉。  
自是上饶一团和气，点化自家方寸真机。  
能落笔作泣鬼神之诗，能坐石下烂柯之棋。  
千人万人，瞻礼不已。  
笑骑白鹿，独步天墀。  

白玉蟾　疑潮  
卧闻雨吼是潮奔，直恐横舟堕海门。  
凡百可疑多若此，万今千古共谁论。  

白玉蟾　倚马观二鹤  
对舞鸣仍和，双飞去复回。  
归家千载远，丹灶付苍苔。  

白玉蟾　忆鹤  
洞里不知城市改，人间再到子孙非。  
有谁尚自看华表，何处如今叫令威。  

白玉蟾　忆留紫元古意二首  
东风若有情，吹我梦魂飞。  
灯前半夜醒，枕上三山归。  
二子相与言，相执不相违。  
何处一声钟，寒泪滴征衣。  

白玉蟾　忆留紫元古意二首  
为山莫太高，太高常苦寒。  
恩爱莫太深，太深别离难。  
黄鹤今何之，白云不复还。  
暗想紫仙堂，月照双飞鸾。  

白玉蟾　忆神童歌  
高怀落落如可羁，芳辞葳蕤谁摘奇。  
我独一览如醉痴，恨不快觛紫芝眉。  
望美人兮天一涯，面不相识心相知。  
青牛不跨策蒺藜，金波停饮忘醇醨。  
句高耿耿横虹霓，列星北斗不敢辉。  
玄猿号木骥缩蹄，霜鹘挛翼鬼神悲。  
天籁自鸣非嘘吹，肯与蛙蚓湫污泥。  
何当握手谈玄机，蟠桃未熟香难期。  
金牌玉字空陆离，碧云谩锁骞林枝。  
谪籍尘寰辞玉墀，凡埃俗气非所宜。  
世缘未了如沸糜，徒将姹女媒婴儿。  
丹霄玉诏何时飞，青鸾久约宴瑶池。  
他年骑鹿相追随，玉笥山前同採芝。  

白玉蟾　忆西湖  
银月窥人夜漏沉，断蒲痚柳忽关心。  
西风为报西湖道，留取芙蓉供醉吟。  

白玉蟾　易道录招饮五首  
竹风不断凉如水，山雨无声细似尘。  
世事总归簪上雪，人生聊寄瓮头春。  

白玉蟾　易道录招饮五首  
诗酒交游如骨肉，江湖聚散似云萍。  
已烦鹤唳供头盏，且借岚光作画屏。  

白玉蟾　易道录招饮五首  
素白见招真慷慨，苍黄欲赴又趦趄。  
命存一定百年见，事要十全千古无。  

白玉蟾　易道录招饮五首  
诗疵得似维摩病，酒圣能如孟子醇。  
何事多时疏杖屦，亦缘避俗屏冠巾。  

白玉蟾　易道录招饮五首  
名於瑚琏斯为贵，身与鸿毛孰较轻。  
诗社近来多笔冢，醉乡何处得愁城。  

白玉蟾　易水辞  
天为燕丹畜赵高，风鸣易水止荆轲。  
不令刘季身秦怨，却速吴陈此水过。  
秦王环柱刘光急，尺八匕首手死执。  
伊独徙木信市人，殿下钤奴嬴得立。  

白玉蟾　挹爽  
高人今居笔架山，苍烟冥濛常风寒。  
西壁千岩青未了，万顷岚光薄清晓。  
晓来轩窗敞且明，风棂月牖一壶冰。  
鸡声未断钟声起，起饮沆瀣朝紫清。  
人间红尘刺人眼，世上蜗蝇徒尔乱。  
岂复知此爽气佳，已被高人俱占断。  

白玉蟾　饮彻  
美事般般四，良辰盏盏双。  
霜风冰砚水，山月影轩窗。  

白玉蟾　莺  
踏折海棠花一枝，一枝花露湿金衣。  
捎将粉蝶直飞去，却在绿杨深处啼。  

白玉蟾　慵庵  
绛阙清都旧姓名，此生落魄任天真。  
横窗古砚前朝水，挂壁闲琴几日尘。  
幽草莫锄沿日静，落花不扫襯苔匀。  
倩风来作关门仆，借月来作关门仆，  
借月权为伴酒人。书吏无言舌滋味，  
关山不动画精神。有茶不作蜗牛战，  
无梦可为蝴蝶身。一得自家慵底事，  
幽禽檐外一般春。  

白玉蟾　永州花月楼  
春风夜飞招月檄，檄月司花月供职。  
月落千娇百媚丛，诸花为月妍为容。  
楼东月照楼西皎，楼西月向楼东笑。  
月与花戏天中流，花与月浴江中浮。  
月皆不管春风怒，花为月歌为月舞。  
舞者媚绿歌娇红，争怜妒宠惊春风。  
出有入无多变异，花竟不晓月之意。  
江花恼天天花愁，东楼月掩西楼羞。  
花亦自睡花自醉，月倦欲归归未至。  
却缘晓钟呼月回，月回花醒花不知。  

白玉蟾　咏韩湘  
汝叔做尽死模样，雪里出来无意史。  
赖有当年花一篮，至今推与闲和尚。  

白玉蟾　咏雪  
青女怀中酿雪方，雪儿为黡露为浆。  
一朝雪熟飞廉醉，醜得东风一夜狂。  

白玉蟾　咏雪于清虚堂火阁  
长空惨惨昼如夜，严风刮得雪片下。  
寒猿傍树不敢声，江梅羞开恐易谢。  
万山无限落叶愁，处处凝烟缠草舍。  
枯槎冻僵不复活，飞廉截住阳春赦。  
馁虎呼雏入岩卧，过鸟如梭钻树罅。  
园林萧索无一物，几夜霜威煞无藉。  
欲雨不雨数点霰，雪意沉吟天似诈。  
满空飞起杨花架，三日两日冻不化。  
眼前幻出白玉楼，谁敢登陟空嗟讶。  
肌肤生粟鼻流水，前村新醅复增价。  
渔翁溪畔笑收网，鱼亦不知钩有麝。  
洗铛簇火煎雪茶，垂帘叠足说清话。  
呼童凿碎砚中冰，呵手团栾结诗社。  
诗成此景尚自尔，安得王维收入画。  

白玉蟾　幽居杂兴三首  
岸花洗面初收雨，江草摇头已怯风。  
独立无聊聊送目，西边落日叫孤鸿。  

白玉蟾　幽居杂兴三首  
阳春有脚三杯酒，野战无哗一局棋。  
见说王门堪炙手，抱猿弄鹤不曾知。  

白玉蟾　幽居杂兴三首  
月来佐酒如随牒，花自从诗各寄名。  
尽把烟霞归节制，闲中排日听泉声。  

白玉蟾　幽兴  
一春病酒废登临，风搅石楠花满林。  
山色有无烟聚散，溪光动静鸭浮沉。  

白玉蟾　悠然堂  
一池寒碧浸红鳞，芍药方花春后春。  
烟阁晓垂天幕静，风帘夜上月钩新。  
闲云流水无穷意，绛阙清都被谪身。  
不向悠然堂上饮，篇诗斗酒付何人。  

白玉蟾　游简寂观  
手把武夷竹，江山满吾目。  
落花称意红，芳草无心绿。  
双涧泻翠瓀，群山断苍玉。  
青林隐成帷，碧洞深如屋。  
烟锁花间猿，雨惊岩下鹿。  
药炉埋白云，丹井浸枯木。  
虎岫耸锦屏，龙湫喷银粟。  
晋人陆修静，於此曾卜筑。  
饥则饵嫩松，寒则披老槲。  
惠远同种莲，渊明共採菊。  
当年学阿弥，飞神到天竺。  
旧有晒药台，荆棘蔽幽谷。  
旧有朝元石，雾霭笼飞瀑。  
园桃晓猿攀，庭柏夜鹤宿。  
何人建琳宫，先生留宝躅。  
铁板时敲茶，铜钟晓唤粥。  
冠褐霭锵锵，车马来仆仆。  
巨壑有鱼飞，寒池足鸦浴。  
天高星斗寒，更深鬼神哭。  
到此风骨清，直欲骑黄鹄。  

白玉蟾　游山  
庐山山下倒芳樽，八九人家烟水村。  
千尺云崖春上藓，几重月树夜啼猿。  
人骑黄鹤去不返，草没丹炉今尚存。  
携子高歌醉归去，一溪寒碧绕山根。  

白玉蟾　游杨梓岩  
天半秋风鸣万松，芫花半落夕阳红。  
寮烟暗锁仙坛古，野意深藏丹灶空。  
人採紫芝何处觅，我来白昼不相逢。  
一声箫管笑扬袂，秋色满怀诗兴浓。  

白玉蟾　友人陈槱得杨补之三昧赏之以诗  
梅花不清是水清，最是一枝溪上横。  
梅花不明是雪明，冻折老梢飘碎琼。  
梅花不暗是雨暗，隔篱和雨粘珠糁。  
梅花不淡是烟淡，烟锁江村烟惨惨。  
梅花不枯是霜枯，霜后不俗霜前粗。  
梅花不瘦是月瘦，月下徘徊孤影峭。  
梅花不寒是风寒，落英飞上玉阑干。  
梅花不湿是露湿，冷蕊含羞晓呜唈。  
雪明偏见梅花魂，笔下六花堆烂银。  
水清偏见梅花骨，笔下一溪寒浸月。  
烟淡偏见梅花情，笔下一片黄昏晴。  
雨晴偏见梅花貌，笔下娉婷向人笑。  
月瘦偏见梅花真，笔下蟾蜍弄早春。  
霜枯偏见梅花操，笔下飞霜送春耗。  
露湿偏见梅花奇，笔下冷蕊垂百琲。  
风寒偏见梅花意，笔下萧骚夺云气。  
有人身心似梅花，写出清浅与横斜。  
补之若见亦惊嗟，机杼迥然别一家。  
繁处不繁简处简，雪迷晓色月迷晚。  
更得一些香气浮，阳春总在君笔头。  

白玉蟾　有怀  
紫绮轻裘稳，青绫广被长。  
明珠怀夜月，孤剑匣秋霜。  
气魄今诸葛，襟期旧子房。  
西风一长啸，草木正凄凉。  

白玉蟾　有怀聂尉五首  
身岂能为患，心何可得安。  
想应知鹤怨，未得伴鸥闲。  

白玉蟾　有怀聂尉五首  
北阙投封事，南山返故庐。  
李衡千树橘，张琰一园蔬。  

白玉蟾　有怀聂尉五首  
月湿松梢露，溪鸣竹里风。  
是中有诗味，何日一樽同。  

白玉蟾　有怀聂尉五首  
不是无知己，相忘独有君。  
孤襟开皓月，往事付浮云。  

白玉蟾　有怀聂尉五首  
剑浦犹残堠，螺江始问津。  
向来风浪恶，回首谢灵均。  

白玉蟾　有所思  
苍官无禄花有封，花王开国胙春风。  
不念苍官秦大夫，竹君亦嗤梅兄聋。  
夜寒愁吟正无思，青灯唤人补残睡。  
梦为蝴蝶宿花回，画角吹香蒸素被。  

白玉蟾　有赠  
云销蓬莱海接天，琪花瑶草簇春烟。  
三千年里桃初实，十二楼前月正圆。  
白日尘埃飞不到，青冥风露冷无眠。  
共君既饱胡麻饭，一棹归欤弱水船。  

白玉蟾　有赠  
我见千家闹管弦，金瓶玉水养春妍。  
一朝花落空枝在，爨下焦枯亦可怜。  
曾闻李白之诗否，以色事人几长久。  
断蕊残英尚未衰，月明人立黄昏柳。  

白玉蟾　俞楼  
十二栏杆秋月明，谪仙曾此宴飞琼。  
半窗树色粘山色，隔岸风声送水声。  
织翠回纹伤薄倖，香红染袖怅都城。  
酒愁花恨无人诉，赖有延年俞秀英。  

白玉蟾　渔舍  
江上蓼花红似血，江头沙碛明如雪。  
前山后山寂无人，一犬夜吠松梢月。  

白玉蟾　与永兴观主梅  
破袖悬鹑鬓{口聿}苍，山前山后乐相羊。  
三更月影如酥白，一树梅花似雪香。  

白玉蟾　与永兴观主梅  
玉艳冰英绝可怜，即之时复一嫣然。  
姑苏日暮逢西子，采石江明见谪仙。  

白玉蟾　与赵将军三首  
见君除授千牛贵，过眼光荣一蠓微。  
人爵未知天爵美，脂韦只道布韦非。  

白玉蟾　与赵将军三首  
醉头一月不曾梳，共整扁舟又太湖。  
昔日舞雩多一唯，他人陋巷只如愚。  

白玉蟾　与赵将军三首  
芒鞋布袜与青藜，朝市迷心忽几时。  
料得山中猿鹤冷，多应相怨不相思。  

白玉蟾　与赵寺丞  
汞铅不在身中取，龙虎当於意外求。  
会得这些真造化，何愁不晓炼丹头。  

白玉蟾　雨中题旅馆  
风搅长空秋雨悬，路如苔滑懒摇鞭。  
入门指仆买盃酒，磨墨倚窗吟一篇。  
黄竹绕檐黄蚁战，白芦映水白鸥眠。  
一声长啸便归去，回首孤村空暮烟。  

白玉蟾　玉壶轩  
玉壶四榻静无尘，琴上无徵笔有神。  
诗债已还休骨瘦，酒冤今醒但眉颦。  
清风吹鹤梧桐晓，明月啼猿杨柳春。  
见说玉楼新架就，紫皇有诏日来频。  

白玉蟾　玉壶昨起  
白云深处学陈抟，一枕清风天地宽。  
月色似催人起早，泉声不放客眠安。  
甫能蝴蝶登天去，又被杜鹃惊梦残。  
开眼半窗红日烂，直疑道士夜烧丹。  

白玉蟾　玉涧桥  
长虹饮玉涧，飞下苍松湾。  
高僧一指呼，蜿蜒依青山。  
涧底绿水寒，倒影卧波间。  
行人此驻锡，直透赵州关。  

白玉蟾　玉仙群谶  
持蠡一酌白龟泉，滋味有若醍醐然。  
白龟上合玄武精，碧溜甽玉寒涓涓。  
何人汲水灌皂木，树必开花趁春绿。  
前人遗谶人不知，皂木本应奎娄宿。  
金水木火结成丹，复用真土筑为坛。  
阿谁会此造化机，千日药成登云端。  

白玉蟾　玉艳亭即事五首  
正月梅花尽，一溪春雨香。  
燕方寻故垒，蜂已葺华房。  

白玉蟾　玉艳亭即事五首  
夙酒萦怀处，芳亭拄颊间。  
一莺黄翠柳，双鹭白青山。  

白玉蟾　玉艳亭即事五首  
黄鸟新声变，青山霁色妍。  
预为寒食地，晴放海棠天。  

白玉蟾　玉艳亭即事五首  
犬见行人吠，牛寻熟路回。  
烟光迷碧嶂，花片点苍苔。  

白玉蟾　玉艳亭即事五首  
风雨平安日，山林富贵天。  
笋芽青露爪，蕨蕻紫伸拳。  

白玉蟾　玉真瑞世颂  
维皇宋嘉定皇后崇尚神仙，有志铅汞，  
臣生遇熙旦，获觛盛事，  
谨制《玉真瑞世颂》。其辞曰：  
西华王母，紫虚元君。  
咀嚼九日，偃仰三云。  
毛竹秦娥，箫台周女。  
夜骑天风，晓诣帝所。  
琪花开盛，凤鸟歌雍。  
霞旌舞翠，烟幢丽空。  
金茎露飞，玉树月淡。  
苍苔丹墀，红药宋槛。  
北斗后德，阳春母仪。  
飚乘鹤驱，霓裳羽衣。  
懿淑靖都，恭柔慧闲。  
金玉渊海，琼瑶丘山。  
圣学光明，宝翰芳美。  
四海歌谣，关雎麟趾。  
仙仪沖粹，道性熙怡。  
福禄来为，葛藟螽斯。  
金鼎凝霜，玉炉煅月。  
芝田黄芽，桂馆白雪。  
青鸟不至，翠蓬忘归。  
玉真瑞世，吾教光辉。  
祥延方士，酬酢道要。  
营魄守雌，玄牝观妙。  
广寒兔老，衡岳松青。  
至尊万寿，永保坤宁。  

白玉蟾　寓息庵送春  
笔下自然诗料饱，天工饤出好山溪。  
鱼知水暖不胜跃，莺见花飞只管啼。  
树头鸠使妇唤雨，屋后竹教孙出泥。  
太白十杯人醘{舟定}，碧桃洞口日衔西。  

白玉蟾　元旦在鹤林偶作  
东风吹鼓柳梢雪，一夜挽回天下春。  
从此阳春应有脚，百花富贵草精神。  

白玉蟾　远景  
岸树冥茫外，人家点画中。  
断烟分紫翠，残照抹青红。  

白玉蟾　月窗写闷  
不分庭前柳，长啼月下乌。  
半生嗟命薄，中夜正心孤。  
勋业看双鬓，歌吟在数须。  
从今闲草马，休得更江湖。  

白玉蟾　月庭  
佳人冰雪姿，奕奕紫芝眉。  
中怀径寸珠，晓夜光陆离。  
似月充其庭，谓是亦良非。  
乃知可怜宵，诚与姮娥期。  
四座生虚白，一笑搴其衣。  
拔子出红尘，相与游瑶池。  
举头叫风伯，招手邀云师。  
高折丹桂花，纵身空中飞。  

白玉蟾　月夕书事  
悲秋念远夜将阑，黄叶乘风直斩关。  
微白一钩天外月，淡青数点海边山。  

白玉蟾　月岩  
素娥飞下碧霄间，别馆嵌空万仞寒。  
不是高悬青玉玦，直疑斜捧烂银盘。  
云根朴朔兔相似，灌木参差桂一般。  
说与长风休送上，千秋留与往来看。  

白玉蟾　月夜书事  
月光流如酥，天影湛於水。  
饥鹤啄梅花，风吹酒波起。  

白玉蟾　云霄萩会宿  
春自如情暖，夜何如话长。  
酒醨成水淡，诗妙夺花香。  
月出星转闹，云行山似忙。  
起来携素手，拥被视农秧。  

白玉蟾　云游歌  
云游难，云游难，  
万里水烟四海宽。说着这般滋味苦，  
教人怎不鼻头酸。初别家山辞骨肉，  
腰下有钱三百足。思量寻师访道难，  
今夜不知何处宿。不觉行行三两程，  
人言此地是漳城。身上衣裳典卖尽，  
路上何曾见一人。初到孤村宿孤馆，  
鸟啼花落千林晚。晚朝早膳又起行，  
只有随身一柄伞。渐渐来来兴化军，  
风雨萧萧欲送春。惟一空自赤毵瑉，  
囊中尚有三两文。行得艰辛脚无力，  
满身瘙痒都生虱。茫然到此赤条条，  
思欲归乡归未得。争奈旬余守肚饥，  
埋名隐姓有谁知。来到罗源兴福寺，  
遂乃捐身作仆儿。初作仆时未半月，  
复与僧主时作别。火云飞上支提峰，  
路上石头如火热。炎炎畏日正烧空，  
不堪赤脚走途中。一块肉山流出水，  
岂曾有扇可摇风。且喜过徐三伏暑，  
踪迹于今复剑浦。真个彻骨彻髓贫，  
荒郊一夜梧桐雨。黄昏四顾泪珠流，  
无笠无蓑愁不愁。偎傍茆檐待天晓，  
村翁不许住檐头。闻说建宁人好善，  
特来此地求衣饭。耳边但闻惭愧声，  
阿谁可具慈悲眼。忆着从前富贵时，  
低头看鼻皱双眉。家家门首空舒手，  
那有一人怜乞儿。福建出来到龙虎，  
上清宫中谒宫主。未相识前求挂搭，  
知堂嫌我身繿缕。恰似先来到武夷，  
黄冠道士叱骂时。些儿馊饭冷熟水，  
道我孤寒玷辱伊。江之东西湖南北，  
浙之左右接西蜀。广闽淮海数万里，  
千山万水空碌碌。云游不觉已多年。  
道友笑我何风颠。旧游经复再去来。  
大事忽忽莫怨天。我生果有神仙分，  
前程有人可师问。于今历练已颟顸，  
胸中不着一点闷。记得兵火起淮西，  
凄凉数里皆横尸。幸而天与残生活，  
受此饥渴不堪悲。记得武林天大雪，  
衣衫破碎风刮骨。何况身中精气全，  
犹自冻得皮迸血。又思古庙风雨时，  
香炉无火纸钱飞。神号鬼哭天惨惨，  
露冷云寒猿夜啼。又思草里卧严霜，  
月照苍苔落叶黄。未得些儿真受用，  
如何禁得不凄凉。偶然一日天开眼，  
陈泥丸公知我懒。癸丑中秋野外晴，  
独坐松阴说长短。元来家里有真金，  
前日辛勤枉用心。即得长生留命诀，  
结茆静坐白云深。炼就金丹亦容易，  
或在山中或在市。等闲作此云游歌，  
恐人不识云游意。  

白玉蟾　云游歌  
尝记得洞庭一夜雨，无蓑无笠处。  
偎傍茅檐待天明，村翁不许檐头什　。  
又记得武林七日雪，衣衫破又裂。  
不是白玉蟾，教他冻得皮迸血，  
只是寒彻骨。又记得江东夏热时，  
路上石头如火热，教我何处歇。  
无扇可摇风，赤脚走不辍。  
又记得青城秋月夜，独目松阴下，  
步虚一阕罢，口与心说话。  
寒烟漠漠万籁静，彼时到山方撮乍。  
又记得潇湘些小风，吹转华胥梦，  
衔山日正红。一声老鸦鸣，  
鸦鸣过耳寻无踪。这些子欢喜，  
消息与谁通。又记得淮西兵马起，  
枯骨排数里。欲餐又无粮，  
欲渴又无水。又记得一年到村落，  
瘟黄正作恶。人来请符水，  
无处堪摸索。神将也显灵，  
乱把鬼神捉。又记得北邙山下行，  
古墓秋草生，纸钱雨未干。  
白杨风潇潇，荒台月盈盈。  
一夜鬼神哭不止，赖得度人一卷经。  
又记得通衢展手处，千家说惭愧，  
万家说调数。倚门眼看鼻，  
频频道且过。满面着尽笑，  
喝骂叫吾去又记得入堂求挂搭，嫌我太蓝缕。  
直堂与单位，知堂言不合。  
未得两日间，街头行得匝。  
复入悲田院，乞儿相混杂。  
又记得几年霜天卧荒草，几夜月自绝倒。  
几日淋漓雨，古庙之中独自坐。  
受尽寒，忍尽饥，  
未见些子禅，未见些子道。  
贤哉翠虚翁，一见便怜我。  
说一句痛处针便住，教我行持片饷间骨毛寒。  
心花结成一粒红，渠言只此是金丹。  
万卷经，总是闲。  
道人千万个，岂识真常道。  
这些无跷蹊，不用暗旗号。  
也是难，八十老翁咬铁盘，  
也是易，一下新竹刀又利。  
说与君云游今几春，蓬头赤毵瑉，  
那肯教人识。  

白玉蟾　再会薛黄庭  
别来真梦耳，相对各潸然。  
一向於湖海，如今更市廛。  
知心能有几，顾影独兴怜。  
自欢吾衰矣，犹期子勉旃。  

白玉蟾　暂别游德声监税  
风樯小舣水中央，接袖交肩话柄长。  
贷粟庄周轻得失，倚楼杜甫重行藏。  
情知此去无多远，未别一声先断肠。  
排办新诗消遣酒，高吟大笑渡番阳。  

白玉蟾　赞历代天师　第十四代讳慈正字子明  
丹鼎能乾活水银，举家一念赡贫民。  
空中动破云韶乐，白鹤飞来风雨春。  

白玉蟾　赞历代天师　第八代讳迥字彦超  
丹篆才书泣鬼神，年逾九十脱红尘。  
至今岩上结庐处，夜半凤凰栖绿筠。  

白玉蟾　赞历代天师　第二代嗣师讳衡字灵真  
光和初载大丹成，有甚工夫事汉灵。  
夜半玉舆飞紫露，春风春雨满阳平。  

白玉蟾　赞历代天师　第二十八代讳敦复字延之  
棘围战罢笑归来，一寸功名心已灰。  
白鹤何年归洞府，夕阳影里野猿哀。  

白玉蟾　赞历代天师　第二十代讳谌字坚德  
吸乾酒每一须臾，冠冕玄坛百岁余。  
不食人间烟火气，能传天上电花书。  

白玉蟾　赞历代天师　第二十二代讳善字长元  
参遍名山谒洞天，相逢却是活神仙。  
归来换骨回阳日，屈指人间九十年。  

白玉蟾　赞历代天师　第二十九代讳景端字子仁  
当年仙去鹤巢空，万壑千崖夕照红。  
人在丹丘玄圃外，潇潇松桂夜来风。  

白玉蟾　赞历代天师　第二十六代讳嗣宗  
朱砂鼎里炼金晶，默祷天皇入紫冥。  
月落半山丹井水，猿声惊断满天星。  

白玉蟾　赞历代天师　第二十七代讳象中字拱辰  
仁皇恩赐紫衣时，方是宁馨七岁儿。  
闲把洞章歌一阕，不知鸾鹤满天飞。  

白玉蟾　赞历代天师　第二十三代讳季文字仲归  
玉盂祝水起波云，笔下雷声泣鬼神。  
龙虎山前山后间，先生活尽几多人。  

白玉蟾　赞历代天师　第二十四代讳正随字宝神  
人在犂锄烟水乡，结茅高卧小松岗。  
敕封真静先生号，一卷仙经一炷香。  

白玉蟾　赞历代天师　第二十五代讳乾曜  
横握镆铘入洞天，洞天漠漠掩寒烟。  
仁宗亲问金丹诀，笑指斜阳噪乱蝉。  

白玉蟾　赞历代天师　第二十一代讳秉字温甫  
火腹金龟梦正疑，琳房初诞谪仙儿。  
丹传祖印百来岁，执笏归仙地震时。  

白玉蟾　赞历代天师　第九代讳符字德信  
上饶山水甲江南，一锡横飞欲结庵。  
忽遇至人烟霭外，归来无语隐松岩。  

白玉蟾　赞历代天师　第六代讳椒字德馨  
丹书玉札隐琅函，云几飞空鹤几骖。  
告别门人归去后，夜来素月落寒潭。  

白玉蟾　赞历代天师　第七代讳仲回字德昌  
当年辟谷炼仙丹，召雨呼雷譬似闲。  
四海有人膺宝籾，笑携筇去鹤鸣山。  

白玉蟾　赞历代天师　第三代系师讳鲁字公期  
笑把铜章尹汉中，隐山斗米显神功。  
魏兵四畔临河岸，弹指波心万丈峰。  

白玉蟾　赞历代天师　第三十代讳继先字遵正  
筑着成都人姓刘，丹成蜕迹入罗浮。  
琼楼数纸御书在，虚静先生已掉头。  

白玉蟾　赞历代天师　第三十二代讳守真字遵一  
鹤颈龟腮骨已仙，星坛长啸诵琼篇。  
自从阙下归仙后，一枕清风几万年。  

白玉蟾　赞历代天师　第三十一代讳时修字朝英  
是个清都一散郎，凝神聚气炼丹阳。  
片云孤鹤无踪迹，半夜风寒万里霜。  

白玉蟾　赞历代天师　第十八代讳士元字仲良  
神水华池养白鸦，玉炉进火结丹砂。  
仙家妙用无人识，顷刻能开桃李花。  

白玉蟾　赞历代天师　第十代讳子祥字鳞伯  
满室神光夜欲阑，灵丹吐出掌中看。  
当时鹤唳佳城外，空有霓裳掩玉棺。  

白玉蟾　赞历代天师　第十二代讳仲常字德润  
鹤书曾诏赴宸京，归作分形化景人。  
昨日饮酣曾吐酒，醒来又薄瓮头春。  

白玉蟾　赞历代天师　第十九代讳修字德真  
玉局瑶篇龙凤文，三元开度士如云。  
翻身踏着蓬莱路，浴罢焚香自入坟。  

白玉蟾　赞历代天师　第十六代讳应诏字治凤  
一亩闲云独自耕，草庐寂寂诵黄庭。  
又言辟谷归山后，月夜时闻铁笛声。  

白玉蟾　赞历代天师　第十七代讳顺字仲字  
贵豩一尉隐家山，静结茅庐三两间。  
九十岁时尸解日，时人犹见是童颜。  

白玉蟾　赞历代天师　第十三代讳光字德昭  
几年辟谷学飞行，挥破秋空一点青。  
才到暮林风月夜，洞天隐隐步虚声。  

白玉蟾　赞历代天师　第十五代讳高字士龙  
丹台一点玉髯翁，千古天师张士师。  
招弄豩山诗技巧，吐吞风月酒神通。  

白玉蟾　赞历代天师　第十一代讳通字仲达  
闭户凝神四十年，青鸾赤玺策云轩。  
琼棺数月金躯冷，满室天香酹一樽。  

白玉蟾　赞历代天师　第四代讳滋字元微  
鄱阳策杖抵岩巅，旧有丹炉锁暮烟。  
今古一双龙虎石，侍郎仙去是何年。  

白玉蟾　赞历代天师　第五代讳昭成字道融  
数千里外露阳神，丹灶灰寒结紫云。  
两虎归林人不见，数枝茵草鹤穿坟。  

白玉蟾　赞历代天师　第一代祖师正一静应真君讳道陵字辅汉  
云锦山前炼大丹，六天魔魅骨毛寒。  
一从飞鹤归玄省，烟雨潇潇玉局坛。  

白玉蟾　早秋  
云来云去状秋阴，细雨笼晴夕照沉。  
半夜月明千籁静，一声猿叫万山深。  

白玉蟾　早秋诸友真率相聚  
白帝如今已有权，骄阳退壁渐凉天。  
兑支一霎风来享，供送三更月与眠。  
山水秋来浑是画，宾朋酒后总成仙。  
暗蛩弹镊知何处，远树长川忽眇锦。  

白玉蟾　早行  
店远鸡声近，月斜人影长。  
再三谢风露，拜赐一天凉。  

白玉蟾　曾祖圣师真一还源真人赞  
杏林驿，雪之夕。  
老师张，弟子石。  

白玉蟾　赠葆元  
弃儒为见儒多误，学道缘吾道化贤。  
且把功名权架阁，抱琴随我去修仙。  

白玉蟾　赠别徐监观  
晓来自点素馨汤，两朵莲花隔宿香。  
夜醉至今犹未醒，荔枝取次对离觞。  

白玉蟾　赠陈高士琴歌  
昨夜西风起白苹，从前湖海几酸辛。  
感今怀古无限事，拄颊闲思一怆神。  
琼窟先生鼓玉琴，一调一弄符我心。  
屈平宋玉不可挽，西风黄叶为知音。  
初闻如风吹梧桐，次听如雨鸣芭蕉。  
凄然如雁声遥遥，温然如莺暖夭夭。  
忽而转调缓复急，海风吹起怒涛立。  
夜深星月堕蓬山，神官不管蛟龙泣。  
顿又换指清而和，牡丹芍药香气多。  
露桥月榭风雨夕，如此杜鹃愁奈何。  
浩浩长风送急雨，寂寞孤鸿落寒渚。  
昏昏月色老猿啼，蔼蔼风光新燕语。  
又如晴鹤唳苍烟，倏似寒鸦噪晴川。  
良宵砌畔响秋蛩。清昼林间悲风蝉。  
我思此声不堪比，使人欲悲复欲喜。  
五月葛亮渡泸溪，九月荆轲过易水。  
此声喜喜复哀哀，我志渺然在江淮。  
方且琵琶亭下坐，倏又郁孤台上回。  
琴声展转我心碎，我心多少平生事。  
弦中招我栖林泉，指下呼我入富贵。  
上界瑶池玉浪寒，凤凰阁下罗千官。  
紫皇宴坐苍琳宫，岂复知我犹人间。  
龟台烟冷风萧萧，十万彩女歌云環。  
自怜踪迹今尘土，安得金妃复赐桃。  
青琅真人骑白鸾，日往日复玉京山。  
不念曾与同僚时，清都绛阙何时还。  
紫清夫人侍帝轩，朝朝嫣然妙华门。  
盍思人世此凄苦，金鱼玉雁凭谁传。  
琪花开遍翠微台，彩凤舞彻宝云仙。  
麒麟守住虎关严，獬豸时复森其前。  
不成终身只人世，吾身不翮心亦翅。  
粗且神霄觅一宫，早作啸风鞭霆计。  
此曲此曲君休弹，老眼无泪徒悲酸。  
自知逍遥时节近，与君一笑开懽颜。  
太华宫中多白莲，以金为花玉为根。  
上有琼甲金丝龟，夜吸珠露花间眠。  
紫琅殿深不可诘，时有火铃飞出入。  
殿中仙君乘云輟，三千玉娥傍侍立。  
此般景象犹未忘，所以思念时悲伤。  
闻君琴声洗我心，自盍泰然发天光。  
我昔神霄西台里，雪肌玉肤冰霜齿。  
长歌一曲惊帝阍，解使八鸾舞神水。  
又赏飞过广寒宫，一见嫦娥琼玉容。  
不敢稽首便行过，倏复呼我醉瑶钟。  
水府左仙萼绿华，身居东华帝子家。  
时以瑶琴鸣五霞，一声弹落琼台花。  
上元太真安长仙，日事玉皇上君前。  
玉龙娇痴不肯舞，独自奏帝鸣鸾弦。  
此声远矣吾不见，人间琴声更多变。  
谁能以此清净心，许多悲懽相练缠。  
琼窟先生然我言，我是霆司笔墨仙。  
昔为东华校籍吏，屡亦舞笔灵君前。  
失身堕世自叹息，东华欲归归未得。  
翠娥掩泪香骨寒，长天远水日相忆。  
君知否，吾将呼起大鹏驾琼云，  
手持百万苍鹰兵。前驱天丁后火铃，  
飞罡蹑纪下太清。又将东海捕金鲸，  
骑之去谒蟾蜍精。却持万阵貔虎人，  
下来红尘扬鼓钲。更烦先生试一举，  
为我调中作金鼓。为我唤起李太白，  
与我浩歌拍掌舞，君琴定是天上琴，  
天上曲调人间音。为君醉中一狂歌，  
千岩万壑白云深。  

白玉蟾　赠陈孔目  
制锦堂前万事闲，掉头来入武夷山。  
当年种放如能学，白鹤青云也不难。  

白玉蟾　赠陈先生三首  
炯炯双眸古老锥，手提向上大钳鎚。  
蓦然寻着钟离老，捉住长髯问是谁。  

白玉蟾　赠陈先生三首  
木人手里挥泥剑，石女头边带铁花。  
龙汉元年冬上巳，相逢一盏赵州茶。  

白玉蟾　赠陈先生三首  
翻身趯倒玉葫芦，神水华池一夜枯。  
蓦地夜行见月影，水晶盘里走明珠。  

白玉蟾　赠城西谢知堂  
蓬莱山上神仙翁，道貌挺挺乔如松。  
双眸炯炯黑於漆，脸边隐隐如桃红。  
有时仰天笑开口，撮起崑崙归右手。  
忽然虚空跌落地，不觉满腹藏星斗。  
有时惊起老龙号，一口汲尽沧浪波。  
打破混沌揣出骨，拈起芥子賏山河。  
偃月炉中煮天地，煎炼日魄并月髓。  
笑把葫芦禁鬼神，杖头挑起山和水。  
栾巴噀饭飞成峰，左慈剪艾化为龙。  
夏月梅花冬月电，似此伎俩问吕钟。  
撮土为香犹是假，水底麒麟取作酢。  
鬼神眼睛突出外，无根树下骑铁马。  
工夫到处戏极时，拈弄造化如儿嬉。  
大虫舌上翻筋斗，却笑金刚学画眉。  
女皇要补西天竅，炼石不得羲皇笑。  
秦皇凿山通四溟，汉帝掣之一长笑。  
先生手持没底篮，出有入无犹不凡。  
携此道术问四海，洞宾今正觅同参。  
盏里绵包或聚散，火里游鱼水里雁。  
黄鹤楼前大醉时，撑眼撮与钟离看。  
水盆搅散五色沙，满地写出龙蛇花。  
自将一盏逡巡酒，敢向人前化作茶。  
笊篱里面一条路，透入青霄云外去。  
十字街头开铺席，翻手覆手成云雨。  
如今天下觅无人，似君道术真入神。  
踏遍江湖今几春，都来一个云水身。  

白玉蟾　赠冲虚邹道士  
吾师有道貌，山水个中人。  
无著故无累，是清还是真。  
烟霞供笑咏，泉石瀹精神。  
何日分峰隐，诛茅愿卜邻。  

白玉蟾　赠樗野  
不叹劳生行路难，自怜云水许间关。  
别来五载多怀感，待有尺书无往还。  
微白一钩天外月，淡青数点海边山。  
襟情欲向何人诉，与子篝灯到夜阑。  

白玉蟾　赠船稍  
苦海无船渡，众生到岸难。  
劝君齐着力，结取万人欢。  

白玉蟾　赠杜省元  
海外三山一洞天，金楼玉室有神仙。  
南柯国里柯岩叟，白马江边马自然。  
鲸脯味甘供老广，黄麻饭熟饲彭铿。  
金丹炼就炉无火，桃再开花经几年。  

白玉蟾　赠方壶高士  

白玉蟾　&nbsp;  
蓬莱三山压弱水，鸟飞不尽五云起。  
紫麟晓舞丹丘云，白鹿夜啮黄芽蘥。  
浩浩神风碧无涯，长空粘水三千里。  
中有一洞名方壶，玉颜仙翁不知几。  
上帝赐以英琼瑶，缝芝缉槲佩兰芷。  
戏吹云和下朱尘，还炼五云长不死。  
丹砂益驻长虹容，玉石弗砺愈白齿。  
醉飞罡步蹑星辰，时把葫芦梏鬼神。  
早曾探出天地根，寸田尺宅安崑崙。  
安知我即刘晨孙，不复更觅桃花源。  
或者即是刘戽身，岂复别寻会仙村。  
一闭目顷游六合，坐里汗漫诣浑沦。  
何必裹粮圆峤外，宁又远泛阆风津。  
云屏烟障只笑傲，烟猿露鹤与相亲。  
君不见刚风浩气截碧流，上严天关九屏恶，  
俯视万方万聚落。丝长岁月能几时。  
米大功名安用为。不将世界寄一粟，  
便请芥子纳须弥。初从螺江问草屧，  
已判此身轻似叶。及其流湘过衡岳，  
一笑江山阔如榞。如今坐断烟霞窝，  
已诵东皇太乙歌。不作竹宫桂馆梦，  
奈此四海黄冠何。夜来坐我酌桂醲，  
不敢起舞宝云曲。何年踏踏去方壶，  
我欲骑风后相逐。  

白玉蟾　赠观萩主  
蹲鸱味美还师独，榾柮烟青喜我同。  
拄杖出门谁会得，松梢浩浩啸天风。  

白玉蟾　赠郭承务芦雁  
画士郭熙画之冠，郭熙去后名未断。  
其裔复有郭万里，胸中丹青饱无限。  
为谁作此芦雁图，杰出南齐宇文焕。  
烟水潇潇风捲芦，沙边鸿雁暮相呼。  
潇潇洞庭此秋景，世间此画知有无。  
幻出栖雁三四只，八九叶芦横古碛。  
欲宿未宿嘹唳声，渔舟泊岸山烟黑。  
秋风吹落梧叶黄，过雁往往归衡阳。  
横空书字人不识，飞过有影沉沧浪。  
落霞浸水江村暮，数只翱翔回古渡。  
引领举喙啄荷花，飞越戍楼西畔去。  
云寒月淡西塞秋，几声凄切惹人愁。  
岸头飞共丹枫落，打团成阵访沙鸥。  
似此景物似此意，君今画之不难事。  
数幅鹅溪冰雪缣，须臾扫出芦雁市。  
世间岂无学画者，未必有与君相似。  
我欲致之箧笥间，满笥爽气生秋寒。  
恐君此画无人见，有画斗者谁敢战。  
挂於幽轩素壁间，一日须看千百遍。  

白玉蟾　赠何道人  
汞虎铅龙炼气神，黄芽昨夜一枝春。  
刀圭底事如何会，伏虎朱砂匮水银。  

白玉蟾　赠何道人  
冠褐满天下，几个能贤贤。  
忽来龙虎山，结这粥饭缘。  
方丈最高处，幽居今几年。  
一双岩电眼，识尽地行仙。  

白玉蟾　赠何画梅  
一枝照夜向清寒，恍似孤山跂马看。  
却恐春风咎毛颖，泄池消息貌他颜。  

白玉蟾　赠鹤林  
骨气秋江月，文章春苑花。  
片心穷万法，半语辩千邪。  
朝罢鸡司晓，醉酣蜂报衙。  
未为三岛客，笑指五云家。  
骑月游沧海，鞭霆步太霞。  
鬼神私侧目，袖里一青蛇。  

白玉蟾　赠侯先生  
腰悬龙泉剑，背负寒玉琴。  
阅世几秋雨，随身一纸衾。  
苍髯怒更直，碧眼笑仍深。  
今过青城去，人间何处寻。  

白玉蟾　赠画鱼者  
昔日僧繇所画鱼，三十六鳞依翠浦。  
徐高画中多画鱼，鼓鳞扬鬣今为图。  
古人妙画犹不朽，今人妙处古未有。  
郭丹青者冠古今，天下画鱼第一手。  
画到妙处手应心，心匠巧甚机智深。  
纸上溶溶一溪水，放出鲦鲿二三尾。  
金鳞锦鬣红玉鬵，圉圉洋洋戏波里。  
小鱼如针同队行，噞喁水面随风萍。  
掷头掉尾浮沉势，三聚二散游跃意。  
笔分浓淡计万鳞，划须点眼匀墨痕。  
状如抛尺量波练，复似穿梭掷水纹。  
宛然鱭鱭巢青藻，渔翁未钓先吹火。  
壁上鱼跃水不流，稚子睥睨敲针钓。  
君今画到入神处，此画一出声万著。  
鱼虽无肠有活意，玉波浸荇澄寒渚。  
深恐后夜或雷雨，化作龙飞禹门去。  

白玉蟾　赠蓝琴士三首  
江湖见说老蓝公，今日相逢在玉隆。  
竹样精神梅样骨，况君梅竹在胸中。  

白玉蟾　赠蓝琴士三首  
逍遥阁下暮烟生，相对无言坐复行。  
弹尽胡笳十八拍，床头剑吼月三更。  

白玉蟾　赠蓝琴士三首  
夜来莫说西山冷，见说庐山夏有冰。  
直恐与君相别后，错听猿啸作琴声。  

白玉蟾　赠雷怡真  
地魄天魂日月精，夺来鼎内及时烹。  
只行龟斗蛇争法，早是龙吟虎啸声。  
神水华池初匹配，黄芽白雪便分明。  
这些是饮刀圭处，渐渐抽添渐渐成。  

白玉蟾　赠李道士谒仙行  
蓬莱空夜月，琪树不秋风。  
霜畦老芝{瓜瓜}，烟阙多麟龙。  
灵龟不知岁，孤云杳无踪。  
白鹤忽归来，紫鸾鸣雝雝。  
谁种蟠桃核，花开崑崙峰。  
一曲舞胎仙，瑶池讌已终。  
手持三尺霜，浩气渺太空。  
坐断壶山景，杖头风月浓。  
玉皇知何时，锡诏下霄濛。  
玉膏满瓯雪，刀圭一粒红。  
赠子谒仙行，金鸡呼晓钟。  
唤起老飞廉，羊角舞巽宫。  
为君吹梦魂，横飞过海东。  

白玉蟾　赠卢隐居  
日高丈五尚酣眠，心下无愁不管天。  
野蔌山肴酬白醑，乾柴净米煮清泉。  
不须求仕如藏用，且自烹茶学玉川。  
时策短筇松竹下，清閒便是地行仙。  

白玉蟾　赠明讲师二首  
昔从师在月岩时，我过鹅湖即语离。  
每见孤鸿每生感，不曾一日不相思。  

白玉蟾　赠明讲师二首  
岂谓东吴得再逢，二俱老尽少时容。  
来从上国莺花里，堕在辋川图画中。  

白玉蟾　赠潘高士二首  
冬至炼朱砂，夏至炼水银。  
常使居士釜，莫令铅汞分。  
子母既相感，炎候常温温。  
如是既久久，功成升紫云。  

白玉蟾　赠潘高士二首  
龙虎战百六，乌兔交七九。  
坎离真寅申，艮巽司卯酉。  
一粒同朱橘，千古永不朽。  
八月十五夜，三杯冬至酒。  

白玉蟾　赠蓬壶丁高士琴  
瓠巴骑鲸上天去，伯牙成连亦千古。  
浅世断无钟子期，弦中妙意为谁举。  
春风春雨满潇湘，人在蓬窗闭竹房。  
竹里鹃啼喉舌冷，花间莺宿梦魂香。  
客从漓沅下衡岳，满怀诗愁无处着。  
请君拂去水晶尘，瀹茗一了抚然作。  
道人问予若为情，伊弦凄兮余莫听。  
一春十病九困酒，三月都无二日晴。  
俛首沉吟声一曲，吟扭一罢撚拨续。  
初如雪泉嗽鸣玉，已转忽如雨簌簌。  
於中亦有蟏蛸鸣，倏忽变作冷猿声。  
始疑荆轲渡易水，乃是湘妃夜涕零。  
昔从抚断南风了，羑里幽人始能晓。  
可叹坛中苦杏花，山高水寒即声杳。  
道人此意非人间，笑咏洞章锵佩环。  
能令风舞下丹汉，云里大地垂头看。  
世间鸡虫互得失，只好牧羊坐花石。  
何为儿女谩昵昵，候虫时鸣徒戚戚。  
输君朝朝在翠微，鹤已睡去人不知。  
笑思古今一俯仰，弹到千山月落时。  
君知否，梧桐枝上双燕语，  
尽将万事等风絮。琴中日月何翛闲，  
肯使事逐孤鸿度。  

白玉蟾　赠秦止斋  
名显不如晦，身进不如退。  
水澄秋月现，云散春山在。  
神栖方寸间，心照大千界。  
虚室乃生白，天光始发泰。  
可以止则止，知止则不殆。  
冥茫无有边，不在天地外。  

白玉蟾　赠琴客陆元章  
手持一枚寒水晶，十指击戛如玉鸣。  
曲弹白雪阳春调，调有高山流水声。  
松梢鹤唳恰夜半，寒烟寂寂风泠泠。  
纸衾瓦枕冷如水，展转无梦睡不成。  
起来搔首抚一阕，吟罢满山秋月明。  

白玉蟾　赠蕊珠侍经潘常吉  
一点红尘惹人心，蘥珠殿上堕遗簪。  
当时同降瑶台路，只是于今鼓鹤林。  
梦到人间不知退，夜夜窗下调玉琴。  
笑指神霄归未得，绛阙清都烟霭深。  

白玉蟾　赠沙书先生  
生蛇满地走如飞，入石三分未是奇。  
掇取恒河归掌握，毫毛不动始知机。  

白玉蟾　赠诗仙  
学诗有似学仙难，炼句难於学炼丹。  
换骨脱胎君有诀，炷香特特扣诗坛。  

白玉蟾　赠崧萩造墨  
水铢胶法仙而黠，万杵玎璫肩欲脱。  
龙尾磨开紫玉腴，鼠须点动青霓活。  
油然作云升太清，沛然下雨惊四溟。  
何当点开众生眼，大千世界常光明。  

白玉蟾　赠谭倚  
丹山金鹡鷟，绛阙玉麒麟。  
气宇秋潭月，文章阆苑春。  
青云露如掌，策骑上龙津。  

白玉蟾　赠坦萩告别  
杖头挑起一天云，政是梅花十月春。  
猿叫千山风势恶，雪迷万里雨声频。  
今朝瓢笠游方外，旧处烟霞失主人。  
好去著鞭行所得，他时相见话头新。  

白玉蟾　赠陶琴师  
一雨濯旱秋滴滴，西风吹破苍苔色。  
松坛月冷夜三更，乌鹊无声露华白。  
鳌宫饮散酒杯空，万籁萧骚天变黑。  
惠然为我鼓长琴，声里胡笳十八拍。  
凄凄呜呜寒蝉鸣，黯然古涧泉琤琤。  
挑拢撚抹缓复急，远听近听如猿声。  
我生飘泊何云萍，故国关山万里程。  
君将三叠入吾耳，调中话出吾平生。  
曲罢空歌笙鹤，直欲腾身归碧落。  

白玉蟾　赠天庆观  
买得螺江一叶舟，功名如蜡何休休。  
我无曳尾乞怜态，早作灰心不仕谋。  
已学漆园耕白兆，甘为关令候青牛。  
刀圭底事凭谁会，明月清风为点头。  

白玉蟾　赠天台老樊  
别后俄经几许春，相逢一笑挹南薰。  
灰头土面无人识，木食草衣嫌俗纷。  
在浙之台今已久，姓樊名邴寂无闻。  
为君传此新诗去，寄与铅山赵翠云。  

白玉蟾　赠王太尉  
笑曳华裾出禁庭，一声长啸万山青。  
归来车马如云拥，扫去簪缨似梦醒。  
红码磟杯斟白酒，碧珊瑚枕倚朱屏。  
也须趁取些强学，作个唐人五达灵。  

白玉蟾　赠危法师  
曾见先生在九华，朝餐玉乳着琼花。  
鹿冠夜戴青城月，鹤氅晨披紫府霞。  
偶携剑在人间世，未把琴归仙子家。  
一笑相逢松竹里，炷香新话啜杯茶。  

白玉蟾　赠吴草裘  
闻道青城有老吴，话头入耳十年余。  
偶同婺女无忧客，来到天台撞见渠。  
身上衣衫惟布素，口中谈吐尽丹书。  
想君已是千余岁，谁道神仙仙上无。  

白玉蟾　赠吴道士  
延陵大士诗中虎，接武黄陈肩李杜。  
无盐争取陋西施，也向雷门声布鼓。  

白玉蟾　赠夏知观  
早岁江湖走一遭，归来姓字籍祠曹。  
未还风月烟霞债，又主香灯粥饭劳。  
捲雪楼前更襲襫，驻云堂内饮蒲萄。  
新凉要过庐山去，拟欲从君借小艘。  

白玉蟾　赠相士徐碧眼  
碧眼何须青白为，冰辞雹语不吾欺。  
君看衮衮腰金者，曾见骚坛大将谁。  

白玉蟾　赠相士岳鬼眼  
眉峰肩井额陂陀，此相曾经鬼眼过。  
知有命存聊尔耳，谓无天定盍如何。  
十常九事未如意，一满三停属甚科。  
佛说我身周法界，恐君莫是烁迦罗。  

白玉蟾　赠徐翔卿之别  
桃花落地雨漫漫，子乃担簦过万山。  
临别有些无尽意，篇诗送子到崇字。  

白玉蟾　赠徐钟头  
楼上痚钟撞月明，五云影里一声声。  
九天星宿皆朝斗，人世晓鸡浑未鸣。  

白玉蟾　赠薛季振歌  
麟角独异凤毛轻，得龙之秀龟之青。  
麟凤龟龙谓四灵，尔曹骨气同峥嵘。  

白玉蟾　赠薛氏绳歌  
其青节如竹之青，其白气如梅之白。  
有时抱至假山边，被人唤作谪仙客。  

白玉蟾　赠慵萩卢副宫  
山色凝云翠几重，鸟声惊落夕阳红。  
要携琴去弹秋月，且掇棋来著晚风。  
一度醉眠知事少，数番吟畅觉心空。  
慵萩不与人相与，阁上柴门滋味浓。  

白玉蟾　赠玉隆王直岁游武当山  
西山猿啼啼不已，千岩万壑绿烟起。  
杖头挑月过潇湘，去饮清阳涧下水。  
清阳涧上五龙池，池边落叶不敢飞。  
太玄真人去未归，七十二峰空斜晖。  
峰头有人名{外囗内力}火，洞泉飘出松花老。  
他年君自武当回，惠我数枝石灯草。  

白玉蟾　赠云谷孔全道  
凝神爽气炼金丹，七返从来有七还。  
昨夜一声雷霹雳，不知人已在泥丸。  

白玉蟾　赠张知堂  
清河知堂武当来，左日右月双眼开。  
高卧云堂留梦醒，笑骑白鹤归蓬莱。  

白玉蟾　赠赵翠云  
金公姹女到黄家，活捉苍龟与赤蛇。  
偃月炉中烹玉蘥，朱砂鼎里结金花。  
奔归气海名不骥，飞入泥丸是白鸦。  
昨夜火龙争战后，雪中微见月钩斜。  

白玉蟾　赠赵太虚画竹石  
竹魂竹魄竹精神，飞落潇湘淇水濒。  
千竿万午竞青翠，吹风饮露千来春。  
先生笔端自风雨，惊起竹魂无着处。  
一点水墨化成龙，龙孙飞去鵞溪住。  
先生把笔无逡巡，造物不敢私为春。  
新梢劲节森寒玉，鸾凤无处栖梦魂。  
晋人神仙如孙且，画竹每每天作雨。  
唐人神仙如张臻，画竹每每闻雁鸣。  
先生自得入神手，一竿两竿发於酒。  
当时大醉呼墨奴，一笔扫出竹千亩。  
酒力安能夺化工，先生炼就金丹红。  
一粒阳光照肺腑，森罗万象罗心胸。  
有时持出风竹叶，银海不寒皆震慑。  
有时持出雪中枝，恍如冻碧欺涟漪。  
复能濡墨作石块，天然峭拔古且怪。  
沙中伏虎草中犀，教人持向蓬莱卖。  
竹之清虚石坚硬，以此发明真性命。  
使人观石及爱竹，知有真个赵元静。  
先生醉时常风颠，世人眼孔无神仙。  
我今珍藏数本画，云鹤来也公归天。  

白玉蟾　赠赵县尉  
半斤雷火烧红杏，一滴露珠凝碧荷。  
锦帐中间藏玉狗，宝瓶里面养金鹅。  
铅花朵朵开青蘥，汞叶枝枝发绛柯。  
莫问婴儿并姹女，等闲寻取旧黄婆。  

白玉蟾　赠知宫王南纪洞章歌  
黄道珠躔阙一点，方寸无人洞门掩。  
桑田未变海水减，琪树开花绿苒苒。  
小有瑶章落龙虎，月坛香冷宫谁主。  
真人颺下神霄鸾，天驺惨惨归紫府。  
千山万山锁青烟，三树两树啼断猿。  
风飞杨花三月寒，人在城门烟水村。  
生而神灵长威武，笑携一卷黄庭去。  
坐断琳宫主展粥，星弁霞裙满堂庑。  
四海横香航烛人，肘行膝步灵如云。  
爱河翻波渺无际，花生铁柱酆都春。  
把握阴阳一呼吸，长啸一声鬼神泣。  
仗剑唤雨轻撼环，化篆召雷略举笔。  
当年檄赴内道场，黄麻紫墨星争光。  
归来百庆喜具举，规模轮奂重铺张。  
翻思龙汉元年事，撞破混元识行李。  
满鼎铅霜火燄飞，绿颜雪齿君知否。  

白玉蟾　赠周庞斋居士  
召公八十入为相，太公八十出为将。  
赵州八十方行脚，钟离八十离尘劫。  
古者八十方施为，何况百岁七十稀。  
居士而今七十七，黄发皓齿修庞眉。  
汉时栾巴七十七，红炉炼就一朱橘。  
晋郑思远七十七，方与葛洪一相识。  
我知居士神仙人，蓬莱路上空月明。  
人间宿留不肯归，老松筋骨鹤精神。  
性海淡淡寒潭莹，心天耿耿银河静。  
有一孟子耕书田，有一季子鏖笔阵。  
弄璋弄瓦遂箕裘，双凤飞鸣椿树秋。  
寿山福海身优游，掇取酒船相拍浮。  
南极一点夜照耀，劝君迟赴玉皇韶。  
既到人间不住千百年，归去空被老彭笑。  

白玉蟾　赠紫华侍经周希清  
螓首蛾眉天上人，不知何事到红尘。  
神霄蘥笈今谁侍，紫府琪花不敢春。  
无梦去陪王母宴，前生多是紫虚身，  
寄言寻取蓬莱路，风送双鸾上太昮。  

白玉蟾　赠紫岩潘庭坚四首  
我穿双不借，已办一莫难。  
背剑嗟鏽铗，腰瓢独金丹。  
岁晏乃得子，劳作青眼看。  
行矣各努力，岁月飒已残。  

白玉蟾　赠紫岩潘庭坚四首  
得君四律诗，保啻百木难。  
我老非田光，何以酬燕丹。  
俯挹流泉漱，仰把青天看。  
绛阙遥相期，莫待琼花残。  

白玉蟾　赠紫岩潘庭坚四首  
无愁是云愁，无羞是雪羞。  
我非云与雪，何以白我头。  
日出雪自消，雨晴云亦休。  
盛年轻弃掷，不及且娱游。  

白玉蟾　赠紫岩潘庭坚四首  
富贵非足羡，贫贱不足羞。  
张仪但有舌，周朴不惜头。  
我少亦学剑，到此万年休。  
知君耿素抱，曷不远行游。  

白玉蟾　张道士鹿堂  
清梦绕罗浮，羽衣延我游。  
新茶寻淮舌，独芋煮鸱头。  
春鹤饮药院，夜猿啼石楼。  
丹炉犹暖在，聊为稚川留。  

白玉蟾　张进甫静寮  
脱俗卧去眠，胸中别有天。  
壁间五六榻，屋上两三椽。  
风月真滋味，溪山旧面缘。  
静中有真静，猿啸暮林边。  

白玉蟾　张楼  
前度相逢一似曾，瘦宽金镯可怜生。  
绿窗朱户如无恙，酌我百杯秋月明。  

白玉蟾　张子衍为至德知观鄢冲真求诗  
一簇楼台水上居，琅风韵竹动笙竽。  
鱼龙飞舞半帆雨，鸥鹭眠呼两岸芦。  
雪覆高低春玉树，月明表里夜冰壶。  
渔郎倚櫂桃花落，认得扶桑宫殿无。  

白玉蟾　招贤道士  
解鞍默默对斜晖，无限诗怀在翠微。  
一句秋鸿来入耳，两行客泪下沾衣。  

白玉蟾　櫂歌九章寄彭鹤林  
榔声击空碧，帆影浮沧浪。  
倚櫂蓼花洲，一犬吠斜阳。  

白玉蟾　櫂歌九章寄彭鹤林  
鸥飞梅山前，翠中一点雪。  
何处种声来，云梢推上月。  

白玉蟾　櫂歌九章寄彭鹤林  
碧潭藏老龙，夜半水底吟。  
激飞寒空露，凄动幽人心。  

白玉蟾　櫂歌九章寄彭鹤林  
岸上酒旗舞，寒芜生秋风。  
谁家六七童，手持金芙蓉。  

白玉蟾　櫂歌九章寄彭鹤林  
波心採莲女，流花近吾船。  
移船入芦荻，吹笛下晴川。  

白玉蟾　櫂歌九章寄彭鹤林  
朝汲西风餐，夜弄明月舞。  
万顷碧琉璃，下有玉清府。  

白玉蟾　櫂歌九章寄彭鹤林  
黄昏杳无人，孤江但翠竹。  
惟有白鹭鸶，伴我舟中宿。  

白玉蟾　櫂歌九章寄彭鹤林  
夜阑笙鹤鸣，银汀斗欲泻。  
可怜舟中子，散发苍山下。  

白玉蟾　櫂歌九章寄彭鹤林  
青山衔落日，白杨吐悲风。  
欲觅玄真子，沧州云濛濛。  

白玉蟾　櫂歌联句  
西风起兮，落叶黄兮，  
黍稷香兮。击空明兮，  
泝流光兮，天一方兮。  
彼美人兮，遥相望兮，  
彼苍茫兮。击孤舟兮，  
蓼花傍兮，啼寒蟩兮。  

白玉蟾　折梅二首  
夜半披衣凭玉栏，天风吹露洒琅玕。  
前台后台月如水，云去云来梅影寒。  

白玉蟾　折梅二首  
一朵寒香已自奇，高丫两朵更清姿。  
树前树后花都绝，折了南枝折北枝。  

白玉蟾　浙江待潮  
秋空无尘雁可数，芦花蓼花满江渚。  
夕阳影里高掀蓬，落叶声中更鸣橹。  
六角扇起解热风，三杯酒为浇诗雨。  
船头拔剑叫飞廉，潮花捲雪鱼龙舞。  

白玉蟾　郑天谷写神随喜说偈  
大道本来无形，安得这般面觜。  
是你不合带来，只得任他赞毁。  
三分似人，七分似鬼。  
不是骷髅，不是傀儡。  
这个是第几个身，这个是第几个你。  
有人更问如何，向道剑去久矣。  
三尺浪高鱼化龙，痴人犹戽夜塘水。  

白玉蟾　知宫王琳甫赞  
青布衲，碧藜筇。  
诗吟白芍药，曲唱紫芙蓉。  
一局着残人事醒，七弦弹破世间空。  
时乎泛一叶於沧海之外，时乎飞片羽於虚空之中。  
铁笛横吹老龙泣，金樽一倒琪花红。  
孤猿啸夜月，淡露滴秋风。  
云锦溪深碧无底，天苍山秀绿不穷。  
白鹤卧占眠牛草，丹鹊飞上栖鸦松。  
真人一声长啸於蓬莱之东，青童回首指道神仙之中最雄。  

白玉蟾　知足轩  
得陇还为望蜀谋，贪心来往似江潮。  
谁知一死乃所欠，若曰四休渠不消。  
田氏三千人食客，元家八百斛胡椒。  
更烹侍妾充肴馔，何事贫颜但一瓢。  

白玉蟾　织机  
天地山河作织机，百花如锦柳如丝。  
虚空白处做一疋，日月双梭天外飞。  

白玉蟾　炙灯  
观里多时道士憎，只知贪酒百无能。  
黄昏钟了无人迹，借得邻房一盏灯。  

白玉蟾　中秋  
风卷青天落大江，江风江水自舂撞。  
万千人看中秋月，十二楼开八面窗。  

白玉蟾　中秋月  
千崖爽气已平分，万里青天辗玉轮。  
好向钱塘江上望，相逢都是广寒人。  

白玉蟾　中秋月二首  
风吹玉露洗银河，爽气平分桂影高。  
把笛倚偻人不寝，此心直拟数秋毫。  

白玉蟾　中秋月二首  
钱唐江上雪飞花，人在天边泛海槎。  
乌鹊一声星斗落，姮娥梳洗去谁家。  

白玉蟾　种桃斋写神赞  
南海琼山子，香山居士孙。  
习文不若陆贾，习武不如孙膑。  
八千余里琴剑，二十一年水云。  
偶过庐山之下，痛饮蟾溪之滨。  
纵饶画得十分似，何似天边一月轮。  

白玉蟾　重九  
痚风冷雨北山南，时见归鸿度碧潭。  
重九日人多是醉，两三枝菊总斜簪。  

白玉蟾　舟程苦迟  
水马轻便胜陆行，冲风遡水反多程。  
溪流诘曲成千摺，云色阴晴没十成。  

白玉蟾　舟次吉溪  
十年三过吉溪滩，想被溪梅笑往还。  
尘暗壁间题迹旧，满斟杯酒慰寒山。  

白玉蟾　舟行  
山销晓烟迷紫翠，花凝宿雨间青红。  
快帆幸自泛秋绿，乞与一篙东去风。  

白玉蟾　舟行  
梢子欢呼御晓风，诗人亦自起推蓬。  
数来数去山都乱，忘却前峰与后峰。  

白玉蟾　舟行适兴  
天知一舸过扶胥，排办千山作画图。  
暮霭催诗归彩笔，秋光入酒透冰壶。  
篙头点水月破碎，云脚行天星有无。  
岸柳江枫共招手，西风吹我出贲隅。  

白玉蟾　舟行西湖诗赠诸友  
二十年来云水身，今凡七度踏京尘。  
丝长岁月能多少，粟大功名徒苦辛。  
白日戏陪人世事，绿烟锁断洞门春。  
云岩月岫今何处，一听猿声一怆神。  

白玉蟾　舟中遣兴二首  
江水皱寒绿，山花蓓淡黄。  
断云漫远浦，归雁背斜阳。  
客恨何凄寞，诗怀堕渺茫。  
人生本萧散，我欲问渔郎。  

白玉蟾　舟中遣兴二首  
暮树烟凝翠，秋花雨著黄。  
万松罗谷口，一鹤点山阳。  
霜叶梦零乱，云山望杳茫。  
眼稍林下寺，髣髴数支郎。  

白玉蟾　舟中晚眺二首  
小立船仓揭起篷，晚来帆福饱西风。  
望他鸿雁一双去，过了峰峦千万重。  

白玉蟾　舟中晚眺二首  
不成无语立江滨，事事堪吟句句新。  
白鹭前身真钓叟，青山今日是诗人。  

白玉蟾　周伯神喜神赞  
方丈老仙客，寸心水一滴。  
双脸红朱砂，两眼点黑漆。  
白须抚掌笑呵呵，白鹤一去无人识。  

白玉蟾　周唐辅仙居庄作  
黄鹂声断桃花飞，一雨三日溪水肥。  
龙孙破地蝴蝶懒，梅子如豆糁青枝。  
东风吹转杨柳腰，村南村北杜鹃啼。  
稻针刺水鸥抱卵，双燕商量春欲归。  
蟾溪主人拆社瓮，百杯醉我烂如泥。  
翠麓轩壁凝古墨，一阕松窗伤春词。  
夜来饮到姮娥去，笙鹤响空人不知。  
露华烟华湿苍藓，朦胧沆瀣沾我衣，  
瀑布悬珠溅紫芝。山猿恐我呼杖屦，  
啼到日高太二时。庐山山下一回首，  
只是此生长别离。  

白玉蟾　朱文公像赞  
皇极坠地，公阳于天。  
武夷松竹，落日鸣蝉。  

白玉蟾　竹里桃花  
风吹雨洗玉猗猗，云捲霞舒锦陆离。  
竹夹桃花花映竹，雅如翠障绣西施。  

白玉蟾　竹园三首  
可惜洋州不再生，此君只许伯夷清。  
霜删近觉林方瘦，笋碍浑无路得行。  
一片琅玕香净天，风吹细细雨娟娟。  
龙孙始学斑衣戏，鶖子从谈玉版禅。  
自笑园丁职事新，一春风雨为供申。  
笋如滕薛皆争长，瓜似朱陈已结亲。  

白玉蟾　拙庵  
笑携藜杖倚寒松，现世神仙一拙翁。  
冠简投关离玉阙，天人推出镇琳宫。  
身居星弁霞裾上，心在烟都月府中。  
岂是摩挲令发黑，不须服饵自颜红。  
百年赢得十分讷，万事算来俱是空。  
解织蜘蛛空结网，能言鹦鹉被樊笼。  
闲将世味闲中嚼，静把天机静处穷。  
学巧不如藏巧是，忘机不与用机同。  
虚空不语虚空广，造化无声造化公。  
六贼奈人闲不得，十魔见我懒相攻。  
凝神多得佯呆力，养气无非守口功。  
欲雨只消呼瀣沆，要雷畧目召丰隆。  
人间若也不容住，学骑白鹤乘天风。  

白玉蟾　酌贪泉因吊吴隐之三首  
人其禄仕为虀盐，豩壑民财饱未厌。  
不识隐之心与口，酌泉依旧只清廉。  

白玉蟾　酌贪泉因吊吴隐之三首  
酌之一似取廉名，未酌泉时本自清。  
向使无泉亦无语，不贪不酌更分明。  

白玉蟾　酌贪泉因吊吴隐之三首  
晋人相扇以清名，何事因泉始立清。  
清到饥寒妻子地，此清太不近人情。  

白玉蟾　酌月亭  
夜深花前月落酒，花前举酒月在手。  
一杯嚥下月一团，并把青天都吸了。  
酒沃诗肠犹醺醺，月乃渺渺深入云。  
从知我醉认不真，所嚥只是兔魄蟾蜍精。  
天又领月杯中走，月还把天杯中搅。  
临风酌尽我欲眠，一声鸡唱千山晓。  

白玉蟾　紫溪偶成回文体  
鹂黄并柳风飘絮，蝶粉粘花露浥香。  
离别恨深深院静，少年人去去途长。  

白玉蟾　自谓  
造物果小儿，可得问天公。  
一生贫到骨，万感悲填胸。  
形神本尘坌，身世相羁笼。  
安得骑玉鳌，眇然追冥鸿。  
锦步四十里，濁哉一石崇。  
东阁万张颐，哺一公孙洪。  
铜山流臭泉，到了埋邓通。  
何如德行贵，晞颜师仲弓。  
文苑丽长春，学海深无穷。  
人自泾渭水，我但夷齐风。  
貂裘有何异，羊枣远不同。  
人生水上萍，世事江头枫。  
三思欲四休，一拙胜万工。  
炎宅煎杀人，此身如甑中。  
於道有所味，触意无复仲。  
心杓指以南，性水决而东。  
炼得身如鹤，始可冲秋空。  
道人亦不贫，朝灌三畦松。  

白玉蟾　自赞三首  
日月藏瓢里，溪山挂杖头。  
有些难说处，夜夜是中秋。  

白玉蟾　自赞三首  
千古蓬头跣足，一生服气餐霞。  
笑指武夷山下，白云深处吾家。  

白玉蟾　自赞三首  
神府雷霆吏，琼山白玉蟾。  
本来真面目，水墨写霜缣。  

白玉蟾　奏章归  
玉殿朝回夜已深，三千世界静沉沉。  
微微花雨粘琪树，浩浩天风动宝林。  
烟锁崑崙山顶上，月明娑竭海中心。  
步虚声断一回首，十二楼台何处寻。  

白玉蟾　醉里  
道人天地便为家，惯见溪山眼不花。  
竹月光中诗世界，松风影里酒生涯。  
醒时吟笑扬州鹤，梦见常骑月府蟆。  
是则官家縻好爵，此生只合饭胡麻。  

白玉蟾　醉吟二首  
松风吹我飞，手搦空中月。  
笑指蓬莱山，可补银河缺。  

白玉蟾　醉吟二首  
醉掬山先走，行呼月后随。  
欲眠梧影下，又恐白云知。  

白玉蟾　醉中赋别  
话别应知太去匆，明朝马首定东风。  
镜中人瘦如花瘦，湖上春浓似酒浓。  
行色已如天色好，道情不与世情同。  
如今老眼浑无泪，醉颈当筵似玉虹。  

白玉蟾　醉作观音像仍为书赞三首  
柳絮多头绪，桃花好面皮。  
夫是之谓谁，东海比丘泥。  

白元鉴　大涤洞  
灵山实秀德，仙圣杳难亲。  
水溜空沿石，云扃不见人。  
川原世上异，日月洞中春。  
欲出虚无境，应修有待身。  

白元鉴　大涤山  
天坛绝顶山，彷佛翠微间。  
迹久苔纹碎，云根古木间。  
丹成人已去，鹤驾未曾还。  
犹有箫吹响，时时下旧山。  

白元礼　句  
賸甘饴作酒，最苦藙烹茶。  

白云人　句  
犊外醉分芳草卧，莺边吟踏落花行。  

百七丈　句  
尽道温柔别有乡，谁知绛阙水茫茫。  

百醉老人　句  
中原武马场，故国虎狼窟。  
言归成默伤，念之中心憟。  

败道道人　绝句  
瑶峰一别杳难期，消渴从教醉枕欹。  
不信丹青能画得，五更灯暗月来诗。  

包伯驺　岩豯洞留题  
巍然造化功，斡擘成岩豯。  
石顶滴清沥，洞深飕细风。  
我来畏暑间，憩此清冷中。  
缅怀二老调，逸思更无穷。  

包恢　病中答客  
客侈言告予，二月春烂如。  
后过前不及，於今正丰腴。  
况复晴暄久，行乐人联车。  
时鸟啼葫芦，酤酒醉且呼。  
游子偕游女，争先耀街衢。  
被恼诉无处，半是颠狂徒。  
昔人秉烛游，过时欲何娱。  
恨公独抱病，与时不相扶。  
容膝斗大室，呻吟何时苏。  
奇花将衰谢，绿叶将扶痚。  
闻鸟声辄善，能似五仰无。  
予谓客所羡，眩於形色欤。  
竞千红万紫，锦绣不足铺。  
变千态万状，彩绘不可图。  
无一非形色，乃生理绪余。  
耳目不能思，心冥独荒芜。  
形形色色者，根本何取诸。  
藏用而显仁，显微元不殊。  
徒见形色者，不识精在粗。  
抑岂知造物，不知彼在吾。  
中和万物育，皆备我不诬。  
造物莫穷极，形色才斯须。  
物既惟我造，何尝离须臾。  
见即常自见，非二常与俱。  
卧游不必动，遍游靡所拘。  
不在行且疾，速至其神乎。  
春工尽天巧，众妙何可誉。  
病我一形色，千万曾不瘉。  
我室非斗大，宇宙此一庐。  
徒以我视我，无怪为我吁。  
徒以斗视室，宜谓局不舒。  
或者病不乐，我乐人莫逾。  
反是彼游人，非乐徒驰驱。  
仅与蜂蝶辈，逐逐飞盈途。  
二月虽将尽，吾即风舞雩。  
客心犹未悟，笑我何其愚。  

包恢　病中口占  
人於不病时，岂知病时恶。  
重如加刀锯，轻亦急束缚。  
寒如大冬冰，热则盛夏铄。  
四肢外犹解，五臓内似剥。  
石卧身经难，木瘦气削弱。  
痛苦千万端，坚忍力不角。  
贵势富强身，不能与我博。  
若非祸自求，安受外气虐。  
一息秋毫间，不来不可度。  
百忧一不兴，百念一不和。  
万事不到胸，万卷束高阁。  
学在身外者，无一可倚托。  
坎中维寸心，不乱犹独觉。  
清明尚如在，志气神自握。  
如围城未陷，主帅守弥{弓隺}。  
如敝屋未颠，主翁立尤卓。  
或悠然以游，何惧以何怍。  
人能处未病，如病乃良药。  
生本自忧患，死反由安乐。  
恃吾身安强，气马恣奔薄。  
精炎火焚林，物溺水赴壑。  
醲醉酒池竭，姣淫欲海涸。  
魄坏魂何存，神去气宜索。  
盛年已衰翁，槁形止虚壳。  
如饮鸩自毒，如操刀自斫。  
病殒何怨尤，孽非天殒落。  
病中因苦口，戒以命为謔。  
我幸非此证，不似彼舛错。  
惟震雷巽风，二者相击搏。  
平生一泓水，洗手双赤脚。  
何为攻之惨，欲庇无智略。  
欲进不得前，欲退不得却。  
如竟不可瘳。废弃真刖若。  
无复行世间，岂更步可学。  
借曰病未死，饿死可云莫。  
安之若天命，天命非冥寞。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
非卿桥不立，谁是杜武库。  
下浦未更新，过者几惊雇。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
月卿派天河，星桥叹谁可。  
如彼行道人，病责涉在我。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
迈古大夫名，后成大前造。  
千崖秋气高，落成偕父成。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
江湖道四达，坎险横危机。  
一旦席上遇，惠大政岂非。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
亭若龙两翼，欲跃胜高空。  
济人几千百，绪余不言功。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
乾易以知险，履坦期同跻。  
誓彼不复地，一笑驷马题。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
临渊似平陆，徐行若安土。  
推此以扶颠，屹然中流柱。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
长才二百尺，婉若千里隔。  
天下悦出涂，旁午任行客。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
规自赵日久，成令方能之。  
捄溺由己溺，信惟君子知。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
指麾谈笑间，朗若月出云。  
放之准四海，经济要属君。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
成须千年固，钜石不可摧。  
惟君心如石，乃是为梁材。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
盘龙友龙成，山与岩峻峙。  
今如添卧龙，壮观萃於是。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
事难处如易，役大办若细。  
才力运有余，大川更谁济。  

包恢　酬袁守方秋崖遗宝带桥诗以雇我老非题柱客各君材是济川功为韵十四  
往来欲休息，亦可乐自然。  
上观云飞鸟，下看鱼泳川。  

包恢　二月道中效赵章泉体四首  
鸣蛙一部不虚鸣，知为农人奏乐声。  
一岁勤劳方此始，侑他南亩馌时情。  

包恢　二月道中效赵章泉体四首  
苦雨花无色与香，送春叶漫绿和黄。  
蚕声百鸟飞鸣少，遽听催归叫夜长。  

包恢　二月道中效赵章泉体四首  
踯躅红花何实用，牡丹名品只虚奇。  
看今春晚方艰食，何似充饥有蕨萁。  

包恢　二月道中效赵章泉体四首  
耕者劳筋苦骨余，富家仓廪始多储。  
及饥合发方牢闭，吵识私家得食诸。  

包恢　歌晏恭敬平寇伟绩  
策勋赏赐转更强，壮士不知是女郎。  
尝闻此语人罕见，妇女谁及如张良。  
有尝因郡谋乱逆，自将千人乘无防。  
此其代夫有反掌，所尤难者有妇孀。  
或倾家产率部曲，或善骑射多杀伤。  
有如二孀乃能尔，胜几丈夫阵堂常。  
谁知庆历丞相后，有女晏氏生闺房。  
女妇曾氏作内则，中守大节严於霜。  
平时如坤自柔静，一旦遇变何方刚。  
绍定己丑洒寇起，所至残灭势孔张。  
愚者束手只待殒，懦者魄丧仆且僵。  
男子纷纷类若是，何望孀有铁石肠。  
晏氏独如负将略，通身是胆智满囊。  
慨然以义誓境内，黄牛山上寨可场。  
其上可屯数万众，列为五寨如五乡。  
一时郡县几千里，已多成墟渺为荒。  
屹然此寨乃独立，虽极险阻如康庄。  
龙须山头有草木，划可药箭木右钥。  
亟令先贼尽采取，兵器犀利锋莫当。  
且自捐廪凡数十，半年可足山上粮。  
以是贼虽千万众，不能敌我计策长。  
殆似天地自充险，非城非池如金汤。  
殆是女中千人杰，非山非寨人煌煌。  
此功虽大岂望报，恭人之封未足偿。  
但把涕唾视官爵，节义不配为义方。  
雇此识度更超越，视古烈妇有烈光。  
子善继志永不忘，恭人虽死为不亡。  

包恢　观泉  
泉动涌联珠，泉静湛片玉。  
渊源出以时，动静清可掬。  
凭栏冰雪寒，敛裧毛发肃。  
内以洗我心，外以刮我目。  
偶离京尘来，对此歌不足。  
咏归五六人，犹疑自沂浴。  

包恢　过峡山寺  
庚岭分来峙两山，夹山成峡水万湾。  
上林下石森双障，南海西江屹一关。  
水若龙藏涵碧色，山如虎伏出苍颜。  
人来人往消何许，谁似山长与水閒。  

包恢　和陈七峰七诗韵  
浊世九黄河，太虚一明镜。  
混混皆随流，炯炯谁独醒。  
崛起孤峰高，尽把众山领。  
根基既超然，培植功且更。  

包恢　和陈七峰七诗韵  
乾坤露端倪，宇宙几奇怪。  
万化俱万章，一视靡有界。  
即此分真文，於外本无待。  
所原学如何，岂不信兹在。  

包恢　和陈七峰七诗韵  
洞然一止水，浪静仍风恬。  
心微在精一，动凶由二三。  
根深自生色，形神犹饮酣。  
一毛犹有伦，声臭无容参。  

包恢　和陈七峰七诗韵  
上达何外暴，真乐非幽园。  
凡有动於境，恐皆离乎天。  
我自淡不厌，彼徒争相喧。  
峰高果峻极，无论百千年。  

包恢　和陈七峰七诗韵  
百千始一年，漫分三百六。  
来信非有余，往屈讵不足。  
形有消犹水，德常久如玉。  
世间无神仙，但戒小结束。  

包恢　和陈七峰七诗韵  
形相犹吾庐，主者自有执。  
执乃所性存，不计年百十。  
庐则有坏时，似井废不汲。  
能原始要终，修短非缓急。  

包恢　和陈七峰七诗韵  
万分川流异，一本墀§化同。  
小闭即俱塞，大彻何不通。  
大人犹赤子，少成同老翁。  
今古任异世，不息将何穷。  

包恢　和陈翔卿韵  
碧落宜游遂速奔，千奇万胜果中存。  
天钟神秀双瑶室，地辟高深两玉门。  
下有绀寒流水径，上垂远古断山痕。  
独怜地近人何远，久共沿流探本根。  

包恢　和戴石屏见寄韵二首  
海邦太守常时有，海上诗翁间世奇。  
自赋归来石屏去，不烦绳削草堂知。  
高情岂为时情改，浩气难随血气移。  
句老律精何酷似，昔题蜀相孔明祠。  

包恢　和戴石屏见寄韵二首  
草茅恨我非时样，五马驽材无寸奇。  
千里赤城皆欲杀，一双青眼独蒙知。  
每怀设榻迎徐意，尚拟扁舟访戴时。  
炯炯此心常晤对，思公辄复诵公诗。  

包恢　和陆伯微韵二首  
百荐锋难敌，伊谁是特知。  
近尝繙戆说，久惜负胸奇。  
整顿须教早，招来已恨迟。  
英豪施异说，勋业定相随。  

包恢　和陆伯微韵二首  
我坐深山底，炎凉总不知。  
任他人正闹，嗟世事无奇。  
菽尽欢难遂，芹思献尚迟。  
荐堂终万里，还许走相随。  

包恢　和吴伯成七夕韵  
老火不知老，尚欲骄新秋。  
金稚力未胜，如儿方唧啾。  
稍养浩然气，终当凌斗牛。  
巧夕乞巧者，稚儿辈可羞。  
老拙眼尚明，却笑群目幽。  
造物真大巧，容得智力不。  
巧亦不自各，变化神鬼惊。  
夏将烘炉铸，至秋成金城。  
金城包宇宙，万宝藏难明。  
今夕且对月，酌酒与子盟。  
仁熟如美种，由我独善耕。  
金声而玉振，秋乃集大成。  

包恢　寄题武夷橘林小隐  
武夷山下出清泉，观象宜知果行缘。  
小隐藏修人似玉，大书题品笔如椽。  
峰高屹立天成柱，溪静光浮月满船。  
个是我心真境界，元非六六彼中天。  

包恢　饯山泉吴守  
泉从九江来，发自庐山趾。  
不啻如渭清，时出到昩不。  
渊渊媚如珠，甘饮足千里。  
何妨遇山下，一时险而止。  
不碍以亨行，果行险自弭。  
真利用御寇，上下顺而理。  
方当执热中，以濯豁有喜。  
且当正渴时，得饮快如洗。  
昩人望膏润，恋恋正未已。  
雇如岁大旱，用汝甘霖比。  
不容么一方，宇内并倾企。  
盈科放四海，有本如是耳。  
安得长流昩，混混以终绐。  
河南已治平，河内难留矣。  
好将世俗污，尽洗入清泚。  
溥博泽周流，功成大如此。  
却归山泉间，育德德孰拟。  
作圣以为期，善养功更伟。  

包恢　江心寺  
心无倚着绝沉浮，力破回澜岿独留。  
远过金山推碧玉，屹如砥柱立中流。  
木犹桂在月中植，人似身来镜里游。  
况是清秋方净练，真成银汉着孤舟。  

包恢　江阴风寒地有感  
西浙因曾究竟看，澄江端的是风寒。  
户门人合为防密，南北天非立限宽。  
误认孤军成僻小，谁思紧处是辛酸。  
原兴重镇加经理，忍见寥寥守备单。  

包恢　金溪道中六首  
春意藏山川，如童蒙未发。  
一朝兴勃然，触处争英杰。  

包恢　金溪道中六首  
浓烟笼远岫，望眼如昏花。  
欲暮还欲雨，行人始离家。  

包恢　金溪道中六首  
远山没云烟，不辨形与色。  
茫如不下垂，前路不可得。  

包恢　金溪道中六首  
木落叶栖风，阵阵着肌体。  
应忆故园花，欲开为寒止。  

包恢　金溪道中六首  
路傍逢古梅，元是旧相识。  
花萼知几多，萼萼相雇惜。  

包恢　金溪道中六首  
出门逢行人，经纬真如织。  
织成幅员长，皆是名利力。  

包恢　句  
日短暂居犹旅舍，夜长宜就作祠堂。  

包恢　李养源自号蒙泉求诗于东包某作此以赠之  
水象童蒙，以出伊始。  
泉乃白水，出自艮止。  
天一初生，纯一清明。  
厥初始达，犹元而亨。  
当其蒙稚，涓涓犹细。  
及其渐进，混混未上。  
如玉与珠，不曰白乎。  
如冰与雪，湛不可污。  
反求诸己，心正如是。  
有生之初，纯白纯懿。  
养之於蒙，作圣之功。  
大人不失，与赤子同。  
圣如夫子，皜彻表里。  
溥博渊泉，浩浩渊渊。  
皓如银河，月流星连。  
仰观先圣，本同一性。  
自始失养，遂终失正。  
气或杂之，内欲蔽伊。  
官或不思，外引远而。  
蒙反成失，白反变黑。  
黑水西流，清渭南隔。  
君在家庭，羽若少成。  
异彼污世，同流浊泾。  
外引内欲，永绝勿赎。  
蒙养宜深，洊羽宜熟。  
瀎发尔源，如发蒙然。  
放乎四海，波涛际天。  
学有源委，海可至矣。  
所不然者，有如白水。  

包恢　莲花  
暴之烈日无改色，生於浊水不受污。  
疑如娇媚弱女子，乃似刚正奇丈夫。  
有色无香或无实，三种俱全为第一。  
实里中怀独苦心，富贵花非君子匹。  

包恢　临江合皂李仲章以省轩求诗  
心之精明，不远伊迩。  
胸中若正，瞭焉眸子。  
举目有证，莫切於视。  
孰名曰省，少目取义。  
目当少时，湛湛精瞓。  
其光神全，其见专致。  
老目为耆，则与少异。  
非徒以目，而分老稚。  
惟目如少，吸可取譬。  
实省在心，省当如是。  
如开双明，洞见万类。  
心难常存，省不可替。  
心难常觉，省不可离。  
心本善者，孰非纯懿。  
心不善者，孰非私利。  
省与不省，善恶关系。  
省者如醒，不省如醉。  
省者如寝，不省如寐。  
省者如活，不省如毙。  
果能自省，卓然奋励。  
暗室不欺，屋漏不愧。  
如目万象，无有掩蔽。  
一不自省，冥然罔记。  
外物交引，内无纷炽。  
如目老昏，无非障翳。  
二者相远，宜知敬忌。  
聂君少年，有目可贵。  
以省名轩，轩豁无滞。  
惟道无穷，要在远诣。  
惟言多穷，要履实地。  
惟难有常，勉无失坠。  

包恢　留忠斋山茨  
身何止不获，其背谁得窥。  
心何存不测，其乡孰能知。  
身主尚无迹，屋庐更何即。  
变动元不居，问君欲奚适。  
放之弥太虚，宇宙总我庐。  
收之付野草，山茨敛吾居。  
宇宙非穷大，山茨岂云细。  
身心非以形，随寓靡有异。  
此道淡不厌，淡中味何穷。  
万物孰能动，真乐此室中。  
或疑天下儒，久游蓬莱岛。  
岂伊素草茅，但以盖茅好。  
达者舍此谁，若将终身茨。  
仁宅本同归，问舍非自私。  
宇宙浩如许，藏用如谨独。  
山固屹不移，茨敝当再覆。  
覆可久自娱，庭草听自如。  
茅茨或不翦，古圣兴不殊。  
乐山见仁人，如茨看荣贵。  
此屋虽似卑，谁识最高致。  

包恢　马上口占感梅感事二首  
梅兄随遇处，在水涯山巅。  
或有近行路，不惹人爱怜。  
俨如敬而远，惟恐迫我前。  
或有近人居，不傍门户边。  
仍多向贫家，不为华屋牵。  
香不祈人闻，芳不取世妍。  
似此性孤洁，秋毫绝萦缠。  
彼有不知者，乃谓花莫先。  
折之贮玉瓶，已是伤其天。  
更大开苑囿，和根以之迁。  
反指荣得地，带露泪自涟。  
浸违山林意，岂其本性然。  
和羹尚不原，其余安足言。  
但原复反本，同盟松竹坚。  
西湖之孤山，犹嫌朝市喧。  
上对玉辉山，下临珠媚渊。  
外此唯雪月，往来许周旋。  
三友共一笑，岁寒同百年。  
虽与落落，自分安其偏。  

包恢　马上口占感梅感事二首  
巡历郡邑间，人若未厌弃。  
夹道争向观，疑我形孰似。  
得之道听余，咸谓物吐气。  
老奸与宿趎，神夺而心悸。  
预知犯难逃，已多速奔避。  
先尝受其赇，今皆偿之既。  
非慑使者来，安得自知畏。  
予默揆诸心，斯言未深契。  
一切气不美，先儒说有味。  
彝伦若尽去，太半为鬼魅。  
禽兽争食人，殆盈野盈市。  
迹其所作为，殆恶过异类。  
不洁食不饱，甚焉官与吏。  
惨酷以济之，甚若豺虎噬。  
岂直如得情，哀矜至流涕。  
刑法用当穷，根本惕若厉。  
岂谓犹有民，能喜使者至。  
或鞠躬焚香，或远送旗帜。  
望来漳民情，原留泉民意。  
此犹硕果然，不食生可觊。  
惟知有罪者，患不速去离。  
何啻千百辈，施行才一二。  
自叹水一杯，孰救炎火炽。  
伤心复伤心，竟夕不能寐。  

包恢　偶成五首  
六月浑如九月清，霁天月色冷幽屏。  
出门聊寄双远目，二十四凹峰转青。  

包恢　偶成五首  
添我凉飚伴我閒，今年新竹未云悭。  
翻嫌户外三两个，遮断东来半好山。  

包恢　偶成五首  
农家命脉寄田亩，可但稻粱枯与荣。  
造化何放须多力，须臾活几万苍生。  

包恢　偶成五首  
南风正起北风微，谁谓秋高尚马肥。  
但朱金飚摧落木，和根亦仆似何归。  

包恢　偶成五首  
柔条嫩叶春新媚，劲干刚枝岁久磨。  
忺厌人情每相反，欲支大厦问凭何。  

包恢　寿家君克堂先生  
良月四之日，景物何多奇。  
露洗宇四静，月抹天一涯。  
景星助月夜，光入清溪湄。  
奎星照江南，人文良在兹。  
昔为西长庚，梦与斯人期。  
今为南极老，微云淡庞眉。  
际此小春日，胜彼芳春时。  
桃梅妙生意，微吐三五枝。  
野垂黄金穟，人饱白玉粢。  
芙容花成城，拔然凌霜姿。  
暮开红菡萏，朝发白蜀葵。  
菊见正中色，潇然痚竹篱。  
不共众芳竞，独与晚岁宜。  
时异物孤特，人生复何疑。  
我翁在物表，清吟彻骨肌。  
不以世间利，容易得涴伊。  
今年七十二，浩然元不衰。  
孤坐小阁上，台融融熙熙。  
布衾纸帐间，莹若冰雪姿。  
自从知止后，何思复保为。  
但原主益圣，比肩皆皋夔。  
东南盛仁气，不战屈四夷。  
丰穰岁相似，赤子无啼饥。  
得老太平世，仁帮非吾私。  
负暄娱爱日，煮芹甘如饴。  
无妄漫微疾，勿药喜自随。  
近谈小命者，尝以行年推。  
盛言天河水，一气木主治。  
后来年尚多，康强被春祺。  
儿曹心自喜，何幸如君词。  
只今介翁寿，数尚逾期颐。  
一百三四十，太古常不离。  
拜手稽首原，永庇儿辈痴。  

包恢　四明决狱由宁海道中  
山童首少发，石老脊多骨。  
上犹剑戟关，下没沙碛窟。  
曾无好步行，常有失足惊。  
前若逢峻拒，后如近使倾。  
所幸甚艰难，平生备尝试。  
险阻谁能知，乾坤元简易。  

包恢　送蒙斋赴召六首  
大钧正旋转，坱坙方无垠。  
乾坤用六子，乃使天下春。  
震子实为长，龙蛰屈不伸。  
不一动则止，一动化万新。  
嘉熙再仁孝，斯时召斯人。  
宇宙在乎手，万化生於身。  
机关一开阖，斩新出精神。  
日月无点翳，太虚绝纤尘。  
毫发靡遗恨，谁能疵大醇。  

包恢　送蒙斋赴召六首  
广大中精微，如崇下履卑。  
川流本敦化，溥博时出之。  
刚毅发秋凛，宽裕融春熙。  
聪明靡偏照，密察不失时。  
权度心为甚，圣人良在兹。  
思睿睿作圣，无思无不思。  

包恢　送蒙斋赴召六首  
乾坤常简易，险阻知最精。  
尧舜何艰难，难在知人明。  
孔子每所患，因予犹改更。  
险如彼山川，无如世人情。  
明天而昧人，古人所讥评。  
卓哉子陆子，高具双眼睛。  
气貌才一雇，肺肝见如倾。  
或但因传闻，能见人生平。  
万象悉呈露，如揭日月行。  
何畏乎功令，尧舜为法程。  
所恶利口覆，孔子为权衡。  
欲希象山翁，此目不可肓。  
众欺恐寡信，多伪难皆诚。  
虚受而实责，无容偏且轻。  
张陈门下客，莫非天下英。  
后至所居国，皆能居公卿。  
济世才最急，泰道非徒亨。  
下视瓮盎内，成雷聚蚊虻。  
鸟须九霄鹏，鱼必东海鲸。  
为己与为国，灼知在先生。  

包恢　送蒙斋赴召六首  
扶颠而持危，在天下大势。  
拨乱而存亡，在国家大计。  
一司一事间，未足系兴替。  
马援为郡守，尚不屑烦细。  
以大姓黠羌，不容有违戾。  
况为公与卿，不思大经济。  
今大姓黠羌，几倍过汉世。  
中有根木存，犹在加护卫。  
大都如弈棋，败局如已逝。  
如有一胜着，败乃以胜继。  
巽当知衡权，是乃德之制。  
果哉末之难，圆神妙龟筮。  
原言其吉凶，大辟天地闭。  

包恢　送蒙斋赴召六首  
尝闻魏仲英，谓仕欲行志。  
后宫权豪等，损去志乃遂。  
如云皆不可，隐身是为智。  
此志虽可称，一节非道备。  
不闻政适人，格心第一义。  
如未可与权，当道岂易致。  
齐王好货色，孟子不少刺。  
导之百姓同，王道真易易。  
自实学不明，言与实难离。  
何能格一非，适以滋众伪。  
最是讲说多，虚文只成赘。  
经或不如史，祸福可趋避。  
下至不害伯，犹能救时弊。  
此可观世变，言之横涕泪。  
道本无不通，君子当不器。  

包恢　送蒙斋赴召六首  
四世凡五公，贵盛古自昔。  
於我如浮云，光前在仁宅。  
仰观我絜斋，江汉濯之白。  
下视世所羡，腰黄眼前赤。  
度越此流辈，人何啻千百。  
希舜尘野居，介然有如石。  
尝为耳目人，天子屡前席。  
义难若是恝，命岂可终逆。  
非如一小官，去就惟我适。  
况当有道时，丘自不与易。  
世方厄三空，实当有长策。  
心肝奉至尊，忧劳敢云斁。  
行矣金玉声，智勇全赵璧。  

包恢　送昩江吴守以言归二首  
圆机珠活走盘中，已试权奇妙变通。  
武库精严锋莫敌，智囊沉密计难穷。  
先声已早闻风采，后实如新见事功。  
计日未多功不少，复刚方长转春风。  

包恢　送昩江吴守以言归二首  
斩新政令别规模，迎刃恢恢解有余。  
去就虽轻心自若，佞贤乍变事如何。  
籴为民患祈从免，社植根深恶始除。  
似此欲为尚何限，归欤千里竞攀车。  

包恢　题碧岩二首  
万山拥碧屹不动，万石嵌崖何可攀。  
似这立身须定得，定时方始是牢关。  

包恢　题碧岩二首  
碧岩只在丹霞里，丹碧从他色自殊。  
我断不随他境转，身心一定誓无渝。  

包恢　天台石桥  
石桥龙行甲台山，吼雷喷雪透玉关。  
石梁拟伦固未易，龙渊埒美犹良艰。  
风神凛凛耸毛骨，如在天外非人间。  
昔闻今见未曾有，游人何嗟行路难。  

包恢　同陈守游碧落洞二首  
揽辔驱驰始得閒，便陪五马访名山。  
恍如境出青霄外，真是身游碧落间。  
地辟天开非假凿，崖高壁立自成关。  
奇奇怪怪离名状，独荷元龙许附攀。  

包恢　同陈守游碧落洞二首  
乳滴珠垂石缀旒，冰清醽绿水鸣球。  
龙宫凤穴排苍壁，燕垒蜂房涌碧琉。  
公爱彼山岩石峻，我贪此洞冷泉幽。  
无双奇观难穷处，便欲留身就隐休。  

包恢　同李文溪游通天窍  
石如红玉间乌金，上与天通直下临。  
中似室庐犹短浅，外多窟宅却幽深。  
公真清献游同昔，我匪元公趣异今。  
但幸附名镌在石，当坚一介不移心。  

包恢　挽陈和仲二首  
至宝幢边宝器钟，含光承影状难穷。  
明明山立千峰表，湛湛鄞清万派中。  
炼不回容精匪石，灼无变泽气如虹。  
谁疑湖海豪犹在，安得楼高更卧龙。  

包恢　挽陈和仲二首  
川流近海学易至，源出慈湖派独清。  
进佩龙泉秋水洌，退怀骊颔放珠明。  
介真不以三分易，枉自无容一尺轻。  
年未半生纡远道，哀哉何限不平鸣。  

包恢　挽吴准斋  
朝市逃名利，清明照日边。  
隆冬霜里柏，盛夏火中莲。  
纯行浑无玷，嘉言剩有传。  
归全复何憾，吾党独呼天。  

包恢　温州双峰寺  
两水旁流合，双峰对立分。  
未窥龙鼻面，且过雁山门。  
玉练泉流石，天低露湿云。  
经过随分好，犹未副前闻。  

包恢　谢王洪伯惠酒炭米五首  
君许身比稷，视饥真己如。  
免吾学颜贴，乞米李大夫。  

包恢　谢王洪伯惠酒炭米五首  
饱我德更勤，青州两从事。  
酣饮愧无言，未尝识奇字。  

包恢　谢王洪伯惠酒炭米五首  
杜陵四海志，不忍寒飕飕。  
投我一红炉，果胜千金裘。  

包恢　谢王洪伯惠酒炭米五首  
风雪太清白，雇怀似斯人。  
超然万松表，一洗肝胆新。  

包恢　谢王洪伯惠酒炭米五首  
昨蒙记云萍，得得睹台星。  
君宜厚自重，绝似前金陵。  

包恢　谢朱汀守惠古风  
民何业於盐，由生在水国。  
因之利其利，资生本无责。  
未能损与之，尽绝岂为得。  
后世与古异，以此命为脉。  
如宽之一分，不禁之太迫。  
上下亦相安，何至遽相阨。  
柰何笼之尽，一线路亦尘。  
乘以风气恶，遂至大作慝。  
舟聚至数十，众聚动数百。  
杀越人於货，祸烈恣惨刻。  
谁谓在王畿，有此凶焰赫。  
深为腹心忧，非但股肱厄。  
圣上欲并生，犹未忍诛谪。  
欲如渤海郡，但以安作则。  
中外多贤良，选及仆罔测。  
岂非老不死，可以贼击贼。  
初非欲胜之，化诱尽筹画。  
顽冥终不回，不免出兵革。  
犹非杀为威，止欲就擒获。  
竟未始血刃，献囚不南馘。  
精别分死生，不失我心测。  
或不以事观，浮言肆虚嚇。  
语阱险且危，闻者转相惑。  
非望复非才，宜不见浮格。  
成虎而铄金，莫辩只自默。  
偶尔事倖成，不至大差忒。  
免罪已逾分，何劳被恩泽。  
感公成人美，古调鸣啧啧。  
仆以瓦釜酬，自笑言哑哑。  

包恢　雁荡灵岩  
展旗天柱立，宝印伏狮雄。  
瀑喷千珠碎，窗开四牖空。  
争奇排怪石，独秀出孤峰。  
龙鼻泉流出，如何造物工。  

包恢　雨后观新荷  
中夜平旦尔，净把天宇洗。  
此时气之清，隐映如有体。  
挹之莫可得，挥之不能靡。  
外不隔毛发，内透彻心髓。  
轻清孰为天，天也不离此。  
因行过东湖，荷叶恰新美。  
柔茎柄圆盖，嫩绿出清泚。  
下承之浮萍，铺锦杂青紫。  
洒洒无一尘，生意正济济。  
欲辩已忘言，无声臭至矣。  

包恢　再和二首  
洞要穷源入莫閒，初头底事做成山。  
开先水独为乾始，判后山方立地间。  
气浊下流泥作土，滓坚中结石成关。  
奇哉故迹皆堪验，何日重来更共攀。  

包恢　再和二首  
石为云盖上垂旒，水和冰壶一击球。  
似笋反生悬碧玉，如簪倒插挂青瑠。  
外犹虎踞风回啸，内若龙蟠气转幽。  
尚想初时开辟意，何时更共尔游休。  

包恢　赠饶仲信静镜  
乾不一动，静专动直。  
坤不一静，静翕动辟。  
艮不一止，动静以时。  
本体如是，偏主则非。  
惟学初机，贵以静入。  
以至终养，贵以静羽。  
本体既然，动静一如。  
乾坤合德，无二无余。  
心为天君，尊无伦比。  
圣贤言心，初无认拟。  
心比於镜，佛说云然。  
镜虽有光，孰拟心天。  
镜光则死，心光则活。  
活则不滞，死则不豁。  
佛法寂灭，匪乾匪坤。  
若复本心，非彼能昏。  
人以欲动，非动之性。  
所以贵静，自动自静。  
其道光明，无物可并。  
以省尽伦，是为全人。  
眼高四海，至此乃真。  

包恢　赠写神丘照堂  
尝观孝子图，画子事母事。  
闻君画最工，事母孝亦至。  
人称汝画奇，未知事母慈。  
我今为拈出，欲以励孝思。  
画不在丹青，照不在眼睛。  
方寸不可乱，昭昭在心明。  
画到精一处，人人定相如。  
但疑心本一，奚为面差殊。  
我心犹赤子，我貌极老衰。  
君虽欲画我，安能作婴儿。  

包恢　赵宗判请游岩溪  
三山来由北岩溪，三十里近何崛奇。  
地辟天开几千期，神藏鬼秘人莫窥。  
竹溪黄溪何派支，太白子厚名始垂。  
未知此溪发其谁，河潢自天磐石资。  
含霜夺日森旌麾，岩电银海增双辉。  
出千古秘此一时，潭间归来为发挥。  
宝藏骤兴福所希，溪宜有灵潜自嗤。  
非公遇我我遇伊，昔无今始有己知，  
宜为知己加护持。成鼎可绝魅与魑，  
游骑可驰骥与骐。两山插天天犹低，  
如城夹地地莫巘。混混中间流天池，  
往来深藏龙与螭。巨石万状磊不羁，  
奇木万种名莫推。始度石梁堂少栖，  
方见主人心远而。此身恍在何天涯，  
非人间世如惊疑。须臾缓步行委蛇，  
双龙之渊气杳微。进前宿云云欲迷，  
叠嶂高张熊虎旗。凫潀石门互变移，  
翠密玉练冰雪飞，壁立万仞文公题。  
愈上愈高青云齐，书堂屹立天然基。  
如有千岩万壑姿，一览俱尽无纤遗，  
主人惠我何多为。时方六月三伏期，  
但觉清冷生冰肌。清境清赏何加兹，  
更醉似酒醇不醨。饱水饱石浑不饥，  
更饱一德充肝脾。大帅如古刺史规，  
溪变为好政可追。仆如柳了有许疵，  
溪改为愚尝自悲。主人爱客忘尊卑，  
畏日与彼爱日晖。洒然执热清风吹，  
洗尽尘襟无毫釐。主人昔年咏浴沂，  
盈科放海川之师。源流素蓄万顷陂，  
傅岩磻溪隐未宜。高冈凤合朝阳曦，  
猿鹤知主无催归。欲羡形容无好辞，  
斐然狂简嗟非诗。  

包信　翻经台白莲池  
野蔓高台下，前朝记不诬。  
金文翻古偈，汉字变胡书。  
彩线风飘断，缃帘火烬馀。  
破云开白日，穿水照芙蕖。  
科斗频更改，庵园几遍锄。  
真门兼逸韵，两欲慕相如。  

包拯　书端州郡斋壁  
清心为治本，直道是身谋。  
秀幹终成栋，精钢不作钩。  
仓充鼠雀喜，草尽兔狐愁。  
史册有遗训，毋贻来者羞。  

宝佑时人　句  
空使蜀人思董永，恨无汉剑斩丁公。  

鲍鳌川　初夏闲居  
杜门春又夏，贫不厌身闲。  
白日静于水，绿阴浓似山。  
野蔬留客饮，小艇送僧还。  
却忆西庵雨，泉声石壁间。  

鲍彪　乞休  
一纶长伴月娟娟，满岸芦花入短舷。  
薜荔未堪华衮用，此身甘作老林泉。  

鲍承议　秀峰院  
平田千顷绿秧稠，水绕山阿出涧流。  
门掩落花春自晚，画檐时听鸟声幽。  

鲍粹　登前守李公亭  
李公亭即鲍公亭，何事因仍旧日名。  
官守二年如过客，风流千古是虚名。  
扪萝缭绕寻新径，隔水微茫认故城。  
陵谷变迁君莫问，此中气象转分明。  

鲍当　酬阮逸诗卷  
木有毫端水有源，渐成盘错始潺湲。  
右丞画笔多平浅，平浅应知近自然。  

鲍当　孤雁  
天寒稻粱少，万里孤难进。  
不惜充君庖，为带边城信。  

鲍当　寄西湖择栖公  
两信海潮喧晓夕，百年事过无遗迹。  
旧住招提有几人，春风苔长湖边石。  

鲍当　句  
更无声接续，空有影相随。  

鲍当　松江夜泊  
舟闲人已息，林际月微明。  
一片清江水，中涵万古情。  

鲍当　送白上人归天台  
梵译千篇广，归心一念生。  
浮杯识海岸，持钵去王城。  
雨彴春莓滑，香盆漏叶轻。  
遥知守庵虎，先辨锡环声。  

鲍当　送人南归  
凄凄杨柳暮，时复一蝉声。  
沧海不可极，风帆难计程。  
微烟生晚浦，斜日上孤城。  
欲寄相思札，谁传万里情。  

鲍当　送天台进长老  
尝闻台岭秀，积翠倚南天。  
鹿下深溪饮，僧從绝岭禅。  
浮尘满浮世，流水逐流泉。  
人别归心切，瓶盂上客船。  

鲍当　宿栖霞观  
一宵会清境，不悟世间忧。  
天共白云晓，水和明月流。  
碧烟生藻井，红日映花楼。  
顾我无道气，拂衣难少留。  

鲍当　题和靖隐居  
湖水春来绿，山云忧亦繁。  
如何隐君子，长啸掩柴门。  

鲍当　寓怀会稽吴道子遇因师  
隐沦与释子，时予久往学。  
览照不自认，况复思君颜。  
昨日山书至，乃梦云萝间。  
何必风韵息，始觉万境间。  

鲍度　和贾平章咸淳庚午冬大雪遗安抚潜侍郎诗  
一陶催发万园林，平施工夫天地心。  
计出陈奇殲巨寇，盟推滕六长诸任。  
三登气象先呈腊，一统封疆后视今。  
多谢玉龙擎重力，太平蓑笠好溪阴。  

鲍輗　天马  
天马抱奇相，紧骨瞳方明。  
出入百万中，有如一鸟轻。  
宇宙莽超踏，风云惨经营。  
独倚雄杰态，萧萧随北征。  
朝饮南海头，夕秣乃幽并。  
失主坐黯淡，别群奋长鸣。  
岂无轻侠儿，金羁悬朱缨。  
但感束帛义，不忍负死生。  
低头为君老，暗暗万里情。  

鲍輗　襄阳行  
今日何日春气柔，东城骑马花绸缪。  
为君停马一呼酒，花前倒披紫绮裘。  
玉脂汎滥鱼鸟饫，歌舞倦矣蛾眉愁。  
千金万寿好宾主，今我不乐岁如流。  
岂此世上狂驰子，一语不合行掉头。  
呜呼天伦古所定，非有大故宁相尤。  

鲍輗　重到钱唐  
生死双飞正可怜，若为白发上征船。  
未应分手江南去，更有春光七十年。  

鲍輗　重到钱唐  
无赖山光叠叠青，玉鱼金眃早飘零。  
冷思禹穴真奇事，千古衣冠托杳冥。  

鲍輗　重到钱唐  
万家歌舞送浮生，曾有涓埃答太平。  
猨鹤虫沙天始定，不须辛苦怨南征。  

鲍輗　重到钱唐  
闻道深春雪打围，谁怜身上藕丝衣。  
莫忧白璧成尘土，解逐南风万里归。  

鲍輗　重到钱唐  
惟有寒潮不世情，朝朝莫莫过空城。  
百年车马阊门外，独被春风草又生。  

鲍若虚　藤溪怀古  
小桥流水去茫茫，隔岸何人在一方。  
传道荆公曾晓渡，天风吹落五更霜。  

鲍寿孙　蒋山八功德水  
功德河沙七宝池，可如甘露降三危。  
钟山一滴曹溪水，好及萧郎索蜜时。  

鲍寿孙　句  
重生子厚为师范，更与宣尼续庙碑。  

鲍寿孙　句  
一樽浮大白，千里策飞黄。  

鲍寿孙　句  
我无孤雁句，君有倚楼诗。  

鲍寿孙　句  
少日纵游今老矣，残冬话别冬凄然。  

鲍寿孙　句  
千篇异代垂金薤，一曲当竹忤玉环。  

鲍寿孙　句  
但喜亲庭健，何愁客路长。  

鲍寿孙　平山  
平冈横亘北城头，一上青冥目数州。  
吴岫南从京口出，蜀江东赴海门流。  
香销后土花如梦，烟锁雷塘草亦愁。  
惟有依然淮泗水，年年吹浪到瓜洲。  

鲍寿孙　松声  
千丈森森螺砢生，风来岩壑韵琮琤。  
耳根一洗俗尘净，木末时闻天籁鸣。  
汹汹银涛朝拍岸，萧萧铁马夜还营。  
山中宰相殷勤听，说与傍人笑绝缨。  

鲍寿孙　维扬怀古  
江北江南水一涯，迷楼结绮两堪悲。  
雷塘草绿人安在，曾见黄奴坐井时。  

鲍寿孙　伍子胥庙  
百世子胥调，犹存寂寞中。  
鞭尸生快怨，抉眼死遗忠。  
故国古今梦，怒涛朝夕风。  
登临一长啸，斜日海门红。  

鲍同　中隐堂二首  
当年早有菟裘意，岁晚尘埃尚困予。  
闻说龙江真可隐，欲将余日寄仙居。  

鲍同　中隐堂二首  
问舍知君困欲还，才高那得卧南山。  
由来甘井人争汲，却恐心闲身未闲。  

鲍壄　初夏閒居  
杜门初入夏，贫不厌身閒。  
白日静於水，绿阴浓似山。  
野蔬留客饭，小艇送僧还。  
却忆西庵夜，泉声石壁间。  

鲍壄　送周子静分教桂阳  
当时身不顾，义激自诸生。  
一日魁南省，无人不识名。  
官寻流水住，路趁落花登。  
遥想凭高处，岳云千万层。  

鲍壄　仰止亭  
昔年曾此恋青山，几度秋风入梦寒。  
想得玉岑回合处，夕阳依旧满朱阑。  

鲍壄　赠遇人上  
一衲一空身，凝然意不分。  
爱閒全似我，我累已输君。  
野寺同听水，春山独看云。  
有疑仍了取，此外不须闻。  

贝守一　冬晴晚步  
浮云浮敛夕阳斜，路入江村四望赊。  
木厌霜浓频脱叶，梅嫌春小未开花。  
翩翩过雁摩晴汉，隐隐孤帆趁落霞。  
欲壮吟怀沽斗酒，野田多处少人家。  

贝守一　绝句  
高车驷马谩相夸，竹榻蒲协团属自家。  
困睡饥餐何所有，一溪明月照梅花。  

贝守一　适意  
不效痴禅误此身，安居随分乐天真。  
閒寻草药防医病，广施仙方为济人。  
学道示逢师诀窍，收心且养自精神。  
修持要到无空地，扫却从前碍眼尘。  

贝守一　逍遥吟  
饥餐匕箸饭，渴饮畁罂酒。  
不忺白昼眠，时复绕庭走。  
不结冷淡交，亦无名利友。  
晚借竹风涼，临池坐良久。  

贝守一　有何不可  
园林桃李争妍，我有兰花数朵。  
杯盘笋蕨鲜肥，恁地有何不可。  

贝守一　有何不可  
炎炎火繖张空，避暑林亭趺坐。  
有时解带披襟，恁地有何不可。  

贝守一　有何不可  
佳花香满修廊，皓月当空照我。  
徐徐三弄瑶琴，凭地有何不可。  

贝守一　有何不可  
竹坞雪封云锁，地炉温酒添火。  
醉来拥被高眠，恁地有何不可。  

贝守一　自适  
迹晦心须晦，神清梦亦清。  
一窝如斗大，万事等沤成。  
风月平章易，山林去就轻。  
生生终有累，不若事无生。  

本之　诗一首  
一篙春水滑无声，一叶轻舟过短亭。  
飞蔼晚楼迷紫翠，夕阳孤塔认丹青。  
怀人远折三花树，何日相携双玉瓶。  
欲唤渔郎问风色，凫鹥飞处酒初醒。  

毕公信　环碧堂  
方塘纳霁景，一碧共晴寒。  
微波坐来息，人意亦平宽。  

毕公信　环翠堂  
群山关设险，高屋照多阴。  
晴岚度丘壑，疏翠上衣襟。  

毕公信　汤家市  
下马汤家市，前村数里赊。  
败篱瓜少蔓，簇舍莣先花。  

毕京　和范公希文怀庆朔堂  
花木还依旧径栽，春园不惜为谁开。  
几多民俗熙熙乐，似到老聃台上来。  

毕士安　答王黄门寄密蒙花  
多病眼昏书懒寄，烦君远寄密蒙花。  
愁无内史兼词翰，为写真方到海涯。  

毕士安　国清寺  
三四百年寺，今来国又清。  
若非逢圣祚，从自有嘉名。  
月殿五峰色，风松十里怕。  
不缘君命束，便好脱尘缨。  

毕士安　禁林讌会之什  
好文英主古难齐，宠重词臣意弗低。  
睿藻清新刊翠琰，神踪飞动在璇题。  
芸笺许效蓬莱阁，花槛容模罨画溪。  
乐圣朋侪开绮席，爱君诚抱挂金闺。  
买臣晚遇知多幸，犬子端忧思转稽。  
天地恩私无以报，只将克慎对芝泥。  

毕士安　杨照承议芦雁枕屏  
画师不肯传风蝶，故作枯乾逞奇绝。  
清秋未合结繁阴，深户何从洒飞雪。  
雪里鸭儿苦耐寒，眠沙枕浦白云团，  
黄芦槭槭枝叶乾。江头鸣雁恰飞起，  
恍如身到潇湘间。潇相洞庭云水隔，  
山路坡陁断行客。从来冬景画已难，  
况有翎毛似崔白。已觉冰漫稻梁少，  
更疑水宿溪垠窄。生平有道付沧洲，  
今日床头动行色。屏风主人家近远，  
我昔曾过浔阳县，田芦野雁尝亲见。  
出门解榻定相逢，借我家乡令对面。  

毕世长　睢阳五老图诗  
非才最忝预高年，分务由来近挂冠。  
敢造钜贤论轨躅，幸依都府得盘桓。  
篇章捧和惭风雅，眷待优隆荷岁寒。  
傥许衰容参盛列，愿凭绘事永传看。  

毕田　大哀洲  
玉辇南巡去不还，翠娥望断楚云间。  
波寒剩寫哀弦怨，露冷偏滋泪簊斑。  
一水盈盈伤远目，九峰{山雙}{山雙}惨愁颜。  
荒洲千古凄凉地，半掩空祠向暮山。  

毕田　鹅羊山  
羽客何年此炼丹，尚留空灶镇孱颜。  
云中鸡犬仙应远，山下鹅羊石转顽。  
湘渚几因沧海变，辽城无复令威还。  
何年仙驭还来此，尽遣飞腾上九关。  

毕田　罗汉绦  
五百移栖绝洞深，空留辙迹杳难寻。  
绿丝绦带何人施，长到春来挂满林。  

毕田　凝碧亭  
四面山屏叠万重，古岚浓翠锁寒空。  
清秋独倚危阑立，身在琉璃世界中。  

毕田　神鼎山  
玉趾分明印绝巅，药成仙去几千年。  
深藏宝鼎今方出，合得丹经与世传。  

毕田　石霜寺  
石上泉华喷猛霜，境奇因此陃禅坊。  
使君环笏留何用，枯木千馀满一堂。  

毕田　香水  
坎上浮图已拂天，椒兰遗馥尚依然。  
九重无复脩常贡，空有香名与邑传。  

毕田　掷钵峰  
应将钵渡斗神通，掷去乘将赴帝宫。  
争似岭头提不起，于今相续阐真风。  

毕田　朱陵洞水帘  
洞门千尺挂飞流，玉碎珠联冷喷秋。  
今古不知谁卷得，绿萝为带月为鉤。  

毕田　醉乡  
三宿酣神酎，乡名因此呼。  
山中千日者，自合是仙都。  

毕仲衍　送程给事知越州  
朝回鸣橹下东流，人自承明向越州。  
印绶光华将过里，江山萧洒去迎秋。  
香销琐闼成新梦，云映蓬莱识旧游。  
须体圣心图任切，鉴湖虽好莫淹留。  

边惇德　句  
敢向诗坛挑老将。  

边公式　诗一首  
松萝深处有神天，小刹何妨纳大千。  
挂搭定知宜久住，歌吟何幸得流传。  
袖中出简聊应尔，门上题诗岂偶然。  
顾我未除烦恼习，与师同结未来缘。  

边居谊　绝命词  
孤城高倚汉江秋，血战三年死未休。  
铁石肝肠忠义胆，精灵常向岘山留。  

边朗中　净明寺  
疏篁葱蒨云添润，乱石玲珑藓借斑。  
小有洞从仇穴入，妙峰顶对德云间。  

边维岳　题妙庭观  
飞桥翼翼傍云岑，田宅荒凉一迳深。  
想像吹笙凉彻夜，却疑风竹助遗音。  
不见当年鼎与坚，望中河汉路漫漫。  
人人自有飞升骨，平却心丹是内丹。  

卞育　留题灵岩寺  
屈指数四绝，四绝中最幽。  
此景冠天下，不独奇东州。  
夜月透岩白，乱云和雨收。  
甘泉泻山腹，圣日穿岩头。  
大暑不知夏，爽气常如秋。  
风高松子落，天外钟身浮。  
祖师生郎石，古殿名般州。  
人巧不可至，天意何所留。  
老僧笑相语，兹事常穷求。  
移出蓬莱岛，等吾仙子游。  

卞震　句  
雨壁长秋菌，风枝落病蝉。  

卞震　句  
双阙暂随丹诏入，三峰寻与白云归。  

卞震　句  
诗债到春无处避，离愁因醉暂时无。  

卞震　句  
老筇搘瘦影，寒木凭吟身。  

卞震　句  
空囊万里客，斜月一床寒。  

卞震　句  
积雨生残稻，苍苔入旧笼。  

卞震　句  
风涛秋渡阙，烟雨晚村孤。  

卞震　句  
芳草又牵为客恨，白云空寄未闲心。  

卞震　句  
茶香解睡磨铛煮，山色牵怀著屐登。  

冰壶　寿右丞相  
东方正气毓元身，夙禀春阳泽物心。  
应昴酂侯依汉日，骑箕傅说作商霜。  
村隆鼎铉关三极，风动笙镛叶八音。  
稽首君亲同介寿，郧山鄞水等高深。  

冰壶　寿右丞相  
淳佑更兹第二春，顺开黄道对昌辰。  
貔貅不动红尘骑，鸿雁于归青野人。  
千载龙云符气运，一堂鱼水会精神。  
地寒燕谷须钧播，挥手东风造化仁。  

卜祖仁　陈山龙湫  
陈山苍苍东海头，石壁裂缺藏灵湫。  
老髯出水歘万丈，青山倒挂黄金虬。  
神光上腾接烟霭，挟子撄珠浴沧海。  
雨公载雨推雷车，阊阖门开叩真宰。  
今年亢旱民罹殃，我侯悯悯心若伤。  
精诚披露动寥廓，沛然甘泽来滂滂。  
侯今官转吴兴去，回首神峰隔天宇。  
愿言变化从云龙，大为苍生作霖雨。  

布衣某　赋梅花  
影摇溪脚月犹冷，香满枝头雪未乾。  
只为传家太清白，致令生子亦辛酸。  

部使者　赠林次龄  
户长尽蠲民不病，室家相庆酒频沾。  
农桑课绩无遗恨，循吏声名并两都。  

才人　句  
出翁不识时宜甚，独学渊明裹葛巾。  

蔡必荐　采薇图  
西山有薇，美人不移。  
西山无薇，美人不归。  
采薇采薇，山是人非。  
薇满西山，不生夷齐。  

蔡必荐　观葵有感  
昨日一花开，今日一花开。  
今日花正好，昨日花已老。  
始知人老不如花，可惜落花君莫扫。  
人生不得长少年，莫负床头沽酒钱。  
得钱向酒家。君不见，  
戎葵花。  

蔡必荐　寓意漫成  
东邻老翁富钜万，每日关门常独饭。  
西邻少居钱不百，每日开筵延上客。  
老翁回头问少年，君家宾客何骈阗。  
少年答曰翁不知，人生许得几何时。  
翁看日月如流水，牢锁黄金与阿谁。  

蔡必胜　玉泉瀑  
珠箔飞空涧布流，卷舒曾不用银钩。  
悬崖洒洒清涵雪，越壑溶溶冷涩秋。  
势动羽鳞应若是，韵谐宫徵亦相侔。  
水晶不碍晴峰月，分付山灵夜莫收。  

蔡卞　句  
莫学饥鹰饱便飞。  

蔡卞　句  
对掌紫枢参大政，同扶赫日上中天。  

蔡卞　楞严经偈  
觉海性澄图，图澄觉元妙。  
元明照生所，所立照性亡。  
迷妄有虚空，依空立世界。  
相想澄国土，知觉乃众生。  
空生大觉中，如海一沤发。  
有漏微尘国，皆依空所生。  
沤灭空本无，况复诸三有。  
归元性无二，方便有多门。  
圣性无不通，顺逆皆方便。  
初心人三昧，迟速不同伦。  
色想结成尘，精子不能彻。  
如何不明彻，於是获圆通。  
味性非本然，要以味时有。  
其觉不恒一，去何获圆通。  
触以所角明，无所不明触。  
合离性非定，云何获圆通。  
法称为内尘，凭尘如有所。  
能所非遍涉，云何获圆通。  
见性虽洞然，明前不明后。  
四维亏一半，支何获圆通。  
鼻息出入通，现前无交气。  
支离匪涉入，云何获圆通。  
舌非入无端，因味生觉了。  
味亡了无有，云何获圆通。  
身与所触同，如非圆觉观。  
涯量不冥会，云何获圆通。  
知根杂乱思，湛了终无见。  
想念不可说，云何获圆通。  
识见杂三和，话本称非相。  
自体先无定，云何获圆通。  
心闻洞十方，生於大因力。  
初心不能入，云何获圆通。  
识见杂三和，话本称非相。  
自体先无定，云何获圆通。  
心闻洞十方，生於大因力。  
初心汉有入，云何获圆通。  
鼻息本权机，只令摄心住。  
住成心所住，云何获圆通。  
说法弄音文，开悟先成者。  
名句非无漏，云何获圆通。  
持犯但束身，非身无所束。  
元非遍一切，云何获圆通。  
神通本宿因，何关性分别。  
念缘非离物，云何获圆通。  
若以地性观，坚碍非通达。  
有为非圣性，云何获圆通。  
若以水性观，想念非真实。  
如如非觉观，云何获圆通。  
若以火性观，坚碍非通达。  
有为非圣性，云何获圆通。  
若以水性观，想念非真实。  
如如非觉观，云何获圆通。  
若以火性观，厌有非真为。  
非初心方便，云何获圆通。  
若以风性观，动寂非无对。  
对非无上觉，云何获圆通。  
若以空性观，昏钝先非觉。  
无觉异菩提，云何获圆通。  
若以识性观，观识非常住。  
存心乃虚妄，云何获圆通。  
诸行是无常，念性元生灭。  
因果今殊感，云何获圆通。  
我今白世尊，佛出婆娑界。  
此方真教体，清净在音闻。  
欲取三摩提，实以闻中入。  
离苦得解脱，良哉观世音。  
於恒沙动中，入微尘佛国。  
得大自在力，无畏施众生。  
妙音观世音，梵音海潮音。  
救世悉安甯，出世获常住。  
我今启如来，如观音所说。  
譬如人静居，十方俱击鼓。  
十处一时闻，此则圆真实。  
目非观障外，口鼻亦复然。  
身以合方知，心念纷无绪。  
隔垣听音响，遐迩俱可闻。  
五根所水齐，是则通真实。  
音声性动静，闻中为有无。  
无声号无闻，非实闻无性。  
声无既无灭，声有亦非生。  
生灭二圆离，是则常真实。  
纵令在梦想，不为不思无。  
觉观出思惟，身心不能及。  
今此娑婆国，声论得宣明。  
众生迷本闻，循声故流转。  
阿难纵强记，不免落邪思。  
岂非随所沦，旋流获无妄。  
阿难汝谛听，我承佛威力。  
宣说金刚王，如幻不思议。  
佛母真三昧，汝闻微尘佛。  
一切秘密门，欲漏不先除。  
畜闻成过误，将闻持佛佛。  
何不自闻闻，闻非自然生。  
因声有名字，旋闻与声脱。  
能脱欲谁名，一根既返源。  
六根成解脱，见闻如幻翳。  
三界若空花，闻复翳根除。  
尘消觉圆净，净极光通达。  
寂照含虚空，却来观世间。  
犹如梦中事，尘登如在梦。  
谁能留汝形，如切巧幻师。  
幻作诸男女，虽见诸根动。  
要以一机抽，息机归寂然。  
诸幻成无性，六根亦如是。  
元依一精明，分成六和合。  
一处成休复，六用皆不成。  
尘垢应念消，成圆明净妙。  
余尘尚诸学，明极即如来。  
大众及阿难，旋汝倒闻机。  
反□□自性，性成无上道。  
圆通实如是，此是微尘佛。  
一路涅盘门，过去诸如来。  
斯门已成就，现在诸菩萨。  
今各人圆明，未来修学人。  
当依如是法，我亦从中登。  
非唯观世音，诚如佛世尊。  
訋我诸方便，以救诸末劫。  
求出世閒人，成就涅盘心。  
观世音□□，自余诸方便。  
皆是佛威神，即事舍尘劳。  
非是长修学，浅深同说法。  
顶礼如来藏，无漏不思议。  
原加被未来，於此门无惑。  
方便易成就，堪以教阿难。  
及末劫沈沦，但心引根修。  
圆通超余者，真实心如是。  

蔡卞　咏茅山元符万宁宫  
猗嗟三茅，得自初成。  
气合於无，与形俱升。  
孰希其风，必静必清。  
寥寥久哉，乃发先生。  
帝用尊之，载召来廷。  
乃锡命书，迨其俦侣。  
因其故庐，启此新宇。  
像图仙真，上肖帝所。  
神笔牍之，龙凤轩翥。  
天锡皇帝，聪明孝友。  
抱一用中，以绥九首。  
遐迩率从，尊道熙功。  
有欲求之，与在斯宫。  
作为好歌，以诏无穷。  

蔡卞　赠华阳法师  
师到华阳洞，山华几度开。  
只应常救物，却遣世人来。  

蔡高　谒馆阁校勘欧阳公  
此日登史阁，高风孰可追。  
学期明主佐，道许后生师。  
余岂能自信，公真不我欺。  
微躬托所厚，惭愧异新知。  

蔡格　山居十三首  
一雨秋凉爽气新，秋声栗栗转伤神。  
根株半载培多少，倏忽流光不待人。  

蔡格　山居十三首  
刊删理障觅天根，心体昭昭会一原。  
岁暮更宜深燕养，莫理书册动风旛。  

蔡格　山居十三首  
观云听雨逐番新，清书绿荫更可人。  
满眼个别无限趣，当窗憩久乐天真。  

蔡格　山居十三首  
心远不妨车马过，地偏渐听月风来。  
参差竹木皆清景，唯有梅枝手自栽。  

蔡格　山居十三首  
大禹圣人惜雨阴，嗟我悠悠老已侵。  
七年病蓄三年艾，犹胜龙钟转陆觉。  

蔡格　山居十三首  
硬着脊梁休放肩，肩挑重负路漫延。  
生前气力无停歇，一息奄奄尚向前。  

蔡格　山居十三首  
寤寐前修相感深，一巾衣钵此传心。  
叮咛莫问如来界，本体工夫在此寻。  

蔡格　山居十三首  
天下无如闻道乐，人间惟有养心高。  
烟花过眼须臾灭，明德馨香万古牢。  

蔡格　山居十三首  
逆境须同顺境宽，熟仁坚志这中观。  
英雄何限经坷坎，一片精光本自完。  

蔡格　山居十三首  
老年随分做工夫，黄卷静披世味无。  
倦整池边春睡足，凭栏遥看鸟相呼。  

蔡格　山居十三首  
此身终老太平年，何事修真颠倒颠。  
但得开颜随日赏，醉眠花下也神仙。  

蔡格　山居十三首  
野花幽草满庭除，生意绵绵接太虚。  
独坐空斋无一事，呼童三径乐教锄。  

蔡格　山居十三首  
何思何虑只寂然，由来心静类修禅。  
一去无多路□□，直启玄关叩洞天。  

蔡格　自咏  
富贵良非愿，林泉毕此生。  
酒因随量饮，诗或偶然成。  
秋水和烟钓，春田带雨耕。  
颓然无缝塔，且不费经营。  

蔡公亮　一字天  
石室阴幽却朗然，仰窥长罅见清玄。  
不知谁把如椽笔，画出光明一字天。  

蔡冠卿　送灵岩道光大师  
僧读儒书举世稀，惟师精学出尘机。  
上都香火安禅久，东国林泉徇众归。  
道在莫从形相索，身间都觉利名非。  
灵岩到日秋应晚，还写新诗遍翠微。  

蔡冠卿　云门寺  
忆昔云门月正明，烦襟消尽觉神清。  
林泉自濯尘埃事，松桧静含风雨声。  
山鬼听经藏户牖，野猿偷果堕檐楹。  
几年京洛缁尘满，何日临流一濯缨。  

蔡光启　挽敦夫  
人物于今叹渺然，孤坟宿草已生烟。  
日暮行人道傍舍，应何年少谈禅。  

蔡洸　友贤堂  
筑堂傍西庑，非悦轮奂美。  
公余竟何之，行行辄至止。  
纷纭屏玩好，周遭罗经史。  
晤对今伟人，尚论古君子。  
择善固毋倦，胜良自自喜。  
卫公骨虽朽，妙语犹在耳。  

蔡沆　春日即事二首  
人生何事最为亲，不看春容不识真。  
岸柳细摇多意思，野花初破足精神。  
精神识后施为别，意思到时言语新。  
为报同侪须急赏，莫教春去始伤春。  

蔡沆　春日即事二首  
楼上从容晓日明，春风随意动郊坰。  
定知有象根冲漠，未信至精惟杳冥。  
万化淳时春蔼蔼，一元亨处雨零零。  
忘言共倚栏干见，录满周原水满汀。  

蔡沆　登高  
九日登高庙阁阴，山间犬吠白云深。  
清秋空谷寒侵夜，绕屋幽林翠满岑。  
佳景随开陶令兴，雅怀犹负远公心。  
年来名利都抛却，唯有游观到处寻。  

蔡沆　闲游  
缓步荒郊外，杖藜看耨锄。  
蓑衣蒙短褐，野饭摘残苡。  
雨过苗花湿。云深草树疏。  
敲门无犬吠，何处觅樵渔。  

蔡沆　夜行舟  
霞晚临江岩，云深不见星。  
鸟棲沙篆暗，山远暮钟鸣。  
燃火移村色，号风晚度声。  
船窗迷漏鼓，独立向天明。  

蔡沆　游白鹿洞  
古洞云封山正阴，攀藤负石此登临。  
双峰削剑雄中外，五老当头壮古今。  
入室飆瞻先圣像，登台惭愧昔时心。  
十年梦寐今方见，终老生涯只处寻。  

蔡沆　游西山  
闻道西山胜，今朝始见山。  
鹤鸣双剑动，宠喷紫霄寒。  
人去台空古，墨灰沼未乾。  
紫阳招不作，登眺共谁看。  

蔡沆　自咏二首  
青春不可再，白发两三茎。  
得句非诗史，为文学雅成。  
愁多凭酒散，老至逐人行。  
开卷无相似，长吁负此生。  

蔡沆　自咏二首  
一病观书歇，终朝药饵亲。  
焚香葆静性，咬菜适清神。  
落燕巢低屋，饥乌噪近人。  
觅仙难换骨，贫瘦得吾真。  

蔡沆　坐龙池观瀑布泉  
一上巍峰独枕流，匡山爽气为君收。  
泉飞直下三千丈，池喷奔分数百州。  
净练银河辉映阁，烟凝碧树吐成楼。  
先师巨笔悬岩石，文物风光度几秋。  

蔡交　洋州  
武定新雄阃，丰宁旧奥墟。  
地兼秦蜀美，川会汉洋纡。  
翠垒环封岭，清流跃野渠。  
安知下斜谷，别得上华胥。  
干酒香村落，生金富里闾。  
晴轩迎蟚蝬，夜管送蟾蜍。  
啼乌弦幽坞，芳花绣碧墟。  
路飞游女盖，巷曳隐人裾。  
陆会寻穿石，江遨揭聚鱼。  
缴将藤解坼，耗用穣驱除。  
双竹溪翁杖，柔芎壩户蔬。  
镇留仙婿恨，岩邃佛人居。  
照市成都锦，盈庠阙里书。  
采茶惊雉鹧，护橘趁狨狙。  
俗洽庭无讼，年丰弜有储。  
大资州将懒，藐与世贤疏。  
统总村何有，甘酣分有馀。  
正宜心自怍，更有位谁如。  
未执归田耒，犹乘集事车。  
好于闲静处，积渐学樵渔。  

蔡隽　和陈轩题汀洲苍玉洞  
向来曾醉呼猿洞，乱石崩云拥坐隅。  
谁料七闽烟瘴底，半岩风物似西湖。  

蔡开　平绿轩  
瞰水地仍敞，开窗望不迷。  
良畴连远近，秀野混高低。  
晓起烟千树，春耕雨一犁。  
道人深乐此，坏衲且幽栖。  

蔡戡　爱閒堂  
归来筑室傍城阴，旋揭新名雅意深。  
因病爱閒多得趣，逢场作戏亦何心。  
鸟鱼飞泳全真性，水石风流有至音。  
衰朽自知无所用，量才只合在山林。  

蔡戡　丙辰罢郡得祠  
世论可怜哉，无心任去来。  
狙公徒自喜，鸥鸟浪相猜。  
塞马宁非福，池鱼枉见灾。  
扁舟从此去，回首谢氛埃。  

蔡戡　病中纪事  
我生天地间，甲子倏一周。  
岁与命相近，灾釁非人谋。  
抱病卧漳浦，荏苒久不瘳。  
伛偻腰欲折，偃仰筋如抽。  
痛楚彻心膂，呻吟损咽喉。  
浃背汗淋沥，环膝寒飕飗。  
晨兴服絺綌，夜卧重衾裯。  
垢腻生虮虱，爬搔变疮疣。  
寝食殆俱废，起处宁自由。  
跬步远千里，窘局如拘囚。  
艾火既妄灼，药剂还轻投。  
以此千金躯，寄命庸医流。  
展转几十旬，初夏俄清秋。  
去死一间耳，自叹如浮沤。  
有身即有患，无生乃无忧。  
彭殇齐寿矢，蝼蚁同王侯。  
四大非我有，外物何劳求。  
委心以待尽，死生任浮休。  

蔡戡　病中书  
短褐颓然一病僧，支离瘦骨伴枯藤。  
扫除习气嗟犹在，摆脱尘缘愧未能。  
案上纵横堆药裹，箧中颠倒贮书縢。  
青鞋布袜从兹始，试叩如来大小乘。  

蔡戡　拨置吏牍再作一诗以酬相恼之什  
朝来衙集事还生，不觉文书几上盈。  
顾我尘埃败佳思，羡君心迹得双清。  
也知静色撩诗兴，无奈芜辞愧俊英。  
得句已推三昧手，论交当拜十年兄。  

蔡戡　不寐  
独卧虚斋百念衰，枕边犹有数枝梅。  
青灯看尽愁肠断，画角吹残旅梦回。  
发为忧时浑欲雪，心存报国未全灰。  
功名蹭蹬身先老，那更駸駸急景催。  

蔡戡　长风沙  
舟人指点长风沙，寂寞烟村三数家。  
寒日荧荧照枫叶，霜风槭槭飞芦花。  
江头景物自不恶，买鱼沽酒时独酌。  
扁舟日日弄烟波，此生空羡渔家乐。  

蔡戡　春郊即事  
一犁春雨欲平塍，预卜今年穑事成。  
天意却愁人意懒，故令布谷苦催耕。  

蔡戡　淳熙戊戌将命广东侍亲携孥十一月至安仁留云锦驿一宿而去时晋卿倒  
忆昨南游日，今余二十年。  
扶舆潘母健，举案孟光贤。  
远宦徒劳耳，重来倍怆然。  
若非吾小阮，只影更谁怜。  

蔡戡　次蔡介卿雪中风寄  
玄冥作意逞雄豪，陵压东君惨不骄。  
一气回春何太晚，群阴见晛未全消。  
漫夸呈瑞宜新麦，那似为霖救旱苗。  
造物深机虽莫测，愿言六气自均调。  

蔡戡　次蔡介卿雪中风寄  
等閒栽遍小园花，剩拟春来赏物华。  
不觉琼英先满树，更看缟带暗随车。  
光摇玉镜冰初泮，冻屈金钩草未芽。  
料得小桥人不到，江梅欺压任横斜。  

蔡戡　次张伯信韵题吴园画轴  
谁把吴园较辋川，画图犹复想当年。  
要知故国非乔木，文采风流尚宛然。  

蔡戡　大雪不止再交前  
玄冥一怒天地黑，巽二前驱声摵摵。  
须臾白帝振轩裳，龙凤幡旂交委积。  
旧传洛邑深丈余，今比常山才数尺。  
天公作意逞阴机，翦水裁霜巧无隙。  
云涛万顷俱浩荡，海风吹散琉璃碧。  
坤轴摧压几欲颓，日轮埋没浑无迹。  
定知谪堕万玉妃，紫府清都削名籍。  
可惜飞琼天不管，等閒幻作神仙宅。  
诗人嘲弄困万象，苦思不妨闭门索。  
攒眉呵手捻冻髯，得意忻然见颜色。  
英词逸气吞江湖，窃比君才如楚国。  
看花君子待新晴，又见春风摇燕麦。  
我方叠石筑小坡，人笑老翁似儿剧。  
何当蹑履共登临，一览山川皆尽得。  

蔡戡　代赵仪可挽刘叔丙  
此士不可得，乡人今始思。  
迎宾多事日，教子废科时。  
望屋讼自止，弄丸争者谁。  
京华携手处，忆著最伤悲。  

蔡戡　道中见梅  
篮舆兀兀梦初回，怪底幽香触鼻来。  
日暮天寒正愁绝，谁家篱落数枝开。  

蔡戡　道中述怀  
分阃南来两见秋，不才多病合归休。  
奔驰水陆三千里，经历江湖十四洲。  
鲈脍莼丝怀古里，梅花雪片送行舟。  
自惭尸素终无补，只为忧边白尽头。  

蔡戡　灯夕不出偶成  
晚岁光阴只自惊，眼中乐事叹何曾。  
雕鞍绣幰多游子，纸帐蒲龛一病僧。  
尘翳扫除方寸地，光明散作百千灯。  
维摩丈室跏趺坐，千息调匀唤不应。  

蔡戡　登岸山观用前韵  
病足蹒跚好罢休，又登绝顶故迟留。  
霜明枫叶红如染，露挹岚光翠欲流。  
远目无穷休更望，赏心未足卜重游。  
超然胜绝非人世，疑是身居麟凤洲。  

蔡戡　登榕溪阁  
公余赢得暂时休，归骑匆匆更少留。  
古木千章环美荫，危亭百尺枕清流。  
诗翁仙去留遗迹，病守重来访昔游。  
坐久西山衔落照，一行鸥鹭起汀洲。  

蔡崑　善卷坛  
几到坛边登阁望，因思遗迹咏今朝。  
当时若为重华出，不是先生傲帝尧。  

蔡令将　游虎丘  
佳时结胜游，与子棹兰舟。  
路近云烟霁，岩深水木秋。  
临风伤远日，感慨发诗愁。  
乐事真难偶，年光若转头。  

蔡楙　句  
竹静深留月，花多不辨香。  

蔡楙　句  
曙分林影外，春尽雨声中。  

蔡蒙古　梅江晚泛二首  
罢读出江岸，江波滚滚来。  
呼舟閒打桨，载月二更回。  

蔡蒙古　梅江晚泛二首  
何处吹横笛，萧萧荻苇丛。  
徐看钓艇出，蓑笠一渔翁。  

蔡蒙古　阴那山  
宫阙空悬胜绝奇，天然泉石画中窥。  
五峰指月攒寒玉，二水流云漾碧漪。  
鱼鸟身如游极乐，猿猴心似发菩提。  
沈沈钟鼓僧閒寂，客亦忘言自得之。  

蔡蒙古　游王寿山  
王寿山头石径斜，不知何处有仙家。  
烟霞踏遍芒鞋破，一路春鸠啼落花。  

蔡凝　句  
春色遍空明。  

蔡槃　病中  
绕舍东风急，柴门静掩时。  
交情贫里见，药性病中知。  
沉寂心当定，清羸步懒移。  
呼童理书案，为管旧时书。  

蔡槃　春思  
自觉无春思，春长在眼前。  
天晴梅堕雪，地暖草生烟。  
独步迷山影，空肠饱涧泉。  
乡心徒耿耿，为客又经年。  

蔡槃　次倪梅村见寄韵  
江湖不恨知心少，只怕相逢雪上头。  
万事悠悠双弊屣，百年渺渺一虚舟。  
共斟荷露吟终日，坐挹松风喜近秋。  
更好停杯溪上月，不妨为我夜深留。  

蔡槃　次幽居  
却粒烧丹未有方，且逃人事住山房。  
冷看桐叶含秋思，间扫苔花背夕阳。  
墙壁遍题无酒句，衣裳多带捣茶香。  
云深自是稀来往，婆饼一声清昼长。  

蔡槃　冬夕寄友  
壁灯花落夜将残，天远那知客思单。  
鹤帐不成云外梦，燕楼空锁雨中寒。  
千年风雅教谁主，一曲凄凉只自弹。  
又恐孤山梅渐老，明朝相约过长安。  

蔡槃　宫主祠  
玉镜台前懒画眉，伤心最是月明时。  
君恩渐绝门深掩，落尽间花竟不知。  

蔡槃　瓜州  
烟际击孤舟，芦花两岸秋。  
江空双雁落，天迥一星流。  
急鼓西津渡，残云北固楼。  
商人茅店下，沽酒话扬州。  

蔡槃　过横岭书信臣宅壁  
马嘶残月醉醒中，行尽天涯西复东。  
两鬓欲霜难讳老，一心忧国不妨穷。  
只今世路浑如水，从旧交情独有公。  
彭泽门前昔时柳，也应相傍得春风。  

蔡槃　寄北磵  
拟定书中字，山中欲问谁。  
一从分手后，尽是断肠时。  
烧叶驱残冻，挑蔬备夕饥。  
相思不但此，明月梦魂随。  

蔡槃　寄碧瑶山房  
市声不到处，作屋僪三间。  
洗砚添新水，开窗放远山。  
湿云侵树黑，疏雨蚀苔斑。  
近有间生活，吟编手自删。  

蔡槃　寄何尉  
向晚出林麓，思君隔瀼湾。  
因看云过岭，不觉日沉山。  
犬吠疏篱下，牛归古道间。  
一声何处笛，明月上松关。  

蔡槃　寄雪蓬姚监丞  
忆昔青灯夜对床，断猿声里早梅香。  
一从去棹冲寒雪，几度凭阑到夕阳。  
秋思渐于蝉外觉，别愁偏向雁边长。  
梧桐解得离人意，不遣西风吹叶黄。  

蔡槃　金陵  
六代帝王州，寒烟满石头。  
星河天北转，江汉水东流。  
步绝金莲雨，歌残玉树秋。  
白头有渔父，犹说景阳楼。  

蔡槃　九日僧舍偶成  
落帽年年学孟嘉，今年偶客梵王家。  
石床斋散门初掩，细雨声中落菊花。  

蔡槃　客中  
举酒吟诗易，居贫作客难，  
一番思世事，半日倚阑干。  
霜重竹篱薄，风高石径寒。  
无言搔短发，望眼到长安。  

蔡槃　留别  
欲去休云易，相思恐弗禁。  
一床秋雨梦，千里暮云心。  
每自悲行役，知谁识老吟。  
西风闻过雁，记取问佳音。  

蔡槃　旅中  
梧叶响荒塘，秋宵不耐长。  
猿啼千嶂外，人在一灯旁。  
雁影溪桥月，钟声野寺霜。  
明朝又何处，烟水正茫茫。  

蔡槃　钱塘怀古  
郁郁东南旺气浮，吴争越战几春秋。  
一阳柳色浑无恙，五月荷花半是愁。  
隆替且容吾辈老，英雄都付此江流。  
中原苦被淮山隔，莫向西风更倚楼。  

蔡槃　人间  
充尽人间事，西风掩竹门。  
无人争碧嶂，有鹤伴黄昏。  
扫石移云影，浇花润月痕。  
何须叹牢落，知我有乾坤。  

蔡槃　山城即事  
独上山楼上，楼高望尽天。  
更无云一点，只有月孤圆。  
树老飘黄叶，湖空起白烟。  
故园音信断，愁绝不成眠。  

蔡槃　山居  
急雨开新霁，薰风献嫩凉。  
苔花停画壁，云叶护书床。  
枕上清风细，诗中雅兴长。  
地偏人到少，幽鸟语新篁。  

蔡槃　雪中怀祝声之  
逢人常自说，家远欲归难。  
身暂依莲社，心犹在杏坛。  
摊书灯下读，磨剑月中看。  
近日无消息，相思雨雪寒。  

蔡槃　谒范文正公祠  
半龛遗像饰貂蝉，往事犹思庆历前。  
未说两朝亲捧日，且言一柱独擎天。  
山林付与书生管，香火当同信史传。  
独恨军中无此老，如今西贼又侵边。  

蔡槃　游古寺  
山烟寒日暝，鸱殿与云齐。  
松鼠下阶走，竹鸡当户啼。  
碑荒文字古，僧老语音低。  
欲往应无计，斜阳照杖藜。  

蔡槃　游梅庵  
一点尘难着，推窗晚翠开。  
早知延话久，悔不带诗来。  
医俗可无竹，耐交惟有梅。  
平生爱闲步，踏碎几莓苔。  

蔡槃　约友同游  
买得扁舟击海滨，梅花岭上浪游人。  
江山若欲留连客，诗酒何妨报答春。  
柳带梳风黄尚浅，草茵铺雨绿将匀。  
约君携手同行乐，趁取东郊景物新。  

蔡槃　越州早行  
青鞋三十里，草露惹衣斑。  
潮落曹娥渡，云荒夏禹山。  
秋声黄叶里，一影白鸥间。  
欲问钱塘□，渔家未启关。  

蔡槃　赠江湖隐者  
湖上人家住最幽，檐牙倒影落沧洲。  
诗成梅坞三更月，酒醒蓬窗午夜秋。  
移石为添烧药灶，卖金因起读书楼。  
经年不入城闉去，长倚阑干看白鸥。  

蔡槃　郑介道见访  
数株杨柳种多年，今日方维胜客船。  
扫石共看山色坐，枕书同听雨声眠。  
溪羹旋煮莼丝滑，野饭新炊白玉圆。  
不管归心忙似箭，强留吟过菊花天。  

蔡槃　竹  
每爱幽窗下，烟藂与露枝。  
才闻风起处，便是雨来时。  
节直将谁比，心虚只自知。  
青青长在眼，休说化龙迟。  

蔡槃　自叙  
江湖间步几经年，穷似襄阳孟浩然。  
折简为求僧舍茗，典衣因欠酒家钱。  
真情尽向诗中见，归梦常于枕上圆。  
世路风波深可畏，结茅何日遂归田。  

蔡齐　小孤山  
大孤之石衡且修，青青长在湖之头。  
小孤之石锐以高，削立江崖当洪涛。  
滔滔逝水东流去，两石崔嵬屹天柱。  
蜀巴之源浩泇泇，壮哉此诚江海门。  
鸿庞稍见土宇广，疏凿方知夏禹勤。  
名山大川神所主，过者震惊谁敢侮。  
云何作庙向荒壖，抟土娉婷像龙女。  
篙师贾客尔何知，坎坎伐鼓持豚蹄。  
倚篷清坐渔歌起，日暮但见崖鹰飞。  
危峰屹立长江上，势折华胥限百蛮。  
鳌背孤撑青玉柱，斗杓斜插翠云鬟。  
月生西海初三夜，潮到东吴第一关。  
安得扁舟多载酒，放歌击楫浪花间。  

蔡齐　小孤索同黄士殷同赋  
缆舟宿松县，我友爱奇观。  
爱登小孤山，千里瞰江岸。  
窄塞峡浪喧，微茫渚沙漫。  
临深看泳鱼，思归闻啼雁。  
茫茫吊千古，俯仰亦嗟叹。  
君侯金玉章，贻我舟中玩。  

蔡清臣　广惠寺  
云中老树冷萧萧，溪上僧归倚画桡。  
谁为秋风乘兴去，松窗先听富阳潮。  

蔡权　和鹅湖三先生韵  
朱陆豪雄夙所钦，本仁祖义浑同心。  
高明顿足先登岸，邃密为山渐到岑。  
易简支离争诮切，禅关俗学互浮沉。  
撑眉拿眼来葱岭，公论昭明在古今。  

蔡权　掩扉  
院静秋深昼掩扉，倦游园圃坐忘归。  
休惊白发催颜瘦，且看黄鹂绕树飞。  
翠竹受风生远韵，碧梧竟夕含清晖。  
此间标格谁能会，唯有孤星入少微。  

蔡权　夜叹  
不寐中宵发叹歌，无闻见恶竟如何。  
堪嗟岁月蹉跎久，却悔尘寰错误多。  
事业分明卑管晏，源流直上接丘轲。  
衰颜皓发雄心在，蓄艾从今起宿疴。  

蔡权　夜坐  
露冷风高天气清，中秋月色更发明。  
扪怀永夜心同照，抱膝孤灯兴自倾。  
漏尽欣无尘客坐，钟鸣恍有老仙迎。  
归来最爱天机静，莫遣纷纷混世情。  

蔡权　游西山  
洞天杳杳白云低，古木丛阴路欲迷。  
昼永并无人迹混，夜学惟有鸟声啼。  
雨昏草色寒侵院，风入松声响乱溪。  
隔宿寻幽心未惬，马回山下日将西。  

蔡权　自咏  
故居荐山东，十载去不还。  
故人庐峰北，一念长周旋。  
风波既渺藐，岁月空推延。  
园地益新好，亭馆故依然。  
忆昔紫阳翁，沉醉春风前。  
登览意有会，携提笔如椽。  
银钩并铁画，灿烂疑蛇蜒。  
至今雕梁上，日夕生云烟。  
触事多思远，抚景良独妍。  
秀色可览结，岚光渺无边。  
斯文与斯亭，千古垂不刊。  

蔡任　句  
我与斯民同一性，谁言此邑号三阳。  

蔡如松　国师南岩诗  
七闽山秀江逾碧，俗知礼义亡奸慝。  
贼潮何事率淮民，拥众南来稍蚕食。  
椎埋却冢荒径里，醉饱呼天烂渔弋。  
孽驹蹑迹逞神怪，河海波腾云泼墨。  
门开启圣像双阙，台筑三清伴紫极。  
一朝春燕飞入宫，九龙帐底生荆棘。  
举宗屠肆血腥秽，骸骨无人坎坟域。  
群凶睨目暗招邀，起火狐鸣乘月黑。  
雪峰禅客汛遗种，物色漳川俄访得。  
芦黄苇白秋负多，俗话辛酸语还塞。  
易衣传入虎狼口，翻覆死生难可测。  
至今尚余下辇处，巧作妖言相诞惑。  
我曾亲到国师岩，父老颇能为记忆。  
吐冤戟手骂从效，阴与群奸为羽翼。  
孤僧逼将上车去，水石含悲空寂默。  
唯有霜钟音韵清，破寒千里传消息。  

蔡如松　九侯山神诗  
谁言少康真禹子，子孙九人流到此。  
谁言鬼侯遭纣虐，冤魄至今灵故垒。  
诞哉二说太荒唐，未识根原有初始。  
我曾南自五羊回，杖屨空山问遗址。  
数间古屋傍林峦，一簇偶人皆剑履。  
断碑仆地苍藓没，满庭落叶秋风起。  
岁时伏腊走村翁，醵钱买酒烹羊豕。  
粤巫击鼓细吹角，整日歌呼乞新祉。  
饥乌攫肉舞盘间，野蝶寻馨投盏里。  
愚民惊怪相骇诞，巧啭笙簧萦俗耳。  
那知三代去已远，鬼神岂肯歆非祀。  
漳川遐僻在穷闽，北去中州几万里。  
从来不及风马牛，庙食胡为而至是。  
滥觞曲士妄穿凿，湍激妖狐因倚恃。  
嘘烟吹雾作精变，历古冥冥无辨理。  
保当济会狄梁公，为我乘时皆斥毁。  

蔡若水　麻源灵丰祠  
偶因乞雨到麻源，碧涧萦纡乱石间。  
未省谢公吟赏后，更谁乘月弄潺湲。  

蔡沈　次刘子融言诗之韵  
试将风月共君哦，识处应须出旧科。  
吟咏性情当自得，敷张华藻第差讹。  
入神致用何思虑，告往知来谩切蹉。  
欲达古诗三百义，一言而蔽不须多。  

蔡沈　读江西诗呈游光化料院  
江西多秀士，卓跞相后先。  
其中最翘楚，无出黄陈前。  
森然插天干，琢削草舍椽。  
羌童扣金石，越女调管弦。  
非无要妙音，难与韶瀋传。  
王风惜云远，屈宋美独专。  
沉浓玄晖诗，典雅渊明篇。  
少陵备众体，太白真谪仙。  
微情寄风月，肺腑皆天然。  
自从句中眼，一字千金钱。  
于今百馀载，诵说如河悬。  
人惟屋下屋，何以千万间。  
正声日微茫，寂感空无边。  

蔡沈　读王莽传寄廖判府  
噫吁嚱，噫嚱一曲难为听，  
桑麻垅亩今荆榛。子规夜诉仓庚鸣，  
时至气化能无声。高皇神武百世业，  
安汉小子为凭陵。九十六万目可掩，  
奈何从臾皆群臣。臣乎臣乎胡乃尔，  
富汝贵汝庸何生。炎精白昼欲晦蚀，  
日角眉目尤精神。古来权柄不早去，  
止为鱼肉涂生灵。生灵涂炭自兹始，  
古往今来只如此。重华一去何时还，  
志士幽人泪如雨。  

蔡沈　古意二首  
古人不可见，末习徒纷然。  
精微固难知，论议胡尔偏。  
郢曲听者谁，巴唱和乃千。  
世道既若兹，淳风何当还。  
矫矫且自强，天运终来旋。  

蔡沈　古意二首  
种木必培根，清流必澄源。  
根源得其理，流末乃可言。  
圣贤本始务，条达盖自然。  
时俗枝委求，持操空尔烦。  
存存此成性，道义斯其门。  

蔡沈　归自城中承介卿宠顾惠诗次韵  
幽雅从君志，驱驰愧我人。  
无忘岁时旧，因得笑言亲。  
心赏知非故，诗成语自新。  
一川风景会，樽酒且频频。  

蔡沈　和伯氏怀人韵  
怀人复怀人，怀忧不能写。  
沧浪有舟楫，使欲从东下。  
春寒雨淋淋，舟楫不可寻。  
临流一惆怅，直下万里深。  

蔡沈　和伯氏用介卿韵惠诗二首  
信笔题诗学行馀，功名聊且付樵渔。  
心闲独玩三秋干，足健时看数亩蔬。  
渺渺橘园联草阁，疏疏竹径傍田庐。  
是间日有无穷趣，月淡风清静读书。  

蔡沈　和伯氏用介卿韵惠诗二首  
悄悄园林世味长，碧云疏散暮天光。  
且宽礼乐兴江左，厌听干戈暗洛阳。  
梨叶尽时无伏暑，竹阴深处有馀凉。  
从容领会精微旨，何用区区底事忙。  

蔡沈　和陈子公井斋韵  
生来井井义谁穷，阳自初来位五中。  
若信此间方寸地，能安而虑即成功。  

蔡沈　和介卿唐石道中早梅  
六曲溪头处士家，年年篱落万枝花。  
怪来驿使无消息，却报烟村一树斜。  

蔡沈　和吴伯纶早梅  
篱落当岁暮，春至无人知。  
鸾鹤倏尔集，蜂蝶还先期。  
月落步疏影，空明见幽姿。  
香气谁与达，赖有清风吹。  

蔡沈　红梅  
一树芳菲露短墙，彩霞千缕带斜阳。  
东君赋予知何意，剩与胭脂使嗇香。  

蔡沈　寄赠江宁刘明府  
南陆昼日永，北窗风气清。  
端居玩时物，园林绿阴成。  
新竹梢已繁，修梧叶初荣。  
翩翩有幽禽，睍睆发清声。  
岂无樽酒欢，抚景难自倾。  
亲朋天一端，别我岁倏更。  
衷丹寄秋毫，香煤染霜藤。  
耿耿叹离群，拳拳怀友人。  
珍重万金抵，契阔千恨平。  
欲题尺书报，恻怆若为情。  

蔡沈　句  
静寻啄木藏身处，闲看游丝到地时。  

蔡沈　句  
游鱼顾影惊寒月，宿鹭迷群下夕阳。  

蔡沈　绝句  
积雨添泉脉，寒来送两山。  
南风北窗下，午梦听潺湲。  

蔡沈　蜡梅  
造物无穷巧，寒芳品更殊。  
花腴真类假，枝瘦嬾犹枯。  
帝子明黄表，宫人隐绛襦。  
若论风韵别，桃李亦为奴。  

蔡沈　刘子野携诸名公诗轴见过为书其后  
畏暑懒出户，息心聊罢诗。  
诸公旧有作，其意已无遗。  
岭表经行处，贤阙扣见时。  
悠然皆往事，勉务日新期。  

蔡沈　马司户所作墨梅并示佳作因次韵  
谁把霜毫归庾岭，王孙去后久寥寥。  
长时月夜横疏影，镇日春风上素绡。  
可笑儿童寻剪摘，如知蜂蝶亦邀招。  
人心造物无穷巧，顷刻功成永不摇。  

蔡沈　南昌城  
巍城十八里，雄壮称洪都。  
北郭势迤逦，南浦形萦纡。  
连亘控西江，囊括尽东湖。  
灌侯遗故址，李相规旧模。  
改筑龙沙堤，三方第如初。  
得非雕残后，民力不足欤。  
得非府库竭，费用不给欤。  
当时庙堂上，不主公议欤。  
我来客城闉，感慨成欷吁。  
今古如一辙，有才能远图。  

蔡沈　偶题  
作书与蜀客，止为求知音。  
不料缘素丝，却与多黄金。  
今情既已异，古意何由寻。  
一笑陶靖节，雅趣无弦琴。  

蔡沈　偶题三首  
暮年无杂虑，何事更关情。  
入市非求利，居山岂为名。  
诚存心自逸，足健步常轻。  
却是行游处，春风日日生。  

蔡沈　偶题三首  
寂寞园林迥，栖迟念虑宽。  
雨声连砌响，风色入帘寒。  
义理无新得，交游少旧懽。  
梅花自畴昔，岁晚独相看。  

蔡沈　偶题三首  
日日门前路，春风与物期。  
早梅纷白雪，垂柳散青丝。  
把酒怀情久，吟诗遣兴迟。  
闲来复闲往，携策谩逶迤。  

蔡沈　山中  
才既非时用，性本爱岑寂。  
决策西山游，幽隐遂成癖。  
春风百花红，秋月千嶂碧。  
烟霞结绸缪，猿鸟自畴昔。  
乘间抚深旷，喷薄轰铁笛。  
笑挹天柱峰，高寒几千尺。  

蔡沈　双林壁间有人写董仲达希字韵诗和者纷纷因用韵  
寺古苍松老，僧高俗客希。  
我来游竟日，不用笋舆归。  

蔡沈　送江端伯之隆兴  
人生辛苦惟别离，况复心相知。  
辛酸话别语不出，相看执手徒依依。  
问君西游何归期，长途巉岩不可思。  
春霜日暮山谷里，寒风凛凛吹人衣。  
中林哑哑乌欲栖，猿猱虎豹夹路啼。  
路傍古屋掩柴扉，空房独宿生新悲。  
家山昨夜春始至，桃花初破梅花飞。  
自非丈夫刚自许，谁不去住生狐疑。  
惟君与我同此志，西湘东越频驱驰。  
番阳浩荡六百里，南昌风物雄江西。  
西山中峙高崔嵬，滕王杰阁横江开。  
五更东望红浴日，鱼龙蛟蜃惊相积。  
阳门青松青可挹，剑池清水清可吸。  
真人鹤岭遗金丹，中峰苍莽风常寒。  
游人西游止此地，眼明足健应忘还。  
闽山岂足展羽翮，湖光望极天地宽。  
鲲鹏变化知有托，归来长铗宁须弹。  

蔡沈　送连惟馨之小湖兼简程节推  
本有瓜葛旧，况乃桑梓情。  
浮云无定姿，飘泊湖溪滨。  
春晴百花发，忍对江头别。  
垂杨弄柔丝，含愁不能折。  
湖溪故人心，寒潭照秋月。  
一别经十年，俯仰伤契阔。  
为言山中友，青阳半华发。  

蔡沈　送王禹玉游西岩  
幽人欲往西岩巅，临风送目心悠然。  
芒鞋竹杖风月冷，千山万壑开晴烟。  
人生适意多掣肘，穷欲入山山不受。  
严光终老钓台春，李白谩醉长安酒。  
殷勤为我语山灵，白头管取相看守。  

蔡沈　题范伯诗顾斋  
时人欲作圣贤归，反己由来自不欺。  
谈话每虞无十步，持循长恐有虚辞。  
砼砼固不为兹必，踽踽宁求可善斯。  
吃紧此心常自在，一诚之外靡馀师。  

蔡沈　挽刘文安公  
考亭云谷孰居先，名世悠然得正传。  
穷理致知须主敬，存心养性道齐贤。  
凌云端拟陈三策，魂梦那知隔九泉。  
后世表章尊所学，四书功足继朱宣。  

蔡沈　武夷山中四首  
余昔隐屏东，扁舟夹双龙。  
浩歌碧云间，万壑生清风。  
群仙幔亭宴，玉女双鬓蓬。  
夕景落寒岩，照耀金芙蓉。  

蔡沈　武夷山中四首  
余昔隐屏西，乘闲卧幽栖。  
岩花雪端发，野鸟林际啼。  
仙掌神所刓，石崖天与齐。  
月华结清梦，啁哳闻金鸡。  

蔡沈　武夷山中四首  
余昔隐屏南，春风驻征骖。  
开门傍水面，结屋依山岚。  
千崖互纡郁，万象中浑涵。  
居然岁月深，寒花露毵毵。  

蔡沈　武夷山中四首  
余昔隐屏北，飘然度岩侧。  
谁知神仙居，自与尘世隔。  
瑶草霜更青，琪花雪仍白。  
横玉叫寒云，万里天一色。  

蔡沈　武夷自咏  
武夷群岫高崔嵬，隐屏直耸天中开。  
千寻拔地出圭壁，屼屼万古封苍苔。  
烟霞舍卷朝夕异，日月昼夜东西回。  
寒流诘曲抱岩足，水清沙碧直蓬莱。  
紫京真人玉为杯，琼浆初发葡萄醅。  
醉来披云卧松月，松花点点飘香雪。  
哀猿绝壁声更长，惆怅怀人逮明发。  

蔡沈　谢人惠诗  
岁事已无几，相过常少宾。  
扣门来剥啄，握手见情亲。  
月窟文章客，花岩老病身。  
从兹襟义合，有约待新春。  

蔡沈　胥村  
楚国当年滥政刑，子胥何事亦鞭平。  
当时若有权轻重，止合终身去郢城。  

蔡沈　夜读苏州诗  
夜读苏州诗，襟怀尽冰雪。  
飘飘关塞云，微微河汉月。  
秋兰南窗前，清香静中发。  
怀我千载心，岁晚更幽绝。  

蔡沈　咏武夷  
四曲游人歡乃歌，旧矶千古老渔蓑。  
题诗岩下人来往，春雨年年长绿莎。  

蔡沈　咏西山  
紫荆相依倚，绿绦自蒙密。  
秋兰涧中花，山果路边实。  
沿岗引霜藤，临流坐寒石。  
日暮阴崖开，云收远山出。  
疏篱尚存菊，荒庭旧垂橘。  
丝桐想虚堂，简策居静室。  
俯仰今几时，漫然已陈迹。  
摩挲苍苔痕，屐齿不可识。  

蔡沈　游灵岩分韵得从字  
我来灵岩游，坐石披蒙葺。  
悠然忘世纷，便欲脱屣从。  
外峻悬绝磴，中宽峙高峰。  
精庐三数间，岁久苍苔封。  
寒藤结暝色，秋花敛愁客。  
哀猿发清声，月影山重重。  
扁舟暮江下，疏林闻夜钟。  

蔡沈　玉堂真丈索毋自欺斋诗  
人心具天德，气禀有昏明。  
学以致其知，善恶义乃陈。  
恶既在必去，善即在持循。  
知之虽曰至，行之贵乎诚。  
念虑或未实，覆护寻亦生。  
遂令负初心，怛焉愧于人。  
君子必谨独，暗室十目瞋。  
毫厘不苟徇，隐微常战兢。  
好恶慊于己，择言无在身。  
由中以达外，万善皆精纯。  
大书毋自欺，高斋扁新名。  
居常目在是，以况汤盘铭。  

蔡沈　早梅寄周纯臣  
秋风日日吹芳草，山北山南迹如扫。  
江梅一夜暗将春，疏影横斜水边道。  
道逢驿使江南归，袖中袖出天香老。  
英姿独步霜雪中，清癯只为风流早。  

蔡沈　曾景山犹子觅诗  
勿谓参也鲁，孔门最少年。  
能于一唯间，顿悟冠三千。  

蔡沈　赠棋士兼相  
嵯峨远游冠，过我田里居。  
手谈达要妙，心计有卷舒。  
把握杀活机，操持开阖枢。  
总总如乱兵，纷纷若奔车。  
观者皆怵惕，敌人更揶揄。  
一着起疲废，万口惊諠呼。  
巧思自神授，智慧非常拘。  
又闻风鉴精，许与且不渝。  
群公赠诗文，称述良匪虚。  
自昔少兼能，今挟二术俱。  
奕秋与许负，世异同一躯。  
惜哉惟艺名，问学当何如。  

蔡沈　赠琴士刘伯华  
公子方年少，丝桐长有名。  
曲虽仍旧谱，指要发新声。  
涧落泉初响，风清月正明。  
起予千古意，怆恻不胜情。  

蔡沈　赠琴士翁明远  
胶漆本无意，丝桐非有情。  
因缘醉翁指，发此无穷声。  
萧萧秋风引，落叶渭水清。  
喧喧阳春歌，花明锦江城。  
离鸾月徘徊，别鹤云杳冥。  
清泠洒毛发，震荡惊雷霆。  
曲度神莫测，调高妙难名。  
时方多艰虞，掩耳谁为听。  
无为恩怨儿女语，疆场勇士轩昂行。  

蔡沈　赠谈命余圆机  
谈命谁称妙莫穷，圆机端的与天通。  
试看今日飞腾者，多在当年计与中。  

蔡沈　赠武夷熊圣功隐士  
里闬皆华族，云山独草庐。  
非求龙虎鼎，爰傍圣贤居。  
石耸千寻直，溪涵万顷虚。  
文公精爽在，风月夜何如。  

蔡沈　张才叔屡作文公先生像如其生焉亦托名不朽矣二首  
才叔传神笔更奇，一分为二两无疑。  
心追造物无穷巧，后代能名今可知。  

蔡沈　张才叔屡作文公先生像如其生焉亦托名不朽矣二首  
紫阳遗像壁间开，谁写当年道义怀。  
从此春风百千亿，化身皆自笔端来。  

蔡沈　自咏  
世事多颠倒，惟仁实可依。  
几多豪富贵，少不草莱归。  
孺子宅犹在，令公园已非。  
踌躇不能去，端恐寸心违。  

蔡士裕　郊行  
无计远尘嚣，寻幽过野桥。  
风刀削林沙，云带束山腰。  
水抱孤村过，舟回断岸遥。  
几时忘俗虏，来此伴渔樵。  

蔡士裕　秋夜宿田家夜久不寐  
凉涵诗魄莹苍昮，散发吟商月满襟。  
风叶顺行度叶尾，露华逆上稻花心。  
千山欧子秋声赋，一室希公夜声舟。  
自喜浮生只如此，任渠谈笑觅封侯。  

蔡士裕　题所藏赵清献公梅花图  
鹅溪白茧光昭回，上实罗浮山南绝壁之寒梅。  
霜台铁面太孤峭，槎牙诘曲可望不可摧。  
我疑华光道人云水绝，为花缚神惟有月。  
胸中若无一片冰雪心。焉能写此万古冰雪骨。  

蔡士裕　咏梅  
风饕雪虐大江头，苔藓鳞鳞绾铁虬。  
清绝一枝先百卉，密攒万蕊傲千秋。  
本无烟火尘氛气，洗尽铅华脂粉羞。  
月夜摧樽相对饮，恍疑身世在罗浮。  

蔡士裕　友人远游  
慵为香兰读楚骚，俊游不惮着鞭劳。  
千钧驽底要方彀，百尺楼中气正豪。  
水激鱼龙江月暗，云翻雕鹘海风高。  
相逢要把精神对，应笑狂吟短发搔。  

蔡士裕　赠琴士周芝田  
吾诵老韩听颖诗一章，琴中意味深且长。  
从横变态浩无尽，颖弦韩笔相发扬。  
二贤往矣五百载，俯视六合空茫茫。  
今有芝田嗣颖傅宫商，一弹令我喜，  
再弹令我伤。世多善于无善耳，  
使我百感煎中肠。商罔不闻鸣老凤，  
江湖夜雨啼寒螀。  

蔡枢　自题画像  
平生陋质写难真，画史挥毫妙入神。  
瘦似休文宁复健，寒如东野故应贫。  
尘埃自笑双蓬鬓，泡影俄惊两幻身。  
从此山林皆独往，定无勋业上麒麟。  

蔡说　浯溪碑  
生非耀□欲争雄，发见英华□自中。  
□秉湘东千古笔，已思河北一时躬。  
忠肝义胆平□□，铁画银钩大纪功。  
尊主□□□子事，晞颜志节亦颜同。  

蔡潭　春日田园杂兴  
云过催花雨，风收困麦烟。  
一锄天地裹，三月翠红边。  
朝市虽无梦，郊墟似有缘。  
种瓜何代叟，岂识趣熙然。  

蔡絛　上乌程李明府  
两鬓忧民半欲丝，此中能政动神只。  
河阳花发春风满，单父琴调昼日迟。  
直操已为松柏许，贞心不逐岁时移。  
凤雏骥子生有种，已是庭前玉树枝。  

蔡挺　皇子生献诗  
昨夜薰风入舜韶，君王未御正衙朝。  
阳晖已得前星助，阴渗潜随夜雨消。  

蔡挺　南京种山药法  
青青正是中分天，区种何妨试玉延。  
即见引须缘夏木，定知如跖荐冬筵。  

蔡挺　南京种山药法  
润还御水冰霜结，荫近尧云雨露骨偏。  
自裹自题还自愧，揠苗应笑宋人然。  

蔡王竦　题清芬阁  
先生穷不怨，语淡气浑然。  
大雅三百首，高□□万年。  
至今存旧稿，举世玩新编。  
我独非真□，□惭远裔贤。  

蔡襄　安静堂书事  
勿学异世人，过常不可深。  
勿学慢世人，侧身随浮沈。  
白日当中天，难破是非心。  
不有拔俗器，安得太古音。  
大暑苦烦浊，清泉流高岑。  
烈士无恋嫪，至理须推寻。  

蔡襄　宝月法喜堂  
少悟浮图法，因传法喜名。  
於人无厚薄，知已尽豪英。  
药舍朝炉暖，棋窗夜烛明。  
性怀元自得，未用厌逢迎。  

蔡襄　北园登高即事呈诸同僚  
江云寒薄不成霜，九月登高菊未黄。  
飞镝有声弓已力，小槽分溜酒初尝。  
秋容行见丹枫老，窜意难胜紫陌长。  
曾是禁园风物好，故乡时节可能忘。  

蔡襄　北苑十咏　北苑  
苍山走千里，斗落分两臂。  
灵泉出地清，嘉卉得天味。  
入门脱世氛，官曹真傲吏。  

蔡襄　北苑十咏　采茶  
春衫逐红旗，散入青林下。  
阴崖喜先至，新苗渐盈把。  
竟携筠龙归，更带山云写。  

蔡襄　北苑十咏　茶垄  
造化曾无私，亦有意所加。  
夜雨作春力，朝云护日华。  
千万碧玉枝，戢戢抽灵芽。  

蔡襄　北苑十咏　出东门向北苑路  
晓行东城隅，光华著诸物。  
溪涨浪花生，山晴鸟声出。  
稍稍见人烟，川原正苍郁。  

蔡襄　北苑十咏　凤池  
灵禽不世下，刻像成羽翼。  
但类醴泉饮，岂复高梧息。  
似有飞鸣心，六合定何适。  

蔡襄　北苑十咏　龙塘  
泉水循除明，中坻龙矫首。  
振足化仙陂，回晴窥画牖。  
应当岁时旱，嘘吸云雷走。  

蔡襄　北苑十咏　试茶  
兔毫紫瓯新，蟹眼青泉煮。  
雪冻作成化，云间未垂缕。  
愿尔池中波，去作人间雨。  

蔡襄　北苑十咏　修贡亭  
清晨挂朝衣，盥手署新茗。  
腾虬守金鑰，疾骑穿云岭。  
修贡贵谨严，作诗谕远永。  

蔡襄　北苑十咏　御井  
山好水亦珍，清切甘如醴。  
朱幹待方空，玉壁见深底。  
勿为先渴忧，严扃有时启。  

蔡襄　北苑十咏　造茶  
屑玉寸阴间，抟金新范里。  
规呈月正圆，势动龙初起。  
焙出香色全，争夸火候是。  

蔡襄　碧峰亭  
虚亭城西隅，开槛俯临北。  
青山正相同，万状呈峭格。  
落日涵紫翠，深春变颜色。  
云石抱幽致，猿鸟自娱适。  
上穷林端寺，下见海内国。  
贤侯乘閒来，四座揖佳客。  
歌吹有怀酌，笔研角文墨。  
雄谈连今古，大笑一欢戚。  
嗟物亦时遇，旷久兹乃得。  
从知闽州图，复记新名迹。  

蔡襄　别邵武长史朱照邻  
窃比君侯病駃騠，时看云路忽长嘶。  
十年还此同杯酒，三驿刚来踏雨泥。  
士行满乡元自好，官名当世不胜低。  
未沾釜粟荣新禄，应上亨衢别有梯。  

蔡襄　别宋判官  
缕缕青阴拂去鞍，雨花狼籍颤春寒。  
年光别绪侵入鬓，莫向离亭子细看。  

蔡襄　别颜憊下第  
四上不登第，漂流二十年。  
依依去国恨，杯酒春风前。  

蔡襄　丙申秋八月过渔溪驿驿旧有梅数株尝题诗记今无有也二首  
曾把早梅枝，思君在别离。  
别离虽云远，万里有还期。  
树枯根已拨，人去复何之。  
故馆动秋色，云物藏寒曦。  
清香不可闻，衰草空繁滋。  
一夜平堦雨，辗转良自知。  

蔡襄　丙申秋八月过渔溪驿驿旧有梅数株尝题诗记今无有也二首  
梅花不复见，况乃扳花人。  
花飞别故树，粉黛化为尘。  
秋风卷落叶，虫豸鸣悲辛。  
昏鸦投旧巢，匹侣自相亲。  
缺月行复满，归云本无垠。  
因题忆花篇，此意难重陈。  

蔡襄　丙申五月游兴化西门上溪  
寻溪因过上溪游，雨后溪浑水乱流。  
因傍堤松却飞盖，为闻山鸟轰鸣驺。  
平田{禾羣}稏青云合，满谷芭蕉碧玉抽。  
开济无功须早去，故时瓜陇有通侯。  

蔡襄　丙申元日过浦城西阳岭  
曾侍天王玉几傍，捲帘袍色殿中央。  
重宵未彻宫县乐，上宰初持万寿觞。  
晓日半临幡影转，春风遍送佩声长。  
今朝千里穿云岭，喜举亲舆返故乡。  

蔡襄　丙午二月十二日杂言  
仲春一浃，我生之辰。  
纪岁之行，五十有五。  
慈亲是时九十二，称觞献寿於膝下。  
曾孙满前侑以词，慈颜强饮至酒所。  
我今鬓发白垂丝，挥拂莱衣辄起舞。  
愿亲长年无穷已，愿儿强健典州府。  
不富不贫正得宜，如我奉亲难比数。  

蔡襄　病中偶书二首  
已感节候变，物态舒阳春。  
那复壮年意，如今多病身。  
净室焚香久，烘炉煮药频。  
神欢百虑解，销尽眼前尘。  

蔡襄　病中偶书二首  
行年三十六，几是半生人。  
举止不入俗，清修戏厌贫。  
宴坐炉烟暖，微醺瓮酎醇。  
前看箫管辈，未免作埃尘。  

蔡襄　泊吴江寄胡武平  
遥夜吴江濒，露坐魀成葆。  
天空不带云，野逈正收潦。  
徘徊波上月，滟漾浮光好。  
清风送炎歳，翻觉秋气早。  
乃问苕溪路，舟虞为予道。  
水行至州下，楼台压烟岛。  
净居譬如仙，嘉产极富媪。  
念君镇雅俗，适以资恬浩。  
岂不欲一往，髈诚寄凫藻。  
纵游穷佳赏，剧论写幽抱。  
嗟予远庭闱，六年见春草。  
终日讽陔蘭，无路羞羊枣。  
胡为久去家，一虑心如捣。  
今而赐告归，计课免仇讨。  
前之奉慈颜，敢惮勤舆阜。  
北来尚何时。汀洲白苹老。  
儻得杯酒同，为君一醉倒。  

蔡襄　城南春会  
阴云薄薄地无尘，清晓城南集画轮。  
睢苑即时裁雪霰，颍川连夜聚星辰。  
山眉帖汉晴光攎，莺舌寻风碎语真。  
芳草有情迷谢客，落花无处问秦人。  
樽前莫厌歌醒耳，世上偏饶泪满巾。  
嘉意未阑繁盛减，东皇底事惜残春。  

蔡襄　城西金明池小饮二首  
晓出都门外，名园连翠屏。  
融怡春物动，潇洒尘虑醒。  
轻风送花信，远水涵空青。  
旧游无处问，芳树隔重扃。  

蔡襄　城西金明池小饮二首  
城西禁粃宿烟收，霜薄朝寒上羪裘。  
佳树得春生意动，平时受日翠光浮。  
十年歌笑惊前世，满眼风花是旧游。  
从此曲江芳物好，定知重到更疑留。  

蔡襄　城西射弓挺之以病不至简示新诗有唯应欠我渭城歌之句谨吟一篇以答  
雪后西郊物外清，官閒乘兴此閒行。  
出门疏树无尘色，入内流渠带野声。  
近腊酒醪香更酽，得风弓箭力还生。  
知君病起心犹壮，独背船窗唱渭城。  

蔡襄　崇德夜泊寄福建提刑章屯田思钱塘春月并游  
夙昔神都别，于今浙水遭。  
故情弥切到，佳月事追遨。  
太守才贤重，清明土俗豪。  
犀珠来戍削，征鼓去啾嘈。  
湖树涵天阔，船旗羒日高。  
醉中春渺渺，愁外夕陶陶。  
新曲寻声倚，名花逐种褒。  
吟亭披越岫，梦枕觉胥涛。  
论议刀予快，心怀铁石牢。  
淹留趋海角，分散念霜毛。  
鲈脍红随筹，泷波渌满篙。  
试思南北路，灯暗雨萧骚。  

蔡襄　楚州闻晚角有怀  
钦天门外警场开，画角千枝叠鼓催。  
今日淮边孤垒畔，晚风时送数声来。  

蔡襄　春潮  
纳纳春潮草际生，商船鸣橹趁潮行。  
封书欲寄天涯意，海水风涛不计程。  

蔡襄　春日  
东风吹雨湿秋千，红点棠梨烂欲然。  
攎买芳华赠年少，紫榆春浅未成钱。  

蔡襄　春晓  
瞳瞳初日注窗明，窗外雏莺乳燕声。  
东风气味浓於酒，晓梦魔入似宿酲。  

蔡襄　春野亭待月有怀  
淅沥凉风来，空郊生暮寒。  
山气郁苍苍，江流去漫漫。  
阖关行人稀，投栖夕鸟还。  
疏钟度林际，华月吐城端。  
徘徊待遥夜，露下明河宽。  
心朋隔万里，独坐起忧叹。  

蔡襄　次韵翠岩寺  
揽蔓岩扃峻，交绳宝界平。  
斜峰约云势，乾树起秋声。  
泉槛妨蛩响，霜楼助月明。  
冥筌兼酒落，警句一何清。  

蔡襄　达观亭  
峭峻钓龙石，飞亭压其端。  
旷彻四无际，因之名达观。  
扳云跻大庭，仙路何纡盘。  
秋明澄远绿，晚霁凝新寒。  
城郭烟火稠，水陆渔樵安。  
偶暇按民俗，适游心意欢。  
鸣弦俯清流，对酒环苍山。  
重拂衣裾净，从带夕岚还。  

蔡襄　答葛公绰  
山堂争似草堂清，俗事随人百种名。  
赖有四窗春茗在，瓯中时看白云生。  

蔡襄　答葛公绰求猿  
子求穉猿书至闽，我说猿意持赠君。  
吾州四面列岩巘，钜木辀葛凌氛氲。  
结窠栽槛走疾置，十日可置澄江濆。  
嗟邻庶品各有性，拘忧适喜无间分。  
彼猿之类宅丘壑，爱恋深厚编前文。  
戏禽虽传古仙者，射臂未许今将军。  
朝栖乔木之苍莽，夕饮幽涧之潺泇。  
山空月明一长啸，商船海上迎风闻。  
君家东园岂不美，桧竹翠密兰茝薰。  
斯猿傥忆故时侣，举首断隔千重云。  
纵之不遣乃得所，推夫此理惠泽雰。  
令吾郡邑决笼柙，蹄者奔逸羽者翂。  
因观微物通万化，譬诸献鹄良有云。  

蔡襄　答孙推官  
不是穷轮始问途，肯将全璧混泥污。  
尚平婚嫁何时毕，陶令田园先自芜。  
羁旅且甘家四壁，牢愁须借酒千垆。  
唯应抒素推文富，落笔词章气象麄。  

蔡襄　大湖驿寄建州同年窦职方  
别驿临溪曲，清寒结晓阴。  
滩声生乱石，雨意在閒林。  
登第年华久，相逢礼受深。  
茶山春物近，那得共追寻。  

蔡襄　道中寄福州王祠部  
临津馆下日衔西，风卷寒潮上碧溪。  
画船急桨随潮去，山川满眼烟凄迷。  
醉起开船看潮落，林深日落哀猿啼。  
离魂复与潮东下，兀然愁坐心酸悽。  
今年赐告归乡里，翩翩飞鸟投故栖。  
双亲素发喜我至，鞠抚欢笑如婴儿。  
东阡北陌来庆问，妪翁垒醆交持携。  
虽欲晨昏在环堵，奈何职守通金闺。  
春暮辞家就行役，幽兰在手空萋萋。  
闽州太守意慷慨，一见欢甚无町畦。  
欲令邦人满瞻听，洒酒高会挝鼓鼙虏。  
我知君侯落落者，胸中气象盘虹霓。  
问之当今至急务，无若羌虏方突梯。  
君言区处果得术，势类秋隼持寒杂。  
养兵精悍不在众，黠贼头颅可立提。  
海隅僻郡谁与语，强欲论列懲吹齱。  
又言人生尚忠孝，二者轻重均铢圭。  
以谏名官宜尽节，健行勿絷骅骝蹄。  
别来破热走山驿，神疲骨瘦颜容黧。  
作诗遥寄复感激，岂不戚戚论乖暌。  

蔡襄　登府店福昌山阁  
危磴通高阁，登临境迥清。  
云开千岫出，雪霁一川明。  
断雁来孤影，遥泉落细声。  
野烟依竹见，溪树与桥平。  
已助骚人思，空摇远客情。  
扁舟如可泛，历历是江程。  

蔡襄　登清风楼  
郭外清溪溪外山，溪云飞上破山颜。  
晴明天气琉璃色，何处峰头带雨还。  

蔡襄　登三乡寺阁  

历览宜阳道，披轩临朔风。  
地疑尘世外，人尽画图中。  
岩曲疏钟答，村前小彴通。  
水烟寒更白，山气晓微红。  
游宦真浮梗，流年似转蓬。  
长怀无所寄，尽日送归鸿。  

蔡襄　登四彻亭  
偶尔寻幽上翠微，游人啼鸟似前期。  
花间行印露沾纸，山下放衙云满旗。  
艳艳舞衣朝日处，飘飘商橹落潮时。  
传杯且与乘春酬，身世悠然两自遗。  

蔡襄　钓龙台  
龙在固神物，动与风云会。  
胡为脱渊泉，辄触鉤纶害。  
无乃护明珠，睡目方瞢昧。  
而或嗅香饵，贪涎适沾霈。  
不尔腾角牙，自衒鳞虫最。  
来应山岳摇，去等蝉蚮蜕。  
传闻旷百世，兹事久晻暧。  
空余古台石，肆砵尘沙外。  
湍流卷白日，岩壑动清籁。  
乾坤终苍茫，物理有否泰。  

蔡襄　冬温  
海曲封疆僻，冬温气序差。  
虫蛇谁闭户，草木自开花。  
雾重朝迷日，风号夕卷沙。  
可怜天地雪，偏解舞京华。  

蔡襄　读乐天閒居篇  
予年四十四，发白成衰翁。  
非有高盖车，曷与贤者同。  
嗟予出寒远，家世尝力农。  
十九登科第，圣彀参英雄。  
十年出吏选，校书逢陼中。  
天子设采拔，谓有谏诤风。  
既叨言责地，蹇蹇思匪躬。  
窃不自度量，语剡奸邪胸。  
一毫抗千钧，摈落无流踪。  
同时皆骧首，金紫班著崇。  
唯予守长乐，幸就禄养丰。  
八年江海外，再上螭阶东。  
四十入西阁，宿仇司化工。  
蒙锦投机穽，唯赖天听聪。  
代言游禁密，侍从多从容。  
寻行京兆事，击断露铦锋。  
是职非所好，辄以死竭忠。  
愿陃大幽都，为君囚四凶。  
愿拂西省堂，为君延夔龙。  
愿舒泰出云，甘泽成岁功。  
愿回太清日，晴景破阴蒙。  
愿跻万人寿，夭扎终不逢。  
愿令编户富，食衣无因穷。  
群臣走率职，陛下居法宫。  
文彩成礼乐，筹略羁夷戎。  
意言亦良苦，精神庶潜通。  
短步趋远道，心健力不充。  
早衰鬓已华，忧伤乃自攻。  
我知古人心，生德贯上穹。  
何为论贵贱，贵畏非大公。  
南归虽云乐，此念殊忡忡。  

蔡襄　读离骚经  
莫怪灵均恋楚滨，可能臣子外君亲。  
精心独去珠无纇，飞语潜来箭有神。  
宋玉招魂推意远，扬雄流涕掩书频。  
江边自是修门路，嗟苦先生陨此身。  

蔡襄　读宿州天庆观门扉仙篆有感  
玉骨霞衣帝所游，案前香气与星浮。  
无端醉语落尘土，一过人间四十秋。  

蔡襄　读太平告身  
绫纹金彩射星霞，润墨新腾玉署麻。  
不用著心惊宠辰，去来元是坦空华。  

蔡襄　度南涧  
隐隐飞桥隔野烟，石矶西畔问渔船。  
桃花尽日随流水，洞在清溪何处边。  

蔡襄　段家堤西望晚山  
月下西山千万重，日光山气郁葱笼。  
鲛绡数幅须移得，惆怅如今无画工。  

蔡襄　二十二日山堂小饮和元郎中牡丹向谢之什  
几家园馆见千枝，白发虽多意不衰。  
香泽最深风静处，醉红须在月明时。  
已知佳节无余日，更向残芳卷一巵。  
攎放春归还自语，来年老信莫先期。  

蔡襄　发箧得亡友书札  
宿昔重交义，零落今谁存。  
旧情留纸札，永恨入丘坟。  
世味薄於水，生涯空似云。  
抚孤无力及，流泪复何言。  

蔡襄　方山渡口占  
江上行人空自愁，壮年双鬓已惊秋。  
不知风里千里浪，何事无情也白头。  

蔡襄　访陈处士  
桥畔修篁下碧溪，君家元在此桥西。  
来时不似人间世，日暖花香山鸟啼。  

蔡襄　访天台萩  
幽人去未还，门户和云闭。  
亭午树阴圆，深冬泉响细。  
寒生群鸟鸣，清彻孤鹤泪。  
寂寞傍山归，写向沧溟际。  

蔡襄　汾阳夫人挽词二首  
福偶天家出，贤名戚里推。  
朱颜不待老，万事却成悲。  
宿露沾新陇，秋风过旧帷。  
谁歌均一德，传继召南诗。  

蔡襄　汾阳夫人挽词二首  
借有百年在，都如一梦回。  
幻生还复灭，仙去不重来。  
乐色閒宵院，衣香祕夜台。  
行人知令淑，哭送侍儿哀。  

蔡襄　奉酬王知县赏春不与以诗见赠  
仙陬翠观尽繁英，朱白相兼照眼明。  
池浸岚光生晚碧，鸟惊人语断春声。  
谈谐遽喜开怀久，骩骳终惭走笔成。  
佳致可能陶靖节，庭柯斜眄独忘情。  

蔡襄　奉答孙推官南屏旧游  
已怜丛翠在湖边，最胜浓岚返照前。  
未省天工能刻饰，祗应山骨自清坚。  
岩端下溜添春涧，穴底来风送野烟。  
欲仗何人安屐齿，更寻幽径一攀缘。  

蔡襄　福州宁越门外石桥看西山晚照  
宁越门前路，归鞍驻石梁。  
西风气色好，晚日正相当。  

蔡襄　福州堂下小栏花卉多是手栽今已繁盛因赏花有所感悼  
爱花尽日傍花台，点检当年手自栽。  
前事已随朝暮变，旧华空见浅深开。  
山禽忽下还飞去，溪雨才收又复来。  
只有春醪能遣恨，无人栏畔共持杯。  

蔡襄　阁下昼眠  
急雨初收宫殿明，红薇花落暑风清。  
忽传午正惊残梦，寂寂西轩喜鹊声。  

蔡襄　庚子上元即事  
老去年华只有惊，又逢佳节向山城。  
春临半夜寒犹重，月到中天色更清。  
上客风流连宿醉，游人歌调得新声。  
遥思凤阙行时令，红霰朱栏万烛明。  

蔡襄　耕园驿  
使轺迢递到天涯，候馆迁延感岁华。  
白发却攀临砌树，青条犹放过墙花。  
悲来唯见金城柳，醉后曾乘海客槎。  
欲问昔游无处所，晚烟生水日沈沙。  

蔡襄　耕园驿佛桑花  
溪馆初寒似早春，寒花相倚醉於人。  
可怜万木彫零尽，独见繁枝烂熳新。  
清艳夜沾云表露，幽香时过辙中尘。  
名园不肯争颜色，的的夭红野水滨。  

蔡襄　公绰示及生日以九龙泉为寿依韵奉答  
多谢山人远祝延，寿杯仍是九龙泉。  
余生事事无心绪，直向清凉度岁年。  

蔡襄　姑胥行  
香泾无故流，胥台有馀基。  
太伯以德启，后王结心师。  
夫差昔好战，戈矛临越陲。  
天蟹须食稻，未拯吴人饥。  
于今十一贡，贫甚吴王时。  
全吴古都会，腴田溉湖陂。  
雨暘适小变，数米不足炊。  
吾知事本末，本末何由知。  
家户徼福利，坐输黄衣儿。  
平糴连拖漕，入朶天兵顄。  
囷窌不夕储，势若偷生为。  
长虑且后顾，荀卿有良规。  

蔡襄　观三圣御书应制  
圣业存功德，宸毫冠艺文。  
势开千里浪，光动九天云。  
法驾乘时至，仙都与世分。  
皇心钦宝训，求治益精勤。  

蔡襄　观宋中道家藏书画  
宣献业文学，尝作调羹盐。  
藏书百千帙，传世惟清廉。  
东堂得春和，花卉晨露沾。  
之君延宾从，当昼褰珠帘。  
朱函青锦囊，宝轴红牙签。  
大令至欧褚，屈玉联鉤钤。  
草行战骑合，楷正中军严。  
水墨固昏淡，骨气犹深潜。  
江田亦名手，农野兴锄镰。  
桑麻归女喜，馌饷儿童觇。  
列女自幽閒，明眸咽颈纤。  
昔人何遥遥，意会相披瞻。  
南曹古貌醒，博士新诗炎。  
持杯屡属我，谓我毫锥铦。  
煤妪浮醉细，研流泣秋蟾。  
放洒云雷起，取余风浪恬。  
鄙艺岂足多，诧语谁能兼。  
因思左宣献，载檄陪车幨。  
辱公知遇厚，表里曾无嫌。  
间复请笔法，指病如投砭。  
今朝观故物，惜已悲惭兼。  
层丘恩德重，素发年华添。  
不能枉尺寻，况乃事飞箝。  
壮心久已衰，奇尚顾未厌。  
幸公有令子，辞源横江灊。  
剧饮以自慰，后庆其人占。  

蔡襄　广陵  
广陵归客叹飞蓬，怀古伤离向此中。  
前世翻波那复问，十年弹指已成空。  
楼头画角催残日，城上寒鸦噪晚风。  
井径萧条人不见，又随潮信度江东。  

蔡襄　龟山夜泊书事  
十月淮水平，莹净铺寒簟。  
浴日弄净光，涵山碎青点。  
开帆直千里，快去曾非渐。  
盲风半作势，怒浪立呈险。  
枯林助呼嘷，巨蜃工腾闪。  
偎崖少休息，击缆犹欹飐。  
忠信古云伏，奸邪神所贬。  
扣心良自安，潜祈亦羞谄。  
夜分群籁息，天明恶云斂。  
霜威寒更清，霁色鲜可染。  
怀安固俗喜，乘危岂予歉。  
赐告虽庆幸，被恩实惭忝。  
慈亲慰衰发，娇儿别啼脸。  
人情足爱恋，将思辄闭掩。  
世事忽忧来，惊起类痴魇。  
金絮北饵胡，弓刀西压陕。  
天子欲求理，群材务搜检。  
大明破昏翳，久弊刮痕玷。  
有如广厦时，拙者亦磨剡。  
行路勿迟迟，流年空苒苒。  

蔡襄　过白乐天坟  
乐天本才士，羽仪衬颉颃。  
脱身避祸机，遂得林泉尚。  
生爱香山游，死亦香山葬。  
悠悠醉吟魂，终古填幽圹。  
小堂松桧间，跻攀白云上。  
春日照伊流，素波明演漾。  
草枝岂有情，一步一囘望。  

蔡襄　过皇甫侍郎  
丈人几八十，岁晚益穷经。  
阴阳判九六，天地环丙丁。  
初若发泉穴，渐已澄沧溟。  
所宝非世有，愿充天子庭。  
问我久京国，鬓发何星星。  
无乃矜才能，吐论生风霆。  
不尔负洁修，扬眉自娉婷。  
昏翳本来性，憔悴百岁形。  
子知大方家，真精潜杳冥。  
万花一相遇，起灭如秋萤。  
而於须臾间，计较罍与瓶。  
膏消见远照，水烬闻余馨。  
唯公恳恳诲，敢怠拳拳听。  
追思嚮践历，媿汗曾未停。  
决然趋所适，金刀贵发硎。  
去矣汴流驶，薰风送扬舲。  

蔡襄　过南剑州芋阳舖见桃花  
七年相别复相逢，墙外千枝依旧红。  
只有苍颜日憔悴，奈缘多感泣春风。  

蔡襄　过囊山寄宏师  
三十年间登第初，青衫赢马叩禅居。  
鬓毛白尽犹奔走，惭愧高人得自如。  

蔡襄　过泗州岭  
二十五年间，三回共往还。  
那知临白首，相失向青山。  
想像音容在，侵寻鬓发斑。  
平生多善行，应不下尘寰。  

蔡襄　过天津桥  
日暖溪平冰渐销，水声才下内前桥。  
山川满眼閒宫殿，草树迷人旧市朝。  
每向寻春偏有意，却成怀古更无聊。  
洛阳平昔多豪俊，惆怅埋魂不可招。  

蔡襄　过杨乐道宅西桃花盛开  
城隈绕舍似山家，舍下新桃已放花。  
无限幽香风正好，不胜狂艳日初斜。  
自怜马上空愁望，谁向樽前与醉夸。  
京国难逢春气味，莫随尘事度年华。  

蔡襄　过真慧素上人院见红薇盛开因思西阁后轩数株遂成短章寄翰林原叔八  
八月吴天觉早凉，翠丛初拆碎朱房。  
繁枝欲卧不胜力，落片将飞犹是香。  
西阁二年临昼梦，金刀一夕掩春芳。  
栏边想像频回首，渐觉星垣迥汉傍。  

蔡襄　寒食乐词  
皇州令节已藏烟，帝渥乘时锡广筵。  
和气去添春色重，恩光来助日华鲜。  
千声凤吹朱门里，一番花香谷雨前。  
更喜簪裳嘉宴日，亲逢干羽治平年。  

蔡襄　寒食梨花小饮  
江南寒薄春尝早，花卉入春先自老。  
嗟予衰病不及时，出见池园半青草。  
纵有余葩在叶间，行看落片随风扫。  
寻春已过索寞归，重忆欢娱耿怀抱。  
虽然妖艳难再得，但只逢花须醉倒。  
二月中央寒食朝，墙隈忽见梨花飘。  
开门四顾粲然白，传催翠帟宾朋招。  
长吟环绕不知数，渐值明月临清霄。  
谁翦轻云成碎蕊，天留密雪封枯条。  
重重尽挂珠缨络，籁籁初呈簂步摇。  
傍花行酒发新唱，满座例举黄金瓢。  
西都姚黄高一尺，扬州宝髻分双翘。  
幽香绝艳信尤物，设欲置之千里遥。  
壁门写生亦名画，未免五彩塼鲛绡。  
莫如此君慰人意，相对一笑开无憀。  
古来英豪多感激，坐使绿鬓朱颜雕。  
劝君且作梨花饮，慎勿称量别流品。  

蔡襄　寒食西湖  
山前雨气晓才收，水际内光翠欲流。  
尽日旌旗停曲岸，满潭钲鼓竞飞舟。  
浮来烟岛疑相就，引去山禽好自由。  
归骑不令歌吹歇，万枝灯烛度花楼。  

蔡襄　韩玉汝山堂会别梅花已盛至苏州示谕水乡天寒未开  
遥知画舫舣江隈，寒勒梅花未得开。  
唯有山堂红烛下，至今繁艳傍尊罍。  

蔡襄　杭州访吉祥璾上人追感苏才翁同赏牡丹  
曾乘春饮绕花畦，花底余香入燕泥。  
剪处佳人传烛下，归时明月到云西。  
重来草树惊秋色，零落交朋感旧题。  
若使他年逢胜赏，一觞知复共谁携。  

蔡襄　杭州过璾上人花圃  
封培剪剥夺天工，栏下长年见万红。  
投老暗知心力少，自开还落信春风。  

蔡襄　杭州璾上人以花栽数种见寄  
名品参差十数窠，商船千里任风波。  
土花分破根株小，春色随来意气多。  
欲种更看移树法，将开须与傍栏歌。  
中年渐不胜杯酌，红翠他时奈尔何。  

蔡襄　和曹殿丞寄荔支  
荔子凝丹摘晓鲜，江南来路与云连。  
托根曾是三山下，结实应归万木先。  
乡国远携甘旨重，宴堂分耫色香全。  
清才仍更传新唱，一一骊珠照眼圆。  

蔡襄　和陈殿丞南州新咏  
宝坊高阁遍凭栏，曾是芳辰得未閒。  
日上天容低接海，风轻湖底倒摇山。  
夜深佛火寒星外，春过人烟暗树间。  
无意孤吟采幽致，异时行橐断空还。  

蔡襄　和答孙推官  
攎将身计入扁舟，纵得三公不黑头。  
病体已休轻赋鵩，机心如动辄惊鸥。  
强看吴野江山醉，肯为春风花草愁。  
所向乾坤皆客寓，可能与我更迟留。  

蔡襄　和答孙推官久病新起见过  
去年大暑过京口，唯子见过牛马走。  
气温貌古风骨粹，如入魏国逢轲叟。  
前趋王事难少留，兀若洪钟未遑扣。  
穷秋忽闻感疾恙，斗蚁入床扬左肘。  
天生贤者固有待，岂得数奇而不偶。  
勿药之喜既和平，大肉快噉饮几斗。  
神明复还方寸静，万卷旧书仍次部。  
新年於已无职事，虽欲耕田不盈亩。  
轻舟将览吴中春，独信墙乌沿霞薮。  
知子玉趾远临访，倒屣出迎唯恐后。  
山堂永日接言词，楚萍色味两俱剖。  
自皓首。陶家埏埴以为器，  
其大如瓮小如缶。昔人知命斯上通，  
动静以时随所有。我闻子论心恻恻，  
傥或祭天必薪槱。大篇短韵时见投，  
开霁清暘穿户牖。强抽鄙意答长歌，  
脂泽陋滋容益丑。钱塘风物湖山好，  
与子相从频载酒。一水汪湾暮日浴，  
千岩转侧朝云呕。放怀方外聊自适，  
举杯相属起为寿。美哉此乐世难得，  
勿话归期论子丑。  

蔡襄　和答孙推官入病新起见过钱塘之什二首  
於世无机是海翁，客情醒醉任邻锺。  
廉纤雨意还侵夜，料峭春期未减冬。  
宝气上浮难掩玉，岁寒中立不凋松。  
君王自结英雄网，千载风云定有从。  

蔡襄　和答孙推官入病新起见过钱塘之什二首  
病来安健赋诗夸，甲子新移一岁加，  
吾道所存唯浩气，世缘何著但空花。  
烟云已过同归雁，杨柳初藏并宿鸦。  
便攎寻山逐幽趣，春泥随马不须遮。  

蔡襄　和登安济亭  
亭上风吹藤帽帘，为怜情胜得安恬。  
惊涛触岸层澜碎，落日衔山半景尖。  
遥认犀奔知鹿角，忽逢龙挂见胡髯。  
城南一去通沧海，无限春寒向晚添。  

蔡襄　和杜相公谢寄茶  
破春龙焙走新茶，尽是西溪近社芽。  
才拆缄封思退傅，为留甘旨减藏家。  
鲜明香色凝云液，清彻神情敌露华。  
却笑虚名陆鸿渐，曾无贤相作诗夸。  

蔡襄　和古寺偃松  
古寺无人野藓滋，空庭永日雪风吹。  
横柯圆若张青盖，老幹孤如值紫芝。  
万乘未轻蟠木器，千年终与大椿期。  
须知才短为天幸，江上婆娑得所宜。  

蔡襄　和黄介夫忆竹  
君家有美竹，绕庐千百个。  
种时意虑深，别后年华过。  
颜色日益新，根本久已播。  
石间鸣溜去，烟外哀禽和。  
子特何依因，兹焉辜啸卧。  
慈亲齿发暮，学宦非敢惰。  
风云乖会遇，羽翼顿摧挫。  
遗经极精究，收功若计课。  
怀策游钜公，鲠语几喙唾。  
忍腹大穷归。离魂费招些。  
予尝欲论荐，身微蚁在磨。  
藉令或指擿，声名屡自堕。  
吾师天下贤，黠羌久未破，  
屈礼致豪英，隽材多将佐。  
古来死恩士，乃是翳桑饿。  
况子挟所能，何门不惊坐。  
丈夫感气义，岂肯类市货。  
行矣勿栖迟，曷曰祖车軑。  
忆竹夙有尚，直节无染涴。  
勉哉困益坚，持之以为贺。  

蔡襄　和江上观潮  
地卷天回出海东，人间何事可争雄。  
千年浪说鸱夷怒，一信全疑渤澥空。  
寂静最宜闻夜枕，峥嵘须待驾秋风。  
寻思物理真难测，随月亏圆亦未通。  

蔡襄　和偶登安济亭  
津亭遥望草萋萋，空旷清怀与物齐。  
春水倒行潮欲上，晚云平压日先低。  
高城览古人何在，远渡伤离客自迷。  
好共山翁同出处，不随朝骑五门西。  

蔡襄　和庞公谢子鱼荔枝  
霜鳞分不登枯肆，丹实全应胜木奴。  
欲效野芹羞献去，敢期佳什坠骊珠。  

蔡襄　和钱端明游南屏山  
新秋初变一天清，急雨仍添万木声。  
山势不根空外起，湖光无际概来平。  
锦衣应有徘徊恋，金地聊开燕乐情。  
衰暮典城何所用，愿公云路羽翰生。  

蔡襄　和邱提刑寄湖南贾度支  
何处多离感，山邮霁野光。  
清吟贯骚雅，远意属荆湘。  
霜树呈秋色，风兰生晚香。  
使轺偏倚望，摛藻寄回肠。  

蔡襄　和邱提刑闻新雁寄贾度支  
翔雁来江渚，秋容在远空。  
几声疏树外，一字断云中。  
虚馆重帘月，平舦败叶风。  
裁诗托幽思，幽思更无穷。  

蔡襄　和诗送茶寄孙之翰  
北苑灵芽天下精，要须寒过入春生。  
故人偏爱云腴白，佳句遥传玉律清。  
衰病万缘皆绝虑，甘香一味未忘情。  
封题原是山家宝，尽日虚堂试品程。  

蔡襄　和宋次道宴日不赴有怀  
殿中佳气带春容，天上云谣落晚风。  
独向下陈沾醉斝，羡君清卧寄诗筒。  

蔡襄　和孙推官忆径山游  
三十年前浙右行，径山才称爱山情。  
油幢愯愯丝杉翠，环佩涓涓石涧鸣。  
极峻只疑天上党，遥临初觉地东倾。  
分符不得重游赏，碣石岩边记姓名。  

蔡襄　和王介夫游西禅兼呈黄承制  
山城只有四围青，海国都无一点尘。  
荔子风标全占夏，荷花颜色未饶春。  
水边清吹传觞久，路上残阳立马频。  
不是閒来夸景物，欲将谣俗寄王人。  

蔡襄　和王胜之游普明院  
昔贤履道第，平时洛都选。  
门外多风尘，林端出台殿。  
名园迤逦清，小径萦纡转。  
脩竹环数亩，可爱清不变。  
冰生流水静，叶尽危巢见。  
晴日破云来，游鱼过池面。  
君意高如鸿，孤超遗健羡。  
兹游恐难屡，历览岂云倦。  
放怀穷幽趣，回首抱归恋。  
裁诗赋景物，芬葩有馀绚。  
呼童秣予马，追閒性所便。  

蔡襄　和王学士芍药  
粲尔芳草叶，孤根当砌植。  
违春已自分，薰风犹借力。  
艳艳朝日光，纷披照颜色。  
持之遗佳人，岁久香不息。  

蔡襄　和王学士水车  
星鸟正中春事浓，农夫入田布嘉种。  
田中白水极瀰漫，鹭翅群骞鱼鬣耸。  
扶持水车倚塍畔，翻翻龙脊超双踵。  
日在天中人在野，脱粟未逢心益恐。  
妇姑晚饷犹德色，童稚伺馀窥馌笼。  
夏苗欲长苦焦枯，又送微波上层陇。  
伤哉作劳无早夜，岁终赢馓凡几桶。  
丰年遗秉尚或歉，一有不登皆散冗。  
赋田无利从来远，索息严於公上奉。  
富者不耕耕者饥，役民权枋雄豪总。  
钱塘风俗本夸奢，上商射利尤加勇。  
丁男特壮走长街，仆奴意气金衔駷。  
方春游女湖上行，举首惟愁钗插重。  
笑汝田家弄水车，何不乘时作光宠。  

蔡襄　和吴省副北轩湖山之什  
谁於素壁写江流，云树疏疏映荻洲。  
尽日清虚全却暑，一川摇落似轻秋。  
暂逢明画心犹在，终向扁舟老去休。  
只有游鯈能自适，莫怀香饵重迟留。  

蔡襄　和吴省副青梅  
梅华畏高寒，独向江南发。  
那知汴阳墅，青颗摘春月。  
持之矜所无，归思动楚越。  
愿君侑清樽，行恐新芳歇。  

蔡襄　和新燕  
燕燕何来处处喧，新从海上振轻翰。  
卑飞不避春泥重，竝语应愁夜雨寒。  
客舍暗窥吟笔健，宴堂时见酒杯乾。  
雕梁信美多移主，愿尔将雏择便安。  

蔡襄　和许寺丞泊钓龙台见寄  
钓龙台下舣行桡，猎猎船旗待晚潮。  
万里征人应怅望，一川秋色正萧条。  
雨云来去山明灭，风浪高低日动摇。  
有志四言男子事，莫怀乡国便魂销。  

蔡襄　和杨龙图芦雁屏  
何事高堂秋思生，野芦寒雁画工精。  
风前挺立孤根老，云外相从去意轻。  
不似丹青能借色，若逢霜月定闻声。  
研桑心术都无取，回望江乡计未成。  

蔡襄　和杨龙图獐猿屏  
画莫难於工写生，獐猿移得上幽屏。  
相逢平野初惊顾，共向薰风适性灵。  
引子昼游新草绿，啸群时望故山青。  
可怜官省沈迷处，每到中轩顿觉醒。  

蔡襄　和夜登有美堂  
忽闻乘月上层台，正值江湖夜色开。  
云屋万重灯火合，雪山千仞海潮来，  
静游虽有诗情得，独笑应无俗语陪。  
纵使羁怀多感慨，若逢清致少徘徊。  

蔡襄　和运使王学士舟次德清见寄  
洛阳平昔夸文会，君已胜冠我壮圾。  
谈道最先称贾谊，忧时曾见哭唐衢。  
敢将胶漆论同志，幸得湖山可共娱。  
须向余春回马足，柳堤相逐踏青芜。  

蔡襄　和运使学士芍药篇  
密叶阴沈夏景新，朱栏红药自为春。  
香於兰芷偏饶艳，画入缣绡未逼真。  
已恨芳华难驻景，可堪愁卧动经旬。  
三年想爱须留恋，不为江头酒味醇。  

蔡襄　和张唐公约游名园偶雪辄止  
京尘官事日区区，攎出芳郊佩一壶。  
楼外阴云迎晓合，陌头霏霰与风俱。  
翩翩珍骑曾来否，种种名花更在无。  
若得纵游休秉烛，月中沈醉倩人扶。  

蔡襄　和子发  
空梁诗板岁年多，唯有秋虫占作窠。  
闻道故人时拂拭，此生无奈旧情何。  

蔡襄　洪泽阻风  
今日风期恶，迟回一水滨。  
村旗呈酒圣，庙鼓赛河神。  
跃鲤曾惊网，饥乌不避人。  
商工时借问，何处即通津。  

蔡襄　后舍绯桃  
十年树底折香葩，蔌蔌浮光弄晓霞。  
只恨无情是风雨，直将红片入西家。  

蔡襄　胡雁  
胡雁畏空漠，群飞向洲渚。  
褰云避射戈，万里声悲苦。  
月色满关河，欲下迷处所。  
春江沙平净，鱼蚌不可数。  
饱暖身肥腴，归路欲远举。  
寻常弓箭儿，仰视随意取。  
从来远祸心，狼藉失旧侣。  
小哉衔芦智，岂识保身语。  

蔡襄　华严院西轩见芍药两枝追想吉祥赏花慨然有感寄呈才翁  
吉祥亭下万千枝，看尽将开欲落时。  
却是双红有深意，故留春色缀人思。  

蔡襄　华严院西轩见芍药两枝追想吉祥赏花慨然有感寄呈才翁  
烘帘微照自生光，吹面轻风与送香。  
谁把金刀收绝艳，醉红深浅上钗梁。  

蔡襄　华严院西轩见芍药两枝追想吉祥赏花慨然有感寄呈才翁  
的的名花对酒樽。栏边沈醉月黄昏。  
今朝关外寻兰若，忽见孤芳欲断魂。  

蔡襄　画生李维写予像今已十年对鉴观之因题其侧  
清眸绿发十年前，朴野风神不易传。  
今日青铜莫相照，白髭垂颔面双颧。  

蔡襄　怀文雅俨上人  
填填车马走沙尘，中有伊人离俗氛。  
千里不逢京下信，五年虚断海边魂。  
何穷世事秋林叶，自在心灵晚岫云。  
闻道西堂今粹隐，暮钟朝磬欲何云。  

蔡襄　会亭遇资政孙公赴阙公致仕已七年时召归将有西鄙之任  
志节虽落落，不能无谤毁。  
壮年自雄豪，末路遽颠委。  
众口方丛嘈，即欲置之死。  
公尝为大臣，沈冤不辩理。  
恭惟仁宗圣，散地而后已。  
新治甬上居。閒逸安暮齿。  
恭惟今天子，继照明鉴是。  
问公何处在，勉哉为予起。  
使者临其门，将驾不容俟。  
滔滔汴流急，行舟姑少止。  
长堤榆柳深，夜凉襟带褫。  
语终求其要，兹事殊可喜。  
朝廷英俊林，岂无人器使。  
谓公先帝臣，擢任刷前耻。  
惟公体上意，毕力荷恩纪。  
富贵安足论，清心寂如水。  
古人老益壮，忠义在所指。  
况复活千载遇，功名迈良史。  

蔡襄　即惠山煮茶  
此泉何以珍，适与真茶遇。  
在物两称绝，於予独得趣。  
鲜香筹下云，甘滑杯中露。  
当能变俗骨，岂特湔尘虑。  
昼静清风生，飘萧入庭树。  
中含古人意，来者庶冥悟。  

蔡襄　寄答汝州王仲仪待制  
汝水闽山道路长，行邮时复寄新章。  
谏垣笑别三年近，病枕魂飞万里强。  
烈火未应焚玉石，埋轮曾是问豺狼。  
主恩未报头生白，羞见龙泉百鍊钢。  

蔡襄　寄来安孙推官  
我爱孙公子，安贫无所营。  
相逢虽邂逅，一见即平生。  
黑电挥诗笔，黄河泻酒觥。  
轻舟何处在，别思若摇旌。  

蔡襄　寄南海李龙图求素馨含笑花  
二草曾观岭外图，开时尝与暑风俱。  
使君已自怜清分。分得新条过海无。  

蔡襄　寄钱塘春游诗呈南阳郭待制  
一春游揽足诗歌，寄与南阳语思多。  
若忆钱塘曾到处，西湖仍是旧烟波。  

蔡襄　寄题滁州丰乐亭  
君为滁上守，乘间务幽寻。  
群从留山阿，美望穷前林。  
良醼追佳赏，高亭旷遐临。  
烟云无定姿，水石唯清音。  
静见鱼鸟适，遥闻鸡犬深。  
时节屡丰有，民里无欺侵。  
岂独延众物，因兹托冲襟。  
大笔每绝唱，芳樽宁孤斟。  
别日念已长，来期讵能今。  
安得凌风翰，相从殚岁阴。  

蔡襄　寄题处州朱山人幽居  
之子适所遇，爱此山林居。  
禅心庭下树，仙诀枕中书。  
溪明暑醉后，洞暗春游初。  
逢疴药籾补，得意琴声徐。  
人生随乐住，世事与閒疏。  
勿用挂云网，孤鸿翔太虚。  

蔡襄　寄题华藏院清轩  
湖边无地有尘埃，况复虚明向此开。  
山色每随朝气变，水光长共夕阳来。  
船行天上游人散，树没雪中宿鸟回，  
一到便应离火宅，不须花雨拂经台。  

蔡襄　寄题张景山大卿园池  
人仰公才世吏师，更甘归老旧林池。  
门阑清似当官处，心力强於少壮时。  
物理自冥非寄酒，兵谋犹在却因棋。  
濠边风月如招隐，愿拂尘裾从所之。  

蔡襄　寄襄城孙主簿  
昔子尚穉孩，从亲来此邑。  
今子稽簿书，职守仍前袭。  
岁月曾未几，风流正相及。  
新硎刃益銛，旧署墨犹溼。  
非徒吏气奋，固使家声立。  
征调事渐繁，须材时所急。  
何不一轩翔，荣名亦可拾。  
勖子乃自省，满颜抱羞澁。  

蔡襄　嘉禾郡偶书  
尽道瑶池琼树新，仙源寻到不逢人。  
陈王也作惊鸿赋，未必当时见洛神。  

蔡襄　嘉佑辛丑蒙召还京二月八日道过陆氏之门因观小栏花卉  
风色微和日昼明，小栏花卉新芽生。  
行人不是爱春物，一见芳丛似有情。  

蔡襄　甲辰寒日游公谨园池  
二月名园蓊郁青，为怜佳节此閒行。  
偶因觞咏心远适，暂离尘埃眼倍明。  
风静落花深一寸，日迟啼鸟度千声。  
主公高意何须道，芳物於人自有情。  

蔡襄　甲辰闰月初伏快雨凉风昼眠初觉庭前小栏花木各有意气效柏梁体  
闰夏天地热焰烘，崇朝快雨随清风。  
昼轩梦觉开前栊，画栏花草意气雄。  
侧枕遥问数异同，如子微物烦化工。  
盍各言尔之所从，繁葩富艳生未红。  
枯条大蕊千万重，修幹点缀赤日中。  
蠲去忧忿谁与功，采摘烹煮祛烦胸。  
秋霜钜实垂如瓮，横柯远引交加丛。  
叶抽绿剑端黄茸，直立开拂泉货通。  
叠绕翠羽翻虬龙，误入畦町非余公。  
助涤渴肺思匪躬，物物自名词不穷。  
愿当我意乃汝容，负汝不饮惭衰翁。  

蔡襄　稼村诗帖  
隐居何事可谋生，尧舜难周畎亩情。  
若得一犁膏雨足，石田茅屋起歌声。  

蔡襄　稼村诗帖  
布谷声中雨满篱，催耕不独野人知。  
荷锄莫道春耘早，正是披蓑叱犊时。  

蔡襄　见匀亲抄书泣悼卷末  
得汝抄书心自喜，古来清白绍家难。  
谁知向老秋灯下，一见亲踪不忍看。  

蔡襄　建溪桃花  
何物山桃不自羞，欲乘风力占溪流。  
仙源明朋重来路，莫下横波碍客舟。  

蔡襄　江村  
黯澹江村春日斜，汀洲芳草野田花。  
孤舟横笛向何处，竹外炊烟一两家。  

蔡襄　江头别杜殿丞  
扬子江头南北路，木兰船上往来人。  
年华衮衮东流水，世事劳劳薄宦身。  
回首天涯成远别，忘怀物外自相亲。  
津亭共起忧时叹，重记津亭泪满巾。  

蔡襄　将赴京留题山庄西壁  
禁林京尹荷恩光，三上螭头乞郡章。  
贫薄奉亲须仰禄，此心安敢系轩裳。  

蔡襄　经林逋旧居二首  
修竹无多宅一区，先生曾此隐西湖。  
诗言不喜书封禅，亦有余书补世无。  

蔡襄　经林逋旧居二首  
山色凝岚水色清，山云长与水云平。  
先生来举持竿手，钓得人间亢俗名。  

蔡襄　经钱塘故宫  
废苑芜城裹故宫，行人苑外问秋风。  
当时歌舞何年尽，此意古今无处穷。  
往事萧条随改叶，客情迢递寄孤鸿。  
扁般欲去更回首，寒树苍苍夕照东。  

蔡襄　净众院尝荔支  
霞树珠林暑后新，直疑天意别留春。  
京华百世争鲜贵，自是芳根着海滨。  

蔡襄　九日许当世以诗见率登高  
霜云明净海山隈，一岁登临始此回。  
堂上寿觞淋浪满，栏边佳菊似疑开。  
故乡情味人人好，今日荣恩节节来。  
正是秋风洗烦暑，力将衰飒上高台。  

蔡襄　久寓悟空院刹行而书之  
寂寂精庐切半空，古原高下稻花中。  
莲趺披素轻云梵，花萼雕红细雨宫。  
孤鹤睡迷千树月，断蝉吟绕五更风。  
心縻尺组遥相谢，归马南蹄疾似蓬。  

蔡襄　句  
园林穷胜事，钟鼓乐清时。  

蔡襄　句  
陈亚有心终是恶。  

蔡襄　句  
绣衣中使动辎车，黄纸封林遍阡陌。  

蔡襄　句  
时平生战地，农惰入春田。  

蔡襄　开州园纵民游乐二首  
风日朝来好，园林雨后清。  
游鱼知水乐，戏蝶见春晴。  
草软迷行迹，花深隐笑声。  
观民聊自适，不用管弦迎。  

蔡襄　开州园纵民游乐二首  
节候近清明，游人已踏青。  
插花穿戟户，酤酒向旗亭。  
日迥林光润，风回海气腥。  
未知何处乐，归路已严扃。  

蔡襄　客有至自京师言诸公春间多会于元伯园池因念昔游辄形篇咏  
绿渠春水走潺湲，画阁嵩峦映碧鲜。  
酒令已行金盏侧，乐声初急翠裙圆。  
清游胜事传京下，多丽新词到海边。  
曾是樽前沈醉客，天涯回望重依然。  

蔡襄　哭贾少卿  
画旟南度谪长沙，粤海新恩路更赊。  
子日鵩来知主去，辰年龙会为贤嗟。  
犹多婚嫁先捐馆，无复田园可寄家。  
曾是德公推奖厚，一觞何处酹魂车。  

蔡襄　哭石曼卿  
仕宦晚益困，忽惊朝露晞。  
嗟嗟命不偶，事事志多违。  
直节未尝屈，英魂何所依。  
有材真国器，无闷即天机。  
前日犹言笑，今亡果是非。  
城南春满路，空见素旌归。  

蔡襄　梨园小部  
倾宫晨起传轻妆，山殿生风夏日长。  
小部新声落天上，无人知是荔枝香。  

蔡襄　离钱塘  
迎潮小舸满旗风，回首津亭暮霭中。  
惆怅今宵归去梦，迢迢直至海门东。  

蔡襄　李阁使新种洛花  
堂下朱阑小魏红，一枝浓艳占春风。  
新闻洛下传佳种，未必开时胜旧丛。  

蔡襄　李阁使新种洛花  
园馆春游只帝京，可怜哀悴海边城。  
纵然得酒心犹在，若也逢花眼亦生。  

蔡襄　李山英以疾归田客有言山英移书石守道者因摭取其略作诗以送之  
吾友守道气刚劲，丑邪扶直出天性。  
意高身贱无所发，胸中事事先后併。  
襄尝畏其大勇果，愿以中直为得正。  
忽闻鲁士李山英，移书告之要力行。  
曰今天下最急务，边头战守羌夷横。  
异术纷回蠹化原，佞夫欺巧疵邦政。  
生民失职餽斂繁，势若久旱方雩秇。  
安得快雨洗长空，万物萧森蒙大庆。  
古人有以身徇言，前者已僵后者更。  
况值朝廷上宽大，苦谏兼容天子圣。  
我疾不幸子可属，或列封章或庭诤。  
勿学得路世俗儿，软语妖歌日酣醟。  
乃知山英落落者，支革虽疲心逾竞。  
予思物理似颠倒，难用智愚准衰盛。  
贤豪既少遇又稀，或老且困壮而病。  
就令贵显亦迍踬，尤触阴机石临穽。  
一思九叹起呼天，何等官曹司是柄。  
由来宰主都冥寞，用舍惟时穷达命。  
山英归去亦何恨，门外无尘春色净。  
回看名宦似浮沤，都把雄心付觞咏。  

蔡襄　留别旧居花槛  
别意起中夕，出门风吹衣。  
侧月光艳薄，余花香气微。  
清尊岁相向，欲去心有违。  
残葩勿尽放，主人行亦归。  

蔡襄　榴花洞  
洞里花开无定期，落红曾见逐泉飞。  
仙人应向青山口，管却春花不与归。  

蔡襄　六月八日山堂试茶  
湖上画船风送客，江边红烛夜还家。  
今朝寂寞山堂里，独对炎晖看雪花。  

蔡襄　洛阳诗帖  
洛阳风景实堪夸，几处楼台处处花。  
尽是齐王修种得，如今惆帐似无空。  

蔡襄　洛阳诗帖  
洛阳风景实堪珍，到此经今三纪春。  
无限欢娱荣乐事，一时回施少年人。  

蔡襄　落花  
何事苍苔数点红，晓来花片落春风。  
可怜春色兼花尽，今古此情无处穷。  

蔡襄　马驭周晬思之因成  
马驭今日方周晬，昨夜迢遥梦到家。  
盘里应知心所爱，尊前唯祝寿无涯。  
咿嚘弄语群儿学，踉跄初行乳母夸。  
独上扬州津馆望，江山摇落去鸿斜。  

蔡襄　梦游洛中十首  
天际乌云含雨重，楼前红日照山明。  
嵩阳居士今安否，青眼看人万里情。  

蔡襄　梦游洛中十首  
修竹萧萧曲槛前，清泉虢虢小池边。  
琴中一弄履霜操，人静当庭月正圆。  

蔡襄　梦游洛中十首  
过雨池塘凉气早，落花门户乱红多。  
松亭石上题名处，谁剥莓苔看在么。  

蔡襄　梦游洛中十首  
庙下春行香雾合，观中朝茹药牙尖。  
故人别后无消息，荒草生坟白露沾。  

蔡襄　梦游洛中十首  
霜后丹枫照曲堤，酒阑明日下前溪。  
石楼夜半云中笑，惊起沙禽过水西。  

蔡襄　梦游洛中十首  
韩王宅里酒千垆，范帅园中花万株。  
行乐主人今已矣，春风还似旧时无。  

蔡襄　梦游洛中十首  
名花百种结春芳，天与秾华更与香。  
每忆月陂隄下路，便开图画觅姚黄。  

蔡襄　梦游洛中十首  
草白霜晴鹘眼开，原头游骑四边来。  
枯丛鸦鹊休惊噪，日暮分持走兔回。  

蔡襄　梦游洛中十首  
履道园池竹万竿，竹间池际笋斑谰。  
当时酒所夸文战，今日谁登上将坛。  

蔡襄　梦游洛中十首  
白马寺前冠盖盛，送行宾友尽英豪。  
耿丞血染边场草，留得声名日月高。  

蔡襄　梦中作  
白玉楼台第一天，琪花风静彩鸾眠。  
谁人得似秦台女，吹彻云箫上紫烟。  

蔡襄　杪秋湖上  
旧暑侵凉已分销，萧疏丹树见斜桥。  
千千露竹全潇洒，一一风蝉共寂寥。  
菰米熟汀来客燕，芡丝分水避归桡。  
月魂未上东城角，谁向东城与下招。  

蔡襄　莫春登南门  
丽谯高倚晚天霞，满目平舦尽物华。  
千曲胡笳催鼓答，三重湘酎倩旗夸。  
连江急雨送归燕，拂地轻风移落花。  
强倚栏干还自问，此情何处是边涯。  

蔡襄　南都思杜祁公  
祁公清德老，在昔相先帝。  
青云吐论高，白璧持身锐。  
待俗无町畦，取人兼揭厉。  
甘贫安车后，直道洪钧际。  
每闻天下士，行业若材艺。  
未见比调饥，况乃挹襟袂。  
早尝登公门，顾睐叨末契。  
谓有金石姿，良工心磨砺。  
仰瞻通德衢，独立耆英第。  
评书草圣优，煮莊云腴细。  
遗墨秘巾箧，感激君子惠。  
悲风吹白杨，佳城兹久闭。  
声名与濉浼，东流无已岁。  

蔡襄　南剑州芋阳舖见腊月桃花  
可笑夭桃耐雪风，山家墙外见疏红。  
为君持酒一相向，生意虽殊寂寞同。  

蔡襄　凝祥池上晚归  
绿径阴阴落景微，杨花零乱上人衣。  
长烟似爱沧波面，风色虽豪不肯飞。  

蔡襄　偶作  
作墨本谁氏，研摩有强弱。  
摩尽不见墨，此处原非著。  

蔡襄　陪尹子渐申安礼宿香山寺  
二月已强半，寻春登石楼。  
山光侵雨变，草色到云休。  
归鸟沈岩际，行人过树头。  
剥苔看石碣，因火认渔舟。  
渐夜滩声恶，凭虚屋势浮。  
乘閒聊自适，觞咏属吾流。  

蔡襄　陪诸君会史馆园  
名园霁宿雨，春日正和柔。  
花香泛草际，竹景摇清流。  
鸣禽自往还，游鱼时沈浮。  
出门市朝喧，爱此林亭幽。  
况陪君子讌，飞斝更相酬。  
亦有佳人携，豾歌青眉愁。  
佳人足娱适，远思何夷犹。  
故乡去千里，野堂临溪头。  
梦寐别四载，南望无时休。  
王粲昔从军，登楼以销忧。  
今予岂不然，每到终迟留。  

蔡襄　七月二十四日射弓  
破的心仍在，争豪力不堪。  
开弓初觉颤，盈贯未离贪。  
衰病先期老，中年岂分甘。  
唯应樽酒在，万事一醺酣。  

蔡襄　七月二十四日食荔枝  
绛衣仙子过中元，别叶空枝去不还。  
应是天人知忆念，再生朱实慰衰颜。  

蔡襄　七月过孤山勤上人院  
青林蔼蔼日晖晖，薄晚凉生暑气微。  
湖上清风如可载，画船十只不空归。  

蔡襄　期秦伯镇不至  
高人怀真趣，每欲弃禄仕。  
超然外造化，那复顾妻子。  
有田给饥寒，有路出生死。  
傥得自由身，休随荣利起。  
或闻毫郊涝，族大无余米。  
且持州绂去，官廪尚可指。  
何时当归来，焚香朝玉几。  

蔡襄　乞雨题四方院  
年年乞雨问山神，羞见耕耘陇上人。  
太守自知才德薄，彼苍何事罪斯民。  

蔡襄　迁阳道中奉寄阳正臣同年  
名第同一籍，家园连七闽。  
何为别眉字，於今十四春。  
昔子补一尉，扶病走风尘。  
归来解组绂，宴处顄精神。  
架书括遗逸，畒酎涵清醇。  
东阡与北陌，候问通殷勤。  
或言疾良瘉，呼卢气益振。  
或传近诗句，平淡与古邻。  
语之天下事，塞耳不复闻。  
宁当决引去，道固有屈伸。  
嗟予仰尺禄，封仇中祕文。  
天子误采拔，指名填诤臣。  
力微责任重，百虑加一身。  
列章乞便郡，赐告迎慈亲。  
穷冬过梨岭，山蹊出幽榛。  
俯深下坎井，斗起攀苍昮。  
水石齧晚沙，霜风变朝皴。  
粲粲涧中花，孤芳能自珍。  
班班云上鸟，朝鸣亦求群。  
岁晏时节动，天遥客愁新。  
去子无跬步，笑语绝燕秦。  
作此欲招隐，翻愧林泉人。  

蔡襄　钱唐题壁  
绰约新娇生眼底，侵寻旧事上眉尖。  
问君别后愁多少，得似春潮夜夜添。  

蔡襄　遣兴  
苦竹生笋四五寸，樱桃开花千万枝。  
空蒙野色当楼处，寂寞春寒带雨时。  
已放清歌逐瑶管，旋簄新酿行金巵。  
衰翁酩酊自为乐，举鞭不问并州儿。  

蔡襄　亲祀南郊诗  
天畀元统，赤运开祉。  
圣祖神宗，海域平砥。  
思皇真考，岳封汾祀。  
饵系戎胡，包束戈矢。  
丕显灵德，光被万里。  
民寿而康，恩及萧苇。  
恭惟皇帝，继文之始。  
兢兢日慎，夙夜勤只。  
哀怜困穷，有如在已。  
惟刑是卹，弗繇怒喜。  
躬服俭约，黜弃浮侈。  
罔有逸欲，日惟三纪。  
大中则经，兴亡则史。  
阴阳时序，日纬躔轨。  
乐律本原，礼法根柢。  
兵韬术数，万微精旨。  
该通变贯，咸烛厥理。  
岁舍壬午，盗发南鄙。  
帝曰汝青，治办行李。  
毋大诛割，定患则已。  
猎猎灵旗，启道径指。  
凶渠踣仆，俘徒授耳。  
岭服既平，勋赏周被。  
封殁录孥，门房晔暐。  
粤兹明年，农家丰美。  
廛庐积腐，庾漕储峙。  
帝咨相臣，匪台德尔。  
穹昊眷赍，祖考佑俾。  
何施不报，将祀郊畴。  
号令四下，若建瓴水。  
荒服述职，奔走输委。  
仲冬丙寅，斋寝以俟。  
先时霾晦，飚籁号起。  
真意益庄，降鉴伊迩。  
夜漏适中，星露云靡。  
大辂既驭，清阳出晷。  
休光无垠，令容有伟。  
爰翊殊庭，奠享仙机。  
高灵委蛇，元气旭卉。  
阴施自远，大功续似。  
拥格纯禧，益厚丕址。  
入宿庙下，月魄初杅。  
龙章采藻，瓒爵擎跪。  
拜于祢宫，慈颜仅咫。  
至诚馨香，甘荐滫随。  
哀念劬劳，譬瞻岵屺。  
濯泪沾珪，将逡复止。  
京都之南，崇丘迤逦。  
飞螭蹑尘，法乘徐柅。  
地环帟幄，霄揭隅雉。  
警角飘萧，彀骑连累。  
言降言陟，实惟告已。  
烛错宵明，坛圪空紫。  
交佩陆离，庶旄飒纚。  
乐变神格，列周甲癸。  
三后咸在，上苍临视。  
皇皇富媪，从执笾簋。  
七精闪忽，五镇瑰玮。  
星官下翔，涛祗腾踤。  
等级卑高，食饮嘘哆。  
欣歆告言，奏福来底。  
更御步辇，夹途军垒。  
钲鼓惊轰，跳呼牛鬼。  
异域穷陬，黄发稚齿。  
动荡成波，欢喧成市。  
端闱停午，玉色尚扆。  
赦泽春行，幽加蛰蚁。  
废滞振拔，垢瑕刷洗。  
宽贷赋取，削减逋诡。  
皇帝慈孝，下民胥攎。  
皇帝恩仁，四国倾倚。  
皇帝曰咨，群公卿士。  
舜隆联夔，商圯朋噽。  
孰忠予是，孰谗予匪。  
入官多门，孰予窒弭。  
蓄兵过制，孰予究揣。  
百姓窘穷，其患孰驰。  
外夷狃骄，其强孰箠。  
驱人以法，曾莫如耻。  
化民成俗，曾莫发礼。  
百官敕业，相予表里。  
登任俊良，划斥奸宄。  
天锡帝年，万有亿秭。  
天锡圣嗣，诜诜众子。  
乾刚不息，章明度揆。  
无疆惟民，惟帝其侍。  

蔡襄　清暑堂会同年  
当年绿发上天衢，三纪于今雪满须。  
荣路风波多契阔，画堂歌吹暂欢娱。  
杯中明月时摇动，草际飞萤乍有无。  
莫问更筹须剧醉，四翁同籍亦难俱。  

蔡襄　清暑堂中秋夜饮  
江国初凉夕漏均，青天无翳地无尘。  
莲花翦彩灯光灿，蕉叶倾金酒味新。  
时节暗迁应不财，懽娱难得莫辞频。  
明年今夜中庭月，依旧寒光别照人。  

蔡襄　秋日  
城头蔓草受新霜，天外孤鸿叫夕阳。  
送客情怀枫树老，着人襟袖菊花香。  

蔡襄　秋日登郡楼二首  
秋水已复漕，秋风初怒号。  
天容霜后净，山势北来高。  

蔡襄　秋日登郡楼二首  
落叶随飞鸟，疏砧答暮蝉。  
悠悠戍楼角，悽冀　万家传。  

蔡襄　秋思  
幽兰受新霜，孤雁叫落月。  
沈忧何由平，永夕不可彻。  
将琴鼓忆邻，声急弦屡绝。  
芳华日益远，香泽物已歇。  
秋风吹石门，思君还复诀。  
谁云无生忍，识此悠悠别。  

蔡襄　秋夜书廨中壁  
遥夜不能寝，值兹节物清。  
大空莹虚碧，仰观澄性情。  
素月若可把，浮云何故生。  
瑶琴且勿弄，谁邻希代声。  

蔡襄　泉州安静堂  
庭松永昼啭春禽，天气初晴又半阴。  
惆怅此生多病恼，正看行乐独伤心。  

蔡襄　泉州北藏院见初荷华  
初华才过小荷身，晓露沾红点点匀。  
莫为愁心偏倚望，清江元有未归人。  

蔡襄　铨舍后轩  
秋栏疏索水荭花，坐见花边日向斜。  
莫问幽人超世诀，即心无累是仙家。  

蔡襄　群玉殿赐宴  
治道承炎历，皇基亘万年。  
深仁涵海岳，至德著坤乾。  
文物归元首，臣邻必巨贤。  
蓼萧思及下，奕叶力追先。  
昕色方群进，胪音忽四传。  
衣冠纷杂遝，台殿郁蟺蜎。  
宝字崇三圣，瑶图祕九天。  
荣河祥气彻，昭汉晓光旋。  
磊砢珠玑在，峥嵘岁月迁。  
家声终卓越，上意益恭虔。  
书观开舖首，宸毫落彩牋。  
烟云初不定，鸾凤互相鲜。  
拜赐兼金重，珍藏尺璧全。  
人人皆自得，事事独超先。  
睿藻敦风教，冥搜出化权。  
来从玉山府，远过柏梁篇。  
回驭临高馆，推恩锡广筵。  
迷魂游帝所，休应动星躔。  
申命严樽俎，新章被管弦。  
千龄叨际会，旷古绝寅缘。  
大施难论报，精诚第祝延。  
唯应歌盛美，乐石可磨镌。  

蔡襄　人日立春舟行寄福州燕二司封  
清溪潮上送行船，回望高城隔晓烟。  
景色似看名画展，醉魂犹忆寿杯传。  
春盘食菜思三九，人日书幡诵百千。  
南国逢君唯道旧，后时何处笑今年。  

蔡襄　仁宗皇帝挽词七首  
道德由来太古同，生灵休养至仁中。  
五兵不试归神武，万物无私是化工。  
玉座忽逢春月尽，金旌遥指洛川穷。  
年年翠辇长陪扈，那向西城别梓宫。  

蔡襄　仁宗皇帝挽词七首  
向近千秋节，休言七月期。  
遗恩群玉宴，往事荷宫祠。  
仙路云龙会，秋风鼓角悲。  
万人瞻彩杖，犹认吉行时。  

蔡襄　仁宗皇帝挽词七首  
声教中原泰，恩仁万国临。  
忧勤符帝梦，付与得天心。  
箫吹凝寒气，云山敛夕阴。  
还期千载后，歌颂莫知深。  

蔡襄　仁宗皇帝挽词七首  
俭薄留遗诏，遵行在继承。  
桐棺会稽冢，瓦器孝文陵。  
阙外秋萤度，林端晓月澄。  
须知无可欲，终古不骞崩。  

蔡襄　仁宗皇帝挽词七首  
万世威神在，多方惠泽隆。  
密音通虏壤，行哭亦儿童。  
画翣离丹阙，幽堂对紫嵩。  
孤城空雨泣，白首抱遗弓。  

蔡襄　仁宗皇帝挽词七首  
俭勤追禹绩，恭让体尧仁。  
措枉朝多直，除苛吏尽循。  
遵儒恩礼异，左戚赏刑均。  
立子知天意，超然即上宾。  

蔡襄　仁宗皇帝挽词七首  
攒宫开七月，隧路闭千秋。  
地带三川拆，天含万国愁。  
鸟云知圣没，龙驾想神游。  
厚禄将无报，惭恩更白头。  

蔡襄　入天竺山留客  
山光物态弄春晖，莫为轻阴便攎归。  
纵使晴明无雨过，入云深处亦沾衣。  

蔡襄　三月出城别张唐公会玉仙观  
陇麦青青沟柳新，春归聚落少逢人。  
如何试与持鞭手，拂却向来身上尘。  

蔡襄　三月诣陈逋民  
振衣凌晓色，霁野纵游韁。  
莓润溪云重，春深山露香。  
林幽风更细，院静日偏长。  
曾是天皇外，相从识酒乡。  

蔡襄　三月再还家  
晓树乡关路，春衣使者轺。  
江眠闻落霰，野饭掇新苗。  
入里威稜减，宁亲喜气饶。  
勤勤父师教，民病若为消。  

蔡襄　上巳日州园东楼  
地上多於枝上花，东楼凝望惜年华。  
潮头正对伍员庙，燕子争归百姓家。  
粉箨渐高山径笋，绿旗初展石岩茶。  
流芳自与人兼老，樽酒相逢莫重嗟。  

蔡襄　上元进诗  
叠耸青峰宝炬森，端门初晚翠华临。  
宸游不为三元夜，乐事全归万众心。  
天上清光开夜色，人间和气阁春阴。  
要知尽作华封祝，四十年来惠爱深。  

蔡襄　上元至南剑州大雨寄泉州许通判  
路绕溪回不计程，行邮今复宿延平。  
阴云藏月不知处，急雨落天无数声。  
病起尚疑群蚁斗，梦余初听一鸡鸣。  
泉山去岁同游赏，惟有神君识此情。  

蔡襄　圣泉  
源流出何山，涌涸兹有异。  
湛然盈不泓，余波下金地。  
清甘本无滓，渴饮得真味。  
端能发茶色，博亦资农利。  
矧兹民俗安，湓溢尤可憙。  
满酌复携归，良追曲肱意。  

蔡襄　圣泉寺松径  
青松苒苒门前道，根氐坚牢颜色好。  
鸣籁萧森风雨生，紫鳞开动龙蛇老。  
天若有意别留种，百年其下无纤草。  
雷霆绕绕雪霜重，劲节支扶不颠倒。  
野姿峭拔已背时。肯要藤花彊缠抱。  
南方赤夏苦蒸湿，万木无声就僵槁。  
忽轻密荫少休息，肌骨便惊秋气早。  
寄言匠者勿复顾，留作清凉除热恼。  

蔡襄　诗一首  
紫绶金章被宠荣，笔床茶灶伴参苓。  
只知江海能行道，未识朝廷旧有名。  
笑我病去相荣□，圭刀小试即春生。  
疮痍未复君知否，国手于今数老成。  

蔡襄　诗一首  
万叠青山拔空起，一道长江清澈底。  
隔岸苍茫不见人，人家多在晴云里。  
匡庐五老蓬莱山，沧洲白鹭烟波间。  
随风客棹任来去，落日樵歌自往还。  
绝涧孤亭倚烟树，仿佛天台石桥路。  
欲访群仙跨鹤游。宁乘五马专城去。  
雨过棠阴满路蹊，春深草色连庭砌。  
穷帘蔀屋有惸独，待尔重临慰客饥。  

蔡襄　十八日陪提刑郎中吉祥院看牡丹  
节候初临谷雨期，满天风日助芳菲。  
生来已占妙香国，开处全烘直指衣。  
揽照尽从乌帽重，放歌须遣羽觞飞。  
前驺不用传呼宠，待与游人一路归。  

蔡襄　十二晚  
欲寻轩槛倒清尊，江上烟云向晚昏。  
须倩乐风吹散雨，明朝却待入花园。  

蔡襄　十九日奉慈亲再往吉祥院看花  
天意应偏与，春工已尽归。  
来知从月下，去似逐云飞。  
艳绝声名远，清多香气微。  
轻阴资润泽，斜照动光辉。  
剧饮千锺醉，相鲜五彩衣。  
曾非重芳物，庶以奉慈闱。  

蔡襄　十六日会饮骆园  
各园何事却居鄽，永昼游蜂乳燕喧。  
不计阴晴与风雨，卷帘花蘤在尊前。  

蔡襄　十日西湖晚归  
清晨出郭又晴曛，已见空枝嫩叶新。  
争得山头能阁日，且容湖上不归春。  
入随百戏波翻海，酒到三桥月满身。  
只有牡丹才半拆，未知何处可娱宾。  

蔡襄　十三日出赵园观花  
水际开花千万窠，初莺时逐丽入歌。  
欲知太守行春乐，只向东城得最多。  

蔡襄　十三日吉祥探花  
花未全开月未圆，看花候月思依然。  
明知花月无情物，若使多情更可怜。  

蔡襄　十五日游龙华净明两院值雨  
垂杨修竹半藏山，一径纡回暮雨间。  
绿满野田看渺渺，白飞岩溜自潺潺。  
空村鲐背行歌去，古寺头陀乞食还。  
却羡幽人在深僻，断无来客扣禅关。  

蔡襄　十一月后庭梅花盛开  
迎腊梅花无数开，旋看飞片点青苔。  
幽香粉艳谁人见，时有山禽入树来。  

蔡襄　十一月后庭梅花盛开  
日暖香繁已盛开，开时曾绕百千回。  
春风岂是多情思，相伴花前去又来。  

蔡襄　士安饮我数杯至观音院才醒闻滩声泉响因留短阕  
林外滩声砌下泉，冷冷幽响静中传。  
朝衫却染京尘去，争得夫君醒醉眠。  

蔡襄　授转运使罢州端居述怀  
被诏领均漕，前解闽州符。  
掩关谢来宾，释然舍攀拘。  
日晏眠空斋，啼禽在高梧。  
神情已欣欣，痾恙还轻苏。  
暂閒固自适，况与尘滓殊。  
勿乐夸毗子，开眼趋畏途。  
投身试罗网，反用腴妻孥。  
精虑成长谣，鉴此非迷愚。  

蔡襄　司徒侍中宋宣献公挽词五首  
重器推隆栋，驰光逐逝川。  
人应骑尾宿，岁亦在辰年。  
文思精天下，忠谋尽帝前。  
唯无丰室累，清白是家传。  

蔡襄　司徒侍中宋宣献公挽词五首  
申命增华衮，遗忠劝紫宸。  
世风存令子，暮哭有慈亲。  
复辟前言在，论兵密疏陈。  
如何年不永，无路问苍昮。  

蔡襄　司徒侍中宋宣献公挽词五首  
怀道初名世，乘时遂致君。  
平分百年算，中据两台文。  
行翣连寒树，凝笳上晚云。  
路人那得识，挥涕指幽坟。  

蔡襄　司徒侍中宋宣献公挽词五首  
洛宅初开府，非才辱顾隆。  
遗思谣俗在，余论宴堂空。  
已矣苍生望，嗟乎吾道穷。  
岂惟怀旧德，一恸向春风。  

蔡襄　司徒侍中宋宣献公挽词五首  
去岁洛城东，公归秉枢务。  
今日国门西，輤车行哭度。  
同此晚春节，依旧西山路。  
千古诀幽明，一年才旦暮。  
远恨寄山川，余哀惨云雾。  
平昔送公诗，何言歌薤露。  

蔡襄　四贤一不肖诗　右范希文  
中朝莺鹤何仪仪，慷慨大体能者谁。  
之人起家用儒业，驰聘古今无所遗。  
当年得从谏官列，天庭一露胸中奇。  
矢身受责甘如荠，沃然华实相葳蕤。  
汉文不见贾生久，诏书晓落东南涯。  
归来俯首文石陛，尹以京兆天子毘。  
名者翼翼郡国首，里区百万多占辞。  
豪宗贵倖矜意气，半言主者承其颐。  
昂昂孤立中不倚，传经决讼无牵羁。  
老奸黠吏束其手，众口和附歌且怡。  
日朝黄幄迩天问，帝前大画当今宜。  
文陈疏举时密启，此语多秘世莫知。  
传者籍籍十得一，一者已足为良医。  
一麾出守番君国，惜此智虑无所施。  
吾君睿明广视听，四招邦俊隆邦基。  
廷臣谏列复钳口，安得长喙号丹墀。  
昼歌夕寝心如疚，咄哉汝忧非汝为。  

蔡襄　四贤一不肖诗　右高若讷  
人禀天地中和生，气之正者为诚明。  
诚明所锺皆贤杰，从容中道无欹倾。  
嘉谋谠论范京兆，激奸纠缪扬王庭。  
积羽沈舟毁销骨，正人夫从奸者朋。  
主知膠固未遐弃，两辬五马犹专城。  
欧阳祕阁官职卑，欲雪忠良无路岐。  
累幅长书快幽愤，一责司谏心无疑。  
人谓高君如挞市，出见缙绅无面皮。  
高君携书奏天子，游言容色仍怡怡。  
反谓范文谋疏阔，投彼南方诚为宜。  
永叔忤意窜西蜀，不免一中谗人机。  
汲黯尝纠公孙詐，弘於上前多谢之。  
上待公孙礼益厚，当时史官犹刺讥。  
司谏不能自引咎，复将忆过扬当时。  
四公称贤尔不肖，谗言易入天难欺。  
朝家若有观风使，此语请与风人诗。  

蔡襄　四贤一不肖诗　右欧阳永叔  
先民至论推天常，补袞扶世为儒方。  
圜冠博带不知本，樗栎安可施青黄。  
帝图日盛人世出，今吾永叔诚有望。  
处心学士贵适用，异端莫得窥其墙。  
子年五月范京兆，服天子命临鄱阳。  
二贤拜疏赎其罪，势若止沸反扬汤。  
敕令百执无越位，谏垣何以敢封囊。  
哀来激愤抑复奋，强食不得下喉吭。  
位卑无路自闻达，目视云阙高苍茫。  
裁书数幅责司谏，落笔騤骥腾康庄。  
刃迎缕析解统要，其间大意可得详。  
书曰希文有本末，学通古今气果刚。  
始自理官来祕阁，不五六岁为天章。  
上心倚若左右手，日备顾问邻清光。  
苟尔希文实邪佞，曷不开口论否臧。  
阴观被谴始丑诋，摧枯拉腐奚为彊。  
儻曰希文实贤士，因言被责庸何伤。  
汉杀王章与长倩，当时岂曰诛贤良。  
惟时谏官亦结舌，不曰可谏曰罪当。  
遂今百世览前史，往往心愤涕洒滂。  
斯言感切固已至，读者不得令激昂。  
岂图反我为怨府，袖书乞怜天子傍。  
谪官一邑固分耳，恨不剖腹呈琳琅。  
我嗟时辈识君浅，但推藻翰高文场。  
斯人满腹有儒术，使之得地能施张。  
皇家太平几百载，正当鉴古修纪纲。  
贤才进用忠言录，祖述圣德垂无疆。  

蔡襄　四贤一不肖诗　右尹师鲁  
君子道合久以成，小人利合久以倾。  
世道下衰交以利，遂使周雅称嘤鸣。  
煌煌大都足轩冕，绰有风采为名卿。  
高名重位盖当世，退朝归舍宾已盈。  
脅肩谄笑不知病，指天报遇如要盟。  
一朝势夺德未改，万钧已与毫厘轻。  
畏威谀上亦随毁，矧复鼓舌加其评。  
逶迤阴拱质气厚，两豆塞耳心无营。  
呜呼古人不可见，今人可见谁与明。  
章章节义尹师鲁，饬躬佩道为华荣。  
希文被罪激人怒，君独欣慕如平生。  
抗书轂下自论劾，惟善与恶宜彙征。  
削官竮逐虽适楚，一语不挂离骚经。  
当年亦有大臣逐，朋邪隐缩无主名。  
希文果若事奸险，何此吉士同其声。  
高谭本欲悟人主，岂独区区交友情。  

蔡襄　四贤一不肖诗　右余安道  
南方之强君子居，卓然安首襟韵孤。  
词科判等屡得隽，呀然鼓焰天地罏。  
三年待诏处京邑，斗粟不足荣妻孥。  
耳闻心虑朝家事，螭头比奏帝曰都。  
校书计课当序进，丽赋集仙来显塼。  
诰墨未乾寻已夺，不夺不为君子儒。  
前日希文坐言事，手提敕教东南趋。  
希文鲠亮素少与，失势谁复能相扶。  
崭然安道生头角，气虹万丈横天衢。  
臣靖胸中有屈语，举嗌不避萧斧诛。  
使臣仲淹在庭列，日献陛下之嘉谟。  
刺史荣官虽重寄，奈何一郡卷不舒。  
言非由位固当罪，随漕扁舟尽室俱。  
炎陬此去数千里，橐中狼籍惟蠹书。  
高冠长佩丛阙下，千百其群诃尔愚。  
吾知万世更万世，凛凛英风激懦夫。  

蔡襄　四月八日西湖观民放生  
盈舟载鱼蝦，投泻清波际。  
应无校人欺，独行流水惠。  
非求升斗活，终免蝼蚁制。  
江湖自相忘，洲岛亦还逝。  
脱渊思曩戒，嗅饵省非计。  
为生岂不幸，萍藻庶可翳。  

蔡襄　四月池上  
风下平池水晕开，池边露坐水风来。  
草香冉冉生吟席，云影飞飞度酒杯。  
荷叶偶成双翠盖，荔枝才似小青梅。  
人间物静两相得，月色苍凉始肯回。  

蔡襄　四月清明西湖  
千顷平湖一遭，空城游乐自奢豪。  
画船争胜飞江鹘，翠巘都浮载海鳌。  
芳草堤边裙带短，柔桑陌上髻鬟高。  
楼前尽日闻歌笑，不啻秋风卷怒涛。  

蔡襄　四月十七日奉安仁宗皇帝御容於景灵孝严殿是日舟次陈留感怀述事十  
先帝传基固，其人嗣统平。  
余恩华夏在，高谊古今倾。  
汉法原为庙，仙居别有京。  
海中金阙见，天上玉楼成。  
睿意怀丕烈，宸豪荐大名。  
荐唯将舜攎，严亦与周并。  
龙向朝云起，奎和昼日呈。  
流光俄扆岁，发号庆重明。  
令节千秋过，端仪万众迎。  
欢呼山岳动，驱拂鬼神惊。  
缥缈来佳气，雍容下太清。  
旛旌多异制，歌吹自新声。  
琳馆初停御，銮舆始引行。  
盥孚通至感，福泽被群生。  
往事时兼远，孤臣泪独横。  
晨兴西向久，凄断老年情。  

蔡襄　泗州登马子山观漕亭  
庙社奠东都，恃德非恃险。  
聚兵三十万，待哺无容歉。  
西有砥柱峻，菽麦不逾陕。  
齐鲁粮食囏，灞水不潋滟。  
唯余汴渠利，直贯长淮隿。  
岁输六百万，江湖极收敛。  
挽送入太仓，因陈失盖弇。  
将漕苟不登，汝职兹为忝。  
或谓取太多，六路有丰俭。  
其间一不熟，饥殍谁能掩。  
一旦俾之粟。是人意常慊。  
区处失其宜，斯言反为玷。  
尝欲请增减，革孚亦须渐。  
连营今饭稻，香美若菱芡。  
因循未易论，官曹畏书检。  
虚亭一临眺，比比危墙飐。  
来从数千里，岁时空苒苒。  
雨余山气兆，黛色浅深染。  
夜昏渔火出，倏忽电光闪。  
须臾月色空，水面铺寒簟。  
相逢喜疲旧，城柝屡移点。  
因语发长谣，谁能刊琬琰。  

蔡襄　嵩阳道中  
千里动秋意，萦回上古原。  
山樵斵晚日，野火着寒云。  
钟磬出邻寺，牛羊下远村。  
振衣归去好，尘事莫知闻。  

蔡襄　宋君辅许当世陈彦谦苏宣甫自远还乡上元同饮  
故国逢君慰喜偏，清宵行醼重留连。  
山楼上火人初合，天汉无云月自圆。  
乐色时闻花院里，春风都在酒旗边。  
莫辞彻晓须沈醉，后会还应不计年。  

蔡襄　宋宣献公夫人毕氏哀词二首  
世阀推台路，嫔贤秉国钧。  
生缘随迹化，归处觉空真。  
训子清风在，传家令德新。  
九原终一致，悲喜尽成尘。  

蔡襄　宋宣献公夫人毕氏哀词二首  
国赋虽千乘，身期未百年。  
箴图遗旧机。箫吹向新阡。  
行哭追前日，超生定几天。  
寂寥原上树，薄晚起寒烟。  

蔡襄　送安思正之蜀  
贱者易屈志，少年多直情。  
子独修节行，爱护如目精。  
辛勤走铨省，历岁才点名。  
舍居在穷巷，门户面西城。  
妻孥愁屡空，独尔心无营。  
驱骡从僮仆，间或造予庭。  
是时杨叔武，相值极髈诚。  
妙言发潜穠，远意倍幽萌。  
羞谀刺俗子，指急条边兵。  
过从岂云厌，时节忽峥嵘。  
叔武守岳阳，别去方行行。  
子今复之蜀，蜀道天险并。  
橐中无一钱，剑外几百程。  
春风卷地来，凡草犹奋荣。  
如何使之人，憔悴气与形。  
内富在乎我，外穷系於生。  
此事久已判，努力敦诚明。  
吾友黄君度，实乃浮其声。  
子往从之游，切磨固相成。  

蔡襄　送别陈比部  
祖帐西郊道，川原画阁临。  
烧痕经雨活，树色入溪深。  
斜日明春态，孤云感客心。  
何人知别意，重把酒杯斟。  

蔡襄　送程刑部出守洪州  
何事名郎出计台，锤陵都会久须才。  
江山不是人间有，旗鼓初从日下来。  
列郡五符归总制，故乡三组少徘徊。  
勿嗟南国多怀感，宝气还应彻斗魁。  

蔡襄　送胡武平出守吴兴  
东南有佳士，文高志清苦。  
翩然请郡章，入居使君府。  
霅水生春澜，莹净沙可数。  
霁日明旌旗，长风送鐃鼓。  
烟帆十丈船，湖山一抔土。  
橘嫩宴亭秋，茶香斋阁午。  
神欢所适宜，动默造幽觛。  
应念怀铅人，垂头证鱼鲁。  

蔡襄　送柯祕书三子归泉应诏  
祕书昔共官临漳，时呼三子侍侧傍。  
修瞳阔颡善应对，举措不类群儿行。  
遥知成就在他日，尔时迄今十载强。  
闽州太守无伎术，乞持符竹还故乡。  
近观诏书下郡国，选访行实登俊良。  
嶷然三子复过我，衣裾飘洒凝秋霜。  
各携编轴几百幅，互以理要充词章。  
久之潜思叩幽眇，角牙腾触声礌硠。  
言归温陵入场屋，争奋笔舌论短长。  
海鹰上云出爪翼，天马历地无羁韁。  
祕书多才晚未遇，有如此子传义方。  
吾徒沉升不须议，且看少者腾声光。  

蔡襄　送钱端明还京  
禁墀初别紫宵端，故国生光里俗欢。  
二世家声联将相，百年庙貌俨衣冠。  
躬临州戟迎门下，人喜曾孙夹道观。  
石照老苔封旧迹，锦溪乔木涕清澜。  
东趋越岭兴怀远，夕听胥涛入梦间。  
江上驰心思魏阙，日边归路指长安。  
香深离渚花重叠，凉满行舟酒半阑。  
应念非才持虎契。平时相继入金銮。  

蔡襄　送勤上人归吴中  
吴江水好吴岫灵，吴人皙白神气清。  
当须比屋皆佳器，奈何傥有名公卿。  
究观是事见藏伏，例学浮图超死生，  
遂令才智蓄利泽，若曰不下沾四瀛。  
勤师内外久著力，文字骨节初老成。  
十年栖迟辇毂下，渊然澹薄无经营。  
惜哉明了足见解，独擘迅翮翻青冥。  
残秋忽别东南去，尘土摆落衣裾轻。  
西湖胜处拂谈席，绿波画舫吾其行。  

蔡襄　送任山归河东  
风俗忧思深，在昔言汾绛。  
之人隐其间，白首甘陋巷。  
毕力事诗书，岂特专记诵。  
编年作通记，起周迄炎宋。  
甲子二十五，迴环补遗空。  
予闻春秋法，尊王正一统。  
维持生民纲，树立大邦栋。  
上贤若游夏，鸟兽于麟凤。  
三传自名家，讲解或失中。  
区区休预徒，左驰困羁控。  
排陃侵异端，寖久成蠹虫。  
仲淹著元经，刘蕡比奴从。  
去圣日弥远，斯言谁折衷。  
犹胜儿女曹，烟云费嘲弄。  
君於春秋学，勤劳务包综。  
向时耻飞箝，画策尚禽纵。  
羌戎负恩德，王师压秦雍。  
边圉重疮痍，堪为贾生憅。  
庙堂诛贼谋，谓与天下共。  
诏书入岩穴，丐告嘉谋贡。  
使者出河东，辄以姓名送。  
朼来游京邑，天门如可羾。  
岧巃双浮云，下有千人{宂辱}。  
扳缘逐声利，激射苟禄俸。  
蹭蹬不敢前，抚心愈疑恐。  
短翮无吹嘘，微芳少培拥。  
客舍逼隆冬，萧条残雪冻。  
悠悠晋溪上，水石挂清梦。  
长谣复西归，孤怀不偶众。  
身穷见节义，物由何时用。  
美田随意耕，寒鱼倣经种。  
夜堂素琴横，晚案青蔬供。  
决然顾予别，芜音强吟讽。  
持归传里閈，亦足侑罍畒。  

蔡襄　送石昌言知宿州  
符离封城古云望，扼控东南地形壮。  
飞流金粟走舟车，镇压奸雄宿兵仗。  
昌言才思老台阁，声名远出风骚将。  
倦直承明得守符，诏书遣临士民上。  
万家裁制须得宜，譬若榝楠迎大匠。  
京师从游日月久，送君酒酣益惆怅。  
人生岂效鸡鹜群，意在糠粱取甘养。  
边隅多故方急材，往往稠人拔公相。  
吾侪有策空自奇，皎皎丹衰亦谁亮。  
欲随戎马仅胜衣，强作文章还覆酱。  
大都用置系於时，丈夫未死固难量。  
觥巡卷到君勿辞，行看岸下船头放。  
我今联束若愁鹰，注目青云思远飏。  
一麾当复泛隋渠，愿君加数为公釀。  

蔡襄　送许寺丞知古田县  
大雪拥都门，子行亦良苦。  
予贫乏觞豆，子车谁为祖。  
少止听我言，於子不无补。  
于今方用兵，连年戍羌虏。  
战死动万计，募人填卒伍。  
赐衣靡国帑，走粟填边庾。  
平时赋税外，弓刀甲榡弩。  
干名应急须，筋皮角毛羽。  
前年科巩革，农牛半斤斧。  
杀之先冒禁，不杀即鞭楚。  
江南供鵰翎，是物不栖渚。  
十倍买所无，赢利资商贾。  
编纸作战{钅函}，纫联驱归安。  
输来不适用，空屋窠虫鼠。  
此类如蝟毛，更仆难悉数。  
大凡斂货财，百姓若外府。  
苟可入军须，岂敢怨官取。  
盖患在不均，又索非其土。  
有司失预计，临事才披簿。  
严程弗渝日，落符洒飞雨。  
使者但依违，州家不敢主。  
况复为邑令，暗吟莫伸吐。  
其间或得才，吏手无容舞。  
子今佩县章，所领十万户。  
志虑固精明，利病前可睹。  
姑能务均一，瘵瘼庶苏瘉。  

蔡襄　送驯鹿与车禅长老  
二年驯扰傍山家，欲领东还道路赊。  
送汝给孤园里去，此生长伴大牛车。  

蔡襄　送杨殿丞通判睦州  
苍崖中断一溪来，迤逦人家向水开。  
尽日烟云迎旆去，满泷铙吹引船回。  
虚斋昼梦鸣禽下，别坞春游画角催。  
莫怪杜郎题处少，更留佳致待清才。  

蔡襄　送杨渥赴西安主簿  
余思去夏还瓯闽，温风赤日争陶蒸。  
舟行夜寄浙江稜，江涛汹涌来相仍。  
雷电翕虩蛟螭腾，方床竹簟寒生冰。  
上陇西去景色澄，青山两向水一絙。  
猿鸟啼叫交酬应，晚樵出雾鱼投罾。  
脱离滓浊跻陵兢，造托微波讯严陵。  
清遐可使贪者懲，山穷水尽乃攀登。  
烂柯岩岫孤崚嶒，幽邃阯瞩崖险凭。  
少留观爱喜莫胜，子官其间良足称。  
子材又美神粹凝，万象态度遭披凌。  
吟咏设写逾画缯，当有味者论淄渑。  
今予痴仕如秋蝇，飞尘满耳汗浃膺。  
闻子大艑行可乘，骨目森竦神虑兴。  
子姑去嗟予未能，送子一念魂九升。  

蔡襄　送张处士二首  
垂垂秋雨没鞯泥，经昼门前无马嘶。  
乘静因题送行什，江南归思已凄迷。  

蔡襄　送张处士二首  
梁园尘土着人腥，不似淮山照眼明。  
爱君心迹曾无系，一片孤云去就轻。  

蔡襄　送张太傅还乡  
置器功成佚退身，故园南望整车茵。  
青冥直上无余事，白首归来有几人。  
门外离筵晴日晓，江边行路杂花春。  
橐金均散心如水，冢树重攀泪满巾。  
杯酒相逢耆旧少，山川不改岁华新。  
从公几杖何由去，更祝千年比大椿。  

蔡襄　送仲庶待制知泽州  
十年台省献嘉谋，新总兵符镇上游。  
琴有薰弦多舜俗，地连沙尾旧湘州。  
江边行色船千丈，塞外威声马万头。  
宣室夜谈思贾谊，未应乡国久迟留。  

蔡襄　送子真给事出守常山  
安得长材护北州，暂烦儒将拥轻裘。  
声名不啻一敌国，功业何须万里侯。  
设馆高牙延永昼，猎场飞骑入清秋。  
天枢严近恩荣重，归梦应思帝所游。  

蔡襄　宿海边寺  
潮头欲上风先至，海面初明日近来。  
怪得寺南多语笑，蜑船争送早鱼回。  

蔡襄　宿黄蘖听彬长老谭禅  
一圆灵寂本清真，谁向苍浪更问津。  
欲说西来无见处，奈何言句亦前尘。  

蔡襄　宿延平津  
鸣籁萧森万木声，浓岚环合乱峰青。  
楼台矗处双溪会，雷电交时一剑灵。  
晓市人烟披霁旭，夜潭渔火斗寒星。  
画屏曾指孤舟看，今日孤舟在画屏。  

蔡襄　宿扬州  
瓜洲堰埭阴行桡，更等江头后信潮。  
独背残灯数归路，风传寒柝夜迢迢。  

蔡襄　宿渔梁驿  
庭树疏疏河汉低，瓦沟霜白月平西。  
寒鸦不奈单栖苦，落泊惊飞到晓啼。  

蔡襄　孙武篇  
入官无所解，因笑得君怜。  
岂知孙武子，自欲逞威权。  

蔡襄　泰灵园书事  
楹外珍丛叨下泉，祥符天子泰灵仙。  
忽逢野老临池水，自剪残花趁岁钱。  

蔡襄　泰灵园书事  
上元天仗款琳房，灵圃遥传玉殿香。  
要识年年桃李色，不关春力是恩光。  

蔡襄　唐公以公累出知濠州  
湛湛清渠风力微，濠梁行客布帆归。  
到官应过庄生庙，试问鹪鹏两是非。  

蔡襄　唐彦猷挽词二首  
骾亮驰名久，孤高进路难。  
富文平日业，劝学晚年官。  
隧外春江静，林边晓露漙。  
唯应坟上土，犹解是芝兰。  

蔡襄　唐彦猷挽词二首  
旧德推当代，新悲入故乡。  
直当冠獬豸，清可濯沧浪。  
美研精煤色，文瓯昼茗香。  
生平无复见，流涕送幽堂。  

蔡襄　桃杏园  
上有繁葩下落英，红波动荡逐风行。  
夕阳开处犹光艳，何况今农值月明。  

蔡襄　桃杏园  
送客来仙馆，清幽处处寻。  
春风行酒面，昼日到花心。  
独厌归期促，难忘野意深。  
归鞍更回顾，桧柏自阴森。  

蔡襄　提刑司封以邻霄台佳什垂示辄成拙篇以登厚贶  
峭拔几千仞，孤高无四邻。  
低回倾北斗，突兀起东闽。  
缔结青云上，登临沧海滨。  
溪山来面势，歌吹彻穹昮。  
子夜先看日，阴崖后得春。  
三韩空琐碎，万落自埃尘。  
使者风流在，诗人格调新。  
骊珠忽投我，神笔动惊人。  
平昔持州契，于今识路津。  
去天知不远，咫尺仰威神。  

蔡襄　题白莲院东轩  
昔年文酒自为情，身外鸿毛万事轻。  
暑醉每怜风引梦，夜归多见月随行。  
重寻兰若余芳在，却怪桑门老态生。  
点数朋游今有几，拂尘看字泪先横。  

蔡襄　题福州释迦院幽幽亭  
路尽得佳赏，川原何净明。  
周围地形壮，洒落世尘清。  
背郭千峰起，涵空一水横。  
风帆人共远，潮屿岁重耕。  
晓市炊烟合，孤庵汲道萦。  
俯窥岩鸟过，微认野云生。  
香气林端出，秋容物外呈。  
表閒幡弄影，觉静磬传声。  
官舍今稀讼，辬车此驻行。  
唱篇知寡和，君世负诗名。  

蔡襄　题共乐亭  
层峦高与赤霄通，节岁欢娱众庶同。  
庭有美音非独乐，会当炎暑自多风。  
山川胜势栏杆下，井径追游月色中。  
私幸编民居客右，使君樽酒未应空。  

蔡襄　题何山人大隐阁  
万井连交道，中天敞静轩。  
由来婚鄽市，全胜贲丘园。  
目极无留赏，心閒不避喧。  
沼光摇屋动，花艳出栏繁。  
雨霁山容静，潮生海气昏。  
幽人披彩槛，永日对芳樽。  
素业名家久，通医与义存。  
丹图环八卦，仙诀遁三元。  
造化今为友，欢忧本聚门。  
应须超世累，宴坐此忘言。  

蔡襄　题建造寺奉先院  
日照溪山生翠光，春深花草杂幽香。  
登临谁会迟留意，门外尘埃去路长。  

蔡襄　题将军岩  
赤日正停午，解衣岩石下。  
石泉殊甘凉，野籁亦潇洒。  
惊猿度岭云，遗果坠庭瓦。  
披轩忽永叹，幽抱不可写。  

蔡襄　题金山寺  
画梁诗板暗流尘，水石鱼龙万句新。  
谁识高僧最深意，慈航长护过江人。  

蔡襄　题龙纪院僧室  
山僧九十五，行是百年人。  
焚香犹夜起，喜酒见天真。  
生平持戒定，老大有精神。  
须知不变者，那减故时新。  

蔡襄　题谯国评事壁  
长冈隆雄来北边，势到合下方回旋。  
三世白士犹醉眠，山翁作善天应怜。  
如彼发源今流泉，子孙何数鹰马然。  
有起家者出其间，愿翁寿考无穷年。  

蔡襄　题僧希元禅隐堂  
游锡遍他方，归休静默堂。  
孤吟时有得，诸念若为忘。  
删竹减庭翠，煮茶生野香。  
云山莫腾诮，心地本清凉。  

蔡襄　题杉溪驿二首  
霄行避酷暑，山路乍萦回。  
明月正相向，凉风时一来。  
幽林潜物怪，祕洞蓄云雷。  
岂敢惮劳苦，畏途诚可猜。  

蔡襄　题杉溪驿二首  
隘道临深壑，俯阑千仞强。  
惊禽忽独去，怪石偶成笔。  
月下芙渠色，风前{禾羣}稏香。  
反惭群动息，幽意更徬徨。  

蔡襄　题延平阁  
双溪会一流，新搆横鲜赭。  
浮居紫霄端，卧影澄川下。  
峡深风力豪，石峭湍声泻。  
古剑成蛰龙，商帆来阵马。  
晴光转群山，翠色著万瓦。  
汀洲生芳香，草树自閒冶。  
主郡王士安，高文勇枚贾。  
顾我久疏悴，霜髭渐盈把。  
临津张广筵，穷昼传清斝。  
舞鼍惊浪翻，歌扇娇云惹。  
欢余适晚霁，望外迷空野。  
曾是倦游人，意虚亦潇洒。  

蔡襄　题严先生祠堂  
遵此巢由志，谁希公相权。  
人瞻祠树古，天作钓坛圆。  
高节千秋外，遗踪一水边。  
孤风敦薄俗，岂是爱林泉。  

蔡襄　题渔溪驿  
昔年同向腊中回。曾绕栏干折早梅。  
今日独来攀旧树，风翻黄叶下苍苔。  

蔡襄　题周著作萃贤亭  
君家作虚亭，独得江山清。  
四向各有适，万趣合自呈。  
夜深虫鸟息，渐闻泉石鸣。  
日高烟霭去，始见峰峦生。  
之人务佳尚，意与贤豪倾。  
中盘瀹薇蕨，傍砌颠瓶罂。  
毫端潜造物，局上暗投兵。  
乐游时景迈，薄宦身事萦。  
种花行老色，驯猿无故情。  
萧散复后期，外尘殊可轻。  

蔡襄　庭松安静堂  
偏爱堂东砌下松，三年潇洒伴衰翁。  
寒声动荡潮初上，疏影孤圆月正中。  
清彻纱帷延昼梦，绿涵金盏带春风。  
自缘多病饶归思，便觉山林野意通。  

蔡襄　通源驿别颜茂才  
躶马东来不记时，酒醒寒色入征衣。  
垂杨官道连天去，落日邮亭别我归。  

蔡襄　铜雀妓  
十五烧香繐帐前，几多幽怨入危弦。  
谁知千载台倾后，何处西陵有墓田。  

蔡襄　晚色  
晚色在何处，楼高天宇低。  
閒云无去住。归燕自东西。  

蔡襄　晚上碧峰亭  
城头近晚忽开晴，有色皆鲜是物清。  
地势四来州午向，山围一罅水东行。  
乘风歌吹无时已，面日楼台触处明。  
不比儿曹夸衣锦，自缘恩与养亲荣。  

蔡襄　王台驿见晚李花有感  
玉京仙子爱春芳，弄遍琼枝嗅尽香。  
祗有此花知旧意，又随风色过东墙。  

蔡襄　望春词  
霏霏细雨勒梅黄，一望春容十断肠。  
平芜古柳青青遍，独使潘郎两鬓霜。  

蔡襄　温成皇后挽词二首  
紫极腾轩曜，青春委蕣颜。  
云輟何处去，金殿几时还。  
仗下编箫咽，陵中夜烛閒。  
六宫哀送返，疑是梦魂间。  

蔡襄　温成皇后挽词二首  
翟彩开新礼，金文易大名。  
真游上仙路，故物感皇情。  
月落辞丹禁，春前引素旌。  
宫闱呜挽铎，不是佩环声。  

蔡襄　闻福昌院春日一川花卉最盛  
闻道春深多物华，遥怜春日思无涯。  
烟涵树色相依好，山拥溪流一带斜。  
休问主人先看竹，只随渔臾便逢花。  
凭谁画得当时境，持去江南细与夸。  

蔡襄　闻福昌院春日一川花卉最盛  
山前溪上最宜春，千树夭桃一雨新。  
争得扁舟随水去，乱花深处问秦人。  

蔡襄　闻雁  
霜风吹雁入南云，千里征人枕上闻。  
欲问梁园近消息，月沈星转五更分。  

蔡襄　吴沈子山  
荷叶新词天下工，玉人垂手倚秋风。  
一声清唱穿云去，斜日烘帘曲未终。  

蔡襄　吴沈子山  
六月闽溪荔子丹，新秋犹喜荐雕盘。  
自嗟千里归程远，不得繁枝雨后看。  

蔡襄　吴屯驿晓起  
残月依山明胧{月悤}，长烟浮水白紆胡。  
竹林绕舍啼鸦臼，石井当窗下辘轳。  
迎吏远传空状小，仆奴潜报一钱无。  
驺兵不管晨炊绝，呵叫苁笼意气粗。  

蔡襄　芜阴楼上  
野马沈寒气，神禽度细风。  
断霞天共紫，斜日树齐红。  
山口横虚钓，江隈跋远艐。  
解穷千里目，争奈思无穷。  

蔡襄　五月宿江阴军葛公绰草堂  
曾解征衣寄草堂，枕边泉石自生凉。  
休论仙诀能延寿，暂得身閒梦亦长。  

蔡襄　西郊  
晓盖西郊道，春光极太虚。  
村风香晚稻，溪日曝寒鱼。  
雀噪饥鹰下，山空病木疏。  
归期侵杪岁，友思望吾庐。  

蔡襄　西施篇  
越国无只艳，吴官未始知。  
谁言勾践黠，不自爱西施。  

蔡襄　西斋秋暑  
斋居一室静，画永来风微。  
仙棋覆前局，女布便轻衣。  
向人颜色强，与世心事违。  
且效金门隐，讵有田园归。  

蔡襄　溪行  
秋色已寥落，清溪才此行。  
船移酒杯侧，鱼得鱠刀鸣，  
日色浮兼动，风痕灭又生。  
从知隐者趣，不独傲荣名。  

蔡襄　喜弟及第  
里閈高高祖德新，鲁庭诗礼孟家邻。  
连登桂籍青袍客，共拜萱堂白首亲。  
倚国精诚明火玉，照人清节对霜筠。  
童襟开慧盈书馆，渐喜芝兰在处春。  

蔡襄　喜欧阳永叔余安道王仲仪除谏官  
御笔新除三谏官，士民千口尽相欢。  
昔时流落丹心在，自古忠贤得路难。  
好竭谋猷居帝右，直须风采动朝端。  
人生万事皆尘土，惟是功名永远看。  

蔡襄　戏答王仲仪  
零落黄花动节辰，送行杯酒感风尘。  
谁知最恨张京兆，画偏修眉不示人。  

蔡襄　夏晚南墅  
夏竹侍前楹，凉襟析旧酲。  
叠云封日茜，斜雨著虹明。  
鱼动池开晕，蝉移树減清。  
葭洲烟向暝，凫鹜自相迎。  

蔡襄　谢杜相公  
谢政闲宫傅，当年老相君。  
诗情通造化，笔力作风云。  
是则经纶手，施於淡伯文。  
捧窥心感悸，无路候公门。  

蔡襄　谢阮评事  
手授新书荷至情，何时仙诀得真精。  
高年转觉面颜少，细字全由眼力明。  
药籾谩劳分上下，丹炉终费修亏盈。  
争如一语醒然悟，独葆天光不外营。  

蔡襄　谢宋评事  
斋馆从容接燕申，每临佳树走觥巡。  
兵锋却后知神物，年寿高来况主人。  
并赏昔闻思故友，分甘今喜奉慈亲。  
岂唯持祝公难老，兼欲灵株比大椿。  

蔡襄　新作春野亭  
太守职民治，诏书劭吾农。  
载酒事缅邈，作室当廨中。  
况凭轩牖高，中视田野功。  
澹沲沐新泽，依微生柔风。  
江潮涨新绿，山麓延朝红。  
耕锄时节动，歌谣声意通。  
惭非共理材，幸遘频年丰。  
未厌畎亩乐，驾言谁相从。  

蔡襄　兴化军曹殿丞寄荔支  
厚叶先枝新绛囊，使君分寄驿人忙。  
彩毫封处曾留意，筠笼开时不见香。  
风色甚豪应少损，路程差近得分尝。  
闽州纵有千千树，未抵家园气味长。  

蔡襄　徐虞部以龙尾石砚邀予第品仍授来使持还书府  
玉质纯苍理緻精，锋芒都尽墨无声。  
相如间道还持去，肯要秦人十五城。  

蔡襄　序宾亭  
师律先忧寄，朝家此得人。  
门庭环剑佩，胸胆贯星辰。  
今已閒戎略，畴能卜宴申。  
楼高休暇日，台逈厌登春。  
珍馆瑶甍举，璇题宝篆新。  
鸭栏回斗颈，龙壁活盘鳞。  
夹幕寒波颤，前峰古黛皴。  
始知仙有路，尽恐世无尘。  
武驭来金虎，儒簪下石麟。  
机分荣辱主，觯序去留宾。  
揖让盈三魄，雌雄竞一神。  
气横飞客箭，歌协大夫蘯。  
万古浮云片，劳生断梗身。  
即时欢未已，往事梦非真。  
席久疑枯海，琴幺似隔邻。  
鈍花明雨暮，瓮酎压霜晨。  
鸦动残丝柳，鲈肥滑線蒪。  
晴霞上丹叶，熟粉护青筠。  
赋景何吟笔，挥谈密醉茵。  
流年祗容易，嘉会可因循。  

蔡襄　雪  
六年守郡在天涯，冬暖无因见雪华。  
今日复看千里白，强怜寒色作诗夸。  

蔡襄　雪中不见女几山  
宜阳南路是仙山，雪拥云埋杳霭间。  
洗眼来看无处觅，不知可复在尘寰。  

蔡襄　燕司封同年以诗见迎  
寄问闽州明使君，十年蹉跌路岐分。  
帐前约束承严节，按下文书接署云。  
北去最先趋画戟，老来应免醉红裙。  
新篇一揽思游旧，搔首孤吟日又曛。  

蔡襄　杨叔武北堂夜话  
岁晏物景薄，层阴向晚饶。  
轻云隐微月，残雪栖枯条。  
夫君有高适，顾我慰寂寥。  
潇洒开北堂，拂榻延良宵。  
前几陈古书，坐见千载遥。  
间亦发新句，幽思含九韶。  
神明静外照，念虑醉中消。  
扬雄戎丹轂，颜子安一瓢。  
良玉不火变，翠柏宁霜彫。  
此心固独往，声利讵得招。  
罏灰寒更劃，灯灺落仍挑，  
相看数漏板，后会诫重要。  

蔡襄　夜雨病中  
久雨曾无度，阳和渐向阑。  
杂香生众木，浓翠入孤峦。  
漏缓宵仍静，灯微晓更寒。  
芳时犹卧病，何日出城看。  

蔡襄　一百五日开千叶间金  
西园花蘤过中春，微雨初晴不受尘。  
莫怪芳丛开发早，欲将红艳送行人。  

蔡襄　移居转运宇别小栏花木  
三年对小栏，花蘤见颜色。  
红薇开已久，春风长先得。  
素馨出南海，万里来商舶。  
团团末利丛，繁香暑中拆。  
余畦十数种，亦自尚风格。  
念尔幽芳性，乞致多手植。  
瑶草固微生，栽培子岂德。  
别去重来看，犹使中情恻。  

蔡襄　忆第  
清溪曲曲抱山斜，绕溪十里蔷薇花。  
春风吹香袭人骨，乾红淡白相交加。  
眼睛眩晃不能视，烂如赤日凌朝霞。  
时有扁舟向中下，共疑来处从仙家。  
于时邀我临流饮，下踞大石盘犬牙。  
平生意气一快论，屈指世务还惊嗟。  
酒酣襞纸探強韵，胡涂醉字成乱鸦。  
侵更把火入官舍，下马犹吟诗各夸。  
何言花落悲人世，只见溪流度岁华。  
今年初夏我复至，深丛晚艳余孤葩。  
山川故物依然在，惟子别路幽明赊。  
想象音容杳何许，桂旗猎猎随云车。  
悲来独坐荫芳树，涕泪挥洒沾黄沙。  
行人怪我爱溪水，那知此恨无边涯。  

蔡襄　因书答河东转运杨乐道  
前岁君提岭外兵，国门南路送君行。  
由来成事多天幸，直向危时见世情。  
勉力朝廷论大计，甘心江海就私荣。  
牢愁应解侵人骨，未老先教白发生。  

蔡襄　饮薛老亭晚归  
终日行山不出城，城中山势与云平。  
万家市井鱼盐合，千里川原彩画明。  
坐上潮风醒酒力，晚来岩雾盖钟声。  
归时休更燃官烛，在处妙灯夹道迎。  

蔡襄　永叔示及圣俞酬答因奉和寄圣俞  
吾友多称君，思见寒附火。  
气温玉开籍，才敏鏃加筩。  
尝於师鲁书，言词屡及我。  
乖疏久益新，慕合迎已可。  
奈何縻组绶，无路动车輠。  
近乃得百篇，能诗今信果。  
清寒水石舂，怪险蛟螭锁。  
远念烟鸿去，呈妍露葩娜。  
古人虽已矣，风流未应堕。  
东来勿后期，山桃缀红颗。  

蔡襄　游冲虚观  
真人玉骨轻，御气升瑶台。  
俯首视下方，万落腥尘埃。  
香火久寂寞，山川空徘徊。  
旧树络青蔓，虚坛生紫苔。  
宴坐白昼永，长吟清风来。  
飞花乱棋子，游蜂依酒杯。  
嘉月当醉饮，上客诚珍才。  
神仙那可冀，金鼎何时开。  

蔡襄　游鼓山灵源洞  
郡楼瞻东方，岚光莹人目。  
乘舟逐早潮，十里登南麓。  
云深翳前路，树暗迷幽谷。  
朝鸡乱木鱼，晏日明金屋。  
灵泉注石窦，清吹出篁竹。  
飞毫划峭壁，势力勿惊触。  
扪萝跻上峰，大空延眺瞩。  
孤青浮海山，长白挂天瀑。  
况逢肥遯人，性尚自幽独。  
西景复向城，淹留未云足。  

蔡襄　游金山寺  
平日压尘土，今游兴味长。  
波涛围四际，台殿起中央。  
鱼听晨餐鼓，云和夕炷香。  
薰风休递吹，襟袂不胜凉。  

蔡襄　游九鲤湖  
何岭巍峨欲插天，回头人与白云连。  
桃花不点寻常路，从此依稀度九仙。  

蔡襄　游灵峰院龙龛山  
天柱支南极，蓬山压巨鳌。  
云崩石道险，潮落海门高。  
客馆闻鼍鼓，秋风忆蟹螯。  
凭栏望乡树，千里楚江舦。  

蔡襄　游龙门香山寺  
彩阁萦林转，苍崖隔水开。  
龛明千像日，波起一滩雷。  
绿浅春前草，香余腊后梅。  
背人惊鹭去，将雨好风来。  
风气随衣袂，岚光入酒杯。  
清游知不屡，欲下更徘徊。  

蔡襄　游烟霞洞  
新晴特地入烟霞，道并南山转更赊。  
幽磬过邻溪口寺，众鸡鸣午野人家。  
洞深随溜先如雨，石古笼藤乱放花。  
潘岳小园犹作赋，轻轩选胜乐无涯。  

蔡襄　有遗梅花枕前者因成  
谁寄梅花置枕傍，前时复得枕清香。  
因香梦彻江南路，江水浮天月似霜。  

蔡襄　又寄兴化徐虞部  
梅花狼籍拂轻舟，人日溪行动客愁。  
上昼去程初北首，故山归思满东流。  
垂垂朝雨随双桨，草草春蔬送一瓯。  
不独怀乡便多感，看人难似府君侯。  

蔡襄　又往郑园  
小小园亭细细风，千枝浅白间深红。  
谁知狭径无人到，留得青春向此中。  

蔡襄　雨晴早出  
徂秋久不雨，沾濡才此旬。  
新阳净万物，太虚无一尘。  
老稚出旷野，锄犂及清晨。  
爱尔安居乐，力作勿辞贫。  

蔡襄　玉仙池  
洞府花飞不减春，轻云成片玉成尘。  
香輟缥缈知何在，无限池头再拜人。  

蔡襄　寓居兴化转运廨舍  
病恼连春夏，居閒意味长。  
海风生永昼，山雨送微凉。  
书帙梅蒸润，衣巾荔实香。  
尘缘消遣尽，物我两相忘。  

蔡襄　御笔赐字诗  
皇华使者临清晨，手开宝轴香煤新。  
沿名与字发深旨，宸毫洒落奎鉤文。  
精神高远照日月，势力雄健生风云。  
混然气质不可写，乃知学到非天真。  
缄藏自语价希代，谁顾四壁嗟空贫。  
臣闻帝舜优圣域，舦陶大禹为其邻。  
吁俞敕戒成黄要，垂覆后世如穹昮。  
陛下仁明如舜禹，豪英进用司鸿钧。  
臣襄材智最驽下，岂有志业通经纶。  
独是丹诚抱忠朴，常欲赞奏上古珍。  
又闻孔子春秋法，片言褒贬贤愚分。  
考经内省不自称，但思至理书诸绅。  
乾坤大施入洪化，将图报效无缘因。  
誓心愿竭谟谋义，庶裨万一唐虞君。  

蔡襄　元日过浦城西阳岭  
逝者东流水，情知无却回。  
迟留曾到处，嗟古不同来。  
谁道新年好风物，忍将泪眼向春开。  

蔡襄　酂阳行  
春秋书大水，灾患古所评。  
去年积行潦，田亩鱼蛙生。  
今岁谷翔贵，鼎饪无以烹。  
继亦掇原野，草莱不得萌。  
剥伐及桑枣，折发连帘甍。  
谁家有仓囷，指此为兼并。  
头会复箕敛，劝率以为名。  
壮强先转徙，羸瘠何经营。  
天子忧元元，四郊扬使旌。  
朝暮给饘粥，军廪阙丰盈。  
殍亡与疫死，颠倒投官坑。  
坑满弃道傍，腐肉犬豕争。  
往往互食噉，欲语心惊魂。  
荒村但寂寥，晚日多哭声。  
哭哀声不续，饥病焉能哭。  
止哭复吞声，清血暗双目。  
陇上麦欲黄，寄命在一熟，  
麦熟有几何，人稀麦应足。  
纵得新麦尝，悲哉旧亲属。  
我歌酂阳行，诗成宁忍读。  

蔡襄　赠勤师  
勤为浮屠人，形类心不偶。  
独负山林栖，远犯风尘走。  
如闻大众居，乃是贤豪薮。  
专意学文章，韩编不离手。  
退之所尚者，岂以言深厚。  
径驰周孔域，不为杂说诱。  
大凡民之生，虫豸均一丑。  
圣人酌中道，君臣与夫妇。  
饮食若衣冠，事行而易守。  
不喜释老言，诋斥遭诬负。  
子今读其书，无乃相纷纠。  
学本勿学末，何为恤众口。  

蔡襄　瞻礼开师真像  
轻澜还故浔，坠轸无遗音。  
好在池边竹，犹存虚直心。  
往复二十年，每见唯清吟。  
觉性既自如，世味随浮沈。  
琅琅白云姿，怅望空山岑。  
岂不悟至理，悲来难可任。  

蔡襄　漳南十咏　白云亭  
云擎翚槛翠岩巅，石老松皴不计年。  
举世觉来空白日，几人游去上青天。  
醉看绝壑都无地，啸倚清风只恐仙。  
花晚春残无限意，他时回首定依然。  

蔡襄　漳南十咏　陈将军庙  
曾凭水栅誓长江，报国全躯事不双。  
力屈已嗟关羽死，势孤犹笑李陵降。  
宿坟古剑龙腥匣，坏壁灵旗兽缠扛。  
神理高高人意近，楮钱祈福暗尘窗。  

蔡襄　漳南十咏　城东水阁  
亭上芳樽惜别人，亭前斜日欲归轮。  
伤心定是丹枫树，拂面空来紫陌尘。  
岁月暗惊山色古，愁情长与草芽新。  
何时此地回飞盖，寂寞栏干又一春。  

蔡襄　漳南十咏　东郊  
苒惹晴云酿雨时，东城无处不芳菲。  
斜坡草短孤麛卧，平垅麦深双雉飞。  
照坞乱花惊客眼，羒空轻絮点郎衣。  
年来意气多覊束，无复长楸带酒归。  

蔡襄　漳南十咏　龙台  
试看初日照龙台，白玉堂高锦障开。  
树色一番连雨净，溪光几曲抱山来，  
云归洞天形瘦，风落前村笛弄哀。  
攎结青楼遍题咏，思王何吝斗量才。  

蔡襄　漳南十咏　满月池亭  
有客高怀脱世尘，碧湾晴槛乐游频。  
无心自合波中月，照影谁分鉴内人。  
莎砌乱蛙争噪雨，杏梁双燕欲留春。  
长年老厌趋豪末，来揖孤云作上宾。  

蔡襄　漳南十咏　南溪  
近郭溪光绿好裁，雨晴波底敞楼台。  
荫堤佳树千围合，掠水轻一舟一箭开。  
惊钓寒鱼拖糁去，忘机閒鸟信潮回。  
官余攎欲祛尘意，书遍平沙我独来。  

蔡襄　漳南十咏　齐云阁  
紫阁青梯压翠岑，春情秋思共登临。  
雨岚供眼横千掌，星汉垂帘直半寻。  
忍别朱栏真俗吏，独栖珍树祗仙禽。  
当年人事多奇尚，拟托岩扃息寸心。  

蔡襄　漳南十咏　西湖  
湖上山光一笋青，佛宫高下裹岩扃。  
烟收水曲开尘匣，春送人家入画屏。  
竹气更清初霁雨，梅英犹细欲残星。  
吴船越棹知何处，柳拂长堤月满汀。  

蔡襄　漳南十咏　圆山庙  
风雅遗芬岳有神，此山灵祀越千春。  
彩毫佳句言犹在，翠剡新词意未真。  
绝顶黑林长带雨，曲崖飞磴不留尘。  
瘴云收尽秋田熟，跋境肴浆再拜人。  

蔡襄　漳州白莲僧宗要见遗纸扇每扇各书一首  
山僧遗我白纸扇，入手轻快清风多。  
物无大小贵适用，何必吴绫与蜀罗。  

蔡襄　漳州白莲僧宗要见遗纸扇每扇各书一首  
野老寻山翦白云，欲将清吹助南薰。  
不堪便面张京兆，恰称能书王右军。  

蔡襄　漳州白莲僧宗要见遗纸扇每扇各书一首  
径尺规圆比雪霜，昔人何事恨秋凉。  
珍藏箧笥未为失，更有明年夏日长。  

蔡襄　漳州白莲僧宗要见遗纸扇每扇各书一首  
武侯白羽麾三军，帐前甲马生风云。  
怜君才地亦疏薄，相过书林至夜分。  

漳州白莲僧宗要见遗纸扇每扇各书一首  
薄似蒲葵质更圆，忽疑明月落尊前。  
南堂暑气生烦浊，一座清凉直几钱。  

蔡襄　漳州白莲僧宗要见遗纸扇每扇各书一首  
滉白新牋卷線稜，刮青纤竹缠红藤。  
可怜子夜书帷下，一片圆光得未曾。  

蔡襄　漳州白莲僧宗要见遗纸扇每扇各书一首  
堂阴壁罅蚊蚋都，指麾西向先驱除。  
山翁一夜隐眠睡，若或论功谁胜渠。  

蔡襄　漳州白莲僧宗要见遗纸扇每扇各书一首  
老去将携只要轻，况临炎暑绕风清。  
儿童爱把承帘溜，未识山家质素情。  

蔡襄　漳州白莲僧宗要见遗纸扇每扇各书一首  
不掩歌唇向画堂，不须名笔作花房。  
直应携去林泉好，转觉林泉兴味长。  

蔡襄　漳州白莲僧宗要见遗纸扇每扇各书一首  
虚堂永昼来风长，石枕竹簟寒生光。  
文园肺渴厌烦热，更要夫君在侧傍。  

蔡襄　昭陵行  
宫人上临候昏钟，帘外香烟烛影红。  
庭柏飞霜陵漏永，可怜今夜月明中。  

蔡襄　诏贡士  
星骑翩翩鹤诏来，旋闻欢语沸春雷。  
天闲未减真龙种，沧海还空老蚌胎。  
拂纸半毫含意劲，摩云双翅待风开。  
寄言商颍辟荣客，好致吾君放道回。  

蔡襄　正月十八日甘棠院  
上元才过去寻春，红白山花粲粲新。  
似喜使君初病起，隔栏相向笑迎人。  

蔡襄　正月十八日甘棠院  
天气和柔酒更醇，缓歌花底正青春。  
狂花有意怜醉客，撩乱飞红满一身。  

蔡襄　正月十八日甘棠院  
无奈閒情着物欢，更愁花草便阑珊。  
夭红嫩翠宜灯烛，放散笙歌静里看。  

蔡襄　正月四日  
今朝才见雪泥乾，日薄云低又作寒。  
家山千里何时到，溪上梅花正好看。  

蔡襄　正月巡历部郡侍亲还家  
养亲方解郡，奉使又还家。  
远岫乡关近，前旌父老遮。  
挥金贫自愧，舞彩喜仍夸。  
特地延宾友，相期咏白华。  

蔡襄　至和杂书五首　八月二日  
浓云瞥过双凤飞，清颜照射朝日辉。  
画船南畔烟成阵，鲜荷掩护仙铢衣。  
凝魂杳眇不知处，酒醺香破惊新知。  
一声入耳醉人骨，天容牢落星点稀。  
海山万里风涛外，扶桑未老成春丝。  
春丝不断萦成结，玉环宛转无穷时。  
晓帘半上香飘穗，笑指冰壶凝远泪。  
秦楼后夜鏁孤鸾，秋风不动乌龙睡。  
愿将琼树隔花看，一一花房暗相值。  
浊水芙渠天际云，长时倚望清江滨。  
迎来未语送归速，暮山紫翠空含。  
劝君美酒千万寿，情如芳草年年新。  

蔡襄　至和杂书五首　八月九日  
晓虹跨江一千尺，平浪东西入天碧。  
游人初觉秋气凉，衣不禁风薄罗窄。  
渔家小艇方醉眠，艇里长鱼三尺白。  
彩栏北倚数流萤，似与流蒙旧相识。  
香脂揩尽暗成云，银甲试弦初未直。  
桥前流水声潺潺，年华一去何时还。  
重来若问桃花路，记取松亭月影间。  

蔡襄　至和杂书五首　八月十二日  
高楼中天月色净，玉山禾熟秋云映。  
草边水际见流萤，流萤独自寻香径。  
稜层雁塔挂千灯，密意虽通语还并。  
城上惊乌飞复啼，落泊无依终不定。  
欲下长桥夜漏深，灯台飘灺青梧阴。  
仙人若也乘鸾去，彩雾千重何处寻。  

蔡襄　至和杂书五首　八月十九日  
潮头出海卷秋风，风豪潮起苍海空。  
弄潮船旗出复没，腾身潮上争骁雄。  
沙头万目注江水，晴雷乾雹来无穷。  
窗外帘旌飞猎猎，新醅翠斝行坐中。  
欲作吴歌弄清昼，回看满眼西阳红。  
六曲屏深映云母，珠盘缕缕青鸦茸。  
山移海转有变化，生缘长短须相逢。  

蔡襄　至和杂书五首　八月一日  
淮天过尽入吴渠，兰亭晚日光疏疏。  
金桃傅粉好颜色，绿醽泛滟深车渠。  
觥巡屡卷明星出，花翘零落随衣裾。  
幺弦不动凝古意，春容浅破长眉舒。  
庭院帘帷一齐下，红蜡阴沈霜满瓦。  
鸡头软热七月终，举手分传玉盈把。  
席前碧瓮覆瑶浆，一秋愁泪风前洒。  
云中宝晕万重高，付与轻绡藏冰麝。  
孤城寒柝夜迢遥，谁道刘郎有天马。  
归来却问东海桑，海浪漫漫彩虹挂。  
红丝萦脍晓刀鸣，双龙笑断梦中惊。  
莫将团扇掩尘匣，曾障清歌十数声。  

蔡襄　至睦州  
一带沧波两面山，扁舟中去几时还。  
浮生多半在离别，此意明知未肯閒。  

蔡襄　至锁外  
旗声不断鼓声催，堤柳阴浓野色开。  
今日客衣何事净，亦尘不肯出城来。  

蔡襄　中秋夕独坐望月  
万里凄凝魄，幽深在处通。  
清流河汉尽，寒入水云空。  
踰久方全白，弥高适正中。  
开书还自卷，把酒复谁同。  
泫叶漙宵露。吹衣变暑风。  
更看庭树影，渐过粉墙东。  

蔡襄　重阳日有美堂南望  
越邑吴封绣错分，华堂繁吹半空闻。  
山峰高下抽青笋，江水东西卧白云。  
菊蕊芬芳初应节，松林照耀欲迎曛。  
州人不见归时醉，未攎风流待使君。  

蔡襄　州学饯送解发进士  
朝家岁取天下士，官守小大悉分治。  
育材论荐苟失宜，德业英豪苦难致。  
予尝备员内供奉，作书参议科场事。  
乡举察廉未易复，责其节行在长吏。  
策之当世之大务，适时可以观周智。  
问之六经之归趣，知言可以见精意。  
众贤一划天子可，开设学校朔南被。  
世儒苟欲便有司，诏令初传寻已置。  
今年郡国选多士，糊名仍旧搜瑕纇。  
常忧玑贝随手遗，往往中夜起不寐。  
拆封辩号指姓名，十九冥合州人议。  
耽耽鼁舍秋景长，芳肴旨酒邀宾醉。  
惜哉今乐与古异，遣士礼数不能备。  
霜天寥寥万象清，健风开送群飞翅。  
大明帝居一气傍，春日照耀桐槐翠。  
勉思奇策当天心，厚禄荣名时所贵。  
时之所贵亦外物，君子存诚思远至。  

蔡襄　昼寝宴坐轩忆与苏才翁会别  
投凉下马卧僧家，绕簟清风卷绛妙。  
修竹满前微雨过，远山无际薄云遮。  
武侯旧隐人应到，闽粤孤城日自斜。  
解与尘心消百事，更开新焙煮灵芽。  

蔡襄　朱楼  
朱楼灯烛一声歌，腊后天街月色和。  
平昔黄公酒垆下，谁知跬步邈山河。  

蔡襄　自渔梁驿至衢州大雪有怀  
大雪迷空野，征人尚远行。  
乾坤初一色，昼夜忽通明。  
有物皆迁白，无尘顿觉清。  
只看流水在，却喜乱山平。  
逐絮飘飘起，投花点点轻。  
玉楼天上出，银阙海中生。  
舞极摇溶态，闻余淅沥声。  
客炉何暇暖，官酤未能醒。  
薄吹消春冻，新暘破晓晴。  
更登分界岭，南望不胜情。  

蔡襄　醉后  
醉后归来月满衣，重重花影帽帘欹。  
行人路畔犹相笑，未似山翁倒接{上四下离}。  
