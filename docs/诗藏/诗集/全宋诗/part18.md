---
title: 第19部分
index: true
icon: editor
order: 19
category:
  - 诗藏
  - 诗集
  - 全宋诗
tag:
  - 佚名
---

寇准　巴东驿秋日晚望  
楚驿独闲望，山村秋暮天。  
数峰横夕照，一笛起江船。  
遣恨须言命，冥心渐学禅。  
迟迟未回首，深谷暗寒烟。  

寇准　巴东有感  
长岁天涯悲断梗，逢君无处不伤情。  
那堪日落红楼伴，更听萧萧杜宇声。  

寇准　边城春望  
独望原西路，离襟倍黯然。  
青山遮故国，绝塞度新年。  
风聚沙迷岸，烟开烧满川。  
归心正无际，骠骑莫留连。  

寇准　病中书  
多病将经岁，逢迎故不能。  
书惟看药录，客只待医僧。  
壮志销如雪，幽怀冷似冰。  
郡斋风雨后，无睡对寒灯。  

寇准　残月  
半夜沉清影，宵残犹伴吟。  
已甘垂树杪，由得挂天心。  
淡色迷蓬户，馀光映宿禽。  
谁家伤早别，凝思共沉沉。  

寇准　残月  
光随春漏细，影共夕烟流，  
若近明河没，还疑坠玉钩。  

寇准　草  
独步高原上，依依动所思。  
无人寻蕙径，落日满江湄。  
楚泽晴芳处，秦川晚翠时。  
此中兴废事，千古复谁知。  

寇准　长安春日  
淡淡秦云薄似罗，灞桥杨柳拂烟波。  
夕阳楼上山重叠，未抵愁春一倍多。  

寇准　长安春书  
务闲公府都无事，骑吏前驱引马行。  
雨霁晚街官柳色，日长春寺讲钟声。  
云山已有终南秀，泉石犹思洛下清。  
闻道曲江新水满，欲携歌管出重城。  

寇准　长安春望感怀  
灞岸春波远，秦川暮雨微。  
凭高正愁绝，烟树更斜晖。  

寇准　长安书事  
一从洛邑移秦甸，三见东郊绽早梅。  
莲府昼闲铃合闭，柳营春暖射堂开。  
斋坛首冠惭诸将，相印兼营接上台。  
何事燕公轻仗钺，却言分阃是麤才。  

寇准　长郊雨馀远树减翠新蝉忽鸣激耳嘹唳久客孤坐情如何哉形之于文聊以  
遥山夏雨歇，远树凉风至。  
凭栏偶开襟，新蝉动秋思。  
沙溪洁细流，庭木惊疏翠。  
节候又复然，幽忧斯所萃。  
芳岁若奔流，羲光不停辔。  
感物悼前期，谁知此时意。  

寇准　成安感秋  
蝉噪木叶下，远客忽惊秋。  
凝恨悲晚候，万绪皆如抽。  
芳时同梦幻，急景如奔流。  
念我何为者，年来生百忧。  
贫居负胜事，壮岁伤羁游。  
临民惭墨绶，垂钓思沧州。  
达则济天下，穷当守一丘。  
胡能效时辈，靦冒随沉浮。  

寇准　成安秋望  
八月西风蝉噪时，萧萧疏叶已辞枝。  
烟村物景都无赖，况是登临有所思。  

寇准　成安秋望有怀  
年加心地转如灰，书箧经旬亦懒开。  
诗句偶吟皆感事，文章无用独伤才。  
秋蝉残韵摇疏树，夕照寒光下古台。  
闲绕岸莎看野水，暗流红叶不重回。  

寇准　池上秋书  
虚斋独语复书空，闲对林塘思少同。  
霜叶声乾飘夕照，露荷香冷泣秋风。  
时平偶作青衫吏，心老浑如白发翁。  
昨夜渭川归好梦，一船烟雨打孤篷。  

寇准　舂陵闻雁  
萧萧疏叶下长亭，云淡秋空一雁经。  
惟有北人偏怅望，孤城独上倚楼听。  

寇准　舂陵闻雁  
危栏秋尽偶来凭，霜落秋山爽气澄。  
谁道衡阳无雁过，数声残日下舂陵。  

寇准　初到长安书怀  
荐承丹诏抚凋残，适值年丰万井安。  
旧职尚兼黄阁贵，前驱新拥碧油寒。  
静怜风竹经宵听，老爱山云尽日看。  
魂梦不知关塞外，有时犹得到金銮。  

寇准　初秋即事  
古邑端居夏景移，炎飙经雨自收威。  
莲衰小渚秋光淡，蝉噪平林夕照微。  
冷句每招江客和，深心终约岳云归。  
晚凉却近南亭立，独看沙鸥向浦飞。  

寇准　初夏雨中  
绿树新阴暗井桐，杂英当砌坠疏红。  
重门寂寂经初夏，尽日垂帘细雨中。  

寇准　楚江夜怀  
西风生远水，萧飒度吟台。  
明日夜还满，故人秋未来。  
寒蛩啼暗壁，败叶下苍苔。  
谁念空江外，年年首重回。  

寇准　春初夜书  
水国淹留岁月空，云山东云阻千重。  
欲令遥夜春愁薄，须赖黄醅腊酒浓。  
南浦有潮舂栅锁，西窗无睡怯岩钟。  
谁家几点畲田火，疑是残星挂远峰。  

寇准　春郊闲望  
风骚离处谢知音，公退何妨纵野吟。  
弱柳不能牵别恨，片云应念识闲心。  
沙平古岸春潮急，门掩残阳暮草深。  
凝望江皋动幽兴，数声钟磐出西林。  

寇准　春日长安故苑有怀  
唐室空城有旧基，荒凉长使后人悲。  
遥村日暖花空发，废苑春深柳自垂。  
事著简编犹可念，景随陵谷更何疑。  
入梁朝士无多在，谁向秋风咏黍离。  

寇准　春日登楼怀归  
高楼聊引望，杳杳一川平。  
远水无人渡，孤舟尽日横。  
荒村生断霭，深树语流莺。  
旧业遥清渭，沉思忽自惊。  

寇准　春日怀张曙  
不见张夫子，岩花几度新。  
久闲空赋命，远别更伤春。  
雨艇愁天末，烟蓑隐渭滨。  
应嗟年未冠，已作异乡人。  

寇准　春日偶书  
柳岸花塘慵独赏，闲门春尽阻闲游。  
少年多故心先老，却被人疑似白头。  

寇准　春日书怀  
曾读前书笑古今，耻随流俗信浮沉。  
终期直道扶元化，敢为虚名役片心。  
默坐野禽啼昼景，闭门官柳长春阴。  
世间事了须先退，不待霜毛渐满簪。  

寇准　春日闲望有感  
水乡春气变新正，风物光荣异帝城。  
闲步偶寻芳草色，空林独听野莺声。  
烟霞未得从幽兴，吟赏潜悲减旧情。  
燕麦杨花自摇荡，不知离客困南征。  

寇准　春晚书事  
春尽江天景寂寥，思乡还共楚云过。  
林花经雨香犹在，堤柳无风絮自飘。  
水国独惭临县邑，烟郊争合负渔樵。  
青梅时节迟归计，且逐馀芳殢酒瓢。  

寇准　春望书事  
因晴每日向吟台，纵目山城景象开。  
白鸟静投沙浦去，落花闲逐野泉来。  
客愁已被杨烟染，春色难甘蜀魄催。  
看即流芳无处问，但将馀兴殢黄醅。  

寇准　春雨  
漠漠霏霏着柳条，轻寒争信杏花娇。  
江南二月如烟细，谁正春愁在丽谯。  

寇准　春雨  
散乱萦花坞，空蒙暗柳堤。  
望回肠已断，何处更莺啼。  

寇准　春昼  
年长追游兴渐凋，况兼巴峡景萧萧。  
闲斋为谢杨花到，时拂残书慰寂寥。  

寇准　春昼  
午昼花阴静，春风数蝶飞。  
坐来生远思，深院燕初归。  

寇准　春昼偶书  
白昼偶成芳草梦，起来幽兴有谁知。  
风帘不动黄鹂语，坐见庭花日影移。  

寇准　帝城秋望  
登临秋向尽，千里见王畿。  
过雨山逾翠，经霜菊渐稀。  
平原夕霭起，高树宿禽归。  
一望关河道，空令咏式微。  

寇准　吊任瓘处士  
一生长抱恨，终亦是贫居。  
遗信留孤鹤，营坟卖古书。  
竹斋无俗物，秋圃有寒蔬。  
福善何言昧，悠然望太虚。  

寇准　东窗  
徙倚东窗夜未明，悄然幽馆独凝情。  
灯摇古壁秋虫怨，露下疏林宿鹤惊。  
道在任从时态薄，年加潜觉睡魂轻。  
待酬北阙君恩了，归听冰泉落石声。  

寇准　东归再经峡口  
复命经三峡，波澜极目愁。  
片云生断壁，孤石碍中流。  
道路连巴塞，风烟接楚丘。  
重来登望处，因念昔年游。  

寇准　冬日北斋  
寒风飒飒响庭槐，爱日明窗坐北斋。  
闲忆故山归未得，旧游时展认云崖。  

寇准　冬日偶成  
正是旅愁悲远宦，况逢边塞向残年。  
轮蹄影绝冬深路，鸟雀声稀雪后天。  
探骑经旬无使客，戍楼终日有烽烟。  
病来无复拈樽酒，独向虚窗尽日眠。  

寇准　冬日偶书  
户庭初过雪，鸟雀亦声稀。  
天淡云容结，林寒日影微。  
虚名何足道，前是旋成非。  
簪绂全忘念，终须扫涧扉。  

寇准　冬夜旅思  
年少嗟羁旅，烟宵进未能。  
江楼千里月，雪屋一龛灯。  
远信凭边雁，孤吟寄岳僧。  
炉灰愁拥坐，砚水半成冰。  

寇准　杜陵  
燕有情还至，花无主乱开。  
杜陵人不见，夜月自徘徊。  

寇准　奉和御制奉祀述怀歌  
巍巍至德充绵宇，翼翼宸心临兆庶。  
覆育怀生动法天，讲求茂典皆师古。  
协和神化踵唐尧，彬蔚颂声逾吉甫。  
赫奕皇威振八荒，清夷王度绥中土。  
丰年朝野正欢康，溢牒充图福纪祥。  
睿圣继明恢大业，祯符锡祚降穹苍。  
省方展寀宣邦职，登岱铭功举国章。  
睢上埋牲专事地，汉唐故实存闻记。  
精灵昭感果潜通，瑞应昭臻知所自。  
飙羽光临神告彰，洪源肇启仙游暨。  
濑乡旧壤陃珍词，款谒斋庄敦睿意。  
谁都奏牍达彤庭，耆耋云趋共沥诚。  
顺考皇仪尊妙道，再修盛节徇舆情。  
声明文物当兴运，申命群儒究礼经。  
秩秩德音咸布惠，穰穰景福必求成。  
恭虔毖祠为斋久，企仰真风志克勤。  
肃奉萧芗嘉荐备，广覃庆赐湛恩频。  
式扬丕烈心弥洁，祗上鸿名道益伸。  
将睹虞巡陪法从，幸同凫藻乐昌辰。  

寇准　奉和御制郊外观稼  
天苑清尘宿雨收，翠华观稼庆盈畴。  
气和玉烛成丰岁，露冷金茎凛素秋。  
日丽鲜原平杳杳，烟含嘉谷郁油油。  
共知省斂敦农事，信史腾芳纪圣游。  

寇准　奉和御制南郊礼成  
荐降灵符昭瑞命，交修盛则荐清衷。  
朝真曲里扬丕烈，类帝圆坛报昊穹。  
述职万邦咸执玉，来庭异域协占风。  
禹功高大天无极，尧德明如日正中。  
福浸含生臻富寿，泽流绵宇霈庞鸿。  
粢盛丰洁神皆饗，金石和平政本通。  
郁郁云烟当昼丽，熙熙景物共春融。  
群臣抃蹈瞻宸扆，愿比南山祝寿躬。  

寇准　奉和御制真游殿上梁  
敦崇妙本膺丕贶，瀎发鸿源示永年。  
吉语密传当乙夜，粹仪祗觌拥祥烟。  
皇心翼翼精斋至，祖德绵绵道诲宣。  
诞集纯禧彰锡羡，交修茂典表钦先。  
爰稽大壮新琼宇，仰法殊庭设绮筵。  
山积瓌材咸备矣，神扶华栋见巍然。  
元龟献兆良辰协，哲匠施勤庶艺全。  
四柱如翚循宝势，觚稜削玉灿珠躔。  
黼帷夙设宸居丽，翠葆躬临圣志虔。  
昭答明灵陈盛会，睿词敷畅焕云牋。  

寇准　奉和御制中秋耫月歌  
戒井铜龙漏水平，玉轮初满物华清。  
光连南极星辉正，影泛中天帝宇明。  
风来蘯末披轻雾，香湿兰丛浥零露。  
绛河横度灿云章，灵鹊群飞绕宫树。  
法久照兮庆昌时，乐芳宴兮忘疲。  
敷睿文兮玩澄景，当严更兮渐永。  
九门秘邃敞尧宸，霭霭金波瞩目频。  
进牍岂能抽鄙思，赓歌深愧预朝伦。  

寇准　奉圣旨赋牡丹花  
栽培终得近天家，独有芳名出众花。  
香递暖风飘御座，叶笼轻霭襯明霞。  
纵吟宜把红牋襞，留赏惟张翠幄遮。  
深觉侍臣千载幸，许随仙仗看秾华。  

寇准　感旧  
长思密勿侍甘泉，丹地翱翔独少年。  
重到文昌倍惆怅，秋风霜鬓共萧然。  

寇准　感兴  
忆昔金门初射策，一日声华喧九陌。  
少年得意出风尘，自为青云无所隔。  
主人抡才登桂堂，神京进秩奔殊方。  
墨绶铜章竟何用，巴云瘴雨徒荒凉。  
有时扼腕生忧端，儒书读尽犹饥寒。  
丈夫意气到如此，搔首空歌行路难。  

寇准　感兴寄莲岳一二诗禅友  
西风伤远别，前计竞成非。  
芳草此时暮，故山何日归。  
禅应同雅道，贫合长天机。  
翻忆云溪伴，无憀对落晖。  

寇准　庚辰岁将命至巴东时已秋序霜荷索然偶赋是章用遣幽恨  
秉轺偶将命，抚俗烟江湄。  
地僻接穷峡，务简稀公期。  
秋信任无趣，野怀良自宜。  
月白夜蝉响，池暗风荷衰。  
溪云入破牖，山菊开疏篱。  
贳酒不能醉，乡园空结悲。  
徘徊独凝望，目极长天涯。  

寇准　宫词  
长门秋夜雨，窗外滴寒声。  
悔不先辞辇，应无别恨生。  

寇准　古别意  
水萤光淡晓色寒，庭除索寞星河残。  
清樽酒尽艳歌阕，离人欲去肝肠绝。  
露荷香散西风惊，征车渐远闻鸡鸣。  
深闺从此泣秋扇，梦魂长在辽阳城。  

寇准　归州留别傅君  
杨柳如丝拂画桥，此中留语欲魂销。  
还愁别后巴东馆，独听空江半夜潮。  

寇准　海康西馆有怀  
风露凄清西馆静，悄然怀旧一长叹。  
海云销尽金波冷，半夜无人独凭栏。  

寇准　汉上偶书  
谪仙唐室游兹郡，花下听歌醉眼迷。  
今日汉江烟树静，更无人唱白铜韑。  

寇准　和李逢同年水阁闲望  
务简凭危槛，凝然感物华。  
孤村经野烧，极浦见渔家。  
滩急舟难渡，山高日易斜。  
明时如道在，焉复痛怀沙。  

寇准　和人春暮  
流年赋分长多感，尽日长思立短亭。  
犹谢海棠花始发，似留春色向凋零。  

寇准　和人春暮  
昔曾过洛浦，遗恨写苍苔。  
往事诗空在，春深我独来。  

寇准　和向相公见寄  
玉殿登科四十年，当时交友尽英贤。  
岁寒唯有君兼我，头白犹持将相权。  

寇准　和御制降圣节内中道场睹瑞鹤神雀歌  
秋殿霜凝当永夕，灵场斋洁方无斁。  
高真谆诲昔亲闻，上帝休祯今再觌。  
郁葱兮卿云，仙鹤兮不群。  
肃清兮采席，神雀兮振翼。  
香飘华烛焰亭亭，风度翠帘声历历。  
嘉应纷纶宝运昌，圣人功与天无极。  

寇准　和御制祀后土  
临晋迎清跸，灵坛备克禋。  
荐诚祠后土，求福为蒸民。  
展义王猷远，推恩庆赐均。  
千官陪汉祀，万国奉虞巡。  
仗卫明初日，郊原丽上春。  
花飞函谷路，柳暗大阳津。  
宿麦深藏雉，柔桑远映人。  
河流回二陕，山势壮三秦。  
箫鼓闻睢上，旌旗过渭滨。  
天声惊远野，兵气慑边邻。  
在镐皇欢洽，横汾睿藻新。  
周南惭滞迹，空想属车尘。  

寇准　和赵监丞春江送别  
孤舟东去水烟微，久客那堪更送归。  
三月江头春尽日，片帆轻絮共纷飞。  

寇准　和赵监丞赠隐士  
不爱簪裾陪盛列，终年深隐养天机。  
静闻风雨眠渔艇，闲称林泉挂道衣。  
门接水村多野色，鹤当莎径立残晖。  
高吟幽赏无羁束，始觉趋时事事非。  

寇准　湖上作  
极目望南浦，望中生远思。  
雁沉芳草渡，烧断夕阳陂。  
岁月寒萍梗，江山念别离。  
犹馀清夜梦，暂与白云期。  

寇准　寄献广南许虞部  
南国江山五十州，星郎从此播芳猷。  
诗穷雅道皆清唱，官重名曹未白头。  
望断蛮村烟树远，吟残岭月海风秋。  
三年政满迎丹诏，谏署重膺仄席求。  

寇准　寄赠笠泽处士  
笠泽渔人高节奇，白头犹自着蓑衣。  
吟过竹院僧留宿，钓罢烟江鹤伴归。  
花落砌边春雨歇，酒醒林际夕阳微。  
中朝名士皆知己，多说东来信亦稀。  

寇准　寄漳川隐士  
志高长说耻凫趋，岁晏园林恋隐居。  
陋巷自甘栖短褐，侯门终不曳长裾。  
夜吟雪屋冥搜句，春结烟蓑老钓渔。  
为我红尘偶为吏，近来还寄绝交书。  

寇准　寄漳川隐士  
慵趋大厦恋山薇，立志由来与世违。  
溪上有时逢静钓，雪中长日掩闲扉。  
自知天爵高人爵，不爱朝衣换布衣。  
我逐浮名任飘泊，清泉难得共忘机。  

寇准　江南春  
波渺渺，柳依依。  
孤村芳草远，斜日杏花飞。  
江南春尽离肠断，蘯满汀洲人未归。  

寇准　江上  
古岸萧萧闻去雁，平芜杳杳更斜晖。  
空江极目望不尽，枫叶半红人未归。  

寇准　江上送别  
浪叠春江远树微，落花风雨共凄凄。  
愁人此际肠须断，况是登临更送归。  

寇准　江上晚望  
寒钟来极浦，古寺隔重岩。  
斜日搘颐坐，天涯落月帆。  

寇准　江上晚望怀所知  
迟迟迷远信，闲立大江隅。  
游子在何处，秋风吹五湖。  
潮回沙鸟聚，岸阔钓船孤。  
归去还堪叹，田园半已芜。  

寇准　江上晚行  
秦川不得却归耕，奉诏年来在楚城。  
孤寺残钟催夕照，汀洲疏苇送秋声。  
西风独起湖山思，久客应知寂寞情。  
野鹤渐无惊弋意，对人孤立水烟平。  

寇准　江上闻鹧鸪  
水村烟树与云平，闲倚孤舟念远行。  
无奈乡心倍寥落，残阳中有鹧鸪声。  

寇准　江行书事  
孤棹沿流岸，凝怀似旧游。  
朝云生岳顶，斜月动江流。  
贱节难干世，离心易感秋。  
因思六朝事，千古有遗愁。  

寇准　金陵怀古  
极目望吴甸，野烟凝乱流。  
夜来榆塞雁，叫断石城秋。  
旧苑荒馀草，平川半古丘。  
迟迟独回首，落日一蝉幽。  

寇准　禁中偶书所怀呈内翰同年同院二学士  
朝回内省中，默坐对西风。  
秋色澄寒沼，朝阳上古桐。  
龙墀惭近侍，鱼浦忆疏篷。  
会待酬恩了，烟蓑伴钓翁。  

寇准　经郴州永兴驿  
昔拥双旌在{左豆右斗}城，今朝孤馆语同名。  
天遥秦树无因见，极目空饶怅望情。  

寇准　荆南秋望  
西风吹户牖，犹自客荆蛮。  
积水浮秋汉，微阳淡远山。  
蝉稀疏叶尽，雨歇片云闲。  
何日忘簪绂，深居石室间。  

寇准　九日不饮  
云淡长空日欲斜，水边衰柳噪寒鸦。  
病来不饮空凄感，独绕东篱咏菊花。  

寇准　九日群公出游郊外余方卧郡斋听水因寄一绝呈诸官  
菊老东篱人病酒，西风黄叶满荒田。  
不知今日登高兴，何似虚堂听水眠。  

寇准　酒醒  
胜游欢宴是良图，何必凄凄独向隅。  
深院酒醒春日晚，只闻芳树语提壶。  

寇准　离京日作  
离歌岂忍樽前听，别恨无由醉里消。  
惟有梦魂归北阙，不知京洛路迢遥。  

寇准　离京作  
致君才业本无能，恋阙情怀老不胜。  
欲过龙津重回首，杝胧初日上觚稜。  

寇准　莲  
数柄疏荷出小池，幽香深谢好风吹。  
晓来秋气凝清露，似学湘妃怨九嶷。  

寇准　临海驿夏日  
岭外突蒸当盛暑，雨馀新馆觉微凉。  
最怜夏木青阴合，时有莺声似故乡。  

寇准　留题郡楼  
千里关河一望间，登临长到夕阳还。  
欲驱征旆归朝去，更倚高楼看暮山。  

寇准　留题洛北罗汉阁  
地高阁迥宜闲望，望尽云山首懒回。  
林下野僧应笑我，半年旌旆四曾来。  

寇准　柳  
丝翠最宜经宿雨，絮飞争忍逐香尘。  
帘垂独院无人处，一树风摇日午春。  

寇准　柳  
晓带轻烟间杏花，晚凝深翠拂平沙。  
长条别有风流处，密映钱塘苏小家。  

寇准　洛阳道中感怀  
文陛初辞咫尺颜，恩深犹缀辅臣班。  
汉庭旧友凋零尽，独拥双旌入武关。  

寇准　洛阳有怀岐山旧游  
绿鬓年来已渐凋，旧游芳草路迢迢。  
山横远翠疑歌黛，柳拂轻梢认舞腰。  
秦甸梦回空有恨，洛城吟断独无憀。  
斜阳更上高楼望，始觉离情一倍饶。  

寇准　闷书  
秋忆故乡魂欲断，晚临寒浦思如流。  
归来古屋寒灯暗，能较骚人几处愁。  

寇准　暮春感事  
春至又春暮，闲心成古心。  
花光随雨薄，草色共烟深。  
粉蝶稀狂影，黄鹂送好音。  
馀芳留不得，还共夕阳沉。  

寇准　暮秋感兴  
苒苒前期远，穷途一可伤。  
有时闻落叶，不语立残阳。  
塞草秋先白，溪沙晚更光。  
那堪望天末，燕雁又成行。  

寇准　南宫宿斋静思陕城东阁行  
南宫向夕景弥清，风行萧然动远情。  
忆到陕城东阁伴，拂窗敲砌送寒声。  

寇准　南冠亭秋晚闲望  
南冠亭外淡江天，久客登临更浩然。  
远浦秋深翻白浪，孤山日暮起苍烟。  
已嗟异国逢衰节，况复西风听乱蝉。  
倦鸟知还虽有意，故林无奈隔秦川。  

寇准　南平驿  
心随流水还乡国，身向青山上屈盘。  
秋梦不成秋雨细，西风一夜客亭寒。  

寇准　南浦  
春色入垂杨，烟波涨南浦。  
落日动离魂，江花泣微雨。  

寇准　南亭晨望寄唐知印  
梦觉偶晨起，南轩还独过。  
晓光生远树，露气冷疏荷。  
窗白游尘少，风清静兴多。  
遥知江郡守，幽趣在烟波。  

寇准　南阳春日  
水满池塘花绕城，日斜南陌暖风轻。  
千门柳色春烟淡，独倚高楼闻暮莺。  

寇准　南阳帝上各赋玉蝴蝶花一绝  
堪赏东君造化奇，装成蝴蝶满纤枝。  
粉融轻翅攒花蕊，疑是寻芳未去时。  

寇准　南阳夏日  
绿杨阴密覆回廊，深院帘垂昼景长。  
人静独闻幽鸟语，风来时有异花香。  
世间宠辱皆尝遍，身外声名岂足量。  
闲读南华真味理，片心惟只许蒙庄。  

寇准　辇下春日  
雨馀宫阙丽春阴，三月花光照上林。  
谁倚青楼望归骑，日斜南陌柳烟深。  

寇准　辇下书怀  
身名长似梦，家计尽萧然。  
旅宦游梁苑，归心满渭川。  
郊原秋变色，桑柘晚生烟。  
愿得长闲去，何妨老一廛。  

寇准　偶书  
往事都如梦，流年只断魂。  
不堪春尽日，细雨欲黄昏。  

寇准　判都省感怀  
昔为学士掌三铨，屈指年光三十年。  
秋雨滴阶桐已老，白头重到倍依然。  

寇准　岐下秋书  
碧树微凉露气清，感愁怀旧独含情。  
西楼月夜明如水，只欠桓伊一笛声。  

寇准　岐下西园秋日书事  
务简群吏散，披襟幽兴长。  
松篁经晚节，兰菊有清香。  
水净澄秋色，山高见夕阳。  
身闲心自泰，何必濯沧浪。  

寇准　秦中感怀寄江外知己  
念子隔江海，浩然时已秋。  
蝉鸣关外树，人在水边楼。  
发白犹搜句，时清尚旅游。  
遥思当永夜，不寐向孤舟。  

寇准　青州西楼雨中闲望  
海上秋添寂寞情，万家烟树暝重城。  
萧萧细雨遥天暮，独向空楼闻笛声。  

寇准　琼林苑应制  
凤跸出重城，宸游顺物情。  
槛花红蕊盛，苑树绿阴成。  
雨过池塘静，风来殿阁清。  
乐和尧酒满，千载乐升平。  

寇准　秋  
自古名高众毁归，又应身退是知机。  
林风惊断西窗梦，一夜愁声忆翠微。  

寇准　秋访江上友生所居  
苔石半寥落，坐来生远愁。  
故人应罢钓，寒叶自惊秋。  
村隔平沙暝，江和暮霭流。  
徘徊不能去，此处有扁舟。  

寇准　秋怀  
轻云不动日微阴，高树无风秋色深。  
独听暮蝉临水坐，十年林壑阻归心。  

寇准　秋怀  
落日留不住，默然空泪零。  
败莎侵陋巷，疏叶满闲庭。  
有趣穷风雅，无机敌杳冥。  
浮荣安足恋，归去乱山青。  

寇准　秋寄江上吟僧  
挂锡在荆楚，杜门无往还。  
潮声到孤寺，月色遍前山。  
一雁惊幽思，西风惨病颜。  
何当重携手，高步白云间。  

寇准　秋气凛然庭木将坠道谦上人有南征之役赋诗祖行  
洪府多佳致，师今欲此行。  
寒山连楚远，白浪浸吴平。  
烟雨经秋迥，霜鸿入夜鸣。  
到时春未暮，闲听鹧鸪声。  

寇准　秋日  
柳衰蝉噪寒烟淡，地迥山遥暮雨收。  
宛是昔年秋气味，只添多病与离愁。  

寇准　秋日  
江天物候潜衰变，气爽初疑夏景馀。  
雨渍乱苔侵古壁，风飘红叶满荒渠。  
晚云连岳幽藏寺，秋水澄江静见鱼。  
昔岁一鸣无所恨，绿槐金蕊任萧疏。  

寇准　秋日登后楼  
远山重叠故关遥，公退乘闲上丽谯。  
今日登临秋思苦，雨荷风叶共萧萧。  

寇准　秋日怀友生  
寂寂感离群，前期何足云。  
人从秦岭别，蝉向楚江闻。  
村送孤烟起，山空白日曛。  
更逢疏叶落，愁续转纷纷。  

寇准　秋日晚晴池上作  
雨歇南山积翠明，淡云消尽远天晴。  
漪涟不动秋塘静，独拄寒筇绕岸行。  

寇准　秋日武关道中  
行尘漠漠起西风，来往征轩似转蓬。  
驻马几多愁思苦，乱蝉衰柳武关中。  

寇准　秋日原上  
萧萧古原上，景物感离肠。  
远峤收残雨，寒林带夕阳。  
溪声迷竹韵，野色混秋光。  
吟罢还西望，平沙起雁行。  

寇准　秋思  
秋气动天地，恍然情未穷。  
故园应坠叶，昨夜又西风。  
白草侵危堞，寒涛接远空。  
搘颐当此景，无语夕阳中。  

寇准　秋晚闲书  
吟情自觉都无趣，况复离居感物华。  
厌读群书寻野径，闲收落叶煮山茶。  
烧残寒菊花犹在，霜过香橙味转加。  
因想前期重搔首，不堪秋思极长沙。  

寇准　秋夕书怀  
官路时风渐识情，一悲前计远愁生。  
深秋寒气侵灯影，半夜疏林起雨声。  
县印终年拘吏役，烟蓑何日避浮名。  
穷通休问巢莲骨，大抵无徒是至清。  

寇准　秋兴  
穷秋九月西风高，疏林木落声萧骚。  
出门长望无所适，唯见空江生暮涛。  

寇准　秋兴呈裴李二同年  
秋兴逐凉吹，飒然驱烦襟。  
人悲故乡远，叶落空山深。  
楚俗伤去恨，秦城稀来音。  
何当返烟渭，自乐于园林。  

寇准　秋兴呈裴李二同年  
岁晚乱山外，野望谁能同。  
寒沙明夕照，败叶惊西风。  
孤烟暝汀树，霜气高秋空。  
徘徊念前事，旅恨良难穷。  

寇准　秋兴浩然追忆馆殿幽致偶成长句寄徐休学士  
轺车南去咏江天，闲忆群贤倍黯然。  
御水莎青孤立鹭，宫槐烟冷数声蝉。  
石渠吏散帘风静，凤阙云归霁景鲜。  
幽致不知何日共，思君唯赋帝京篇。  

寇准　秋夜独书勉诗友  
西风惊万木，危坐思悠哉。  
故国经年别，秋鸿半夜来。  
人应多弃善，天岂不怜才。  
休学严夫子，荒凉老钓台。  

寇准　秋夜感兴寄吴顺之  
耿耿不成寐，楚乡经暮秋。  
故人遥海峤，寒月满江楼。  
闭户生苍藓，安闲到白头。  
如何太平日，独不出汀洲。  

寇准　秋夜怀归  
渭水苔矶阻旧游，梦回空馆却凝愁。  
一声江笛巴云暝，半夜山风楚树秋。  
星落古池孤影动，灯摇疏壁冷光幽。  
迟明不寐空搔首，踪迹何由得狎鸥。  

寇准　秋夜怀归  
背窗寒烛影沉沉，楚客乡思欲不禁。  
板阁漏残人自远，水萤光淡夜方深。  
牢愁闻雨眠疏屋，归梦随云徹故林。  
忆着烟村旧风景，柿红时节又鸣砧。  

寇准　秋夜怀洛下一上人  
游宦忘机久，心源亦自澄。  
夜听吴苑雨，秋忆洛城僧。  
木叶惊栖鸟，寒窗暗静灯。  
何时过竹院，一得问三乘。  

寇准　秋斋  
霁景有谁同远望，秋怀无奈只悲歌。  
云收远峤凝岚翠，雨歇空庭败叶多。  

寇准　瑞庆园观稼奉圣旨次韵  
善苗栖亩昭灵贶，禁苑鸣銮值素秋。  
斂籍神仓符礼本，采诗良耜庆农收。  
宴开云幄皇慈洽，日驻天衢睿赏留。  
千载逢辰增岳抃，清尘叨从属车游。  

寇准　塞上  
春风千里动，榆塞雪方休。  
晚角数声起，交河冰未流。  
征人临迥碛，归雁别沧州。  
我欲思投笔，期封定远侯。  

寇准　塞上秋怀  
未识穷边苦，今游信有之。  
秋林残照后，关路独行时。  
碛迥风长急，天寒雁度迟。  
离心已无赖，更听戍楼鼙。  

寇准　省夏书事  
窗户经初雨，风清野景饶。  
闲庭犹戏蝶，高树已鸣蜩。  
世态贫中觉，乡思醉里销。  
纵吟还独步，时复过溪桥。  

寇准　书怀寄郝监军  
索居终日学忘机，深叹高堂养独迟。  
自问江村纡墨绶，何当烟浦坐鱼矶。  
梦回渭水秦云断，望尽巴山蜀魄飞。  
好怪多才郝夫子，道孤俱未及轻肥。  

寇准　书怀寄唐工部  
不才曾忝吾君选，紫殿科名志已酬。  
孤立敢言逾素分，高吟深愧预清流。  
西风独见江蓠暮，红叶还思苑树秋。  
多谢明公知贱节，每贻清句缓牢愁。  

寇准　书怀寄韦山人  
万事不关虑，孤吟役此生。  
风骚中旨趣，山水里心情。  
众木凋寒色，空江喷暮声。  
终期谒君子，同绕绿苔行。  

寇准　书黄山馆壁  
残日住孤馆，迟迟行古台。  
大河连野去，白鸟背城来。  
离恨浑如结，乡心渐欲灰。  
山花半寥落，犹在社前开。  

寇准　书山馆壁  
秋作西南使，千林覆去程。  
四时无日影，终夜有猿声。  
路入溪云过，人穿鸟道行。  
不堪孤驿望，风雨动乡情。  

寇准　述怀  
吾家嗣儒业，奕世盛冠裳。  
桂籍冠伦辈，天下知声光。  
有才无其命，不得步玉堂。  
余亦好古者，诗礼承馀芳。  
赴义忘白刃，奋节凌秋霜。  
垂衣遇圣主，射策遭时昌。  
十九中高第，弱冠司国章。  
棘寺陪法吏，奉使安殊方。  
薄才难变俗，贱节惟勤王。  
务简忽兴念，不觉心徬徨。  
慈亲违万里，瘴雨悲南荒。  
端居增浩叹，离恨销刚肠。  
木落多异感，蝉鸣非故乡。  
长思千万乘，奉职升周行。  
步武亲玉陛，献纳肩忠良。  
功成自高退，散发游沧浪。  

寇准　水村即事  
虚斋临远水，吟钓度朝晡，  
苇岸秋声合，莎亭鹤影孤。  
片云藏叠巘，野烧起寒芜。  
独步时吟望，离人隔五湖。  

寇准　水阁晨起  
板阁常晏眠，偶独起清旦。  
月落簷鸟语，烟开客船散。  
长江色自澄，汀树声空乱。  
群动又复然，劳劳可长叹。  

寇准　水阁夜望书怀  
水阁中宵动，寥寥起远思。  
秋风生折苇，星彩动寒池。  
白社孤前约，青云少旧知。  
苦吟空自叹，风雅道由衰。  

寇准　送吉上人  
新鸿并落叶，正逐朔风飞。  
此地仍分首，何山是所归。  
问程云栈远，宿馆雨灯微。  
莫恨天涯别，重寻志未违。  

寇准　送李生二绝句  
爱君白发无覊束，命驾常为千里游。  
一夜春江又回棹，当时风雨满汀洲。  

寇准　送李生二绝句  
晴色半和行色远，江头别来欲何之。  
数杯酒尽又南去，正是落花春暮时。  

寇准　送李生归秦中  
酒阑还执手，之子攎归秦。  
风雪过残岁，山川近早春。  
久游诗思苦，远别柳条新。  
后会知何日，空馀泪满巾。  

寇准　送人  
客亭残照里，歌阕独南行。  
芳草无断色，离人多别情。  
远途方不极，长笛更飞声。  
莫动乡关念，徒令白发生。  

寇准　送人归吴  
忽忆湖山景，沿流兴不穷。  
孤舟将去夜，绝塞已来鸿。  
白发前期近，沧川旧业空。  
明时方道在，莫更学渔翁。  

寇准　送人往岭表  
炎光君此去，旅恨杳何穷。  
海树瘴烟黑，蛮村山路中。  

寇准　送人下第归吴  
莺老计还失，负书归故乡。  
杏园无近路，泽国有高堂。  
白鸟迷幽浦，寒猿叫夕阳。  
离怀休堕泪，春草正茫茫。  

寇准　送人游边  
远行当岁暮，冰雪路难分，  
疋马阳关外，边声落日闻。  

寇准　送温尚书入洛  
萧萧红叶马前飞，又送王孙昼锦归。  
却到旧游应怅望，故溪秋藓满鱼矶。  

寇准　送友生下第南归  
频频退礼闱，此去欲忘机。  
霄汉贫难达，江湖老独归。  
程遥秋浪叠，村暝夜灯微。  
应使为儒者，翻悲苦业非。  

寇准　送赵主簿之任惠安  
萧萧征骑立长亭，遥指天涯万里程。  
尊酒欲阑人欲别，夕阳丝管尽离声。  

寇准　送左眉州之任  
分官离法署，承命守眉州。  
山馆邻孤寺，春城过乱流。  
江云长映日，蜀魄似悲秋。  
到郡扬清政，遗黎病必瘳。  

寇准　宿江西寺  
独宿西林夜，凝然静拥袍。  
巫云秋暝峡，楚月冷生涛。  
莎败蛩犹噪，乡遥梦亦劳。  
霜风开落叶，还欲续离骚。  

寇准　遂转运梅学士巡边郡四首  
怅饮惜离君，穷边去路分。  
雪深山馆夜，孤雁背灯闻。  

寇准　遂转运梅学士巡边郡四首  
绝塞程方远，穷阴岁欲残。  
石城归梦断，陇月照人寒。  

寇准　遂转运梅学士巡边郡四首  
水远沉来信，山长叠去愁。  
夜深关月白，休凭驿边楼。  

寇准　遂转运梅学士巡边郡四首  
夙驾巡边徼，归程隔乱山。  
长安花木丽，春苑待群还。  

寇准　题巴东寺  
寺在啼猿外，门开古涧涯。  
山深微有径，树老半无枝。  
望远云长暝，谈空日渐移。  
恐朝金马去，还失白莲期。  

寇准　题花  
繁花昨夜香苞裂，露裛风吹照野时。  
能与离人添怅望，一时留与子规啼。  

寇准　题杨氏别墅  
门巷枕江濆，疑将俗境分。  
湖山晴后见，天籁静中闻。  
径僻苔空老，林寒日渐曛。  
高怀无一事，长岁似孤云。  

寇准　天安殿致斋  
国阳崇大报，王宇藻多仪。  
散致尊王度，怀柔祝帝禧。  
储精通合漠，玩志协徵夷。  
律正风来迥，宵长月上迟。  
漏筒声淅沥，陛戟影流离。  
夙戒群伦序，交懽百虑怡。  
星繁陈法仗，云密荫平逵。  
传晓鸣梢动，威容声率祗。  

寇准　天安殿酌献天书  
圣运昭惟永，高真协降祥。  
方严泰坛祀，先荐釜山章。  
典礼官无旷，涓辰筮有常。  
中天华阙秘，象衮瞓容庄。  
宵迥星河灿，风微羽卫扬。  
献酬灵契接，陟降宝仪彰。  
顾諟钦元命，寅恭达上苍。  
弥文辉竹帛，备物俨萧芗。  
尊道宸心至，登春雅俗康。  
犹将奉斋洁，禷福俟穰穰。  

寇准　途次方城  
方城旧路四曾过，此度偏饶怅望多。  
独倚客亭思往事，南阳何异梦南柯。  

寇准　途次三绝  
秋风故关路，蝉噪日斜时。  
有客驱征马，茫茫天一涯。  

寇准　途次三绝  
大泽荒草阔，行人心惨凄。  
边云时断续，流水自东西。  

寇准　途次三绝  
沙阔戍楼迥，风高边日清。  
迟迟驱疋马，何处问归程。  

寇准　途次郑州  
南阳西去见遗基，驻马平郊远树微。  
自笑平生无所着，不如山鸟解思归。  

寇准　途中作  
秋末楚云端，行侵苔藓斑。  
愁肠不厌酒，病眼岂逢山。  
远路有时到，宦游无处闲。  
却思清渭北，烟柳掩柴关。  

寇准　晚望有感  
出门望寒野，四顾惟椒坡。  
忆昔楚大夫，还此情如何。  
残阳半明雨，水落西风多。  
因同下蔡恨，不觉增悲歌。  

寇准　望都雨夜  
孤驿萧条风雨夜，夜深窗竹动秋声。  
离魂无睡难成梦，却绕长廊独自行。  

寇准　微凉  
高桐深密间幽篁，乳燕声稀夏日长。  
独坐水亭风满袖，世间清景是微凉。  

寇准　闻笛  
平野人归后，孤城日落时。  
西风闻一笛，惆怅忆桓伊。  

寇准　闻杜宇  
曾为深冤无处雪，长年江上哭青春。  
平林雨歇残阳后，愁杀天涯去国人。  

寇准　无题  
金甲珠襦锁绣扃，杜城残月葬娥英。  
春风候馆花如雪，空有莺传度曲声。  

寇准　西垣致斋日因成一章呈二相公  
摄事修雩祀，斋居近紫庭。  
千门夏雨歇，高树夕阳生。  
更散掖垣静，风来钟漏清。  
岩廊惭旧德，书殿愧群英。  
白发将何补，丹心忽自惊。  
敢言陪邴魏，三接奉休明。  

寇准　惜花  
深谢暖风传馥郁，长忧夜雨暗摧残。  
黄昏欲放笙歌散，更绕未栏子细看。  

寇准　喜吉上人至  
邺北至夔城，三千里外程。  
劳寻苦吟伴，独入乱山行。  
楚水秋无际，巴猿衣有声。  
逢师不能寐，因话故乡情。  

寇准　喜吉上人至  
喜师来访我，幽会兴何长。  
清论都无倦，乡愁顿欲忘。  
疏林秋色暮，虚阁水风凉。  
久坐慵言别，微阳下短墙。  

寇准　峡中春感  
二年穷峡外，不见帝城春。  
览照知年老，逢花感恨频。  
浮荣何足贵，幽别转难伸。  
终忆归清渭，林泉卜旧邻。  

寇准　暇日  
江楼昼静春阴变，日午帘空飞乳燕。  
帆稀客散野岸空，隐隐遥峰望中见。  

寇准　暇日  
邮亭落日多飞絮，琵琶音重江春暮。  
坐久凝眸欲断肠，梅雨如烟暝村树。  

寇准　暇日游建平三闾故里庙貌荒凉惨动耳目噫贤者之祀世不绝享郡无正人  
人生苦远游，多是悲登眺。  
况复念三闾，遗踪良可吊。  
道直出章华，才高逐边徼。  
冤声喷夜江，愁色迷烟峤。  
断碑没败莎，古木吟荒庙。  
祠正少来奠，岸峻稀停棹。  
神容渍老苔，坏壁通残照。  
旧径失朱门，空庭起寒烧。  
馀基虽索寞，清问长光耀。  
旌贤谁再兴，勿使过者诮。  

寇准　夏日  
离心杳杳思迟迟，深院无人柳自垂。  
日暮长廊闻燕语，轻寒微雨麦秋时。  

寇准　夏日晚凉  
微凉天气似秋期，风触疏帘影自移。  
远梦有时寻水寺，孤吟终日对莎池。  
笋梢成翠堆轻箨，梅实翻黄压嫩枝。  
兀兀腾腾聊自遣，此怀深谢野僧知。  

寇准　夏日有怀  
庭树阴阴夏景迟，闲房愁对暮帘垂。  
因思往岁陪天仗，正是瑶池赐宴时。  

寇准　夏夜闲书  
雨蒙村落野梅黄，茅阁长吟水气凉。  
幽鸟远声来独树，小荷疏影占前塘。  
闲心终不忘鱼钓，澹水真宜习老庄。  
报国自知无世用，烟蓑何日卧清漳。  

寇准　闲夜围棋作  
归山终未遂，折桂复何时。  
且共江人约，松轩雪夜棋。  

寇准　县斋春书十二韵  
县幽无俗事，公退只高吟。  
江到荆门阔，山连蜀国深。  
峡云长映日，蛮雨易成霖。  
群雀鸣春院，饥猿叫夜岑。  
庭荒多古木，地僻见沙禽。  
印锁残阳后，人归叠翠阴。  
思乡空索寞，素分信浮沉。  
乐静稀尘累，甘闲负壮心。  
衰容常懒栉，病发岂胜簪。  
寡欲慵求友，防邪每自箴。  
浇风终耻合，前事固难谌。  
望断天涯外，离魂欲不禁。  

寇准　小韩店  
昔从邺下游梁苑，孤店曾经十数回。  
岁月暗移人事改，白头重到小韩来。  

寇准　新蝉  
寂寂宫槐雨乍晴，高枝微带夕阳明。  
临风忽起悲秋思，独听新蝉第一声。  

寇准　新秋  
孤吟绕桐砌，时节又西风。  
怅望新秋在，欢娱往事空。  
柳条微减翠，蓼穗已飘红。  
正是多伤感，仍将别恨中。  

寇准　虚堂  
虚堂寂寂草虫鸣，欹枕难忘是旧情。  
斜月半轩疏树影，夜深风露更凄清。  

寇准　雪霁池上  
雪霁池上亭，晴光照泉石。  
暖觉岸冰销，静闻簷溜滴。  
务简身暂闲，景幽心自适。  
极目望南山，圭峰露微碧。  

寇准　掩卷  
掩卷频秋望，无人共展眉。  
残阳留古树，白鸟下寒池。  
簪组心还倦，风骚志未衰。  
登临一长叹，还失渭川期。  

寇准　野步  
幽景恣追寻，迟迟傍柳阴。  
静思非世务，孤立是闲心。  
村迥遥峰出，溪明返照侵。  
片沙招野步，白鹭伴高吟。  
积雨回塘涨，微晴叠翠深。  
春鸠鸣古寺，烟草入平林。  
迸笋行无定，飞花势不禁。  
凝然客亭上，乡思独沉沉。  

寇准　邺北旅中怀友人  
浮世多尘事，悠悠难定期。  
梦阑怀远夜，秋尽望乡时。  
道在应无闷，风浇自业诗。  
何当归钓渚，搘肘一沉思。  

寇准　邺中和崔迈著作  
虚室凝愁厌夜眠，长吟静对欲凉天。  
梦回故国人空还，望断重城月自圆。  
时泰未能抛组绶，性孤终是忆林泉。  
明朝奉诏遐方去，何处烟江寄客船。  

寇准　邺中和崔迈著作  
独倚空楼畏景残，凝眸魂断楚云端。  
猿清好杂江声听，山远宜和霁色看。  
鸟掠平芜堪入画，风来危槛欲生寒。  
萧萧前浦归帆静，落日长吟且凭栏。  

寇准　夜泊江上  
岁暮峡中村，维舟古树根。  
群峰初落日，夜后独闻猿。  
流水自无尽，客愁那可论。  
平明离楚岸，迢递指吴门。  

寇准　夜怀寄友生  
遥夜独无趣，恥然思故交。  
泉声飞石壁，星影动林梢。  
志壮难低俗，情闲任献嘲。  
秋山虽入望，犹不似衡茅。  

寇准　夜望  
南亭闲坐欲忘机，望久前村岛屿微。  
数点寒灯起烟浪，江艇应见夜渔归。  

寇准　夜坐怀故友  
西风起穷巷，众木又凋零。  
蕙浦月华白，竹窗灯影青。  
故人难重见，邻笛不堪听。  
行傍秋池上，孤吟对远星。  

寇准　夜坐有怀寄张士逊  
清秋吟更僻，况复古亭间。  
少梦虫声碎，无风树影闲。  
月华澄曲沼，霜气满空山。  
不见张夫子，谁人共往还。  

寇准　贻赵少府  
夫君何感命，拾载困风尘。  
薄宦须流落，孤吟更苦辛。  
山寒泉易冻，边近草难春。  
珍重常招隐，惭非孟子邻。  

寇准　忆樊川  
闲想旧游都似梦，别来秦树又西东。  
高秋最忆樊川景，稻穗初黄柿叶红。  

寇准　忆洛阳  
金谷春来柳自黄，晓烟晴日映宫墙。  
不堪花下听歌处，却向长安忆洛阳。  

寇准　忆岐下旧游  
二年岐下假诸侯，事简民安选胜游。  
花寺水村时驻马，暮天秋雪独登楼。  
静眠铃合闻羌笛，闲酌松醪引越瓯。  
别后几回空有恨，叶飞蝉噪动离愁。  

寇准　忆岐下小池  
长忆西园清夜景，酒阑无不独临池。  
可怜陇月三更白，谁见红蕖露滴时。  

寇准　应制赏花  
上苑经春雨，宸游属盛时。  
花光笼宝槛，柳色暗龙池。  
潋滟雕觞满，融和暖日迟。  
共歌成至乐，千载摇声诗。  

寇准　应制赏花钓鱼  
龙禁含佳气，銮舆下建章。  
碧波微荡漾，红萼竟芬芳。  
玉斝春醪满，金枝昼漏长。  
逢时空窃抃，万宇正欢康。  

寇准　应制太清楼观书  
仙禁开书府，神毫纪格言。  
简编包舜禹，围范总乾坤。  
稽古崇契教，斯文陃圣门。  
从游观奥秘，何以报宸恩。  

寇准　游花岩寺  
寺对南山积翠浓，水村鸥鹭下遥空。  
层楼望尽樊川景，恨不凭栏烟雨中。  

寇准　有怀  
秦川春婉晚，汉水路迢遥。  
不待凭危槛，离魂已暗销。  

寇准　有寄  
金陵烟草绿，玉塞霜天白。  
万里隔关山，年来断消息。  

寇准　予顷从穰下移涖河阳洎出中书复领分陕惟兹二镇俯接洛都皆山河襟带  
堤草惹烟连野绿，岸花经雨压枝红。  
年来多病辜春醉，惆怅河桥酒旆风。  

寇准　予顷从穰下移涖河阳洎出中书复领分陕惟兹二镇俯接洛都皆山河襟带  
蝉鸣日正树阴浓，避暑行吟独杖筇。  
却爱野云无定处，水边容易耸奇峰。  

寇准　予顷从穰下移涖河阳洎出中书复领分陕惟兹二镇俯接洛都皆山河襟带  
岸阔樯稀浪渺茫，独凭危槛思何长。  
萧萧远树疏林外，一半秋山带夕阳。  

寇准　予顷从穰下移涖河阳洎出中书复领分陕惟兹二镇俯接洛都皆山河襟带  
暮天寥落冻云垂，一望危亭欲下迟。  
临水数村谁画得，浅山寒雪未销时。  

寇准　与诗友会宿  
此夕南轩宿，论诗万虑忘。  
苦吟秋信近，寂坐漏声长。  
室静灯光暗，桐疏露气凉。  
幽怀聊自遣，山色渐苍苍。  

寇准　雨夜书事  
离人听积雨，滴滴动乡心。  
故国程犹远，重门夜正深。  
气昏蒙烬烛，巢冷语栖禽。  
遥想江南岸，馀花委故林。  

寇准　【　　01】　雨夜许氏第会宿各赋四韵  
雨夜销烦暑，林塘向夕幽。  
庭虚惟久月，树冷欲生秋。  
河北嗟新别，樽前念旧游。  
若　　逢胜会，何以解离忧。  

寇准　雨中书事  
一雨起前浦，霏微向暮秋。  
谁方眠钓艇，我独在江楼。  
山晦峰峦隐，烟凝岛屿幽。  
何当见晴旭，一得泛回舟。  

寇准　寓居有怀  
疏林频落叶，孤僻继离骚。  
独坐闻鸿远，闲吟见月高。  
梦回更自永，思苦夜何劳。  
寂寂西郊内，披衣听海涛。  

寇准　御制乃眷储闱方崇学术锡群书於册府励至业於承华日命近班同观盛事  
景命昭彰佑德基，元储敦裕协祥期。  
寝门劭至尝无怠，学肆多闻讵有疑。  
金玉腾音锵睿律，简编申锡振良规。  
河图奥秘言诚训，艺圃优柔善益资。  
玉宇风清传密诏，蓬山云委锡芳蕤。  
天颜不远回宸眷，肉味都忘听宝辞。  
燕翼诒谋欣教盛，上庠隆道庆才奇。  
叨逢华旦居黄阁，久侍宣游近赤墀。  
恩厚荐承三昼接，力微宁致百工熙。  
东闱疏问英猷远，圣虑乾乾更念慈。  

寇准　御制庆先后升袝礼成七言六韵奉和  
天锡灵符兴宝祚，泽流锦宇福含生。  
蒸蒸至孝咸归厚，翼翼精衷尚执盈。  
顺考汉仪彰道广，钦崇周典阐文明。  
豆笾合饗丰盛备，管磬同和雅奏成。  
爱景融辉昭善应，非烟绚采协殊祯。  
尊升茂典光惇史，稽古鸿猷振帝紘。  

寇准　远恨  
败叶乱如雨，暮蝉声似器。  
感物悲昔心，佳期怅难续。  
云山虽阻叹，韶华若在目。  
深情染彩牋，密密空盈幅。  
温瘴雁不来，游鱼隐深谷。  
羽鳞孰可凭，音书安可复。  
焚灰寄长风，字灭魂亦逐。  

寇准　月夜怀故人  
清夜月初满，藓庭吟更幽。  
梧桐疏影老，蟋蟀乱声秋。  
旧国情何极，空江思欲流。  
故人今底处，危坐独凝愁。  

寇准　杂言  
我徒旷达由胸臆，耻学鲰生事文墨。  
蛟龙长欲趁风雷，骐骥焉能制衔勒。  
锵金佩玉良有时，丐色谀言尽虚饰。  
功名富贵非偶然，杨子草玄徒默默。  
楚兰罢秀足蓬蒿，青松委幹多荆棘。  
争如一醉度流年，免使悲欢荡情域。  

寇准　再到邺下有感  
漳滨胜地皆牢落，晚岁重来恨莫收。  
极浦寺藏云树老，故人门锁雨苔秋。  
烟霄得路轮时彦，泉石忘机阻旧游。  
今日重思昔年事，放怀惟上夕阳楼。  

寇准　再归秦川  
阮路何方尽，西归兴未劳。  
河流经陕狭，山色入秦高。  
返照明秋垒，孤村接暮涛。  
还如丁令至，故里满蓬蒿。  

寇准　早春  
星纪周天运，微阳气候新。  
郊原初度腊，梅柳暗惊春。  
故国无书久，孤峰入梦频。  
年加自多感，况复送归人。  

寇准　早春  
日暖经冰泮，潜回律管春。  
初惊柳色重，渐见草芽新。  
樽酒留欢少，云溪入梦频。  
惟应五侯地，行乐及芳辰。  

寇准　早春  
溪水觉暖微函碧，山杏经春半吐红。  
不向此时拚一醉，到头无计奈春风。  

寇准　早秋二绝  
年光苒苒暗推移，坐惜流年感旧期。  
独听早蝉秋色里，潘安初见二毛时。  

寇准　早秋二绝  
一听早蝉响，坐悲芳岁阑。  
新秋空索寞，前事但心酸。  

寇准　早行  
严钟将报曙，游子已登途。  
野火时明灭，残星似有无。  

寇准　赠宝上人  
重城萧寺虽留滞，野鹤由来性本闲。  
寒磬终宵鸣竹院，虚窗尽日对秋山。  
旋移怪石资吟赏，应有孤云共往还。  
自笑红尘成底事，幽期长是负松间。  

寇准　赠魏野处士  
人间名利走尘埃，惟子高闲晦盛才。  
欹枕夜风喧薜荔，闭门春雨长莓苔。  
诗题远岫经年得，僧恋幽轩继日来。  
却恐明君徵隐逸，溪云谁得共徘徊。  

寇准　赠隐士  
夫子住东野，经年不到城。  
爱吟无俗趣，贪静得闲名。  
荒径侵山影，虚堂出燕声，  
我惭为俗吏，泉石负幽情。  

寇准　赠隐士  
夫子才名重，贫居志未劳。  
吟当寒夜苦，闲到白头高。  
心地通禅寂，田园近海涛。  
不知千载后，谁更续离骚。  

寇准　纸鸢  
碧落秋方静，腾空力尚微。  
清风如可托，终共白云飞。  

寇准　中书秋日有怀青社旧游因书一首  
掖垣秋色生鸡树，忽忆青丘感旧情。  
曾倚西楼吟暮雨，数峰寒碧绕高城。  

寇准　重到进公院  
伍年重到支公院，物态人情尽不同。  
唯有寒柽暗秋色，依然蝉噪夕阳中。  

寇准　重阳登高偶作  
务闲留上客，佳节值重阳。  
旨酒浮仙菊，清歌绕画梁。  
高城明落日，疏树觉微霜。  
且尽登临兴，馀欢尚未忘。  

寇准　追思柳恽汀洲之咏尚有遗妍因书一绝  
杳杳烟波隔千里，白蘯香散东风起。  
日落汀洲一望时，愁情不断如春水。  

寇准　醉题  
榴花满瓮拨寒醅，痛饮能令百恨开。  
大抵天真有高趣，腾腾须入醉乡来。  

寇准　左冯寺楼闲望  
闲思至道年中事，独倚左冯城外楼。  
目断平皋人不见，暮天无际水悠悠。  

寇准　楚江有吊  
悲风飒飒起长洲，独吊灵均恨莫收。  
深岸自随浮世变，遗魂不逐大江流。  
霜凄极浦幽兰暮，波动寒沙宿雁愁。  
月落烟沈无处泊，数声猿叫楚山秋。  

寇准　春睡  
春力着人春睡重，叶底黄鹂鸣自送。  
绿暮朱栏日观明，回廊侧户风帘动。  

寇准　顶山  
雨歇黄梅后，秋生麦熟前。  
偶同金马客，来访玉龙泉。  
竹叶一尊酒，榴花五月天。  
不妨扶柱杖，行到白云边。  

寇准　春恨  
侵阶草色连朝雨，满地梨花昨夜风。  
蜀魄不来春寂寞，楚魂吟夜月朦胧。  

寇准　过襄州留题驿亭  
沙堤筑处迎丞相，驿吏催时送逐臣。  
到了轮他林下客，无荣无辱自由身。  

寇准　过新井慈光院留题海堂  
暄风花杂满栏香，尽日幽吟叹异常。  
翻笑牡丹虚得地，玉阶开落对君王。  

寇准　和蒨桃  
将相功名终若何，不堪急景似奔梭。  
人间万事何须问，且向樽前听艳歌。  

寇准　华山  
只有天在上，更无山与齐。  
举头红日近，回首白云低。  

寇准　句  
兼曹谋未展，八幕志方摅。  

寇准　句  
汉水泱泱绕凤林，岘山南路白云深。  

寇准　句  
杜鹃啼处血成花，梅子黄时雨如雾。  

寇准　句  
冬叶扶疏碧繖团，溪山环郭莫穷端。  

寇准　句  
到海祇十里，过山应万重。  

寇准　句  
苍芷溪烟晻霭山，翛然城角起天端。  

寇准　句  
自怜野客都无著。  

寇准　句  
青草湖平两岸水，岳阳楼对三吴州。  

寇准　句  
老觉腰金重，慵便枕玉凉。  

寇准　句  
啼莺梦里闻。  

寇准　句  
水底日为天上日。  

寇准　句  
少年挟弹何狂逸，不用金丸用蜡丸。  

寇准　庐山  
江南到处佳山水，庐阜丹霞是胜游。  
独抱古琴携竹杖，若逢绝境莫归休。  

寇准　南亭  
初夜南亭望，清吟露湿衣。  
雨馀群籁发，天淡数星稀。  
秋气又还至，故园犹未归。  
虚堂愁重入，烛白冷光微。  

寇准　辇下春望  
独向东门凝目望，园林无处不啼莺。  
乡心已似杨花乱，归路那堪野草生。  
紫陌尽应趋胜地，红尘谁肯受闲名。  
年来却羡沧江叟，长在湖山听浪声。  

寇准　秋雨怀友生  
江城秋雨歇，孤坐役吟身。  
草色荒三迳，虫声满四邻。  
边鸿来已近，庭叶落还频。  
对此空搔首，无由面故人。  

寇准　题庐山太平兴国宫  
飞泉喷薄走虹蝩，远岫峥嵘植玉圭。  
若有桃花镇开落，游人应认武陵溪。  

寇准　月夜怀杜陵友生  
一忝轺车命，三逢水国春。  
重看汉浦月，独忆杜陵人。  
旅宦违前计，归田失旧邻。  
年来更多绪，清泪满衣巾。  

寇准　赠惠政上人  
寥寥长日掩松关，白首忘机古寺间。  
香炉石房终晓讲，叶堆莎径忆秋山。  
澄泉心地清无染，野鹤精神老更闲。  
孤坐有谁同此意，白云空见渚禽还。  

寇准　赠僧  
重城须久住，尘事日全无。  
落叶惊秋信，思山展旧图。  
貌同仙鹤瘦，心似片云孤。  
念我浮名在，还将静者殊。  

跨犊者　句  
有酒便尝烹笋蕨，无花聊自赏桑麻。  

况师点　圣济院  
迢迢幽径入松关，四面云蓝分外寒。  
长啸一声山谷应，洞深惊起老龙蟠。  

况志宁　百花桥  
波光清浅玉虹横，过客谁题柱上名。  
锦锈铺张春色满，小车花下丽人行。  

况志宁　春风楼  
晴日游丝拂画栏，酒帘轻飏碧云端。  
春风蝴蝶知何处，愁切江南曲已残。  

况志宁　梅仙坛  
上疏归来事可欢，岭头谁为篵星坛。  
先生不食炎刘禄，自拾松花当晚餐。  

况志宁　天宝洞  
风雨池边古木寒，千年枸杞当晨餐。  
岩前石壁谁扃锁，岁岁秋风长蕙兰。  

况志宁　豫章台  
城阴零落豫章台，平地晴沙卷雪来。  
欲访邻翁问尘迹，小园荒径长莓苔。  

来氏　水仙花二首  
瑶池来宴老仙家，醉倒风流萼绿华。  
白玉断笄金晕顶，幻成痴绝女儿花。  

来氏　水仙花二首  
花盟平日不曾寒，六月曝根高处安。  
待得秋残亲手种，万姬围绕雪中看。  

来廷绍　洞庭夜泊  
两岸树限苍苍，孤舟湘水旁。  
猿专用啼不住，明月照篷窗。  

来廷绍　过洞庭  
日落君山暮，秋风过洞庭。  
一官身外物，千里客中情。  
北望乡关远，南来旅雁鸣。  
孤帆无限恨，斜指岳阳城。  

来廷绍　正命诗  
病卧僧房两月多，英雄壮志渐消磨。  
昨宵饮药疑尝胆，今日披衣似挽戈。  
分付家人扶旅榇，莫教释子念弥陀。  
此心不死谁如我，临了连声三渡河。  

来梓　杜甫游春  
典尽春衣不肯归，熊儿扶过瀼溪西。  
伤时怀抱深於海，掠眼风光醉似泥。  

来梓　六言二首  
叶淅历而争堕，菊徘徊而尚开。  
流年逼人太甚，佳客折简不来。  

来梓　六言二首  
行空月不著相，出岫云无恋心。  
胸中一丘一壑，不矶城市山林。  

来梓　子猷访戴  
四山摇玉夜光浮，一舸玻璃凝不流。  
若使过门相见了，千年风致一时休。  

赖继善　句  
白日干戈万马尘，铁心不碎竟谁身。  

赖仙翁　句  
一条丁水铜鱼塞，三十年来旧相识。  
巧妙四山云岫落，玲珑双甑月灯明。  
宝山流连井，久立方知省。  

赖铸　送郑居之  
窗前落叶正萧萧，夜雨寒灯共寂寥。  
君是居人余是客，明朝相候合江桥。  

蓝方　和庞学士  
仰告明君乞得身，不妨林下戴纱巾。  
满斟村酒浮琼蚁，旋钓溪鱼鱠锦鳞。  
元府乌鸦飞后夜，洞中花木镇长春。  
吾官傥若为同志，个里才由两个人。  

蓝谏礬　广胜寺  
一上危亭倚翠微，旷然怀抱失尘机。  
天遥流水分明去，野阔轻云自在飞。  
岁景又看梅已落，乡心还见雁将归。  
纷纷战国无穷事，今日谁能说是非。  

蓝奎　句  
懒思身外无穷事，原读人间未见书。  

蓝乔　怀霍山  
太乙峰前是我家，满床书史足生涯。  
春深带酒不归去，老却碧桃无限花。  

蓝乔　题霍山岩  
人间富贵尘如海，虚度春三二月花。  
八表烟霞总一家，蓝乔到此作生涯。  

蓝田道人　句  
晴原望原麦，一片绿云香。  

蓝元威　寒  
朔风阵阵送将来，日午柴门寂不开。  
灵照只教添短褐，孟光重唤暖深杯。  
苦吟檐角玲珑玉，闲拨炉头榾柮灰。  
移步东篱红日晚，细看冻蝶尚依梅。  

蓝元威　句  
润松尽作龙钟结，匝地浑销雁齿高。  

懒渔　龙华山  
梵王宫倚市廛开，波劫何曾断俗埃。  
百万源流归海会，三千世界属如来。  
老龙收雨藏香缽，野鹤听经绕法台。  
闻道题名还有塔，熙宁四老总多老。  

懶云　田横墓  
荒冢临歧尚隐然，春风吹绿草芊芊。  
牧儿乱唱黄昏后，犹似悲歌薤露篇。  

郎简　访徐沖晦  
湖上访高士，径深行绿苔。  
应闻山犬吠，知是野人来。  
岸帻出相接，柴门自为开。  
林閒清话久，薄暮榜舟回。  

郎淑　送程给事知越州  
三朝藩屏宠光频，四纪清名动缙绅。  
肯效怀章惊邸吏，独能持节屈戎人。  
千岩秀气归华藻，一岭殊功简紫宸。  
他日会居衡石地，荆州虽老实台臣。  

老妓　题太平兴国寺壁  
曾趁东风看几巡，冒霜开唤满城人。  
残脂剩粉怜犹在，欲向弥陀借小春。  

老郎官　句  
猿啼旅思悽。  

老郎官　句  
下观扬子小。  

老农　句  
幸存耕雨地，况值养花时。  

乐备　比同彦平谒希颜千里昆仲千里留醉短项翁彦平有作鄙拙者亦不能已勉  
君不见便腹边先生，齤齤昼眠贮五经。  
又不见长头朵都尉，喋喋问字聒人耳。  
两人挟策烦天机，俱忘其羊乃其理。  
不如此翁不知书，肩记颐隐形侏儒。  
胸中无物只嗜酒，酒至辄尽甯留余。  
有时花帽宾客前，清辩倾倒如流泉。  
不辞伴客竟佳夕，第恐吻燥舌本乾。  
主人从今莫言穷，有此自足当万钟。  
但令时与圣贤对，勿学鄙古中空空。  
我昔已自闻其风，向来一笑欣相逢。  
他时访戴不必见，径须妉户呼此翁。  

乐备　次马得閒幽居客至韵  
吾道如君有几人，生憎轻薄白头新。  
林泉卜筑何妨静，诗酒寻盟不厌频。  
小雨汀洲松浦霁，斜阳花草玉峰春。  
芒韕竹杖须乘兴，快取平生见懒真。  

乐备　次韵得閒晚春即事  
新晴初照屋山头，春欲归时事事幽。  
诗著硬黄容我扫，酒拚大白共君浮。  
幸闻边行初无警，喜见农功渐可鸠。  
老去所期如此尔，人间底事更关愁。  

乐备　某属闻少伊广文归别墅将挂其冠然乎富贵恐不免其欲谒未能因成古诗  
明光宫高丽鴗鹊，三声朝鸡报宫钥。  
车如流水马如龙，门外斗量无处著。  
归来日晏仆亦痡，豪芒饱暖归妻孥。  
岂无道德绚烂者，意作霖雨言为谟。  
何人著眼高蓬荜，强仕之年发如漆。  
便抽手版挂衣冠，把住穷愁甘似蜜。  
人言讲退诚两涂，退者真智进者愚。  
要当程力之所底，未省逸路排轻车。  
马侯制行如圭璧，五色文章发金石。  
不知持此将安之，天下宝当天下惜。  
秋净凉入菰蒲间，新诗落笔不作难。  
应怜俗驾难回者，更费移文过北山。  

乐黄庭　云峰寺  
巍峨山半寺，幽景独牵吟。  
云锁定僧室，鹿眠庭桧阴。  
石峰岑隐隐，金殿气森森。  

乐雷发　汴堤柳  
万缕春风窣汴堤，锦帆何处柳空垂。  
流莺应有儿孙在，问著隋朝总不知。  

乐雷发　常宁道中怀许介之  
雨过池塘路未乾，人家桑枯带春寒。  
野巫竖石为神像，稚子搓泥作药丸。  
柳下两姝争饷路，花边一犬吠征鞍。  
行吟不得东溪听，借砚村庐自写看。  

乐雷发　陈东甫酒閒举作归心只有杜鹃知之句犹未成篇因为续之  
归心只有杜鹃知，且倚裴亭遍共捻。  
客路秋风吹杜若，故园春雨老辛夷。  
家贫未办閒居赋，世浊空吟感寓诗。  
邂逅江湖还别去，岸花樯燕两堪悲。  

乐雷发　呈广西张提刑  
陆续城边按部归，梅花随处扑征騱。  
溪山有助吟题遍，狱市无冤讼牒稀。  
竹屋听猿眠碎月，莎庭引鹤步斜晖。  
莫嫌瘴雾侵湘客，满路风霜冷枲衣。  

乐雷发　呈姚雪蓬使君  
祝融应自胜崆峒，且读通书办圣功。  
事可语人甘受谤，诗能名世不嫌穷。  
春边采药收湘芷，月下调弦送楚鸿。  
赖有行人碑尚在，棠阴依旧恋东风。  

乐雷发　呈赵叔愚司理  
问户垂杨句，江湖半世看。  
不应求五岭，却自建孤坛。  
浙社朋游尽，唐诗气味寒。  
今朝流水谱，只可子期弹。  

乐雷发　慈氏阁  
峥嵘梵阁碍银潢，且对畦衣问马王。  
落日断云云楚粤，缺钟坏像杂梁唐。  
英豪已往雄图歇，栋宇犹存古意荒。  
惆怅石湖题柱在，倚栏无句独凄凉。  

乐雷发　次韵李监丞城西纪游  
叫舜问寥阔，咏濂涤尘嚣。  
驾言城西游，慨彼往哲遥。  
仪凤不可呼，驾鹅浴清潇。  
怀哉光风杳，蕙若吹凉飚。  
苍梧陇云愁，康庐草木雕。  
岂无人希周，亦有文规姚。  
佔毕末学阻，俗薄神理销。  
沿流浮伊洛，泝源窥羲尧。  
执中与太极，万古瞻魁杓。  
察微笃强力，贤圣诚匪辽。  
舜宫翳灌木，濂塾栖丛苕。  
观乎纪游作，悟彼进学条。  
兰卮娱才彦，岂谓磊魂浇。  
得深清赏惬，理胜英藻超。  
揆予果何为，农野勤耕穮。  
景迫昧见道，曷奉德化昭。  

乐雷发　次韵李监丞同刘玉渊游七泉  
世变如流水，前哲嗟逝川。  
良牧隆化本，访古漫叟泉。  
念兹名泉意，感彼末俗偏。  
渊窦与嵌臼，杖屦聊回旋。  
不识漫叟心，曷诵漫叟篇。  
恻念轸苍氓，溥泽同一天。  
蚁聚与羔跪，命义当亦坚。  
回邪乃败德，毋以己欲专。  
夸士五鼎辱，穹爵或自镌。  
临流叹浇风，薄言倾酒船。  
浸泉旌吾志，冻泉存旧传。  
潓{左氵右忠}涍沺渇，铭石昭万年。  
无限感发人，黜指敲墨毡。  
岁月亦云久，古迹埋尘烟。  
泉根石已泐，泉上树欲仙。  
森戟呵虎士，谁能听潺湲。  
理义著今古，贵贱俱荒阡。  
今公七泉游，陵谷尚未迁。  
励俗振古道，兹诵恶曲圆。  
刘侯同襟期，赓唱挥彩椽。  
漫叟诚有知，骑鲸跃层渊。  
彼哉贼君父，圆曲工求权。  
厉民恣屠斮，巧宦勤攀缘。  
安得激七泉，布作化雨宣。  

乐雷发　次韵李监丞月夕闵雨  
穜稑旱欲杭，蒺藜秋向荣。  
哲匠轸民瘵，慨此疚魂明。  
蓐收正秋敛，肥{左虫右遗}何纵横。  
仰霄暩蟾曜，聆垤伫鹳鸣。  
彼美玩华光，芳樽酌兰生。  
崇榭歌窈窕，秀质罗辎輟。  
节序孰不欢，宅生念匪轻。  
同袍正焦灼，对酒何忍倾。  
恤喜限惛智，同兹感阴晴。  
渧渧山云起，策策林飚惊。  
企彼天瓢润，弭此农槔声。  
崇情发翰墨，赏心谢筹觥。  
溥泽乃夙念，穹爵岂所营。  
荣贱有异分，感兹友岩耕。  

乐雷发　次韵史主簿雨夜见寄  
水长许田溪，春寒入竹扉。  
几人听夜雨，惟我怯单衣。  
树罅青灯耿，篱根白菌肥。  
明朝有忙事，推枕问渔矶。  

乐雷发　次韵熊云瀑秋夜见寄  
吟落秋窗烛炧红，想弹九辩入丝桐。  
荃衡岂不如葵菽，谁继豳风补楚风。  

乐雷发　次韵熊云瀑秋夜见寄  
叫彻苍梧望八荒，暮云秋客各凄凉。  
此情未许旁人会，愁绝中庭月一方。  

乐雷发　代送徐侍郎赴召  
大厦谁堪任栋梁，试留斋舰问行藏。  
朝廷议论如春雨，吴蜀人才似夕阳。  
三渐何曾投砭剂，五寒今望起膏肓。  

乐雷发　到衡岳呈弟山长  
閒依禹柏系征骢，猿鸟应犹怪贱踪。  
正拟开云访韩愈，可能避雨识茅容。  
朱陵洞里秋呼鹤，紫盖峰前晓听钟。  
欲踏青霞寻胜趣，倦游应许借吟筇。  

乐雷发　道中逢老儒由蜀出  
丙穴鱼应好，曾经问钓矶。  
干戈今未定，城郭是耶非。  
诗社尊黄发，侯门薄布衣。  
乾坤满豺虎，见尔一嘘欷。  

乐雷发　登江华寒亭  
到此脚跟酸，千峰迥不看。  
年深碑字浅，日薄树阴寒。  
石罅巢蜂乳，篱根堕鸟残。  
爱吟还畏巑，不敢倚栏干。  

乐雷发　登濂溪太极楼  
岑楼跨层崖，灌木翳颓沼。  
旷哉宇宙心，况兹展遐眺。  
前哲日以远，川麓被文藻。  
芳甸馥荃蘅，江渚杂凫鸟。  
亭亭沼中莲，冉冉庭下章。  
扣寂参太极，抚化领众妙。  
俗薄神理乖，力柔圣途杳。  
英英考亭翁，反心会天奥。  
万里粲良言，一诚贯元造。  
勗哉登楼人，毕景尽此道。  
深根复深根，笃行以为宝。  

乐雷发　登潭州怀雪蓬姚使君  
贾井裴亭遍短筇，红尘归骑又匆匆。  
我寻桂树吟招隐，君对莲花诵易通。  
今日江山劳别梦，他年灯火课新功。  
濂溪最念初平老，恨听连床话未终。  

乐雷发　读李群玉集  
光顺门前系马吟，弘文馆里翠云春。  
却怜白首河西尉，枉作蓬莱献赋人。  

乐雷发　读李群玉集  
捐玦江头弄钓舟，兰花杜若满芳洲。  
如何才子无骚思，只咏蔷薇与石榴。  

乐雷发　读系年录  
娄敬金缯满去辀，便看雷雨润遐陬。  
诸贤自抗排云议，宰相方深偃月谋。  
湘国乍闻悲鵩鸟，秣陵还听唱符鸠。  
九原晏老君知否，搔首青编恨未休。  

乐雷发　访表叔李竹斋  
门庭接豆根，吟避市尘喧。  
每爱诗无敌，应知学有源。  
云山供俎豆，笔砚长儿孙。  
愧我相过数，秋风酒一尊。  

乐雷发　访伯父幽居  
对坐如禅舍，閒烧石乳香。  
书看新讲义，药问未传方。  
仆语梅花里，僧经竹案傍。  
题诗吾岂敢，窗户半吟章。  

乐雷发　访菊花山人沈庄可  
网尽珊瑚采尽珠，史餐秋菊养诗舑。  
永嘉同社声名在，乾道遗民行辈孤。  
我恨朱门无食客，君言青史有穷儒。  
饥寒正用昌吾道，用对钤冈共捻须。  

乐雷发　访赵愚斋不遇谒者云入幕抵晚方归因成一绝奉寄  
雪片梅花满砚池，芙蓉幕里客归迟。  
今朝解了公家事，尽听辕门报酉时。  

乐雷发　逢熊季可  
暮云春树饱相思，今共秋风捋白髭。  
北阙未知鹦鹉赋，南州空诵鹧鸪诗。  
旗亭尚喜髠能饮，客路谁知朔独饥。  
赖有湘翁生计在，且吟九辨撷江蓠。  

乐雷发　抚州偶题  
金柅亭边柳拂城，春风系马酒家吟。  
尘埃满面无人识，却得黄鹂作赏音。  

乐雷发　归侍  
石田茅屋野苔春，喜对庭闱话苦辛。  
客路本无如意事，瘴乡难有却回身。  
且寻农耒耕湘雨，待看天戈洗鞑尘。  
门外黄旗边饷急，可堪杯酒各伤神。  

乐雷发　桂林怀李景魏  
阳华万叠云，无计得相寻。  
所学皆时好，何人知尔心。  
莎城百粤远，雪峤一翁吟。  
已中怀人极，天寒奈水深。  

乐雷发　桂林送人之琼州招捕海寇  
訾家洲畔路，别尔苦匆匆。  
说剑令人喜，耽吟与我同。  
旌旗枫鬼雨，舟楫鲎簰风。  
想到琼峰顶，题诗更纪功。  

乐雷发　桂林岁晚忆钟尚书  
尘满湘翁薜荔衣，江湖岁晚鬓成丝。  
桂州杨五今何处，雪片梅花枉费诗。  

乐雷发　胡料院出示车攻图仍索俚作  
九壤卧龙呼不起，乳臭谈兵空满耳。  
书生未识玉帐经，且抱此图究终始。  
姬家出车咏，嬴家小戎诗。  
卫家武刚抜突骑，马家偏厢走羌夷。  
只今车阵无人识，天狗横空洒腥血。  
胡人以鞍马为家，谁遇奔冲展奇策。  
豫章先生今孔明，胸中森罗万甲兵。  
天稀地轴妙绝识，内阵外阵何纵横，  
千枝绿沈列虓虎，万臂黄閒张白羽。  
人言险野难用车，作独规模掩前古。  
车攻图，车攻说，  
八采眉前曾进彻。世人苦谤陈涛斜，  
却向齐门空鼓瑟。今朝朱辬富川头，  
绝江以北瞻神州。李纲政要讲车战，  
南渡勋业应可收。泾水黄，  
铁山碎，双轮快碾幽燕地。  
郎诵先生复古篇，他时此笔犹能继。  

乐雷发　壶中天歌赠侯明父  
盖头即可居，容膝即可安。  
连云大厦千万间，何如壶中别有天。  
壶中何所有，笔床茶灶葫芦酒。  
壶中何所为，目送飞鸿挥园丝。  
窗前祝融老僧竹，壁上九疑狂客诗。  
壶中主人知为谁，啖枣仙伯雪鹤姿。  
左揽玄微袂，笑移砥柱弄河水。  
右拍长房肩，饱餐麟脯倾玉舷。  
蓬莱山，在何处，  
劝君且占壶中住。不曾上列金马门，  
也应不识崖州路。探禹穴，  
浮沅湘。脚下尘土鬓上霜，  
我到壶中如故乡。  

乐雷发　怀二萧  
未曾相见已相知，楚粤江山棣萼诗。  
每恨乾坤催我老，却于湖海识君迟。  
机云才藻今无几，管鲍襟期说向谁。  
靡靡乱山嘶瘦马，碧云日暮正相思。  

乐雷发　记萧大山父子  
仙桂灵椿各典刑，飘飘姿韵激天鲸。  
家传八叶盐梅种，诗接三苏父子名。  
四海尽将看县谱，一堂那许与文盟。  
尘埃不敢相亲炙，且汲渝溪濯客缨。  

乐雷发　寄戴石屏  
曾到元郎吟处吟，雪蓬烟艇欠相寻。  
凤鸣道国空诗句，雁到衡峰只信音。  
拾橡祠边寒听雨，纫兰院里夜分衾。  
蹇驴倘遂黄花约，鸦觜敲烟共掘参。  

乐雷发　寄李伯辉  
石楼峰下寄吟身，静掩桑枢琢楚珍。  
苹草青莎招隐士，暮云春树忆诗人。  
门无车马多嫌僻，家有图书不似贫。  
拟借大鹏揩老眼，何时尊酒得相亲。  

乐雷发　寄楼居朱漕  
住近江心古寺边，幅巾应伴浙僧閒。  
官衔自管金陵观，冠业多依雁宕山。  
出处要留青史看，功名且逐白云还。  
殷勤为祝楼居月，好照横舟漱碧湾。  

乐雷发　寄吴茂远  
苏公堤畔系吟驴，知在垂杨第几株。  
学校文章如画饼，朝廷官爵似呼卢。  
春吟应欠梅花在，时事曾言楮币无。  
惆怅湘湄分袂处，今看细雨长蘼芜。  

乐雷发　寄仙巢先生钟尚书  
吹香亭上送飞鸿，且把行藏寄蜀桐。  
老境只须寻远志，世途还要避沙虫。  
公于天地初何憾，道在丘园固未穷。  
曾是辕门投卷客，应怜听雪卧蕯藭。  

乐雷发　寄萧大山兄弟  
梅花好处共心期，曾撷天葩寄梦思。  
兄弟自为千古计，江湖方诵二萧诗。  
贪泉定喜逢廉吏，倭国何因拜老师。  
剩拟寻君攀桂树，路遥谁肯借驴骑。  

乐雷发　寄许介之  
惹得诗名遍九州，酒徒棋伴半公侯。  
离骚甘隐鱼鳞屋，乐府多传鴗鹊楼。  
醉叶几窠藏菊径，蠹荷三亩护渔舟。  
中原应有楼兰国，空锁吴钩到白头。  

乐雷发　寄雪蓬姚使君  
湘鳞六六寄相思，疏柳新蝉想别时。  
今夜各听三楚雁，秋风又老一年诗。  
梅花且补离骚阙，薏苡应为史笔知。  
剪竹疑峰新制笛，待冲霜月访桓伊。  

乐雷发　寄雪蓬姚使君  
赠君昆吾湛卢之宝剑，青雀黄龙之巨航。  
县黎垂棘之美玉，都梁笃耨之名香。  
佳人佳人在何处，濯足洞庭望八荒。  
葛车駃駃薜芷绿，欲往从之道阻长。  
倚宝剑兮翼轸，胶巨航兮沅湘。  
玉以彰君子洁身之德，香以表骚人流世之芳。  
我所思兮隔秋水，天吴翕忽蛟螭翔。  
佳人佳人蹇谁与，爱而不见心衋伤。  

乐雷发　佳人两章寄许东溪  
衡之山，郁苍苍。  
我有佳人，在山之阳。  
木难为佩兮云锦为裳，爱而不见兮我心忧伤。  
安得为鹍鹏，凌风置君傍。  
衡之山，郁苍苍。  

乐雷发　佳人两章寄许东溪  
衡之江，清且漪。  
我有佳人，在江之湄。  
朝餐菭蘠兮夕馔江蓠，欲往从之兮我马虺雙。  
安得为琴高，沿波与君随。  
衡之江，清且漪。  

乐雷发　甲午社日客桂林  
卮酒豚蹄客里欢，石尤风系枲衣单。  
东阳病骨如鹦鹉，最怯南州社日寒。  

乐雷发　饯云壑唐使君赴邕州  
{上竹下思}簩竹畔拥双旌，回首江蓠隔楚汀。  
曾向前贤参学问，且教远俗识仪型。  
安南兵息塞烽冷，罗殿马来蛮草青。  
怅望铃斋何处是，遥瞻朱雀认诗星。  

乐雷发　閒居自遣  
雨积桑枢长昔邪，谁能载酒访扬家。  
汉庭用少臣今老，鲁俗皆冠我独髽。  
忧国苦无蠲忿草，看书喜对决明花。  
衰颓懒作江湖梦，拟劚三桠养鬓华。  

乐雷发　閒居自遣  
许由溪上小屠苏，红树苍山对一舑。  
白发功名惟剑在，青灯活计并锥无。  
谁言荆楚名奇士，却笑乾坤一腐儒。  
桐帽貂冠俱有分，寄言儿辈莫揶揄。  

乐雷发　江华送熊清父游广州时予有衡阳之役  
邂逅阳华且酒壶，海鹏衡雁各征途。  
閒身俱被饥寒役，老境还堪离别无。  
乡梦定应思款段，客吟何用说娵隅。  
曾从仙叟参玄诀，好访安期采涧蒲。  

乐雷发　九疑紫霞洞歌  
猗欤奇哉，紫霞之洞真天开。  
千变万状不可述，恍疑幻出壶中之蓬莱。  
湘滨两姝不敢到，怅望苍梧云缥缈。  
尔来三千三百年，斑龙空卧金光草。  
我采姹女江华滨，是为三十六帝之外臣。  
右持绿玉杖，左携紫金红。  
长歌天上谣，一呼开先扃。  
列炬照深窈，悬身事幽讨。  
群仙喜我来，惊笑欲绝倒。  
何侯抚我顶，伟远拍我肩。  
绿华赠我金条脱，安期分我红景丹。  
借问此何地，指言太虚天。  
翠霞紫云张宝幄，悬黎结绿盘璎珞。  
万叠苍苔荒石田，谁呼青龙耕紫烟。  
帝狱铜墙未偏识，拟开宝藏紬云笈。  
嵯峨水际披蓑翁，应是钱铿钓神龙。  
仙人仙人何多事，惊世骇俗变灵异。  
或跣巨足垂天云，或卬短趾流沙浔。  
或现姑射处子身，粉霞红绶藕丝裙。  
或示普陀大士形，或持簪柳垂宝璎。  
或插镂象管，或结火齐珍，  
或琢玄圃玉，或布只园金。  
洞中之深不知几百里，但见萦纡屈折一里一涧水。  
人言有路通桂林，乘兴欲寻日华君。  
吾闻洞中大小洞天三十六，帝遣列真分治局。  
上界官府应更多，定知此洞今谁属。  
猗欤奇哉，紫霞之洞真天开。  
我上会稽深禹穴，复浮沧海登天台。  
岩谷岂无奇，眎此何尘埃。  
摩挲崖石题恶句，记我杖履敲云来。  
黄涪翁，元漫叟，  
目力一生空宇宙。澹岩阳华有何奇，  
枉费篇章劖石窦。  

乐雷发　栎闸吴大帝庙  
赤壁濡须事已虚，且依栎闸酹芳壶。  
九原尚拟吞铜雀，千载今惟记赤乌。  
湘浦有人修旧祀，荆州无地展雄图。  
定知斫案英灵在，閒对祠前洗湛卢。  

乐雷发　濂溪书院吊曾景建  
大极楼头霁月寒，断弦绿绮不堪弹。  
窗前自长濂溪草，泽畔还枯正则兰。  
苍野骚魂惟我吊，乌台诗案倩谁刊。  
伤心空有金陵集，留与江湖洒泪看。  

乐雷发　梦访刘漫堂曾雪巢二先生  
前辈风流歇，江湖欠赏音。  
向期行古道，谁解识余心。  
月浸金坛冷，云归玉笥深。  
潇湘风雨夜，空得梦相寻。  

乐雷发　南林寺  
律院僧应俗，亭荒草木删。  
无碑堪考古，有客自看山。  
竹好惟嫌密，云多不自閒。  
小溪知最近，童浴夜方不。  

乐雷发　拟长沙访姚雪蓬至永返赋此为寄  
今傍南轩住，应知理趣精。  
通书多似易，论语不言诚。  
拟欲听微论，犹能慰别情。  
江湖风浪隔，肠断楚鸿声。  

乐雷发　拟游长沙至零陵忽动归兴  
拟寻禹柏过长沙，且泊愚溪问酒家。  
岁旱可能飞石燕，秋高还看落天虾。  
乾坤纳纳催霜鬓，歧路悠悠又菊花。  
惆怅草黄骐骥病，归心依旧绕烟霞。  

乐雷发　萍乡病渴  
犬子无从典鹔鹴，荒村忍渴望潇湘。  
楚王萍实甜如蜜，不许诗人取次尝。  

乐雷发　萍乡和王尧章韵  
征衲无人补旧绵，萧条客枕楚萍边。  
拨残石炭西窗冷，却忆山家榾柮烟。  

乐雷发　青湘逢廷对人归因问时事  
南客帝乡归，青袍照绿髭。  
问知当世事，解诵圣君诗。  
淮蜀军书急，湘深邸报迟。  
空传廷试策，韦布说边陲。  

乐雷发　秋日行村路  
儿童篱落带斜阳，豆荚姜芽社肉香。  
一路稻花谁是主，红蜻蜓伴绿螳螂。  

乐雷发　秋夜感怀  
溽露沾灌莽，华月流高昮，  
吟啸嘉此夜，抚化悲萧辰。  
萧辰何所悲，游子多苦辛。  
道峻壮力谢，业遥昌志湮。  
玄鬓日以变，丰景将遂沦。  
堪舆一大宅，羲娥为旅人。  
卉木互荣落，蛬蟀何吟呻。  
气随稚耄变，理胜卹喜均。  
反性乐天爵，测化葆道真。  
抚卷慨往哲，芳猷邈难亲。  

乐雷发　时事  
时事如颓屋，谁堪任栋梁。  
国贫僧牒贱，边病檄书忙。  
有分忧宗社，无才出举场。  
未应王谢辈，挥泪送斜阳。  

乐雷发　史主簿以授庵习稿见示敬题其后并寄张宗瑞  
姜夔荒冢白苹深，鹡鷟无声结绿沈。  
拟向鄱阳寻后杜，只招张叟听君吟。  

乐雷发　史主簿以授庵习稿见示敬题其后并寄张宗瑞  
吟了南楼到库楼，塞云边月困雕锼。  
只今南北无诗禁，曾有新编遏鞑不。  

乐雷发　书萧千岩集  
向来杨陆共峥嵘，吟到停云趣转清。  
古似洞庭张雅乐，严如即墨敛残兵。  
茵蔯终不肥方朔，芣苡何堪病冉耕。  
细读残编搔白首，未应造物忌诗名。  

乐雷发　疏拙  
越冠齐瑟事皆非，疏拙惟甘与世违。  
客路莺花愁里看，故山烟雨梦中归。  
采薇有备淮南静，移杰无谋浙右饥。  
纳纳乾坤须俊杰，湘翁只合制荷衣。  

乐雷发　术士醴陵丁梦荣将之舂陵有赠  
看尽槐花卖卜人，窊尊且认旧碑文。  
只今世上无清惠，却恐元郎解笑君。  

乐雷发　术士醴陵丁梦荣将之舂陵有赠  
绿水池边旧钓矶，何时归去濯征衣。  
千年城郭应无恙，只怕风尘老令威。  

乐雷发　舜祠送桂林友人  
尧山分手舜山逢，呼酒旗亭两鬓蓬。  
客思且须论契阔，诗交应不计穷能。  
儿曹富贵秋烟外，前辈风流落叶中。  
明日吟船又何处，渡江衣冷荻花风。  

乐雷发　送程营道官满赴阙  
高昮振爽策，苍雁鸣芳洲。  
倾城饯茂宰，乡耋罗藻舟。  
茂宰蕴渊道，厥源泝伊流。  
字甿振仁策，范俗惇圣猷。  
夷心灼理要，政简吏统周。  
芳风被儒肆，惠泽沦农畴。  
鲁封有驯雉，张廷无讼牛。  
慨兹戒徂两，离衷郁绸缪。  
赠我茂叔莲，纫君晏子裘。  
庆霄暩凤跃，神囿瞻麟游。  
世道日以隘，民瘼谁克瘳。  
厉志抗遐业，吹万溥九州。  
揆予忝皇鉴，敷文免征愁。  
行行重行行，夷庚无驻舟。  

乐雷发　送丁少卿自桂帅移镇西蜀  
琼海收兵玉帐閒，又移斋舰泝涪湾。  
三边形势全凭蜀，四路封疆半是山。  
魏将旧闻侵剑阁，汉兵今欲卷函关。  
细倾瑞露论西事，想在元戎指画间。  

乐雷发　送董炎震归攸县  
千菊溪头话别情，君行我住两伶俜。  
山中有酒招元亮，石上无禾养百龄。  
狼尾屋低苔漠漠，龙须菜长水泠泠。  
故乡语燕应堪听，莫放扁舟过洞庭。  

乐雷发　送广州刘叔治倅钦州兼守事  
天涯亭较拥提屏，丹荔黄柑满去程。  
皂盖却迎新别驾，碧幢应忆老先生。  
象蹄印雨归蛮国，鲸鬣掀潮撼海城。  
曾是乡贤分守处，试寻醉石共题名。  

乐雷发　送桂帅钟尚书赴召  
老依牙纛撚吟髭，又折梅花话别思。  
五岭不遮鸾凤诏，四方都诵鳟鲂诗。  
人才晋魏凋零后，国事江淮倥偬时。  
赖有老臣经济在，快呼桂醑饯篙师。  

乐雷发　送黄天河  
天河那可到，山顶翠参差。  
村屋煎黄蜡，官炉焙荔支。  
地蛮游宦少，县小迓宾迟。  
鼻祖曾吟处，荒苔想满碑。  

乐雷发　送絥斋李监丞赴湖南提举  
吏统久已紊，使选匪易为。  
蝎虺何蓁蓁，鸿雁何累累。  
持节岂不多，旷职苟所私。  
缅怀紫阳翁，昔使东浙湄。  
陈臬纠官邪，扬仁苏民疲。  
兹道有先后，哲儒昭令规。  
絥斋寄潇牧，那懋灼帝知。  
励廉肃寮寀，反税欢乡耆。  
所学蕴渊道，宽严权理宜。  
兹总全楚境，歌此皇华诗。  
位穹民言邈，壤广吏蠹滋。  
问俗职所重，简僚乃政基。  
视听贵远周，细微在可遗。  
揽辔戒前路，岂为好爵縻。  
揆予忝英盼，怀德念别离。  
别离果何念，康济乃所期。  
懿兹远大业，肇此咨度时。  
勗哉振英采，慰我湘民思。  

乐雷发　送李公洛游临武  
岭梅潇菊两关情，岁晚江湖载酒行。  
客路欲依严挺子，瘴乡已老少游兄。  
瓦盆且话田家事，肉食谁通钝汉名。  
惆怅韩张亭畔路，雪鞭风帽又东征。  

乐雷发　送李焕云赴恭城主簿  
恭城山水接三湘，应觉他乡是故乡。  
官况不妨栖枳棘，客程还见食槟榔。  
寒暄未定宜加爱，事业无穷要自强。  
千古忠魂如相问，试吟雏井漱吟肠。  

乐雷发　送骆丞谒襄帅广西宪  
知君无地种江蓠，看了衡山看九疑。  
客路不堪还话别，侯门何处可题诗。  
吟青罗带行离岸，唱白铜韑过习池。  
呼酒试浇征马足，绣台油幕有相知。  

乐雷发　送欧阳平仲起胡林教官  
快把诗书洗瘴茅，雕题墨齿尽同胞。  
天涯那得随衿佩，试借升堂讲义钞。  

乐雷发　送欧阳平仲起胡林教官  
古来节妇比忠臣，怊怅明珠一窖尘。  
千古纲常君记取，题诗烦问坠楼人。  

乐雷发　送邵瓜坡试湖南漕举  
槐花匝路促湘行，闽赋唐诗旧擅声。  
有志向曾言国事，论心何止在科名。  
毕方夜煽杭都火，大角秋缠蜀道兵。  
莫作腐儒场屋话，琅玕满腹正须呈。  

乐雷发　送史主簿之鄂就辟  
囊中秋卷逼唐贤，门外侯芭问太玄。  
才大岂堪栖枳棘，官清应只友兰荃。  
湘行又泛君山月，淮绩曾冲赤壁烟。  
拟借从君新句看，试寻黄帽寄纲船。  

乐雷发　送史主簿之鄂就辟  
宦途捷径在三边，且在吟船赠马鞭。  
壮士苦无横草志，将军还用撒花钱。  
鞑兵犹未回燕鸭，蜀耗何应问杜鹃。  
今日送君无别话，看随鄐縠洗狼烟。  

乐雷发　送萧大山赴新兴令  
翡翠芙蓉去路荒，许浑诗里认封疆。  
昔闻古佛传宗印，今得吟仙绾县章。  
鱼婢蟹奴供俎豆，马入龙户杂耕桑。  
澹翁应解知心事，试汲寒泉荐瓣香。  

乐雷发　送友人游昭州呈陈谦之佥判  
阆仙去补荔去谱，梅谷归呈飞鹜秋。  
惟有瓜坡共君在，马蹄何苦又昭州。  

乐雷发　送友人游昭州呈陈谦之佥判  
道乡牵损衮龙衣，谪堕天涯咏楚蓠。  
莫放蹇驴游别处，拾青阁下有残碑。  

乐雷发　送友人游昭州呈陈谦之佥判  
鹏运堂前话别愁，菭蘠三度楚江秋。  
近怀莫向元龙道，问舍求田是□头。  

乐雷发　送友人之辰州觐省  
跕鸢东畔瘴云低，山径如梯去马迟。  
正则自吟皇树颂，广微惟诵白华诗。  
春风采药桃花国，落日寻碑薏苡祠。  
觅得丹砂能寄否，溪亭送客鬓毛衰。  

乐雷发　苏莹中先往新淦过新喻访之不遇赋诗为寄  
玉笥山前水拍空，知君何处系吟篷。  
取轻奇士题凡鸟，漫有忧心咏阜螽。  
沅芷沣兰犹可寄，江云渭树苦难同。  
门前草木皆诗卷，独倚筼箉啸晚风。  

乐雷发　宿金滩  
泷吏崖翁是赏音，江流泯泯对秋吟。  
天虾扑火帆樯晚，水狗捎鱼岛屿深。  
千里庭闱云满眼，十年湖海雁惊心。  
今宵客枕清如水，称读西山夜气箴。  

乐雷发　逃户  
租帖名犹在，何人纳税钱。  
烧侵无主墓，地占没官田。  
边国干戈满，蛮州瘴疠偏。  
不知携老稚，何处就丰年。  

乐雷发　滕王阁下赋  
越鄃蜀艇乱相偎，风饱千帆带雨开。  
阁上鸣銮今已往，江头飞鹜只堪哀。  
柳汀絮满河豚贱，桃坞花残石首来。  
应接溪山吾不暇，自怜白发欠诗才。  

乐雷发　题李湛溪诗集后  
楚砧岷葛饱清游，金节银菟照几州。  
诗句多如姚少监，行程还似杜参谋。  
黄陵夜诵虞妃泣，白帝春吟杜宇愁。  
拟问湛溪何处是，梦随闽国弄渔舟。  

乐雷发　题王尧章伫香亭  
满地蜀锦照深衣，尽日凭栏课楚词。  
要识此花香绝处，露凉风细雨晴时。  

乐雷发　题王尧章伫香亭  
对花味道兴何长，好学颜家到坐忘。  
莫与红尘儿辈道，心清正自得真香。  

乐雷发　题王尧章伫香亭  
故园荷屋傍濂溪，苦爱莲花入梦思。  
今日题诗还自笑，江湖尘土鬓成丝。  

乐雷发　题许介这誉文堂  
端平丙申，桂林伯尚书钟公以遗逸荐东溪先生许侯于朝。  
越明年，得旨补初品官、衡州户掾。  
其诰词于始，则有夙有誉处、且娴文辞之褒；于终，  
则有其以行义、教于乡里之勉。州里人士莫不荣之。  
又明年，许侯乃于东溪之溪创堂五閒，  
以为讲道著书之地，仍摘天语誉文地一家子以张其名，  
敬上赐也。堂成，  
山斋先生为之记者详矣，当世这名卿才大夫又为这赋咏者众矣。  
余晚生小子，何足言诗，  
辱徵俚作，不敢以固陋辞。  
敬书二首以记盛事，并序圣天子始终褒勉之意，  
庶得附姓名于不配云。  

乐雷发　题杨从行湘诗卷  
仙云寒锁碧瑶天，突兀吟坛北斗边。  
试问凤凰谁得髓，竹林听雪对床眠。  

乐雷发　题杨从行湘诗卷  
叫云吹玉舜祠边，醉嚼琼糜漱石泉。  
旧读离骚今忘却，快披秋卷嗅兰荃。  

乐雷发　题豫章宋德父游湘诗卷  
醉呼仙叟共浮湘，稛载风烟满锦囊，  
名似浦云山雨起，诗连沅芷沣兰香。  
好吟秋月招元结，莫赋朝云恼楚襄。  
吴巨老仙今寂寞，行人还解识珩璜。  

乐雷发　题昭州田廷亮书稿后  
槟榔口里吐参苓，折槛无门九虎深。  
家在道乡亭畔住，定应千古有知音。  

乐雷发　题昭州田廷亮书稿后  
少海无波鹤禁虚，满朝闭口养曹蜍。  
白袍乌帽和宁外，却有山人请建储。  

乐雷发　题钟尚书北征诗稿  
野雉江鸥满故都，秋风禾黍撚吟须。  
六千里外驱旃旆，五十篇中见版图。  
金铉尚期扶日御，玉衡终令正天衢。  
书生亦有中原志，那得君王丈二殳。  

乐雷发　听庐山胡道士弹离骚  
庐山道士菊潭仙，前世沧浪握楚荃。  
莫道离骚遗响绝，孤钩寡珥尚能传。  

乐雷发　听庐山胡道士弹离骚  
吊湘谁解荐江蓠，忠愤泠泠写七丝。  
愁绝九疑山下听，重华应许就陈词。  

乐雷发　听友人谈蜀道事  
石栈天梯荡战尘，谁驱哨马满峨岷。  
尽看乌石为君子，谁问沙虫化小人。  
鞑岂岂应强兀术，蜀材正自欠吴璾。  
细吟猛虎长蛇句，空对西风泪满巾。  

乐雷发　闻边报寄姚雪蓬  
淮烽蜀燧照边隅，白发忧时我腐儒。  
楚客汀洲搴杜若，齐王沮泽索茈葫。  
躯吟自爱南游好，久谪曾谋百事无。  
拟对祝融扪虱话，何时重捋使君须。  

乐雷发　乌乌歌  
莫读书，莫读书，  
惠施五车今何如。请君为我焚却离骚赋，  
我亦为君劈碎太极图。朼来相就饮斗酒，  
听我仰天歌乌乌。深衣大带讲唐虞，  
不如长缨系单于。吮豪搦管赋子虚，  
不如快鞭跃的卢。君不见前年贼兵破巴渝，  
今年贼兵屠成都。风尘满面洞兮豺虎塞途，  
杀人如麻兮流血成湖。眉山书院嘶哨马，  
浣花草堂巢妖狐。何人笞中行，  
何和缚可汗。何人丸泥封函谷，  
何人三箭定天山。大冠若箕兮高剑拄颐，  
朝谈回轲兮夕讲濂伊。绶若若兮印累累，  
九州博大兮君今何之。有金须碎作仆姑，  
有铁须铸作蒺藜。我当赠君以湛卢青萍之剑，  
君当报我以太乙白鹊之旗。好杀贼奴取金印，  
何用区区章句为。死诸葛兮能走仲达，  
非孔子兮孰却莱夷。噫，  
歌乌乌兮使我心不怡。莫读书，  
成书痴。  

乐雷发　无题  
大袖褒衣走浙淮，何人不识鹤山来。  
只今心印谁传得，自摺通书拨篆灰。  

乐雷发　戊戌冬仆客桂林雪中赵叔愚书张司业逢贾岛绝句为寄今冬对雪感而有  
朔风于水浸琼沙，曾共骚翁理钓槎。  
对酒又吟端木叶，论诗还忆款冬花。  
饥能驱我瓶储罄，老不饶人镜影华。  
拟唤扁舟寻剡叟，岭梅潇菊各天涯。  

乐雷发　喜李景魏就熊伯岩县尉招  
长歌白石草庐深，今抱园丝就赏音。  
温饱不为儿辈计，行藏端在古人心。  
鱣鱼堂上春开帐，鸂鶒滩前夜对衾。  
拟挂奚囊梅下听，谪仙应共隐仙吟。  

乐雷发　下第归后李伯辉李景魏索近诗  
吟遍吴头楚尾春，多渐词客问征尘。  
振衣天目寻黄独，濯足湘江咏白苹。  
宋五已惭称进士，陈三何用作诗人。  
锦囊原属君家有，分买鱼经理钓轮。  

乐雷发　下摄市  
吟到湘潭一叶黄，贾胡踪迹正悲凉。  
抱琴沽酒异乡客，打鼓发船何郡郎。  
楚女越商相杂沓，淮盐浙楮自低昂。  
尘埃市井无人识，濯足江头望八荒。  

乐雷发　夏日偶书  
蜾蠃衔虫入破窗，枕书一垛竹方床。  
家僮偶见草头字，误认离骚是药方。  

乐雷发　小檥袁家窑竹居买酒  
江绕衡门接旅津，鲤鱼风曷水粼粼。  
湘醨三盏浇吟思，潇碧千竿对老身。  
题笔未能行客醉，典琴不用主人贫。  
隔江谁掉高名丽，满载鸬鹚捉锦鳞。  

乐雷发　谢杨孟溪县丞惠以章墨  
白首侯芭蜀江边，曾向君家传太玄。  
射熊草赋留残墨，想应当日还渠得。  
飘零萧洒几世孙，解得胶法舂玄云。  
物理往来元莫测，后世子孙还旧璧。  
君家所有更赠君，君还赠我何殷勤。  
感君殷勤复三叹，努力西窗磨铁砚。  
太玄难深吾不为，愿写诚斋易传探。  

乐雷发　新淦偶成  
飞飞绿凤挂梅梢，犹记来时雪拥抱。  
今日归舟新淦路，担头稚子卖樱桃。  

乐雷发　许介之馆仆于东溪临发赠别  
洗耳泉头漱晚凉，西风衣袂水花香。  
酒边豪气横荆楚，灯下清谈杂晋唐。  
天地每穷真俊杰，山林偏有好文章。  
试拈茹草同君舞，后夜闻鸡月满床。  

乐雷发　许介之以丞相周益公所书古乐府四篇见寄敬题其后  
纸上珊瑚间木难，曾敲黄阁卸吟鞍。  
赏音今有平园否，得句堪寻岣嵝刊。  
鹦鹉夜栖金屋冷，的卢秋战玉关寒。  
春风归雁那知己，寄与深宫绝塞看。  

乐雷发　雪峰寺  
拟寻岣嵝看蟠螭，且解青鞋濯禹溪。  
吊古犹疑九枝柏，谈禅且问一茎虀。  
虎抓崖树供僧爨，猿摸廊碑认客题。  
应接溪山无好句，满林空羡乱蝉嘶。  

乐雷发　雪蓬见示送赵东岩巡部诗  
皇华歌彻酒杯忙，泽畔骚翁送范滂。  
琴带衡云弦索润，马餐湘茝辔丝香。  
山中狸豹随吟旆，部内豹狼入按章。  
却笑诗寒吟骨耸，愁看酬唱挟风霜。  

乐雷发　延真道院  
沧流翠竹接仙扃，灵菜丹虬拱上真。  
拟就玄翁分半榻，閒听秋雨守庚申。  

乐雷发　演教寺吊楼居朱漕  
罗带江头蜕绣衣，人归香草谢家池。  
只今玉树埋何处，惆怅僧房认得诗。  

乐雷发　演教寺吊楼居朱漕  
穿冢难酬地下知，逢人多说项斯诗。  
今朝痛洒西州泪，万里梅花欲放时。  

乐雷发　谒李梅亭  
九拔鲸牙气贯虹，玉堂归只守文穷。  
世无真魏扶吾道，人以乾淳望此翁。  
大地精灵藏笔下，国家命脉寄山中。  
缦袍羸驷崇仁路，正拟登门听击蒙。  

乐雷发　谒山斋先生易尚书  
淳熙人物到嘉熙，听说山斋亦白髭。  
文字尽传融水后，精神如战辟雍时。  
灵椿终不争朝菌，蓍草惟堪养寿龟。  
细嚼梅花看总义，只应姬老是相知。  

乐雷发　谒张兵部时守临江新除湖南仓  
东皇太一待新诗，共喜星槎泝楚涯父老尽将看鹡鷟，  
使君应不问狐狸。江头芳杜催行色，  
境内甘棠有去思。细读诏书搔短发，  
瓣香那识帝王师。  

乐雷发　咏史六首　班固  
请室冤魂叫不闻，神丘隆碣谩遗文。  
平生词藻谁知己，腐鼠孤雏却悮君。  

乐雷发　咏史六首　陈胜吴广  
假号偷名只可怜，枉抛钱鎛弄戈鋋。  
陇头燕雀应相笑，鸿鹄元来是项燕。  

乐雷发　咏史六首　东方朔  
蜥蜴盆边解滑稽，且分社肉饱蛾眉。  
刘郎最怕秋风冷，那听君言换殿帷。  

乐雷发　咏史六首　高祖  
逝骓走鹿各消磨，剑外功臣乘几多。  
四皓两生元不听，故乡枉费大风歌。  

乐雷发　咏史六首　韩信  
愁看钟室劈良弓，何不当时杀蒯能。  
今日真王成底事，只应娥姁是英雄。  

乐雷发　咏史六首　司马相如  
狗监无端荐薄情，鹴裘犊鼻帝乡尘。  
当时最有文君恨，不识长门买赋人。  

乐雷发　与复古叔读横渠正蒙书  
惆怅枯株无晬盘，云横太白梦魂寒。  
半生骄吝如蜗缩，自把西铭反覆看。  

乐雷发　与复古叔读横渠正蒙书  
谁掘骊山起老师，竹林灯火共心期。  
年来后学轻前辈，看彻皋比罢讲时。  

乐雷发　与李盘翁知县登七星山吊石道士  
叠嶂矗空青，躯幽共一寻。  
苔荒碑意古，茗苦道情深。  
有兴梯苍壁，无才咏玉簪。  
吟仙何处去，我辈复登临。  

1　雷发　雨夜读陆放翁集  
炉冷童吹火，山房夜黯然。  
湿薪添茭爇，苦茗带芎煎。  
灯暗潇江雨，诗吟笠泽烟。  
老仙何处去，搔首跺尘编。  

乐雷发　袁家渴泊舟  
往事谁能问水滨，停桡仍是薄西曛。  
樵渔空自存袁姓，凫雁何应识柳文。  
钓艇分灯归客艇，岭云拖雨接溪云。  
榝楠兰芷今何在，空使行人误旧闻。  
曾佐元戎洗绿林，此翁何止擅诗声。久辞骠骑寻瓢饮，谁引鸣驺聒耦耕。厚礼正罗温处士，浮名还污阮先生。衡茅那识丝论美，尚拟升堂结社盟。  
姜夔刘过竟何为，空向江湖老布衣。  
造物忌名从古有，诗人得位似君稀。  
圣朝自要求参术，吾道何应贱蕨薇。  
晚节黄花须爱护，且教湘士挹芳菲。  

乐雷发　赠别陈东甫呈尚书钟公  
洞庭濯足共题诗，今听骊驹话别离。  
泣玉可能悲卞子，买金只合铸钟期。  
荷盘翦绿须栖鹭，{上从下鸟}顶分丝补接{上四下离}。  
斗酒彘肩聊自壮，古来骚客例寒饥。  

乐雷发　赠衡山侯霖  
家住衡山茗坞深，轩辕道士是知音。  
窊尊酒好聊同醉，石鼎诗难莫浪吟。  
雨外虺雙寒食路，花边格磔故乡心。  
却怀世上扬雄少，肠断侯芭何处寻。  

乐雷发　赠江华熊伯岩  
堂萱营柳伴吟哦，黄绶仙翁鬓未皤。  
对客不矜名第贵，输心惟在简编多。  
江头鲂鲤香晨膳，境内鸱枭冷夜窠。  
湘国诗盟今寂寞，衰颓犹喜识阴何。  

乐雷发　赠李伯辉家谱诗  
眜寇将军后，唐朝李鄐家。  
绿华双荐者，况复古今夸。  

乐雷发　赠吴季诗  
燕子楼头一曲春，曾骑骄马掷黄金。  
如今世事漫头雪，破屋孤灯忍冻吟。  

乐雷发　昭陵渡马伏波庙  
功名要结后人知，马革何妨死裹尸。  
汉帝可能疑薏苡，湘民却解荐江蓠。  
纸钱撩乱巫分胙，粉壁阑斑客写诗。  
堕水跕鸢无处问，滩头斜照晒鸬鹚。  

乐雷发　赵司法诗集自题近道盖取工部所贻元隐大诗中语也因书二绝  
和遍陶翁饮酒诗，醉笼天地入鸱夷。  
细看官爵成何物，肯带奚囊过九疑。  

乐雷发　赵司法诗集自题近道盖取工部所贻元隐大诗中语也因书二绝  
浣花骚伯杳难□，世上宁无元隐居。  
读罢君诗三叹息，断弦绿绮定何如。  

乐雷发　雉山寺宋永补中有僧西飆诵法华经于此白雉听之而化至唐黄梅五祖弟  
苏碑萝石拥嵒扃，独倚筇枝问大乘。  
白雉苦无千岁种，青山空识六朝僧。  
诗传北岳刊新帖，禅接西淮冷旧灯。  
拟凿冰泓浇冻砚，禊亭閒借法华誊。  

乐雷发　訾家洲  
竹坞松湾遍屦痕，断碑无首野苔昏。  
江山应识前贤事，裴柳今存几世孙。  
岛雾海霞留古意，春猿秋鹤冷骚魂。  
何人会得登临意，閒嚼梅花伴酒尊。  

乐雷发　罪言  
愁杀潇滨虮虱臣，乱山斜照独含情。  
人才不似深衣古，国势如何楮币轻。  
石燕未苏湘国旰，木牛好坏济蜀兵。  
幸无杜老流离苦，切莫吟诗到北征。  

乐雷发　醉中偶成  
醉敲茶臼啸秋烟，苦欠高阳买酒钱。  
拟入乱山餐柏叶，石林閒对麝香眠。  

乐史　慈竹  
蜀中何物灵，有竹慈为名。  
一丛阔娄处，森森数十茎。  
长茎复短茎，枝叶不峥嵘。  
去年笋已长，今年箂又生。  
高低相倚赖，浑如长幼情。  
孝子侍父立，顺孙随祖行。  
慈爱必孝顺，根枝信天成。  
吾闻唐之人，孝行常忻忻。  
郓州张公艺，九世同一门。  
大帝闻其名，衡茅降至尊。冯宿卬岁时，  
随父庐祖坟。父子相随孝，  
灵芝特地春。北海吕元简，  
四世为家主。以至牛马羊，  
异母皆相乳。虞乡董恭直，  
鞠养诸孤遗。鸲鹆与鸦鹊，  
同巢而共枝。孝行动天地，  
鸟兽皆随时。又闻猓然兽，  
死不相弃离。暾{左虫右禺}与鲛鱼，  
子母长相随。兽面而人心，此兽信有之。兽心而人面，其人诚可悲。  
李钧为侍御，弃母在温州，  
母因殍饿死，甘旨何悠悠。  
光禄李玕者，亦是斯人流。  
有母不侍养，异居经千秋。  
唐家法网宽，贷死流遐陬。  
崔湜为侍郎，天子赐瓜香。  
携归与爱妾，老母不得尝。  
一旦恶贯盈，杀之於路傍。  
越公钟绍京，至孝何殊常。  
少时得果瓜，先解进高堂。  
长大遇玄宗，荣华不可当。  
孝者名常新，逆者污人伦。  
人既不如竹，乃是一埃尘。  
夫为人子者，莫若事尊亲。  
夫为人父者，莫若教儿孙。  
积善与行孝，可以立其身。  
我愿移此竹，栽於率土滨。  
使彼行人见，皆为慈孝人。  

乐史　访白陂陈处士  
沿溪复践云，云边访道人。  
水声齐入耳，由色来遶身。  
闻君话经济，使我开精神。  
少微星在此，飞诏何因循。  

乐史　访白陂陈处士  
清风不见面，白汗呈波流。  
走来君洞里，云树冷飕飕。  
更泻葡萄绿，千杯活倒愁。  
魂疑更回首，残热又为雠。  

乐史　咏华林书院  
能为孝义复为文，惟有君家事渐新。  
旌表已迎金殿敕，子孙常宴杏园春。  
亲情广阔追随大，鼓笛喧胜嫁娶频。  
更置书堂书万卷，不辞延待四方人。  

乐史　钟山寺  
千峰夹一径，一径花枕泉。  
听泉复看花，行到钟山前。  
古寺云生屋，高僧月伴禅。  
自惭留一宿，区马又朝天。  

乐章　龙寿山万岁寺  
风波暄白昼，云雨暗空山。  
楚客惊停棹，湘妃惨湿鬟。  
化成群木杪，砥柱众流间。  
脄蚸通精意，行人易往还。  

乐诏　句  
夜深只见灯高下，春尽不知人往还。  

雷简夫　寄甘露舒公上人  
成都多少寺，梵学競推能。  
到老不破戒。满城唯此僧。  
池龙听夜讲，海客施年灯。  
别后空相忆，庙劳正可憎。  

雷苦斋　赠顾梅山  
携手河梁送子卿，池塘青草梦中生。  
武林今有梅山老，五字才高笔代耕。  

雷临　王官瀑布  
区区奔走漫华颠，一别王官十四年。  
绿玉峡中喷白玉，溉田浇竹满平川。  

雷侍郎　句  
无魔不成佛，观过始知仁。  

雷震　村晚  
草满寒塘水满陂，山衔落日浸寒漪。  
牧童归去横牛背，短笛无腔信口吹。  

雷周辅　句  
路险客须到，山高人尽耕。  

冷应澂　述怀  
位列三台贵，旌旄障雨深。  
仁廉两个字，忠孝一生心。  
出省轻侯印，归甯问俸金。  
携家半窗月，撑转古榕阴。  

冷应澂　听月楼  
听月楼高接泰清，楼高听月最分明。  
转空轧軏冰轮响，捣药叮噹玉杵鸣。  
乐奏广寒音细细，斧侵丹桂韵丁丁。  
更须一派天风起，吹下嫦娥笑语声。  

冷应澂　谢御赐紫金鱼袋乌纱象简  
日映羓羜晓殿深，君恩稠叠驾亲临。  
褒衣红濯天机锦，束带黄分风帑金。  
何幸清班容宦辙，自惭白发点朝簪。  
拨乱政治平生学，消得君王念苦辛。  

黎伯元　挽赵秋晓  
一榜科名萃此门，当时盛事诧衣冠。  
文章尔雅向歆上，标致风流晋流间。  
泪洒铜驼已荆棘，眼看华屋又邱山。  
贞元朝士今谁在，些罢招魂泪雨漫。  

黎道华　金石台遥碧堂  
三真驾鹤朝上清，金童前导双霓旌。  
去如抟风不复返，至今雾雨愁青冥。  
空山楼观才烟霭，山根水作青罗带。  
道人绿发映方瞳，呼吸岚光餐沆瀣。  
瀛洲有路接蓬壶，欲往从这无飞车。  
白浪如山海风恶，此时目断空愁予。  
何发散发一堂上，水色山容相荡漾。  
赋诗把酒弄清晖，酒入奇胸诗益壮。  
三真在天今几秋，瑶林琪树连琼楼。  
会看云鹤下尘世，金石岩前寻旧游。  

黎道华　门外  
门外黄尘尺放深，痴儿抵死竞浮沈。  
谁知一寸茅檐日，天付闲人值万金。  

黎道华　明水寺  
寒日荒荒野外昏，乱山深处访祗园。  
一条涧水穿龙洞，十里松阴蔽寺门。  
衲子茹蔬惟鹤瘦，吾侪饮酒作鲸吞。  
夜阑笑语喧空阔，惊起棲鸦过别村。  

黎道华　拟岘台  
我因访古独来游，万顷风烟一目收。  
灵谷诸峰排槛出，巽溪几曲抱城流。  
帆樯影乱汀洲晚，芦苇声寒雁鹜秋。  
堕泪丰碑那得见，片云落日是襄州。  

黎道华　疏山  
杖藜徐步兴何长，宛宛岚光接水光。  
蝉噪荒林桐叶老，风回半野稻花香。  
却过萧寺寻僧话，又入松轩卧晚凉。  
雨后微云山更好，与君行李未须忙。  

黎道华　谢惠兰花  
晓起微凉病骨苏，国香和露到贫居。  
我今不向当门种，免被时人取次锄。  

黎道华　谢惠五月菊  
道人移菊到山家，细袅薰风带露华。  
便有渊明篱下趣，谁人看眼看荷花。  

黎登　张桓侯庙  
涿鹿雄威衮绣乡，早从昭烈起楼桑。  
眼空塞北万夫特，名在巴西千古香。  
将蜀若教星不陨，吞吴未信策非良。  
兴刘不尽英雄志，太息无由问彼苍。  

黎良知　句  
见说老僧吟更苦，中宵得句喜撞钟。  

黎良知　绳金寺  
悬崖结屋层层阁，眺远开窗面面峰。  
云起半天齐碧瓦，风生万壑响长松。  

黎民瑞　嘉定元载浴佛日同胡彦德何经叔游玲珑山次东坡先生韵  
倚岩松古势如龙，峭拔层峰翠入空。  
九折湍泉珠散漫，绕蹊斜石玉玲珑。  
青环木杪山藏寺，碧拥亭高竹逗风。  
策杖共寻坡句读，登临清赏兴无穷。  

黎善夫　挽赵秋晓  
年时父子记同登，讵意天从杞国倾。  
辇路春风三月梦，山庄夜雨十年灯。  
率更帖墨知魁梧，庾信文章迈老成。  
二妙风流今已矣，薤歌赋罢泪沾膺。  

黎善夫　挽赵秋晓  
十载荒村共乱离，云龙上下忆追随。  
生前已饱撞钟问，死后方传覆瓿诗。  
此夕巷歌谁忍发，他年邻笛自应悲。  
伤心岂为幽冥负，重为斯文一涕洟。  

黎廷瑞　半山寺谒谢太傅像  
狐精解唱桂枝香，一曲中洲禾黍黄。  
办得苍生谢安石，东山丝竹又何妨。  

黎廷瑞　宝剑化  
我有二奇物，太阿与龙泉。  
床头雷吼匣，屋角虹贯天。  
刺虎如切瓠，斩蛟犹截弦。  
神光未获试，所遇乃不然。  
时平会销兵，一笑甘长捐。  
泻兹太古水，早被洪炉烟。  
化身作农器，往斸南山田。  
元炁还不死，为人作丰年。  

黎廷瑞　被葛  
被葛起视夜，梧心正露零。  
浮生多梦境，幽客独中庭。  
星斗三更动，天河万里横。  
寻秋无觅处，四壁但虫声。  

黎廷瑞　避暑招真观听琴  
驱车畏火伞，投扇倦风箑。  
起行青松径，往就白云榻。  
窈窕一壑深，苍苍两岸夹。  
玄菟狞爪齿，白龙老鳞甲。  
竹树拥青掺，花草霭丛杂。  
渺沫洒空岩，冷飚下危峡。  
始知忘解带，久坐思御褀。  
丹丘逢羽人，瑶琴开宝匣。  
古意郁苍茫，秋风淡萧飒。  
悲蝉为噫吟，鸣鹤相和答。  
岁华坐晼晚，尘路嗟隘狭。  
飞仙倘来归，遗我度世法。  

黎廷瑞　别何复初教授  
貂裘日以敝，沧海理归舟。  
恋友那忍别，思亲讵敢留。  
岂无还家乐，而怀索居忧。  
北风吹大江，江水日夜流。  
吾道莽何之，天运良悠悠。  
安得两黄鹄，与子仍丹丘。  

黎廷瑞　丙申上元喜晴孤坐怀旧二十韵  
少年意气凌嵩华，尚记京城逢午夜。  
璧月琼枝彩凤飞，银花铁销金鳌跨。  
楼台上下沸笙韶，巷陌东西暗兰麝。  
樗蒲百万不供掷，美酒十千宁论价。  
狂游但恐星河曙，醉臣不知风露下。  
悠悠人世半悲欢，忽忽天时更代谢。  
蚁国惊心城郭非，蜃楼转眼烟云化。  
微生幸尔脱干戈，暮年聊此依桑柘。  
每当佳节强逢迎，忽思往事还惊咤。  
新年半月雨不止，此夕一晴天所借。  
草市冬冬杆鼓闹，竹檐烂烂华灯挂。  
颠狂社舞喧戏剧，落魄儒冠奇嘲骂。  
亦知陋俗多浮薄，尚喜疲甿少閒暇。  
先生清坐懒出门，诸少并游惟守舍。  
虽无画烛千炬围，犹有残梅一枝亚。  
孤灯隐隐耿相照，疏影离离淡如画。  
划尔喧风扑短檠，炯然霁月明虚榭。  
百念无营冷似灰，一閒有味甘如蔗。  
已拚暮境渔樵侣，独忆平生诗酒社。  
白云霭霭隔江山，可惜无人谈旧话。  

黎廷瑞　病归  
渺渺江淮梦，还持一笑归。  
远游谙世路，危病得天机。  
慢火煎凉药，清泉浣暑衣。  
闭门谢来客，不是客来稀。  

黎廷瑞　病目  
两眼谁怜著古今，中年赢得泪沾巾。  
冥鸿灭没看天晓，搔首熏风对玉琴。  

黎廷瑞　泊淮岸夜闻鬼语  
北风行平林，芦叶响乾雨。  
青燐走平沙，独夜鬼相语。  
沉吟乍幽咽，怨哭倍酸楚。  
遗脔乌鸢饱，滞魄狐兔伍。  
白骨委飞霜，零落从草莽。  
草死东风吹复生，骨枯东风吹不荣。  
汝悲信悲不足诘，吾欲诘尔尔试听。  
君不见刘项割鸿沟，又不见孙曹战赤壁。  
回头万事晓云空，石马荒荒土花碧。  
世间倘有长生药，蓟子白云丁令鹤。  
霜城相见悲铜狄，华表归来叹城郭。  
汝不见兴与衰，又不忧寒与饥，  
濠上之叟不汝欺，汝有至乐尔不知。  
呜呼人生何苦尔何乐，人生羡汝不可学。  

黎廷瑞　泊雷江口  
解缆风雨息，傍晚复大吼。  
浪如雪山来，船作骑马走。  
鱼龙欲作势，问予惊怖否。  
那么狂书生，有胆大如斗。  
庄周论天地，我见仅如缶。  
可怜一勺多，浩荡夸已有。  
大方付一笑，河伯亦俯首。  
天开镜面平，荡桨泊江口。  
新月照船窗，烹鱼醖我酒。  

黎廷瑞　泊三江口  
潮寒闻雁声，野霁见虎迹。  
眼中无故人，莽莽欲谁适。  
当年此防秋，筑垒如铁壁。  
哀哉不崇朝，遽此陵谷易。  
土道蚀残砖，沙草埋折戟。  
林墟稍亦集，农亩犹未陃。  
人心嗜新乐，畴复念曩昔。  
亭亭千尺塔，独立苍烟碧。  
稽首塔中仙，此心如铁石。  

黎廷瑞　巢湖阻风夜起观天  
流行坎止信悠然，又泊湖东两日船。  
客里风光忙似毂，梦中归路直如弦。  
西风渺渺方摇夜，北斗离离正挂天。  
寄语龙鱼莫相戏，向来此地亦桑田。  

黎廷瑞　丞相马輓章  
平生甚似洪文惠，暮景惜不如盘洲。  
纤儿何人竟悮晋，大夫此日空非周。  
长夜漫漫不复旦，芳草凄凄其奈秋。  
遗书堕泪付千载，往从后轩云间游。  

黎廷瑞　城中别徐山玉先生归归后奉寄  
北风走平湖，枯荷鸣索索。  
握手出城东，归鸟日欲落。  
人事当语离，抱怀宁不恶。  
孤帆烟雨舟，恨不同李郭。  
吾尝评此子，宜置在丘壑。  
可怜西极马，俯首受羁络。  
何当税彼驾，与子翔寥郭。  
结庐溪上水，日夕对郭璞。  
清晓林霏开，碧玉峭如削。  
青鞋动高兴，安得践斯约。  
尊酒不复攜，岩泉清可酌。  

黎廷瑞　除棘  
万甲绿未动，棘丛已蓁蓁。  
所害虽尚微，剪藄当及辰。  
舍锄忽三叹，念尔亦一春。  
是中留复难，恻然为之颦。  
筑垣俯清池，池上插柳青。  
谁能限刍牧，徙之池水滨。  
柳吾所甚爱，护柳吾不嗔。  
美丑无弃材，位置固在人。  
岂特遂物理，亦以成天仁。  

黎廷瑞　楚翁别五年丙午四月来山中风雨数日因话旧作再赋三绝仆与楚翁至是  
舍前舍后竹冥冥，山雨潇潇彻夜听。  
还似当年谈旧梦，两翁相对一灯青。  

黎廷瑞　楚翁别五年丙午四月来山中风雨数日因话旧作再赋三绝仆与楚翁至是  
五载期君君不来，悠悠世路忽相猜。  
从今无事长相见，纵使百年能几回。  

黎廷瑞　楚翁别五年丙午四月来山中风雨数日因话旧作再赋三绝仆与楚翁至是  
三千年待桃花结，五百岁还铜狄磨。  
我辈相期非旦暮，五年离别未为多。  

黎廷瑞　船尾夜坐  
船尾夜深深，无人伴苦吟。  
万山黄叶梦，一路早梅心。  
度纤惊村犬，移篙动水禽。  
谁家捣衣急，残月数砧声。  

黎廷瑞　春锄行  
有鸟有鸟鸣春锄，雪衣楚楚清且癯。  
茫然跂立奚所须，蹄涔之中伺游鱼。  
游鱼所得能几何，鸬鹚同俦失已多。  
若非区区营一饱，如此风标岂不好。  

黎廷瑞　春社同梁必大汤景文徐山玉吴昭德吴仲退李思宣周南翁饮芝山五峰亭  
戊雨敷雉甲，午晴沉幽薰。  
时迈足永慨，景舒聊暂忻。  
联屐得英彦，攜壶出尘氛。  
亦有丹丘客，共眺青山云。  
芝空石磊磊，华落川泇泇。  
代远吊残柏，甿劳念遗枌。  
吾生竟何如，兹饮又及曛。  
萍流岂易合，星聚还当分。  
深忧怆范老，长谣唁庐君。  
邂逅有千载，宁无感斯文。  

黎廷瑞　春雪  
青神怯春寒，頳紫染未办。  
临河来素女，剪冰作花瓣。  
银屏移佛地，玉楼堕仙汉。  
朽株缴琼瑶，断甓化圭瓒。  
东风翻覆手，转眼忽吹散。  
乃知太空中，何物当把玩。  
开门见青山，且喜还旧观。  

黎廷瑞　春意郊行  
卯酒醒来欲午天，意行平陆自悠然。  
近山欲雨有远意，老树得春还少年。  
蝶化不知何宇宙，蜗争难到好林泉。  
令人长羡崆峒叟，万壑松风打昼眠。  

黎廷瑞　此张希良书斋去祖垅不百步扁曰望松取后山思亭记中语也  
老根怜苍龙，芳粒长新穉。  
眷言丘中人，苓珀共千岁。  
晨瞻露华明，夕眺烟影翠。  
扪躯发深感，矫首落孤泪。  
思亭有名言，世守宜勿替。  

黎廷瑞　次徐松巢韵  
欲寄音书碧宇空，几回溪上佇秋风。  
离愁自叹三千丈，飞梦长随十八公。  
尚书兰孙怀旧好，颇疑梨枣闷新功。  
寅君近况知何似，想见丹炉夜夜红。  

黎廷瑞　次韵答王子贤所寄五首  
钓竿閒却下渔矶，采采香芹不自肥。  
举步毫厘千里错，回头四十二年非。  
已将明镜悲华发，更遣缁尘染素衣。  
饥食肉糜应是好，倚门日日望儿归。  

黎廷瑞　次韵答王子贤所寄五首  
牛奋箕张谤易生，更堪枉矢与搀枪。  
五穷缱绻奴休送，三至仓皇母亦惊。  
逸少自惭君有誓，李期谁谓尔孤鸣。  
东风吹尽芝山雪，略放梅花一树明。  

黎廷瑞　次韵答王子贤所寄五首  
夜读新诗重惘然，绝怜尘土过年年。  
月供那有千壶俸，日费元无一块钱。  
庞老何心更城府，陶公素志只园田。  
桃源不在乾坤外，欲问渔郎觅钓船。  

黎廷瑞　次韵吴雅翁秋怀四首  
蟋蟀鸣空阶，亹亹昏达曙。  
感此不成眠，推枕觅长句。  
物情欣得时，我乃独不遇。  
悠悠经世心，岁晚付农圃。  
长歌豳七月，掩卷泪如雨。  
微虫亦见录，老我吟谩苦。  
周公不可梦，哀哉弗如汝。  

黎廷瑞　次韵吴雅翁秋怀四首  
忆昔登王畿，花柳春烂烂。  
芳年亲与朋，美酒夜复旦。  
参差隔世路，荏苒岁华晏。  
荒地芳草平，废殿湿萤暗。  
念当吊陈迹，誓以铸门限。  
仙人咏城郭，释子说梦幻。  
宇宙几秋风，悠悠复何叹。  

黎廷瑞　次韵吴雅翁秋怀四首  
苍忙遗二老，俯仰近十秋。  
松柏摧高冈，凤麟隐沧洲。  
吾道遽如许，斯人安可求。  
当年西门路，感涕吟山丘。  
矧我於韩门，忝与李汉俦。  
遗文念当序，举笔心先愁。  
岁寒赖有公，名节姱以修。  
愿言爱体素，一柱回狂流。  
天伦岂不伤，天运良悠悠。  

黎廷瑞　次韵吴雅翁秋怀四首  
西风吹梧桐，一叶堕寒玉。  
飘飘转千崖，亹亹侵万木。  
霜露行复降，雪霰飞相逐。  
幽居感时运，清夜理商曲。  
坚冰信当辨，昊天有反复。  
但使本根在，阳回奚待祝。  
词人乐光景，纤艳不足录。  
焚香对秋山，自取周易读。  

黎廷瑞　次韵张龙使君十绝  
泠泠流水出围洞，漠漠桃花春闭门。  
蛇去马来多少梦，桃源还是旧乾坤。  

黎廷瑞　次韵张龙使君十绝  
雨余秧马各相先，绿满平畴断复连。  
喜得人间机事息，桔槹閒在槿篱边。  

黎廷瑞　次韵张龙使君十绝  
尘里一笼天地窄，楼头万幅水云宽。  
何当化作千年鹤，却伴辽东管幼安。  

黎廷瑞　村居晚思  
清风起层阴，凉雨放疏点。  
众木郁苍然，芳草绿苒苒。  
山深无来辙，寂寞荆扉掩。  
念远怅悠悠，残阳在西崦。  

黎廷瑞　答客问  
锡号翛閒客，山中管白云。  
自称前进士，人唤故参军。  
花影供吟课，茶香策睡勋。  
客来谈外事，去去不烦君。  

黎廷瑞　大雪过花子峰下有怀仲退南翁兼简志上人  
诗人得意吐还休，长要胸中此境留。  
千载风流今始解，剡溪夜半有行舟。  

黎廷瑞　大雪过花子峰下有怀仲退南翁兼简志上人  

阁下溪流阁上山，溪山正好此时看。  
绝怜孤负临风约，输与山僧独倚阑。  

黎廷瑞　道傍儿  
落日古道傍，依依闻哭声。  
云是田舍儿，垂髫才九龄。  
前母久已没，后母无复情。  
饥寒夙所更，驱役不得停。  
甫课南山樵，又督西畴耕。  
早汲或至晏，夕舂恒达明。  
曾何少懈怠，动辄遭笞刑。  
斑斑肤无完，恍恍神不宁。  
命也可奈何，怨辞安敢形。  
但愿后母心，回慈念孤生。  
迟我齿力壮，与母供使令。  
余闻重叹息，为汝双涕零。  
凭谁弦履霜，弹与汝母听。  

黎廷瑞　道过徐山玉吴仲退来会宿别后作寄  
扶舆蹋残照，怀人度青林。  
一笑得二妙，坐看西月沉。  
短烛摇古碧，华樽湛芳斟。  
高歌击唾壶，琅琅出商音。  
东风行空山，和以苍松吟。  
飘飖洞庭乐，要渺南薰琴。  
天地空阔远，岁晚谁知心。  
相对成浩叹，忘言拥单衾。  
东方忽已白，握别西山阴。  
违离未云远，怀思一何深。  
常恐蕙帐空，此乐难重寻。  

黎廷瑞　登聚远亭  
枯筇倚落日，危阑眺西风。  
溪中清练练，云山碧丛丛。  
仰视天宇阔，俯瞰尘世空。  
谪仙有妙音，飞入蓬莱宫。  
钧天动清听，云章照晴虹。  
故殿已秋草，兹地犹青松。  
双龙护玺文，尘暗珠丝蒙。  
徘徊惬幽赏，感慨怀深忡。  
万梦天地老，一笑今古同。  
自攜白团扇，悠悠遗飞鸿。  

黎廷瑞　登鄱江楼  
江城一登眺，寒色有无间。  
帆拂沙头树，僧归云外山。  
楼高西照急，叶尽北风閒。  
世事何时足，悠悠飞鸟还。  

黎廷瑞　丁丑元夕  
嫋嫋条风至，悠悠桂影升。  
黄昏村市鼓，红日社林灯。  
节序更悲乐，乾坤几废兴。  
龙城旧游处，说着泪沾膺。  

黎廷瑞　东湖诗十首  
游丝窈窕织春晖，杨柳人家半掩扉。  
一片暖云筛雨过，杏花疏处见莺归。  

黎廷瑞　东湖诗十首  
梅径苔花长菉衣，仙翁跨鹤不曾归。  
五陵年少无聊赖，几阵风铃放鸽飞。  

黎廷瑞　东湖诗十首  
万顷湖波水渺茫，两堤新绿柳丝长。  
晚来疏雨浮鸥外，何处渔郎泛小航。  

黎廷瑞　东轩白芍药盛开  
宿雨卷余芳，庭户绿阴静。  
玉仙从何来，服佩淡如莹。  
迎飚薰自远，承露色弥正。  
尚嫌脂粉涴，肯与頳紫竞。  
姚黄花中尊，择配此其称。  
寰尘暗京洛，偃蹇谁敢娉。  
当年广陵谱，艳赏非不盛。  
翛然林下风，政以道韵胜。  
过期知益希，含章隐希病。  
斜日下游蜂，一笑阑独凭。  

黎廷瑞　读书  
卧疴云林下，寂寂谁与君。  
高风下木叶，泠泠晚窗虚。  
忽思往代事，聊披案上书。  
始得暂欣然，稍久叹以吁。  
冲冠或愤激，反袂还欷嘘。  
拊卷忽自叹，毋乃狂且迂。  
此何豫尔事，况复千载余。  
来今正绵绵，尔心复何如。  
有怀不自展，乃挟冰炭俱。  
因此得冲静，万念悉扫除。  
岩花吹幽香，清酒堪满壶。  
且复举一觞，冥然聊自娱。  

黎廷瑞　杜门  
有客扣我门，丁丁如啄木。  
久立门不开，客去嗔此屋。  
僮奴亦怪我，无事许畏缩。  
向来豪侠场，门外车接毂。  
将无晚乏具，效彼龟藏伏。  
山田岁将收，亦可饭脱粟。  
不厌客来频，所厌客论俗。  
豪辨既多违，强应还自恧。  
但恨平生友，欢聚不得足。  
存者隔川途，没者卧丘谷。  
精微向谁剖，郁结满心曲。  
何如掩关生，黾勉抱吾独。  
挥弦送征鸿，悠悠楚天绿。  

黎廷瑞　端午东湖观竞渡  
记得当年年少时，兰汤浴罢试新衣。  
三三五五垂杨底，守定龙舟看不归。  

黎廷瑞　二陶  
清言洒洒南华玄，净社济济东林禅。  
一陶运甓不挥麈，一陶采菊不种莲。  
爱惜分阴树志业，盘礴千载希圣贤。  
吾评东晋人物薮，惟有二陶真卓然。  

黎廷瑞　伐木  
墙角有恶木，据我千亩园。  
蔽亏日月光，壅遏雨露恩。  
其下草不殖，况乃兰与荪。  
苍藤交龙蛇，护拥何雄尊。  
厨人告薪绝，命斧急剪髠。  
终然非远图，会当拔其根。  

黎廷瑞　饭石壁下逢僧附船还叫岩寺明石山如平台曰赭亭山也僧至岩下饮要余  
昼饮石壁下，苍苍云树寒。  
忽逢一僧来。欲趁扁舟还。  
云住叫岩寺，共看赭亭山。  
挥袂忽而起，绝磴跻复攀。  
揖我少辍棹，步凉同扣关。  
日落南风起，不知流下滩。  

黎廷瑞　凤凰台二首  
泪落零阳酒一杯，赤藤遗墨亦堪哀。  
苍梧云去箫声冷，莫是当年也误来。  

黎廷瑞　凤凰台二首  
三山二水年年在，向日浮云处处多。  
醉拍栏杆呼李白，东风吹雨下新河。  

黎廷瑞　负暄吟  
阴风吹芦花，铺锦满汀洲。  
不充赤子襦，露骭寒萧飕。  
煌煌扶桑君，悬镜烛隐幽，  
恻然冰霜晨，被以绛锦裘。  
穷阎一欠伸，僵体回春柔。  
天衣难久恋，向晚复下收。  
南山拾枯樵，寒夜为衾裯。  
灰冷更正长，展转何时休。  
东方行且明，小忍君勿忧。  

黎廷瑞　庚辰六月陪谨斋准轩雅山游西禅超师院以柳诗道人庭宇静分韵约有兴  
小憩西禅床，谢绝半日暑。  
白云怜倦客，清阴覆停午。  
嫋嫋陂上风，沉沉竹间雨。  
幽幽一室虚，昵昵群叶语。  
冥搜得奇憩，熟寐透淳古。  
九衢喧野马，万喙争腐鼠。  
谁能大槐根，摆落半柯土。  
浮生得今辰，幽期况兹宇。  
延缘欲忘归，落日斋堂鼓。  

黎廷瑞　庚寅秋病得语不复诠次名曰感怀  
炎夏忽已变，西风飘然秋。  
亲友日已远，坐感岁月遒。  
登高明不见，涕泗滂沱流。  
天高雁未来，落日空悠悠。  
愿为西北云，万晨从之游。  

黎廷瑞　庚寅秋病得语不复诠次名曰感怀  
祖龙制八极，法令如乱麻。  
儒冠委秋山，王燄明朝霞。  
所以武陵人，入山种桃花。  
如何东陵侯，苟此旦暮华。  
堂堂炎汉叟，却种青门瓜。  
舒卷迷大运，千古为悲嗟。  

黎廷瑞　庚寅元夕月当蚀雨作不见明日奚相士索诗书此  
月中八万四千宫，不管妖蟆啖老瞳。  
白兔药成无用处，墨龙云上有奇功。  
且忻玉宇琼楼在，莫恨银花火树空。  
自古庚寅多此事，烦君抬眼相苍穹。  

黎廷瑞　古离别  
迢递君远游，缠绵妾孤伤。  
年年望君还，悠悠空断肠。  
我愿陵成江，有车不得襄。  
江复变为陆，无水通舟航。  
成江路还通，变陆路更长。  
安得微贱躯，乘几堕君傍。  
化为舟与车，载君还故乡。  

黎廷瑞　古离别  
团团素明月，隐隐流前除。  
卷帷对孤影，涕泗沾罗襦。  
念我玉关人。此心知焉如。  
何方得灵药，托身为蟾蜍。  
悬光万里天，往寻君所居。  
君坐照君席，君行逐君车。  

黎廷瑞　故宫  
麦饭苦经营，桑田许变更。  
饥鸦啼古井，独鹳下荒城。  
落日关河迥，东风草木荣。  
苍苍十二桧，颜色尚承平。  

黎廷瑞　归来  
曾奏明光忝末科，青山回首已霜荷。  
偷生甚媿秋胡妇，拊事总成春梦婆。  
早慕功名成事少，晚谈空妙得心多。  
斜阳一曲归牛背，笑杀南山白石歌。  

黎廷瑞　归来  
幸未缁尘染素衣，归来既避北山移。  
田园有味閒方觉，道路多岐晚始知。  
栗里新衔五柳传，花蹊旧业四松诗。  
少游款段犹嫌累，到处风尘藤一枝。  

黎廷瑞　归来  
渺渺舦兰远路渐，灵龟何必为余古。  
还家早似千年鹤，乘世元无六月蟾。  
元叟为官犹号漫，陶翁未仕已名潜。  
吴人终未谙羊酪，刚道莼羹似蜜甜。  

黎廷瑞　癸巳七月送姚廉访移司金陵二首  
十载孤怀郁不开，二年谈麈得重陪。  
亦知久聚难为别，纵复相逢有此回。  
野老共遮骢马路，仙翁合管凤凰台。  
慈湖相见如相问，已约钟山探早梅。  

黎廷瑞　过采石怀太白  
骑驴花县不相容，却驾长鲸戏远空。  
采石钓船还夜月，青山破墓几秋风。  
平生赏识惟狂客，他日功名付令公。  
千载英雄长不死，长庚光彻紫霄中。  

黎廷瑞　过干越宿熊氏澹园偕东采驾阁西玉国正二同年登羊角峰观天池访昌国  
倚策试新晴，扶摇上羊角。  
山空叶自语，天近云欲落。  
危亭渺何许，高木黯犹昨。  
悠悠念物化，漫漫悲世濁。  
何当击天池，与子翔寥廓。  

黎廷瑞　过干越宿熊氏澹园偕东采驾阁西玉国正二同年登羊角峰观天池访昌国  
当年曲江燕，并醉西湖舟。  
芳梦故依然，落花水空流。  
今晨定何朝，联裾此夷犹。  
暄风不惊波，小泊琵琶洲。  
无人度新音，松声澹萧飕。  
却回羽人观，复为瑶琴留。  
俯仰信多感，逍遥且忘忧。  
幸无商人船，唤起青衫愁。  

黎廷瑞　过浩山  
高树停归云，峭壁下落照。  
北风一万里，绝顶吹野烧。  
行行念高堂，履险心欲掉。  
茅茨者谁家，喧语杂老少。  
开门止我宿，四壁乱蓬藋。  
自言兵火余，零落仅余噍。  
世故莽难诘，濁酒寄一笑。  
月黑云冥冥，屋头闻虎啸。  

黎廷瑞　过马当祈风  
独倚危樯数过鸿，家山渺渺楚云东。  
吟情不到滕王阁，只乞归帆一日风。  

黎廷瑞　过太白墓  
下马吊太白，壮心重徘徊。  
秋风吹破墓，晚气生孤台。  
四百六十年，诗魂安在哉。  
神人岂久谪，旋复御炁回。  
元无采石船，而况青山堆。  
攘臂况真伪，世儒良可咍。  
煌煌长庚星，光射天门开。  
攜樽立遥夜，劝子鹦鹉杯。  

黎廷瑞　过太常寺簿谢公故第  
落日庐阜紫，飞砂湖水黄。  
散倦登古原，含悽眺层冈。  
丹梯遂寥邈，沈思热中肠。  
当年扣玉墀，抗疏何慨慷。  
拂衣云壑卧，著书名山藏。  
筑园印清流，艺树条孤芳。  
英彦集文字，燕席开华妆。  
人生既难料，天运亦靡常。  
黯黯玄云阴，萧萧北风凉。  
山流鳌背空，柯改蚁梦荒。  
事往迹已陈，名存道弥光。  
独念平生游，使我重感伤。  
破壁嘶瘦马，叠鼓发瞑航。  
屐痕难重寻，寒苔日苍苍。  
高丘渺烟雾，不得酹一觞。  
怀哉我先铭，翠琰垂千霜。  
俯仰落清泪，目断江流长。  

黎廷瑞　过镇巢  
过尽黄芜岸，开桥小雨时。  
城居悬似燕，山势缩如龟。  
岁旱圩田薄，天寒土屋宜。  
呼童沽白酒，巢口赛新祠。  

黎廷瑞　和张君春晓园  
知道芳菲只恁休，也应秉烛及春游。  
来牛去马乾坤老，旧燕新鸿岁月流。  
千里空劳芳草梦，一樽聊慰落花愁。  
桃源只在扁舟外，说著仙郎却缪悠。  

黎廷瑞　湖上被水有感二首  
汲汲湖上叟，种瓜湖上园。  
晨夕自抱瓮，长此苍玉丸。  
所希烈日中，消彼行人袢。  
垂垂一月雨，平陆白浪翻。  
屋庐且已没，根蒂那复存。  
初心竟何如，天意吾奚言。  

黎廷瑞　湖上被水有感二首  
天公亦儿剧，日纵骄龙嬉。  
弄翻鬣上瓢，一壑共渺迷。  
交交蛙出灶，洋洋榻浮龟。  
居者既忧垫，行者复蹈危。  
覆舟谁氏妇，灭顶谁人儿。  
一戏遂如许，高高那得知。  
龙骄未易制，天剧不可为。  

黎廷瑞　湖上观萤  
依依起草际，煜煜点荷心。  
应是地生火，得非天雨金。  
神奇出臭腐，光怪发幽阴。  
莫说太阳近，明蟾已不禁。  

黎廷瑞　湖上夜坐二首  
露坐空庭竹四围，夜深更不掩柴扉。  
茫茫云海月未上，苍耳满园萤乱飞。  

黎廷瑞　湖上夜坐二首  
平湖漠漠来孤艇，远树冥冥见一灯。  
翁媪隔篱呼稚子，岂头犹有未收罾。  

黎廷瑞　虎溪三笑图  
阴壁掺苦竹，秋池淡芙蓉。  
二老庐山间，风味夙昔同。  
亦有栗里人，心事黄花丛。  
囊中无一钱，眼底四海空。  
羲皇未渠惬，上与无怀通。  
众羽集新条，云霄一冥鸿。  
净社亦可人，念尔名教宗。  
博酒空勤渠，攒眉一声钟。  
苍苔片石在，醉卧空山中。  
良辰入奇怀，杖屦閒相从。  
偶然出岫云，儵尔风飘蓬。  
虎溪有严禁，讵敢待此翁。  
行行不知远，大笑分西东。  
风流一时散，千载留高踪。  
溪光与山色，隐隐尚笑容。  
笑意果何如，画史安能穷。  
按图付一嘿，翳景生长松。  

黎廷瑞　花时留郡归已初夏事六首  
黄尘两鬓欲苍华，岁岁东风不在家。  
不学郭驼归种树，却随刘跛去看花。  
浮名未值蒲萄酒，晚味思参橄榄茶。  
缥缈风烟新绿起，村南村北已桑麻。  

黎廷瑞　花时留郡归已初夏事六首  
正是花时坐弗邀，出门新绿满江舦。  
池塘滟滟鸣姑恶，草树阴阴度伯劳。  
宿酒转添胸磊磈，游丝欲乱鬓萧骚。  
西畴昨夜春膏满，免得人间费桔槹。  

黎廷瑞　花时留郡归已初夏事六首  
从来麋鹿合山林，无奈迂疏习已深。  
食用且空犹种秫，典书未赎更修琴。  
少豪论事唯扪舌，晚静观空颇得心。  
莫笑山翁无事业，种花莳竹自成阴。  

黎廷瑞　花时留郡归已初夏事六首  
心镜翛然澹似僧，悠悠观化寄枯藤。  
云来云去閒舒卷，花落花开小废兴。  
吹笛强呼从百里，种瓜清隐学东陵。  
野人知有观书癖，远饷松肪续夜灯。  

黎廷瑞　花时留郡归已初夏事六首  
山中幽兴尽无穷，不管萧萧四壁空。  
渐觉愚巾便暑戴，偶逢贤酒亦时中。  
映阶草色带朝雨，隔屋笋香吹晚风。  
搔首南窗有奇事，绿杨初破石榴红。  

黎廷瑞　花时留郡归已初夏事六首  
多年不访凤山春，清赏归时肯见分。  
伏虎移来湖上石，瑞龙飞下海南云。  
眼根磊落祛尘翳，鼻观清虚发妙闻。  
坐对翛然谁与语，绿阴蝴蝶自成群。  

黎廷瑞　淮南闻雁呈何复初同年  
孤棹翩翩北渡淮，相逢一笑意悠哉。  
关河万里忽秋晚，风雨五更闻雁来。  
好梦惊回频辗转，壮心平尽复崔嵬。  
吾生通塞宁须计，但视乾坤泰运开。  

黎廷瑞　淮南夜泊  
低篷矮艇载诗翁，又泊淮南港汊东。  
月黑荒村行独虎，云深远渚拍低鸿。  
诗书落落心如梗，天地悠悠鬓欲蓬。  
辗转孤衾无限恨，客中此夜与谁同。  

黎廷瑞　还家二日闻征西军马来人家俱避地寒食独酌有怀诸君  
闭户云山转尽长，只消如许送清光。  
一百六日柳边绿，五十三年头已霜。  
赖有孤斟聊勃郁，惜无共语慰凄凉。  
前时溪上行春处，想见家家避地忙。  

黎廷瑞　集陶句题吴雅翁心远堂  
居止次城邑，性本爱丘山。  
曲肱岂易冲，灵府长独閒。  
秋菊有佳色，绿酒开芳颜。  
羲农去我久，千里乃相关。  
遥遥望白云，高操非所攀。  
愿言蹑轻风，八表须臾还。  

黎廷瑞　寄龙山谭使君五首  
万里云涛海峤秋，倩人扶上黑云兜。  
一帘新雨西楼晚，卧听乌衣说旧愁。  

黎廷瑞　寄龙山谭使君五首  
流离迁徙古今同，澹沲青山往事空。  
四壁虫声秋思苦，梦中犹豫自奏豳。  

黎廷瑞　寄龙山谭使君五首  
雾阁云窗罨画开，半栽松竹半栽梅。  
不须更种桃花树，怕引渔郎入洞来。  

黎廷瑞　寄龙山谭使君五首  
题遍寒岩古佛庐，唐人诗句晋人书。  
山灵亦恨无清福，消得君侯此卜居。  

黎廷瑞　寄朱野翁兼简月观陈同年应子  
相逢淮楚各凄凉，笑杀三生杜牧狂。  
万树莺花春对酒，一灯风雨夜连床。  
停云渺渺思何极，大块茫茫梦正长。  
若见元龙相借问，为言归去学耕桑。  

黎廷瑞　甲午九月留浮梁与郑瑞卿吴可翁方玉父方可大晚出郭饮溪上古树下以  
岁晏天萧萧，日落山苍苍。  
寻幽度小涧，眺远跻层冈。  
班坐古道上，落叶满地黄。  
行人去自急，归鸟栖亦忙。  
偶兹一饷间，慨彼千劫长。  
知愚各有殉，博策俱忘羊。  
人生今几晨，聊复尽此觞。  

黎廷瑞　甲午孟夏祝公辅道过山中遂偕如上饶赴孟史君之约至万村阻水卧楼上  
南山有田不归种，大瓠瀋落无所用。  
遂令沉沉走长江，万里艰危忆君共。  
尝疑公佩延平剑，引得九渊龙子閧。  
雁汊渡头鏖北风，真是脱身人鮳瓮。  
当时意气杯溟渤，笑杀篙师穷欲恸。  
千金之子不垂堂，默坐沉思还自痛。  
归来结屋万山中，手植桃花欲成洞。  
敲门者谁吾故人，色笔荧荧如彩凤。  
连宵剧谈山月落，一浣胸中尘土空。  
忻然共驾赴幽期，满路薰风入吟讽。  
万村孤馆明且洁，浴罢桃笙玉壶冻。  
神君谒帝愁昼热，夜半骑{左马右京}不施鞚。  
偷泀银河灌火轮，玄化阴机神簸弄。  
小溪如线不自容，更奈乱流趋者众。  
划尔掀波似转雷，居然入室如流汞。  
须臾便恐化桑田，咫尺还忧没茅栋。  
绝怜榻上闹蛙黾，安得天边明蟚蝬。  
午楼欹枕听涛声，唤醒六年淮海梦。  
青山淡淡坐神驰，白鹭悠悠空目送。  
明朝水退得新晴，两鸟故应天所纵。  
乃知处险自有道，一静可以该百动。  
横石断桥沙迳曲，苍藤翠木烟霏重。  
小车穿壁我徐行，瘦蹇涉流君自控。  
狂游满眼惊俗辈，疲役回头惭仆从。  
倩谁写作山行图，持似衡湖作清供。  

黎廷瑞　甲子雨次日清明  
政须晴甲子，早作雨清明。  
万树朝烟湿，一溪春雨平。  
农谣若果验，岁事已堪惊。  
天意非人料，西畴且力耕。  

黎廷瑞　江上夜观野烧  
坎离血战夜茫茫，万里阴飕更助狂。  
兔窟那知炷郿坞，蚁封不料火咸阳。  
三更月起云霞曙，九野冰凝雷电光。  
莽莽黄茅宁暇惜，莫教薰著早梅香。  

黎廷瑞　江行  
卷縴崖形断，开帆浦意孤。  
长天低去鸟，落日蘸平湖。  
渺渺千年梦，悠悠万化途。  
倚篷成晤叹，渔唱在菰蒲。  

黎廷瑞　江行阻风  
远涉仍多病，那堪正蕴隆。  
黄沙吹白浪，赤日照青枫。  
天地支颐内，江山散发中。  
一凉端足快，莫恨打头风。  

黎廷瑞　金陵别程万里教授  
西风一笑凤凰城，梦里相逢各自惊。  
白日共传苏轼死，故人宁料范雎生。  
平居慕悦空闾巷，急难周旋如弟兄。  
别去各为千载计，隋珠弹誉不须轻。  

黎廷瑞　金陵陈月观同年三首  
已是收枰敛手时，更堪牛起著残棋。  
露盘不解相如渴，桃实难充曼倩饥。  
吾末如何真已矣，是知不可复为之。  
令人长愧商山叟，四海清夷只茹芝。  

黎廷瑞　金陵陈月观同年三首  
深衣社里强婆娑，悮了东舦雨一蓑。  
麟也可为宣父泣，凤兮须信接舆歌。  
怀金暂乐忧方大，投璧能全碎已多。  
此去修行留得力，世间知己是天魔。  

黎廷瑞　金陵陈月观同年三首  
莫道桐花楝实清，比量腐鼠不堪争。  
鬼应勿复揶揄汝，人亦真难驾驭卿。  
犬子何心求狗监，貛郎到处有鱼羹。  
白云满地江湖阔，著我逍遥自在行。  

黎廷瑞　金陵岁晚  
不拟残年住秣陵，摩挲蜡屐笑平生。  
茫茫去雁云千里。渺渺疏钟雨一城。  
天地无情催岁月，古今何物是功名。  
梅边且喜春风近，痛饮挑灯坐到明。  

黎廷瑞　晋元帝庙  
不知牛继马，却道马为龙。  
得士能成帝，生儿不亢宗。  
荒祠烟树晚，残碣雨苔封。  
往事凭谁问，春城起暮钟。  

黎廷瑞　精卫行  
微禽负大耻，劲气横紫冥。  
口衔海山石，意欲无沧溟。  
沧溟茫茫云正黑，涛山峨峨护龙国。  
假令借尔秦皇鞭，驱令石头填不得。  
布囊盛土塞江流，孙郎览表笑不休。  
劳形区区雠浩渺，志虽可尚难乎酬。  
蓬莱有人怜尔苦，劝尔休休早归去。  
精卫精卫我亦劝汝归，沧海自有变作桑田时。  

黎廷瑞　九日二首  
山下惊天动地雷，山头听得以婴孩。  
几回看尽人间世，只好登高莫下来。  

黎廷瑞　九日浮梁有约登高者以病不赴  
老树荒城噪暮鸦，凄凉节气满天涯。  
绝怜多病相疏酒，又是重阳不在家。  
浮世光阴易红叶，秋篱晚节复黄花。  
闭关宁负登高兴，莫遣西风戏孟嘉。  

黎廷瑞　九日和陶  
开门见秋山，忻然如故交。  
烟云淡相媚，卉木青未雕。  
兹游忽自念，谁与为登高。  
目涉已千仞，神游还九霄。  
世短奚足叹，意多亦徒劳。  
奈何怨迟暮，况复怀覆蕉。  
至乐岂必酒，天真自陶陶。  
长吟对寒花，万期犹一朝。  

黎廷瑞　九日雨游荐福寺  
小瀹孤亭兴未阑，共为长岁坐蒲团。  
半林空翠湿晴露，满院秋香吹晚寒。  
吊古并扪碑字读，好奇更借藏经看。  
归舟莫笑清狂绝，得句从来胜得官。  

黎廷瑞　九月六日发舟齐山下呈祝静得蔡君瑞  
齐山山下泊扁舟，尚想三生杜牧游。  
南雁唤回千载梦，西风扫碎一江秋。  
黄花落落如相遇，嘉节匆匆也合酬。  
准拟峨眉亭上去，买鱼沽渔浣羁愁。  

黎廷瑞　久旱得雨连阴弥旬农者云复宜得数日晴作二龙行  
赤龙推车出暘谷，欲将烛光烧却珊瑚屋。  
黑龙奋怒起天池，欲倒海水浸却扶桑枝。  
黔黎代为黑龙诉，帝命赤龙且回驭。  
已欣膏泽沃焦尘，复畏连阴起寒雾。  
地裂不补难望秋，天漏不补亦可忧。  
我愿二龙行天各一日，水火停齐万宝毕。  

黎廷瑞　客舍  
门前苍耳与人齐，屋后青蛙作鬼啼。  
风雨潇潇天正黑，披衣不寐听鸣鸡。  

黎廷瑞　乐平樊主簿捧檄北行来别赋此奉饯  
拊字心空悴，清寒节太高。  
无人相料理，惟我独贤劳。  
万里随归雁，孤帆渺暮涛。  
归期应不远，新月点梅梢。  

黎廷瑞　李泌二首  
一副黄台话，离离咏种瓜。  
都来三十字，救得两官家。  

黎廷瑞　里中杜  
藓石莓墙屋数楹，年年来赛社公灵。  
儿童趁节欢如沸，父老伤春涕欲零。  
海燕边鸿何日了，夏松殷柏为谁青。  
村醪如蜜犹堪醉，莫遣东风两眼醒。  

黎廷瑞　连雨郁蒸夜不能寐  
闭门十日雨，檐溜如泉声。  
沈阴晦兰尽，润气蒸桃笙。  
馋蚤既跋扈，饕蚊复纵横。  
展转强就寐，草塘蛙乱鸣。  
亦知夜漏促，安得曙色明。  
晨钟度深竹，云岫开新晴。  
隐几补前梦，暂喜身境清。  
聒耳蝉噂噂，沿睫蝇营营。  
所响音如此，吾生安得宁。  
感叹还失笑，此物方施行。  
天运如循环，转眼秋风生。  

黎廷瑞　梁必大归自燕山有诗问讯以诗答之  
折柳空惊岁月徂，寄梅欲忆雪霜余。  
君看天上烟花绕，我伴山中木石俱。  
婚媾騣騣难辨老，友朋往往不如初。  
极思一见论心事，城府年来迹渐疏。  

黎廷瑞　六月郡庠尊经阁前种竹三得雨书喜示同舍  
移种来数日，三沾沛雨恩。  
雷公念同族，龙伯爱诸孙。  
鞭活金髯走，梢寒翠鬣翻。  
拂云吾所望，好为护霜根。  

黎廷瑞　落花  
红雪霏霏入燕泥，朝来犹是可怜枝。  
春风葵麦玄都观，可是刘郎见事迟。  

黎廷瑞　孟使君饯行即席以几时杯重把分韵得几字  
平湖澹微云，小雨凉众卉。  
归怀重依依，把臂还亹亹。  
昔别念弥深，兹聚知复几。  
离觞不忍衔，清风在船尾。  

黎廷瑞　梦真三首  
昔梦骖八骏，往赴明宫昭。  
朝发赤水阳，夕抵昆仑椒。  
恭陪瑶池宴，亲聆白云谣。  
云来何英英，云去何飘飘。  
山川长悠阻，楼台空閴寥。  
想像云和笙，青鸾度秋霄。  

黎廷瑞　梦真三首  
昔梦拜绿章，缥缈朝紫微。  
均天侍清燕，宝书析玄机。  
锡之瑶碧简，赉之青霞衣。  
微班司玉条，下纠濁世非。  
还家未中道，翠水烟尘飞。  
朝真谅无期，丹忱日依依。  

黎廷瑞　梦真三首  
昔梦过宛洛，游戏芙蓉城。  
道逢王子晋，邀我升天行。  
翩翩控鹤驾，依依吹凤笙。  
银河未西流，翩然倏遐征。  
碧桃开晚花，缑山空月明。  

黎廷瑞　南北舟  
东流滔滔江似箭，南船挂帆北船羡。  
阴云黯黯天色变，北船搥鼓南船怨。  
焚香酿酒争祝愿，一望风长一祈转。  
世间万事无两便，龙伯应酬毋乃倦。  
龙伯应酬如已倦，只遣澄江净如练。  

黎廷瑞　陪外舅谨斋洎雅山准轩三吴先生游西园摘新茶汲泉煮之香味殊胜焙者  
云根得奇草，金芽撷芳鲜。  
石鼎生古澜，松风语寒烟。  
虽微龙凤制，而得雨露全。  
玉尘飞素涛，信美非其天。  
临风勿浪啜，侑以离骚篇。  

黎廷瑞　彭蠡阻风  
玄云如垒沙如箭，阳侯击鼓飞廉扇。  
穹龟带甲鱼负剑，万怪腾空助龙战。  
庐君玉立金芙蓉，笑我块坐如樊笼。  
子胡不来此山中，与子跨鹤蓬莱宫。  
江流茫茫去不息，嗟我棹往何终极。  
灵君如愿倘可乞，但觅金丹生羽翼。  

黎廷瑞　鹏飞操  
朝吾发兮海溟，夕吾抵兮天门。  
鳞脱躯兮欲蜕，翮之起兮如云。  
涛山涌兮雪浪，驾天风兮浩荡。  
霓掩映兮霞蒸，倏横飞兮径上。  
龙膢余兮凤来迎，帝下观兮环佩鸣。  
逍遥游兮既极，澹河汉兮无声。  
河汉无声兮有意，谁知之兮漆园吏。  
桐之孙兮吏之魂，吏不语兮孙能言。  
忘言兮且止，极吾思兮隐几。  
春风菲菲兮杏坛花，春服翩翩兮沂水涯。  
聊徜徉兮税驾，奚必之兮南华。  

黎廷瑞　迁椒  
椒性恶卑湿，种之必阳坡。  
托根苟失所，美质其奈可。  
及早迁高原，薰风丹实多。  

黎廷瑞　禽言  
万叠青山，白云何处。  
行不得，哥哥哥。  
冥冥高飞忧网罗，茕茕孤往虞干戈。  
江湖蛟鱷忧，山谷虎狼多。  
行不得，哥哥哥。  
不信时，哥但知去到前头无去处。  

黎廷瑞　禽言四首  
布谷布谷，十家九家逃亡屋。  
去冬屯田买牛到黄犊，今春军需剥皮共食肉。  
无牛可耕休论饭，秋粮要米从何办。  
布谷布谷奈尔何，江南渐少淮南多。  

黎廷瑞　禽言四首  
不如归去，归去故乡不是无耕处，  
尔独胡为在中路。子规子规，  
尔不自劝何用劝我为。  
我怀我室更欲归，尔归漂摇何所依。  

黎廷瑞　禽言四首  
麦饭熟快活，半年忍饥待此麦，  
问汝快活能几时。更有五月六月饥亦所不辞，  
且愿休王师。  

黎廷瑞　禽言四首  
提壶卢，沽美酒，  
烹肥羜，剪新韭。  
琵琶胡姬玉纤手，清歌嫋嫋莺啭柳，  
尊前劝我千万寿。君不见东家逃亡西家走，  
惟我台上集亲友。明日得似今日否，  
酒尽无尽尽再沽。  

黎廷瑞　清溪许希贤自号拙逸为赋四绝  
结绳已是散洪濛，书契纷纷日更工。  
无极已前谁得似，一帘草色自春风。  

黎廷瑞　清溪许希贤自号拙逸为赋四绝  
瓜果蛛丝五彩针，年年儿女费精神。  
世间巧尽天无巧，更要如何巧与人。  

黎廷瑞　清溪许希贤自号拙逸为赋四绝  
能言鹦鹉锁金笼，夜夜家山桂子风。  
羡杀双鸠有閒福，相呼相唤柳阴中。  

黎廷瑞　清溪许希贤自号拙逸为赋四绝  
莫笑区区老汉阴，桔槹省力却劳心。  
翁头别有天机在，春雨半畦新绿深。  

黎廷瑞　去草  
佳花日封溉，恶草时剪薅。  
花事犹未绪，草意复已高。  
三叹谓老圃，不得偿秋毫。  
荣悴岂其天，置之听所遭。  
老圃顾我叹，吾岂仇莠蒿。  
兹圃吾所职，不尔毋乃叨。  
君言固近厚，吾躬敢辞劳。  

黎廷瑞　壬午再过西禅超师化去一年追感遂赋庭字  
昔诣超师院，听雨眠疏棂。  
微吟得深警，小瀹开孤醒。  
四极何浮浮，织乌飞不停。  
重来未三年，杯度已西溟。  
巾屦空挂壁，芳草绿满庭。  
嘉树亦剪伐，霜干无留青。  
人生意何常，孤月行秋冥。  
适来偶流辉，倏去还韬灵。  
旦暮不足计，惜尔犹典型。  
感慨谁与共，晴檐语风铃。  

黎廷瑞　壬戌正旦日蚀值阴有诗明日雨微雪再赋  
艳娥煽妖悖且饕，云师围之骑周遭。  
飞廉暗呜挟箭号，万鼓动地助战鏖。  
吴刚弃斧北且逃，扶桑君还骑巨鳌。  
银蜍腹聚流清膏，玉兔颡折飞白毛。  
苍茫杀气横四郊，冻鸢无语饥鸿嗷。  
紫皇第功封二豪，汝马可归弓可櫜。  
黄道肃穆君请遨，黔首飆飆光勿韬。  
愿驾丹毂扬锦旄，疾驱六龙升海涛。  
五色烂烂中天高，衣披水子绛锦袍。  
葵心不宁忧忉忉，矫首东方歌楚骚。  

黎廷瑞　入夏  
入夏才几日，新晴已不禁。  
阑珊花晚景，掩映树初阴。  
西照山河影，南风天地心。  
物情殊可笑，团扇已騣騣。  

黎廷瑞　三月二十九日还家花事已过独碧桃盛开  
出门红未芳，还家绿成幄。  
仙葩独婉娩，书声共寥落。  
日暮碧云合，天寒翠袖薄。  
念远怅悠悠，缑山缈孤鹤。  

黎廷瑞　山行二绝  
杖藜窅窕更崎岖，黄叶漫山路欲无。  
小屋低烟长短竹，曲塘斜日两三凫。  

黎廷瑞　山行二绝  
野老相过一笑迎，黄难白酒愧深情。  
山空日落早归去，昨夜隔篱闻虎声。  

黎廷瑞　山中视穫  
归马起暝壑，微灯耿深竹。  
农翁具鸡黍，要我林下宿。  
共谈陇亩事，未语眉已蹙。  
邑胥迩来稀，每涨卷平陆。  
山中复小旱，一雨仅半熟。  
举酒属乃翁，微笑以胜哭。  
湖乡尔何知，瀰漫正吞屋。  
且共尽此觞，人苦不知足。  

黎廷瑞　山中夜起月色皎然  
倦寐不知夜，开门风露深。  
明河挂屋角，月出东山岑。  
双犊卧啮草，满地梧桐阴。  
蔌蔌堕落叶，翻翻动栖禽。  
浮生谅余几，两鬓黄尘侵。  
偶此值清赏，泠然得初心。  
幽隐良足尚，吾盟在云林。  

黎廷瑞　上滩  
岁月川流驶，风霜行赀ˉ难。  
忽闻喧怒瀑，始觉上层滩。  
月落鸡声晓，沙空雁梦寒。  
云林摇落尽，敢卜一枝安。  

黎廷瑞　上奚宣惀°冰壑  
书生於世无所用，岁晚东陵瓜自种。  
几度骑驴欲出门，青松绕舍云扃洞。  
枕书高卧绿阴中，何许清风惊午梦。  
始知绛节下丹霄，左骖麒麟右鸾凤。  
行行原隰广咨询，历历闾阎摩疾痛。  
悬崖绝壁冰照壑，白昼青山雷欲冻。  
神奸畏景那敢见，肯綮逢刀无不中。  
范滂太守使令慑，杨绾入相朝野颂。  
每繙图史想斯人，常恨寥寥千载空。  
水见黄河山太华，不识欧阳当自讼。  
振衣扶策候辕门，秋意欣然云走送。  
愿调梅鼎作商霖，老我荒园日抱瓮。  

黎廷瑞　社日饮乌衣园  
夜夜桃花雨，年年燕子春。  
同倾社日酒，还忆故园人。  
孤塔苍烟迥，空堂翠草新。  
醉归还自笑，吾亦素衣尘。  

黎廷瑞　社日雨  
今社来无涯，古社唤不回。  
社公亦世情，儿剧良可咍。  
新水岂不佳，旧雨令人怀。  
离离芳草生，澹澹桃花开。  
吾聋不须治，聊复尽此杯。  

黎廷瑞　食新有感  
尽道丰年好，停餐意惘然。  
离离洛都黍，莽莽建州田。  

黎廷瑞　视穫  
漠漠稻粱稀，纷纷鸟雀飞。  
吾田空竭力，汝族更求肥。  
舌在谈何用，躬耕计又非。  
怅然还独笑，落日掩郊扉。  

黎廷瑞　树垣  
开门俯清池，树垣因古坡。  
经营既卤莽，葺补还蹉跎。  
前冬雪如山，去春雨如何。  
几微不自慎，迨兹功力多。  
倚杖寄三叹，反躬当如何。  

黎廷瑞　思归  
目断飞云思黯然，独攜樽酒杏花前。  
清明寒食能多雨，白下长干又一年。  
万里风沙怜雁去，满村桑柘忆蚕眠。  
家书写就无归使，欲问江头上水船。  

黎廷瑞　松风  
流水渡涧秋泠泠，怒涛拍天风雨惊。  
鸾锵鹤唳翻青冥，龙吟虎啸愁太阴。  
连山遍野流空明，飘飘音乐张洞庭。  
弹環鼓簧吹雪笙，拊石击磬作天钧。  
忽然昭文不鼓琴，幽幽又作吟风筝。  
问童何如睡不应，起视月落天河倾。  
乃知虚皇集万灵，风伯起舞苍穹伶。  
世间郑卫聊足听，久笑舞此蓬莱音。  
传伯枝皐不可禁，篝灯起诵离骚经。  

黎廷瑞　送方此山归盘中  
渴不饮盗泉水，热不栖恶木阴。  
飞蚊营营蚋漫漫，掇拾余醖搜残斟。  
祝融老子亦忘剧，于君大是相知音。  
娱娱炎埃场，遗以清风林。  
苍藤老树覆林磵，芸夫纶叟时相寻。  
太虚茫茫纳宇宙，云来云去初何心。  
送君盘中居，且作盘中吟。  
双溪渡头一笑去，落日孤舟秋水深。  

黎廷瑞　送鹤神  
玄裳兮缟衣，纷尔乘兮遄归。  
嗟我甿兮苦复苦，谷悬于天兮麦在土。  
尔之族兮类且多。蚕尔食兮如甿何。  
甿之忧兮来年眎尔天尔田。天崇崇兮有廩，  
皇之浆兮可饮。乐莫乐兮尔还，勿复来兮人间。  

黎廷瑞　送李性夫赴召时李以端午采药后行  
蜃沉海底气升霏，消得皇皇四牡驰。  
此去玉堂成故事，未应金马待多时。  
愿储救世三年艾，更采销兵万岁芝。  
特报明时端不负，古今良相即良医。  

黎廷瑞　送梁必大归杭省亲  
悠悠楚水，霭霭吴云。  
孰作之合，胡然而分。  
岂无良朋，我独子忻。  
於穆令德，有粲其文。  

黎廷瑞　送梁必大归杭省亲  
吴云霭霭，楚水悠悠。  
眷念庭闱，道阻且修。  
为贫而仕，匪食孰求。  
曷不偕来，以解尔忧。  

黎廷瑞　送梁必大归杭省亲  
瞻彼日月，有望有弦。  
慨彼中年，别友实难。  
有芹於池，有芝於山。  
式遄其归，勿远其还。  

黎廷瑞　送人之淮南  
淮南稍觉故人稀，几度拿舟愿辄违。  
王粲去乡应有恨，邴原避地岂无依。  
稻迷绛国鸿初下，酒满江城蟹正肥。  
想见临风重回首，芝山日日白云飞。  

黎廷瑞　送史水东访余干张千林  
永夜一灯青，相逢话苦心。  
悠悠拾翠梦，嫋嫋采芝吟。  
小雨黄花健，西风荷叶深。  
何须笑摇落，春意在山林。  

黎廷瑞　送司命君  
玄鹤导飚驾，黑暾载云旂。  
云是司命君，岁暮当赋归。  
欲将人间事，媺慝奏玉扉。  
昊皇倘垂听，琐琐安足讥。  
一冬天气燠，占者疑匪机。  
野蔓既顽绿，山桃还僭绯。  
稍稍痴蚋集，纷纷冻蝇飞。  
愿言剪银河，雪花玉成围。  
驱厉濯春瘴，窜蝗销岁饥。  
青君且戒严，亹亹欲近畿。  
斯人有至望，此事宜速祈。  
君言或见用，帝力亦巍巍。  
一觞赠君行，愿君听勿违。  

黎廷瑞　送友游淮  
君行不少住，明日是清明。  
驿路垂杨暗，淮河新水平。  
天晴纡野兴，地逈畅离情。  
故友如相问，深山戴笠耕。  

黎廷瑞　送朱瑞卿  
长忆扬州笑口开，扁舟何意子能来。  
居然一别又三载，如此相逢能几回。  
春色渐归千古树，雨晴犹有隔年梅。  
归帆不泊无邠水，少驻东风领一杯。  

黎廷瑞　送族兄太初再游庐山  
家山岂不好，更欲访庐君。  
应意麋鹿友，其如鸿雁群。  
江湖秋渺渺，道路雨纷纷。  
岁晚成归否，高山有白云。  

黎廷瑞　宿界首寺施府墓园也次孟使君壁间韵三首  
沙路抵长夏，入山如早秋。  
閒房容客卧，老屋欠人修。  
日落蝉多事，云深鹤自由。  
风尘二十载，复此得清游。  

黎廷瑞　岁晏  
岁晏甘离索，山扉午不开。  
冻蜂粘病菊，饥雀啄疏梅。  
美睡抛书册，清斋远酒杯。  
殷勤谢尘客，无事莫频来。  

黎廷瑞　探梅  
山中岁晚甘恬澹，花史时时闻校勘。  
天街未首薇药贵，尘世颇嫌桃李滥。  
南枝相见眼独明，东风久要交非暂。  
长意孤山访突兀，径度平湖浮碧绀。  
暗香疏影夜濛濛，半树横枝春淡淡。  
琥珀浓倾酒拍船，珠玑乱唾诗成担。  
画角吹寒凄别语，青衣天晚生孤憾。  

黎廷瑞　题胡氏南园精舍  
平泉竹石堕荒芜，金谷池台莽废墟。  
今古茫茫竟谁屋，乾坤呐呐有吾庐。  
溪山围座醉留客，灯火隔林闻读书。  
此乐输君先一著，故园吾已赋归与。  

黎廷瑞　题李庭秀学隐山房  
燕坐万书围，高吟八窗空。  
是间足佳处，何用皇壑中。  
南山有玄豹，翠雾泽茸茸。  
一朝文章成，平林啸秋风。  

黎廷瑞　题李子厚万梅  
树树都吟遍，须还千亿身。  
未应分寸地，能著许多春。  
丈室来诸佛，悬珠内众真。  
闭门参此妙，一笑月痕新。  

黎廷瑞　题孙方叔石泉亭  
君不见山上石，可以搘明堂而柱宣室。  
又不见石上泉，可以苏大旱而至丰年。  
君隐非山隐於市，安有万丈苍崖千太水。  
自言掇拾累巉岩，更复停瀦引清泚。  
朝霏淡淡苔藓生，暮雨潇潇蛙黾喜。  
餐松啖柏吾齿可以砺，誉尧非桀吾耳可以洗。  
君家鼻祖子荆子，千年家法应如此。  
一丘一壑真自足，坐守风烟终局促。  
欲友子驾两黄鹄，香炉峰头看飞瀑。  

黎廷瑞　题汪氏插梅图卷后  
插梅元无梅，春风从何来。  
菀菀高树起，灿灿繁花开。  
向来孤山老，锄云亲自栽。  
宁知岁年晚，更受雪霜摧。  
用意不食实，无心或成材。  
天工未易窥，人力胡为哉。  
掩卷既三叹，今古宁独梅。  
终恐事偶然，愿君更深培。  

黎廷瑞　题赵氏晓山  
旦气炯清明，曙色淡空净。  
悠然见青山，尽见天地性。  

黎廷瑞　题赵氏晓山  
烟云乱画阴，雨雹交晚风。  
道人定眼观，只与清晓同。  

黎廷瑞　田家  
陌上青裙跣送茶，篱根白发卧看家。  
山禽不语檐阴转，一树轻风落柿花。  

黎廷瑞　田间  
牛羊散空烟，凫鸭满平坂。  
扶藜度西麓，脱屦涉南涧。  
行观頳肩穫，坐媿绿阴饭。  
田毛信靡赢，井税亦可办。  
隔篱新酿熟，要客一笑粲。  
寂寂宁少悰，炎炎故多患。  
但愿长如兹，聊尔娱岁晏。  

黎廷瑞　铁笛行赠丁云屋  
斗牛之墟有伏龙，宝气夜起天为虹。  
雷公往矣不再逢，潭底高卧吟秋风。  
忽羞珠宫薄且阙，返形化作红炉雪。  
背负七星雷吐舌，五色石堕天惊裂。  
何人攜此过武亭，真仙东游弭节听。  
知音千载空翠屏，猿啼鬼哭烟冥冥。  
华表云深鹤一只，渺渺孤吟空八极。  
左呼庐阜老仙客，右呼西风古禅伯。  
江上暮云寒萧萧，梅花未动飘叶凋。  
红尾凤凰飞翠霄，好去瑶台吹玉箫。  

黎廷瑞　听琴  
虚籁起还休，轻丝断复抽。  
鬼啼湘竹雨，木落洞庭秋。  
因子作浙操，令人悲楚囚。  
苍梧不可叫，杳杳暮云愁。  

黎廷瑞　听琴  
凄凉乌衣啼，怨抑雉朝飞。  
有室宁非愿，无枝可得依。  
天涯心独苦，岁晚泪频挥。  
莫作将归操，风尘久念归。  

黎廷瑞　听山中谈虎赋二章  
樵夫山下日将暮，忽逢饥虎在中路。  
目光如炬齿如霜，举头为城腹为墓。  
偷生无计就死难，再拜祈哀号且诉。  
我贫且老孤无儿，瘦骨几何君勿悮。  
垂头兀坐欲有问，歘尔翻身入云雾。  
君不见悍吏捉人吮甘膏，千拜万拜不可逃。  

黎廷瑞　听山中谈虎赋二章  
东村西村稼如云，欲穫未穫黄纷纷。  
鼠牙雀喙不可算，奈此野彘千百群。  
田头结舍坐霜夜，敲犁击杵声相闻。  
五更一刻少困怠，终岁举室空辛勤。  
近日南山老虎至，野彘畏之俱远避。  
遂令一枕得安眠，犬豕时时亦遭噬。  
呜呼犬豕所噬能几何，野彘不去为害多。  

黎廷瑞　同齐节初游吴园登四时佳兴楼有怀张史君  
澹澹池中华，离离池上树。  
缅怀龙山翁，婆娑此成趣。  
相招桃源舟，蹇予莫能赴。  
翁今为飞仙，乘云还帝所。  
归燕随秋风，翠楼渺烟雾。  
会面良独难，知心那复遇。  
空余千岁怀，冷落香碧句。  
平原若为绣，钟子安可铸。  
萧萧众芳尽，冉冉流年度。  
浮生欲如何，三叹出门去。  

黎廷瑞　同吴仲退周南翁登法云寺志上人流玉阁  
偶与幽人期，颇惬沧洲趣。  
岚影倒虚碧，天光澹晴素。  
烟横双鹭起，水落孤帆度。  
凭阑足清眺，隐几得玄悟。  
顾兹半日閒，媿彼经年住。  
更迟雪中来，临风看琪树。  

黎廷瑞　桐华  
绝岸有孤桐，日受藤蔓侵。  
芳韶歇頳紫，余暄始相寻。  
粲粲白玉花，照见清溪浔。  
时至聊一吐，岂有东风心。  
乾坤寄孤枝，隐隐孤凤吟。  
安得太古手，为斲重华琴。  
奏之岩廊上，和以箫韶音。  
惜哉此妙质，岁晏娱空林。  
渺渺苍梧云，兴怀一何深。  

黎廷瑞　晚泊舒城下  
卸帆淮南岸，城楼欲鼓天。  
远山云似雪，近水屋如船。  
树意红未了，波光绿可怜。  
乾坤无限事，一笑白鸥前。  

黎廷瑞　晚晴  
欹枕听残雨，开门看东风。  
春光无寻处，天地绿气中。  
初旭散平野，快酒泻怒洪。  
关关枝上禽，舒舒苇间虫。  
东郊欢且谣，秉耒开岁功。  
缅思陶唐化，坐致黎民雍。  
斯时谅奚如，殆与新春同。  
愚生后千载，不并稷契逢。  
唯应杯中物，上与邃古通。  
取酒且竟醉，山花舒早红。  

黎廷瑞　晚晴欲适西村不果  
两歇无余春，草木忽而长。  
东风吹旷野，千里绿莽莽。  
夕阳澹微明，命策赴幽赏。  
徘徊石上坐，郁郁念畴曩。  
子规叫重云，意散不复往。  

黎廷瑞　輓王水监  
庾岭梅千树，贪閒不肯看。  
凫归玉棺下，鹤去碧桃寒。  
海岳遗文在，乾坤短梦残。  
蓬莱都水监，应复署仙官。  

黎廷瑞　王子猷  
东晋诸公富贵痴，风流千载使人悲。  
子猷欲作袁安卧，还有閒情适剡溪。  

黎廷瑞　闻蛙  
旅处汙池底，气张新雨余。  
交交还阁阁，疾疾更徐徐。  
别制鼓吹曲，自吟蝌蚪书。  
道人喧寂等，欹枕到华胥。  

黎廷瑞　我有绿绮琴  
我有绿绮琴，宝匣生蛛丝。  
拂拭聊一鼓，意淡音愈微。  
隐几忽自笑，持兹将付谁。  
所以绝弦者，痛惜无钟期。  
吾人天与游，岂在知音知。  
惆怅箫韶远，不见凤来仪。  
后夔不并世，已矣奚所悲。  

黎廷瑞　乌沙夹阻风  
黄沙满江日色薄，北风吹天云欲落。  
鱼龙贾勇气凌人，八月海风无此恶。  
书生性命可轻试，拿舟早傍沙湾泊。  
嵯峨万里下水船，搥鼓张帆无奈乐。  
篙师瘦坐攒两眉，羡彼何速嗟我迟。  
玄冥行权故应尔，速何足喜迟何悲。  
一年三百六十日，须有一日顺风时。  
乘流遇坎姑听之，涛山雪屋方堪诗。  

黎廷瑞　芜湖吉祥寺  
寺创晋永和间，李升避难此山，  
后得国改永寿，宋景佑中赐今名。  
寺中毁，有僧余者来，  
法鼓自鸣，道场复兴。  
又邑人解牛，三夕不能奏刀，  
牛见梦曰当送我吉祥，遂送寺供麦磑。  
山谷作碑纪事，晁无咎篆额。  
今寺荒凉特甚，好事者时时打碑不绝。  

黎廷瑞　芜湖吉祥寺  
刹院年来正勃兴，此山更不及承平。  
全无枯客开囊施，犹有残灯逐钵行。  
晋殿唐宫牛一梦，黄书晁篆鼓掌鸣。  
摩挲古柳成三叹，岁岁东风绿自荣。  

黎廷瑞　午坐偶成  
日高篁竹门长掩，春晚芜菁花乱开。  
寂寞更无人问字，一双蝴蝶雨中来。  

黎廷瑞　戊寅人日  
满饮东风酒，悠悠自醉眠。  
英雄悲往运，儿女乐新年。  
杨柳娇无赖，梅花老更妍。  
半窗晴日晚，欹枕听春鸢。  

黎廷瑞　溪上桑叶萤食已既今年蚕事颇落寞  
沿溪十亩桑，绿叶敷且腴。  
朝采不盈筐，暮视唯空株。  
乃知飞萤来，窃食无复余。  
汝饥既云餍，蚕饥当何如。  
岂挟照书劳。我困正在书。  
喫衣谚所笑，思炙计复虚。  
僮奴日捕拾，囊献如囚拘。  
尘编眊难觛，乾死气亦纾。  
政尔可得尽，一笑清霜初。  
清霜几时来，我亦寒无襦。  
及时且封溉，朂哉为后图。  

黎廷瑞　偕仲退周南翁登曲岛山分韵得曲字  
吴子精悍锦满腹，周郎英妙人如玉。  
凌晨樽酒惜分攜，飞鞚联翩相趁逐。  
积雨新晴马气骄，振鬣长鸣踏平陆。  
村南村北枫叶赤，高田低田麦苗绿。  
坡陀磊落如培塿，一岛轩然立於独。  
平生梦寐千仞冈，第取惬心那计足。  
迢迢鸟道入青天，杳杳钟声出乔木。  
遥观疑雪复疑石，稍动始知樵与牧。  
传闻隋代高隐君，避世曾兹结茅屋。  
李菀杨枯了不闻，坐拥玉书林下读。  
灵君冠剑从飞龙，云雨苍茫手翻覆。  
瓢中但出是丰年，何惜穿崖悬一瀑。  
毳虫自得餐松诀，一扫四山寒翠秃。  
心根突兀有孤梅，道气昂藏自修竹。  
回看下界暗黄尘，蚁垤蜂房几陵谷。  
山空鸟啼尘虑绝，天寒日暮归心速。  
会当摆落悠悠谈，八极神游纵吾目。  
玉井莲花十丈开，瑶池桃子千年熟。  
廓然天地觛方圆，岂但山川见纡曲。  
已呼鸾凰作先导，岁晚期君两黄鹄。  

黎廷瑞　新城呈王明父明日立春  
晚岁寒无力，新晴雨未消。  
江声连去雁，灯影见来潮。  
野阔乡心远，风高客梦遥。  
梅边有新意，明日是春朝。  

黎廷瑞　新城宴集夜归  
猎猎天风吹酒醒，茅茨篱落尚灯明。  
梅花屋背无人见，残角疏钟雪一城。  

黎廷瑞　新亭  
不复新亭泪，其如感慨何。  
北风吹草木，西照满山河。  
王谢闻孙少，萧陈短梦多。  
庭芳摇落尽，江上有渔歌。  

黎廷瑞　学圃  
西园艺我麻，南园树我桑。  
东风吹时雨，青青久成行。  
春服朝犹赊，大布冬可裳。  
十年湖海役，尘暗貂裘黄。  
曾无一事成，只取三迳荒。  
何如老农圃，卒岁心不忙。  
邻翁取余喜，笑语倾壶浆。  
择术子已卜，守之慎勿忘。  

黎廷瑞　扬州过雪呈祝静得二首  
玉佩珊珊怯暮寒，青霄夜半蹑飞鸾。  
真妃似念寻芳晚，别剪琼花与客看。  

黎廷瑞　扬州过雪呈祝静得二首  
六合沉冥四壁空，梦魂只绕楚云东。  
明当挂席黄天荡，卧看茫茫柳絮风。  

黎廷瑞　夜泊城下大风雨友人约明日游芝山  
沉沉春夜黑，寒客泊孤舟。  
天漏雨平下，风回水倒流。  
干戈吾道在，宇宙此生浮。  
明日还晴雨，芝山要一游。  

黎廷瑞　夜泊彭蠡风大作  
卸帆月欲堕，泊岸风转急。  
惊砂传铁箭，飞霰散琼粒。  
重湖太古水，帝遣龙下吸。  
潜鳞失故穴，苍黄望舟入。  
宁知政坐窘，衾裘尽沾湿。  
慌慌中夜起，莽莽百忧集。  
披衣视云汉，惨澹天一笠。  
颇疑庐阜倒，三叹救何及。  
平时笑拥篷，五老犹壁立。  

黎廷瑞　夜大风明日视新竹无恙  
墙阴老龙孙，气欲干云霄。  
共爱秉劲节，终虞忌高标。  
东风撼南极，万壑翻江潮。  
挑灯不成寐，念尔心摇摇。  
天明报平安，阿龙故自超。  
山翁喜欲狂，呼童倾巨瓢。  
举酒寿此君，不饮吾当浇。  

黎廷瑞　夜读马援传感少游语  
生人有恒道，衣食固其须。  
裁足谅已难，况复求赢余。  
所以古怪贤，守道甘穷居。  
縜袍敝弗厌，箪瓢饥自娱。  
徐行岂不安，焉用马与车。  
掾史亦良劳，抑首畏简书。  
放旷山泽间，孰与从樵渔。  
无求恒泰然，有系还多虞。  
但当力为善，汲汲希舜徒。  
于然守故丘，庶不忝厥初。  
寄语马少游，斯言定何如。  

黎廷瑞　夜坐  
梧桐月转影翩翩，竹屋抄书夜未眠。  
林下不知秋远近，西风一叶堕灯前。  

黎廷瑞　夜坐风雨忽至  
山中夜半风雨来，板扉竹户如人开。  
孤灯淡淡吹欲死，饥乌哑哑啼更哀。  
青阳甫达诸火满，素志无伸华发催。  
於呼闻道亦未晚，策骥千里毋徘徊。  

黎廷瑞　忆巢云居  
弃家锦宫城，结屋庐山前。  
退鷁空悠悠，冥鸿自翩翩。  
吟章一倾盖，见赏朱丝弦。  
及此再承晤，交情重缠绵。  
冥赏富云壑，清听穷风泉。  
攜壶流雪台，吹笙落星船。  
重阴閟华景，平陆成修川。  
君应有先识，化鹤不待年。  
重来访旧隐，满目空悽然。  
琴书竟奚属，诗画知谁传。  
拊怀重感叹，回首还延缘。  
摇摇松梢云，疑是巢中仙。  

黎廷瑞　饮百花洲四首  
北岭寻花云绕屐，东湖栽酒水平船。  
旧游零落令余几，回首春风十二年。  

黎廷瑞　饮百花洲四首  
湖山几度少年游，散发吹箫坐小舟。  
秋鬓苍苍春树碧，更堪重过百花洲。  

黎廷瑞　饮百花洲四首  
桃花绕屋竹参天，曾向湖西住五年。  
回首但余葵麦在，古今何必更桑田。  

黎廷瑞　饮百花洲四首  
归鸦澹澹夕阳閒，窅窕楼台紫翠间。  
说向城中应不信，隔湖最好看芝山。  

黎廷瑞　饮酒乐  
羊祜折臂为三公，英布之相黥而王。  
富贵真可爱，体肤不敢伤。  
刘安升天守都厕，长房学道须食粪。  
神仙诚可慕，臭秽那可近。  
驷马高盖未易求，水银黄金况难信。  
我亦不愿承明庐，我亦不愿蓬莱山。  
但愿觳{觳殳换束}耕田间，种秫酿作九霞丹。  
秋风两鬓不须绿，日饮时可朱吾颜。  
山花山鸟自歌舞，醉听松风牢掩关。  
用世之士笑我拙，出世之士怜我顽。  
冕裳不著虽共蓑笠老，露霓易过安得岁月还。  
那知我复笑尔还尔怜，千秋之后高台曲池在何处。  
六鳌之侧岱屿员峤俱深渊，兹论犹日茫昧然。  
华亭鹤唳却听不可得，单豹遇虎所养安得全。  
唯有饮酒之乐不可言，所以达士不与醒者传。  

黎廷瑞　饮芝山分韵得草字  
漠漠轻阴送幽讨，梅柳之间春正好。  
万古烧痕青未了，一片湖光白如扫。  
永怀雨露涵三秀，颇恨风尘遮五老。  
松根啸咏欲忘归，可惜长瓶卧芳草。  

黎廷瑞　有邀余游中原者余以亲老辞王子贤未知来饯别并示所和陈君人生贵适  
有客六辔濡且均，要我共看中都春。  
孔林乔木故无恙，首阳高风应未泯。  
亦知江山不负我，政恐风尘能涴人。  
故友贻书复相过，但祝自爱千金身。  

黎廷瑞　有邀余游中原者余以亲老辞王子贤未知来饯别并示所和陈君人生贵适  
飞电歘然度天隙，百岁能堪几行役。  
游子来归意恐迟，大人幸在何辞白。  
风涛念尔去何之，日暮怜渠行故逆。  
世间步步是危机，绵上可耕聊自适。  

黎廷瑞　又次徐松巢韵  
结庐溪水上，日夕对郭璞。  
沮晓林霏开，碧玉峭如削。  
几欲乘兴游，不见云山鹤。  
青鞋动高兴，安得践斯约。  

黎廷瑞　予旧游白鹿洞坐看书台风泉四面松声万壑去三十年犹在吾耳  
风泉吹满看书台，洞口松声万壑哀。  
几度倚阑听不足，请君琴里写归来。  

黎廷瑞　余秋村创书院  
五凤楼修谩赋空，不堪四壁老秋风。  
黄金白璧相逢顷，文杏香茅一笑中。  
子美堂资须录事，尧夫宅契出温公。  
诸公更使风流尽，千载遥知意气同。  

黎廷瑞　雨后过东山  
羸骖破帽约轻寒，破费春风半日閒。  
一事无成年四十，又随花柳过东山。  

黎廷瑞　雨中旅怀  
骤雨半日许，新泥一尺余。  
鹧鸪忧我马，杜宇爱吾庐。  
问宿忻逢竹，停餐迟买蔬。  
明朝踏归路，晴霁定何如。  

黎廷瑞　院口写望  
短艇摇摇对晚屏，推篷念远不胜情。  
风前落木心犹壮，雨后归云气未平。  
湖汊条条新筑塞，圩头处处薄收成。  
道逢贵老头如雪，细听尊前说旧城。  

黎廷瑞　杂感六首  
凄凄寒露下，亹亹孤蛩吟。  
幽人起傍徨，叹息泪盈襟。  
物情正得时，我悲独何心。  

黎廷瑞　杂感六首  
聁聁田中雀，贸贸墉下鼠。  
朝来吸我粟，暮来食我黍。  
羸牛卧墙阴，枯草闹风雨。  

黎廷瑞　杂感六首  
读书不杀饥，山园聊荷锄。  
蔓既荒我粒，草复乱我蔬。  
大笑非吾事，忍饥还读书。  

黎廷瑞　杂感六首  
元阳秋转碧，积冻春更好。  
草力乃如斯，人生得草草。  
寒暑浩茫茫，哀哉未闻道。  

黎廷瑞　杂感六首  
孙子传世世，木石穷年年。  
太行亦可移，沧海终欲填。  
入圣谅非难，惧君心不怪。  

黎廷瑞　杂感六首  
一根起千枝，一枝吐千花。  
花复结为实，种种春无涯。  
开门扫秋风，闭关养灵芽。  

黎廷瑞　杂诗三首  
后稷播百谷，粒兹阻饥人。  
新苗化为旧，旧种还为新。  
万代一粒传，何尝失其真。  
君看田中秋，穗穗上古春。  
太极生天地，同是有吾身。  
吾身千世前，亲见羲与神。  
不失赤子心，是即无怀民。  
云胡逐颓运，浇浮散其贞。  
良苗不自殖，甘与荑稗伦。  
勉哉耕我田，岁晚收陈陈。  

黎廷瑞　杂诗三首  
丘嫂礼金印，故妻赧朱轮。  
区区富与贵，只可夸妇人。  
彼妇一何愚，所羞惟贱贫。  
安知墦间妾，觛此泪沾巾。  
苍苍鹿门山，高风清绝尘。  

黎廷瑞　杂诗三首  
西域去中土，荒径无人开。  
谁眩武皇意，极力致龙媒。  
汗血竟何用，空闻悔轮台。  
茂陵土花碧，石马秋风哀。  
悠悠数世后，引得金仙来。  

黎廷瑞　赠初心相士  
王识九江黥，侯许平阳奴。  
臭奇恒互出，冠屦奄相逾。  
此说偶奇验，人人生妄图。  
曷不返吾照，湛然观本初。  
天地付我形，森列万理俱。  
形拘有枯菀，理充无智愚。  
涂人可以禹，为善即舜徒。  
奈何遗此心，豢此尺寸肤。  
君颛唐举术，乃取荀卿书。  
论心不论形，名象足启余。  
宇宙共一轨，纷纷落迷涂。  
愿言述吾语，一呼旋其车。  

黎廷瑞　赠地理方生  
桑田还变海，深谷或为陵。  
物化全难料，山经果可凭。  
小溪春绿绕，新树午阴层。  
且了登临事，风烟拥瘦藤。  

黎廷瑞　赠古泉相士  
土阶章韶风日美，巢父不听却洗涧中水。  
象犀满山珠塞渊，弃不之顾但酌岭外泉。  
呜呼千丈之浑泥数斗，一滴清泠空宇宙。  
古人今人同此耳与口，古泉眼中见有相似二君不。  
我亦有耳但愿听松风，有口只饮酒。  

黎廷瑞　赠画龙章道人  
几载湖中住，归来笔有神。  
青天双剑气，破壁一梭尘。  
举世惟看画，何人更识真。  
千岩冰复雪，雷雨动青春。  

黎廷瑞　赠姜卜隐  
君家鼻祖磻溪钓，何人为卜非熊兆。  
君是磻溪几代孙，无人卜君君卜人。  
自言避世归人境，焚香下帘清昼永。  
岂无龙韬老渭滨，英雄自昔多沉沦。  
倘有猎者从君卜，但说后车富狐兔。  

黎廷瑞　赠堪舆家杨生  
杨子逐贫不去，杨仙救贫便富。  
始知方技可发身，不信儒冠真误人。  
生出杨枝枝几叶，青囊世世能传业。  
只今四海贫士多，我救无术可奈何。  
苍梧云去天亦老，会稽穴没生秋草。  
但愿沉冥了几年，江南何地出酒泉。  

黎廷瑞　赠山翁  
浮云郁郁成苍狗，黄鹄高高化白凫。  
惟有大程窥此妙，不将算法问尧夫。  

黎廷瑞　赠王秀翁  
君挟青囊枕中宝，别我去行千里道。  
淮南小山访松桂，湘江极浦寻芳草。  
侯王有种从何来，富贵在天非可祷。  
倘游海上遇安期，归来遗我如瓜枣。  

黎廷瑞　张良  
博浪挥椎处，惓惓报国仇。  
如何销印事，独不为韩谋。  

黎廷瑞　张子房  
早见沧海君，晚师黄石公。  
力士不得力，驱使芒砀龙。  
仁义以为椎，气盖百代雄。  
一击函谷碎，再击乌江空。  
从容一筹毕，全汉酬其功。  
何乃不自知，而以留见封。  
酂侯辱械系，淮阴叹藏弓。  
彼皆为人役，讵敢望此翁。  
辟谷岂其然，视世与谷同。  
可怜商山老，亦堕子术中。  

黎廷瑞　忠烈侯酷好山水作葬书以行於世元翁其族子传其书侍父仕赣上尽得杨  
英英太极翁，器明吴楚甲。  
驰辂使沙漠，杖钺帅巴峡。  
南瞻岭表缩，东睨溟涨狭。  
林居念环辙，简脱卑藏筴。  
夫君玉树彦，同祖宝剑匣。  
六籍既淹通，异闻更博洽。  
姬公卜宅洛，成后鼎定郏。  
理也匪荒唐，古甿遗检柙。  
支分景纯书，嫡出杨氏法。  
苍苍郁孤台，仙枝竹林插。  
芳春适游衍，千金日娱狎。  
厚坤行万龙，立特飞次夹。  
幽幽何绵绵，意脉能擢掐。  
神文遂尔授，玄镐了然胠。  
俗师守橐囊，群喙闹凫鸭。  
青霄孤鹤唳，未吐气先压。  
蹇予少狂走，黄尘满乌帢。  
山川子长笔，天地伯伦锸。  
某丘可以老，白石盟愿歃。  
祝君昌兹术，四海救贫乏。  

黎廷瑞　种蔬二首  
可怜黄觳{觳殳换束}，役役秋畦耕。  
既以谋我饭，又复谋我羹。  
早暮一束刍，所报良亦轻。  
饱食辄自媿，悠悠念吾生。  

黎廷瑞　种蔬二首  
夫人肉食谋，所丧甚於饥。  
但能咬菜羹，何事不可为。  
采采首阳蕨，烨烨商山芝。  
此味千载长，雋永当自知。  

黎廷瑞　重阳雨与汤叔巽诸公斋亭小集  
初余抚奇节，赏事弥穿峦。  
幽跻几屐换，豪饮百榼乾。  
讵知中年至，况复行路难。  
林谷深且窈，岩岫绕复攒。  
丛疑熊豹伏，穴惴龙蛇蟠。  
昼雨已冥冥，夕云亦漫漫。  
升高躬易危，居卑心所安。  
萧萧岂不陋，英集聊相欢。  
东篱献初华，西风被峨冠。  
泛泛茱萸觞，落落苜蓿盘。  
接此造极谈，胜彼登峰观。  
终然有深怀，悠哉发长叹。  
泰华采香雪，小山访遗丹。  
凭谁吹玉箫，云外呼青鸾。  

黎廷瑞　舟行  
深深人语转苍崖，牵路如梯滑似苔。  
睡起拥篷看奇石，一方新绿入船来。  

黎廷瑞　朱可绍去秋许棕靸明年夏当见寄今及期矣辄以诗请  
寥阳宫殿老夜叉，九头狞狞发髿髿。  
朝暮拔本不满数，谪守凤山山下花。  
忽生蚁虱若鱼子，秋风透顶栉复爬。  
夫君岂鬻居士屩，履声汉代尚书家。  
不嫌汝发污我趾，结鞋远胜萧与麻。  
煌煌火轮照万野，恨不赤脚踏雪车。  
世间褦襶独何事，黄尘没骻汗透靴。  
老夫两鬓亦萧飒，谢去相帽便乌纱。  
愿言得此称轻爽，宿诺今已期及瓜。  
誓当布袜从此始，上下云门还若耶。  

黎廷瑞　啄木辞  
木郁郁兮有蠹生之，穴冥冥兮木竨以委。  
皇赍于鴷兮厥尔夷。朝于木瘿兮莫于木枝，  
蠹宿于根兮而鴷不知，厦将堕兮其何以支。  

黎廷瑞　阻水寄友  
绵绵风雨暗西窗，闷拥残编对夜鈍。  
稚子何知泥污土，良朋共叹陆成江。  
负山鳌重应将压，战野龙骄未易降。  
此去城东无百步，明当相就一渔芻。  

黎廷瑞　醉中放言  
一器集百蚋，分寸争营营。  
醉乡有太古，长年乐升平。  
尚不知揖让，固应无战争。  
吾尝涉其境，信美不可名。  
遗我度世方，南游酿沧溟。  
蟠桃以供核，钓鲸为之羹。  
小醉五百年，太醉三千龄。  
俟其变桑田，翩然却归耕。  
我耕不艺秫，还以供瓶罂。  
哀哉彼众狂，何不促我行。  
汝行未宜远，小驻中山程。  
中山有神醪，千日醉不醒。  
三十六番醉，亦足了汝生。  

黎献　挽赵秋晓  
父子龙门客，衣冠濮邸孙。  
海桑尘劫换，文献故家存。  
白璧今横道，青衫此盖棺。  
风流顿消歇，些罢涕汍澜。  

黎献　挽赵秋晓  
岭海英游少，诗书旺气衰。  
先生今不起，后死竟安归。  
文曲星何暝，灵光赋又非。  
儒宗真可憾，岂但哭吾私。  

黎献　挽赵秋晓  
净觉草未宿，先生复踵之。  
百年几英特，三载两凋萎。  
此去无欢日，重逢有梦时。  
向来觞咏地，衰柳带斜晖。  

黎献　挽赵秋晓  
假馆惭何补，叨邻卜偶从。  
灯曾分夜读，歌忍相晨舂。  
一壁山河邈，他生饮啄同。  
眼前无此屋，风雨忆帡幪。  

黎献　輓陈淡交先生  
承师受业忆同门，如水之交昔有年。  
痛哭鴒原情未已，徘徊鵩舍意凄然。  
功名早领贤书荐，世业由来家学传。  
硕德晨星嗟已矣，试编遗稿泪潸涟。  

黎献　輓陈月桥  
先生仙去上青冥，收拾华词付六丁。  
遗像堂堂千古月，名公落落几晨星。  
文章有子传灯印，学校无人属典型。  
公论权衡嗟已矣，兴言及此涕交零。  

黎仲吉　留题金精山  
昔人鸾凤色冲天，吴芮遗祠在洞前。  
气势徒知凌宇宙，干戈无力问神仙。  
谩轻龟玉传王业，空得松杉接洞烟。  
一等辛勤凿岩穴，禹门千古事仍传。  

黎宙　游金精山  
不到金精久，山空花自香。  
殿梁唐岁月，石鼓汉文章。  
洞杳多云气，崖高易夕阳。  
酌泉消世虑，吾亦正徜徉。  

李艾　句  
江声卷出风雷去，山色携将图画来。  

李安期　赋白鹭  
渔父家风不设罾，锦鳞为饭水为羹。  
银袍只当蓑衣著，自在江湖过一生。  

李安期　诗一首  
江左君臣笔力雄，一为宫体便移风。  
始知姬旦无才思，只把豳诗咏女功。  

李褒　郢州堂唱和  
不离雉堞似山家，消得诗翁著意夸。  
水界葱芊成畎浍，天将平远入烟霞。  
沙禽暂落分明见，村径相通取次斜。  
且莫向南舒望眼，尘埃陎阾事如麻。  

李抱一　题神霄宫壁  
一粒金丹续命基，算来由我更由谁。  
神龟移入云端去，彩凤抟归地母骑。  
溟涬浪中求白雪，崑崙山里采琼枝。  
只消千日工夫足，养个长棱八角儿。  

李北之　玉山观  
峦冈经亘翠环中，中有山形如覆镛。  
晋仙王郭曾登眺，名形婺女金华同。  
悬崖积铁数百尺，轮囷老木参天碧。  
时有金鸡击膊鸣，铿鍧响通石屋石。  
石屋去山三里馀，潭潭若有神龙居。  
渔人爬{左瓜右少}入深处，闻得山椒奏步虚。  
山趾有观名玉山，黄冠分得葛仙班。  
家无担石四壁立，披风切月陪往还。  
我师率庵庞眉老，故园跨鹤迷仙岛。  
道号艮斋曾品题，椽笔特书为摛藻。  
千载一遇邑大夫，来问胜境形何模。  
片言拟作诗中句，羞献人家水墨图。  
倚风太息来何暮，入境发挥方得路。  
愿言葺理芰荷衣，青天白日披云雾。  

李弼　七星山  
乘兴上东山，天风拂壮颜。  
七星连地脉，一窍透天关。  
玄鹤何年去，丹炉尽日閒。  
我因厌尘俗，到此不知还。  

李壁　北园酌酒观鹤  
仰看翔翮俯游鳞，物意落落各自春。  
遥想沧浪五君子，长身玉立伴闲人。  

李壁　赤壁  
赤壁危矶几度过，沙头江上郁嵯峨。  
今人误信黄州是，犹赖水经能正讹。  

李壁　酬曾景建  
新有千丝明晓镜，旧无一画赞宵衣。  
閒吟此外惟须饮，老觉人间万事非。  

李壁　慈姥岩  
洗尽一春歌酒尘，苍江吹破碧粼粼。  
繁华过眼都如梦，只有三峰是故人。  

李壁　次韵张季长红梅七言三首  
江路悠悠无驿使，道南特寄惬公心。  
似嫌大洁惊凡卉，故染轻红伴醉吟。  
绝艳偷春来雪径，绛葩翻露出琼淋。  
病余不得陪真赏，只玩新章抵碎金。  

李壁　次韵张季长红梅七言三首  
琳馆清閒异马曹，红梅折得助挥毫。  
眼明北客初疑杏，笑倚东风亦类桃。  
露浥檀心滋鼎实，春生玉面散宫醪。  
从今约略施丹粉，未害从来品格高。  

李壁　次韵张季长红梅七言三首  
雪里横枝冻不禁，故将浓丽变轻盈。  
色分鹤顶真如醉，影借蟾辉也自清。  
晚觉郑公殊妩媚，生憎夷甫太鲜明。  
上林依旧群芳首，翻笑唐昌浪得声。  

李壁　登拟岘台诗  
羊公洙泗人，易地即颜子。  
功名真余弃，邂逅照图史。  
况复权利间，何啻鼠肝似。  
武库偶并称，相去不知几。  
台倾属新葺，天远暮山紫。  
佳月唤我来，抛却乌皮几。  
莫言风景非，世本无真是。  
有酒即宜城，有鱼斯汉水。  
殷勤一樽共，清唱切云起。  
羁旅聊自纾，高兴未渠已。  
银河帘旌接，斗柄屋山指。  
侧闻急才秋，便坐引奇士。  
但遣君意陈，流落非予耻。  

李壁　东山精舍  
木落天清远岭多，水平烟尽镜新磨。  
周公谢傅皆尘土，病鹤闲来借一柯。  

李壁　东帅少才兄宠贶七言一首口占八句以谢  
辛苦灯窗少日同，未应岁晚马牛风。  
匡山何敢杜陵敌，子贡还怜颜巷空。  
红旆碧油虽贵重，清泉白石也英雄。  
长哦缺月长江句，总是霜须六十贫。  

李壁　东帅张传之遣人来相致将以七言次韵答之三首  
质非高古谢罍樽，漫向陈编挹圣言。  
久判余生甘扫墓，尚怀先友欲登门。  
功名自昔归羊傅，丘壑从来着谢鲲。  
何日扁舟渑若去，眼看荔子奈枝繁。  

李壁　东帅张传之遣人来相致将以七言次韵答之三首  
阆风当日奉清樽，犹记银钩酒七言。  
别去凄凉浑一梦，只今痚懒且衡门。  
已非绝足那希骥，自比游尘或佐鲲。  
珍重曲江劳仰止，人间岁晚雪霜繁。  

李壁　东帅张传之遣人来相致将以七言次韵答之三首  
愧无庭论发奇樽，闲放骚人大小言。  
徐孺真能下蕃榻，孔公尚记出膺门。  
亦霄览德聊追凤，沧海寻仙更踏鲲。  
华发萧萧公健在，一将金奏洗哇繁。  

李壁　二十九日游桃李村分韵得春字  
东风吹我出城闉，邂逅相逢得可人。  
踏雨先从沙路稳，怯寒更觉酒壶亲。  
江山有意如违俗，桃李无心亦处春。  
便可名为锦绣谷，匡庐东望隔烟尘。  

李壁　赋黄香梅绝句八首正月二十三作时筑楼居将就  
树绕高花兀老苍，风流旧日汉黄香。  
虽非有意争妍暖，岂是无心避雪霜。  

李壁　赋黄香梅绝句八首正月二十三作时筑楼居将就  
春风一树斩新开，尽日花边转几回。  
怪底玉颜含瘴色，谪仙曾住夜郎来。  

李壁　赋黄香梅绝句八首正月二十三作时筑楼居将就  
剪蜡霜前色太深，何如万萼占春阴。  
今朝懒不行花径，插遍铜彝供石林。  

李壁　赋黄香梅绝句八首正月二十三作时筑楼居将就  
满园春物正关情，忽到梅边肯倍明。  
别有醉余霞脸在，大都风格尽飞琼。  

李壁　赋黄香梅绝句八首正月二十三作时筑楼居将就  
天留孤艳照青春，横目何人解识真。  
蒸栗琢成渠不爱，内间栀貌几番新。  

李壁　赋黄香梅绝句八首正月二十三作时筑楼居将就  
姑射仙人尔匹侪，若为涂额效宫娃。  
从来定价须平子，速剪繁枝送郡斋。  

李壁　赋黄香梅绝句八首正月二十三作时筑楼居将就  
方琮分润作幽姿，一点檀心说向谁。  
正使持来供鼎事，输他雪外两三枝。  

李壁　赋黄香梅绝句八首正月二十三作时筑楼居将就  
一种清香属当家，将黄对白本非羞。  
胡床十日花前坐，看得楼成管物华。  

李壁　格斋  
一物具一理，皆有极则处。  
索焉而不精，於德何所据。  

李壁　观雁湖经行留题  
溪作玉膏色，洞如天琢成。  
倩谁呼白鹿，将我上瑶京。  

李壁　过汉州留房公湖一日戏和少陵韵二首  
西湖天下胜，贤相古来稀。  
汛扫邀明月，徜徉逗落晖。  
蒲深鸂鶒响，林静鹧鸪飞。  
脚力应难遍，雕栏幸可依。  

李壁　过汉州留房公湖一日戏和少陵韵二首  
子美来湖上，篇篇只爱鹅。  
昔年惟有此，佳处总无多。  
竹径萦新筑，荷池引旧波。  
不应悭五字，共和有阴何。  

李壁　过昭君村赋诗  
王嫱南郡良家子，靓饰丰容照江水。  
何人引入光明宫，绿鬓云鬟朝暮理。  
增成亦拟备充依，反向阴山嫁胡儿。  
阴山一去归无期，塞雁南翥马北嘶。  
当时送往穹庐底，安得属车藏豹尾。  
何如滩头媲东家，石上持竿钓游鲤。  

李壁　黄陵题咏二首  
南云哭重华，水死悲二女。  
天边九点黛，白骨迷处所。  
朦胧波上瑟，清夜降北渚。  
万古一双魂，飘飘在烟雨。  

李壁　黄陵题咏二首  
小哀洲北渚云边，二女明装共俨然。  
野庙向江空寂寂，古碑无字草芊芊。  
东风近墓吹芳芷，落日深山哭杜鹃。  
犹似含颦望巡狩，九疑凝黛隔湘川。  

李壁　季允用韵各赋两章予亦再赋四首  
新阡泪叶记霜余，早见春风万壑俱。  
姱节当时谁鹗立，故人今日半鹏图。  
清谈我不如平子，下策君元笑阿奴。  
此地对床先有约，莫教风雨隔重湖。  

李壁　季允用韵各赋两章予亦再赋四首  
碧瓦城中一万间，溜渠无处不潺潺。  
凫眠落日沙留篆，鱼蹙轻冰玉破环。  
细草争春空满路，孤云未雨莫归山。  
寓言聊以忘忧耳，进德渠教一刻閒。  

李壁　季允用韵各赋两章予亦再赋四首  
囊空那复冀赢余，但有巍楼百尺俱。  
匣镜频开聊自玩，庭芜不扫欲何图。  
少缘多病辞欢伯，长更贪眠谢酪奴。  
生世所资能几许，一竿好在石鱼湖。  

李壁　季允用韵各赋两章予亦再赋四首  
春至题诗满竹间，晚风窗影漾潺潺。  
水花未放红千叶，岸柳先教绿四环。  
陶令当年惟北牖，谢公早日便东山。  
古来豪杰非无意，尽把功名付等閒。  

李壁　金石山林宣参山房  
高处浑无一点尘，平川极目净於茵。  
松声满院日亭午，世味着人谁识真。  
倘乞半岩容卜筑，仍留别浦待垂纶。  
寒灰岂复重然望，独爱新诗语不陈。  

李壁　句  
一杯谩道愁能遣，几度醒来错唤君。  

李壁　句  
忧时铁石孤忠在，阅世风花老眼空。  

李壁　句  
鸦健触翻红蔌蔌，鸥閒占断碧粼粼。  

李壁　句  
向来交态云翻手，静里无言石点头。  

李壁　句  
三十六峰今入手，若无公事且留连。  

李壁　句  
日射红鸾扇，风清白兽樽。  

李壁　句  
平生阅世朦胧眼，偏向白鸥飞处明。  

李壁　句  
莫令归往地，翻作杀胡林。  

李壁　距建德县十里绝一小湖滨湖小山多可爱作诗记作见三首  
肩舆触热汗沾衣，晚渡呼舟去若飞。  
两腋飕飕清镜里，分明列子御风归。  

李壁　距建德县十里绝一小湖滨湖小山多可爱作诗记作见三首  
小山低映碧璾珣，十顷平湖蹙簟纹。  
可惜地偏人到少，西风白乌自成群。  

李壁　距建德县十里绝一小湖滨湖小山多可爱作诗记作见三首  
苍崖古木插奫沦，薄暮丛祠亦恐人。  
波面时闻声仆碌，只应神物是游鳞。  

李壁　蜡梅数枝托悟上人持供南囿  
色染蔷薇水麝薰，静中时有暗香闻。  
上人生怕花料理，未信真能恼石君。  

李壁　临川节中寄季和弟  
敕使传宣泛食时，去年今日侍龙墀。  
江城牢落追前事，一寸丹心只自知。  

李壁　临川节中寄季和弟  
平生旷达慕庄周，老觉悲来不自由。  
节里忆君频梦见，遥传掬泪过江州。  

李壁　凌丹亭  
犹忆儿时共酒杯，今看灵骨琐苍苔。  
只应解化元非死，万一排空为我来。  

李壁　刘子澄约游汉阳郎官湖子澄风雨中绝江先去余泊舟黄鹤楼下风大不可  
沔水悠悠下武昌，向来风物未凄凉。  
江楼还对辽天月，湖草犹分汉署香。  
信笔题诗输李白，开樽一笑后刘郎。  
蹇余终日凭高望，吊古怀人几度伤。  

李壁　留题东屯诗四首  
千载风流表出师，帅龙山寺已题诗。  
两贤心迹元无异，更谒东屯老拾遗。  

李壁　留题东屯诗四首  
连峰叠嶂拥峥嵘，个里谁知掌样平。  
还有人家留客醉，石榴花下听啼莺。  

李壁　留题东屯诗四首  
作意元非谷口耕，后来更说以诗鸣。  
殷勤只有香溪在，曾照先生白发茎。  

李壁　留题东屯诗四首  
早日舦夔许致身，最怜一饭不忘君。  
飘零岂意穷山里，目断长安隔戍云。  

李壁　六月十八日作  
三伏已过，九夏欲宾秋。  
月林疏梧响，露圃幽花稠。  
故人有晁子，高諠今前修。  
胜地能馆我，衰疾於焉瘳。  
山寂便午憩，井冽共晨滫。  
坟素共偃蹇，几杖亦夷犹。  
嗟哉作田苦，斛水车轮抽。  
暮歌宛如笑，达旦不肯休。  
新谷幸稍登，惧贻晚禾忧。  
安得眜尘壒，倒卷天河流。  
生意浃万物，仁风扇九州。  
老余亦苏醒，翛然脱笼囚。  
眷言南山曲，仙袂追浮丘。  

李壁　六月十四日二首  
山色朝尤爽，溪声夏亦寒。  
蹇予资固陋，所得是平宽。  
庭日荒苔藓，林风老蕙兰。  
石床聊可借，白月在松端。  

李壁　六月十四日二首  
为问微园绮，何如唤孔宾。  
好山时步屧，幽涧或垂纶。  
尘远知仙近，人痚觉道亲。  
晚来微雨过，翠色媚松筠。  

李壁　笼鹄山房  
萧条白石闭严扃，留作游人万古情。  
犹有山中旧麋鹿，举头如听读书声。  

李壁　买花  
风格孤高却后时，夜来律管已灰吹。  
无端红紫偷先发，未见琼瑶第一枝。  

李壁　钱史君见赠元夕新什次韵答之  
元夕风光付湿薪，更堪门外雨如尘。  
千枝宝炬知何处，一寸清愁苦傍人。  
落纸惊蛇空妙墨，中庭独鹤漫閒身。  
青藜不照蓬莱阁，云断苍梧怆百神。  

李壁　青神道中  
沧江掩映桤树林，宝塔崷崒孤云岑。  
田家春时相劳苦，结社分朋宴箫鼓。  
道边儿女齐唱词，钗梁复挂一钩丝。  
相携却踏溪桥路，荠麦连云住何处。  

李壁　青云亭  
谁人此地着危栏，城郭江山表里看。  
时节不知春已半，天围稍觉目前宽。  

李壁　青云亭  
青云歧路休回首，扁榜看来也自惊。  
何日深山更深处，只留黄犊伴春耕。  

李壁　青云亭  
平林野水带孤城，倦客登临太瘦生。  
过眼千花竞红紫，可怜霜鬓转分明。  

李壁　诗一首  
沙上翩翩两白鸥，西风想见芰荷秋。  
晚来十幅冰纨净，断取潇湘一片愁。  

李壁　石中二首  
云影沈沈玉一方，倚栏人意似濠梁。  
独怜雪里山茶树，也向春风伴海棠。  

李壁　石中二首  
梅阴渐密雨晴时，静看花砖日影稀。  
向晚啼鸦来又去，上林知占那边枝。  

李壁　使金诗  
天连海岱压中州，暖翠浮岚夜不收。  
如此山河落人手，西风残照懒回头。  

李壁　四月十八日送连帅母丘厚卿三圣院即事  
送客来山寺，客去独凭栏。  
新篁已解箨，莹眼青琅玕。  
玉台居上头，连峰郁巑岏。  
清泉动古甽，凉颸发轻纨。  
黄云刮欲空，子规鸣声酸。  
秋种亦已布，豆菽行漫漫。  
诚知藩寄忝，但愿农亩安。  
归路转沙碛，广川浩澄澜。  
物色固自好，我忧何当宽。  

李壁　送梁漕帅夔二首  
天涯留滞几星霜，两见飞来诏版黄。  
止水无私陶静冶，干将不露起颓网。  
拭看远服恩波被，转觉朝家德意长。  
持此便应归法从，色丝先补舜衣裳。  

李壁　送梁漕帅夔二首  
先声凛凛慑乌蛮，舟引旌旗略万山。  
白帝城头风日好，永安门外水云閒。  
功名可致身为重，富贵相寻发未班。  
千古江濆卧龙在，请公携酒数开颜。  

李壁　题跋黄鲁直读书岩字二十言  
笔法推黄子，钟王共一机。  
试摹三大字，归榜旧岩扉。  

李壁　题清虚庵皇甫真人坦之隐居  
翠麓依然似梦中，拨云轩槛正春风。  
安知松外双飞鹤，不是桃椎与吕翁。  

李壁　投壶  
弯弧力不任，棋局思虑费。  
不如习投壶，闲暇可观礼。  
心精手斯应，古谓射之细。  
无宁真巧得，近取直如矢。  
瀛洲远尘雾，永日但书几。  
相携千步廊，百发皆贯耳。  
兢兢图克终，一瞬有成毁。  
昔贤著新裕，取正斥奇诡。  
造次垂令仪，高山劳仰止。  

李壁　为刘漫翁老人赋云月高斋诗  
嵇康遇王烈，幽愤竟莫摅。  
我今识漫翁，转欲与世疏。  
况闻高斋胜，云月随卷舒。  
息深固以踵，道集其惟虚。  
一朝破生死，直到心地初。  
嗟我觉既晚，尚收废弃余。  
疑翁乃真契，百里纡柴车。  
谓我骨本好，误落尘寰居。  
已障不自解，顾遣他人除。  
稽首谢至言，田荒始知畲。  
虽微跪履敬，脱粟荐霜蔬。  
翁早涉文史，雅意追严徐。  
中睹世路恶，纷纷臭如帤。  
回光述鸿宾，妙解超堪舆。  
启钥借我读，恥梦犹华胥。  
匪惟见异人，乃复得异书。  
穷途有良遇，喜极还欷嘘。  
居然困韁锁，阻造焦生庐。  
后会岂无日，碧霄揽霞裾。  
不见垂天翼，变化本鲲鱼。  

李壁　戏题  
深院锁蛾眉，黄花一两枝。  
晚来天气好，浑似早春时。  

李壁　下岩  
破晓樯竿插钓矶，一生几度扣禅扉。  
心如尊者岩中定，身比涪翁僰道归。  
阅世云藤那解老，近人空翠欲成围。  
只怜岁晚龙方卧，不放银涛百尺飞。  

李壁　邢台  
北地霜浓九月寒，驼裘破晓上征鞍。  
也知骨相非麟凤，惭愧州人向掌看。  

李壁　严泰伯出示诚斋五诗属予继声奉呈一首  
为爱比邻好，诛茅试结庐。  
地临平楚回，堂枕一峰孤。  
乞予青霞佩，斟吾白玉腴。  
行行对金马，谨莫戏侏儒。  

李壁　雁湖二首  
藻荇连延十亩余，从来佳致与人俱。  
水禽扑碌时惊枕，城月朦胧当画图。  
莫去渚兰留作佩，剩栽洲橘遣为奴。  
从今杖屦频来往，乞与嘉名唤雁湖。  

李壁　雁湖二首  
新结方桥跨两间，更渠清溜作潺潺。  
春来得句因池草，病起无端减带环。  
楼迥却愁多见月，城高元不碍看山。  
销忧况有诗书在，赢得湖边日日閒。  

李壁　游灵岩和韵三首  
觚棱木杪梵王宫，路转峰回翠扫空。  
胸次净无尘一点，乱云堆里听松风。  

李壁　游灵岩和韵三首  
选胜宁辞屐齿尖，摩挲墨妙半儒先。  
八年两到人争问，香火灵山似有缘。  

李壁　游灵岩和韵三首  
萧然陈迹寄林坰，千古谁分伪与真。  
惟有离宫歌舞地，遗簪坠珥付耕人。  

李壁　游西湖分韵得栖字  
深居独痴坐，愁听鹎鴂啼。  
起寻尘外游，绿阴已连畦。  
撑舟泛湖去，万顷青玻瓈。  
天风振云杪，飞步凌丹梯。  
同游金玉人，旷荡追阮嵇。  
更摛江鲍思，杰句竞吐霓。  
刘侯冥鸿侣，松菊思故栖。  
岂为稻粱谋，如彼凫与鷖。  
维之永今夕，胜游共攀跻。  
行将著清班，奇字从君稽。  

李壁　又口占小诗五首  
归传匆匆一过家，驿亭回首见梅花。  
绝知天汉朝宗近，去去方乘犯斗槎。  

李壁　又口占小诗五首  
蝉连夜语不胜清，欹枕僧窗蜡炬明。  
早是宋公怀抱恶，更禁庭树作离声。  

李壁　又口占小诗五首  
岁月翩翩比掷梭，从公能几别离多。  
梁州此去千山阻，病鹤无因借一柯。  

李壁　又口占小诗五首  
四海同心阎贰卿，两公相对眼长青。  
从今太史灵台夜，定奏梁州聚德星。  

李壁　又口占小诗五首  
少年缪许忧时策，万里空怀报主心。  
毕竟穷通吾有命，鸥盟未{左冫右今}且重寻。  

李壁　予赋雁湖诗蒙友社诸文继声不一辄复自和四首  
少年努力在三余，暇日那无水石俱。  
自昔空传盘谷引，只今何似辋川图。  
伴人寂寞为鹇客，登俎横斜有蟹奴。  
便学天随君信否，夜来春涨欲平湖。  

李壁　予赋雁湖诗蒙友社诸文继声不一辄复自和四首  
比屋弦歌说此间，诗来清似玉潺潺。  
论交有道须簪盍，经世无才敢辄环。  
剡上最怜分一曲，海边空自说三山。  
谁能伴我湖亭宿，夜静遥占斗柄閒。  

李壁　予赋雁湖诗蒙友社诸文继￡°不一辄复自和四首  
闲来日日理荒余，剩引涟漪一派俱。  
试把渔竿临断岸，从教画手貌成图。  
啼春不到莺无友，警夜谁知雁有奴。  
出处须将时运　　，莫分廊庙与江湖。  

李壁　予赋雁湖诗蒙友社诸文继声不一辄复自和四首  
栏榡相望咫尺间，翻沟送水助潺潺。  
王家传里乌衣巷，梦得诗中碧玉环。  
好看画船来泛月，何须蜡屐去寻山。  
时人不解开湖意，便道渠侬苦爱閒。  

李壁　余十岁时从亡兄仲氏侍先父摄帅江陵郡圃蜡梅数百株一昔盛开予为记  
病眼清晨欲泫霜，谁将幻色对山房。  
十年犹记湖阴梦，几度愁闻汉苑香。  
腊雪近春才一白，好花得地更深黄。  
只应无复当时意，草木何知我自伤。  

李壁　再和雁湖十首  
观物年来等腐余，已甘事与众人俱。  
园林得地须频赏，冕绂关天莫浪图。  
好事难陪金谷友，穷居只辨玉川奴。  
亲逢圣世生非晚，不比当年孺子湖。  

李壁　再和雁湖十首  
畦迳生痴笔墨间，洗心聊欲近潺潺。  
干时辄莫谈商鞅，枉道渠宁主瘠环。  
无事捲帘消白日，有时支枕梦青山。  
湖光莫笑无多子，印却中天象纬閒。  

李壁　再和雁湖十首  
翠华南度几千余，始见中原与闰俱。  
千载一时周历数，两河百郡汉舆图。  
平南上策归诸葛，伐北奇功属寄奴。  
安得忠良负雄略，一清关洛到江湖。  

李壁　再和雁湖十首  
梦回檐溜响潺潺，断送群芳一夕间。  
静见蜂须拈笔架，细看蛛网度窗环。  
数行古篆留科斗，一穗沉烟起博山。  
终岁掩关非避俗，自缘多病爱清閒。  

李壁　再和雁湖十首  
总角趋庭得绪余，诗书元自与生俱。  
词林教诵鹪鹩赋，画苑嗔传蛱蝶图。  
千古凌烟思郑国，一时偃月怨哥奴。  
情和颜蹠均为寄，忍絜新樽上镜湖。  

李壁　再和雁湖十首  
流光匆匆泪潺潺，又报清明瞬息间。  
暖日陂塘空荇带，薰风时节近瓜环。  
谋非为食宁忘世，懒不从人但爱山。  
想见长安五陵道，少年袍成逐宽閒。  

李壁　再和雁湖十首  
作诗真是学文余，余力犹将鲍谢俱。  
流俗是非何足算，古人出处要衣图。  
闲来籍草须寻侣，自起浇花不倩奴。  
着却纶巾披鹤氅，中郎元住曲阿湖。  

李壁　再和雁湖十首  
绕城流水碧潺潺，好是芳菲一月间。  
诗阵不收疑破竹，谈围未解递连环。  
健如俊鹘秋翻野，壮似惊龙夜擘山。  
传后化今当有待，百年距几可今閒。  

李壁　再和雁湖十首  
梦镜纷纭扰弃余，尚连许国守心俱。  
投鞭绝笑保边策，聚米重寻破陇图。  
天外悠悠回雁使，眼前扰扰牧猪奴。  
移床试向春风坐，面旋飞霙卷一湖。  

李壁　再和雁湖十首  
景色随生指顾间，踏翻香雪弄潺潺。  
奏编谁上三千牍，宝带争拖十二环。  
有底穷愁惟畑石，无多远意但盆山。  
何时万顷沧波去，乞我扁舟自在閒。  

李壁　在唐安郡圃作  
当年张李国长城，翻向天涯问大钧。  
争似圣朝公道在，庙堂端要读书人。  

李壁　湛庵出示宪使陈益之近作且蒙记忆再次韵一首适王令君国正携酒相过  
重将倦翼羾天关，流浪深惭佛眼看。  
名宿青灯仍燕坐，故人白雪自幽弹。  
西江一吸还居士，寒涕双垂任懒残。  
应笑区区话陈迹，秋风吹老碧芦滩。  

李壁　真州元夕和韵二首  
璧月舒金波，流光入窗蓬。  
江水碧杳杳，淮山直丛丛。  
牢落亦清甘，繁华儿辈事。  
一褐拥春寒，倦拨青编睡。  
绛纱眩纨绮，箫鼓沸隔船。  
龛灯独耿耿，静对花双悬。  
更深共语笑，为客何时了。  
纷兮总濁恶，文字有潜照。  

李壁　真州元夕和韵二首  
通宵风撼天，清晓雪压蓬。  
苍茫烟海涯，寂寞葭苇丛。  
龙骧水犀手，有亦安所事。  
洪波绛鼍翻，阴穴翠螭睡。  
孰能乘此险，惟应汉戈船。  
焝焝眸电闪，摇摇心旆悬。  
排烟把醆笑，铁翁高了了。  
阴云欣解剥，丽日廓清照。  

李壁　知府李大谏特枉新诗存问甚厚以谢  
盖代今推骨鲠臣，朝来有使到漳滨。  
稍谙逆境宁非梦，不隔寒莇始是春。  
菜甲旋锄聊诳口，茅堂新葺且怡神。  
故应犹喜斯文在，风雨鸣鸡夜向晨。  

李壁　知府丈袖赐新篇愈叹精奇勉缀俚辞干览采  
书边惯度短檠宵，心和南山扣角谣。  
霡霂几随风入夜，荧煌行见日升朝。  
自怜镜里吴霜满，难敌毫端海蜃摇。  
好是濉阳桃李树，春风新照玉麟腰。  

李壁　中岩  
尘土污人绝可怜，宝坊聊共炷炉烟。  
高怀已属三峰上，旧事重寻千载前。  
暖吹静翻花漠漠，晚云深护竹娟娟。  
只应难见惟神物，留取新诗结旧缘。  

李壁　庄敬日强斋二首  
人情乐安肆，昼夜物欲婴。  
惟敬以直之，山立而川行。  

李壁　庄敬日强斋二首  
居人晏犹眠，行子夕未宿。  
此心从何生，却道力不足。  

李壁　子金舅出示雁湖和章走笔为谢三首  
运数从来略相似，人人总道疾堪忧。  
岂知不死还相对，更把新诗互唱酬。  

李壁　子金舅出示雁湖和章走笔为谢三首  
词源病起不全枯，一滴犹堪涨雁湖。  
只我少强宜末减，老人笔力更敷腴。  

李壁　子金舅出示雁湖和章走笔为谢三首  
龙山仙去参谋死，纵有奇文欲似谁。  
前辈风流只公在，不才我定愧牢之。  

李宾　句  
自笑资中穷太守，每逢水竹便相亲。  

李丙　白紵辞  
娇如花，美如玉，  
越溪女儿十五六。光风入帘睡初足，  
起画修眉远山绿。飞香走红三月心，  
一声白紵千黄金。高堂客散灯火深，  
醉鬓斜钗夜沈沈。  

李丙　夜夜曲  
玉窗结怨歌幽独，弦绝鸾胶几时续。  
铜龙漏促春夜长，冷雨酸风乱心曲。  
閒熏翠被郁金香，拂拭绣枕屏山绿。  
飞飞乳燕归不归，寂寞流萝帐前烛。  

李邴　白莲庵  
宴坐鹊巢肩，观花柳生肘。  
幽人夜半至，古月明户牖。  

李邴　宝林寺  
青灯映独宿，世事忽如遗。  
一榻寒无梦，高斋静见诗。  
长空消海气，远壑淡幽姿。  
欲问无生意，高人不可期。  

李邴　藏六庵  
莫言藏六便忘筌，一六俱非是本然。  
枯木有人能采菌，白牛无地可施牵。  

李邴　访庆老不值  
惠远过溪应送陆，玉川入寺不逢曦。  
夕阳半岭鸦栖树，拄杖寻山步步迟。  

李邴　宫词四首  
绿树莺蹄春梦觉，楼外鸡人唱清晓。  
深红浅白竞东风，为怜满眼枝枝好。  

李邴　宫词四首  
舞袖何年络臂韝，蛛丝网断玉搔头。  
羊车一去空馀竹，纨扇相看不到秋。  

李邴　宫词四首  
鲛绡泪滴鸳鸯冷，月上栏杆照孤影。  
踯躅开花过粉墙，辘轳汲水敲金井。  

李邴　宫词四首  
妄意长如凤管寒，君恩不学缕衣宽。  
汉家公主歌黄鹄，犹有琵琶马上弹。  

李邴　寄泉州孝忠光禅师  
曩岁曾经度厄津，深将法力荷云门。  
如今稍觉神明复，拟欲酬师不报恩。  

李邴　建炎丞相成国吕忠穆公退老堂诗  
晋公伐叛致太平，归来绿野勤经营。  
沈沦不复经济意，晚节更为人所评。  
文饶佐武取河朔，平泉草木罗清英。  
功成未尝一寓目，閗石作记空传名。  
何如堂堂渭川老，崛起自与天扶倾。  
岁在作噩骇机发，忠臣愤叱思殒生。  
氛埃不为紫霄蔽，日月却向黄道行。  
壮年铁衣勤汗马，白首金鼎调和羹。  
张皇国威起穨压，约敕吏蠹归章程。  
羌戎破胆思寻盟，盗贼脱甲来输诚。  
辕门诸将指呼耳，公有胸中十万兵。  
锐然请老樊小圃，爨席却与渔樵争。  
烟霞放目傲轩冕，水石步屧遗机衡。  
虽然四海望不置，搴旒下瞩熙皇明。  
宣王于今事北伐，周公不日歌东征。  
迎还两宫天地庆，埽洒六合风尘清。  
是时公归乃可耳，岂得遽适羲皇情。  
祝公寿考如卫武，百岁箴儆谋群卿。  
祝公功名如郭令，身与庙社同安荣。  
忠诚向来金石贯，勋烈遂将天壤并。  
他年升堂奉杖屦，愿留隙地诛柴荆。  
但令公孙肯开合，不用野王来抚筝。  

李邴　戒珠寺雪轩  
四山环绕翠岧峣，想见凌晨雪未消。  
八万四千修月手，不知何处琢琼瑶。  

李邴　九日  
木落霜洲溪水清，登临满目是飘零。  
黄花有意怜幽独，白酒无聊漫醉醒。  
牢愁错倚西风立，楚些巴渝不可听。  

李邴　句  
江上云亭霁景鲜。  

李邴　句  
闲知白日长。  

李邴　句  
为君醉倒烛花前。  

李邴　句  
深居绝送迎。  

李邴　句  
柳老抛绵后，梅酸著骨时。  

李邴　句  
姜坟馀马鬣，傅钓但龙泓。  

李邴　句  
长廊风度磬，深院雨留香。  

李邴　句  
故斸云根带藓移。  

李邴　句  
古来重九皆如此，无复龙山剧孟嘉。  

李邴　句  
东湖同住水云家。  

李邴　句  
涨海声中万国商。  

李邴　句  
等闲莫遣俗人看。  

李邴　句  
北窗人物羲皇上。  

李邴　梅  
绵霜历雪忿开迟，风笛无情抵死吹。  
鼎实未成心尚苦，不甘桃李傍疏篱。  

李邴　琴泉轩次韵  
但怪朱丝韵枯木，那知古润坠寒泉。  
鸟啼静夜应传谱，风入寒松拟续弦。  
妙体难寻斤斲处，高吟宁堕膝横边。  
饮光到此如欣舞，笑倒云门逸格禅。  

李邴　庆老石帆庵  
鹑作衣裳铁作肝，老将身事付寒岩。  
诸天香积犹多供，百鸟山花已罢衔。  
定起水沉和月冷，诗成冰彩敌云缄。  
山头画舸谁安楫，我欲看公使石帆。  

李邴　书台州上方不出院僧壁  
不下山来十四年，区区笑我走尘寰。  
只应后夜经声寂，明月清风自往还。  

李邴　铜雀砚  
魏宫歌舞已成尘，重见陶家几世孙。  
铜雀不鸣唯解渴，管城何罪遽遭髠。  

李邴　行田同安题康店铺  
短衣自猎南山虎，正好渔樵不乱群。  
妄以宿嫌诛醉尉，令人翻恨李将军。  

李邴　谒迪上人  
数脊招提四面山，羡师终日掩禅关。  
凭阑人语风烟上，乞食僧来紫翠间。  
万木深藏云泱莽，一溪空锁月弯环。  
十年不踏门前路，只遣松风送我还。  

李炳　吊危一  
南乡老人危翁一，岁晏雨晴扶杖出。  
惊闻二圣尘再蒙，归阖柴门哭三日。  
眼空愁绝声遂止，里人唁翁翁死矣。  
凛然生气申包胥，万古千秋葬忠义。  

李炳　句  
柳老抛绵后，梅酸着骨时。  

李炳　题康店铺  
短衣自猎南山虎，正好渔樵不乱群。  
妄以宿嫌诛醉尉，令人翻恨李将军。  

李伯圭　送胡季昭谪象州  
伏马总为刍豆谋，孤忠嫠纬胜忧。  
事当言路官无小，理示安时心肯休。  
千古纲常增砥柱，一身去就等虚舟。  
恶鸱尽任陵鸾凤，赢得汪朐雪外州。  

李伯圭　挽胡季昭二首  
危言不畏触干戈，瘴雨蛮烟换玉珂。  
今古庐陵两胡老，是非儋耳一东坡。  
拳拳搞志甘三已，恻恻招魂听九歌。  
信得平生稽古力，初心不为履朝靴。  

李伯圭　挽胡季昭二首  
圣朝宽诏下龙墀，尽放累臣脱患羁。  
痛失长沙贾谊舍，空存潮海退这祠。  
孤忠元自轻生死，白骨宁知问去归。  
万里江山丹旐返，悲风一掬波动沾衣。  

李伯敏　闻象山论学语有得  
纷纷枝叶漫推寻，到底根株只在心。  
莫笑无弦陶靖节，个中三叹有遗音。  

李伯先　句  
一门萃忠孝，竹锦写家声。  

李伯祥　句  
夜过修竹院，醉打老僧门。  

李伯玉　淳佑七年丁未十一月朔蔡久轩自江东提刑归抵家时三馆诸公以风霜随  
清时屏臣奸，琴瑟大更化。  
四佞斥昕朝，一札颁丙夜。  
明庭集孔鸾，清庙荐琼斚。  
堂堂西山孙，藉藉少室价。  
给札承晨庐，紬书群玉舍。  
功名渠自来，迫逐不容赦。  
君心政事本，治化朝廷下。  
纪纲始宫闱，国本关宗社。  
累章沥忠赤，万口齐脍炙。  
迩来忠佞杂，异论淆王霸。  
吴天且不容，膴仕骈姻娅。  
回遹何日沮，好官从唾骂。  
人方酣势利，君独辩奸诈。  
同僚俱愧赧，灶婢亦惊讶。  
官职一涕唾，名声穷泰华。  
列之绍符间，允矣陈邹亚。  
江东天一方，使者星言驾。  
我亦腾氓廛，何幸寇君借。  
国步正艰危，人心实凭藉。  
良民困盗贼，螟蟊损禾稼。  
豪姓侵细民，荆榛害桑枯。  
污官混廉吏，鲍秽熏兰麝。  
少烦六辔濡，行见四辈迓。  
君诚梁栋材，好与支大厦。  

李伯玉　碇斋  
先生产地起风波，皆竟中流定得么。  
放取断头船子去，醉眠烟雨一渔蓑。  

李伯玉　怀激发尚书伯纪  
一曲清歌一弄琴，十千美酒十分斟。  
江流不动潮初上，斗柄将垂夜向深。  
沙觜露溥孤鹤警，潭心月冷老龙吟。  
此时最是怀乡国，云里征鸿閒远砧。  

李伯玉　吏隐堂  
吏隐先寻一着高，尽输酒圣与诗豪。  
君方无事同犀首，我纵有官如马曹。  
把似啜茶看孟子，何如痛饮读离骚。  
胸中磊落浇三碗，倩得麻姑痒处搔。  

李伯玉　送萧晋卿西行  
上马能击贼，下马能草檄。  
萧郎负此文武之全才，当卧元龙楼百尺。  
屏山阅尽眼中人，磊落深沉只识君。  
冷官不受人料理，拄笏时看西山云。  
与君尝谈秘书阁，百二秦城锦相错。  
第恐羌儿或弄兵，今日始知先一着。  
自有龙图十万兵，请乘一障终权轻。  
初闻召至青油幕，袖中已草从军行。  
相国谋深古来少，想见智囊谈未了。  
贺兰鼠子不足平，底用西征出师表。  
凉州久苦寒烟埋，今年定见玉关开。  
凯旋只在春风后，趁取闲闲登吹台。  

李伯玉　天游斋  
丈人未始出吾宗，草靡波流尽太冲。  
七窍凿开无混沌，六根消落尽圆通。  
法身兔角声闻外，法事牛毛梦幻中。  
谁会天游更端的，瘦梅痚竹一窗风。  

李伯玉　挽徐衡  
胸次恢恢百万兵，文才武略冠群英。  
挽弓破筿状元锐，擒寇功封使者荣。  
两尚皇姬升帝眷，一颁皂纛出神京。  
追思八字君恩重，銮驾虽无如朕行。  

李伯玉　雪后  
玉环晕月蟠长虹，飞沙卷土号阴风。  
黄云羃羃翳晴空，屋头唧唧鸣寒虫。  
天符夜下扶桑宫，玄冥震怒鞭鱼龙。  
钱垅飞出沧海底，咄嗟如律愁神公。  
急{左奭右斗}北斗卷云汉，凌澌卷入天瓢中。  
椎璋碎六华，剪出寒珑璁。  
翩翩作穗大如手，千奇万巧难形容。  
恍如堕我银沙界，清光搞夜寒杝胧。  
肝肠作崇耿无寐，试把往事閒追穷。  
男儿生须衔枚卷甲臂琱弓，径投虎穴策奇功。  
不然羊羔酒帐玻瓈钟，侍儿醉脸潮春红。  
谁能蹇驴驼著灞陵东，骨相酸寒秋愁煞侬。  
屏山正吐黄虀气，笑倒坐閒亡是公。  

李昌辰　挽赵秋晓  
诸老之中骨相奇，天胡遽使哲人萎。  
每怀钓月池边乐，尚忆编茅亭下诗。  
隔面树云劳我梦，伤心薤露为君悲。  
典型已矣嗟何及，肠断天寒日暮时。  

李长庚　长庚绍兴十九年七月十九日尝游阳华后十有二年复以是月是日从乡曲  
阳华近七里，不到余十年。  
乃知声名锁，能障山水缘。  
今日与邻曲，胜游追斜川。  
瘦藤穿荦确，一叶弄潺湲。  
岩扃隐翠竹，梵宇净青莲。  
一笑蹑飞虹，毛骨清欲仙。  
婆娑宝璎珞，放浪玉壶天。  
曲肱卧盘石，涤耳听流泉。  
片云飞雨来，更觉秋凛然。  
酒尽与归去，千林昏暝烟。  

李长庚　陈士淳主簿举似与严庆曾主簿邓伯允仙尉同到阳华佳句且有岩下弄琴  
说着幽岩意已清，那堪地近一牛鸣。  
尘萦俗累不容到，若见山灵烦寄声。  

李长庚　陈士淳主簿举似与严庆曾主簿邓伯允仙尉同到阳华佳句且有岩下弄琴  
阳华山水自双清，况弄朱弦金石鸣。  
我是行人那敢听，恐翻别调作离声。  

李长庚　陈士淳主簿举似与严庆曾主簿邓伯允仙尉同到阳华佳句且有岩下弄琴  
云水光中语更清，从他山寺晚钟鸣。  
满船载月归来好，一笛穿云裂石声。  

李长庚　次韵江府判游阳华江丈□春间携家再来  
尘外非无境，壶中自有天。  
从来招别驾，於此漱寒泉。  
铭已得元结，记须烦子年。  
重游知更好，出谷趁莺迁。  

李长庚　丁卯清明约邓致道游阳华  
我来挈挈倦尘沙，下马无心更忆家。  
不怨客中逢熟食，只知玉里是生涯。  
花边顿觉春光老，柳外还惊日脚斜。  
甚欲与君寻胜去，何妨着脚到阳华。  

李长庚　绍熙癸丑二月二十六日蒋助教言正招游阳华婆娑岩下薄暮乃归得诗五  
春风今日扇微和，触目江山发兴多。  
如画幽岩无十里，轻衫短帽得婆娑。  

李长庚　绍熙癸丑二月二十六日蒋助教言正招游阳华婆娑岩下薄暮乃归得诗五  
偶寻三迳到阳华，碧玉珍珑真可家。  
追想旧游如梦寐，摩挲石刻但咨嗟。  

李长庚　绍熙癸丑二月二十六日蒋助教言正招游阳华婆娑岩下薄暮乃归得诗五  
岩下留连且尽欢，不知红日半衔山。  
归时林壑风烟暝，赖有昏雅相伴还。  

李长庚　绍熙癸丑二月二十六日蒋助教言正招游阳华婆娑岩下薄暮乃归得诗五  
我老思为漫浪翁，暂来却恨去匆匆。  
山头日色赤如血，照映川原草木红。  

李长庚　绍熙癸丑二月二十六日蒋助教言正招游阳华婆娑岩下薄暮乃归得诗五  
我识阳华六十年，当时面目故依然。  
清泉白石都无恙，华发苍颜只自怜。  

李长庚　绍熙甲寅五月十七日从令尹张济之早饭狮子岩夜阑乘月泛舟而归  
朝游狮子晚阳华，玩水看山乐可涯。  
野鹤沙鸥惯看客，一双对立流头沙。  

李长庚　绍熙甲寅五月十七日从令尹张济之早饭狮子岩夜阑乘月泛舟而归  
到此令人忆漫郎，笔端妙语发天藏。  
泉声潄玉生秋思，不减湖中五月凉。  

李长庚　绍熙甲寅五月十七日从令尹张济之早饭狮子岩夜阑乘月泛舟而归  
雨余山色媚晴晖，无呈孤云自在飞。  
坐到黄昏尤不恶，载将明月满船归。  

李长庚　乙丑仲冬自甯远来游阳华  
沿崖渡水六七里，划见幽岩画屏倚。  
却蹑长虹信步行，下瞰浅清皆脚底。  
漫郎泉石之董狐，妙语品题良不诬。  
千岩万壑果何似，吾家九疑真不如。  

李长庚　已巳七月游阳华  
遥指断崖如削瓜，碧云一朵是阳华。  
莫言空洞中无物，须信崭巉不可家。  
已听泉声响环佩，更看山色媚烟霞。  
一邱一壑平生事，不觉归鞍带暝鸦。  

李长庚　与致道约游阳华寻以雨阻追和山欲集中岑公涧二绝名韵  
垂垂雨脚几时晴，便拟扁舟乘兴行。  
想得斜川今更好，胜游恨不继渊明。  

李长庚　与致道约游阳华寻以雨阻追和山欲集中岑公涧二绝名韵  
阳华妙处吾能说，泉响风摇环佩声。  
定是山灵嫌俗驾，电光制过雨如倾。  

李长吉　方公祠堂迎送神曲  
思公不见兮我心愁，渺八荒兮远游。  
严祀事兮岁修，几来下兮淹留，  
勤恤祈天兮惠泽同。如父母兮子孙谋，  
非公休我兮我何以休，谁知公心兮不独桂人是尤。  
蘅杜兮荐羞，桂醑兮芬浮。  
临飨兮谁酢酬，胥乐兮和气流。  
是感是慕兮无昭幽，惠我桂人兮百千秋。  
菲荐毕陈兮歆斯鉴斯，歌鼓方洽兮送歌继之。  
拥翠云兮祥风驰，乘雾毂兮扬桂旗。  
秀峙兮莹澌，可游兮可嬉。  
来何从兮去莫追，怅望不及兮天一涯。  
化灾沴兮景贶绥，愿倏尔兮祀事孔时。  

李长吉　见旧题壁  
小迟点笔醉还嗔，画断萧梁古佛尘。  
今日重来应抵掌，十年分付未逢人。  

李长吉　句  
龙首山头桑苧翁。  

李长吉　陌上桑  
朝采陌上桑，暮采陌上桑。  
一桑十日采，不见薄情郎。  
正是吴头桑叶绿，行人莫唱江南曲。  

李长吉　晚望  
无数寒鸦来过钟，物华心迹偶然同。  
不知海北江南路，更有愁人立晚风。  

李长民　城南蒋庄四首  
愁卧愁亭上，兰时忽过中。  
幽人倦赏物，青帝谩施功。  
柳眼依依碧，档梢冉冉红。  
真须家酿酒，一醉百花丛。  

李长民　城南蒋庄四首  
郊居人事绝，倦暑每晨兴。  
莲□池中佛，笋供林下僧。  
吟馀厌蝉噪，望远喜禾登。  
朝市忘怀久，何劳羡赐冰。  

李长民　城南蒋庄四首  
今旦商飚起，萧然云气秋。  
稚蛩工促织。老蔓拟牵牛。  
莫赋潘安阁，聊登王粲楼。  
家园归未得，孤梦绕松楸。  

李长民　城南蒋庄四首  
守来惟喜睡，忽忽又朝暾。  
地迥霜逾白，庭空鹊自喧。  
甑头烟半吐，盏面酒微温。  
莫问乌银价，晴檐好负暄。  

李长民　海监道中  
一舸凌风去，萦纡度几村。  
水清鱼视子，地美稻生孙。  
山近尘埃远，秋晴枕席温。  
悠悠向何所，歡乃武陵源。  

李长民　句  
地迥七杉成斗野，雨馀双练泻晴川。  

李长民　廉堂  
政拙惭无善最闻，但失青嶂对谁门。  
公馀静室聊观易，客到廉堂谩吉樽。  

李长民　鹿苑寺一击轩二首  
我听风篁是梵音，如何俗耳等闲闻。  
自来击处无人会，千古知心只此君。  

李长民　鹿苑寺一击轩二首  
密密堂堂悟有时，躁求那便契精微。  
凭谁举似圆居士，好助香岩证上机。  

李长民　送张师言知台州二首  
岧峣台岳镇东陬，地近行都委寄优。  
就付金庭老宫使，曾持虎节古扬州。  
行春想见勤宣布，访古无因预唱酬。  
我诵甘棠增感妈。愿公封殖表前修。  

李长民　送张师言知台州二首  
皖岭潜溪已厌观，此行更赏浙东山。  
云开天姥极清旷，雾暗石桥穷险难。  
年德俱高真召杜，风情未减眷樊蛮。  
侧闻侍从多虚位，宁许耆英便赐闲。  

李长沙　赠谈命严叔寓  
平时已秉班扬笔，暇处不妨甘石经。  
吾里忻传日边信，君言频中斗杓星。  
会稽夫子馀诗礼，巴蜀君平旧典型。  
历历周天三百度，更参璿玉到虞廷。  

李詇　荷花  
奇奇水上花，湛湛花下水。  
花得水扶持，水因花富贵。  
当中既植藉，四畔还种苇。  
自然秋风生，便有江湖意。  

李詇　九日登屏山  
有约携壶九日游，扶筇选胜豁双眸。  
天空晴送群峰翠，野旷寒生落木愁。  
浊酒故饶狂士态，黄花羞插老人头。  
凭高不管风吹帽，坐破屏山一色秋。  

李詇　句  
半夜鬼神朝水府，五更鼓角动扬州。  

李詇　控巴台次韵  
翠岸红灯寄语，要自江南看来。  
多景齐云楼下，当年使鷁招回。  

李詇　控巴台次韵  
谁道地拘偪窄，须知天閟幽妍。  
一段丹青台阁，何人淡扫松烟。  

李詇　题平亭  
锹公有记记蛮平，蛮不难平将贵精。  
勉矣诸君修将业，请将平安作亭名。  

李詇　酴醾  
下腾赤蛟身，上抽碧龙头。  
千枝蟠一盖，一盖簪万扑。  
花要带月看，香要和露收。  
一点落衣袂，经月气未休。  
一点入酿翁，经岁味尚留。  

李詇　谒丞相祠观八阵图  
人言忠孝不磨灭，神物护持存水浒。  
千家陵谷几变迁，此石不移自章武。  
本由黄帝古兵法，六十四以八为伍。  
髯孙且惧促达走，贼操游魂何敢拒。  
刻铭沙石水底碑，教战石存山下鼓。  
一片丹心天地间，万世闻风犹御侮。  
我来起敬凛如生，再拜一言公必取。  
瀼流东截阵图前，寝隳城壁颓民宇。  
能安拳石止波流，愿回瀼患思民抚。  
常使夔人知感公，踏碛年年吊千古。  

李詇　咏松  
半依岩岫倚云端，独立亭亭耐岁寒。  
一事颇为清节累，秦时曾作大夫官。  

李承之　句  
珠鞍昔御恩犹在，玉辇亲扶事已非。  

李诚之　咏松  
半依岩岫倚云端，得立亭亭耐岁寒。  
一事颇为清节累，秦时曾作大夫官。  

李冲元　过姑孰作  
琉璃万顷碧如堆，画栋连云户牖开。  
晴嶂势吞三楚尽，暮潮声带九江来。  
六朝寂寞惟流水，孤垒荒凉史旧台。  
惆怅骑鲸人已老，夜船空棹月明回。  

李冲元　句  
窄迳随溪转，悬崖带藓斑。  

李冲元　仰山  
孤云欲作人间雨，流水空传物外声。  
老柏倚岩高转瘦，寒花著雨坠还生。  

李俦　张叔挽诗二首  
声名凛凛动寰区，忠义存心老不渝。  
奋不顾生惟尽节，虞无遗策悉嘉谟。  
独提南服三千旅，首冒重围万死涂。  
时事已更身已逝，惟将阴德付鵷雏。  

李俦　张叔挽诗二首  
命世文章伯，鸿枢柱石臣。  
殒身因卫社，嗣德岂无人。  
丹旐西原路，輀车万里春。  
一门蒙待遇，徒有泪沾巾。  

李处端　深静堂  
渡水穿云特地来，虚堂深静绝尘埃。  
泉流舍下蒲萄色，山作人间翡翠堆。  
解箨娟娟新竹长，弄香细细杂花开。  
重惟胜饯难为咏，况我初无锦绣才。  

李处励　题萃清阁  
南柯一梦还，不待黄粱熟。  
脱身解印绶，矫迹回林麓。  
珂声绕危磴，旆影照飞瀑。  
殷殷倚岩峰，艳艳穿篱菊。  
佛宫古藏胜，释子出迎肃。  
轩盈架碧崖，钟磬响虚谷。  
好鸟献晴语，幽兰吐寒馥。  
少焉耻奔竞，老矣厌羁束。  
游宦非养高，勇归乃知足。  
啸里藏至音，琴中隐真曲。  
注目久无言，呼童取醴醲。  

李处全　深静堂  
鼎来朱墨苦难逃，两夕山中暂释劳。  
野岫拥檐青巀嵲，回塘足雨绿遧遭。  
繙经深院心宜静，远迹红尘意自高。  
漫把新篇供写物，么麽好敢说诗豪。  

李处全　深静堂  
连筒接水下横塘，漫祓尘襟引兴长。  
喜有一枝安静境，閒看九曲泛流觞。  
凉生客枕秋将老，月上纱窗夜未央。  
满眼诗材皆可赋，惜哉无计脱官忙。  

李处全　蜕龙洞  
龙化当年去不回，空余古洞出崔巍。  
苍苍野色连天远，脉脉泉音穴地来。  
壁上梭飞三尺雨，匣中剑跃一声雷。  
红云六月炎蒸处，庆作商霖泽九垓。  

李处全　挽崔舍人  
雅望高簪履，昌言动冕旈。  
五花方判事，万户合封侯。  
未换黄金带，俄成白玉楼。  
匆匆大槐国，起灭等浮沤。  

李处全　挽崔舍人  
桂籍联升望舜裳，香飘折槛馥天光。  
我心但愧蒹葭倚，众目争观鸿雁翔。  
策足华涂欣衮衮，致身台路失堂堂。  
并看双璧埋黄壤，一层风前泪数行。  

李处权　北禅  
老屋不知春，余花纷委雪。  
中有忘言人，截断天下舌。  
我久执情见，终日在谈说。  
一笑示全机，春云满城关。  

李处权　表臣检校东皋雨中有怀诗以促归  
旅泊愁春雨，春寒更北风。  
云山方秀发，烟树却冥濛。  
念我攜家客，逢君足谷翁。  
胡为在穷谷，正渴一尊同。  

李处权　才臣设席彦修来过仍陪表臣终日之乐岂易得也因赋  
顾我非仙李，知君实老彭。  
承家罗玉树，润屋起金籯。  
世路嗟多事，人生戒不情。  
岁华将暮矣，切勿诉深觥。  

李处权　草饮招表臣才臣彦文道夫  
愧匪屠门嚼，且无金屈卮。  
人生难得醉，我辈不须辞。  
山迥云生谷，林空鸟并枝。  
前溪天欲雪，为报戴逵知。  

李处权　长桥  
徙倚长桥上，时难得此游。  
水光迎目动，帆影上天浮。  
不见鸱夷子，须烦顾虎头。  
今年闰八月，好好醉中秋。  

李处权　车水  
挽尽溪流沮洳浑，幽人昼卧懒开门。  
诸邻鹅鸭顿亡赖，一夕鱼虾无半存。  
及此焦枯方有祷，从而暴殄岂堪论。  
清漪绿竹城南路，回首吾庐正断魂。  

李处权　闯山亭  
亭皋树林五月寒，坐揖秀爽披孱颜。  
使君清雅颇好事。妙墨风流名闯山。  
云归雨罢作佳色，山在杳霭空濛间。  
烟中合遝展屏障，鸟外纡余堆髻鬟。  
疏帘捲尽一搔首，决眦荡胸如可攀。  
江头好山不知数，供给骚人犹等閒。  

李处权　呈九兄  
我兄少有谪仙才，襟抱於今得好开。  
珠玉尽从谈次落，溪山浑入句中来。  
弦歌小邑徒劳尔，松菊故园安在哉。  
有客漂流无税驾，愿将高义挽春回。  

李处权　呈似表  
闻说烟尘近，惊奔道路长。  
人生何草草，天意竟茫茫。  
山鸟寒亡路，溪花湿更香。  
飘零值君子，老眼慰悲凉。  

李处权　池上书所见留别益谦  
池上风烟故可人，倦游老眼厌纷纷。  
晴云出岫似知我，野鹤鸣皋疑是君。  
可恨音书长契阔，尚从杯酒见殷勤。  
新诗准拟频相寄，独学方当病寡闻。  

李处权　酬辩老见遗怀旧之什  
老去何堪行路难，冰霜几晚见苍官。  
鲈鱼南国无张翰，妓女东山有谢安。  
秉烛夜阑真是梦，传杯秋际若为欢。  
吾徒恰似丰城剑，光气须从斗下看。  

李处权　初至毗陵简巽老时有所怀也  
从来语默有千钧，乱后相逢气益振。  
好鸟开窗如应客，清风挽竹故留人。  
更贫岂顾墦间祭，已老犹堪席上珍。  
说到苍梧泪横臆，皇天万一照醉辛。  

李处权　春晚简德孺  
人生有酒即佳辰，忽忽园林已暮暮。  
雨后落花浑帖砌，风前飞絮欲沾人。  
我如放浪陶彭泽，公是风流贺季真。  
伊水崧雪在何处，旧衣犹有洛阳尘。  

李处权　次陈叔易太湖二十韵  
北客何来此，浮生真偶然。  
风飚从禹穴，日脚近虞渊。  
渔唱谁能问，鸥盟我不捐。  
燃犀怪可睹，击树讯空传。  
钓石温徐坐，樯竿稳近联。  
波明疑练妥，山净学眉连。  
客上三千履，军呼十万鋋。  
可思江柳下，只欠舞衣前。  
鼓舵知无及，乘查帐未缘。  
远中微隐树，阔外莽横天。  
缥缈湘灵瑟，夷犹范蠡船。  
健帆风作驭，骇浪雪盈颠。  
行鹭纷群起，孤鸿杳独鷑。  
断崖方怒吸，浅濑或劳牵。  
夜泊星辰逼，晴占日月偏。  
幽姿閟蛟室，神物护龙泉。  
世乱甘沦隐，涂穷枉乞怜。  
渚花迎日笑，岸草信人沿。  
颇欲追双桨，无因共两舷。  
时来如谢杋，三复有余妍。  

李处权　次怀英韵  
乱来身世羡沙鸥，雪后溪山粲两眸。  
不用东床呼外舅，当年雅契在仙舟。  

李处权　次士特韵寄德久牧之  
家山凿龙似修眉，中有伊川寒更绿。  
吾庐亦复远城市，舍下清流环几曲。  
四时幽人共吟醉，饮若长鲸杯要覆。  
三年芳草怨王孙，定有金钱无处卜。  
南征际会竹林阮，兵厨况有酒百斛。  
夫君笔力抵万钧，所当穿彻如强镞。  
义形抗论及朝政，正容刢若冰霜肃。  
因君远忆邹与张，畴昔之言皆可复。  
二士揭揭庙堂器，用之艰难一夔足。  
空令两行壮夫泪，回首尽向燕云哭。  
我心之忧正谓是，夜中兴叹仰看屋。  
相思岁尽书不来，念我衣单体生粟。  

李处权　次韵表臣见遗喜归  
溪南浑似辋川居，不啻当年卧草庐。  
从昔金声蒙酱瓿，至今汗血困盐车。  
端知将相真无种，更喜才华甚有余。  
及此知机同免祝，季鹰初不为鲈鱼。  

李处权　次韵陈叔易三首  
草碧波复绿，南浦愁送君。  
君行将何之，怆指南北云。  
相思无早晚，生离无近远。  
悠悠关塞阻，杳杳音信断。  
青灯挑已尽，夜长方展转。  

李处权　次韵陈叔易三首  
东邻有艳妇，倾城室家索。  
西邻有贞妻，空闺守葵藿。  
良人万里去，岂为铅华落。  
君心谅不移，妾命由来薄。  
天地终无情，人生复何托。  

李处权　次韵陈叔易三首  
马鸣旌旆摇，雪满关山道。  
白草连云中，羊肠复萦绕。  
别离工损神，宿昔已枯槁。  
却望南飞鸿，惊弦亦虚憍。  
只应马上曲，偏能写怀抱。  

李处权　次韵呈德基兼呈王侍郎  
书生卧病久无衣，不意临衰厌鼓鼙。  
乡信略无鸿雁到，客愁惟有杜鹃啼。  
谁怜弹铗长依孟，自不工竽漫说齐。  
我亦漂流费耘业，看君文字照浯溪。  

李处权　次韵德基效欧阳体作雪诗禁体物之字兼送表臣才臣友直勉诸郎力学之  
朝来冻坐如缩龟，不闻打窗那得知。  
江南地暖亦有此，惊心远自龙沙吹。  
六一居士最能赋，东坡先生追撚髭。  
腐儒得句亦起舞，砚寒沃笔浮轻澌。  
征尘暗天铁马健，衣冠南奔身世危。  
兄弟相望音信绝，梳头纷纷满面丝。  
裿褐袖手如怀冰，车马不来奚所为。  
前年毗陵雪盈尺，蟹螯犹记左手持。  
归来浩歌仰看屋，夜深刢刢粟满肌。  
室中老妇几兴叹，膝下奈此号寒儿。  
今年造物颇垂顾，税驾仁里欢此时。  
杀鸡为黍朝夕事，苦节诸郎方下帏。  
起看松竹有特操，坐对溪山无俗姿。  
刘子唱高和弥寡，要当独醒歠其醨。  
已呼稚子来候门，更戒黄童无扫墀。  
十千不向楼头贳，一蓑正忆江上披。  
五陵之客夸轻肥，呼鹰逐兽广莫驰。  
五侯之第事豪侈，珊瑚照耀金屈卮。  
岂如高举纵清赏，钩帘一目万景随。  
亦有末至居客右，其言不让故哂之。  

李处权　次韵德基效欧阳体作雪诗禁体物之字兼送表臣才臣友直勉诸郎力学之  
枯肠服气如寿龟，穷冬却扫百不知。  
开门忽见雪满地，纵横浩荡春正飞。  
入隙时欣点万卷，仰檐不见霑吟髭。  
松林冥冥起薄雾，涧水活活生微澌。  
清可洗心明洗目，卑且不污高不危，  
残妆如见寿阳面，不食可怜姑射肌。  
书生长年营口腹，颇似蜘蛛空吐丝。  
身将老矣厄离乱，我生之初尚无为。  
百篇落落或能赋，一杯炯炯须重持。  
崆峒漫倚防身剑，枉负平生作男儿。  
回首农桑三万里，无复贞观开元时。  
恭惟天子尚勤俭，早集书囊为殿帷。  
一朝随仗过沙漠，落日风尘龙凤姿。  
此时燕山士如虎，寒多史乃秫酒醨。  
肉食岂堪茹毛苦，应念靴鸣集赤墀。  
尘沙错落赭黄暗，貂狐独向寒风披。  
关山寂寞草树死，指点射猎方奔驰。  
心益不忘尝胆事，望云遥祝万寿卮。  
向来窃取名器者，扈圣曾无一夫随。  
忠臣义士愤切骨，皇天后士傥鉴之。  

李处权　次韵德孺感怀  
敝屣浮云世所难，谁堪走俗抗尘颜。  
海鹏已激三千里，天马终归十二闲。  
醉发杖藜云逐逐，香凝宴寝雨斑斑。  
林泉久假皆吾有，何必捐金更买山。  

李处权　次韵德孺晚菊  
屈原作离骚，採菊餐其英。  
渊明赋归来，径荒菊犹荣。  
此物有至性，名因君子成。  
岂知时节过，不顾霜露凝。  
岁华易晼晚，芳物随凋零。  
艳色始独秀，馨香自孤清。  
花似时美女，俗恶空娉婷。  
由来品次定，横议那得争。  
公如醉翁贤，雅好违世情。  
三嗅复三绕，莫逆如友生。  
泛之黄金杯，愿言制颓龄。  
更呼门下士，哦诗同倒倾。  

李处权　次韵端礼见寄  
自昔孤芳难寄林，乳离漂泊却须禁。  
春风不解回双鬓，夜雨何堪搅寸心。  
薄日花光怀杜曲，清流竹色梦山阴。  
从来玉石崑山火，臭味多君肯嗣音。  

李处权　次韵端礼谢郭宰载酒相访之什  
贤哉令尹出名胄，百里歌谣不容口。  
岂弟父母今信之，视民恐伤如足手，  
讼庭端可置雀罗，若网在纲无杂糅。  
万顷之陂黄叔度，云梦何止吞八九。  
潘岳无事只种花，陶潜有巾惟漉酒。  
三公九卿唾不取，金印从渠大如斗。  
刘君语默端可人，固知十室忠信有。  
五经腹笥贯今古，决疑索隐如瓜剖。  
小圃风烟似洛阳，翠微不减绿野堂。  
会闻激烈歌时康，不负抵掌工雌黄。  
何时赠扇乃有语，向来仁风已奉扬。  

李处权　次韵刘端礼兼简王民瞻郭进道  
从来膏粱鄙世胄，岂知牛后与鸡口。  
况乃末俗交道衰，时态纷纷翻覆手。  
刘君门多长者辙，俗子驱车未容蹂。  
斯文博约有王郎，正如白二得元九，  
子猷无事只种竹，渊明有巾惟漉酒。  
万钟五斗唾不顾，冷笑累累印如斗。  
我今已无田园归，身外宁论婚嫁有。  
卞和三献已两刖，被褐会当逢一剖。  
今君家世自汾阳，汉相人物何堂堂。  
坐使斯民歌乐康，岂弟之化如龚黄。  
趣君移具过吟窗，羽虫得时已飞扬。  

李处权　次韵刘彦冲醉歌  
家山回首三千里，世乱身危今老矣。  
由来客子斗身强，敢弗加餐慎行李。  
闽中此地称多贤，招我作邻密且迩。  
二子人物夙所慕，倾盖忘形到汝尔。  
刘郎能事出世家，胜韵那知集於此。  
人生多计才狙公，朝暮不离三四中。  
我今一食日还併，士也乃有如此穷。  
爱酒犹能至山简，清谈兼喜对王戎。  
异时掉臂王侯门，解纷堪作滑稽雄。  
如今流落百无用，夜起捋须问苍穹。  
白发萧萧不胜理，客舍灯花虚作喜。  
怜君咳唾是珠玑，照眼陆离光棐几。  
惜不当年夺绣袍，枉著词锋夸孟劳。  
遣我黎明拥吟鼻，寒蝉抱叶空哀号。  

李处权　次韵民瞻端礼二首  
枉报新诗锦不如，句中风竹韵萧疏。  
颇分泾渭甘从子，不较穷通岂病予。  
避地拟求千日酒，误身何用五车书。  
谁人与作任公钓，要使东人厌若鱼。  

李处权　次韵民瞻端礼二首  
春雨既过云未归，春寒屋下人无衣。  
林如膏沐勃鸠语，草已怒生胡蝶飞。  
中原格斗几时定，北叟飘零何所归。  
我今始悟蘧伯玉，明明四十九年非。  

李处权　次韵明孺见遗之什  
世家传子又传孙，岂较前身与后身。  
知足已如仓庾民，忘怀真是葛天民。  
骑鲸又见诗无敌，射虎何须武绝伦。  
白屋朱门果非是，万钱日食是何人。  

李处权　次韵朴侄见寄  
鼙鼓声中老战尘，故山归梦月三更。  
交情咄咄浑无寐，学古悠悠浪得名。  
鳌禁未容追世职，熊辬何足语官荣。  
阿咸自是吾家秀，始觉前人畏后生。  

李处权　次韵叔羽听琴诗  
峄桐斲孙枝，所取非老大。  
比其爨之焦，孰谓邕也过。  
拂拭见太古，断腹宛蛇卧。  
持来长安市，万口莫能破。  
爱公胸次广，云梦吞几个。  
夜堂发孤弹，风月清入座。  
高山不易赏，白雪久无和。  
且乐舜弦薰，毋事楚臣些。  

李处权　次韵四首寄德基兼呈侍郎公  
溪流暴雨涨江同，咫尺西邻信不通。  
衰朽怕看青镜里，笑谈犹近翠屏中。  
侍郎客到无苛礼，教授诗来有古风。  
五载皇皇无税驾，我途正似阮生穷。  

李处权　次韵四首寄德基兼呈侍郎公  
蒙尘天子尚戎衣，南国旌旗正伐鼙。  
国士伤时多刺怨，王官失路有悲啼。  
似闻叔向方图晋，亦报夷吾未去齐。  
易地皆然心寸折，钓竿吾欲老磻溪。  

李处权　次韵四首寄德基兼呈侍郎公  
书文车轨几时同，诸道惟闻羽檄通。  
岂较北南聊暂寓，若论贤圣且时中。  
门前杨柳方垂雨，溪上桃花尚舞风。  
谁见东山谢安石，命宾攜妓兴何穷。  

李处权　次韵四首寄德基兼呈侍郎公  
紫凤天吴在短衣，乱来无日不鸣鼙。  
情随野鹤云间舞，梦绕城乌月下啼。  
但得交情如水淡，何须妇馔与眉齐。  
抱琴载酒明朝去，相送无劳过虎溪。  

李处权　次韵翁子秀移竹  
尝读东坡诗，不可居无竹。  
况此真琅玕，一一温如玉。  
得非瑶池种，阿母所爱育。  
一日三封植，近之谁敢触。  
山僧不知贵，遣送如薪束。  
坐成阮家林，色映丘厨醲。  
主人何必问，抱琴来就宿。  
此君不须多，潇洒数竿足。  
却笑陶元亮，但採东篱菊。  

李处权　次韵巽老  
风前竹干须料理，雨后蜗涎费扫除。  
北客经过无好语，南州骚悄少安居。  
雄称百万空扛鼎，功盖三分漫顾庐。  
识字信为忧患始，邺侯何必万签书。  

李处权　次韵元章黄冈春雪督二侄诗课  
夜雪驳群峰，春寒僵万木。  
山斋无所为，高卧仰看屋。  
冻云飞不去，就我檐下宿。  
平生柴夫子，能事立於独。  
蚤直渭水钩，晚怀荆山玉。  
陆地讵能沉，世侯终必复。  
不见林中兰，无人亦芬馥。  
暮年一丘壑，避地歌同谷。  
散诞水石间，清凉日三沐。  
笑人强解事，闭门作龟缩。  
一世竟何成，万事蛇著足。  
二侄瑞家庭，贯穿经史厁。  
才如射虎将，中石犹饮镞。  
诗成出连璧，墨妙粲笺幅。  
乃知作者心，求益不求速。  
我年及学易，方究大小畜。  
翛然对此君，苦节更森束。  
嗟今但洋洋，悼往宁逐逐。  
愿借邺侯书，尽阅三万轴。  
无因访煨烬，叹惜邯郸目。  

李处权　次韵约之秋怀  
野人不入俗，裿褐分田舍。  
由来黄犊车，不受尘中驾。  
空床蟋蟀边，阴牖蒲萄下。  
适然契幽怀，推枕起中夜。  

李处权　次韵约之秋怀  
粲粲东篱花，如为时节好。  
冥冥花上蝶，婉娈死亦抱。  
神仙那可求，姑欲学不老。  
去去人世间，高步撷瑶草。  

李处权　次韵张匡山使君郡斋对雨效韦苏州体  
坐啸凝香雾，卷帘松竹青。  
新霜戒微寒，远日朝霞頳。  
过午时云族，其濛见初零。  
萧萧打叶响，沥沥依檐声。  
幽鸟故格磔，寒蜂自竛竮。  
棕君曲江裔，句含万古情。  
端知意有在，复契心所冥。  
至哉蒙庄言，为善无近名。  
天弢久已解，世网讵可撄。  
寄谢夸毗子，胡然事蝇营。  

李处权　促梦弼酿  
客舍犹寻未见书，邺侯可止万签余。  
君家酿玉推能事，得及重阳把盏无。  

李处权　翠微堂  
我读醉翁文，想当笔如椽。  
东坡独知翁，谓今为飞仙。  
伟明后来秀，文亦星斗悬。  
一旦辞世纷，归巢月轮边。  
大雅久不作，刘子艺且贤。  
笔墨所溃，折冲遂无前。  
向来坐位书，一日万口传。  
不惭颜鲁公，易地则皆然。  
身閒无事日，日涉五亩园。  
图书破百金，花石费万钱。  
子真隐谷口，摩诘居辋川。  
渊明道上醉，知章井底眠。  
风味有数子，较量谁后先。  
君乃於其间，并得四子全。  
高堂纳日月，竹树森以联。  
览彼不尽景，乐此无穷牛。  
前山若飞来，倚断西南天。  
灏气濯苍玉，晴阳生紫烟。  
固疑融结异。真恐造化偏。  
想像山中人，因之招隐篇。  
我家居洛阳，门巷伊水连。  
吾庐荫清竹，不受车马喧。  
一来升君堂，抚事情悁悁。  
交浅言已深，胜处相磨镌。  
却来从杖履，已办几屐穿。  
折简王夫子，载醪攜向泉。  

李处权　大人生日  
天欲斯文起，时将此道隆。  
昭明应熊梦，爽拔降神崧。  
业则真王佐，猷当沃帝聪。  
尊经独韦氏，识字必扬雄。  
制作超前辈，篇章萃古风。  
不忧时易失，却怕俗多聋。  
日月胸襟里，江湖度量中。  
谗深遭璧玷，施博尽金空。  
指日风云会，来时雨露蒙。  
经纶观世业，润色付宗工。  
炯炯丹心壮，氲氲浩气充，  
桧坛休跨鹿，丹鼎且蟠龙。  
载诞佳辰及，高门喜气融。  
捧觞欣有祝，陈颂愧无功。  
舞鹤窥筵净，偷桃照座红。  
孔庭诗礼集，请访吸川虹。  

李处权　澹轩  
野鹤元同性，晴山正满门。  
那知有城市，初不异丘樊。  
水静嫌风挠，花开畏蝶喧。  
应当如是观，客至亦忘言。  

李处权　道夫惠诗为和五首  
饭已抄云子，杯仍致麴生。  
青梅方弄色，黄鸟已无声。  
世态穷尤见，吾心老更明。  
从来文字饮，意不在倾城。  

李处权　道夫惠诗为和五首  
独醒非我事，多难亦吾生。  
将相知无种，文章怕有声。  
且当乘款段，无复谒承明。  
使我忘羇旅，弦歌近武城。  

李处权　道夫惠诗为和五首  
山云谈次改，溪水坐来生。  
白鸟饥逾静，苍蝇饱不声。  
令君真子产，墨客陋弥明。  
回首人间世，尘埃望赤城。  

李处权　道夫惠诗为和五首  
不恨青春去，唯愁白发生。  
日长宜燕乳，水满自蛙声。  
念我心方逝，逢君眼渐明。  
刚肠三尺剑，光彩动丰城。  

李处权　道夫惠诗为和五首  
水陆劳千里，诗书误半生。  
山开南国翠，鸟已故园声。  
会是豺狼静，方瞻日月明。  
牵羊今古恨，洒血望占城。  

李处权　道中口占呈翁养源  
山行密雨来纷纷，过午人家犹掩门。  
水寒鸥鸟亦亡赖，烟湿梅花如欲言。  
顿忘客子怀抱恶，可喜丈人颜色温。  
而今何计百年事，乞与清诗当绿樽。  

李处权　道中题梅  
山家梅树出疏篱，好客殷勤折一枝。  
直是老来风味薄，而今相遇可无诗。  

李处权　吊彦深  
已秀不成实，长怀事可吁。  
宁论日下鹤，遽失掌中珠。  
扰扰遭斯厄，冥冥丧厥躯。  
高堂亲白发，泪眼尚青枯。  

李处权　钓台  
先生志丘壑，溪山助幽兴。  
持竿聊尔尔，至乐在游泳。  
故人已龙飞，旌车远来聘。  
掉头藐不顾，长揖辞万乘。  
人生各有愿，可不安吾分。  
是在易之乾，曰遁世无闷。  
至今堂前竹，苍翠有余润。  
我行出祠下，敬谒仰胜韵。  
愧负营口腹，驰驱违本性。  
言归不敢迟，卖剑买鱼艇。  

李处权　东亭  
檐屋排空阔，薰风眺晚晴。  
閒云连树碧，白鸟破烟明。  
世乱思君子，身危仗友生。  
只应今夜月，解识故乡情。  

李处权　读书  
西风吹雨来，濯此青琅玕。  
黄华媚幽独，秀色如可餐。  
我居适在野，门庭已荒寒。  
老屋四壁立，生涯堪鼻酸。  
向来颇好饮，无日无杯盘。  
而今废升斗，百忧何以宽。  
惟取架上书，拭几支颐观。  
伟哉圣贤旨，妙处言莫殚。  
如渴遇新汲，醒然开肺肝。  
因不求甚解，会心亦解颜。  
茫茫百年中，毁誉非一端。  
要知仁与义，多出贫贱间。  
相逢勉为善，世路良独难。  
谁能逐狂痴，凌兢趋险艰。  
何以易此乐，此乐居之安。  

李处权　短歌送范彦行  
海上芳敷有瑶草，採而食之颜不老。  
海中翕趘有骊珠，探而得之形木枯。  
赤乌玄兔未同宿，姹女婴儿自相逐。  
深存踵息通三关，升降出入无时閒。  
九转七返成大还，功高行满起人寰，  
凌虚一举三神山。  

李处权　发永丰道中  
云断山如拭，秋明水剧虚。  
湿烟蒙翠竹，瞑雨濯红蕖。  
茅舍真淳俗，瓷畓窈窕沽。  
何须访摩诘，便是辋川图。  

李处权　放步登游回谢表臣遗酒  
每爱前山似画图，兴来萧散岂能无。  
幽人著屐全忘懒，野老关门不可呼。  
夕照晖晖明远水，春风莽莽著平芜。  
晴来已喜儿能赋，软脚仍烦送一壶。  

李处权　奉怀养源士特似表  
一坐关山百念灰，德邻诗社许徘徊。  
静看林鸟衔花去，寒觉溪风送雨来。  
小阮有怀应种竹，步兵无事且传杯。  
东床坦腹真佳婿，俗客多惭数月陪。  

李处权　芙蓉  
佳哉木芙蓉，秋晚芳意足。  
偶植华堂下，似续渊时菊。  
眷此好颜色，可玩不可触。  
始见开二三，旋已放五六。  
濯濯晨风吹。鲜鲜宵露浴。  
非关竞时节，庶用慰幽独。  
我老百念空，扫迹坐林谷。  
犹作烟霞想，久绝脂粉欲。  
三径阻幽事，吟苦颠毛秃。  
河洛未休兵，愧负杯中绿。  

李处权　抚松堂  
丈人居水南，未省价高索。  
平生丘壑事，长啸天宇窄。  
舍榜五株柳，宛是陶家宅。  
舍南数亩园，似与人境隔。  
方须漉酒巾，渐喜扶老策。  
以兹不愿仕，偶然似彭泽。  
青松手所种，抚之无愧色。  
都忘岁月徂，不受霜霰迫。  
是身等浮云，术也可不择。  
持此百年间，常恐中道画。  
旷哉遗世情，遇我眼不白。  
问我来何时，胡为久於客。  
我官亦易抛，行矣勿多责。  
方从倦飞鸟，望林整归翮。  

李处权　复次韵呈诸友  
梅树飘香酒满杯，时危风景亦佳哉。  
横筇有客挑钱去，重担谁家送米来。  
云色可怜谈次改，年华不奈鬓边催。  
萧郎及我亲书尺，珍赠霜纨费煎裁。  

李处权　赴端礼之招道中  
高人折简苦相催，要及春风把一杯。  
花柳溪山寒食后，云中何似雨中来。  

李处权　赴端礼之招道中偶成  
月离于毕俾滂沱，兆及丰年喜欲歌。  
任有泥涂甘曳尾，更无波浪敢凭河。  
老来酒量难酬酢，閒里诗情好琢磨。  
晏子方观久而敬，人间炙手又张罗。  

李处权　赋樊氏园双花  
天地有至和，薰蒸效兹祥。  
异哉桃李蹊，葩萼俱作双。  
纷纷承朝露，一一含春阳。  
飞来两珍禽，文采粲成章。  
鸣集芳树间，其音美如簧。  
近君白玉堂，奉君黄金觞。  
君家伯仲贤，人物伟相望。  
衣冠作嘉话，何止跨一乡。  
永言棣华好，歌乐殊未央。  
我赋角弓诗，封植讵可忘。  

李处权　赋郭令南轩梅  
世乱何堪岁月摧，高斋始见数枝梅。  
想他疏影横溪过，撩我清香入坐来。  
老眼相看浑几许，幽人独折未多开。  
情种正属吾曹事，湔祓风霜破百杯。  

李处权　感春  
春风欲裂石，春云如鼓涛。  
况复横来雨，檐溜声连宵。  
畸人早盥帻，散目临亭皋。  
挽折户外柳，吹残竹间桃。  
慨然念芳物，摧抑适所遭。  
因之感时节，幽愤空忉忉。  
少年亦弃置，自引瓶中醪。  
醉后眼生缬，孤坐清吟高。  

李处权　观潮二首  
雪屋银山满上头，年年伟观近中秋。  
只言沧海无回浪，岂信长江有逆流。  
一一樯帆如过鸟，时时烟雨要沉牛。  
青衫白鬓功名晚，何日翩然范蠡舟。  

李处权　观潮二首  
海舶忽惊风打头，观澜又破一年秋。  
若为尽作杯中物，安得飞来枕下流。  
岂计双凫兼乘雁，谁分去马与来牛。  
君王大业追神禹，前日黄龙已负舟。  

李处权　观渔  
老渔取鱼倍知津，设网提纲疑有神。  
船头兀坐如鸱蹲，忽然一举千百鳞。  
涎沫盈筥趋早市，掌握铜腥俱是利。  
陂湖漠漠水连天，尽欲留为子孙计。  
书生白首困嚅嗫，世乱身危舟一叶。  
君不见孟尝门下客三千，此日冯讙正弹　　。  

李处权　过德孺池上二首  
树色溪光五月寒，幅巾藜杖接清欢。  
吞声鸟自屏中过，倒影山从镜里看。  
佳处唯堪著胸次，平生久已付毫端。  
向来未筑沙堤路，岂信东山有谢安。  

李处权　过德孺池上二首  
谁堪秋热与春寒，北客南州有底欢。  
酒熟但招吾辈饮，诗成莫与俗人看。  
眼明白鸟清溪上，心折黄鹂碧树端。  
口诵离骚手遮日，梦魂不敢到长安。  

李处权　寒食日同赏卿步江头  
树舍新绿花事稀，友生要我宁重违。  
信脚一百五日出，扪心四十九年非。  
饧粥盘空家立壁，松楸地远涕沾衣。  
弟兄不见音书绝，植杖临流赋式微。  

李处权　和表臣遗诗招归仙隐  
客里栖栖叹食艰，桃源也复念人间。  
九重鵷鹭思金屋，万里烟尘痛玉关。  
节物可怜梅竞出，浪萍长羡鸟知还。  
明朝跋马归仙隐，健笔清樽尽傲閒。  

李处权　和怀英雪诗  
路迷应有误随车，望眼楼高莫可涯。  
鹤驾鹭涛来浩渺，瑶林琼树出交加。  
广寒玉兔翻羞缩，上蔡苍鹰正怒拏。  
得句幽人方起舞，夜寒明月在梨花。  

李处权　和怀英雪诗  
纵赏钩帘面远山，蟹螯谁复问尖团。  
飞花空自嫌春晚，折竹应当念岁寒。  
句法一如冰柱险，书斋坐怪玉壶宽。  
固知柳絮因风起，何事青天亦受漫。  

李处权　和九兄贺二十六兄除大谏  
祖德当年吐握勤，谏垣人物典刑存。  
在阴鸣鹤和有子，产峄孤桐枝见孙。  
王室艰难欣得士，世家矜伐敢援恩。  
清明謇谔平生事，况乃中兴陃四门。  

李处权　和刘逸老题罗汉壁间韵  
僧房元寂寂，客意遂陶陶。  
诗笔翻云锦，茶瓯捲露涛。  
鸦归寒日下，雪尽远峰高。  
尚喜王乔近，吹笙坐碧桃。  

李处权　和如祖弟二首  
老来风味淡於秋，愧负平生马少游。  
但得山云供晚眺，何须花雨乍春愁。  
新诗未省曾多见，情话端知肯独留。  
政渴一杯浇磊磈，书生何用玉为舟。  

李处权　和如祖弟二首  
绿树黄鹂阴复晴，春风何处不堪行。  
野烟著草锦锦色，江日浮花滟滟明。  
故国音书添梦想，异乡节物减心情。  
逢人尽说兵戈事，始觉如今去就轻。  

李处权　和赏卿席上之韵  
翠竹丹枫共一村，诗家得句转清新。  
已怜楚地梅知腊，更想隋河柳欲春。  
须信成名皆志士，故应行乐属吾人。  
请君淬砺斑斑刃，始验儒冠不误身。  

李处权　和翁子秀夜过溪桥韵  
千里无云湛九霄，月明花露滴春桥。  
何时心绪如杨柳，笑倚春风万丈条。  

李处权　和彦冲同原仲过交溪桥头  
不识交溪路，诗来锦绣重。  
閒云时出岫，落日更明松。  
叔夜常为锻，渊明亦近农。  
喜君机事息，鱼鸟故相容。  

李处权　和与可见惠之诗  
倚马万言才一挥，问年於我亦肩随。  
才华早擅乡评在，人物行看国士知。  
黄卷沉酣端有志，青云腾踏岂无时。  
小人薄宦犹三黜，方驾聊同柳士师。  

李处权　贺雨  
太岁治水十二龙，春夏用事秋罔功。  
半年不雨人作恶，禾苗枯槁井泉涸。  
使君勤政首勤农，忧国如家愿年丰。  
斋居意祷天已通，四山升云野返风。  
雨脚如麻未断绝，檐溜连宵声不歇。  
竞报兼并发仓廩，千里欢呼舞童耋。  
上帝犹怒敕雨师，群龙鞭后不敢迟。  
帝力於民民岂知，始我公田毕及私。  
槁苗复起井泉涌，更闻击鼓歌鱼梦。  
庙堂行拜富民侯，归作商家霖雨用。  

李处权　亨仲家兄擢居谏省诗以贺之  
除书喜动荐绅颜，稳上天池刷羽翰。  
诗似少陵多教化，文从太史有波澜。  
王庭看折朱云槛，儒巷闻弹贡禹冠。  
兄弟相知夫岂敢，会怜流落久江干。  

李处权　后乐堂  
去尽水鸥水照空，群山濯玉有无中。  
乱来更觉心情减，佳处犹欣臭味同。  
喜有清樽对雌霓，惭无健笔继雄风。  
此行会见承平否，岁晚飘零已秃翁。  

李处权　怀陆仲仁  
陆郎好古心不俗，雅似王郎爱修竹。  
绿阴清昼坐焚香，想见人琴两如玉。  
尺书招我我未暇，兴发从君醉醽醲。  
秋风满院木樨繁，明月飞来花底宿。  

李处权　怀清叙  
梦想平生始此回，扁舟坐稳兴悠哉。  
阴阴树底莺声切，漠漠田中雨气来。  
乱世等閒凋鬓发，故园何处问池台。  
临风不见高公子，正渴论文共一杯。  

李处权　环照阁口占呈德良  
高情接巾屦，雅志在丘壑。  
林疏见鸟下，池静闻鱼跃。  
岁月已屡改，风烟只如昨。  
我知造物心，遗子良不薄。  
畏途有豺虎，骇浪有鲛鱷。  
何如远忧患，共此吟啸乐。  

李处权　纪鹤  
青松百尺余，宛彼山之陲。  
白鹤巢其高，皂鹤巢其卑。  
红鹤不敢来，下巢枫树枝。  
阳春一动荡，百鸟俱蕃孳。  
绸缪各尽力，草草成藩篱。  
卵翼与哺育，不愧乌鸟慈。  
清晨求食去，鼓翼远奋飞。  
斯须复来还，亦有蛇鱣随。  
引颈鸣相呼，所忧非渴饥。  
不日毛羽成，颉颃下陂池。  
浴之以清泠，弄影相娱嬉。  
既久遂不来，远举将何之。  
高山与深林，浩荡信所归。  
明年又当至，复作今所为。  
我为唐虞世，鸟巢何所窥。  
乱来缠兵火，杀气满四维。  
人群失安居，恨无羽翰施。  
偶此共偷生，偪仄何可辞。  
忧患亦所同，去就可弗思。  
网罗非尔事，弹射不尔私。  
近辞燕雀喧，远与鸿鹄期。  
相望在寥廓，大翮如云垂。  
时来松树间，听我哦此诗。  

李处权　寄八十五侄  
把玩新诗病眼开，家风端有谪仙才。  
只应鱼蟹留人住，肯为溪山唤我来。  
客舍更堪秋乍入，鬓毛无奈老相催。  
重阳共醉滕王阁，此观人间亦伟哉。  

李处权　寄德器二首  
清耽七碗爱卢仝，富贵千金鄙邓通。  
新岁烟尘悲塞北，旧时花鸟忆回中。  
可能春雨如秋雨，合是东风却北风。  
尚喜张仪惟舌在，百年从古没终穷。  

李处权　寄德器二首  
客舍春寒数挽衣，云重雨湿不闻鼙。  
老妻未免负薪叹，稚子何为索饭啼。  
南地好山青不断，故园芳草绿应齐。  
胸中磈磊但尘土，惭愧锦囊兼玉溪。  

李处权　寄吕季升  
家世中朝第一流，郡符那得久淹留。  
诗情更入山水国，醉眼独高烟雨楼。  
文举定非余子辈，元龙须向古人求。  
磻溪莫讶功名晚，今代何人有直钩。  

李处权　寄昙晦二首  
道无南北本同流，远赴丛林非所求。  
到底此生俱扰扰，从前何事不悠悠。  
撞钟击鼓千人饭，戴角披毛万劫休。  
蚤晚相从岩下寺，对床清话雨飕飕。  

李处权　寄昙晦二首  
高僧陃馆坐诸生，夜久亦闻弦诵声。  
物外喜君能笔砚，尘中愧我漫簪缨。  
钵餐尚返慈乌哺，囊句时为老凤鸣。  
他日篮舆莲社约，只应惠远识渊明。  

李处权　寄题向伯恭芗林  
芗林近知名，怅望江干路。  
无因从之游，梦魂几飞去。  
侍郎天下士，器识廊庙具。  
诗似王右丞，文如韩吏部。  
勇退不待年，苍生思谢傅。  
幽栖新卜筑，日涉已成趣。  
人物在篮舆，风流称棕屦。  
身閒鱼鸟近，心远烟霞聚。  
净几展图书，疏帘约风露。  
时倾清濁酒，唤客坐飞絮。  
江鳞白可脍，野雀黄堪茹。  
欢言忘宾主，脱帽方箕踞。  
手挥玉麈尾，故自有佳处。  
拄颊欲招隐，撚髯知得句。  
快当走尺书，径拉王文度。  

李处权　寄希真  
岁晚沉沉双鲤鱼，交情可是白头疏。  
含香不见为郎后，吐屑频闻赐对余。  
内廹给乘千里马，大官供饵万钱厨。  
丝纶润色须公等，莫负平生载腹书。  

李处权　寄萧国器  
路贫不在扊扅炊，调苦谁闻食菜时。  
枉道故於寻尺见，求人曷以斗升为。  
夷吾不去齐何患，叔向方来晋可知。  
得士则兴今亦古，可能只直五羊皮。  

李处权　寄益谦  
青鬓追随到白头，中间忧患两悠悠。  
异时果有臧仓沮，他日宁无雍齿侯。  
旧隐重过三径菊，昔贤何在五湖舟。  
一杯坐阻论文酒，老懒闭门春事休。  

李处权　寄朱希真  
故人俱白发，念子始青袍。  
仆色新生敬，诗名旧仰高。  
天寒西日瘦，岁晚北风号。  
望望滕王阁，何时共濁醪。  

李处权　家君为张丈明叔段丈处厚作诗集序小子赞之  
二老学而穷，超然以诗鸣。  
雍容三百篇，一一韶与韺。  
挺特汜水诗，强梁与古争。  
寂寥会隐篇，澹荡遗心营。  
珠玑沦瓦砾，有时应夜明。  
过者剧千万，岂无一不盲。  
我父实久要，早以文会并。  
兹来唱无和，樽酒怀平生。  
遗篇乃见属，悼往泯厥声。  
歨然奋长笔，摭实无过情。  
而今且谁托，两族俱凋零。  
从古作者意，所务非近程。  
徐观百年内，污世曷足名。  

李处权　简辨老  
晚风吹叶满溪流，落日孤云万里秋。  
径欲五湖寻范蠡，醉攜西子上扁舟。  

李处权　简辨老  
松杉高下韵笙箫，谷口钟声梵海潮。  
秋气作阴连蟋蟀，夜寒随雨上芭蕉。  
身危甚幸依贤庇，吏隐何须觅句招。  
直待它年见凫舄，始传仙叶有王乔。  

李处权　简柴端叟  
笔端落落曳十牛，老气飘飘横九州。  
河伯未睹北海若，鲁人未识东家丘。  
豪户但余酒肉臭，要涂只益衣冠羞。  
旦评公议百年后，此士斯文班马俦。  

李处权　简潮公  
茗碗纹楸昼不哗，心如出水妙莲华。  
喜君活计唯三事，遇我人情似一家。  
夜久竹声闻雨过，晓来山色看云遮。  
此身去国已千里，回首中原犹暮笳。  

李处权　简郭令  
煌煌世谱未应微，直道高怀古所稀。  
义往谁能单骑见，幽寻坐想垫巾归。  
公庭此日棠堪憩，仙路他年舄解飞。  
顾我登门勤倒屣，题诗愧匪谢玄晖。  

李处权　简江二十丈  
旅泊桐庐郡，溪山过所传。  
稍宽游子恨，知有丈人贤。  
水落鱼虾聚，林疏橘柚悬。  
淹留拚宿醉，卧扣月中船。  

李处权　简立之  
税驾居邻古寺中，高堂永日笑言同。  
山云浓淡未成雨，溪竹飘萧先得风。  
短发只从今岁白，衰颜无复少时红。  
君家酿熟能分我，一醉端令万事空。  

李处权　简刘致中兄弟  
祖笔摩空有赋声，长杨羽猎旧齐名。  
颇推门第多人物，故作楼居远世情。  
我辈一生悲短褐，君家五字倚长城。  
武陵欲借渔舟便，春水桃花不计程。  

李处权　简仁山海老用山谷赠灵源老人韵  
禅关无复老莱衣，陟屺心摧怨夕晖。  
泣血可怜犹不死，望乡无处欲何归。  
仁山老子方传法，枯木堂中久息机。  
不见桃花并柏树，焉知四十九年非。  

李处权　简申甫求画  
平生金石友，参商几暌阻。  
二年更丧乱，流落随处所。  
夫君丘壑姿，鸿鹄杳鷑举。  
超然有能事，妙绝见心苦。  
苍茫尺余松，黛色起烟雨。  
兴来洒风竹，六月无袢暑。  
又尝作平远，近代未可数。  
奈何於吾侪，一笔独不与。  
我有敲冰练，度越世俗楮。  
烦君作横卷，放意写湘楚。  

李处权　简士特  
春来雨鸣屋，夜静雷破山。  
客子叹身世，曷以舒心颜。  
高人不事事，结屋苍翠间。  
松竹不改操，鸿鹄何由攀。  
想知於此时，斋扉犹未关。  
短檠书史倦，危坐听潺潺。  

李处权　简苏二丈  
丈人清德冠儒林，三世文章照古今。  
节比松筠元自直，气含海岳故能深。  
箧中尚有为郎被，堂上宁无化俗琴。  
贱子飘零无死所，可怜羇旅费黄金。  

李处权　简王夏卿侍郎  
下村正与辋川同，只恐桃源有路通。  
山色直侵书幌里，花香尽泛酒杯中。  
使君已致随车雨，丞相方来拔木风。  
照席侍郎真玉树，慨然怜我坐诗穷。  

李处权　简巽老  
雨后绿阴无处著，风前黄鸟为谁歌。  
天为世乱相逢少，子以诗鸣不遇多。  
行在故人能健否，瘴江逐客奈愁何。  
典衣尚可供汤饼，蚤作清凉肯重过。  

李处权　简彦冲兄弟  
过午时云簇，豪春暝雨篵。  
石苔先受色，桃叶复含滋。  
客舍居难稳，家书到每迟。  
二公俱强饭，宗社要扶持。  

李处权　简彦庸兄弟  
五年踪迹似浮萍，岂料全家入画屏。  
春去水田方漫漫，晓来山雾却冥冥。  
可怜北客鬓毛白，尚啼主人眸子青。  
准拟丰年多酿酒，正宜长醉不宜醒。  

李处权　简叶丞  
倾盖鄱阳彦，孤芳且寄林。  
一官方似水，五字可兼金。  
与世不求合，开筵犹见寻。  
何当铸农器，归望故人岑。  

李处权　简友生促酒  
闭门倾濁醪，胜接俗子语。  
蟹螯得橙齰，风味正如许。  
缅怀冰雪姿，何由对谈麈。  
夫君腹为笥，万卷方撑拄。  
哦诗送归鸿，平生无漫与。  
十年就閒旷，一日看轩翥。  
老夫衰病余，颓然守环堵。  
无因少年事，插花更椎鼓。  
岁晚场圃休，黄落溪上雨。  
溪边双白鹭，见影忽惊举。  
水天渺无际，暝霭下前浦。  
此时亦愁绝，拥鼻吟正苦。  
安得百斛舟，载取君家醑。  

李处权　简知章  
野老元同社，柴门不上关。  
喜君捐俗事，令我破愁颜。  
宿雨生流水，春云媚远山。  
何当事鸡黍，把酒坐忘还。  

李处权　简致中温其  
世情何怪白头新，岂料穷途复友仁。  
一室他乡春笑客，半年行路雨欺人。  
辋川诗说王摩诘，谷口名闻郑子真。  
想是书机似图画，云峰矗矗水粼粼。  

李处权　见怀  
飘零吾老矣，诗酒得斯人。  
邂逅干戈际，殷勤骨肉亲。  
锦囊元纸俗，琼树旧无尘。  
归棹荷花里，从谁问玉津。  

李处权　江郎峰  
壮此江郎峰，何年俨而峙。  
融结自太古，造化钟一气。  
屹然居独尊，群峰俱不至。  
如冠剑大卧，廷诤而出位。  
大哉天地间，覆载不敢议。  
此峰有四面，面面各异势。  
撑空方突兀，傲世不妩媚。  
我昨玉山来，雪罢烟收霁。  
川平如涌出，荡漾浮苍翠。  
已远更回头，眼老犹决眦。  
眷言须水阳，税驾得岩寺。  
黄童与白叟，追逐两阅岁。  
胜践在咫尺，心赏通寤寐。  
尘劳不鞭后，俯仰徒自愧。  
会待秋风高，杖履穷幽邃。  
云深月满山，傥与神仙侍。  

李处权　江上望灵石  
似闻环佩杂箫笙，鼎立争雄刢太清。  
不与古今争变化，可能舒惨属阴晴。  
花开玉井难求种，月下瑶台但有名。  
我亦生来未尝屈，敢持方寸并峥嵘。  

李处权　将游西池偶书  
去年客中愁，忽忽意未伸。  
归来媚儿曹，行乐犹及辰。  
融怡帝乡日，浩荡天街春。  
物色岂不好，所思难重陈。  
婉娈有能事，朱弦妙通神。  
从容兰臭言，事事皆可人。  
关河一乖隔，梦想清洛滨。  
况乃行止间，愧负匏瓜身。  
情随节物改，事逐风景新。  
踌躇不自释，渌酒徒芳辛。  
明朝更牵强，接踵肥马尘。  
凌波固可慕，解佩良无因。  
青翼不复来，怅望瑶池津。  

李处权　将至兰陵道中以远岫重叠出寒花散漫开为韵  
我如萍不根，有往而无返。  
天涯与地角，孰能量近远。  
故乡无巢归，流落岁时晚。  
辜负平生心，何由见嵇阮。  

李处权　将至兰陵道中以远岫重叠出寒花散漫开为韵  
故家洛阳隅，烟林接云岫。  
社酒无俗期，柴门有清叩。  
传闻俱丘墟，凄凉兵火后。  
只应秋夜月，松竹影如昼。  

李处权　将至兰陵道中以远岫重叠出寒花散漫开为韵  
惊飙起群雁，落日明孤松。  
溪驶石齿齿，树断山重重。  
功名贵及时，丈夫不可慵。  
初不系贤愚，只系其所逢。  

李处权　将至兰陵道中以远岫重叠出寒花散漫开为韵  
故人限南北，昨日梦寐接。  
朝来得素书，开缄意稠叠。  
别时赠吴钩，璀粲犹在箧。  
因循愧迟暮，欲见煌煌业。  

李处权　将至兰陵道中以远岫重叠出寒花散漫开为韵  
王民坠涂炭，志士怀愤郁。  
岂无卧龙人，想待三顾出。  
从容命世豪，肯为庸主屈。  
英名如白日，千岁常不殁。  

李处权　将至兰陵道中以远岫重叠出寒花散漫开为韵  
舟子厌牵挽，峻濑凌风湍。  
烟霏丽初日，水气生早寒。  
鹾物直六伯，始叹生理难。  
一月不食肉，凄然对盘餐。  

李处权　将至兰陵道中以远岫重叠出寒花散漫开为韵  
客程言浩渺，念此道里赊。  
秋林伤客情，霜叶色胜花。  
溪鱼不论钱，我饥岂无涯。  
何当见升平，四海如一家。  

李处权　将至兰陵道中以远岫重叠出寒花散漫开为韵  
溪行日有趣，便欲老绝涧。  
复怀少陵作，亭午气始散。  
客子斗身强，尚得加餐饭。  
弟兄杳何许，不及沙头雁。  

李处权　将至兰陵道中以远岫重叠出寒花散漫开为韵  
早希马少游，下泽而款段。  
一官聊尔尔，此志亦复漫。  
束薪与斗米，未足了晨爨。  
人生固可怜，况复更忧患。  

李处权　将至兰陵道中以远岫重叠出寒花散漫开为韵  
小黠而大痴，耄耋均童孩。  
当其有酒时，且共笑口开。  
渊明真可人，吾庐归去来。  
我今无吾庐，念之寸心摧。  

李处权　景荀筑室伟甚诗以赞之  
将老从君得所图，交情及我岁寒余。  
适闻蒋诩开三迳，且喜扬雄就一区。  
尽取风烟多种竹，雅为窗室便看书。  
无钱可买墙西地，决眦云峰正起予。  

李处权　哭驾部舅  
外门推望郎，天启眉干白。  
揭揭廊庙器，仕道无枉尺。  
仁义允蹈之，言行可法则。  
优为君子儒，彬彬见文质。  
伊川有夫子，四海尊学术。  
燕申乡里化，语默世不识。  
公时列高弟，见独蚤入室。  
从容为邦问，领略济时策。  
海涵而地负，光辉日充实。  
向来坐省中，能事已籍籍。  
出入群公间，持论颇正色。  
皦皦活国心，周召可辈伯。  
朝廷公议丧，牛李计方得。  
道大固不容，青蝇工点璧。  
知难襩被去，回首帝阍隔。  
嗟嗟已衰俗，弗俾蒙其泽。  
出把使者节，顾未远亲侧。  
荣耀老莱衣，孝心惟惕惕。  
温寻故时学，委蛇山水国。  
澄清足暇裕，荐延颇推择。  
宛彼南阳族，食指居数百。  
衣冠日零替，贫有未葬骨。  
慨然斥余赀，黄壤即安宅。  
于公已高门，叔敖有阴德。  
敌马祸中原，南迁例奔迫。  
故林无巢归，瓦砾漫阡陌。  
艰难更道路，扶病亲药石。  
肩舆岂久堪，命数奄兹厄。  
铭旌瘴烟里，过者为悽恻。  
无儿但有孙，尚可付窀穸。  
坟墓五千里，河洛兵未息。  
招魂动楚些，路远迷南北。  
鲰生愧无似，忘年樽俎客。  
提攜在斯文，恨不借羽翮。  
去春失所恃，钜痛摧豺膈。  
衔哀赴丧所，寸步且如棘。  
犹期见渭阳，慰我孤苦极。  
伤心舍我去，泪落满裵席。  
遥知刢生气，千古犹不没。  
夜中梦见之，话言及畴昔。  
谓公犹在世，眼明失心疾。  
山风忽惊起，月郎清露滴。  

李处权　临川道中寄汪守  
渐远闽中地更平，土风疏爽语言轻。  
山浓不减嵩高翠，溪涨浑如洛浦声。  
忽见槐花思举子，欲求萤火遗书生。  
使君元是丈人行，回首铃斋空复情。  

李处权　留别范元长二十八韵  
博治人为史，循良吏得师。  
谋谟当启沃，出处系安危。  
鹗立通丹地，龙章近赤墀。  
咨询唐典故，笔削汉官仪。  
结客多青眼，承家最白眉。  
浩然无害气，汪若有容陂。  
慎独仍三省，操危任百罹。  
谁嘲玄尚白，自信涅非缁。  
俯仰俱无作，幽明两偿欺。  
爱君心匪石，忧国鬓成丝。  
券外真毫末，樊中足坦夷。  
闭门因拂袖，展卷代支颐。  
远览迷千古，高怀自一时。  
海非蠡可测，豹岂管能窥。  
能事推天禄，威名到月支。  
孔融徵已晚，安石起何迟。  
不待南飞雁，贪悬左顾龟。  
向来鹦鹉赋，此去凤凰池。  
揭揭英灵气，巍巍柱石姿。  
衮衣须我补，霖雨更谁为。  
贱子端何者，先生颇识之。  
几年当顾盼，今日倒炉锤。  
解榻徐生入，弹冠贡子知。  
青蝇休点污，白璧漫瑕疵。  
炼句终乖律，看书正阙疑。  
地偏如有避，交淡欲无私。  
瘦马终千里，寒灰待一吹。  
西江如可激，皆命守轩帷。  

李处权　梅二首  
岁晚匆匆日复夜，老禅相对口慵开。  
梦归千里几时到，香度一枝可处来。  
世乱飘零少代给，地寒潦倒无梯媒。  
可怜七尺髯如戟，愧负妻孥空拨灰。  

李处权　梅二首  
可怜映竹深深见，似为催诗特特开。  
湖上林逋今老矣，扬州何逊未归来。  
前村欲雨鸠呼妇，断垅收晴雉应媒。  
幻境应当如是观，道人深悟劫池灰。  

李处权　梦江彦文  
春寒苹末风尤劲，过雨山林都眼净。  
西江天来泻明镜，劈箭孤帆飞小艇。  
中有丈人若冰壶，冰为眸子玉作肤。  
黄河逆流沧海枯，仿佛羡门丹丘徒。  
仙风道骨何敷腴，烟霞之姿远见揖。  
弭棹芳洲招我急，野人竭躡抠衣入。  
酌之瑶丹饫琼汁，荐以金桃露犹湿。  
御寇衣袂方泠然，岸巾笑拍洪崖肩。  
交梨火枣开心田，木钻石盘今已穿。  
青鞋布袜白行缠，游戏人间五百年。  

李处权　面山堂  
青山不远人，人自与山远。  
好事或致之，来赴不待挽。  
夫君有丘壑，於此兴不浅。  
昔为谷口郑，今是竹林阮。  
雌黄不挂口，青白常在眼。  
官居真吏隐，衙鼓自早晚。  
常令远趋走，俗冗尽除剗。  
朝夕面苍翠，无事日把醆。  
填门气象豪，入户云烟满。  
诗成足风味，醉墨自舒卷。  
我获一日雅，甚爱王戎简。  
傥无绝交书，定过嵇中散。  

李处权　妙空出示诸公诗卷次元韵  
已著芭蕉喻此身，木人花鸟岂知春。  
他家定自无生灭，此物何尝有故新。  
美玉不羞论瓦砾，明珠终解照泥尘。  
相逢一笑空归去，无语堪酬彼上人。  

李处权　偶书  
春事有底忙，清和风已扇。  
小雨出花竹，微寒生几砚。  
直道每多违，修门难自厌。  
栖迟无与言，袖手看归燕。  

李处权　偶书讥武团练  
干禄谋何拙，求人计又疏。  
祝鮠焉用佞，甯武岂真愚。  
自乏千箱积，谁令万卷余。  
艾肥兰蕙瘦，饥馑竟何如。  

李处权　偶书三首  
柴门如画映山隈，窈窕轩窗向水开。  
想见幽人清彻骨，松阴翠竹竹阴梅。  

李处权　偶书三首  
碧涧溅溅绕竹林，欲从源水阻幽深。  
春风想有桃花树，更有渔舟可访寻。  

李处权　偶书三首  
朝云漠漠雨丝匀，山路清无一点尘。  
桃李著花溪水满，断肠何处故园深。  

李处权　偶至溪岸时当寒食书节物呈同行  
风作山云断复飘，沙平竹日影萧萧。  
柔桑始叶蚕争出，浅水无鱼鹭独翘。  
白发寻春悲去国，朱门赐火望行朝。  
游从此地多君子，乘兴来过不待招。  

李处权　偶坐西斋陪介卿赏卿嘉话久之成诗  
静闻檐际雨，密障坐隅风。  
竹晚叶时堕，梅疏香欲空。  
芝兰室自好，文字饮谁同。  
它日功名事，应从笔砚中。  

李处权　陪陈叔易汪彦章登浮翠亭  
群峰如高马，飞云若为驭。  
苍翠来无际，摆脱欲仙去。  
我时登兹亭，物色生四顾。  
同行有君子，粲笑随杖屦。  
樵苏自生理，孤烟横匹素。  
归鸟枫树林，天高西日暮。  
不见髯将军，长桥斩蛟处。  
安得起斯人，扶危正天步。  
平生江湖想，齿发凋行路。  
倘有百斛舟，载酒经烟雾。  

李处权　陪德久出郊  
北客南征岁欲阴，经行始满爱山心。  
霜溪见石如清洛，烟树参云似故林。  
昨日喜传黄屋信，余生怕听白头吟。  
公归问讯庵中老，只履西来意浅深。  

李处权　陪德孺游徐氏园池  
禽鱼花竹静相参，溪雪融春青出篮。  
月下辞归休秉烛，要将清梦过江南。  

李处权　陪德孺游徐氏园池  
十载吾庐信不通，偶来仁里一尊同。  
心惊人物如江左，眼净林塘似洛中。  
著日晶明松下雪，弄波萧瑟竹间风。  
浇花酿酒勤料理，作记东园有醉翁。  

李处权　陪林茂南游上清宫分韵得落字  
百年梦一觉，无事且行乐。  
何必寻方外，而求不死药。  
我里足嘉处，胜践两芒屩。  
有来问名利，掉头告莫莫。  
夫君永嘉彦，载酒情不薄。  
凌晨马首北，共赴云霞约。  
珠宇敞天中，非烟动寥廓。  
黄庭拜吾祖，素发炯然灼。  
堂前系牛木，柯叶宛如昨。  
少陵诗之史，余光贲伊洛。  
虽烦鬼神护，九原不可作。  
我辄吟其傍，窘涩愧穿凿。  
是时天已霜，山川向摇落。  
南登驻跸亭，北上朝元阁。  
俯仰尽形胜，觞咏得盘礴。  
惜无羽客琴，一洗尘土恶。  

李处权　陪约之宿东禅  
倦游得兹行，颇惬丘壑性。  
俗虑与秋澄，禅心随夜静。  
灯前见修竹，月下闻清磬。  
未作故山归，空吟长卿咏。  

李处权　陪曾宏父登冷泉亭望飞来峰  
何年此峰独飞来，群山让秀中崔嵬。  
神刓天画不可状，仰视孤高摩斗魁。  
蕴灵产此万珍木，隆霜几度森不摧。  
异僧一见乃能识，击洞果有猿声哀。  
灵隐之南天竺北，筑亭结屋初谁媒。  
直疑朱夏落冰雪，亦恐白昼藏风雷。  
槛泉清可数毛发，白石齿齿如琼瑰。  
参差透影微日下，淅沥生籁长颸回。  
恍然若欲学蝉蜕，洗眼绿净无纤埃。  
已将缨尘付流水，更以屐齿留苍苔。  
南丰家世有人物，幅巾藜杖同徘徊。  
剧谈抵掌共相对，惜无玉酒倾金罍。  

李处权　陪张巨山谒清献公祠  
惟昔清献公，二年蜀中归。  
归载无长物，一琴而一龟。  
龟属烟霞想，琴寓山水思。  
婆娑二物间，德容俨怡怡。  
元龙岂时辈，康乐匪俗期。  
书斋质不陋，覆之以茆茨。  
手植参天松，亭亭岁寒姿。  
公去几霜露，高风犹在兹。  
可使贪夫廉，至今仰伯夷。  
使君挺孤洁，后身盖亡疑。  
治体简而肃，民俗醇不疵。  
竭虔拜公像，雅有宾僚随。  
置酒延公孙，诚意公所知。  
表表孝弟里，人物固未衰。  
德厚者流光，此言良不欺。  
春阴澹物华，蔼蔼原隰滋。  
远山出云气，近水余风漪。  
时禽屋上语，野蝶筵中飞。  
此堂历千载，盛事传一时。  
刢如公在傍，冠弁不敢欹。  
庶几饱公德，满酌其可辞。  
聊以永今朝，昼景方舒迟。  

李处权　陪诸友赴城南妙智上人晚集  
晚烟林际泊，夕阳波上明。  
天寒少佳色，树老无柔声。  
支郎颇好事，我辈适同行。  
剧论不知醉，感时空复情。  

李处权　陪诸友野步  
北客身将老，东风又岁华。  
山情添气象，水暖莫津涯。  
贫觉他乡苦，慵嫌去路斜。  
升平吾会见，时事不须嗟。  

李处权　陪诸友野步  
淹留伤老眼，放旷适閒心。  
石浅出佳色，鸟幽传好音。  
课诗空自切，馈酒莫辞深。  
更说溪西寺，明朝款款寻。  

李处权　仆入月山介卿有诗见怀次韵答之  
鼠辈欺人可奈何，我今行橐已无多。  
醉魂尚爱黄华谷，归梦长迷白石坡。  
壮士陆沉无籍在，道人香积有经过。  
行朝近报仍安稳，想见沙堤蹀玉珂。  

李处权　普月新寮  
百年均梦幻，俯仰在一室。  
况乃物外人，身闲有余力。  
朝来忽改作，轩牖开虚寂。  
匡床竹火炉，棐几贝叶帙。  
清风常入座，飞尘不霑席。  
煮茗焚香净扫除，賸种松杉障西日。  

李处权　潜心斋  
古之学为己，今之学为人。  
始乎芒芴间，扩充遂无垠。  
克己而复礼，天下皆归仁。  
尼父百世师，道妙圣且神。  
天将为木铎，故未丧斯文。  
贤哉颜氏子，至乐忘其贫。  
语之而不惰，好学无与伦。  
孟子养浩然，卓尔踵后尘。  
万钟与千乘，不肯易其身。  
茫茫自圣哲，六籍经几秦。  
末学更多岐，学海无问津。  
伊川二先生，身修道愈振。  
当年从之游，不减洙泗滨。  
至今士气盛，亦复民风淳。  
柴子柯山秀，言厉即之温。  
由来思无邪，果见德有邻。  
潜心坐一室，淡泊遗嚣纷。  
收视而返听，自得于见闻。  
先生虽云亡，书在传日新。  
得味极钻仰，恍如入室亲。  
而我先君子，实预绛帐宾。  
我亦闻绪余，往往书诸绅。  
多言反成蔽，目击道乃存。  
藜杖一幅巾，骚晚来叩门。  

李处权　强立许酒不至因以趣之  

北里溪山翠满门，似闻小阮瓮浮春。  
怜渠世乱益风味，念我途穷多苦辛。  
旷士可无千日醉，浮生何事百年身。  
临风日日香穿鼻，被缚甘为瓮下人。  

李处权　桥院  
淹留岁云暮，旅泊似幽栖。  
鸥鹭如相识，牛羊自不迷。  
已烦陶令顾，何必谢公攜。  
始觉吴侬健，天寒更涉溪。  

李处权　清明日席上呈诸友  
佳节年年好，新春处处宜。  
莺花从自得，蒲柳顿先衰。  
事过如惊梦，愁来剧乱丝。  
神仙端可学，吾愿问安期。  

李处权　清明日席上呈诸友  
飘零何足怪，丧乱故应宜。  
炙手宁为盛，张罗未必衰。  
篇章怀杜牧，游说鄙袁丝。  
钟鼎山林事，胸中自有期。  

李处权　失题  
天上石麟堕，人间琼树芳。  
叔孙知典礼，曹植有文章。  
桃李蹊方盛，芝兰室更香。  
榻先徐孺下，书异邺侯藏。  
载世推能事，当年亦宠光。  
颇怀追润色，奚惜吐琳瑯。  
末俗元多忌，冲怀竟两忘。  
由来高士驾，不肯少年场。  
鼎鼎文方古，鱼鱼道必昌。  
仲山终补衮，虞舜正垂裳。  
贱子虚蒙顾，仁风实奉扬。  
弹冠从入仕，执戟且为郎。  
欲作蝉遗蜕，差同鼠耗仓。  
穷途遭白眼，永夜付黄粱。  
尚齿三千客，容窥数仞墙。  
受知心有激，欲报意何长。  
皓鹤宜风露，青松饱雪霜。  
倾身挹东海，再拜酌公觞。  

李处权　十月十日陪张丈奉高雅臣德器凌波亭小酌  
漂流剧东南，所历过所闻。  
始及庐陵郡，俯仰尤不尘。  
朼来未敢忘，事贤友其仁。  
翘翘萧与李，拔萃而多文。  
萧君辞盖寡，空林兰自薰。  
扬鞭舍我去，意欲树殊勋。  
李君舌尚在，真气凌秋昮。  
扫门与我俱，软语回阳春。  
客舍甲子雨，八荒同一云。  
倾盖有彭子，微言时解纷。  
爱我忘其陋，肯顾罗雀门。  
从容香积饭，可口谢八珍。  
张公丈人行，气宇老而淳。  
舒吴无俗姿，信是德有邻。  
篮舆复联翩，去指江之津。  
坐中皆我辈，肴蔌来逡巡。  
把盏属形胜，领略难具陈。  
山寒更宜远，江流复泇泇。  
大哉开陃功，孰测造化源。  
挂席者谁子，其来自无垠。  
耽耽载万斛，徵取何其勤。  
落帆占近岸，过逢庆欣欣。  
方矜猗顿富，谁信管鲍贫。  
鸣雁何处来，冥冥初不言。  
亦知个中好，呜呼下其群。  
商羊不觉舞，渔父收微缗。  
烟树仅可识，归鸦喧水村。  
我昔观画图，对此犹心存。  
恥若梦中事，有怀攜酒樽。  
客子斗身强，身外安足论。  
无事颇相见，斯言吾所敦。  

李处权　食鱠  
设网机关密，磨刀意气麄。  
令人思洛鲤，愧客问江鲈。  
豆麴偏相与，橙虀未可无。  
相从频莫厌，乘兴不烦呼。  

李处权　食石鳞  
异时柳柳州，谪居食虾蟆。  
人情尚随俗，此道谁疵瑕。  
穷工见文字，制作排淫哇。  
作诗报昌黎，想当剧雄夸。  
集中此篇亡，恨不穷天葩。  
人生一饱止，何事须鱼虾。  
我乡实西北，柯山偶藏家。  
土人重石鳞，充馔蔑有加。  
商论及品次，众口时纷拏。  
朝来有分甘，珍味到齿牙。  
笼粒坐剥雪，壶浆荐流霞。  
此物亦易致，我饥其有涯。  
儿童还可笑，远岸去攜叉。  

李处权　士贵要予赋水轮因广之幸率介卿同作兼呈郭宰  
吴侬踏车茧盈足，用力多而见功少。  
江南水轮不假人，智者创物真大巧。  
一轮十筒挹且注，循环下上无时了。  
四山开陃中沃壤，万顷秧齐绿云绕。  
绿云看即变黄云，一岁丰穰百家饱。  
今年小荒人菜色，斗易衾稠逮昏晓。  
古来善政抑兼并，贫富相通俗淳好。  
闭糶待价良忍哉，客主遑遑不相保。  
令尹贤於郑子产，视民恐伤心皎皎。  
朝来戒谕甚丁宁，令下翕然风偃草。  
我今亦有在陈厄，回首田园迹如扫。  
他年归计一廛氓，抱瓮甘同汉阴老。  

李处权　士特倒用韵作元日复和  
觅醉无千日，浮家又一春。  
閒门久罗雀，贫甑自生尘。  
我欲论秦过，君须赋洛神。  
穷途依三阮，遂欲老於闽。  

李处权　守岁用少陵阿戎家韵寄怀萧国器  
节物赖邻家，南风竞剪花。  
门无迎客犬，地有噪人鸦。  
病眼愁中暗，题诗醉里斜。  
乳离俱老大，今夕意何涯。  

李处权　叔父作寿藏  
昔闻刘伯伦，荷锸常自随。  
又闻陶元亮，自作挽歌辞。  
人生一大梦，未了黄粱炊。  
有初必有终，此理夫何疑。  
大阮吾宗杰，德事见所施。  
后凋难老质，寿考当期颐。  
开阡营兆域，预卜青乌期。  
无乃大蚤计，究竟良不痴。  
一旦与世辞，於焉乃真归。  
庶几达者观，永谢高人嗤。  
山川蕴嘉气，雨露竹柏滋，  
于公更高门，驷马来不迟。  

李处权　叔易席上  
何处春光最可怜，仙山亭上碧岩前。  
穷来更觉诗堪画，老去谁知酒可仙。  
云色弄晴花蘸水，风光纵好柳拖烟。  
左思近有三都赋，谁与吹嘘送上天。  

李处权　双松堂  
对植是何年，岩岩挺寥廓。  
风雷已屡起，霜雪终不著。  
先生立其中，偃蹇相参错。  
高标与秀气，鼎足冠伊洛。  
想此堂成初，来贺纷燕雀。  
醉我渊明句，众鸟欣有托。  
伟哉拔俗姿，闻见穷浩博。  
钟鼎列珍玩，图史谐至乐。  
小人辱忘年，高义见啸诺。  
讵敢窥藩篱，庶遂饫糟粕。  
南池俯空旷，倒影如衡霜。  
乘月抱琴过，坐石幽弄作。  

李处权　双溪堂晚集  
北风呼云生夕阴，小松稚竹俱萧森。  
双溪主人不孤斟，好文尚类肯见寻。  
坐中少监乐登临，清谈亹亹知古今。  
有句不吐藏之深，而令下士寒蟩吟。  

李处权　水阁雨中  
南国寒多雨，溪山昼更晴。  
风帆随鸟上，樵迳入云行。  
已苦无饘粥，犹欣见耦耕。  
故园归未得，豺虎正纵横。  

李处权　水栀  
阴泉隐岩壑，长夏发幽植。  
深处但闻香，往往樵苏得。  
幸不杂薪槱，论价亦何直。  
适从支郎舍，远致居士室。  
婆娑复偃蹇，其高不盈尺。  
铅华了不御，绚此冰雪质。  
我有古鱼洗，岁久莓苔蚀。  
注之清泠水，藉以璀错石。  
静态自愔愔，孤芳何的的。  
初疑云生礱，复讶月过隙。  
膏沐露穰穰，动摇风激激。  
忽然参鼻观，似欲破禅寂。  
俗物多丰肥，仙姿乃癯瘠。  
已输白玉英，更作黄金实。  
昌阳讵足数，藆蕁诚可匹。  
老来无所好，一见心辄溺。  
坐卧与之俱，於焉遂成癖。  
异时张紫微，饮客尽一石。  
放怀歌舞筵，折赠无所惜。  
蝉蜕倏仙去，楼居藐姑射。  
三嗅哦公诗，俯仰成今昔。  
问花花如嚬，对之长太意。  

李处权　送表之  
平生佳处在离骚，怪我年来得此家。  
不信胸中横太华，试从笔下看惊涛。  
门连止水心无竞，地接名山眼更高。  
要是一时廊庙器，莫将刘向比王褒。  

李处权　送蔡伸道  
当年倾盖便情亲，老去那知更贱贫。  
松竹故园秋未老，溪山南国雨能新。  
可怜作客身如梦，尚喜传家笔有神。  
咫尺重阳归务速，吹花落帽要吾人。  

李处权　送岑婿归许昌  
恨我生不早，不拜苏范岑。  
伥伥斯文中，永叹一何深。  
世家颍川上，万卷修竹林。  
相望群玉府，清风犹至今。  
合好一大事，遗训敢弗钦。  
求之且弥年，齐大肯见临。  
侍郎著清德，温厚如球琳。  
吐而为文章，中有太古音。  
嗣孙固多贤，玉立俱及寻。  
近坦东床腹，执礼不免簪。  
留连岁将晏，离索秋正阴。  
往崇丘索志，用壮爵禄心。  
一杯须重持，为子商声吟。  
当复记衰懦，病懒何可箴。  

李处权　送禅客入高峰  
茫茫人间世，佛法最长久。  
山林坐九年，面壁不挂口。  
须是丈夫儿，悬崖能撒手。  
为语学道人，何须天下走。  
夜寒云去尽，横参挂南斗。  
我已办青鞋，要闻狮子吼。  

李处权　送程思永  
恭惟文简公，雅意在人物。  
一时推鉴裁，似秉袁许术。  
莘莘材馆盛，多自东床出。  
昌黎宰相器，气宇吞溟渤。  
门阑最前席，褒借难具述。  
爱贤前辈事，此道今谁恤。  
我生独何后，叹不及湔祓。  
声驰翰墨场，兴尽云霞窟。  
古来豪杰士，可杀不可屈。  
涂穷暂时尔，被褐未宜忽。  
之子乃名裔，秀爽开风骨。  
尚勉激颓波，典刑庶不没。  

李处权　送粹伯弟亲迎兼简宣卿龙图  
悲秋宋玉已销魂，忽听阳关共十分。  
黄叶萧萧下寒日，碧山逐逐过晴云。  
面如濯玉想无对，气已食牛知不群。  
问讯冰清怀大雅，世家王谢属斯文。  

李处权　送二十兄还镇江  
此行检校幽栖事，佳处知公故未忘。  
新笋定应过母大，旧松想亦及人长。  
老来对客须灵照，贫后持家藉孟光。  
世乱身危何处是，二年孤负北窗凉。  

李处权　送范才元  
古云七尺驱，不及一尺面。  
纷纷阅人久，过眼今乃见。  
吾弟外门杰，籍甚东周彦。  
澜翻倒三峡，浩博横万卷。  
不减王夷甫，似是曹子建。  
抱负三十年，始遇相君荐。  
声名彻当宁，赐对金銮殿。  
乃不留石渠，颇动荐绅叹。  
大藩须按察，此事君亦漫。  
遥知闭斋阁，幽讨在几案。  
岁月局上消，山水琴中玩。  
官池本不浑，慎勿惊鱼乱。  
明年麦秋残，荔子承清宴。  
即席酒椽笔，可酢风味献。  
归来佐中兴，密勿膺帝眷。  
不忍话艰难，江淮尚酣战。  
乃翁月旦评，饱学富文翰。  
当年蒙赏音，好我置华馔。  
侑觞出歌舞，色温微笑粲。  
回头隔生死，拊事脸必泫。  
而今百无堪，老大足忧患。  
读书只自误，株愚不知变。  
平生一丘壑，竞此岂其慢。  
正可卷而怀，安於素贫贱。  
故乡无巢归，客子斗身健。  
功名要晚就，婚嫁须早办。  
浮萍偶相值，怅此临岐饯。  
更待南雁回，书来警衰愞。  

李处权　送范彦覃  
春风恼百物，物物不禁渠。  
水为盎盎绿，柳亦毵毵舒。  
芳菲遽如许，流光亦须臾。  
谁令更别离，此恨当何如。  
外门有人物，照映冰玉壶。  
茹古髯似戟，说兵胆过躯。  
中外已践更，能事乃绪余。  
主馈孟光贤，郎君千里驹。  
人生得此乐，底事犹区区。  
兹行谒贤相，袖有时政书。  
世家治剧手，陶冶宁舍诸。  
我老不适用，饥寒出无驴。  
论亲无党近，分义何敢疏。  
吾儿似我拙，久已分龙豬。  
一闻词赋功，决科良起予。  
山林与钟鼎，愿言今则殊。  
岁寒苟在兹，勿忘双鲤鱼。  

李处权　送杲兄  
衲子谁为盖代豪，生憎污俗紫方袍。  
何须鉴水能知止，未必归云可拟高。  
虎穴等閒休探手，龙泉取次莫吹毛。  
君知五祖堂中老，妙处何曾挂一毫。  

李处权　送公卷赴金陵  
惟曾家世颇堪论，文采南丰实浚源。  
德必有言人望重，义形於色主威尊。  
随珠未可轻弹雀，腐鼠从教竞吓鵷。  
固是相门终出相，鲁公泉下有英魂。  

李处权　送豠父  
一见琼林病眼开，东南秀爽方能回。  
须知载腹五千卷，受我浇肠三百杯。  
可但世官从凤沼，要看人物上云台。  
歌呼枉费谈天口，宜及中兴国论陪。  

李处权　送嘉仲兄赴永康宰  
我兄如琼林，皎皎尘滓外。  
不从门地初，便许人物最。  
裁诗陶谢流，射策晁董辈。  
欬唾落人间，一一珠无飇。  
群居款名理，澡雪赖箴诲。  
坐我琅玕林，清风长十倍。  
谁令困小官，寸进而迟退。  
前年宰荥泽，与古能吏配。  
兹入山水国，牛刀钦益淬。  
稳借一帆风，开涛上鲸背。  
独怜藐然孤，厌逐儿童队。  
梦想在东南，浮云寄心会。  
定不俟瓜及，归奉明光对。  
犹当念奇穷，寂寞将把耒。  

李处权　送景荀  
丈人能事见斯文，世业家风尽属君。  
自许旦评方藉藉，岂同时辈漫纷纷。  
清於须水真堪挹，秀自郎峰故不群。  
五马双旌何足道，便看平步到青云。  

李处权　送李巨源  
我世君家居里同，异时德邻饱过从。  
论文高摘屈宋艳，结交远蹑管鲍踪。  
嗟我不识丈人行，喜君雅有前辈风。  
靖康三月虎狼去，长安城中一再逢。  
笑谈未了已吹断，五年千里一转蓬。  
只知兵戈事奔窜，岂料樽酒陪从容。  
清溪照人山入座，莺声已老春事空。  
人生一世太草草，客舍百事尤匆匆。  
和文已远典型在，芝兰玉树庭砌中。  
况君屡持使者节，至今能声满河东。  
丞相方须幕中画，国士之顾必所蒙。  
开元贞观望公等，天子不在咸阳宫。  

李处权　送李全甫  
已斲长篇饯女生，君犹从我觅诗行。  
穷途白眼何须怪，乱世苍颜不足惊。  
南国旌旗犹灭没，中原豺虎正纵横。  
苏湖亦产人头豆，为问扁舟底还征。  

李处权　送密老  
岁寒纡锡辱西归，一笑忘言意自深。  
怪石奇松那有价，片云孤鹤本无心。  
上人已了洞山偈，倦客方为梁父吟。  
枯木堂中无孔笛，侍郎今日是知音。  

李处权　送荣茂世  
戎冯绝黄流，飞尘暗京畿。  
竟成王室祸，痛定不忍思。  
衣冠半陷没，逃难皆散之。  
有如水衡君，将命弗顾危。  
跃马赤手出，扼隘河之湄。  
中途被冲突，星夜西南驰。  
回头望城阙，夐隔母与妻。  
半年无家书，欲言涕先挥。  
微身亦曷爱，所忧国步隳。  
仓黄偶不死，定省陈苦辞。  
汴水六七月，横泛被两堤。  
河渠忽中乾，漕挽功莫施。  
不劾辄加罪，散秩总厥司。  
相次下维扬，庀职从六飞。  
众人之所畏，远害夫何疑。  
春来仪真火，鼠辈轻王师。  
伟哉马氏妹，贞节不可欺。  
终焉兵在颈，视死端如归。  
何惭古烈妇，事与日月垂。  
君性根孝友，而不求人知。  
方其闻孽初，对客神若痴。  
茹悲不敢哭，上念亲老悲。  
岂惟识者悼，行路犹歔欷。  
兹畴魏楼功，叙君官甚卑。  
几年始见录，孰为公是非。  
君怀有直气，不为宠辱移。  
朝来又骇闻，白简停官资。  
索马亟往唁，我心有不怡。  
君乃笑迎我，喜色见睫眉。  
曰此造物意，巧以从其私。  
舟楫密已办，生具亦甚微。  
税驾不可必，苟全其庶几。  
我贫君不厌，交契管鲍期。  
去意尚勇决，升斗不足縻。  
春风鼓河水，立岸看解维。  
四郊鼙鼓声，问君此何时。  

李处权　送森侄赴官  
郴江带郴山，逶迤入平楚。  
伟观甲潇湘，信美非吾土。  
阿咸方试吏，家风住仪矩。  
此时奉亲舆，行李慎袢暑。  
别离同姓重，况我老尔许。  
勉力事勾稽，远臣观所主。  

李处权　送石与德孺  
坡老仇池安在哉，佛家鹫岭解飞来。  
但令气象侔冲霍，可要孤高切斗魁。  
涡处正堪承雨露，浪中莫使长莓苔。  
明窗净几无尘入，想对诗翁墨沼开。  

李处权　送翁子秀归泉  
昔从大小阮，日为林下游。  
酒熟无孤斟，诗好不易酬。  
形影一参商，书问缺置邮。  
渴闻盛德事，仰止东家丘。  
大阮令养高，誉望老更收。  
小阮遂长往，岁月已载周。  
人生一世间，所重惟交游。  
而我忧患余，身事良悠悠。  
阿戎远来过，整整仪矩修。  
话言极敦笃，道旧何绸缪。  
萧寺夜寒深，风雨鸣飕飕。  
秉烛如梦寐，惝恍一夕留。  
明发又告别，行色不堪忧。  
赠言加餐饭，心折涕泗流。  

李处权　送希真入洛  
一踏红尘又五年，倦游翻作送行篇。  
春花秋月谁无分，伊水崧雪自有缘。  
我比嵇康犹更懒，子追元亮故应贤。  
因归望讯忘机老，买个鱼舟费几钱。  

李处权　送徐漕  
都门雪罢看杨柳，濯濯风流已不群。  
千里澄清方有道，十年出处不忘君。  
新诗旧自开锦段，醉面向人生缬纹。  
我欲从公借余地，与传名姓上青云。  

李处权　送杨充老  
蚤接君家伯仲贤，笑谈吹断各风烟。  
人生俱是梦中事，归计却须沙上田。  
悔有论心三尺喙，恨无糊口一囊钱。  
他时局罢樵柯烂，小道谁知亦有仙。  

李处权　送庾侄亲迎延平李先生家  
庾郎吾家千里驹，朝暮勤苦读父书。  
少年绰有老成态，月旦考订评乡闾。  
明当别我择贤妃，结束琴剑谁挽裾。  
春空吹晴惠风畅，烟草弄色和气舒。  
野桥融洩柳絮合，石岸惨怆鸣鶢鶋。  
乘龙有期弗获饯，数椽政葺渊明庐。  
旅愁冥思莫排遣，离恨挂臆难扫除。  
况当春晚气暄淑，著体欲醉甘体如。  
修程所嘱盖养摄，礼毕早办双飞舆。  
妇翁传道世大儒，习俗再使淳古初。  
稔知贤舅继家学，子如从之师有余。  
归来阿叔待审订，义路礼门从广居。  

李处权　送张巨山  
士为知己用，亦为知己死。  
嘉哉孔文举，特达惟荐祢。  
寥寥千载后，此事今已矣。  
俯仰常有怀，邂逅过愿始。  
襄阳紫微公，操行见所履。  
字如入草蛇，诗继余霞绮。  
家声凤凰池，盍在金门里。  
三年民父母，政事粲可纪。  
倦游丐閒归，解绂如脱屣。  
东山宁久卧，行为苍生起。  
要观补衮功，左右圣天子。  
小人不更事，岂解令公喜。  
平生万卷书，不直一杯水。  
颓然衰病余，所存今复几。  
与世竟悠悠，逢人但唯唯。  
从公文字饮，德言方在耳。  
胡为舍我去，衣袖不可褫。  
离合亦偶然，世事皆如此。  
声出已复吞，相顾泪如洗。  

李处权　岁晚诸君送酒赋长歌以谢之  
我有经纶天下之大志，陶冶万物之雄心。  
上书几欲自藏达，君门无籍不可寻。  
归来抚剑星斗近，老去援琴山水深。  
混迹渔樵友麋鹿，兴发时为梁父吟。  
雾雨方寒蔽林薮，黄狐跳梁苍兕吼。  
岁云暮矣人白头，纳履踵决衣见肘。  
茫茫大块宁终久，青史功名谁不朽。  
昔贤达观有至言，破除万事无过酒。  
朝来叩关闻剥啄，长须致简喜且愕。  
满壶倾写清若空，一酹衰颜返丹渥。  
此物难从俗士论，古今与世收奇勋。  
寒谷可以回阳春，浇风亦使还其淳。  
书生分量当饮温，圣清贤濁何用分。  
濁醪有妙理，引人著胜地。  
乘坠且不知，焉知物为贵。  
扬雄嗜饮而家贫，玄嘲尚白费解纷。  
屈原独醒良自苦，湘累空有些招魂。  
一石亦醉淳于髡，五斗解酲刘伯伦。  
卧舆当道陶渊明，骑马似船贺季真。  
吏部有时甘盗瓮，丞相他年容吐茵。  
古人已往不复见，忽然举觞如对面。  
穷通得丧寓於此，旦暮方齐生死变。  
拍浮池中固不恶，麴壘糟丘仍不薄。  
一杯一杯复一杯，身世兼忘乃真乐。  
不可一日无此君，今吾於酒而亦云。  
安得四海尽种秫，春台寿域长醺醺。  

李处权　桃花  
照水桃花树，春风灼灼开。  
虽非天上种，何异观中栽。  
帝子吹笙罢，渔人信棹回。  
故园何处是，目尽望乡台。  

李处权　题次真东轩  
乱来身世任浮沉，宴豆南州几盍簪。  
十顷菰蒲秋向晚，一池烟雨夜来深。  
诗成颇复蒙嘉赏，酒熟时须共满斟。  
唤取陆郎攜绿绮，小凉同听越江吟。  

李处权　题东坡枯木  
先生万卷读，命世文之豪。  
矫矫鸾凤姿，仰止人物高。  
坐石翳白佛，古茧磨衲袍。  
玉堂押翰手，不数乘与褒。  
前身老画师，寓兴时抽毫。  
要在胸中奇，醉笔随秉操。  
柘原沙错错，独树风骚骚。  
天荒鸟不入，路绝人告劳。  
一旦辞世纷，御风归泬寥。  
遥知紫玉府，冠佩方游遨。  
不然跨汗漫，骑鲸弄云涛。  
夜中梦见之，酌公以蒲萄。  
觉来空把卷，我心增郁陶。  

李处权　题画卷  
平生丘壑几欲颠，谁使老来逢郑虔。  
苍须对我三千尺，黑头听渠十八年。  
已有霜雪入晏座，宁无风雷浮屋椽。  
个中得句不敢吐，可人何许心悠然。  

李处权　题九江徐使君眄柯亭  
庭植何夭矫，苍皮余雨溜。  
本非寻常材，岁月方成就。  
伟此萧散姿，眄睐揖孤秀。  
慕陶筑斯亭，千载可同臭。  
引杖步嘉荫，攜书席永昼。  
舒啸一徜徉，清风满怀袖。  
更想五老峰，杰卓立癯瘦。  
何因借羽翮，接踵宾裾后。  

李处权　题兰陵税官清辉亭  
不谓人间世，官居有此清。  
山横犹倒影，鸟过忽遗声。  
倦客方躭句，高人不治名。  
夜寒云去书，对面月华生。  

李处权　题吕季升谷隐堂兼寄居仁  
莘野隐於耕，傅岩隐於筑。  
叔夜隐於锻，君平隐於卜。  
四子隐不同，抗志俱超俗。  
夫君无所事，扫迹隐於谷。  
优游以卒岁，燕居常慎独。  
方寸湛若水，颜状温比玉。  
白璧无瑕玷，幽兰自芬馥。  
插架万签书，拥檐千挺竹。  
时乘昃月过，自伴微云宿。  
萧然伏腊余，尚不愧此屋。  
岂曰不愿仕，可以速则速。  
富贵草头露，荣华风中烛。  
止止理固明，知止乃不辱。  
小人无藉在，放浪谢羁束。  
衰年迫饥冻，强颜隐於禄。  
晚食且徐行，分量初易足。  
婆娑一丘壑，雅趣在松菊。  
平生喜文字，终恨窘边幅。  
顾闻多种秫，迎寒酿已熟。  
更约阮仲容，清谈夜更仆。  

李处权　题南浦楼  
此生何处是真归，俯仰人间念念非。  
雨后溪山无限好，烟中鸥鹭自由飞。  
只轮双桨成何事，白酒黄鸡可息机。  
北客上来千万恨，故乡回首夕阳微。  

李处权　题钱德载双清堂  
谁识堂堂忠懿孙，至今人物典刑存。  
颇同陶令辞莲社，但学庞公隐鹿门。  
醉枕泉香分石脉，吟窗树老出云根。  
喜攜自有东山妓，好事宁无北海樽。  
服食方依炼丹井，跻攀莫近洗头盆。  
秋风百本篱边菊，夜月三号涧下猿。  
未怪频穿康乐屐，可须多羡辟疆园。  
题诗我愧词源涸，作记渠能学海翻。  
乱后烟霞真得计，静中丘壑要重论。  
十年杀气缠伊洛，回首吾庐正断魂。  

李处权　题瑞松亭  
德积固有源，吉卜可无地。  
要知青囊术，讵尽黄壤计。  
翁族鼎七闽，籍甚月旦议。  
五车闻善训，三迁见深意。  
父屯兄弟间，接武广寒桂。  
世方慕朱紫，此道非我贵。  
而今二阮贤，风雅果未坠。  
婆娑竹林下，颇用文章戏。  
诸郎赤凤麟，唾手可高位。  
惟松岁寒质，似抱君子器。  
伟此无情物，胡然效斯瑞。  
天人理则悬，声闻在交际。  
我行几千里，岁晚飘零至。  
升亭整素冠，敬仰动长喟。  
冢木助芊芊，前山益佳气。  

李处权　题无疵庵  
身无累则佚，心无营故乐。  
舍外而取内，此味初不薄。  
使君蚤闻道，观妙契独觉。  
不即仍不离，无止亦无作。  
庵如大圆镜，万象含虚廓。  
檐空看云归，窗静闻雨落。  
惟良二千石，分忧得此托。  
蕴真惬所寓，俯仰成今昨。  

李处权　题湘园  
当年此地勤花竹，景物方成姓又移。  
尽爱芙蓉照秋水，倚风怀往亦多时。  

李处权　题严公祠  
挂席上桐庐，溪山似画图。  
斯人不复见，吾道一何孤。  
谁入非熊梦，真成失马从。  
清风端未泯，犹可激贪夫。  

李处权　题隐居  
淡泊幽人趣，萧条隐者居。  
疏帘隔花竹，净几展图书。  
自向交游密。何拘礼法疏。  
为言陶靖节，吾亦爱吾庐。  

李处权　题月山寺壁三首  
故国三千里，行藏岂问天。  
雪峰明的的，水溜响涓涓。  
指冻无完甲，琴寒有折弦。  
老僧如木石，性静不须禅。  

李处权　题月山寺壁三首  
罢雪仍回雨，僧房物物宜。  
豨明霜落后，山　　月来时。  
泯默穷愁志，艰难食菜时。  
弟兄千里隔，书断鬓成丝。  

李处权　题月山寺壁三首  
不遇彭夫子，　　因到此间。  
无穷霜后木，不断雨中山。  
只恐高僧占，多惭倦鸟还。  
孤云在寥廓，容望不容攀。  
全宋讴　　李处权　题周氏棣华堂  
管蔡既失道，周公遂相残。  
召公乃赋诗，棠棣良可观。  
圣贤尚如此，末世讵得安。  
斗粟与尺布，至今兴永叹。  
汝南贤伯仲，乡评蔼芝兰。  
冰清而玉洁，友于甚相欢。  
鸿雁识先后，鹡鴒知急难。  
同衣且共爨，怡怡生理宽。  
壎箎翕和乐，学海阯波澜。  
好爵岂终靳，未用咏考槃。  
他年表门闾，紫荆出檐端。  

李处权　题祖道篮舆亭  
渊明佳致在篮舆，子以名亭德不孤。  
异代颇能同臭味，休年犹得见规模。  
挂檐明月聊堪问，入坐清风不待呼。  
我欲典衣供一斗，兴来能赋百篇无。  

李处权　听弹广陵  
时风正薰弹广陵，乱世掩抑咿嚘声。  
孰谓嵇康敢不臣，此心炯炯难自明。  
荒楸古墓鬼神啸，大泽深山龙凤惊。  
我来听此可无语，天乎孰谓得其平。  

李处权　听照旷尘外琴  
老全冰玉姿，不受一滓尘。  
弹琴看飞鸿，自是千载人。  
幽兰写国香，白雪回阳春。  
邈视嵇阮流，不肯加冠巾。  
丝桐得心法，二子入室亲。  
高山与流水，领略难具陈。  
前年出关意，浩荡谁能驯。  
跌足兵火围，所遇多苦辛。  
却来湖上寺，翳拂坐石门。  
颇有名胜士，宛然交道存。  
寄书亦及我，匪但通寒温。  
问我能来无，愧负匏瓜身。  
翩然如野鹤，接羽凌秋昮。  
过我晋陵郡，促轸风露新。  
谐和下鸾凤，幽怨出鬼神。  
老全殆不没，千古名知津。  
漂流更丧乱，我生乃不辰。  
见子颜色开，慰我羁旅魂。  
我心亦清苦，久愿丘壑邻。  
何时舟载月，一弄秋江滨。  

李处权　同二三子步溪上  
已恨春风过，犹欣夏日长。  
莺喧桑已葚，燕乳麦初芒。  
白发悲如许，青鞋乐未央。  
归来安客舍，更有北窗凉。  

李处权　同吕倅小饮  
一日不作诗，已觉神不王。  
一日不饮酒，更苦舌本强。  
梁王自堕马，贾傅恨无状。  
寥寥千载后，有怀意谁谅。  
夫君出世家，伟一魁三相。  
人物方辈出，事业雅相尚。  
笑我守丘壑，踪迹更漫浪。  
尚余杯中物，足以助豪放。  
相逢倾五斗，老子未多让。  

李处权　同士特似表过中峰饯似宗  
旧好崔亭伯，新交阮仲容。  
招攜来白水，祖饯过中峰。  
谷暖芊芊树，云深杳杳钟。  
兵戈一分袂，惆怅几时逢。  

李处权　桐庐道中九日逢子公  
三年客里重阳节，故典征衣共一杯。  
雁下紫萸能自好，霜前黄菊为谁开。  
中原豺虎定何许，故国池台安在哉。  
山水中逢张学士，慢扶双桨不须催。  

李处权　投建阳王宰  
异时丞相柄文盟，一顾曾空冀北群。  
铅椠无功方笑我，箕裘不坠蚤知君。  
诗家只说王摩诘，官况谁怜郑广文。  
散尽黄金犹作客，还来把酒对孤云。  

李处权　退老堂  
我公自言老，能事如少年。  
我公自言退，人材望陶甄。  
公功在本朝，本朝方赖焉。  
公德在斯民，斯民宁舍旃。  
中年倦政机，去若浮云旋。  
名山占形胜，筑堂苍翠巅。  
竏樽为壶觞，虚籁为管弦。  
招攜足宾客，啸傲穷云烟。  
胸中万卷书，三峡倾词源。  
兴来不停缀，摛华笔如椽。  
登临出妙语，珠玑落清圆。  
不数刘白辈，一斗真百篇。  
裴傅堂绿野，赞皇墅平泉。  
东山谢安妓，五湖范蠡船，  
四子之於公，器业微差肩。  
公之於四子，趣尚并其全。  
公术可活国，公力可回天，  
苍生望公起，天子忘公艰。  
伫瞻丹凤诏，衮衣来陛前。  
三入知眷殊，一夔见任专。  
发挥中兴业，开陃造化权。  
拯焚而救溺，持危而扶颠。  
雍容复密勿，造膝陈一言。  
长驱卷沙漠，攆穴空腥羶。  
谈笑九州复，欢呼两宫还。  
四海各安堵，六军同晏眠。  
跻民入仁寿，致主登光宣。  
图像冠云台，勒功照燕然。  
功成了不居，高谢区中缘。  
拂衣赤松游，辟谷求神仙。  
去去蓬莱路，云螭不受鞭。  

李处权　挽许主簿  
攘攘谁逃死，黄泉不独君。  
官书载考，五举擅多文。  
异日辽东鹤，当年冀北群。  
承家知有子，翮就看摩云。  

李处权　望灵石  
杖藜出望江郎峰，清辉秀气在眼中。  
当年何人运神斧，劖削碧玉成芙蓉。  
平地崛起五千仞，浮云落日当秋空。  
东西南北千里间，他山莫敢来争雄。  
英灵往往在人物，异时杰出闻数公。  
伟哉高厚职覆载，储精毓粹良未穷。  
畸予家世本伊洛，四时行乐都忘慵。  
楼台面面得形胜，锦屏女几鸣皋嵩。  
十年戎马断归路，流落江湖今一翁。  
平生所得在黄卷，昔贤今圣独见容。  
青衫憔悴百寮底，犹欣收此笔砚功。  
声名突兀不磨灭，要与此峰相始终。  

李处权　伟观堂  
孤烟落日对衔杯，此观人间亦伟哉。  
树色远从江浦合，潮声低咽海门回。  
衣冠喜有承平气，宾客惭无赋咏才。  
城阙郁葱人望幸，五云将拥翠华来。  

李处权　温其示梅诗用韵为谢兼简士特  
可喜刘郎鬓未霜，能容宋玉近东墙。  
自知老眼无春事，谁意穷途得放光。  
前日桃园真有路，何时兰室可无香。  
便须一醉经千日，免和人间寸寸肠。  

李处权　温其示梅诗用韵为谢兼简士特  
潦倒谁怜五十霜，登门可愧及肩墙。  
银钩已作惊人势，玉唾何悭照眼光。  
春醉灯前犹纵博，夜阑帐底更添香。  
阮生正作穷途哭，漫道江南刺史肠。  

李处权　文度以大笏见遗奇伟特甚非鄙人所称拟柏梁体廿句以谢然他日出处断  
南越巨象何壮哉，齿牙脱落岁几枚。  
削木混真易以埋，玩视常恐生怒猜。  
良工到手能剪裁，成此大笏莫与偕。  
远随舶贾凌涛雷，论贾奚啻百琼瑰。  
异贶忽自王孙来，珍藏十袭敢遽开。  
莹如截玉无纤埃，照人冰彩满袖怀。  
惟君许我王佐才，我亦自负刚不摧。  
他年致主登中台，垂绅峨弁直斗魁。  
正色刢刢天可回，帝傍奸佞须击排。  
恢复洪业平泰阶，写之丹青上云台。  

李处权　闻梅  
岩寺报梅开，可是知时节。  
映竹已萧疏，临流复清绝。  
正须幽士赏，莫纵狂僧折。  
山寒云雾深，日暮更飞雪。  

李处权　翁士特借韵见及复答之  
许国以身身反辱，十日呼天鬓凋绿。  
蛮貊直倚忠信行，我心不疑顾何卜。  
生喜柴愚恶鮠佞，封侯岂谓能钩曲。  
可怜论交道大丧，云雨纷纷手翻覆。  
望郎胸中横万卷，日破千篇酹一斛。  
雅好上取唐虞器，多闻远识肃慎镞。  
桃李不言自成蹊，家法整如官府肃。  
四海人高悬犊鼻，定知不作穷途哭。  
郎君天池渥洼种，堕地惊人千里足。  
夜光联璧乃暗投，刮膜金篦快三复。  
草玄正忆扬雄宅，我今皇皇未有屋。  
余波岂止九里润，周也意在监河粟。  

李处权　翁士特李似表相过小酌分题得踯躅  
我无锦绣肠，而居锦绣谷。  
春风二三月，山花名踯躅。  
芳鲜照寒涧，窈窕映修竹。  
化工亦耐事，造物能委曲。  
不知几猩唇，贷此色可足。  
看久直欲燃，况乃手未触。  
杖藜两幅巾，人物俱惊俗。  
方观笔端妙，更对杯中醲。  
念昔嵩少步，千层上云麓。  
政似徐熙图，写生开百幅。  
怀归阻兵火，梦想如在目。  
会当返升平，柴车驾黄犊。  

李处权　武林偶作  
江山天下胜，北客兴悠哉。  
月上千峰雪，潮生万壑雷。  
酒狂怜老大，吟苦觉衰颓。  
始满平生愿，征帆未忆开。  

李处权　戊申春登平山谷林二堂时茂世应时同行追录之  
已过平山又谷林，登高能赋兴何深。  
群峰雪后皆浮玉，万竹风前亦碎金。  
尚喜日闻黄屋信，可堪时动白头吟。  
载游不为壶觞事，攜取君家绿绮琴。  

李处权　西亭  
江南形胜地，列坐肆遐观。  
气象天围大，溪山眼界宽。  
远风来绿野，返照上朱栏。  
更待秋澄澈，重寻落帽欢。  

李处权　溪桥  
昔人爱仙掌，归时倒骑驴。  
风味顾不浅，岂以俗士拘。  
我来过溪桥，效颦返肩舆。  
异世颇同怀，往者不可呼。  
是时秋冬交，霜后木落疏。  
人家在窈窕，溪山如画图。  
我老尚羁束，愧尔鹜与凫。  
川光媚烟景，沿戏得自如。  
人生一世间，过眼皆空虚。  
偶然及胜践，临览复起予。  
尚当风月夕，藉地倒一壶。  
意亦不在酒，得句聊自书。  
谁能五侯门，长铗归来乎。  

李处权　溪晴独钓  
霁景如发蒙，幽人事临眺。  
山明乍开屏，水净新拭照。  
百年能几醉，万事付一笑。  
纶巾称芒屩，持竿坐窈窕。  
勿谓吾钩直，我意不在钓。  
独鹤何处来，寒云发清叫。  
乃以闻天声，和此登皋啸。  
我亦遗世人，与尔岂殊调。  

李处权　席上次表臣韵以遗明之仍督其和章  
一日须倾三百杯，新年物色兴悠哉。  
应怜远客此流落，故有幽人常往来。  
楮刻三年殊未就，诗成七步可须催。  
平生信笔多狂简，从此方知所以裁。  

李处权　席上赋梅  
桃李何须续后开，芝兰胜韵许相陪。  
先春莫道无深意，调鼎方知有大才。  
南国正宜溪上路，故园长梦竹间台。  
骚人不为寻诗句，自爱幽芳特特来。  

李处权　喜闻三十弟消息  
喜得真消息，仍安岭表居。  
深知道路远，不在信音疏。  
荔子应怜汝，槟榔敢笑渠。  
一年看又尽，兄弟意何如。  

李处权　喜雪  
剪水适从天上手，缀条不作世间花。  
柴门有客方高枕，石鼎无人共试茶。  
清借远山迎马出，润含修竹倚窗斜。  
令人却忆前年盛，辇毂欢声百万家。  

李处权　喜贼退  
父母之邦岂复雠，人情至此乃可忧。  
刺史县令方坐视，久矣肉食无远谋。  
崇墉可当天设险，烟火惊奔无一点。  
可怜缩手俱就毙，不见一夫来袭掩。  
清晨诸家好音至，说贼回戈马回辔。  
玉帛子女既充{左牛右刃}，捆载而归乃真退。  
妻孥向来便伸眉，将军凯旋亦班师。  
身长八尺剑三尺，缓带轻裘有设施。  

李处权　戏辨老  
不独京尘解化衣，秋阳流火树阴稀。  
折腰为米初何有，亲见渊明负弩归。  

李处权　戏简秦处度  
淮海秦夫子，相逢又十年。  
好诗无漫与，爱酒不虚传。  
夜寺云连榻，秋江月满船。  
不知嵇叔夜，何得绝交篇。  

李处权　戏赠巽老  
学诗如学佛，教外别有传。  
室中要自悟，心地方廓然。  
悟了更须坐，壁下三十年。  
他时一瓣香，未可孤老禅。  

李处权　先仲微仲纯仲三兄过普明寺赏雪分韵得饮字  
涉春徂冬祷雨雪，皇天靳此云何甚。  
儿童晓报六花飞，失喜钩窗犹屡审。  
荒渠断溜冰已合，度雁停号口应噤。  
望中玉树散枝柯，二室峰峦张素锦。  
我家西邻有胜概，杖履清攜冒凝刢。  
平生不作儿女欢，此地适谐文字饮。  
濁醪冰蔬荐重味，燃鼎当炉肆烹饪。  
诗豪遽发要分吟，赖此放过新弛禁。  
归来老匠已先成，定笑才悭弗胜任。  
惜哉初无田二顷，徒偕雀鼠贺登稔。  
堂堂大尹燮理才，嘉瑞应祈当奠枕。  
书生醉饱何为者，鼻息如雷但酣寝。  
明朝更约提石瓶，来试壑源最高品。  

李处权　孝感堂  
孝为百行本，儒训存六经。  
未有仁而遗，礼宜权重轻。  
哀严以事死，敬乐以事生。  
岂徒天性得，乃见人道成。  
显显三彭子，德事肃且馨。  
好仁无以尚，尊誉乡有评。  
当年彩衣戏，此日羊枣诚。  
春秋荐霜露，洒扫供粢盛。  
新亭洁轮奂，拱木连高甍。  
霜松无鹿犯，风树有乌鸣。  
不惭王谢家，芝兰秀阶庭。  
他年看崛起，阔步跻公卿。  
可为风俗劝，以代门闾旌。  
埋蛇功亦微，获报犹尔荣。  
岂念不忘本，罔极通无形。  
天人固相悬，昭然无臭声。  
请观妙莲华，嘉瑞非其微。  

李处权　谢士特饷樱桃  
今年客闽中，春山亦花鸟。  
时果次第熟，风露枝袅袅。  
含桃品居最，朱实若自表。  
高人肯见分，厚味未觉少。  
绛囊敢斗荔，木蜜虚名枣。  
多食颜自驻，此语闻本草。  
翩翩出谷莺，啄取定先饱。  
故园当此时，行树映池沼。  
散火耀隅隈，灼目看未了。  
翳叶色逾深，累颗核更小。  
园人挈筠笼，银甲摘清晓。  
匀圆入彫俎，拟借麻姑爪。  
择佳间留玩，引杖日数绕。  
烟尘坐流落，魂断首空矫。  

李处权　谢王敦玉惠双兔  
惟兹衣褐徒，功用莫与大。  
驰骋文字间，下上无不载。  
卓哉昌黎公，毫端跨百代。  
传纪何新奇，不泯良有赖。  
先生胸次广，万窍号一噫。  
学成身益穷，动辄与时背。  
兴怜不肖子，磨砻去瑕飇。  
辛勤三十年，所得才稊稗。  
遗我虽八蹄，高义意有在。  
想当避鹘拳，冈垄如历块。  
束缚谅何施，拙情甘自退。  
笔砚行且焚，重垂儿子戒。  
方当事口腹，坐与巨觥对。  
闭门拥红炉，大爵资一快。  

李处权　谢翁士特惠笋  
北客未识猫头笋，此来逢君欣得之。  
出土好色已胜玉，下箸珍味端如饴。  
口涎馋嚼笑早计，食指蠕动能前知。  
小炉谁见亲煨熟，醉眼瞢腾岸接篱。  

李处权　谢翁养源惠醋  
已著莲花酿，仍兼竹叶醅。  
橙和致上味，蚋聚见良材。  
政想攒眉漉，须烦掩鼻开。  
先生元自立，不是乞邻来。  

李处权　谢徐献可送款识刻  
九江使君何殷勤，千里遗我款识文。  
夏協商钟迄周鼎，良工模刻锱铢分。  
先秦述作知渊源，相斯不绍嗟无传。  
历载数千如昨日，人与宝器名俱镌。  
使君雅尚心绝俗，考古稽疑如不足。  
搜罗遐迩极闻见，附益之功思更续。  
曾奉宣和乙夜观，万丈光芒牛斗寒。  
兵戈散落人间世，神护往往投衣冠。  
时去事非空叹息，玉轴牙签蛛网织。  
载行何啻数橐驼，变故纷纷岂人力。  
烟尘翳没咸阳道，尺璧寸珠没野草。  
秋风吹梦入长安，白发苍颜日枯槁。  

李处权　谢养源惠茶兼陪士特清啜  
仰止先生道不穷，爱茶直似玉川翁。  
灵芽动是连城价，妙手才争一水功。  
贱子诗书元未饱，愁肠藜苋岂宜蒙。  
高斋罢酒陪清啜，归御泠然两腋风。  

李处权　新岁偶书呈诸友  
已见王正月，陈人百不知。  
红颜岂长好，白发已多时。  
腊雪微霑土，春风小动帷。  
丘之祷之矣，何意问祥祺。  

李处权　行之金部既获奉祠之请归赴大阮之约诗以高之  
阮籍颇推咸，谢安已举玄。  
盛事如昨日，风流想当年。  
嶷嶷次对公，人物艺且贤。  
文忠命世豪，植本浚其源。  
世家不乏人。名德见所传。  
郎官后来秀，骨相尤卓然。  
庭中生玉树，池下出龙泉。  
向来宅大忧，未了粥与饘。  
吉服事朝请，高名动陶甄。  
青云要平步，一岁期九迁。  
人事喜倒置，正直成党偏。  
一笑就閒散，拂衣遽言旋。  
及门听传呼，和气欢相延。  
共止一区宅，分食二倾田。  
远从物外游，高谢区中缘。  
方须康乐屐，岂问祖逖鞭。  
人生规远大，跬步何足言。  
风雨听朝鸡，结束无安眠。  
何如一丘壑，耳目清不烦。  
嘉禾荫沼沚，可濯亦可沿。  
有酒自献酬，醉操云峤篇。  
慕此冥冥鸿，念彼跕跕鸢。  
贱子不适用，受性愚且颛。  
晚忝登门游，缪称嫫母妍。  
眷言林下期，雅尚寄所便。  
野服袖漫刺，乘凉过东阡。  

李处权　雪后赴徐氏燕集  
已雪犹阴更逆风，斜川略彴断行踪。  
瑶台贝阙三千丈，玉树琼林一万重。  
学子经时无载酒，邻僧过午未鸣钟。  
华筵此地成宾主，孔翠屏深琥珀浓。  

李处权　雪后赴徐氏招呈德孺  
梅林楼阁上嵯峨，浅渌浮澌亦自波。  
庄叟梦中非一蝶，右军书次失群鹅。  
句从冰柱思能苦，人在玉壶寒更多。  
宴寝凝香归入夜，流苏帐小奈公何。  

李处权　雪中赴德孺燕集  
北风夜号呼，逗晓云已罩。  
腊雪及春来，佳瑞故难料。  
舞空只低徊，投隙乍颠倒。  
山川若为容，松竹不改操。  
断陇失坡陀，连峰增峻峭。  
琼堆与玉立，南北净相照。  
独鹤无处寻，田中发清叫。  
疏梅有时见，水际含微笑。  
晏裘昔所慕，王氅可同调。  
江练好催诗，公乎今谢杋。  

李处权　雪中过伊南  
低阴漠漠水漫漫，杨柳如丝不忍看。  
见说山前风更恶，杏花无处避春寒。  

李处权　迓辨老  
琳宫尚记昔年游，扑面杨花晚不收。  
自倚钓鱼终悟主，谁知射虎不封侯。  
江湖已恨长为客，风雨何须横作秋。  
未见故人心已醉，更拚十日为君留。  

李处权　彦修席上命赋何处难忘酒  
何处难忘酒，南州盗贼多。  
黄巾方裂眦，白日敢持戈。  
不见韩擒虎，宁闻马伏波。  
此时无一盏，其奈客愁何。  

李处权　夜雪偶书  
岁晚山云合，窗鸣霰雪飞。  
方欣樽有酒，未叹箧无衣。  
谷杳青松健，林空绿萼肥。  
月明溪上醉，应是夜深归。  

李处权　谒王夏卿同过曼卿西轩留题  
烟云坐久湿人衣，未觉城中有鼓鼙。  
春到好花随意折，日长幽鸟尽情啼。  
贵公行色心方壮，旷士閒居物已齐。  
客子不知今夕梦，故乡何处是潜溪。  

李处权　谒翁丈四十韵  
之子儒林杰，斯文国士称。  
词章曹植擅，典故叔孙能。  
秉哲中逾旷，撝谦外匪矜。  
世家非冠玉，人物是壶冰。  
海内休方驾，朝端且服膺。  
五车俱可复，万顷不劳澄。  
活国嘉猷告，匡君重任胜。  
侧闻金作砺，意在木从绳。  
昔旅西雝鹭，方观南海鹏。  
青冥翻蹭蹬，凌厉失飞腾。  
制礼初烦订，为郎顷见徵。  
祢生宜独荐，文子要同升。  
浪有羶供饵，虚传被襩绫。  
可嗟怀白璧，竟与污青蝇。  
直作悠悠去，从他衮衮登。  
时情尚驰突，吾道岂凭陵。  
善舞须长袖，良医必折肱。  
宁为栖枳凤，不作下韝鹰。  
郑谷成真隐，萧斋占上层。  
华胥久无梦，款段适堪乘。  
种柳追彭泽，栽桃学武陵。  
池凉蛙阁合，径暖羽{甍瓦换羽}{甍瓦换羽}。  
得句长须送，敲门稚子应。  
扫庭延墨客，过寺折谈僧。  
贱子孤怀切，穷途百虑焌。  
待沽希善贾，投分得良朋。  
戎马来何速，烽烟见未曾。  
神伤瞻雉尾，愁绝望觚棱。  
漠漠虽难问，苍苍尚可凭。  
人心舞右袒，天意有中兴。  
厌世思蝉蜕，伤时泣土崩。  
渔樵甘混杂，贫病苦因仍。  
更短犹为簿，从聋也作丞。  
依仁剧山仰，饱德正川增。  
旧事将谁语，前非只自懲。  
缘危时过栈，扶老渐攜藤。  
笃义几虚辱，温颜岂谬承。  
醇醲须手漉，拨刺赖观罾。  
笑语朝曛隔，尘埃肺腑凝。  
尚期文字饮，相对夜深灯。  

李处权　游罗汉院途中口占  
休论至后日相催，乘兴篮舆到岭隈。  
风竹尽摇花玉玦，云山浑作烂银堆。  
须知此日逢僧话，不减当年访戴回。  
更喜彭君真我辈，溪流渡马肯相陪。  

李处权　游罗汉院因会张良辅大夫遂留於壁  
寺古天寒杖屦清，閒身合得此閒行。  
破烟独鸟惊人去，积雪群峰照眼明。  
坐久泉声醒客耳，谈余茗味发诗情。  
张公语壮髯如戟，蚤晚掀涛看斩鲸。  

李处权　游石桥  
御风缥缈云霞衣，骖龙翳凤相追随。  
三秀为粮桂为醑，玉笛送酒双童吹。  
樵歌已换人间世，未了岩前一局棋。  
桃源归路咫尺迷，醉眼疑在扶桑西。  
仙人授我长生诀，俄而梦觉鸣天鸡。  

李处权　游岘山观颜鲁公竏樽呈豠父  
人物如公亦伟哉，竏樽寂寞岘山隈。  
似闻著履凌风出，不见拿舟弄月回。  
往事只应君可记，幽期孰谓我能开。  
留诗更约荷花语，莫惜障泥走马来。  

李处权　右司公致书显上人并遗楮衾诗以赞之併简都公  
缁徒中有人，籍甚初与显。  
是非不挂口，好恶不入眼。  
终日但怡怡，言行无可拣。  
外相示枯槁，风味殊不浅。  
初公如鹤长，昂藏谁得管。  
今秋忽坐脱，山立不少偃。  
显公方晏如，随缘自舒卷。  
平生三事衲，夏燠冬不暖。  
大雅右司公，国器乃瑚琏。  
颇敦方外契，渊明亦亲远。  
道术久相忘，书来叙缱绻。  
一被直千金，溪帘净冰茧。  
邀我置香茗，抚玩不忍展。  
而我在家僧，业习尽鉯剗。  
琴书不疗饥，拙生良可莞。  
未识韩荆州，不敏怀愧赧。  
向来袖漫刺，到门不及款。  
音问复后时，当蒙贷疏懒。  
公如骥腾骧，我类鳖跛蹇。  
出处固不同，投合怅已晚。  
明年壑源春，驱车望云巘。  
载醪问奇字，从公定忘返。  

李处权　雨后凝秀阁口占呈子方  
凿石为渠水有声，四垣惟欠竹青青。  
壁含霁月光千丈，黛拂云峰画一屏。  
香异定应来绝岛，茶甘初不藉中泠。  
主人莫惜千金费，更作飞楼拟摘星。  

李处权　雨后凝秀阁口占呈子方  
春云向晚留，夜雨凌晓濯。  
花明娇欲语，柳绿净可握。  
化工了无尽，芳意殊未觉。  
烧笋荐清尊，此味初不恶。  
君知忘忧物，便是却老药。  
百年终一炊，无事且行乐。  

李处权　雨望  
寒望暮雨来，隐见田中路。  
纷纷黄雀起，冉冉行人度。  
长林相蔽亏，连冈莽回互。  
莫作异乡悲，百年均暂寓。  

李处权　雨止奉送制置侍郎王公  
已晴云气却濛濛，坐见前山没半峰。  
报道名卿谒丞相，不须行雨借蛟龙。  

李处权　雨止送王侍郎  
南州春老雨如丝，刺眼青秧水满陂。  
树湿黄莺看更好，溪浑白鹭立多时。  
寸心折尽人千里，霜鬓凋残酒一卮。  
我恐前身是匡鼎，幸公不厌解颐诗。  

李处权　玉簪花  
秋露日以繁，秋气日以清。  
爱此堂下花，色好香满庭。  
藉之青玉叶，表以白玉英。  
微风过披拂，小雨来滋荣。  
我老味更薄，与世无复情。  
颓然衰病余，见花犹眼明。  
俗客不到门，取琴花前横。  
小童为席地，取酒花前倾。  
昔人工比物，言簪岂虚名。  
愿登君子首，雅与冠弁并。  

李处权　浴罢  
泉汤瀹肤垢如失，振衣坐觉神充实。  
挹其寒冽事清盥，三嚥逾甘过饴蜜。  
华清之池故有名，玉莲出水香雾生。  
可怜妇子汗犹湿，已闻伐鼓渔阳声。  
我思行吟泽畔者，梦想沧浪归濯缨。  

李处权　元长生辰  
力扶吾道与斯文，世职家声蚤出群。  
欲致升平宁舍我，从来出处不忘君。  
龙吟虎啸弥千日，兔髓乌肝恰一斤。  
已格皇天方俾寿，未须骑鹿上青云。  

李处权　元日闻养源丈少醉诗以简之  
南州新岁换，北客长年悲。  
吾日且三省，我生仍百罹。  
谷深云不起，树暖蝶先知。  
闻道山翁醉，何如卧雪池。  

李处权　元夕陪张使君燕集  
老大於节物，真成风马牛。  
出山赴嘉招，敝袍厕英游。  
箫鼓市井隘，绮罗人物稠。  
嫦娥亦飞来，余光上帘钩。  
使君民父母，谣颂布政优。  
牙旗错彩绣，康衢看遨头。  
夜气烛光满，春寒香雾浮。  
中兴太平象，郡国皆鲁邹。  
丰年入醉乡，颁白卧道周。  
遥知苍龙阙，宴敞华萼楼。  
惟公班马手，斯文擅风流。  
行归侍严宸，玉堂听更筹。  
独怜衰病客，鬓毛蚤惊秋。  
颓然宾裾后，报德惭应刘。  

李处权　月夜鼓琴  
清风泛寒露，夜久气转凉。  
恍然幽梦觉，明月及我床。  
披衣起独坐，爱此数尺光。  
兴来御桐君，正始其可忘。  
山高既峨峨，水流亦汤汤。  
方当志获麟，故宜鄙求凰。  
永怀嵇叔夜，复思蔡中郎。  
妙处与心会，乐哉殊未央。  

李处权　再次士特韵  
爱君直似朱丝绳，遇物可折不可曲。  
三仕无喜已无愠，肯学时人走巫下。  
平生不作吠尧事，乘矢犹闻去其镞。  
至今莫可奸以私，尊视正冠何太肃。  
归来田园不改旧，岁寒见此猗猗绿。  
绝交未怪孔方兄，有酒盈樽书满屋。  
小人倾盖已蒙润，遗我珠玑不论斛。  
使我意夕搜枯肠，鱼目非珍何敢复。  
我今已似云无心，江湖不说虚舟覆。  
言乘下泽与款段，早莫少游良易足。  
惯看赤脚老婢悲，亦任索饭痴儿哭。  
皇天其忍杀善类，支离亦受三钟粟。  

李处权　再到值雨  
无复清池照病颜，尚余诗思发天悭。  
西风似水初鸣叶，细雨如尘不隔山。  
岁熟自然民意乐，时平更觉鸟声閒。  
江梅会见花敷雪，剧饮须期倒卧还。  

李处权　再和  
鬓丝殊觉老，泪血更伤春。  
阅世元如梦，除天总是尘。  
有心躭传癖，无意媚钱神。  
坐怪三衢守，书来不到闽。  

李处权　再和  
已着诗招隐，何须酒引陶。  
胸中有泾渭，笔下足波涛。  
世乱闭门早，身閒倚枕高。  
何惭少陵老，鹦鹉啄金桃。  

李处权　赠宝胜主僧  
木落山重重，溪长雨霏霏。  
云惨伤客容，风饕裂征衣。  
我行已千里，恨无羽翰飞。  
倒帆近古寺，烟钟深翠微。  
明轩快远目，俛仰涵清辉。  
上人惠休辈，道眼与世遗。  
匡床竹火炉，翛然自忘机。  
余生尚奔迫，所遇非所依。  
天地兵革满，乡关音信稀。  
拊膺坐长啸，岁晚将安归。  

李处权　赠高老  
野寺何所有，梅花如玉盆。  
客愁浩如许，我声已载吞。  
大士坐丈室，燠若阳谷温。  
从来第一义，入耳简不烦。  
不谓兵火余，见此只树园。  
仰沐方外契，蔼然风味存。  
我诗如废井，已涸宁有源。  
又如既老马，力尽不复奔。  
空余浩然气，踵见常焞焞。  
熊经非我事，讵以胎息论。  
蒙庄岂达者，区区说鹏鲲。  
何如柳下惠，坐令薄夫敦。  
殊方对节物，凄断游子魂。  
山晚云欲雪，阴风树雅翻。  
不见柴桑翁，此意无语言。  

李处权　赠刘至道  
性静乃可琴，德常乃可医。  
二事人所难，而子能兼之。  
好古身则润，活人功不赀。  
未愧孙思邈，何惭钟子期。  
俗眼多重轻，世态工瑕疵。  
自视无所嫌，安行复何疑。  
子有贤舅氏，闻名四方驰。  
勉矣归问津，沛然有余师。  

李处权　赠彭表臣才臣  
我交半天下，颇接金石友。  
相逢便论心，已别更回首。  
三年厄兵火，水陆东南走。  
风餐近波浪，露宿薄林薮。  
庐陵信名邦，昔贤犹见取。  
水南遇彭子，门巷似无帚。  
胸中有泾渭，如镜不受垢。  
呼儿具杯盘，物物皆可口。  
新青撷嘉蔬，大白酾旨酒。  
使我忘身世，不复问升斗。  
茫茫四海内，二子可与久。  
我昔当少年，摆落谢纷纠。  
老来龃龉事，在十常八九。  
尚倚笔锋劲，恃此或不朽。  
飘零欲何归，故国生藜莠。  
无乃造物意，穷途一假手。  
丹枫作初寒，客袂不掩肘。  
冥冥甲子雨，山远似无有。  
试问夜归舟，网中得鱼否。  

李处权　赠术士  
君平隐於卜，百钱非少多。  
术妙语更简，数精心匪他。  
群书了在口，诵解如县河。  
驰声日籍籍，问肆肩相摩。  
小人恶切直，先生无诡阿。  
有时隘穷巷，轩冕纷巍峨。  
朋来竞徼福，习吉理则那。  
从而再三別，不告反嘲诃。  
少焉一鬨散，帘前可张罗。  
要知安分者，鲁叟正波波。  

李处权　赠王师古  
安城西有庆云乡，山秀溪明出孟尝。  
每见朱门拔恺悌，遂令贫士有辉光。  
君家太尉威名远，世谱观文德泽长。  
苍狗白衣何足道，古今兴废两茫茫。  

李处权　赠彦先  
此地堪营屋，何山更採薇。  
怪松拏石出，好鸟傍人飞。  
衰相年来见，幽寻乱后稀。  
郎君似冰玉，令我亦忘归。  

李处权　赠叶生  
带如当风衣出水，曹吴丹青古莫比。  
一时更有刘与杨，妙手斫泥端及此。  
叶生心匠何瑰奇，异代同声人所推。  
颇甘蔬饭绝肉想，神物自应来护持。  
花鬾珠冠宝月相，补陀宝山移海上。  
净瓶杨柳翠鹦鹉，突兀惊人焕寻丈。  
十六尊者初不同，俨然肖貌清而雄。  
或伏猛虎制毒龙，或飞锡杖凌虚空。  
伟哉功刮造化窟，刢发天风肃毛骨。  
来观堵立万口传，坐看声名从此出。  

李处权　张元览追和东坡咏梅要予同赋  
江空月挂疏梅村，生香湔祓何郎魂。  
亭亭自是尘表物，玉质敢有烟埃昏。  
西州风土似南国，高树缭台丞相园。  
居然志士节独若，炯若德人颜更温。  
至今往往入幽梦，梦去折花迎朝暾。  
寇来一炬半月红，伤心无处求朱门。  
君知行乐不可缓，中圣友贤余勿言。  
侍郎堂西腊前破，唤取我辈斟竏樽。  

李处权　招士特似表  
山云向晚留，山雨凌晓濯。  
花明红欲坠，松净翠可握。  
未觉人意宽，独喜乌声乐。  
平生麋鹿性，避地谐丘壑。  
复接翁季友，诗文賸酬酢。  
萝门邃宜步，竏樽深可酌。  
不闻杖屦过，无乃厌硗确。  
愿承名理谈，煮茗破昏濁。  

李处权　召伯祠  
我行出陕右，来升召公堂。  
叹公不可作，祗令吾道伤。  
优哉听讼日，斯民歌乐康。  
善教被南国，美荫余甘棠。  
惟公与周公，左右相成王。  
孰知二公心，千载惟苍苍。  
人不学二南，其蔽犹面墙。  
先圣垂此言，下士其可忘。  
太史述世家，源深者流长。  
公泽亦至今，风烈殊未央。  
再拜仰公像，冠佩犹煌煌。  
徘徊不能去，泪落征衣裳。  

李处权　止戈堂  
坐见妖氛犯斗魁，使君谋略信雄哉。  
寇如狐兔草间出，兵似貔貅天上来。  
门馆无私千里静，宾朋多暇百壶开。  
他年入数中书考，始识汾阳济世才。  

李处权　中秋对月  
露洗风吹未遽央，登山临水总心降。  
明年此夕知何处，自古中秋不可双。  
尚倚人琴温似玉，更能诗酒浩如江。  
披襟拄颊浑无寐，斗转参移莫下窗。  

李处权　舟中偶书  
两山相对似香山，滩响浑如八节滩。  
安得高风从此去，载醪犹是菊花残。  

李处权　自龙云归复次前韵  
野寺经旬客寓居，水声山色是吾庐。  
喜君能道碧云句，招我更烦黄犊车。  
世路从来多险阻，人生何必问赢余。  
况闻一诺千金重，为激西江救涸鱼。  

李处权　自宜兴归谒邹德久不遇  
客里仍惊奔，南走荆溪上。  
系船楼前树，偶接丈人行。  
兹惟天下士，抱负不可状。  
而今年七十，面瞓背益盎。  
论文复把酒，十日共清访。  
归家照眸子，炯炯觉神王。  
朼来情所亲，邹子颇直谅。  
斯文有能事，笔挟风雨壮。  
今晨叩其门，不见动惆怅。  
我希嵇叔夜，子慕陶元亮。  
念子如清风，执热欲何往。  
寇退子当返，子去我曷望。  
何时芝兰室，重见玉色酿。  
快意倾百杯，浇我舌本强。  

李处权　阻雨  
小雨妨幽事，徜徉所得多。  
前期操野艇，亭午出烟萝。  
选胜才如许，偷閒肯重过。  
自怜诗酒涸，无句敌阴何。  

李处权　醉后赠道夫  
冰柱雪车元有声，五言早已号长城。  
仙源迷路及春浅，盗骑解围空月明。  
君岂似龟将曳尾，我端如雁不能鸣。  
何人肯作千金贷，卖药江湖隐姓名。  

李传正　通山  
我爱通羊好，居民山作城。  
眼前无俗事，枕畔有滩声。  

李传正　通山  
我爱通羊好，回环云水间。  
重峦与叠嶂，真是翠屏山。  

李传正　通山  
我爱爱羊好，清无一点尘。  
峭山多洞户，樵牧识仙人。  

李垂　观德堂  
园池气象明，池沼春波平。  
东汇有朝势，北源无滞声。  
临流好鼓瑟，待月堪浮觥。  
濯足思馀绿，洗心思云清。  
篆沟合远派，布窦垂高城。  
我愿化飞雨，使君将劝耕。  

李春伯　鹭  
春暗汀洲杜若香，风飘公子白霓裳。  
碧天片片忽飞去，何处人家水满塘。  

李春伯　木芙蓉  
甚疑牡丹业，但病皮骨老。  
不宜入水看，只可隔水眺。  

李春叟　登粤秀山  
宇宙皇图远，山川霸气收。  
唯余汉时月，犹照越台秋。  
天迥明城树，云空敛海楼。  
清光对尊酒，莫作古今愁。  

李春叟　钓鳌台  
谁把渔竿老渭滨，拨开尘鞅对清薰。  
乾坤洗荡台非旧，湖海凄凉我接君。  
有客携家来上冢，无人载酒共论文。  
山阴兴尽空归去，何处天风落五云。  

李春叟　哭张元吉  
时平持论易，世否见才难。  
孤柱支颠厦，危船上急滩。  

李春叟　送熊飞将军赴丞相麾下  
龙泉出匣鬼神惊，猎猎霜风送客程。  
白发垂堂千里别，丹心报国一身轻。  
划开云路冲牛斗，挽落天河洗甲兵。  
马革裹屍真壮士，阳关莫作断肠声。  

李春叟　题云溪寺  
杖屦前溪踏晓霜，僧茶那定搅饥肠。  
不如乘此清风去，觅取留侯辟谷方。  

李春叟　挽赵秋晓  
秀出天潢一派来，广寒早折桂枝回。  
生前笑破春风面，尽把浮名付酒杯。  

李春叟　挽赵秋晓  
蓦地刚风折羽翰，懒将动业镜中看。  
时危羞佩黄金印，乍可无毡作冷官。  

李春叟　挽赵秋晓  
百尺楼中眼孔高，气吞余子等儿曹。  
才名赫赫天公妒，罚作人间诗酒豪。  

李春叟　挽赵秋晓  
箧中遗藁墨犹新，门外池塘草自春。  
邻笛一声肠欲断，骚坛失地倚楼人。  

李春叟　挽赵秋晓  
世上纷纷白首翁，老天何独死英雄。  
想应仙魄乘风去，犹在蓬莱第一峰。  

李春叟　挽赵秋晓  
五十年间富贵中，生来玉树饱春风。  
买臣晚贵成何事，那得全归似此翁。  

李春叟　挽赵秋晓  
森森兰玉出庭闱，突过燕山桂五枝。  
六逸风流谁得似，君家个个是麟儿。  

李春叟　文丞相兵挫循州诗以迓之  
手持兵甲挽天河，铁石心肝尚枕戈。  
宾客三千毛遂少，将军百万李陵多。  
风波如此子焉往，天道不然人奈何。  
岭海书生今已老，天涯无石为君磨。  

李次渊　分水铺  
青山北去连天会，绿水东流到八闽。  
何必此中分界限，普天率土尽王臣。  

李次渊　乾溪铺  
芦芽抽尽柳花黄，水满田头未插秧。  
客里不知春事晚，举头惊见楝花香。  

李从善　蔷薇诗一首十八韵呈东海侍郎徐铉  
绿影覆幽池，芳菲四月时。  
管弦朝夕兴，组绣百千枝。  
盛引墙看遍，高烦架屡移。  
露轻濡彩笔，蜂误拂吟髭。  
日照玲珑幔，风摇悲翠帷。  
早红飘藓地，狂蔓持蛛丝。  
嫩刺牵衣细，新条窣草垂。  
晚香难暂舍，娇态自相窥。  
深浅分前后，荣华互盛衰。  
尊前留客久，月下欲归迟。  
何处繁临砌，谁家密映篱。  
绛罗房灿烂，碧玉叶参差。  
分得殷勤种，开来远近知。  
晶荧歌袖袂，柔弱舞腰支。  
膏麝谁将比，庭萱自合嗤。  
匀妆低水鑑，泣泪滴烟{上雨下斯}。  
画攎凭梁广，名宜亚楚姬。  
寄君十八韵，思拙媿新奇。  

李从训　五马山  
北山从何来，崑岷而鼻祖。  
并包河与江，考历不能谱。  
近推连括苍，继乃至天姥。  
既而南入台，盘桓遂东下。  
嵯峨起东峁，沃洲兀墙堵。  
孟塘五山顶，乐祖旧游处。  
时髦集松下，抵掌道今古。  
秀分为五龙，骈首饮平楚。  
环县如负扆，为县护生聚。  
隐岳耸其南，西隅列旗鼓。  
其间诸名流，晋宋最旁午。  
我惭貂尾续，於汝竟何补。  
登楼览清秋，黄菊满樽俎。  
持螯送新酒，醉为山起舞。  
人生行乐耳，无徒与羊祜。  

李琮　赋新繁周表权如诏亭  
家爱儿孙国爱臣，无邪慈教本来均。  
非因积善能传庆，安见天心语合人。  
席拥诗书才是乐，门多车马别成春。  
榜亭岂独荣樽俎，意欲推余劝里民。  

李琮　感泉山  
才到林峦契赏心，萧然便欲卸朝簪。  
两三里路穿田水，四五人家倚树阴。  
渔叟投竿惊鹭宿，牧童停留学禽音。  
清丝洞裹泉声音，流出空山换古今。  

李琮　和冯允南见寄  
半生才命苦嗟殊，肯更诗穷效圣俞。  
清识岂期回顾盼，嘉篇聊用借虚无。  
乡心岁月疑如梦，官况尘埃直未奴。  
闻道南充风物好，未能归去且狂图。  

李琮　句  
腥味鱼中墨，衣成木上绵。  

李存贤　和林东乔东禅院  
野云闲带雨，林木静无风。  
村落一溪外，民田四望中。  

李达可　题章诩静观堂  
君不见通都荡荡开九逵，肩摩毂击人争驰。  
危楼百尺独高卧，下看胶扰无休时。  
又不见沧江茫茫与天远，轻舟出没风涛险。  
此时著身平地人，遥怜櫂夫惊破胆。  
静中有味知者希，红尘拔脚与世违。  
世人颠倒堕醉梦，我独坐照全天机。  
荣名弗羡计非拙，浮利勿争痴更绝。  
聘巧不若拙有馀，役智何如痴且愚。  
高堂悬镜收赴影，对此令人发深省。  

李大光　嘉泰癸亥夏陪县尹双湖唐仲谋饮寒亭  
栈阁横空杳霭间，登临酒罢怯凭阑。  
露零万瓦交光渥，月挂千峰倒影寒。  
谷煦如春居亦易，亭凉宜夏到乎难。  
垂檐星斗方争席，好向天门刷羽翰。  

李大力　改之下第赋赠  
刘郎气豪酒豪诗更豪，乃肯折节作赋遗恨无纤毫。  
诗雄赋老不入世俗眼，仰空大叫索酒歌离骚。  
刘郎新诗今莫敌，挑战梅社无遗力。  
果然桃杏一山开，龙马行天晓无迹。  
锦标重夺更一年，却来走马春风前。  
撑肠文字五千卷，吟哦得意扬休鞭。  
世间荣辱俱游戏，莫为功名销壮志。  
我辈胡颜自古然，刘蕡况是公家事。  
银杯锦被髕髗裘。呼童唤酒鏖穷愁。  
自怜却被微官缚，不及相从上酒楼。  

李大力　句  
三百年来今几秋，天地自老江自流。  

李大力　句  
可怜一代经纶业，不抵钟山几首诗。  

李大力　句  
后院落花人不到，黄鹂飞下石榴阴。  

李大力　句  
笛声吹起白玉槃，正照御前杨柳碧。  

李大临　送张职方出守高安  
白首为郎舍，清朝剖使符。  
一麾荣父子，千里接江湖。  

李大临　题招提院静照堂  
地胜堂新构，僧闲昼杜门。  
山林谁乐静，城市亦非喧。  
客到空弹指，风来不动幡。  
祗应常宴坐，对镜一无言。  

李大临　西园辩兰亭和韵  
沙石香丛叶叶青，却因声误得蝉名。  
骚人佩处唯荆渚，识者知来遍蜀城。  
消得作亭滋九畹，便当入室异群英。  
非逢至鉴分明说，汩没人间过此生。  

李大临　谒濂溪周虞部  
帘前翠霭逼庐山，门掩寒流尽日闲。  
我亦忘机澹荣利，喜君高躅到松关。  

李大同　白泽荷花  
故老相傅白泽湖，旌阳一濯洁难污。  
只今尚见荷花在，未识神仙更有无。  

李大同　蔡谟公归田赠别  
法持三尺弼皇尧，盛德英风满市朝。  
千里关山思召伯，十年海内生皋陶。  
遨游上界星辰近，出入中天雨露饶。  
何用烧灯歌法活，只须洗耳听鸣韶。  

李大同　句  
曾上蓬莱第一峰，夕阳留住且从容。  
鹿脚花去泣关山，回首沉香一梦闲。  

李大同　开兄茂钦靖节蕲州报  
狼烽迁驿浩茫茫，遂以孤城为国亡。  
骨肉空教撑远目，貔貅何自□岩疆。  
飞缨惨绝羁南越，宝剑谁能借上方。  
挥泪汨罗招不得，恼人风雨旧池塘。  

李大异　跋游本兰亭序  
真伪纷纷甚得知，风流千古一羲之。  
山阴胜概今何在，却有人传定武碑。  

李大异　欣欣亭  
门外青山收暮雨，林间归路出行人。  
鹧鸪劝我早归去，拟斫钓筒收紫筠。  

李大异　欣欣亭  
雨露汪洋四海春，岭南岭北多归人。  
朝中贤士罕过此，莫惜青钱呼白鳞。  

李大异　曾兄惠然见临笃叙世契示以先哲遗墨稽首敬观因题其后  
家传文献六经香，袖有骊珠日月光。  
乔木阴阴人已远，只应故笏是甘棠。  

李当遇　信美台  
零陵郡北云帆落，信美台前江月明。  
石浅风高滩濑急，孤舟一夜听寒声。  

李焘　岑公洞  
隋邦危乱谁得免，虚鉴真人愿独行。  
道骨仙风今可想，幽栖岩洞及高明。  

李焘　长生观  
成家得将军，如越大夫蠡。  
功成拂衣去，智囊未叩底。  

李焘　成都施氏园海棠方盛时觅酒径醉二月九日  
染根著色谢天公，破睡犹禁一再风。  
为此径须浮大白，老夫元自爱深红。  

李焘　从何使君父子游墨池分韵得名字  
蜀学擅天下，马王先得名。  
簧如巧言语，於道盖小成。  
子云最后出，振策思遐征。  
斯文大一统，歨使圣域清。  
富贵尽在我，绂冕非所荣。  
旁皇天禄阁，聊亦观我在。  
怀哉不能归，旧宅荒榛荆。  
寂寞竟谁顾，正路今莫行。  
使君蓬莱仙，弭节归赤城。  
门无俗宾客，家有贤父兄。  
慨念此耆老，不登汉公卿。  
临池一樽酒，尚友千载英。  
并呼严与李，月旦共细评。  
区区可无憾，彼重适我轻。  
曷来成都市，尘土污冠缨。  
古人不可见，见此眼自明。  
请为怀古诗，玉振而金声。  

李焘　登金山  
金山何处好，四顾不相连。  
窗迥前无地，波澄下有天。  
堂留三楚客，门泊五湖船。  
暝色关诗思，江笼两岸烟。  

李焘　鼎建金釜仙山灵泉古观碑  
臣堙独步转淦浪，□□□□□□阳。  
风生□□□□□，紫气缤纷赛锦堂。  
欲频了了载诗酒，总为超□□□阴。  
幽胜若天香境万，□舍兴乐招掌爱。  

李焘　洞庭  
镜面千顷阔，修眉一带横。  
湖深有龙蛰，山静少人行。  
似与真仙约，都无世俗情。  
鸟啼猿叫歇，轩乐有余声。  

李焘　观施氏芍药呈同游者  
怪底吹残万点红，余妍都在此花中。  
攀枝未许风流尽，振袂还知结习空。  
杳杳人谁赠南园，菲菲身恐堕仙宫。  
乞将新雨酬佳丽，始信青春不负公。  

李焘　句  
行亦自劾去。  

李焘　句  
平盖神仙院，武阳山水乡。  

李焘　句  
山绕一城藏几寺，江连二水送孤舟。  

李焘　句  
试上层楼高处望，十洲三岛似蓬莱。  

李焘　句  
断碑唐日寺，遗像晋时僧。  

李焘　句  
瓦堂如案平，金仙閟光景。  

李焘　客怀  
寂寞三秋节，凄凉万里风。  
关河尽形胜，人物几英雄。  
秦叶随流水，周禾满故宫。  
此心悬象阙，梦绕浙西东。  

李焘　客怀  
久客厌尘土，幽居怀翠微。  
只余清夜梦，长作故山归。  
菊已开三迳，松应长十围。  
晨钟忽惊觉，犹有露沾衣。  

李焘　客怀  
壮矣府中县，索如城外村。  
墨池今扫迹，石笋旧余根。  
风急汉弦断，雨多秦镜昏。  
新秋一怀古，情绪若为论。  

李焘　客怀  
雨意忽如此，客愁将奈何。  
出门谁可诣，掩卷独高歌。  
尘世兔三穴，古人蓬一窠。  
区区奚足道，默默幸无它。  

李焘　客怀  
长忆在家好，已知从仕难。  
纷纷犹哧鼠，悄悄政栖鸾。  
忘意蹑高位，敢言卑小官。  
世途真甚隘，怀抱要须宽。  

李焘　灵云岩  
路转层冈十里余，武陵传者亦难如。  
昔年炼药仙人室，今日餐霞道士居。  
洞外蟠花开锦绣，岩前石溜漱琼琚。  
猗欤灵气为时雨，可惜图经阙不书。  

李焘　龙鹄山  
西山有佳人，惯踏山下路。  
晨吟泽畔风，午睡岩前雨。  
莫使儿辈觉，损我岩壑趣。  

李焘　三月二十日出郊泛舟西津得予字  
春日行郊坰，南风初唱予。  
相携出城郭，著意买江湖。  
句好从儿觅，杯乾任客呼。  
长年足诗酒，此外复何须。  

李焘　升元寺  
看尽庵前手种松，草堂聊复少从容。  
令人却忆骑驴老，悔不终身作卧龙。  

李焘　升元寺  
升元古寺宝灵珠，照影东西与众殊。  
本为仁皇贲潜府，岂知今日镇留都。  

李焘　十月过昭觉庭梅萧然已动人意因作二十八字  
厌逐游人药市行，暂来心迹喜双清。  
疏风细雨荒庭菊，便觉梅花暗有情。  

李焘　题龙鹄山房  
已作清时鸟倦飞，杜鹃更劝阿谁归。  
似嫌住处犹城郭，不解推家隐翠微。  

李焘　望川亭  
潼川绕郭多名寺，都在少陵诗句中。  
西上飞亭更奇绝，水光山色两无穷。  

李焘　信相院水月亭  
水中之月不可取，收揽结成湖上亭。  
天光沉沉射虚白，夜色耿耿含空青。  
曷来穷冬所见异，但有破块黏枯萍。  
吾心皎洁竟何似，本自无物谁当铭。  

李焘　拥翠楼  
淳熙元年九月尾，菊未落英梅破蕊。  
从来两美难必合，今忽得此一笑喜。  
人言地瘴物失时，进忌太蚤退苦迟。  
老夫亦岂不自觉，姑与饮酒仍赋诗。  
忍令芳草直为艾，封植嘉树宁少待。  
夕餐九华可无死，却期老岁於吾子。  

李焘　游蔡山  
岩峦最高顶，云气时蔚荟。  
仿佛群仙宅，宫阙曜珠贝。  

李焘　制胜楼  
画省容台记并游，相思相望几登楼。  
路长久叹音尘绝，事变迁惊岁月流。  
合侍钧天终雅奏，却穿巴峡看横舟。  
欲酬嘉惠须新语，老觉枯肠不奈搜。  

李道　堠  
过客烦瞻视，当途独有名。  
几人行大道，用尔算前程。  
土石仪形久，山河里数明。  
从兹知正路，捷径谩纵横。  

李道　月桂  
月窟孀娥不惜栽，和风分付天下来。  
欲知仙艳无穷处，不隔人间朔望开。  

李道传　谒和靖先生虎丘祠堂  
涵养当用敬，进学在致知。  
如车去只轮，跬步不可之。  
夫子受师说，惟敬实所持。  
升堂逮易箦，参倚日在斯。  
遗言落人间，取论极研几。  
是心要收敛，中不容毫厘。  
大学著明法，格物乃阶梯。  
放心苟不收，{上穴下射}格将安为。  
古人贵为己，末习多外驰。  
岂无实践者，兹焉当孰归。  
晚生拜遗像，敷衽跪陈词。  
愿言予服膺，没齿终不渝。  

李得之　题九龙岩  
霭霭云□烂，岑岑洞穴幽。  
黄衣无□士，陈迹□千秋。  
本为征途憩，还因爽气留。  
尘缘吾未断，归路晚飕飗。  

李德馨　题九仙宫  
倚天峭壁屹崔巍，触石飞湍怒震雷。  
一镜澄清涵宇宙，四围空翠映楼台。  
炼丹道士老无寐，跨鲤仙人去不来。  
扫却平生尘土梦，此身便是小蓬莱。  

李德真　寄南岳故人  
只自章江别，吴枫又几霜。  
天遥人在岳，月冷梦浮湘。  
红树猿狐啸，黄云雁一行。  
楼高添远恨，不敢望斜阳。  

李德真　客崇安寄萧小山  
宦清只有著书忙，六馆归时客满堂。  
芍药待吟班已峻，梅花曾赋笔犹香。  
夜瞻北斗星河近，晴倚冬梅岭树长。  
别日未深情不浅，雪风吹老孟襄阳。  

李德真　武林春游即事  
风光如此莫伤春，云树烟花一色新。  
杜宇不啼真解事，帝乡谁是肯归人。  

李迪　句  
日烘丽萼红萦火，雨过菖条绿喷烟。  

李迪　灵岩  
灵岩山势异，金地景难穷。  
塔影遮层汉，钟声落半空。  
千峰罗雉堞，万仞耸屏风。  
飞鹤来清窦，刳鱼挂古桐。  
名曾参四绝，封合亚三公。  
势彻河壖远，形差岳镇雄。  
仙闾邻峻极，日观伴穹崇。  
邃洞连蓬岛，重峦凿梵宫。  
望应销俗虑，登喜出尘笼。  
献寿嵩衡竝，分茅海岱同。  
艮方标出震，午位对升中。  
岚滴晴烟碧，崖铺夕照红。  
巍峨齐太华，奇胜敌崆峒。  
炼句共诗客，模真怯画工。  
天孙分怪状，神化结全功。  
吟赏慵回首，云泉兴愈隆。  

李迪　萍  
泥滓根萌浅，风波性质轻。  
晚来堆岸曲，犹得护蛙鸣。  

李迪　题河阳后城平嵩阁  
南指嵩高北太行，大河中出贯灵长。  
君王不恃金汤险，自有仁恩结万方。  

李迪　挽文朝奉  
散尽黄金为买书，时人笑我太痴愚。  
一朝有子如尧叟，何处无人说老苏。  
可谓死而无憾者，孰云文不在兹乎。  
渊明地下闻君葬，也散黄花作泪珠。  

李迪　自题爱梅  
我被梅花恼几年，梅花才发便诗颠。  
月明绕却梅花树，直入梅花影里眠。  

李鼎　句  
南流底处所，绛帐居尊严。  

李侗　藏春峡  
咏归堂里静怡神，更步芳亭识趣新。  
爱竹心虚初长笋，观梅香散渐含仁。  
云将膏雨过桐岭，水泛桃花出剑津。  
生意峡中藏得否，自家收拾满腔春。  

李侗　静庵山居  
胜如城外宅，花木拥檐前。  
一雨晚时过，群峰翠色鲜。  
採荆烹白石，接竹引清泉。  
车马长无到，逍遥乐葛天。  

李侗　梅林春信  
积雪千林冻欲摧，倚栏日日望春回。  
天公为我传消息，故遣梅花特地开。  

李侗　舍上辞归罗豫章先生  
学首求师久剑潭，岂缘枯朽预儒涵。  
致知事业同归理，克己工夫判立谈。  
未借老商颜笑一，已偕韩氏俗重三。  
过庭若问论诗礼，应问从谁学指南。  

李侗　柘轩  
耕桑本是吾儒事，不免饥寒智者非。  
出处自然皆有据，不应感念泣牛衣。  

李侗　柘轩  
五亩之宫植以桑，孟轲举此助谈王。  
轩前蒙密知何意，要见经纶滋味长。  

李侗　柘轩  
三春采采为蚕供，衣被生灵独有功。  
野外谩多閒草木，可惭无计谢东风。  

李斗南　题翠蛟亭  
壮士传观山石间，腰头宝剑祥光吐。  
摩挲醉眼叱海神，嫌杀蛟龙作妖舞。  

李渎　句  
行到水穷处，未知天尽时。  

李度　句  
醉轻浮世事，老重故乡人。  

李度　句  
全家离锦水，五月下瞿塘。  
绣服青蛾女，雕鞍白面郎。  
累累辎重远，杳杳路歧长。  

李兑　句  
烟浮平野碧。  

李兑　句  
未敢欢途穷。  

李兑　句  
万壑初收雨。  

李兑　句  
日抹平山红。  

李兑　句  
何处不迟留。  

李兑　句  
高鸟翔云外。  

李萼　春日田园杂兴  
村居只是旧衣冠，北墅南园熟往还。  
雨外泥深牛过觫，花边风暖鸟开半。  
躬耕自得莘郊乐　　日涉谁知陶迳闲。  
只说桑庥元自好，不须释丰叹时艰。  

李燔　题竹斋指南诗  
元量清标酷似僧，诗情书意两相承。  
於今自有高人处，不尚空窗尚巽升。  

李繁昌　褒禅山有于湖所题宝塔二字  
路入1±云堆，僧房四面开。  
龟泉半泥滓，龙洞已尘埃。  
潄竹浑忘醉，穿花浪费才。  
何人题宝塔，千载仰崔嵬。  

李蘩　西湖社成集来鹊楼诗  
西湖清且浅，中有兰与蕙。  
烟德变晦明，鳞虫潜水裔。  
飞构冒层阜，仙筵敞平{左氵右上竹下巫}。  
野馔何芳鲜，烹调列甘脆。  
翩跹麟凤集，适遇风云际。  
簪佩耀林皋，觞酌宣文艺。  
社以白莲申，盟用青松誓。  
莫谓倾盖新，山林结遗契。  

李方敬　秋蝶  
粉蝶尔何知，秋深尚戏飞。  
怜渠迷节物，犹若弄春晖。  
露叶今非昔，霜业畴可依。  
篱边菊无几，簿命寄馀菲。  

李方子　樵用郊行  
避忘井水邑，耽静步郊原。  
落叶风能扫，寒花霜更繁。  
山空樵响答，涌浅榜声喧。  
愿结山阳伴，长年此灌园。  

李防　送陈瞻知永州  
昔年同醉杏园春，别后花枝几度新。  
彼此宦游疏翰墨，等闲交面起丝纶。  
荣亲未必须莱子，昼锦何尝只买臣。  
布政莫为三载计，清朝台阁整搜人。  

李昿　宝相花上秘阁侍郎并献恶诗一首  
宝相为嘉号，移根自蜀都。  
远来还可重，他处更应无。  
嫩叶细裁绿，芳英匀抹朱。  
风流别花客，知道此花殊。  

李昿　齿疾未平灸疮正作新诗又至奇韵难当暗忍呻吟强思酬和别披小简盖念  
苍翠一丛湘岸色，问僧求得不嫌多。  
重移砌畔新栽石，旋斸庭中旧种莎。  
诱引吟情终不尽，装添野景更无过。  
明年新笋成林后，袅袅长竿拂树柯。  

李昿　齿疾未平灸疮正作新诗又至奇韵难当暗忍呻吟强思酬和别披小简盖念  
春早移来渐渐芳，童儿盗笋最须防。  
清阴羃羃低笼槛，翠影森森半出墙。  
今对小窗殊不厌，长侵幽迳亦何妨。  
十篇嘉句形褒咏，多谢高才秘阁郎。  

李昿　齿疾未平灸疮正作新诗又至奇韵难当暗忍呻吟强思酬和别披小简盖念  
北就墙阴创小栏，小栏非窄亦非宽。  
何须渭水夸千亩，且对萧斋种百竿。  
春笋屈盘穿砌出，夜枝交戛入窗寒。  
谁能携妓东山去，垂老区区学谢安。  

李昿　齿疾未平灸疮正作新诗又至奇韵难当暗忍呻吟强思酬和别披小简盖念  
等闲无客访闲门，时访闲门只有君。  
最喜举觞吟绿簊，谁能骑马咏红裙。  
遮窗密影朝朝见，聒枕幽声夜夜闻，  
更待明年渐滋盛，投林宿鸟定成群。  

李昿　齿疾未平灸疮正作新诗又至奇韵难当暗忍呻吟强思酬和别披小简盖念  
一簇檀栾爱者多，朝昏赏耫意如何。  
北轩小槛方栽植，东观新诗已咏歌。  
啼鸟恋枝长懒去，邻僧为尔数来过。  
丛边若有东流水，堪看清阴照绿波。  

李昿　吊邓洵美  
十年衣染帝乡尘，踪迹仍传活计贫。  
高掇桂枝曾遂志，假拖蓝绶至终身。  
侯门寂寞非知己，泽国  
悽惶似旅人。今已向公坟畔过，  
不胜怀抱暗酸辛。  

李昿　冬至后作呈秘阁侍郎  
节辰才过一阳生，草树依依已有情。  
杨柳莫嫌凋旧叶，牡丹还喜动新萌。  
潜惊绿竹微添翠，暗觉幽离渐变声。  
从此日长天又暖，时时独入小园行。  

李昿　独赏牡丹因而成咏  
绕东丛了绕西丛，为爱丛丛紫间红。  
怨望乍疑啼晓雾，妖饶浑欲殢春风。  
香苞半绽丹砂吐，细朵齐开烈焰焰。  
病老情怀慢相对，满栏应笑白发翁。  

李昿　对海红花怀吏部侍郎  
烂熳海红花，花中信殊异。  
万朵压栏干，一堆红锦被。  
颜色烧人眼，馨香扑人鼻。  
宜哉富豪家，长近歌钟地。  
对花花不语，忆君君不至。  
尽日惜穠芳，情怀有如醉。  

李昿　对雨闲吟呈吏部侍郎  
羃羃浓云势未收，森森凉气忽如秋。  
密笼芳树飘何急，高卷疏帘看不休。  
咫尺莫闻人对语，逡巡已见水平流。  
此时遥忆诸君子，堪命棋枰与酒瓯。  

李昿　昿启昿世虽积善身匪怀才川岳粹灵固非禀受朝廷华显靡不践扬爰及孟  
九重天子搆明堂，凡木那堪作栋梁。  
生世固非贤者出，佐时空遇帝图昌。  
略无声望朝廷重，宁有功名史册芳。  
罗列儿孙共为寿，老年难诉满金觞。  

李昿　昿著灸数朝废吟累日继披佳会莫菲睚声亦贡七章补为十首学颦诮诚所  
行年已老攎何如，手植园林十亩余。  
婢仆尽能修药饵，儿孙亲教读经书。  
趋时徇俗诚为拙，守道安身未必疏。  
惟望多情蓬岛客，偷闲时访野人居。  

李昿　昿著灸数朝废吟累日继披佳会莫菲睚声亦贡七章补为十首学颦诮诚所  
交朋相问兴何如，不愿家财有羡余。  
一卷佛经心谙诵，七篇真诰手亲书。  
荣名厚禄都来足，酒兴诗情积渐疏。  
多谢营巢旧时燕，又依时节到贫居。  

李昿　昿著灸数朝废吟累日继披佳会莫菲睚声亦贡七章补为十首学颦诮诚所  
历官从宦复何如，冒宠叨荣最有余。  
五载滥批黄纸勑，半生曾典紫泥书。  
安民济物才无取，报国酬恩志未疏。  
圣主忧边心正切，若为端坐自安居。  

李昿　昿著灸数朝废吟累日继披佳会莫菲睚声亦贡七章补为十首学颦诮诚所  
平生荣遇更谁如，窃位妨贤四纪余。  
昔冠北门诸学士，今先南省六尚书。  
演纶岂有文章称，调鼎仍惭绩效疏。  
弭役销兵恨无策，退朝长是闭门居。  

李昿　昿著灸数朝废吟累日继披佳会莫菲睚声亦贡七章补为十首学颦诮诚所  
息念忘怀心晏如，随宜生计不求余。  
汲泉自溉新栽竹，借本重添旧欠书。  
唯仰酒杯相慰暖，敢嗟容鬓渐凋疏。  
澄波桥北多嫌远，少有交朋到我居。  

李昿　昿著灸数朝废吟累日继披佳会莫菲睚声亦贡七章补为十首学颦诮诚所  
清静僧家亦未如，绿葵红稻饱餐余。  
逢人不喜谈时事，养性惟便读道书。  
来往自行三迳熟，过从每共四邻疏。  
洛安郡里东城下，一簇芳林是我居。  

李昿　昿著灸数朝废吟累日继披佳什莫菲匪正声亦贡七章补为十首学颦诮诚  
心情休问近何如，冉冉浮生六十余，  
抱病久无欢笑兴，信缘慵答往还书。  
容颜也道随年改，牙齿谁教斗顿疏。  
何处此身堪养老，万安山下有村居。  

李昿　伏蒙侍郎见示蓬阁多余暇诗十首调高情逸无以咏歌篇篇实为绝伦一一  
秘阁清虚地，深居好养贤。  
不闻尘外事，如在洞中天。  
日转迟迟影，炉焚袅袅烟。  
应同白少传，时复枕书眠。  

李昿　伏蒙侍郎见示蓬阁多余暇诗十首调高情逸无以咏歌篇篇实为绝伦一一  
秘阁清虚地，仙材称此居。  
心轻万钟录，性乐百王书。  
枕上漏声近，窗前竹影疏。  
迟来稀见面，高兴复何如。  

李昿　伏蒙侍郎见示蓬阁多余暇诗十首调高情逸无以咏歌篇篇实为绝伦一一  
秘阁清虚地，更无闲客过。  
身虽纡组绶，心若在烟萝。  
架上群书满，阶前败叶多。  
知君自得意，其奈万灵何。  

李昿　伏蒙侍郎见示蓬阁多余暇诗十首调高情逸无以咏歌篇篇实为绝伦一一  
秘阁清虚地，安然养道心。  
无人接高论，遇兴恣闲吟。  
笔阁珊瑚架，冠欺玳瑁簪。  
苍生待康济，未用忆云林。  

李昿　伏蒙侍郎见示蓬阁多余暇诗十首调高情逸无以咏歌篇篇实为绝伦一一  
秘阁清虚地，优贤最得宜。  
自持儒者行，偏受圣君知。  
道比朱弦直，心无暗室欺。  
宗兄虽暮齿，待盾致雍熙。  

李昿　更述荒芜自咏闲适  
满架诗书满炷香，琴碁为乐是寻常。  
诚知老去唯宜静，自笑闲中亦有忙。  
腰下转嫌金印重，眉间渐长白毫长。  
手栽园树皆成实，引著儿孙旋摘尝。  

李昿　更依前韵上献恶诗搜吟虽罄於短才歌於宁穷於盛美  
茂陵词客马相如，賏蓄胸中万卷余。  
闲坐小斋惟看画，旋分清俸只抄书。  
槛花灼灼韶光盛，庭竹森森翠影疏。  
晨入蓬山暮归去，到归多是闭门居。  

李昿　和暑夜偶作这什  
新搆华居近禁城，旋栽松桧满中庭。  
顺风子细闻清漏，隔竹依稀见落星。  
万乘异恩无路报，千年昌运此时丁。  
一轩明月谁为伴，应共金昆醉复醒。  

李昿　和喜雨  
溟蒙烟景似江舦，静赏何须郭外遨。  
点点暗滋花气色，祁祁尽作麦指膏。  
洗开玳瑁湘妃竹，裛损烟脂阿母桃。  
昨日君王倚栏看，东风吹湿赭黄袍。  

李昿　和夏日直秘阁之什  
静卧蓬山养道情，百司繁冗尽堪轻。  
窗前竹撼森疏影，树杪蟑吟断续声。  
闲蹋绿莎芒作履，旋烹芳茗石为铛。  
料君难恋神仙境，重篵沙堤走马行。  

李昿　祜公荣归  
南望乡闾隔楚云，归心迢递更纷纭。  
何因得共飞帆上，细看长江濯锦文。  

李昿　寄孟宾于  
幼携书俞别湘潭，金榜标名第十三。  
昔日声尘喧洛下，近年诗价满江南。  
长为邑令情终屈，纵处曹郎志未甘。  
莫学冯唐便休去，明君晚事未为惭。  

李昿　寄秘阁侍郎  
楮冠仍用竹为簪，随分林亭自称心。  
病里变难全断酒，老来无柰更躭吟。  
闲行策杖青苔迳，静坐移床绿树阴。  
时有新诗寄何处。蓬丘仙客是知音。  

李昿　将就十章更献三首词虽愈拙诚即可矜或歌执事之风猷或导鄙人之情志  
曾逢禅客话真如，福逐缘生信有余。  
谢传儿孙皆斡虫，郑家姬歉意尽知书。  
稳辞高位身心泰，中立明庭势利疏。  
只恐欲闲闲不得，绛驺重引入宸居。  

李昿　将就十章更献三首词虽愈拙诚即可矜或歌执事之风猷或导鄙人之情志  
流年流矢亦争如，不觉春秋四十余。  
凤阙有恩殊未报，麟台无德岂堪书。  
眼前侥倖将何称，身外贪求本自疏。  
唯拟从今作闲计，白云深处买山居。  

李昿　将就十章更献三首词虽愈拙诚即可矜或歌执事之风猷或导鄙人之情志  
野性从严只澹如，奉身求足不求余。  
清风明月三间屋，赤轴黄籤一架书。  
午睡爱茶鱼眼细，春餐费笋锦皮疏。  
比惭多病仍多告，犹拟分司洛下居。  

李昿　禁林春直  
疏帘摇曳日辉辉，直阁深严半掩扉。  
一院有花春昼永，八方无事诏书稀。  
树头百啭莺莺语，梁上新来燕燕飞。  
岂合此身居此地，妨贤尸禄自知非。  

李昿　句  
伤禽再展凌云翼，枯木重为犯斗槎。  

李昿　句  
三载经纶栖凤阁，五年提笔直鳌宫。  

李昿　句  
微臣自愧头如雪，也向钧天侍玉皇。  

李昿　句  
水光先见月，露气早知秋。  

李昿　老病相攻偶成长句寄秘阁侍郎  
衰病增加我斗谙，头风目眩一般般。  
纵逢杯酒都无味，任听笙歌亦寡欢。  
朝退便思亲枕簟，客来多倦著衣冠。  
行行渐近悬车岁，转恐君恩报答难。  

李昿　牡丹盛开对之感叹寄秘阁侍郎  
白公曾咏牡丹芳，一种鲜妍独异常。  
眼氏见伊真国色，算头闻者是天香。  
朝含宿雨低垂泪，晚背残阳暗断肠。  
多病老翁争奈向，寄诗遥问少年郎。  

李昿　偶书口号寄秘阁侍郎  
朝退归来只在家，诗书满架是生涯。  
吟成拙句何人和，按得新声没处夸。  
夜景最怜蟾影洁，秋空昔见雁行斜。  
望君偷暇来相访，犹有东篱残菊花。  

李昿　偶述所怀寄秘阁侍郎  
何事情怀郁不开，为思蓬阁谪仙才。  
通宵空有梦魂去，隔月更无篇咏来。  
夜室已闻啼蟋蟀，秋庭惟见长莓苔。  
清晨懒把菱花照，两鬓如丝堪自咍。  

李昿　攀和嘉篇  
小亭愁坐对残阳，梧直翻阶片片黄。  
老去只添新怅望，病余无复旧欢狂。  
四时奔速都如电，两鬓凋疏总作霜。  
看取衰容今若此，有何情绪听宫商。  

李昿　侍郎见贻佳什愈见高怀因次来章辄歌盛美  
望高官重两难俦，遇兴裁诗许唱酬。  
鸾凤羽翰归碧落，神仙行止在丹丘。  
空庭引鹤闲临水，远树惊蝉又报秋。  
唯说近来都不饮，梦魂无复醉乡游。  

李昿　侍郎见贻佳什愈见高怀因次来章辄歌盛美  
一簇林亭景象幽，葛巾芒屦恣优游。  
未饶荣启歌三乐，不学张衡咏四愁。  
二品位高犹是忝，九天恩重若为酬。  
儒生所得谁如我，岂复咨嗟雪满头。  

李昿　侍郎吟思愈清逸才无敌唱弥高而和弥寡我已竭而彼转盈欲罢不能盖彰  
地僻尘埃少，幽居一院清。  
自题花色号，暗记树根茎。  
竹撼萧疏影，松摇淅沥声。  
也知园辅和，随分适闲情。  

李昿　侍郎吟思愈清逸才无敌唱弥高而和弥寡我已竭而彼转盈欲罢不能盖彰  
地僻尘埃少，豪家莫笑贫。  
林亭长在目，杖屦不离身。  
阅古书盈架，防讥粟满囷。  
朝中及我者，能有几何人。  

李昿　侍郎吟思愈清逸才无敌唱弥高而和弥寡我已竭而彼转盈欲罢不能盖彰  
地僻尘埃少，於身颇自安。  
望山秋阁迥，占月夜庭宽。  
四野霜才殒，千林叶尽乾。  
凌晨入朝去，拂面晓风寒。  

李昿　侍郎吟思愈清逸才无敌唱弥高而和弥寡我已竭而彼转盈欲罢不能盖彰  
地僻尘埃少，闲门掩绿苔。  
长因五字至，暂得两眉开。  
信步寻三迳，祛寒饮一杯。  
何曾问家计，散庭自堪咍。  

李昿　侍郎吟思愈清逸才无敌唱弥高而和弥寡我已竭而彼转盈欲罢不能盖彰  
地僻尘埃少，家贫显静南，  
门前多野景，墙外是精蓝。  
美食身非稼，丰衣妇不蚕。  
因思寒食者，饱暖自须惭。  

李昿　暑雨初晴炎风称解更逢连假甚适闲情竹轩正於高眠蓬阁忽贻於佳句一  
一朝才退掩衡门，如此争能答圣恩。  
病质尚惭纡组绶，闲心惟拟泥琴樽。  
行虽策杖身无力，卧亦看书眼渐昏。  
蓬阁神仙转疏我，近来曾不访西园。  

李昿　数日来顿疏酬唱若无牵宁度郁蒸辄贡狂吟用惊昼寝  
日照清空火欲燃，须将酬唱强相牵。  
若无啸月吟风侣，争度流金铄石天。  
帘卷小亭终少到，簟铺深室亦难眠。  
如何偷得清凉乐，除却冥心学坐禅。  

李昿　宿雨初晴介风顿至小园独步方多索寞之怀嘉句忽来骤引吟哦之兴仰攀  
融融和气满亭台，寂绝无人访来。  
忽喜贰卿篇咏至，如闻三岛信音回。  
偷闲旋要償诗债，减俸惟将买树栽。  
春旦两壶宣赐酒，一壶留著待君开。  

李昿　泰陵忌辰  
秘殿深严圣语温，十年前是一乾坤。  
孤臣林壑杀生在，帝里金汤旧业存。  
舜殿南风难解愠，汉陵西望欲销魂。  
年年此日无穷恨，风雨潇潇独闭门。  

李昿　题岱宗无字碑  
巨石来从十八盘，离宫复道满千山。  
不因封禅穷民力，汉祖何缘便入关。  

李昿　题义门胡氏华林书院  
孝义冠乡闾，门多长者车。  
岁收千顷稻，家賏一楼书。  
待客开新酒，留僧煮嫩蔬。  
三公老且病，无暇访山居。  

李昿　桐柏观  
子晋栖霞境，高高出世埃。  
直疑天上去，归认下云来。  
银汉星辰近，金庭洞府开。  
迟明欲回首，更上降真台。  

李昿　退官诗  
布裘藜杖鹿胎冠，散率身如不在官。  
昼枕静欹地远梦，秋窗闲坐有微寒。  

李昿　闻馆中宣赐赏雪赋诗之会书五十六字呈秘阁侍郎  
圣主怜才古所稀，转知吾道有光辉。  
特宣秘府群仙会，教看遥空六出飞。  
痛饮不容停盏斝。冥搜各要斗珠玑。  
仍闻中使传中旨，须尽欢娱酩酊归。  

李昿　仙客  
胎化仙禽性本殊，何人携尔到京都。  
因加美号为仙客，称向闲庭伴野夫。  
警露秋声云外影，翘沙晴影月中孤。  
青田万里终归去，暂处鸡群莫叹吁。  

李昿　小园独坐偶赋所怀寄秘阁侍郎  
烟光澹澹思悠悠，朝退还家懒出游。  
静坐最怜红日永，新晴更助小园幽。  
砌苔点点青钱小。窗竹森森绿玉稠。  
宾友不来春又晚，眼看辜负一年休。  

李昿　谢侍郎三弟朝盖相过  
喜得君来慰我心，清欢何假酒频斟。  
共窥鹤迹行苔迳，同听莺声坐柳阴。  
蝴蝶绕栏飞又歇，蔷薇厌架浅兼深。  
相留不用忙忙去，直待林梢夕照沈。  

李昿　新桐庐知县员外端修节行富有才名九霄未展於奋飞百里暂劳於绥抚言  
词笔凌云正后生，安贫守道住神京。  
昔年南国无虚誉，今日终朝有令名。  
杨柳岸边挥袂去，木兰舟里载书行。  
琴堂莫作多时计，碧落方开万里程。  

李昿　修竹百竿才欣种植佳篇五首旋辱咏歌若无还答之言是阙唱酬之礼恭依  
谩栽花卉满朱栏，争似疏篁种百竿。  
长爱枕前闻淅沥，乍欣窗外见檀乐，  
春来莫重和烟翠，岁晚应须带雪看。  
我得此君添一友，时时相对列杯盘。  

李昿　修竹百竿才欣种植佳篇五首旋辱咏歌若无还答之言是阙唱酬之礼恭依  
北轩留得无多地，不种闲花种此君。  
寒桧老松堪接影，绿杨械杏莫同群。  
要添迂叟窗前景，特就山僧院里分。  
更侍明年新笋出，亭亭必见势凌云。  

李昿　修竹百竿才欣种植佳篇五首旋辱咏歌若无还答之言是阙唱酬之礼恭依  
久闻山僧寄书觅，今来□下白云边，  
不教凡草生丛畔，长喜清阴在眼前。  
忍把翠筠裁作簟，争将迸笋截为鞭。  
行吟坐对情无尽，只欠潺潺一道泉。  

李昿　修竹百竿才欣种植佳篇五首旋辱咏歌若无还答之言是阙唱酬之礼恭依  
青青郁郁影疏疏，碧嶂移根到我居。  
为爱绿阴时遗扫，恐伤新笋不教锄。  
勾牵好鸟啼幽槛，摇摆清风上碧虚。  
栽得此群右有幸，入他仙客咏吟余。  

李昿　修竹百竿才欣种植佳篇五首旋辱咏歌若无还答之言是阙唱酬之礼恭依  
移得修篁带嫩苔，欲教相夹小桃开。  
何须一一依行种，但要疏疏满槛栽。  
枝上挂衣闲就枕，影中铺簟好持杯。  
蓬丘仙客偏怜尔，应为幽丛数数来。  

李昿　依韵奉和见贻之什且以答来章而歌盛美也  
逢丘深静养疏慵，角枕斜欹数过鸿。  
万事不关思想内，一心长在咏歌中。  
昂藏鹤貌无凡态，冷淡琴声有古风。  
共说圣君偏注意，朝昏须作黑头公。  

李昿　依韵奉和千叶玫瑰之什  
满槛妖饶甚，皆因暖律催。  
好凭莺说意，不假蝶为媒。  
带露羞容敛，随风笑脸回。  
去年观始种，今日见齐开。  
熠熠灯千炷，荧荧火一堆。  
浓香盖天与，碎叶是谁裁。  
旋为除芳草，惟愁落绿苔。  
最宜含细雨，肯使扑轻埃。  
易赋诗盈轴，难辞酒满杯。  
汲泉频灌溉，买土更封培。  
销得邀宾赏，堪教选地栽。  
醉吟翻怅望，行绕重徘徊。  
谩对鲜研色，惭无绮丽才，  
自怜垂白叟，扶病看花来。  

李昿　依韵和残春有感二首  
暮春三月思依依，又到年年惜别时。  
暖逼流莺藏密树，香迷舞蝶恋空枝。  
海棠残艳红铺地，蜀柳长条翠拂池。  
便是林亭微暑至，葛衣重喜趁凉披。  

李昿　依韵和残春有感二首  
夜来微雨晓来风，春色都归怅望中，  
杨柳带烟嚬细绿，牡丹和露泣残红。  
娇莺绕树声初老，野草连门路近通。  
韶景欲留留不住，西园闷杀雪髯翁。  

李昿　永昌陵拘词  
丹青史笔敢虚张，功德巍然轶汉唐。  
奠玉五回朝上帝，御楼三度纳降王。  

李昿　又捧新诗见褒陋止睹五章之绮丽如九奏之凄清其末章末句云谁比天人  
老去心何用，题诗满粉墙。  
空庭夜待月，静室昼焚香。  
策杖闲寻水，移床卧向阳。  
自怜衰病者，雅称住闲坊。  

李昿　又捧新诗见褒陋止睹五章之绮丽如九奏之凄清其末章末句云谁比天人  
老去心何用，幽居似故林。  
移花初得地，种柳已成阴。  
减食餧饥犬，汲泉防渴禽。  
除营闲事外，兀兀任浮沈。  

李昿　又捧新诗见褒陋止睹五章之绮丽如九奏之凄清其末章末句云谁比天人  
老去心何用，虚窗夏景凉。  
麦光铺作簟，雪粉煮为浆。  
竹径时教扫，蔬畦不使荒。  
子孙何所遗，经史在南堂。  

李昿　又捧新诗见褒陋止睹五章之绮丽如九奏之凄清其末章末句云谁比天人  
老去心何用，闲吟月正中。  
细香红菡萏，疏影碧梧桐。  
鹤立莓苔迳，犬眠兰菊丛。  
吾宗不我雇，幽兴与谁同。  

李昿　又捧新诗见褒陋止睹五章之绮丽如九奏之凄清其末章末句云谁比天人  
老去心何用，恬然守寂寥。  
有时思绿蚁，几度换金貂。  
岁稔人情乐，天寒马力骄。  
望君频访我，不必待书招。  

李昿　御书飞白玉堂之署四字颁赐禁苑今悬挂已毕辄述恶诗一章用歌盛事  
玉堂四字重千金，宸翰亲挥赐禁林。  
地望转从今日贵，君恩无似此时深。  
宴回上苑花初发，麻就中宵月未沈。  
衣惹御香拖瑞锦，笔宣皇泽洒春霖。  
院门不许闲人入，仙境宁教外事侵。  
我直承明逾二纪，临川实动羡鱼心。  

李昿　赠邓洵美  
忆昔词场共着鞭，当时莺谷喜同迁。  
关河契三千里，音信稀疏二十年。  
君遇已知依玉帐，我无才藻步花砖。  
时情人事堪惆怅，天外相逢一泫然。  

李昿　赠贾黄中  
七岁神童古所难，贾家门户有衣冠。  
十人科第排头上，五部经书诵舌端。  
见榜不知名字贵，登筵未识管弦欢。  
从今稳上青云去，万里谁能测羽翰。  

李昿　赠襄阳妓  
岘山亭畔红妆女，小笔香笺善赋诗。  
颜貌共推倾国色，篇章皆是断肠辞。  
便牵魂梦从今日，得见婵娟在几时。  
千里关河万重意，夜深无睡暗寻思。  

李昿　辄歌盛美寄秘阁侍郎  
满朝清望更谁知，才略文章尽有余。  
避宠怕闻调鼎鼐，爱闲专喜掌图书。  
歌诗唱和心偏乐，势利奔趋迹自疏。  
恰与宗兄性相近，好来城外卜邻居。  

李昿　辄歌盛美献秘阁侍郎  
济地才略本纵横，翻向文章振大名。  
政事堂中辞重位，图书阁下养闲情。  
高高节行将谁比。的的襟怀向我倾。  
吟得新诗只相寄，心看轩冕一铢轻。  

李昿　自过节辰又逢连假既闭关而不出但欹枕以闲眠交朋顿少见过杯酒又难  
自喜身无事，闲吟适性情。  
欲依芳树歇，更傍小栏行。  
地僻疏还往，年高倦送迎。  
临轩瞑目坐，神思当时清。  

李昿　自过节辰又逢连假既闭关而不出但欹枕以闲眠交朋顿少见过杯酒又难  
自喜身无事，因行过寺墙。  
闲题僧舍壁，静爇佛家香。  
竹户蜘蛛挂，莎阶蟋蟀藏。  
唱酬聊取乐，不觉又盈箱。  

李昿　自过节辰又逢连假既闭关而不出但欹枕以闲眠交朋顿少见过杯酒又难  
自喜身无事，论才拙复疏。  
五年陪稷禼，二纪接严徐。  
本是渔樵客，终惭邹鲁儒。  
温衣饱食外，何必待盈余。  

李昿　自过节辰又逢连假既闭关而不出但欹枕以闲眠交朋顿少见过杯酒又难  
自喜身无事，门庭草色连。  
前轩满床月，后院一林烟。  
策杖困还歇，枕书慵更眠。  
称家随分过，何用苦忙然。  

李昿　自过节辰又逢连假既闭关而不出但欹枕以闲眠交朋顿少见过杯酒又难  
自喜身无事，乘春但种花。  
时时游野墅，往往宿僧家。  
入竹新寻笋，燃铛旋煮茶。  
趋朝十里路，来往不嫌赊。  

李昿　自思忝幸因动咏吟  
如蓬短发不胜簪，筋力衰赢分所甘。  
清职美官皆遍历，物情时态尽深谙。  
乘轩服冕身可用，啸月吟风意尚躭。  
安得故人频会面，一罇相对共醺酣。  

李芬　送吴将军元瑜  
秦皇寤寐茅盈语，锐意长生欲轻举。  
徐福药就仙骨成，云海茫茫但延伫。  
东西日月秋复春，海变桑田更几人。  
忽思重看旧寰宇，骖鸾直下江淮滨。  
布衣野叟不耕艺，自向琳宫操祓篲。  
秘语亲书悟世人，一坐忽惊古十岁。  
淮南奉道闻真迹，命使扁舟访消息。  
画手从来独擅长，一见仙风心自得。  
归来目断苍烟垠，三尺生绡醉墨翻。  
轴上神翁不解语，仿佛白鹤乘孤云。  
海陵相望一千里，嗟我尘劳未云已。  
授书圯上会有期，诚心愿取黄公履。  

李敷　双林院  
双林高寺秀峰环，我欲题为小径山。  
炎月一游神骨爽，天风相送出楹关。  

李孚　句  
宫柳不知兴废事，春来还是绿纤纤。  

李芾　浯溪读中兴颂  
羯鼓梨园迹已荒，斯文犹在日星光。  
我来细拂青苔石，不忆三郎忆漫郎。  

李抚辰　瑞岩寺灵芝阁  
高阁玲珑倚半空，秋来净扫白云踪。  
无人写此天然景，十二兰阑干十二峰。  

李辅　真空寺  
括苍山上云，山好云亦好。  
可怜山下僧，看云不知老。  

李复　哀秦金部  
少年书卷是生涯，白屋清朝自起家。  
数上对章思有补，一生悃愊静无华。  
初瞻玉节星轺下，俄见铭旌粉篆斜。  
天理冥冥谁可度，但伤零落掩淮沙。  

李复　按视沙苑  
南濒清渭北洛水，寒沙东西横百里。  
中条太华塞秦关，众川无归皆潴此。  
地维忽断两山高，帝罚罔功五丁死。  
波飞波激走东溟，积雪回汀拥都鄙。  
坡陀起伏接城门，荐草甘泉国马屯。  
云昏雾暗天驷下，星宫夜失房宿尊。  
骅骝骐骥种各有，一一六印官字存。  
开元籍马七十万，监苑旧政宜讨论。  
过都历块汗流血，朝刷幽并暮楚越。  
天边不从銮辂行，岁久空老狐猙窟。  
去年驹生风雨腥，戴角肉鬣自有鳞。  
厩人见怪弃于野，腾入渭水方知神。  

李复　八月十六日后池上  
竹户深扃满迳苔，芙蓉落尽晓地开。  
数番雨势随风去，一片秋光入座来。  
已老林蝉余韵断，将归檐燕强飞回。  
沙鸥时下知人意，近岸相亲眼不猜。  

李复　白日  
白日悬虚空，春秋变寒暄。  
但流地上影，不照地下魂。  
惨惨暗陋巷，炎炎曜荜门。  
浮生荡无根，万古悲黄昏。  

李复　白沙驿  
转侧下层巅，江流出断壖。  
寒云生古戍，野店引山泉。  
雨暗疏茅湿，堂危倒石悬。  
去程无限险，心落渭城边。  

李复　抱瓮轩  
扰扰谁知巧丧生，惟君智巧不关心。  
为能悬解如庄叟，会识真风在汉阴。  
閒笑重轻争俯仰，静忘身世任浮沉。  
堪嗟混沌亡来久，今独怜君踵息深。  

李复　别鹤曲  
碧海漫漫烟雾低，三山风惊别鹤飞。  
千年华表会能归，不有双乌乘夜栖。  
乌来相喜哑哑啼，寒月影移庭树枝。  
枝上营巢庭下食，追随应笑尘中客。  
人生聚散羡双乌，乌若别离头已白。  
光阴百岁共有几，空有相思泪如水。  
因君试写别鹤吟，拂弦欲动悲风起。  

李复　别夔州众官  
半年渔浦巴城守，两任云台太华宫。  
岂欲背时聊免俗，但能省事略成风。  
玉泉古刹须留客，峡水安流好向东。  
祖帐联翩催棹急，临溪洒泪落丹枫。  

李复　兵餽行  
调丁团甲差民兵，一路一十五万人。  
鸣金伐鼓别旗帜，持刀带甲如官军。  
儿妻牵衣父抱哭，泪出流泉血满身。  
前去不知路远近，刻日要渡黄河津。  
人负六斗兼蓑笠，米供两兵更自食。  
高卑日概给二升，六半才可供十日。  
大军夜泊须择地，地非安行有程驿。  
更远不过三埂里，或有攻围或鏖击。  
十日未便行十程，所负一空无可索。  
丁夫南运军北行，相去愈远不接迹。  
敌闻兵侵退散隐，狡筭极深不可测。  
师老冻饿无斗心，精锐方出来战敌。  
古师远行不裹粮，因粮于敌吾必得。  
不知何人画此计，徒困生灵甚非策。  
但愿身在得还家，死生向前须努力。  
征人白骨浸河水，水声鸣咽伤人耳。  
来时一十五万人，凋没经时存者几。  
运粮惧恐乏军兴，再符差点催餽军。  
比户追索丁口绝，县官不敢言无人。  
尽将妇妻作男子，数少更及羸老身。  
尫残病疾不堪役，室中长女将问亲。  
暴吏入门便驱去，脱尔恐为官怒嗔。  
纽麻缠腰袍印字，两胫束布头裹巾。  
冥冥东西不能辨，被驱不异犬豕群。  
到官未定已催发，哭声不出心酸辛。  
负米出门时相语，妻求见夫女见父。  
在家孤苦恨竛竮，军前死生或同处。  
冰雪皲瘃遍两脚，县泪寻亲望沙漠。  
将军帐下鼓无声，妇人在军军气弱。  
星使奔问来几时，下令仓黄皆遗归。  
闻归南欲奔汉界，中途又为西贼窥。  
凄恻自叹生意促，不见父夫不得哭。  
一身去住两茫然，欲向南归却望北。  

李复　秉文荐对报罢赴任有诗示予遂和  
广文予所知，京国十年旧。  
出背锦囊归，人嘲饭山瘦。  
去岁近臣荐，三接期在昼。  
孤鸿铩翮久，高举或可就。  
惨淡辞都门，颠顿不可救。  
荡荡万斛舟，失在一孔漏。  
相见嗟塌翼，谁与格困兽。  
危根逐轻流，蹇走难远骤。  
予庭有疏松，风声响泉溜。  
墙阴多杂花，晴日渐妍秀。  
都城帝子家，碧香寄新酎。  
期君一来过，猎猎直飞袖。  

李复　病目  
昔年勤细书，广博求多益。  
谓经手一抄，可胜读数百。  
砽砽三十年，尝废寝与食。  
磨墨见砚穿，败笔如丘积。  
高编连大轴，不知几万亿。  
当时气血盛，未觉损目力。  
今年四十六，百病乘其隙。  
双瞳旧劳甚，凝血聚成脉。  
虚炎更上攻，常若包芒棘。  
远视但靃靃，浮空乱花黑。  
少功跂前修，鑽仰极窥测。  
志欲继绝学，九万希鹏翼。  
求于形器外，脱然有所得。  
上友千古魂，神遇展良觌。  
年来老且病，筋骸当少息。  
六物已熬成，昏气须清涤。  

李复　病起  
病起秋将晚，高林弃半黄。  
梳惊残发少，瘦觉旧衣长。  
尚怯扶藜杖，犹勤检药囊。  
喜抛乌帽去，曝背卧朝阳。  

李复　蔡元度话其子能言前世事江晦叔有诗次韵  
应感随缘各有因，一源真寂自无尘。  
须知此物非他物，能悟前身是后身。  
叔子探环乔木在，房公发石旧书新。  
区中谁是王文度，订印曾逢竺上人。  

李复　蔡元度话其子能言前世事江晦叔有诗次韵  
往来积习几生身，石上精魂世共闻。  
北涧水通南涧水，南山云绕北山云。  
光含众色珠常静，影入千溪月不分。  
试向道人谈实相，神奇座臭但纷纷。  

李复　残编  
残编断简事寥寥，购辑成书匪一朝。  
韦述投山藏旧史，肩吾去国失宫谣。  
须知孔壁遗文在，岂逐秦燔烈焰销。  
博学多闻予所仰，喜君携笈过衡茅。  

李复　曹参庙  
百战皆收第一功，几回旁叹泣良弓。  
白头始识人间事，归向东州问盖公。  

李复　陈元常醉眠庵  
渊明喜閒放，自号葛天民。  
我眠君且去，人谓此语真。  
无机物莫猜，鸥鸟犹狎驯。  
欲眠何遣客，一念已生尘。  
岂如庞德公，相对忘主宾。  
陈生性嗜酒，大白举浮身。  
众中时酣卧，常贮满腹春。  
澒洞更何物，知容几辈人。  

李复　陈再有诗诮梅开晚对酬  
漠漠飞香散不收，无言对客似含羞。  
虽非雪里孤根暖，却免黄时细雨愁。  
争意竞先多浅俗，高情持重自风流。  
一株又见垂垂发，肯学江边取次休。  

李复　晨起东轩  
影暗才分竹，烟低正满檐。  
雨斜侵药裹，风过乱书签。  
篆灭香犹在，尘昏砚未添。  
静中时有兴，著论不为潜。  

李复　酬汾守郑大夫  
郑公赋政鬓如丝，符竹新分晋水湄。  
招客远郊常置驿，论文古训旧笺诗。  
汉庭行曳尚书履，泾谷曾刊隐士碑。  
今日湖亭共游汎，追怀子美昔同时。  

李复　酬晋倅徐发承议  
默默穷年逐众行，杯坳浮芥竟何成。  
交游似梦逢还去，世事如尘扫更生。  
未访故溪舟一叶，空嗟短发雪千茎。  
病衰易感伤摇落，一夜西风枕上惊。  

李复　酬李公寅留别  
归风何急动征车，几夕相逢意有余。  
绿暗河桥冰泮后，云藏山径雪晴初。  
登门曾上千重峻，游刃将惊万竨虚。  
他日再来宁可约，北鸿时付一行书。  

李复　酬愍长老退院作  
制电机锋不容拟，已逐惊飚落千里。  
人生万事孰为大，世上百年能有几。  
余蔬残肉岂能饱，包束乾坤归一指。  
今朝斋钵挂空墙，山前山后松风起。  

李复　酬乔世材推官  
地僻人来少，公庭吏散时。  
乱蝉号晚日，凉叶下高枝。  
仰羡知归鸟，先书寄远诗。  
只应今夜月，偏解照相思。  

李复　酬邢先生叠前韵  
道人海南游五管，野服褷褵鹤羽短。  
飞符分药济炎州，阴功早约三千满。  
细葺柔蔓作重茵，密缀圆荷为翠繖。  
丹回七返已成珠，宝养三田如抱卵。  
一身天畔若云浮，万事世间皆刃断。  
行山书篆虎逃穴，临水呼风龙救旱。  
弄琴得趣或忘弦，遇酒无辞任倾碗。  
试持旧说啊真诠，深笑浮言多诡诞。  
须知至道甚无烦，岂若俗书务集纂。  
向走天下四十年，利口妄谈何可筭。  
引枝逐叶尽无根，神与形离不相伴。  
超然自得方自知，天下一新如澡浣。  
生平闻风已默契，今者相从敢纵懒。  
事来酬酢外须应，心不将迎意自散。  
喜予双眼烂荧荧，知予灵台常坦坦。  
宝身好事求虽多，诚言出口识还罕。  
赤水遗珠若为求，五云瑶阙何时款。  
凌空未便御风行，跨马先觉双镫暖。  
轮扁运斤弃绳墨，庖丁解牛游綮竨。  
太清吾祖遗真风，欲逐青牛愧驽缓。  

李复　酬张法掾翼求侍养归  
少轻纨绮袭箕裘，力学从容与我谋。  
择友卜商能胜赐，舞风曾点自殊由。  
去乘汴水春舟疾，行过龟山楚客留。  
千里有声如寄我，须寻临潏旧林丘。  

李复　出承天院候客  
晓动人语喧，门开探骑发。  
冠盖相后先，烟尘互明灭。  
出城寒寺静，苍松带余雪。  
驱马傍前庑，投鞭坐僧榻。  
畏风依蒲团，拥裘学趺结。  
曈曨晓日升，逶迤旆成列。  
到官今年五，踽踽几持谒。  
执板手有痕，脱冠顶无发。  
将迎迹愈多，应接面常热。  
野性素旷荡，人事苦羁绁。  
久愿整归驾，渡汾寻旧辙。  
躬耕望云岑，筑室俯清潏。  

李复　出城  
今日何日我心伤，出门下马走东冈。  
东冈路高人迹断，独立矫首望八荒。  
长空澹澹地莽莽，停云黯淡山凄苍。  
回薄浩劫何渺茫，冥默销沉寂无光。  
矜雄挟诈争强梁，百年在世如风狂。  
变化俯仰旋销亡，一丘已有万骨殭。  
旧骨未朽新骨藏，丘垅累累争相望。  
万事意欲一概量，齰志愤死世更长。  
九月穷秋天欲霜，悲风烈烈吹我裳。  
哀鸿求群鸣且翔，原野具腓草木黄。  
百川东驰但汤汤，安得曦车挂扶桑。  
高持北斗{左奭右斗}洒浆，美人对坐举瑶觞，  
与我笑歌忧弭忘。  

李复　出村  
风露已凄凄，郊原百草腓。  
负樵山木下，转粟戍人归。  
野旷羊牛远，场荒鸟雀稀。  
南山经月雨，犹有乱云飞。  

李复　出门  
出门复入门，所向常默默。  
凄阴久未开，凄风起空谷。  
孤鸿铩翮悲，黄鹄飞亦独。  
旧耕半荒芜，自叹力不足。  

李复　出门  
静僻懒慢久，烦喧厌入耳。  
过客吐新谈，意况殊不美。  
火炎几车薪，难救一杯水。  
但坐问邻醅，余事莫挂齿。  

李复　出门  
种禾满东坡，薿薿尺许长。  
初苦夏日暴，今为秋雨伤。  
耘耔不能施，丛杂众草荒。  
农夫荷锄归，无语空徊徨。  

李复　出门  
夹径梧十寻，隐映柴舍深。  
日期凤鸟至，柯叶交繁阴。  
昏鸦接翅归，不闻凤鸟音。  
秋风黄叶落，感叹伤我心。  

李复　初至郑州  
二年青海困征鞍，归望天威咫尺间。  
雨露忽颁西辅印，鸳鸾阻缀紫宸班。  
往来扰扰无虚日，应接纷纷只强颜。  
吏责无穷人事拙，梦魂时到旧家山。  

李复　垂拱殿赐对蒙恩入省  
黼座亲瞻咫尺威，恭承天语慰衰迟。  
锦书殿陛初传赐，白发郎潜且漫为。  
九日重分番直夜，六参便赴早期时。  
自知麋鹿难驯习，深愧鵷鸾接羽仪。  

李复　春日北园早起  
雨断云犹在，风回气已明。  
林花含宿润，露沼散余清。  
喜静心常澹，居閒意寡营。  
流光随转盼，所向达吾生。  

李复　慈恩寺枸杞  
枸杞始甚微，短枝如棘生。  
今兹七十年，巨干何忻荣。  
偶以遗樵薪，遂有嘉树名。  
雨露养秋实，错落丹乳明。  
细蔓如牵牛，半枯犹络索。  
晚叶已老硬，不堪芼吾羹。  
根大多灵异，岁久精气成。  
为取入刀圭，颓颠扫霜茎。  

李复　次马承议韵  
浮云飘忽竟多姿，苍狗须臾化白衣。  
对客莫思扪虱语，乘风且共跨鲸归。  
岩岩清壁三千仞，郁郁寒松四十围。  
君看时光易流转，新霜高叶又朝稀。  

李复　次韵君俞三诗时在山下  
西陵大火流，南融已颓征。  
凉风拂庭树，槭槭起秋声。  
遥夜抱膝坐，耿耿河汉明。  
岂无尊中酒，非君谁与倾。  

李复　次韵君俞三诗时在山下  
流水会大壑，层岑出遥林。  
结茅穷窈竔，细路下嵚崟。  
风露浩满野，默坐掩孤衾。  
孤衾无与写，秋色日向深。  

李复　次韵君俞三诗时在山下  
朝采南山薇，暮采南山蕨。  
零霜百草腓，薇蕨行亦绝。  
清溪有白石，欲煮朱可热。  
故人在东山，幽桂安得结。  

李复　次韵李忱承议所惠诗  
人生飘荡若浮云，邂逅乘风忽聚群。  
嗟我淹留今倦宦，喜君倾倒细论文。  
扬舲觉海宗提印，授钺诗坛勇冠军。  
荒学漫劳无所得，鼻端聊假一挥斤。  

李复　次韵李信叔  
不见吟翁近十年，驿亭相遇两欣然。  
旋临野岸烹河鲤，剩向邻家送酒钱。  
对雨张灯留夜榻，傍篱系柳泊归船。  
此生自断君休问，早晚须芸杜曲田。  

李复　次韵吕元多给事嘉川驿来诗  
相逢莫厌重留连，邂逅浮云只偶然。  
前日一樽穷乐事，今朝千里感流年。  
尘侵遗迹留漳水，风入高吟动蜀鞭。  
锦鲤往来出江浦，应传秀句满嘉川。  

李复　次韵钱穆父内翰题刘掾诗集  
朱弦曾闻三叹曲，青松自长千岁枝。  
意来是有我辈语，佳处只应能者知。  
旧心洗尽万斛水，新愁谁争半额眉。  
清兴飘飘仙奕奕，欲游天外戏云螭。  

李复　次韵鲜于之武游南谷  
山光娱客古城东，云散春阴望处空。  
畏影戏鱼依藻绿，避人飞鸟动岩红。  
林间野坐分溪石，岸曲晴行喜水风。  
旧事共高文字饮，新游尽寄语言中。  

李复　崔珙推官话王园再如昔年为梅下之会并示绝句和来韵  
王家梅树春常早，露坐曾侵月影来。  
闻道去年还得意，新花还似旧时开。  

李复　催发诸邑民兵至朝邑县官未至遂宿其驿  
羸马趋程晚，冲风雪满衣。  
城荒更鼓暗，市冷吏民稀。  
乌垒兵初起，河桥客未归。  
北行殊未已，拜檄寸心违。  

李复　翠碧  
翠碧曳长啼，翩然上庭树。  
花枝摇未定，惊顾却飞去。  
岂不爱芳阴，自怜好毛羽。  
苦为艳妆求，刻镂点金素。  
五陵游侠儿，挟弹驰长路。  
华狨毛垂金，丰豹文濯雾。  
怀珠蚌必剖，戴角犀多忤。  
志士无怀璧，怀璧出逢怒。  

李复　村步  
东阡南陌常经过，腊破已觉春气和。  
出门仰视天宇静，暄暖自闻人语多。  
青青短麦遍原隰，耿耿残雪明陵阿。  
身閒心适欲追酒，惜无佳客来当歌。  

李复　答安阳叔两绝  
春风吹园杂花开，渐老逢春能几回。  
不嫌野外无供给，一杯一杯复一杯。  

李复　答安阳叔两绝  
两人对酌山花开，青天露坐始此回。  
嗟我与君皆老矣，且尽尊前有限杯。  

李复　答董天隐推官  
日月泇泇不可追，神奇腐臭略无遗。  
一丘一壑能谁过，相煦相濡莫我知。  
强聒睢盱何所补，雄夸凌厉亦奚为。  
秋来春去寻常事，安得乾坤独尔私。  

李复　答范轲  
绥城古语刻兜韐，何事求犀近水燃。  
乡里后生轻宿学，朝廷新诏急遗贤。  
风回夜月开重晕，骊睡神珠出九渊。  
今日秋皋闻鹤唳，茂先方议斸龙泉。  

李复　答分守魏大夫  
坐忆金台别，于今十四年。  
新恩乘五马，北首渡三川。  
县急均鹾户，边停助饷钱。  
晋民衣食薄，移柱听调弦。  

李复　答公孙及  
辗转卧不周，遥夜何漫漫。  
娟娟竹间月，照我影零乱。  
繁虫哀阴壁，轻风泛帏幔。  
节物自感人，寤言兴永叹。  
颓坐易销沉，去甚春冰泮。  
万事随俯仰，飘忽浮云散。  
芳槿曜朱华，荣好常在旦。  
百年无期度，白日岁已晏。  
余生能几何，可进投忧患。  
驾矣追欢好，东方明星烂。  

李复　答晦步求饮  
墨客高吟动碧云，蒉桴轻笑鼓雷阍。  
千寻自分遗樗散，百和何堪借枣昏。  
按剑夜光惊暗掷，挥弦流水喜新论。  
久闻逸兴须酣发，愿看长虹出渌尊。  

李复　答夔州旧僚被召见寄  
圣恩优厚得西还，又向云台作地仙。  
顾我全生如苦李，喜君频酌似甘泉。  
一篙已占南溪水，二顷初无负郭田。  
他日题诗如欲寄，为寻茅屋白云边。  

李复　答郎涣  
萧生陆沉自信笃，白首抱关羞碌碌。  
尔期速售恥干时，行为徒涉惭濡足。  
鸿飞冥冥凌高秋，南来亦有稻梁谋。  
无言尽恋江湖乐，未肯相随腐鼠求。  

李复　答李成季  
出川错莫不逢春，京洛空多满马尘。  
李渤请归聊见志，鲁褒著论久知神。  
怀沙曾愧垂纶客，击磬兴嗟荷蒉人。  
向老愈怜筋力弱，空伤涸辙泣穷鳞。  

李复　答李成季贺授直秘阁  
绝域经秋自乞还，粉闱春得缀星班。  
诏趋龙幄登文陛，恩拜芝函入道山。  
曲学岂知新说美，苍颜难伴后生閒，  
闻君此地淹徊久，怅望当年未及攀。  

李复　答李公蕴  
腊前曾约走新春，春到无端绝塞行。  
戍卒催完灯下甲，急烽连人雪中城。  
万夫扰扰争分饷，一饭匆匆岂暇羹。  
自叹东西求斗禄，兵戈已过十年生。  

李复　答李师载  
早岁贤关初闯首，五色长虹出君手。  
孤坐傲兀苦老罴，满场输伏甘居后。  
巨榜清晓揭宫墙，名姓喧传天下口。  
天子未见已先知，云路风生看驰骤。  
一官才得坠惊波，颠顿冲风嗟莫救。  
冥冥阴祸鬼发机，罗网恢恢疏不漏。  
幽囚束缚落空山，蝉腹龟肠锇荒薮。  
黄雏乳鷇飞刺天，病翼伤垂自看丑。  
男儿性命绝可怜，万事填臆难出口。  
天高地远无消息，日月回环岁闰九。  
情之所钟正在我，几度寄音藏客袖。  
辟书抆拭召从军，寒出绨袍怜范叟。  
孤童匹马渡盟津，白发青衫亦何有。  
相逢握手话契阔，怀昔感今嗟叹久。  
巨干坚姿老不衰，霜雪苍松性依旧。  
骐骥不何驾鼓车，镆铘郁郁犹冲斗。  
惟君与我同襟期，为君扫榻开东牖。  
相对惆怅怀抱恶，聊且拨置共尊酒。  
天地氤氲何事无，白云须臾变苍狗。  
冥心委顺观我生，任有垂杨生左肘。  

李复　答李昼宣德示诗卷  
志学长年患小成，五言今喜继家声。  
因君笔墨多新语，满路云山得美名。  
才业未堪高卧显，篇章自欲以文鸣。  
归时正是春风好，拥辔应教取次行。  

李复　答刘君俞  
悠悠东武云，来抱南山岑。  
南山有寒泉，云影落泉心。  
泉古湛不流，云静閒不飞。  
相与待明月，千载发光辉。  

李复　答潞城令谷大同  
萧条寒邑古风深，应叹光阴恨陆沉。  
莫厌荒山轻廪粟，须思美政慰民心。  
门连露草常封印，吏散秋堂静试琴。  
欲约仙凫终未得，东城何日听车音。  

李复　答彭同年劝应贤科  
早岁逢予叹陆沉，东风还更枉华音。  
五蹄一角必殊相，八跪二螯多躁心。  
众惜伏辕伤骏骨，自惭跃冶匪祥金。  
抟风敢效垂天翼，但乐孤巢寄旧林。  

李复　答屈爽  
至人喜旷达，所遇无形迹。  
非乐重其放，中心本纯一。  
东晋尚书令，简文用王述。  
论事匪卓越，动意皆真率。  
以此能过人，谢安亦降挹。  
微物器褊浅，举趣半出匿。  
静坐本无事，城府强扃鐍。  
终日如寒虫，啾啾复唧唧。  
计校不满毫，血尽死犹泣。  
疾趋赴冥嚣，但如水就湿。  
竟老何能为，纷然众恶集。  
古先有至言，小人长戚戚。  

李复　答人见赠  
形影何尝问主宾，真风满户养颓龄。  
不从田父迷回驾，但有渔人笑独醒。  
闲摄高云游沆瀣，静收浮气借光灵。  
出门无事谁相喜，只对秋山满眼青。  

李复　答推官李珪  
吾族柯条茂，人称孝子贤。  
新游思我共，旧学欲谁传。  
每爱鸾鸿志，徒嗟犬马年。  
青云如得路，骧首看扬鞭。  

李复　答吴与几二首  
人心如惊飚，飘忽无定时。  
默与身为雠，昼夜万里驰。  
兀兀形未凋，茫茫神先疲。  
所丧甚丘山，所得微稗稊。  
日月不相饶，矧可自伤夷。  
志憯剧镘锄，欲问孰能知。  
种苗须善本，本善苗必滋。  
养生须养心，心怡气不衰。  
学问自可求，予言岂汝欺。  

李复　答吴与几二首  
旧庐邻通衢，先畴接近郊。  
居无风雨忧，岁免粒食劳。  
生理亦已愉，胸中胡郁陶。  
楹桷思丹刻，久厌处衡茅。  
服味喜鲜甘，每羞视锄薅。  
德业倦时修，凭虚事华豪。  
郑真耕岩石，张蔚隐蓬蒿。  
内省重千钧，外物轻一毛。  
当时笑寂寞，清节后世高。  
原思贫非病，赐也气徒骄。  
尔视季子金，何如颜氏瓢。  

李复　答徐耘朝散  
昔年汾水上，曾遇海南翁。  
欲问三山路，先知一溉功。  
万纷销寂默。一气抱冲融。  
更约丹砂诀，他时访葛洪。  

李复　答严隐之  
美树多来巢，确士无报耕。  
不问彼如何，但责已所营。  
闻昔荆有鸮，荆人恶其声。  
自荆将迁吴，鸤鸠止其行。  
尔欲人不恶，无若革尔鸣。  
鸣声尚犹尔，荆吴无异情。  
晋子父母邦，乡闾皆弟兄。  
踽踽异嗜好，遽云居齐城。  
齐虽山川殊，是非如晋明。  
已私不自胜，齐人安肯平。  
子行求吾诗，吾诗岂妄成。  
赠子当发药，期子沉疴轻。  

李复　大江  
西南水会大江出，万里奔激瞿塘开。  
神宫龙府云雾暗，涡转峡盘天地回。  
岷山发源四渎长，庐峰白浪九道来。  
刳舟济涉万世赖，积金覆舟吁可哀。  

李复　大学试驾幸后苑观谷  
禁御开清晓，宸心喜豫游。  
鸣鸾迎霁日，嘉谷茂高秋。  
秀颍晴光烂，雕舆睿鉴留。  
晨光照金粟，喜色动珠旒。  
绿野勤农力，青编蔼帝猷。  
周人豳颂在，王业起耕畴。  

李复　捣药岩世传昔人炼丹得道今隐于此山下土中时得丹粒服之愈疾  
超世犹存救世心，深山相遇不知名。  
岩前时得丹砂粒，云里尝闻玉杵声。  
汩汩流光愁易促，冥冥浊劫苦难清。  
如何为我开灵鼎，遍使苍生病骨轻。  

李复　道士李得柔行太乙法曾传御容  
处世能求出世心，石坛深夜礼星辰。  
遍游五岳求真诀，独向三清有主人。  
妙笔曾开天日晓，悬壶常锁洞山春。  
不知何事飞符动，又见荒林聚鬼神。  

李复　登北原望京城有作  
五季兵销帝业新，霏烟双阙照夷门。  
地盘王气千龄会，势据中天万国尊。  
剑佩辉光新日月，风雷鼓舞双寒温。  
开先神发随人意，轳轴于今转海垠。  

李复　登蚕  
林间叶半空，腹中丝欲生。  
已老意更急，食如风雨声。  
纬萧外周防，条枝中交索。  
鼠雀尔无来，共愿十日晴。  

李复　登蚕  
细细玄蚁浮，蠕蠕寸蠖伸。  
抱叶食嗫嗫，负彩斑彬彬。  
假息方委蜕，吐芬非谋身。  
万生尔甚微，趋死成其仁。  

李复　登高丘望无海  
登高望远海，冥冥湿天际。  
百川趋东南，奔腾卷厚地。  
自从开辟来，溶停不可计。  
浩浩无增亏，周流在一气。  
怒风驾高浪，雪山寒趂屭。  
飞火掣电光，神怪时出戏。  
却疑蓬莱峰，只是鲛人髻。  
会当见清浅，乘月弄兰枻。  
去问蟠桃花，结根几千岁。  

李复　登后峡寨北山  
薄落山前菊未开，郁孤水畔独登台。  
明朝匹马冲霜去，直到鸣沙北始回。  

李复　登夔州城楼  
夔州城高楼崔嵬，浮空绕槛云徘徊。  
百川东会大江出，群山中断三峡开。  
关塞最与荆楚近，舟帆远自吴越来。  
雄心乘险争割据，功业俯仰归尘埃。  

李复　登美原县楼  
三月春光入眼稀，试寻高处看芳菲。  
影行平野孤云过，点破青山白鸟飞。  
秦甸气回惊绿满，渭川势稳竞东归。  
凭虚便欲乘凌去，清吹飘飘已拂衣。  

李复　登青龙寺  
疏爽岩边寺，秋登更晚晴。  
连冈横野断，远水隔林明。  
废井余荒甽，残碑有旧名。  
几经兵火劫，禾黍徧新耕。  

李复　登上党郡楼  
群山合沓来，回抱东林缺。  
紫翠不可解，环城如玉玦。  
龙飞晋水清，天转旄头灭。  
萧萧古战场，春耕拥残雪。  

李复　棣华斋  
真长世誉贤兄弟，棠棣名斋为学诗。  
华厦何妨因旧址，春风不老是仙枝。  
攀条渐见传芳远，和气先从近本知。  
顾我凋零长吊影，感今徒益鬓如丝。  

李复　吊朱给事  
筮仕西州佐邑时，高才不厌簿书卑。  
清修与众初难合，真节当朝晚始知。  
谏苑尘埃多旧藁，佛宫粉绘有生祠。  
与君家世重重契，祖奠灵车涕满颐。  

李复　调李教授  
君不见屈平放逐南辞楚，憔悴行吟并江浦。  
一闻鼓枻笑独醒，搔首低回愧渔父。  
又不见渊明鼓泽投簪缨，退隐衡门依五柳。  
凝尘满匣不鸣弦，头上接{上四下离}亲漉酒。  
尔后寥寥几百年，醉乡途路隔云烟。  
空看青鉴悲毛发，不向芳尊问圣贤。  
天边酒星叹寂寞，太白相逢发嘲谑。  
悲风苦雾动星愁，欲恼寒蟾对杯酌。  
舞袖低回双鶂退，曾忆婆娑拂仙桂。  
云间月下两茫然，牢落江山无胜气。  
星星今古梦中身，巧力争求身后名。  
卫鹤莫矜轩冕贵，鲁鶋曾见鼓钟惊。  
园林昨夜春风满，待得花开春已半。  
流莺才怨晓红飞，布谷已催秋种晚。  
藻间养子碧鱼肥，石上拳牙紫蕨齐。  
柳下惊逢金騕褭，花深闻唱白铜韑。  
须知向眼光阴好，忍困饥肠守枯槁。  
明年虽见旧花开，却恐花枝笑人老。  
终南紫翠倚天高，涀-水东流入海潮。  
水去不回山不改，茫茫曾历几昏朝。  
君看旷达是刘伶，宠辱冥心过一生。  
枕黮潄醪方自得，任从耳畔发雷霆。  
僀¨宋诗　李复　定昆池  
风烟当日竞豪华，故里犹传贵主家。  
何处可寻楼下水，平南不见面前花。  
阴机鬼伏天沉海，匴±祸波翻骨委沙。  
游客乘秋兴永叹，高林不觉见栖鸦。  

李复　东斋独坐  
飞雨日萧萧，秋购收晚暑。  
掩关兀然坐，默与玄相遇。  
坐久忽相忘，玄我无宾主。  
神游出八紘，鸿蒙见气母。  

李复　冬日  
日出东南隅，转侧下西陆。  
不经中天行，但惊六龙速。  
愁寒余月阴，云重欲压屋。  
霰雪飞不断，凝冰介万木。  
怒风中夜起，呼号鬼神哭。  
鼓荡溟渤倾，势欲翻坤轴。  
十日未肯回，冻埋蛟龙缩。  
城市百买闭，衾裯换斗粟。  
萧条触事艰，更觉生意促。  
安得青帝回，爱景变邹谷。  
气温筋骸舒，负暄一饭足。  
岂愿北邻富，甲第厌梁肉。  

李复　督粮宿盐州东  
怒风吹雪急鞭马，匪兕匪虎率旷野。  
护粮将军夜不来，敦然独宿在车下。  
夏人骄狃敢予侮，王师问罪在一举。  
半岁力尽竟无功，哀哀生人命如土。  

李复　督运宿明堂川  
督运晚宿明堂川，凿冰饮马沙冈窟。  
风沙正面立不得，骁骑轻兵忽驰突。  
密雪拥渡无定河，河带血流侵人骨。  
帐中令下星骑来，半夜促行更仓猝。  

李复　读陶渊明诗  
渊明才力高，诗语最萧散。  
矫首捐末事，阔步探幽远。  
初若不相属，再味意方见。  
旷然闲寂中，奇趣高蹇{左山右产}。  
众辞肆滂葩，奸怪露舒惨。  
凋刻虽云工，真风在平澹。  
距今几百年，有作皆愧赧。  
予尝跂清尘，忽忽气相感。  
安得起从游，绝顶与同览。  

李复　杜城陈文惠公园  
杜曲西游访物华，门前潏水渌涵沙。  
南城天近无双誉，北斗魁前第一家。  
当日不知龙卧久，今朝空羡桂交花。  
高文遗墨皆漫灭，林下祠堂春日斜。  

李复　二月五日柳溪过风  
狂风摆撼未肯休，直须枯卉生新柔。  
老松倚云不关意，开落曾阅几春秋。  

李复　泛舟潏水君俞用韩泛南溪韵作诗三首遂和  
出城泛南溪，朝暮可往返。  
东西韦杜间，尺五天不远。  
舟转皇陂曲，岸带青龙坂。  
夷犹一篙足，不待双絙挽。  
回临市桥舣，走就僧居饭。  
面山高阁重，入门苍松偃。  
黯黯雨意来，苍苍野色晚。  
更欲穷上方，理屦惭尚蹇。  

李复　泛舟潏水君俞用韩泛南溪韵作诗三首遂和  
溪水秋更清，天晴好行舟。  
叩舷发吴歌，荡漾无时休。  
朝戏朱坡下，暮宿青岭头。  
胜事或有得，随意终日留。  
往年思此乐，屡叹来无由。  
今我方求田，意欲营东畴。  
兹计傥能就，遂免卒岁忧。  
身随鸥泛泛，心逐鱼悠悠。  
南舍与北邻，杖策步可投。  
更祈昫雨时，禾稌常有秋。  

李复　泛舟潏水君俞用韩泛南溪韵作诗三首遂和  
山亏一篑功，泉废九仞迹。  
精神去不回，虚牝黄金掷。  
沂舟望南麓，近岸多巨石。  
溪流曲折多，波喧奔湍激。  
野竹拥杂树，纷纷两参列。  
古松气不群，苍然数百尺。  
晚花发幽丛，浮云动遥壁。  
优游可忘年，去此皆妄役。  

李复　放鱼  
有客持巨鱼，造门前自陈。  
敢致子产馈，可待姜侯宾。  
野人不知薄，但愧心美芹。  
横盘五尺余，飞光生目轮。  
高鬣丹砂尾，长须黄金鳞。  
倔强忽起立，意气如有神。  
口颊虽噞喁，哀诉何能伸。  
嗟哉自潜泳，胡遘网罟屯。  
使居江湖间，藏器养其身。  
得时感灵变，呼吸乘风云。  
奋迅弥宇宙，洗涤万物新，  
胡忍事一饭，遽使刀俎亲。  
无罪就死地，恻然伤吾仁。  
解之谢来客，放尔归通津。  
不期明珠报，相忘乃吾真。  
此去戒前祸，芳饵为祸因。  
送尔吾自往，世有郑校人。  

李复　飞泉  
银河一道下天来，苍壁冲云万仞开。  
白浪驾风千石转，四时不断响惊雷。  

李复　分按洛西诸邑登山出永宁西望晚宿韶山寺  
双旌明灭转委蛇，行遍秋山意若何。  
暗谷路穷平野阔，回峦石断乱泉多。  
崤陵东尽开周邑，熊耳中分放洛河。  
欲举因缘寻只履，夜深随雨到岩阿。  

李复　负暄  
朝坐前庑西，晚坐前庑东。  
日当正午时，置榻两楹中。  
予生本多羸，忧患百箭攻。  
三十已白发，岁常苦严冬。  
凝阴昼墐户，拥火裘蒙茸。  
寒气深刺骨，有如婴利锋。  
晨曦忽入牖，心喜旧疹空。  
荆门曝晴暖，暄酣春意融。  
温温百骸舒，渐发两颊红。  
乃知万物生，阳德有全功。  
天轮浩无际，冥冥转洪蒙。  
卢敖游八极，妄欲求初终。  
卒然至蒙谷，见呵鸢肩翁。  
阳乌出扶桑，振辔驰六龙。  
转盼亿万里，夸父走追踪。  
遗策化邓林，狂奔如捕风。  
我今观天运，四序周无穷。  
东西逐日车，不出环堵宫。  
上古有至人，御风登璇穹。  
手挈日月行，返景回高舂。  
阴阳在掌握，默坐与天通。  
固知二子愚，可叹如衛虫。  

李复　赋杜子美刘梦得遗事  
壁间石刻图经在，瀼外祠堂绘像真。  
秋去书怀传北客，归时遗曲祠蛮神。  
十年口语投荒谪，千里兵戈下峡身。  
嗟我南来心迹似，临风把酒寄情亲。  

李复　甘罗庙  
纵横争擅势，之子独尊秦。  
弱齿能专国，奇谋不借人。  
拳峰凌九仞，勺粒动千钧。  
过客瞻遗构，临溪野草春。  

李复　感春  
新槐未成阴，藤花如紫云。  
蒙羃出高杪，花叶不可分。  
双鸠接翼飞，摇荡花纷纷。  
曦车不肯留，感叹愁夕曛。  

李复　感春  
三月无余旬，此日足可惜。  
桃李不自由，相期偶相失。  
黄黄芜菁花，青青陵陂麦。  
林间晚蝶飞，翩翩竟何益。  
前晨游百花，夭艳斗颜色。  
柳枝弱而细，闲垂亦自得。  
今日偶再来，群枝空寂寂。  

李复　感春  
桐花开最晚，香泛已羃羃。  
高榆散枯钱，狼藉走荒陌。  
闻歌情亦倦，对酒意不怿。  
非伤春遽回，第觉老相逼。  
愿诉东皇君，抚辔留归迹。  
百年虽无多，亦稍缓偪侧。  

李复　孤鹜  
孤鹜何时失旧群，空郊迥立如长人。  
疾风拂地忽惊顾，欲起不起低昂频。  
辽东八月霜气早，万里旅飞来南宾。  
云间翩翩羽相接，沙上雝雝情更亲。  
空江误骇虚弦响，飘乱哀惊争爱身。  
仓皇离散意奔翥，形迹漂零心苦辛。  
拳曲悲鸣求遗穗，稻梁收尽原野贫。  
暮天萧条侣影过，侧头仰望空伤神。  
想能高骞投别伴，思故未忍重求新。  
会向北归却相见，当看刷翮向前春。  

李复　观梅  
轥藉霜威欲断肌，傲霜挺挺发南枝。  
微风披拂香来去，皎月勾添光陆离。  
已入鸾台弄妆手，犹存谷口出尘姿。  
苦无疏影横斜句，深愧林逋处士诗。  

李复　观梅次豫章公饮润甫家韵  
江梅犯晨霜，喷薄弄晴景。  
坐遣塞葅胸，化作陂万顷。  
论交贵皓首，枯澹味方永。  
戏控茱萸水，饱食云门饼。  
日下烟渚寒，长歌敲柳瘿。  

李复　观山郊阅武  
叠锦联貂帽，飞光散羽旗。  
虎文双箙重，金粟小秋垂。  
望鹘翻云没，呼鹰驻马迟。  
更闻传令去，先促羽林儿。  

李复　观山郊阅武  
榆落山连垒，川平水带城。  
张兵图野旷，吹角怨秋清。  
移帐高云动，开镡碧海惊。  
归风回胜气，西北埽欃枪。  

李复　观西华摧  
高山何时摧，豦豣作空谷。  
拥土起重冈，断石大如屋。  
洑泉尽涌发，散漫流新渌。  
南渊势最广，百亩亭澳曲。  
龙威俨睢盱，神灵不敢触。  
兹旧多园囿，修篁带乔木。  
今忽掀阜乱，高下眩人目。  
惟羡势雄尊，作镇屹西服。  
严威物所仰，宜滋万生福。  
胡不静归根，震荡屡翻覆。  
天地域中大，奔驰犹未足。  
世事百年间，反衍如转毂。  
开辟浩劫来，揽之不盈掬。  
纷纷只如此，于予幸乞独。  
归来拂虚榻，孤坐但冥默。  

李复　鲧庙  
治水弗绩鲧当殛，逃入羽渊为黄能。  
韩山东北有荒庙，豕象冕服吁怪哉。  
乡社养牲禁畜豕，恐触神怒风雷灾。  
秦汉以来不读礼，祝尸鼎俎如优俳。  
魂魄久与魑魅杂，野妖阴怪恁草莱。  
高山南北二千里，豦豁凿断龙门开。  
昆仑长河走出海，神禹功大不可携。  
后王书称嗣天子，永为万世严祠斋。  
为崇王像备冠舄，寝庑敞侈完倾摧。  
明饬有司正礼典，春秋致祭吾自来。  

李复　过弹筝峡  
悠悠薄洛水，东出弹筝峡。  
昔人感秋声，舞跃中音节。  
我来跨官马，屡渡随曲折。  
水寒石齿涩，鸣调苦悲咽。  
应有征人泪，泠然洒清血。  
含恨变旧音，冷照关山月。  
衮衮东入海，余情流未歇。  
掩耳不能听，挥鞭急超越。  
穿云望前垒，晚路山雨滑。  
去远犹自闻，回肠危欲绝。  

李复　过方山驿  
惊尘拂面三千里，走马东西不识春。  
忽见长堤新柳色，一时聊慰倦行人。  

李复　过高平县  
蚩尤食昴乘鬼车，韩国为窟秦为蛇。  
韩人畏蛇渡河走，杀气吹断邯山斜。  
秦鼓一击赵括死，四十万人坑黄沙。  
白日忽落天地黑，鸮衔碧火来人家。  
至今野土尽血色，古镞渍血生铜花。  
髑髅衔恨骨不朽，千岁开口生齿牙。  
秦怒垂涎急饥腹，孱赵轻搏婴其毒。  
折戟沉枪铁半消，洗磨赤璺曾封肉。  
冤气不绝起凄风，满眼山川无草木。  
昼阴夜惨少行人，愁雨荒烟闻鬼哭。  
秦兵扫荡六国尘，兵祸弗戢须焚身。  
博浪金椎击不死，亡秦终是韩国人。  

李复　过黄牛峡  
转首黄牛百里西，便风不断满归旗。  
青山随客岂辞远，白浪催船常恐迟。  
多米渐闻荆渚近，故宫欲问楚人知。  
今朝共话平安喜，更得长鱼伴晚炊。  

李复　过李氏园  
伊川北首始知春，问路停骖仆候门。  
垂柳万颦梅一笑，苍松四出石双蹲。  
高人旧隐家风远，祥兆开先国邑尊。  
昔岁往来曾驻跸，从臣遗刻在云根。  

李复　过临晋县适调发  
半夜惊呼府有府，河壖荒邑应军须。  
冰生垂血辞乡泪，风涨飞尘出塞车。  
千里馈粮人未返，百丁团甲户无余。  
天边旁午流星使，更见河桥急羽书。  

李复　过沔池驿  
崤陵皋墓几摧轮，秋暮重过白发新。  
小雨廉纤能滑径，乱山回互欲迷人。  
客心苦厌孤程晚，驿舍频来旧吏亲。  
明日问途知更远，又须呼仆待初晨。  

李复　过平泉铺  
去家十日九有雨，林间怒鸠犹逐妇。  
村店泥深昼闭门，系马临河自炊黍。  
生桑烟重不供爨，粗粝如沙聊把筋。  
推盘急起却问程，黄昏更望山颠戍。  

李复　过天门关  
龙钟双袖马髒髒，来往榆关日向深。  
多病出门愁远道，早寒平野苦层阴。  
泉流危栈新冰滑，风入长林暮叶吟。  
触目凄然何所补，高枝巢稳感归禽。  

李复　过万泉县  
邑屋连山麓，萧条去路斜。  
卤田无美井，旱港足飞沙。  
逃室多欹栋，残林有断槎。  
荒墟人不见，墙角自开花。  

李复　过香积寺  
迂辙来寻昔岁题，恍然前世意犹迷。  
荒庭老树半空腹，坏塔野禽争暮栖。  
晚学尽惊新使节，残僧时忍旧沙弥。  
松房自出成何事，二十余年东复西。  

李复　过襄阳  
表里山川旧楚畿，筑关乘险事皆非。  
槎头鱼尽无新语，岘首人亡失隐扉。  
云外煮茶僧室静，江边酤酒客帆归。  
我来驻节无言久，为有春流可梁衣。  

李复　过兴德寺  
行雨忽过渐细微，冉冉傍马残云飞。  
乱溪争流经屡渡，近水短畦菘叶肥。  
跻欹到寺石灯滑，红叶拥门人迹稀。  
升堂坐定闻鱼鼓，亦传斋钵慰我饥。  
久阴忽开日色薄，初见竹影摇窗扉。  
开山宝塔真相在，瞻拜入炉香霏霏。  
塔前苍松尽手植，到今百心森相围。  
登览未尽夜气冷，拂榻置枕舒寝衣。  
明星耿耿东方白，仆夫结束马已韟。  
老僧送客有勤意，静境幸到何遽归。  

李复　过叶县  
南对黄山百里峰，双溪夹路碧溶深。  
难追旧事飞仙舄，但有余风喜画龙。  
柳际秋晴分{左禾右罢}稏，亭阴晚色见芙蓉。  
襄城已远方城近，图志分疆入楚封。  

李复　过澶州感事  
孙村黄河决北流，北使年年过澶州。  
澶州两城战格尽，七十余年废不修。  
昔岁契丹倾国起，欲投马箠渡河水。  
烽火夜夜照前殿，殿前群臣色如死。  
心忧社稷输至忠，殿上只有寇相公。  
默使敌计堕吾计，独屈黄屋亲临戎。  
敌惊溃奔虎北门，从此愿讲兄弟亲。  
平时危冠尽肉食，一旦仓猝方见人。  

李复　寒泉亭  
孤亭结架开岩扃，山深气偏冬常侵。  
惊浪一溪喷飞雪，阴檐五月垂坚冰。  
长风不断响空峡，崩石欲落缠巨藤。  
三伏火云愁病暍，投鞭知有几人登。  

李复　韩退之旧业  
城南旧业访韩符，门掩荒榛老木疏。  
阴洞尚寒难驻客，短茅初葺未成居。  
崩崖乱竹从欹倒，糁迳飞花不扫除。  
旧集远年今散逸，苍碑但刻马鸣书。  

李复　和成李  
芸阁磨铅勘旧经，昔闻同舍此同升。  
九楹置榻从颓偃，百尺浮空远湿蒸。  
玉鱠堆盘鱼胜雪，绿荷倾饮酒凝冰。  
家风牢落承推奖，深愧龙门昔有膺。  

李复　和楚倅怀归  
雨断他乡梦，风沉故国音。  
山城黄叶落，兰畹白云深。  
寄食衣裘敝，凭鞍岁月侵。  
流尘昏斗剑，万里愧初心。  

李复　和崔珙望子岭观梅  
高枝疏淡小花头，开向残春破客愁。  
点墨空山尉寒晚，却如何逊在扬州。  

和范君武出郊  
九月天高客喜晴，篮舆因兴度溪行。  
身逢乐岁留漳浦，心逐秋风入渭京。  
日暖登声多稼熟，桑阴具饷野盘盈。  
丰年社后多余酒，处处神林箫鼓声。  

李复　和郭户部中秋月  
重云宿霭风收尽，千丈银毫吐海涯。  
露气洗开青玉阙，龙宫浮出白莲华。  
寒惊栖鹊翻庭树，阴引灵珠耀浦沙。  
我是补巾修月手，玉皇应许上仙槎。  

李复　和韩丞相玉汝登见山阁  
丹青岌业冠鳌丘，地辟天开洗百忧。  
万窍倚空号一噫，八川盘野会千流。  
浮云晚日悲余翠，废苑荒陵怨暮秋。  
自昔登临思善赋，高吟岂向世间求。  

李复　和胡漕斗茶分药  
万里飞香入晋山，高真秘录露谈端。  
春雷发地岩惊绿，夜鹤飞坛鼎转丹。  
仙桂清风生两腋，玉壶五色抱神丸。  
虚谈论罢无尘事，林外娟娟月半残。  

李复　和胡吏部醇夫  
妙语飘飘慰旅穷，自怜饥味得甘丰。  
朱弦恨废高山久，明月惊投按剑中。  
垂翅为逢勍敌勇，倾囊但愧鄙夫空。  
相从知便忘形迹，一鹗先曾玷至公。  

李复　和江晦叔喜雨  
千里人怀闵旱心，轻将岁事叩天阍。  
骤倾江海繁声合，尽涤山川沴气昏。  
官责时丰聊共喜，归休汪动欲谁论。  
更思田父相邀乐，步屧春风倒社尊。  

李复　和进樱桃上宜谕近臣洛中今年进樱桃甚大当是分赐  
四月樱桃始烂红，拜章驰驿岁常同。  
留都旧事修邦贡，荐庙清朝广孝风。  
翠笼摘从西后宛，彩奁进入大明宫。  
近臣曾见天颜喜，清晓分颁到省中。  

李复　和李教授摅游溪阻风  
去年春尽送春归，溪边曾与春风期。  
共期今岁春风到，却话去年相别时。  
二月天回斗杓转，沙际春风犹未知。  
咄咄向空但书怪，常有孤愁来两眉。  
南巷佳人佩兰客，去年把叶同题诗。  
能传芳信慰枯槁，问我溪边来何迟。  
明发招邀出城去，欲傍垂杨举卮酒。  
盲飚东来忽作恶，掀簸地轴摇天维。  
坐客隔手不相见，缩颈尽如藏壳龟。  
昏沙欲定日更黑，浩浩崩奔阴云垂。  
苍茫催人雨势急，促辔竞路争先驰。  
归途邂逅过萧寺，投鞭思弈云房棋。  
道人呼童拂广榻，笑我尘土两目眵。  
漫展纹楸第袖手，瞑依团蒲神意疲。  
朝来共寻一饷乐，龃龉似为神物欺。  
况乎人生百年间，世事万里多巑巇。  
纷纷智巧日夜斗，一身浪苦宁非痴。  
试向道人问实相，指我自求无言师。  

李复　和李献甫守岁  
枯虾乾栗排野盘，拥炉酌酒儿女筵。  
却愁诘朝只明日，便数今宵为去年。  
瞻星惟恐斗柄落，续膏更愿灯花燃。  
小痴老怯坐自笑，无补漫废通夕眠。  

李复　和李夷行游西溪醉归  
轻舆共登大堤路，左手持螯不问数。  
风回惊怨落红飞，把酒临溪倚花树。  
杯中神物换凡骨，直欲呼云上天去。  
茂陵刘郎老更痴，夜守铜盘饮寒露。  

李复　和林次中秘阁题五龙庙  
头角蟠潜岁月沉，腥风不散古祠深。  
曾闻惊电开岩壁，常见屯云宿殿阴。  
苍蜴吐冰藏暗穴，彩虹收雨出长林。  
荒碑磨灭无遗事，犹冠龟跗压翠岑。  

李复　和林次中五鬣松  
仟人五色鼎中丹，丹养松根叶不添。  
云散细风梳碧缕，龙离远峤奋苍髯。  
雨衣铁涩封霜甲，露点珠明滴翠纤，  
采酿春醪能愈疾，欲求方法检书签。  

李复　和刘君俞游华严寺谒文禅师  
华严法界出诸天，帝网重重绝世缘。  
昔有高僧开宝刹，今留飞阁耸琼田。  
身游色相无穷境，心悟虚空不住禅。  
碧眼胡人香一炷，分来今欲对师燃。  

李复　和刘君俞游华严寺谒文禅师  
灵山胜致古今同，下种开花一线通。  
岘首道安酬凿齿，江西马祖对庞翁。  
圆珠迥耀千渊黑，滴乳微倾六斛空。  
我有宿缘香火念，閒来相与论幡风。  

李复　和刘丈招与康集同游韦杜  
潏水桥边纵客车，去天尺五访寻初。  
按图韦杜风烟在，遗址隋唐锦绣余。  
雨后晚花寒寂历，霜前老树半凋疏。  
松间有酒来招我，远约相依造隐庐。  

李复　和吕吏部观延庆院李唐画山水  
道人曾去礼清凉，幻出台出翠壁光。  
闻说幻师能幻幻，烟云草树摄他方。  

李复　和吕吏部观延庆院李唐画山水  
游戏仙人出道声，宝山珠树发神光。  
坐间举手分天界，移入毗耶一室方。  

李复　和吕吏部观延庆院李唐画山水  
深蒨云岚远意苍，宝伽犹带海波光。  
须知应感神通力，举步相随遍十方。  

李复　和人伏日  
太极剖元气，五行均四时。  
代谢密循环，母子相挈维。  
土散无定位，金德乘火驰。  
天刑发杀机，闭藏不敢施。  
胚胎势力弱，炽赫畏炎离。  
圣人御阴阳，恐侵西极亏。  
遇庚防畏祸，用晦将待时。  
旷然达生理，燕息潜深思。  
马迁纪秦事，德公初置祠。  
后世著令典，赐告休百司。  
曲学虽拘忌，消长自可推。  
岁星东方出，隐迹游天墀。  
诙谐动汉帝，割肉蒙酒卮。  

李复　和人观木戏  
百尺高竿巧捷身，竿头立定斗尖新。  
更呈失脚翻身样，平地旁观亦损神。  

李复　和人笋诗  
葛陂龙去已千年，每见遗孙出是间。  
未遇严霜怀节久，因生平地立身难。  
长崖气润云藏角，暗谷丛深雾养斑。  
春晚向空重箨尽，却惊高意不能攀。  

李复　和人汰竹  
与世论交独厌数，此君多冗岂无烦。  
欲期虚静延清影，莫懒芟除去恶根。  
渐见远山开晻霭，更无繁鸟乱黄昏。  
直须放手留閒地，别待春雷见子孙。  

李复　和人游千金公主园池  
溪流古堞带林高，林下行通小水桥。  
但有春风催载酒，更无仙凤伴吹箫。  
花间鸟散惊藜杖，沼际波回转桂舠。  
尘迹寻余思一吊，楚魂飞尽不能招。  

李复　和人子夜四时歌  
井上梧桐树，花黄落点衣。  
夜深花里鸟，相并不相离。  
美人朝汲水，惊起却双飞。  

李复　和人子夜四时歌  
缲丝丝缕长，当窗纤流黄。  
纤纤弄龙杼，不作舞衣裳。  
裁缝付边使，岂待见秋霜。  

李复　和人子夜四时歌  
萧萧庭下柳，曾学舞腰支。  
秋风吹暮夜，半落小蛾眉。  
人生自无定，空歶叶辞枝。  

李复　和人子夜四时歌  
窈窕月华来，对月理瑶筝。  
将心托弦语，几弄未成声。  
非关霜气涩，不忍苦分明。  

李复　和沈潜诚崔氏园九尾龟  
天生神物非偶然，此龟不知今几年。  
世传一尾直百岁，计应生在晋魏前。  
长江不挂豫且网，得来佳处游林泉。  
穹然苍甲大如屋，欲负三山翔群仙。  
奇宫偶卦天地立，爻昼夐出大易先。  
惟昔宁王重为宝。閟藏欲永万世传。  
今兹此宝世莫识，但爱金字毛绿鲜。  
仰视朝阳俯引气，一闭千息常绵绵。  
默然无言观物化，寿比彭钱犹更贤。  
阴阳灵变固莫测，时或轻举来巢莲。  

李复　和石苍舒喜雨  
元佑丁卯春，旱日透地赤。  
三农失岁事，嗷嗷嗟艰食。  
宸心动恻怛，祠祷驰星驿。  
张图绘玄龟，探穴求苍蜴。  
荒潭几挈瓶，方坛徒舞觋。  
神龙忽应求，飞洒自前夕。  
荡涤六合清，万物湔蒸疫。  
阴阳有沴气，备御须多术。  
圣人不罪岁，能助天地力。  
风流仍叔诗，宣王中兴日。  

李复　和苏内翰赵伯坚大卿清池诗  
清池有华光，深夜闇不发。  
繁星虽灿烂，含光待明月。  
荧荧孤萤飞，来助明月辉。  
明月出东屋，萤向故林归。  

李复　和孙俣朝奉立春  
闰余随腊报迎春，便觉勾芒令有神。  
流转光阴频著物，峥嵘岁序苦惊人。  
花装宝蜡余枝弱，菜点凋盘小绿匀。  
从此试听枝上鸟，渐传芳信语言新。  

李复　和题屈氏园  
密树烟深绿映门，入门清绝隔嚣尘。  
须知泽畔行吟客，便是林问散发人。  
山色满楼何处尽，花香过酒逐番新。  
东风时引閒云到，留作轻阴欲驻春。  

李复　和夏日园中即事  
雨过深园暑气清，拂云松竹映重阍。  
预期节物移承露，自验方书采合昏。  
片影有缘聊暂寄，寸心无事得閒论。  
风光未信随流转，犹见飞花落酒尊。  

李复　和徐发承议怀归  
髒髒长路倦羸骖，搔首飞尘苦战酣。  
猿过故山惊晓帐，苔生旧钓暗秋潭。  
土风膏润田耕熟，物意清幽井汲甘。  
一别几年劳客梦，会携藜杖破晴岚。  

李复　和尹宗闵书记四月二日候客溪上潞守李献甫具饭有诗  
溪园经岁不曾开，逸兴何妨候客回。  
春色堂堂辞我去，暑风咄咄逼人来。  
追凉故绕池边树，分坐时侵石上苔。  
皂盖归城鱼鸟乐，更延虚静独徘徊。  

李复　和游赵韩王国  
剥剥啄啄初叩扃，主人立门双眼青。  
篮舆遽下屏徒御，脱帽解带风泠泠。  
倦思经时一日纵，乍离涸辙游沧溟。  
靓深曲折任吾向，度桥绕径足不停。  
芍药晚花犹泫露，樱桃满树垂繁星。  
万竹森严拥幢盖，苍松夭矫呼风霆。  
空叹春时不得到，枯香落蒂今飘零。  
徒倚历览意稍满，自具野饭追渌醽。  
却呼主人坐对酌，脯醢间错鱼虾腥。  
共叹羁韁鲜休暇，一饷聊尔消沉冥。  
病余量隘不禁醉，骑马归舍犹未醒。  
解衣拂榻欲假寐，传呼有客来造庭。  

李复　和张裁推官游湖  
閒弄香兰楫，斜开紫绮襟。  
回风收雨脚，静月到湖心。  
高柳留疏翠，前山动夕阴。  
兴来行处惬，乐罢感还深。  

李复　和张总管菊  
云里霓裳闲俨雅，霜前黄鹄独轩昂。  
不从春意装褫巧，却被秋风漏泄香。  

李复　和张总管菊  
闻落纷纷不自知，春秋莫较后先期。  
清霜满地凋零急，正是黄花得意时。  

李复　和周湜雪  
云表争飞镂玉花，冲烟照水弄光华。  
遍妆庭树能多巧，乱入风帘不奈斜。  
漠漠杨花迷客径，纷纷蝴蝶满人家。  
寒檐向晚凝清滴，乳洞春硝长马牙。  

李复　和周湜雪  
六合天人竞散花，坐惊门地亦清华。  
川原霁后龙鳞出，岛屿平时鸟篆斜。  
秀发园林春万里，寒生楼观月千家。  
待看阳律还暄早，破润乘凌见翠牙。  

李复　和周湜雪  
暮飚作气动长林，渴意经时恨未深。  
乱学飞花穿竹户，散摇清影落地心。  
生憎拂面轻难改，更觉冲风薄未任。  
狡兔但从开几穴，韩卢会逐晓踪寻。  

李复　和周湜雪  
毰毸乱舞出烟林，落久临阶试浅深。  
平尽高低宽眼界，放开虚白见天心。  
狂倾月窟愁将竭，厚压坤舆恐未任。  
润泽功成本无迹，便回春意欲同寻。  

李复　和朱给事上元早雪  
玉花清晓作余寒，云暗重城晻霭间。  
初逐细风飞寂寂，旋随小雨润斑斑。  
万家灯火方行乐，九陌轮蹄肯放閒。  
向晚霁开斜照在，门前柳色未藏山。  

李复　和朱公掞祷雨五龙庙  
太师占岁验律管，气来姑洗声犹短。  
野欠告病三月余，公堂严斋五日满。  
相招祷雨陟南山，出城鞭马追飞繖。  
林鸠怒鸣竞逐妇，穴蚁移居自衔卵。  
迎路商羊舞若飞，随车少女风不断。  
阴升阳交兆已见，神意感通知悯旱。  
焚香沥酒洒枯地，草根清流忽盈碗。  
兹事旧传或未信，诚祷灵答知非诞。  
祠亭丰碑高突兀，岁纪神{上鹿下加}魏所篡。  
道武开国始南征，矫首据鞍思胜筭。  
云间仰见黑龙来，翔戏下山五为伴。  
考卜推为受命符，将拜帝休先沐澣。  
前瞻雷电塞空山，筑宫岧峣敢辞懒。  
鬼神填委焕丹青，草木森严无冗散。  
登山层级绕岩峦，趣门一径极平坦。  
箫鼓于今几百年，昫雨无愆雩葃罕。  
今朝霡霂千里苏，太守忧民罄诚款。  
四郊宿麦远青青，土膏脉润天已暖。  
明朝牲币躬脩报，岂惮陟降步巘竨。  
鲁无禾麦书春秋，须知民事不可缓。  

李复　和朱公掞给事喜雨  
喜雨高吟夜不眠，飘飘秀句选青钱。  
已推覆斗占穰岁，谁事操豚祝下田。  
满泽新身初放溜，连云高树欲生烟。  
未知美价堪多少，洗尽人间苦暍天。  

李复　侯书记二子席上乞诗遂赠  
植蒿不为栋，豢豚不成虎。  
本非英特姿，虽长何足数。  
男儿生堕地，便要立门户。  
谢凤炳有毛，羊豹兆于乳。  
探根咀其芽，已足知甘苦。  
吾党有侯生，高门映东鲁。  
翘然出二子，发祥自其祖。  
小儿肌骨明，珠光照合浦。  
大儿神宇深，崇鼎气象古。  
学作四韵诗，已无近俗语。  
燃灯夜读书，义颇识其{物勿换角}。  
来客见尽倾，喜欢立如堵。  
积庆固有获，力穑刈黣稌。  
人知须有成，青云张步武。  
惜吾已老矣，异日众必睹。  

李复　后园双松  
群木喜春妍，凋落寒霜苦。  
昂藏两大夫，森然须鬣古。  
坚姿不可回，正色少媚妩。  
清风发好音，和气琴中语。  

李复　后园小池  
凿地开方断石根，润通草树亦欣欣。  
筑基偏傍孤亭阔，引水初从曲径分。  
风约落花回近岸，露垂欹竹滴圆纹。  
春晴山鸟常来浴，浅处喧喧故作群。  

李复　后园小池  
城陬荒僻自开锄，野性难忘水竹居。  
岸侧崖机搘锦石，波心仙仗立红蕖。  
閒中有客唯来鹤，静去无竿不钓鱼。  
八卦神灵今可问，玄夫时出御辎车。  

李复　胡义修推官再招彦桓与予同游龙泉寺  
江曲花开恼醉翁，经旬出饮独床空。  
芳羹间筋溪毛碧，异果堆盘海药红。  
尽晚莫辞千日酒，余春已怨几番风。  
主人清韵家声在，伯始源流到眼中。  

李复　还王天倪诗卷  
素尚跻遐旷，平生厌浅浮。  
锦囊刀尺古，江渚蕙荃幽。  
翘首孤云远，疏林暮叶秋。  
十年人不问，寂默老荒丘。  

李复　会圣宫朝谒  
七叶丹成不可攀，蕊珠宫殿翠微间。  
千年空怨龙髯断，亿世曾闻宝筴还。  
宫女祠归朝路静，岳神綦退晓风閒。  
五云高宴蟠桃罢，鹤驭时应会此山。  

李复　寄旧同游  
去乡甲子四十二，归路山川九百三。  
长河无鲤来东北，远梦随月转西南。  
檐花雨落春独酌，窗竹灯寒夜对谈。  
石上精魂能阅世，欲寻前事兴方酣。  

李复　寄吏部王侍郎  
国门一别四经秋，新命恭承自冕旒。  
碧落神仙来禁闼，青天云雾隔皇州。  
孔鸾笔下骞光翠，泾渭胸中有品流。  
闻说丝纶推世誉，佩声好听上鳌头。  

李复　寄延帅赵龙图卨  
瘴岭有毒雾，鸣沙无美田。  
乾坤滋孕毓，山海限腥羶。  
干舞旄星落，弓橐译舌传。  
但能思上策，何必勒燕然。  

李复　寄朱约之  
子墨文章不自珍，连编大轴弃如尘。  
久收幽履安岩谷，但见高名出缙绅。  
欲寄远书寻素舸，今逢佳士得朱轮。  
放谈可讲平生学，新传行观尽获麟。  

李复　江公著举棋无偶忽败于予有诗戏用其韵  
忘暑怜楸局，含风爱竹窗。  
料兵闻旧怯，筑垒纳新降。  
舟渡焚秦水，兵分泣楚江。  
君知猿臂将，国誉世无双。  

李复　江晦叔邀游吴氏园约月余始能一往吴生某求留题遂书石上  
竹屋横虚舫，松屏展翠帆。  
柳条晴后弱，花态晓来严。  
乐意难逢暇，清游久叹淹。  
主人求客语，乘醉写云岩。  

李复　江行至内牛庙山特奇秀晚舟檥庙下留诗于壁  
层峰浮支空，亭亭出众峤。  
芬敷如青莲，飞光乱寒照。  
霜风杂丹碧，瀑布垂窈窕。  
秀色纷异状，争奇动奔峭。  
歨失畏巑心，颇惬赏幽好。  
舟行不暇徐，粗得领其要。  
随风转隈曲，晚泊黄牛庙。  
杖策登东岑，周睇万山奥。  
临岸理晚饷，问客卖早稻。  
明朝走夷陵，便入襄阳道。  
从此步平陆，归程已可料。  

李复　郊居  
閒原渺渺散疏襟，风舞渊潜自乐生。  
春到云山惟杖履，日长天地独柴荆。  
百年虽健犹亲药，一饭无多懶问耕。  
常羡子乔仙驭远，笑悲沧海世人情。  

李复　郊居五首  
牛羊归近篱，鸟雀喧前林。  
天旷白露下，皓月吐东岑。  
呼儿掩柴门，孤灯茅屋深。  
欲寐问故裘，中夜霜气侵。  

李复　郊居五首  
禾黍已登声，垅菽叶亦稀。  
天晴日气暖，稚子负薪归。  
妇姑具饷出，饭豆菜叶肥。  
白发不自闲。但怅筋力微。  

李复　郊居五首  
楸花不结实，花落绿蕂肥。  
凋零先众木，叶落蕂亦稀。  
枝直鸟不巢，野藤相缠依。  
藤蔓日更长，楸觉生意微。  

李复　郊居五首  
岁回秋向闰，九日菊未华。  
青青东篱下，强起折还家。  
岂无樽中酒，对这空叹嗟。  
后日开已晚，弃置今如何。  

李复　郊居五首  
称稻满南泽，露下稻已黄。  
雨足暗泉满，秷穉各自长。  
侵晓负镰去，日暮积我场。  
从今有晨炊，璨璨珠玉光。  

李复　晋州会上送卫伯绍休官南归  
叔宝风流喜高简，非意相干以理遣。  
胜日一言能造微，众许冲情去人远。  
斑斑气韵见诸孙，秋水神清惊俗眼。  
追风逸骥自龙来，照夜灵珠须海产。  
结发读书弃人事，南上衡庐宿云巘。  
穷源欲探昆仑深，导河犹恨积石浅。  
十年业白出石壁，错落青钱宜万选。  
长衢骧首向云嘶，千里霜蹄思一展。  
辛勤久未脱羁衔，蹀足蚁封嗟踠踠。  
去冬怀绶到并州，投鞭三月春风满。  
溪边行听踏踏歌，草露忽惊人世短。  
地下枯骨不沽名，便弃华簪独恨晚。  
寻山高顶白纶巾，寄食但乞青精饭。  
醮坛龙虎夜星寒，海峤云霞春洞暖。  
忆昔相逢洛水桥，偶来促坐襄陵宴。  
半生契阔一日逢，互叹参差不相见。  
新鬓早惊蒲柳衰，旧事重论风雨散。  
我今渐叹暮髒髒，长卿多病嵇康懒。  
肯强尘沙立暝途，逆流理檝厌牵挽。  
待君植杖武夷山，南去寻君任双趼。  

李复　京西初归作  
少年轻喜欲凭虚，误落尘中二纪余。  
生事萧条寒叶散，故人寥落晓星疏。  
残骸已脱风波晚，清枕方回醉梦初。  
却觅渔蓑寻旧钓，一溪烟雨伴春锄。  

李复　荆门军蒙泉  
远山分脉发岩陬，六月虚堂客意秋。  
无限寒云喷不去，有多鸣玉碎无休。  
清涵锦石斑斑丽，秀吐金莲熠熠幽。  
美润散分周下泽，余波还入楚江流。  

李复　静坐  
一室萧然不受尘，帘垂疏竹映深门。  
拥衾调气烦呼吸，据案翻书费讨论。  
南郭子綦初丧我，毗耶摩诘已忘言。  
尽传息虑何须息，穷凿无伤混沌存。  

李复　九日过介之推庙  
荒祠久零落，秋日故山阿。  
椒菊持新奠，龙蛇忆旧歌。  
论功嗟晋粟，流怨动汾波。  
千岁遗灵在，乡民禁火多。  

李复　九月十三日夜偶书  
林叶纷纷已半凋，阴云不放眼周遭。  
稍知风逐青娥动，更觉天腾北海高。  
万里无心思假翼，百年多事喜持螯。  
山前沙井通幽圃，待得春深弄桔槔。  

李复　居山  
居山不出山，日饭鲜盐酪。  
野菜芼山来，欢若屠门嚼。  
苍苍百岁翁，常如一日乐。  
人劝出山住，掉头终弗诺。  
子孙入市门，卖薪食羹舋。  
归来举糜杯，持匕意自恶。  
市门负薪飧，滋味固甚薄。  
甘脆前方丈，入腹毒于药。  
山翁意甚长，慎无厌澹泊。  

李复　夔州旱  
夔人耕山灰作土，散火满山龟卜雨。  
春日不知秋有饥，下种计粒手中数。  
七月八月旱天红，日脚散血龙似鼠。  
汙邪瓯窭高下荒，草根木皮何甘苦。  
蛮商奸利乘人急，缘江转米贸儿女，  
已身死重别离轻。归州州南神有灵，  
归人刲羊求山神。驱风洒润应香火，  
飞点不到巫山村。巫山县南也伐鼓，  
不告归神告神女。江心黑气卷江流，  
雷车载鬼云中语。太守身作劝农官，  
子粒今朝多贷汝。春种须作三年计，  
上满隆原下水浒。他时更勉后来人，  
老去子孙无莽卤。  

李复　夔州制胜楼  
野蜑荒獠南北群，西接庸蜀东荆门。  
高城独控江山险，胜算争先日月昏。  
散火烧畲连近岸，归云带雨过孤村。  
二仪开辟虽重阻，须引流波及后昆。  

李复　乐章五曲  
南山深，云冥冥。  
苍松长，寒枫阴。  
紫檀椒堂白玉庭，千年桂树落子青。  
吉日矣辰良，浴兰兮佩芳。  
穆将愉兮神君，沛荃旗而来翔。  
青霓叩额通绿章，鸿龙开门宫中香。  
望君御兮前渚，再拜兮起舞。  
时不可兮再得，聊徜徉而容与。  

李复　乐章五曲  
海日上天破苦雾，散香酾酒巫进舞，  
神在琵琶弦上语。载鸾旂，  
伐鼍鼓，驱丰隆，  
笑玉女，小雨班班点飞土。  
驾文螭兮张翠羽，兰为旌兮桂为斧。  
神车出兮青山空，留应龙兮守山宫。  
古烟苍苍封寒松，流水溅溅山重重。  
促前导兮走轻雷，驻清驭兮云低回。  
石坛漠漠风帏开，乡人奠拜神君来。  

李复　乐章五曲  
雾光散兮曈曈，蘪芜青兮椒红。  
石上菖蒲生紫茸，曲屿苹长丝影重。  
雉鷕鷕兮鹿伎伎，圆鳞金光出寒水。  
碧鼎收香养云子，三脊白茅断为委。  
平壶玉酒清于空，开壶芳新破晓风。  
罍前洗爵奠当中，海南沉水烟蒙蒙。  
人有诚，神有灵，幽明通，荐芳馨。  

李复　乐章五曲  
刻花圆楹青玉趺，高堂{左车右献}{左车右献}云锦舒。  
两阶纳陛先登巫，近前神喜巫歌呼。  
扬桴兮拊鼓，金鸣兮竹语。  
长丝哀怨雁移步，堂上声歌堂下舞，  
工祝濯柳洒庭户，神君功多人有主。  
风清气微散时雨，上无螟蛉下无鼠。  
川满秔兮陆满黍，少妇窗间弄机杼。  
乡人相劝醉场圃，敬拜神君芘吾土。  

李复　乐章五曲  
鼓急兮收舞影，火销兮膏烬冷。  
乡人出门女巫醉，日下西山起阴暝。  
荇叶光，青幡长。  
坛前旗影动回风，飞电忽转雷隆隆。  
玉剑莲花碧珠佩，喜云低来有酒气。  
浮空皓从归辔，千骑无声去如水。  
龙车兽鬼不踏尘，迅霆一击开山门。  
神兮神兮爱吾人，千年置社乐神君。  

李复　梨  
柿垂黄尚微，枣熟赤可剥。  
新梨接亦成，实大何磊落。  
累累如碧罂，器宇极恢廊。  
悬枝细恐折，植竹仰撑托。  
露下色渐变，逼霜味不酢。  
采摘置中筵，气压百果弱。  
忆昔壮少时，酒酣病痟作。  
取食不论数，某寒胜发药。  
今嗟老且病，滋味意凋索。  
对之未能忘，欲探引复却。  
晴檐午景暄，尚或思咀嚼。  
齿朽啮亦难，把玩时自噱。  

李复　李花  
桃花争红色空深，李花浅白开自好。  
立日含青意涩缩，今晨碎玉乱高杪。  
暖风借助开更多，余阴郁芘花还少。  
天晴不愁不烂漫，后花开时先已老。  

李复　李氏园  
城近斜临南郭路，地宽分得奉诚园。  
垂竿引水穿回径，种竹成阴补坏垣。  
晓露不收荷已败，新霜将落柿初繁。  
天晴野旷秋风厉，借榻虚堂负午暄。  

李复　李无玷自左正言出守永州召为吏曹外郎尚阻叙旧先贻此诗  
初伏青蒲拜皂囊，忽驱五马下潇湘。  
入承上合尚书牒，分掌中铨吏部郎。  
焚藁旧垣犹寂寞，拱枢列宿顿辉光。  
闻归未便能倾倒，五日朝班得缀行。  

李复　李毅师载出塞归熟食日邀客湖上有诗求和遂用其韵  
新知剑外朱兼阮，旧侣江边白与张。  
去国杜翁为客久，传诗韩老遇春忙。  
一年喜竞清明日，千里归从战伐场。  
山寺雪消云已暖，湖亭冰尽水生光。  
半生几见逢三雅，此举无辞略百觞。  
莫负高名兴苦叹，静中阅尽喜难忘。  

李复　梁山  
梁山苍苍寒日低，武皇昔年留羽旂。  
层宫突兀天上出，举手欲引仙人衣。  
仙人不来怨空老，索莫时从东海归。  
铜盘千里渡漳水，茂陵草荒秋萤飞。  

李复　梁元彬招池上府会辞之以诗  
东郊日日唤春催，得意晴天浩荡来。  
病客强因寒食起，新花不为老人开。  
尘埃边叟抛书卧，鼓吹山翁倒载回。  
欲问湖光几时净，试容扶杖独徘徊。  

李复　流泉引  
泉涓涓兮出重出，回抱山麓兮入于苍渊。  
流来孔多兮自溢于林间，出始一勺兮下合成川。  
塍有稻兮垅有黍，聚以时兮令以鼓。  
削高增卑兮酾渠络缕，人不爱力兮挥锸如雨。  
川流瀎兮来无穷，泥五斗兮水一钟。  
旱暵则引兮淫潦则通，自今以往兮乐我良农。  
礼有经兮岁有蜡，羊豕勇牢兮农舞于社。  
椒香桂绿兮云车满野，敬谢有功兮宜奠于泉下。  
吾之将归兮星律回秋，告邦人兮导畎浍之常流。  
欲泉利之专兮先耘耨之不偷，无忘吾语兮若吾岁之来游。  

李复　留客  
秋堂留晓客，密雨拥柴门。  
石鼎燃松叶，山樽捧竹根。  
买鱼催网急，尝栗破皱繁。  
村黑归泥滑，移床醉夜轩。  

李复　留题北禅院  
偶到丛林访可休，南山依旧满晴楼。  
垂钩漫有深潭兴，遍满乾坤是即收。  

李复　陇州神泉铺后池  
山腰绿映女郎祠，祠下泉通竹下池。  
时有游鯈自来去，只应曾见理钩丝。  

李复　陆浑王秀才园  
两岁伊川拥传行，往来屡喜访云扃。  
四时溪水喧岩石，六月山阴满户庭。  
每到似开双眼翳，久居应涤百骸醒。  
露香浮座供宾饷，凉叶生风野草青。  

李复　潞守欧阳叔弼召登鼎轩暑饮  
崇轩写物体模分，爽拔风携颢气升。  
玉粲消忧思眺听，本初持饮涤烦蒸。  
金乌不转铜壶箭，碧碗时分玉井冰。  
每见喜公如玉雪，更因执热服吾膺。  

李复　吕司空寿  
飘飘仙驭出蓬莱，时节新阳动琯灰。  
庆阀拱魁三象近，祥源引派九天回。  
磻溪龙虎家璜在，申国风云旧岳开。  
闻说清台占异事，弧南星步入中台。  

李复　吕子固置会有诗张芸叟邀予席上依韵和  
故国归来晚，相逢共老年。  
聊从浮白饮，莫拟畔牢篇。  
花近红侵坐，槐新绿媚天。  
还丹消息断，无惜放杯传。  

李复　栾游原  
重冈带南山，起伏波涛惊。  
古原枕隻洲，森爽东西横。  
阴宿忽自开，秦川一半明。  
莫动兴废悲，惟喜禾黍晴。  

李复　论交  
市井苟喜毫{嫠女换百}亲，节义动以肝胆许。  
余耳兆乱在交初，管鲍论财偶多与。  
情伪安能尽一言，是非必欲期千古。  
尼父已远不得复，梦寐恍惚与神遇。  

李复　美原县北轩  
渊明昔遯世，北窗朝脱巾。  
清风一披拂，自谓义皇人。  
冥冥孤鸿姿，真与浮云亲。  
寂寞千载后，遐躅空遗尘。  
嗟予敢言勇，斗禄徒为贫。  
形骸强包束，种种秋毛新。  
朼来渭水阴，讼简民风淳。  
因喜纵懒僻，凿牖开星辰。  
吏散鸟下阶，清谈可娱宾。  
归去终亦赋，聊此蟠穷鳞。  

李复　孟嘉  
不将得失供谈笑，此语宜为盛德人。  
千里同风皆默契，褚衰故识坐中身。  

李复　憃禅师  
湘南衡缶水，分得一支来。  
宴坐秋峰静，澄心夜月开。  
清风生虎锡，惊电护龙杯。  
昨夜飞香动，山神礼宝台。  

李复　明月入我牖  
明月入我牖，娟娟满衣裳。  
惊风飘疏竹，凌乱舞清光。  
静坐不能眠，稍知秋夜长。  
却思古人书，探编开缥囊。  
一读三四反，人远心茫茫。  
投编出庭宇，回步影徜徉。  
长空散白露，暗落点青黄。  
肃肃晨气动，满地自为霜。  

李复　牧童曲  
牧童喜晴卧溪曲，群牛互斗残我竹。  
惊起旁行不肯来，闻呼却走如生鹿。  
园夫奋詈辱其翁，老翁操箠自驱逐。  
牛奔冲狂乱坏篱，补篱更剪溪边木。  

李复　女几山女仙庙  
绛节高翔不可攀，尚留遗几在空山。  
月明曾有芳箫过，松老时看旧鹤不。  
岩下春归花寂寂，壁间云暗藓斑斑。  
开元已远霓裳绝，野草青青辇路閒。  

李复　平阳民杜裕民因买薪得紫石于薪中石有黝理自然成观音像相好端具观  
至心不可求，虚明旷无迹。  
应物乃现形，遗影留兹石。  
若以色见我，洋海尘三尺。  
诸像皆非相，于兹何所得。  

李复　蒲城道中  
群虎锁颈鸡连群，弓刀后先路暗尘。  
劫钱杀人弃尸去，近山白昼无行人。  
格捕死斗血狼藉，解衣黄金犹在身。  
傍云纵恶坏官法，自来赴愬官中嗔。  

李复　七夕和韵  
东方牵牛西织女，饮犊弄机隔河渚。  
西风忽起怨夜长，相望盈盈不得语。  
走投上帝贷金钱，五云飞来结香輟。  
曳裾指露天榆冷。照影回身桂叶偏。  
银潢七月秋浪高，黄昏欲渡未成桥。  
却向人间借乌鹊，衔石欲半河已落。  
碧雾为帐霞为裳，绛节欲尽两旂张。  
灿然一星中耀芒，前瞻汉曲喜色长。  
飚轮俨雅灵龙翔，相迎交赠双明珰。  
临席举袖开雕扇，故人有似新相见。  
共持深愿祝天工，海底乌沉参不转。  
世间共传牛女喜，绮楼百尺排空起。  
垂绥插竹动云阴，玉豆珠盘罗餈饵。  
壶开绿酒净于空，秋满虚庭气如水。  
儿童不眠看星会，白光奕奕摇飞旆。  
整衣低首祝深心，未祝焚香先再拜。  
曈曨晓动斗车移，小雨班班怨别离。  
天上还应分凤轸，人间又喜见蛛丝。  
空堂野老头如雪，不解祈巧但祈拙。  

李复　乞罢未报承延晋秦庆皆惠书  
东西南北阅光阴，边意萧条老境侵。  
四府飞书惭过誉，数畴废壤愧初心。  
倾怀敢望时情合，论事须思后计深。  
髀肉久消筋力倦，但能操笔谢知音。  

李复　青布道人  
逸意閒云野鹤孤，药苗山叶缀衣裾。  
新蒸石卵将留饭，戏酌铜盘便得鱼。  
疗疾但分庵畔草，吐言不出世间书。  
五年密密求真诀，始露三元御气车。  

李复　清明渠  
清明三十里，疏凿高下通。  
西南引潏水，北入太极宫。  
居民昔为利，旧迹今可穷。  
时见断石甽，龙盘戏云风。  

李复　清明日北园亭作  
锦乱筠遗箨，青浮水结衣。  
乳鸠呼却逐，斗雀堕还飞。  
客过残樽在，年侵冷食稀。  
去年今日意，渡峡雨霏霏。  

李复　秋庭夜閒步  
高秋夜气声惊竹，寒月徘徊影趁人。  
此境静观如啖蔗，后来细嚼味尤真。  

李复　秋晚北园  
野兴乘俄顷，扶行锦竹长。  
碎蔬残宿圃，乱叶散寒塘。  
地僻柴门静，人稀草迳荒。  
晓霜今几见，犹有菊花黄。  

李复　秋晚谒秉文有诗遂有其韵  
庭木叶萧萧，广文官舍冷。  
闭门过客稀，读书秋夜永。  
病起絮帽额，闻风挈裘领。  
一堂东西横，乍若登虚艇。  
相对两无言，孤灯吊形影。  
云翼未骞翥，光阴惜俄顷。  
双璧君羡虞，三龙吾与邴。  
世异泣伤麟，意激轼怒黾。  
万事非偶然，屈伸难可并。  
无逐颓波流，自觉嚣尘静。  
丹台有珠宫，眺听极疏迥。  
君能喜清游，登览见殊景。  

李复　秋夜曲  
玉刻麒麟烟缕直，生色屏风龟甲碧。  
青娥无声满空白，兔影西流转斜隙。  
仙人莲花殷叶开，当心吐光照愁魄，  
缦缨短后易水客，气动燕山骄子泣。  
挽下天河倚渴倾，昆仑流断无五色。  
铜匣新开北斗高，电光惊飞走空壁。  
鲸鱼斗死海水红，欃枪西出屯云黑。  
酒酣挥舞七星寒，金精圯下留素策。  

李复　曲江  
唐址莽荆榛，安知秦宫殿。  
常因秋雨多，时有微泉泫。  
菰蒲春自生，凫鹜秋犹恋。  
千古蔽一言，物极理必变。  

李复　屈原庙  
古庙荒山暗水云，岁时歌舞感乡民。  
几伤谗口方离国，欲悟君心岂爱身。  
惨惨飞魂号帝阙，冥冥齰志托江神。  
千年自有遗文在，光焰长如日月新。  

李复　三月二十八日园中作  
决决清溪漱绕堂，兴来随意转藜床。  
畏人野鸟疑花动，收蜜山蜂误酒香。  
杏子带须红半抱，药苗退甲绿新长。  
风光须是閒时见，身世今欣已两忘。  

李复　山寺禅者  
败屋数间丛万筩，虎豹到庭门下鏁。  
自种石田一饭足，与语略能言璨可。  
天昏霏霏小雪堕，拾薪吹炉劝亲火。  
叶藏巨栗大如拳，拨灰炮栗来馈我。  

李复　山中有桂树  
山中有桂树，樛虬散岩曲。  
高枝动秋风，霜凝不改绿。  
美人与世远，啸歌乐幽独。  
挥手弄浮云，寒光满空谷。  
忽忽自搔首，神驰逐清躅。  
何时山下泉，一濯飞尘足。  

李复　上巳成季召会于西溪会上赋诗须多韵仍用故事或旧诗十事已上未终席  
华林园中千金堤，铜龙吐水天泉池。  
八公山下刘安台，城郭周围杂花开。  
流金宝剑为秦出，彩鷁羽觞浮洛来。  
著处祓除务是日，西关千人万人出。  
脩脩美竹带林高，激湍远照崇山碧。  
主人济南旧词伯，芸阁铅丹事书册。  
载酒展席俯长流，一饭未尝留俗客。  
拂地低回舞袖翻，萧管哀吟动魂魄。  
天晴初暖云自娇，风柔徐动花无力。  
气酣倾倒不自惜，屡顾空尊有愁色。  
岂学飞蚊一饷乐，论文清心听鸣镝。  
诗坛誓众军令严，立表不漏不容刻。  
神意惨淡諠谑寂，叠简摇毫辞举白。  
欲徵故事入新语，挚虞追叹惭束晰。  
山阴衣冠交履舄，千载风流传不息。  
茧纸墨妙龙凤飞，远近家鸡皆敛翼。  
明年此会恐难得，俯仰之间已陈迹。  
来者兴叹感斯文，后之视今今视昔。  

李复　上延帅沈内翰  
昔年图史守岩幽，每仰高文动斗牛。  
千里来登徐孺榻。一时如上李膺舟。  
激昂囊颍思先出，慰藉泥涂欲晚收。  
曾笑王筠无事业，但题草木作风流。  

李复　上延帅沈内翰  
荣路回翔简帝衷，坐烦谈笑静西戎。  
金銮学士承新诏，乌垒将军有古风。  
关塞星烽葱岭远，尘沙毳幕贺兰空。  
平时未便知颇牧，今日亲逢出禁中。  

李复　省中寓直次刘巨济职方韵兼示祠部张台卿  
锒铛司钥禁门重，寓直高秋此夜同。  
楼外归云迎霁月，宫中传漏带疏风。  
衰迂岂合参新论，俊就算何堪接野翁。  
华省分曹占列宿，经时饱食愧无功。  

李复　圣容寺  
应感虽无地，栖真自有缘。  
宝坊开泗水，香露散秦川。  
草乱遗庵废，珠明旧相圆。  
丰碑传异事，细字刻诚悬。  

李复　十一月二十二日朝辞  
朝辞承明殿，暮下金马门。  
伏读明诏意，仰思圣主恩。  
蠢彼獯鬻氏，礼数乃弟昆。  
帝初为息民，缯帛代更屯。  
嗣皇谨遵业，使传交塞垣。  
下臣非知古，有舌讵得论。  
恭承丁宁命，敢不夙夜奔。  

李复　守郑易陈方及境改信都过大名书呈吕太尉  
淮阳闭合欲偷閒，新捧除书墨未乾。  
五日御风方假翼，两河试郡别移官。  
生缘有定随流易，世事无端用力难。  
今日得陪门下客，一枝容息便心安。  

李复　首夏端居  
美木交柔柯，薿薿众叶光。  
余春归未尽，叶间有遗芳。  
空庭午阴寂，黄鸟转新吭。  
微风从何来，穆然和且凉。  
虚堂面清池，文簟舒藜床。  
憩偃神意适，形骸亦相忘。  
萧然无杂尘，始觉日稍长。  
寒暑迭往返，物生安有常。  
百年只瞬息，忍使生理伤。  
起坐理素琴，曲罢取酒尝。  
既饮复又酌，仰看闲云翔。  
得为太古民，优游见义皇。  

李复　书饮客言  
御史在前执法后，先生饮酒不濡口。  
脱巾露顶两脚赤，先生饮酒不论石。  
试问先生饮何如，举手指腹此谁测。  
东家闭门强偪仄，刻骨胶筋束形迹。  
一生寂寞养声光，谁肯回头顾枯魄。  
南邻矜夸尚驰鹜，平明跨马朝天去。  
车从导骑如云屯，谤辱丘山盈后路。  
赐铜铸钱终饿死，深居巷内还逢虎。  
高天苍苍地茫茫，与君举首望八荒。  
人生优游本无事，自置冰炭毒肺肠。  
鹏飞鷃跃何高卑，菌短椿寿何彭殇。  
百年倏忽不再得，争夺纷纷世界仄。  
浑沌不凿人不死，但知饮酒志愿毕。  
东方明星高，西山江水流。  
明星却回江不断，与君常醉消白头。  

李复　暑退病起沐罢倦卧得芸叟诗招为草堂紫阁之游酬以来韵  
八月秋高肺病苏，深居吾亦爱吾庐。  
晚风剡剡初衣褀，白发萧萧不满梳。  
困著藜床眠北牖，远飞蝶梦访清都。  
觉来闻有云山兴，亲写新诗欲起予。  

李复　暑中即事  
挂壁清羸金粟像，映窗性相净名经。  
门前野水流绕舍，雨后绿槐阴满庭。  
凉簟醒心须稍健，好风吹鬓欲重青。  
此间真境谁宜到，更有珍茶一种录。  

李复　松明  
亢龙泄流津，津融身自化。  
苍鳞困摧剥，古鬣渐凋谢。  
无地逃斧斤，岂愿耀深夜。  
万牛空回首，踌躇叹广厦。  

李复　送董亿朝奉  
北游汗漫遗玄珠，烟愁雾泣啼芙蕖。  
兴来便脱上方屐，归去重修繁露书。  
一梦百年依幻宅，五湖千里御风舆。  
家山芋栗应常熟，坐看朝三戏众狙。  

李复　送解敞  
昔惜结懽浅，今嗟伤别促。  
离怀动秋云，清霜落群木。  
穷山行路难，岁晚自驱毂。  
飞魂不可关，昨夜先到蜀。  

李复　送客至黎城  
二年三送客，空复往来情。  
野色浩无主，秋风暮独行。  
山连长狄国，水过邺王城。  
试问式微咏，犹歌怨卫声。  

李复　送客至西湖  
湖亭独往客初归，春去春来尽不知。  
新竹出梢才放箨，断蒲经雨别生枝。  
山寒藏雪生云湿，风送飞鸥过水迟。  
却笑偷閒得忙事，自寻邻叟问钩丝。  

曀　复　送吕思道  
东平贵公子，意气区中窄。  
手捻金仆姑，青丝飞赭白。  
欲系单于颈，封侯取鼎食。  
四十心未展，垂翅渭川侧。  
前日来坐　　，天庭见黄色。  
今朝报恩书，戎幕进新职。  
崆峒古用武，高旌出锋镝。  
君当谐素期，洗剑秋泉碧。  
嗟予病摧颓，对别还凄恻。  
待君载旆归，我作山中客。  

李复　送人从辟  
秋风萧索塞云黄，白发青衫应辟章。  
曾说穰侯常畏客，今观毛遂欲投囊。  
雁门旧障云松尽，离石新城垅谷荒。  
想有高谈开玉帐，尊前妍论洒珠光。  

李复　送人赴雅州任  
去年送君走边州，今年送君入蜀道。  
上官南北不自知，风卷孤云离海峤。  
场屋争飞二十年，垂翼空归叹潦倒。  
绿衣晚出外家来，一命初忻慰枯槁。  
忆昨当途数论荐，谓君逸足须腾趠。  
故为羁絷尚淹蟠，区区课额量登耗。  
辞尊有义不辞卑，屈身斗禄贫亲老。  
蒙峰正在岷山西，新月残时行始到。  
连江地暖春无雪，天际春来气常早。  
君今此去春已尽，江山绿满花枝少。  
人生离别难为情，莫恋异乡风景好。  
杜鹃忽傍耳边啼，回首秦川泪斑草。  

李复　送人之郑城  
哀弄发危絣，苦调出促管。  
伤别骨欲销，坐失重纩暖。  
仙鹄顾徘徊，千里襄江潼。  
此去衮衮情，江水流不断。  

李复　送僧惠本  
山僧青芒屩，厌踏城中土。  
水风寒萧萧，片影过沙渡。  
晚云迎归锡，低飞暗石路。  
暮钟落前峰，去冲后山雨。  

李复　送孙甥  
瘦马髒髒渡洛行，东风莫著褐衣轻。  
为嫌愁梦能催老，故懒题封去问程。  
千仞会游悬水急，五浆须信客心惊。  
明朝我向壶关路，待约归缨共濯清。  

李复　送卫奕之西河任  
蔼蔼长空春已归，东风犹在绿杨枝。  
故人错莫送处处，流水苍茫无住时。  
汾上先生能理曲，河滨退老喜论诗。  
闻君此去追高躅，应忘青衫簿领卑。  

李复　送阳孝章户曹  
前生问学仰前修，亲发星星禄始谋。  
千里束书来北阙，一朝怀牒走南州。  
荷衣未改斑衣戏，斗米聊宽负火求。  
想见江神能世熊，开帆风满送归舟。  

李复　送张景纯  
我居杜陵君淮东，平生南北马牛风。  
云山一日邂逅见，草木千里臭味同。  
今朝归心逐社燕，他日付书随春鸿。  
不堪立马向日暮，索莫酒散秋堂空。  

李复　送章发运榩  
乡农不寓兵，经费半非古。  
天下虽无事，禁虣必备武。  
浚郊开王畿，屹然根本固。  
钩陈拥帝居，百万环貔虎。  
军声潮海惊，牙帐屯云聚。  
临难责死力，温饱当有素。  
投身占尺籍，张口坐待哺。  
梁野川渎交，掘泉不见土。  
种沙禾穟短，官租阁王府。  
国用取东南，舳舻引吴楚。  
浩浩九十州，连樯输太庾。  
秋风满汴渠，栉比不可数。  
登陛献岁额，供亿足赢数。  
储偫如丘山，司农视新腐。  
老幼无馁腹，谁复问昫雨。  
天子念大计，置官忧败蛊。  
苟非简帝衷，未肯轻付与。  
诏书忽西下，秦台更使斧。  
精忠感帝聪，异宠褒圣语。  
实资经济术，尽委浩剧务。  
狼荒极海壖，蜀江出荆渚。  
提封半禹迹，综错均周赋。  
际天耸风威，列城归刺举。  
西北敌骑飞，今犹急宸顾。  
百姓疮未平，何处易星驭。  
国事有重轻，先后存渊宁。  
本根势有重，暂辍营调度。  
大庭访众议，舍公孰可去。  
惟公德宇深，完养无惊惧。  
砉刀发新硎，音中桑林舞。  
远画垂后世，耻为目前虑。  
冰雪净聪明，泾渭包肺腑。  
纵横富万术，一一廊庙具。  
出入示尽展，舆论嗟龃龉。  
岧峣云间阙，晓曦媚金羽。  
双旌过对扬，当契君臣遇。  
拜赐亲天光，高议愿一吐。  
从容动凝旒，必叹相见暮。  
庶几慰美俗，丹衢翔阔步。  
萧条耕岩客，窃食惭无补。  
蹒跚世揶揄，拳曲逃规矩。  
旧学谩屠龙，巧伎羞刻楮。  
芘赖托商阴，瀋落容魏瓠。  
附骥仰后尘，荐鹗玷过誉。  
宴坐接乌九，妙谭奉犀麈。  
重借鹩枝栖，不责马曹误。  
摧颓已半生，踊跃临晚路。  
今朝对行色，悲风激林莽。  
乱山雨报秋，荒野阴多雾。  
孤禽失侣鸣，回飞气如缕。  

李复　送赵侗承议致仁归  
聊为五斗陶元亮，却爱三龙邴曼容。  
蕙帐晓空惊怨鹤，客衣夜薄感寒蛩。  
江边朝露半红叶，天际晚晴多碧峰。  
漠漠长空何处尽，双凫飞去晓云重。  

李复　宿兴德寺  
东峰霁月出，林丛寒露明。  
夜久风渐息，深院无人声。  

李复　唐秘书省书目石刻  
蓬莱高阁凌浮云，天上图书奎壁明。  
荣河温洛龟龙呈，鲁壁汲冢科半行。  
森罗万目分纬经，大官供烹集群英。  
鲁鱼亥豕校雠精，垂签甲乙刻坚珉。  
怀素无量元崇名，唐兴百年人文成。  
大盗一炬甚秦坑，碑落人间如碎星，  
埋没草莽荆棘平。刊刻欲传千万龄，  
毁灭今与粪壤并。牧童敲击看火生，  
铿然清圆犹磬声。  

李复　陶渊明  
接舆歌凤溺沮耕，独往何堪与世亲。  
投绂归来眠北牖，高风自是葛天民。  

李复　题步生所居  
君今移居涧水东，涧水暴涨侵近路。  
尽取涧石成垣墙，生凿岸柳作桥柱。  
结茅构屋十数间，取次面势分几处。  
看山看水督耕耨，随意自在不计步。  
到处或坐或偃息，尽有室庐庇风雨。  
土床竹簟虽草草，已足自适奉寒暑。  
窗下瓦榼漆生光，贳酒提携老无数。  
客来安更问谁何，洒鱼拾蟹共烹煮。  
青黄错杂出木盘，野蔌山蔬四时具。  
久厌轻动踏市尘，未尝开口论世故。  
究竟得意此最多，向老尤要知其趣。  
一生遇事皆任真，仰首高风继巢许。  

李复　题大圆庵  
星郎步履在清禅，雅结新庵赋大圆。  
譬喻河沙终未尽，含弘法界外无边。  
浑成独转离诸相，不立中间绝两偏。  
闻说毗耶在方丈，众人欲问却茫然。  

李复　题大圆庵  
焚香置榻拂氍毹，困倚蒲团坐结趺。  
丈室曾瞻一居士，台山岂有两文殊。  
信心自得超三界，明眼何尝滞四隅。  
伯雪相逢能目击，电机已笑涉泥涂。  

李复　题甘茂祠  
奋身孤旅相秦王，欲去忧谗伦乐羊。  
不有私金助心赏，可能明日拔宜阳。  

李复　题画马图  
龙种天驹产渥洼，五云毛色散成花。  
瑶池一去无消息，只许丹青纸上夸。  

李复　题解梁驿舍  
三年去国苦飘零，满面风沙漫度春。  
白日驱车无住客，青山当路亦为尘。  
东经卤泽初迎雪，西出蒲关欲问津。  
何日投鞭寻旧隐，云间深访牧牛人。  

李复　题武侯庙  
梁甫高吟一幅巾，联翩众盗肯同群。  
久蟠丘壑虽龙卧，默计江山已鼎分。  
庸蜀欲开来日月，隆中先见会风云。  
杂耕初动明星落，千古英雄泣渭滨。  

李复　题武侯庙  
天厌炎灵暗不开，欲吹余烬发寒灰。  
强因徐庶南阳起，能枉周瑜赤壁来。  
常见英风吹草木，尚存精魄动云雷。  
西南遗爱无时歇，不逐长江去不回。  

李复　题谢子高易义  
束风吹园未曾出，隐几潜心读大易。  
低头不知客人门，但见开编时点笔。  
天开地辟日月明，四时变化万物成。  
伏义画卦混沌死，纷纷智巧凋元精。  

李复　题严贤良东山集  
谢公高志渺浮云，对弈从容静世纷。  
坐客偶然谈小草，无言徒愧郝参军。  

李复　题载记  
河鱼出龙门，云雷走平地。  
飞腾不上天，临流夜生子。  
生子子有神，怒风翻海水。  
长爪探阳乌，中原苦腥气。  
钳奴不耕作，扬鞭断其尾。  
黄犊养成斑，奔登邺城址。  
豹来抱虎儿，新棘多钩刺。  
洛阳金凤凰，飞入漳河底。  
东南寒日短，满地边尘起。  

李复　题朱老壁  
居无百亩田，廪有三年粟。  
舍北几株桑，晚蚕食亦足。  
近水理蔬畦，面山结茅屋。  
夏风苇簟凉，冬烟土床燠。  
堂前蒲萄架，新实初垂绿。  
清净语不烦，事任鞅掌仆。  
邻里通有无，泉甘草无毒。  
谁知庚桑子，今此居南麓。  
予非市朝人，受性本幽独。  
愿就谋一廛，余外百无欲。  

李复　藄草  
众草费藄锄，回首已芒翳。  
随处竞茀冗，苟生无远意。  
时亦吐柔蔓，牵引强附离。  
端居叹力寡，门庭愧芜秽。  

李复　天辅归休再用前韵并其弟属子勉所和诗见寄再酬之  
西北秋风动碧云，经年忽忽惨离群。  
去辞北阙投新绶，归老东山缀旧文。  
诗遇惠连须长价，书从阿买可张军。  
平生胜理思悬解，糟粕徒观愧运斤。  

李复　天竺僧金总持  
金输风火转无涯，震旦观光渡海沙。  
八万言诠归贝叶，三千世界聚莲花。  
有缘禽鸟来波第，随喜天人尽木叉。  
今古少林风月在，闭门常御白牛车。  

李复　庭下牡丹  
春晚午景迟，气暄困妍姿。  
乘酣意纵放，霞裾半纷披。  
晨起露风清，肃肃争自持。  
相对默无语，含羞畏人知。  

李复　同君俞自牛头寺至兴教院又会文师  
杜曲樊川旧化城，东西相峙两牛鸣。  
岩前宝塔藏遗烬，殿里长灯续旧明。  
万法分流皆有相，一心息妄自无生。  
丛林是处经行遍，会向东山记姓名。  

李复　同刘君俞城西寺避暑  
节欲春秋交，寒暑争愈悍。  
故知阴阳气，盛极暑方变。  
七月庚伏末，困弱但流汗。  
天地一大炉，造物虐相玩。  
早衰虚实反，举动多颠眩。  
安得甘露浆，凿顶沃清灌。  
招提占浮图，岿壮压西甸。  
烈风无时休，寂阴却炎暵。  
几有篮舆兴，客来发我愿。  
共游不暇徐，到寺日未旦。  
童儿青芒屩，洁洒花雨散。  
斌駮溪石枕，凝滑水纹簟。  
张置相对卧，境闲心不乱。  
有时闻妙香，忽来传静饭。  
饱起摩腹行，看尽长廊遍。  
却呼竹窗僧，汲泉具茗碗。  
道在语嘿间，浅深随所见。  
同将烦恼蠲，尽洗清凉观。  
兹游岂无益，欲继慎莫缓。  

李复　托人求田  
绿绕随城潏水流，百年那免问菟裘。  
泉甘易汲能蠲疾，土沃翻耕每报秋。  
欲托高人论地券，共期他日老渔舟。  
归身未到心先到，得此余无一事求。  

李复　晚出西郊  
晚日登西原，劲风飘我衣。  
萧萧班马鸣，野旷行人稀。  
抚辔无与语，目送新鸿飞。  
俗尘叹久艰，故山多蕨薇。  

李复　晚客狎至应接不一或有疑者作此诗示谢敞教授  
岸帻扶藜杖，移床傍晚林。  
形骸犹是累，语默更何心。  
望外浮云薄，凉生古汲深。  
自怜多懒僻，尘色闷孤琴。  

李复　王导  
邹人羞比管夷吾，可复中原尽羯胡。  
郊垒连云困衣食，纵高练布得充无。  

李复　王夫人挽词  
家声昔冠秦中望，妇学今传颍上风。  
百岁流光方过半，新春逝水忽驰东。  
丹山凤泣归巢冷，寒月乌啼反哺空。  
他日拂弦悲旧曲，应将哀恨寄孤桐。  

李复　王夫人挽词  
郁郁佳城颍水涯，素旌今见出重扉，  
不逢玉鼎仙丹转，忍见春风画翣归。  
马鬣起封占鹤表，锦书赐邑得乌衣。  
须知千古芳魂在，漠漠孤云岭上飞。  

李复　王谷节推画草虫花竹求诗  
细羽争飞翠蔓长，窗间留影点绡光。  
宁知臂朽专蜩翼，但见心精妙楮芒。  
诗学虫鱼增旧谱，药图草木验仙方。  
请君放笔开高臆，纵意云龙五色章。  

李复　王翦  
少李轻兵去不回，荆人胜气鼓如雷。  
将军料敌元非怯，能使君王促驾来。  

李复　王氏园置烛观梅  
堂前梅树花初遍，露坐看花对夕风。  
苦恨夜收春色去，故移灯入素光中。  
乱争短发愁边白，清映衰颜酒后红。  
醉眼却来寻不见，只疑林月碎玲珑。  

李复　卫奕其兄被劾得雪惠书及诗  
去岁书传叹鹡鴒，新诗甚喜字纵横。  
龟虽有智犹罹网，雁为能鸣得免烹。  
须信箧中多谤语，莫矜堂上有奇兵。  
滔滔天下常如此，无慕功名取次行。  

李复　温泉行  
骊山鸿蒙凝白烟，山根阴火煮玉泉。  
阴灵炎炎燃祅石，石焰不灭何千年。  
珠阁缥缈飞凤来，素衣仙人坐高台。  
台前香引流水出，白玉莲花九叶开。  
泓渟分去浮轻碧，中有纯阳无限力。  
四时独不放春归，散向人间消百疾。  
琼树他年日月新，霓裳舞动蜀山尘。  
寒云怨锁遗宫冷，林叶岩花秋复春。  
灵泉有灵天降福，山神严呵不可触。  
祖龙心秽慢神天，毛发流腥身被毒。  

李复　卧龙院  
杲日珠光照旧都，试从鸡足嗫莲趺。  
横身何用论明暗，果是能挥宝剑无。  

李复　吴安老罢制举赴安吉任  
南北飞鸿迹影孤，青衫相见十年余。  
中铨简士归绳墨，小邑沉才谨簿书。  
游刃屠龙传世学，飞章荐鹗待公车。  
太平藻绘须文彩，今日何人诵子虚。  

李复　梧桐  
猗猗梧桐树，前日繁花馥。  
西风不相饶，影疏不可暴。  
坐看一叶落，余怀念群木。  
漫有千岁忧，流光如急毂。  

李复　物我  
万物生芸芸，与我本同气。  
氤氲随所感，形体偶然异。  
丘岳孰为高，尘粒孰为细。  
忘物亦忘我，优游河所觊。  

李复　西湖寺  
旧闻宣律师，戒行极精苦。  
眉毫出宝珠，锡杖解斗虎。  
登坛三十年，布萨度缁侣。  
故物今余何，石像暴风雨。  

李复　西溪酬孙倚李珪二同年依韵  
水部张员外，中书白舍人。  
曾闻三绝句，同赏曲江春。  
且逐追随旧，休悲老大身。  
花今千树发，有底不来因。  

李复　西洨晚归  
今日雨晴云出溪，疏林荒僻色愀凄。  
杖藜出步洨水曲，白沙细草净无泥。  
渔人截流张巨网，击水惊鱼鱼更迷。  
儿童喜见鱼网重，得鱼贯柳毕提携。  
林竹翛翛信不到，夏笋迸篱生不齐。  
或蓑或笠荷尺箠，牛羊群过乔木西。  
野旷衣润露已下，回寻归径登故畦。  
吾茅遥见隐暝霭，到门邻舍鸡亦栖。  

李复　西崦人家  
处阴体和痾，居高地多风。  
结庐西崦间，温情适炎冬。  
长杨带疏篱，绿畦分西东。  
门前涧水流，系柳横桥通。  
汲浅泉更甘，种沃年长丰。  
生理左右足，家有百岁翁。  
乃知淳朴全，能完造化功。  
何必济渌河，晏寝玄华宫。  

李复　惜花谣  
摇摇墙头花，浅深争灼灼。  
容冶不自持，飘扬成轻薄。  
只知朝为春风开，不知暮为春风落。  
人心爱春花喜，看花却嫌花结子。  
别愁常乱空中絮，年光付与东流水。  
今朝还是见花开，明日清阴满绿苔。  
寂寞流莺归去后，忍看落日上高台。  

李复　熙州再乞罢  
末途潦倒愧知音，幕府重来岁月侵。  
狂见请缨憎往策，礼容著帽感虚襟。  
白头久厌戎衣窄，黧面空嗟寒色深。  
东望故山今有约，清秋应得访云林。  

李复　戏酬杨次公  
法云说法元非法，六月洪炉舞飞雪。  
宝香一瓣下天来，须弥座上金光发。  
三界风雨动雷音，八部人天归象设。  
昔年关西旧夫子，今日淮南大檀越。  
扬眉师利倾千偈，隐几维摩无一说。  
试开门户立家风，顿超初地无生灭。  
百川万折必朝宗，东南到海无分别。  
紫陌红尘拂面来，铁壁不容通水泄。  
众形毕现明镜静，浮云飞盖秋空澈。  
眼见亿万归弹指，境落毫釐差永劫。  
野犴不是师子儿，磨了觜头三尺铁。  
全湖巨浸一浮沤，结果开花今几叶。  
昔人卷帘仰天笑，得道固应由慧业。  
一言可尽千语迷，不如静看水中月。  

李复　戏答山人赵颍忆山居  
绿发年来改，相看忆去频。  
青山不厌客，黄屦自迷尘。  
耳冷泉声淡，松残药灶贫。  
白云他日见，应问世间春。  

李复　戏书德公轩后桃花  
百叶仙桃倚故台，刘郎去后几时栽。  
红尘拂面人来看，只有灵云放眼开。  

李复　戏书德公轩后桃花  
花发双林七宝台，出门是草不须栽。  
东风一夜都收去，为问仙桃甚处开。  

李复　戏谢漕食豆粥  
石泉清甘出山麓，瓦釜贮泉烹豆粥。  
太行苦雾朝塞门，相与持杯煖寒腹。  
集仙学士著绣衣，瑞节前驱光照玉。  
入境风生三十州，高廪临边溢红粟。  
公台深静兵卫严，部吏趋承冠履肃。  
剪毛胡羊小耳肥，列瓮酿香浮螘绿。  
尽嫌豪侈彻丰俎，坐刻黳煤温冻足。  
拥炉招客学僧禅，争听敲鱼醒睡目。  
太师论诗歌蟋蟀，千载遗音流晋曲。  
何曾方丈裂饼多，武子琉璃蒸乳熟。  
只知齿颊快芳羶，岂料年龄愁嗜欲。  
但能举钵压饥肠，便觉古风亲土俗。  
君不见锦帐咋地石季伦，又不见冰澌渡河刘文叔。  
灶间燎湿困滹沱，席上争先出金谷。  
岂惟暂饱济艰难，犹贵速成胜珠玉。  
昔人不愿五侯鲭，今我何知九鼎肉。  
杜陵春晚把锄归，常喜朝盘堆苜蓿。  
莫嗟粗粝百年飧，且免祸盈鬼瞰屋。  

李复　虾蟆碚水  
泉出虾蟆碚，名高陆羽经。  
细分寒乳白，散落晓岩青。  
归客停松檝，临江贮藓瓶。  
神仙云母液，烹饮养颓龄。  

李复　峡山遇雨  
侵晓登楚山，山峻苦艰陟。  
半山忽阴晦，举手不可识。  
跻攀穿云过，赫然见日出。  
俯视云气中，汹涌浩无极。  
滉瀥雪海翻，兀硉寒冰立。  
蛟龙见或没，鬵鬣火旆赤。  
风雷恣訇磕，万车无辙迹。  
神君互麾诃，众怪争跳踯。  
变异从何来，万熊不可测。  
峰顶日晴明，下方惊雨急。  
倏尔寂无声，昏翳豁开释。  
返照光景新，岩岫翠欲滴。  
瀑泉缟带垂，稻塍清流溢。  
高路静无泥，牵挽望前驿。  
世俗信耳目，天地度以臆。  
安知视听外，奇骇可穷索。  
孰知沧溟宽，但见蹄涔窄。  
兹事非传闻，吾行所自觌。  

李复　峡山阻风  
黄牛白马渡惊滩，两目盲飚更险艰。  
天地容身惟一榻，江湖骇浪动千山。  
豪商竞利能争捷，阴鬼多么故作悭。  
叹息邻家田舍稳，柴门深掩日高閒。  

李复　峡州渡江入寺  
雪暗离秦地，春归入楚邦。  
平生怜匹马，将老渡长江。  
解缆辞亭树，中流见寺窗。  
舟人喜风色，略得寸心降。  

李复　峡州渡江入寺  
江上招提古，萧疏对郡城。  
延宾竹榻静，过雨石堂清。  
斋接荆州供，题多蜀士名。  
老僧飞锡倦，归坐听江声。  

李复　下铁礓岭望秦川晚宿九谷  
六月登垅如登天，腾夷铁礓须判年。  
过险欲涉渭水渡，快眼喜见秦州川。  
溪塍青身下白鹭，驿亭秀木含疏烟。  
投鞭清盥且展簟，明日去酌北流泉。  

李复　下元日朝谒回与李秉文冒雪过承天寺因题二诗于僧壁  
北风吹空天欲破，急雪如簁塞空堕。  
焚香初自蕊宫归，投鞭来就僧庐坐。  
乾坤一色飞鸟绝，市井无声百买饿。  
贫粟未给贫民啼，空屋漏穿不可过。  

李复　下元日朝谒回与李秉文冒雪过承天寺因题二诗于僧壁  
僧炉有令禁触火，袖手指直冻欲堕。  
缸暖微闻蝗蚓鸣，客寒对作橐驼坐。  
叩钟击鱼呼众起，持钵分糜救晨饿。  
一参木佛古因缘，试举丹霞有何过。  

李复　夏旱  
浮云蔽空旱日炽，日酷烧云云散裂。  
云怒漏穿未肯去，日光迸射千道血。  
蔽天顽狠斗不歇，天工默默无与决。  
乘时争胜更苦热，鱼龙戢戢愁海竭。  

李复　襄州大悲像  
宝伽如来出海山，隐身自画如来像。  
三日开门孤鹤飞，满壁晬容现殊相。  
一首千臂眼在手，一一手执各异状。  
日月山岳星宿明，钟鼓磬铎琴筑响。  
予戟戈剑利兵锋，瓶钵螺巾宝锡杖。  
左右上下满大千，应机妙用不可量。  
金光宛转遍沙界，亿万人天尽回向。  
昔闻如来发洪誓，慧目无边破诸妄。  
我今祝愿果初心，销灭含生多劫障。  

李复　项城主簿赵赋求书惹云亭为系二绝  
东西飘忽本无心，留碍危檐便不禁。  
向晚前山风力薄，等閒相引作轻阴。  

李复　项城主簿赵赋求书惹云亭为系二绝  
白云曾与閒人约，为怪贪忙久不来。  
飞过孤亭访消息，也还遮莫未能回。  

李复　晓至西郊  
墟落隋城外，西郊路可寻。  
带霜残黍短，过雨旧溪深。  
近港来迎犬，荒篱散宿禽。  
邻翁邀具饷，烟火动疏林。  

李复　辛顺忠唐得道之士真身今在河州寺  
少年游嵩丘，登高吾独见。  
西游渡陇坂，脱屣古河县。  
削发俗网裂，绝味诸漏断。  
卧胁三十年，凝尘满羌簟。  
六月大地燋，炉中结冰霰。  
牛头实枬檀，降出九重殿。  
正就寂灭时，泉竭悲禽散。  
直从开元初，到今色不变。  
破屋闭真相，野鼠嗅香篆。  
时有碧眼人，酌乳供新献。  

李复　新蝉  
病耳不堪听，仍悉露下时。  
才能升木杪，便解入云吹。  
漫有真仙契，犹多风树悲。  
美阴如可托，后患亦须知。  

李复　新罗寺唐有新罗僧咒草愈疾卵塔今在閒来因题  
断石传遗事，唐年刻永徽。  
庭荒灵草尽，塔坏礼僧稀。  
古殿含凉气，空堂照夕晖。  
独来人不问，行听暮钟归。  

李复　兴慈寺观君俞旧题  
松院前年到，同君共五人。  
今来观旧迹，君已是前身。  
遽掩千秋夜，空伤两岁春。  
向风无可语，泪洒壁间尘。  

李复　兴德寺逢张居士  
扫叶开新径，携瓶汲晓泉。  
偶逢岩下客，来问室中禅。  
鸟去空还寂，薪穷火自传。  
四方行已徧，归老旧林边。  

李复　玄都观  
龟刻露藓暗，石坛霜草黄。  
断瓦出耕土，犹月金碧光。  
甘泉分远脉，来自惠山长。  
桃花久不开，空余葵麦荒。  

李复　雪中观梅花  
破萼江梅争初吐，汉宫妙香闻百步。  
耐寒蛱蝶何自来，绕花翩翩那忍去。  
幽芳不载蔚宗谱，绝俗韵高吾最许。  
直疑滕王百幅图，淡墨濡毫添老树。  
冷蕊疏枝整复斜，倚杖时时暗香度。  
惜无璧月悬中天，令渠交光映当户。  
莫作醒伊一笛风，要看冰姿娇挟曙。  

李复　雪中早期  
正衙冠剑拱星齐，清晓天花舞御墀。  
玉殿影深分扇早，金炉烟湿散香迟。  
云低含润侵珠络，风乱飞花拂羽旗。  
班退便疑凡骨变，自惊身得到瑶池。  

李复　阎先后朝议园牡丹一本四月始开予与李成季同往观阎求诗遂书绝句于  
浅蕊丹葩不自持，纷纷竞斗早春时。  
高情独负无人识，落尽群花晚始知。  

李复　彦桓奉檄将行同饭素于龙泉寺  
西江吸水试庞翁，再访只园问色空。  
古殿香寒消宿篆，晴林叶暗退残红。  
衰年再乞千家饭，逸驭初乘五日风。  
晓去清明边檄急，前旌高下乱山中。  

李复　阳华夫人词  
阳华少人人，飞香度青冥。  
轻明弄余妍，疏云含晓星。  
粲然启玉齿，流电交回荧。  
立久忽飘去，暮山风泠泠。  

李复　野蚕  
野蚕缘桑自成茧，群儿采茧残桑枝。  
明年家蚕黑蚁出，四中桑死蚕忍饥。  
野茧更彩不满筥，家蚁岁生无尽时。  
翁乎驱儿无残桑，叶长蚕成长有丝。  

李复　夜意  
山雾连城白，虚庭待月生。  
雨余秋叶润，露重葛衣轻。  
阴壁鸣虫涩，风枝宿鸟惊。  
淹留禾黍兴，怅望故园情。  

李复　谒冷朝奉路逢王才元舍人同在  
晓路髯翁已我先，清时有味独君偏。  
柳深门掩径未扫，花落鸟啼人尚眠。  
颠倒著衣惊应客，咄嗟解榻遽张筵。  
云开日影斜阊阖，怅望归程急马鞭。  

李复　谒诗僧慧益不遇  
昼公昔在云门寺，曾笑陈丘久不归。  
草坐麻衣今不见，独来林下钓寒矶。  

李复　谒隐士段庭  
人生何多谋，常甘饥寒侵。  
裘完甑有炊，于世澹无心。  
筑室清涧曲，窈窕幽径深。  
闭门长松下，岁无车马音。  
古书束高阁，兀然遗屦簪。  
悠悠不记年，日月徒光阴。  
儿童城市还，得酒或自斟。  
隐几望南山，閒云起孤岑。  

李复　伊川道中  
溪流水尽摇日光，夹岸弱柳千缕长。  
野鸟深藏但闻语，山花半开初有香。  
今朝伊川首西路，昔年潏水过南塘。  
安得春风生两腋，从敦吹到故山傍。  

李复　依来韵答谢教授尚还鄙藁语  
老便收气自暖腹，厌见先浆动人目。  
乘间索思似秋虫，终日牵丝不成幅。  
广文嗜好背时利，妙律开云发孤竹。  
已惊垂蚓鲸归，更愧并貂持持狗续。  
可嗟按剑夜投珠，何异剖岩朝泣玉。  
昨宵月暗风凄凄，灯阴神物来听读。  

李复　依韵酬蔡阳叔赴永倅留别  
朱绂翩翩别乘行，候人楚语喜秋晴。  
君山木落洞庭阔，帝子魂归湘水清。  
曾叹选官称一字，旧闻世誉重三明。  
饀醨若访垂纶客，苇岸夷犹鼓枻声。  

李复　依韵酬沈仍长官惠葡萄  
异果乘秋熟，分来道路长。  
缄封湘箧重，题咏剡藤光。  
气蓄西河润，山围大谷凉。  
龙须初引水，马乳晚经霜。  
衣薄轻铅粉，包圆小紫囊。  
膏腴凝绀液，甘酢溢云浆。  
蔗浥含余润，醅浮带旧香。  
药经难仿佛，画笔漫形相。  
泾洛宜秦土，汾岚利晋乡。  
鳞差分万叶，珠实缀千房。  
楚瑞惭萍实，江奴笑橘黄。  
破酲生静爽，涤热慰新尝。  
契阔初心在，提携远意将。  
茂陵遗客老，痟病证仙方。  

李复　依韵酬张公燮  
城下清溪照病客，溪边开席豆笾丰。  
故应举酒殷勤处，欲慰疏花索莫中。  
短发萧萧羞帽侧，强颜咄咄学书空。  
青山行卜他年乐，深结茅庐访德公。  

李复　依韵酬赵令之  
相逢三十载，少耻事骁雄。  
封植思嘉枝，交游叹谷风。  
云山轮迹少，葵藿岁时充。  
冉冉秋还暮，霜寒泣候虫。  

李复　依韵酬朱公掞给事  
沧溟酌蠡天窥管，龟兆何长筮何短。  
什百倍蓰情不齐，斛龠釜钟难概满。  
东西地缺如断玦，西北天倾犹倚繖。  
山{左羊右历}何由蔚豹班，荆鸡岂解伏鹄卵。  
虽许驽骀可累驰，所贵镆铘能立断。  
东陵瓜地久已荒，南山豆苗岁常旱。  
日随群影尘满衣，愧窃太仓米盈碗。  
默嗟世事意难明，却怪古书语多诞。  
往来迅景急川流，怅惘无闻归鬼纂。  
今年短发飒惊秋，余日髒髒岂容筭。  
逸骥空勤足未舒，寒灯静吊影为伴。  
数朝忽喜挹高风，烦心执热逢清浣。  
仰观眉睫意可见，已许交臂心无嬾。  
飘零铩翮感鸾悲，绳墨呈材愧樗散。  
须思汲古得修绠，却步归愚识夷坦。  
惟君早岁叹淹回，白雪调高和宜罕。  
谏垣密疏藁常焚，琐闼旧风笔不款。  
云间遽与鸳鹭分，邑里新歌襦裦暖。  
与我晤语若合契，锄去陵谷无隙竨。  
因君相见慰蹉跎，再激平生嗟已缓。  

李复　依韵答胡直孺  
东蒙野老工何拙，刻楮三年不成叶。  
迂途独往自名愚，举足常嫌投险捷。  
忽然开口向时人，机士笑惊多脱颊。  
半生长饿首慵回，厌见糟醨能腐胁。  
惟与孤云静往还，胎仙戏舞琴三叠。  
江南墨客貌虽癯，战胜当前轻勇侠。  
润身不贮世间珍，别有骊珠光满箧。  
北游一见潜魄动，双目烂烂岩光晔。  
新诗几幅起秋风，使我静观但嚅嗫。  
相逢便欲苦死留，恐跨飞鲸动归鬣。  

李复　依韵答俞承议  
南北相望已十年，白头相见喜留连。  
风埃异国君多感，朱墨劳心我自怜。  
事可寸心能有几，生无百岁漫忧千。  
一闻新赋思归去，韦杜溪边访旧田。  

李复　依韵和南子强  
云路天门白日开，岂无松桂出蒿莱。  
于斯未信诚可矣，如或知尔何以哉。  
铿然舍瑟有异撰，岂必读书无取裁。  
业广惟勤今汝画，覆篑不止须崔嵬。  

李复　依韵和秦倅陈无逸观梅  
渭水冰消意始回，肌肤玉雪本仙材。  
江南气暖常先见，陇坻山寒不易开。  
二月莫伤春色晚，一枝岂待岭边来。  
风光切莫轻流转，未放悲云画角哀。  

李复　依韵戏答胡沙汲  
去年闻君到漳浦，庭树鹊鸣帘燕舞。  
今年闻君入战声，眉间黄气如蒸雾。  
风霜往回太行道，空解寄声托飞鸟。  
南城百里不著鞭，轻逐归云高缥缈。  
知君苦吟尚如旧，他日相逢更惊瘦。  
明年射策对明光，曾听人歌{肩月换炎}扅否。  

李复　移官庆阳过定平县  
春郊二月浴蚕时，傍岸溪流可染衣。  
谷转城深惊柳暗，地寒春早见花稀。  
三年厌应西烽争，千里重随北鸟飞。  
若问前筹惭潦倒，欲辞虎帐访渔矶。  

李复　乙卯七月十六日忽报罢任  
掩关忽报被刑书，自笑无堪涉世疏。  
白昼曾闻惊市虎，残灰今见祸池鱼。  
莫嗟静影逢沙矢，犹恐余猜及鼠蔬。  
逆境自观还自喜，片心无碍一舟虚。  

李复　因何常德招游西塔有诗遂和  
支提压西城，境绝天香集。  
招邀乘逸兴，步驶追随急。  
到门病眼明，晓逐秋云入。  
浮屠喜跻攀，万象在拱揖。  
古洞积阴霭，暗澹龛像湿。  
登兹翻百忧，履危非我飞。  
南山西出秦，迤逦序等级。  
北渭东赴海，汹涌动都邑。  
林梢见新月，整归尚依郁。  
兴来莫重辞，时节不可及。  

李复　咏蝉  
委蜕疏竹根，舒翼高梧枝。  
攀缘择阴翳，意求物弗知。  
清晓喜零露，晴昼弄凉腮。  
长吟不能休，自喜方得时。  

李复　咏蝉  
转丸能升高，藏丸必穴深。  
么形感气变，默得幽憩心。  
遇冬潜厚地，应暑登高林。  
仙术尔何知，动静役阳阴。  

李复　咏蝉  
地僻小园静，群木阴交浮。  
蝉声忽入耳，物意飒惊秋。  
噂噂促徂暑，西风动萧飕。  
满林青青叶，渐有摇落愁。  

李复　咏槐  
当年夹路绿参差，曾拥金舆拂羽旗。  
得地偶逃斤斧幸，闻风非与雪霜期。  
犹残腊火燔空腹，时有惊雷起蠹枝。  
想见妖灵占上象，龟山猎罢旧都移。  

李复　咏槐  
古槐疏惨倚颓墙，病叶先秋已半黄。  
封植不知何岁月，凋零今困几风霜。  
老根傍出人供爨，蠹腹多穿马系韁。  
叹惜他年承爱赏，清阴曾借暑天凉。  

李复　用周作韵送范忱举归  
白日高悬照九垓，天门欲上却飞回。  
虽闻西蜀题桥去，未放东都走马来。  
丰剑有神须会合，荆珉蕴璞且徘徊。  
明年八翮乘风起，一振鹏程九万开。  

李复　游柏谷寺寄范君武  
绝塞初归喜浣休，东城送客偶成游。  
山前欲访青兰若，林下初闻黄鷅鹠。  
双屦高穷溪水出，一身轻共野云浮。  
寄声德操还能否，炊黍吾过为少留。  

李复　游宝雨寺  
信步出江{左舟右龙}，庭松立两龙。  
晨僧自汲水，高阁忽鸣钟。  
净饭多山蜜，新羹供野葑。  
传闻初祖锡，犹挂最西峰。  

李复　游观音院  
秋林晴簇簇，野竹静娟娟。  
台殿横高绝，山河满大千。  
莫论金屑贵，且契布毛缘。  
试问庭前柏，干戈动几年。  

李复　游山寺  
山后山前绀宇开，閒携藜杖结青鞋。  
霜欺泉涩群流浅，风劲林凋万壑哀。  
到处每逢清众出，有时偶伴野人来。  
裴公看尽因缘在，百塔龛前首重回。  

李复　有客山中来  
有客山中来，遗我双支松。  
身虽咫尺长，势有百丈容。  
空庭土花碧，不种夭桃红。  
春悲香魄尽，秋怨绿枝空。  
喜见石上根，移从最高峰。  
爱植朝暮勤，待看凌霜风。  
何时旧山云，出随渊中龙。  
沛然洒好雨，助我栽培功。  

李复　予往来秦熙沠陇间不啻十数年时闻下里之歌远近相继和高下掩抑所谓  
予桑叶菀暗东冈，山下乱石如群羊。  
旧沙渐高行路断，马蹄踏散飞星光。  

李复　予往来秦熙沠陇间不啻十数年时闻下里之歌远近相继和高下掩抑所谓  
缲丝宛转听东声，东声忽断心暗惊。  
旧机虚张未满幅，新丝更短织不成。  

李复　予往来秦熙沠陇间不啻十数年时闻下里之歌远近相继和高下掩抑所谓  
东来健儿身手长，不随伍籍习弓鎗。  
何须官廪请租税，白昼衣食出道傍。  

李复　予往来秦熙沠陇间不啻十数年时闻下里之歌远近相继和高下掩抑所谓  
短衫窄袖上马轻，空手常喜烟尘行。  
论功何须问弓剑，自有主将知姓名。  

李复　予往来秦熙沠陇间不啻十数年时闻下里之歌远近相继和高下掩抑所谓  
牛车欲住更催行，官要刻日到新城。  
军有严期各努力，秋田无种何须耕。  

李复　予往来秦熙沠陇间不啻十数年时闻下里之歌远近相继和高下掩抑所谓  
蕃兵入市争卖田，汉人要田蕃无钱。  
有田卖尽走蕃去，却引生羌来寇边。  

李复　予往来秦熙沠陇间不啻十数年时闻下里之歌远近相继和高下掩抑所谓  
白羌纷纷急攻城，羌酋却走杀汉民。  
汉民当前死不惜，瓯脱更有杀有人。  

李复　予往来秦熙沠陇间不啻十数年时闻下里之歌远近相继和高下掩抑所谓  
陇山连峰入无际，天画封疆限华裔。  
如何豦豣忽中裂，西通风来动边气。  

李复　予往来秦熙沠陇间不啻十数年时闻下里之歌远近相继和高下掩抑所谓  
鸣凤山西五里坂，未渡沠河山渐浅。  
东来行人渐长叹，已觉秦川不在眼。  

李复　予往来秦熙沠陇间不啻十数年时闻下里之歌远近相继和高下掩抑所谓  
垂白东西几田父，林间偶坐忘巾履。  
共说乾餱付远人，六月长丁犹筑戍。  

李复　予昔为河东漕属吏部郎中吕得和出总漕计与予情均兄弟后开府荆渚惠  
三年发箧墨犹新，踪迹虽疏意更亲。  
云雾渚宫迷远梦，兵戈青海困飞尘。  
飘零剑外参谋客，怆恻山阳感旧人。  
今古交情如覆水，为君涕泪洒新春。  

李复　予细侍先人作邑夏阳元丰五年来摄是邑过瀵泉题其亭壁  
井邑依然旧物华，行穿溪树踏溪沙。  
路傍故老遥惊认，十七年前县令家。  

李复　与任鲲同按沙苑  
寒空暗澹风满衣，索回林薄相追随。  
野花班班隐乱草，暮叶翩翩辞高枝。  
渭水无烟但闻哭，延州筑城犹出师。  
四顾乾坤莽回互，溅溅洛水东南驰。  

李复　雨中观池荷  
急雨过池荷，飞酒来纵横。  
光圆走青盘。的皪寒珠明。  
炫转势不定，积多忽自倾。  
浩然江湖思，蓬窗听秋声。  

李复　玉泉寺  
道人东立海上山，锡飞西落大江北。  
双屦还乘海去起，西过当阳驻山曲。  
倚岩引锡神泉涌，一道明虹出幽谷。  
兀然孤冥踞盘石，清夜鬼神礼白足。  
化城自化非人谋，七日焕然一何速。  
雄楼杰阁郁相望，拥路十里长松绿。  
鸣钟击鼓四百年，法席巍巍倾楚蜀。  
堂上提印云门孙，闻我足音下山麓。  
门衔大路久惯入，客馆萧萧荫寒竹。  
春茶自造始开尝，色味甘新气芬馥。  
更穷上方纵登览，峰嶂四环森万木。  
投老经过得少留，明发飞尘暗征毂。  

李复　浴蚕  
柳暖柔可结，川晴流放光。  
系柳浴晴川，簇簇古渡傍。  
春阳涵余润，斓斑色青苍。  
衣被天壤周，卵化初微芒。  

李复　元日  
元日拥户如盘蜗，门前轳辘多行车。  
拥门喧呼客投刺，惊风舞雪翻飞沙。  
幽室置火引就坐，持杯暖腹客气华。  
三杯油然众客去，庭树瑟缩蹲山鸦。  

李复　园中独坐  
高树风轻叶影齐，新荷破卷绿犹低。  
日长松下少人到，坐久竹间闻鸟啼。  
万里惊波逢宝筏，百年病膜快金篦。  
虽知赤水遗珠在，问路襄城举世迷。  

李复　原蚕  
蚕马巨细殊，异物同精气。  
物生不两大，此衰彼所致。  
周人礼有禁，蚕为马之祟。  
织女天上明，多蚕今为利。  

李复　源水叹  
岷山中断洮水来，分入西湖浸城址。  
一落城阴不复回，余波日转舦兰尾。  
阴风凄冽寒气早，愁雾惨澹边思起。  
谁辩秋水澹无情，默观意亦有悲喜。  
天轩地辟沧溟开，百川东奔如激矢。  
龟龙受职日夜趋，万折必东效臣子。  
发源本愿盈科进，筑防岂期因坎止。  
日升不及浴云龙，泥润空能养萑苇。  
停波寂寞虽无语，物情得失应如此。  
淮阴野外乞余食，留侯圯下收堕履。  
当年或失龙准翁，冷落功名千古耻。  
我欲鸠工聚长锸，齐平决堤如决纸。  
直看惊湍万里潮，免嗟穷涸千山底。  

李复　月  
玉露漳川月，相看几上弦。  
气横秋浦白，轮带女城偏。  
半魄蟾犹隐，分枝桂未圆。  
云衢谁可到，柅辙驻流年。  

李复　云岩  
径转随高下，欹危乱石中。  
寒岩朝起雾。空谷夜生风。  
疏竹连残屋，惊麏逐断蓬。  
求栖问茅舍，非浅爱田翁。  

李复　芸叟召杜城晚饮遂宿于东轩欲同游台寺有诗因和其韵  
第五桥东潏水滨，山红漫漫绿纷纷。  
溪边童子风雩舞，林外先生植杖耘。  
高论但谈双树法，胜游将步五峰云。  
东轩夜久清无寐，山雨初后叶上闻。  

李复　杂诗  
猗兰生幽林，秀叶凝绿滋。  
含芬静不发，默与清风期。  
美人闲婉娈，遗世从云螭。  
袖中双珠明，照人冰玉姿。  
群动溺忧患，閟光无同嘻。  
寂寥岁将晚，独往歌紫芝。  

李复　杂诗  
应龙出重渊，矫矫升天行。  
奋迅弥宇宙，雨施品物形。  
收藏入无间。脗合元气冥。  
神变不可测，乃知至阳精。  
圣人链阴魄，调御元功成。  
乘时万类睹，廓然日月明。  
体用符龙变，潜跃惟时亨。  
颜伏德方求，舜见位已升。  

李复　杂诗  
霜叶下高枝，纷纷拥寒根。  
惊风度虚庭，槭槭愁飞翻。  
草木虽无知，养本亦足论。  
人生感元化，道贵穷性原。  
滋口芬羶乱，悦耳声音繁。  
众攻日外战，目暗天地昏。  
不问昆仑清，但爱长波浑。  
神驰正气溃，白日鬼瞰门。  

李复　杂诗  
春鸠啄晴屋，露蝉吟高枝。  
群物感气动，飞鸣不自知。  
冥心观物化，浩劫密推移。  
欲从扶桑翁，云间玩阳曦。  

李复　杂诗  
珍图出荣河，八卦开奥秘。  
圣人重因袭，已极露隐细。  
大衍四十九，周流通一气。  
阴阳穷必变，往反无终始。  
元化密推移，消长先默契。  
鬼神无遁情，垂诏亿万世。  
如何扬子云，求名夸谲诡。  
藻绘太初历，设画随启闭。  
盈缩无常运，踦赢谩拟议。  
安得宇宙间，别更有天地。  
文字但艰苦，白首困心志。  
侯芭何所知，枝指徒为赘。  

李复　杂诗  
阳刚形发辉，阴凝体受照。  
金魄逆火乌，进退见杊杋。  
气引潮海壮，象推介虫小。  
南北应坎离，东西正昏晓。  

李复　杂诗  
万物忘我虽，圣人出同忧。  
女娲断鳌足，轩辕殛蚩尢。  
禹命洪水父，稷播百谷修。  
元德与天通，珍符告帝休。  
起皆不得已，本非功业谋。  
应龙潜深渊，睢盱寒水秋。  
乘时御风雷，雨施化形流。  
体异灵气同，默契神变求。  

李复　杂诗  
阴阳体合气，氛氲极无际。  
卦气交孕毓，旁滋六爻备。  
圣人系爻辞，钩赜推母子。  
观应以知来，随方推象类。  
灵龟通火志，黄牛革得地。  
复应乾龙潜，兑乘履虎尾。  
周流纷参错，往来精妙义。  
懵懵妄穿凿，执一千百废。  
孰能访太极，与游两仪外。  

李复　杂诗  
众辐共一毂，利用本在无。  
制法应世变，欲返民心愚。  
巧智起颓波，但逐末流趋。  
鸟乱毕弋多，真风日更疏。  

李复　杂诗  
一气偶暂聚，灵府含虚明。  
至人遗世氛，妙静无将迎。  
索珠迷罔象，鼓琴有亏成。  
淼淼千海波，全潮浮沤轻。  

李复　杂诗  
杯水入沧溟，浩浩通无际。  
原心方寸间，混合周天地。  
后稷勤稼穑，颜渊甘箪食。  
行己在一时，流芳播万世。  
至道不远人，安行近且易。  

李复　杂诗  
高松怀正气，挺特入空碧。  
短棘无直枝，千钩未成尺。  
松生倚云冈，棘散傍道侧。  
道侧侵行人，牵衣去不得。  
丝蔓乱附托，狐狸喜偃息。  
美恶类相感，庸讵分知识。  
秋风叶落时，碍眼如矛戟。  
斤斧不得施，怅然空歶息。  

李复　杂诗  
翩翩云间鸟，翠羽光葳蕤。  
结巢占远林，意与深静期。  
盲飚忽号怒，万木无停枝。  
欹摇不容息，簸荡孤巢危。  
遐睇昆内冈，玉树蔚仙姿。  
溟海皆震荡，秀立影不移。  
空怀高举心，感歶鼓翼迟。  

李复　杂诗  
晨炊未登盘，饥肠已戚戚。  
欲问堂上人，先闻发歶息。  
苟念一饷饥，况艰终岁食。  
茫茫九州间，几人悲罄室。  
吾欲呼天工，驱雷驾云龙。  
十日一风雨，五谷千常丰。  
佩刀化为农，孙哺百岁翁。  
完助阴阳功，不顾吾盘空。  

李复　杂诗  
沙虚路傍泉，江通石上井。  
泉挹浅沙黄，井汲深江冷。  
六月火云生，旱乌炎午影。  
烦心欲清涤，呼儿问修绠。  

李复　杂诗  
黄河走东溟，不知几万里。  
奔腾鼓风雷，势欲卷厚地。  
百川随呼吸，浑浑失气类。  
正德不可乱，横绝见清济。  
诡士富纵横，机辩回天地。  
观其投说时，揣摩探人意。  
高论未能窥，茫然何所试。  
仿佛一隙开，汹涌惊涛起。  
阴阖拒其恶，阳开示其喜。  
危冠揖时君，担簦擅国势。  
六印黄金多，双璧连城贵。  
岁晚客子来，倾变心若死。  

李复　杂诗  
权利为祸根，苟合非纯士。  
嗟哉凭轼生，行见烹齐市。  
晴鸠不逐妇，猛虎不食子。  
魏国将乐羊，齐人疑吴起，  
凶险甚鸟兽，妻子自烹死。  
鸣呼天壤间，亲无骨肉比。  
残毒就功名，于君安可恃。  
中山昔置相，尝取放麑翁。  
异类犹有恩，事君必致忠。  

李复　杂诗  
经界废已久，王者无尺土。  
强力喜饕吞，含血不肯吐。  
孱弱困道傍，性命轻毫缕。  
为政须务本，析薪何匪斧。  

李复　杂诗  
浚泉少汲水，汲多泉水汙。  
力穑莫揠苗，揠苗苗必枯。  
必清事自简，气和体必舒。  
古人有至言，治民如烹鱼。  

李复　杂诗  
先王急民事，分吏察垅亩。  
田荒宅无毛，置法责粟布。  
壤壤一岁勤，暴暴三年聚。  
农政久不修，几家有禾黍。  

李复　杂诗  
当路莫张机，张机不可行。  
潜深巢高杪，鱼鸟知爱生。  
立义禁为非，意欲求无刑。  
刻核苟太至，视死心亦轻。  

李复　杂诗  
善学必探本，知本贵善养。  
种木既得地，柯叶日滋长。  
纷纷绮语工，汩汩良心丧。  
多闻竟无益，不如鸡犬放。  

李复　杂诗  
姬旦相孺子，不为召公知。  
洛阳买年少，岂免绛灌疑。  
论远必为迂，举高遂有危。  
更无反禾风，但起吊湘悲。  

李复　再边方山驿  
春过方山驿，依然柳色新。  
昔游尝弭节，旧记已埋尘。  
往岁雠书客，新恩守土臣。  
南来心不竞，时羡北归人。  

李复　再和叔弼暑饮  
古制虽存事一新，奇峰时作火云升。  
凭风高栋能虚爽，欲雨炎天故郁蒸。  
适意浮沉多野果，热中咀嚼喜清冰。  
别裁伪体亲风雅，若比阴铿岂敢膺。  

李复　再任提点云台观  
天光垂碧抱琼台，蕊殿珠宫岳开。  
峡口巴猿初别去，海东辽鹤又飞来。  
三生难转灵源静，六岁空惊迅景催。  
欲挹莲花峰顶水，普将甘冽净浮埃。  

李复　再授云台观过华阴题此  
脱身西去度函关，踏雪重过阿对泉。  
又作莲花峰上谷，祥飚高御紫虚天。  

李复　早起  
群鸠啄屋鸣，乱雀翻檐噪。  
喜呼怒争逐，往来竞酣闹。  
阳气动飞潜，得意相陵暴。  
晓枕不能眠，开门适情好。  
酌泉供清盥，短发巾野帽。  
中心旷无事，焚香诵真诰。  
人生袭元精，含和百神抱。  
失足落阴界，久困群邪耗。  
漂溺孰能回，浩劫沉波潦。  
玉镜动悲云，慈航引清棹。  
惟予久冥寞，区区谢初少。  
三叠舞胎仟，八景驻霞聄。  
稽首蹑祖风，中天延义照。  

李复　赠楷长老  
灵源独耀脱根尘，岂论空身与色身。  
若论有无宁见法，须知开悟不因人。  
病瘖得味难形语，走饿还家忽忘贫。  
薪火相交多少险，烦师与众指迷津。  

李复　赠吴德秀隐士用来韵  
不计无成与有成，但能偿足百年心。  
喜营美酿多栽秫，广蓄奇书尽散金。  
三代遗文钟鼎古，五湖秋意画图深。  
超然真趣谁能识，目送孤鸿抚素琴。  

李复　赠张万户征闽凯还  
瘴雨蛮烟远蔽空，只将谈笑荡群凶。  
旌旗夜卷妖星殒，鼓角秋高杀气雄。  
已喜张良还灞上，更须龚逐守闽中。  
凯歌声动天颜喜，金虎三珠拟报功。  

李复　赵{左山右蒙}惠二诗酬以来韵  
广汉诸孙用心苦，亹亹妍谭殊可数。  
江南春意满芳洲，长袭幽香佩兰杜。  
世缘嚼蜡久无情，喜闻叔起有新声。  
著书半百悬罄久，蹑屩一日双璧明。  
顾予画脂已心朽，看君著鞭方力生。  
他时负云纵六翮，上抟扶摇游太清。  

李复　正月五日游曲江  
今日意何适，出游曲江湄。  
野晴天澄穆，风柔物閒熙。  
浅岸冰已尽，长原麦含滋。  
跃鳞缶日光，浴羽侵水嬉。  
悠悠南山云，浮空久不移。  
斓斑垅东雉，鸣呼声喔咿。  
春序兹方交，春物已若斯。  
眷予同来者，酌酒衣淋漓。  
莫学少陵翁，泪点吞声垂。  
且效陶渊明，为题斜川诗。  

李复　中秋客至不赴郡会次范君武韵  
经岁相期尽赏心，虚堂有客阻趋尘。  
登楼君似庾老子，挟策我为臧丈人。  
清据胡床兴不浅，来寻奇字夜相亲。  
莫言糟粕无佳味，未许桓公愧斲轮。  

李复　种菜  
同墙茅屋来，有地十亩余。  
蒿蓬杂毒草，壅闇恶木俱。  
岁久人迹绝，乱穴狐虺居。  
今晨杖藜出，顾步良踌躇。  
默嗟咫尺间，荒秽侵吾庐。  
散米饭群仆，操具亟剪锄。  
攘剔先丛棘，斩伐多高樗。  
乘湿束故急，积供爨我厨。  
耕土如蒸面，治畦将种蔬。  
时雨近沾洽，膏脉涵如酥。  
问邻地所宜，嘉种愿乞诸。  
异有出戎夷，远或传蜀吴。  
根移甘或辛，色剖玄或朱。  
芜菁饭之半，布艺广数区。  
牙甲助芬味，琐细不可无。  
霜降百物肃，御冬必此须。  
居贫寡营办，亲宾间招呼。  
盘飧多造次，粗粝鲜毳腴。  
收藏资举筋，率野真腐儒。  
澹薄味可久，万钱非我图。  
樊迟请学圃，予今老为模。  
但愧公义休，拔葵谢园夫。  

李复　种说山居  
隐君栾叶为清门，诛茅卜筑岁已深。  
池影青苍山堕地，松枝夭矫龙出林。  
六月取冰自凿谷，百壶进酒不论金。  
阮生熟醉无臧否，今爱遗风杜曲阴。  

李复　种说山居  
客来稚子出应门，洁洒虚庭屡汲深。  
西泽千塍连别岸，南山一带是家林。  
泉清野果浮苍玉，灯散灵峰见紫金。  
晚日已收凉气动，客归相送步松阴。  

李复　种松  
移松自南山，昔种十三株。  
连岁苦久旱，十一已凋枯。  
两株偶得生，逾年未自如。  
近觉稍得地，翠柯渐扶疏。  
乘春抽芳心，岁长二尺余。  
渐有干云势，轩昂出楸梧。  
对立耸奇姿，秀发动吾庐。  
纷纷视众木，雀鷇望凤雏。  
清风为我来，飘爽洒我裾。  
足为送老资，日待偃盖舒。  
予今亦已老，顾步良踌躇。  
想当千载后，黛色凌天衢。  

李复　种桃  
西郊移桃园散植，东风一吹高数尺。  
开花满树乱蔫绵，结实压枝杂红碧。  
初年采摘不知几，三年花稀实少得。  
阴虫食根胶自流，今岁春余悉寂历。  
须知花多必易朽，人间颜色安能久。  
寒松森严少媚妩，回视众木尔何有。  
不作群花十日红，欲献主人千岁寿。  

李复　种罂粟  
前年阳亢骄，旱日赤如血。  
万里随羽书，挥鞭无留辙。  
炎毒乘我虚，两岁苦病蝎。  
遇夏火气高，烦蒸不可活。  
饱闻食罂粟，能涤胃中热。  
问邻乞嘉种，欲往愧屑屑。  
适蒙故人惠，筠箧裹山叶。  
堂下开新畦，布艺自区别。  
经春甲未坼，边冷伤晚雪。  
清和气忽动，地面龟兆裂。  
含滋竞出土，新绿如短发。  
常虑蒿莠生，锄藄不敢阙。  
时雨近沾足，乘凌争秀发。  
开花如芙蕖，红白两妍洁。  
纷纷金蕊落，稍稍青莲结。  
玉粒渐满房，露下期采折。  
攻疾虽未知，适愿已自悦。  
呼童问山鼎，芳乳将可设。  

李复　重阳日独居洨水君俞出游杜曲惠诗酬以来韵  
众人有钱竞沽酒，嗟我独醒坐搔首。  
荒径蓬蒿深映门，茅舍三间傍疏柳。  
南山奔腾呼欲来，云散山容一笑开。  
何似齐山江上客，菊花须插满头回。  

李复　重游宝雨寺  
题墨暗颓垣，峥嵘岁序迁。  
旧僧霜发满，老柏瘦根穿。  
客少庭多草，村饥供乏钱。  
重来犹晚暑，清盥挹寒泉。  

李复　舟行出峡先寄峡州太守荣子邕同年  
几日方离峡，舟浮任所之，  
江开平岸阔，天远去云迟。  
心折襟分后，身存痛定时。  
晚亭登至喜，归信半年期。  

李复　周巨寺  
长杨夹通津，修竹带北冈。  
寻行不知远，时闻芝术香。  
渡溪陟翠巘，松柏高苍苍。  
木杪见栌檐，塔庙居上方。  
盘步曲折峻，入门庭宇荒。  
道人貌清羸，趺坐临朝阳。  
手持天竺书，贝叶翻金光。  
炉残柏子烧，龛续明灯长。  
见我默不语，举杖鸣匡床。  
以示清静观，妙出转徒乡。  
我从绝塞来，尘侵两鬓霜。  
形骸久颠顿，思逐归鸟藏。  
偶来叩禅扃，夐与人世忘。  
金篦刮病膜，清冰沃烦肠。  
铁牛耕石田，海底种扶桑。  
超然越初地，青莲泥中芳。  

李复　昼坐东轩忽十三蝴蝶颜色鲜碧飞舞近人移时方去纪之以诗  
天上宝玉琴，星徽点瑟瑟。  
仙人手摩拂，变化通灵术。  
忽随琴声起，委蜕如蝉质。  
飞翔下绿云，风翅含寒碧。  
人间清昼长，游览喜自得。  
见我瓶中花，群游过帘额。  
高戏乱疏幌，低舞侵堕帻。  
却疑午梦酣，身是濠梁客。  
栩栩出虚庭，兴阑有归色。  
应闻调絣声，惊去无歨迹  

李复　竹  
园竹三年种，今春绿始稠。  
未知能却暑，但爱不悲秋。  
影补颓垣缺，枝多暮翼留。  
近因开小径，时有客相投。  

李复　自暴  
交际知其心，莫良占辞气。  
声音施施然，已拒弗肯至。  
忿戾无少容，安能喻美意。  
人惧有失言，恝尔绝于世。  

李复　自京之楚州  
隋柳桥边一问津，便将行止付舟人。  
土风入眼乡闾异，客路关心童仆亲。  
淮水烟开渔市晓，龟山云动佛香春。  
共传米价年来贱，取次东游不畏贫。  

李复　自省  
理容本求妍，造次遽成丑。  
兢兢早夜思，犹或失于偶。  
放而不知察，美种杂稂莠。  
吾居日三省，参也吾所友。  

李复　自寿安之长水  
夜宿锦屏下，晓行伊水长。  
露寒荷叶紫，秋晚稻花香。  
女几仙风断，连昌辇路荒。  
二年浑作客，山驿过重阳。  

李复　自讼  
前善后随非，失于任私意。  
短长莫可欺，明者未免蔽。  
改过心每惮，责人夫何易。  
芸苗舍己田，无获亦蹈厉。  

李复　自吴岳归  
鸣凤冈边路，秋风动夕岚。  
閒云依绝壁，独鸟下空潭。  
畴昔经行惯　　重来委曲谙。  
试寻遗墨在，投策访僧龛。  

李复圭　句  
老凤池边蹲不去，饥乌台上噤无声。  

李复圭　石桥  
石梁嵲屼据山流，异迹尝闻记道猷。  
五百真如谁化灭，三千色界妄探求。  
灯龛焰古长年在，茗盏花浓继日浮。  
静境少留尘虑息，松风萧飒又惊秋。  

李复圭　先照亭  
危梁上下庆云端，禅刹翚飞插翠峦。  
华藏贝多缄秘典，香厨莆塞供珍餐。  
回廊跨壑千重峻，悬溜当空六月寒。  
盘礴迥知灵秀境，极高方见地形宽。  

李复圭　行至龙门先寄尧夫先生  
碧洛青嵩刮眼明，马头次第似相迎。  
天街高士还知否，好约南轩醉一觥。  

李复圭　秀峰上方  
吴王昔日馆娃宫，殿阁鳞差轶碧空。  
寂寂香魂招不得，惟馀松柏韵天风。  

李傅　题玉岩  
雨馀山色一番新，物态民情若遇春。  
正好凭高飘逸兴，便教避世出红尘。  
再登云外通天路，就见岩中慕道人。  
俯仰熙和都得意，心难手舞喜逢辰。  

李傅　题玉岩  
良时渐近一归新，人物熙熙乐此春。  
石磴屈盘登绝顶，岩高虚寂断纤尘。  
登临疑是壶中景，谈笑真同物外人。  
可是英灵招隐逸，芳名千载起兹辰。  

李庚　题画扇  
睡起小楼春又残，半垂云袖傍栏干。  
杨花飞过韋鞑索，一阵东风作晓寒。  

李庚　题尤使君郡圃十二诗　参云亭  
元公来把麾，与发脱水戹。  
当时游息地，危亭冠州宅。  
梁栋宿寒云，去天才一握。  
尚余手种木，甘棠思邵伯。  

李庚　题尤使君郡圃十二诗　节爱堂  
吾爱巴扬州，夜不然官烛。  
吾爱阳道州，日炊米二斛。  
使君美无度，力蹈前贤躅。  
宜尔海云边，十万户蒙福。  

李庚　题尤使君郡圃十二诗　静镇堂  
海邦本淳古，山民亦颛蒙。  
汝不探赤丸，我无为缿筩。  
熙熙樵与牧，蔼蔼春风中。  
何必师齐相，虚堂舍盖公。  

李庚　题尤使君郡圃十二诗　君子堂  
文简为州时，不求赫赫誉。  
温恭君子儒，岂弟民父母。  
黄堂能几年，清风霭千古。  
愿公踵前修，特此相明主。  

李庚　题尤使君郡圃十二诗　乐山堂  
青山如避世，讵肯诣公府。  
仁人如好贤，招邀入庭户。  
拄笏对朝气，卷帘当暮雨。  
是中有佳趣，莫与儿辈语。  

李庚　题尤使君郡圃十二诗　匿峰亭  
新亭方半丈，众山之所宗。  
悭容半窗月，劣受一帘风。  
傍人笑老子，游戏如儿童。  
乱峰徒颉颃，不与汝争雄。  

李庚　题尤使君郡圃十二诗　凝思斋  
孙绰赋天台，平人以图至。  
公今身见之，情亲心更醉。  
坐想复行吟，商颂得十二。  
寄语范荣期，金声重掷地。  

李庚　题尤使君郡圃十二诗　清平阁  
彼美东堂下，方池谁凿成。  
萧侯慨不见，亦足窥典刑。  
湛湛鱼可数，恎恎鸥不惊。  
此心有如水，通国号神明。  

李庚　题尤使君郡圃十二诗　双岩堂  
吾州山水窟，城郭拥寒绿。  
戢戢群峰间，峙此一双玉。  
相对如佳宾，可敬不可渎。  
空翠扑衣裳，夜来雨新沐。  

李庚　题尤使君郡圃十二诗　霞起堂  
赤城古洞天，彤霞照山谷。  
烂烂九光垂，余辉借草木。  
伊予有个疾，企望常不足。  
待与马练师，耘芝灌松竹。  

李庚　题尤使君郡圃十二诗　玉霄亭  
亭亭玉霄峰，列仙皆羽化。  
把酒碧桃间，吹箫明月下。  
嗟我落尘凡，鹤背应难跨。  
夫子真癯儒，好上班麟驾。  

李庚　题尤使君郡圃十二诗　驻目亭  
吏散长郭静，杖藜巾一幅。  
只图宽眼界，不管穷脚力。  
野水露微湾，寒山出寸碧。  
待拍洪崖肩，蓬莱真咫尺。  

李庚　同丁致远司户游东掖山二首  
不见诗人老郑虔，谁知衣钵此中传。  
尚余杰阁惊我句，更结今秋未了缘。  

李庚　同丁致远司户游东掖山二首  
与君共饱桑门饭，愧我曾非莲社人。  
若问生公讲堂事，青山门外自横陈。  

李耕　题蔡润画  
雨过天如沐，回山浓翠侵。  
平桥带野水，涓涓绕竹林。  
茅屋闃无人，案上横素琴。  
白鹭正熟睡，杳无羡鱼心。  
维舟欲渡谁，柳岸烟沉沉。  
长啸在何处，惆怅隔云岑。  

李公晦　樵川江行  
避人忘井邑，耽静步郊原。  
落叶风能扫，寒花霜更繁。  
山空樵响答，滩浅楫声喧。  
愿结山阳伴，长年共灌园。  

李公明　大安人至  
冻雨杂零雪，柴门不敢开。  
持来一片纸，谁自大安来。  
元帅方归沔，边书又报阶。  
忍寒再三问，老弟几时回。  

李公明　灯夕  
江风淡淡放宽妆晴，灯火明时月色明。  
谁信姮娥要行乐，随他女伴绕街行。  

李公明　芙蓉  
野花能白又能红，也在天工长育中。  
长对秋烟颜色好，岂知人世有春风。  

李公明　过修诚馆  
败馆冷如许，修诚志已非。  
风光不曾改，人事故相违。  
寸碧雪山出，争喧风叶飞。  
伤心旧时月，长是送人归。  

李公明　漫作  
测测日西去，去来无尽时。  
百年无半在，一事更何为。  
草屋倚寒木，疏梅横短篱。  
直能捐世虑，何处不忘归。  
烟冷风寒处，芙蓉三两枝，  
愁怀方换酒，秋意更催诗。  
不遇元白友，宁寻沈宋师。  
谁知苦吟处，发落一丝丝。  

李公明　木芙蓉  
孤芳照寒水，婉娩自幽闲。  
万木碧无色，一花红独殷。  
秋莲多绿子，晚槿亦朱颜。  
却笑渊明宅，于今五柳残。  

李公明　偶作  
石光火中寄此身，谁论北富与南贫。  
眼前正爱溪梅瘦，冰雪亭亭笑伴人。  

李公明　偶作  
天涯地角古来传，今在天涯地角边。  
日日江头望江水，蛮风瘴雨又凄然。  

李公明　宿郑山铺  
行役苦行役，凄凉应奈何。  
自从多事后，应恨一身多。  
草店张灯宿，石桥乘月过。  
曳裾悲我计，回首一烟簑。  

李公明　题曹坑铺  
明星落深水，晚电起孤云。  
去去风前棹，迢迢竹外村。  
山回依草驿，岸落出芦根。  
亲月照人冷，今宵清梦魂。  

李公明　晚行青村  
关关新鸟逐声啼，群鹭冲寒帖水飞。  
最恨山云去如织，不教春色着征衣。  

李公明　晓烟  
晓出倚溪亭，溪烟四面生。  
昏时山绿浅，浓处日红轻。  
簇簇树尤好，依依人未行。  
玄晖信萧放，澄练有佳名。  

李公明　遇故人  
虚窗桂子打风声，夜酌沉沉夜气清。  
三十年间不须说，可堪相照发星星。  

李公明　早梅  
东风才了又西风，群木山中叶叶空。  
只有梅花吹不尽，依然新白抱新红。  

李公明　中庸  
要识中庸义，中庸乃是庸。  
不须求胜解，只此是奇功。  
卓卓孤峰上，明明百草中。  
若将声色舍，声色却盲聋。  

李公平　题武夷  
溪头借得钓鱼船，又向山中觅洞天。  
闻道岩前有遗蜕，神仙飞去二千年。  

李公异　北固楼  
北固横江尽，东南第一州。  
六朝都在望，回首倦登楼。  

李公异　花山魏公园  
当年花草径，满目旧林亭。  
无复东山妓，空门苔藓青。  

李公异　句  
海门碍日山双耸，江北迎人树几行。  

李公异　万岁楼  
万岁名虚得，兴亡已屡移。  
楼头秋夜月，当只似当时。  

李公寅　句  
岭分东粤封疆阔，天限中原气象雄。  

李功父　赋江西立上人中岩  
一室在山心，君栖背俗深。  
四傍通古道，八面见平林。  
禅有藏云穴，吟无碍月岑。  
时情任偏党，谁可浼幽襟。  

李恭　合江亭  
一丝风下碧云天，亭上窗开霁色鲜。  
严子钓台青树里，桐君丹灶白云边。  
千家画栋前朝屋，百里清江过客船。  
潇洒桐庐几兴废，野花山鸟自年年。  

李拱　句  
雨后有人耕绿野，月明无犬吠花村。  

李拱　句  
犬眠花影地，牛牧雨声坡。  

李拱　句  
琴弹终日得古调，印锁经秋带藓痕。  

李觤　哀老妇  
里中一老妇，行行啼路隅。  
自悼未亡人，暮年从二夫。  
寡时十八九，嫁时六十余。  
昔日遗腹儿，今兹垂白鬓。  
子岂不欲养，母岂不怀居。  
繇役及下户，财尽无所输。  
异籍幸可免，嫁母乃良图。  
牵车送出门，急若盗贼驱。  
儿孙孙有妇，小大攀且呼。  
回头与永诀，欲死无刑诛。  
我时闻此言，为之长叹呜。  
天民固有穷，鳏寡宝其徒。  
仁政先四者，著在孟轲书。  
吾君务复古，旦旦师黄虞。  
赦书求节妇，许与旌门闾。  
繄尔愚妇人，岂曰礼所拘。  
蓬茨四十年，不知形影孤。  
州县莫能察，诏旨成徒虚。  
而况赋役间，群小所同趋。  
奸欺至骨髓，公利未锱铢。  
良田岁岁卖，存者唯莱汙。  
兄弟欲离散，母子因变渝。  
天地岂非大，曾不容尔躯。  
嗟嗟孝治王，早晚能闻诸。  
吾言又无位，反袂空涟如。  

李觤　避暑  
富贵责且重，惭耻心如何。  
贫贱事易了，饱煖幸已多。  
大热火天下，虚堂枕山阿。  
拔欲嫌人影，考古分贤科。  
潄冷齿双噤，饮香颜半酡。  
一跣或移日，遇狂还自歌。  
去就各有志，彼此无相诃。  
原宪岂尝病，赐也徒来遇。  

李觤　璧月  
璧月迢迢出暮山，素娥心事问应难。  
世间最解悲圆缺，祗有方诸泪不乾。  

李觤　冰  
水性本来弱，渐寒成此坚。  
东风有时到，几日是残年。  

李觤　丙子冬至夜酒醒  
尽道一阳初复时，不期风雨更凄凄。  
凌晨出去逢人饮，沉醉归来满马泥。  
多恨恐成干斗气，欲言那得上天梯。  
灯青火冷睡半醒，残叶打窗乌夜啼。  

李觤　不寐  
四壁空空绝语声，困来终是睡难成。  
孤灯要与人相背，寒漏苦教天不明。  
累月故园无信息，几般闲事恼心情。  
别愁若解生华发，一夕应添一万茎。  

李觤　残叶  
一树摧残几片存，栏边为汝最伤神。  
休翻雨滴寒鸣夜，曾抱花枝暖过春。  
与影有情唯日月，遇红无礼是泥尘。  
上阳宫女多诗思，莫寄人间取次人。  

李觤　蝉  
一蜕嚣尘向此生，柳枯槐老正伤情。  
高吟尽日知谁听，零露充肠且独清。  
螳斧不劳阴致害，貂冠犹可共传名。  
骚人若有遗魂在，应放冤声伴尔鸣。  

李觤　嘲汉武  
甲帐居神本妄言，露盘犹在国东迁。  
欲知千载金人泪，为耻君王不得仙。  

李觤　池亭小酌  
客思都无著，临池一醉歌。  
唤春呈物象，移性入天和。  
月影碎荆玉，波纹纬蜀罗。  
相看尽仙骨，俗态已无多。  

李觤　春社词  
吴台耫春锁春色，雨刷花光入龙国。  
田边大树啼老鸦，野去痴醉寒查牙。  
年华欲往风雷恶，兰脸知秋泪先落。  
时荣时谢无了时，扶起混沌须神医。  

李觤　次韵陈殿丞除夜感怀  
浮世因循过。流年次第新，  
回思旧来事，都似梦中人。  
不饮偏嫌雪，多愁却怕春。  
星魁欲寅位，五鼓莫频频。  

李觤　次韵陈屯田途中所寄  
封豕长蛇战岭南，何人肉食不怀憀。  
只今唯有高眠好，风弄松声水溅庵。  

李觤　次韵酬屯田陈丈见寄  
老年才到病还催，老病成丛拨不开。  
腹冷有时如咽雪，耳虚终日独闻雷。  
半生辛苦归三径，万恨销磨向一梘。  
赖得竹窗无事处，清风频共故人来。  

李觤　次韵答陈殿丞  
不能随薄俗，非是向深山。  
自喜道无屈，所嗟心未闲。  
酒乡贫更入，诗债病犹还。  
一字成虚美，通宵只厚颜。  

李觤　次韵答陈殿丞见寄  
颠倒江湖二十春，干时的是妄庸人。  
先容不肯收蟠木，高足无从得要津。  
众与善名酬苦志，莫将吟味养闲身。  
食田饮井知谁力，下有骄儿上有亲。  

李觤　次韵答陈殿丞南塘观鱼见寄  
鳞魆摧残几许年，水平风静得潜渊。  
喜无美味登君俎，且学骊龙尽日眠。  

李觤　次韵答史太博  
驿使将诗访远山，发函宁暇正衣冠。  
秦城未割难论价，燕谷才吹已不寒。  
佔毕有心忘老至，惰农无罚贺恩宽。  
一枝数粒唯知分，岂是明时学考槃。  

李觤　次韵答提刑孙都官二首  
病树难随万木荣，闭门终日自愁萦。  
绣衣使者知何取，肯向民间问死生。  

李觤　次韵答提刑孙都官二首  
真赏由来世上稀，几人相见不相知。  
如今一字成华袞，岂识龙章与凤姿。  

李觤　次韵阎判官除夜  
密雪穿窗入，孤灯向壁光。  
老来人不觉，梦继酒犹香。  
世事休思虑，年华任短长。  
朽株难长育，空此见春阳。  

李觤　村行  
产业家家坏，诛求岁岁新。  
平时不为备，执事彼何人。  
朱户仍奢侈，柴门转窭贫。  
若非衢室畔，无用说悲辛。  

李觤　答丘寺丞示月蚀诗  
一夜吟公月蚀诗，睡魔惊走醉魂飞。  
如将混沌重区别，要使君臣有等威。  
天道至高全指掌，古人虽死合知非。  
相思无计能相见，何日轩车向北归。  

李觤　答缘概师见示草书千字文并名公所赠诗序  
佛繇西域渐中土，欲使群心皆鼓舞。  
若颛梵语及胡书，昧者虽从明孰与。  
其徒往往多材能，暗结时贤为外助。  
远公自昔来庐山，夸逞莲花邀社侣。  
吁嗟君子遭乱邦，舍此未知何处去。  
迩来一行善记览，齧破乾坤录历数。  
或攻文苑掠芬香，辞则贯休笔怀素。  
其馀曲艺与小诗，布在人间难悉数。  
贤豪大抵多怜才，引致门墙无龃龉。  
其人既重法亦尊，羽翼大成根本固。  
我缘山谷见不远，缁褐憧憧尽愚鲁。  
坐量此去有党衰，纤缟焉能拒强驽。  
去年有使自番阳，手籍一函来我所。  
发函乃是缘概书，千字满前云缕缕。  
众人饱食已用心，欲噍伯英肥美处。  
当时名士嘉其能，长序短篇联绣组。  
因思幅员千万里，如师之能更几许。  
以儒辅释日益多，何恤区区一韩愈。  

李觤　答张鬷嘏  
几年江外恣荒唐，偶脱荷衣觇国光。  
自是狂言无可择，敢嗟贤路有相妨。  
谩将文史为生业，已约渔樵共醉乡。  
多谢故人贻绝唱，爰居宁解听铿锵。  

李觤　代书答陈次公  
咄咄休休一世闲，百年都是浪悲欢。  
高谈不待傍人笑，立事须知自古难。  
时见老颜来鉴里，已将生计托云端。  
六鳌未可挥刀斫，肯便临豩把钓竿。  

李觤　登越山  
腊后梅花破碎香，望中情地转凄凉。  
游山只道寻高处，高处何曾见故乡。  

李觤　东湖  
古郡城池已瞰江，重湖更在郡东方。  
水仙坐下鱼鳞赤，龙女门前橘树香。  
路绝尘埃非洒扫，地无风雨亦清凉。  
使君待客多娱乐，只有醒时觉异乡。  

李觤　东岩精舍  
像设彼何时，高僧白衲衣。  
水寒吞日气，树老惯霜威。  
幡影捎天近，钟声落谷微。  
可怜成道易，无事即无机。  

李觤　读长恨辞二首  
玉辇迢迢别紫台，系环衣畔忽兴哀。  
临邛谩道蓬山好，争奈人间有马嵬。  

李觤　读长恨辞二首  
蜀道如天夜雨淫，乱铃声里倍沾襟。  
当时更有军中死，自是君王不动心。  

李觤　读韩文公驽骥篇因广其说  
主人渴良马，仆夫念驽骀。  
行迟追易及，力少牵易来。  
时闻千里足，百箭攒其怀。  
主人虽欲买，众口大悠哉。  

李觤　读皮袭美病中书事诗有可怜真宰意偏解困吾曹之句偶代答之  
刺虎屠龙古有名，事於难处迭相矜。  
要知真宰争功意，困得英雄始是能。  

李觤　读史  
子长汉良史，笔锋颇雄刚。  
惜哉闻道寡，气志苦不常。  
心如虫丝轻，随风东西扬。  
一事若可喜，不顾道所长。  
公言绌原宪，侠贼乃为良。  
仁义谓足羞，货殖比君王。  
黄老生六经，斯言固猖狂。  
吁嗟夫子没，两观无刑章。  
予怀班孟坚，驳议何洋洋。  
传与后世人，慎思其否臧。  

李觤　读赵氏淳化诗集  
少年曾诵习，误认古人诗。  
风雅世不重，姓名谁得知。  
高情如隐者，薄宦过明时。  
地下寻才鬼，应逢陆与皮。  

李觤　独居  
苔根跨阶发，白雨满四帘。  
春眠懒下枕，日午谁开帘。  
浮尘裹酒榼，馁虫镂书籤。  
荣荣岂不欲，非义固所嫌。  

李觤　鹅  
逸少曾留玩，人因唤右军。  
鸟名加爵号，不虽羽毛群。  

李觤　方平  
五百馀年别恨多，东征重得见青娥。  
擗麟始攎穷欢乐，不奈闲人背痒何。  

李觤　访周道士  
岂无饮食奉欢乐，亦有宾客相追游。  
宿酲在枕或时起，俗话入耳令人羞。  
偶随贤友访仙子，一临花槛斟瓷瓯。  
尘埃何处是浮世，松竹此地长清秋。  
古来扰扰富且贵，天下茫茫公与侯。  
盖棺事了何足数，乘兴啸傲真良筹。  

李觤　傅翼甘圃  
老圃君何学，中心切养亲。  
从来啜菽处，便作采兰人。  
百行当无愧，三牲未足珍。  
孝廉方察举，勉勉讵长贫。  

李觤　丐僧  
靡靡步康衢，喋喋问流俗。  
谁将今日财，愿易来世福。  
休论身善恶，佛眼重金玉。  

李觤　甘露亭诗  
乾坤父母莫匪慈，胚胎亿兆成角覊。  
其间哺乳不及处，有时泣杀呱呱儿。  
南川上游号沃野，景佑丙子尝凶饥。  
新田始苗旧谷罄，十室八九无晨炊。  
伏阴何者不仁甚，釀作水灾来助之。  
烟煤刷天雨汁黑，呕山泄谷争奔驰。  
横流一夜打城郭，万驽窃发穿毛皮。  
东隅有洲尸揖揖，如蚁欲走遭水围。  
屋根无力树腰折，蛟蜃食人犹择肥。  
涛波一望万山阻，六亲不得相扶持。  
国子刘公好仁者，惟时假守兹军麾。  
民生在我不在命，告舟往救无敢违。  
童儿赤立妇女困，载之刳木何累累，  
泥沙外冷内饥渴，口噤不语如狂痴。  
牵挛坐卧满府舍，赋以酒饮加饘糜。  
随流往往亦不死，远在百里无人知。  
损金购得问氏姓，召使亲族携之归。  
司农仓廪尽发出，不待奏报先施为。  
有馀况可补不足，大贾蓄家如响随。  
来瞻去察夜继昼，赤热不忍荫华榱。  
由斯一郡十万户，饿肤日月生膏脂。  
存者相保没者葬，唐虞仁寿重敲跻。  
圣主养贤贤养物，气和郁郁通高卑。  
城西老宫古松径，一朝坠露甘如饴。  
千柯万叶结不解，玉阶琼树光离离。  
甿俗奔走竞观者，手攀口吮同齰咨。  
学老之人周氏子，好善不类黄冠师。  
欲令事迹绚久远，筑亭其他高巍巍。  
公之归朝不可借，松树至今犹未衰。  
我作此诗揭亭上，他年坠泪如羊碑。  

李觤　感怀寄择之  
众人皆锐进，唯我复幽居。  
虑远梦多乱，身闲气不舒。  
干求非禄位，好尚岂诗书。  
日夜又日夜，霜寒鬓发痚。  

李觤　感秋  
徙倚重咨嗟，非缘惜岁华。  
关山异乡客，砧杵别人家。  
天冷云含日，豩清水献沙。  
屈魂终不返，悲思更无涯。  

李觤　感事  
太平无武备，一动未能安。  
庙算何时胜，人生到处难。  
役频农力耗，赋重女工寒。  
祗有昩江守，怜民不爱官。  

李觤　感叹二首  
世常羞贫贱，贫贱非我羞。  
道成不见取，贫贱谁之由。  
阶榡拥尧舜，廊庙居伊周。  
面对岂无说，咫尺路阴脩。  
浮云关太虚，白日光逆流。  
嗟尔临人者，蔽贤天所仇。  

李觤　感叹二首  
得志万罪消，失志百丑生。  
谁云王路宽，枯槁不敢行。  
出言到口角，缩舌悔恨并。  
自省由苦此，况乃{上山下虫}{上山下虫}氓。  
故知当今贤，未有非簪缨。  

李觤　感义  
懊恼常人只好儒，古来忠义出屠沽，  
试将朱亥相伦攎，几个衣冠是丈夫。  

李觤　戈阳县学北堂见夹竹桃花有感而书  
暖碧覆晴殷，依依近朱栏。  
异类偶相合，劲节何能安。  
同地尽妖艳，无地容檀栾。  
移根既不可，洁心诚为难。  
外貌任春色，中心期岁寒。  
正声尚可听，谁是怜伦官。  

李觤　葛陂逢何道士  
十数年前别我行，相逢犹是旧颜形。  
琴声渐古听来淡，药味虽凡试最灵。  
出有酒钱天下富，住无家地浪头萍。  
神仙可学应须学，万里蓬莱一点青。  

李觤　葛陂怀古  
长房化去已千年，鬼魅纷纷不畏天。  
老鳖若来为太守，何人杀向葛陂边。  

李觤　孤怀  
智者不在惑，君子贵知几。  
彼昏有耳目，无能辩是非。  
蜀犬尽鸣吠，义轮自光辉。  
古人不可作，垂涕沾吾衣。  

李觤　关徐  
云长不绝旧君情，元直终随老母行。  
立效报公何感慨，指心辞主更分明。  
三方本以兵攻战，一士能为国重轻。  
多谢曹刘存大度，任教忠孝得成名。  

李觤　关阎判官  
乡树江淮接，军筹岁月深。  
从公虽尽力，当路少知音。  
赋命休重问，离觞且满斟。  
君言鹏与鷃，何者是飞沈。  

李觤　龟峰精舍  
去县二十里，路平时正春。  
四山唯有石，一寺更无尘。  
融结疑天意，经劳忆古人。  
但知安乐处，何必是金身。  

李觤　海棠  
戢戢虽聚头，脉脉俱俯地。  
既言是姊妹，又却相妒忌。  
面痕赤未没，尽是伤爪指。  
不然睡未醒，被人沃井水。  

李觤　韩偓集有自抚州往南城县舟行见拂水蔷薇之诗南城吾乡也因题八句  
韩偓当年赴七闽，舟行过此倍凝神。  
江边石上知谁处，绿战红酣别是春。  
往事几多书不记，仙源依旧地无尘。  
花光柳色今何限，更有才人胜古人。  

李觤　汉宫  
哀平外立国权分，只为当时乏嗣君。  
试问莽新谁佐命，最应飞燕是元勋。  

李觤　诃孟子  
完廪损阶未可知，孟轲深信亦远疑。  
岳翁方助为天子，女婿如何弟杀之。  

李觤　和陈屯田送县徐殿丞次韵  
近年双阙暂鸣珂，出宰南城户数多。  
古道存心公道显，恶人钳口善人歌。  
登高赋处英辞在，垂橐归时旧物鈋。  
当比瑞金嚣讼后，要移风俗攎如何。  

李觤　和君锡题尧辅斋壁  
书林老仙头欲斑，近日卜居吴楚间。  
麻姑世界尽赢得，羲皇兴味选追还。  
川流切对夏无暑，山月出来门未关。  
笑杀区芪躁求者，不因贫病不曾闲。  

李觤　和慎使君出城见梅花  
化工呈巧异寻常，镂月栽云费刃芒。  
莫怪使君曾立马，染衣浑似有天香。  

李觤　和苏著作麻姑十咏　碧莲池  
碧莲何岁开，我时不得见。  
于今到池上，只有红莲绽。  
红莲非丑恶，物以多为贱。  
阿蛮加解舞，不见真妃面。  

李觤　和苏著作麻姑十咏　玳瑁石  
前有县大夫，取此石为器。  
嚣然夸谓予，材与工俱美。  
如何尔乡人，器用曾莫备。  
无乃居荒陬，俗鄙不喜事。  
答云此石坚，攻磨动时岁。  
官用钱出民，民用钱出已。  
出民官不知，喜事诚可贵。  
出已乃伤财，谁能不惜费。  
大夫闻此言，如有所忿戾。  
今君倡是诗，敢以报嘉惠。  

李觤　和苏著作麻姑十咏　丹霞洞  
山西十数里，乃是丹霞洞。  
直上穷云霓。中宽入罂畒。  
红尘生不识，明月手可捧。  
人家千里庭，泉源六月冻。  
风雨气势恶，草木精神竦。  
灵物少形见，仙官何职贡。  
欲缘易厌倦，世事足愁痛。  
寄语松上鹤，他年期一控。  

李觤　和苏著作麻姑十咏　葛仙坛  
仙翁犹山时，坛上何设施。  
仙翁一去后，梦草空离离。  
下士固大笑，言者多不知。  
嗟嗟天壤内，共是枯鱼池。  

李觤　和苏著作麻姑十咏　虎跑泉  
虎跑本何为，彼将对以臆。  
有如大丈夫，卓尔抱刚直。  
盗泉既不饮，譸人亦不食。  
山中小禽兽，何足劳捉搦。  
勇气无气泄，爪地成遗迹。  
地神嘉乃诚，水源如开陃。  
寻常窃六畜，夜傍人墙壁。  
是与豺狼同，闻此宜惭色。  

李觤　和苏著作麻姑十咏　炼丹井  
丹灶久已毁，井泉空独存。  
此地非常地，今人非昔人。  
我愿刀圭药，轻举朝月宸。  
一言洗天日，万物归阳春。  
群仙谁嫉妬，使我身漂沦。  
俯视废井水，欲饮碍荆榛。  
徘徊片云下，泣涕沾衣巾。  
少壮几何时，且醉樽中醇。  

李觤　和苏著作麻姑十咏　流杯池  
幽居久不乐，心死如湿灰。  
闻言山有池，仙客曾流杯。  
披衫向西坐，欲望无崇台。  
何当命游宴，尽聚不羁才。  
顾恐狭隘地，未足开吾怀。  
仰手斸河汉，决向天南来。  
移舟复转岳，壅遏成环回。  
横持北斗柄，量尽酒星醅。  
箕踞接下流，一歃空千罍。  
八风助吟倡，万怪供嘲谐。  
醉来散发卧，蝇声视霆雷。  
冷笑势利子，茫茫尘土堆。  

李觤　和苏著作麻姑十咏　鲁公碑  
他人工字书，美好若妇女。  
猗嗟颜太师，赳赳丈夫武。  
麻姑有遗碑，岁月亦已古。  
硬笔可破石，镌者疑虚语。  
惊龙索雷斗，口唾天下雨。  
怒虎突围出，不畏千强弩。  
有海珠易求，有山玉易取。  
唯恐此碑坏，此书难再觛。  
安得同宝镇，收藏在天府。  
自非大祭时，莫教凡眼觑。  

李觤　和苏著作麻姑十咏　七星杉  
五行与万类，有象皆在天。  
如何彼杉树，反更侔星躔。  
予思古昔意，欲媚兹山巅。  
草木尚有斗，人物谁非仙。  
栽培自何代，衰老今多年。  
大旱不減翠，涉春无益鲜。  
生当好世界，过尽闲云烟。  
房心欲布政，柱石安可捐。  

李觤　和苏著作麻姑十咏　秦人峰  
秦法虽甚苛，秦吏若犹拙。  
山林不数里，俾尔逃得脱。  
予观后世事，政役火烈烈。  
苟非为鬼神，何计避羁绁。  
圣皇今在御，百事咸均节。  
常披诏书意，苦念生财竭。  
谁能将顺者，所望在贤哲。  
无使峰中人，笑我民屠裂。  

李觤　和天庆观瑞香花  
闻说仙花玉染红，别留春色在壶中。  
瑶台若见飞琼面，不与人间梦寐同。  

李觤　和屯田陈丈寄唐休次韵  
白屋从来未有官，一名须作佛名看。  
彦伦北谷重归去，安石东山足旧欢。  
常调几时趋凤阙，湛恩唯待立鸡竿。  
胸中况是多奇蕴，自比阳春退苦寒。  

李觤　和王刑部游仙都观  
寻幽西去路非赊，回首红尘事可嗟。  
不待鸾骖并鹤驾，便分人世与仙家。  
几函道藏金壶墨，一片秋容玉井花。  
还似武夷高会日，骨凡犹幸醉流霞。  

李觤　和游丹霞有怀归之意  
暂时来访道家流，肯伴烟萝滞一丘。  
为忆长安瞻日下，欲寻蓬岛向鳖头。  
陶潜醉后虽眠石，王粲忧多更上楼。  
宣室岁馀虚席在，青山何路更重游。  

李觤　和育王十二题　八角殿  
晋后千百年，兹殿俨如昔。  
梵宇若皆然，应须省民力。  

李觤　和育王十二题　佛迹峰  
佛迹空中兹，佛心无处所。  
寻迹以求之，似学邯郸步。  

李觤　和育王十二题　供奉泉  
璾师凿此泉，晨夕奉亲老。  
因知达者心，岂尝离孝道。  

李觤　和育王十二题　袈裟石  
梵教一来东，群心日归向。  
土石至无情，也作披缁状。  

李觤　和育王十二题　金沙池  
遥闻金在沙，知是虚名号。  
世人方竞奢，何兹有遗宝。  

李觤　和育王十二题　晋年松  
典午既陵夷，群材共沦谢。  
唯有青青松，于今被王化。  

李觤　和育王十二题　灵鳗井  
田苗自枯槁，井鳗人所祷。  
若教龙有灵，此鱼何足道。  

李觤　和育王十二题　明月台  
月色固无改，台基亦不坏。  
嗟哉耫月人，古来谁更在。  

李觤　和育王十二题　七佛石  
万物虽散殊，孰非道之体。  
何必石岩岩，方疑金色臂。  

李觤　和育王十二题　石屏风  
形模皆自然，树立岂人力。  
松影与秋光，扫成真水墨。  

李觤　和育王十二题　育王塔  
尝闻有为法，佛说如梦幻。  
胡然座堵波，香花耀凡眼。  

李觤　和育王十二题　重台莲  
长疑佛界中，天女来行乐。  
为怕山风寒，仙衣尽重著。  

李觤　回胡舜元赋稿  
一把长篇读，惊嗟即过旬。  
谁知后来者，还似老成人。  
古训但时習，英辞当日新。  
惭无称薦力，空此见天麟。  

李觤　回黄通诗篇  
老杜没已久，嗟哉吾子心。  
时人任诟病，独自革浮淫。  
美玉宁须琢，朱絣岂在音。  
钟期如未见，慎勿待闲吟。  

李觤　回廖解元所业  
昔者闻乡举，良田恐甚芜。  
于今观日益，珍树已垂珠。  
众恶吾虽察，谦卑孰敢逾。  
圣贤明训在，只此是亨衢。  

李觤　回明上人诗卷  
学佛有馀力，吟诗过一生。  
情闲气燄少，句好琢磨成。  
柏竹门庭古，冰霜笔砚清。  
轮他饱食者，终日自无营。  

李觤　获稻  
朝阳过山来，下田犹露湿。  
饷妇念儿啼，逢人不敢立。  
青黄先后收，断折伛搂拾。  
鸟鼠满官仓，于今又租人。  

李觤　鸡  
嗟尔羽虫类，昂然冠距麄。  
徒为识昏晓，犹未免庖厨。  
年少苦令斗，主人频见呼。  
宁思避弋者，天外去鸿孤。  

李觤　季夏雨中宛有秋色四望之际百感生焉因题於纸  
粟花时节雨脩脩，莫道如秋即是秋。  
客路几千成大梦，年华一半落东流。  
眼存将圣生前笔，心得骚人格外愁。  
微物若教无所失，尘埃犹愿补嵩丘。  

李觤　寄傅代言  
交游散尽客来稀，门掩城隅昼漏迟。  
春地更无嫌草处，雨天还有诈睛时。  
轻量世事世不罪，冷笑人言人岂知。  
犹喜道途收拾早，将闲对病最相宜。  

李觤　寄怀三首  
鸟兽死有用，羽角筋革齿。  
辇輓入工师，饰作军国器。  
玉食白如瓠，瞑目已腐秽。  
生者不敢留，埋藏与蝼蚁。  
百年富贵身，孰若鸟兽类。  
唯有令名人，终古如不死。  

李觤　寄怀三首  
根生但为松，翼飞但为凤。  
王侯尚可轻，道义本来重。  
皏儿似婢妾，寸步矜恩宠。  
傍人忍笑时，佯把衣祛弄。  

李觤　寄怀三首  
龊龊复龊龊，浅谋同燕雀。  
不思明日忧，但敢今日乐。  
欲儒抱书卷，未去眼中瞙。  
谁将古人泪，更为今人落。  

李觤　寄黄晞  
长忆黄夫子，才高行亦淳。  
世情轻近事，见惯即常人。  
何力康时务，将身役路尘。  
七闽山水国，是处好安贫。  

李觤　寄介夫  
天恨吾侪各一方，夕阳千度到西窗。  
因循流俗今皆是，磊落如君信少双。  
书未隔年难得报，心从薄宦始应降。  
可怜汉水无拘系，长与昩江会九江。  

李觤　寄邻父  
离山阙归期，滞踪如在狱，  
他门一脔炙，贱子万端辱。  
吟忆圃花尽，梦知原麦熟。  
公道富贵迟。何似耕获速。  

李觤　寄史屯田  
秀汝清昩数舍中，系匏名谒竟难通。  
只知俗吏隆官业，不意高文有古风。  
朝请待趋天屏北，家园归省浙江东。  
远民利害闻应热，早晚嘉谋沃舜聪。  

李觤　寄题陈适追养亭  
筑室先茔下，哀心有所归。  
每来开户牖，浑似恋庭闱。  
丘木成风树，衰裳换彩衣。  
吾生与君类，东望涕交挥。  

李觤　寄题廖说蒙亭  
圣人虽在上，君子有穷时。  
自得山居乐，何须世俗知。  
夜多松月分，凉与水风期。  
只恐亨通去，清闲却付谁。  

李觤　寄题钱塘毛氏西湖园  
昔年曾泛西湖流，君今更住西湖头。  
人生多是未得往，地上有天何处求。  
朱楼照影钟声晓，书船落手芙蓉秋。  
鲤鱼赤鳞应不少，待与水仙相伴游。  

李觤　寄题邹氏延寿亭  
一世跻仁寿，君今更欲延。  
山中想无事，分外得长年。  
松老多经雪，云闲不到天。  
区区殉名者，回道倍凄然。  

李觤　寄小儿  
两世茕茕各一人，生来且喜事精神。  
欲教龆龀从师学，祗恐文章误尔身。  
但有犁锄终得饱，莫看纨绮便嫌贫。  
不知别后啼多少，苦问家僮说未真。  

李觤　寄赠福山长老  
时世重因循，师何独苦辛。  
洁斋徒众散，刚直里闾嗔。  
游艺能济物，旧交多雅人。  
云山虽好住，住久转劳神。  

李觤　寄章友直  
人生何中贵，贵在天资秀。  
譬如沙石间，金玉岂常有。  
有才不善用，多为淫邪诱。  
嗟哉栋梁材，往往厄樵手。  
章子吾不识，美在众人口。  
如何材艺多，四十无所守。  
所守者何为，非贵亦非富。  
古今圣与贤，历历垂星斗。  
景行苟有成，进退无一缪。  
不能功夫下，尚可名身后。  
百年随飘风，白发勇未斗。  
良时且不反，饮恨唯尸柩。  
无谓学已足，大海难掬潄。  
无谓过可文，希珍尚磨垢。  
智者当自知，既往诚何咎。  
西子蒙不洁，见者掩鼻走。  
恶人幸斋戒，上帝必孚佑。  
相如窃妻逃。犊鼻从沽酒。  
一朝赋上林，在汉为称首。  
努力念前哲，吾方非子诟。  

李觤　寄周寺丞  
我爱南丰宰，天资举措奇。  
上官如不怒，善政有谁知。  
赋役贫中减，鞭笞恶处施。  
邑人多未悟，去后始应思。  

李觤　寄祖祕丞  
我本山田人，好尚与众异，  
平生重交游，所得国无几。  
昨者应茂才，西行觑朝美。  
时当庆历初，选举宝多士。  
茫茫帝王州，栖栖远行子。  
携钱赁破屋，乞火蒸陈米。  
鞍马到即卖，僮仆痴难使。  
有时造公卿，努力向廛市。  
数步则一歇，长吁乃能起。  
衣冠信质野，言语欠婉媚。  
阍人顾之笑，将命见而避。  
往往得所请，跄跄向前跪。  
何能剖怀抱，浪自慕尊贵。  
贵人如天神，喘自生云气。  
野夫等麋鹿，刍豢非所冀。  
归来坐空窗。惆账夕不睡。  
尘埃满须鬓，臭恶入口臭。  
业已矢吾亲，中道岂可废。  
僶俛待报闻，愁忧遂经岁。  
二年正月晦，闲房适假寐。  
有奴来啄门，手披择之刺。  
承命惊下床，赤脚误穿履。  
从来未识面，只是闻高第。  
名显宦且达，见我当何为。  
再拜请就席，熟视知可畏。  
昂昂貌甚古，崖石掀氛翳。  
浑浑气甚和，璞玉无芒锐。  
高谈贯先哲，雅意在兹世。  
昔人相遇间，一言犹合契。  
今吾於择之，宁假再三计。  
自此习往还，中心蔑疑贰。  
如热息广厦，如饥享盛馈。  
君授南康守，舟维蔡河涘。  
我馆汴之阴，前去路则迩。  
时时结帽带，踽踽寻英轨。  
众人娇绮罗，相对纫兰芷。  
朱絣自三叹，笑杀彼郑卫。  
王命有期日，都门一反袂。  
君行剧鸿轩，我处近匏系。  
旷日及孟秋，皇慈始收试。  
崇崇九门开，窈窈三馆秘。  
主司隔帘帷，欲望不可跂。  
中贵当枨阤，蒷索遍靴底。  
呼名授之坐，败席铺冷地。  
健儿直我前，武怒足防备。  
少小学贤能，谓可当宾礼。  
一朝在槛阱，两目但{左目右咢}眙。  
捉笔析所问，移时数千字。  
读书取大者，纤悉或靡记。  
炙背虽自奇，宁当至尊意。  
龙马腾天衢，驽骀合羞死。  
量才与揣命，坦荡更何事。  
振衣托归舟，河流迅弧矢。  
淮清江且平，踰月在枕几。  
及过庐山南，闻君初布治。  
船樯既入岸，马首已来暨。  
迎我到府署，相见共欣喜，  
嫩橘摘千苞，肥鱼斫千尾。  
萧晨彻骨清，佳境邀人醉。  
高会虽暂欢，故园当速至。  
草草成别愁，悠悠渡湖水，  
是时东方曙，俄然北风厉。  
阳乌畏威逃，江神以儒戏。  
气象斗不同，波涛大可悸。  
长帆张欲裂，孤舟荡无倚。  
或从玉井出，或自银山坠。  
篙工敛手立，脉脉无穷泪。  
从者闭目坐，嗟嗟不敢视。  
我时抚床歌，分作长江鬼。  
所恨生劬劳，不孝而已矣。  
祸福果无妄，险难行可弥。  
脱身得平康，引领望乡里。  
厥后过浃日，幸得见维梓。  
入门何怡怡，{左饣右巽}具有甘旨。  
稚女能纫针，骄儿偏生齿。  
芟除闲草莱，疏通旧沼沚。  
吾庐可终焉，生计由此始。  
郡守方仁贤，学宫盛脩理。  
踵门致勤恪，命我论经艺。  
麻衣何纷纷，乡人子若弟。  
不唯务章句，所欲兴礼义。  
施为有本末，动静有纲纪。  
蚤与鸡同觉，夜与月相值。  
孳孳忘饮食，仓仓{左龠右斤}{左龠右斤}在文史。  
时附南康书，或逢北来使。  
尺素虽满前，话言难到耳。  
殆及三年冬，闻君受朝寄。  
名称按弄狱，势可平冤滞。  
故人渐大任，贱子差自慰。  
轩车日已远，翰墨益难致。  
薄命良可伤，降灾浑未已。  
是年之季冬，举家缠疫疠。  
老母尚委顿，微躯盖蝼蚁。  
形骸非我有，魂魄兴心离。  
权柄在鬼物，功力非服饵。  
晓突谁能炊，午关犹未启。  
荏苒再周月，幸会天不弃。  
春风动枯槁，甘雨浇根柢。  
行行夏交秋，吉微凶不替。  
高堂何戚戚，疾病日攒萃。  
一夕脾舓间，发泄不复止。  
诘朝问无言，日瞑口齿闭。  
号呶诸儿孙，亲沓大鼎沸。  
嗟哉当彼时，诚恐弗可讳。  
医师相急热，巫覡雨经纬。  
药草极酸辛，法术殚怪诡。  
薄暮乃复苏，踰旬仅知味。  
方兹恋庭闱，旋已对狱吏。  
试言其所由，内省亦无媿。  
有人同州闾，发迹自徒隸。  
窃被儒衣裳，曾亡小材技。  
突如游京邑，欲以干明叡。  
朝家焉可欺，羁旅谋自济。  
乃造黄纸书，便取青袍衣。  
乘船归南方，敛板谒当位。  
自言章奏奇，因藉宦官势。  
诏文降自中，宰府不预议。  
既云能占天，且曰善兴利。  
江淮一经过，郡府十不啻，  
到处争逢迎，莫能思处置。  
转运苦爱奇，得之如国器。  
故使按坑冶，庶可展才智。  
小人靡忖度，假宠愈放肆。  
行符索吏卒，圈印发传递。  
阎闾望尘拜，州县从风靡。  
遮道对缯彩，铺筵塞珠翠。  
车骑前后呵，给使数百指。  
何者为典刑，独自夸爪嘴。  
在昔秦无人，绕朝赠之箠。  
繄我非聋瞽，碌碌宁不耻。  
作书贻谏官，奸诈患不细，  
有诏令逮捕，按验取真伪。  
是夫知计穷，诬我以罪戾。  
上官犹眩惑，准例皆拘俿。  
幽幽圄犴中，愤愤争竞里。  
周旋二十日，乃克见巧敝。  
画地尚不入，丛棘曷可寘。  
惟兹谢吾母，几不全发体。  
教道亦难行，凡庸岂同志。  
吁哉养英才，徒以钓积毁。  
箧书归敝庐，庠门任芜秽。  
去年仲夏后，盛暑若火炽。  
郊园有余爽，蔬果聊可嗜。  
时复观田畴，毕力奉耘耔。  
人生但饱暖，此外皆淫侈。  
思君非一日，欲去无双翅。  
俄闻迁黄州，又说丁丧制。  
古来圣与贤，谁不遭丑诋。  
蜀日骇狗犬，夏鼎愁魑魅。  
人寿有短长，孝子谩忧思。  
灭性经所贬，节哀礼为是，  
矧夫王佐才，简在唐虞际。  
扬名以显亲，报德岂不{左是右韦}。  
加饭句如愿，苍生犹有恃。  
适时匪我长，不朽乃所攎。  
道义果弗充，富贵反为累。  
回宪本无官，桀纣焉得此。  
俗子但相非，吾民已居易。  
近者游葛陂，念君在衰枲。  
作诗布幽怀，读之勿嗤鄙。  

李觤　鉴湖夜泛  
明月到樽前，拿舟古岸边。  
乱山斜入雾，远水倒垂天。  
酒气薰龙戏，歌声弄鹤眠。  
回头嗤李郭，此外更无仙。  

李觤　江亭醉后  
平生尚倜傥，壮大苦摧折。  
主人能结纳，佳境为铺设。  
涉{左氵右皛}东江来，豦豣暮云裂。  
倡女稍多艺，市酒且供啜。  
侠气复何聊，心朋幸相悦。  
解冠从放荡，大呼谁輓掣。  
咄哉千里足，嗟呼三寸舌。  
海物唤龙取，天葩令鬼折。  
艳唱声非雅，戏谈理当谲。  
帷房笑私昵，闾巷嘲琐屑。  
更鼓莫催睡，夜风才去热。  
欲士鲜大志，于今重小节。  
内行豕在泥，外貌犬伏绁。  
吾侪古豪傑，方寸浴日月。  
被谤肯自疑，为欢顾犹拙。  
放饭彼不惭，使我无齿决。  

李觤　堦基  
堂前一级似堦墀，无石无畊只旧基。  
泥饰顷因年节近，蹋崩唯是客行时。  
谁曾罗袜双来上，多谢苍苔久不离。  
从此便成贫景致，竹帘垂处最相宜。  

李觤　解汤延祖字  
仲尼作经授曾子，明稽至孝之终始。  
始於事亲终立身，以是扬名於后世。  
大雅有言念尔祖，述脩其德乃为美。  
圣训昭昭十八章，写之琬琰千馀岁。  
汤生本由义方教，石磨沙眜求成器。  
其名延祖有意哉，吾以子立为之字。  
立身之道将何如，非曰凡人富与贵。  
不贤而位何能为，蝇虫岂不披红紫。  
周公亦人舜亦人，口衔日月坐天际。  
勗哉见善勿迟疑，往往后生诚可畏。  

李觤　景阳宫井  
以色从人自古然，幸逢圣主得称贤。  
太王姜女来岐下，应不相将坠井泉。  

李觤　君锡以新诗相示因成四十字答之  
君诗三十首，一一敌琅玕。  
语近终非俗，情闲不似官。  
姑山蟠郡碧，昩水蘸天寒。  
景物将才思，相期李杜坛。  

李觤　君锡宰寿春  
沦落多愁笑不成，水边还是送君行。  
官为令长前程好，地近乡关喜气生。  
百里有人观惠术，三年唯我见交情。  
山中后夜思贤处，风月犹应似旧清。  

李觤　客有话故祕监京师旧宅因而伤之  
等闲荣谢已愁闻，况话三公极宠身。  
青史尚为今世事，朱门不是旧时人。  
文章散入诸蕃口，花药留添上国春。  
生死交情浑易见，有谁过此为沾巾。  

李觤　孔光  
王莽欲为先与草，董贤将过自迎门。  
省中树木何闲事，却对妻孥不肯言。  

李觤　哭女二首  
妻死女已病，踰年成二丧。  
此生谁骨肉，末识好衣裳。  
看面虽犹小，闻言尽可伤。  
最知怜祖母，句句刮人肠。  

李觤　哭女二首  
老树枝叶薄，先秋风雨过。  
人间不善事，身外想无多。  
理遣诚如幻，悲为岂奈何。  
从前短鬓发，为尔渐双皤。  

李觤　哭十侄  
到官六月寄书回，未病封题死后开。  
一命至卑人尽得，九泉何事独相催。  
唯忧旅榇还乡远，况是亲丧继踵来。  
数世学文终若此，可怜门户转隳颓。  

李觤　苦热夜  
荧荧背明灯，黯黯垂疏帷。  
阶庭岂不好，蚊虫苦相期。  
坏扇无清风，暗树多斜枝。  
屈指山泉侣，寂寥空所思。  

李觤　苦雨初霁  
积阴为患恐沈绵，革去方惊造化权。  
天放旧光还日月，地将浓秀与山川。  
泥途渐少车声活，林薄初乾果味全。  
寄语残云好知足，莫依河汉更油然。  

李觤　览余尧辅诗因成七言四韵  
少年心苦向毛锥，老大生涯只有诗。  
哀乐万端成画绘，江山大半入鑪鎚。  
格如平易人多爱，意到幽深鬼未知。  
白发尚新才不尽，几时吟兴是衰时。  

李觤　李郭  
元礼祸成鉤党后，林宗身免闭门时。  
死非不智生非怯，同室乡邻各有宜。  

李觤　梁帝  
凝旒南面总虚名，庙祀何曾暂割牲。  
但学禅心能忍辱，莫羞侯景陷台城。  

李觤　林屯田思轩  
虑远无如静，兹轩得地幽。  
一官虽智效，万仞更心游。  
风月趋吟笔，乾坤入坐筹。  
延英期上对，岂是为身谋。  

李觤　灵源洞  
才出尘来尚未知，渐攀藤竹渐临危。  
伏流似是龙藏处，古树应无春到时。  
谁把石崖齐划削，直教云气当帘帷。  
良工画得犹宜秘，莫与凡夫肉眼窥。  

李觤　留题归安尉凝碧堂  
骚人得助是江山。千里幽怀一凭栏。  
野色岂唯春晚秀，天风长似月边寒。  
身闲暂觉尘埃远，境胜才知宇宙宽。  
祗恐仙壶提挈去，不教凡眼醉中看。  

李觤　柳枝答  
春早寒馀岂足哀，平生多难愧非材。  
去年二月都城里，曾共花房带雪来。  

李觤　论文二首  
今人往往号能文，意熟辞陈未足云。  
若见江鱼须恸哭，腹中曾有屈原坟。  

李觤　论文二首  
天宝年中事事新，长安还有谪仙人。  
骑鲸去后无寻处，输与勾芒自管春。  

李觤　麻源题壁  
一到麻源日又曛，几回欲起却逡巡。  
世间岂是无山水，不奈闲人好聒人。  

李觤　马嵬驿  
六军刚要非杨妃，空使君王血泪垂。  
何事国忠诛死后，不将林甫更鞭尸。  

李觤　美女篇  
繁霜毒春木，花开苦不早。  
愚夫择利婚，美女贫中老。  
曷不冶颜色，门前车为道。  
闺房有礼文，自衒谁言好。  
俗态竞朱粉，古心慕苹藻。  
所期君子恩，卒以慰枯槁。  

李觤　闷书  
行行四月晦，絺綌未能裁。  
天气疑我定，春寒恐再来。  
袭衣从汗浃，交扇取风回。  
野秀深成黑，炉薰冷作媒。  
年高情已淡，俗薄意多猜。  
李杜今何在，芳樽谁与开。  

李觤　闵俗  
君门若无禄，陈编熟能读。  
公庭若无法，秽德谁不足。  
煦煦儒者言，沈沈小人腹。  
伤心勿复道，拂絣寄清曲。  

李觤　闵雨诗  
吴江之南，是曰丰国。  
五种之生天下食，一岁不登，  
吾民菜色。如何天不仁，  
纵彼旱孽称其神。矫矫赤龙推火轩，  
来自东南山。咸池愞水不敢沃，  
阳侯失色愁烹煎。况兹畎亩流涓涓，  
何足吸之唇齿间。但见禾与黍，  
蓬勃红尘起。土伯敕其属，  
扫路迎饥鬼。哀哉氓{上山下虫}{上山下虫}，  
托身釜鬲惟蒸炊。小人怨咨君子知，  
天生天杀今其时。我闻皇穹大德在生育，  
爱养万物同婴儿。产民之身赋民食，  
中道绝之何所为。当时冥冥间，  
委任非其宜。山川之神各守土，  
群龙受位司天池。上帝当轩亲戒敕，  
十日一雨无愆期。帝心仁且信，  
临下固不疑。谓言庶事有分职，  
屏去视听思无为。安知愚下鬼，  
负德孤恩难制指。弄天之权侮人命，  
贪嗜牛羊邀祭祀。忽焉一物不称情，  
因教此旱灾生灵。雷霆之官畏罪莫敢谏，  
头枕天鼓眠不醒。帝在紫微垣，  
下隔千里云。徒劳衔血向空哭，  
帝心虽圣安得闻。北斗侍帝侧，  
翰运气母均四时。五星暨众宿，  
照曜亡偏私。夫何容此鬼，  
恣行胸臆轻天威。定是机务繁，  
耳目有所遗。小臣亦何者，  
草莽负奇节。欲系神颈无长绳，  
欲斩龙头剑锋缺。皇穹如未察凶邪，  
空使小臣心郁结。  

李觤　闽中岁春  
休道南人暖过冬，苦寒今与北方同。  
霜严欲裂地到底，日短不行天正中。  
谁使智愚相伴老，便将荣辱断还空。  
乡愁莫更欺闲客，薄酒从来亦有功。  

李觤　名男曰参鲁以时喻之  
孔门有高弟，曾子以孝著。  
求诸圣人言，尚曰参也鲁。  
才敏谁不愿，顾恐难荷负。  
苟无德将之，何益於父母。  
昔如吴起者，善兵亚孙武。  
齿臂游诸侯，亲丧哀不举。  
杨彪有子脩，器能颇可取。  
一旦以罪诛，舐犊秆虚语。  
吾生本薄祜，略无兄弟助。  
及汝又一身，不绝如线缕。  
祖母唯汝爱，无异所生乳。  
宁止吒祭祀，亦欲兴门户。  
伎俩勿求名，适时乃有补。  
计虑勿尚巧，合义乃可处。  
持重尚寡过，摧刚庶无惧。  
内以保家族，外以扬名誉，  
高山在所仰，今人岂殊古。  
参鲁为汝名，其字曰孝孺。  

李觤　鸣蜩  
雨馀云漏日，虫思已喧喧。  
时节惊初夏，声音似故园。  
为谁吟绿野，相共送黄昏。  
便是秋来信，霜髯更几根。  

李觤　暮春始游城西  
病多无力逐纷华，三月衡门未见花。  
长恐后期成索寞，果逢残景独咨嗟。  
栏干倚望山空在，杯酒迟留日易斜。  
谩说明年更春色，不知园囿属谁家。  

李觤　南斋咏风  
懊恼南窗一道风，只应天配与贫穷。  
不归罗绮飘飖处，故入松篁冷淡中。  
久座披襟尘榻稳，半醒吹面月帷空。  
城边菡萏今多少，偷得清香是尔功。  

李觤　女色无定美赠卿材  
女色无定美，宠至美则多。  
士才无定称，用显称已过。  
长字小家子，粲粲秋池荷。  
性慧不觉耻，母怜不加诃。  
出户一囊麝，见人双眼波。  
情动笑难止，语娇音屡讹。  
都人口如沸，观者踵相摩。  
因缘幸充选，恩泽成偏颇。  
少费万金珠，一呼千绮罗。  
佯愁惨白日，猛唾倾天河。  
东邻有贤女，春绿涵脩蛾。  
花艳不裁翦，玉光无切磋。  
自小固闻礼，藏头岂知他。  
亲戚尚未见，媒官当奈何。  
过时谁访问，生世就蹉跎。  
岂不有配偶，市里或山阿。  
岂不有奉养，春{左食右喜}与机梭。  
列女不得传，乐府无人歌。  
容华日衰落，涕泣坐滂沱。  
富贵易脩饰，贫贱多笑呵。  
柳下无仲尼，小官终灭磨。  
进退在勇决，迟疑两皆蹉。  
退当事奇伟，夙驾追雄轲。  
进当取势位，健笔为干戈。  
胡然守一节，独自埋随和。  

李觤　偶题饶秀才豩光亭  
北出城来驻马蹄，君家别馆幸临豩。  
雄虹见雨遏不断，潦水到秋痕渐低。  
万中热心成浩叹，一樽撩眼怕长迷。  
俗人谁会儒生意，是处醉吟还日西。  

李觤　蓬屋  
长簷数尺庇堂东，疏漏从来只有蓬。  
日影碎如秋树下，雨声初似夜般中。  
竹经蠹了多垂地，箬到乾时半捲空。  
此处想非人所竞，众言千万莫相攻。  

李觤　萍  
尽日看流萍，谁原造化情。  
可怜无用物，偏解及时生。  
泥滓根萌浅，风波性质轻。  
晚来堆岸风，犹得护蛙鸣。  

李觤　七夕  
天孙何许是来时，月意愔愔露气微。  
可道星河难得过，自缘乌鹊合高飞。  
秋宵已胜春宵短，今会还如古会稀。  
早晚望夫能化石，尽分人世作支机。  

李觤　七夕二首  
无奈家家乞巧何，岂知天上拙人多。  
唤他乌鹊辛勤杀，才得扶舁渡浅河。  

李觤　七夕二首  
一年一度暂和谐。幽闭生心亦可猜。  
莫道乘槎无径路，支机曾属客星来。  

李觤　戚夫人  
百子池头一曲春，君恩和泪落埃尘。  
当时应恨秦皇帝，不杀南山皓首人。  

李觤　齐世家  
莫以荒淫便责君，大都危乱为无臣。  
若教管仲身长在，何患夫人更六人。  

李觤　千福寺昧轩  
何人指蒙昧，题作此轩名。  
天理自昼夜，道心无晦明。  
用当群物化，舍去一毛轻。  
磊磊山前寺，时闻钟声声。  

李觤　钱寺丞知白州  
大邑歌谣日尚新，忽惊千骑拥行尘。  
宦游莫叹登长道，天意先教福远人。  
城在海隅门少客，地钟阳气景常春。  
政成不患无知已，按察当今正直臣。  

李觤　乾元节群臣祝寿小人无位以诗继之  
帝命当敷佑，民生有厥初。  
千秋唐节日，万国禹朝车。  
韶美笙镛外，需亨饮食馀。  
神仙似姑射，梦想即华胥。  
嘉会诚难得，愚忠敢自痚。  
古人谁最寿，无逸在周书。  

李觤　遣兴  
境入东南处处清，不因辞客不传名。  
屈平岂要江山助，却是江山遇屈平。  

李觤　清话堂诗  
释子相延暂解冠，一宵清话到更兰。  
漆盘香烬死蚯蚓，纸瓦雨声鸣弹丸。  
往事莫将闲口笑，劳生谁在定中看。  
明朝飄面还归去，衣旧涂泥溅马鞍。  

李觤　清晖亭  
池亭何处占清晖，只有晖江更向西。  
山上白云如有雪，水中明月似无泥。  
郊原不改春来秀，径路终忧客到迷。  
沈约东阳曾入咏，使君才调好留题。  

李觤　清明日作  
迟迟日景坐成曛，闻说清明在此晨。  
花卉不宜愁眼看，勾芒能为几人春。  
销磨志气多因老，点检交游半作尘。  
欲向醉乡聊自适，病来还厌举杯频。  

李觤　秋怀  
褚冠斜顶对清秋，病骨支撑懒上楼。  
辅世功夫何日是，少年滋味此生休。  
山含红树随时老，天带黄昏一例愁。  
自笑酒肠空半在，前村无处典鷞裘。  

李觤　秋千二首  
华郭春光欲暮时，采绳争蹴夜忘归。  
佳人不道罗纨重，攎共杨花苦斗飞。  

李觤　秋千二首  
风静高标埋暗雾，月明孤影落澄波。  
狂心攎逐游童上，无奈春醪足困何。  

李觤　秋热  
江湖限南鄙，秋令到还稀。  
节换空看历，人闲未趁衣。  
齐纨方得意，厦燕莫言归。  
祗有松筠径，风高暑气微。  

李觤　秋晚悲怀  
渐老多忧百事忙，天寒日短更心伤。  
数分红色上黄叶，一瞬曙光成夕阳。  
春水别来应到海，小松生命合禁霜。  
壶中若逐仙翁去，待看年华几许长。  

李觤　秋阴  
一夜风声晓更狂，起来庭户顿凄凉。  
不知红日在何处，时见黑云微有光。  
天落不中兼雁影，露啼林罅带枫香。  
愁人莫苦登高阁，说著江山已断肠。  

李觤　屈原  
秋来张翰偶思鱸，满筯鲜红食有馀。  
何事灵均不知退，却将闲肉付江鱼。  

李觤　日出吟  
日出百鸟喜，覊人懒举眸。  
长恨年光缓，禄养未可求。  
若至年光过，高堂又白头。  
义和君有知，奈我心悠悠。  

李觤　儒行  
一死相从患难时，何人能与古人齐。  
郦生泉下还知否，卖友而今价转低。  

李觤　闰正月三日偶书二首  
一步寒郊一惨眉，望春春色苦来迟。  
东君未必私桃李，只恐梅花谢有时。  

李觤　闰正月三日偶书二首  
无赖年年逐酒徒，今年不饮兴何如。  
醉乡若有人名籍，但愿春风点检疏。  

李觤　三贤咏  
鲁连誓蹈海，夷齐甘采薇。  
秦王不得帝，周武终见非。  
轻死议万乘，强哉三布衣。  
凡人欺贫贱，贫贱岂易欺。  

李觤　僧志月碧云轩改为景云轩因书二首  
长见江淹杂体诗，碧云非是惠林词。  
试言日莫佳人怨，何事高僧却得知。  

李觤　僧志月碧云轩改为景云轩因书二首  
景云持律冠当年，遗迹虽沉古寺存。  
释子若能精进去，便应题作景云轩。  

李觤　山舍寓止  
无计奈疏拙，走逃云水隈。  
鹤饥虽厌夜，龙睡却嫌雷。  
师友关千古，穷通付一杯。  
商岩版筑者，底处有梯媒。  

李觤　芍药  
斜月正当楼，香雾压城重。  
起傍小兰行，花亦方大梦。  

李觤　少年  
新翻曲调恐人传，不许高声唱玳筵。  
金兽也嫌春态浅，向风喷作绿杨烟。  

李觤　书怀寄介夫  
弃材幸免杂舆薪，收拾缁衣出洛尘。  
渐老得闲才是性，谩言成谑且随人。  
能传身后须文字，要识胸中只鬼神。  
俗子不劳轻毁誉，问天长乞醉乡春。  

李觤　书景云轩壁  
二江斜入似娥眉，尽日凭高把酒巵。  
贫贱别应无好处，猛忙中是我闲时。  

李觤　书楼夏晚  
地僻无他管，楼危有剩凉。  
远流通越派，残日共秦光。  
鸟道顽云黑，人家病叶黄。  
高情梦箕颍，头景画潇湘。  
山药香多桂，渔歌浊少商。  
太平知可喜，何者是簪裳。  

李觤　书麻姑庙  
流俗好仙方学道，至人乐道自成仙。  
飞升若也由贪欲，紫府还应用诈权。  
尘里笙歌千古梦，洞中星斗几家天。  
无心便是归真日，姹女河车总谩传。  

李觤　书松陵唱和  
天命相逢陆与皮，当年才调两权奇。  
朝端未有输忠处，诗外应无用力时。  
意古直摩轩昊顶，言微都洩鬼神私。  
近来此道中兴也，泉下英魂知不知。  

李觤　霜  
夜落无人见，朝看到外新。  
非君有分别，力不奈松筠。  

李觤　睡起  
簟卷鳞纹帐系纱，六龙西降树阴斜。  
祗应梦里成蝴蝶，犹记南园数种花。  

李觤　睡思  
睡魔气势重千钧，压倒心闲食饱人。  
莫笑坐问常似醉，当年满腹是精神。  

李觤　睡思  
俗语不入耳，旅愁还到心。  
坐多浑易厌，梦好欲重寻。  
暴雨撩蓬响，残阳过岭阴。  
回看奔竞苦，此兴贵南金。  

李觤　宋玉  
世间佳丽每专房，一顾多应万事荒。  
梦里若无真宝处，不妨频为赋高唐。  

李觤　送郴县吴主簿  
数十年来预荐书，当时文行耸群儒。  
青衫近始沾王泽，白道从新入宦途。  
四壁生涯虽寂寞，一官趋进转崎岖。  
楚南若是江山好，闲日犹应味道腴。  

李觤　送陈次公茂材  
俗人无心胸，贵伪不贵诚。  
口吻当文学，奔走成名声。  
之子出蒿莱，行洁业且精。  
中美未外发，朴质亡华英。  
持此向文众，讵免笑与憎。  
况复觅薦举，路险岂易行。  
所愿天命泰，因之主者明。  
牙絣一鼓时，钟子耳必倾。  

李觤　送陈司理  
平生直道耻求人，下位沈英久未伸。  
齐吹古来偏有滥，叶龙今更不宜真。  
天边奕世三台贵，江上先庐一亩贫。  
大抵穷通相倚伏，这回寒谷解逢春。  

李觤　送春  
送尔归天去，天应解祸淫。  
物生谁得所，我见独伤心。  
好景吟来偏，芳樽醉不禁。  
东风别无用，百草已成林。  

李觤　送春  
宜春台上送春归，泪滴金怀不自知。  
懊恼黄莺解言语，飞来唯见落花枝。  

李觤　送春寄呈现祖袁州二首  
东君此去和时来，雪里梅根待暖回。  
莫似仙家寥落甚，蟠桃千岁始重开。  

李觤　送春寄呈祖袁州二首  
去年春尽在宜春，醉送东风泪满巾。  
今日春归倍惆怅，相逢不是去年人。  

李觤　送丁正臣  
铅椠辛勤四十年，抟风不上鬓霜寒，  
朱门何处是知已，短褐空瓢行路难。  

李觤　送杜奉职  
青紫皆同道，稀曾到薜萝。  
感君非我辈，无事每来过。  
此别当贫病，何年共醉歌。  
人生有后会，争奈鬓双皤。  

李觤　送杜寺丞和永城  
薦表同时入，天衢自此通。  
弦歌新邑宰，清白旧家风。  
官舍隋河北，离觞华谷东。  
勖哉松柏操，咫尺是尧聪。  

李觤　送杜万  
谷口生涯已是贫，素衣还攎冒京尘。  
因风早寄登科信，装点江南几日春。  

李觤　送分司吴太博还乡  
休官众夫许，分政且归闽。  
名俿金闺彦，身为惠帐人。  
林泉新得主，冠履渐无尘。  
知足应常足，安能更问津。  

李觤　送傅野  
国学先生石与孙，金铃木舌士林间，  
欲将天下观诸掌，之子从今上泰山  

李觤　送古山人  
喜闻吉事怕闻凶，天下人心处处同。  
乍出山来言语拙，莫将刺字谒王公。  

李觤　送何祕丞  
吴人作蜀官，万里泝惊湍。  
地俗虽云异，民情想一般。  
智明终戒察，政惠不须宽。  
前史多循吏，乘闲更熟看。  

李觤　送侯殿直之官吉州  
待诏何年别玉堂，笔端浑欲继钟王。  
官资未出风尘外，踪迹曾亲日月光。  
扶老只今非远道，荐能从此有封章。  
庐陵若要高文写，争得滁州在故乡。  

李觤　送黄承伯  
君来别我向番阳，时节初春晓尚霜。  
茶褐园林新柳色，鹿胎田地落梅香。  
此行砚席多知已，是处楼台可举觞。  
只恐诏书非久下，槐花又在眼前黄。  

李觤　送黄介夫  
短亭车马地，送子一盘恒。  
不畏离群久，所嗟行路难。  
晒衣云日薄，扑面水风酸。  
圣有中庸训，时时著意看。  

李觤　送黄祕丞  
天下为人子，何人似庆门。  
二亲皆白首，同日拜皇恩。  
就养兰生畹，娱宾酒满樽。  
自嗟偏待早，相送只销魂。  

李觤　送黄铣应举  
先世宦不达，少年才已雄。  
何人为父执，独自振家风。  
物色营求广，宾兴礼数隆。  
孤寒今有望，太守汉吴公。  

李觤　送剑州张掾  
名在乡书久，恩由父任优。  
从今绍清白，即此是箕裘。  
交结多良士，经过半旧游。  
举知应有望，鸿翼佇横秋。  

李觤　送江茂才  
少小尚英奇，高谈与众违。  
久穷才信命，远客合思归。  
箪食非无乐，京尘误入衣。  
云山仍旧好，况是观庭闱。  

李觤　送觉师西游乞御书  
累圣多材艺，留神翰墨间，  
皇坟非小道，玉版遍藏山。  
上士持三学，西行谒九关。  
奎华如可捧，归伴白云閒。  

李觤　送君俞  
之子来相同，吾言岂不诚。  
文章难得理，声律易求名。  
贫甚须清节，亲安莫远行。  
异时如有立，宗族亦如荣。  

李觤　送李侍禁  
三载昩江上，军和盗亦歼。  
事烦终不惓，贫极始知廉。  
别袖挥寒日，归舟载夜蟾。  
懋功宜有赏，天意在官占。  

李觤　送李著作知柳州  
到官十五月，太半在他邦。  
惠术示施一，公心无与双。  
剖符新使粤，尽室始浮江。  
地理将分岭，行程即下泷。  
旅愁侵酒座，秋色漏船窗。  
属吏谁非慑，群蛮不易降。  
人稀财岂厚，俗异性多惷。  
自此观贤业，洪钟且试撞。  

李觤　送流人  
人情自古怕迁移，更去南方路险巘。  
从此异乡谁是侣，只应明月解相随。  

李觤　送路拯北游  
六月地欲赤，驱车河朔行。  
王师备戎羯，游子念功名。  
尽识山川险，深穷彼我情。  
归来具对奏，直上请长缨。  

李觤　送彭昱应举  
计偕千百数，太半是虚名。  
近日逢吾子，心中叹笔精。  
众人皆禄位，所贵在诚明。  
努力唐虞际，期於大有成。  

李觤　送毗师西游  
望望王城十二门，青山行尽入红尘。  
近来富贵皆天与，到处应多问命人。  

李觤　送丘寺丞  
嗟予兀兀何施为，学无异意唯传师。  
尝言先圣所述作，人事而已亡他岐。  
安知步步有天道，繄我丘师能识之。  
春秋下应三千岁，雅颂周流十二支。  
阐幽大传与隐旨，图写转匝成圆规。  
劳兄示我复教我，一字不晓如痴儿。  
文侯听乐唯恐卧，今我幸免指目皮。  
丘明子夏言不及，我兄所得何神奇。  
直疑前身是颜子，独受师说无不知。  
又疑梦寐感灵怪，常与周孔相追随。  
不然悠悠千载后，何传何習遽如斯。  
穷愁著书古有例，昨官闽中今海涯。  
海涯路远学者少，斯道未有施行时。  
圣皇诛赏甚明白，归来奏牍无迟迟。  
江南腊雪片如掌，酒花上面寒力衰。  
是非得失从此止，马头一别东西驰。  

李觤　送任大中  
真伪少分别，吁嗟此世情。  
西施作老婢，南郭逞新声。  
命合生来困，诗应没后名。  
旅游何所得，赤日又徒行。  

李觤　送僧游庐山  
行非为客住非家，此去庐山况不遐。  
要见南朝旧人物，池中唯有白莲花。  

李觤　送山甫  
喜尔年将壮，为儒志可嘉。  
乡闾知行实，场屋见辞华。  
公道方无{上雍下土}，君门况不遐。  
直应千里足，世世出吾家。  

李觤　送上官直  
失意多怨尤，有谁能自知。  
游人务乞丐，之子唯求师。  
成名在积善，干禄先阙疑。  
根本苟深固，春风谅无私。  

李觤　送沈郎中  
伪饰久终变，真诚老益纯。  
官为郎位贵，家似旧时贫。  
去作吾民福，归寻楚水滨。  
他年名粗立，林下愿相亲。  

李觤　送沈秘校  
君家龙虎弟兄贤，斗酒相逢楚水边。  
雨露自今荣一命，尘埃未免困三年。  
高谈欲出稠人右，敏政当居欲吏前。  
异日能来见逋客，麻姑碧洞古时天。  

李觤　送酸枣邓主簿  
畿县官虽小，京华日可亲。  
文章成薄俗，交结最难人。  
典学应无废，存诚况已纯。  
邦工寻尺用，杞梓讵深沦。  

李觤　送王都曹  
古木亭边夜向晨，饯壶重叠拥双轮。  
高文健笔科场手，白发青衫宦路人。  
十月霜风还劈面，六街尘土会欺贫。  
麻源碧润神仙地，早晚归来伴隐沦。  

李觤　送王尉  
义激中心不再思，宦途从此抱瑕疵。  
谁怜君子笃亲意，况是明王孝治时。  
靖节田园应久发，尚平婚嫁岂宜迟。  
一官尘土休回顾，海上群鸥旧有期。  

李觤　送危太博  
一片灵台众共知，宦途宁肯避危机。  
至诚似有神明助，尽室初从瘴海归。  
烈火岂能伤美宝，覆盆终是见炎晖。  
人生未出功名外，多少京尘待染衣。  

李觤　送吴伯华  
典学淡无味，畏涂来几程。  
举家应好事，努力为求名。  
声膳南陔远，连环昨梦惊。  
寿觞何以薦，经术抵金籯。  

李觤　送吴著  
好学诚虽笃，事亲心不忘。  
秋风满黄叶，归路正重阳。  
力行宜无改，脩辞况有方。  
起家知可望，兰秀自闻香。  

李觤　送武陵令  
之子当为邑，吾朝信择人。  
位卑虽立事，任重合忧民。  
槃瓠多遗种，桃源即近邻。  
登临如有见，才思日应新。  

李觤　送夏旦赴举  
岭梅初尽草初生，马上春风酒易醒。  
好共大鹏双奋击，此行有路到南溟。  

李觤　送仙游知县许延评  
策名曾未几，夺迅出埃尘。  
陋巷潜心久，亨衢得意新。  
君恩方责报，民业近多贫。  
莫学悠悠者，谋身不为人。  

李觤　送薛经  
多能未必有相知，况是东南义士稀。  
京洛路长何日到，风尘依书化人衣。  

李觤　送演教大师东游  
野客相知久，年来发渐华。  
衣冠从异教，言行似儒家。  
通塞随天命。遨游遍海涯。  
武夷应有会，好去醉流霞。  

李觤　送阳曲蔡尉  
凤皇贵在德，孔翠岂无文。  
诗礼多承训，贤能逈出群。  
谈清蜕尘滓，志大蹑烟云。  
更喜并州牧，豪英天下闻。  

李觤　送宜黄柳尉  
荒郊人事绝，欢喜见时髦。  
旧业椽为笔，新官草染袍。  
幽明终考绩，州县岂徒劳。  
竞有松筠性，凌寒节更高。  

李觤　送张宏下第南归  
世家元是武夷孙，四上观光预国宝。  
地底岂无干斗气，天边争奈饮牛人。  
田宜秫稻应多酒，路入溪山渐少尘。  
身计未谐归计好，一樽犹可醉乡邻。  

李觤　送张评事  
江上楚花鲜，君行一黯然。  
居官无藉手，选部岂知贤。  
廉善虽由已，亨通亦在天。  
都人如问我，疏懒甚当年。  

李觤　送张寺丞  
三载居邻县，得闻金玉音。  
路遥相见少，道合受知深。  
已矣瓜时戍，悠哉魏阙心。  
归舟望不及，白日隐寒林。  

李觤　送张鬷{左古右叚}  
人意皆怀土，嗟君无故园。  
欲行须尽室，此去又他门。  
静里文章好，贫来节行存。  
振淹知有日，倚伏岂虚言。  

李觤　送赵拊  
先朝名士有遗孙，狼藉麻衣化洛尘。  
笔下每求千古意，醉中曾过几回春。  
劳生只见年年老，客路相逢事事新。  
满座狂歌时莫笑，眼看燕市若无人。  

李觤　送知军曹比部移虔州  
要知贤者善居官，法自严明性自宽。  
黠吏欲欺难作计，愚民初惧久方安。  
狱辞大小情皆见，市物公私价一般。  
农力不闻供土木，穷阎犹得免饥寒。  
星为二使来巡抚，考未三年悉可观。  
剧郡使当烦镇守，君恩宁许更盘恒。  
两幡赣水行非远，五夸昩江日渐单。  
从此天衢龙跃去，野人怀德谩悲酸。  

李觤　送知县苏祕丞移英州  
大邑曰南城，唯君治道行。  
何曾设鉤距，到底是聪明。  
鼎在神奸伏，鹰来鸟雀惊。  
诈穷多自笑，刑重亦知平。  
府史知廉士，农桑学颂声。  
在官嗟不久，丕绩已垂成。  
岭路当过庾，州图喜得英。  
还人天与幸，弊俗日将清。  
游刃非无地，抟风别有程。  
上心应寤寐，彝器待书名。  

李觤　送周山人  
鬼事无形尚可疑，人伦有验从皆知。  
武夷山路几百里，归去西风落叶时。  

李觤　索酒  
不醉多愁醉多病，几回爱酒又停杯。  
死生若是有天命，莫放愁来任病来。  

李觤　太平州十咏亭  
客游无日暂开颜，姑孰溪边偶得闲。  
风景直疑图画出，古今都似梦魂间。  
恒温罪逆休重问，谢传英灵已不远。  
深美谪仙遗世务，酒般椎鼓浪如山。  

李觤　堂西夜坐  
炎蒸得避处，铺席对西墙。  
有月树阴黑，无风山气凉。  
聚蚊妨袒裼，饮井当壶觞。  
妻子讵知我，笑言皆在傍。  

李觤　题净居院  
寺门幽独停江城，江水清含地气清。  
司岸楼台人醉死，绕阶松竹夏寒生。  
路经桥远尘难过，僧占闲多俗不争。  
唯有行吟憔悴客，这回须去濯长缨。  

李觤　题灵阳宫  
费君投杖处，行客过彷徨。  
水面风雷散，沙头草木荒。  
一壶谁世界，千古共凄凉。  
大块偏劳我，烧丹未有方。  

李觤　题虞侍禁山亭  
岭上簷楹缔构新，我来登望倍凝神。  
可怜韬略真名将，犹与豩山作主人。  
会把松心欺过雪，更冯花萼占留春。  
江南风物虽佳丽，争奈燕然有虏尘。  

李觤　题昱师房天笑图  
高僧不出院，屏画天笑图。  
客子倦游者，欲去复踟蹰。  
古人骨朽不可追，今人相见如古时。  
人间触事入吾笑，何必门前有虎谷。  

李觤　听周大师琴  
已解琴中意，更加絣上声。  
他人郑卫杂，此手鬼神惊。  
深夜众籁息，寒天孤月明。  
四邻应得睡，濁酒且同倾。  

李觤　庭树  
不是栽培力，谁容此处生。  
细声饶客睡，斜影与邻清。  
地窄根犹迸，秋迟叶未惊。  
虞人虽欲伐，却怕损簷楹。  

李觤　同徐殿丞游麻姑山陈屯田闻之以诗见寄次韵第二首  
尘寰渐远渐凄清，似向昆仑采玉英。  
此地已知邻华子，几人犹道识方平。  
步高那复肌肤重，心逸都疑羽翼生。  
苦恨俗缘无了处，归来依旧马蹄声。  

李觤　同徐殿丞游麻姑山陈屯田闻之以诗见寄次韵第一首  
良友嗟尘网，相斯物外游。  
求珠非赤水，不死是丹丘。  
几上麟交擗，樽中蚊乱浮。  
仙家一度醉，人世几千秋。  
药气多留鼎，茶香细出瓯。  
尧人方旷荡，容易学巢由。  

李觤　晚思  
一槛东风小箔开，乱山明暗水萦回。  
流年渐共春华去，暴热还随霁色来。  
天气浊多人欲睡，地形卑甚物先梅。  
因知楚客迷魂处，不是江东不足哀。  

李觤　晚闻角  
倾耳斜阳里，无聊拭泪频。  
平生惯闻处，今日自愁人。  
夜近歇不久，风来听得真。  
胡笳更何物，只此已伤神。  

李觤　往山舍道中作  
截竹成舆不用轮，东行尽日稳宜身。  
前看叠嶂如无路，每到平田始见人。  
下户半曾差作役，朽株多已祀为神。  
生涯一撮诚何有，且免庸儿共拜尘。  

李觤　闻女子瘧疾偶书二十四韵寄示  
昨日家人来，言汝苦寒热。  
想由卑湿地，颇失饮食节。  
脾官骄不治，气马痴如絰。  
乃致四体烦，故当双日发。  
江南此疾多，理不忧颠越。  
顾汝仅毁齿，何力禁喘噎。  
寄书诘医师，有药且嚼啜。  
方经固灵应，病根终翦灭。  
但恐崇所为，尝闻里中说。  
兹地有罔两，乘时相羒结。  
嗟哉鬼无知，何於我为孽。  
我本重脩饰，胸中掬冰雪。  
祸淫虽甚苛。无所可挑抉。  
疑是饕餮魂，私求盘碗设。  
尽室唯琴书，何路致荤血。  
无钱顾越巫，刀剑百斩决。  
徒瓷彼昏邪，公然敢抄撮。  
理闻上帝灵，网目匪疏缺。  
行当悉追捕，汝苦旦夕歇。  
慈爱早有加，忆念今逾切。  
尘劳差可畏，归计又云辍。  
所生能够劳，祖母矧聪哲。  
羸卧纵未苏，抚视谅非拙。  
勉勉多自安，风来信勿绝。  

李觤　闻喜鹊  
翩翩者鹊何品流，羽毛白黑林之幽。  
生平智力可料度，有巢往往输鸣鸠。  
天然却会报人喜，愚儿幼女唯尔求。  
万声千噪几曾验，闻者终是轩眉头。  
从来鸟鸟爱反哺，孝慈情性谁可俦。  
其间於事最先见，告人凶祸令人忧。  
忧时不肯自脩饰。祷请神鬼争啾啾。  
告之愈验愈见恶，共云灾患鸦之由。  
弹丸瓦石相驱逐，名园佳树难依投。  
忠言逆耳世罕用，属镂曾割伍员喉。  
莫笑后来司马公，事事称好真良谋。  

李觤　闻训狐  
昔年因读昌黎文，知有训狐犹未真。  
客堂昨夜灭烛后，一声窃发诚惊人。  
慈母入席匪虚语，据此麄暴谁敢闻。  
杀人之子养尔子，天地不管胡为仁。  
岂无鹰隼善搏击，去路昏黑难相亲。  
亦有弓矢可弹射，欲恐误中东西邻。  
我今独处虽无惧，聒不得睡宁不嗔。  
尝闻凤凰百鸟君，丹穴万里谁能言。  
行尝整顿九韶乐，奉迎綷羽掀重云，  
直前再拜列尔罪，尔躯何足为灰尘。  

李觤　闻莺  
才转歌喉碧树枝，惊飞还避巧丸儿。  
可怜蜂蝶无言语，入遍花房人未知。  

李觤　乌鹊  
乌鹊翩翩竞羽毛，南飞无树过良宵。  
就中管得他人事，祗与天孙倩作桥。  

李觤　五龙塘  
世传鳞物有蟠时，分得寒泉住翠微。  
天命虽教为润泽，神心终是索虔祈。  
一围石岸刓无迹，几族阴云禁不飞。  
风脚斗回波面黑，向人浑似逞严威。  

李觤　雾  
光明人所好，幽暗此何为。  
树在豩无影，禽来鹘未知。  
爱花留润与，避日卷阴移。  
底事偏相恼，天涯欲望时。  

李觤　惜才  
丑妇易为洁，愚儿多守纯。  
天将恶文采，万物恐无春。  

李觤　惜才  
子云辞赋似相如，自说雕虫异壮夫。  
何事犬羊說质素，患他人爱著貂狐。  

李觤　惜鸡诗  
吾家有鸡母，乘春数子生。  
生来逾六旬，互觉羽翼成。  
其母且再卵，逐之使离散。  
众雏既不来，一子独恋恋。  
恋恋不肯离，逐之终不移。  
母行无险易，唧唧相追随。  
卵生亦云足，母伏窠中宿。  
厥子苦无依，攀背如悲哭。  
窠中母所安，忍渴复忘餐。  
子於背上卧，不舍须臾间。  
我时见之喜，异类能如此。  
因欲观其终，其终谅何似。  
一朝大长成，乃知牝牡情。  
膨脝娠有腹，渐见东西行。  
行行求饮食，欲以助生息。  
卵出子还多，养子何劳役。  
朝啄荆草林，暮爪汙泥深。  
昔时随母意，今作爱雏心。  
雏生诚可爱，母老宁忍背。  
物性乃不常，使人心叹慨。  
物类本无知，无知孰责之。  
斯鸡与从异，酷似有天资。  
天资以仁孝，变更何太早。  
况彼本无知，血毛安足道。  
万物灵者有，孰不念其亲。  
少艾与妻子，所以夺吾真。  
五十慕父母，虞舜称稽古。  
埋子得黄金，迩来唯郭巨。  
古人往莫追，言之泪沾衣。  
斯言足自警，题作惜鸡诗。  

李觤　喜雨  
人皆喜膏泽，我独忧丰年。  
岁凶已贱糶，年丰安得钱。  
赋役忽惊骇，仓廪甘弃损。  
铢铜苟可换，富贵宁构怜。  
归来官事了，相吊柴门边。  
农夫未尽死，谷价应常然。  
王心幸仁圣，分职当忠贤。  
谓谷贱为美，咄咄无欺天。  

李觤　戏题荷花  
昔人诗笔说莲花，人嫁春风早可嗟。  
今日倚栏添懊恼，池台多是属僧家。  

李觤　戏题玉台集  
江右君臣笔力雄，一言宫体便移风。  
始知姬旦无才思，祗把豳诗咏女功。  

李觤　戏赠月  
梦中识路亦何为，恰要逢人已自迷。  
一月解行天一匝，嫦娥犹未免单栖。  
