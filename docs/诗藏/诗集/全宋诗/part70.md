---
title: 第71部分
index: true
icon: editor
order: 71
category:
  - 诗藏
  - 诗集
  - 全宋诗
tag:
  - 佚名
---

周敦颐　瀼溪书堂  
元子溪曰瀼，诗传到于今。  
此俗良易化，不欺顾相饮。  
庐山我久爱，买田山之阴。  
田间有流水，清泚出山心。  
山心无尘土，白石磷磷沈。  
潺湲来数里，到此始澄深。  
有龙不可测，岸木寒森森。  
书堂构其上，隐几看云岑。  
倚梧或欹枕，风月盈中襟。  
或吟或冥默，或酒或鸣琴。  
数十黄卷轴，圣贤谈无音。  
窗前即畴囿，囿外桑麻林。  
芋蔬可卒岁，绢布足衣衾。  
饱煖大富贵，康宁无价金。  
吾乐盖易足，名濂朝暮箴。  

周敦颐　任所寄乡关故旧  
老子生来骨性寒，宦情不改旧儒酸。  
停杯厌饮得醪味，举筋常餐淡菜盘。  
事冗不知筋力倦，官清赢得梦魂安。  
故人欲问吾何况，为道舂陵只一般。  

周敦颐　石塘桥晚钓  
旧隐濂溪上，思归复思归。  
钓鱼船好睡，宠辱不相随。  
肯为爵禄重，白发犹羁縻。  

周敦颐　书舂陵门扉  
有风还自掩，无事昼常关。  
开阖从方便，乾坤在此间。  

周敦颐　书仙台观壁  
到官处处须寻胜，惟此合阳无胜寻。  
赤水有山仙甚古，跻攀聊足到官心。  

周敦颐　思归旧隐  
静思归旧隐，日出半山晴。  
醉榻云笼润，吟窗瀑泻清。  
闲方为达士，忙只是劳生。  
朝市谁头白，车输未晓鸣。  

周敦颐　宿崇圣  
公程无暇日，暂得宿清幽。  
始觉空间客，不生浮世愁。  
温泉喧古洞，晚磬度危楼。  
彻晓都忘寐，心疑在沃洲。  

周敦颐　题酆都观　读英真君丹诀  
始观丹诀信希夷，盖得阴阳造化机。  
子自母生能致主，精神合后更知微。  

周敦颐　题酆都观　宿山房  
久厌尘坌乐静元，俸微犹乏买山钱。  
徘徊真境不能去，且寄云房一榻眠。  

周敦颐　题酆都观　仙都观  
山盘江上虬龙活，殿倚云中洞府深。  
钦想真风杳何在，偃松乔柏共萧森。  

周敦颐　题冠顺之道院壁  
一日复一日，一杯复一杯。  
青山无限好，俗客不曾来。  
往事已如此，朱颜安在哉。  
寄语地上客，厉乱竟谁催。  

周敦颐　题浩然阁  
刘侯戴武弁，政则心吾儒。  
士茂先兴学，子贤勤读书。  
猷为莫不善，才力盖有馀。  
西北方求帅，浩然宁久居。  

周敦颐　题惠州罗浮山  
红尘白日无间人，况有鱼绯击此身。  
关上罗浮间送目，浩然心意复吾真。  

周敦颐　题清芬阁  
风雅久沦落，哇淫肆自陈。  
波澜嗟已靡，汗漫□无津。  
纷葩混仙蕊，谁可识清真。  
先生李郑辈，□态非拟伦。  
后生不识事，愈非句愈珍。  
至今桐庐水，相与流清新。  
蝉联十一世，奕叶扶阳春。  
十年问御史，邂逅章江滨。  
自惭无所有，衰叹徒欣欣。  
樽酒发狂笑，微言入典坟。  
稍稍窥绪馀，每每露经纶。  
因知相有术，源委本清淳。  

周敦颐　天池  
斯须暮云合，白日无馀晖。  
金波从地涌，宝燄穿林飞。  
僧言自雄夸，俗骇无因依。  
安知本地灵，发见随天机。  

周敦颐　同石寺游  
朝市谁知世外游，杉松影里入吟幽。  
争名逐利千绳缚，度水登山万事休。  
野鸟不惊如得伴，白云无语似相留，  
傍人莫笑凭阑久，为恋林居作退谋。  

周敦颐　万安香城寺别虔守赵公  
公暇频陪尘外游，朝天仍得送行舟。  
轩车更共入山脚，旌旆且从留渡头。  
精舍泉声清，{浮子换寸加虎}{浮子换寸加虎}，  
高林云色淡悠悠。谈终道奥愁言去，  
明日瞻思上郡楼。  

周敦颐　喜同费君长官游  
寻山寻水侣尤难，爱利爱名心少间。  
此亦有君吾茂乐，不辞高远共跻攀。  

周敦颐　行县至雩都邀馀杭钱建侯拓四明沈几圣希颜同游罗岩  
闻有山岩即去寻，亦跻云外入松阴。  
虽然未是洞中境，且异间名利心。  

周敦颐　夜雨书窗  
秋风拂尽热，半夜雨淋漓。  
绕屋是芭蕉，一枕万响围。  
恰似钓鱼船，篷底睡觉时。  

周敦颐　忆江西提刑何仲容  
兰自香为友，松何枯尚春。  
荣来天泽重，殁去绣衣新。  
尽作百年梦，终归一窖尘。  
痛心双泪下，无复见贤人。  

周敦颐　游山上一道观三佛寺  
琳宫金刹接林峦，一径潜通竹树寒。  
是处尘埃皆可息，时清终未忍辞官。  

周敦颐　赠虞部员外郎谭公昿致仕  
清时望郎贵，白首故乡归。  
有子纡蓝绶，将孙著彩衣。  
松乔新道院，鹤老旧渔矶。  
知止自高德，宁为遁者肥。  

周敦颐　治平乙巳暮春十四日同宋复古游山巅至大林寺书四十字  
三月山方暖，林花互照明。  
路盘层顶上，人在半空行。  
水色云含白，禽声谷应清。  
天风拂襟袂，缥缈觉身轻。  

周锷　澄辉阁  
雄建俯空阔，下瞻霄汉浮。  
眼将云漠漠，心寄水悠悠。  
日暖鸟飞镜，月凉鱼弄钩。  
行期分此景，家在甬西头。  

周锷　冯氏万金楼  
几年江上梦，黄鹤意悠悠。  
百尺独临水，万金难买秋。  
杵声喧药市，栏影枕渔舟。  
应有壶中客，分身几此游。  

周锷　和郡守彭吏部按视湖亭凡二首  
使群风味压荆州，每为吾民乐更忧。  
锦里篇章推唱首，浣溪光景促遨头。  
行春预约花欹帽，把酒方欣雪点裘。  
岳史年来惭吏隐，扳舆时得从公游。  

周锷　和郡守彭吏部按视湖亭凡二首  
双虹倒影上瞻楹，碧水澄空一镜明。  
野草闲花无限趣，短藜幽榜不胜情。  
已知风月随人意，聊为湖山载酒行。  
却讶锦囊赓梦草，坐令诗兴绕寰瀛。  

周锷　题清斯堂  
万物本空寂，浮生方沼中。  
鸥轻时出没，萍散只西东。  
槛外风初息，天边月正融。  
了无尘可濯，危坐照衰翁。  

周锷　西湖三首  
晓镜初开淑景明，使君风味一般清。  
舟从菡萏林中过，人在鲸鲵背上行。  
妙舞屡翻红药燕，清词时啭紫薇莺。  
赓歌久矣虚前席，肯向樽前恋麴生。  

周锷　西湖三首  
使君修禊与民游，十里笙歌水面浮。  
动地雄风云外起，截天雌霓雨中收。  
登台已有难并乐，击壤宁无寡和忧。  
却忆内家新赐火，海棠无数出墙头。  

周锷　西湖三首  
牛鞭初动啭新莺，梦觉池塘选胜行。  
水镜光中千骑合，山屏影里万艘横。  
云从布谷原头过，雨向催诗毛下生。  
藻绘升平知有待，阁梅先已赋调羹。  

周锷　游香山佛迹  
灵山名达蓬，香水霭瞻蕁。  
龙只久覆获，云物翳深谷。  
拂衣向劫中，神斧断苍玉。  
至今天人尊，灵迹印金粟。  
颇闻开士识，飞锡隐岩麓。  
坐令湖海客，香供走川陆。  
巍巍虔报地，色相俨金屋。  
缅想旧巾瓶，犹能慰心目。  
篮舆访莲社，一笑欣自足。  
抚事动幽寻，畴能氓宁辱。  
松炉袅如见，余力付棋局。  
更觉梦中身，悠然百无欲。  

周燔　定林寺  
定岩坐听松声好，德水行穿竹影斜。  
无限世间幽绝处，天工分付与僧家。  

周耕云　赋介轩半村新居  
近谋吟屋傍浔溪，雁荡山深云未归。  
怕恼春光花种少，爱延月色竹栽稀。  
宝藏书册教儿读，土视功名与世违。  
不是诗人相过处，昼长应是掩柴扉。  

周耕云　歙溪道中  
行行欲少歇，争奈客途长。  
村酒略无味，野花空自香。  
几家茅屋小，数亩麦田荒。  
何处堪投宿，林梢已夕阳。  

周古　赠胡侍郎荣归  
尝水茫茫怅别情，悲风吹树作离声。  
酒倾银斝临江卧，潮落沙汀带月明。  
千里绿烟芳草合，一天红雨落花轻。  
老怀对景成三叹，一觉潸然泪两倾。  

周光岳　长沙  
江上南风起白苹，长沙城郭异咸秦。  
故乡犹自嫌卑湿，何况当时赋鵩人。  

周海　句  
十里平郊连郡堞，一溪清水溉民田。  

周垕　春  
不论山颠与水涯，春来何处不荣华。  
野红妖绿浑如画，一崦人家桃杏花。  

周煇　句  
卷帘试约东君问，花信风来第几番。  

周惠　风井  
寰中风穴不一处，斯井乳化能伏流。  
暗接高源常秘惜，不离陌路自清幽。  
土囊空艳高人赋，水品难逢处土收，  
宴坐岩头默斟取，清凉此意与谁谋。  

周惠　萧岩  
万里藏云境界宽，仙源江上起峰峦。  
莺啼翠柳三春暖，松隐清风六月寒。  
飞雁忽惊天柱过，蛰龙犹向石潭蟠。  
宦游争道兹岩好，林下何曾得共欢。  

周惠　油溪岭  
油溪何淼漫，油岭复巑屼。  
白日蛇龙起，青林虎豹抟。  
乾坤谁设险，登陟壮遐观。  
刀剑今牛犊，须知帝德宽。  

周季　题玉川碾茶图  
独抱遣经舌本乾，笑呼赤脚碾龙团。  
但知两腋清风起，未识捧瓯春笋寒。  

周洎　忠孝亭  
晋鼎舮卼奸人窥，孰谋国者如儿嬉。  
陷穽弗设延虎貔，虓阚搏噬婴者摧。  
群公奔潞峭敢谁，卞公力疾起督师。  
谓事迫矣奚生为，以肉餧虎吁可悲。  
公则死矣二子随，伟哉忠孝萃一时。  
维公忠义天所资，向来谋国如蓍龟。  
不用吾言至于斯，为社稷死则死之。  
冶城之麓江之湄，荒冢突兀余丰碑。  
半生读史长嘘欷，拜公之坟涕霑颐，  
死者可作吾谁归。嗟哉江左固多士，  
往往所欠惟一死，元规儿辈何足罪。  
王公偪仄石头里，气息奄奄有如泉下鬼。  
苏武之节不如是，视公胡不颡有泚。  
男子之死一言耳，死而不亡公父子。  

周假庵　题赵千里夜潮图  
烟苍苍，江茫茫，  
明月夜挂天中央。奔潮不尽当日恨，  
金波怒，卷蚢龙。  
长浦口，秋飞扬，  
鸥雁不眠声周间。风高沙涨望难到，  
羽翰但逐潮低昂。窗间帘炷香，  
开卷有素商。何须八月上钱唐，  
对此秋涛生锦囊。  

周暕　春日田园杂兴  
蛙声似吹雨初足，桑萁欲红风始和。  
少妇每忧蚕利薄，老夫惟喜秫苗多。  
旧栽花木山莺识，新买陂塘野鹭过。  
此境东风元日好，当年金谷事如何。  

周暕　次秋出月上人韵  
十指曾弹月下琴，已知太古有遗音。  
三乘四谛无非道，万法千门只此心。  
得句何妨闻鼓□，□机不复有魔侵。  
近来□□□□□，无奈□□三尺深。  

周暕　次僧韵  
曾对寒炉细尽灰，岁番回首重徘徊。  
山间已有幽人占，门外宁教俗子来。  
老杜名留修览寺，东坡诗在妙高台。  
新凉拟洲登山屐，莫待黄花逸与催。  

周暕　寄悦上人  
一锡千峰远，闻师住少林。  
云生坐处石，佛见定时心。  
清福人间少，红尘山外深。  
何当重间讯，来借朱堂吟。  

周暕　送僧归蜀  
诗禅寄杖锡，不间道途难。  
到水浮杯渡，逢山卸笠看。  
悟空诸念寂，傅佛一灯寒。  
蜀国又归去，令人忆道安。  

周暕　闻平湖僧绍义自岭归又入浙  
曾写当年送别诗，小窗几度梦魂飞。  
句从檐葡林中得，人在梅花岭外归。  
礼罢祖师无有相，遍参老宿悟来机。  
归舟久驻西湖上，闻道新来景又非。  

周绛　太虚观  
骨化黄金鹤化胎，仙翁轻举出尘埃。  
石幢云锁水常在，玉马星驰炼未回。  
绿草晚烟梅雨发，朱藤余萼麦风开。  
丹泉长活芙蓉死，会买张山卜篵来。  

周金　赠别通古  
良人轻一别，奄忽几经秋。  
明月望不见，白云徒自愁。  
征鸿悲北渡，江水奈东流。  
会话知何日，如今已白头。  

周静真　送水云归吴  
燕山雪花大如席，马上吟诗无纸笔。  
他时若遇陇头人，折寄梅枝须一一。  

周良臣　句  
却从谷口问归樵。  

周林　句  
殷红片片点苍苔。  

周麟之　表史知府郎中张公挽诗三首  
自昔三珠树，如兄最早成。  
握兰沾賸馥，搴桂阻高程。  
健笔三江泻，英标一鄂横。  
崦嵫惊电谢，坐失剑峥嵘。  

周麟之　表史知府郎中张公挽诗三首  
淼淼沅江路，犹迟皂盖临。  
但疑三甲起，那识二毛侵。  
北海樽罍在，南国草木深。  
水亭风月夜，八咏想遗音。  

周麟之　表史知府郎中张公挽诗三首  
自是吾宗出，金兰臭味同。  
彯缨联北阙，抱椠踵南宫。  
去国邮书官，还乡巷辙通。  
讵知生死隔，回首一弹中。  

周麟之　参政大资毗陵张公挽诗十首  
淝上英游远，江南庆系长。  
二卿双戟贵，七叶一门光。  
早负鹏天阔，先分桂籍香。  
中兴谁第一，勋烈在旗常。  

周麟之　参政大资毗陵张公挽诗十首  
德诅三朝老，才华一代宗。  
伟名高附凤，余事富雕龙。  
异刻惊黄玉，仙游问赤松。  
忽骑箕尾去，云路杳无踪。  

周麟之　参政大资毗陵张公挽诗十首  
一马龙骧后，中朝草创初。  
秉枢登政路，扈跸拥宸裾。  
像入去台画，名标玉府书。  
太平资旧德，不及驾安车。  

周麟之　参政大资毗陵张公挽诗十首  
出入纡宸眷，龙光溢帝阍。  
赐书奎画烂，分剂宝奁存。  
尚拟陪三接，俄悲筑九原。  
遗忠当存报，岂但辍瓜恩。  

周麟之　参政大资毗陵张公挽诗十首  
自领一麾出，旋更五镇雄。  
政追栖凤迹，民戢带牛风。  
鉴水恩波外，西山爽气中。  
棠阴随处是，绕屋自茏葱。  

周麟之　参政大资毗陵张公挽诗十首  
晚岁游真馆，分符蓋别京。  
九关留客钥，千骑按屯营。  
天上金瓯覆，江边玉节明。  
伤心游宴地，怅望北山横。  

周麟之　参政大资毗陵张公挽诗十首  
四老延清会，连年乐故乡。  
誉腾花萼集，光动德星堂。  
今独三荆茂，居然一鉴亡。  
庆流知有在，兰玉蔼遗芳。  

周麟之　参政大资毗陵张公挽诗十首  
绿野裴公趣，东山谢傅心。  
林泉幽梦断，花柳旧豩深。  
瀹茗风生腋，飞觞月满襟。  
向来亲几杖，犹想听高吟。  

周麟之　参政大资毗陵张公挽诗十首  
久玷平津馆，叨陪北海尊。  
轩腾期远到，刻苦记前言。  
穉榻恩难报，韦经业处存。  
孤踪初筮仕，此志与谁论。  

周麟之　参政大资毗陵张公挽诗十首  
忆昔春官试，唯公季子俱。  
别来成永诀，返哭恸诸孤。  
忍预吹箫列，空怀解剑趋。  
新阡閟长夜，雪涕堕平芜。  

周麟之　呈伯父元仲二首  
我伯气吐虹，贯日干文光。  
胸中有和璞，发挥见文章。  
笔追羲献风，句压曹刘墙。  
平生太古心，孰得窥行藏。  
人间富贵味，掩口不一尝。  
方朔饥欲死，次公醒而狂。  
方寸不受折，养此百鍊刚。  
江湖五十年，飘飘曳征裳。  
晚岁一区宅，欲并幽林塘。  
浙东山水窟，选胜方徜徉。  
兰溪得佳致，行筑钟山堂。  
自顾世路险，机穽宁易防。  
挽首吾不能，高卧庸何伤。  
贫贱苟自得，麪糗皆膏粱。  
愿言守此志，鹏鷃聊相忘。  

周麟之　呈伯父元仲二首  
干戈十年余，荏苒百忧至。  
谁怜齿未壮，遽失彩衣戏。  
扪心天不闻，空下千斛泪。  
藐然一星孤，未忍随以逝。  
雨湿新松楸，尘生旧韖帨。  
奈此愁绝何，况复形梦寐。  
萧萧风树悲，此恨岂有既。  
念昔龆齳中，从公识奇字。  
一从江淮别，岁月不复记。  
公寻武夷春，我友颐山桂。  
此来忽相见，再拜只流涕。  
忽忽悦情话，恍若已隔世。  
先人有遗经，夙夜焉敢坠。  
余生倘未殒，肯负平日志。  
但恨不及亲，临风一嘘欷。  

周麟之　呈郫人李签判  
锦江烟水春茫茫，锦城游宴歌舞狂。  
酒酣缓辔踏花去，尚说当年先侍郎。  
后来游宦家因徙，子孙不复归桑梓。  
世居淮海二百年，路隔关山七千里。  
兵戈南下风尘昏，衣冠流江黄屋奔。  
淮乡几作边戍地，丛桂旧第无一存。  
我从避乱梅花坞，钓月眠云拉巢许。  
尔来又卜南郭居，自笑飘萍无定所。  
见君襟韵真谪仙，从来游戏壶中天。  
眷言我祖旧同闬，邂逅笑语心豁然。  
平生行李遍方外，南逾五岭入苍翠。  
脱靴未屈力士手，探囊已压髯奴背。  
为叹干戈何日休，浮家泛宅江海游。  
丹砂鍊就葛洪鼎，茶灶行随鲁望称。  
天涯二见倾盖旧，青城猿鹤知存否。  
会当叱驭过邛郲，相从却饮郫筒酒。  

周麟之　初除西掖士华兄以诗贺喜次韵为谢  
向来归卧白云边，忽拜君王诏墨鲜。  
谁借羽翰超弱水，又随簪橐过甘泉。  
酒同今夕兄酬弟，诗比当年圣得贤。  
润色正须燕许手，小儒那有笔如椽。  

周麟之　春贴子词　皇太后阁六首  
北极璿杓转，东朝绣户开。  
吾皇宴长乐，新捧万年杯。  

周麟之　春贴子词　皇太后阁六首  
绕殿猗兰紫，浮觞寿柏青。  
瑶池演春算，倍受八千龄。  

周麟之　春贴子词　皇太后阁六首  
晓箭催莲漏，君王问寝时。  
光风浮玉琯，瑞霭映云旗。  

周麟之　春贴子词　皇太后阁六首  
笑看宫额试梅妆，楼角千丝御柳黄。  
尽道九重春色早，太平天子是东皇。  

周麟之　春贴子词　皇太后阁六首  
日照蟠桃万点丹，花前仙佩响珊瑚。  
他年采实供金母，会见飞琼捧玉盘。  

周麟之　春贴子词　皇太后阁六首  
不用神丹嚥蕊琼，年登八十自身轻。  
试临玉案繙金录，更觉春来眼倍明。  

周麟之　答宋子闲  
冀北百马一駃騠，沅江之鳖九肋稀。  
海邑千室士半之，异材杰出今其谁。  
有客有客气吐霓，行年五十缝掖衣。  
青鞋白帽鬓未摧，笔下妙绝黄绢碑。  
句中参彻后山诗，邂逅一见秋云披。  
立谈展尽胸中奇，如刮眼膜如起痿。  
便许握手论交期，看君有蕴未一施。  
杜门却扫甘幽栖，草树薿薿含奇姿。  
两堂对启白板扉，我时剥啄叩扊扅。  
君出迎笑喜见眉，晴窗坐隐花影移。  
茗碗未尽炉香迟，手弄尘尾风颸颸。  
主人得意客忘归，嗟予懵学安所师。  
矧复少也逢百罹，尚赖先德流余滋。  
遗编烂烂星斗垂，墨犹未乾吾忍窥。  
梅花一咏偶弗遗，君能鉴赏了不疑。  
惜哉不与君同时，生前未免俗了嗤。  
身后有此名流知，呜呼吾意其何悲。  

周麟之　读战国策  
从人为从六国强，横人为横六国亡。  
悲夫不用摈秦计，从以委肉强虎狼。  
一朝秦甲下函谷，指挥朝魏如群羊。  
坐令不费一只矢，山东千里无金汤。  
我窥尘编三太息，诸候自覆非秦力。  
纷纷二百四十年，说士游谈空满籍。  
我将西上吊兴亡，南山自有能言石。  

周麟之　端午贴子词　皇帝阁六首  
赤伏题皇运，朱明敞帝宸。  
休符知有相，此月是天申。  

周麟之　端午贴子词　皇帝阁六首  
祝网汤仁布，垂裳舜德敷。  
五兵浑不用，安事赤灵符。  

周麟之　端午贴子词　皇帝阁六首  
日永三得正，风薰万宇凉。  
要知垂艾意，期与庶发康。  

周麟之　端午贴子词　皇帝阁六首  
槐绿乍迷青羽盖，樱红已荐赤瑛盘。  
太平节物年年好，又见浮菖与浴兰。  

周麟之　端午贴子词　皇帝阁六首  
西湖雨歇鉴奁开，江面银涛一线来。  
自有云山供四座，圣君元不事池台。  

周麟之　端午贴子词　皇帝阁六首  
碧琳宫殿昼翻书，时见龙鸾落宝跗。  
一念清非能却暑，不须更展北风图。  

周麟之　端午贴子词　皇后阁五首  
瑞霭浮龙鉴，凉颸拂燕钗。  
瑶钟献冰体，暑殿雪盈怀。  

周麟之　端午贴子词　皇后阁五首  
绕臂长生缕，无非柘馆丝。  
还因袗絺绤，深念葛覃诗。  

周麟之　端午贴子词　皇后阁五首  
甘霔令年庆祷祈，屏除荤茹与君齐。  
化行自是恩波远，何止春郊雨一犁。  

周麟之　端午贴子词　皇后阁五首  
不贪斗草事诗书，温采香芸辟蠹鱼。  
永日挥毫自忘暑，滴残宫砚玉蟾蜍。  

周麟之　端午贴子词　皇后阁五首  
剪就冰绡月影团，不须多羡女乘莺。  
君王瑶札新题处，一样蟾花点点丹。  

周麟之　端午贴子词　皇太后阁六首  
皋月乘天数，慈闱奉母仪。  
灵芝三万岁，乐府有新词。  

周麟之　端午贴子词　皇太后阁六首  
柳映金铺丽，菰黏玉俎香。  
六宫随凤辇，来献九霞觞。  

周麟之　端午贴子词　皇太后阁六首  
覆户双人艾，浮樽九节蒲。  
更闻天子孝，瑞箑扇尧厨。  

周麟之　端午贴子词　皇太后阁六首  
凉生浴殿蔼兰芳，更衣室地深沈昼漏长。  
试诵琼章开蕊笈，御炉风袅辟邪香。  

周麟之　端午贴子词　皇太后阁六首  
慈欢不为植萱丛，圣子晨香孝养隆。  
况是九重当夏清，偏于扇枕得清风。  

周麟之　端午贴子词　皇太后阁六首  
方开八袠庆修龄，又捧榴杯拜紫庭。  
一岁一添长命缕，拟将万缕献兹亭。  

周麟之　飞来峰  
西域崭崱群玉峰，悬崖万丈穿玲珑。  
世人不识真鬼工，夜半躶起随雷风。  
天与西湖作奇观，嶷然飞堕群山中。  
海风吹雨万壑暝，往往密有云相通。  
遥望烟鬟出林坞，重恋面面青莲宇。  
孤云起石风生泉，游人六月不知暑。  
世传飞来我亦疑，摩挲苍璧心更悲。  
当年禁囿山水远，艮岑一石须人挽。  
无人把酒酹山灵，飞入君王上林苑。  

周麟之　夫人孙氏挽诗  
嫔风合冠女图中，礼法能兼郝与钟。  
自许夫知黄鹄志，曾看女拜紫鸾封。  
高堂把酒同媋睦，燕坐繙经乐始终。  
知载管彤书盛事，只今门有婿如龙。  

周麟之　赋张参政四老堂  
散策相从倚玉鸠，不须更伴赤松游。  
林塘在眼供舒啸，花鸟催诗好劝酬。  
一座几盈三百岁，四翁宜寿八千秋。  
堂前风物如伊洛，尚欠香山与石楼。  

周麟之　赋张参政四老堂  
西望斜川烟霭低，荆溪东下泛清漪。  
夜业风雨秋怀共，春草池塘昼梦迟。  
江左便传花萼集，曲中休奏紫芝词。  
安车不日联镳至，银角桃枝上玉墀。  

周麟之　观梅  
春来物物未关情，只与寒梅有旧盟。  
芳信已催诗兴动，幽香还酿客怀清。  
月摹瘦影横窗淡，雨浴疏花照水明。  
却忆去年花下饮，共挂杯酒泛飞英。  

周麟之　和陈大监  
君不见汉业已定犹勒兵，白登坐困师无名。  
席门先生计无误，黠虏不得窥平城。  
论功自合班人杰，盖世拔山威尽折。  
漫夸勋业是韩彭，我出六奇秦项灭。  
后来汉道如衰周，德尊一作陈太丘。  
二方相断厉名节，不顾羔雁真善谋。  
雪霜贸贸年芳改，凛凛松先见风采。  
豺狼当路狐狸号，独有孤鸿横四海。  
至今逸韵传清商，云和之瑟弦高张。  
耳孙磊落天下士，大才有出皆其长。  
胸中万卷饶丘壑，鲜取遗音叩寂寞。  
一朝解组又弹冠，出处无心付天乐。  
我辈等是风月人，昔也同闬今为邻。  
不妨对语味如蜡，扰扰万事从横陈。  

周麟之　和元革叔无闷斋  
家在涛江欲尽头，结茅宁为乐休休。  
达人自得一经趣，游子空怀千岁忧。  
坐对圣贤唯酒适，身凭形影以诗酬。  
公今非遁元无闷，要把韦编续圣丘。  

周麟之　胡夫人挽诗  
閫范三从正，家声两大余。  
义高黄鹄操，恩叠紫鸾书。  
涧沼登蘯藻，园林映板舆。  
忽乘飞凤去，应傍素台居。  

周麟之　胡夫人挽诗  
晚岁根尘净，端由志节隆。  
敛身遵七诫，弹指悟三空。  
此日伤朝露，何人赋凯风。  
我方司汗简，盍载女师中。  

周麟之　胡夫人挽诗  
旧倚韩康伯，高堂坐累茵。  
曩先归厚夜，今又失灵椿。  
族党各车会，阶庭五鼎陈。  
季能当大事，无负玉堂人。  

周麟之　寄伯父元举  
我家百笏门，族望甲乡国。  
堂堂六世祖，名在碧落籍。  
人曰吾故侯，善政光古昔。  
后裔联簪缨，北原荫榆柏。  
里居百余年，世出二吉石。  
当时丛桂中，鸣珂动城陌。  
变故忽相仍，流荡兵火厄。  
一经焚劫余，故里半荆棘。  
奔腾豺虎群，逃避天地窄。  
十年湖山游，幸不死锋镝。  
朝穿云麓青，夜钓月溪白。  
间关度阳九，阖室仅安适。  
遽婴风树蜚呼天泪横臆。坡陁东龙冈，  
怅望隔窀穸。故乡渺归期，  
异县悲久客。北辕吾未能，  
辽绝江海隔。思我伯父贤，  
一别几更历。寇至独不去，  
巍坐空四壁。高标揖夷齐，  
九死出焚溺。居为一乡望，  
后学所矜式。泮水修复初，  
儒盟首开席。我独随负蓬，  
孤陋阻规益。明年秋鸿飞，  
槐花动行色。庶遂升堂拜，  
情话输悃愊。诗成喜不寐，  
兴逐飞天翼。  

周麟之　见张运使郎中  
风度飆飆白首郎，清朝趋奏久含香。  
东南德望龙津阔，甲乙科名雁邓长。  
使节不辞骊驾远，卿家重见战门光。  
原他早入承明去，一试囊中活国方。  

周麟之　见张运使郎中  
野鹤摩云万里心，一枝聊复寄高林。  
愁边举目江山异，客里登楼岁月深。  
长铗誓为知已用，短檠空伴读书吟。  
支门不拒通家子，应话来听正始音。  

周麟之　郊祀庆成  
紫极三阶正，黄宫一气旋。  
迎阳周吉土，练日汉甘泉。  
考典陈商辂，占祥察舜璿。  
朝冠纷璀璨，斋幄湛蟺蜎。  
荔席方顒若，油云已廓然。  
瑶源尊始祖，绛节从群仙。  
碧瓦霏烟外，雕梁丽日边。  
大音谐美乐，芳荐列嘉笾。  
默喜云孙燕，深期鼎祚延。  
六虬纡制跸，九庙辟崇筵。  
郁鬯香稃熟，芝楹瑞叶连。  
醇牺登硕俎，肃倡被朱絣。  
孝奏灵咸格，诚存礼不愆。  
清晨登玉轪，彩仗揭龙旃。  
虎旅罗三卫，蝩旌亘百廛。  
展容趋泰畤，裒福对苍圆。  
扆坐张皇邸，帷宫驾采椽。  
鼓钟传禁漏，星月粲高躔。  
蠖略车回斗，灾煌衮象天。  
华支金擢秀，雅奏玉鸣鋗。  
虚次停垂佩，登坛俨奉瑄。  
兰生芬献斝，电燎郁升烟。  
气晏樵蒸焜，天澄境落褰。  
涓成均拜胙，抃庆趣摩肩。  
凤蓋端闈敞，蠅书惠泽宣。  
自欣千载遇，叨贰六卿联。  
簪笔琱兴上，扶圭绣黼前。  
独多亲日表，敢后赞云篇。  
帝德惟天大，臣心匪石坚。  
愿言陪虎拜，宝历万斯年。  

周麟之　景灵宫乐章　皇帝还大次乾安之曲  
帝将于郊，昭事上祀。  
爰兹毕觞，复即于次。  
飚斿载旋，容旌沓骑。  
维皇嘉承，锡祚昌炽。  

周麟之　景灵宫乐章　皇帝还位乾安之曲  
帝临閟庭，逆釐上灵。  
神保安坐，萧若有承。  
嘉觞既申，德闻惟馨。  
灵光留俞，祚我亿龄。  

周麟之　景灵宫乐章　皇帝降殿乾安之曲  
我秩元祀，上推鸿源。  
展来有侐，祲威肃然。  
升墄既降，秉心益虔。  
荷天之休，于千万年。  

周麟之　景灵宫乐章　尚书彻馔吉安之曲  
普淖既荐，苾芬孔时。  
神嗜而顾，有来宴娱。  
飨矣将彻，载钦载祗。  
展诗以侑，益臻厥熙。  

周麟之　句  
月摹瘦影横窗淡，雨沐疏花照水明。  

周麟之　句  
醉倒人辞花面笑，诗成亲傍竹身题。  

周麟之　苦热行  
君不见浣花老翁初作掾，触热簿书尘满案。  
坐曹束带总不能，但欲赤脚踏层冰。  
又不见青莲居士金门客，懒摇白羽巾挂壁。  
有时裸袒青林中，只知露顶洒松风。  
二子英规凛千古，笔夺造化驱风雨。  
如何避暑如避仇，叫呼竞作惊人语。  
是身本与天地同，要当扪腹无弗容。  
世间冷暖翻覆手，焉用夷隘惠不恭。  
我方穷居度炎热，火云烁山金石裂。  
一读清诗百念空。炯若冰壶浸明月。  

周麟之　破虏凯歌二十四首  
可笑狂胡到死狂，欲投马箠渡长江。  
始知人语符天意，东向南朝作鬼降。  

周麟之　破虏凯歌二十四首  
采石江头万鼓鼙，祭天台上手挥旗。  
坐驱朔马为鱼鳖，笑杀江南踏浪儿。  

周麟之　破虏凯歌二十四首  
云航飞下北通州，弭楫胶西一战收。  
千七百艘山日尽，始知飞将有奇谋。  

周麟之　破虏凯歌二十四首  
一从犬吠瞰西山，便报车轮不得还。  
自诡长驱如破竹，不知先衄剑门关。  

周麟之　破虏凯歌二十四首  
虏饿曾无一月粮，煮弦烧箭莫弃肠。  
南来本恃清河粟，不意偏师夜绝纲。  

周麟之　破虏凯歌二十四首  
胡人不识九车船，笑理轻舠狎大川。  
莫道老胡曾得济，犹传折箭誓青天。  

周麟之　破虏凯歌二十四首  
淝河度卷苻坚阵，赤壁灰飞孟德舟。  
二虏犹能脱身去，汝来断送郅支头。  

周麟之　破虏凯歌二十四首  
自古御行用众难，况图深入冒多艰。  
五百万人存者几，淮南白骨委如山。  

周麟之　破虏凯歌二十四首  
燕山台殿压阿房，又欲移巢占大梁。  
起就汉宫三十六，固知无德只为殃。  

周麟之　破虏凯歌二十四首  
七宝为床坐殿衙，金猊双立喷飞霞。  
自缘积恶难安享，不得全躯作帝羓。  

周麟之　破虏凯歌二十四首  
只凭信誓画山河，二十八年两国和。  
解道渝盟甘踣国，若为轻信马韩歌。  

周麟之　破虏凯歌二十四首  
自闻三策日垂涎，急趁西风一举鞭。  
狼子不知天数尽，据鞍犹说马儿年。  

周麟之　破虏凯歌二十四首  
黧面长须桀黠儿，一生浑事杀人嬉。  
莫将遗像欺群目，曾向贞元殿里窥。  

周麟之　破虏凯歌二十四首  
何事图形到九墀，岂容鬼质近神奎。  
君王欲作诸戎戒，不惜云章手自题。  

周麟之　破虏凯歌二十四首  
也学赋诗横槊公，浪抛狂语倡群凶。  
由来立马元无地，空指吴山第一峰。  

周麟之　破虏凯歌二十四首  
每率群胡共打围，防奸惟许属韐随。  
一朝醉卧隋堤曲，众箭攒胸死不知。  

周麟之　破虏凯歌二十四首  
向来烧饭起中都，已觉胡星堕玉除。  
罪恶贯盈天不赦，区区犹欲祷医闾。  

周麟之　破虏凯歌二十四首  
曾为兵卜溷神听，不信名山事火攻。  
今日汝魂游岱去，不知何面向灵宫。  

周麟之　破虏凯歌二十四首  
似闻虏帐启行初，尽拥青毡入故都。  
便好乘机收赤县，长缨更缚北单于。  

周麟之　破虏凯歌二十四首  
昨从北邙山下过，旋移狼纛驻鸡笼。  
此身已是邻尸冢，又欲飞投鼎鑪中。  

周麟之　破虏凯歌二十四首  
胜负端从曲直分，我军屡捷气凌云。  
坐听笳鼓传新曲，不怕蕃家铁塔军。  

周麟之　破虏凯歌二十四首  
中兴天子汉宣光，自有深仁合彼苍。  
天遣百灵争助顺，神兵遍野拂云长。  

周麟之　破虏凯歌二十四首  
此日君王自抚师，列营争望翠华旗。  
不失一矢戎酋毙，又胜澶渊却敌时。  

周麟之　破虏凯歌二十四首  
江上春风凤盖旋，郁葱佳气霭中天。  
从今四海归图籍，金殿垂衣亿万年。  

周麟之　破虏凯歌六首  
夜半江风金鼓声，拔营初起石头城。  
虏情不料诸军渡，一战淮西唾手平。  

周麟之　破虏凯歌六首  
莫怕南来生女真，皂旛羪马漫如云。  
黄头碧眼惊相语，切勿前逢八字军。  

周麟之　破虏凯歌六首  
山川千里战尘清，不负当初齧指盟。  
从此胡儿敢欺我，江淮草木已知名。  

周麟之　破虏凯歌六首  
将军羽扇自临戎，帐下健儿争立功。  
铁马莫来淮上牧，汉家旗纛半天红。  

周麟之　破虏凯歌六首  
江花閒队晓霏开，争看官军打贼回。  
十万羌胡今已破，不烦天子六飞来。  

周麟之　破虏凯歌六首  
捷书日日到甘泉，使者联翩出劳旋。  
将士欢呼拜君赐，鵰衔宝带鹄袍鲜。  

周麟之　秋怀三首  
雨沐秋容净，云横天宇高。  
溪流走城堑，木叶下亭皋。  
兴引渊明酒，寒侵范叔袍。  
清愁不能已，高枕诵离骚。  

周麟之　秋怀三首  
燕云帘帷静，蛩鸣机杼忙。  
凄风万籁息，夜月一奁光。  
自喜襟怀豁，宁为景物伤。  
幽窗有佳致，坐挹桂花香。  

周麟之　秋怀三首  
江远莼鲈晚，迳荒松菊寒。  
近知秋信好，更觉旅怀宽。  
远杵风催急，横琴夜向阑。  
飘零莫惆怅，吾道久艰难。  

周麟之　秋日坐寐觉而有作  
南国逢秋色，西风扰客心。  
久閒安饮啄，多病弖登临。  
壁倚青藜杖，窗横绿绮琴。  
无鱼甘糲食，有酒任孤斟。  
地僻千山瘠，人稀万籁喑。  
懒同牛卧垅，倦剧乌归林。  
纸阁居容膝，绳床坐整襟。  
缩头须尔伴，便腹莫吾箴。  
挽仰三眠柳，徘徊五戏禽。  
忘形初隐几，得趣渐欹簪。  
不假仙游枕，宁须女抱衾。  
乍疑身栩栩，已觉息深深。  
白凤才难继，黄梁事可寻。  
有人呼画漏，何处起寒砧。  
短梦蘧然觉，斜晖惨欲阴。  
桂开香吐粟，菊认蕊攒金。  
磨熟双旗茗，炉残小瓣沈。  
感时思别墅，开户见遥岑。  
自别尧庭邃，俄惊墨突黔。  
背无三甲起，头有二毛侵。  
咎往眉难炙，言归足尚杄。  
静忘波汹汹，老谙岁髒髒。  
幸得安心法，聊为拥鼻吟。  
黑甜夸胜味，黄落寄馀音。  
猿鹤休相怨，萍蓬自不禁。  
却愁宵寐少，卧听竹萧森。  

周麟之　上王吏部  
人物南州望，风流一代英。  
夙传天上誉，早梦月中名。  
车载三千牍，鹏飞九万程。  
向来辞泮水，端合上仙瀛。  
接武虞廷邃，含得汉殿清。  
渐看丹极近，首冠列星明。  
准拟陪三接，周旋位六卿。  
鉴分金背重，橐并紫荷轻。  
未见恩纶出，那知谤箧盈。  
去朝云路杳，归侍彩衣荣。  
地借徽之竹，楼吹子晋笙。  
赤心何所负，白眼不须惊。  
处顾衔恩厚，亲逢较艺精。  
妍媸归藻鉴，高下见文衡。  
梦绝怀蛟异，词非吐凤成。  
赋能窥小小，经漫说铿铿。  
误玷春官籍，终惭月旦评。  
抢榆几类鷃，出谷仅同莺。  
志慕青钱士，名参玉笋生。  
别深秋鹤怨，归问海鸥盟。  
未作河西尉，聊为江上行。  
夜沈滩月钓，晓压陇云耕。  
岁暮人初返，天寒雨未晴。  
久稽从杖履，且复卧柴荆。  
后见含深恧，微吟写至情。  
伫听宣室召，凤阁继家声。  

周麟之　双投酒  
君不见白壶中琼液白，避暑一杯冰雪敌。  
只今名冠万钱厨，此法妙绝天下无。  
又不见九重春色蔷薇露，群王自酌觞金母。  
味涵椒桂光耀泉，御方弗许人间传。  
向来我作金门客，不假酿花并渍核。  
日日公堂给上尊，时时帝所分馀沥。  
一朝释佩投江村，却访田家老瓦盆。  
道院丹泉灰脚重，官炉玉友糟头浑。  
有酒如此宁不饮，但赋独醒招楚魂。  
锦豨昨夜秋风入，梧叶雨残溪水急。  
呼奴为我挽飞流，涤瓮燎薪炊玉粒。  
奴言新酿良未宜，此间寒燠来无时。  
双投旧法酒经载，今焉可试君无疑。  
初观白醑寒浆溜，再加麴米成重酎。  
色如竹叶照人明，香似兰英和露透。  
妻孥一笑盏斝空，所恨无多才数斗。  
嗟予性与礼法疏，况此扫轨甘穷居，  
肯学鴟夷雜后车，不烦骑骽骥子扶。  
焉用拊缶歌乌乌，一觞一咏聊自娱。  

周麟之　送僧大通还山一首  
三年虎卧白云关，谁念穷猿失故山。  
野客已拚花自落，道人今与鹤俱远。  
厖眉皓首双松老，白氎青丝一室閒。  
何日得追尘外趣，听君击钵翠微间。  

周麟之　送台道人  
我祖来从锦江曲，尚忆郫筒醉春渌。  
轻衫拂石踏花归，近傍青城结茅屋。  
子孙散作淮海居，栾叶英风凛相结。  
不惟丛桂竞传芳，时有高人更超俗。  
或随羽化附青蛇，或避诏徵称赤局。  
我生本是林泉人，失脚尘是困羁束。  
每逢蜀士话维桑，便欲携筇访前躅。  
道人家世出巴西，万里江山见眉目。  
笑施砭石起膏肓，坐察形神穷倚伏。  
我席为门君荷旃，相见忘情谢荣辱。  
幽香小鼎暮烟横，浊酒一杯春蚁绿。  
此身多病经百罹，只合纫兰与餐菊。  
休论燕颔觅封侯，莫说鸢肩腾火速。  
我有风怀就问君，何时一饱颜色粥。  
今日君行跨奔鹿，欲下鹅洲穿柳谷。  
他年愿结白云期，与君同看金峰鹄。  

周麟之　送五时亨舍人帅蜀诗二首  
煌煌大毛照坤维，忽见文星下紫微。  
万里江山浑改观，九重绅笏更争辉。  
占松不假刀形梦，换马端期鹄趁飞。  
试问郫筒故乡酒，路人应唱踏花归。  

周麟之　送五时亨舍人帅蜀诗二首  
一从雁塔缀英游，又见功名得志秋。  
丹阙万人窥榜眼，碧幢千骑拥遨头。  
锦城日暖惸鳏舞，玉垒烟深铠仗收。  
它日中和闻善政，一琴宁复久淹留。  

周麟之　太庙观之草  
九庙宁神蔼德馨，煌煌又见产芝英。  
香凝荐斝椒兰润，色映雕梁日月明。  
绍复祖宗全达孝，感通天地契精诚。  
试披瑞牒占休应，看取皇家万葉荣。  

周麟之　太庙观之草  
晓开疏屏望荣光，仰见威灵烛下方。  
二本同楹真盛事，三年叠秀是殊祥。  
好图瑞采增旗帜，更诵灵华续乐章。  
拜舞共陈归美颂，喜浮春殿九霞觞。  

周麟之　太庙乐章　奉俎丰安之曲  
有硕其牲，登呈大房。  
肃展以飨，庶几迪尝。  
匪腯是告，我民其康。  
保艾尔后，垂休无疆。  

周麟之　太庙乐章　皇帝阁六首  
木铎扬宽诏，云翘舞化风。  
垂衣金殿里，圣德与天通。  

周麟之　太庙乐章　皇帝阁六首  
红日升晹谷，青辉应巓筩。  
万方陶美化，浑在泰和中。  

周麟之　太庙乐章　皇帝阁六首  
翠水冰融尽，雕栊日上迟。  
东风报花信，先拂万年枝。  

周麟之　太庙乐章　皇帝阁六首  
已过人日迎春驭，直待阶蓂十叶开。  
应是九门灯夕近，东皇欲驾六鳌来。  

周麟之　太庙乐章　皇帝阁六首  
凤盖龙车玉作轮，兹临紫畦谒三神。  
已将福酒添眉寿，更祝椒觞一万春。  

周麟之　太庙乐章　皇帝阁六首  
圣主清心仍寡欲，惟於笔砚未忘怀。  
彤廷仗下春朝散，独拥图书坐损斋。  

周麟之　太庙乐章　皇帝盥洗乾安之曲  
维皇斋精，鬷假于庙。  
观盥之初，惟以洁告。  
衎承祖宗，恤祀昭孝。  
诚心有孚，介福斯报。  

周麟之　太庙乐章　皇帝还伴乾安之曲  
於穆清庙，明禋是躬。  
卿士骏奔，助我肃雝。  
灌鬯已事，精诚交通。  
却立以思，僾然其恭。  

周麟之　太庙乐章　皇帝再盥洗乾安之曲  
盥至于再，洁诚俞孚。  
帝用祗荐，灵咸嘉虞。  
腾歌胪欢，会于轩朱。  
观厥飆若，受福之符。  

周麟之　太庙乐章　皇后阁五首  
沼荇微生绿，宫终结暗度香。  
五云凝紫禁，一气转青阳。  

周麟之　太庙乐章　皇后阁五首  
露沐千门柳，风萦九畹兰。  
会听莺出谷，行傍采桑坛。  

周麟之　太庙乐章　皇后阁五首  
胜里金葩喜占新，红酥细字点宜春。  
内许也作人间戏，自是时康乐事频。  

周麟之　太庙乐章　皇后阁五首  
银钩惯学君王帖，宝轸频听淑女琴。  
更与六宫循节俭，钗头不缀辟寒金。  

周麟之　太庙乐章　皇后阁五首  
椒涂日暖燕差池，又见瑶箱受福时。  
欲使后宫歌德化，试将彤管作春词。  

周麟之　太庙乐章　天申节集英殿大宴乐语口号  
晓开阊阖黼帷张，五色凝云　§玉皇。  
风入舜弦声荡漾，日浮尧荚景舒长。  
猗兰殿上霞飞栋，华萼楼前露满囊。  
共指南山申善翁，太平天子万年觞。  

周麟之　望秦川歌  
长安回首战尘中，马背行吹一笛风。  
寄恨翻成谪仙怨，始知深负曲江公。  

周麟之　望秦川歌  
锦囊留得玉环香，不见佳人空断肠。  
北望秦川烟草满，尚疑飞燕舞昭阳。  

周麟之　望秦川歌  
向来花萼弄春辉，曾把宁王玉笛吹。  
乐事已随风烛过，如今横笛不胜悲。  

周麟之　望秦川歌  
蜀山春动锦江流，水绿山青总是愁。  
愁色不堪山上望，无人解与月宫游。  

周麟之　望秦川歌  
雨声鸣栈不堪听，尽日穿云上杳冥。  
羯鼓催花浑不记，曲中空唱雨霖铃。  

周麟之　望秦川歌  
渔阳千帜扫空来，满目妖氛斗不开。  
为问玉京何日复，伤心黄屋几　　回。  

周麟之　望秦川歌  
烟霞标缈认骊山，远想楼台紫翠间。  
尚欲神游太真院，不知身过换门关。  

周麟之　望秦川歌  
阿瞒按舞长生殿，妃了洗妆端正楼。  
此去恰如巫峡梦，相望千里事悠悠。  

周麟之　西园堂榭落成种植毕工偶成口号十首呈参政张公  
遁叟高眠石磴云，鸱夷长泛五湖春。  
争如昼锦延华萼，同作商山四老人。  

周麟之　西园堂榭落成种植毕工偶成口号十首呈参政张公  
华堂迥出复出城高，更买邻园彻古壕。  
要展渭川千亩竹，賸栽锦里百根桃。  

周麟之　西园堂榭落成种植毕工偶成口号十首呈参政张公  
钩帘待燕春风里，把酒酬花夜月前。  
更启西窗纳清景，烟光如画拥斜川。  

周麟之　西园堂榭落成种植毕工偶成口号十首呈参政张公  
城外青林可当山，横云翠霭郁孱颜。  
虚堂一枕林泉梦，如在烟霞缥缈间。  

周麟之　西园堂榭落成种植毕工偶成口号十首呈参政张公  
林花倒影落清池，池面春波泛绿漪。  
更筑小桥亭上去，便成家世授书圯。  

周麟之　西园堂榭落成种植毕工偶成口号十首呈参政张公  
小豩深树鹿呦呦，野鹤无声蕙帐幽。  
风月满亭供笑语，依然不减醉翁游。  

周麟之　西园堂榭落成种植毕工偶成口号十首呈参政张公  
草木青归二月天，川原明媚发春妍。  
临流忽见寒梅影，皎若凌波洛浦仙。  

周麟之　西园堂榭落成种植毕工偶成口号十首呈参政张公  
花梢日上雨痕乾，冉冉香风破嫩寒。  
眼底便知红紫近，山茶先放鹤头丹。  

周麟之　西园堂榭落成种植毕工偶成口号十首呈参政张公  
幽丛灌木便成林，准拟炎天百步阴。  
应话春禽乐余荫，鹪鹩稳寄一枝深。  

周麟之　西园堂榭落成种植毕工偶成口号十首呈参政张公  
水流映带清漳宅，野望迟回半月台。  
只恐宫莺阻陪赏，日边便有鹤书来。  

周麟之　戏呈珉禅师  
我来何幸识支郎，百丈峰头宝月光。  
质薄自怜非燕颔，途穷谁信是龟肠。  
渐看鬓底千丝白，敢说眉间一点黄。  
坐见锦溪秋水阔，不知何日理归艎。  

周麟之　辛酉大雪戏成二诗以千山鸟飞绝万迳人踪灭为韵  
北风夜卷地，冻云晓黏天。  
黄竹歌未终，飞霰集我前。  
森罗昆山璧，零乱淮夷蠙。  
缚贼悬瓠城，安得兵三千。  

周麟之　辛酉大雪戏成二诗以千山鸟飞绝万迳人踪灭为韵  
跨驴游灞桥，策马阻蓝关。  
诗人自清苦，逐客何当还。  
我独拥敝茧，高卧环堵间。  
黄精已无苗，斸雪思旧山。  

周麟之　辛酉大雪戏成二诗以千山鸟飞绝万迳人踪灭为韵  
松桂亦华颠，瓦石背玉表，  
造物不作难，夜半月出皎。  
书窗互照映，翁牖惊易晓。  
举头忽弥望，万里绝飞鸟。  

周麟之　辛酉大雪戏成二诗以千山鸟飞绝万迳人踪灭为韵  
复帐蕤香篝，绮度罗妓围。  
焉知荜门子，清哦袖鹑衣。  
腊白三日寒，遽使昼掩扉。  
愁思已如话，共作风絮飞。  

周麟之　辛酉大雪戏成二诗以千山鸟飞绝万迳人踪灭为韵  
旧闻沙漠寒，碛卤一丈雪。  
谁怜牧羝人，白首持汉节。  
朝延背顾忧，岁晚不忍说。  
寄言上林雁，何事音信绝。  

周麟之　辛酉大雪戏成二诗以千山鸟飞绝万迳人踪灭为韵  
堆盘水精盐，翻匙云子饭。  
年年六出花，不必以瑞献。  
浪言平地尺，贫亦非所顾。  
愁无儋石储，安敢掷百万。  

周麟之　辛酉大雪戏成二诗以千山鸟飞绝万迳人踪灭为韵  
林梢宿鸦翻，未觉烟树暝。  
潇潇打窗声，惯向云屋听。  
冰结积已深，风收舞初定。  
凌晨出门喜，折屐印樵迳。  

周麟之　辛酉大雪戏成二诗以千山鸟飞绝万迳人踪灭为韵  
吾无千金裘，为博麴米春。  
床头腊翁熟，漉以渊明巾。  
饮少辄至醉，醉眼迷天垠。  
冲寒望南巷，不见披氅人。  

周麟之　辛酉大雪戏成二诗以千山鸟飞绝万迳人踪灭为韵  
千骑射猎军，一蓑垂钓色。  
寒江与旷野，得意应无穷。  
顾我俱未暇，缓步聊倚筇。  
惜此连璐白，涴以鸡犬踪。  

周麟之　辛酉大雪戏成二诗以千山鸟飞绝万迳人踪灭为韵  
佛衣珠唾飞，撼对缟裙裂。  
巡檐萦梅笑，攲枕听竹折。  
念此积雪寒，忧世心愈切。  
夜分耿不寐，风灯半明灭。  

周麟之　杨国夫人赵氏挽章  
猗兰奕叶神明胄，四德宜家绰有余。  
盛事可稽彤笔史，当年曾梦紫函书。  
子登虎榜朝辉弁，夫握龙韬拱殿庐。  
长乐宫中称万寿，犹思翟茀拥輟车。  

周麟之　以珠子香建茶寄皖公山马先生  
筠谷珠玑北苑春，寸诚千里托灵芬。  
为投白鹿岩前客，何日容分兰席云。  

周麟之　忧旱  
老农病旱如膏肓，汲井灌秧秧已黄。  
湖田半作龟兆坼，河渠断道不可航。  
救旱不必焚巫尪，当去民害烹弘羊。  
嗟哉销变此不务，龙川佛舍徒祈禳。  
中兴天子食不遑，侧身感天天与祥。  
霈然坐待三尺雨，拟赋云汉歌宣王。  

周麟之　与苏州守十诗以兵卫森画戟燕寝凝清香为韵  
吴山濯濯烟鬟青，湖水练练光绕城。  
城中主人目如电，爽气坐纳山水清。  
千门鸣弦夜月静，四野垂颖秋云平。  
试占古语咏侯德，一贤可当百万兵。  

周麟之　与苏州守十诗以兵卫森画戟燕寝凝清香为韵  
苏台屹立层霄里，环望水云三百里。  
十年草绿春城荒，麋鹿肆游歌舞地。  
公来一顾风物新，华屋下蟋烟霭翠。  
自须满意事登临，早晚中台拜英卫。  

周麟之　与苏州守十诗以兵卫森画戟燕寝凝清香为韵  
馆娃宫院秋沈沈，采香芳迳花委金。  
吴王旧事久寂寞，此地犹怀千古心。  
黄堂高兴动樽俎，三百画桥丝管音。  
吴侬但识宴会乐，那知绕屋棠阴森。  

周麟之　与苏州守十诗以兵卫森画戟燕寝凝清香为韵  
城西连柂枫桥夜，城东接舳阊门下。  
细听来往棹讴声，一一歌呼颂仁化。  
尔知德政并龚黄，我慕风流到王谢。  
会当临景赋新诗，写得吴中有声画。  

周麟之　与苏州守十诗以兵卫森画戟燕寝凝清香为韵  
洞庭雨断兼天碧，松江月明波动色。  
剪橘霜包照座黄，鱠鲈雪缕堆盘白。  
秋到湖山最佳处，此景付公天不惜。  
英名自是龙骧家，更待高闳立幡戟。  

周麟之　与苏州守十诗以兵卫森画戟燕寝凝清香为韵  
相门旧列名臣传，挺挺遗风眼中见。  
远览初褰贾父帷，仁风已满袁宏扇。  
坐看诏玺天边来，袖章入对金銮殿。  
好追乐事醉升平，日奉宸游玉津宴。  

周麟之　与苏州守十诗以兵卫森画戟燕寝凝清香为韵  
一方静治民安枕，天子英明用人审。  
慈厚薰然布帛温，威明皎若冰霜凛。  
斡旋妙手经画余，贯朽如山粟填廪。  
禁闼还容汲直归，淮南定报奸谋寝。  

周麟之　与苏州守十诗以兵卫森画戟燕寝凝清香为韵  
六飞南驻开陪京，朝廷恃此为金城。  
元侯卧护股肱郡，去天尺五日月明。  
谁怜游子岁一过，欲往不得如流萍。  
今日西风要留客，好山横道烟光凝。  

周麟之　与苏州守十诗以兵卫森画戟燕寝凝清香为韵  
青衫飘泊江海生，十年篷底载我行。  
每逢胜地一长望，江山举目难为情。  
登楼几作仲宣赋，在野犹带倪宽经。  
迩来困甚几执热，愿正一濯秋风清。  

周麟之　与苏州守十诗以兵卫森画戟燕寝凝清香为韵  
盖公论治齐相堂，穆生酌醴元王觞。  
古人好士乃如此，名重千载尊而光。  
我公风度冠今昔，龙门冠盖春云翔。  
微才讵敢充旨味，药笼庶容芝桂香。  

周麟之　再次韵为谢  
公诗律严如用兵，江淮草木先知名。  
少当千人扫文阵，晚策百胜攻愁城。  
诗坛老将天下杰，笔倒三江流万折。  
时将妙句吐长虹，李杜文章光不灭。  
由来事业师伊周，讵止博识穷九丘。  
星列丹墀蔼华望，月升金掌陈嘉谋。  
脱冠归来双鬓改，任尔功名争好采。  
挥弦月下奏高山，击楫波间哦小海。  
方今祝网仁如商，圣贤相逢治具张。  
鹤书帝午诏多士，不以椳阒寸长。  
如公岂得栖林壑，焉问晓猿惊索寞。  
岁晚方谐魏阙心，官閒不减商山乐。  
湖上春来花恼人，我不忧贫依富邻。  
朋友胶漆古来事，愿言握臂追雷陈。  

周麟之　赵见独示所业并诗次韵谢之  
沅江九肋稀，端问学不学。  
向来屠沽辈，过眼褐宽博。  
如公负奇才，尚隔云津跃。  
昔吾先隐君，早识麟一角。  
联翩锦囊句，纡余仍卓荦。  
千载埋玉悲，孤芳竟谁擢。  
别来二十年，历历记前作。  
贱子更百罹，素业守弥属。  
余辉忽振耀，如获西山药。  
清梦到钧天，求音叩寂寞。  
中宵对莲炬，何以称光渥。  
辱君琼瑶篇，重愧鼠呼璞。  
大轴阯洪源，汹涌千涧落。  
一洗胸中尘，豁若春云廓。  

周麟之　致政大夫胡公挽诗五首  
赫奕三公胄，高华百笏门。  
义风倾里社，名德老丘园。  
不起东山卧，空余北海尊。  
已随飞剑逝，犹记刻舟痕。  

周麟之　致政大夫胡公挽诗五首  
西帅乘迟日，趋庭正妙年。  
飞书腾白羽，曳彩汎红莲。  
晚伏追风骥，长嗟堕水鸢。  
卷舒安义命，何恨及重泉。  

周麟之　致政大夫胡公挽诗五首  
燕寝追遗事，沈痾叹积年。  
未扶鸠杖起，已报鹿车悬。  
显服登三品，荣名谢九迁。  
英姿宁复见，归伴玉台仙。  

周麟之　致政大夫胡公挽诗五首  
碧落承先训，青冥屈壮图。  
珠悬三树秀，鉴舞一鸾孤。  
逝水嗟何及，佳城谶不诬。  
江山蟠秀气，此地卜青乌。  

周麟之　致政大夫胡公挽诗五首  
末绪惭非偶，孤踪托契深。  
委禽申旧好，奉屨负初心。  
已矣升堂拜，潸焉雪涕吟。  
四郊烟树惨，引绋堕哀音。  

周麟之　中原民谣　渡浮桥  
流浮桥，黄流喷薄翻云涛。  
骈头巨舰寸金縴，翼以巨木维虹腰。  
戍河老兵三太息，顾语行人泪沾臆。  
去年造桥民力殚，今年过桥车毂击。  
只愁屡坏费修营，追呼无时困征役。  
前月南湖天使来，欲令践此夸雄哉。  
无何层冰蔽流下，三十六洪中夜摧。  
当时白马津头渡，不下毡车上船去。  
今朝缓辔扬鞭回，笑踏长鲸指归路。  
但愿河伯常安流，斯桥不爆炸性千古浮。  
他年过师枕席上，孰忧王旅行无舟。  
适见黎阳山下驿，驿垣破处龟趺出。  

周麟之　中原民谣　归德府  
归德府，四时坡池抱重阻。  
阏伯之墟旧宋州，心为大火占星土。  
昔我艺祖龙潜初，授銊此地开炎图。  
录裳拜野休运启，王气郁郁云扶舆。  
真人当天朝万宇，北望帝城天尺五。  
舟车辐辏川涂交，尽说南京比三辅。  
中兴天子膺赤符，又临此地登鸾车。  
版图一失故地隔，坐使神州论虏区。  
金杏园边春色早，连阡粟麦濉河道。  
景物依然似昔时，只恨居民戴胡情。  
民言我宋瀦仁深，况此旧名归德军。  
於今府号袭前躅，不日中源当自复。  

周麟之　中原民谣　过沃州  
过沃州，停车听我遗民讴。  
兹为名邦古赵地，皇家得姓基鸿休。  
自胡杂居民在鼎，民心不改千年并。  
一日天开神火流，宽说光塞空吐金景。  
胡人惊呼上畔知，曰此异光谁当之。  
天其有意福赵氏，於斯效瑞腾炎辉。  
是岁更名州作沃，自谓火炎瑞可扑。  
不知字谶愈分明，天水灼然真吉卜。  
君看石桥十尺横，上有蹋迹青骡行。  
当年胜概压天下，岂忍岁久蒙毡腥。  
我有箪壶办浆馈，未审王师何日至。  
此身终作沃州民，赵氏帝王千万祀。  

周麟之　中原民谣　金澜酒  
金澜酒，皓月委波光入酒。  
冰壶避暑压琼艘，火高敌寒挥玉斗。  
追欢长是秉烛游，日高未放传杯手。  
生平饮血狐兔场，酿糜为酒毡为裳。  
犹存故事设茶食，金刚大镯胡麻香。  
五辛盈柈雁粉黑，岂解玉食罗云浆。  
南使来时北风冽，冰山峨峨千里雪。  
休嗟虏酒不醉人，别有班觞下层阙。  
或言此酒名金澜，金数欲尽天意阑。  
醉魂未醒盏未覆，会看骨肉争相残。  
一双宝榼云龙翥，明日辞朝倒壶去。  
旨留余沥酹亡胡，帝乡自有蔷薇露。  

周麟之　中原民谣　金台砚  
金台砚，旧日老张闻{上宀下禹}县。  
金华仙伯一品题，名高万石罗文传。  
南辕回次白沟河，搴裳欲渡尘没靴。  
向此画见限华裔，今用接畛皆夷歌。  
忽见御庄云蓊郁，千章乔林参天碧。  
始知佳气似舂陵，更喜眼前多旧物。  
伴行蕃使言侏离，髯奴鑜耳乃有知，  
叩辕敛官出双璧，不待髍人来致辞。  
自言所献非荆璞，仅比澄泥与铜雀。  
雅称挥毫白玉堂，夜扫黄麻追灏噩。  
人皆谓彼勤且诚，盍探露团分宝馨。  

周麟之　中原民谣　任契丹  
任契丹，太行为家千叠山。  
此山阻绝天下脊，中有义旅蛟蛇蟠。  
任君本是良家子，身长七尺风姿伟。  
心怀忠义欲擒胡，誓与群豪揭竿起。  
时从数骑出郊坰，所向万人皆披靡。  
不驱丁口不攫金，只取餱粮事储偫。  
道遮天使夺牌归，佩牌夜易人不知。  
往来燕赵数百里，徒手不假寸铁持。  
夜半相逢沃州北，问知南使宁相阨。  
倡言我辈抱雄图，郎主打围曾狙击。  
时来左袒奋壁呼，十万儿郎一朝得。  
劝君努力雪国雠，为我斩取单于头。  

周麟之　中原民谣　燕京小  
燕京小，钜防络野长蛇绕。  
展辟城池数倍宽，帝居占尽民居少。  
通天百寻展十重，金爵觚棱在半空。  
万户千门歌舞窄，不知九市人声寂。  
时时日噎盲风来，杀气冥蒙胡舞塞。  
旧来寝处穹庐中，今乃燕坐阿房宫。  
犹嫌北方地寒苦，又欲南向观华风。  
汴都我宋兴王宅，二百年来立宗祏，  
一朝飞瓦下云端，尽毁前模变新饰。  
故老恸哭壮士讙，吾宁忍死不忍观。  
只恐金碧涂未乾，死胡溅血川原丹。  
群儿拍手歌相和，此地宁容犬羊涴。  
旄头夜落五云开，还与吾皇泰微坐。  

周麟之　中原民谣　迎送亭  
迎送亭，亭边柳色何青青。  
树头风和鹊声喜，朱甍碧瓦烟光凝。  
路人矫首城南北，牓字新题照阡陌。  
金牌天使走马来，蕃官出饯迎客。  
车头老人扶轭行，自言身是宋遗氓。  
斯亭岂为迎送设，殆欲迎宋非虚名。  
南人侧耳惊相顾，引语端能卜天数。  
说与征夫且缓驱，往来怕见征尘污。  
莫折亭前百年柳，曾经宋德栽培久。  
只期南望翠华归，再拜马前称万寿。  

周麟之　中原民谣　雨木冰  
雨木冰，贯珠络玉千葩明。  
横鞭一指条叶动，宝钗堕地声铿鍧。  
昨日登车天地墨，怪雨盲风起东北。  
俄然散雹乱飞霙，流淖满途深没膝。  
前车折轴不得行，后画脱辐泥翻轭。  
晓来廓氛天宇清，万象夺目何晶莹。  
凛如介士执矛戟，四野列陈霜雪凝。  
汴河堤是民惊诧，问是何祥木冰稼。  
平生有眼未曾看，旧说惟闻达官怕。  
车中嗫嚅齐鱼生，尝学五传窥遗经。  
因言前哲论灾异，占曰庶人皆执兵。  
只应北地干戈起，草木如何刃相倚。  

周麟之　中原民谣　造海船  
造海船，海旁朴斲雷殷山。  
大船辟舰容万斛，小船飞鹘何翩翩。  
传闻潞县燕京北，木柹翻空浪头白。  
近年升作北通州，谓是背吭宜控扼。  
坐令斩木千山童，民间十室八九空。  
老者驾车辇输去，壮者腰斧从鸠工。  
自期鼓楫沧溟隘，他时取道胶西寨。  
樯愿相风风北来，飞航信宿趋吴会。  
谁为此计狂且愚，南北土性天渊殊。  
北人鞍马是长技，南人涛濑如坦涂。  
果尔疑非万全策，驱民忍作鱼龙食。  
任渠转海入江来，自有周郎当亦壁。  

周麟之　终风行  
北风驾寒万窍号，声如八月江上涛。  
又疑大鹏上青霄，南溟水击抟扶摇。  
昆阳阵败虎豹嗥，撼城飞瓦千兵逃。  
焚轮夜起狂终朝，直忧卷屋掀重茅。  
我居门巷如荒郊，衾无缱羪裘无羔，  
苦寒猎猎吹缊袍。笑引藤樽漱浊醪，  
不妨高卧醉陶陶。梦骑天马腾长飚，  
睥睨玉台阊阖高。风声诗兴两斗家，  
醉中一扫白云谣。  

周麟之　自南山归口占上王阁老  
湖上清游乐有余，玉山未倒不须扶。  
后堂深处无人到，尚许鸱夷托后车。  

周麟之　自南山归口占上王阁老  
日高风软不生尘，十月湖山暖似春。  
绿绮抱来人不至，几时容我唤真真。  

周茂良　天聪洞  
一竅虚灵异谷神，达聪何事在红尘。  
人间莫道无闻处，天听从今自我民。  

周梅叟　淳佑七年丁未十一月朔蔡久轩自江东提刑归抵家时三馆诸公以风霜随  
九峰江范篇，雅是书之纬。  
顷尝一读之，懵然云雾蔚。  
晚校中秘藏，讲此愧犹未。  
喜逢尚书郎，家传得之既。  
何以名内篇，一扣倘知味。  
无几即语离，匆匆怪可谓。  
天子仁圣心，闻过未常讳。  
岂嫌有直疏，斥彼恶之彙。  
矧兹龙卷前，正欠王与魏。  
得见丹凤鸣，士党意乃慰。  
黯也不居中，物论几鼎沸。  
虽然上所命，所重在民事。  
暨淑问皋陶，持平尔廷尉。  
突使江东人，德泽尽沾溉。  
惟公有古心，所守至弘毅。  
我不畏孔壬，污吏必我畏。  
所愿敷好生，物物皆吐气。  
回思揽味甘，诏书登七贵。  

周孟阳　句  
地高多与风云会，天近尝为日月邻。  

周孟阳　题招提院静照堂  
羡师遗工网，旧隐敞新堂。  
月白秋庭小，风清书榻凉。  
倦游轻势利，归梦在沧浪。  
满箧朝贤句，孤云山帝乡。  

周沔　句  

周沔　萤火不知人已去，夜深犹傍竹窗明  

周沔　汤泉  
雁门泉水热於汤，清净源从古道场。  
应笑骊山山下水，至今犹带粉脂香。  

周明仲　龙岩山  
灵河直欲贯苍崖，神力摩挲石岛开。  
冰玉满怀云满袂，分明天上泛槎来。  

周默　与孙氏  
五十衰翁二十妻，目昏发白已头低。  
绛帏深处休论议，天外青鸾伴木鸡。  

周牧　超览亭  
翠微深处著亭台，抖擞红尘双眼开。  
岚影剩添杯色好，泉声不带市喧来。  
竹间啼鸟破山寂，天际孤舟界浪回。  
占断鹞峰无限景，何妨杖屦日徘徊。  

周牧　资圣寺  
点点晴光滴翠岚，参天松干影毵毵。  
穿云日阅客十数，汲水时闻僧两三。  
俗子绕登山勒马，禅心常共丹同龛。  
烹茶汲取瓯雪，一味清霜齿班颊寒。  

周南　八月七日与吴沈二道人同过书坞时山堂初成  
暋阳收晶荧，清舫度林彙。  
坡陀认槿篱，屋角初涂墍。  
入门露荫竹，走鞭土为沸。  
橘栾尚涉涩，菊柄已幽毅。  
少纾趺坐筋，渐出穹隙味。  
痚丛石贞瘦，密樾尘髣髴。  
成余独往愿，劳我慈亲费。  
亲年合几何，倏已近喜畏。  
我发白满把，晚食迟下胃。  
一岁能几来，每来时自慰。  
不雨已经旬，长道熠饥蜚。  
竹檐出山泉，草根坌土气。  
长愿居此劳，州里未为贵。  

周南　博鸡  
庆元夏四月，所至喧博鸡。  
小市车不通，引首望其逵。  
鸡笼三尺高，鸡价千钱提。  
苦云输钱少，取取斗样归。  
小儿博手短，颠走歌呼齐。  
搜携遍村墅，往往空其栖。  
或买鹅代之，亦取鸡为辞。  
仆夫告我言，官人那未知。  
聚呶已跨日，来初知为谁。  
余无五行学，觉有纤芥疑。  
老距不可舋，利觜长安施。  
更讶十钱片，一博多得之。  
归寻故老问，始云眼见希。  
因之互猜愕，传来又夸毗。  
或谓近鸡祸，或言鸡者饥。  
岁行将在酉，事应恐在兹。  
圣明攸好德，百祲潜光辉。  
蠢兹朱衣者，万万不关时。  
但疑一种类，争雄无兼雌。  
更恐坊市内，相望野鸡啼。  
岂将有微沴，神者预启其。  
乖风感乖气，朗鉴尚表微。  
人言良过矣，邦禁亦未非。  
我欲效风人，聊赋博鸡诗。  

周南　蚕妇怨  
去年蹉却沤麻时，寒女卒岁号无衣。  
今年无叶蚕眠迟，五月簇茧方缲丝。  
丝成那望衣儿女，且织霜缣了官赋。  
不愁织尽杼轴空，只恐精粗不中度。  
寒女寒女无重叹，且将败缕缝新绽。  
愿得明年蚕叶平，剜肉医疮为汝办。  

周南　呈南安孟使君  
使君四十铜虎符，一矢曾识金仆姑。  
唐三百年进士举，不再鼓之终非夫。  
西风笼槐桂扶痚，笔势汹如涛江驱。  
知君三昧等游戏，我欲一言口嗫嚅。  
元凯登庸用谱系，稷契虽贤名第无。  
当时未有明光赋，致君大略到唐虞。  
君家六戟联椒涂，身无一点薰香汙。  
颇疑膏粱逼寒畯，顾欲场屋争分铢。  
高山深林百年余，大夏生殖雨露濡。  
其间君疑有栝柏，根蟠拟作轮囷株。  
尚能尔雅注虫鱼，下同年少争得途。  
极知文章君之余，何爱漏刻收桑榆。  
但疑入山见成锯，可惜弹雀烦明珠。  
大夫当据要地居，仕宦须作执金吾。  
治经博士苟无命，不妨饿死同侏儒。  
君不见德裕生无不读书，生不肯与诸生俱。  
期君事业如韩昌，何嫌门地用崔卢。  
我尝一掷色得卢，盘中双陆万人呼。  
只今欲学支离疏，徒嗟七十战匈奴。  

周南　呈赵蹈中  
赵子面白如玉傞，定须逃得文儒饿。  
经年忆破古人心，近日妹夫初病可。  
忽然到门已惊骇，令我失喜多两拜。  
君来看我还看亲，我顾不能君莫怪。  
自云曾见杭州火，说著红湖先泪堕。  
水衡支散新铸钱，诏书未御正朝坐。  
向来送我龙泉器，秋色新蔬恰相似。  
且将濁酒慰营魂，多留几日论文字。  
取诗须取杜正传，寻到岑参高适边。  
转处正须宽一步，只今且向晚唐前。  

周南　池阳春日迓新使君  
东风捲地滚尘沙，扶起垂杨捐尽花。  
留意野棠无意度，淡红痚蕾当年华。  

周南　春日即事  
料理清明天气催，搀先几日柁船开。  
六朝事往余簪塔，百草春回上舞台。  
巢燕争迎华屋去，海潮犹傍故城来。  
主人两鬓千丝雪，更斸青冥出稚栽。  

周南　春日迓新使君  
半生穷巷抱遗经，多谢诸公说姓名。  
四十头颅成底事，五更炊黍学将迎。  

周南　春日迓新使君  
云幕初收未肯晴，又将风雨做清明。  
阴沉天气浑无赖，更兀篮舆梦里行。  

周南　答静翁并以筇竹杖一枝赠行颂  
南鸿北雁年年客，有个生涯主不知。  
撼动从来忧乐事，夜窗风叶响棠梨。  

周南　答静翁并以筇竹杖一枝赠行颂  
栽松道者身先老，放下锄头好再来。  
八万四千关捩子，与公一个锁匙开。  

周南　答静翁并以筇竹杖一枝赠行颂  
一筇九节添行李，用得人间处处尊。  
只要上山行饱饭，莫将风雪打人门。  

周南　答静翁并以筇竹杖一枝赠行颂  
万事实头方稳当，十分足陌莫跷除。  
困来展席日里睡，读尽空中鸟迹书。  

周南　登阊阖城  
阊阖开城郭，东南见此州。  
尊安山体奠，柔静土田收。  
易野曾兴国，崩台早得秋。  
閒民无职事，力食愧锄耰。  

周南　冻藕  
雪藕前身玉井莲，与泥俱出又经年。  
长卿渴杀郫筒酿，乞与春塘范堰船。  

周南　读史  
条综都遗忘，繙收乱賏储。  
据梧甘觝滞，抚卷涉伸嘘。  
老去从萤槁，昏来著茗祛。  
绯怀千载上，知读几年书。  

周南　读唐诗  
一日勾消两卷诗，趁心抄得是灯时。  
隔窗一閧狂风雨，无数啁啾冻雀儿。  

周南　读唐诗  
自分余工督小儿，更抄两卷晚唐诗。  
勾消日力跏趺坐，欲写凄凉神已疲。  

周南　读唐诗  
一般生态几人描，砑尽吴笺秃尽毫。  
却是晚唐工状物，手调烟露染天膏。  

周南　读信州赵昌甫诗  
斯文世不收，未绝仅如缕。  
哦君古律诗，思君用心苦。  
廪钱能几何，茅舍月有取。  
怀哉斯人欤，被褐止衡堵。  

周南　二月五日发舟  
此行休羡得閒高，也莫徘徊过二毛。  
破砚无由赊一饭，且携黄牒拜南曹。  

周南　泛舟游虎丘  
水绕朱门宿海槎，山沉海月上晨霞。  
鸟啼烟树雨初歇，钟度云楣日未斜。  
僧俯剑池看贝叶，人追寒食衮杨花。  
西子年侵丘谷换，女墙还有旧宫鸦。  

周南　奉问座主丘侍郎  
早岁虚仁凿，频年阔素书。  
斯文谁后死，甲子正安居。  
公馆初阳动，江沙海气淤。  
近传肝液少，岁晚更何如。  

周南　奉问座主丘侍郎  
故老凄其甚，嗟余尚庶几。  
动庸迟琬琰，顾盼有晶威。  
伯氏供为子，诸生记摄衣。  
凄凉葑菲恨，图得诲言归。  

周南　赋里人亭前三立石  
昔人藏巧拙，收拾收亭云。  
雨溜漫天凿，年侵见石心。  
支撑非尔力，秉执俨如临。  
亦有浑浑气，唯嗟骨未任。  

周南　姑苏台  
辍杵余千秚，丛台此旧都。  
冰花销窳瓦，组练入瀰湖。  
浩荡春风在，荒亡霸业芜。  
往来吴父老，藉草话城郛。  

周南　刮釜  
刮釜嗟邻母，经旬值湿薪。  
煎磨知物性，丰大转民贫。  
康食心知愧，哀嚣听颇亲。  
稻花伤昼雨，愁杀看书人。  

周南　观钓鱼  
凑饵惊跳去复回，直疑芒粒是浮埃。  
江湖多少潜渊地，何事持身水面来。  

周南　过虎丘  
勾吴霸业竟谁成，留得崇丘岁一登。  
玉雁已随黄壤尽，铁花空向碧潭凝。  
空中有塔掀铃语，台上无僧唤石应。  
踏尽苍苔春老去，但余落日与寒藤。  

周南　过虎丘  
狐埋狐搰已无成，春去春来几度登。  
海涌名山真幻出，酒酣看剑已尘凝。  
鸥陂人远台空在，莺谷声残鸟倦应。  
越绝兴亡俱一梦，为君同吊剡溪藤。  

周南　过齐门友人居  
药栏园户是邻家，破板门开两髻丫。  
瓦斛子中柑落尽，腊前寻访白山茶。  

周南　过青阳齐丘旧隐  
旧学从横术已精，不妨高卧且辞荣。  
可怜三别秦淮路，不得终南处士名。  

周南　过青阳齐丘旧隐  
利尽渔民五季年，谁蠲丁口亩输钱。  
不将公量收家邑，漫把徵贤改应天。  

周南　过田家  
得麦儿今喜，无梅雨又愆。  
翁身今七十，眼见几般年。  
连年增口数，再世种人田。  
机上畸零绢，今当数百钱。  

周南　过雪溪  
晴溪帆卷艣声柔，两岸青红湿未收。  
欲问三吴清绝处，碧澜堂下採莲舟。  

周南　寒食怀游诚之  
清溪寒食水瀰漫，忆在齐山约共观。  
便著窄衫鞭马去，路傍惊讶是文官。  

周南　和史君喜雨  
通宵奠玉乞移灾，阊阖天门午夜开。  
屏翳不随风伯住，雷车急逐阿香来。  
送神曲奏争加额，喜雨诗成巧夺胎。  
闻说阪田犹未插，更须精意斡天囘。  

周南　和史君喜雨  
蚕筐无叶不成眠，眯眼黄沙障麦天。  
谁遣炉烟生湿雾，立翻江水沃桑田。  
雹飞邻壤同时事，春入民襦赖吏贤。  
欲把丰年占覆斗，寸心应向碧宵悬。  

周南　和史君喜雨  
百万疲氓饥欲啼，阴灵一夕靡云旗。  
谷芒绿润沾天泽，梅子黄肥带雨时。  
薄宦经时谁举手，丰年重见且信眉。  
诸生未用歌华黍，得熟民贫未可知。  

周南　横山寺楞伽塔诗  
白传游春得几回，寺门还对海门开。  
行人莫部横山塔，曾见开皇混一来。  

周南　横山寺楞伽塔诗  
姑苏台畔千年土，斸作牛羊出没行。  
惟有江山怀故国，五湖犹绕越东城。  

周南　横山寺楞伽塔诗  
吴越台池大业城，如今花鸟故时春。  
思量却是楞伽塔，曾见苏州六代人。  

周南　后过书坞夜坐  
下驾官桥黄岘东，二十五里名新丰。  
慈竹色如芦苇白，石楠顶结樱朱红。  
纸灰养火冬将尽，趺坐看书暖渐融。  
且蓄春雷归地底，放令晴雪满山中。  

周南　怀友人赵蹈中  
水宿山行可煞劳，山川应是怕才豪。  
诗人只好游湘水，上却巴陵恐是骚。  

周南　怀友人赵蹈中  
妙质端能劲，除官正尔迟。  
和歌谁与共，掺别可无饥。  
俗学訾豪夺，家人怨绝痴。  
相看又秋暮，未敢叹余衰。  

周南　怀友人赵蹈中  
虚想怜神怒，端颐护暑侵。  
父兄宽众责，寝饭验初心。  
夜气收肝膈，晨窗得笑吟。  
生年推我长，蓺殖可能深。  

周南　皇帝合春帖子  
晓漏催班拱至尊，千官绮胜簇金旛。  
紫皇恭俭忧民切，未祝椒盘祝兽樽。  

周南　皇帝合春帖子  
路寝朝元早，条风应律初。  
八荒跻寿域，一札下宽书。  

周南　皇帝合春帖子  
玉宇朝来变好春，都传塞上已和亲。  
中天日月无私照，万国耕桑雨露均。  

周南　皇帝合春帖子  
玉烛天时正，金穰岁兆丰。  
华封遥上祝，圣德与天通。  

周南　皇帝合春帖子  
禁御希临幸，宵衣戒未明。  
余閒寓弧矢，劝讲只儒生。  

周南　皇帝合春帖子  
万里长城汉有人，羽书渐少捷书频。  
君王轸念春寒重，更解貂裘赐将臣。  

周南　皇太后合春帖子  
迟日回苍陆，祥霏下庆霄。  
灵椿储寿嘏，宝册迨琼瑶。  

周南　皇太后合春帖子  
三朝备福尊寿乐，七秩修龄古更稀。  
问寝龙楼家法在，鸡鸣步辇过慈帏。  

周南　皇太后合春帖子  
当年三殿瑶池会，天仗将回乐未央。  
戏岁东朝还大内，仙韶迟上万年觞。  

周南　皇太后合春帖子  
官梅犹注萼，御柳渐垂丝。  
太母如任姒，深居宝俭慈。  

周南　皇太后合春帖子  
内殿空人礼，猩袍奉玉卮。  
椒盘勤盥馈，百世有孙支。  

周南　皇太后合春帖子  
濯龙宫馆漏声徐，閒把黄庭味道腴。  
侍女不持珠玉玩，争传文母浣衣图。  

周南　季春  
初篁欲迸箨，晚风微过之。  
斑苞初委地，永与琅玕辞。  
篁生五丈高，凤吹鸣参差。  
陨箨膜已朽，不恨见竹迟。  
物成亦大艰，搔绝谁当奇。  
誓同初生竹，长护幽贞姿。  

周南　寄友人  
生前何事苦收身，身后浮名底样荣。  
只得太湖三万顷，与君亭下作真清。  

周南　柬龚立道  
不课木奴千树入，却夸蠹简百年余。  
先生不要金花帖，只借耕田觅饭书。  

周南　九日祁城外  
清晨驱马出重闉，渐有狂花似小春。  
草市丰年声洩洩，官河霁色水粼粼。  
山林送老无予罪，物色愁人逐岁新。  
便拟移家去城郭，可无萸菊慰慈亲。  

周南　九日有菊  
此花每岁须霜后，素节今年置闰深。  
流转风光须好在，只愁人老鬓毛侵。  

周南　孔村  
辙环死只欠居夷，此地传讹且阙疑。  
坏屋无烟桑柘少，绝怜酒似厄陈时。  

周南　哭同年友冯校书  
叔常双骭骨，客死汉江中。  
忆昨烦忧甚，知吾友道穷。  
远游那知已，即愿得纯终。  
他日论巴产，东西有二冯。  

周南　哭同年友冯校书  
病父沈挛久，扶行未有孙。  
寡妻持酹酒，巴月旅归魂。  
摧落收威暑，克危过峡门。  
铭旌今远近，到日败垣存。  

周南　孟良甫别一岁无书有怀寄之  
孟氏好兄弟，相从邻巷居。  
一穷吾得忍，千里意何如。  
夜雨看僵仆，家儿不詈予。  
丰年民瘼少，莫厌故人书。  

周南　暮春  
兹辰如翻车，其行靡脱毂。  
春无十月妍，见此条蔓绿。  
苍苔拾落花，天膏尚如沐。  
足身岂不好，反覆看已熟。  
惟有白石子，粲粲菖蒲斛。  

周南　南仲将至荷叶浦舟人忧鼠窃不敢宿浦下迨晓方渡闻久无荷矣  
晴波绿净渺如湖，认得荷花似子都。  
疑是天孙憎俗驾，急收云锦长萑蒲。  

周南　瓶中花  
清晓铜瓶沃井华，青葱绿玉紫兰芽。  
鬓毛白尽心情在，不分看花学养花。  

周南　千金村  
种豆燃萁地力劳，更将菜甲压豨膏。  
膏家粔妆消多少，切莫煎熬到老饕。  

周南　筇竹杖  
四十龙钟欠一年，不应鹤骨会乘轩。  
杖头无用燃藜烛，倚向荒畦印屐痕。  

周南　丘都督枢密挽章  
曩时威风览辉初，独对丹霄耸万夫。  
千载阜陵嗟见晚，百年乔木有神扶。  
只将囊底安江左，不见天中运斗枢。  
圣主恩深臣命薄，悔令强敌尚逋诛。  

周南　丘都督枢密挽章  
淮水尘清小使归，坏梁俄叹哲人萎。  
江山收泪还风景，草木知名怖鼓旗。  
生惜动庸专管葛，死余忠信压边陲。  
南州十月停砧杵，料得闻丧处处悲。  

周南　秋日步至湖桑埭西  
伏枕衰方剧，搘筇气忽增。  
细泉鸣暗宝，痚树映孤灯。  
断雁寒依渚，长鱼健脱罾。  
行缠已无用，却作在家僧。  

周南　驱傩  
高明纾鬼责，奥渫费谁何。  
儿女今无恙，街坊又进傩。  
流的荧惑过，队仗史巫多。  
求福吾能记，门前不用呵。  

周南　阙题  
天怜羁迹寄诸侯，付与危栏早得秋。  
相见便知悬榻意，阚亡时得挟书游。  
山容老去苍崖在，水潦痕存浅碧收。  
高我儒冠无用世，不应更蹑九华楼。  

周南　阙题  
天怜羁迹寄诸侯，差近危栏付与秋。  
风物捲帘都在眼，湖山如画恰当头。  
征鸿已作随阳计，社燕能为几日留。  
赖有楚天凉夜月，二年相伴上谁楼。  

周南　入梅  
地湿衣生醭，天凉葛未裁。  
暴暄偏坏药，微洒似成梅。  
苦笋相将尽，良朋久不来。  
若无书作伴，那得好怀开。  

周南　扫地  
滑几悬游气，磨砖出寸光。  
及时须敝帚，措影见胡床。  
拱揖延书入，澄收得虑庄。  
苍头拥箕袂，持礼老夫旁。  

周南　山家  
小麦连湖熟，黄梅作弹飞。  
穿林青犊过，触柁白鱼肥。  
子男输绢急，姑妇插秧归。  
枳花茶似雪，留客共湘瓷。  

周南　山居  
燏火烧乌桕，敲冰煮石楠。  
烈风冬日夜，短褐野人萩。  
麦地宜秧谷，香栾记接柑。  
山中无{贽贝换木}具，日影渐移南。  

周南　山居晚步  
蔬肠消谷暖，拄杖出林深。  
犊背斜阳在，蛩声暮气侵。  
岗峦舒伏脉，松菊会归心。  
墟落函寒早，山曛日未沉。  

周南　山居晚步  
步担腰鎌急，平畴沥稻稀。  
水云漫白道，烓灶起青霏。  
缝塔随烟暝，巢乌择木飞。  
年丰閒正少，乘屋匠人归。  

周南　十九日初程至青阳赵令尹遣妓出迎自至池不赴乐饮至此望见令却之  
飘泊寒城两岁年，巧妆那记紫微篇。  
毛嫱不用惊飞鸟，买药韩休更可怜。  

周南　十月十日立冬  
立冬前一夕，聒地起寒风。  
律吕看交会，衣裳出褚中。  
骭疡时作尰，怀抱岁将终。  
汗手汙牙笔，晴檐共秃翁。  

周南　石湖  
作者看胸臆，泠然接大荒。  
云溪收浩荡，海观度沧凉。  
故国余丘壑，春船落艳阳。  
百年看俯仰，越燕又空梁。  

周南　示子  
编轴初黏饰，窗堂略净蠲。  
师前无脱履，弟幼与随肩。  
苦柰休多食，精絺不耐撋。  
迟明吾语汝，欲睡更来前。  

周南　送江陵牧次对贰卿  
梦断江湖绝寄声，不图犹见老成人。  
白头未觉相从晚，青眼何繇此会频。  
自古荆襄俱重镇，今公羊陆是前身。  
六千里地无非郢，宽著恩波浸远人。  

周南　送邻守邂逅祭酒李公  
早作将吴守，临分御李侯。  
清醇瞻聈老，省素共晨羞。  
乡里终全活，人家更小留。  
腐儒痚懒意，白水看行舟。  

周南　送林潮州  
谁把科名误寘君，不教献纳近华勋。  
一麾暂远长安日，六月先清瘴海氛。  
马首喜无泷吏问，笔端应有鳄鱼文。  
明年胜日知无限，还记江东日暮云。  

周南　送项倅  
衡岳山头唤下来，高人不肯住蓬莱。  
先秋手得平分月，当暑身无半点埃。  
世事相逢休挂口，吾侪一见且衔杯。  
夜阑约立银河表，阊阖天门次第开。  

周南　送项倅  
昨者搜贤诏下来，旌蒲纷遝起蒿莱。  
谁人肯厌承明直，我辈休汙世俗埃。  
天近须回宣室召，时难倍怆渭城杯。  
殷勤为诵江湖句，少立斜阳舟未开。  

周南　宿春谷  
猘儿总角交孙策，牛渚明年得小乔。  
邂逅英雄谁似此，向来州县岂徒劳。  

周南　随太守送神归而有感  
泌水洋洋可乐饥，强寻囊粟止儿啼。  
自怜蠹简为儒误，也逐鸣笳到佛祠。  
文字不堪供吏役，姓名渐喜少人知。  
一廛未办归耕计，坐看槐堂绿荫移。  

周南　岁杪送同官趋朝  
异县飘零兴已阑，更来楼上说加餐。  
不知壮日消磨已，也似中年赋别难。  
酒尽沙头悲夜水，书来日脚是春残。  
人生涂辙嗟何限，好在分携恰岁寒。  

周南　太平州陈大监挽章  
老去无成久索居，尚能林下听除书。  
百年门地推鸿绪，三月春江照隼旟。  
云路修程惊折轴，昔游风谊记囘车。  
绿阴春草佳城暮，无计亲陈野客蔬。  

周南　太平州陈大监挽章  
人称扁画更传诗，飞到青冥却自迟。  
今代人门能有几，伤心年寿遽如斯。  
百年乔木虬枝在，千里棠阴晓角悲。  
日暮佳城春草碧，生刍遥奠野人卮。  

周南　听湖州歌  
十五邻家女末行，棹歌端的诉衷情。  
试将月出株林比，应有齐风檃未成。  

周南　庭燎  
种发看如约，松明又送寒。  
颇哀黧老健，慨我穫薪乾。  
小市街声沸，明河小雾漫。  
卖痴儿女唤，更作夜来看。  

周南　同年葛签挽章  
杏园张饮上晴湖，忆在团司识面初。  
二纪年光何忽忽，五更春梦已蘧蘧。  
彯缨曾识飞凫舄，折狱争驰荐鹗书。  
可惜佳城萦蔓草，只教绿水泛红蕖。  

周南　同年葛签挽章  
少年并马曲江游，曾到慈恩塔上头。  
过眼流光真露电，惊心宦海半沉浮。  
君今又隔重泉梦，世事嗟伤逝水流。  
独立东风数华发，不堪春草起离愁。  

周南　途中赋落梅  
一段幽奇破腊忙，只将迟暮了年光。  
从教篱落飘零尽，也胜房栊半面妆。  

周南　挽耿侍郎  
给事初为畿县令，姓名直彻阜陵前。  
后来佩尽名藩印，死去家无数顷田。  
留与道涂歌长者，未调鼎铉合长年。  
龚黄只取优称去，更有云台论百篇。  

周南　挽秘撰赵郡运子固  
旧学虚蒙一字褒，暮年曾得拜江舦。  
丹砂雅意成前约，玩印连章避左曹。  
事业略曾随手见，死生应叹有身劳。  
只今蜕迹西林去，始得先生蚤退高。  

周南　晚出至湖桑埭  
残年孤寂不堪言，时唤平头驾短辕。  
老气犹能作罴卧，壮怀谁复记鸿轩。  
櫂歌缥缈城西路，烟树参差埭北村。  
堪笑怪奇消未尽，夜来还梦属櫜韐。  

周南　闻馆客病侵晓得小马亟归  
濛濛露气白，耿耿东方明。  
马捉步犹碎，乌营食又鸣。  
倏过黄岘岭，遥见阖闾城。  
欲问儿曹懒，前虞禄命轻。  

周南　伍相庙  
封域依神保，遗哀记属镂。  
荒庭垂白露，古屋换爰乌。  
配食虚神果，除坛欠阖闾。  
向来存二庙，犹得慰三吴。  

周南　喜鹊  
檐牙唤起前时梦，远信凭君便有期。  
岁暮柴门令事少，寒暄音问不须知。  

周南　喜鹊  
火龟已食幽贞墨，乾鹊犹将吉语传。  
高处营巢君自好，张罗门外尔徒喧。  

周南　夏日游太湖  
荒莽残唐寺，前通霸越江。  
茭芦私井税，钟鼓助舂撞。  
大壑容渔户，残碑寄石幢。  
好山三四十，浮入两僧窗。  

周南　夏日游太湖  
气逼梅天溽，衣霑溜雨篷。  
暗潮留地灢，阔水架天风。  
黯黑初星出，颠狂一瓠空。  
孙翁无片纸，说得五湖同。  

周南　夏中兄病关心复了一二小书稍凉薾然有白发坐念力衰而学晚慨然有感  
凉颸侵病榻，鬷发减玄膏。  
长得承亲健，宁辞煮药劳。  
书程贪昼永，心量怯年遍。  
艾耋犹知礼，昏明在所操。  

周南　偕蹈中过书坞归二十韵  
我坞须君到，兹行说几时。  
喜来衣裹少，勇出岸头维。  
篙节探渠溜，灯笼上酒甧。  
乱蛙嘈沮洳，警犬候笆篱。  
阙白瞻林罅，排苍架月规。  
浣絺棂易透，洁榻帚难施。  
落弹如梅熟，抛簪似笋遗。  
橘包收夕润，杉彩漾朝曦。  
漆椀湖鱼莹，瓷瓯釜粥糜。  
驰肩高木荫，安膝下亭茨。  
散地今兹见，荒蹊过者谁。  
诡求诸老记，留下故人诗。  
惫干宵中复，佳眠旦起迟。  
衣篝宽女送，药剂切兄医。  
仆点昏来窊，船樁泊定移。  
句材当面逼，天巧古人窥。  
还往枫桥路，低徊秦伯祠。  
比君多数岁，把卷忆吾师。  
八月登秔稻，西风理钓丝。  
未嫌墟曲小，来赴野塘期。  

周南　谢友人见过  
岁暮寒风易中人，对床谁与话情真。  
平生知我无如子，此度相看又隔旬。  
世味惯看如嚼蜡，寒窗痴坐正痴尘。  
只今合拟高轩过，饮水毋嫌仲叔贫。  

周南　乙卯之秋送项秘书倅池阳是时教官之阙尚在来春  
诸老纷纷去不留，之人也作翠微游。  
要看绿字封苍藓，须趁黄花插满头。  
秋水隔人犹有恨，春山得伴更何求。  
九华楼上新风月，不学诗人赋隐忧。  

周南　咏梅  
此君一日不可欠，独尔梅花动隔年。  
更有晦冥风雨在，可能相见不依然。  

周南　咏梅  
此花高是少人知，步到乔林始见之。  
老我怕风并怕雨，一年过了又无诗。  

周南　咏梅  
不是衡寒欲避春，古来辞富不辞贫。  
高之孤竹求仁辈，卑是羊裘钓雪人。  

周南　咏梅  
诗在溪桥兴在人，年来绕树费追寻。  
何人炼得冰霜骨，调出孤山韶瀋音。  

周南　咏史  
客婴义主臣，锁骨事未竟。  
臼友雠若责，斯义在项领。  
惟臼秉纯心，遑恤身后事。  
惟婴抱遗育，不以后死愧。  
嗟乎古人达，树德见衷则。  
并驱不同逵，存殁事愿毕。  
兹事亦大难，义竭斯近仁。  
孤成死不死，太息难重陈。  

周南　咏史　陈茂呵水神  
东都陈茂航海时，藐尔阳侯敢肆欺。  
拔剑一呼风浪息，大贤行处有天随。  

周南　咏史　郭汾阳女许桥神  
汾阳蒲镇造浮桥，女许桥神水患消。  
河渎亲家从此号，正人夫岂自兴妖。  

周南　游山寺  
山寺清明蛱蝶飞，中庭古佛供琉璃。  
僧房也有追游市，瓦狗泥车诳小儿。  

周南　游石湖  
晓日曈曨水雾开，自吹清管过湖来。  
阖闾城下青青草，又染裙腰上舞台。  

周南　又题伍相庙  
废堞披榛旧，羁卧毕命心。  
江湖吞故壑，貌相匪斯今。  
激烈功名在，低徊岁月深。  
胥门沙衍浅，碑首未应沉。  

周南　又赠上人  
八十诗僧岁莫閒，又随白浪上包山。  
青霜四面橙栾熟，独步三门独自还。  

周南　又赠上人  
八十高僧不诵经，挑单又发洞庭程。  
包山雪里三门上，吟就橙诗立又行。  

周南　又赠上人  
橙橘青时最有香，包山架后两番霜。  
上人梦里营诗思，比似看经僧更忙。  

周南　余杜门兀坐三年壬申六月九日出吊平望归途阻风第四桥余曰是特偶相  
地借沮龙宅，隄横海蜃楼。  
马蹄翻震雹，沙觜更生洲。  
云壑悬绳渡，天风激箭抽。  
湿霖平衍沃，暗井灭夫沟。  
蹴起争桥齿，撺来似海鰌。  
浪花将岸飍，塔影听桴浮。  
却忆衔枚地，曾驱缟练舟。  
谩云天设险，岂是水为柔。  
无事人千古，逃荣茗一瓯。  
川灵工阅世，翻覆几时休。  

周南　赠上人  
上人梦里营诗思，比似看经僧更忙。  
包山寺里秋晴后，霜未浓时橘正香。  

周南　重赋三高  
著就农夫谷不收，江湖著我系虚舟。  
渔樵拍手应相笑，不得长鲸取次休。  

周南　重赋三高  
儿女呻吟岁又穷，也应无语对西风。  
向来一箸鲈鱼意，赢得寒亭四壁空。  

周南　重赋三高  
千金孰与此身多，惭愧君王用已过。  
乞得头颅江海去，一生辛苦几渔蓑。  

周南　追送友人李季允归蜀三首并寄所怀  
独往知心在，晨风忆缆开。  
江涛宽屡涉，山鬼讯重来。  
甲子悲麟去，林庐有雁囘。  
赠言吾岂敢，遗药可无猜。  

周南　追送友人李季允归蜀三首并寄所怀  
保终无智力，丽泽慨重湖。  
白水当门户，清秋送舳艣。  
他山藏实录，稚子狎长途。  
自古多零落，空悲永夜徂。  

周南　追送友人李季允归蜀三首并寄所怀  
西州余一老，六月上穷山。  
仲子何时到，三吴说鬓斑。  
土风添药费，圣代有生还。  
归梦商於近，音书报是间。  

周南　卓文君  
旷代佳人十六七，肤如凝脂发抹漆。  
芙蓉为脸玉为容，淡拂眉尖远山色。  
夜梧月落秋夜长，孤鸾三叠传高堂。  
琐窗认得琴心怨，直恐韶华不得当。  
瑶环潜送殷勤意，只今犹记来时事。  
杀身不赎父兄羞，图得岁寒成共蒂。  
阳昌市里鹔鹴裘，鸾鉴相看未白头。  
试拈玉轸拢金拨，新声比似旧声愁。  
世间恩爱何时尽，流水落花皆往恨。  
不愁归避茂陵人，羞逢往日临邛令。  
鸳鸯并翅双飞宿，欲话衷肠歌不足。  
古来应有白头吟，谁念妾身今再辱。  

周南　酌第四桥水有怀陆羽  
未必茶瓯胜酒醒，且将衰发戴寒星。  
太湖西与松江接，不碍幽人第水经。  

周南　阻风  
野鸡尘掠起，大舶势方张。  
客子双篙弱，回几得岸当。  

周濆　废宅  
牢落画堂空锁尘，荒凉庭树暗消春。  
豪家莫笑此中事，曾见此中人笑人。  

周濆　逢邻女  
日高邻女笑相逢，慢束罗裙半露胸。  
莫向秋池照绿水，参差羞杀白芙蓉。  

周濆　山下水  
背云冲石出深山，浅碧冷冷一带寒。  
不独有声流出此，会归沧海助波澜。  

周濆　重门曲  
憔悴荣华怯对春，寂寥宫殿锁闲门。  
此身却羡宫中树，不失芳时雨露恩。  

周启明　句  
一丸童子药，五返使臣车。  

周启明　句  
鸱夷江上畬田稔，牛斗星边贯索空。  

周启明　送僧有言之天台  
讲寺金庭远，香文玉篆连。  
船中鸣夜磬，雪里见新年。  
山尽城临岸，云空海照天。  
莫嫌通剡客，僧舍枕花川。  

周铨　答曾进士  
死易程婴岂不知，十年后死不为非。  
文辞未便改秦馆，敲朴徒能抱御衣。  
无志何须悲庙黍，得仁便不食山薇。  
儒冠有愧一厮养，何忍葵心对落晖。  

周日明　题净明寺  
幽幽古寺中，石径受苔封。  
白日无一事，青山只四峰。  
野蔬为佛供，涧水替人舂。  
僧因煎新茗，林间拾坠松。  

周缮　磨崖碑  
贤才思述作，崖石尚磨砻。  
元才词华丽，颜公笔迹雄。  

周缮　磨崖碑  
笔迹因难泯，词华讵可磨。  
二贤名不朽，千古著山阿。  

周申　寿友人  
蕤宾纪月蓂初开，斗杓直指午位回。  
家家妆点垂门艾，儿童报道端午来。  
仙风偠{左亻右袅}温琼室，幔亭秀气重胚胎。  
夜来忽叶熊梦吉，凌晨果见生真才。  
光风霁月和可掬，天上鹡鷟真奇哉。  
五枝丹桂推独秀，满堂却更金玉堆。  
新帅问友尤笃意，庆动慈闱戏老莱。  
青毡旧物须还复，香罗细葛好事催。  
年年记取蒲切玉，瑶池醉泛蟠桃杯。  

周师成　酬张韩伯  
楚人逢楚节，仍赋楚情诗。  
滴酒长江远，思乡白日迟。  
遥怜壮士腕，也击儿女丝。  
若有盈妾艾，榴花勿并持。  

周师成　凤凰台  
元嘉王子宅，李白重登临。  
鸣凤元非昔，蟠龙直到今。  
凄凉微子事，寂寞茂弘心。  
望断长安日，悬知属意深。  

周师成　古诗  
昔怀今未归，悄悄与谁语。  
超超何所为，空斋听春雨。  
锵然金玉声，幽窗相尔汝。  
政以平在中，万物皆媚妩。  
暗想四城外，花草不可数。  
浮云日夜征，东皋怅何许。  

周师成　古诗  
德人天机深，凡子人心多。  
懔余思寡过，月计愧盈科。  
勿谓玉无玼，当知石可磨。  
四十尚无闻，素心恐蹉跎。  
汲我檐下井，浇我盘中花。  
清香未似之，懒惰欲如何。  

周师成　鸡冠花  
爪距深藏独露冠，紫茸簇出弄清寒。  
五更月下朦胧看，只欠一声恀　夜阑。  

周师成　金陵  
故国已云久，地馀风流情。  
山花不断市，江鸥长入城。  
青溪泓玉水，红楼调春声。  
斟酌飞仙过，枉辔一来行。  

周师成　句  
黄芦花白月无赖，乌桕叶红秋可怜。  

周师成　句  
花缩添新紫，香消减旧黄。  

周师成　梅  
采采芳梅枝，琐碎白云姿。  
在山千花怨，出山百鸟啼。  
操持思所寄，转趾述所思。  
清披太始风，寒应太虚月。  
一日拂人衣，三岁香不歇。  

周师成　吴大帝庙  
曾是东南第一王，眼看此地六兴亡。  
东缘有酒登京口，西为无鱼忆武昌。  
非复虎臣陪殿上，空馀猩血泣祠旁。  
何年并建琅砑庙，共对淮山草木长。  

周师成　下水门税亭  
建业尘中吏，秦淮水上亭。  
浴晴凫弄日，饮晓马吞星。  
地迥来芳草，潮回出断汀。  
有僧时到此，相对两浮萍。  

周师成　新亭  
昔日新亭今则旧，百年名义只如新。  
高谈坐上无安石，洒泪尊前有伯仁。  
对面飞来帆影少，传音吹过羽书频。  
青天重唤当时月，放下清光照坐人。  

周师成　周处台  
孝侯远矣使人怀，安得从之上此台。  
几回一舸荆溪上，苦被风帆浪桨催。  

周师成　周处台  
克己功夫鲜矣能，孔堂今继仲由登。  
试从台上看台下，狂圣中间隔几层。  

周世昌　句  
画鼓雷奔天不雨，彩旗云耸地生风。  

周世南　浯溪  
壁立石青苍，邻溪复枕江。  
刊铭传不朽，文笔老无双。  
怪树森圆幄，□□寄口幢。  
奇踪口异景，□□□□口。  

周式　句  
珠帘绣户迟迟日，柳絮梨花寂寂春。  

周式　句  
花前嫫母丑，雪里屈原醒。  

周嵩　近闻  
斜阳淡紫弄晖晖，泽国霜前落木稀。  
远忆东皇沉心驾，近闻山鬼泣萝衣。  
画豩黑衣双龙吼，霞幕清秋一鹤飞。  
送尽海天千里目，伶仃洋里有谁归。  

周嵩　山楼秋夜  
孤形侣云汉，凉思满山楼。  
高树自吟籁，清樽聊赏幽。  
检书初志动，抚剑壮心留。  
蟋蟀不知事，喧声何不休。  

周嵩　讼风  
西风云战急，杀气横干戈。  
有客怀乡坐，无邻送酒过。  
布袍欣豫暖，冻笔苦新呵。  
墨诉玄冥后，天涯征戍多。  

周嵩　晚菊  
落日西风弄晚晴，东篱曲曲灿金英。  
先生茅舍终年淡，惟有寒芳不世情。  

周坦　施岩  
人烟断处逢仙迹，草木深时听鸟悲。  
记取画工描一幅，出山长若在山时。  

周渭　叠秀山  
平生赋性爱观澜，今日登临叠秀山。  
天锡卦爻分象外，地将圭笏出人间。  
昭州水绕孤城小，五岭山高众垤难。  
极目紫宸何处是，碧云深处佩珊珊。  

周渭　游兼山  
插空峭壁白云迷，独上高巅万象低。  
一路接天连楚界，两峰拔地镇南夷。  
泉飞石涧游魂冷，风捲松涛匹马嘶。  
踏破层崖心未折，凤凰山后鹧鸪啼。  

周渭　赠道士吴崇岳  
楮为冠子布为裳，吞得丹霞寿最长。  
混俗性灵常乐道，出尘风格早休粮。  
枕中经妙谁传与，肘后方新自写将。  
百尺松梢几飞步，鹤栖枝上礼虚皇。  

周文　句  
河分隋柳尽，路入楚云深。  

周文璞　岸帻  
岸帻坐亭皋，休嗟命不遭。  
通幽文似呪，招隐句如骚。  
日下桃花热，风低鹤背高。  
真游穷不尽，只是酌芳醪。  

周文璞　跋钟山赋二首  
丁年写了钟山赋，举向禅宫入定僧。  
僧却为余言未好，扶行同谒晋诸陵。  

周文璞　跋钟山赋二首  
往在秦淮问六朝，江楼只有女吹箫。  
昭阳太极无行路，岁岁鹅黄上柳条。  

周文璞　半山寺  
野芳汀芷互幽妍，相国风流亦未传。  
衮冕尘埃半山寺，自相撑拄过年年。  

周文璞　病后  
风灯露水两茫然，莫为欢华少壮年。  
无病更须求药物，爱闲犹要觅缗钱。  
此生身世揶揄里，末路光阴泣涕前。  
快出囊中餐玉法，白云深处日高眠。  

周文璞　病起写怀  
夕阳蔽天涯，望望不见家。  
牛半象纬微，咄咄空嗟咨。  
此时将细碎，说与枝上花。  

周文璞　不欺斋  
陈兄榜名不欺斋，不欺本自诚中来。  
晚周洙泗汉伊雒，中间此道寒如灰。  
不欺斋中一尊酒，兄乎此意差耐久。  
真情往往到僮仆，何况亲知与朋友。  
君不见汤脱胡桃一语失，此是迂翁年少日，  
陈兄再拜吾事毕。  

周文璞　陈将军哀词  
抜环城兮保赤子，归王所兮执弓矢。  
虽有妻子兮不如兄弟，嗟全家兮南向而死。  
护行殿兮卧旗鼓，统伍符兮莫余侮。  
故宫芜兮胡作主，哀将军兮鬓垂素。  
气力绝兮委尘土，后来孤童兮不胜测楚。  
天阴阴兮英寂寂，曰余兄兮有庙食。  
偕友于兮往作配，贺铁驷兮戴云旆。  
山中人兮望余归，江鼯翔兮花乱飞。  

周文璞　晨起  
闭门不与俗人交，玄晏春秋日日抄。  
清晓偶然随鹤出，野风吹折白樱桃。  

周文璞　呈巩睡翁  
家本汶阳县，累世事耕蚕。  
室庐既焚荡，飘零住江潭。  
幼及识故老，颇闻乡里谈。  
最盛阳和时，梨杏春酣酣。  
岱宗富栝柏，孔林存欃檀。  
乡闾鼎其中，实号玉檐檐。  
去年拜睡翁，知是山堂孙。  
渊流京洛旧，尺度欧梅间。  
昨梦返故里，有翁作司南。  
俚语驰寄之，何以镌冥顽。  

周文璞　出白下  
南朝禁篽夕阳明，犹与游人作队行。  
烟满天渊池上路，菜花黄尽绿阴成。  

周文璞　出溪  
二月天景佳，波清见佳虾。  
望中何所好，溪女摘苹花。  
浅浅犹可涉，素手花似雪。  
隔港闻讴声，风来正相接。  

周文璞　初营凤山  
香草参差种，幽花逐旋移。  
既添醒酒石，须着放生池。  
春在年年好，山来处处奇。  
吹箫吾不解，长啸却相宜。  

周文璞　初至长干寺  
云杪荧荧一塔灯，觉皇舎利宝烟凝。  
山门推上三更月，似照前朝礼皋僧。  

周文璞　春怀  
棠梨未落柳丝长，料望幽人作断肠。  
已自不堪田父饮，更能重入少年场。  
山连莽莽荒陂白，门掩萧萧野日黄。  
想得故园疏雨外，樽前催拍杜韦娘。  

周文璞　春雪  
崇禧仙馆似官居，二月寒风峭有馀。  
傲吏吟哦空峭下，野童放散夜堂初。  
荧荧宿火煨村酒，煜煜残灯镜道书。  
忽听打窗声更急，快移银砾上枯株。  

周文璞　翠蛟亭  
禹驱龙蛇不驱蚊，依然踚此山之坳。  
有时渊停忽奔放，如负山走如玉跑。  
昔时莘渭正如此，咨尔来者无空嘲。  

周文璞　大涤洞  
嵌空才入泉潏潏，隔凡倒悬若锥立。  
道士云是闾丘公，入向华阳便门出。  

周文璞　道中望茅山有感  
危亭对名岳，毕景扶钩栏。  
白鹭伺察过，低昂若弓弯。  
去岁负笈游，最住元符间。  
栎林带修竹，清派流珊珊。  
离留叫昼静，洞天生春寒。  
伟哉老宗师，作屋云雨端。  
竟为杀虫蚁，不活升龙鸾。  
遗体但解蜕，故宫亦烧残。  
今创已半旧，万柱扶玄坛。  
遂以两不借，一筇履巑岏。  
入宅问玉斧，采芝投金环。  
墨沼篆结字，丹台气成盘。  
将谓便隐遁，遽尔罹间关。  
夷甫麈尾堕，荀令香炉闲。  
再获望奇秀，恍然神观还。  
如见大仙伯，被发绿映山。  
两君控鹄从，俱着汉小冠。  
俗累当复驰，煮药鼎欲翻。  

周文璞　吊辨才二首  
读了碑文读祭诗，冷看遗像立多时。  
郎当岭上生云处，山鸟山花忆老师。  

周文璞　吊辨才二首  
坡使参寥滴奠茶，定将老泪湿烟霞。  
谁知走入灵山队，又对闲人说法华。  

周文璞　吊青溪姑词  
投余兮录波，彼土偶兮柰何。  
余魂兮无依，依余兄兮山阿。  
兄姿兮甚雄，青骨兮朱弓。  
称天兮诉余冤，令谗夫兮不终。  

周文璞　吊黥卒  
吾作穷奇白下囚，汝披短褐从吾游。  
蒋侯庙畔沽春酒，周处台边送客舟。  
械欲破时应日惨，命将绝处亦天愁。  
江陵柳大如知此，对着官军辄泪流。  

周文璞　吊尧章  
相逢萧寺已累然，自咏离骚讲太玄。  
极目旧游犹白石，伤心孤塿只苍烟。  
儿从外舍收残稿，客向空山泣断弦。  
帝所修文与张乐，魂兮应是到钧天。  

周文璞　吊友人朱子大  
与君昔并丹阳船，形容惘怆俱可怜。  
自说宅囿及百年，藏三小山出云烟。  
土伯小庙自题扁，持照清池分丑妍。  
吁嗟先君方下世，侄子卖半相炒煎。  
出寻方伯待救护，与我密者才万钱。  
是身灾痬恐凋谢，语未脱口吁皇天。  
那知君今亦逝川，洪崖白石梦杳然，  
竟从他姓改受廛。呜呼，朱君无归，  
归来但见空屋椽，入抱山骨于黄泉。  

周文璞　东阳道中  
野店梢头起灶烟，江云弄色半晴天。  
暗泉绕砌喧人语，远烧侵林照客鞯。  
晚日未收鸡上树，春风欲度鸟耘田。  
布帆无恙归心稳，才到家山又迫年。  

周文璞　杜鹃花  
云树重重和泪吟，故宫遗庙有知音。  
秦吴万里皆芳草，染到山花恨最深。  

周文璞　法宝寺  
细竹千竿殿影斜，龙颜曾此着袈裟。  
寺楼杳杳钟声度，疑有宫娥出晚花。  

周文璞　法华小隐  
偃盖着地卧，清瑶傍渠走。  
散入流觞台，转若珠曲九。  
淙淙不知休，还赴石黥口。  
湾澴合巨涧，横桥傍蒲柳。  
来看暮春馀，众绿浓似酒。  
摩挲苏陈刻，愈觉岁月久。  
寺僧爱光焰，捧送贵侯有。  
至今星散居，各自开户牖。  
自弃眠云身，谁缚钓月手。  
夕阳令我归，为尔重搔首。  

周文璞　访梅二首  
起看重雾白漫漫，略见春风在树间。  
傍水出篱犹未快，淡烟微雨又青山。  

周文璞　访梅二首  
幽花堕在石根傍，几欲移将近草堂。  
草草一尊聊尔尔，跨驴归去月荒凉。  

周文璞　分梦泉  
偷得两泓清，同他猿鸟吃。  
上下泉边身，上下床上客。  
相对各相忘，山中小花白。  

周文璞　凤门泉  
石根两眼北流泉，乳窦潜通御井边。  
飘出宫花人不识，又沿衰草下山前。  

周文璞　感兴七言三首  
寥寥古意少人传，莫为薰琴只五弦。  
夫子纵心方学易，我曹何意便谈玄。  
神驰洙泗身将老，望断沅湘眼欲穿。  
月白风清如此夜，阿郎不肯上钧天。  

周文璞　感兴七言三首  
在家莫羡出家僧，扰扰营营竟未曾。  
相国舟中龙夺剑，山人琴畔鬼吹灯。  
从来不肯寻真诀，更自无心学大乘。  
汉室诸公鸣玉佩，也须还我一枝藤。  

周文璞　感兴七言三首  
夜夜推敲学苦吟，一如锻炼假黄金。  
石间真隐何时出，地下狂魂无处寻。  
独鹤尚知长袖舞，哀猿空作断肠音。  
故墟杞菊今何似，桂落小山春水深。  

周文璞　皋桥  
伯鸾出京师，慷慨歌五噫。  
岂无济时心，升降与我违。  
有来适吴中，舂粱救寒饥。  
吴人皋伯通，舎之慰穷栖。  
方志虽或除，此桥犹可稽。  
伯鸾号逸民，佳传照绿绨。  
伯通赖有此，庶几与子齐。  
至今阊门外，两冢陪要离。  
累累各高大，冥冥春草萋。  
古者贤哲人，不计凤与鸡。  
焜耀亦偶尔，埋没何凄兮。  
出语贺两公，亦以昌吾诗。  

周文璞　宫人斜  
魂魄凄凉掩暮尘，野花山叶自精神。  
年年中使头边过，暗里相看似路人。  

周文璞　孤山桃花二首  
天上仙人休掷火，尘中道士莫烧香。  
可怜绛雪浑无赖，一簇千枝对草堂。  

周文璞　孤山桃花二首  
莫向蓬蒿恨不遭，梦魂曾钓海山鳌。  
当时不合轻仙事，惆怅灵风满碧桃。  

周文璞　古琴歌  
山人袖携古琴来，形模拙丑腹破穿。  
上两金字亦残漫，自云得自十年前。  
十年前宿野店间，野店岑寂无炊烟。  
只将百钱乞翁媪，回买湿薪煨涧泉。  
老翁持出一木段，刀痕凿痕斧痕满。  
秀才望见三叹羡，学琴以后何曾见。  
此是成都雷氏为，揩摩雷字分明现。  
持归修治调曲成，曲成他人不肯闻。  
初弹羑里可释憾，再鼓广陵如雪冤。  
将归古操次第传，龙入我舟何可怜。  

周文璞　归别墅  
幽栖久不到，猿鹤擅藤萝。  
丛绦生将遍，流泉咽更多。  
邻翁新酿熟，野寺暮钟和。  
亦有经行者，来观倚杖歌。  

周文璞　归姑苏  
旧巢已是别人门，梅自萧疏柳自昏。  
河北谤来须混俗，江东谳就欲招魂。  
故王未纳耶溪女，越相先寻泽国村。  
怀古感今吟不尽，一双清泪落醨樽。  

周文璞　归憩仁王寺  
重到招提未觉迟，钵单初副袷衣时。  
僧房斋院门门闭，梅子枇杷树树垂。  
蚁荫经幢求托化，龙缠佛座学慈悲。  
长年无事闲来此，坐对空山讽小诗。  

周文璞　桂  
偶向花边立，悬知病已瘳。  
小山今夜月，团树满庭秋。  
清露沾丛底，斜河在上头。  
须臾香更好，还与碧云浮。  

周文璞　过凤山有感二首  
当年准拟作家林，溪墅楼居意已深。  
隐者自应寻别业，凤兮何肯负初心。  
参差一段囊中玉，激烈三更月下吟。  
若不速来相就饮，定应从此失知音。  

周文璞　过凤山有感二首  
秋芜阙是草堂基，惟有南邻尽得知。  
辛苦置家将守冢，告求广地要穿池。  
净莲已付乡僧掘，慈竹从教墓客移。  
虽向龙湾作耆旧，此生宁没暂来时。  

周文璞　过葛天民新居  
为忆空山雨，因嗟短鬓霜。  
幅巾终日仄，侍女古时妆。  
乌臼残林外，丹砂旧井旁。  
不留禅月画，只踞净名床。  
湖镜秋容淡，云庄晓露香。  
汲泉须透脉，种果便成行。  
使鹤过村店，携孥上野航。  
极知秦外叟，全似贺知章。  
对佛称居士，翻经悟法王。  
自将诗检校，犹与竹商量。  
嗟我浑无赖，非公不作狂。  
莫移松下石，老子要乘凉。  

周文璞　过旧居遇邻家子述怀  
忆昔玉雪时，最感邻媪嫂。  
翦罗作发鬱，添玑缀纹褓。  
今回遇孙枝，面墨体枯槁。  
念彼旧宅凶，灾衅失依保。  
此生未还役，况复念家道。  
冷节反乡闾，江路见芳草。  
夺恃罹荒饥，连岁愁浩浩。  
流离在山县，只有泉水好。  
野樱聚紫玫，衒弄晴日杲。  
半为鸟雀盗，半被奴婢讨。  
佰弜必尽护，盘钉如拱宝。  
坐荐一盏春，便足舒远抱。  

周文璞　寒食曲  
今年寒食好天色，游人踏青行不极。  
寻山不惮千里远，往往啼号湿松柏。  
一杯才酹坟上土，祗就坟前便歌舞。  
故乡自有懊恼声，插腰羊皮小番鼓。  
吁嗟悲欢一饷间，但怅死人不能语。  
君不见北客纷纷俱落南，先冢尽被胡尘漫。  
影堂逢节具饮食，魂魄夜行溪谷山。  

周文璞　和涧泉赋山楹  
共惟古至人，用意事物表。  
一丘谩摧残，八极自围绕。  
不劳日月运，坐见岁时了。  
鲁梦久不作，楚赋那遽晓。  
既烦匠氏来，谁谓此山小。  
云衣方纷敷，雪干复夭矫。  
沐浴抱归藏，乐甚忧悄悄。  

周文璞　鹤庙  
樱桃花覆地，古庙自青春。  
帐里还丹使，山中采药人。  
风林嗥黑虎，云路列斑麟。  
欲见神君面，连朝礼北辰。  

周文璞　华道士白胭脂  
萧史水银粉，番女红蓝花。  
狂奴爱风调，脂泽遂成家。  
镜开青峡月，衣近赤城霞。  
欲下人间世，槲林栖晚鸦。  

周文璞　怀何月湖  
星星鬓发卧林丘，诏使东川作郡侯。  
髯叟望公来海峤，瘿兵迎守去夔州。  
珍图想挂茅斋壁，巧石应随竹钉舟。  
教得巴童歌舞好，侍郎千万却归休。  

周文璞　桓野王画像  
胡床三弄清溪笛，叹息欷歔太极筝。  
怊怅斯人风味减，江花江草不胜情。  

周文璞　黄龙洞  
一从负图与负舟，天公閟之居灵湫。  
重瞳胼手久不作，苍苔古木两漠漠。  
朝来石磴鳞鳞湿，如觉蜿蜒为人出。  
甘霖未甦焦卷多，相候吴云莫相失。  

周文璞　回次秣陵  
我行古井邑，北风吹倒人。  
旗店语簇簇，石路声辚辚。  
下车得少憩，亭午听司晨。  
岂但田秔香，更觉村醪醇。  
怀哉厌王气，契阔毋重陈。  
旧为秣陵尉，今为钟山神。  

周文璞　即事二首  
乐使金花鼓，蛮衣紫锦鞍。  
蕃官船过界，驿吏报平安。  

周文璞　即事二首  
龙护朝元阁，鹤栖封禅台。  
中原垂白叟，只望羽书来。  

周文璞　既离洞霄遇雨却寄道友  
凡骨何堪得再行，渴心犹要谒通明。  
惊闻竹树连山雨，疑有风雷{左扌右暴}地声。  
鹿啖黄精知岁久，人逢青箬便神清。  
重来只要斋盏饭，副以常堂枸杞羹。  

周文璞　寄韩涧泉  
穷冬孤陋只书痴，肯为凶荒强忍饥。  
师友渊源似公者，舆台贫贱亦安之。  
人来山县犹须债，雨映茅檐但要诗。  
欲诣楼居无逸步，要从老手化神奇。  

周文璞　寄华阳道侣  
羽扇临玄圃，霓裳上醮坛。  
九枝松叶冷，千叶杏花残。  

周文璞　寄茅山道友三绝  
伏事三茅过一生，痴心不望羽车迎。  
旧时手种黄龙子，今解升云入太清。  

周文璞　寄茅山道友三绝  
九锡碑亭日欲曛，有人趺坐对炉薰。  
凭谁传语桓司马，句曲山中只白云。  

周文璞　寄茅山道友三绝  
蕊珠宫女傍瑶屏，自把韦编问姓名。  
回到人间无一事，紫阳花下白鸡鸣。  

周文璞　寄山中道友三首  
玉函捧上五云堆，着意通幽此一回。  
三十年来增怅望，更无人上望仙台。  

周文璞　寄山中道友三首  
匆匆山信寄来时，中有黄庭七字诗。  
已死华颠无觅处，几回吹断玉参差。  

周文璞　寄山中道友三首  
忆得寻山复出山，绿杨时候暮春间。  
至今只有游仙梦，长与松风自往还。  

周文璞　寄食有感三首  
生平参道术，师事大茅翁。  
持钥开金匮，焚香立玉童。  
黄麟来地上，朱鲤出江中。  
今在桁杨畔，依依睡晚风。  

周文璞　寄食有感三首  
清明好时节，傲吏小诗家。  
失意因流水，伤心为落花。  
人归知市静，日落见山斜。  
明日三叉路，村醪亦自佳。  

周文璞　寄食有感三首  
亭午步江皋，谁云命不遭。  
爱风吹蛱蝶，怕雨烂樱桃。  
鑚火烹新乳，槌门觅小槽。  
今年奇事少，尘满旧征袍。  

周文璞　寄题馆娃即灵岩寺  
突兀僧蓝是馆娃，屟廊犹自隐晴霞。  
清明但长离宫草，精魄应栖野寺花。  
白苎黄蕉迷鹤市，紫兰绿芷属渔家。  
思量种蠡成何事，空使君王式怒蛙。  

周文璞　寄友人  
流落他乡铩羽翰，半年宁复记悲欢。  
夜传楼鼓思城角，朝见江船念客鞍。  
不恨形骸老闾里，遂令唇舌满长安。  
寄声好在文章友，目送春云自倚栏。  

周文璞　简正字南仲  
白发梁鸿随暮猿，不辞引领望兄门。  
久无清梦相追逐，今喜遗经为讨论。  
数叶赤枫鸣客路，一畦黄薤忆家园。  
著书不就身何用，每见飞尘恨满轩。  

周文璞　见泗州降者  
才自降胡便守边，大家齐数中兴年。  
姑苏寺里相逢处，为尔呻吟一怅然。  

周文璞　剑客行  
燕云逆胡着柘黄，仁人烈士集太行。  
已闻泣涕拜明诏，共挟金舆归大梁。  
安得山人一双剑，走入云中看不见。  
人间夜半风雨时，逆胡首奏延和殿。  
我生四十无所成，荆淮好汉为知音。  
丈夫志在仁义耳，麟阁貂冠非本心。  
功成剑化两龙去，我亦变名入烟雾。  
此时再拜康山人，九霄客星在何处。  

周文璞　磵上小饮  
方坐爱蠲洁，俯窥为回萦。  
汲汲雨露泽，悠悠江海情。  
引之灌蔬圃，亦足发光晶。  
陶然未须去，于焉潜我名。  

周文璞　江南曲四首  
露下五愿秋，雨打三杨愁。  
齐梁才子多，埋在青山头。  

周文璞　江南曲四首  
郎与新欢浓，侬与旧欢熟。  
懊恼对行人，当为歌艳曲。  

周文璞　江南曲四首  
孤馆闻啼莺，日暮脂粉薄。  
芳醪似泥贱，那得不行乐。  

周文璞　江南曲四首  
雨认巫山气，江通淫预情。  
相逢未多时，秋花开古城。  

周文璞　戒坛  
相君孙女小乘僧，身入只园佛律行。  
三级戒坛秋色冷，个中蝼蚁亦长生。  

周文璞　金陵怀古六首  
孙伯陵头水最悲，蒋侯庙下月来迟。  
夜深行客心惊恐，猿挂晋朝枫树枝。  

周文璞　金陵怀古六首  
司马家儿持酒杯，天星亦下浇崔嵬。  
当时若便效牛饮，定有孟津师旅来。  

周文璞　金陵怀古六首  
愁看幕府夕阳边，那更鸡笼在目前。  
跋扈飞扬只如此，登临那得不酸然。  

周文璞　金陵怀古六首  
杳杳旧踪寻不得，茫茫遗恨有谁穷。  
长安败绩谁怜汝，灞上收声未到公。  

周文璞　金陵怀古六首  
琵琶未尽使人嗟，泪洒华林御苑花。  
今日闻韶无处所，雁烟蛩雨属他家。  

周文璞　金陵怀古六首  
江水无情碧草春，北朝留住老词臣。  
子规啼向青枫树，为尔离乡去园人。  

周文璞　金陵杂咏  
滟滟江波绿更肥，苍烟中有鸭鸥飞。  
当年神武今何在，老却遗民更不归。  

周文璞　金陵杂咏  
长干小妇学吹箫，楼外闲风弄翠条。  
近得广陵消息未，暮潮已过赤栏桥。  

周文璞　金牛洞  
凌兢下危梯，俯伛生深穴。  
回身避云雾，偃面视日月。  
药苗护豦豣，竹节截巐巐。  
安知幽蹊下，有此大奇绝。  
金牛鏿光景，仙牒尚可阅。  
岗头春已半，枸杞如点血。  
便恐颠风兴，横吹石崖裂。  

周文璞　敬思堂四言  
有亭央央，高丘之傍。  
父兮母兮，坚深埋藏。  
厦屋凄凉，宰木成行。  
春秋蒸尝，酒浆牛羊。  
身体俯伛，虽劳弗彰。  
心志瞀乱，虽烦弗扬。  
欲求幽阴，茫茫洋洋。  
两间四方，实击我肠。  
何以照之，明神后皇。  
凡今之人，谁同慨伤。  

周文璞　九溪十八磵  
九溪十八磵，冷见帝青苔。  
洗足僧书石，临流客放杯。  
案头松叶响，身畔野花开。  
百六辞歌吹，清游始一回。  

周文璞　句  
衣篝不用绿沉烟。  

周文璞　句  
凄凉一似观堂僧。  

周文璞　句  
更无花上月。  

周文璞　句  
淡烟疏雨又青山。  

周文璞　句  
本是离骚国里人。  

周文璞　句  
西陵西又西。  

周文璞　句  
春梅避石开。  

周文璞　句  
戏赓和靖句。  

周文璞　瞿塘神君歌  
黄衫纱帽佳少年，炯然饿虎穷山渊。  
不居秦鹿祖龙畔，却走碧鸡金马边。  
左手斜执巨灵凿，右手敬抱禹贡篇。  
离堆顺流已受命，一下不打天吴鞭。  
有时挟弹暮云表，有时蹴踘春风前。  
有时却自着绛帕，走入药市寻神仙。  
为人定似李太白，学道定似葛稚川。  
孙翁走避乖崖叟，遣仆送画不取钱。  
神君庙食与画像，千古万古当流传。  
我昔梦上神君殿，偶值蓬莱众真宴。  
洛阳开尽姚黄花，铜驼陌上难相见。  

周文璞　绝句二首  
皋伯通家琐夕晖，八年寒食数归期。  
江乡橘柚花如雪，不许离人戴一枝。  

周文璞　绝句二首  
入春便与僧为友，紫萼黄英见坐禅。  
昨日邻翁催入社，谢他只是说无钱。  

周文璞　绝句四首  
巾车初扣槿花篱，物物来前总要诗。  
一句坐来模写了，雨鸠飞下老梅枝。  

周文璞　绝句四首  
纱笼解散坐门畿，生怕逢人索接篱。  
朝雨洒来山更净，舂锄恰好到方池。  

周文璞　绝句四首  
解呼威羽归丹穴，可缚单于献汉宫。  
四面八方笼不住，许来分坐此山中。  

周文璞　绝句四首  
隔林八十庞眉叟，理竹疏泉过一生。  
见说石林身健日，把书只在石中行。  

周文璞　客中  
客中时序又匆匆，孤坐初春小雨中。  
弄水攀松去年事，令人忆杀洞霄宫。  

周文璞　苦锥歌寄涧泉  
我园秋果枝累累，缥青绀黄使相持，  
役夫牧人记注之。所佳尚者惟苦锥，  
苦锥两株结蒙密。追惟丈人语天出，  
遂欲供之和笾实。他往返舍百无一，  
乃被猿狙打都毕。摧藏睢盱以自佚，  
季冬初旬日协吉。寒风急霰俱冽栗，  
自惭曩者信已失，作歌献焉效诙谲。  

周文璞　腊月八夜雨  
愁云欲雪未成雪，忽闻寒雨夜淋浪。  
但知岁月堕寂寞，不悟乾坤发艳阳。  
天黑鬼车声更大，夜阑客枕梦初长。  
明朝起视篱砌下，草芽浥浥又回黄。  

周文璞　濑上怀古  
古寺閟岑郁，空梁悬斋鱼。  
神坐既欹仄，德容亦饥虚。  
先生贫有命，山僧乐无馀。  
长安满市花，匹马吟九衢。  
寥寥北邙山，而谁噫荒墟。  
岂有先生者，不如山僧欤。  
盲风振苕华，重露落芙蕖。  
何当醉尉归，方坐钓水隅。  

周文璞　濑上贞女祠  
估客征夫上野桥，锦缡玉瑱亦萧条。  
人间多少乘除事，到了英雄恨不消。  

周文璞　狼山  
吾母祷于山，生我偃蹇身。  
卅八始入寺，所天俱不晨。  
归人复何之，所愿清战尘。  
勿复论衔钩，去作瑞世珍。  

周文璞　辘轳体  
野人无事时，常诵极玄时。  
写遍千山寺，吟行九曲溪。  
谁为补天手，同是决云儿。  
欲去无人问，今霄醉似泥。  

周文璞　梅谷  
蚝焰云头玉雪身，缓行微咏岸乌巾。  
始从谷里看修行，却向水滨逢丽人。  
客子去时方得月，岭猿啼后便无春。  
凤凰欲下箫声紧，狼籍瀛洲万斛尘。  

周文璞　梅梁歌  
文命殿角东北左，上有梅梁铁交锁。  
传闻旧时枝叶生，本质鳞身无不可。  
有时匹练离朱栱，归带湿萍光欲动。  
低头下吸菲岭泉，奋髯直入阳明洞。  
旁观但怪香火浓，顷刻即令风雨送。  
尔不见饥乌啄鼓来馈食，走入嵩高化为石。  
秙祥祸福傥或归，阴阳幻变谁能测。  
玉笥观挂白玉梁，含元追下流血柱。  
异事苟逢博物问，后来那得详其故。  
卷丹云，凝素雾，  
玉箫九成奠雕俎。登歌升降只仰府，  
呜呼梅梁匆飞去。  

周文璞　暮雨  
暮雨潇潇郎不归，尊前谁忆旧歌词。  
望夫乌臼浓于染，叶叶惊秋恨欲飞。  

周文璞　南华阳洞  
稽首游名山，驾言入华阳。  
南洞极秘怪，松草泉水香。  
曲几妙隶画，残碣刊灵章。  
俛首试一阯，冷风袭绡裳。  
守庵敬爱客，暖我紫术汤。  
遗我鹅眼钱，云是洞所藏。  
往有寻幽徒，入见黄金墙。  
侈心或已起，几受奇鬼戕。  
身傥获会遇，敢恨飞蓬霜。  
更丐一片土，小筑安闲房。  
朝披神芝图，暮试{讯讠换食}饭方。  

周文璞　哦松夏夜  
雅颂声流到楚词，更无人见独看时。  
池头五粒初摇动，却替幽人说旧诗。  

周文璞　欧阳琴歌  
呜呼个是文忠琴，呜呼此琴今尚存。  
堂中图书散失尽，留得七弦传子孙。  
六言自书书在腹，古锦梅花留不得。  
嗣孙贤者能忍贫，不向豪家博珠玉。  
初鼓如撼昭陵松，巩原流水青溶溶。  
三宗龙衮在帝左，曾把钧天赐与公。  
再鼓似播清颍水，只将漱流肯洗耳。  
曾苏两生招不来，自写新声付儿子。  
尧囚山，舜放野，  
自兹以下不平苦。与君所得妇女谤，  
此日一洗清万古。小儒昔诵五季传，  
颇讶春秋体微变。今来再听七弦琴，  
南薰遗制喜复见。浮云流尽白日逃，  
何用广陵与离骚。谱成只度欧家曲，  
秋声赋人庐山高。  

周文璞　偶题  
海气江声相与浮，今时帝里旧杭州。  
西湖寺里多金碧，自厌秾华不肯游。  

周文璞　七言  
云竺前头即御园，小风斜雨入梅天。  
放歌偃蹇如圆泽，古貌昂藏若稚川。  
寻得数行天宝字，破他一夜草堂眠。  
此生更要穷经论，惆怅高人旧石筵。  

周文璞　遣兴  
望见山樱媚短岑，翻然便悔出家林。  
坏车杀马空嗟晚，裂芰焚荷直到今。  
笋蕨久为归去计，云烟无复旧来心。  
平生最爱花浓淡，看了斜阳看暝阴。  

周文璞　遣兴  
山中雨更愁，不是弃吾州。  
怀母未能去，诉邻谁肯留。  
茶人穷似虱，药户狭于舟。  
一磵多深碧，嘲吟尚自由。  

周文璞　清明日书事  
苍弁一如楚执珪，思想越吟身自低。  
涧水又如古智士，纵横流转多滑稽。  
杂花半开已倏落，如怨旷女离深闺。  
幽禽自呼复相命，如谴逐魄伤穹栖。  
而我自是不羁者，行行踏破青萋萋。  
今回荡桨苕霅溪，与野老辈相扶携。  
园池亭墅游历遍，自对蜀锦倾偏提。  
兴阑径走归弟舍，同沃浮蚁烹村鸡。  
百五之后最寥阒，独过赵湾西更西。  
野夫不知时节换，但要熟醉如春泥。  

周文璞　丘庆馀画兔  
家住栖贤云，泉石恣幽讨。  
写出明视孙，眉目增媚好。  
卯日行踷踷，衣褐坐芳草。  
脱身文字祸，见机恨不早。  
仰候月盈宿，修眉几回扫。  
迷离望灵药，青松为三倒。  
山人书姓名，欲使好事考。  

周文璞　秋晦有怀南仲正字  
怀人几日恶，况复值秋阴。  
天亦容清调，人难识素心。  
他乡谁馈肉，永夜只听琴。  
高咏龙泉碣，相从发至音。  

周文璞　秋日孤山道院  
孤山有何好，修竹隐楼居。  
人在秋云杪，香凝午醮馀。  
芳林多落果，灵沼少惊鱼。  
归棹闻歌咏，犹如学步虚。  

周文璞　曲坊  
曲坊才尽上湖船，笑问云山欠酒钱。  
两行柳丝黄不断，不知身在御园边。  

周文璞　壬戌春日  
自从忧患长精神，兀坐斋房过了春。  
凿落盏乾官烛暗，樗蒲齿龀旅囊贫。  
皇天老眼非尘世，白日闲愁自替身。  
一段风光好如画，未须全与路行人。  

周文璞　山居书事  
荼醾架倒无人架，全似老夫狂醉时。  
昨夜一场溪雨横，又漂苔藓到花枝。  

周文璞　山乐官  
山乐官，尔谁魂，  
逃河入海俱奔奔，伶伦梨园何可论。  
山乐官，予欲尔兮无言。  
如有言，不余歌云门。  

周文璞　山行行歌十首  
受箓坛前云更长，春风漠漠杏花香。  
峰回路转无人处，恰见天书字数行。  

周文璞　山行行歌十首  
竦榩雕珉万万层，云头晃晃现觚棱。  
野人自爱幽深景，只是寻常不见僧。  

周文璞　山行行歌十首  
道院中间沐发容，施来元自赞皇公。  
君能百拜香烟下，不怕丹琼路不通。  

周文璞　山行行歌十首  
虫蛀黄连彻夜焚，秦谣楚诵少人闻。  
近前欲问新宫信，鹤带灵芝入暮云。  

周文璞　山行行歌十首  
带浅人家隐树深，嫩晴天色弄云阴。  
好风袅袅穿林去，吹散松黄似郁金。  

周文璞　山行行歌十首  
遨游自是不思归，花气蒸衣气力微。  
抛弃文书亡俗累，岭猿吟后闭山扉。  

周文璞　山行行歌十首  
天风稳送步虚声，杂和漫山桧柏鸣。  
远望山腰多白石，细看知是野人行。  

周文璞　山行行歌十首  
中峰道士蕊珠丹，曾与神仙玉炼颜。  
见说醉来烧隐诀，药炉萧瑟卧空山。  

周文璞　山行行歌十首  
紫阳道院古丹青，恨渠犹画化胡经。  
晚香灭没人归后，自有天风撼玉铃。  

周文璞　山行行歌十首  
砌穴萧森隔土桥，项梁城领最萧条。  
羽衣歌此招魂魄，直送旙旗上九霄。  

周文璞　赏春二首  
满酌黄封都市酒，斜簪缥蒂御园花。  
半酣更乞跳珠水，独对风炉自煮茶。  

周文璞　赏春二首  
赏春社里鼓逢逢，尚恨声同调不同。  
我亦明朝苦无事，更来吹笛乱山中。  

周文璞　上强寺  
方池流水碧溶溶，怊怅灵蛇不易逢。  
门外行人常立看，一株唐末半枯松。  

周文璞　上冢  
蒸鱼燔肉当好羞，北面百拜如有求。  
愿身长健儿孙好，岁岁此日烧松楸。  
纸钱灰尽泪不尽，孤也虽在犹拘幽。  
泇泇金盖山下水，相送直过龙湾头。  

周文璞　十月过凤山舟回入项王祠用前韵  
坠叶浓于染，孤花净似霜。  
溪山如有待，朱粉玄施妆。  
胜境如天上，雄鸣自帝旁。  
工陈白玉琯，人坐紫金床。  
古兕称春酒，灵虬换夕香。  
风筝犹有韵，星弁忽分行。  
念此锄榛垄，频来渡苇航。  
欲挥终极泪，只废苦吟章。  
慨慵辞欢伯，英雄忆愤王。  
逝骓嗟弗及，撞斗恨难量。  
起舞何劳短，行歌未要狂。  
断云将落日，千古助哀凉。  

周文璞　石林  
苍苍一林石，零散少存者。  
分携多子孙，不胜落田野。  
虚堂有天就，乃在绝壁下。  
存者宁非真，散者亦已假。  
相君久藏山，远客初击马。  
幽玩埋莓苔，孤嘀坐梧槚。  
方咏兹游清，未敢泥风雅。  

周文璞　寿星寺闻子规二首  
子规欲归归未得，啼向钱王寿星石。  
月明血尽人不知，只怪晓山深似碧。  

周文璞　寿星寺闻子规二首  
莫向空山恼病僧，暮云台殿异乡人。  
多时不识巴江路，守着浓花哭过春。  

周文璞　书事  
说战犹能听，闻尸不忍过。  
役人愁似鬼，病马瘦于驼。  
甚欲参经纬，其谁出揣摩。  
中原有遗老，亡柰檄书何。  

周文璞　水仙庙鼓吹曲四首  
水奫沦兮不扬，山嵚岑兮多巨石。  
神来下独舂，仰昂神远适。  
王孙的咳，神无亟兮。  

周文璞　水仙庙鼓吹曲四首  
倚碧栌，款铜铺，  
德星在南乌尾逋。两峰隐天，  
花深草蕍。钱唐十馀万户，  
皆看史君欢娱。虽涉流沙历炎都，  
入医无闾不如东吴。  

周文璞　水仙庙鼓吹曲四首  
龙飞天门，鸡鸣日观。  
湖州有鹤知夜半。端冕结缨，  
锋车施幰。瞻彼孤山，  
男呼女怨。欲裂冕毁车，  
春荣秋枯，无翁愁予。  

周文璞　水仙庙鼓吹曲四首  
云冥冥，雷阗阗。  
横玉转，流珠乾。  
灵龟入我梦，谓君当旋。  
既穷海壖之炎天，当饮山中之流泉。  

周文璞　诵哀江南赋  
高桥沙水涸，台城蔓草缠。  
下有烦冤人，诵此危苦篇。  
我生楚臣后，身在江枫前。  
但见去魂远，不见归魂还。  
惟昔爱好词，细碎穷注笺。  
中间多佚事，他书亦不传。  
极欲补阙漏，今方长弃捐。  
重效嘈囋声，庶几与周旋。  

周文璞　送道人归华阳  
山中无酒禁，户户有松醪。  
旋汲泉炊饭，多挑笋助庖。  
天灯将出现，野月未能高。  
忆我初游日，先将石洞敲。  

周文璞　送道友归  
浮云起足下，是子欲归家。  
藏室收芸蠹，丹房扫箭砂。  
时闻捣药鸟，啼向款冬花。  
莫使山童去，惊飞逐乱鸦。  

周文璞　送涧泉  
一自接道谊，形容生辉光。  
束情谢流宕，捧咏增惭惶。  
矫足时切阯，云海何颓唐。  
长安卖药市，堇堇十载强。  
复缀守藏史，得近中书堂。  
心计常自珍，孰云失其防。  
稽首谢众去，酹酒相扶将。  
融风促绿荫，代对日夜忙。  
石涧流自涌，玉山禾欲长。  
安得便奋飞，相从决高羞。  

周文璞　送髯高谒方岩  
客舍窘积雨，出门今始晴。  
药苗随野饭，燕子看山行。  
大道白日晚，闲汀绿芷生。  
方岩相见了，为谢草堂兄。  

周文璞　送人归苕溪  
愤王祠庙桃花下，愁苦看春又隔年。  
今夜白苹风更恶，去时须傍采菱船。  

周文璞　送人之官严陵  
如君风貌又精神，自合拖绅近紫宸。  
平地有心开洞穴，十年无俸着闲身。  
已看青舫垂垂去，须忆绯桃滟滟春。  
若向玄英台下过，为言亦是学诗人。  

周文璞　送人之金陵  
江山不逐寒潮晚，陵墓犹含古木春。  
君入台城须访问，个中定有六朝人。  

周文璞　送人之桐柏  
半溪松黄堆碧波，狂夫于此欲如何。  
洞天春晚归不得，司马悔桥芳草多。  

周文璞　送人之武夷二首  
精舍人归入内台，遗基处处有芳埃。  
小儒更合修壶史，刊落乾鱼说水苔。  

周文璞　送人之武夷二首  
终向名山度此生，此生吟骨要猿擎。  
洞宫终与人间别，六六峰高削紫琼。  

周文璞　送蜀客  
都市今重到，文园更倦游。  
依依返穷峡，得得上归舟。  
往事深能忆，沈疴久合瘳。  
行经古祠庙，应酹旧山丘。  
梁甫遗馨在，降笺杀气浮。  
白衣犹肯出，黄里不包羞。  
一听巴人曲，多贻汉玺忧。  
花蒙尘漠漠，苑抱水悠悠。  
蠢尔狂童辈，俱为灭族囚。  
坤维元自正，栈阁未应修。  
管乐谁能并，卿云亦可俦。  
时哉著俦杌，聊以畔牢愁。  
硉砵重开险，销沉万垒秋。  
堂留石室画，歌尚竹枝讴。  
寒蚻催逋客，啼鹃识故侯。  
屈沱尝角黍，岷岭看牵牛。  
从此多谈晏，逢谁共劝酬。  
近前持砚削，成列抱箜篌。  
近岁安枢相，宣威在益州。  
君归如访谒，朝论必咨诹。  
列圣方垂统，群公亦好修。  
焚烧已郿坞，诛殛到讙兜。  
虎豹参差束，魑{内虚外鬼}次第投。  
衣冠通海峤，干羽格蛮陬。  
江寇何劳服，淮田亦粗收。  
旌旃仍使传，炮烙任兜鍪。  
玄象摧天狗，昌陵控玉虬。  
嗟嗟几上肉，断断幄中筹。  
贡锦资藩辅，缄辞告帝谋。  
声名与勋烈，应逐汉江流。  

周文璞　送薛子舒  
龙泉饯语馀，便使借船居。  
津吏方抽木，官人但载书。  
潮通白砱石，身近碧京鱼。  
一卷新文就，皋禽亦自如。  

周文璞　送逸人归茅洞  
三君乖白鹄，各在一山椒。  
子去穿茅洞，人方采药苗。  
花连云气近，松转水程遥。  
想得寻幽侣，空歌散午朝。  

周文璞　送友人入浙  
小县登楼上，依稀是去年。  
更阑吹短笛，饮散觅归鞯。  
丹叶标寒渡，黄花羃野田。  
重来吊古地，为拊石羊肩。  

周文璞　太湖  
太湖我污池，茂苑我林莽。  
橘柚我堆盘，鲈鱼我登俎。  
区区为苹花，移去溪上住。  
终当赋归欤，来此卧烟雨。  

周文璞　题蔡武伯所藏荆公砚  
兽面鼎足奔回互，中有润泽比雨露。  
当年曾出富国疏，老子平生用心处。  
帝谟商颂周六典，刻画声形劳解诂。  
至今文字与风骚，一一相辉炫湘素。  
如闻四海失枝梧，可憾诸公欠调护。  
谁令天乎遽如许，可是石也能无预。  
陈玄同归蒋山路，亦使高人野僧觑。  
若为持入定林中，应有明云入天柱。  
吾乡风流蔡夫子，匣而藏之美无度。  
君不见公乡后进陆象山，作祠堂记馀千言，  
直欲百世俟圣贤。惜哉不得铭此砚，  
使失意心惘然。  

周文璞　题曹武帝削瓜图  
阿瞒瓜分姿，见之垂髫中。  
此心既弗乿，此道安可洪。  
汉祚既坠地，馀子方困穷。  
仁义傥自唱，历数岂不同。  
挟令及宫阃，杀士延奴童。  
至今吊古徒，哀痛殊未终。  
实以己逼仄，遂令彼长雄。  
画图出后世，略见经营工。  
想其鼎峙势，亦天诱其衷。  
此章弗徒歌，聊以裨国风。  

周文璞　题洞霄宫  
久知灵境无缘到，今被春风引得来。  
上帝殿头闻雨过，仙人石面欠花开。  
便烧沈水礼三拜，快引流霞釂一杯。  
落日断霞催去紧，掉巾只等白鸦回。  

周文璞　题胡女骑  
燕山雪花一尺飞，胡人胡女夜打围。  
海东青过流沙西，黄头郎主独自归。  
创残狐兔悬毡车，疲惫鹰犬闻笳悲。  
君不见自从石晋纳书款，白沟河漘作边面。  

周文璞　题卢申之骡纲图  
昔日三郎骑尔祖，庙食太山可辛苦。  
后来崎岖蜀栈间，弃置龙媒复亲汝。  
深山古木雪漫漫，险途十步九步艰。  
纲头{左口右句子}嘱勿损折，要尔助军身补官。  

周文璞　题天童全老  
天童宝楼阁，铜钉敞朱扉。  
一老烧香后，诸禅乞食归。  
天听涂毒鼓，神捧苾刍衣。  
说了村夫偈，依然入翠微。  

周文璞　题尧章新成山堂  
早将心事付渔樵，若被幽人苦见招。  
多种竹将挑笋吃，旋栽松待斫柴烧。  
壁间古画身都碎，架上枯琴尾半焦。  
犹有住山穷活计，仙经盈卷一村瓢。  

周文璞　题喻玉泉家亦可乐亭  
先生亭非伯夷筑，亭柱亦用秋山竹。  
但令家有满架书，何虑妻儿少饘粥。  
朝来相对亭上宾，洙泗尺度羲皇人。  
先生已死名不泯，常与此亭作标准。  
后来邻触阏伯怒，仆夫预起池鱼虑。  
拆亭拆亭生拆柱，有孙抱柱出烟去。  
三十年馀复改观，有孙如此不待赞。  
似鲁灵光偶不全，令人见此空三叹。  

周文璞　听琴  
向人犹抱舜文弦，可煞书生不值钱。  
弹出履霜空作恶，一林风露已鸣蝉。  

周文璞　铜雀研  
君王有遗令，婢子守空台。  
遥望西陵下，漆灯照鸩杯。  
玉颜阙钗泽，松柏生悲哀。  
低吟短歌行，想像奸雄才。  
清泉沈金彩，古烟凝紫灰。  
零落故瓦在，雕镌若陶坯。  
为人作书研，词章出诙谐。  
上下千载间，流转何悠哉。  
那知墟中人，天命不复来。  
齐昏亦披猖，增三筑崔嵬。  
年年漳河头，野棠如雪开。  

周文璞　挽正字南仲四首  
千古应无恨，诸公竟不能。  
要令参溟涬，端合罢飞腾。  
白草伤麟野，苍山下马陵。  
有儿持手泽，泪落照书灯。  

周文璞　挽正字南仲四首  
卷舌空沉彩，芸香亦蠹贤。  
几时噫凤沼，一旦感龙泉。  
远播雕题外，高垂若木边。  
煎胶嗟不及，遗碣暝台悬。  

周文璞　挽正字南仲四首  
珠璧方辉耀，菁华未寂寥。  
极知身作崇，何用食为妖。  
牺象收儒庙，箫笳咽市桥。  
作心纱帽冷，三径雨潇潇。  

周文璞　挽正字南仲四首  
一自初闻报，哀号向草堂。  
相随只儿子，远和有山獐。  
土沃幽宫掩，灰凝奠酒香。  
孤身挥泣尽，松柏便萎黄。  

周文璞　晚菊  
亭亭砌下黄金花，霜后颜色如矜夸。  
玄英摧挫百卉尽，独自照耀山人家。  
湘累晨餐不论数，千岁高丘恐无女。  
君不见天宝杜陵翁，晚节尝为少年侮。  

周文璞　王道士庵  
出家才二十，小筑契初心。  
水浸篱根冷，苔封井臼深。  
狖啼天惨惨，犬吠月阴阴。  
又踞藜床座，焚香鼓内琴。  

周文璞　望茅山六言三首  
羽衣药叟欢迎，手执兰花共行。  
从此十年不调，可能久视长生。  

周文璞　望茅山六言三首  
昔年唱采芝歌，已老头颅柰何。  
不见飚轮碾处，白云出没常多。  

周文璞　望茅山六言三首  
蒋家兄弟清古，著书互相推宗。  
抟土划沙戏剧，穿岗度岭从容。  

周文璞　望云亭  
淑气槃槃接九原，须臾鳞合更瀰漫。  
自从蒿里无颜色，来到钟山有泪痕。  
往者英雄俱雨绝，后来哀痛欲河翻。  
夜深月照长松下，谁见孤飞出墓门。  

周文璞　乌媒  
一自弋者篡，冥飞亦云多。  
庖牺网未收，同类如予何。  
已噤伐斧篇，去去依女萝。  

周文璞　乌夜啼  
何人弹阮咸，故故轻手摘。  
弹作乌夜啼，此意我所恻。  
南朝有帝子，作牧号侯伯。  
着身疑嫌间，生意日逼仄。  
爱妾闻啼声，改镇颁竹册。  
或云长安吏，性命在顷刻。  
小妇闻啼声，赦令敷大泽。  
身虽不肖甚，幼小着苍帻。  
再转作县佐，欲塞父祖责。  
濡墨决疑讼，行朱慰冤魄。  
群凶见之怒，极意便刳磔。  
首沮隶阳桥，公议亦已格。  
痛掠及库胥，指作盗钱贼。  
胥既窘椎凿，手堕面愈黑。  
书款自诬伏，身竟遭刻画。  
酷毒一如斯，谁谓彼无策。  
谤书入外台，遂坐使者劾。  
牵连入冶城，五载穷惨礉。  
陈词叫穹昮，哀恸人叵测。  
若无磊落者，谁肯为昭白。  
翻思受祸时，何但铩羽翮。  
愁冤传里巷，泣涕到臧获。  
嫠母偕妻孥，惘惘望秋色。  
岂料今日下，置酒设豚拍。  
听此哀丝鸣，但呼说不得。  
月明客已去，庭宇鸣哑哑。  
世人见慈乌，唾笑满阡陌。  
谁知事乘除，祸去反为福。  
苍苍上林枝，当去作谢客。  

周文璞　吴中秋日  
郊原落叶已离离，尚有孤花闯短篱。  
小醉不成怜病后，苦吟未了说愁时。  
斗鸡走狗爰丝喜，临水登山宋玉悲。  
豆角已收无别事，待同野老赴襟期。  

周文璞　五月五日至京口  
回回望秦淮，出语重烦喋。  
凯风初酸辛，灵雨更凄切。  
畴昔之所经，望见心已折。  
粤从世态换，转见凡事别。  
缗钱换仍艰，旅饭杂砂屑。  
坊市半颓毁，物货仅罗列。  
鸣凤斯不闻，遗沴犹惨烈。  
凌晨转时序，涂路已入浙。  
京清虽快人，忍作昌歜节。  
身本无瑕疵，反被谗口谍。  
低翔就师友，庶几免磨灭。  
青旷虽未能，玄畅差可悦。  
如其守微言，予将俟来哲。  

周文璞　戊辰感事二首  
久要和平福，须宽次第刑。  
诸公善调壹，熙祚必清宁。  
夹道焚香拜，今知病酒醒。  
谩劳双鬓白，何止故山青。  
妖纬朝沉彩，非烟夜透扃。  
愿同臧获列，齐寿八千龄。  

周文璞　戊辰感事二首  
幕府才方盛，军师意最高。  
何年燕巢木，几处马腾槽。  
驰骋心方壮，指麾身更劳。  
周诗歌劳徕，费誓说逋逃。  
行阙占风角，穹庐拜羽旄。  
飞腾真有种，淡泊正相遭。  

周文璞　西湖即事  
闲看浮鸠栖曲渚，倦随奔鹿上荒陵。  
松门雨过长廊静，一架藤花供病僧。  

周文璞　西湖小隐  
先帝何曾宠幸臣，家园籍没几经春。  
一丘赐与婵娟魄，教主西湖似洛神。  

周文璞　下竺  
静看唐人刻，相连坐石阴。  
鸟啼留客意，果熟住山心。  
野水流诗叶，天香袭道林。  
云根有桂子，应待月中寻。  

周文璞　夏日偶题  
溪友相呼上钓舟，藕花菱叶思悠悠。  
好诗已在前山寺，写放参寥石井头。  

周文璞　闲居日有幽事戏作  
竹暗僧窥户，莎寒鹤上厅。  
壁悬陈处士，屏帖少微星。  
垒甓为蔬圃，埋盆学蓼汀。  
自知痴得计，常用醉为醒。  
野客兼称仆，幽禽代作伶。  
浴凫翻落磵，斗雀堕空庭。  
算数推三甲，防身召一丁。  
案头松叶响，墙角柚花馨。  
梵庋堆书笈，醪罂隐粟瓶。  
茅茨隐烟雨，鸡犬也忘形。  

周文璞　小寒食  
从来寒食多风雨，不料穷乡亦管弦。  
壮岁心情悲昨梦，异乡时序感汉年。  
偶随游子来溪上，因与棠梨立路边。  
从此堪悲转憔悴，随群同上钓鱼船。  

周文璞　写怀二首  
吾闻唐诸僧，往往多人杰。  
有携至岩廊，可并夔稷契。  
伟哉寒山子，拾菜衣百结。  
其文似离骚，但自写木叶。  

周文璞　写怀二首  
往时陆荆门，自是天下雄。  
徒隶解散尽，何处寻樊翁。  
遂令一世士，默默逃虚空。  
至今大堤上，叶叶皆春风。  

周文璞　谢颐师见过  
云卷道者方昼睡，有僧奚为入桑杞。  
惠然相过穷壑底，共谈儒流佛宗旨。  
二家之风亦颓靡，吹而飏之谁为起。  
寒灰煨芋香透纸，呼童就邻一赊米。  
作糜煮菜相料理，吾穷于世无比拟。  
殷勤相觅有吾子，谩书七字聊送似，  
往供天嫔泣山鬼。  

周文璞　辛未九日晦日  
遗体即母身，哀哀勿重陈。  
一贻泉壤忧，两见霜露晨。  
繁霜与重露，涂抹随荆榛。  
身即未殒灭，强与松伯春。  
遂于摇落中，见此天地仁。  
玄鸟已辞社，蓐收方降莘。  
拭泪声秋昮，何由酬艰辛。  

周文璞　新柳  
长条导幽情，净色穿户牖。  
酸风酽如醋，少待浓似酒。  
飐飐金丝垂，满眼遮老丑。  

周文璞　新亭  
诸君收泪已无言，烟外中原草色昏。  
老子归来坐廊庙，短辕车上欲消魂。  

周文璞　行歌四首  
春霏霏兮秋靡靡，叹息赏音人已死。  
堪嗟玉雪缀空条，可奈芳蕤逐流水。  
融怡艳冶恨欲销，世间风雨何寂寥。  
有谁肯为吹葬箫，往和蟋蟀谐鸱鸮。  

周文璞　行歌四首  
雪压门外土骨堆，一番两番春始回。  
归来但见邻舍换，老树红花如死灰。  
商量千古有何事，经营八纮非汝才。  
乘除幻变既如此，何不快呼鹦鹉杯。  

周文璞　行歌四首  
天谗天谗光照户，反舌转枝啼更怒。  
九霄詄荡帝座高，老我此身无告诉。  
舍傍种园翁作邻，一方泉兮在中庭。  
齐民书在泉有铭，誓将团结为林坰。  

周文璞　行歌四首  
先秦古书世已稀，国风　　颂声又微。  
彼美人兮在天路，马蜷局兮将安归。  
古人所怀已汩汩，今人所怀又忽忽。  
我亦东西南北人，相逢且尽杯中物。  

周文璞　杨孟博挽词  
向来洛下老书生，今见诸孙更老成。  
不复秀才趋试院，已题文学上铭旌。  
泛观今古人亡恨，只有英雄命莫争。  
来吊乍闻妻子哭，依然认作读书声。  

周文璞　尧章金铜佛塔歌  
白石招我入书斋，使我速礼金涂塔。  
我疑此塔非世有，白　3云是钱王禁中物。  
上作如来捨身相，饥鹰饿虎纷相向。  
拈起灵山受记时，龙天帝释应惆怅。  
形模远自流沙至，铸出今回更精致。  
钱王纳土归京师，流落多在西湖寺。  
钱王本是英雄人，白莲花现国主身。  
蛇乡虎落狗脚腾，何如红袍玉带称功臣。  
天封坼开即退听，两浙不闻笳鼓竞。  
归来佛子作护持，太师尚父尚书令。  
一枚传到白石生，生今但有能诗声。  
同袍秦外铦师兄，哦诗礼塔作佛事，  
同吃地炉山芋羹。何曾董陆绮床供，  
但见相轮铜绿明。哦诗礼塔犹未毕，  
芦叶低飞山雨湿。  

周文璞　野蔷薇  
娟娟篱头花，白白间绿叶。  
明光裁贩裦，不掩游子屟。  
馀春背人去，乞与弄芳蝶。  
感我万古心，离离不相接。  
我行田野间，落魄何所挟。  
犹能自撑拄，使气学汉侠。  
悠然芳草畔，见此衣逐妾。  
罗帷未生梦，粉面反成怯。  
幽香薰倒人，山麝火初熁。  
长亭或相思，如见玉蹀躞。  

周文璞　夜归  
还山迫暮夜，枕石吟下眠。  
梦作童子日，采花弄寒泉。  
回身在人世，欲去尘网缠。  
永谢欢乐情，把袂入紫烟。  

周文璞　夜坐读书  
此生无耽嗜，独具爱书癖。  
旁搜固未暇，乍见亦略识。  
尘土苦见污，更苦官事逼。  
纸灯既自剪，竹牖仍仆织。  
山邑少文献，有亦何自觅。  
随行五升郗，一岁无滴沥。  
向来长安市，阅之常竟夕。  
怅然梦里去，莽莽云雨侧。  
哦此谓寒螀，夜漏三十刻。  

周文璞　忆昔  
忆昔在童初，身轻俗累无。  
云霞明道服，日月缀仙都。  
屑玉三危露，泥金一丈符。  
遨游即阊阖，佩带或昆吾。  
学语阯真诰，谈玄校易图。  
竹间时搏拊，松下亦樗蒲。  
谪堕归岩壑，庸凡近仆奴。  
极知方匿景，何敢遽抟扶。  
请命书盈纸，祈真泪迸珠。  
但能觇帝座，不恨守天厨。  
谴巨知难逭，心安敢自诬。  
相随有芒屦，还欲化双凫。  

周文璞　逸士坟  
魂归魄散两逍遥，小小丘亭慰寂寥。  
守墓未须耘宿草，白蟾方护紫芝苗。  

周文璞　阴山  
阴山祠下月如霜，不为吟猿断杀肠。  
折得检花无处赏，带枝分与棹船郎。  

周文璞　隐者居  
密竹缘坡便当篱，野泉入户自成池。  
床头一卷麻衣易，更有寒山拾得诗。  

周文璞　游洞霄  
天柱青峨峨，石笋危不堕。  
晃晃银云收，谁子开玉锁。  
崩腾放闸水，煜爚入洞火。  
神境偕灵休，乃欲搜碎琐。  
愧彼朽浊颜，一得在无我。  
致彼老铸凝，披褐迎路左。  
愿留护银铛，被叶盘礴裸。  
玉{上竹下氏}付九虎，游宴升页峨。  
为言子速去，勤苦悔坎轲。  
反朴招太和，当免运劫祸。  
恸哭出青松，残龄其或可。  

周文璞　游栖霞四首  
破晓逗苦雾，客鼻何酸辛。  
山中气候异，初日如烛银。  
田间石兽多，知是肉角麟。  
古苔半皴腹，化作苍龟鳞。  
两柱既岌页，众碑亦嶙峋。  
幽涂得奇观，未敢辞埃尘。  
连年抱离忧，百嗟亡一呻。  
花委鬓毛晚，草夺袍色春。  
愁中书椟失，梦里歌钟陈。  
穷愁著文字，屡被同行嗔。  
同行不相知，而况悠悠人。  

周文璞　游栖霞四首  
吾与空门友，相扶历芳甸。  
天机久深妙，梵本亦贯穿。  
徐驰得幽欣，济胜惬孤愿。  
宿芽发轻苞，寒卉抱短艳。  
鹿走风生林，僧归云入殿。  
寺从齐梁来，诸彦题品遍。  
安知千岁后，未叹陵谷变。  

周文璞　游栖霞四首  
优尼制铜觉，欲住女主龄。  
主称金轮王，录在华严经。  
而捨觉富贵，爱慕涂椒馨。  
月黯回心院，妖魂啼窈冥。  
僧人弗知此，独受一峰青。  
分减傥及我，终岁栖林垌。  

周文璞　游栖霞四首  
府帖昨夕下，许奉半月急。  
遂作兹山游，惘恥忧思失。  
古迹堕榛莽，久久失修葺。  
南唐石塔好，岿然对人立。  
高碣缠蛟龙，奇画耐风日。  
明旦丹阳路，万感当毕集。  
说似石翁婆，皆须为余泣。  

周文璞　与弁山道士饮  
采茗归来日未斜，更携苦菜入仙家。  
后园同坐枯桐树，仰看红桃落涧花。  

周文璞　雨  
雨意遽如许，云容亦可怜。  
声声总断续，滴滴更匀圆。  
道院烧香地，山房焙画天。  
故园无恙否，润色到瓜田。  

周文璞　雨宿山中  
留连如有情，蕙帐极空明。  
晚粥知泉味，昏钟度雨声。  
稍容林叟睡，莫放晓猿惊。  
剩欲剜苔藓，应当写姓名。  

周文璞　玉晨观二首  
野笋冲泉出，山花避石开。  
余方有公事，不为等闲来。  

周文璞　玉晨观二首  
羽扇临玄寺，霓衣上醮坛。  
九枝松叶冷，千叶杏花残。  

周文璞　玉晨口占  
风鸣长史升天柏，草护仙翁瘗剑茔。  
瑞像殿前亡马迹，养龙池上有鼍鸣。  

周文璞　云根  
云从会稽生，旦旦见伯禹。  
听读山海经，成龙不成虎。  
禹命云归欤，可向蕺山去。  
昂昂王内史，眉宇照今古。  
常在此盘旋，深藏无处所。  
王孙江海人，云根自栖翥。  
招邀玉叶来，以石为伴侣。  
既从衣上浮，只就茶里煮。  
不入晋家池，肯作秦望雨。  
两儒一支郎，不学世间语。  
吴伧哦五字，坎壈酸涩苦。  
并送山中人，约束云下取。  

周文璞　再如金陵  
再踏江东路，词穷不复论。  
江泥沾苦泪，津鼓聚归魂。  
庾信因愁老，陶潜为酒存。  
孤踪虽落魄，不敢望明恩。  

周文璞　再游九溪  
昔年九溪十八涧，今度见之逾清真。  
静依落落石路晚，闲绕寂寂山家春。  
可怜潺湲似留客，更觉曲折能随人。  
得得杖藜来尽目，野棠山杏亦精神。  

周文璞　早起  
佛香才了换儒巾，身是人间自在身。  
一路野花清养目，半沟流水静怡神。  

周文璞　赠陈宗之  
伊吾声里过年年，收拾旁行亦可怜。  
频嗅芸香心欲醉，为寻脉望眼应穿。  
哦诗苦似悲秋客，收价清于卖卜钱。  
吴下异书浑未就，每逢佳处辄留连。  

周文璞　赠孤山道士二首  
九霄象简手中擎，岂是闲人爱列卿。  
洞里石田春漠漠，有田多与种黄精。  

周文璞　赠孤山道士二首  
清秋古洞无猿啸，自觉寻行幽意微。  
处士桥边增怅望，几回沽酒对斜晖。  

周文璞　赠虎丘僧道辉游天台二首  
世赞碑文换，穹龟上绿苔。  
琵琶不可听，楼阁更堪哀。  
竹动禅僧入，梅香冻雀回。  
开函翻内典，日晚未归来。  

周文璞　赠虎丘僧道辉游天台二首  
少小即精勤，参禅复著文。  
香薰滬渎像，茶酹武丘坟。  
入定山猿见，吟诗海鹤闻。  
幽情正迢递，又拜石桥云。  

周文璞　赠苏召叟  
句容县古寺，壁有道玄笔。  
晃晃缨络躯，渺渺烟雾质。  
一堵最光怪，朱泥久堙郁。  
泥去墨亦尽，惨淡意都失。  
恨不还其人，加巾急鞭抶。  
毁弃加弗敬，请论如汉律。  
罗汉院塔影，颠倒难致诘。  
稗书志海翻，此理殊未必。  
今君所归路，正向此中出。  
况有吊古才，仰天痛呼屈。  
勿称荒唐言，析理资按述。  
其馀传播咏，淋漓满箱帙。  
栖霞者悲壮，茅洞者清逸。  
珍题倘相命，当第为甲乙。  

周文璞　赠相士丁日宣  
张公谓余可神仙，薛颠谓余可英杰。  
丁生谓二皆无成，世间安有此奇绝。  
麒麟阁上冠貂蝉，龙虎鼎内治大丹。  
兴来一笑扫燕□，回首已自升云端。  
何如只向松江渡，杨柳影边茅屋住。  
卧看苍虬挟白云，卷取秋涛过江去。  

周文璞　赠隐者  
袁三柳大刘廿八，长到先生卜肆边。  
便拜逸妻为嫂氏，更沽村酒作家筵。  
山公马在何须尔，林屋丹成亦偶然。  
独此老身无藉赖，为他人掷挂爻钱。  

周文璞　赠赵子野歌  
与君虽为外兄弟，语话寻常见肝肺。  
自从不见半年馀，每望吴云辄流涕。  
苹溪松江同一波，半年不见当奈何。  
长安市上相就处，弟能起舞兄能歌。  
兄令赐第南薰殿，满戴宫花上林宴。  
弟归便着堕游冠，他时山中傥相见。  
吴王台畔杨柳黄，吴姬对坐调丝簧。  
阿兄自对吴云坐，呼弟不来应断肠。  
书来不应寄他物，只要秋林一双笛。  
当使蛮奴月下吹，此时此夜须相忆。  

周文璞　招魂  
天孙召魂，鬼伯催促，  
千岁之渊不为谷。巉岩既刊，  
松柏桓桓。曰惟君之魂，  
于兹考槃。其永安君窆初成，  
余以归藏筮之，其兆盖如此也。  
呜呼休哉。  

周文璞　鹧鸪  
夜闻春雨来，浓绿净于洗。  
有禽自南翥，自呼不能已。  
岂非湘川下，或自东左起。  
黄陵见哀妃，白下感游子。  
仍多忧其兄，宛转深树里。  
汝兄今何在，荆棘日靡靡。  
岂非囚空山，或已投逝水。  
年深桎造化，波冷皮肉死。  
鹧鸪谨勿痛，此系造物理。  
吾若破析言，汝恨入骨髓。  
风吹慈竹林，苔晕上深紫。  
吾亦念故乡，日夜梦邻里。  
不如各归休，阙月照西鄙。  

周文璞　正字南仲祭诗  
昭阳作噩冬，愁云凝上苍。  
我堕豩谷底，卤莽闻公丧。  
哲人困中寿，颇谓告者狂。  
继执邸吏符，踯蹢抽肝肠。  
又闻敛魂魄，玉色貌愈强。  
环泣甚危苦，精气都不扬。  
一朝委垕地，千岁还天常。  
峨冠谢成均，射策何巍昂。  
连践中秘书，检校四库藏。  
象纬识校尉，篇编嘉议郎。  
麟游夜阁黑，凤去昮霄黄。  
惟初典郡学，吐血谤可伤。  
积叠高于山，党谳空销亡。  
故老解嘘枯，新人工绝吭。  
灼灼藻火衣，可使绽作裳。  
竟罢奉面对，射策裨君王。  
愧负临轩恩，穹林摧栋梁。  
往者流传诬，圣贤失堤防。  
颓裂在眼前，恓怆遥相望。  
二纪获敬事，实亚衿佩行。  
尝窃季弟称，朽秽敢自将。  
束教濡雨露，采撷参差香。  
虽罹颠沛忧，梦寐敢自忘。  
翻思说待对，按述何微茫。  
嗟此盛壮时，倾耳殊匆忙。  
但觉异清浊，安知为死生。  
发栉逮细碎，罗列置箧箱。  
前年日重九，西归旧台城。  
蒙索新句咏，挛缩纸半张。  
卷头七字吟，持以献我兄。  
称许极铢两，逢人便增评。  
出示巩雒跋，文字逾西京。  
鼎器写饕餮，肉翅两目长。  
款曲弥日留，振刷家苑翔。  
池水正清洁，砚乱纵横。  
斯时惜晼暮，玄袂欹秋阳。  
徐步引升榭，如诉后别殃。  
命之返里庐，凭籍蜚晚英。  
读书与析理，旦旦拘限程。  
尔搜嵩磵微，乙亥事颇详。  
谨勿摹巷记，视此小传成。  
亦勿痛拣择，因笔为文章。  
倚棹望江浦，披榛穿翳荒。  
掊击祛鬼野，乡志始竮更。  
警策入心腹，陡谓千驷轻。  
谁子料承应，才间一籥赢。  
敕厨具节馔，髹盘糕菊芳。  
终席岌飞动，漏下楼鼓镗。  
划见睽孤占，{左炎右见}{左炎右见}拖晶荧。  
姬孔情可测，一身行自当。  
日斜亡集舍，螯跪亡妖祥。  
国典啬左丘，地下收回商。  
师门锡休诔，恸哭发幽荣。  
滕抱倏怊怅，薛譶方施行。  
茂洪既篹缀，彷佛日月光。  
门户变化久，咫尺未可量。  
贫痬裹祭缓，偶然值清明。  
雨寒送魂来，素筵见亲情。  
熟食侑介推，覆杯嗥后皇。  
谅此心靡他，庶几下歆飨。  

周文璞　至荆公墓  
一丈荒坟上，悠悠落日斜。  
子孙来祭后，守墓扫松花。  

周文璞　至荆公墓  
野老从余话，文公在半山。  
蹇驴追不及，落日寺深关。  

周文璞　至荆公墓  
年少坐谈玄，钟山直北边。  
春风吹梦过，泪浥旧貂蝉。  

周文璞　至荆公墓  
守法曾丞相，能文陆左丞。  
风流如未泯，应作寺中僧。  

周文璞　槜李道中二首  
吹彻鹅笙醉碧桃，古城斜日泛轻舠。  
此行忆着经行处，绿树黄桑一样高。  

周文璞　槜李道中二首  
卧龙山下听吟松，细雨清明似梦中。  
柳荫朱栏三百尺，渴乌犹自泣春风。  

周文璞　中秋日游能仁北寺两刹  
轻云漠漠烟漫漫，杖藜扶行不作难。  
无量寿佛像最古，未曾有经碑亦残。  
秋花泫露颜色好，客子着雨衣裳单。  
题诗写寄莓苔壁，勿使俗人相对看。  

周文璞　重经洞霄  
曩既负幽讨，今敢萌遐心。  
扶桑下阳驭，砮磬浮空林。  
琼台渺詄荡，蕊佩栖高深。  
屡见仙骥舞，遥聆玄女吟。  
如遂睹开辟，那复忧崎嵚。  
抱关职贵重，启闭非所任。  
灵飚制虬户，同此琅琅音。  
愿并翠绡水，写之朱丝琴。  

周文璞　重游栖霞  
林麓已尽虎不见，迩来流民所蹂践。  
残僧自言昔遭变，藏经埋像犹可唁。  
流泉鸣悲雨摧殿，满岩慈相沙汰难。  
白盛缀粘或坏面，慧命弗绝如断线。  
况我忧患经历遍，见此悲酸尚兢战。  
千声万声走出门，门外秋花泣馀泫。  

周文璞　自笑  
自笑萧条甚，微吟坐到昏。  
江风来扫地，山鸟见开门。  
茶面龙头缩，花梢犊鼻温。  
一从杯酒少，不复过深村。  

周无所住　抽添颂  
若问抽添法，纵擒怕觉迟。  
调停无损益，方始证无为。  

周无所住　抽添颂  
识得真心无不遍，自己不明被物转。  
可怜无限守株人，退铅进汞错方便。  

周无所住　法度颂  
清净药村，密意为丸。  
十二时中，无念火煎。  

周无所住　工夫颂  
百刻工夫一刻推，一刻还同十二时。  
十二时中归一念，念中无念始真奇。  

周无所住　火候颂  
真火本无候，时人休强猜。  
要知端的意，无去亦无来。  

周无所住　斤两颂  
不圆不缺行中道，著意忘怀便落偏。  
更言二八一斤数，开眼明明被孰瞒。  

周无所住　口诀颂  
意到心诚，湛然若凝。  
昼夜无间，效验自应。  

周无所住　龙虎颂  
龙虎猖狂，心念炎烈。  
慧剑才挥，二兽俱灭。  

周无所住　沐浴颂  
沐浴无他术，休寻卯酉中。  
困眠饥吃饭，无日不春风。  

周无所住　铅汞颂  
欲识铅汞，情性二物。  
二物和合，还丹了毕。  

周无所住　温养颂  
恬淡无思虑，虚无任自然。  
胎圆神自化，我命不由天。  

周无所住　玄关一窍颂  
一窍才通万窍通，丝毫不动露真空。  
个中便是真宗祖，认著依前又不中。  

周无所住　玄牝颂  
万物芸芸，各归其根。  
识得根源，玄牝虚传。  

周无所住　阳晶颂  
全清绝点号阳晶，才有纤瑕便属阴。  
多少神仙缘不说，谁人肯向此留心。  

周无所住　真炉鼎颂  
头上顶天，脚下踏地。  
中有一物，煆成宝器。  

周无所住　真土颂  
真土从来名强立，学人不晓谩傍求。  
若知真土为中道，何必骑牛更觅牛。  

周无所住　真药物颂  
天地之先，无根灵草。  
一意制度，产成至宝。  

周晞稷　食河豚  
君不见楚王渡东萍如日，剖而食之甜似蜜。  
河魨本自食杨花，花结浮萍萍结实。  
又不见越王食鱠遗其馀，中流化作王馀鱼。  
河魨本是当年物，尚带西子胸前酥。  
春红摇摇波头暖，蒌蒿蒙茸芦笋短。  
嫩肥初破鳖裙重，腻白细挑羊脑满。  
嗟予二年留江城，嗜此不去迟吾行。  
鲈鲜便觉官可弃，雁美却得人呼卿。  
邻翁劝我知机早，有毒伤人如鸩鸟。  
世间万事是机穽，此外伤人亦非少。  
我生有命悬乎天，饱死终胜饥垂涎。  
君看子美牛炙严武尤可怜。  

周锡　寄吕伯佑  
龙门居士隐江滨，老去风流乐事真。  
觞咏又临三月暮，李桃初种一溪春。  
眼中信我无馀子，名下如君有几人。  
渦溪不尽东流水，两字平安托锦鳞。  

周献甫　嘲秃笔  
中书君己不中书，椎钝无心费指呼。  
别有管城堪任使，从教骂作笔头奴。  

周献甫　羃窗  
薄纸新糊就，悠然一室清。  
有风寒不到，无月夜能明。  
暂隔前山色，时敲落叶声。  
冻蝇可憎汝，鑽扑漫营营。  

周献甫　吟轩  
何以号吟轩，痚窗矮屋椽。  
纸抄唐绝句，壁写宋诗篇。  
闲或支颐坐，慵来枕肘眠。  
读他三两意，心下自欣然。  

周献甫　斋扉  
暂别斋扉数日余，重来整顿案头书。  
砚池乾恐蚍蜉入，笔管闲容果舏居，  
叶长密留梅实少，笋生多补竹茎疏。  
匆匆未暇供吟课，莺送清声一起予。  

周献甫　邹震父迁居界步  
买得林庐在不西，眼前幽事总相宜。  
溪山处分莺看管，梅竹添差鹤护持。  
旋理小园增野趣，先留隙地作楼基。  
却来界步晴岚底，收拾湄湘八景诗。  

周燮　大云洞  
西山州城五里馀，大云仙洞最清虚。  
近来选得禅师住，是处精蓝尽不如。  

周莘　野泊对月有感  
可怜江月乱中明，应识逋逃病客情。  
斗柄阑干洞庭野，角声凄断岳阳城。  
酒添客泪愁仍溅，浪卷归心暗自惊。  
欲问行朝近消息，眼中群盗尚纵横。  

周信庵　自题像  
信庵年生七十二，经过庚子乙亥春。  
自权自力承家业，荣辱无惊乐太真。  
吾归去，别乡亲，平生朴直坦夷人。  
今朝倚仗逍遥处，风月无边碧草新。  

周绪　书事  
北客乐驰驱，髀肉浑不生。  
轻风入马蹄，一瞬万里平。  
朝发长安都，暮抵受降城。  
阴山闻鬼哭，征人昼夜行。  
黄尘虽染衣，紫翠堪夺睛。  
男儿平生游，壮志多屡惊。  
刑楚岂不佳，舟楫非吾情。  
休夸鱼稻乡，莫恋烟波清。  
幸能脱毛锥，侧听匣中鸣。  

周绪　水帘泉  
群峰峨峨冲北极，一水如帘泻层碧。  
岳神自古不许卷，留在眼前蒙怪石。  
彩霞倒影朝为缘，缺月遥挂当幽夕。  
蜚惟只助小山景，却入民田作膏泽。  

周薰　金精山  
金精山高绝尘俗，中通洞天石削玉。  
仙家庭院昼不扃，草色迷阶秋雨绿。  
香炉峰前青可掬，石鼓坛边翠如沐。  
道人采药青牛还，铁笛声穿山鬼哭。  

周珣　垗上亭落成  
天上归来两须星，间中搆得小茅亭。  
东风为我添生意，渐放阶前草色青。  

周炎　黄陵题咏二首  
卧随流水下烟汀，暂泊扁舟谒庙灵。  
古屋凄凉庭不扫，断碑漫灭户空扃。  
林藏宿鸟春声好，潭跃金鳞夜气腥。  
箫鼓送神人去后，满江莎草自青青。  

周炎　黄陵题咏二首  
鹤驾云輟去不回，空遗庙貌古山隈。  
铁心石骨昌黎伯，也向黄陵掷珓杯。  

周鄆　丁酉经由三高亭再和  
吴江未到竟先倾，杳杳渔歌醉里听。  
霜晚人家千橘熟，秋晴江上数峰青。  
鱼缘香饵吞残钓，鹤趁归帆下远汀。  
大艑何时眼中见，乘槎拟欲问台星。  

周鄆　三高亭怀范石湖  
莼脆鲈肥酒细倾，浩歌悲壮欲谁听。  
沈迷簿领头将白，弹压江山眼自青。  
鱼跃紫鳞冲苇岸，鸥翻白雪下沙汀。  
西风散发危亭上，醉倚丰碑照日星。  

周彦夫　天津桥  
下车聊复问何如，尚忆重来四纪馀。  
钟阜秦淮俱好在，只怜双鬓自萧疏。  
联镖去作蒋山游，路转天津绕御沟。  
忽作故都禾黍恨，洛阳宫殿锁千秋。  

周野斋　下竺寺  
静看唐人刻，相连坐石阴。  
鸟呼留客意，果熟住山心。  
野水流诗叶，天香袭道林。  
云根有桂树，应待月中寻。  

周翼之　初夏  
入夏庭中雀可罗，间僧间客间相过。  
莺声不得蛙声接，杨柳池塘寂寞多。  

周翼之　春雨  
青阳播物时，云气暗天涯。  
点滴听无厌，丰登喜有期。  
池幽生活水，花落长空枝。  
载酒行春屐，何忧入兴迟。  

周翼之　道傍祠  
荒祠古道边，乔木翠森然。  
叠石为香案，攀藤挂纸钱。  
一时灵有迹，千载祀犹传。  
草草陈牛酒，深期大有年。  

周翼之　京口江亭  
不忍凭阑久，边愁随望生。  
如何万马壮，不比一江横。  
落日明金屿，高风撼铁城。  
寒涛触沙渚，天意苦难平。  

周翼之　西里翁宅  
诗人风致别，卜篵寓烟霞。  
一圃分三迳，无时不有花。  
苔痕留鹤迹，松色在檐牙。  
细酌北窗下，逶迤到日斜。  

周因　句  
一网多收泮水英。  

周因　送枢密相公楼仲晖归田  
云水茫茫惨别情，悲风吹树作离声。  
酒倾银斚临江浒，潮落沙汀带月明。  
千里绿烟芳草合，一天□雨落花轻。  
老予对景成三叹，不觉潸然泪雨倾。  

周吟轩　蒿  
野蔬出芋惯寒酸，羹绿虀黄顿顿餐。  
直到新年立春日，却无生菜上春盘。  

周尹潜　野泊对月有感  
可怜江月乱中明，应识逋逃病客情。  
斗柄阑干洞庭野，角声凄断岳阳城。  
酒添客泪愁仍溅，浪卷归心暗自惊。  
欲问行朝旧消息，眼中盗贼尚纵横。  

周应合　庆南楼居士  
阻寿南楼恰二年，此心恧甚思依然。  
今朝喜遇称觞日，袖里新讲再办□。  

周应合　庆南楼居士  
净土何如乐土真，金莲开处善根成。  
西来孰谓南无佛，今见南楼一佛生。  

周应合　庆南楼居士  
南极垣头现一星，辉光特着老人名。  
不随东壁西庚照，要对南楼夜夜明。  

周应合　庆南楼居士  
万古南山耸翠屏，岧峣上拂斗牛星。  
不随北华西崧见，要对南楼岁岁青。  

周应合　望江楼  
澄江如练正高秋，一笛吹秋上此楼。  
有客乘风来纵酒，长歌远送下滩舟。  

周遇圣　咏瑞粟  
瑞出双莲与九芝，何如瑞粟见明时。  
一根异彼禾同颍，四穗多于麦两岐。  
纪载简编前未有，献诸郡国事非欺。  
三年宰邑书成绩，悠久难磨颂德碑。  

周遇圣　咏瑞粟  
居万双山巅，土瘠稀良田。  
丰歉击饥饱，民命悬于天。  
人忧庚子歉，我见为丰年。  
蚕登百谷熟，箱万仓盈千。  
异哉粟四穗，一干生南阡。  
岂无连理木，亦有双华莲。  
维兹孕瑞粟，庶补民艰鲜。  
嘉生本协气，此事非偶然。  
窃闻野老说，守令仁且贤。  
官清简案牍，刑省空扉圜。  
农耕士力学，工肆商充廛。  
午鸡桑树鸣，夜犬花村眠。  
君不见渔阳歌秀麦，善政青史编。  
又不见中牟书嘉禾，德化今古传。  
猗欤际圣代，奇祥呈八埏。  
愿言叫阊阖，入秦冕旒前。  

周元明　南园  
熳烂花时锦绣张，无端下马击垂杨。  
山亭水阁笙歌地，合与行人作醉乡。  

周元仲　句  
愁别园林后夜春。  

周月船　蛾眉亭  
一片沙明万古秋，半规月印两眉头。  
无人不有关心事，各自看山各自愁。  

周月船　句  
紧去门前栽柳树，逢春先绿向阳枝。  

周云叟　江郎山  
巨灵一夜擘山开，三石推从天外来。  
仙客斫开修月路，化工篵作挽河台。  

周载　玉女峰  
谁将玉女对妆台，曲水分明一鉴开。  
铁石肺肠尘梦断，任他云雨逐人来。  

周真一　送徐栖霞  
顾我惭称十高士，与君同是两閒人。  
君今独向名山去，说与归云我问津。  

周振　获国寺  
碧云红树万山秋，躡蹬攀萝径转幽。  
斜日荒荒岩际下，细泉浅浅寺前流。  
萧梁赐额各犹在，石塔藏碑字尚留。  
千载废兴直梦幻，青灯夜雨思悠悠。  

周震　春月劝农至华林寺  
飞廉怒息海天明，十里篮舆出劝耕。  
陇麦低头须雨意，林花仰面笑春晴。  
熙寮连辔勤因事，父老传杯识至情。  
及物无功惭窃廪，丰年有愿是忠诚。  

周震　祗园寺  
梵王宫殿有仙家，曾此瑶觞醉碧霞。  
雨过石坛寒象纬，风来只寺委龙蛇。  
经翻贝叶相腾瑞，饭熟青精味胜麻。  
昨日老僧谈妙法，缤纷犹自坠天花。  

周之翰　题疏山  
危亭敞层巅，上与霄汉逼。  
化工无藏技，遥露一雨碧。  
天风扫微云，宛转树头直。  
不须煎狂柯，自与眼界极。  
道人久何营，白足谢尘域。  
苔青石磴险，携客半支锡。  
瘦竹漏残日，清禽破初寂。  
岂知不可留，何苦事行役。  
薄浪吹船头，又作城中适。  
回首谢书山，他年问消息。  

周芝田　句  
淋漓满腹藏春雨，突兀半拳生晓云。  
草香花落后，云黑雨来时。  

周芝田　琴  
膝上横陈玉一枝，此音唯独此心知。  
夜深断送鹤先睡，弹到空山月落时。  

周直孺　送程给事知越州  
三吴冠盖并驱弛，名德如公亦已稀。  
胥口沈珠唐相事，会稽怀绶汉臣归。  
光华书绣家山近，浩荡秋风画鷁飞。  
十万疲民待仁政，未应祗为脍鲈肥。  

周仲美　书邮亭壁  
爱妾不爱子，为间此何理。  
弃官更叶更，人情宁可已。  
永诀泗之党，遗言空在耳。  
三载无朝昏，孤遐沪如洗。  
妇人闰从夫，一节誓生死。  
江乡感残春，肠断晚烟起。  
回望太华峰，不知几千里。  

周仲卿　登石台山联句  
诗见本书胡融名下。  

周仲卿　月泉  
石罅玉为髓，月梭金作棱。  
苍苔谁凿破，白雪自坚凝。  
穿岂太山靋，清于万壑冰。  
此中无六月，门外气如蒸。  

周洙　到州有感呈通判  
白云深处双轮过，红旆丛中五马来。  
父子华颠忻会聚，簪裾青眼喜游陪。  
趋庭日有朱衣戏，从此无心诧老莱。  

周洙　句  
凭君点数西南景，枕上观山有几州。  

周自中　山居  
又是间中一日过，明朝活计看如何。  
拾薪童子归来晚，报说南山野菜多。  

周自中　赠西山磊泉庵僧  
门掩古崖碧，霜欺苔迳斑。  
去城无一里，此地若深山。  
留客吟松下，驱泉过竹间。  
羡师无外事，相伴白云间。  

周宗溥　春三月过王氏村有感  
甲子穷时丧乱频，天教泽国着闲身。  
无情花柳自春色，不觉山河多塞尘。  
他日升平犹未老，此生流落且相亲。  
江南江北经行处，莫话衣冠愁杀人。  

朱昂　涪州江心有巨石隐於深渊石傍刻二鱼古记云鱼出岁必大丰端拱元年十  
欲识丰年兆，扬鬵势渐浮。  
只应同在藻，无复畏吞钩。  
去水非居辙，为祥胜跃舟。  
须知明圣代，涵泳杳难俦。  

朱昂　送新知永州陈秘丞瞻赴任  
赴郡逢秋节，晨征思爽然。  
过桥犹见月，临水忽闻蝉。  
野色藏溪树，香风撼渚莲。  
此行君得意，千里独摇鞭。  

朱昂　题义门胡氏华林书院  
数峰岚翠朝昏见，一径莓苔出入疏。  
宗炳不离庐岳社，戴逵原在剡州居。  
篱边旧种千竿竹，架上新添百帙书。  
弟侄一科双折桂，不劳人问道何如。  

朱长文　程给事新第  
朱门不锁走朱轮，东省仙材书锦人。  
石上云轻林屋晓，花头露重洛阳春。  
谢公棋战乌巾静，裴令吟高绿野新。  
他日南园真可乞，满池烟水正相邻。  

朱长文　春秋终讲伏蒙知府谏议临视学舍宴劳诸生谨成小诗叙谢  
泰山先生久冥寞，世把春秋束高阁。  
腐儒退隐三十年，独玩遗经思笔削。  
滥居师席愧匪才，日演微言更岁籥。  
欲遵广路视堂奥，誓辟浮云窥碧落。  
兹辰讲解告终篇，敢屈邦君旧是补衮才，  
忠论嘉谟动宸幄。密为福泽遍寰瀛，  
暂得麾符出京洛。爱民如子不忍伤，  
政用中和屏威虐。深惟教本在庠序，  
力助儒哕止奸恶。群材傥得就长育，  
百堵何为惮兴作。耽耽舍尽修严，  
翼翼公堂骤清廓。已知名人士华构将落成，  
肯枉只旌率僚幕。清晨初谒二公祠，  
重道严师致恭恪。更忘烦暑临讲席，  
自降威容听扬推。羜肥酒酾宴诸生，  
金印煌煌对褒博。传闻长幼相告语，  
争诵诗书亲教约。欢声四出屏阴沴，  
云雾俄收日华烁。文翁化蜀士皆成，  
鲁侯修泮民思乐。自惭传道竟何补，  
禄食充饥免藜藿。幸逢贤守善承流，  
喜与吴人醉优渥。  

朱长文　春眺西上冈寄徐员外  
芜城西眺极沧流，漠漠春烟暗戍楼。  
瓜步早潮吞建业，蒜山晴日照扬州。  
隋家故事不能问，鹤在仙池斯我游。  

朱长文　次梅评事韵  
瓶盂潇洒似禅家，任有籯金岂足夸。  
自入醉乡头不白，新诗何用祝苍华。  

朱长文　次梅评事韵  
满止红尘汩没深，谁能世事总无心。  
买松野老栽成径，觅竹山僧种满林。  
薄酒时斟资道气，好诗频讽涤烦襟。  
凤雏光显门庭喜，应笑陶潜责子吟。  

朱长文　次韵公权灯花  
兰膏未耗结花新，花自无情喜在人。  
生向轻笼先得地，开从细焰别装春。  
飞蛾虽绕光难掩，梦蝶初回色尚匀。  
更待玉堂清夜直，赐来莲烛影相邻。  

朱长文　次韵公权庚中成咏  
坐局偷闲步小桥，风随秋叶过轩萧。  
愁多万斛量难尽，饮欠千钟困易销。  
笠泽狂歌方继陆，海门高隐莫如焦。  
昔时委吏犹堪处，谁道仓公厌寂寥。  

朱长文　次韵公权喜太守再留  
不为机巧不求新，坦坦襟怀任道真。  
揭节二方险布德，分符千里别生春。  
儿童共喜重迎伋，父老相欢许借恂。  
池阁逍遥无一事，清风入座转汀苹。  

朱长文　次韵公权子通唱酬诗四首　阊门怀古  
九曲堙沦茂苑荒，吴人谁复怨吴王。  
莫言故国千秋远，知是仙家几日长。  
湖上只夸浮海相，里中休笑佼颦娘。  
旧时芳径今犹在，但属渔樵自采香。  

朱长文　次韵公权子通唱酬诗四首　春日旅怀  
身在尘劳未免忧，伤春伫立碧江头。  
回肠办殢千里钟饮，方寸那容万斛愁。  
懒着锦袍凌巨浪，好乘黄犊傍高丘。  
池塘得句频相示，直把珠玑为暗投。  

朱长文　次韵公权子通唱酬诗四首　春晚遣怀  
春华急似晓天星，谁得年年鬓发青。  
露濯浅深枝上锦，风吹离合水中萍。  
吟余金谷香随步，书罢兰亭酒欲醒。  
拟把冽泉同一酌，为君林下洗寒瓶。  

朱长文　次韵公权子通唱酬诗四首　牡丹  
奇姿须赖接花工，未必妖华限洛中。  
应是春皇偏与色，却教仙女愧乘风。  
朱栏共约他年赏，翟幄休嗟数日空。  
谁就东吴为品第，清晨子细阅芳丛。  

朱长文　次韵公绍贺崇静之赐金紫  
北窗二纪傲羲皇，节比渊明事更光。  
共喜遐龄垂紫绶，莫嫌猛退弃铜章。  
文房句就心常佚，药鼎功成寿转长。  
七品官阶三品服，满斟绿醑醉春阳。  

朱长文　次韵公绍贺崇静之赐金紫  
久脱朝衣袭野裳，亲逢盛旦日重光。  
耕田凿井尧民事，垂组怀黄汉服章。  
诸老相欢陶圣治，两宫遥祝与天长。  
谪仙才调今谁是，肯解金龟燕夕阳。  

朱长文　次韵虎丘祖印大师秋日怀寄  
不爱纷华爱寂寥，松风竹月共萧萧。  
因随野鹤过三径，每对江鸥洗一瓢。  
无复尘埃沾短褐，尚思烟水泛归桡。  
道人肯与羲之友，飞锡重来莫待招。  

朱长文　次韵李子功留别之作  
采兰无复养，婴此终天悲。  
家空弱妹长，恐失桃夭时。  
翠蔓倚长松，之子得所随。  
衔杯款相遇，掺袂伤暂离。  
洞庭春风高，杨柳绿江湄。  
柴门归独掩，桂楫暮何之。  
眷眷厚有余，佳什犹在兹。  
散帙渴精论。言诗伫良规。  
惜哉片帆去，快若驷马驰，  
东皋多乐事，归计勿迟迟。  

朱长文　次韵练定公权垂访乐圃之什  
隐圃甚萧条，驱车岂惮劳。  
境从前代胜，冈封远山高。  
林晓猿抽臂，池秋鹤浴毛。  
兴来频就醉，奇句仆离骚。  

朱长文　次韵蒲左丞游虎丘十首  
玉常紫阁冠英游，身作三公未白头。  
须向凤凰池上浴，岂容萧散咏林丘。  

朱长文　次韵蒲左丞游虎丘十首  
扫石个萝向上行，门前坐见白云生。  
应思梦得多佳趣，独宿楼中待月明。  

朱长文　次韵蒲左丞游虎丘十首  
地近峰胝俗惯游，不知绝景冠吴州。  
从今合与名山等，左辖题诗翠岭头。  

朱长文　次韵蒲左丞游虎丘十首  
群山处处尽凌空，未若奇峰隐寺中。  
一见便知名不叶，为传佳句满江东。  

朱长文　次韵蒲左丞游虎丘十首  
万丈澄潭挟两崖，削成奇壁自天开。  
龙泉一淬名因得，不待秦皇发冢来。  

朱长文　次韵蒲左丞游虎丘十首  
层峦稍稍暮云归，乔木森森众鸟依。  
再踏石花寻去路，画船十只带斜晖。  

朱长文　次韵蒲左丞游虎丘十首  
丘如蹲虎占吴西，应得佳名故国时。  
未必金精能变化，空传怪说使人疑。  

朱长文　次韵蒲左丞游虎丘十首  
海涌当年有旧山，吴王侈葬倚层峦。  
谁知国破丘陵在，兄弟幽居属二难。  

朱长文　次韵蒲左丞游虎丘十首  
西溪风月宜真赏，东岭烟霞称苦吟。  
他日黄扉勤论道，秋风一梦到山林。  

朱长文　次韵蒲左丞游虎丘十首  
云霞咫尺压吴郊，乘兴斯须棹小舠。  
欲往结庐嗟未得，羡他何氏有三高。  

朱长文　次韵蒲左丞宗孟游虎丘二首  
命相将乘傅说舟，爱山寻遍乐天游。  
先声汶北安千里，选胜吴西贲一丘。  
静见陇云生峭壁，寒知海气入危楼。  
锵金佳句留萧寺，剡纸朝来贵此州。  

朱长文　次韵蒲左丞宗孟游虎丘二首  
蓬岛奇峰水四环，何年涌出向人间。  
清池不测通沧海，宝玉长存润碧山。  
曾致神仙留欢咏，可令轩冕乐萧间。  
谢公芳为苍生起，恋恋烟萝日暮还。  

朱长文　次韵枢言龙图得请洞霄之作  
世间如幻此生浮，宁典仙祠不典州。  
决胜金城动烈茂，宣风玉垒治声优。  
远移遁迹无嘶马，旧得调元问喘牛。  
耆俊如公宜大用，行闻召节趣兰舟。  

朱长文　次韵枢言龙图得请洞霄之作  
平生气节薄青云，不任机心只任真。  
金为散多虚越橐，衣从洗净远京尘。  
吟随猿鹤沧洲晚，醉赏莺花茂苑春。  
仰止高贤同里闬，扫门羞未效前人。  

朱长文　次韵司封使君和程给事  
胜地宽闲旧卜邻，耆年得意辟高门。  
中吴书锦如公少，好作坊名贲故园。  

朱长文　次韵司封使君和程给事  
涌波是上几秋千，花接遥山柳接天。  
故里松楸沾雨露，神都池苑隔云烟。  
耕桑交劝红尘外，罗绮分游画舫边。  
暂歇甘棠随众望，不禁野岸更闻鹃。  

朱长文　次韵司封使君和程给中越来溪三章  
溪色如蓝照舳舻，越王金璧献姑苏。  
馆娃宫裹长高枕，不觉舟师到国都。  

朱长文　次韵司封使君和程给中越来溪三章  
万舸连云载水犀，旌旗倒影蔽长堤。  
谁知数岁干戈后，不是吴溪是越溪。  

朱长文　次韵司封使君和程给中越来溪三章  
忠魂自农沧波去，往恨空随茂苑春。  
若使吴王思后患，属镂只合赐谗人。  

朱长文　次韵司封使君和给事寒食城外感事  
花如步障草如茵，万景繁华在此旬。  
金印谁来夸故里，密章燔了贲慈亲。  
莫看白发兴千感，好共朱幡醉一春。  
俱是诗人兼富贵，只疑元白是前身。  

朱长文　次韵司封使君和练推官春望之什  
目极江湖近，心存象魏遥。  
未调金鼎餸，新泛玉觞椒。  
赋为凭栏得，忧从散帙消。  
高才方谢守，轻举羡王乔。  
桃结千年蕊，松抽百尺条。  
天涯舟一叶，风送逸渔樵。  

朱长文　次韵司封使君和练推官再咏山茶  
珍木何年种，繁英满旧枝。  
开从残雪裹，盛过牡丹时。  
对日心全展，凌风干不欹。  
药阶如赋咏，欠此尚相思。  

朱长文　次韵司封使君和推官早梅山茶二首  
嫩跗黏绛蜡，轻朵插珠钿。  
雪裹心偏苦，花中达最先。  
玉阶香馥郁，烟野蕊联娟。  
托植虽然别，黄金子并圆。  

朱长文　次韵司封使君和推官早梅山茶二首  
柏叶元同翠，桃颜未比红。  
留芳占春月，弄蕊耐秋风。  
自称阶庭玩，休烦帟幕笼。  
佳篇补韦白，流品重吴中。  

朱长文　次韵司封使君立春纪事  
碧瓦犹藏腊雪寒，东杓初向斗旁观。  
雪垂华旦天京远，雉舞条风野老欢。  
官柳嫩黄迎皂盖，园蔬新绿委金盘。  
诗才例作姑苏守，一曲阳春喜岁端。  

朱长文　次韵司封使君新岁喜雪  
玉烛均调应改元，贤侯喜雪望尧天。  
暗声撒竹高齐夜，瑞彩连支画戟前。  
千里湖山成洞府，万家觞咏展宾筵。  
应邻陋巷袁安卧，拥褐孤吟又过年。  

朱长文　次韵送毛正仲太博赴召  
马周起布衣，一日见紫宸。  
献言中机会，数岁持衡钧。  
叹息慕前哲，谁能继清尘。  
毛公东南美，迥掩竹箭珍。  
高才与精识，卓尔出天真。  
论政明得失，谈兵到几神。  
天戈讨梅山，婉画昔忆伸。  
一官遇贤守，相与康吴民。  
孰云芙蓉幕，久卧五色麟。  
圣君驭群材，功业图日新。  
旌麾颇牧用，帷幄良平臻。  
奇士求即至，当世有传人。  
君今赴明诏，亨会在此辰。  
夕发碧江外，秋过清汴津。  
彤庭敞神丽，文陛高嶙刚。  
良筹上意合，深策庙谟亲。  
功名立少壮，富贵将迫身。  
我亦有志者，卧疾松陵滨。  
耰锄代长铗，韦带比华绅。  
高怀未遐弃，荒径杜朱轮。  
纚纚听君语，懦夫气益振。  
病骝观逸骥，举首嘶呜频。  
尚期居要路，回光及幽沦。  

朱长文　次韵苏文饶见贻之什  
间钓松陵阅岁多，家林终日对烟萝。  
茹芝深隐惭商皓，献璧求知笑卞和。  
静送征鸿云外翼，吟看老桂月中柯。  
洛阳年少材惊俗，车马犹从陋巷过。  

朱长文　次韵徐中散丙寅二月见访之什  
数年解绂隐林扉，乘兴频来访羽池。  
老似乐天兼少病，官如叔夜又能诗。  
身闲幸与耆英接，学浅虚蒙国士如。  
白雪佳章难复继，策驽追骥自嫌疲。  

朱长文　次韵彦舍席上有作  
苍烟寒水满方塘，插架排签典籍场。  
喜对七贤闲把手，希逢四皓醉飞觞。  
林深回出千龄干，诗就俄成万丈光。  
逸兴欲寻丁氏宅。云间老鹤共昂昂。  

朱长文　次韵杨彝甫见成甫装襢旧书之什  
儒者须看万卷书，古人精博固难如。  
残编莫惜装褫费，旧迹堪邻缮写初。  
轻拨蠹虫文未损，平齐缃帙架无虚。  
白头更且穷经艺，谁道忘筌便得鱼。  

朱长文　次韵俞子文感事  
我曾折桂向蟾宫，君有文华似彩虹。  
连蹇未酬平日愿，笑歌犹得故乡同。  
不才甘作耕岩叟，有志宜为结驷翁。  
穷达由来都似梦，几人曾是黑头公。  

朱长文　次韵俞子文南轩雨后  
农畴已种圃畦青，高卧丘园自放情。  
客少不嫌三径湿，年丰休汉一瓢清。  
残莺喜向内前啭，病鹤犹能月下鸣。  
千载令名如有得，莫愁轩冕老无成。  

朱长文　次韵朱牧乐圃宴有感  
窃禄都无簿领迷，得钱邀客手频携。  
春来佳景回三径，雪后晴波满一溪。  
岁月易凋青鬓色，尘埃难上白云梯。  
烦君枉驾惭荒萦，空种梧桐待凤栖。  

朱长文　次韵子文抱病幽居之作二首  
几年彩笔擅辞场，鬓发相饶色更苍。  
千里旧闻称骥騤，九霄安得接鸾凰。  
醉凭净几抛乌帽，闲卷新诗置锦囊。  
治世莫将公干比，松陵风物胜清漳。  

朱长文　次韵子文抱病幽居之作二首  
好闲不复爱轻肥，病起神清与道宜。  
药灶夜寒薪焰歇，书窗书寂竹阴移。  
坦怀莫学途穷哭，行已应无屋漏欺。  
里巷游从须勉强，相逢犹记是童儿。  

朱长文　答人见庆除博士  
幅巾短褐对江云，闲把群经自计论。  
鲁泮未能载后学，虞庠岂称讲微言。  
羸驹久绝腾骧望，病木犹沾化育恩。  
蒋径虽荒陶菊在，徘徊惟恐去吴门。  

朱长文　叠嶂楼有怀吴门  
虎邱换得敬亭山，句水松陵数舍间。  
天下难如两州好，君恩乞与一身闲。  
惭无牒诉烦敲扑，喜有林泉数往还。  
犹想朋云隐君子，思归时见鬓毛班。  

朱长文　奉和司封使君春日回文之作  
佳景更同民共乐，俊髦皆集盛飞觞。  
花随客醉还成句，柳赠人行欲断肠。  
斜月上时霞散绮，暖风来处寝凝香。  
华年惜过须心赏，富贵丛身逼鬓霜。  

朱长文　奉陪太守及诸公游虎丘  
何必襄阳孟浩然，苦吟自可继前贤。  
虎丘合去十二度，熊轼再游三百年。  
云阁为君追旧额，霓裳从古播朱弦。  
此行不减唐人乐，畅饮惟无八酒仙。  

朱长文　奉送中散使君提举崇禧观  
方面威名久，朝端闻望隆。  
需章祈玉陛，宝诏与琳宫。  
睿奖均劳逸，高情保始终。  
他年黄发老，清世紫芝翁。  
迹放风波外，心安梦幻中。  
身轻随寿鹤，目极送冥鸿。  
祖帐群公集，啼婴万俗同。  
何缘留召父，无路达尧聪。  
挎里金龟重，荣先密印崇。  
高堂罗俎豆，幽径铲蒿蓬。  
趁健歌归去，因闲味道冲。  
谢庭常有庆，越橐任令空。  
醉帽欹华月，吟髭动好风。  
翠虬乔木老，锦障海棠红。  
平昔高轩过，深嗟陋巷穷。  
嘘枯言不绝，推毂赐尝蒙。  
载酒要彭泽，名乡表郑公。  
量材如断木，荷德重维崧。  
耆俊方图任，明廷正纳忠。  
剧藩如择将，犹恐起宗工。  

朱长文　奉谢司封使君宴公临顾园居  
闲卧林泉与世疏，使君三度枉旌旟。  
未陪徐孺升宾榻，敢屈文侯式敝闾。  
暂掷鱼竿丝半卷，旋开松径草新锄。  
愧无美酒拈巾漉，难得金波款绪余。  

朱长文　奉谢司封使君宴公临顾园居  
未入柴扉即下车，茅斋挥尘缓论书。  
不知铜虎威权重，岂责荷衣礼貌疏。  
此日狂歌希鲁望，昔年能赋拟相如。  
箧中残藁如传后，虽枉朱辬亦不虚。  

朱长文　奉谢司封使君宴公临顾园居  
甘盘德业满天区，博学承家行有余。  
凤翥频观先帝诏，牙签新补相君书。  
晨羊不饮康衢静，夜犬无声狱犴虚。  
风绩已应推第一，螯峰深处列仙居。  

朱长文　公堂置酒群彦咸集作诗吴学中诸先辈且用叙别  
汉有郡文学，儒宫所宗师。  
稚圭虽叹滞，邓禹犹愿为。  
圣朝兴庠序，内外振新规。  
嗟余介且拙，性与丘壑宜。  
青衫起泮水，六见开辛夷。  
经术聊辩惑，文章非振奇。  
群英何济济，屈就董生帷。  
讲羽良可乐，教学交相资。  
但观芹藻长，不恤颜鬓衰。  
忽传太学命，飞诏下天涯。  
自省草茅贱，岂称廊庙知。  
亲友颇敦迫，黾勉趋官期。  
生平好古心，或冀伸此时。  
偶兹春奠毕，将与诸生辞。  
浊酒多如渑，颁贶自守麾。  
乡饮久不讲，礼意犹可追。  
高阁矗丹槛，公堂焕云楣。  
裒衣二百众，齿发叙尊卑。  
笾豆俨在列，鹓鸿来有仪。  
表饔荐瑶觞。虽醉尚肃祗。  
式燕固云喜，有行尤怆离。  
勉旃重勉旃，修业戒荒嬉。  
黼绣在德义，金玉惟书诗。  
豫章生拱把，群木共葳蕤。  
养之得其性。自有凌云枝。  
又如甽浍流，不息趋天池。  
居乡为闵参，得志慕皋夔。  
当令竹帛间，炳炳令名垂。  

朱长文　光禄生日  
舜庭新遣牧，汉寺旧名卿。  
致主丹心在，忧民素发生。  
鹫峰仙桂老，猿涧古松清。  
金简传真理，期颐休更轻。  

朱长文　光禄生日  
卿寺方森棘，侯邦屡建旗。  
才锋周物理，智烛见神机。  
寿远眉毫秀，身康鬓雪稀。  
翠筠高挺节，古柏暗增围。  
云陛朝升对，铜符夕佩归。  
灌苗潜致茂，针瘼坐令肥。  
召杜名方重，松乔志所希。  
非才学诗礼，多幸奉庭闱。  
叶载神龟称，雏随彩凤飞。  
晨昏趋膝下，永着老莱衣。  

朱长文　归隐桥新成偶题三绝句书呈同志  
幽居处处映烟萝，归隐桥边月色多。  
蟾桂有情邻病叟，清光终夕照酣歌。  

朱长文　归隐桥新成偶题三绝句书呈同志  
挂却簪缨裹幅巾，清流绕舍断红尘。  
小桥何用通来往，犹为凝冬病涉人。  

朱长文　归隐桥新成偶题三绝句书呈同志  
逢人尚欲开松径，送客应休过笔溪。  
林下有谁频肯顾，春深好听子规啼。  

朱长文　海贾  
千艘万货集江边，争较锥刀逐利迁。  
生理幸逃鱼腹馁，梦魂犹怕蜃楼烟。  

朱长文　和公权秋暑奉怀  
谁谓云中句，能移江上峰。  
清飙随玉楮，爽气袭尘容。  
剧暑婴多病，嘉招恨未从。  
眷言相与意，深荷故情浓。  

朱长文　贺林承务还吴门  
朱颜充赋早，苍鬓拜恩归。  
烟水鹡鸰聚，霜穹鸿雁飞。  
传经金耻富，下笔玉藏辉。  
贵仕毋嫌晚，天门受赐衣。  

朱长文　华亭吴江道中偶作十绝  
人间出鹤只云间，相合仙经得亦难。  
尘外应多随羽客，未教流俗等闲看。  

朱长文　华亭吴江道中偶作十绝  
舟去舟来阅古今，梦中忧乐累人深。  
凭将一匊松江水，未洗尘缨且洗心。  

朱长文　华亭吴江道中偶作十绝  
白日归来皆有意，平生事了最为难。  
可邻万顷烟波色，只属天随醉眼看。  

朱长文　华亭吴江道中偶作十绝  
千古鸱夷节独高，脱遗富贵一鸿毛。  
馆娃宫女曾亡国，岂独相携泛海涛。  

朱长文　华亭吴江道中偶作十绝  
妖华倾国岂无情，忍复颦眉见越兵。  
若使将军犹好色，安能三徙更成名。  

朱长文　华亭吴江道中偶作十绝  
贤哲多为贵势拘，人人空道爱江湖。  
谁将五鼎盈前食，肯换秋风一箸鲈。  

朱长文　华亭吴江道中偶作十绝  
烟暝重湖日欲明，轻篷遥递浦前声。  
良鱼好人深渊去，不为鸣榔到次惊。  

朱长文　华亭吴江道中偶作十绝  
川上飞桥处处横，几回经此阅平生。  
碧芦萧瑟风前韵，一似家林霰雪声。  

朱长文　华亭吴江道中偶作十绝  
吹散青云见好峰，家林祗在此山东。  
寄声猿鹤休悲怨，蕙帐今宵遂不空。  

朱长文　华亭吴江道中偶作十绝  
独当家责性难堪，五女同孤已嫁三。  
更待人间了尘事，别寻云外结茅庵。  

朱长文　黄朝散挽诗  
持心平厚胜浇浮，仕路徊翔四十秋。  
政事每於谈笑办，交亲多向急难收。  
命由真宰随穷达，身在劳生任去留。  
旧治昔年应画像，庞眉闻讣泪先流。  

朱长文　黄朝散挽诗  
江湖尝佩左符归，一卧漳滨素愿违。  
平日华旌过里巷，此时丹旐下岩扉。  
群峰拱揖开新穴，万木森罗条旧围。  
伫看于门驱驷马，想应丘陇亦光辉。  

朱长文　寄和晏守  
二年怀郡印，八度到柴扉。  
曾未陪珠履，频烦友布衣。  
水边孤鹤睡，天际片云归。  
拜德知何日，烟霞恋翠微。  

朱长文　佳雪应时呈司土使君三首  
藓台风雨名如期，太守精诚不待祈。  
万廪更为来岁计，六花故应腊晨飞。  
静装松桂仙枝老，深壅芝兰土脉肥。  
衡泌栖迟墙仞远，为公何晶赋缁衣。  

朱长文　佳雪应时呈司土使君三首  
炫晃天花著物新，壶中万景净无尘。  
光辉只欲饶寒士，清洁尤宜比古人。  
韦白吟时飘入砚，邹枚燕处舞回茵。  
明年霄汉横飞去，应踏繁霙拜玉宸。  

朱长文　佳雪应时呈司土使君三首  
千里江山入郡楼，凭栏乍喜密云浮。  
冷光交映天峰色，余润遥随笠泽流。  
民叠褥襦看不厌，客丛簪履赏应留。  
野人乘兴狂吟外，引鹤披蓑上钓舟。  

朱长文　佳雨应祈因思昔年诸友作诗今再叙旧  
晏侯昔为州，岁旱庆霖雨。  
夫君与方子，吟思共清苦。  
不才辄继声，玉石愧同处。  
赓酬自邦君，高歌遍幕府。  
开编读英辞，风义恨修阻。  
历年屈指八，阅守今已五。  
温温刘苏州，扬仁美风士。  
篇章极清新，操行到淳古。  
去年掌膠庠，幸此阴德宇。  
遇君来自西，暂作皋桥旅。  
并游盍簪裾，良宴陪樽俎。  
辱顾眼俱青，言诗多见与。  
近当庚伏间，不雨病禾黍。  
田乾如龟裂，一溉劳远取。  
如惨沴气生，望岁群心沮。  
园居离间旷，何处逃蕴暑。  
使君忧悯深。雩祀以时举。  
精诚祷祠下，若与神告语。  
随车油云飞，阖境膏泽溥。  
槁苗兴朊原，涸辙通别浦。  
万轮水可汲，千笠草务去。  
籼禾与稏稻，指期入我庚。  
清晖登溪山，余润满林圃。  
中吴垂白叟，买酒相汴舞。  
扫石邀良朋，清风快谈尘。  
此时无一诗，欢意何以叙。  
朝家日隆平，二圣保其绪。  
施仁寒天渊，敷政皆尧禹。  
旧臣留旦奭，新相拜房杜。  
风和调舜琴，欲厚空周圄。  
销变召泰和，协气应律吕。  
吾侪夙承学，嘉庆幸亲睹。  
相期美康平，复见颂多余。  

朱长文　江浦  
一川吐纳五湖深，海裹三山何处寻。  
料　　鸱夷从此去，古来烟水祗如今。  

朱长文　近承南康朝请使君宠访林圃小酌至夜公权特惠篇什谨次韵  
栝柏森森覆小台，凌风采菊共衔杯。  
东篱寂寞陶翁醉，连骑缤纷卫相来。  
放浪五湖渐钓客，均调玉烛仰璇魁。  
秋河半夜檐前转，谁泛仙槎去却回。  

朱长文　句  
孤馆闭塞水，大江生夜风。  

朱长文　郡牧李侍郎生日  
柱史仙翁旧指枝，生贤左右太平基。  
居留成就昭陵后，赐告从容故里时。  
筹策久为当世重，动劳方受两宫知。  
欲祈天锡公眉寿，更过芳莲叶上龟。  

朱长文　郡牧李侍郎生日  
当年弧矢设门阑，英气钟於曲阜间。  
名覆金瓯新品地，香盘密印旧家山。  
腰边龟组光华动，膝下龙驹礼法闲。  
五福俱全谁跂及及，流霞为寿日开颜。  

朱长文　林少卿挽诗  
寿考安荣遇圣朝，构成门户自勤劳。  
闺中莱妇皆华发，膝下　　龙尽绿袍。  
堂有金籯身更约，案披玉简道尤高。  
人间厚福终归尽，涨海难停一夜涛。  

朱长文　陆宝山  
陆家山色隐平芜，文彩如虹照碧虚。  
痛尔临刑思鹤泪，输他谢病食江鲈。  

朱长文　梅公书齐挂衰笠钓纶船楫四物形於诗句余为和之  
快楫轻纶笠与衣，闲将四物挂柴扉。  
江头夜雪好披去，湖上春光宜棹归。  
静处无忧嫌印绶，贫中有味胜轻肥。  
兴来愿借君毋吝，渺渺烟波一叶飞。  

朱长文　梅评事携诗过访欲求属和因次其韵  
筑室寻幽处，唯求水竹邻。  
心安何必贵，累少莫如贫。  
石裹求奇古，花中悟道新。  
不须多辙迹，猿鹤自为宾。  

朱长文　蒙使君召预池光之会  
韦公池阁尚依然，宾主于今不乏贤。  
郡内欣逢两耆俊，樽前喜会四同年。  
清谈自可成珠玉，真常何须听管弦。  
宴罢旌旗摇暮霭，蔡经寂寞别群仙。  

朱长文　判府曹宣徽生日  
星杓指未月增弦，神选良时协半千。  
恭慎动遵长乐意，法清能绍冀王贤。  
缓垂相印淹公论，坚请州符避剧权。  
四十拥旄非不贵，更看黄发珥貂蝉。  

朱长文　判府曹宣徽生日  
盛世高门福两全，星辰粹气萃为贤。  
钓璜韬略传三叶，斋钺风棱积十年。  
阴德在人宜寿考，清才脱俗恐神仙。  
寒儒欲继崧高颂，不独生申但美宣。  

朱长文　判府蒲左丞宠赠佳篇谨次韵  
高文大册耀天衢，新句锵金掷隐居。  
廊庙方将归辅弼，江湖犹复念耕渔。  
百城草木知威望，一代贤能入荐书。  
近日东南兴节士，既旌吴子又褒徐。  

朱长文　青龙江上偶书两绝呈无逸监镇  
潮满沟塍稻满田，暑天不雨自丰年。  
海商有货官无扰，游子争来就一廛。  

朱长文　青龙江上偶书两绝呈无逸监镇  
卷碇初来海客船，脱身鲸浪见吴天。  
千帆总约秋风至，应助关征额外钱。  

朱长文　秋月乘兴游松江至垂虹亭登长桥夜泊南岸旦游宁境院因成十绝呈君勉  
彩衣几度醉江滨，今日重来泪满巾。  
惟有旧诗存屋壁，岂知投老负垂纶。  

朱长文　秋月乘兴游松江至垂虹亭登长桥夜泊南岸旦游宁境院因成十绝呈君勉  
前哲临流猛拂衣，身违忧患是先几。  
非才自合居闲旷，不泛五湖何处归。  

朱长文　秋月乘兴游松江至垂虹亭登长桥夜泊南岸旦游宁境院因成十绝呈君勉  
云动鉴中只桨飞，天围林外片帆归。  
栏杆倚遍日云暮，坐看丹霞生翠微。  

朱长文　秋月乘兴游松江至垂虹亭登长桥夜泊南岸旦游宁境院因成十绝呈君勉  
人争轩冕安在哉，我爱烟霞归去来。  
鲁望有灵还见笑，更回城郭恋尘埃。  

朱长文　秋月乘兴游松江至垂虹亭登长桥夜泊南岸旦游宁境院因成十绝呈君勉  
两山映日磨苍玉，万顷涵虚皱碧罗。  
不会乐天犹近俗，谩将弦管杂烟波。  

朱长文　秋月乘兴游松江至垂虹亭登长桥夜泊南岸旦游宁境院因成十绝呈君勉  
长虹称卧碧江心，梦寐频游览莫寻。  
欢友相逢清绝处，酣歌一夕抵千金。  

朱长文　秋月乘兴游松江至垂虹亭登长桥夜泊南岸旦游宁境院因成十绝呈君勉  
漠漠秋烟幕故园，沉沉暮色暝渔船。  
月华未出诗翁远，乐事人间少十全。  

朱长文　秋月乘兴游松江至垂虹亭登长桥夜泊南岸旦游宁境院因成十绝呈君勉  
银潢倒泻入沧溟，身近鱼龙夜不惊。  
呜舻空飞孤雁过，渔灯照浦一星明。  

朱长文　秋月乘兴游松江至垂虹亭登长桥夜泊南岸旦游宁境院因成十绝呈君勉  
僧舍萧疏竹苇间，开轩处处面云山。  
诗家不及禅家乐，坐卧湖光百虑闲。  

朱长文　秋月乘兴游松江至垂虹亭登长桥夜泊南岸旦游宁境院因成十绝呈君勉  
江裹鲈肥味不膻，江头酒美滑如泉。  
长桥为席云为幕，祗欠洪崖笑拍肩。  

朱长文　求虎丘竹  
劲节难同众草看，深根更入白云蟠。  
园庐种此多余地，为向西南斸数竿。  

朱长文　求筇杖  
霜筠来自蜀山遥，天骨轻清素节高。  
我若得之如佩玉，君应辍此似秋毫。  

朱长文　闰月丙子判府相公被制命升使弼越六月癸卯公诞生之辰谨斋洁为诗二  
武德阴功积在民，既生太姒复生申。  
手提将钺虽三世，身到台衡始二人。  
膝下龙驹环寿斝，日边凤使振恩纶。  
沙堤筑就朱衣引，富有青春尚四旬。  

朱长文　闰月丙子判府相公被制命升使弼越六月癸卯公诞生之辰谨斋洁为诗二  
宣制初闻下玉墀，又逢盛事协熊罢。  
青霄灵昂凝祥久，紫府蟠桃结实奇。  
养志增添龟鹤算，避权辞让凤凰池。  
从今若校中书考，屈指当如郭子仪。  

朱长文　上运使陈兵部  
屈指西州当世英，我公杰出久知名。  
自从扬马奇才后，又得岷峨灵气清。  
刚者近仁今始见，惠而能政古难并。  
胸罗万象纵横有，目悦群情黑白明。  
已借牙筹安右辅，尚留金节压东瀛。  
片章驰上云霄动，一檄飞前草木惊。  
断割剧繁如简易，针砭瘦瘠使丰盈。  
此时阜俗资良策，匪夕畴庸在老成。  
窃愧衰姿毗太府，幸逢雅是庇寒生。  
欲忻阴施增仙算，几见蟠桃结子荣。  

朱长文　少章过吴门宠示淳夫子瞻唱和并惠山寄少游什俾余继作辄次二公韵以  
怀友对华月，身如匏系何。  
遥聆金玉音，怅望江湖波。  
忧来诵三篇，调饥饷嘉禾。  
苏范天下贤，阅士岁月多。  
邻君似兰芷，长育瑶山阿。  
良工得宝璧，韫椟加琢磨。  
发为惊人语，九曲倾洪河。  
蟠蜿寄短章，浩荡写长歌。  
一官得武林，万景尽包罗。  
又如弹音泉，余韵清且和。  
籍是师韩文，其则有代柯。  
俯视枳棘间，翔鸾岂蹉跎。  
圣朝颂声作，周雝与商那。  
二公且大用，岂得归岷沱。  

朱长文　邵湘母挽诗  
华屋辞荣养，佳城合旧封，  
浮生无定相，众善有遗踪。  
家盛金籯在，山长玉案重。  
浮图传胜事，宝殿壮天峰。  

朱长文　施柏花开柖子通  
桃李芳时不肯来，俄随风雨落莓苔。  
斋前施柏花如锦，犹待诗仙醉眼开。  

朱长文　送曹县丞入京  
忠义家声久，夫群更美才。  
吏民愁既去，交友约重来。  
别岫浮云远，征帆晓月开。  
棣华同郡府，眷恋共衔杯。  

朱长文　送荣子扬斋郎  
茹蔬酌水度清晨，自是浮生洁静身。  
好事频过三径晚，爱闲惜别五湖春。  
品泉暗识南零味，鉴茗多藏北苑真。  
且著青袍居膝下，少年未羡折腰人。  

朱长文　送魏君致远之吴兴兼寄祝修中  
庠中今多材，灿若荆岫玉。  
琢磨观粹美，尤爱魏与祝。  
二子幼相友，共学横山麓。  
抱书来泮宫，美质异碌碌。  
文辞堪适用，光莹轻缣幅。  
前年掇高选，丽赋人争录。  
吴兴太守贤，好善下白屋。  
贻书勤聘礼，扫榻待英躅。  
伯乐过冀北，所顾皆骥騤。  
翩翩告别去，舟泛苕溪渌。  
南陔争亲养，聊以奉水菽。  
愧我不能留，嗈嗈想鸿鹄。  
良辰振六翮，一举耸群目。  
云汉期高翔，稻梁非所欲。  

朱长文　送知府滕光禄  
榜登龙虎亚伦魁，一纪横飞长宪台。  
谟议轩昂开日月，辞章雄伟鼓风雷。  
朝端已庆明良会，庙论咸推将相才。  
一跌云衢成老大，几迁方面叹邅回。  
致君事业看霜鬓，经国风猷付玉杯。  
驱弩屡惊园令出，引章还喜买臣来。  
殿坟乍觉青松长，视学追怀绛帐开。  
荣满江山增气象，仁沾里闬舞儿鲐。  
齐云晚咏难留白，绿野新居欲继裴。  
淮海巨藩虽重寄，傅岩须起作盐梅。  

朱长文　苏学十题　百干黄阳  
宝干多材美，孤根一气同。  
春余花淡薄，雪裹叶青葱。  
蕃衍非人力，坚刚禀化工。  
寸枝裁玉轸，可助舜南风。  

朱长文　苏学十题　并秀桧  
槃根几百龄，合干倚冥冥。  
偃蹇只虬耸，联翩两盖青。  
紫鳞霜外跃，绀叶雨余馨。  
左纽凭仙宇，何如拱泮亭。  

朱长文　苏学十题　多干柏  
古柏列重门，连枝若弟昆。  
参天分直干，得地共灵根。  
月照龙蛇影，风摧铁石痕。  
鸾凰期可宿，香叶向春繁。  

朱长文　苏学十题　公堂槐  
五纪栽培后，三春长育中。  
灵根蟠故国，密叶荫儒宫。  
患与般斤远，歌宜鲁藻同。  
先儒垂意远，期此出三公。  

朱长文　苏学十题　玲珑石  
巨浪洗苍玉，一峰飞我前。  
凿开混沌窍，窥见沧浪天。  
洞敞延华月，岩虚生翠烟。  
幽轩相对久，古意日倏然。  

朱长文　苏学十题　泮池  
怪石铺幽麓，芳塘倚茂林。  
冷光开玉镜，清景涤人心。  
芹藻无伤性，龟鱼各就深。  
泉源应不涸，何必傅岩霖。  

朱长文　苏学十题　泮山  
山形拱泮宫，林壑意无穷。  
自得千岩秀，无亏九仞功。  
光延东岭月，清转青潭风。  
官冷真相称，婆娑一钓翁。  

朱长文　苏学十题　石楠  
昔年曾赏玩，移自碧山遥。  
古干磨文石，寒枝熨翠绡。  
虽殊榝梓用，终免雪霜凋。  
来者宜珍护，毋令困采樵。  

朱长文　苏学十题　辛夷  
楚客曾流咏，吴都独擅奇。  
风霆存老干，桃李避芳时。  
名入文房梦，功资妙手医。  
紫微颜色好，先占凤凰池。  

朱长文　苏学十题　新杉  
弱植还生意，凌冬见后凋。  
尚低沾雨露，更长拂云霄。  
庭月摇疏影，檐风舞细条。  
他年逢匠石，宝构壮天朝。  

朱长文　太守召陪诸公游虎丘  
海涌一小山，远视如陵丘。  
中藏天下奇，岩谷峻且幽。  
石壁老万古，剑池照千秋，  
蕞尔小吴会，隐然瞰瀛洲。  
能令轩冕客，到此忘沉忧。  
乐天拥各骑，一月常一游。  
高贤爱绝景，尘事莫可留。  
我公初下车，明断速如流。  
千里满和气，讼庭无击囚。  
三英皆肤使，金节憩南州。  
同声约真赏，相应如呜球。  
半刺富文雅，嘉宾张与刘。  
清晨出西阊，山翠逼兰舟。  
耕叟迎彩旆，佳禽和呜驺。  
凭阑共四顾，湖海入危楼。  
云低未作雨，万象围寸眸。  
宪老挥散隶，妙绝与古俦。  
河汉淡轻霭，天门跳惊蚢。  
才名三十年，余事及银钩。  
兹游虽偶然，千载仰芳猷。  
日暮下危磴，玉杯相献酬。  
一篇间一局，豪放不自休。  
乐哉文字饮，相与喜贤侯。  
短篇春事胜，可与吴儿讴。  

朱长文　吴门比月不雨司封使君深闵而精祈俄有佳应谨吟成七言二首聊代谒贺  
贤守忧劳鬓欲霜，通宵脉沐满吴疆。  
五湖水阔鱼龙喜，九曲尘清桧柏香。  
更入高乡多{左禾右罢}稏，虽当浅处泛艅艎。  
为霖事业传家世，润泽应难限一方。  

朱长文　吴门比月不雨司封使君深闵而精祈俄有佳应谨吟成七言二首聊代谒贺  
一雨欢心几万家，预期春稻博流霞。  
低侵滬渎田交岸，高傍支山水满车。  
叶幄谩沾桃李实，是奁暗长芰荷花。  
丰年阖境浑无事，闲把诗毫放两衙。  

朱长文　喜公权仲逢垂访  
高轩相约访柴关，潇洒如君会合难。  
雨径偕行穿履湿，风亭久伫袷衣寒。  
百忙好向闲中息，万动宜当静处看。  
公暇再来应不倦，东篱金蕊未凋残。  

朱长文　喜雪上太守  
筑坛精祷意通神，零雨先期泽此民。  
骤作六花犹及腊，更迟一日即回春。  
斜飘燕寝初惊密，平压高楼渐喜匀。  
千里山河忘险秽。十门坊市绝埃尘。  
谢庭贺燕凌晨集，郢曲歌声遇景新。  
细入吟窗粘冻笔，轻随舞袖落花茵。  
膠舟渐进危墙远，汲井弥甘短绠伸。  
遍壅枯根苏杞柳，巧妆寒叶活松筠。  
终朝论息延佳客，几度年丰达紫宸。  
力可回天消旱暵，为霖岂独傅岩人。  

朱长文　晓坐朋云斋怀公绍  
晓来乘兴步高冈，便就幽斋作醉乡。  
邻寺楼台分两面，一家池馆得中央。  
南坡嫩橘寒倾日，北牖疏筠小带霜。  
更待怪松擎积雪，莫辞访戴举瑶觞。  

朱长文　谢虎丘祖印相访  
支岭高风远，杼山佳句稀。  
云岩有开士，诗理到精微。  
不知蓬户隘，未倦凎钚飞。  
忘形任谈笑，敷衽评是非。  
近师宣城老，远慕苏州韦。  
我亦有吟痴，古人思与归。  
愿闻碧云篇，所得如珠玑。  
渔樵未晚出，乘兴叩禅扉。  

朱长文　雪夕林亭小酌因成拙诗四十韵以贻坐客昔欧阳公与人咏雪先戒勿用梨  
极望铺千顷，平观彻九霄。  
纵横随物象，合散委天飙。  
洒竹声微动，妆松势不摇。  
庭空飞鸟影，窗失远山椒。  
钓罢盈孤屿，行稀覆小桥。  
争先笼碧瓦，骋巧缀柔条。  
片片谁裁制，团团似琢琱。  
丘陵平坎险，草木起枯焦。  
皎洁那容染，轻清祗自飘。  
匊来便幼稚，披去羡渔樵。  
篷冷孤舟泊，蹄轻逸骥骄。  
危楼明皓皓，虚室静萧萧。  
余霰霏残夜，层冰结霁朝。  
界疑华藏见，境入洞天遥。  
向晦终难掩，居高却晚销。  
润滋甘井脉，寒减暮江潮。  
思妇啼红袖，征夫拥皂貂。  
履穿愁践足，心悟任齐腰。  
就映犹开卷。频餐愈病痟。  
袁公当强起，谢女尚能谣。  
旋取茶铛泛，多收药匕调。  
任令埋蜡屐，直欲鼓兰桡。  
扫处迷三径，吟余冻一瓢。  
因思良友至，急牧童邀。  
池馆增潇洒，杯盘奈寂寥。  
壶中闻笑语，物外睹风标。  
真乐非弦管，奇辞脱篆雕。  
红尘荡涤尽，宿酒等间消。  
烛映凝膏浅，香清切柏烧。  
谈围终易解，诗将可称骁。  
闻道群贤集，言从五马招。  
黄堂催盛宴，缇幕会英僚。  
海气连平野，岩光满丽谯。  
缤纷沾寿斝，炫晃照华镳。  
刘白才名重，枚邹笔力超。  
褥襦歌美政，牟麦庆新苗。  
畎亩深盈尺。风云会再宵。  
贺声周四境，瑞奏达中朝。  
郡国仁风远，乾坤协气饶。  
年年书大有，击壤望唐尧。  

朱长文　彦和善谈性理子文继成偈句见要属和谨次韵  
万法都明一瞬中，可邻情膜久相蒙。  
浮云映月元非暗，病眼生花本是空。  
断想求真犹未悟，将心觅佛转相攻。  
谁能吸尽曹溪水，莫负当年祖道东。  

朱长文　彦和与子文相期卜邻子文作诗以遗谨次韵  
仙才宣在道家山，却学幽人欲闭关。  
清燕曾陪明主问，群言已助相君删。  
谈围莫敌书盈腹，诗杜相过酒满颜。  
闻道卜邻同喜慰，亦开荒径待余闲。  

朱长文　谒郭道冲唐师德登台偶作  
冲寒步郊原，烟水照林薄。  
雪余山色佳，浦浚湖波落。  
静可钓纶垂，清欲尘缨濯。  
相逢两俊友，辞义富金臒。  
携手登高台，谈笑有真乐。  
寸眸周远近，幽思腾寥廓。  
逝将飞片帆，直泛洞庭脚。  
絷维阻并游。搔首向城郭。  

朱长文　英宗皇帝挽词五首  
仁庙规模远，慈闱教爱隆。  
承平万世策，临御五千功。  
玉锁开天上，金滕纳匮中。  
乘云那复见，陵柏起悲风。  

朱长文　英宗皇帝挽词五首  
英断能承祖，慈襟善继仁。  
诗书教宗室，体貌待元臣。  
损已迟徽册，恭天彻步茵。  
昔年平水患，尽力在斯民。  

朱长文　英宗皇帝挽词五首  
代邸推贤久，甘盘授学精。  
持盈周鼎重，立长禹谟明。  
仙馆灵芝秀，严祠宿潦平。  
历观唐汉盛，未若庙称英。  

朱长文　英宗皇帝挽词五首  
凤翣行将远，龙髯断莫寻。  
白云留穆御，黄屋岂尧心。  
虽享天龄浅，终成睿算深。  
垂鸿须万祀，累叶奉姜任。  

朱长文　英宗皇帝挽词五首  
有德三宗后，无忧累圣间。  
凤当金粟翥，龙隔鼎湖攀。  
玉几言犹在，霓旌去不还。  
园陵饶瑞气。东接永昭山。  

朱长文　咏斋偶书呈通无隐  
夙志在萧间，获此遁幽迹。  
乔林无冬春，苍霭异晨夕。  
旁窥疑好峰，俯瞰惊峭壁。  
浩然溪山兴，尽在陶潜宅。  
杖藜行水边，萍际湛空碧。  
良鱼不轻游，弱羽犹自惜。  
吟髭不禁霜，晓鉴见早白。  
古人已深叹，信是林园客。  
遣累假禅锋，陶情任诗格。  
寄声招友人，来看亭前柏。  

朱长文　咏斋三绝  
泰伯祠边旧圃开，半栽蔬果半池台。  
闲门不放红尘入，门裹清流自在来。  

朱长文　咏斋三绝  
尘冠寂寞更休弹，车辙荒芜书掩关。  
一片清晖长在眼，多情惟有四飞山。  

朱长文　咏斋三绝  
非山非市且优游，尚有尘缘未自由。  
岩下结庐应更好，石门西去近松楸。  

朱长文　游虎丘借前韵  
一丘虽小势巉然，自古登临历几贤。  
门惹白云常尽日，地藏灵剑不如年。  
清欢相与随只旆，幽趣谁能解七弦。  
每月来游存故事，郡中依旧有诗仙。  

朱长文　元厚之少保生日  
四纪勋荣动冕旒，倦趋黄阁傍沧洲。  
名如白傅身尤贵，才继微之德更优。  
千载神龟巢叶称，九霄老凤带雏游。  
蓬莱水浅公犹分歧，辉照东南对斗牛。  

朱长文　元少保生日  
孟夏尧蓂六叶残，来从仙府瑞人寰。  
几年彩凤池中浴，此日神龟叶上闲。  
七老相欢非将相，二疏设宴欠湖山。  
羡公退自台衡地，长在烟霞缥缈间。  

朱长文　元少保生日  
体貌方隆避政枢，归来衮绣耀东吴。  
骑鲸才格从天禀，化鹤风姿与从殊。  
经国文章垂睿想，济民德泽感神扶。  
堂边三寿高千丈，依旧扁舟泛五湖。  

朱长文　再和  
乡校叨微禄，家林傍旧峰。  
散人那适用，逋客拙为容。  
良友幸不叶，华轩时肯从。  
早秋须命驾，荷叶露华浓。  

朱长文　张虞卿挽诗  
一卧东吴七十春，区区南北笑乡人。  
盛开鼁舍招英俊，敞辟华堂待缙绅。  
婉婉重孙胜彩服，煌煌两婿拥朱轮。  
铭旌已去空回首，通德门前旧是邻。  

朱长文　知府司封见和喜雨诗次韵陈谢  
天意分明应鲁雩，高坛晨拜紫袍濡。  
禽窥旧井寒泉长，鱼泳新荷涸辙苏。  
敏政有余闲利刃，清诗无飇掷灵珠。  
夏畦蒙润秋皋稔，颜巷销忧卒岁娱。  

朱长文　仲春上丁知府金部躬率僚宷释奠于先圣既而升公堂命学官讲书窃惟中  
天意绍斯文，成书在圣孙。  
一篇穷妙理，万古诵微言。  
美行敷华叶，精诚固本根。  
并明参日月，幽赞极乾坤。  
奥义谁鑽仰，真儒善讨论。  
披云观泰华，行水自昆仑。  
庠序非才处，诗书素志敦。  
崇朝羞倚席，暇日废窥园。  
辩惑开群听，潜心到大原。  
意将追往哲，学岂为专门。  
盛府连称治，耆英继典藩。  
始终临讲席，前后枉高轩。  
全帐罗金鼎，盈庭倒玉樽。  
旌旗来有庆，衿佩寂无喧。  
士识师资贵，民知道义尊。  
僖公史官颂，邓校相君存。  
芹藻欢欣意，陵阿长育恩。  
中材多杞梓，宝器列瑶琨。  
五纪登朝盛，群英著籍繁。  
美哉文正学，遗泽洽元元。  

朱长文　重九与子通游虎丘谒祖印大师三首  
绝境良辰少两全，支筇莫倦到山巅。  
清谈已可忘樽俎，真乐何劳听管弦。  
才子就题黄绢语，高僧多讽碧云篇。  
孤舟欲去更回首，天半楼台生晚烟。  

朱长文　重九与子通游虎丘谒祖印大师三首  
秋山寥旷景无涯，执手凭栏到日斜。  
地竦一丘容涧谷，天低四面纳云霞。  
凌风剧饮从吹帽，多病忘情懒插花。  
深羡二难兄弟好，共将岩壑占为家。  

朱长文　重九与子通游虎丘谒祖印大师三首  
浮世谁如金石坚，吟须俄顷见皤然。  
登山未免怀千古，泛菊相期保百年。  
方外逸民犹有传，人间高爵岂知仙。  
良辰盛宴多遗迹，何似江南五柳贤。  

朱长文　转运少卿生日  
昔在章圣朝，先君为名臣。  
入陪儒林老，出拥使者轮。  
忠漠与休烈，万世永不泯。  
惜哉未大任，天意昌后人。  
公生韫俊德，磊落幼绝伦。  
深林有条梅，不柔自可珍。  
外隅正以方，中府粹且仁。  
沛然施之事，迅若般之斤。  
自联金闺彦，颉颃三十春。  
牙筹析经费，龙节绥远民。  
朼来天畿东，威誉薄海垠。  
群情无遁照，众理日益勤。  
吏径皆敞辟，敝根悉锄耘。  
惸惸旧鳏寡，今也皆不贫。  
阖部数百城，膏泽一以均。  
正月方再浃。是日为生申。  
东人竞祝公，百福丛于身。  
同宗复荷德，善祷久所陈。  
况公方耆艾，百行郭明神。  
俾公永且康，笔端扶化钧。  
俾公炽而大，膝下林华绅。  
近得举之躅，前望伯虎尘。  
先阀期益显，蹇品庶可亲。  

朱长文　祖母生日  
挺生贤德对耆英，岁物皆新气淑清。  
年至七旬人已少，子为四品世称荣。  
紫泥屡捧门多庆，华发虽稠体益轻。  
欲比遐龄何所似，蟠校结实老仙京。  

朱承祖　鹤林寺次岳侍郎韵  
鹤林古竹院，马素旧松关。  
草合门前路，云埋寺后山。  
花神千载去，僧话片时闲。  
满壁瑰奇句，惭窥豹一斑。  

朱乘　雁  
八月新霜岸草枯，数声哀怨雁来初。  
凭君试向沙汀看，恐带匈奴二帝书。  

朱池寺憎　绝句  
孤灯寂寂夜堂深，寒雨潇潇乡竹林。  
文抵浮生只如此，不须衰怨动悲间。  

朱存　金陵览古　阿育王塔  
窣堵凝然镇梵宫，举头层级在云中。  
金棺舍利藏可处，铎绕危檐声撼风。  

朱存　金陵览古　半阳湖  
江南龙节水为乡，水不纯阴又半阳。  
一片湖光共深浅，两般泉脉异温凉。  

朱存　金陵览古　北渠  
金殿分来玉砌流，黑龙湖彻风池头。  
后庭花落恩波断，翻与南盲作御沟。  

朱存　金陵览古　潮沟  
流水东西傍帝台，六朝重为两朝开。  
曾有鹢首知高下，莫问鱼舟识去来。  

朱存　金陵览古　东山  
镇物高情济世才，欲随猿鹤老岩隈。  
山花处处红妆面，仿佛如初拥妓来。  

朱存　金陵览古　段石冈  
孙吴纪德旧刊碑，草没蟠螭与伏龟。  
惆怅冈头三段石，至今犹似鼎分时。  

朱存　金陵览古　凤凰台  
竹影桐阴满旧山，凤凰多载不飞还。  
登台只有吹箫者，争得和鸣堕世间。  

朱存　金陵览古　后湖  
雷轰叠鼓火翻旗，三翼翩翩试水师。  
惊起黑龙眠不得，狂风猛雨下多时。  

朱存　金陵览古　秦淮  
一气东南王斗牛，祖龙法潜为子忧。  
金陵地脉何曾断，不觉真人已姓刘。  

朱存　金陵览古　石头城  
五城楼雉各相望，山水英灵宅帝王。  
此地定由天造险，古来长恃作金汤。  

朱存　金陵览古　天阙山  
牛头天际碧凝岚，王导无稽亦妄谈。  
若指远山为上阙，长安应合指终南。  

朱存　金陵览古　乌衣巷  
阀阅沦亡梐枑移，年年旧燕亦双归，  
茅檐苇箔无冠盖，不见乌衣裳见白衣。  

朱存　金陵览古　乌衣巷  
人物风流往往非，空余陋巷作乌衣裳。  
旧时帘幕无从觅，只有年年社燕归。  

朱存　金陵览古　新亭  
满目江山异洛阳，昔人何必重悲伤。  
倘能戮力扶王室，当自新亭复故乡。  

朱存　金陵览古　运渎  
舳舻衔尾日无虚，更凿都城引漕渠。  
何事馁来贪雀谷，不知留得几年储。  

朱存　金陵览古　直渎  
昼役人功夜鬼功，阳开阴阖几时终。  
不闻掷土江中语，争得盈流一水通。  

朱大德　东冶亭  
东冶亭联白下门，问谁走马谢公墩。  
梅炎一样摇蒲扇，惟有清风后代存。  

朱大卿　纪游  
开秋气微肃，天水湛相照。  
扁舟惬幽寻，层峰入奇眺。  
融结几何年，指顾集群妙。  
神仙得非幻，遗蜕在岩窍。  
行往求其踪，恐为识者笑。  
独鹤去不还，山猿偶然叫。  
应有采芝人，凌空发长啸。  

朱道人　临终颂  
我是杀心汉，从来无侣伴。  
尘土不沾身，坐地教人看。  

朱頴　句  
岳阳多丘山，城郭蜂房缀。  

朱鼎元　玉虚道院  
山东舍宅为琳宇，公子超然趣不群。  
帝足龟蛇交水火，将坛龙虎拥风云。  
花阶昼静迎仙客，月殿香清礼老君。  
何日投閒同采药，松边坐石许谁分。  

朱定国　戏张天骥  
羡公飘荡一孤舟，来作钱塘十日游。  
水洗禅心都眼净，山供诗笔总眉愁。  
雪中乘兴真聊尔，春尽思归都罢休。  
何事却寻朱处士，种鱼万尾橘千头。  

朱斗文　陈山道中  
缭绕陈山路，萧条疏古岸枫。  
侧身徐杖屡，蹇足奈蒿蓬。  
叆叆流云暮，；冥冥落雁空。  
巨灵劈倒处，龙出玉泉中。  

朱斗文　句  
空存渌水桥，不见青苔寺。  

朱斗文　句  
巨灵擘两山，飞泉拟白龙。  

朱斗文　句  
隔溪人唤渔樵动，江上潮平船欲行。  

朱斗文　句  
丹楼碧阁南徐馆，痓嶂排峰北固山。  

朱端常　柳  
丝丝烟雨弄轻柔，偏称黄鸟与白鸥。  
才着一蝉嘶晚日，西风容易便成秋。  

朱桴　寄陆子静先生  
此理于人无间然，昏明何事异天渊。  
自从断却閒牵引，俯引周旋只事天。  

朱虙　济阳闻变作  
烽烟看四起，投袂自提兵。  
哀角临风壮，愁云压阵横。  
张拳呼杀贼，洒血向孤城。  
耿耿丹心在，谁能计死生。  

朱黼　挽陈有功  
生平不肯负所学，高洁清风自凛如，  
逆孺殿岩辞特荐，暱交戚畹绝私书。  
不矜虏馆穿正鹄，甘向蛮溪佩左鱼。  
沅芷沣兰香满路，万人恸哭护灵舆。  

朱复之　别李商卿  
羁思孤耽僻，蛩音偶出虚。  
绿阴分坐久，清话见情初。  
春过诗魂怯，年销剑术疏。  
相看渐成故，临别欲何如。  

朱复之　别汤伯纪  
停云思何长，伐木梦苦短。  
飘摇乘风来，倏霍搏沙散。  
匪今我独黯，自昔客屡叹。  
之子曷云戾，微阳逼候炭。  
囚山对线景，汲井共清盥。  
玉露泚金茎，水泉流藻翰。  
方竹桂芳袭，未觉枳栖远。  
仰天镜其团，一驰弓向半。  
书堂渴吾伊，伫立了瑟僩。  
子如飞鸿渐，我如禁门键。  
天寒柳无枝，指直不得挽。  
归来玩题墨，寂寂眯双眼。  

朱复之　冬夜读书无油歌  
君不见莱公酣歌彻清晓，银蜡成堆烧不了。  
又不见齐奴帐下环佳人，平生爨蜡不爨薪。  
南园花蜂巧心计，祗为渠侬照珠翠。  
生憎诗客太酸寒，略不分光到文字。  
欲学凿壁衡，邻火夜不明。  
欲学囊萤车，十月霜无萤。  
人生穷达真有分，大钧高高不须问。  
起来摩挲莲叶真人图，还有青藜老杖照我无。  

朱复之　枫  
凤山高兮上有枫，青女染叶猩血红。  
莫辞老红嫁西风，一夜憔悴成秃翁。  

朱复之　赋太湖石  
寂寂云根锁昼扉，绿痕春暖上苔衣。  
飞来黄鸟忽相问，看了几年花片飞。  

朱复之　葛仙井  
葛翁凿井冽寒泉，浸熟丹砂去作仙。  
底事并烦仙子接，却随海水变桑田。  

朱复之　姑山  
他文太白不多奇，一赋姑山世绝希。  
生后此公方到此，龟趺不见仆前碑。  

朱复之　过苏养直旧居  
诗人已化罗浮鹤，相未千年未一归。  
属玉不知人世换，双双长占后湖飞。  

朱复之　九日偕翁与可江正甫郑景云游凤山  
裹将破帽凤山游，凤去台空余古丘。  
白发尚能今日客，黄花祗作故园秋。  
天浮渭北荒荒杳，江入昩南隐隐流。  
我始欲愁君且莫，人生何处是吾州。  

朱复之　句  
疏竹生孙初上坂，矮松种子欲凌霄。  

朱复之　句  
红蕖老去羞明镜，推让朱荣上蓼梢。  

朱复之　句  
忽听夏禽三五弄，新红突过石榴枝。  

朱复之　罗怀叟思归一诗留之  
客子归期莫有期，地炉松火独吟时。  
西山暮雨吹成雪，错拟杨花理钓丝。  

朱复之　送码磟石屏  
削出云岑一片奇，天然玉莹泽如脂。  
祗堪棐几旁边看，颇与文房辈行宜。  
香篆自萦黄奶卷，飞花不点墨卿池。  
粗官马上今无用，付与刘郎写近诗。  

朱复之　太平寺尘外闲题  
高树青圆不见天，小风微动竹梢偏。  
衣涵空翠元无雨，庭閟余声独有蝉。  
老去此心无所住，向来我见不须先。  
狂吟但过寒山子，荐得腾腾一味禅。  

朱复之　滕王阁  
杰甚滕王阁，登临思渺然。  
宿云开北牖，秋水尽南天。  
帝子今何处，王童记独传。  
客怀无住著，浩荡白鸥前。  

朱复之　王补之梅竹  
淡抹斜斜三两枝，色香相亚恰相知。  
沙寒水浅魂初醒，月落窗空影半欹。  
岂是物华甘寂寞，且须岁晚共扶持。  
向来淮浦潇湘岸，绝爱萧萧雪打时。  

朱复之　谢张生见湛卢歌  
剑术空疏今罢休，家山何处越中瓯。  
欲谈往事浑亡是，喜得新诗替莫愁。  

朱复之　夜饮罗怀叟三杯属余刚制共读孟郊诗  
建子初寒月，篝灯对语时。  
独醒苏客酒，细咏孟生诗。  
蠹老无新卷，乌惊有夜枝。  
白云路不远，明日肯重来。  

朱复之　与静使君约游姑山记事古风二十韵  
苦热日已远，杪秋遂凄凉。  
邦侯及清暇，小队豫郊岗。  
一麾先崭岩，半刺骖翱翔。  
卿月动左辖，客星移奉常。  
谁欤南冠者，共挹北斗浆。  
翠幄穿晨曦，锁金步流光。  
穷惚某氏建，架构溯斯堂。  
闽红倾泛盎，楚绿饾圆方。  
平原磊落人，仙碑勒芒唐。  
方平叱石起，来问东海桑。  
蔡子狗窦过，蛇蝉蜕冥茫。  
麻姑十八九，两髻已成霜。  
惟余老杉星，省识邓紫阳。  
往事莽如迹，且醉糟书房。  
翼亭跻齐云，游目望八荒。  
挽河落飞瀑，洒雪芙蓉裳。  
夕矣怛将归，一一玉帝旁。  
蹇余雅幽寻，嗜此崔嵬藏。  
请从浮丘生，学笙翳凤凰。  
他年傥相思，矫首空断肠。  

朱复之　赠胡易鉴  
可怜扰扰鉴中人，五十枯蓍了此身。  
若欲致身须数外，何时日月得停轮。  

朱复之　赠黄五星  
寒灰枯木此心形，箕斗今须落姓名。  
却爱酒星凭一算，黮生何日放流行。  

朱槔　磻叟书云牡丹酴醾已尽胡不归  
客次惊衰白，归期先牡丹。  
空枝兼病力，啼鸟问愁端。  
平日和相忆，东风忍不看。  
冰容亦零落，唯是有春寒。  

朱槔　草堂诸陈同游崧山精舍冕仲携琴先归用壁间韵  
来伴秋风十日闲，笔端久已识波澜。  
烦君一醉双峰月，乞与儿曹白眼看。  

朱槔　草堂诸陈同游崧山精舍冕仲携琴先归用壁间韵  
破尘妙语慰畸人，鹤发深衣雨垫巾。  
独自抱琴山下去，石桥月色为谁新。  

朱槔　春风  
一举造物手，万生和气中。  
酒边排雪意，诗里要春风。  
了了谁孤起，滔滔我即空。  
试询三世事，犹有读书功。  

朱槔　春寒  
人道春寒早系舟，楚山一夜雨浏浏。  
此生削迹江边路，嫩绿纷红只自愁。  

朱槔　春间小诗书赵壁追录之  
柳态随时秀，花容近酒轻。  
绿窗京洛语，尽抹早莺声。  

朱槔　春间小诗书赵壁追录之  
小语不知夕，幽香无尽时。  
影寒人欲醉，明月照酴醾。  

朱槔　春间小诗书赵壁追录之  
自得春风信，开怀待此花。  
余寒固艰棘，今夕雪斜斜。  

朱槔　春间小诗书赵壁追录之  
夜月闽杯浅，春风楚制轻。  
故乡空费梦，来此听溪声。  

朱槔　次岭上壁间韵  
云卧双峰只对亭，黄尘萦拂玉梅惊。  
春风一棹归来早，谁作窗间拥鼻声。  

朱槔　次韵寄求道人  
天工愦愦春无力，桃李颦心少颜色。  
梦中矫首望三山，我是东南未归客。  
岂壑交游人姓支，相思江月半成规。  
遥知草木代说法，岂是画饼随随儿嬉。  
此身分不过朝市，何日相从拂衣袂。  
岂容陶令载白莲，会作郑虔书落柿。  

朱槔　次韵梅花  
阴阴雪意云垂地，曳策微行傍清泚。  
眼明横路出江梅，烟瞑沙寒迷表里。  
当年一梦山月明，依约瑶台见仙子。  
俗缘掣肘意未了，弄出飞琼乱纷委。  
摩娑铜狄岂须话，沧海扬尘固其理。  
花神纵步来阆苑，羞怕唐昌偷玉蕊。  
回风自作妆半面，泣露真成愁龋齿。  
相看一笑岂易得，分与天香更清美。  
那知脱屣尘寰去，顷刻蓬莱三万里。  
黄昏谁伴醉乡归，天色无情淡如洗。  

朱槔　次韵梅花两绝句  
一月尤溪烟雨浓，玉梅浑作玉人逢。  
江南他日摘香处，莫忘云间双髻峰。  

朱槔　次韵梅花两绝句  
清浅弯环绕故墙，一身将影理残妆。  
西施俗处无人见，冷落吴宫溪水香。  

朱槔　答戏昭文梅花  
腊到方留此日寒，雨多未觉过云残。  
共惊台柳匆匆去，独抱园花细细看。  
洗面不劳千点雪，薰衣剩破一分檀。  
诗人穷苦谁料理，只倚东风酒量宽。  

朱槔　大食瓶  
窳质谢天巧，风轮出鬼谋。  
入窑奔阏伯，随舶震阳侯。  
独鸟藏身稳，双虹绕腹流。  
可充王会赋，漆简写成周。  

朱槔　悼郑彦继书墓亭  
苍梧翠柏泣西风，尺冢巍然宿草中。  
宝剑何心求季子，只鸡今日过桥公。  
麟经有味人谁识，鹤阵论功气自雄。  
欲拂苍厓写奇节，陈琳檄手语言工。  

朱槔　道中  
痬忧倦征行，金火方牴牾。  
宵分饷群仆，乘月问前路。  
小儿何自至，檝我陈洲渡。  
暗浪击层崖，平沙起惊鹭。  
奔苍川花开，冥蒙山气聚。  
物情岂不嘉，闷滞非所遇。  
铃语山林表，风期呼我住。  
寻幽本素志，触热咏嘉句。  
午枕得高深，复觉清景驻。  
谁云适所原，永乏济世具。  
以北一梦顷，可况百年遇。  
咄哉郭氏子，破甑尚欲雇。  

朱槔　二诗寄德粲并简内观诸友  
春风本自掣肘去，那更病留过一旬。  
满眼山川虽不改，连天桃李已成尘。  
银河谁与洗兵马，宝唾安能泣鬼神。  
怅望故人分雪此，飞云落日在纶巾。  

朱槔　二诗寄德粲并简内观诸友  
九渊亭上二三子，见说年来事事新。  
隔水不容招手唤，曲窗已有画眉人。  
酴醾香好急携酒，鶗鴂声繁催送春。  
笑我江南未归客，飘然天地一闲身。  

朱槔　繁暑  
繁暑不可度，病余少见招。  
投邻借轩卧，信手得书饶。  
寿我药双笈，惊人诗一瓢。  
醒心凭雪鹭，只恐日薰销。  

朱槔　盖竹与陈和仲昆季  
玉树成群不可攀，谩将牢落待苍山。  
五年分手河梁外，一夕连床风雨间。  
梅蕊凌寒春欲动，酒杯无力病相关。  
朱陈自古同乡社，更约青云作往还。  

朱槔　感事  
大弓窍阳氏，神鼎沦泗渊。  
何须识微士，周鲁必不全。  
武库一朝火，斩蛇逐飞烟。  
伤心睨前事，氐虏定纷然。  

朱槔　感事  
山川非晋土，悲泣效楚囚。  
一语强知慰，凄迷望神州。  
刺史下荆水，司农来石头。  
土园管夷吾，过计非私忧。  

朱槔　感事  
元规负康济，徒手婴群雄。  
兵从历阳来，无地逃奸锋。  
谁乎死社稷，千载一卞公。  
英风与义气，建立万江东。  

朱槔　谷雨  
天点纷林际，虚檐写梦中。  
明朝知谷雨，无策禁花风。  
石渚收机巧，烟蓑建事功。  
越禽牢闭口，吾道寄天公。  

朱槔　和德粹三绝  
平生乐事在三余，不管梧阴过玉除。  
绝尾忽参嫠纬句，风尘今日正愁予。  

朱槔　和德粹三绝  
心赏南楼一味凉，波光山影丰藜床。  
莫言体国非吾事，好梦不能千里长。  

朱槔　和德粹三绝  
未坐他年百尺楼，浮云身上且悠悠。  
眼高四海骑鲸客，不见长安亦解愁。  

朱槔　寄龚十三  
支颐独揖北窗风，怪事从今咄咄空。  
简策不知春色晚，山川浑落战尘中。  
花瓢茵席三生净，草入池塘一句工。  
想见楚龚怀我处，扁舟遨荡夕阳红。  

朱槔　寄梦肇  
沧海横流无处安，只今且作梦中看。  
岂须游戏两蜗角，收此微茫一弹丸。  
老境怀人山宛转，春风着物鬓摧残。  
穷愁似与诗增气，嚼雪敲冰字字寒。  

朱槔　寄人  
一牛鸣地两禅林，雾雨初晴翠霭深。  
熟路缘溪穿窈窕，疏钟唤客出岖嵚。  
未求黄卷成功处，且办青山避世心。  
怅望不来还独返，秋风聊作暮云吟。  

朱槔　九日与客语慨然有庐山之兴  
九日黄花笑白头，分将牢落付林丘。  
半川暝色聊偿梦，别岭秋声旋寄愁。  
江国经年成浪语，匡庐入手是真休。  
未能免俗须登陟，睨视元龙百尺楼。  

朱槔　九日与数客登善福院之绝顶晚饮茗饮阁予以病先归赋十二韵  
风日迫佳节，一川秋意昏。  
临高分石磴，却立数烟村。  
楚制随云物，蛮花照酒痕。  
龙山嗟未久，蓝水想空存。  
鸿雁频收唳，茱萸几断魂。  
拍肩寻熟路，登阁换余樽。  
钟梵规绳阔，亲朋笑语温。  
加笾携海峤，闻笛忆乡园。  
梦记南柯守，兵看左角奔。  
诗凡羞晋宋，发短任乾坤。  
汝辈禅心起，今年道眼浑。  
不知东嶂外，滟滟涌金盆。  

朱槔　葵道人之三山  
君家双峰下，祝发事香火。  
岂无远游志，困此万山裹。  
坐阅腰包中，未接话已堕。  
翩然问知津，九仙入风柁。  
冥冥荔枝浦，华屋纷硏硪。  
邂逅傥逢渠，周旋宁作我。  
闭门造车语，虽陋佛所可。  
他年笑相视，此计无乃左。  

朱槔　老兵种菊以诗谢之  
蔬畦雨径策勋时，徙种邻墙菊两枝。  
九日无人过朱放，十分举酒酌王尼。  
花裁栗玉秋风健，香近龙涎晓梦知。  
负口不应还负眼，长鑱烦尔镇相随。  

朱槔　六月二十日  
天涯明月见秋风，错莫谁惊碧树空。  
岂意楚山招隐处，心归蜀客广骚中。  
钓鱼聊尔针方直，乞米茫然帖自工。  
独卧南轩听南涧，蛮花犹作杜鹃红。  

朱槔　邈书寄出与李知哲唱和诗次韵  
邂逅招提顿客辀，十年尘土且休休。  
三人月下从渠便，二老风流到我不。  
南北只今无好语，山川如许更悲秋。  
故应剩作锵金句，莫羡群儿万户侯。  

朱槔　平津  
西风扶病上江楼，老眼凄迷一色秋。  
帆影戛云追断雁，角声吹月舞潜是蚢。  
栽培白业初无路，点检青山始欲愁。  
左海此中才咫尺，何年烟雨解扁舟。  

朱槔　仆自以四十四日自延平归所寓之南轩积雨阴湿体中不佳二十五日夜梦  
蘧蘧飞梦过云乡，物色清辉眼界长。  
阊阖未招金马士，蓬莱先立玉澜堂。  
千寻濯足衣裘冷，六字哦诗笔砚香。  
当与瑶池作同社，红巾青鸟两相忘。  

朱槔　秋日  
鸣蜩初歇树犹阴，黄菊红榴色转深。  
管领秋风有今日，留仙群称辟寒金。  

朱槔　秋日  
簸弄天风发彩凉，西河一笑问吴刚。  
借君玉斧烦轻手，留取个中秋影香。  

朱槔　秋日  
山静溪回树绿晴，鹭群点点雪分明。  
影沉寒水初无意，只是鱼儿独自惊。  

朱槔　三山次潘静之升书记韵  
客路那知岁月长，掀眉一笑苾蒭房。  
且倾徐邈圣贤酒，不问陈登上下床。  
云影翻空迷海峤，秋声随梦到江乡。  
明朝各听船窗雨，犹忆枯棋战四郎。  

朱槔　三山次郑德予韵  
日脚微明雨脚疏，谁将云梦赋相如。  
西南山好君知不，一见全胜读异书。  

朱槔　三山次郑德予韵  
何日归舟片叶轻，白鸥相伴舻微鸣。  
只应潮打蓬窗处，已作离骚一半清。  

朱槔　十月上休日示求道人  
老禅独卧千岩表，枯木寒云伴此身。  
只倚藜根作诗本，肯分秋色与骚人。  
心源落落故难合，笔势翩翩想绝伦。  
记取濠梁断金语，三山好处是传真。  

朱槔　书报国壁向年寓学於此尝见虹下饮溪中复闻子规  
昔与春风来此时，携书龊龊伴儿嬉。  
山晴栏榡投雌霓，身病林峦号子规。  
短发萧萧吹易尽，长江滚滚去何之。  
欲追旧事无言说，更作三生石上期。  

朱槔　同蹈元看竹了轩因去年方字韵作此  
淇澳渭川那复梦，而今天遣出南方。  
要观大节须霜雪，莫说此君无肺肠。  
照水形容殊不恶，临风言语一何长。  
山僧岂识留连意，千里故人逢异乡。  

朱槔　夏夜极凉  
素简久辞夜，清风先戒秋。  
稻深群蛤吠，草暗一萤流。  
舌在殊无计，心空尚有求。  
按图寻分野，楚尾见吾州。  

朱槔　向年舟自三山上延平和人韵两绝  
春江一月困扬舲，醉梦无人与唤醒。  
欲识故交金石处，相逢诗里眼犹青。  

朱槔　向年舟自三山上延平和人韵两绝  
春风一梦收桃李，双燕不知愁绝时。  
卧向蓬窗饱听雨，无人识此是新诗。  

朱槔　辛酉五月望简陈和仲  
秀出雪峰一千众，挽回庐阜三十年。  
赤乌白马吐杰句，黄花翠竹通幽禅。  
竺师不假报文度，凿齿本自知弥天。  
可怜乌石岭下路，榕叶炯炯凝云烟。  

朱槔　徐彦猷以仇池诗句为韵作诗十四章见示答之  
徐侯笔下波涛宽，新诗示我清且闲。  
谁能辛苦学饭颗，格辙已到元和间。  
春寒十日不出户，坐想江柳分烟鬟。  
东坡老仙有奇句，析韵琢句光斓斑。  
疾雷一洗牛蚁闹，羯鼓略惊桃李顽。  
周郎知音亦已久，促车着语谁当删。  
大弨六钧古称重，汝自力弱无由弯。  
胡为坎坎事嗤点，今古可笑儿童孱。  
乡关春物入意匠，水光花气相回环。  
莫嫌众口乱如沸，当见三耳生其颜。  
嗟吾和诗虽已晚，识君妙意存高山。  
告君诗妙须饮酒，社瓮一醉宁当悭。  

朱槔　雪梅  
去年雪欺客，平地一尺深。  
谢遣东阁花，那雇西床琴。  
故人初不知，屋侧乃见寻。  
悠然振永起，谁复明此心。  

朱槔　雪梅  
寒梅卧烟雨，山泽有奇气。  
六龙扶翼之，月袂揽云辔。  
先生九疑仙，心识真筌秘。  
裁诗作花骨，瘦净乃可贵。  

朱槔　延平道中  
一溪春涨午晴初，日透波光绿浸裾。  
却忆孤山山下路，石桥清澈看叉鱼。  

朱槔　延平道中  
云间三十六峰高，北望思归梦亦劳。  
来客双峰莫相笑，少低吾眼为儿曹。  

朱槔　姚大本以李义山诗韵作诗题息继作  
隐几心疑水，携杯影照山。  
六窗开畔岸，一榻埽中间。  
柏子方饶舌，花枝忽解颜。  
定余牛逢牧，梦起蝶相关。  
阊阖初无路，蓬莱别有班。  
藏舟知夜失，面壁意西还。  
老矣从他笑，公乎伴我闲。  
体坤诗更好，分寸许跻攀。  

朱槔　夜坐池上用简斋韵  
落日解衣无一事，移床临水已三回。  
斗沉北岭鱼方乐，月过秋河雁不来。  
疏翠庭前供答话，浅红木末劝持杯。  
明明独对苍华影，莫上睢阳万死台。  

朱槔　乙丑除夜寓永兴寄五二侄一首  
残腊避新正，疾驰不可鞚。  
梅花相行色，更以风雨送。  
伤哉绿林豪，支派出章贡。  
荐食今几年，金帛既充栋。  
王旅走山泽，魄散失饥冻。  
空闻米粟廉，不救干戈痕。  
冥冥纸钱底，千室罗盎瓮。  
祀先不暇尝，一夜惊入梦。  
书生口击贼，自愧脱嘲弄。  
经营华阳马，想像丹穴凤。  
融融声教中，焉得余此众。  
由基执弧矢，鼷鼠何足中。  
浮烟起南舍，春事行倥偬。  
桃寒强破蕊，鸟静独成唘。  
诗情写物色，心匠与折衷。  
章草简阿戎，溪头试微讽。  

朱槔　乙丑腊月  
自数今年腊，天饶半月春。  
酒船欺白首，桃靥笑青唇。  
避地疏同队，逢人试问津。  
伤心穿豺虎，未肯尽奔秦。  

朱槔　用东坡武昌寒溪韵三篇  
漫郎古邑埋蒿莱，五柳合抱何人栽。  
浯溪未作天宝颂，爽气已压南昌梅。  
苏公邓公先后到，一时玉立高嵬嵬。  
扁舟载酒渡江水，千山软翠昏楼台。  
洼尊抔饮追太古，云荒石老无纷埃。  
归来玉署念赤避，侧身西望银涛堆。  
英辞杰句相震发，尚记野鸟窥空罍。  
只今却数未百载，虫篆想见留岩隈。  
中原膻腥杂夷夏，淮北城垒生莓苔。  
公乎天与济世具，曷不手引枭鸾开。  
空遗笔力配元祐，顿觉纸上千军摧。  
禁中颇牧知在即，号令前日颁风雷。  
丹青元向大羽出，貂蝉要兜鍪来。  
数公文字虽胜绝，莫使变作离骚哀。  

朱槔　用东坡武昌寒溪韵三篇  
东坡谪官未放回，桃花不系玄都栽。  
机牙爱独造物手，五见江雨肥江梅。  
扁舟一笑凌浩渺，瘦筇结伴登崔嵬。  
洼尊故事逢浪妈，鸟篆真迹追浯台。  
漂流长有北阙梦，邂逅果踏东华埃。  
玉堂领先直对舍，金烛照座花成堆。  
帝觞雨露浇舌本，忽忆樊口倾山罍。  
联诗共刻醉眠处，至今宝气蟠岩隈。  
关西夫子独好事，掖垣行即吟苍苔。  
斯文突过元佑上，已觉万丈光芒开。  
临风吊客感赤壁，公瑾孟德俱雕摧。  
英雄割据亦儿戏，安用匕箸惊蚊雷。  
东坡羽化不复返，浪叟何日成归来。  
鹦鹉洲前旧时路，寒波荒苇令人哀。  

朱槔　用东坡武昌寒溪韵三篇  
故园山水真奇哉，三经兰菊当年栽。  
自嗟流浪不知返，江城晓角愁吹梅。  
诗书邀我忽半世，车毂前却连崔嵬。  
试寻夷路到圣处，马力已竭烦舆台。  
去天尺五吐杰句，孔丘盗跖俱尘埃。  
坐疑蓬岛寻丈尔，扁舟径入浮云堆。  
肩摩嵇向挽焦贺，欲倒瀛海为尊垒。  
梦中失脚在何许，千里闽越天南隈。  
只身形影自相吊，俯仰马鬣迷青苔。  
兰阶雕谢知叶落，荆树惨淡无花开。  
向来愚公不自度，一手欲以太华摧。  
那知天目山顶露，儿啼下视云间雷。  
华亭黄耳竟安在，辽东白鹤远飞来。  
终寻三十六峰去，要假聂许平余哀。  

朱槔　尤溪县之南李花千树无一杂木春时尝饮其中酒家小轩可爱不知何故不  
桥外茅茨好，相过问酒钱。  
李花今若此，白发自茫然。  
落日云千步，春风雪一川。  
明朝记来处，石涧响溅溅。  

朱槔　尤溪县之南李花千树无一杂木春时尝饮其中酒家小轩可爱不知何故不  
见说小轩久，无人唤我来。  
直如春力快，故遣客怀开。  
玉立花千树，霞翻酒一杯。  
江陵二月尾，襟韵信难陪。  

朱槔　寓居南轩  
云气披猖月意孤，冬青倒影上庭隅。  
灯横老荠蛾方法，书掩新芸蠹已无。  
一世尽知关鲁酒，十年不拟叹齐竽。  
支颐坐觉疏星没，独扣龙头泻酪奴。  

朱槔　元英折惠柚花  
白玉繁花五叶芳，春风吹尽洞庭霜。  
河西道眼分明处，识破此中知见香。  

朱槔　赠周功崇  
闽岭浮沈二十年，归心日夜梦江天。  
谩题甲乙烦君看，若说功名只自怜。  
造物小儿知薄相，个中老子已忘筌。  
一筇闻作东南去，岂欲求人左海边。  

朱槔　折山道中六言寄涌翠道人  
折山有路可上，他日云藏万家。  
用处何曾触石，一禅指顶天涯。  

朱槔　折山道中六言寄涌翠道人  
云暖纲横危磴，日沉舟泊平沙。  
歡乃一声归去，炊烟遥起芦花。  

朱槔　折山道中六言寄涌翠道人  
牛卧黄茅冈底，鹭归红叶村边。  
可是太平无象，溪桥醉舞华颠。  

朱槔　折山道中六言寄涌翠道人  
玉梅无意相恼，嗾人烟雨疏疏。  
拟写个中妙处，语烦不到西湖。  

朱槔　折山道中六言寄涌翠道人  
草枯虫跃惊响，溪静鱼行闪光。  
只么时时管带，可须细细商量。  

朱槔　折山道中六言寄涌翠道人  
既有女名灵照，何妨自作维摩。  
要见诸天办供，问他风月山河。  

朱槔　郑德予同游桃花山次韵  
江村卜筑路斜斜，模写癯仙四壁家。  
闻道读书忘肉味，不缘避世宿桃花。  
青山自作千年调，白眼空惊一望赊。  
欲买鸡豚投近社，烟蓑雨笠寄生涯。  

朱槔　郑德予同游桃花山次韵  
春红万树抱山斜，落落真源自一家。  
云起坐中疑有雨，酒行杯面恐飞花。  
尘缘未断心虽胜，他日重来约尚赊。  
略倩渊明记遗事，武陵今不在天涯。  

朱槔　舟次鼋湖阻水因由董山  
山雨疏疏心又惊，起瞻天色斗微明。  
他年一枕江关梦，知忆蓬窗此夜声。  

朱槔　舟次鼋湖阻水因由董山  
一川黄浊写昆仑，苦恨南溪不尽吞。  
三年亦知行意速，时时插竹记沙痕。  

朱槔　舟次鼋湖阻水因由董山  
拂拂朝霞到客舟，苦疑雨意在鸣鸠。  
好峰天半元相识，且作僧床挟策游。  

朱槔　舟次鼋湖阻水因由董山  
梦好山晴晓不知，船边今　￥见须眉。  
向来快写昆仑地，元有薰风绿尽时。  

朱槔　竹醉日怀故山  
一室真容膝，何人客子猷。  
土浮迎竹醉，云净对山羞。  
无地青归幌，他年翠绕楼。  
且从邻寺去，烟雨看沙鸥。  

朱槔　自作挽歌辞  
忧幽坐南轩，万壑取我囚。  
疾雷且不闻，焉知草虫愁。  
强颜理编简，阅世如东流。  
滔滔竟不返，谁复操戈矛。  
天涯念孤侄，携母依诸刘。  
书来话悲辛，心往形辄留。  
先茔托仙3°，山僧扫梧楸。  
二女随母住，外翁今白头。  
伯氏尚书郎，名字腾九州。  
仲兄中武举，气欲无羌酋。  
棣华一朝集，荆树三枝稠。  
堂堂相继去，遗我归山丘。  
漆园梦方觉，白有云正浮。  
凭陵若蹈空，何处停华辀。  
故乡岂不怀，屋食良易谋。  
自我识废兴，於天无怨尤。  
平生喜闻诗，此诗当挽讴。  
不须生刍奠，君从二兄游。  

朱诰　朱子庵  
落魄尘埃七十翁，平生梦想此山中。  
未应凡骨逢黄老，犹幸垂髫识莫公。  
泉　§泠泠皆佛法，竹符叶叶总神功。  
刀圭欲问吾仙祖，一洗尘劳万虑空。  

朱公绰　句  
谏草焚来应见史，橐金散尽只留书。  

朱公绰　与宋景文公唱酬牡丹诗  
仁帅安全蜀，祥葩育至和。  
地寒开既晚，春曙力终多。  
翠幕遮蜂蝶，朱阑隔绮罗。  
殷勤凭驿使，光景易蹉跎。  

朱肱　送程给事知越州  
四官江左皆才选，去爱存怀率在民。  
使者今持丹凤诏，使君新驾两朱轮。  
旧时再访钟陵草，和气重舒泽国春。  
解橐莫为迟久计，甘泉延阁待名臣。  

朱宫人　遗诗  
既不辱国，幸免辱身。  
世食宋禄，羞为北臣。  
妾辈之死，守於一贞。  
忠臣孝子，期以自新。  

朱谷　和张敏叔祠部压云轩韵  
行行身渐高，长袖掠花梢。  
一线道萦鸟，千年居等巢。  
地岩金襯步，天近玉分庖。  
抚掌栖松鹤，惊飞雪点郊。  

朱贯　瞧阳五老会诗  
各还朝政遇尧年，鹤发俱宜预道冠。  
乍到林泉能放旷，全抛簪绂尚盘桓。  
君恩至重如天覆，相坐时亲畏地寒。  
九老且无元老贵，莫将西洛一般看。  

朱光　被执口占  
生为大宋臣，死为大宋鬼。  
一片忠义心，明月照秋水。  

朱涣　寒夜曲  
寒夜夜政长，愁人背灯立。  
惊风摇竹树，栖鸟堕复集。  
山空接响多，室静虚白入。  
怊怅不成眠，残钟晓边急。  

朱涣　明月满庭树招马道士  
明月满庭树，与子步清影。  
参横北斗低，共此良夜永。  
一从明月缺，子即与我别。  
两浆泛西江，摇荡万顷雪。  
明月今复圆，子行阿那边。  
爱而不可见，望望空凄然。  
愿子理归舟，复向长安道。  
快来我庭前，趁此明月好。  

朱涣　倾城误人身寄内翰洪文  
倾城误人身，嗟哉难具陈。  
请君试侧耳，听妾歌其因。  
妾初未笄学新妆，肌理玉雪眉黛长。  
融恰窈袅销金裳，态浓意远夺目光。  
当时见者心为狂，共谓绝代惊非常。  
拟思昭阳奉君王，三千宠爱一身当。  
宁知事大缪，嫁作荡子妇。  
空闺独宿度芳华，蓬首乱鬓颜色朽。  
四海十年不相闻，一朝归来新閒旧。  
新閒旧，妾何有，  
摈妾不使侍箕箒。佳人多命薄，  
是事君信否。倾城误人身，  
古来唯有李夫人。延年作歌帝所珍，  
賏之金屋荐华茵。宠光杂遝疏弟昆，  
将死掩面留余恩。千载不复见，  
言之涕沾巾。倾城误人身，  
此曲哀怨何可听。  

朱涣　入山二首  
雨足溪涨缘，风高花委红。  
天清气自佳，独步来山中。  
见竹不敢穿，生怕伤箨龙。  

朱涣　入山二首  
溪头浴吾须，树底荫吾影。  
四顾无人来，独坐了俄顷。  
欲去更徘徊，夕阳射峰顶。  

朱涣　题徐礼部家归去来图  
古木参天叫杜鹃，春愁浑在夕阳边。  
看君此画还三叹，忆得西江上水船。  

朱涣　蚁饮研槽歌  
晴窗棐几风日舒，呼童汲水供蟾蜍，  
涓流入研玄颖濡。一蚁蠢蠢爰来趋，  
须臾十百与之俱。前后有行不乱踰，  
宛若徙穴舁腐余。想应燥吻脣颊枯，  
清梦思欲吞江湖。摇尾羞作涸辙呼，  
奋迅恰如东海鱼。物生天地小大殊，  
饥食渴饮皆同涂。矧尔有灵非至愚，  
大槐南柯名利区。一梦而觉惊幻虚，  
尔其听我毋睢盱。尔吭既沃腹既腴，  
归安其藏勿浪逋。阶前群儿政嬉娱，  
以指划土縻尔躯。  

朱焕文　句  
江山千晨俱头白，骨肉十年终眼青。  

朱济道　宣和五年二月初九日偶书呈如公妙空禅师  
二年催遣向东州，见尽东州水石幽。  
不把寻常费心眼，灵岩消得少迟留。  

朱济道　宣和五年二月初九日偶书呈如公妙空禅师  
东州山水亦堪游，及至灵岩分外幽。  
会有定师能指示，直须行到宝峰头。  

朱继芳　{上艹中大下虫}  
一{上艹中大下虫}何唧唧，吟落儿童心。  
只在竹篱外，篝灯无处寻。  

朱继芳　沧浪风月  
我登沧浪亭，复歌沧浪曲。  
歌竟复长歌，杳杳山水绿。  
天风吹散发，山月照濯足。  
为谢独醒人，渔家酒初熟。  

朱继芳　草虫便面  
蝶舞蜂歌倦，晴蜓看未休。  
谁知织妇意，方夏已思秋。  

朱继芳　场州  
金陵王气水东流，流到东淮古岸头。  
夜半一声天上曲，锦帆天子下扬州。  

朱继芳　尘外  
尘飞不到处，山色入芒屦。  
乘兴一长吟，回头已忘句。  

朱继芳　陈令君增诚斋三三径为十二径次韵  
四家三径各风流，今古悠悠貉一丘。  
拍瓮新簄浮腊腻，绕堤老柳弄春柔。  
日边黄纸催人去，霞外山听鹤留。  
若问西畴蓑笠事，合还陶令一孤舟。  

朱继芳　春晚有感  
坐对吴山酒，闲同越客吟。  
月明人渡浅，花暗鸟啼深。  
往事空流水，还丹未化金。  
不堪春又晚，惆怅百年心。  

朱继芳　春游  
雨过青青草，湖边信马蹄。  
夕阳沙路远，春水板桥低。  
柳暗渔人屋，花香燕子泥。  
摩挲酒家壁，留着醉时题。  

朱继芳　次意一先生仙霞壁间韵  
回首仙源隔彩霞，丛祠攫肉有饥鸦。  
贞元朝士重来晚，不见桃花见菜花。  

朱继芳　次庸斋先生韵赠黄隆中  
醒眼隆中阅逝川，茅茨为屋竹为椽。  
吟成梁父时当隐，炊熟邯郸客正眠。  
汉土一抔无处觅，白坟三尺有人怜。  
君归欲作千年计，只合躬耕一寸田。  

朱继芳　次韵池上暮雨  
湿遍栏干欲倚休，手中团扇渐知秋。  
细声合作檐间溜，大点漂成水面沤。  
小小竹窗醒倦鹤，痚痚荷屋冷栖鸥。  
渔翁蓑笠随身在，立到黄昏钓未收。  

朱继芳　次韵胡仲方因杨伯子见寄  
此去庐陵定几程，向来筇杖未经行。  
悬知征棹云边集，大有吟情雪里生。  

朱继芳　次韵胡仲方因杨伯子见寄  
楚渡食萍应甚美，舜祠吹玉直能清。  
二君即日青冥上，唯我青山带雨耕。  

朱继芳　次韵李黄州淮伟观  
槛前卷箔见晴峰，夏口武昌西复东。  
三国六朝襟带地，孤城四水鼓鼙中。  
女墙夜送淮山月，老树秋生梦泽风。  
君作此堂心万里，应怜世上少英雄。  

朱继芳　次韵桥亭禊事  
圯上还成集禊亭，杉松自古草仍新。  
彩虹卧饮流杯水，白鹭飞迎入座宾。  
挽仰已成今昔事，东西更看往来人。  
聚蚊金谷皆安在，若见吾徒合主臣。  

朱继芳　次韵野水花朝之集  
睡起名园百舌娇，一年春事说今朝。  
秋千庭院红三径，舴艋池塘绿半腰。  
苔色染青吟屐蜡，花风吹暖弊裘貂。  
主人自欠西湖债，管领风光是客邀。  

朱继芳　刺桐  
刺桐依客舍，晴绿上窗纱。  
昨夜还飞叶，来时未作花。  
鸦寒惊月色，人老惜年华。  
今度逢摇落，归心一倍加。  

朱继芳　登眺  
破帽任风吹，天知发已丝。  
大江流禹迹，老树见秦时。  
北际山如砺，南溟水似池。  
夜凉无梦到，久矣叹吾衰。  

朱继芳　调宜州冷官不赴  
瘴海南边路浅深，客愁不待岭猿吟。  
无人唤得涪翁起，分我桄榔橄榄阴。  

朱继芳　东菑  
东菑足时雨，离离半青黄。  
田家不待获，小摘炊新香。  

朱继芳　读黄玉溪汤婆传  
君不见汤家阿泉骊山阴，出入宫掖承恩深。  
只流妃子脂粉气，不暖少陵如铁衾。  
又不见汤家阿池紫塞上，沉香雾拥将军帐。  
天寒十指堕弓刀，底用空言如挟纩。  
何如韩时老汤婆，冬则饮汤惟腹皤。  
形模混沌妇女笑，闭塞其兑藏天和。  
老生门前十日雪，两脚冻皴眠不得。  
断无蛮素构心兵，赖有婆兮相暖热。  
夫人竹氏青玲珑，炎炎几时奈秋风。  
婆耻居下常热中，毋弃憔悴以御冬。  
得黄太史五字诗，厥孙传之尤滑稽。  
霜风萧萧岁年晚，吾喜汤婆有完传。  

朱继芳　对酒  
莫信樵人说，秦时有树存。  
青天浮渤澥，白日走昆仑。  
为有愁千斛，时须酒一尊。  
提壶亦相劝，花下绿阴繁。  

朱继芳　反招隐  
木末么微微，谁敲白板扉。  
缓行松叶滑，小摘药苗稀。  
山色自今古，尘寰多是非。  
昂昂千岁鹤，便肯傍人飞。  

朱继芳　庚戌寿意一先生  
江涵秋色碧潭潭，饮马胡儿不敢南。  
宥密老臣功第一，缉熙天子岁登三。  
身扶紫极星辰正，手拆黄封雨露甘。  
见说年来淮尾涨，汉庭可要百曹参。  

朱继芳　观化  
看见青虫作蝶时，不知蝶是此身非。  
床头为有南华卷，午枕酣来忽梦飞。  

朱继芳　航海  
地角与开倪，茫茫何处期。  
星回析木次，日挂扶桑枝。  
沉石寻孤屿，浮针辨四维。  
飘然一桴意，持此欲安之。  

朱继芳　和秋房题半湖楼二首  
天目飞来第几峰，峰前着屋贮虚空。  
湿云低亚钩栏角，缺月斜窥户牖中。  
一水东西添柳岸，两山南北欠樵风。  
住家欲和千年计，顷刻阴晴便不同。  

朱继芳　和秋房题半湖楼二首  
四明仙客此楼居，毕竟西湖压鉴湖。  
曾谓家童欺贺老，当如沙鹤认林逋。  
蒲根钓水知深浅，柳外行人乍有无。  
此景天公厌多取，只分一半与吾徒。  

朱继芳　和颜长官百咏　边庭  
年年塞草欲秋时，左右红旗说战机。  
介胄粗官应有语，而今宰相好吟诗。  

朱继芳　和颜长官百咏　边庭  
角声吹裂肺肝愁，说与将军莫逗留。  
男子生当侯万里，死判马革海西头。  

朱继芳　和颜长官百咏　边庭  
一剑沙场独苦辛，天阴杀气作黄尘。  
沉思鸟尽弓无用，肘后累累却雇身。  

朱继芳　和颜长官百咏　边庭  
探使归来半信疑，帐前相语怕人知。  
沉香雾里娇弦暖，莫遣边愁到两眉。  

朱继芳　和颜长官百咏　边庭  
征夫战骨洒桑乾，帐下苍头自转官。  
一骑红尘天外落，筹功更说几多般。  

朱继芳　和颜长官百咏　边庭  
公主琵琶胡地秋，将军刁斗汉关愁。  
相逢老病无依卒，未说沙场泪已流。  

朱继芳　和颜长官百咏　边庭  
苍苔白骨满黄沙，马汗成冰带雪花。  
夜夜鞘中长铗吼，教人不得梦还家。  

朱继芳　和颜长官百咏　边庭  
有客新从塞上回，解包收得战场灰。  
营家未敢分明哭，请看刀痕始欲哀。  

朱继芳　和颜长官百咏　边庭  
虏退边方得暂宁，枣儿红近莫休兵。  
汉家错信和亲议，不见胡雏与父争。  

朱继芳　和颜长官百咏　边庭  
北风吹骨最酸辛，白面书生四角巾。  
战士总成亡命鬼，将军才是有功人。  

朱继芳　和颜长官百咏　城市  
村翁生长在柴门，身有丁男犊有孙。  
为了官租才出市，归家夸说与乡村。  

朱继芳　和颜长官百咏　城市  
雀罗门巷昔趋荣，味似饧甜忽变辛。  
说与侯门休谢客，朝朝暮暮看人情。  

朱继芳　和颜长官百咏　城市  
王孙公子少年游，醉里樗蒲信采投。  
指点某庄还博直，明朝酒醒到家求。  

朱继芳　和颜长官百咏　城市  
山人只合住山中，入得城来调不同。  
满面红尘无处避，手携白羽障西风。  

朱继芳　和颜长官百咏　城市  
紫陌寻春日日过，杨花无主奈春何。  
倾城压酒娇无力，醉时相扶踏踏歌。  

朱继芳　和颜长官百咏　城市  
相班士女狭邪间，总把喧啾卖却闲。  
人寿几何春不再，典衣沽酒强追攀。  

朱继芳　和颜长官百咏　城市  
春风日日柳年年，到老那知稼穑难。  
若见田家秋作苦，教人一饭不遑安。  

朱继芳　和颜长官百咏　城市  
芜城怀古最愁人，劫火烧残得此身。  
舞榭歌台何足道，秦宫汉苑尚流尘。  

朱继芳　和颜长官百咏　城市  
百人聚处小喧阗，析到秋毫似计然。  
见说天公还掠剩，鹄形怀宝度饥年。  

朱继芳　和颜长官百咏　城市  
身游城市发将华，眼见人情似槿花。  
惟有梁间双燕子，不嫌贫巷主人家。  

朱继芳　和颜长官百咏　负薪  
三千门馆蹑珠宾，半百还家衣锦身。  
却是吏民私告语，十年前是卖薪人。  

朱继芳　和颜长官百咏　负薪  
薪樗塞破野人居，此是餱粮卒储。  
客里黄金燃桂尽，厨无烟火欲何如。  

朱继芳　和颜长官百咏　负薪  
烂柯人去隔存亡，一局棋终怆故乡。  
想得山中绝烟火，松花松子当乾粮。  

朱继芳　和颜长官百咏　负薪  
破帽笼头发半华，樵歌一曲胜长嗟。  
鸡鸣裹饭岂高去，日暮天寒未到家。  

朱继芳　和颜长官百咏　负薪  
有薪可卖未须悲，满百青铜况有奇。  
十指束枯从秃尽，不堪棘刺羒人衣。  

朱继芳　和颜长官百咏　负薪  
天寒气入鼻中辛，竹檐弯弯却恋身。  
卖得钱来回首望，蜡烟起处属何人。  

朱继芳　和颜长官百咏　负薪  
腰镰上到白云边，惆怅长松不尽年。  
近市山山皆有主，远山高峭步难前。  

朱继芳　和颜长官百咏　负薪  
蒸梨炊黍付荆妻，指点青山涧水西。  
忽听丁丁云外斧，一声山鸟背人啼。  

朱继芳　和颜长官百咏　负薪  
扪萝缘壁到山头，俯羡鸿飞尽自由。  
风雨萧萧黄叶滑，未行十步两三休。  

朱继芳　和颜长官百咏　负薪  
黄昏樵采早回归，同伴相邀未有期。  
抱子老妻门口望，南山有虎悔何追。  

朱继芳　和颜长官百咏　客路  
一曲长歌行路难，昏鸦归尽倚阑干。  
不知楚水巴山地，更有高楼鸟外看。  

朱继芳　和颜长官百咏　客路  
哀猿啼断暮云深，摸索床头未尽金。  
莫道他乡千万里，去家三日几般心。  

朱继芳　和颜长官百咏　客路  
儿女伤悲土不为，健行童仆远相依。  
春风日日生芳草，未必啼鹃怨不归。  

朱继芳　和颜长官百咏　客路  
侠客千金不称求，途穷相雇问因由。  
临分脱赠青萍剑，莫荡人间琐碎雠。  

朱继芳　和颜长官百咏　客路  
客里情怀更晚秋，雁烟蛬雨五更头。  
从前谙尽江湖味，不省神州作么愁。  

朱继芳　和颜长官百咏　客路  
身如海燕傍谁门，别泪双垂不见亲。  
惟有一科邛竹杖，相随万里共艰辛。  

朱继芳　和颜长官百咏　客路  
是处人家捣练忙，天寒日短路偏长。  
蛬声四壁无时歇，不遣羁人梦到乡。  

朱继芳　和颜长官百咏　客路  
送穷不去奈穷何，山有荆榛水有波。  
万物得时人自老，梁鸿头白五噫歌。  

朱继芳　和颜长官百咏　客路  
屈指秋风与雁期，阳关西去到何时。  
侧身一望肠堪断，天似穹庐碧四垂。  

朱继芳　和颜长官百咏　客路  
高鸟翩翩去未穷，行人扰扰复西东。  
何须华表千年鹤，城郭重来便不同。  

朱继芳　和颜长官百咏　空门  
闭口桐鱼勿复论，数间老屋枕云根。  
晓钟三板出山去，分付猕猴为守门。  

朱继芳　和颜长官百咏　空门  

锡杖凌空去复还，片云缥缈伴身闲。  
春风错种醍醐草，引得牛来食雪山。  

朱继芳　和颜长官百咏　空门  
人居天地一樊笼，持掌山家四壁空。  
不道今年空得尽，且无誉鼠到山中。  

朱继芳　和颜长官百咏　空门  
四祖门庭寂寞秋，牛头只是旧牛头。  
如何一旦风光别，花落花开百鸟愁。  

朱继芳　和颜长官百咏　空门  
四卷楞伽几上安，而今老去懒能看。  
庭前桂树花开未，分别西风信鼻端。  

朱继芳　和颜长官百咏　空门  
黄金栏护紫袈裟，禁苑恩深赐予奢。  
林下衲僧那有此，多年枯木对春华。  

朱继芳　和颜长官百咏　空门  
结草为庐万仞头，人间蚁穴自王侯。  
客来借问穷通理，不意僧中有许由。  

朱继芳　和颜长官百咏　空门  
白莲有社一经过，会意由来不在多。  
满目庐山青未了，闻钟归去意云何。  

朱继芳　和颜长官百咏　空门  
我本三生兜率天，为差一念又尘缘。  
早知密意无多子，不着旁行贝叶边。  

朱继芳　和颜长官百咏　空门  
灯灯相续古犹今，怪底门前立雪深。  
衣不得传关臂事，汝师轻发老婆心。  

朱继芳　和颜长官百咏　农桑  
里饭驱儿候暖耕，堘泥滑滑不堪行。  
如何说得农家苦，雨笠风蓑过一生。  

朱继芳　和颜长官百咏　农桑  
妇馌耕夫日尚长，碓声呜咽宿舂粮。  
寻思一饭何时饱，身种青青麦未黄。  

朱继芳　和颜长官百咏　农桑  
淡黄竹纸说蠲逋，白纸仍科不稼租，  
努力经营犹恨晚，官司那问有钱无。  

朱继芳　和颜长官百咏　农桑  
编茅为屋荻为帘，老小团栾苦乐兼。  
乐岁输丁犹未了，饥年家口更堪添。  

朱继芳　和颜长官百咏　农桑  
头白村翁尚把锄，瓶中那复斗升储。  
午餐减与饥乌食，却愧家人问有余。  

朱继芳　和颜长官百咏　农桑  
四月官场入纳时，乡耆旁午上门追。  
请看贫妇通宵织，身上曾无挂一丝。  

朱继芳　和颜长官百咏　农桑  
肠随丝断手生胝，羡杀星边织女机。  
借问输官零落否，儿郎寒冷且无衣。  

朱继芳　和颜长官百咏　农桑  
农父眉头百念攒，雨愁烂死旱愁乾。  
龙神社鬼烧香遍，不到秋成睡得安。  

朱继芳　和颜长官百咏　农桑  
客户耕田主户收，螟蝗水旱百般忧。  
及秋幸有黄云割，债主相煎得自由。  

朱继芳　和颜长官百咏　农桑  
带得鸡豚趁晓虚，荒村牢落数家居。  
一家幸是田园主，留与儿孙写契书。  

朱继芳　和颜长官百咏　贫女  
春风有分到儿家，也插花枝表岁华。  
但得作嫔君子室，随宜妆遣不须奢。  

朱继芳　和颜长官百咏　贫女  
洗尽铜华净洁贫，嫁衣莫说为他人。  
绝怜父母穷相守，不为金多贱却身。  

朱继芳　和颜长官百咏　贫女  
枯木无枝可作花，门前度尽七香车。  
四雘日日笙歌里，背立东风有几家。  

朱继芳　和颜长官百咏　贫女  
他家百两送于归，成匹鸳鸯作锦机。  
独守空闺愁不寐，一灯明灭补寒衣。  

朱继芳　和颜长官百咏　贫女  
灯下穿针影伴身，懒将心事诉诸亲。  
阿婆许嫁无消息，芍药花开又一春。  

朱继芳　和颜长官百咏　贫女  
卓家人富颇轻财，犊鼻堪依不用媒。  
只似侬家贫亦好，枯桐那得凤凰来。  

朱继芳　和颜长官百咏　贫女  
少年荡子有黄金，投赠明珰结两心。  
不得良媒终不肯，一春风雨洞房深。  

朱继芳　和颜长官百咏　贫女  
伯鸾兴和怅谁从，凤尾香衾翠谩重。  
静对菱花匀泪粉，不知膏沐若为容。  

朱继芳　和颜长官百咏　贫女  
问天气巧看铜仪，再拜双星恨不随。  
尘世未知天上事，隔河相望一年期。  

朱继芳　和颜长官百咏　贫女  
纤手清闲理瑟工，高楼半在碧云中。  
行人岂是知音者，小立花阴待曲终。  

朱继芳　和颜长官百咏　山居  
春到寒莇总向荣，药苗旋种亦初成。  
山翁幸自无谁识，可要山中宰相名。  

朱继芳　和颜长官百咏　山居  
空山薇蕨供清斋，世事悠悠不挂怀。  
梅溽得风醒午枕，竹阴转日上南阶。  

朱继芳　和颜长官百咏　山居  
白云缥缈野人家，丹事年来渐有涯。  
不与世人争岁月，却将椿菌勘南华。  

朱继芳　和颜长官百咏　山居  
宿雨初乾一杖藜，欲呼渔艇访前溪。  
碧桃花落无寻处，惆怅人间日又西。  

朱继芳　和颜长官百咏　山居  
半屋云霞与鹿分，两株古木正当门。  
野花自落东流水，坐对青山酒一樽。  

朱继芳　和颜长官百咏　山居  
好山当户四无雘，似是秦时采药人。  
千百年间天地里，不多不少一闲身。  

朱继芳　和颜长官百咏　山居  
宿世仙家十二楼，误婴时纲未深愁。  
浮丘辈行如相觅，骑却紫云归去休。  

朱继芳　和颜长官百咏　山居  
种药千畦手自锄，年来渐喜识人痚。  
等闲旋点黄金卖，莫讶家无檐石储。  

朱继芳　和颜长官百咏　山居  
矮窗欹枕看朝荣，老觉迎逢礼数生。  
来往颇知麋鹿性，寒暄不会俗人情。  

朱继芳　和颜长官百咏　山居  
拥树溪云迷近远，低檐山果乱红青。  
莫言身外都无事，早晚焚香看道经。  

朱继芳　和颜长官百咏　渔父  
不踏长安十二门，鸬鹚飞处数家村。  
停桡试向滩头问，莫是严光末世孙。  

朱继芳　和颜长官百咏　渔父  
一曲清漪濯晚霞，钓竿斜插白鸥沙。  
傍人借问居何处，四海五硝都是家。  

朱继芳　和颜长官百咏　渔父  
秋风淅淅猎菰蒲，如此江山其可孤。  
天与玻瓈三万顷，更添一半夕阳铺。  

朱继芳　和颜长官百咏　渔父  
长作丝纶短短牵，一池汉上尽南天。  
谁知有客量江面，江是渔郎两板船。  

朱继芳　和颜长官百咏　渔父  
推起篷窗抱月眠，三三两两柳边船。  
不须听说文王事，孤负渔竿八十年。  

朱继芳　和颜长官百咏　渔父  
传呼扶柁晚风前，一阵惊鸿没远烟。  
不是吾侬栖泊处，却回别港避官船。  

朱继芳　和颜长官百咏　渔父  
五湖烟里我知鱼，属玉舂锄一处居。  
欲到垂虹风作恶，几株官柳向人痚。  

朱继芳　和颜长官百咏　渔父  
秋声只在树中间，极浦斜阳更有山。  
卷却丝纶呼酒盏，鸥边聊得此身闲。  

朱继芳　和颜长官百咏　渔父  
舟系蓬莱浅水傍，鳌头缩尽海生桑。  
百川日夜滔滔去，借问人间有底忙。  

朱继芳　和颜长官百咏　渔父  
璧月沧波上下天，秋风摇落四无边。  
玉龙尽唤眠鸥起，两岸芦花不见船。  

朱继芳　和颜长官百咏　朱门  
红雨声乾未作泥，绣成十里绿杨堤。  
金杯缓劝玲珑唱，玉勒催归腰褭嘶。  

朱继芳　和颜长官百咏　朱门  
晋代豪华不数家，万钱下箸未为奢。  
客来只是家常饭，豆粥萍虀费咄嗟。  

朱继芳　和颜长官百咏　朱门  
曲池毕竟有平时，冷眼看他炙手儿。  
十数年间三易主，焉知来者复为谁。  

朱继芳　和颜长官百咏　朱门  
客履三千此托身，晚杯狐白暖生春。  
狂来且置兴亡事，金坞铜陵不解贫。  

朱继芳　和颜长官百咏　朱门  
天近偏承雨露荣，深深庭院锁清明。  
柳丝风送秋千影，墙外行人空复情。  

朱继芳　和颜长官百咏　朱门  
朱门往事若为怀，积雨苔痕绿上阶。  
几处败畊吟蟋蟀，玉人曾此溜金钗。  

朱继芳　和颜长官百咏　朱门  
百斛明珠米在仓，沉香火底捻银簧。  
人生行乐那须许，多少边兵未有粮。  

朱继芳　和颜长官百咏　朱门  
泥金摺损舞衣罗，蹙破遥山皓齿歌。  
此曲人间听不得，莫愁还自有愁多。  

朱继芳　和颜长官百咏　朱门  
中寿知无满百身，暖歌冷舞及青春。  
黄金不买长生药，白发偏惊快活人。  

朱继芳　和颜长官百咏　朱门  
长楸走马却归来，雉挟春骄未应媒。  
不信杏梁双燕语，日长帘幙有风开。  

朱继芳　和政和颜令君韵  
恰百年余得县名，从前官长是谁清。  
鱼鲑市小通蛮远，鸡犬村深见吏生。  
过客莫嗔厨传冷，家人方喜俸钱轻。  
却愁明日朝天去，不得黄紬饱五更。  

朱继芳　鸿  
鸿飞九天上，人在平地望。  
尘土与青云，其间能几丈。  

朱继芳　湖荡  
双桡入天影，野葑绿全交。  
鱼唼垂丝柳，鸥眠折叶茭。  
行人沿岸曲，落日挂林梢。  
归去严城隔，僧门尚可敲。  

朱继芳　画舫  
画舫茭中出，青山树上斜。  
浪醒孤客酒，尘盍万人家。  

朱继芳　淮客  
长淮万里秋风客，独上高楼望秋色。  
说与南人未必听，神州只在阑干北。  

朱继芳　见野祭者  
饧粥初香未赐烟，百金难买过湖船。  
南屏山下何年骨，犹向人间觅纸钱。  

朱继芳　江湖伟观  
吴山表里水为池，百有余年壮帝畿。  
天目旧将双凤下，海门新拱六龙飞。  
胥涛白雪生秋思，太乙红云驻夕晖。  
江上沙鸥湖上舫，柳丝风里两依依。  

朱继芳　旧游  
雨峰多少寺，分日去遨游。  
山翠横天目，湖光浴佛头。  
花朝骑马醉，月夜傍船讴。  
一被微官缚，重来不自由。  

朱继芳　客路  
闺合空相忆，那知客路艰。  
背人前去鸟，迎面远来山。  
夜泊孤灯悄，晨装片月弯。  
猿声不知处，杳杳白云间。  

朱继芳　老将  
不把琱刀卖，曾随夜斫营。  
老年犹善饭，壮日想能兵。  
上马身仍健，看鸿眼更明。  
战多人不信，枉指箭瘢呈。  

朱继芳　冷泉亭  
白猿弄清泚，秋入山骨冷。  
老僧怯凭栏，忽失袈娑影。  

朱继芳　梨山庙  
无处着诗名，梨山万古青。  
人间留此像，天上作何星。  
祝史祠神醉，骚人谒梦醒。  
当时青紫楦，曾有许精灵。  

朱继芳　灵芝寺  
黄金匝地小桥通，四面清平纳远空。  
云气长扶天子座，日光浮动梵王宫。  
残碑几字莓苔雨，清磬一声杨柳风。  
沙鸟不知行乐事，背人飞过夕阳东。  

朱继芳　柳  
临水送将归，春风折赠时。  
而今三丈树，元是手中枝。  

朱继芳　六和塔  
三百有余年，潮头不敢颠。  
孤尖标白浪，层级上青天。  
铃隔山僧呗，灯通海客舡。  
老来登眺眼，不道步难前。  

朱继芳　旅馆  
仆行方请息，旅馆复相招。  
小市三家聚，前村五里遥。  
茅柴侵熟饮，松叶生凉烧。  
犹有斜阳在，行吟忽断桥。  

朱继芳　暮春  
姚黄魏紫恼人看，罗袜成尘挽仰间。  
蜀魄声乾花有血，湘灵泪尽竹无斑。  
年光冉冉趋双鬓，暮雨霏霏失四山。  
老里情怀天地窄，莫教一日酒杯闲。  

朱继芳　鸥  
采鱼秋江上，鸥鸟来相随。  
荡桨忽惊起，云天碧四垂。  

朱继芳　七夕  
儿女穿针夜向分，楼头月落尚炉薰。  
凭谁为觅机边石，留取支床卧白云。  

朱继芳　钱塘江  
极浦无高树，苍茫只远空。  
潮来江水黑，日出海门红。  
两岸东西浙，千帆来去风。  
中原山色外，残梦逐归鸿。  

朱继芳　桥西  
云澹风微日未低，瘦藤扶到小桥西。  
林花过雨相争发，谷鸟无人自在啼。  

朱继芳　清明  
饧面留寒不肯浓，一年春事看成空。  
人歌人哭清明日，花落花开昨夜风。  
薄薄絮泥行燕子，深深茭荡出凫翁。  
西泠桥上多车马，有底狂驰百岁中。  

朱继芳　秋风  
秋风欺病客，力气复何如。  
发短丝无数，衣宽带有余。  
见人慵作礼，闻雁强裁书。  
门外生秋草，呼童不要除。  

朱继芳　苕溪  
维舟古祠下，野饭就鱼羹。  
坐听篙人说，行逢牵路平。  
居民难问姓，溪鸭自呼名。  
天目无由到，沿洄更几程。  

朱继芳　少年游  
紫陌寻芳爱马迟，一春能得几晴时。  
海棠露重衣全透，杨柳风微帽半欹。  
大白引浮银凿落，小红吹彻玉参差。  
人生行乐须年少，莫等星星满镜丝。  

朱继芳　失题  
千年白蝙蝠，来往扑人衣。  
洞黑鬼相语，天寒僧未归。  
岩温生石乳，烟起作林霏。  
城里遥看处，唯应一翠微。  

朱继芳　十暑  
十暑江湖客，尘缁白苧衫。  
人沿沙岛路，风卷海门帆。  
带雨厨烟重，通潮井脉鹹。  
家书言不尽，重拆又重缄。  

朱继芳　示医卜逢松崖  
我生八月十五夜，清浅斜河浸月华。  
雇兔捣残千岁药，牵牛引动半天槎。  
自抛蓬海传方处，曾过成都卖卜家。  
今日相逢圆昨梦，一杯松下醉流霞。  

朱继芳　寿尚书意一先生  
天上麒麟地上行，当年孔释送徐卿。  
重来司马儿童喜，初见欧阳老婢惊。  
黄道日开经幄霁，紫垣星近履絧明。  
本朝宝筴千千岁，似读书人共太平。  

朱继芳　书窗夏日  
南风伊轧语窗扉，团扇无功白日迟。  
长恨老来方学易，自从春去不吟诗。  
虫丝有力萦琴索，蛀粉无声点墨池。  
偶出门前行数步，石榴花过已多时。  

朱继芳　痚山矮师叔道场  
白云深处水茫茫，四百年余古道场。  
我来不见矮师叔，手种树身今许长。  

朱继芳　松泽西亭  
高人太多事，寒夜本无鱼。  
船子今何许，泾流只似初。  
白苹秋浩荡，黄叶晚萧痚。  
更有斯亭在，乾坤一草庐。  

朱继芳　宋五嫂鱼羹  
柳下白头钓叟，不知生长何年。  
前度君王游幸，卖鱼收得金钱。  

朱继芳　送李敬则之升扬  
江北江南一叶舟，凭将往事问东流。  
锦帆月冷琼花夜，绮阁风高玉树秋。  
杜牧三生开笑口，刘郎五绝掉吟头。  
淮山眼见诗人惯，高筑诗坛汗漫游。  

朱继芳　送李秋堂赴京口酒人  
客怀正赖春相与，苦欲留春天不许。  
送君一舸下南徐，落花起舞流莺语。  
鲛人浴出扶桑趼，天女染作红云段。  
君从何处得锦机，借与人间为样看。  
青杏园深暖漏长。柳绵如雪扑酒缸。  
吴姬道字未端正，当垆学唱新番腔。  
貔貅百万张颐仰，都将铁瓮盛春酿。  
有客风谈四座倾，主人合序诸侯上。  
日边此别各南北，君颐始髭我衰白。  
何以赠之折柳条，千丝万丝心摇摇。  

朱继芳　送人之武昌  
秋风吹落叶，君作武昌游。  
只道从军乐，那知别路愁。  
寒暄楚岫色，日夜汉江流。  
大阃多珠履，无为弹蒯缑。  

朱继芳　送僧苹洲游醉李  
师今游醉李，自刺钓舡篙。  
地说三吴胜，人夸二陆豪。  
草黄工女绩，波白课丁熬。  
近海寒应早，霜毛怯剃刀。  

朱继芳　太极图  
动静无端画一圈，分明擘破又浑全。  
日池漏得先天意，钻入书窗个个圆。  

朱继芳　桃源官罢芸居以唐诗拙作赠别  
自作还相送，唐诗结伴来。  
归装携此重，笑口为君开。  
莲上巢难稳，桃头郁垒神。  
何须千岁上，即此是新陈。  

朱继芳　题飞来峰  
元是西天住，飞来莫去休。  
未凭仙佛国，好似帝王州。  
彼树亦如寄，吾生应更浮。  
白猿呼不应，松露滴猕猴。  

朱继芳　题李秋堂盟鸥集  
相逢已恨十年迟，买酒吴山一夜诗。  
明日送春仍送客，柳花风颺鬓丝丝。  

朱继芳　题丘芳仲月林  
阿姊种婆娑，秋风奈若何。  
人间千树少，天上一枝多。  
安得仙槎客，携将玉斧柯。  
和根都斫却，还我旧山河。  

朱继芳　天竺分韵得芳字  
缥渺白云乡，天风吹晓凉。  
人寻水源至，路入树阻长。  
昼静闻晴唘，春余拾涧芳。  
余心忽有得，欲语又还忘。  

朱继芳　听白云寺清师琴  
古寺沉沉昼日长，泠然清响发僧房。  
昭君别去颜如玉，苏武归来鬓已霜。  
山水无端言尔志，炭冰何事置吾肠。  
老来却爱虚檐外，雨滴梧桐一味凉。  

朱继芳　听雪  
瓦沟初瑟瑟，隐几坐虚白。  
良久却无声，门前深几尺。  

朱继芳　桐江舟夜  
荡桨入虚碧，星河俱动摇。  
前村渔火近，别浦雁声遥。  
对景知明月，回头得暗潮。  
桐庐在何许，江路夜迢迢。  

朱继芳　挽芸居  
不得来书久，那知是古人。  
近吟丞相喜，往事谏官嗔。  
身死留名在，堂空着影新。  
平生闻笛感，为此一沾巾。  

朱继芳　挽周伯弜  
今日忽不乐，散行湖水滨。  
有怀天下士，遽作梦中人。  
醉语惊天地，狂歌哭鬼神。  
九原如可赎，那不百其身。  

朱继芳　晚眺  
鸟飞欲尽暮烟横，一笛西风万里晴。  
山外有山青不见，微云映出却分明。  

朱继芳　吴歌  
雁影江潭底，秋声浦溆间。  
吴儿歌一曲，月子几回弯。  

朱继芳　西湖别业  
寥寥湖上趣，大似水云僧。  
故国经年梦，寒窗独夜灯。  
鞭声争辇道，月色淡觚棱。  
一觉平明睡，都人却未能。  

朱继芳　惜花  
留春春不住，春去落花随。  
枉自收残片，何堪缀旧枝。  
轮蹄前日约，蜂蝶一年期。  
代谢由来事，谁能作许悲。  

朱继芳　溪村  
榉柳正当官道，渔舟偏系柴门。  
今年春水深浅，看取层层岸痕。  

朱继芳　溪村  
雨洗山光绿净，波涵天影清空。  
草际自际鹅鸭，柳阴分坐儿童。  

朱继芳　溪桥  
云归洞府痴龙睡，日澹山椒倦翼还。  
桥上行人桥下水，如今日夜不曾闲。  

朱继芳　溪寺  
背人沙鸟一行斜，唤客桐鱼几叠挝。  
误向山中参白足，不知头上着乌纱。  
煮茶烟暖浮新竹，洗钵泉香带落花。  
过夏功劳眠与食，谁能展卷看楞伽。  

朱继芳　闲观  
闲观造化余，静极悦自性。  
胡蝶忽飞来，吾心已无竞。  

朱继芳　辛亥二月望祭斋公因游甘园  
山入湖光碧四围，棋枰零落葑田稀。  
蒲芽短短鸳鸯冷，惟有渔师几纲归。  

朱继芳　辛亥二月望祭斋公因游甘园  
朝霏作雨连天湿，春气熏人到骨香。  
四望水亭无正面，有花多处背湖光。  

朱继芳　辛亥二月望祭斋公因游甘园  
海棠阴下小徘徊，屐齿深深一径苔。  
忽听铜钲花外近，园丁说是主人来。  

朱继芳　辛亥二月望祭斋公因游甘园  
老眼盾花兴未厌，不知头上雨廉纤。  
流莺浪语春风恨，谁拗花枝插帽檐。  

朱继芳　辛亥二月望祭斋公因游甘园  
公事相妨一半春，今朝才得自由身。  
眼中领略能多少，细雨斜风便妒人。  

朱继芳　新秋杂兴  
晚烟起处是孤村，漠漠郊原白道分。  
菰叶池塘痚雨过，豆花篱落夕阳曛。  
远山宽阔围天在，邻杵丁东带雁闻。  
独自寻诗风满袖，不知身入白鸥群。  

朱继芳　行都春事诗  
紫陌无泥雨后天，绿阴多处正秋千。  
土风未必知农事，也听村夫说种田。  

朱继芳　行路难赠萧坦翁  
行路难，居不易，  
旋买生柴煮一字。三千风不直一杯水，  
何用狂吟动天地。郡不见陆天随。  
忍穷读书白眼屠沽儿。又不见孟东野，  
载少於车车是借。丈夫吐气摩星斗，  
六印黄金真唾手。莫吟诗，  
诗能穷人君不知。古人坐诗穷到骨，  
今人方笑古人痴。又闻夜半舟移壑，  
却叹东门黄犬华鹤。人生短长无百笑岂易得，  
莫惜床头沽酒钱。  

朱继芳　雪中僧虚舟来  
雪中闻犬吠，清卧起来迟。  
闻户千山白，逢僧一个缁。  
言从风絮时，忆得雨花时。  
寒舍无祗待，煎茶且说诗。  

朱继芳　严衢道中  
草白三丫路，苔青五里牌。  
长年画马客，几两利名鞋。  
斗籴随时贵，方言到处乖。  
近山樵有主。童稚拾松钗。  

朱继芳　野望  
帝青八万四千里，更着修眉一两尖。  
古往今来愁得尽，不教我辈送愁添。  

朱继芳　宜春台  
定王米换长安土，北望长安日几廻。  
更有筑台归未得，凭高却望定王台。  

朱继芳　意行桥  
我行且奚适，兴尽忽自返。  
倒影射清漪，回光在桥板。  

朱继芳　用前韵谢野水郎君招饮  
为有台池无限娇，游人歌舞尚朝朝。  
清漪浴日开金面，晴唘调风衮绿腰。  
骚客五花唐殿马，主家七叶汉庭貂。  
丁宁红紫休开遍，约住春风待见邀。  

朱继芳　幽寻  
幽山寻不浅，归路故迟迟。  
猿断空山答，人行片月随。  

朱继芳　有怀鹫山次僧芳庭韵  
一塔与云齐，寻僧路不迷。  
小舟沙鸟外，痚磬夕阳西。  
古树含云亚，春桥覆水低。  
鹫峰飞不去，夜夜子规啼。  

朱继芳　有叹  
与老本无期，相寻天一涯。  
履承双足趼，帽裹半头丝。  
路近行犹歇，乡遥梦岂知。  
酒酣增意气，忽忆少年时。  

朱继芳　渔翁  
渔翁家在何许，惯宿芦花不归。  
昨夜江村欲雪，百钱买得蓑衣。  

朱继芳　栽松道者像  
手便筇杖冷，脚厌芒鞋紧。  
两袖吹松风，东冈复西岭。  

朱继芳　再拜阆风帅干宝谟郎中  
家世蜀青城，抟扶几万程。  
神游应八表，骨炼已三生。  
举酒呼麟脯，吹笙答凤鸣。  
欲将余马紲，蜷局不堪行。  

朱继芳　赠日者  
乌兔走双丸，谁将手控抟。  
短长三万日，好丑百千般。  
数远谈何易，天高问却难。  
送君寻富贵，我命不中看。  

朱继芳　赠西蜀冯道士  
峨眉山月照清溪，中有方瞳一羽衣。  
拄杖经行天下半，丹砂乞与世人希。  
千年城郭空归鹤，万里山河自落晖。  
安得与君游汗漫，乘槎一问女星机。  

朱继芳　赠续芸  
谁谓芸居死，余香解返魂。  
六丁将不去，孤子续犹存。  
科斗三生债，蟫鱼再世冤。  
向来诗作祟，挥涕对人言。  

朱继芳　张子中牡丹图  
写来犹是挟春娇，想见当年魏与姚。  
花外小车看未了，杜鹃声里洛阳桥。  

朱继芳　昭庆寺  
幽寻得胜趣，城市几人能。  
古柳深吕磬，长廊尽处灯。  
画龙听说法，塑佛看斋僧。  
别寺经行遍，兹游昔未曾。  

朱继芳　舟到梅雨暴涨  
夜月离于毕，篙师可奈何。  
帆穿风减半，并阔雨添多。  
侧岸无牵路，中流有旋涡。  
平生柂楼底，得在柳梢过。  

朱继芳　子规  
自身归未得，却劝别人归。  
思妇心中事，征夫泪满衣。  
蜀天知近远，江树间稠稀。  
幸自安双翼，谁教大奋飞。  

朱皆　句  
墙东凉月频留夜，渡口垂杨几惜春。  

朱皆　句  
千金常恨邻难买，一笑那知盖已倾。  

朱杰　游九锁  
九天虎豹不守关，瑶京夜半堕尘寰。  
化为青山故曲折，中有玉殿开仙班。  
白龙天来三百丈，飞沫直下琉璃湾。  
神仙可望不可接，桃花伴我归人间。  

朱晋　句  
冰玉词新吐，尘埃气不留。  

朱京　句  
削成双峰玉骨清。  

朱京　麻姑山  
仙都朝百灵，奇绝众峰冠。  
朝随五马游，万里卷云幔。  
春阳散地脉，指顾群阴泮。  
刻玉露巉岩，严严色足惮。  
怪木走狞虬，老藤连朽贯。  
峰势忽骞腾，天马脱修绊。  
飞流三百尺，余沫拂霄汉。  
空谷隐晴雷，聒耳笑语乱。  
所愿化日长，谁忧斧柯烂。  
况复值此时，桃竹分相半。  
乘兴事幽寻，顿觉神还观。  
信步忘险易，履袜遭污漫。  
恣观融结巧，疑费阴阳炭。  
暝色生四垂，孤烟起樵爨。  
千骑去如飞，夕阳人影散。  

朱京　题清芬阁  
我爱君家似洞庭，却疑身在小蓬瀛。  
白波潭上鱼龙舞，红叶村中鸡犬声。  
大雅篇章无弟子，高门事业有公卿。  
后来若要知优劣，千古何人继盛名。  

朱京　祥光寺  
山寺藏遗刻，尘埃字半昏。  
空挥岘首泪，谁起谢公门。  
白石千年像，苍头五世孙。  
他年想陈迹，卜筑向云根。  

朱景献　游山  
凌云峻岭隔凡尘，岭外湖天别是春。  
一千丈岩人已往，五百年事迹徒阵。  
自传道貌今无垢，不脱禅衣句尚新。  
信是飞仙游戏处，何须云外望三神。  

朱景行　榴皮题壁  
白酒延宾出自如，收书养性务三余。  
山人醉吐惊人句，却向东庵素壁书。  

朱景阳　诸宜春萍乡二邑大夫政事作诗一章  
政在宽民戢吏奸，忍为苛娆恣贪残。  
东邻老幼足和气，西邑生灵皆病颜。  
万乘至聪闻不及，两司端坐匹如闲。  
行人过此还知否，地狱天堂咫尺间。  

朱浚　都城初秋和赵京府  
从来美玉价连城，结佩乘风十二京。  
携上峥嵘今有约，好留彩笔调清平。  

朱浚　都城初秋和赵京府  
暑梦虫虫似醉中，片云挟雨过长空。  
不知秋色来多少，分数暖凉卜晚风。  

朱浚　都城初秋和赵京府  
宇宙清愁望眼中，谁将凉雨借龙公。  
秋风夜入关河迥，破贼红旗{左矢右先}晓空。  

朱浚　寄友  
溪月知相忆，江云约共吟。  
夜船书一纸，飞过赤枫林。  

朱浚　句  
寺钟城鼓两相知，共醉烟关感慨多。  
堤柳垂金春几许，檐花鸣玉夜如何。  

朱浚　句  
西风落叶长安梦，晚节寒华老圃心。  

朱浚　句  
玉帐分兵赋采薇，梅花吹雪上戎衣。  
将军意气中江楫，丞相功名采石矶。  

朱浚　句  
红云近处催班急，只待春前奏凯归。  

朱浚　句  
蓬莱春思重云上，江汉秋情十载前。  

朱浚　句  
金寒霜气山无虎，剑动星光水有龙。  

朱浚　句  
皇帝当年第九春，宫符仍诏刻麒麟。  

朱浚　句  
明明采石兵前样，参赞归来即近臣。  

朱浚　句  
落花水暖千船聚，芳草春深一鹤归。  

朱浚　句  
米车已过尘迷路，渔网才收月满船。  

朱浚　句  
海燕故人意，杜鹃游子心。  

朱浚　句  
故里千山隔，终年一字无。  

朱浚　秋日西湖  
几州陵变谷，经月雨为霖。  
世事今如此，西风动客心。  

朱浚　赠卖墨吕云叔记陈烟山  
仙宗传诀自分明，未数当年老树精。  
一片紫云光滴滴，丹稚成就几公卿。  

朱克家　玉马山  
水石嵌空山荦确，瘦藤扶上青云幕。  
平川一望渺无际，东疑嵎夷北朔漠。  
驾天叠巘输翠浪，奔野细流横雪槊。  
疏峰点点雁聚沙，密屿喁喁鱼纵壑。  
一江净绿绕书元，几陇断畦成卦剥。  
乍惊渔唱出烟霭，时听村舂动篱落。  
幽遐异景争指说，老眼苦难觅渺邈。  
夜间支枕挂银窗，闪闪星河手可摸。  
何年标名称玉马，蹴踏风云跨寥廓。  
更连三十六奇峰，削玉排青相间错。  
偶因佳友得壮观，俗虑尘襟顿疏瀹。  
翛然物外岂非仙，不须更羡辽东鹤。  

朱旷　拜于湖张状元墓留题  
瘦马踏乱山，盘折度村坞。  
处处花柳明，耕锄遍垅亩。  
麦苗见肤寸，拳屈方出土。  
乃知去夏旱，布种坐迟暮。  
夏租竟如何，未免催迫苦。  
投鞭扣萧寺，来谒张公墓。  
再拜拭泪行，畴昔感知遇。  
盛年厌纷华，骑鲸上天去。  
校讎三洞章，飞仙自俦侣。  
笑唾人间世，一品竟何补。  
世人患死生，未究死生故。  
是生本不灭，来往若寒暑。  
休矣勿复言，僧窗睡春雨。  

朱利宾　题妙觉寺  
有民增吏役，无事爱僧家。  
不惮山头路，来煎饭后茶。  
钟鱼虽阒寂，松竹自交加。  
扫榻须盘薄，吾生会有涯。  

朱利宾　题妙智院  
江南景物可人意，梦里家山唤客愁。  
岁月几何春欲暮，水云深处寺偏幽。  

朱梅居　句  
物态却从无处有，世情偏向苦中甜。  

朱蒙正　濯泉亭  
风浪江头正激湍，小亭溪上水平宽。  
濯缨不做弹冠想，一曲沧浪钓雪寒。  

朱孟翁　春日田园杂兴  
鋡饤蔬槃已竹萌，如何布过未催耕。  
牧儿懒散骑牛过，游子牵连信马行。  
秧际窥鱼翅白鹭，花间捎蝶下黄莺。  
东风岁岁添新绿，独我霜髯多峁茎。  

朱敏功　一华亭  
自闻达摩西来意，五叶敷荣祗一花。  
从此祖风传不泯，灵芝到处有奇华。  

朱明之　尘士呈介甫  
尘土纷纷起处微，祗随风力乱嘘吹。  
高张白雾横宫阙，低引轻云暗路岐。  
坐客昏蒙归耳目，行人斑白上须眉。  
谁知滂沛天飞雨，洗涤轻浮会有时。  

朱明之　次韵介甫怀舒州山水见示之什  
皖上相逢昔少留，登楼隐几听鸣鸠。  
山峰游处今何在，溪水流来此有不。  
就食四方甘不击，为生一世信长浮。  
共知局促京沙里，回首当时始觉羞。  

朱明之　羁旅呈王介甫  
羁旅迫岁晚，班毛混满簪。  
游无果下马，坐乏囊中金。  
尘涨风声满，天昏雪气深。  
幸闻清论数，竟日解悲吟。  

朱明之　寄王荆公忆江阴  
城上城隍古镜中，城边山色翠屏风。  
鱼是接海随时足，稻米连湖逐岁丰。  
太伯人民堪教育，春申沟港可疏通。  
朱轮天使从君欲，异日能忘笑语同。  

朱明之　岁暮呈五介甫平甫  
岁暮远为客，一身归计深。  
尘沙日翳翳，雨雪夜阴阴。  
喜色开南信，悲怀动北琴。  
感时须寂寞，何独少陵心。  

朱明之　因忆灊楼读书之乐呈介甫  
忆昨灊楼幸久留，乾坤谈罢论雎鸠。  
它时已恨相从少，此日能忘共学不。  
南去溪山随梦断，北来身世若云浮。  
行藏愿与君同道，只恐蹉跎我独羞。  

朱某　绍兴乙□中秋后五日乘休沐之□□舟□家为藏真之游  
白首扁舟□□访寻，江山□□□登临。  
□□□是□□藏处，□□平生赏爱心。  

朱某　送黄行者  
自有棋来不计年，古今唯是说争先。  
个中一著如教会，杀尽三千与大千。  

朱南杰　泊崇德  
堰未抵长河，先从古县过。  
诗舟寻旧岸，酒市鬻新歌。  
傍水人家密，依山僧寺多。  
夷犹观未足，无柰月明何。  

朱南杰　陈梅隐求诗  
旱岁走江湖，那堪又岁除。  
隐梅非活计，行李盍宁居。  
自有珠玑集，不携朝贵书。  
酬君无好语，索笑谩踌躇。  

朱南杰　出嘉兴  
舟出嘉禾五里城，僧楼山塔互峥嵘。  
酒旗密比随风舞，渔网横拖漾日晴。  
画舫贵人帆去稳，单衣游壀3着来轻。  
山歌已接长河堰，到得临平月又明。  

朱南杰　除夜怀刘朋山为坑司干官  
失脚糟丘又一春，岁除牢落颇关情。  
谁家不换桃符句，比屋相闻竹爆声。  
旧友未知能铸冶，新年宜入孰陶成。  
来朝无甚人交往，乐得齤齤睡到明。  

朱南杰　垂虹亭  
凭虎蝃蝬逼人寒，中有危亭百尺宽。  
天接水腰呈绝景，风回帆脚涨狂澜。  
半稿落日吟将就，一抹晴烟画亦难。  
不是酒杯今日窄，直须邀月上栏干。  

朱南杰　春日呈{左山右肃}岩  
朝来惭愧又逢春，总把官身换客身。  
堤柳未归新气象，窗梅犹带旧精神。  
村居牢落谁沽我，吏醉清闲却笑人。  
打叠故书排日去，一樽随意踏芳尘。  

朱南杰　东新桥值雪  
间关入帝乡，飞雪断羁肠。  
天地皆明白，山川忽老苍。  
柳眉遮旧影，梅额上新妆。  
客里急先务，湖边问短航。  

朱南杰　枫桥湾　　家有枫桥午古压波光之句用韵以纪所见  
枫桥酒味胜官坊，随分红裙取次妆。  
月照乍圆新气象，僧闲不减旧风光。  
一桥地势横分水，两岸人家竞采桑。  
惟有塔铃太多管，笑人来往自玎珰。  

朱南杰　富民犯米四十字以喻之  
彼此有人心，人心即讼庭。  
初无深利害，倒自费调亭。  
私意生荆棘，公家有典刑。  
落便宜是益，座右可刊铭。  

朱南杰　孤山观梅  
费尽年年造化功，精神全在雪霜中。  
一枝映带窗前月，消得逋仙作主翁。  

朱南杰　过长河堰  
帆指长河风力微，渔舟个个有鱼归。  
一声水际笛三弄，几处梅边竹四围。  
桑伐远扬蚕事熟，花消浓艳柳绵飞。  
西湖只在钱塘外，又见孤山梅子肥。  

朱南杰　和吴{左山右肃}岩韵  
春回笔底露潜机，为怯高吟且遁肥。  
又见牛鞭春到日，羞披鹑结旧来衣。  
雪随着处分单厚，梅不关人自密稀。  
归计商量今始定，乐哉心事看云飞。  

朱南杰　和吴梅庵同登白龙对月韵  
秋容满目带微寒，帆稳兰舟驾碧澜。  
照我湖我天共色，袭人花气露初乾。  
笑谈红袖日中舞，惊动苍龙水底蟠。  
最是一清无着处，却惭狼籍草杯盘。  

朱南杰　横林遇雨  
断当篙师到锡山，片云尼我竹林间。  
短篷展转浑无寐，只听邮铃去复还。  

朱南杰　横林遇雨  
雨湿桅竿风飐帆，不禁篷漏滴衣单。  
苍头更说无眠处，始信人生行路难。  

朱南杰　甲辰入京春深犹雪和吴{左山右肃}岩二首  
岁事客里过，今年只去年。  
甘贫常寂寂，知已孰拳拳。  
花艳卑崇帐，江流羡祖鞭。  
家山芳意动，野骑盍言还。  

朱南杰　甲辰入京春深犹雪和吴{左山右肃}岩二首  
掀髯论时事，莫问是邪非。  
绿句池边得，青阳柳外归。  
夜深嫌薄酒，春浅怯单衣。  
门巷雪撩乱，低头且掩扉。  

朱南杰　饯海盐史后乐  
秦溪邑大号难治，后乐三年以德为。  
海阔有楼还旧观，堂深无日不新诗。  
虚舟只载来时物，实惠常教去后思。  
相业真传公不忝，苍生况是望霖时。  

朱南杰　饯徐衍道知县  
事业文章属当家，刃游余地宰金沙。  
挽回凶岁作丰稔，安集流民绝叹嗟。  
两载秋霜威盗贼，一犁春雨沃桑麻。  
宽民实意言难尽，胜种河阳满县花。  

朱南杰　林竹翁求跋  
何物耐交情，林翁竹借名。  
霜严不改操，风劲镇长清。  
袖里森珠玉，胸中富甲兵。  
江湖莫相笑，已播逸民聋。  

朱南杰　刘直孺示拙逸诗编且命着语  
拙自愚中来，逸与怠相比。  
限界固分明，差忒亦容易。  
人心自有机，天下本无事。  
更参大学章，终始一诚意。  

朱南杰　七夕呈坐间诸友时留平江宿和靖书院次日  
叶已鸣秋夜渐长，年年织女会牛郎。  
龙梭暂歇七襄驾，云袖轻飘百和香。  
输我晚凉和月饮，任渠明发渡河忙。  
要知工巧元无用，乐得身闲拙不妨。  

朱南杰　入京  
客怀醉杀也醒醒，昨夜思家梦几惊。  
道阴且长无信息，只将喜鹊验安平。  

朱南杰　摄事华亭归舟口占  
挈来司市正花时，补陋支倾费品题。  
顾影自惭身是客，片帆又逐晓风西。  

朱南杰　寿实斋侍郎王先生  
崧高维岳诵生申，整顿乾坤属旧臣。  
天下安危关出处，性中存养自真纯。  
便归紫橐酬公论，已草黄麻授正人。  
天为皇家锡难老，愿将霖雨福斯民。  

朱南杰　书考  
人说宦途好，元来是险途。  
不亲真利害，难话细工夫。  
下考初书一，中心有愧无。  
官卑何展布，三载且糊涂。  

朱南杰　题吴梅庵和靖索句图  
童寒鹤冷雪霏霏，正是先生得句时。  
一段孤清图不尽，梅花从此厌人诗。  

朱南杰　同陈明叔游湖作  
四月湖边冷若秋，先贤堂下系扁舟。  
山头积翠来新意，波面飘红忆旧游。  
无柰杨花欺倦客，已多荷叶护轻鸥。  
堤边谁道春归了，犹有一声黄栗留。  

朱南杰　同刘朋山游湖边作  
谁立西湖造化功，峰分南北境相通。  
四时风物弦歌里，两岸人家图画中。  
堤柳送迎忘尔汝，棹声来往自西东。  
风波便作恩波看，此乐君王与众同。  

朱南杰　晓发嘉兴府  
晓发嘉兴府，人家门未开。  
闸关船侧过，水涨堰平推。  
浓绿暗官格，把红绽野梅。  
城中箫鼓发，知是使君回。  

朱南杰　烟雨楼  
锦绣囊开城角东，规模绵亘境相通。  
一亭旧占梅边月，两径新添竹外风。  
山色有无烟变态，湖光浓淡雨收功。  
凭栏正好催归去，横笛数声芦苇中。  

朱南杰　延陵道中即事三绝  
笋舆取道自吴干，东作村村喜一般。  
已拜劝农田畯赐，旧租何似放令宽。  

朱南杰　延陵道中即事三绝  
人家密簇近溪旁，旧寥青裙竞采桑。  
相唤相呼相叹息，茧丝岁岁为官忙。  

朱南杰　延陵道中即事三绝  
小立青帘卖酒家，味虽薄薄胜空茶。  
今年春满疏篱外，数轻红出杏花。  

朱南杰　夜坐书怀  
挑灯看彻后村诗，忽尔惮惮百所思。  
不待人言已知错，要知分定盍如斯。  
但求甘旨安无事，浪说荣华自有时。  
倒指新簄当已熟，且煨闽芋一中之。  

朱南杰　尹楼岩久留华亭  
风雷昨夜揭窗纱，未信楼岩不忆家。  
和靖山头春到了，莫因寻鹤负梅花。  

朱南杰　张玉轩南园  
南园不与昔时同，绵亘规模十里通。  
万古倚山如踞虎，一亭跨水似垂虹。  
虚堂旧占梅边月，曲径新添竹外风。  
诗料满前吟不尽，主人樽酒未应空。  

朱南杰　舟过吴江县  
寺满吴江县，钟声两岸分。  
买鱼嫌少室，沽酒欠文君。  
平地桥边浪，无心岭外云。  
稿人添德色，为策过湖勋。  

朱南杰　舟行过平江  
踪迹平生马少游，功名外物等虚舟。  
不多饮酒常成醉，自在吟诗只遣愁。  
已幸一帆离锡邑，更宽两日到杭州。  
晓来忽见盘门塔，疑是西湖大佛头。  

朱南杰　朱知镇戎服警盗窃案不惮雪夜酒库在镇外不得与戏呈  
戎装元不碍儒冠，盗贼潜窥胆自寒。  
金鼓声闻三里外，旌旗影庇四民安。  
肯从叶力多君子，愧不同盟是酒官。  
龢气酿成年可卜，晓来喜见雪漫漫。  

朱南杰　自库八镇十二里皆山径刑侯以马相招道间口占问梅  
蹇驴突兀万山间，欲雨还晴雪又悭。  
一路梅花寻不见，多应开向小溪湾。  

朱南金　石楼  
蒙茸披尽自成蹊，两扇岩扉向日齐。  
说与白云休锁钥，留将千古指人迷。  

朱南强　古隍行  
茂林修竹恒苍苍，畦兰畹芷胜幽芳。  
在葱佳气蔼祯祥，小小一村名古隍。  
屋西有山名虎耳，东流挹抱长溪水。  
三峰笔架卓面前，背后驹骊翠屏奇。  
绕帘数顷祖遗田，信可容侬耕晓烟。  
摘山钓水美且鲜，南窗笑傲北窗眠。  
三馀祗把子孙教，不伯趁炎竞浮躁。  
先于道谊后文章，事长谦恭事亲孝。  
桑麻芋粟小园收，社醖茅柴逐旋笋。  
但得官清摇役省，此生温饱复何求。  

朱岂　采菊亭  
霜降草花落，林柯亦纷披。  
耿耿园中菊，煌煌发幽姿。  
良夜积华露，花叶繁以滋。  
风流贤史君，澹然与花期。  
黎旦曳杖去，采掇欣忘疲。  
佳色弥清兴，明艳侔晨煇。  
雅尚已千载，神交此一时。  
秉芬寄遐想，载咏閒居诗。  
气清秋改容，景晏山益奇。  
佳处要领略，忘言心自怡。  
客来无可语，坐见花阴移。  
夕英浮冻醴，痛饮须反卮。  

朱谦之　朱卖臣斋二首  
贫贱难堪俗眼低，区区何事更云泥。  
会稽乞得无他念，祗为归来毫故妻。  

朱谦之　朱卖臣斋二首  
束薪行道自歌呼，越俗安知有丈夫。  
一见印章惊欲倒，相看方悔太模糊。  

朱清　瓜桥竞渡  
东吴霸业已成然，渡口瓜畦泽未乾。  
为问曩时仙在否，何堪云树鹤蹁跹。  

朱清　严峙钓台  
谁著羊裘探故人，客星炯炯照天文。  
严陵矶下桐江水，流到东山一色清。  

朱庆弼　仙水洞  
冰凝石乳寒流竭，霜打孤岩苔发结。  
鲛绡洞底织欲成，飕飕风从洞口出。  

朱庆朝　登雁门山绝顶  
万丈仙山望欲寒，白云中断出栏干。  
登登忽向峰头立，好与风主地上看。  

朱权　绍熙辛亥岁迁居星洲述怀  
别墅今为宅，芳洲古号星。  
一溪萦似带，群岫列如屏。  
缭绕蟠龙势，回旋翥凤形。  
紫峰钟美瑞，秀丽炳神灵。  
峻岭通山去，寒潭对刹渟。  
高严双杰出，斜谷独深扃。  
鸥路遵幽渚，牛羊散远汀。  
春花纷外野，秋月可中庭。  
筑室歌鸿雁，谋邻咏鹡鴒。  
来居犹未久，补弊不遑宁。  
爱竹留新笋，看松养茯苓。  
采山收美茹，钓水得鲜鲭。  
檠短亲诸子，窗明勘六经。  
桂香思譬水，槐影记枫庭。  
事业姑藏器，功名会发铏。  
岂无牙父志，当遇子期听。  
鵰鹗须逢运，骅骝岂峦坰。  
祗今时合待，拄笏谩名亭。  

朱日新　大涤洞天留题  
十年欲到今才到，九锁山中称策筇。  
白日燃松游两洞，清晨洗眼看孤峰。  
心情老矣难为节，景气暄然不似冬。  
剩与仙翁有期约，从兹来往定从容。  

朱汝贤　楼台烟雨亭  
神息驭兮龙冈，殿金仙兮庙傍，  
结轩楹兮受厘举觞。发山川兮秘藏，  
览昩源兮一方，台突兀兮楼栋翔。  
人祀神兮敬将，神福民兮简穰，  
晴烟晦雨兮相尔农桑。击平西兮桐乡，  
吾去留兮敢忘，愿培嘉植兮松虬竹苍。  

朱汝贤　题素女石  
旧闻素女出天井，坐石晓梳青髻丝。  
碧湫一笑入深窈，灵篆朱书来命迟。  
冷钟晨梦听飘洒，受物不遣雷车随。  
阴云未驳润泽广，民岂能忘心已知。  

朱汝贤　题秩巴寨  
十大曲破寰海知，六么对舞纖腰肢。  
秩巴古寨士解围，谱传建业隆兴时。  
天匏作腔豺脔皮，竹撩袅绕叠指麾。  
慢曲出入和柘枝，四部中分声递随。  
行齐气勇拍趁吹，妙伎那教呈健儿。  
忽然锦袖左抱持，伸拳俯拜当阶墀，  
三台挝鼓彻送之。我闻此乐来西陲，  
恩浓四沐需云期。君仁先祝慈闱慈，  
寿崇蟠桃庆瑶池。乾会佳节等翼箕，  
国安磐石民恬熙。不忘武事功平夷，  
臣微鳌抃同熊罴。附庸此日江之西，  
时人入耳郑卫漓。播鼗击磬今奚师，  
旧乐之半见绝稀，十有二数存音仪。  
红裙掷球颜忸怩，采莲况欲追耶溪。  
乐明美报意远而，两宫睿筭南山齐。  

朱赏　和题观音石壁  
今古相逢世所稀，神仙与我说天机。  
吾家后裔知消息，不落凡间笑白衣。  

朱少游　芭蕉  
剪得西园一片青，故将来此恼诗情。  
怪来昨夜窗前雨，减却潇潇数点声。  

朱少游　掬水月在手  
十指纤纤弄碧波，分明掌上见姮娥。  
不知李白当年醉，曾向江边捉得麽。  

朱申　和金表叔中秋题月  
平分秋半月华圆，玉碾无声静转旋。  
月桂从攀由我捷，姮娥不解是谁先。  

朱申　食粥歌  
龙平江水清洋洋，尉山高兮秋叶黄。  
钓翁落落兮栖山房，偕室人兮甘糟糠。  
丈夫壮图兮在四方，道岂终穷兮业不彰。  
刍荛有谋兮怀庙堂，一言而兴兮悟君王。  

朱申首　和金表叔中秋夜题月  
平分秋半月华圆，玉碾无声静转旋。  
月桂从攀由我捷，嫦娥不解是谁先。  

朱诜　丁巳春劝农  
劝农小队出东禅，春事平分花柳天。  
乱石藏云苍玉洞，小溪流水紫{下艹下缥}田。  
农忙处处扶犁雨，社近家家煮酒烟。  
野兴未厌归兴促，公馀犹拟一横鞭。  

朱诜　画不如亭  
环绕皆山远胜滁，地无炎瘴气清虚。  
十亭留咏夸前辈，八景搜奇出故墟。  
拍岸惊涛通海道，插天峭壁壮侯居。  
烟云变态无穷极，百幅生绡画不如。  

朱升之　相湖  
世路羊肠淹客游，尘缨来此濯清流。  
半窗修竹翠含雨，一片澄湖冷清秋。  
地僻莓苔侵石几，机忘鸥鹭近渔舟。  
夜凉酒醒未能睡，诗句欲成搔白头。  

朱省斋　鹤林寺竹院  
鹤林古竹院，马素旧松关。  
草合门前路，云埋寺后山。  
花神千载去，僧话片时闲。  
满壁瑰奇句，惭窥豹一斑。  

朱时敏　句  
集英殿下初登第，神虎门前便挂冠。  

朱释老　春日田园杂兴  
家山万象春归好，诗笔拈来感物情。  
泉胍动进母待灌，土膏起处正宜耕。  
无穷怀抱风和畅，不尽形容雨发生。  
度间封侯万里客，何如守拙晋渊明。  

朱叔大　透碧霄  
初疑石壁无行路，已转方知透碧霄。  
茶鼎快烹泉窦月，酒杯低吸海门潮。  
乾坤浩荡乡心远，岁月苍忙客鬓凋。  
欲约洪崖同一笑，满山竹□自萧萧。  

朱松　报恩寺  
道人足迹扫尘寰，坐看筇枝上藓斑。  
豢得箨龙千就就，却教行水绕空山。  

朱松　蝉  
阴阴叶底午蝉嘶，满腹春风寄一枝。  
下有行人正愁绝，不知幽咽自缘饥。  

朱松　陈伯辨为张氏求醉宾轩诗  
前年溪上秋风时，主人酒熟烹黄鸡。  
归来醉倒睡便着，父老唤起牛羊蹊。  
此生一醉宁易得，未辨身为贵人客。  
征西将军尔何人，那用尊前惊堕帻。  
朼来闽越再经秋，闻道轩名涎已流。  
悬知得酒推不去，此客有辖何须投。  
今我正为奔走役，空想题诗满高壁。  
若逢落魄姓回人，为问何时定相觅。  

朱松　陈德瑞馈新茶  
空山冥冥云雾窗，春风好梦欹残缸。  
朝来果得故人信，微凸而么犀銙双。  
贵人争买百璎珞，此心儿女久已降。  
坐观市井起攘袂，念之使我心纷庞。  
领君此意九鼎重，虽有笔力安能扛。  
何时来施三昧手，慰我渴梦思长江。  

朱松　陈仲仁止止堂  
以我有限景，逐彼无涯知。  
失足践畏途，投身试危机。  
舟车日奔覆，定无丘与夷。  
万古践此辙，嗟我与谁归。  
仲仁古静者，怀璧照褐衣。  
名途尝一戏，回首羞前非。  
心如得坎水，不受狂风吹。  
功名忧不免，当复定所之。  
请观本无作，今复止者谁。  
筑堂市门侧，著书园不窥。  
蓬藋深一丈，图书周四围。  
时有好事人，载酒问所疑。  
攫金奋敏手，倚市夸妍姿。  
回光时自照，何者非吾师。  

朱松　酬冯退翁见示之什  
我家大江左，江水日夜东。  
遥瞻发何处，乃在西南穷。  
相望邈异境，正北一水通。  
故令我与子，迹远心自同。  
我生寡所谐，强颜红尘中。  
倦飞矫归翮，饥吟咽寒蛩。  
独欣得吾子，万虑一笑空。  
时时出秀句，醒我如风松。  
当知山泽舑，不鄙犀角丰。  
弹冠实伊始，此生各飞蓬。  
卜邻固未必，即事聊从容。  

朱松　楚江观梅  
莫笑山翁老据鞍，探梅今夕到江干。  
半滩流水浸残月，一夜清霜催晓寒。  
倚醉更教重秉烛，怕愁元自怯凭栏。  
谁知携客芳华日。曾费缠头锦百端。  

朱松　春日二首  
一雷惊收箨龙儿，戢戢满山人未知。  
急唤苍头斸烟雨，明朝吹作碧参差。  

朱松　春日二首  
梦和残月两朦胧，饶舌幽禽苦唤侬。  
若说五更春睡好，绝胜骑马火城中。  

朱松　春日与卓民表陈国器步出北郊  
灼灼桃吐华，濯濯柳垂缕。  
芳菲挽人出，春力乃如许。  
嗟予闭门客，佳节过不数。  
不因可不呼，那得幽步举。  
客如山阴胜，诗作斜川语。  
谁言一尊酒，妙处合千古。  
归来读残书，耿耿霜月苦。  
空余流落心，三叹非吾土。  

朱松　春社斋禁连雨不止赋呈梦得  
岁丰农犹饥，岁恶何可说。  
哀哉半菽氓，罪岁同一舌。  
年时旱尘涨，腊尽不见雪。  
青皇忽雨我，万顷麦苗活。  
令尹民父母，沟壑思手挈。  
祈年祓斋居，有酒不忍设。  
那知桃李径，狼籍香泥滑。  
芳意一如此，坐恐及鶗鴂。  
郊原伫开晴，出劳南亩馌。  
秋成已在眼，一醉宇宙豁。  
更呼湔裙人，劝告侧帽客。  
和公斜川诗，磨石鑱岁月。  

朱松　春晚二首  
梅子生仁柳絮催，春风尘迹只苍苔。  
繁华一梦年年事，长是初莺为唤回。  

朱松　春晚二首  
客路归来芳节阑，杖藜随处小盘桓。  
危红数点藏深绿，须作春风烂熳看。  

朱松　春晚书怀  
万里西游为觅诗，锦城更付一官痴。  
脱巾漉酒从人笑，拄笏看山颇自奇。  
疏雨池塘鱼避钓，晓莺窗户客争横。  
老来怕与春为别，醉过残红满地时。  

朱松　春晚五言寄梦得  
美景足可惜，残春尤不堪。  
晚英余燕蹴，熟颗坠莺含。  
岁月蓬双鬓，生涯粟一畑。  
唯思对公瑾，把酒话江南。  

朱松　次徐谢韵还江公诗卷  
大条祠官闲日月，绝知圣处着功深。  
荣枯举世争卢白，枉直何人较尺寻。  
身比香山差得计，诗看正始有遗音。  
应容下客游东阁，要话朱游夙昔心。  

朱松　次雪峰二小诗韵  
丽日疏烟破小春，双峰秀色一番新。  
要衔天上金鸡粟，莫问人间白眼人。  

朱松　次雪峰二小诗韵  
同参卷裓卧云根，倒屣相迎月下门。  
大耳识君游戏处，不应觅酒向前村。  

朱松　次韵酬求道人  
听君话匡庐，风月妙无价。  
罅峰忽在前，俛仰疑幻化。  
新诗未出袖，光怪炯如射。  
悬知得力处，岛可不足跨。  
家山为谁留，铛粥香{左禾右罢}稏。  
我亦怀秋江，波清鸿雁下。  

朱台符　咏华林书院  
白云深处旧生涯，东指名都百里赊。  
万卷诗书惟曲槛，四方宾客到儒家。  
峰峦卓立多奇石，草木丛芳半异花。  
胜概无由一寻访，只凭幽梦绕烟霞。  

朱台符　赠淳于公归养  
通籍悬车不待车，彩衣归去奉晨昏。  
倚门且慰慈亲望，恋阙空衔圣主恩。  
天上芝泥新诰敕，海边芜没旧田园。  
会须引退追高躅，宦路悠悠岂足论。  

朱堂　大涤洞天留题  
地胜群峰秀，山高宿雾昏。  
灵宫从昔著，仙迹至今存。  
嵌洞窥天巧，飞泉挟石奔。  
尘缘何日了，小篵占云根。  

朱涛　题小赤壁二首  
此地不烧屯，何由壁自赤。  
意因丹炉烟，焰此千寻石。  

朱涛　题小赤壁二首  
千寻石上隐麻姑，会教蔡经起鼎炉。  
丹成龙去今何在，龙迹岩前叫鹧鸪。  

朱天民　神灯  
昔向长老说，北山有神灯。  
六月神初度，邑人竞高登。  
夜深无消息，忽其见崚嶒。  
璀璨作奇葩，点缀横玉绳。  
渐渐出阴壑，两两度松藤。  
乍明既倏晦，此没或彼兴。  
光中若有人，前后相参承。  
久久乃散去，各自为侪朋。  
神意会群望，欢尽车方升。  
我家枕朔冈，梦寐云气腾。  
日暮启窗户，挥扇却炎蒸。  
跂于默一祝，祥光来相应。  
体大赤杲日，中莹融明冰。  
此乃少为贵，群嘱当未曾。  
再拜灯复出，照我心渊澄。  

朱天锡　句  
百里欢声歌扇底，万家和气酒杯中。  

朱万年　贤牧堂  
师瞘使众作祠堂，要学朱张与郑王。  
大家飞上梧桐树，自有旁人说短长。  

朱惟贤　句  
层檐月印高低影，寒壑风号远近声。  

朱翁　石通洞  
披棘扪萝入洞中，拂尘剥藓识涪翁。  
我绿直道来施右，君为清诗到石通。  
定后寂寥无异议，危初萋菲竟何功。  
投豺畀北言犹在，厄宋饥陈道不穷。  

朱希言　大涤洞天留题  
君看万事等虚舟，一任星星两鬓秋。  
惟有林泉久成癖，每逢佳处为迟留。  
松桧参天几万株，清阴夹道暑全无。  
暗泉深洞尤难写，拟借君诗作画图。  

朱睎颜　钱吕子敬赴漕台  
北风吹海波，寒气已惨栗。  
岁功方告成，上计仓廪实。  
大府督先期，列城群彦集。  
公来亲奉辞，王事有远役。  
入登和钧堂，谘诹侍前席。  
力陈功利源，首先二三策。  
民实吾同胞，苛痛体均一。  
商贾趁懋迁，负贩致其力。  
上以奉王供，下以和民食。  
嗟余忝命吏，三载贰下邑。  
适丁岁履艰，课计虚所入。  
使车勤远人，问俗考肥瘠。  
念茲灾疹馀，推额减其籍。  
寒者煦之温，饥者哺之粒。  
响非大府严，云雨手转剧。  
公归被顾问，为我此以臆。  
倘能出泥泽，穷困非所惜。  
相期在岁寒，梅边问消息。  

朱睎颜　吴兴杂咏  
吴兴山水窟，清远古今闻。  
水入孤城合，山来别县分。  
寒川明野晓，晓礁湿溪云。  
试贳鸟程酒，微声透客醺。  

朱熙载　鼎湖  
飆卬万仞插云端，极目令人心胆寒。  
直上欲冲牛斗暗，弥高方觉太虚宽。  
鬼神捧出擎天柱，海底移来压地盘。  
仙骨何时跨神马，御风飞上鼎湖看。  

朱袭封　广宁桥怀韩有功  
河梁风月故时秋，不见先生曳杖游。  
万叠远青愁封起，一川涨绿泪争流。  

朱顯之　句  
空寻晋客维舟岸，不见秦朝避世人。  

朱巽　句  
塞垣古木含秋色，祖帐行尘起夕阳。  

朱严　句  
寓直有谁同骑省，立班独自戴貂冠。  

朱岩伯　皎皎吟  
皎皎天心月，影落寒潭水。  
虽落寒潭水，照人千万里。  
皎皎机上丝，忽落淤泥底。  
一落淤泥底，河水不可洗。  
愿君作明月，晴阴不妨缺。  
莫作淤泥丝，客子徒伤悲。  
人心皎皎莫自欺。  

朱岩伯　书延福寺壁  
双瀑飞来古寺西，月萝烟草久湮迷。  
自从吾辈经行后，便觉他山索价低。  
老去合为三径计，就中聊借一枝栖。  
石崖大有穿磨所，从与新诗着处题。  

朱炎　答讲僧  
四大不须先后觉，六根还向用时空。  
难将语默呈师也，只在寻常语默中。  

朱炎　句  
古人不到处，吾子独留心。  

朱乙午　端平乙未王正十月二日以官事宿祥云得五十六言  
东风吹梦到遥岑，四日苔痕两度寻。  
邻望紫衣腾佛气，岩披古像印人心。  
新椽插号营层止，老衲乘云閴足音。  
我为登山参世法，只将倾家  
瞰崎崯。  

朱翌　八月十三夜与张检法泛武溪  
川净波平五板舟，天开地辟一轮秋。  
白银国放黄金色，宫锦袍添紫绮裘。  
坐久星河挂璎珞，夜深风露走珠旒。  
人间意适须乘兴，我是闲人更自由。  

朱翌　八月十四夜对月效李长吉  
雨江洗出揉蓝天，结璾下铺白玉筵。  
尾箕斗牛珠一穿，连晖接影堕我前。  
整襟危坐天地默，不知夜漏下几刻。  
飞萤一点从外入，白露下湿桂子香。  
蓝桥云英正卖浆，金盘荔枝龙眼双。  

朱翌　跋司马才仲六论  
温公言语药石谱，犹子文章星斗罗。  
家世有方能治国，宦游无地可降魔。  
谛观深世著明论，平视贤良方正科。  
四海共知勋室后，亨年孰似贾生多。  

朱翌　豹隐轩诗  
金钱晕花山中奇，七日雾雨人不知。  
一朝跃出从於菟，毛群惊骇光陆离。  
钓竿在手身在野，未用声名动天下。  
久幽则见理则然，世间岂有终藏者。  
道人见笑皮为灾，羔裘要袖孰剪裁。  
男儿独患无文尔，圣世何忧不遇哉。  

朱翌　丙辰人日雨雪  
此地从来僻，今朝自古阴。  
五年犹作客，一饭敢虚襟。  
春色岂终閟，晨光宜早临。  
国香无恙否，抱雪秀深林。  

朱翌　丙寅十月游南华  
五年四转入曹溪，飞盖干霄日为低。  
人定忽闻钟不嗄，饮香休问水流西。  
桄榔子熟旒珠重，莣寇丛深扇羽齐。  
郁郁苍苍千嶂里，犯寒犹着一蝉嘶。  

朱翌　蔡倅羔羊斋  
有生不酿羔羊酒，无日不诵羔羊诗。  
贤哉蔡子勇成癖，自励要如三代时。  

朱翌　蔡倅羔羊斋  
尽输精白承休德，政用诗书造太平。  
略为周家推在位，太颠闳夭散宜生。  

朱翌　晨光亭夹径草深庵僧澄锄去之将种桃李  
径荒随处长蓬蒿，忽告通幽且尽薅。  
已问花翁移郁李，竟从金母折蟠桃。  
住庵事简吾何力，种树功高子有劳。  
吏用公材当小试，把锄来趁雨如膏。  

朱翌　晨起  
晓日光穿户，衡门起及晨。  
檐垂冰折柱，涧涌雪鎔银。  
腊取一时乐，春期数日新。  
曝书仍曝背。自笑巧於贫。  

朱翌　城上观月  
月上孤城早，山迎雉堞低。  
四天浮沆瀣，万瓦贮玻璃。  
松猎风声北，江摇斗柄西。  
诸公宜款曲，吾且倚枯藜。  

朱翌　出城  
少策经营饱，多方处置闲。  
樵谈消一日，野坐看千山。  
白鹭远飞去，微云时复还。  
展开新乐地，攻破旧愁关。  

朱翌　初到曲江六首  
度岭三百里，携家五六人。  
卜居依古寺，爱日向初春。  
时有逃虚喜，端无去客嗔。  
团栾何所作，不寐守庚申。  

朱翌　初到曲江六首  
昭代人无弃，遐方住亦堪。  
司分大火舍，官作世南男。  
守拙休心匠，忘忧纵手谈。  
平生不喜闹，所欠一茅庵。  

朱翌　初到曲江六首  
灯火光元夕，歌呼亦尽欢。  
欣闻雪霏白，愁失荔垂丹。  
老酒莲花曲，甜鱼藿叶盘。  
万金书若到，便可解忧端。  

朱翌　初到曲江六首  
岭外山川最，天涯草木芬。  
曾经五月狩，俱被一琴薰。  
韶石静张乐，舜峰高山云。  
真同适鲁见，何异在齐闻。  

朱翌　初到曲江六首  
草断城头路，春未履屡穿。  
雨余峰染黛，云出岭垂莲。  
眼傍青林转，愁来白鸟边。  
中原好消息，问取此江船。  

朱翌　初到曲江六首  
嘉卉怀炎德，孤根幸斗临。  
象蹄交绿润，佛眼瞬红深。  
含笑香飘坐，素馨娇满簪。  
老榕虽拥腫，六月十分阴。  

朱翌　初直省宿  
薄暮欣暑退，吏散列闲屋。  
冰厅冷如水，孤坐一巾幅。  
久绝青绫赐，仅免床下伏。  
何尝语丁宁，但愧头蓄缩。  
频年耗太仓，初夜费官烛。  
枕书倦已抛，梦蝶来更速。  
咍台到天明，从人笑列宿。  

朱翌　春游  
久不出门心已灰，佳晴作意苦相催。  
莺花世界共游戏，竹石弟史仍往来。  
心有所之无远近，兴虽已尽更徘徊。  
江边渔父伤时切，得遇郎君笑口开。  

朱翌　次吕居仁九日群集韵  
衣冠交上郡，气象有中州。  
九日一尊酒，千岩万壑秋。  
星方聚吴分，鱼已跃王舟。  
即事感今昔，乃情无去留。  
忧时俱出力，济胜合先谋。  
北望边风凛，戎衣讵敢休。  

朱翌　次韵常子正  
骨鲠当朝迹未尘，但知谋国不谋身。  
试看犀角龟文表，真是鸾台凤阁人。  
短别可堪驰梦驿，小诗聊为写情亲。  
雪山满眼寒潮急，凭伏归鸿一问津。  

朱翌　次韵傅丈见寄  
到处能行到处藏，饭余挂钵解茶囊。  
不缘头上五分白，始与人间万事忘。  
一介远劳询近日，十年如此住南荒。  
只今已是交游绝，不问比邻不择乡。  

朱翌　次韵傅丈见寄  
土瓜甘蔗窖深藏，青李来禽子在囊。  
胜日园林吾有分，暮年歌酒尔无忘。  
扫除金屑不到眼，尽力石田难救荒。  
每遇北风长引领，皖公山下是桐乡。  

朱翌　次韵胡明仲见寄  
去年玉笋班，仰视见櫑具。  
论事似陆贽，任事似裴度。  
今年起衡山，出守非不遇。  
床头看周易，象在益长裕。  
解琴须更张，谋国乃疾固。  
要开天地炉，更使万物铸。  
可怜冰氏子，大似铁炉步。  
自谓乐於贫，公乃知其素。  
来删城旦书，聊免吏部注。  
祝公早来朝，为上宽北雇。  

朱翌　次韵胡明仲见寄二首  
双鸟鸣方盛，公今遂著书。  
浮云供一扫，直笔用三余。  
孔孟扬韩道，乾坤日月如。  
平生击奸手，发踪自桐庐。  

朱翌　次韵胡明仲见寄二首  
柳州非国语，意恐乱诗书。  
去草绝根本，立言推绪余。  
断疑先近似，反己问何如。  
岁晚飘零甚，归欤指敝庐。  

朱翌　次韵江子我病起  
食不下咽当奈何，千金不惜聘秦和。  
则知有我聊示病，旁若无人正浩歌。  
薄雨过墙醒槛竹，西风吹暑下庭柯。  
但令一局消长日，且乐眼前休问他。  

朱翌　次韵李令  
青云独上肯随群，遇我真成数面亲。  
未许儿童骑竹马，且看土偶笑桃人。  
弟兄酬唱诗无敌，宾客过从德有邻。  
世味傥教如嚼蜡，便能调鼎识甘辛。  

朱翌　次韵刘美中早朝  
凤凰山下凤凰城，辇路凌霄遡紫清。  
秋入九天风露冷，云藏五玉佩环声。  
虞渊出日升黄道，织女斜河转启明。  
郁郁安能久居此，君王有意待还京。  

朱翌　次韵书事  
西风昨夜入庭梧，况味今年似旧事。  
想见防秋有长策，幽人真欲反吾庐。  

朱翌　次韵书事  
圣朝始悟文章弊，大霈首更诗赋科。  
白苇黄茅供一扫，英豪人物未消磨。  

朱翌　次韵书事  
熙宁事作崇宁样，嘉佑政为元佑师。  
但得至诚行号令，坐令风俗似当时。  

朱翌　次韵书事  
当年司马温公力，今日宣仁圣烈尊。  
哲后在天何愠喜，要令元老雪沉冤。  

朱翌　次韵俞路分见寄  
有田二顷复何求，长恐斯言久不酬。  
青簅正堪烟雨笠，白文终返水云裘。  
相亲多谢风标子，可款岂无潇洒侯。  
更下疏帘对君弈，要观都大出棋州。  

朱翌　次韵俞路分见寄  
龙尾道南初见子，炯如玉玉笋出瑶林。  
别来东海记三浅，歌罢武溪同一深。  
后五日看真得力，前三语且更留心。  
平生著手枯桐上，会有人能识此音。  

朱翌　次韵张巨山正月十日游天竺  
欲饭云边寺，先寻湖上春。  
山川良是旧，岁月又更新。  
草长烟如积，梅晴粉自匀。  
久留知不可，暂过却须频。  

朱翌　次韵重令升四咏　竞秀亭  
山阴道士顷留宫，应接烟云马不前。  
君说江南亦如此，我虽未到想当然。  

朱翌　次韵重令升四咏　性乐堂  
且置纷纷事百端，从公系马白云边。  
欲知太守乐其乐，山色溪声得两全。  

朱翌　次韵重令升四咏　寻幽亭  
帝遣银河下太微，余波散绕野人扉。  
此行步步有佳处，盘礴孤亭试解衣。  

朱翌　次韵重令升四咏　玉泉  
至宝何年伏九渊，飞空散作玉声琤。  
那知夜半腾朝采，会见长虹属太清。  

朱翌　大历寺遇风  
舟绝清江系老榕，杖藜小住翠阴中。  
萦青缭白千山日，骇绿纷红万窍风。  
足倦要休怜地僻，心闲无事见春工。  
回塘大有田田叶，索酒来倾碧玉筒。  

朱翌　大雪  
汉时长安雪一丈，少陵有诗不吾诳。  
今年广陵雪一尺，忍寒长作缩龟状。  
从来穷巷说多泥，自是泥深劳拄杖。  
闭门不出动经旬，出门无路将可向。  
故人乃遗咫尺书，远祝长须问无恙。  
湿薪如桂米如珠，有突不黔旦逾望。  
但携古鼎烧黄连，香穗流珠凝碧帐。  
崷崒窗间石数峰，气凌太华嵩衡上。  
黄杨冬青压余滋，碧幢羽盖排仙伏。  
蒿庐赖有此清绝，兴来可用山阴访。  
飞鸿似带燕山书，重冰怕结黄河浪。  
玄冥得意愈自娇，岁律回春未全壮。  
吾君曲轸天下寒，语到三军真挟纩。  
自怜难备绝域使，规模但可山中相。  
起来举手祝羲车，何日篦开眼障。  

朱翌　登白衣寺钟楼  
凭高真欲驭西风，百里纤毫尽发蒙。  
楼观相望秋色里，江山争丽海光中。  
云容入座如相识，足力缘梯尚不穷。  
肯使诗成夸得意，撞钟惊起坐禅翁。  

朱翌　邓提举留诗南华予后五日入山次韵  
有句谁知李似阴，好奇仍许杜犹岑。  
后期五日来圯下，面壁九年参少林。  
瘴鬼安能惊鹤众，地灵何敢着狐任。  
雷车电炽中宵起，看取龙工济物心。  

朱翌　地僻  
地僻门常闭，家贫客自疏。  
溪山行老我，风月不欺予。  
谩有书成诵，端无货可居。  
清江千里道，持此问舂锄。  

朱翌　钓台观新刻范文正碑  
日角曈曈上蔡阳，有星飞去避余光。  
东西怵迫谢新进，南北逍遥乐故乡。  
载刻庙碑求琰琬，一新祠宇照沧浪。  
使君着意敦风俗，更作高堂榜卒章。  

朱翌　东津送方务德  
一年痴雨令人瘦，三日佳晴送子回。  
何以赠之青玉案，我姑酌彼黄金罍。  
寻春出郭非聊尔，下水行舟亦快哉。  
小试平生钓鱼手，老夫合住子陵台。  

朱翌　冬前雪珠夜下早闻远山皆白  
夜深真可覆短毡，地僻何因致八绵。  
五岭盛传非昔日，一寒如此怪今年。  
固知渊客难藏宝，倒卷珠池立散天。  
日下有丹能变白，青山休恨早华颠。  

朱翌　冬至后三日与罗楚入倅厅两松下梅花盛开取酒酌石台上思得名手作松  
老松鳞甲待拿云，俯视梅花意亦亲。  
粉色上参冬岭秀，虬枝下挽越溪真。  
乘闲到此能终日，与我来游尽可人。  
今代华光古韦毕，生绡一幅两传神。  

朱翌　冬至后三日与罗楚入倅厅两松下梅花盛开取酒酌石台上思得名手作松  
匆匆前日贺书云，那似今朝笑语亲。  
年例一来窥雪样，岁寒同此见天真。  
梅间蜂阵长围日，松下鸱蹲反嚇人。  
一碗檑茶未忘本，三杯薄酒不能神。  

朱翌　冬至后雪夜  
腊前梅蕊未斜横，至后醅香试满觥。  
过眼文书开数叶，打窗风雨又三更。  
闭门高卧直差易，拥鼻微吟何似生。  
稍取湿薪供热弄，住山如此不多争。  

朱翌　洞霄宫  
委委曲曲山九锁，巍巍堂堂天一柱。  
灵官跨龙山洞来，仙人驱虎载箬去。  
泉流两山鸣玦，夜坛星辰可手摘。  
世间何限真人祠，身未尝到衔空结。  
一日来游岂偶然，草中更识天荷叶。  

朱翌　读杜诗至减米散同舟路难思共济舟人偶来告饥似诗讖也  
老翁起布衣，诗史天下选。  
眼中无全牛，万象转綮竧。  
曹刘知几辈，波澜付一卷。  
凄其忧世心，妙若医国扁。  
惜哉无孔子，不得并坟典。  
豹露管中斑，吾犹及浅浅。  
岁月走江淮，冷淡空盘盏。  
诸子不见味，咀嚼必禁脔。  
遗编过三复，奥义见百遍。  
长言起清风，竦立侍冠冕。  
减米散同舟，读已事在眼。  
吾岂监河侯，不救在陈患。  
生尘甑屡空，戛釜声不免。  
迢迢千里程，与汝共艰巑。  
虽无百丈牵，雇有众力挽。  
原学平原公，试草乞求米简。  
更问偕来人，恐有蔡明远。  

朱翌　读刘太真碑  
衮衣华藻刻坚珉，下马来寻剥藓痕。  
断画岂如弦可续，阙文犹冀石能言。  
鬣村故址今仍在，螭首遗踪碎莫存。  
欲较智愚三十里，又飞丝鞚过前村。  

朱翌　端午登郡城得白菊一枝  
天外飞云结晚阴，城头清吹度虚襟。  
江山已定南居计，鱼鸟休撩北去心。  
菊早有花千叶嫩，薄香酿酒十分斟。  
归来卧听黄昏雨，与我尤亲一布衾。  

朱翌　端午观竞渡曲江  
楝花角黍五色缕，一吊湘累作端午。  
越人哀君楫迎汝，呼声动地汗流雨。  
鱼暇走避无处所，小试勒兵吾有取。  
楼船将军下潢浦，佽飞射士彍弩。  
大堤士女立如堵，乐事年年动荆楚。  
却忆金明三月天，春风引出大龙船。  
二十余年成一梦，梦中犹记水秋千。  
三军罢休各就舍，一江烟雨朱帘夜。  
隐隐滩声细卷沙，沙浅滩平双鹭下。  

朱翌　烦人置葛  
饱诵韶州白葛轻，十年曾不慰前闻。  
芰荷欲使风裳制，溪谷难褰雾縠纹。  
坐甑遭炊无可避，踏冰赤脚谩多云。  
试将一事烦吾子，粗{左米右谷}精絺可细分。  

朱翌　饭大涌泉入紫微洞洞乃余寻出  
山川有佳处，神物严守卫。  
自非夙有因，孰敢发其秘。  
众壑拥流泉，青间见白沸。  
洗我杖与屦，时作深入计。  
要须乡道先，行与老人值。  
指我洞壑已，忽不知所诣。  
劚荒划巨石，稍去眼中翳。  
豁然大厦开，位可百人置。  
嵌严一日出，自此沓游骑。  
开山属老夫，爱山必同类。  
甚畏长风寒，当暑皆敛袂。  
欢伯遂行登，相引入胜地。  

朱翌　方提干有端石砚池狭不能容不予携以归令匠者之疑其不返也书来见督  
端溪有石紫玉润，未遇良工失追琢。  
眇哉池面劣容指，水至不能容一勺。  
潜山道人请归治，要使墨池少开拓。  
每烦健步远来徵，事必不然空臆度。  
子如不忘一块顽，予亦敢负千金诺。  
会令合浦看还珠，岂忍荆山长抱璞。  
一毫不敢我非有，万顷难量子宜学。  
闻道年来好说禅，初机最忌多贪著。  
认为已有已大谬，久假不归非爽约。  
均之在此犹在彼，弟史四海何曾各。  
笑倾万斛付江流，所有尽空心境廓。  
请对使者一斧碎，与公少解贪痴缚。  

朱翌　方竹杖  
此君骨相一成矩，气禀坤爻六二全。  
运用四方随手转，操持一节比松坚。  
玉雕界尺疑同样，金作觚棱笑削圆。  
见寄分司真得力，时将缓步与周旋。  

朱翌　分水县舍夜遇大雪  
挥扇解衣真早计，果然一夕变春阴。  
屋头瓦裂风掀户，床上珠跳雪满衾。  
我自不妨高枕卧，人今更有惜花心。  
此行特地非乘兴，明日扁舟兴亦深。  

朱翌　佛头菊  
我杖常扶佛面强，我花今见佛头香。  
灵山会上曾拈出，一笑悬知是饮光。  

朱翌　高风堂  
一溪之云各为雨，聊与萧王分出处。  
乱山深处有生涯，三尺渔竿一枝櫓。  
细读怀仁辅义书，先生於世未尝疏。  
我已飘然遗物去，斯言却以告司徒。  
参政树碑颂遗德，舍人作堂诏无极。  
高风之高高几何，下视乌龙六千尺。  

朱翌　告春亭  
一丈宽锄地，三重密盖茅。  
分封鸥鹭境，拾翠芰荷{左土右幻}。  
正乐宾中主，居然国外郊。  
老来俱倒置，营圃不营巢。  

朱翌　告春亭  
竟日成清坐，因行或抚松。  
墙阴连曲浪，木杪涌奇峰。  
要路看公等，闲乡属我侬。  
未春花已尽，春到若为容。  

朱翌　告春亭  
自断身将隐，无嫌论少卑。  
江湖双桂楫，天地一茅茨。  
溪篆行蝌蚪，林妆啭画眉。  
悠悠昏复昼，联尔给其私。  

朱翌　告春亭诗  
东皋有佳致，中夜雨一犁。  
喜笑作春声，梦块青欲齐。  
浅濑发清响，陈根出新夷。  
红情颜未破，翠颦眉人低。  
练巾已堪岸，藜杖始一携。  
殷勤遗好音，胡庐来劝提。  

朱翌　观潮  
海山不见两螺青，但见横江展玉城。  
动地鼓鼙飞屋瓦，刺天鬵鬣斗溟鲸。  
拍浮未见群儿弄，借抛须令万楫迎。  
俄顷日斜风欲定，向来元是一沤生。  

朱翌　观李思训幸蜀图  
上青天路最崎岖，藏日擎天却有余。  
既验六龙行万里，始知一卒当千夫。  
望云骓稳无前马，带雨铃鸣动属车。  
纵有将军天下笔，不如无逸旧时图。  

朱翌　观猎会图  
一日射雉六十三，命中要是人所难。  
一日射虎三直六，骁勇无前谁不伏。  
沙平草软雪泥乾，手拓弓弦腰两镞。  
祥麟选马捷若龙，翻身已堕双飞鹄。  
拜贺将军箭有神，摩旗拍鼓轰相逐。  
锦襢大袖挂虚堂，勇夫视之心发狂。  
不如缓带毡车上，举酒割鲜殊不忙。  

朱翌　观弄狮子  
狻猊日走二百里，於菟闻之望风靡。  
春晴酤酒大合乐，乃向尊前应宫徵。  
嚬呻奋迅左右雇，枥马悲鸣汗流水。  
借官自古藏太常，失脚何年落村里。  
佛居胜义空谷中，吼法怖魔如此耳。  
人閒宜假不宜真，此理吾今得之矣。  

朱翌　观乌龙山瀑布  
一日一夜雨如倾，北山山顶垂天绅。  
是间去海只咫尺，缓流何用走踷踷。  

朱翌　观乌龙山瀑布  
五老峰前三峡桥，不论时节听飞潮。  
那知冷落穷山时，忽见晴空练一条。  

朱翌　观乌龙山瀑布  
漱石漱流俱可意，濯缨濯足且随时。  
到江莫作滔天浪，妨我轻舟理钓丝。  

朱翌　观诸公打马诗  
酒酣侑坐展博局，分曹并进角马足。  
过关验齿出天衢，入关未掩绕日轴。  
十骥并驱纵来往，一将折箠制起伏。  
击前叠后看腾骧，避堑守狭良局促。  
缓时秘若出门殿，妙处正须蚁封逐。  
孙膑能令田忌胜，诸人徐贺塞翁福。  
障泥在前解则行，杜蘅可采带宜速。  
莫疑檀溪坠三丈，终使青云成一蹴。  
吾家款段乃如狗，敢上夷涂陪骥騤。  
但能书与尾而五，未免以策数曰六。  
归欤秋满华山阳，苘麦倍收连苜蓿。  

朱翌　归去来围南邻刘家菜圃近许辟路相通  
假道趋南浦，排墙度小沟。  
仙人中摘李，邻里外依刘。  
良友经时集，清贫觉我优。  
槟榔初不设，佳茗或相投。  

朱翌　归自南华诗  
众绿扬新楚，初晴中薄寒。  
行山无阔步，陟巘有遐观。  
蕨紫拳犹小，松黄粉渐乾。  
无嫌一马瘦，径度两重滩。  

朱翌　过王监园  
为问西园谷，秋花余几何。  
敲门容剥啄，此老正婆娑。  
十月为春酒，今年得子鹅。  
举杯邀月罢，击缶仰天歌。  

朱翌　过乌龙岭  
群山低首避乌龙，行道尺看翠倚空。  
地设中原如此险，人无斗志若为功。  
九重颇觉天门近，一卒能当蜀道雄。  
细酌粉泉庵下水，泠然归去御刚风。  

朱翌　过小市李秀才居  
大涌泉东小市头，川平土沃似中州。  
谁欤筑屋溪山里，李也读书窗户幽。  
懒觉郊行差自适，老於春事不相谋。  
他时来问曹溪路，系马桥边更少留。  

朱翌　过秀野亭观赵昌花  
牡丹酴醾送春归，南风亦复吹戎葵。  
青女不瘦芙蓉肌，雪中山茶火争辉。  
此开彼落相背驰，安得坐隅皆见之。  
剑南老人来解衣，好手不免如徐熙。  
萧然四幅十二枝，规模一出众史卑。  
妙处天授非人为，右军字画少陵诗。  
后来纵好难并驰，传观左右识者谁。  
爱画入骨一痴，惜哉不犹坡谷题。  
何妨扰扰俗眼疑，秀野前后花成帷，  
按图求之君自知。  

朱翌　韩干二马图  
飞龙翔麟夜不关，房星之精下人间。  
一鸣堕地势千里，四十万匹中如山。  
皇天生此意何在，天意在平百蛮。  
百蛮款塞皆稽首，干戈包尽於菟斑。  
剪成三鬃代官字，濯之太液登王闲。  
紫坛谒天五使出，玉辂扶日双轮还。  
宝鞭不用绣鞯稳，扇筤前开曲盖弯。  
方知徐行备天仗，绝胜疾走周人寰。  
开元距今四百载，人物风流无一在。  
如何两骥今何尚存，好手传神能不坏。  
请从此画究规模，便见当时似三代。  

朱翌　贺陈内翰去非三首  
闻道催宣召，传呼入翰林。  
堂高初上玉，带重更垂金。  
烦悉周公诰，丁宁葛亮心。  
调元知有日，天意向君深。  

朱翌　贺陈内翰去非三首  
梦犹生花笔，祥开视草儒。  
奉天专仰陆，元佑只传苏。  
莲影光分烛，丝纹细结絧。  
禁中颇牧在，夙夜赞神谟。  

朱翌　贺陈内翰去非三首  
放到甘泉捷，光摇建晓魁。  
唐家方再造，汉德已重开。  
太史书云后，群公贺雪回。  
十行宽大诏，早晚出银台。  

朱翌　后两日叶干携酒  
喜君酾酒吸鲸空，置我飞云卷雾中。  
蒲鸽青浮初落蕂，冰蚕纎就旋开篷。  
小凉已觉生衣怯，短策能寻熟路通。  
直上高台延望眼，万山横浸一溪东。  

朱翌　华干携茶入园晚坐柔桑下  
光穿两脚间彤霞，声急城头集暮鸦。  
且与凤雏桑下坐，共烹龙焙雨前茶。  
的中薏嫩莲新采，笋上竿成竹已斜。  
读得齐民书熟烂，把锄今作老生涯。  

朱翌　淮人多食蛙者作诗示意  
淮人为水族，疱脍亦已巧。  
田间有鸣鸡，性命得自保。  
吴人口垂涎，捕取穷浩渺。  
於吴产或多，於淮求则少。  
要之业境会，食债良自绕。  
予也家淮南，游吴尝草草。  
平生下箸处，但觉皆羊枣。  
不论赤鰖公，亦及长须老。  
何况鼓吹部，可作钟鼎宝。  
世间多空中，所见徒有表。  
至美不外示，鱼鳖岂皆好。  
君看十月鹑，羽翼甚轻矫。  
变化须臾间，不念旧池沼。  
食鹑乃无言，食蛙或颦愀。  
鹑蛙等无二，妄想自颠倒。  
舌根无尽期，所得在一饱。  
哀哉南路徐，食方说燖焰。  
但俱供芋羹，不必著锦袄。  
较之食疮痂，岂但能稍稍。  

朱翌　黄守不饮茶  
宾客相传无水厄，欣然脱屐上公堂。  
涤烦疗渴名虽著，瘠气侵精暗有妨。  
梦寐无忧眠可熟，清虚自积体尤强。  
樵青竹里管何事，侧听杯行供暖汤。  

朱翌　惠崇芦雁  
我是江湖一漫郎，鸿飞鹭宿见行藏。  
西风吹尽芦花雪，水驿云程未易量。  

朱翌　寄范伯达  
薰风永日一帘垂，剥芡从容待晚炊。  
举白且看边引满，汗青肖和叹无期。  
昼思夜梦人非远，客附书来喜可知。  
千里与公供一笑，何时相遇战低棋。  

朱翌　寄方立义方曾在诗  
西南一柱力擎天，笞凤鞭鸾下散仙。  
不愤狸狐成窟穴，亦知沧海变桑田。  
梦归丁令鹤飞去，念旧徐公榻尚悬。  
我是乡人君是客，兴言及此泪如溅。  

朱翌　寄方允迪  
山阴兴尽晚船催，猿鹤欢迎入翠微。  
为信在山名远志，便令满箧寄当归。  
一床独设空诸有，三径就荒知昨非。  
更赖仲容贤莫敌，竹林从此倍光辉。  

朱翌　寄符正民  
体力今何似，函书阙到门。  
匆匆缘不暇，负负复何言。  
此口忘疏远，明公实见存。  
扪参怀蜀道，叱驭忆王尊。  

朱翌　寄贺子忱  
昔岁裁诗远送郡，知君未可作闲人。  
那知半纪重相见，全似当时只话贫。  
推毂向来谁尽力，弹冠从此不谋身。  
想当六月苕溪上，万顷荷花一幅巾。  

朱翌　寄洪倅景伯  
潦倒粗疏老更痴，手摩枵腹逐儿嬉。  
处阴息迹真休矣，遇坎乘流一听之。  
腊后春生须雁到，花前思发幸梅知。  
瀛洲学士沧洲兴，妙唱一年渔父词。  

朱翌　寄胡明仲  
尺一催公想疾驱，盛传今已过羌庐。  
纷纷眼底何时定，郁郁江南更久居。  
陛下不防高枕卧，先生来草射聊书。  
铜驼可惜埋荆棘，会有人能为扫除。  

朱翌　寄江东故人  
北风号木造秋悲，书到江南九月迟。  
雁过宜频问消息，诗成犹得慰相思。  
想当雨澹烟昏处，又见橙黄橘绿时。  
若到北山烦寄语，道林真觉乃吾师。  

朱翌　寄江东王端明  
德人大江南，壶歌温玉帐。  
三岁丰年玉，民倚嵩华壮。  
政碑满七尺，赐盖高一丈。  
平生诗有声，行与李杜抗。  
余力到行草，妙合晋人样。  
如此不赐环，颇复辜众望。  
前时幕下生，今作倚门肮。  
故动还远思，一放清江涨。  
身如龟甲卷，书自鱼乙放。  
南风造新凉，爽气来叠嶂，  
壶觞得自引，  
茵鼎保无恙。原公介厚秙，  
中卣调秬鬯。  

朱翌　寄刘明道  
平山飞骑竹西州，到处逢君得纵游。  
满地落花春病酒，一帘明月夜登楼。  
江帆带雨人归后，烽火连天客罢休。  
一纸短书劳远祝，貂蝉到底出兜鍪。  

朱翌　寄鸬鹚源方允迪江子我  
世间豺虎正争岐，隐去可妨九曲迷。  
怀人梦到北山北，卜邻意欲西枝西。  
麦云已有饱气象，梅雨又烦诗品题。  
他日篮舆入源去，尚期趺坐对青藜。  

朱翌　寄题竞秀亭  
吴山越岭老於行，何地诛茅寄此情。  
直使浮云无一点，千岩应接始分明。  

朱翌　寄题竞秀亭  
来往人传客寝安，问渠何事驻征鞍。  
只应门外千山好，能使胸中百念宽。  

朱翌　寄王承可  
籍甚王郎子，扬州一再逢。  
至今清夜梦，犹在笑谈中。  
想见芙蓉句，空怀杨柳风。  
着鞭来不晚，声价动诸公。  

朱翌　寄无锡诸蒋  
夜帆起奔牛，乌竿鸣五两。  
百年几寒暑，两岁五来往。  
竟不到惠山，闲日真难亭。  
闻道山中泉，煮茗蒙珍赏。  
当年京浙递，不洗牛李党。  
故人在邑中，乃汉三径蒋。  
欲击月下门，正想鼻雷响。  
兹山君常到，此约吾又爽。  
且复卜后来，归程一阳长。  

朱翌　寄婺州欧卿德孺  
醉翁遗迹遍江湖，何事东游不到吴。  
遂使山川有遗恨，却看孙子步清涂。  
沈郎带减传千古，婺女星高近六符。  
簪笔便当归从上，盖蓝鞍锦照天衢。  

朱翌　寄向伯恭  
天竺山前昔据鞍，帽峨高屋古袍宽。  
发虽经旧十分白，心有忧时一寸丹。  
云路正看鸣剑履，君门可早挂衣冠。  
为公试草芗林传，归日来幼九畹兰。  

朱翌　寄叶o　之  
人老江湖外，官拘簿领缘。  
剧谈尝共夜，好句得先传。  
行李无他阻，朝廷有阙员。  
相逢一笑喜，已种玉为田。  

朱翌　寄张子公  
政和圣人拜贤，陛胪春晓传天衢。  
集英殿下八百众，一时如公此策无。  
万口一词期第一，擢之第三众不怿。  
诸公贵人原相识，戒阍走马要君入。  
君言不媚有药石，国子先生乃例得。  
我亦跪起就穿执，妄意得蒙子公力。  
六年一别安宜北，忧患压人气不出。  
闻之减米符离日，首阳激贪用　　律。  
鸣呼四海鸣锋镝，白昼豺狼恣吞吸。  
帝在奉天颇仓卒，丝纶政渴宣公笔。  
缄情远附雪原鹡，原公来扈巡南跸。  
平泉松菊凌霜碧，伐叛亭成燕宾戚。  
起居因书问晨夕，宜为苍生调鼎食。  

朱翌　寄仲弥性祝子权  
博士曾瞻穆穆光，贤良犹抱汉文章。  
江山不隔梦千里，鸿雁欲归书数行。  
蝇变岂能分白黑，木灾初未有青黄。  
逡巡岁晚成何事，捧腹看傩驱不祥。  

朱翌　寄诸洪  
彭蠡春生万顷，光明相映棣华跗。  
鵷雏鹡鷟俱为凤，乳酪醍醐总是酥。  
归寿其亲来继踵，无求於世独知吾。  
青天一纸雁数字，南北虽殊意不殊。  

朱翌　简范信中  
天下皆闻公子贤，轻裾长袖更争妍。  
青春自向东山好，下客空怀代舍迁。  
生活不甘诗冷淡，年光专用酒留连。  
直须万里骑黄鹄，俯仰安能在一椽。  

朱翌　简韩仲朋  
老范好客老更豪，长恨无人陪痛饮。  
我尝解带坐南轩，闭门投辖则大窘。  
小韩云是故人子，酒量直须吞万顷。  
昨宵风雨送秋来，雨罢月林散清影。  
想当一口吸西江，看抚朱丝移玉轸。  
谁将五斗为解酲，蜾蠃螟蛉供一哂。  
野人无酒可留公，一酌山泉荐佳茗。  

朱翌　简宗人利宾  
昔时桐乡汉九卿，家在淮南天一柱。  
石麒麟冷一千年，子孙不敢去坟墓。  
我之曾高主宗盟，昭穆亦与公家叙。  
不容妄继酂侯萧，何尝敢掘城南杜。  
深山大泽堑劫灰，甲第名园走狐兔。  
飘零直见似人喜，何况乃与吾宗遇。  
为善本求乡里称，浩叹正坐儒冠误。  
出参留守入坐曹，抑亦为此微禄故。  
潜山山高潜水深，眼前谁作藩篱护。  
心随大信小信潮，梦绕长亭短亭路。  
生涯旧欠钱一囊，归半夜或有经五库。  
今子新从彭泽来，归去来兮几时云。  
一杯且遣客枕安，百尺竿头同进步。  

朱翌　江上待客不至  
烟雾蒙蒙远岫埋，沙边特为小徘徊。  
行人又向去处去，客子未知来不来。  
诗似芙蓉临水出，人如杨柳待风开。  
何时见此消愁眼，更责后期倾玉杯。  

朱翌　江上送客夜归  
江干燕客酒如淮，归路飞辀破绿苔。  
灯影入帘窥酩酊，雨声宜梦引咍台。  
岂无文送穷行别，似有人呼隐去来。  
一念不生无可道，此怀今欲向谁开。  
峤南元夕时桃李尽花今岁游人甚盛示王寺。  
太平文物自多奇，刺史风流照海涯。  
五福神游先乐国，百灯王现应明时。  
笙箫合处春回暖，桃李阴中月落迟。  
醉倒花前天厚我，何须更间紫姑为。  

朱翌　轿中坐睡  
饱食登长道，箯舆枕臂眠。  
鼻间真栩栩，腹外亦便便。  
徒倚两竿竹，咍台四仆肩。  
忽然成小憩，放手即醒然。  

朱翌　芥  
蔚然苍石底，有此紫玉钗。  
本无尘土侵，宁畏霜霰埋。  

朱翌　金刚台  
儿子门生交说勤，要翁一出步溪云。  
金刚台近城三里，玉友醅新盏十分。  
反照江山红半斂，小春桃李暖如薰。  
心灰已冷无机事，戏象争棋亦谩云。  

朱翌　金秀轩诗  
金秀皆垂颖，山园特有光。  
牵牛高晕碧，滴露小匀黄。  
老读离骚传，儿寻急就章。  
杜门观化物，吾得傲羲皇。  

朱翌　金盏玉盘菊  
玉盘金盏世称珍，天酒琼浆晓自盈。  
天为我贫都乞我，我虽不饮亦关情。  

朱翌　径山白虎寺诗  
绕郭寻好山，直北得睹径。  
一重复一掩，间度略知名度峻。  
溪声出左方，环玦步相应。  
万木俨扶持，四山拥清润。  
高疑星可摘，况乃斗之分。  
诸分恨到晚，六月宜问信。  
颇闻开山老，说法起众病。  
坐受於菟降，了不怀寸刃。  
山僧诧神通，辩口纷若磬。  
我岂必胜哉，渠自有佛性。  

朱翌　竞渡示周宰  
英英屈大夫，遗骨沦湘湄。  
楚人念何深，叫空冤水妃。  
虽无些词招，雇有饶鼓悲。  
忆昨上已日，纵观金明池。  
突殿隐负鳌，长桥低卧蝩。  
诸公贵人来，珠幢绀幰随。  
两军各气焰，万楫生乐队辉。  
龟鱼戢影避，虎龙挟翼飞。  
想当大军后，益觉游子稀。  
况我中兴君，高拱绝宴嬉。  
羁人老淮楚，古寺临长溪。  
节物亦撩人，风俗自随时。  
信来两舴艋，规模具体微。  
邑人我丰年，聚观眼不移。  
捐金赏先至，顿足助绝驰。  
在昔攻战具，今但娱群儿。  
因而语兵法，可以威四夷。  
八宝水中央，大海压左圻。  
其中樵剽奸，连舰扬鼓旗。  
先事能预防，在易则见几。  
作诗示周郎，赤壁有成师。  

朱翌　竞秀阁  
辋川遥展右丞图，盘谷中藏李原居。  
龙睡潭深飞客櫂，凤鸣枝才结吾庐。  
但令蜡屐去前齿，安用鸱夷托后车。  
西望子陵三十时，烟云来往问何如。  

朱翌　静坐  
年来岂复为秋悲，静里端能阅化机。  
风引饥乌将子下，雨催群蚁运粮归。  
略无车马闲尤好，粗有诗书家亦肥。  
更得干戈渐衰息，不辞长采首山薇。  

朱翌　句  
经年不濯子春足，半月才梳叔夜头。  

朱翌　句  
足下一来同晚步，先生小住待村舂。  

朱翌　句  
客来切勿令观此，薏苡犹能困伏波。  

朱翌　句  
琉璃虚空甚圆满，紫磨山川更新铸。  

朱翌　句  
水篆行科斗，林妆啭画眉。  

朱翌　句  
蘼芜敷绿叶，系出蛾眉阴。  

朱翌　句  
天气未宜且住，风涛如此亦安归。  

朱翌　句  
三径谁从陶靖节，重阳惟有傅延年。  

朱翌　句  
时过汤饼客，共破侯琛。  

朱翌　句  
水精透膜轻含液，绛縠离苞未变香。  

朱翌　句  
天上佳招飞鹡鷟，人间春色到蔓菁。  

朱翌　句  
缙绅处士议所以，将军贵人须毕之。  

朱翌　句  
昔时桐溪汉九卿，家在淮南天一柱。  

朱翌　句  
无人马为二，对饮月成三。  

朱翌　句  
下岩琢研温如玉。  

朱翌　句  
四野绿回春补阙，乱山尘净雨修容。  

朱翌　离临安日范伯达送茶约至钓台烹之正月十八日宿台下兼简务德  
过尽长滩唤帆，舟人取火上高岩。  
已携败絮来投宿，记有珍茶旋启缄。  
忽忆住时同短{左舟右定}，要须于此办和鑱。  
可怜一夜梅花雨，点滴犹随舳尾衔。  

朱翌　立夏前一日登马氏山亭  
百忧不到酒三行，万事尽休棋一枰。  
梅子未黄先着雨，樱桃欲熟正防莺。  
忽惊夏向明朝立，便恐春从此地更。  
数蝶飞来花寂寞，乱蛙鸣处水纵横。  

朱翌　六月十五日西湖宿斋  
并硝西去望南屏，但见烟云日日新。  
山色渐争秋气势，荷花全露晓精神。  
洗心用此无边绿，处世端能不染尘。  
惭愧西湖敦夙夜，从今长作境中人。  

朱翌　龙山送客  
茸茸风草弄春柔，密密桑阴向绿稠。  
江上星居多草阁，波间斗转一渔舟。  
吾行适此心无事，客去何妨刺漫留。  
尚戒奚奴休叱驭，不辞小住看潮头。  

朱翌　绿萼梅  
不肯雷同自一家，青裾独立水之涯。  
只应夜过许长史，全似当年萼绿华。  

朱翌　罗教授不赴真叟观李花之约已而有诗次其韵  
广文著书不窥园，刻杯以玉露以繁。  
澹乎不蹑俗士驾，雅意要令吾道尊。  
那知韩赋李有花，常以博士居四门。  
老夫却欲来不速，但恨人静钟鸣昏。  
明朝未必遽零落，往看花上春风喧。  
更语宗文与宗武，诗成入耳宜不烦。  

朱翌　罗巨济辟学之西序为轩以奉板舆之乐余名之曰难老轩  
龟息六用藏，禽戏两翼张。  
俯仰何自苦，要与宇宙长。  
深山具灶火，煮沙烹硫黄。  
此又此下策，中乾外徒强。  
我有不朽计，事具泮水章。  
佳哉罗江东，意师张曲江。  
重席坐日永，脱屦来雁行。  
举盏醉六经，抵掌谈三王。  
青云去一蹴，寿域开八荒。  
始知吾道中，大有却老方。  
以此施其母，何疑寿而康。  
煌煌忘忧花，秀色迎朝阳。  
原子多酿酒，容我时登堂。  

朱翌　买田潼溪  
求田得处便成家，笑为污邪祝满车，  
漱石枕流新梦想，带牛佩犊老生涯。  
歌成但可相舂杵，客到莫嫌炊饭砂。  
祭罢土龙春雨庆，稳骑秧马一鞭斜。  

朱翌　梅花  
姑射山头冰雪仙，人间一见便丰年。  
却应羞死琴台女，不得乃翁分一钱。  

朱翌　牡丹次韵  
一日春工过颍阳，名园次第款侯王。  
风流得见升平瑞，气味初无世俗香。  
早托筠笼驰驿骑，旋张罗护因晨光。  
最怜一尺盘盂玉，稳上高鬟映额黄。  

牡丹次韵  
画舫何须载西子，青裙今幸拜东王。  
佛谈非想色界色，天造玉皇香案香。  
兴庆池边凝晓露，善和坊里借余光。  
行闻绮席开东省，飞鞚争驰御道黄。  

朱翌　南华道中诗  
小市荒堤转，涌泉春水悭。  
频经石角铺，不上马鞍山。  
桥断冲泥过，松摧塞道艰。  
草鞋牢踏雨，更着一蓑还。  

朱翌　南华具素饭烹茶诗  
颇有客仓卒，初无具咄嗟。  
家贫难办素，人众不烹茶。  
此老来修供，兹辰并拜嘉。  
小船横一笛，风引入荷花。  

朱翌　南华书事诗  
珍重南华五色禽，云栖雾宿见无因。  
雨中恐悮翩然出，我是闲人非贵人。  

朱翌　南华书事诗  
万木杉从一寸栽，参天次第可推排。  
他年空翠桥边路，来选承天八柱材。  

朱翌　南华书事诗  
真觉止能留一宿，桐乡今已在连宵。  
却将膏雨下山去，聊助南溟早晚潮。  

朱翌　南华书事诗  
火树烧春明踯躅，紫罗囊笔缀辛夷。  
花枝照眼蒙清润，带雨游山亦自奇。  

朱翌　南华五十韵  
乡里黄梅接，家居祖刹邻。  
常闻肉身佛，甘作硙坊人。  
坚有悬腰石，空无拂镜尘。  
已舂诸米熟，自识本心真。  
拄杖敲顽质，袈裟绕净身。  
衣传千古信，法待五年抻。  
拨棹烦师送，投林避众嗔。  
风幡俱不动，金瓦定非伦。  
汝听宜皆谛，吾言决可遵。  
由兹开顿教，为世作良因。  
叶坠虽归本，烟斜不向新。  
铃声鸣白塔，雾气走黄巾。  
塑手藏衣袭，闰姝败钵唇。  
全提诸佛印，开尽一花春。  
代代灯灯续，尘尘刹刹均。  
性天南北合，道德帝王亲。  
歌鼓昭陵日，梯航外国珍。  
庄严及山谷，赐予山金银。  
龙翥开飞帛，春温布縯纶。  
镇安清净境，奔走护持神。  
楼阁三千界，香灯十二辰。  
苏铭模妙墨，柳记刻丰珉。  
自昔炎荒地，常容放逐臣。  
流人悲去越，从者病居陈。  
庚子保忧鹏，春秋谩感麟。  
足生行路纎，眉结念亲颦。  
卜吐千瓶水，官分十束薪。  
九韶先幸舜，五岭后通秦。  
气候今无瘴，人情古亦惇。  
何尝疏北客，剩喜预嘉宾。  
鼓角催归梦，江湖动钓缗。  
时花开有信，山果种生仁。  
武水长怀古，曹溪每问津。  
端居七里郭，相望一由旬。  
抱被来投宿，闻钟起及晨。  
自怜终北向，天遣试南询。  
竟日云垂地，通宵雨溅茵。  
桥横一滴上，雀见五方驯。  
飞锡泉香发，连山宝气振。  
杖寻桃竹把，佩采楚兰纫。  
大礼行郊次，洪恩浃海滨。  
稍宽三面纲，归作再生民。  
甫里将收栗，松江细煮莼。  
橘怀工戏彩，萱背更栽椿。  
风急团云絮，霜清洗月轮。  
治行今数日，问信不嫌频。  
三宿真成恋，诸寮且遍巡。  
斗茶夸雇渚，羹芋说西岷。  
寺有坛经旧，谁知祖意谆。  
持归化岭北，大地免沉沦。  

朱翌　南华卓锡泉复出  
竹龙衔尾转山房，饮足寒清滴夜长。  
曾问鞠穷目眢井，为焚安息坐胡床。  
千山从此俱蒙润，一线才通未可量。  
六月炎方了无暑，谁知世上有清凉。  

朱翌　南屏  
百步阶头长进步，南屏堂上立移时。  
明明万象森罗处，争鍜炼雕镌费我诗。  

朱翌　南屏  
早来风定绝尘霾，扫地如镜窗尽开。  
昏明四望移远近，昼夜两湖分去来。  

朱翌　南屏  
正当昼永六十刻，久坐僧斋烹雨前。  
满园菜花开向夏，一双蝴蝶飞上天。  

朱翌　南山观雪  
入山初与雪云俱，坐定云收雪亦无。  
不见旧时苍翠色，换将粉墨作新图。  

朱翌　南山观雪  
南游客人妙高峰，拄杖敲冰袖障风。  
卷起面前帘看雪，烟鬟浑插玉珑{左王右匆}。  

朱翌　南园用端中韵  
有韩太尉淮阴家，十年种木今开花。  
松阴渐可张翠葆，桃蹊久已蒸红霞。  
早来雨过著芒屩，曲沼镜平清见沙。  
道人从我似支遁，公子立名非务华。  
剧谈坐致千岁日，默诵初无一字差。  
主人负重守且将，一手捻箭腰黄蛇。  
因来小集休沐地，何时共听归来笳。  
饥肠欲饵桄榔粉，香身要采毗陵茄。  
凉风悠悠引佳月，归兴忽起来从栖鸦。  
谁怜老我夜不寐，儿曹见祝无多茶。  

朱翌　陪董令升西湖阅竞渡  
驰波斗舰疾轻鸿，歌鼓喧天保岁丰。  
直面北风吹雨过，卷帘斜日照楼红。  
吴儿戏水用长技，太守行春如醉翁。  
社稷中兴岂无日，群鱼跃水正飞空。  

朱翌　陪董令升西湖阅竞渡  
行乐何妨纵水嬉，劝耕犹喜及花时。  
风和官柳未飘絮，绿满园桑无附枝。  
训练指麾谈笑里，清凉潇洒古今宜。  
西溪雨足归舟稳，会送高帆入凤池。  

朱翌　陪昆山邑游慧聚寺诗  
日暗蒲针绿，风回柳影圆。  
好山如有旧，胜事颇相牵。  
绀宇欣留屐，炎官快著鞭。  
神工盘岌页，妙手活蜿蜒。  
奇甚梁唐迹，伟哉张孟篇。  
故人逢异县，旧话说当年。  
留滞江湖远，惊呼岁月迁。  
还同一笑乐，相与对床眠。  
笔向晴窗落，名垂漆榜鲜。  
味腴知茗胜，势猛觉棋仙。  
飞盖干霄上，危栏挂斗偏。  
压云云掩苒，待月月婵娟。  
石镂珍球怪，杉重翠幄妍。  
迎风拳乳鹊，尽力叫饥蝉。  
雨脚斜侵户，湖光远拍天。  
徐浇白玉酿，笑折水晶莲。  
时节酒中过，襟怀物外缘。  
安居岂城市，避世必林泉。  
好乞弹丸地，聊成痼疾烟。  
山只应许我，木杪架飞椽。  

朱翌　七夕后一日诸公携酒见过  
昨夜天孙拥翠輟，余光犹此照河津。  
且欣大暑去酷吏，更辱诸君为主人。  
庭桂酿花香有信，盆荷迎露绿长新。  
浮云扫尽天无滓，仰面争看月半轮。  

朱翌　七夕日游仙人洞  
蝉引秋风上桂枝，登山临水不胜悲。  
兽蹲虎踞石见怪，天划神刓洞出奇。  
无复碧蓝鸡刷羽，空余青栗蝟攒皮。  
傥分衲子三缘屋，当与仙人五日期。  

朱翌　七月十四夜月分韵明字  
澹澹烟覆渚，呜呜角收声。  
白毫万丈光，下注千山倾。  
良夜三五时，玉楼十二城。  
皇天老眼开，碧湛双瞳晴。  
窥我读书窗，徘徊到天明。  
，我从树头来，  
挟我入太清。飞萤转蒿丛，  
熠燿徒营营。露气下庭宇，  
秀爽凌冠缨。以兹无尽景，  
对此不平鸣。不如使云遮，  
寂历忘吾情。  

朱翌　七月一日放坐观星  
半夜凉生过雨初，起迎秋色扫庭除。  
西牛东女经年会，北客南风一笑疏。  
乾鹊悲鸣桥渡汉，龙泉腾跃气凌虚。  
盆池水面萤飞过，上下天星总一如。  

朱翌　乞双峰山频婆果  
我昔南游三眼国，逢人一笑启丹唇。  
只今重到孤峰顶。依旧丹唇一笑新。  

朱翌　乞双峰山频婆果  
我闻如来有佛眼，结子成时速寄来。  
从此慈悲修广目，得争开处便争开。  

朱翌　遣僧澄收刈潼阳  
不潠田将获，东屯稼亦收。  
厌烦吾老矣，为众子行不。  
一粒生何处，千箱庆有秋。  
灌溪明月饭，今日已无愁。  

朱翌　遣兴  
衡门秋到总堪悲，荷折蒲荒不整齐。  
但喜风前无立豹，亦知砌下有蹲鸱。  
吾徒老矣成何事，生理茫然更久稽。  
清净无风天雨已，山前山后且扶藜。  

朱翌　芹  
幽人本无肉食原，岸草溪毛躬自荐。  
并堤有芹秀晚春，采掇归来待朝膳。  

朱翌　顷入南华僧仲有诗为次其韵仲欲见予诗集  
促驾难求马一寻，行缠快走任山深。  
上方首入文公谒，小语能披逸少襟。  
三尺盆池清照影，五更窗月默传心。  
更烦细看门前水，昔日西流何似今。  

朱翌　顷入南华僧仲有诗为次其韵仲欲见予诗集  
寺分三集易披寻，藏在名山意亦深。  
但与止兹鸾凤友，共逃不学马牛襟。  
年来惟以睡过夏，老去莫令诗呕心。  
欲见文章须近北，太平风雅盛於今。  

朱翌　顷种柏假山中黄宪相访见之后八年黄宪复持节来柏长大  
两石之间一寸栽，与君坐看劚莓苔。  
苍官阅世犹如此，欢伯唤人归去来。  
飘放又瞻新斧绣，光华重照旧池台。  
他时左纽纹生后，更望西游老子回。  

朱翌　曲江渔者得鳜鱼弃之目为师婆鱼  
巨口细鳞初出纲，{左鱼右辟}皮玳瑁乃斑。  
了无骨鲠人人喜，更捣盐虀发笑颜。  

朱翌　曲江渔者得鳜鱼弃之目为师婆鱼  
溪友渔翁忍弃捐，却应游泳得长年。  
遐方未识珍羞贵，不道杨凭已得仙。  

朱翌　群玉亭  
泗宾石窟如蚁族，巧匠琢山如琢木。  
不问人家与官舍，轩窗随分作岩谷。  
符离城东石更多，天划神刓相倚绿。  
当年来过玉局翁，拄杖敲门步幽麓。  
翼然危屋谁所兴，赐以嘉名号群玉。  
翁家自有小仇池，壶中九华伴孤独。  
经行趣尚绝世姿，丑好例皆蒙纪录。  
银钩烂烂照无穷，走马来看僵立仆。  
是时官梅香正阑，亦有海期汗漫，  
云车屡下仙工曲。仙山缥缈虚无间，  
我欲凭之两黄鹄。  

朱翌　人日雪  
天公号令今年早，阿香动地连催晓。  
今朝才及七日人，却见长空六花扰。  
我独砖炉坐画灰，扶杖出门愁屐倒。  
细挑生菜羹鼎香，落尽梅花妆额巧。  
诗成思发在花前，更原晴多怕晴少。  
君不见观有道几成康，谁其致此唐文皇。  
一时献纳尽豪杰，郑公臣徵尤激昂。  
当年入见适此时，见谓人日宜相当。  
有如此人当此日，整顿乾坤才顷刻。  

朱翌　闰月四日大负出灵鹫捕鱼具鱠且约冬间再集  
西北云收廓太虚，东南风急放船初。  
冬深更许侯设鱠，地过不讥公矢鱼。  
白小未容登燕俎，红鲜忽已间嘉蔬。  
重生鳞鬣浮江去，尽是先生所弃余。  

朱翌　三衢胡定愍祠诗  
把酒论诗建业城，三年金石见交情。  
罗池忽待中流泊，姑蔑应无剧雨倾。  
直道岂知人负我，英姿如在死犹生。  
炉香销尽丛祠晚，独对西风泪臆横。  

朱翌　三月旦行园  
我柳已飘絮，我笋亦上竹。  
雪毡密盖地，犊角横入屋。  
兹辰略行园，喜色动眉绿。  
炎荒异中原，气候少清淑。  
一日具四时，旦暮迹寒燠。  
而我於此间，兀若蚕上簇。  
但爱草木长，遂使杖屦熟。  
喜甚得小诗，意断语不续。  
尚可羊保和，不用唐衢哭。  
诸公幸无事，来不待休沐。  
床敷三百棋，胜负任反覆。  

朱翌　三月五日游刘光世园  
南高峰下访余春，霁草浮光暖更薰。  
日转暮日添着色，风旋湖水作回纺。  
飘零大士天花雨，惊雇将军画栋云。  
兴尽不须呼曲友，他时来饭一瓯芹。  

朱翌　山芥  
湿带青烟古涧滨，气含石理助芳辛。  
山中酒醒凉生脑，乞与文园渴肺人。  

朱翌　上已陪诸公集西湖  
今日我上已，乐哉天气新。  
青春在西湖，湖水绿以匀。  
诸公乃肯游，盘飧仍集珍。  
少纵方外谈，一洗城中尘。  
唤船苦不早，行不计巡。  
始叹葑欲合，终喜鸥来亲。  
茫茫天宇间，何地寄此身。  
共偷一日闲，恐负三月春。  
遥瞻后湖游，海若从铭陈。  

朱翌　舍后污池有小鱼数百迁之於江  
一泓已脱归涔水，万顷初惊广莫乡。  
且向江湖成自在，幸因风雨得腾骧。  

朱翌　十月旦读子美北风吹瘴疠羸老思散策之句初寮尝作十诗因次其韵  
战休左触氏，梦破大槐国。  
肝胆方一家，燕越非异域。  
是中路坦平，本自无降陟。  
乾坤有乾坤，无极复无极。  
海角尽东南，天门洞西北。  
万里无寸草，何人不相识。  
亦有鼓刀儿，大烹举铜鬲。  

朱翌　十月旦读子美北风吹瘴疠羸老思散策之句初寮尝作十诗因次其韵  
问学要根柢，文章忌雷同。  
字求反切当，义用训诘通。  
纵之逼论剑，收之入檀弓。  
平生苦我心，不如作一农。  
林羊潇洒侯，川上赤鰖公。  
姑从贤者乐，勿笑鄙夫空。  
秋宵引佳月，暑昼追凉风。  
如此了一生，我其塞上翁。  

朱翌　十月旦读子美北风吹瘴疠羸老思散策之句初寮尝作十诗因次其韵  
戏语陇头子，与若本等夷。  
朱紫强包裹，本非我所宜。  
失脚落番山，杳杳随风吹。  
将买二顷田，树以枳棘篱。  
还我本来面，度今正其时。  
此策我自决，欲问其从谁。  
譬彼沈疴人，忽然饮上池。  
穷命可抵虎，宁畏山林魑。  

朱翌　十月旦读子美北风吹瘴疠羸老思散策之句初寮尝作十诗因次其韵  
老火已退师，寓客不忧瘴。  
静坐窥物理，一一见情状。  
用起举拂子，功成卓拄杖。  
五行更主事，衰绝变生王。  
此身属造物，穷健胜美恙。  

朱翌　十月旦读子美北风吹瘴疠羸老思散策之句初寮尝作十诗因次其韵  
厌晴思滴沥，闵雨思开霁。  
姑欲快吾私，岂暇计丰岁。  
身如姑射山，物物无疵疠。  
可笑建除家，卜日论开闭。  
堂堂百年中，雇已阅半世。  
徭蜑且友朋，百粤即鲁卫。  

朱翌　十月旦读子美北风吹瘴疠羸老思散策之句初寮尝作十诗因次其韵  
子房悯浊世，意欲一洗为。  
五日老人约，何乃数后期。  
功成去学仙，辟谷从清羸。  
岂不知自苦，反覆加深维。  
志士极钻仰，坚高今益弥。  
是为万世法，何止帝者师。  
宁知取履时，几欲真殴之。  

朱翌　十月旦读子美北风吹瘴疠羸老思散策之句初寮尝作十诗因次其韵  
兹辰驭北风，所至有东道。  
反袂问浮邱馈芝走商皓。著裙拜木公，  
献宝出富媪。气平四大和，  
以此可却老。长生等终古，  
彭祖是亦夭。有客诣理窟，  
相过或谈妙。再拜有所乞，  
乞我如瓜枣。  

朱翌　十月旦读子美北风吹瘴疠羸老思散策之句初寮尝作十诗因次其韵  
南来走炎荒，北归定寻思。  
一生困坎壈，忧患真吾师。  
堂中木上座，万里唯尔随。  
方幸得良喜，那肯怀愁悲。  
但令今可行，勿愧论少卑。  
少时不解事，日日荒于嬉。  
投老又懒惰，得一或十遗。  
戏我过此生，造物真小儿。  

朱翌　十月旦读子美北风吹瘴疠羸老思散策之句初寮尝作十诗因次其韵  
中夜念凉天，搔首坐待旦。  
北风鸣屋角，此怀忽凄断。  
儿曹计伏腊，极力供井爨。  
忆昔冬来南，骨肉遣星散。  
念兹岂人为，稍定理丝乱。  
呻吟裘氏地，皆是儒与缓。  
往语执金刚，勉力守门闬。  
倒囊留一钱，且免用鞭算。  

朱翌　十月旦读子美北风吹瘴疠羸老思散策之句初寮尝作十诗因次其韵  
囚山无他谋，治生出下策。  
载之百漏船，吹以无孔笛。  
一饱久定矣，誓不为欣戚。  
家山天一方，何地休行役。  
天真调伏予，中岁遭远谪。  
养成一牯牛，露地见纯白。  

朱翌　十月十四日立冬菊花方盛  
黄菊一何好，持觞惟尔从。  
名应称晚秀，色岂为人容。  
正似花重九，休论月孟冬。  
霜威占清晓，直欲犯其锋。  

朱翌　石斛栽莲  
数夕一梦吴淞江，两桨飞度荷花乡。  
刳中山骨泥数斗，趁雨屈盘三节藕。  
镜面光寒溢井花，四雇无人下渴鸦。  
老翁真个儿童似，我非韩公亦儿戏。  
绿茎亭亭忽独立，帘疏不隔香直入。  
宛若船舫坐促膝，遂使江湖在方尺。  
虽无太华藕如船，定有庐山房似笠。  

朱翌　石芥  
古人重改阳成驿，吾辈欣闻石芥名。  
风味可人终骨鲠，樽前真见鲁诸生。  

朱翌　石芥  
长安官酒甜如蜜，风月虽佳懶举觞。  
特送盘蔬还会否，与公新酿斗端方。  

朱翌　示李令  
春色遽如许，春愁无柰何。  
看山连楚越，端坐惜羲娥。  
吾子频相见，新诗苦未多。  
试穿一两屐，从我上烟萝。  

朱翌　示同会  
无奈春寒老不禁，喜看晴日上窗棂。  
群花半露乾坤巧，百刻平分昼夜停。  
拄杖有时挑菜甲，桔槔无复问畦丁。  
逢春不出何为者，众醉谁知可独醒。  

朱翌　示叶令  
舟楫三吴客，江湖二月寒。  
交情元自淡，酒味莫嫌酸。  
日者坐何事，君乎能自宽。  
不来同一醉，何以解忧端。  

朱翌　书事  
春来何事可相关，拨置书丛得少闲。  
洗砚谛观鹹鹆眼，焚香仍拣鹧鸪斑。  
花开北陌东阡外，人在朝三暮四间。  
俯仰乾坤了无愧，心如枯卉更谁删。  

朱翌　双鱼花  
物生本不同，所贵以形似。  
如何小草间，或作潜渊类。  
宛然花叶分，有此尾鬣备。  
如以柳贯腮，十百共一蒂。  
可肩比目鳞，与世为上瑞。  
稽首蓬莱宫，原附花鸟使。  

朱翌　睡起  
客不敲门饱睡魔，静听檐雨泻天河。  
从人指画竹如意，假手爬搔松养和。  
屏上水翻波浩渺，砚旁山卧石陂陀。  
十年游戏三间屋，一笑留连两曜梭。  

朱翌　睡轩三首  
意马心猿不用忙，睡乡深处解行装。  
华山闻有希夷子，安得斯人与对床。  

朱翌　睡轩三首  
诸公对奕我高眠，此法非人不可传。  
四脚棋盘皆黑子，孝先从此便争先。  

朱翌　睡轩三首  
风和日永饱食已，雨急天寒户不开。  
遇此佳时无一事，搘床高枕听咍台。  

朱翌　送崔若砺令源  
双凫飞出九重关，带得中原气象还。  
抵死欲留之子住，吹笙要伴老夫闲。  
草荒白鹤峰前宅，云散黄龙洞口山。  
茉莉素馨闻已熟，妙香从此剩熏班。  

朱翌　送邓清臣之行在  
老去何嫌雪满颠，放怀惟与子周旋。  
起趋吴越时难得，上继张余理必然。  
岭海断云归雁底，江湖春浪白鸥前。  
故人相见问今我，雨笠烟蓑事力田。  

朱翌　送范漕子仪  
乃公乃祖帝王师，勋在周家日月旗。  
德盛固宜长有后，材高如此用何迟。  
五更雨脚方收绝，六月云峰正出奇。  
好去加鞭度梅岭，及时功业继前规。  

朱翌　送福师  
春到春城和雅歌，又携春去度云萝。  
过余竹里煎茶久，看子花边簇马多。  
千里福星临福地，一时天使挽天河。  
江红陈紫留连得，奈此催归尺一何。  

朱翌　送果州邵公济分韵得其字  
蓬莱清暑按行归，却向西南万里驰。  
郡继尊君家有法，学传乃祖世无师。  
曹刘墙短自今日，班马香浓如昔时。  
青士在旁知别语，夕阳回首更凄其。  

朱翌　送胡德辉  
抗章乞得清凉国，已旧无心瑞锦窠。  
谁去自追戏下信，时来宁免禁中颇。  
三吴春尽天连海，四月梅黄雨压蓑。  
倘有新诗求共和，莫辞一骑送羊何。  

朱翌　送罗臣济北归  
君才可从六龙飞，便合超腾向日畿。  
曾使诸生馆下立，又骑一马醉中归。  
江山得助云蒸笔，桃李不言春上机。  
归去来园花似海，子行吾且闭柴扉。  

朱翌　送山芥与徐稚山  
北风撼坤轴，飞雪封高崖。  
万草坐冻死，不复存根莇。  
蔚然苍山底，有此紫玉钗。  
本无尘土侵，宁畏霜霰埋。  
偶为樵牧知，遂与薇蕨偕。  
坚瘦故耐久，苦森终怒俳。  
未免一时出，肯事众口谐。  
可以寄乐天，时供八半斋。  
可以送庾郎，三九代食鲑。  
朱门厌燖焰，嘉蔬日谁差。  
飞觞失行次，可口相推排。  
尔来走缸畓，遂费登山鞋。  
文昌列宿光，骑省后人佳。  
居官乃退步，养气能实骸。  
一箸须子同，苦硬求吾侪。  

朱翌　送苏判院赴江东辟  
春风桃李正开花，客路江山亦可嘉。  
白鹭洲前浪山起，乌衣巷口夕阳斜。  
一星终矣君重往，四壁萧然我独嗟。  
元佑子孙今用尽，如公岂合在天涯。  

朱翌　送王端材以宣谕属官入川  
使星入蜀动佳占，幕府谟谋要子参。  
天下兵戈连岁月，朝廷根本在西南。  
路经九折休回首，事考三分小驻骖。  
想见梅黄飞雨里，前旌已在百花潭。  

朱翌　送砚与周宰  
巧匠斲山取山骨，媪神拱手不敢惜。  
因隆作防洼作池，以金为声玉为质。  
藉以绨衣便契携，置之乌皮长拂拭。  
忆昨随计西入关，太学三年同寝食。  
晨昏缀缉困蝇头，岁月磨研取鸡肋。  
时来偶题千佛经，吾自无功子何得。  
只今懒慢大可笑，身外了然无一物。  
经时不脱管城帽，子宜不赐汤沐邑。  
我今容子乞身去，却到安宜宰君室。  
宰君真是潇洒人，文章机杼乃自出。  
陈玄毛颖费追呼，子坚而厚宜比德。  
从兹去给上方札，便当入珥螭{左土右幻}笔。  
切勿劝草封禅书，亦莫上献开边策。  
雇君发明错与谊，昨奏条画今所急。  
忠言谠论闻四方，砚乎汝为不失职。  

朱翌　送杨倅致政还乡  
交说纷纷不惮烦，要公小驻北归辕。  
三休恐负名亭意，二去吾宁雇子言。  
快指柴桑还我里，遥瞻伸虎到君门。  
画图史笔俱张大，又得杨家一巨源。  

朱翌　送杨亨仲还建康  
湖海重相面，干戈早脱身。  
亦知怀琰琬，宁肯就风尘。  
船泛东吴夜，梅寻故国春。  
毛锥有持护，如子岂长贫。  

朱翌　送张巨山  
天方六月暑，君有千里行。  
相从苦不款，惜别难为情。  
发轸子胥山，落帆石头城。  
火云午尤奇，水风晚更清。  
辉辉萤自烛，噂噂蝉争鸣。  
今代太史氏，昔者兰台英。  
人如晋宋间，诗与颜谢并。  
吾君志恢复，求士出至诚。  
玉堂紫微省，待子来经营。  

朱翌　送郑公绩赴试金陵  
庭槐著老花，佳兴渺澄江。  
束书望故国，飞帆响篷窗。  
白袍看先登，唾手筑受降。  
从风靡强燕，举火烛老庞。  
秋天鸿鹄高，惊到中叠双。  
闺人侈宵占，玉虫缀灯缸。  

朱翌　送郑公绩赴试金陵  
君到洗沐已，蜡屐款北山。  
吾祖山中人，凛然千载颜。  
其旁马鬣封，近去龙衮间。  
通鉴恰施行，新经宜少删。  
世上有公议，渠自明忠奸。  
物情有报复，天道则好还。  

朱翌　送郑公绩赴试金陵  
昨日天子诏，痛念屏州儿。  
傥有长毂动，何忧折箠笞。  
似闻当宁叹，颇牧今何之。  
岂惟一方痛，其势又类腓。  
策士仍三年，侧席收六奇。  
谁当挽天河，洗出中兴碑。  

朱翌　送郑公绩赴试金陵  
笔端忘杻械，舌本贵温润。  
明明犹麟书，作世大龟镜。  
哀哉束高阁，斯文久不胜。  
皇五开老眼，牵复首拜命。  
秋来举子场，谁领斯文印。  
向来针膏肓，必古司农郑。  

朱翌　送郑公绩赴试金陵  
念我答飒久，区区劳此生。  
借屋就瞿昙，长湖绕厢潆。  
未了文字债，截蒲坐纵横。  
天公喜相我，贶以秋风清。  
他年载兼两，策勋首短檠。  
饥吟愧峨冠，谁知此心倾。  

朱翌　送郑公绩赴试金陵  
孤城挟龙虎，盘礴纳万角。  
冯夷遵节制，旦暮过稽颡。  
君今搦寸毫，意与孤鸿往。  
雄豪揽千古，光彩发万丈。  
忆昨吏三年，到今余梦想。  
古寺壁间名，劳君拂蛛纲。  

朱翌　送郑公绩赴试金陵  
我缸无储粟，世累如缀缨。  
读书寡见功，一饱不可营。  
鳞差四百指，羽惯啼饥声。  
天岂私贫我，客气略已平。  
安能事计然，且复师渊明。  
傥有故人问，但如诗所称。  

朱翌　送郑公绩赴试金陵  
高轩过我数，相参心迹清。  
共乘殿角凉，剧谈新月生。  
稍作莲芡费，久绝壶觞倾。  
告我买夜航，襩被催宵征。  
秋晚破敌归，连营稍休兵。  
青云付一蹴，齐晋多世卿。  

朱翌　素馨  
众香发越充南溟，梅花脑冰水弄沉。  
露积旃檀薪降真，薰陆光射琉璃缸。  
山川草木一天芬，素质如玉备众馨。  
乌髻粤女娇满簪，上官置酒结盖缨。  
余波润泽龙涎春，北走万里燕赵秦。  
骚人尚尤楚灵均，何为不入离骚经。  

朱翌　岁乙丑余年四十有九矣因诵太白四十九年非一往不可复之句次其韵  
南来不赢粮，随身一竿竹。  
四年钓曹溪，溪水香可掬。  
求方驻隙驹，辟谷起黄独。  
五十止欠一，何地可归宿。  
今晨祖师前，一掷杯珓卜。  
去以六月息，来期七日复。  
往事一局棋，信手不必覆。  
吾生行休矣，自此生处熟。  

朱翌　桃花菊  
菊花忽作桃花面，放眼难看九月黄。  
花不见桃惟见菊，又将红雨学啼妆。  

朱翌　题程干燕公山水  
电眼观山老更真，能分天造一层层。  
直须擘华尊瀛手，始解铺张入剡藤。  

朱翌　题翠波亭  
天垂叠巘翠相交，风展文漪碧半篙。  
胜日难逢宜乐此，好山多买不为饕。  
了无叹息同登岘，忽有会心如有濠。  
更看溪光山色里，红霞蒸起万株桃。  

朱翌　题搓线图  
谁言粉白但闲居，纫补尚烦金十奴。  
治得棼丝有条理，却嫌红女未工夫。  

朱翌　题蒋山草堂  
俯仰之间迹已尘，重来屐齿藓痕匀。  
晚菘早韭有真味，夜鹤晓猿无故人。  
万一可偿他日原，再三须卜此山邻。  
北山大士乃吾祖，焌蕙肴兰长荐新。  

朱翌　题李成山水  
好山谁定识真形，着白山人眼最亲。  
半夜忽闻遭有力，中书君召主林神。  

朱翌　题刘宪十君子轩  
北极元轩气，受命惟尔独。  
四方散子孙，万时异闽蜀。  
戴谱六十一，岩谷无遗录。  
段记三十九，冥搜出隐伏。  
世若不尽见，谁为合其族。  
儒林老丈人，与世谈无欲。  
开轩延十君，跪坐进三沐。  
高低列云来，新旧间伯叔。  
团栾十家春，门户各清肃。  
客至为卷帘，赞名问寒燠。  
一见伯玉辈，遂使季子服。  
我欲和竹史，就君求品目。  

朱翌　题清芬阁  
山腰系烟帛，石齿漱滩雪。  
千岁可坐致，清风在岩穴。  
五季浪拍天，不覆渔翁船。  
入山种美材，百世收栋椽。  
松厅正一台，莲幕壮两河。  
少蓬薰班香，建州办韩多。  
今代南海君，事事似诸父。  
何年继昔游，秋山祠乃祖。  

朱翌　题日涉园诗  
一叶黄时秋气清，三山转处大江横。  
禽鱼自有亲人意，草木皆能识履声。  
晴望高崖寻李愿，酒行半道致渊明。  
将诗与结江山好，他日来游分不生。  

朱翌　题山谷姚黄梅花  
姚花富贵江梅妙，俱是花中第一流。  
戏出小诗花一样，先生下笔与春谋。  

朱翌　题水云亭刘升道福唐所居  
沙合南台会有期，沙边筑屋俯清漪。  
宋香陈紫丹成后，渭绿湘斑族盛时。  
长者时怀流水念，老兄元爱白云知。  
一尘不到忘言处，云在青天水在池。  

朱翌　题孙倅面山轩诗  
举头直北看青山，低头真下觑黄卷。  
黄卷辛勤有时厌，青山於人保不变。  
山作主人我为客，主人看客长不倦。  
今代风流漱石公，吏事直以儒雅缘。  
一丘一壑在胸中，尘土污人聊举扇。  
开门抆拭旧题傍，坐与乌经通一线。  
近因秋雨骋此君，更倚岁寒为外援。  
贱子与世多背驰，只有青山存半面。  
莫嫌剥啄时扣门，要是绨袍故人恋。  

朱翌　题校书图  
我闻校书如扫尘，尘随帚去辄随有。  
萤窗孤坐志不分，帝虎鲁鱼相可否。  
榻上诸公富贵人，安能办此铅黄手。  
绿柳啼莺耳畔春，翠袖弹丝眼前酒。  
如何复窥蠹简尘，又借管城公作帚。  
画史画名不画实，润色丹青传不朽。  
我是瀛洲旧校书，挥汗磨铅胝两肘。  
当时万一见此图，诸郎不免涎垂口。  

朱翌　题足轩诗  
域中宁有一毫真，静极方知众妙存。  
疏受果能从父议，王章终不用妻言。  
脱身兵火蒙天幸，沃日风涛到海吞。  
两顿藜羹如大飨，一番布被有春温。  

朱翌　天申节诗  
南来欣遇千秋节，北向空驰万里心。  
永日清风吹古寺，一杯聊见祝尧深。  

朱翌　天申节诗  
明庆晓班催百辟，钧容仙部下层霄。  
如今独立薰风里，却听群仙奏九韶。  

朱翌　听鸽铃  
蓬蒿门巷久张罗，岂有笼坊重客过。  
天外鸽铃惊午枕，儿童误起听长呵。  

朱翌　同郭侯僧仲晚至武溪亭议真率会  
平远寒林暮霭横，右丞不死毕韦生。  
八人过处草齐绿，一日去来花笑迎。  
衲子自知空是色，将军要便酒犹兵。  
尺书相与盟真率，岭海风流似洛京。  

朱翌　投壶  
谁可忘忧慰寂寥，夏长惟以一壶消。  
坐中皆欲从多马，妙处何妨不绝枭。  
幸郭滑稽无事日，将遵取士中兴朝。  
诸公有意来偿进，贳酒何妨为解貂。  
哨壶枉矢乐初筵，列坐分曹看仅传。  
龙跃隼飞惊背手，云开电击笑通天。  
齐侯晋侯夸酒肉，鲁鼓薛鼓排方圆。  
何事吾人无一事，竹床高卧听铮然。  
五扶新拓室中筵，列算姑从旧制传。  
百发纵横惟所命，一时胜岁岂非天。  
功成只许全为上，手熟犹如左画圆。  
卜昼未厌仍卜夜，铜盘高捧烛花然。  
三代遗文叹寂寥，考评今古得愁消。  
中行穆子虽争隽，司马温公不贵枭。  
鈇钺他年专将阃，羽仪从此冠天朝。  
倒囊剩欲陪宾戏。零落空余一弊貂。  

朱翌　晚步城外  
芒履宽柔野策轻，晚来无暑步重闉。  
人间争梦大槐国，物外谁寻小草民。  
一鹭缓飞为我伴，半川铺练写余真。  
何从可觉秋消息，忽有凉飔到白苹。  

朱翌　晚晴步谒杨令於乌龙寺  
举头廓廓见晴虚，山色秋光得自如。  
杖履可行三里近，斧斤不赦万松疏。  
上人坐设刀圭饮，乃祖家无担石储。  
语罢寒温晚归去，相逢庆不问迁除。  

朱翌　万竹亭  
气禀元轩玉立身，露幛烟纛晓初匀。  
一时顿有七贤集，千亩今余万个春。  
能惟风流夸后日，政缘名篆得斯人。  
寂寥不见平安报，只有东风为扫尘。  

朱翌　王承可有招隐黄龙之意  
通途无宁轨，世纲阔遮逻。  
九迁食肉荣，一饷在堂贺。  
泥深迹逾深，时过事亦过。  
要之钟鼎饱，不及薇蕨饿。  
吾知此理明，甘作蚁旋磨。  
丈夫当勇决，勿使良便蹉。  
黄龙百丈间，山围天几大。  
往丐一椽茅，抚枕得高卧。  
不能赓梁噫，且复繙屈些。  
卖药足生理，故是伯休那。  
当年白鸟盟，肯为青衫破。  
微官亦漫尔，弃去不啻唾。  
王子里中人，到处成稳坐。  
傥不食前言，扁舟在公左。  

朱翌　王更不睡  
擂罢城头鼓，膏凝烛下盘。  
窗留三尺月，纩挟五更寒。  
事事华巾结，年年纸帐宽。  
梅花正好在，青女莫摧残。  

朱翌　王令收桂花蜜渍埳地瘗三月启之如新  
桂花老月窟，堕地散金蕊。  
长忧风雨余，失此香旖旎。  
抚树三叹息，留花姑少俟。  
枕中有仙方，解使香不死。  
蜜蜂喜输粮，余润犹渐靡。  
瘗深阅三月，发覆验封玺。  
虚堂羽新观，博山为频启。  
初从鼻端参，忽置秋色里。  
氤氲缥缈间，可以降月姊。  
自兹闻四时，何止名七里。  

朱翌　闻邻舟琵琶  
樯乌逐风不停飞，尾燕掠水东复西。  
蛮弦金拨窍私语，行富转头声更悲。  
扰扰云吹宝鬟绿，新妆半隐朱帘曲。  
无限柔情指下生，谁道弹比不如竹。  
谷儿指法来帝城，曹供奉传新曲名。  
香山居士家有此，何况更闻上声。  
路转溪回双橹咽，弹尽胡笳十八拍。  
山头日落暮潮平，一带荷花自秋色。  

朱翌　吴道子华清宫图  
霜清十月天无风，行宫缥缈祥云中。  
重重绣岭光相通，庄严具足无遗功。  
泉鸣三汤春蒙蒙，合欢皂荚双垂红。  
人间尘垢一洗空，玉声璯然出房栊。  
鸾吟凤舞纷层空，岂不大胜游月宫。  
向非道子妙绝笔，那见开元全盛日。  
槎牙老木青铜柯，坡陀巨石苍玉质。  
石言木应若何闻，阿房兴废才顷刻。  
乃知吴生有深意，一时心事能貌出。  
臣以画谏乃其职。此山此事姑置之，  
此画当今须第一。  

朱翌　戊辰元日到南华诗  
清晓匆匆贺岁归，又随微雨渡曹溪。  
祷晴原见五色羽，揭户方占一日鸡。  
沙水半摇新略彴，云烟深护古伽黎。  
曹源激水仍过颡，桃李无言下有蹊。  

朱翌　西园月夜竹影满堂  
良夜天彻幕，林间月如筛。  
解与竹传神，月娥真画师。  
东坡元不死，鹤驾相追随。  
羽气未扫除，戏笔聊一麾。  
调和水墨匀，幻出虬龙枝。  
图成不挂壁，掷地容俯窥。  
欲进复小却，尚虑鞋底泥。  

朱翌　溪南大雪示常子正  
王者有德琪树生，兵马欲洗银瓮出。  
天将以宝奠中原，何用真如传恍惚。  
沙寒汀冷鹭啄冰，藻暖饵香鱼近罾。  
梅花抱蕊不肯吐，敛衽且让天花升。  
朱门歌呼正围妓，江上猎围飞铁骑。  
惟有书生无所为，下帷煮茗候汤沸。  

朱翌　喜见白发诗  
种种年来渐满簪，儿童环视语相惊。  
故人大半黑头死，老子何妨白发生。  
弹镊不须夸手熟，着冠犹喜觉头轻。  
元无粉黛居閒屋，任尔星星易数茎。  

朱翌　喜雪  
待雪多年久未逢，兹辰如望故人风。  
稍添松顶三分白，独露蕉心一寸红。  
泥尾可能留雁使，豚蹄何敢谢龙工。  
不如借取公家氅，着向飞楼缥缈中。  

朱翌　喜雪  
今年吉利好人逢，万玉妃来各驭风。  
客从暖浮茶乳白，夜堂春动烛花红。  
心存帝所元非梦，化出天城不用工。  
却怪浩歌韩吏部，巧分垤处与{左土右幻}中。  

朱翌　喜雪  
嘉瑞真成一旦逢，寄笺天下托鹏风。  
分无侑坐歌眉绿，全有挑蔬冻指红。  
画史莫传飞舞热，诗人俱尽琢磨工。  
此间不见乾坤妙，妙在竹扉山崦中。  

朱翌　喜雨欲行园  
南风转北遂为霖，倒掩书帷坐累茵。  
洗沐江山三尺雨，庄严天地十分春。  
猿吟鹤舞图双引，酒社诗坛待五申。  
说我小园增秀润，便思徐步转城{闰去王加堙去土}。  

朱翌　戏事  
相逢多戏事，聊以度长年。  
间出诗联句，时因酒合钱。  
歌狂无所择，棋胜亦欣然。  
龌龊好苟礼，逡巡不敢前。  

朱翌　戏同诸子书所见  
已老犹痴作蠹鱼，出门延望立须臾。  
或深或浅花先后，半霁半阴云有无。  
山有向人俱引领，海风无日不嘘枯。  
论诗各尽诸郎意，篱落之中自可娱。  

朱翌　夏日登叶氏山亭  
云气向晓不待族，风伯忽来吹使醨。  
溪南溪北半篙碧，荷叶荷花一段。  
旋扣柴荆行问道，少休松槛坐移时。  
渊明志广桑麻长，此语勿传朝市知。  

朱翌　湘江亭别程干  
十年频望秀而巉，琴筑齐音和阮咸。  
砚浴珍材躬试墨，画收名笔旋开缄。  
长江流自胸襟出，大艑来如首尾衔。  
分手一言君勿忘，他时容我见千岩。  

朱翌　晓出  
浩荡乾坤晓，凄凉客路穷。  
小舟轻劈浪，宿雾密糊空。  
累重苦无饭，时危甘转蓬。  
但闻淮上贼，不敢视江东。  

朱翌　晓上乌石滩  
急滩上水船，进寸辄退尺。  
老夫敢稳坐，解衣起佐刺。  
凡我同舟人，有力俱不惜。  
已济各相贺，可以正枕席。  
反观顺流入，如电亦如射。  
艰难与快意，等是时行役。  
月落东方明，云收远山碧。  
翩然两白鹭，过眼已无迹。  
天地正尔宽，何苦自踨蹐。  
脱带且腰舟，歇我履一只。  

朱翌　谢方务德惠粟麦  
投闲闭门且稳坐，动辄有碍天难测。  
钱神不肯赴招要，疟鬼乘时作寒热。  
要之贫困真我道，一一为向儿童说。  
山中宿麦旧为农，缸无储粟今何拙。  
甑尘不扫爨未烟，米尽自从仁祖索。  
元英之孙陈义高，急遣樵青分粟麦。  
细舂落落簸珠圆，退磨纷纷飞玉屑。  
粥香恍若在僧坊，面熟又将思水厄。  
从来藿食不谋国，饥即须餐困仍歇。  
笑杀多牛足谷翁，何用诗肠生锦{左桔右页}。  

朱翌　谢惠杨梅  
杭州金氏越州楞，撒火飞星五月春。  
百果若重推贡士，风流应不下平津。  

朱翌　谢刘宪惠龙眼诗  
龙目秋成亦一奇，略无瘴雾损瑶肌。  
荔枝韵胜村谁亚，益智名同性即非。  
侠士从禽携弹去，鲛人探海得珠归。  
不须直待枯成腊，便遣尊前解褐衣。  

朱翌　谢人惠浅滩一字水图  
风行水上初如织，任使荡云高活日。  
屏翳歇去冯夷归，本体湛然无损益。  
风本无形不可画，遇水方能显其质。  
画工画不不画风，水外见风称妙笔。  
清泉道人乃了此，笔下渊源心自得。  
斜斜一字浅可揭，渺渺横滩晚尤急。  
规模上继蜀两孙，妙处直度吴诸戚。  
老夫老矣不观澜，但爱漪涟才咫尺。  
面墙注目风萧萧，渔浦西兴待晚潮。  
纵贫那肯拆波涛，还渠并州快剪刀。  

朱翌　谢人寄砚  
老矣捐书卧看屋，尚记姓名供简牍。  
仓皇去越著南冠，头已如蓬口生醭。  
无因可结孔方交，有药唯医管城秃。  
新凉稍与灯火亲，学字颇惭蛇蚓曲。  
罗纹重厚使守舍，铜雀不真非所畜。  
敢遣良工开岩，要使珍材过天目。  
君家旧物多锦藉，声若锵金眼鹹鹆。  
前者一见首重稽，回视他山真碌碌。  
公今遣一从我游，谨当配以蟾蜍玉。  

朱翌　谢谭南恩寄六目  
无了禅师劚草莱，清江使者六眸开。  
我今筑屋虚空里，亦复蹒跚出海来。  

朱翌　谢邕倅寄佛面杖  
自得闲居乐，欣闻隐具来。  
杖头观佛面，掌内化龙才。  
行变黄金色，依然满月开。  
从今不妄出，留上妙高台。  

朱翌　宣城书怀  
高爽清凉郡，登临佳丽都。  
上连三蜀重，旁挟两淮趋。  
天分光牛斗，溪行走舳舻。  
新林天际浦，青草柳边湖。  
丁令鹤归晚，琴高鲤疾驱。  
高城布渠答，近市表浮屠。  
龙具深耕雨，牛车富入租。  
钟鱼广教饭，箫鼓敬亭巫。  
祷请俱先诣，斋修必尽愚。  
虔恭问杯珓，畴昔梦摴蒱。  
桃李万家邑，鱼盐百贾区。  
棋争三品胜，钱为七郎输。  
湖上同皇甫，楼中记独孤。  
五云裘可作，天马锦应无。  
射的穿云白，莲房照水乌。  
山精今及采，鹰爪得同拘。  
右史隶题榜，太和存漏壶。  
劘牙虞吏像，衣褐卯神图。  
蝎走收宵螫，蜂讙保穴雏。  
泉甘黄薜旧，茶隽白云腴。  
幽寂谷留马，凌歳舟若凫。  
山登天柱石，水暖句溪蒲。  
洞启三天秘，滩愁六刺迂。  
轻烟藏石女，微雨浴花姑。  
半夜笛声起，临轩桂影敷。  
谢公亭别范，孔子井犹洙。  
舟起鹭前导，桥横龙未雩。  
子安飞远近，杜宇诉朝晡。  
示爽归田约，怀冰洒篆娱。  
白公谢霞绮，荀媪进雕胡。  
神王能旁达，心闲免外虞。  
白龟飞入楚，赤马棹通吴。  
孤枕喧鼯鼠，南亭听蟪蛄。  
贡先红毯贵，俗尚褐袍粗。  
蝉蜕裴丞相，聪明陆大夫。  
刘诗送拄杖，班传出葫芦。  
露柱从师指，金杯受赐殊。  
汉书国史法，心要藏经郛。  
鲋活有奇术，归还真梦驱。  
苦心思懿老，一钵走元孚。  
潜隐大中主，躬行外域膜。  
储神天北极，系念水西隅。  
内屏如来地，当阳造化炉。  
千年犹可想，一绝定非谀。  
昔在中书省，亲闻大禹谟。  
土阶临黼座，文石上丝絧。  
红绕当阶药，阴留一院梧。  
不才持史笔，有愧但书厨。  
卜筑随鲲徙，囚山与鹏俱。  
忘怀从北院，归命只南庐。  
作赋先招隐，移文卒谢逋。  
晚归真发覆，岂意辱嘘枯。  
黄屋南巡岳，侯圭毕会涂。  
时持莘野鼎，来采会稽菰。  
圣主新更化，羁臣首辨诬。  
书修天禄阁，游并道山儒。  
汩没颜容改，因循岁月徂。  
此生甘泛梗，余论许分符。  
节近书云日，轮驱画鹿朱。  
川华冰片合，山曲卧屏纡。  
入腊占三白，登堂展七扶。  
人家多露积，村鼓不鸣桴。  
身奉三年最，魂收一纪逾。  
可无人叹息，粗免鬼揶揄。  
夜引星朝斗，晨瞻日出嵎。  
两旗叹潦倒，五马忘崎岖。  
严濑犹如睦，昆山恐是苏。  
深怜百口逐，只办四方糊。  
旋磨鱼千里，弥缝金十奴。  
何如今守馥，犹愧旧官呼。  
笏有看山拄，歌无击缶呜。  
江山真肺腑，鱼鸟自葭莩。  
正赖管城子，能抬墨客徒。  
李梅诗格律，斑竹政规模。  
事省囚宽系，年丰酒易沽。  
近分驷监，遣牧决波騟。  
苗猘申军法，蕃宣奉帝俞。  
校旗推妙手，啮镞视张弧。  
杼轧丝双纎，篁包米一桴。  
遇风专戒火，听雨甚忧圩。  
酒盏经旬把，歌茵特地铺。  
赐金夸魏绛，雇曲少周瑜。  
硕果园林密，春山雨露濡。  
木瓜红镂体，银杏绿匀肤。  
栗发风前罅，柑垂霜后株。  
蚁侵梨酿蜜，盘走芡圆珠。  
野蔌多将{上艹下左禾右旱}，春盘细剪蒌。  
谁同九日菊，难得一枝萸。  
水阅寻鱼鶒，沙连合阵鸬。  
爱闲多闭阁，因事或操觚。  
每捷惭铜钵，工夫体辘轳。  
僧谈曾接会，老境合师瞿。  
窗月重重镜，松风一一竽。  
饫餐佳境蔗，旋鱠早秋鲈。  
本是烟霞痼，何疑山泽癯。  
计难出柏马，收必在桑榆。  
旧事论新事，今吾非故吾。  
意中不足致，身外复何须。  
朝市安能隐，田园久已芜。  
斯言诚有味，端不减醍醐。  

朱翌　雪霁捕鱼图  
群全何日举舟师，玉海瑶山欲霁时。  
正是严冬当设脍，老翁香饭必先炊。  

朱翌　雪见羞  
白如白雪复何加，岂有寒英胜六花。  
真是岭南稀见雪，花光胜雪喜无差。  

朱翌　雪作儿童以衣袖盛之如柳花状  
六花几岁不来南，大似优昙欲遇难。  
瓦响急倾鲛泪颗，袖宽先得柳花团。  
莫忧荔子明年少，已是梅英向腊残。  
骨冷魂清北风里，更临江槛俯惊湍。  

朱翌　延祥寺手植竹有甘露  
圣主尊贤方侧席，此君凝露美如饴。  
形容盛德书生事，请对佳祥著好诗。  

朱翌　延祥寺手植竹有甘露  
穰穰天酒被修篁，的皪枝间日射光。  
岂为炎荒多热恼，故教灌顶作清凉。  

朱翌　￠　鲁公画像  
结刍续体祭中丞，鬼质何为苦见嗔。  
千五百年如烈日，二十四州惟一人。  
朝衣视坎趋前死，羽服行山即此身。  
赖有区区张孝举，直言惊倒汉廷臣。  

朱翌　夜梦采选  
荣辱悲欢反覆手，竞呼穴骼欲求功。  
大开眼作人间梦，何况真成一梦中。  

朱翌　夜梦与罗子和论药名诗  
钻破故纸我拙计，该贯众史子得意。  
签排百部象齿悬，陟厘万张蝇头字。  
分甘遂如百两金，作苦躭成五车记。  
地锦天花出妙机，琼田水英生爽气。  
诗成欲度甫白前，冠弹请继王阳起。  
天门冬夏鸢尾翔，香芸台阁龙骨蜕。  
任真朱子老无用，得时罗君政如此。  
今宵月白及风清，想君不作呼卢会。  
泉石膏育肯过予，饮量定能加五倍。  

朱翌　夜宿方允迪家雨雪大作  
肺腑群山襟带江，近人鸥鸟日成行。  
每来问道维摩室，何幸浓薰班氏香。  
雨脚雪花方间作，灯红酒绿正争光。  
更烦采选消长夜，坐看回旋穴骼忙。  

朱翌　夜雪  
夜雪群山雪，寒欺一把茅。  
红炉无宿火，黄娟有新抄。  
坐久灯排粟，杯行橘解包。  
颓然投败絮，老懒信儿嘲。  

朱翌　猗觉寮晚饭  
卒律葛答美，钩辀格磔肥。  
翁川茶不媚，何氏酒今非。  
砚水添池浅，棋盘下子稀。  
姮娥怜我独，未暮款窗扉。  

朱翌　揖翠轩  
簅笠蓑衣一叶舟，西风吹我与同游。  
洋洋盈耳松声乱，亹亹逼人山翠浮。  
讲罢已闻花雨落，心清暗与妙香投。  
道人居士忘机久，一饱关门相对休。  

朱翌　遗兴  
客去抽书读，愁来闭户推。  
眼花因酒剧，书草更人催。  
怪石巧依竹，净瓶香引梅。  
悠然鉴湖念，又向雁边回。  

朱翌　以灵寿杖寄汪内翰  
一枝灵木坚多节，千里逢人寄永州。  
赐出汉宫尊子夏，封当大县庆邳侯。  
衡山云散迎归骑，湘浦春晴更顺流。  
欲往从公无羽翼，请携上座别愚丘。  

朱翌　咏慈溪普济寺古松  
三国名臣宅，千楹释子宫。  
但求除橘籍，不见老松公。  
怀抱凌云上，规模偃盖同。  
须防雷雨际，恐复化为龙。  

朱翌　咏昭君  
当时夫死若求归，凛然义动单于府。  
不知出此更随俗，颜色如花心粪土。  

朱翌　咏紫荆  
鹤骨龙筋结寿枝，红绡紫绮曝仙衣。  
只应不奈麻姑爪，独领春风住翠微。  

朱翌　用禁物体书雪  
宵分猎猎风翻帏，平明漫漫雪拥扉。  
高妆老树枝不举，深压野黣根渐肥。  
削平履迹顷刻尽，吹落杨花从来稀。  
饥乌大有在陈厄，循阶入房冷不飞。  
我曾倚赖东风暖，驱儿出市典衲衣。  
不料玄冥贾余勇，小窗无地逃寒威。  
起来砖炉荐软火，敢营肉阵张妓围。  
认香寻梅亦不恶，敲冰煮茗宁皆非。  
扫除羽气几时了，忍寒琢句声益微。  
东坡先生六一老，当年格法谁遵依。  
不量吾力效跛蹩，从今望炙晴檐晖。  

朱翌　游江医园江避贼归四年花木皆再种已开花著子矣  
避地归来四阅春，春来草木尽青青。  
桃花暖逐桃花水，竹叶光临竹叶瓶。  
闭户自求安乐法，活人时说卫生经。  
移床却就溪边坐，照我新生白发星。  

朱翌　游锦石岩  
梯空何事上秋昮，要定三岩着隐君。  
斗柄下垂星可摘，天门将近语先闻。  
猿窥虎隐人惊去，牛污龙池雨解纷。  
偿我七年东向念，却张风腋跨归云。  

朱翌　游玉泉  
坡陀石上大绅垂，踞石跏趺世虑微。  
奉引有春扶屐去，送归生月带星稀。  
一时花木助欢笑，四雇风云入指挥。  
是日乃书惊蛰节，鸣蛙已傍小池归。  

朱翌　游玉泉  
款段寻山不著鞭，每逢佳处且周旋。  
生无一字夸金谷，喜与诸公会玉泉。  
雷转正喧三级浪，绅垂直自九重天。  
有能庚伏留终日，大胜朝堂食万钱。  

朱翌　游月岩诗  
赫日方正中，忽见第二月。  
老木盘硬枝，扶疏真桂叶。  
烟云成显晦，弦望靡盈阙。  
初无大小余，可以历没灭。  
但能照行人，千古此山侧。  
却笑天上轮，昼夜不停辙。  

朱翌　游紫微洞  
堂堂胜境久潜幽，经始耡荒用我谋。  
日照洞门开户牖，霜飞暑路索衣裘。  
鞭笞鸾凤天将近，弹压山川酒不休。  
大费骚人题品力，薜萝俱挽入雕锼。  

朱翌　輶归自五羊得承可旧诗一编书其后  
君不见香山居士居洛阳。远借五寺收文章。  
又不见巢父诗卷何所藏，留之天地同久长。  
铸金琢石非不强，金流石泐不可防。  
以人传人策甚良，世人雇未知其方。  
我昔宦游凌大江，年少从君璧一双。  
胜时一咏同一觞，颇亦自愧抢榆枋。  
劫火不肯留青囊，日往月来心不忘。  
大儿南归自五羊，袖中乃有万丈光。  
伏而读之喜量，重到虎踞龙盘乡。  
今年贡舶早放洋，明珠大贝光溢箱。  
答赐不敢烦吾皇，原得君诗归献王。  

朱翌　有感  
退之传毛颖，步骤过迁固。  
当时不入眼，怪笑且惊怖。  
柳州极不平，裁书细说喻。  
浮云蔽两曜，凭虚亦暂驻。  
何伤黄道行，终古行元气聚。  
呜呼古今一，吾其秘缃素。  

朱翌　有惠新酱及酒者  
拾遗久住浣花桥，生理谁能济一毫。  
携酱藉糟来过我，故人惟有孟仓曹。  

朱翌　有惠益母粉及当归者  
多病年来叹早衰，试凭草木为扶微。  
关心药裹知多少，系肘方书识是非。  
曾子定应怜益母，曹公端解寄当归。  
从今洗面饶光泽，血气仍充旧带围。  

朱翌　有惠曾公逍遥楼字者  
蒲孤今灰烬，兹楼亦草莱。  
如何三字大，却到百蛮开。  
屋漏真能尔，霜严可畏哉。  
置之当座右，亲手拂尘埃。  

朱翌　予居曲江五年今岁又暮慨然有感  
坐对研旁峰，卧阅屏上山。  
一事不挂心，万病方穷源。  
吾君礼南郊，吾母望北还。  
一岁几得书，五年阙问安。  
是自取之乐，尚复何所言。  
手种庭下梅，花开聊喜欢。  
系日既无术，缩地良独难。  

朱翌　与郭侯饮园中  
稼李晨兴着缟裙，酴醾首出上瑶簪。  
此时老子兴不浅，旦日将军幸早临。  
敌手对棋消昼永，中心闻射隔墙阴。  
春生夜瓮蓬莱绿，酌我无多劝客深。  

朱翌　与郭令步至城下见田间稻身已可插慨然有感示郭令  
端居倦来往，春去谁与娱。  
眷眷头升米，悠悠东南都。  
薄暮喜穿履，同游又吾徙。  
念昔始经此，污邪祝满车。  
及今几何日，立苗还欲疏。  
怀新舞翠剡，生意蔚以舒。  
吾生将安之，土偶之与俱。  
清夜梦乡曲，未觉田园芜。  
他时招子归，把锄春雨余。  

朱翌　与林大夫谢灵寿杖  
万木山中美木成，古今灵寿得嘉名。  
龙鳞未到他年化，蜗角先从每节生。  
禅拟问来须便打，醉思吟后不妨行。  
使郡有惠怜衰薾，欲报惭非藻思清。  

朱翌　与刘令食枸杞  
周党过仲叔，菽水无菜茹。  
我盘有枸杞，与子同一箸。  
若比闵县令，已作方丈富。  
但令齿颊香，差免腥膻污。  
我寿我自知，不待草木辅。  
政以不种勤，日夕供草具。  
更约傅延年，一饭美无度。  
解衣高声读，苏陆前后赋。  

朱翌　与罗教授饭园中种栀子  
园木交阴正可观，壶觞随分却成欢。  
绿钱流地雨当足，飞絮暖空春不寒。  
雪缀酴醾缘屋角，香移檐卜近栏干。  
与君细说炉亭话，强对槟榔萋菜盘。  

朱翌　与钱端修诸公饮兴福  
积阴解尽可信眉，梵宇仍容款扣扉。  
山净且无尘一点，湖平惟有鹭双飞。  
杯行客恶思传令，劫急棋争看解围。  
招隐不知谁好事，为寻幽处著渔矶。  

朱翌　雨后登城上亭  
何堪湿热坐支离，且就虚凉看剧棋。  
避雨唯应急走耳，登城原丐少休之。  
江山政此成三绝，耳目醒然亦一奇。  
突兀小亭吾画箧，真形妙境恣君窥。  

朱翌　雨后告春亭饭客亭下荷花皆为酿家入曲久雨颓垣方议栽竹代之  
半夜檐声挟北风，平明贺雨走诸翁。  
山人起向水亭坐，野膳不求行帐丰。  
曲蘖有得莲不死，藩篱无阙竹成功。  
闲中自有闲生理，促办牛衣戴此公。  

朱翌　雨晴吴李过园中  
联璧来吾隐，交欢只贺晴。  
酌泉心不易，指李话平生。  
万木翠光合，一池春水平。  
更询消遣法，元自不空声。  

朱翌　雨止读陶诗有感  
涓涓泉溜木欣欣，便觉居闲思不群。  
快睹朝霞开宿雾，少林时雨霭停云。  
无弦琴上宫商足，有酒篇中醉醒分。  
谁是知音谁可酌，置琴罢酒对炉熏。  

朱翌　渊明以正月五日游斜川时年五十予以正月二日游曹源庵年五十有二矣  
城里喧呼子不贫，乃能从我就僧谈。  
平明且喜风收润，仰视只愁云向南。  
靖节使年惭过二，斜川推日在前三。  
吾生大似僧行脚，好问真空觅住庵。  

朱翌　元日登城  
第一逢春管物化，率先桃李被褒嘉。  
明朝又数日为狗，回首犹惊岁在蛇。  
香聚椒盘萦彩字，春生茶碗结琼花。  
层城独秀东风里，吓瞰川流脉脉斜。  

朱翌　元日会凌季文家  
柏叶椒盘巧试新，大呼珠履集华茵。  
香醪满劝橘为盏，红烛示消梅写真。  
荔子双头归有遗，天花六出静无尘。  
稍晴便合西湖去，寻遍山房洞户春。  

朱翌　元宵怀都城简胡令俊民时胡连夕在告  
天豁晴光合，檐收雪汗乾。  
灯期欣在候，火令不为难。  
方喜春风动，犹怜暮色寒。  
仙晨今夜乐，帝所旧年观。  
郁郁卿云密，葱葱瑞气盘。  
五门双阙耸，三岛十洲攒。  
风伯清黄道，钩陈卫赤鸾。  
声流车水快，花影烛龙蟠。  
入望云裳举，低迷杂佩珊。  
歌翻楼上下，人与月团栾。  
夜色清凝露，香风静泛兰。  
陆莲摇艳质，汤鲤转惊澜。  
故国云天外，家风楚俗完。  
良时亦竞作，游兴颇相干。  
诸县丰登际，元戎礼数宽。  
辍耕来野父，沽酒办余欢。  
少问飞凫客，遥知道室安。  
樵青能笑语，太白酌瀰漫。  
要是弦堂宓，何妨花县潘。  
黄庭须默课，灯录不重看。  
羡子闭门坐，嗟予脚力殚。  
醉归哦五字，一一待公刊。  

朱翌　园中即事  
出山道士在家僧，晚诵儒书早佛经。  
灰尽此心犹木偶，扫除往事送刍灵。  
花边过客蜂旁午，溪上良时鹭适丁。  
一到菊坡分品目，玉盘盂可次金铃。  

朱翌　园中开牡丹一枝  
天下花王都洛京，清明寒食走香輟。  
东君欲表南来意，一朵荐然尚黄型。  

朱翌　园中示客  
风急梳松堕碧钗，雨多及榻长青苔。  
趁虚阿段阿稽去，挟册宗文宗武来。  
不用张罗知寂寞，恐妨飞鸟乐徘徊。  
侵寻老矣成何事，一日华严一卷开。  

朱翌　约徐令登妙高峰徐不至  
衙鼓声中百事休，独攀危磴看江流。  
君修吏课中中考，我且山行上上头。  
下视三千佛世界，高寻十二仙人楼。  
闻思大士谁呼应，原赐飞霖洗旱眸。  

朱翌　约郑公绩出城  
颇厌低头看文字，似曾有约到南山。  
稍回妍暖日自喜，扫尽积阴天解颜。  
便合与君联骑出，更谁如我两人闲。  
相逢莫作伤时状，且趁春光竞往还。  

朱翌　月下对白菊  
诗人月下见梅花，著力形容极口夸。  
若使月明中见菊，欲将何语为褒嘉。  

朱翌　月下对白菊  
饮冰啮雪傅延年，要比蟾宫桂子妍。  
忽遇嫦娥蒙一盼，桂花未敢著鞭先。  

朱翌　耘村麦熟  
君不见五经纷纶井大春，不得已见阴将军。  
将军故为设麦饭，推去去不食言非诚。  
又不见刘怀慰作齐太守，帘吏籍中自称首。  
邦人馈米不肯取，示以麦饭吾所有。  
我有郭内一亩田，带经荷耡原有年。  
今年麦熟始一饱，久饥客子俱来前。  
姓名久与市朝绝，将军薄饭不吾设。  
设不强学刘公清，但使儿曹知稼穑。  

朱翌　再次前韵  
日走瞿野宅，殷勤问觉圆。  
荷珠翻雨碎，荇带逆风牵。  
安步穿芒屩，长驱断蜡鞭。  
临深呼属玉，骑气道蜿蜒。  
前辈几人到，高情五字篇。  
翩翩遗浊世，落落度长年。  
断石崖蜂出，得枝谷鸟迁。  
端为逃暑去，复作拂云眠。  
心旷风林豁，书乾棐几鲜。  
丞方有公事，尉亦从群仙。  
倚玉吾何幸，栖云志未偏。  
久知情澹泊，不梦翠连娟。  
晚日斜吹绮，新诗欲斗妍。  
微行窥沼鹄，孤坐蜕枝蝉。  
俯视千章木，如临尺五天。  
韵高巾垫角，饮痛盏垂莲。  
小筑坚前约，兹游定昔缘。  
欲夸山耸髻，安得思流泉。  
却恐樽无醲，群忧爨不烟。  
谁来助清兴，吹裂笛如椽。  

朱翌　张翰惠书告窘  
伯龙营什一，抚掌鬼在侧。  
燕公铸横财，地下万炉执。  
贫富有物司，得失难智索。  
我今竟日餐，或待门生设。  
圾园斸菜根，暮火团松节。  
黄{左女右乐}坐上座，方兄行禁谒。  
安能决余波，可以润子箧。  
俯视腰一围，何时解三篾。  
荐福纵有碑，震雷即惊裂。  
读我送穷文，还君乞米帖。  

朱翌　章质夫帅广时以酒六壶寄东坡於惠州书到而酒不至东坡有诗传在人口  
西枢镇番禺，绍圣之初年。  
覆露落南人，雅意极周旋。  
六尊南海春，万里罗浮仙。  
先生洗破觥，使者张空拳。  
五十有六字，至今星斗悬。  
君持泽国节，我赋囚山篇。  
欣然故事修，要使家法传。  
礼等百牢我，情均一觞天。  
夜来灯有花，不忧爨无烟。  
但恨语无味，何以追昔贤。  

朱翌　正月二十日过江氏园  
宛宛桥虹卧碧涟，深深古屋背长川。  
园官送菜无虚日，溪友留鱼不问钱。  
历数旧交俱老矣，及时行乐且欣然。  
梅花更有黄千叶，携取一杯花下传。  

朱翌　正月十一四日西湖留别同舍  
背淮辕楚过三吴，铁轴膏轮每疾驱。  
千里未能归北客，一觞来此别西湖。  
门门灯火动今夜，步步溪山迎故吾。  
明日归潮君看取，浪花堆里啸樯乌。  

朱翌　郑元亚新居面梅开轩诸子读书其间名曰擢英  
纷纷百卉不须栽，一见论交正有梅。  
诗兴已从东阁动，山寒并许北枝开。  
影横窗纸月为友，香著砚屏春共来。  
庭下芝兰争秀发，对花君但莫停杯。  

朱翌　至后饭客  
新阳为我解忧端，梅破南枝雪造寒。  
绣刺五纹添日刻，饼炊十字荐春盘。  
遣排百念有时尽，邂逅一尊无限欢。  
更待小晴拿小艇，兰浆重酹子陵滩。  

朱翌　种黄菊  
白日殆欲寝，黄花能起予。  
妙香来枕上，正色立霜余。  
护外劳编竹，培深更荷锄。  
收功归我枕，洗眼读残书。  

朱翌　重午菊有花遂与菖蒲同采  
菖蒲秀端午，黄花作重阳。  
万物各归行，半岁遥相望。  
云何忽并开，相与同一觞。  
仙人九节杖，东坡一枝香。  
洗去仲夏热，如逢晚秋霜。  
均是酒中物，俱使吾年长。  
莫夸雨露私，勿笑草木狂。  
登高阅竞渡，歹哉未渠央。  

朱翌　重阳不见菊次诸公韵  
我圃黄花晚，君行不下舆。  
屏居甘寂寞，佳节愧空疏。  
小待西风急，频游夏屋渠。  
开时即重九，那恨子来徐。  

朱翌　重阳不见菊次诸公韵  
迟笑秦昭舅，吝讥和长舆。  
当时虽说贵，退步不为疏。  
萸实采重岭，拒霜临碧渠。  
梁王门下客，先后有严徐。  

朱翌　重阳不见菊次诸公韵  
归去思陶令，安时似子舆。  
近知园可灌，唯恐菊相疏。  
酒幸浓如珀，诗令价重渠。  
看花随早晚，何必更因徐。  

朱翌　重阳不见菊次诸公韵  
菊以黄为正，纷纷只皂舆。  
待寒缘耿介，纵老不凋疏。  
秋净花如染，时迁水走渠。  
惟留五字句，能不愧应徐。  

朱翌　重阳不见菊次诸公韵  
风流人稍间，涉笔为题舆。  
今我思黄菊，携君近绮疏。  
先秋飘桂子，出水老芙渠。  
俯仰俱陈迹，聊书岁执徐。  

朱翌　重阳不见菊次诸公韵  
西风吹露斝，晴日驾香舆。  
羡彼根茎茂，怜予齿发疏。  
功成身老健，重味笑轩渠。  
甘谷谁能汲，瓶{婴去女加瓦}走莫徐。  

朱翌　诸公劝楚真叟应进士举以诗勉之  
太祖皇帝龙飞初，君家枢密推日车。  
一时事载太史笔，九庙画展功臣图。  
昭陵取士极妙选，乃孙应诏从诸儒。  
威如草木部刺史，屡进药石谏大夫。  
谁知冷落百蛮里，忽见其后清而腴。  
读书过眼似皎月，裁诗出手争秋蕖。  
诸公力请举进士，骈四债六子有余。  
三经新义未改科，一代元老出此涂。  
要令我才必有用，不忧此口无以糊。  
他年上国与计偕，看日五色传天衢。  

朱翌　竹枕  
方床洗湘斑，夏簟织蕲笛。  
谁与同卧起，青妓院甚相得。  
嘉哉直节君，契分近愈密。  
深林捕猫头，乃复枕上膝。  
直从无热天，径下清凉国。  
早晚报平安，一觉我自适。  
梦中从我游，子猷推第一。  

朱逸仙　寄元骧卿  
郎今多病如家令，妾自拚躬怨楚王。  
斜压玉钗成独梦，低垂玄发击柔肠。  

朱裔　句  
会入天台里，看予度金山。  

朱应龙　菊坡  
口有绮语债，长咏菊坡诗。  
最好重阳景，母鸡肥熟时。  

朱应龙　山月池  
池底看明月，明月在山头。  
清光连上下，分作两轮秋。  

朱昱　况秀阁二首  
辋川遥展右丞图，盘谷中藏李愿居。  
龙睡潭深飞客棹，凤鸣枝老结吾庐。  
但令蜡屐去前齿，安用鸱夷托后车。  
西望子陵三十里，烟云来住问何如。  

朱昱　况秀阁二首  
客槎飞过小金山，画栋参差杳霭间。  
隐踏鳌头归月府，侧骑龙背出尘寰。  
秋生弱水烟霞冷，春至蓬壶日月閒。  
遥望严陵钓鱼处，十分全似落星湾。  

朱昱　示江子我  
蝇营狗敬只贻羞，万事何能著意求。  
自此闭门从所好，不妨高枕得无忧。  
经年不濯子春足，半月才梳叔夜头。  
此味肯教儿辈觉，诵书声里卧黄紬。  

朱昱　示罗教授楚知监  
半世交游无远信，一时宾客有新知。  
泮宫官冷宜谈妙，圜府钱流不废寺。  
封水占山为久客，合樽促席及佳时。  
盆山突兀清泉满，中有三江万里思。  

朱昱　示张子昭  
西日未心东雨来，南轩相对北窗开。  
茫茫移穴蚁旋磨，扰扰出檐蚊聚雷。  
三宿定成桑下恋，一篇聊向雨中催。  
忘形赖有张公子，信手围棋到夜回。  

朱昱　中秋示潘子贱  
云彻通明殿，风涵白玉楼。  
幽人当此夜，满意作中秋。  
念念何曾问，尘尘自不收。  
覊怀忽冰释，天地一虚舟。  

朱元升　采药径  
黄精与铭吻，貌同性相反。  
寄诗径中人，采时高著眼。  

朱元升　龙角岩  
本是一顽石，偶如龙角象。  
至今渴仰人，便作风雷想。  

朱元升　龙隐岩  
岩根岚雾深，神龙隐其所。  
莫恃云霄近，容易兴云雨。  

朱元升　天聪洞  
云开岩玲珑，一窍入虚空。  
亦有闾阎事，何当叩上穹。  

朱元升　天马峰  
塞上风尘高，处处寻天马。  
只在此山中，无人到图写。  

朱元升　晓云峰  
旱天无觅处，晓云此无数。  
只消一缕飞，亦可作甘露。  

朱元升　应潮潭  
群山虽叠嶂，大海暗来通。  
气类倘相应，寸心千里同。  

朱元升　月牖  
谁将造化手，开此混沌窍。  
每夜吐月时，九州同一照。  

朱元瑜　句  
嚼梅香袭齿，攀柳绿藏巾。  

朱藻　鼎湖  
孤峰独立耸巑屼，辙迹苔封晕未乾。  
秀拔山川清气上，直冲星斗夜光寒。  
东南拟作擎天柱，今古称为压地盘。  
上有鼎湖风雨隔，宝莲吹下碧云端。  

朱贞白　句  
一夜小园开似雪。  

朱贞白　句  
倒排双陆子，稀插碧牙筹。  
既似柿牛妳，又如铃马兜。  
鼓搥并{左扌右暴}箭，直是有来田。  

朱贞白　题狗蚤  
与虱都来不较多，{左扌右暴}挑筋斗大娄罗。  
忽然管着一蓝子，有甚心情那你何。  

朱贞白　题棺木  
久久终须要，而今未要君。  
有时闲忆著，大是要知闻。  

朱贞白　谒贵公子不礼书格子屏风  
道格何曾格，言糊又不糊。  
浑身总是眼，还解识人无。  

朱贞白　咏刺蝟  
行似针氈动，卧似栗裘图。  
莫欺如此大，谁敢便行拳。  

朱贞白　咏螃蟹  
蝉眼龟形脚似蛛，未尝正面向人趋。  
如今饤在盘筵上，得似江湖乱走无。  

朱贞白　咏月  
当塼当塼见，芜湖芜湖见。  
八月十五夜，一似没柄扇。  

朱真静　临终偈  
去来如一，真性湛然。  
风收云散，月在青大。  

朱真静　入山采药遇异人  
紧著芒鞋高击裾，野猿相狎许同群。  
绿萝林里采茶去，踏碎青山一片云。  

朱真静　石室庵夜坐  
青灯寒焰弄微明，灯与幽人一样清。  
案上黄庭浑嫩看，时闻败叶打窗声。  

朱真静　题石室庵前竹上  
十年身与鬼为邻，曾见岩花几度春。  
莫怪柴门终日闭，怕将尘事恼间人。  

朱真静　又题座右窗间  
经书不是语虚无，荆棘丛中有坦涂。  
不遇至人真口诀，误人错下死工夫。  

朱真人　题化龙山  
郭外郊西柳色芽，东流注目浩无涯。  
江明白白红红树，春在三三两两家。  
几度来临逢社燕，一樽相对到昏鸦。  
此邦物色吟成画，高谢山中景致嘉。  

朱真人　题泠然洞  
江山秀丽有奇峰，云水悠悠物外通。  
容足安夷寻达士，无缘寄语在乘风。  

朱真人　题泠然洞  
不踏轻红尘，扁舟寄此身。  
江湖双短鬓，天地一閒人。  
换酒穿红鲤，调羹芼紫莼。  
醉来歌一曲，流韵满青苹。  

朱正辞　句  
地形吞七泽，山势压重湖。  

朱正一　题澹岩  
秦曾羽客驻真踚，唐有禅翁嗣结缘。  
石窦宏深开洞府，天门明显逗风烟。  
香山耸迹停危壁，怪木盘根长绝巅。  
千古灵踪谁可问，踟蹰瞻想不可还。  

朱正中　洛阳桥观水  
点点风帆底处还，似无似有海门山。  
白鸥却怕潮头恶，闲卧汀花野草间。  

朱子恭　出郊即事  
水满牛耕犊后随，早田大半已翻犁。  
趁时浸谷清明近，次第身针绿又齐。  

朱子恭　出郊即事  
经行阡陌日迟迟，桑柘才方吐绿枝。  
只为峭寒交节晚，村家却是拂蚕时。  

朱子恭　招义驿  
霜林红叶趁桐花，路转崖根百迟斜。  
霁日断云成徙倚，湘南秋尽未还家。  

朱子仪　访戴图  
四山摇玉夜光浮，一舸玻璃凝不流。  
若使过门相见了，千年风致一时休。  

朱宗强　劝农和孟大监韵  
祥开龙角应三农，小队旌旗猎猎风。  
秧马趣行田陌外，樯乌飞送橹声中。  
穰翁预喜瓯窭满，馌妇毋忧杼轴空。  
观稼西成今在望，贤侯此乐与民同。  

洙泗钧翁　句  
巍巍颜鲁公，笔正心亦正。  
凛凛元道州，高节抱幽贞。  

诸臣撰　咸平亲郊八首  
圜丘何方，在国之阳。  
祀神合祭，运避无疆。  
祖考来格，笾豆成行。  
其人肃肃，降福穰穰。  

诸臣撰　咸平亲郊八首  
礼偿乐成，乾健天行。  
帝容有穆，佩玉锵鸣。  

诸臣撰　咸平亲郊八首  
定位毖祀，告于神明。  
嘉玉量币，享于克诚。  

诸臣撰　咸平亲郊八首  
有牲斯纯，有俎斯陈。  
进于上帝，昭报深仁。  

诸臣撰　咸平亲郊八首  
大报于帝，盛熏升闻。  
视齐良洁，粢盛苾芬。  

诸臣撰　咸平亲郊八首  
祀帝圜丘，九州献力。  
礼行于郊，百神受职。  
灵祗格思，享我明德。  
天鉴孔章，玄祉昭锡。  

诸臣撰　咸平亲郊八首  
羽籥云罢，干戚载扬。  
接神有格，锡义无疆。  

诸臣撰　咸平亲郊八首  
神驾来思，凤举云飞。  
神驭归止，天空露晞。  

诸葛赓　归休亭  
小筑危亭聚石淙，清溪环绕不通江。  
栽成傲骨梅千树，呼出栖云鹤一双。  
垂钓艇乘新涨水，摊书光借夕阳窗。  
动名事事皆堪避，祇有诗情未肯降。  

诸葛赓　归休亭  
日影初升竹半高，一天晴色读离骚。  
凭栏对客浮樽斝，隔水听人正桔槔。  
拂去梁尘饯乳燕，扫归松栗煮秋涛。  
柴门正对青青柳，浪说新诗欲拟陶。  

诸葛赓　归休亭  
水国微茫境不凡，箨冠萝带芰荷衫。  
云归洞口鹿常卧，叶落巢门鸟自衔。  
采药道人过峭壁，汲泉童子下层岩。  
名山书卷封题处，多少烟霞护玉函。  

诸葛赓　偈  
上天下地极高深，纪化无踪何处寻。  
山静白云归洞口，水清明月落波心。  

诸葛赓　乞休得旨谢恩  
三疏陈情始放归，萧萧白发解朝衣。  
未营别业王官谷，先驾扁舟严子矶。  
视草龙螭犹眷恋，还家鸥鹭自光辉。  
老臣恩遇知何极，梦到天门觐紫薇。  

诸葛赓　秋日得王介甫书  
数亩池塘一小亭，從容书札户常扃。  
间开松菊花三径，时贮葠苓酒一瓶。  
望去春痕青到水，飞来凫羽白边汀。  
是谁日落吹长啸，犹有行人不忍听。  

诸葛梦宇　海边僧寺绝笔  
孤臣垂死愈心伤，卷土重来岂望还。  
万里海涛鸣战鼓，千年灵气结浮山。  
鱼龙亦解齐殊类，犬马谁教到此间。  
留得御风魂不散，直须号哭叩天关。  

诸葛舜臣　华阳山堂落成  
小筑菟裘石磴间，登临极望意苍然。  
三更栗叶中峰雨，四月桃花一洞天。  
时听茅君归碧落，恍闻玉女炼丹铅。  
江湖万里尘埃远，留得深山一道泉。  

诸葛兴　会稽颂　曹娥祠  
悄丛祠兮江这湄，懔予心兮肃祗。  
表卓行兮尚之祀，垂妙辞兮淳之碑。  
嗟窈窕兮践天性，一念烈兮万古镜。  
山眉兮苍苍，江练兮茫茫。  

诸葛兴　会稽颂　城隍庞王  
虬髯起兮龙翔，耀兵威兮八方。  
法羽林兮严禁卫，握钩陈兮扫欃枪。  
视诸将兮哙等伍，咨旧臣兮忠且武。  
耸万目兮矩劐，卫九重兮心膂。  
维东南兮都会，辱吾王兮镇抚。  
畅威惠兮千载，雙福祥兮兹土。  
瞻衮服兮煌煌，荐蕙肴兮葵觞。  
菲震慑兮罗池，亶爱思兮桐乡。  
王之泽兮流后裔，更累叶兮奋忠义。  
孰旌表兮陪庙祀，显一门厉斯世。  

诸葛兴　会稽颂　大禹陵  
瞻越山兮镜之东，郁得木兮丛。  
倚青霞兮窆石，枕碧流兮宝宫。  
端黻冕兮穆穆，列俎豆兮雍雍。  
梅为梁兮挟风雨，倏而来兮忽而去。  
芝产殿兮间见，橘垂庭兮犹古。  
壁腾辉兮桂荐瑞，书金简兮缄石蒉朝万玉兮可想，  
探灵文兮何秘。嗟洚水兮潢流，  
民昏垫兮隐隐忧。运大智兮无事，  
锡洪范兮攸畴。身劳兮五岳，  
迹书兮九州。亶王心兮不矜，  
迄四海兮歌讴。猗圣宋兮中兴，  
驻翠跸兮稽城。独怀勤兮旷代，  
粲奎文兮日星。扬舲兮拊鼓，  
吴歲兮郑舞。奠桂酒兮兰肴，  
庶几仿佛兮菲食卑宫之遗矩。  

诸葛兴　会稽颂　二相  
披竹简兮典谟，圣手断兮唐虞。  
登群龙兮辅翌，萃一堂兮都俞。  
知人兮帝之哲，动天兮帝之德。  
画象兮民不犯，舞干兮苗已格。  
迨一旅兮中兴，严庙貌兮稽陵。  
感会遇兮风云，崇像饰兮股肱。  
愤夷楚兮陵上国，忽庭坚兮祀俄息。  
泚麟笔兮特书，喟夷吾兮有力。  
何汲汲兮诡诞，谓明良兮相贼。  
奸雄托兮自文，慨齐东兮毋惑。  
仰而察兮草木殖。功之远兮难名，  
民之思兮无斁。  

诸葛兴　会稽颂　贺监祠  
山簇簇兮环湖，水淼淼兮萦纡。  
人何游兮明镜，鸟何飞兮画图。  
怀贺老兮今昔，想逸致兮林庐。  
老之襟兮天阔，老之神兮秋月，  
飞翰兮龙鸾，吐词兮冰雪。  
际熙运兮开元，司缛典兮春官。  
凌玉霄兮倚华盖，骖骖驭兮升四昆。  
俄清梦兮绵绵，恍乘云兮登仙。  
觐紫皇兮玉宸，聆九奏兮钧天。  
笺天公兮遂志，鼓予枻兮锦里。  
吾朋兮鸥鹭，吾宾兮烟水。  
野服兮蹁跹，斑衣兮娭戏。  
缅高贤兮非苟於去就，其庶几兮东门之傅鸱夷之子。  

诸葛兴　会稽颂　马太守庙  
书畀姒兮力沟洫，民奠居兮勤稼穑。  
降嬴刘兮言水利，嘉邺渠兮夸郑国。  
慨元光兮瓠子决，彼鄃封兮河之北。  
悼一言兮贻时害，诿天事兮非人力。  
昔越守兮得贤侯，虑远久兮为民谋。  
镜一湖兮陂万顷，备潴泄兮岁有秋。  
宁杀身兮利人，抑洙泗兮称仁。  
嗟后来兮私己，田吾湖兮寝湮。  
湖之复兮畴继，侯之心兮万世。  
酌甭流兮撷兰芷，奉明荐兮非昵祀。  

诸葛兴　会稽颂　嗣王  
肇三圣兮传一中，建人极兮参洪蒙。  
元圭锡兮汝绩，昭华归兮汝躬。  
大道公兮均嬗继，家天下兮繇姒氏。  
嵩石兮发祥，讴歌兮与子。  
誓甘野兮服叛，养国老兮贵齿。  
席不重兮味不贰，琴瑟屏兮钟鼓置。  
思皇训兮克俭，心敬承兮敢坠。  
祀四百兮绵景祚，兆大横兮垂异世。  
越山兮蜿蜒，镜水兮漪。  
焕祠宫兮屹峙，肃庑祀兮愉然。  
端冕兮龙章，执圭兮琳琅。  
想规重兮短叠，恍韶奏兮铿锵。  

诸葛兴　会稽颂　王右军祠  
典午西兮金谷辈，渡而东兮蔼多士。  
嘉内史兮屏浮华，淡物累兮颐天粹。  
升冶城兮遐想，友东山兮雅志。  
修禊事兮兰亭，觞曲水兮群英。  
追雩风兮涵泳，渺万化兮均平。  
纪清游兮感慨，剡形忘兮神诣。  
蔚翔凤兮一杞，宝连城兮千祀。  
太传起兮为苍生，扶晋鼎兮蹙苻秦。  
内史归兮乐山水，师万石兮饬子孙。  
出与处兮两贤，意易地兮皆然。  

诸葛兴　会稽颂　越王  
睇禹陵兮岿然，邃珍馆兮蟺蜎。  
敞别室兮遗象，崇英霸兮千年。  
谂越民兮非黩祀，推世家兮自迁史。  
肇无余兮开国，传后裔兮奋起。  
痛夫椒兮深衄，崭人兮劳佚。  
采蕺兮食何味，尝胆兮志密笃。  
封以内兮兮睨东海，矩天门兮模地户。  
惜规图兮不弘，几弓藏兮犬烹。  
蹇七术兮遗恨，怅五湖兮遐征。  
尚蝉嫣兮复续，终与享於鼻祖之庭。  

竹林吟叟　百家岩  
明月池边酌玉罍，玉罍未倒玉山颓。  
秋风吹断华胥梦，卧看飞云过岭来。  

竹衰笠翁　句  
簪一二眠催出伏，秧三四叶尚尤风。  

竺大本　题毛巅岭  
凿破岩崖砥样平，要令民旅得通行。  
为君题作毛巅岭，留取毛巅千古名。  

住山僧　诗一首  
方丈前头挂草鞋，流行坎止任安排。  
老僧脚底从来阔，未必枯髅就此理。  

祝从龙　题汪水云诗卷  
竹杖芒鞋短后衣，抱琴何处觅锺期。  
百年烂醉乌程酒，千首新吟晋宋诗。  
京洛风尘如昨日，湖山水月此何时。  
近来见说人心别，不看南枝看北枝。  

祝廉夫　句  
会当归去来。  

祝穆　句  
黄花自与渊明别，不见闲人直到今。  
细花穿弱缕，盘向绿云鬟。  

祝穆　山礬花  
玲珑叶底雪花寒，清昼香薰草木间。  
移植小轩供宴坐，恍疑身在普陀山。  

祝穆　豫章  
豫章偃蹇两苍龙，雪干宁须匠石逢。  
借重岁寒双大字，绝胜松拜大夫封。  

祝庆夫　池鱼  
方池如鉴碧溶溶，锦鲤游扬逐浪中。  
竚看三春烟水暖，好观一跃化神龙。  

祝庆夫　句  
冰雪凝难解，风云庆有时。  

祝庆夫　庭竹  
庭前修竹长琅玕，任是隆冬不畏寒。  
戛玉筛金承雨露，亭亭青翠拂云端。  

祝文　句  
季鹰满眼杯倾渙，鲁望长吟鬓欲斑。  

祝勋　题高城雪堂  
筑室烟霞窟，门开紫翠堆。  
真成云挽住，不为景催回。  
山月窥檐入，溪风掠坐来。  
炉薰兼茗饮，净拂绿琴埃。  

祝乿　垂虹亭  
冷浸三江碧，青围四面山。  
帆归烟浪杪，人住水云间。  
风飐波声碎，虹垂雨意间。  
无端动归兴，一棹喜轻还。  

祝禹圭　题栖真院栖隐阁  
督邮一见未为辱，不暇税冕为膰肉。  
栖隐阁上字犹新，堪叹五湖去不速。  

祝铸　妙庭观  
石磴飞桥转古坛，钟声敲断水云寒。  
道人不复夸盘鼎，自得心传养内丹。  
风雨连山松竹鸣，宦途牢落若为情。  
中宵嘹亮惊残梦，疑是云和重度声。  

庄崇节　浯溪  
元翁作颂鲁公书，峭壁云烟万古垂。  
三绝堂前月浸碧，两峰亭下草生悲。  
英风义概有存者，流水高山谁会之。  
便使中原归赵璧，磨崖再勒中兴碑。  

庄绰　和吴正仲观李廷珪墨  
赖召陈玄典籍传，肯教边腹擅便便。  
竟夸削木真余事，却笑磨人得永年。  
三友不居毛颖后，五车仍在褚生前。  
祗愁公子从医说，火煅生分不直钱。  

庄绰　建炎丞相成国吕忠穆公退老堂  
力辞富贵回天上，不事楼台起宅中。  
问道但怀重舍盖，对优甯兴独延崇。  
精神宛似初平蔡，信突那应久在东。  
帝念中兴思旧德，未容高枕北窗风。  

庄绰　题长洲张氏舍壁  
昔年随牒佐边侯，愁望长安向戍楼。  
今日衰颓来泽国，又看烽火照长洲。  

庄革　题凌歳台  
姑孰溪边霜叶飞，凌歳台上暮云归。  
谪仙一去不复返，怅望青山空翠微。  

庄珙　鉴轩  
凿地一鉴小，清照无山眉。  
不起奔雷浪，微生濯月漪。  
林深来属玉，萍碎引伊尼。  
缅想人中镜，披云睹更奇。  

庄珙　深静堂  
卜筑愔愔不记年，蒲团布衲夙因缘。  
一灯明灭照秋雨，残炷有无萦暮烟。  
空谷风篁自无韵，虚窗霜叶警安禅。  
昔游尚记春强半，幽鸟相呼细柳眠。  

庄珙　深静堂  
林泉适意可忘年，静境寥寥断俗缘。  
满户清风翻贝叶，半公安处晴日袅炉烟。  
无尘虚室百生白，隐几安心即是禅。  
杖策每来乘逸兴，偷闲聊借北窗眠。  

庄梦说　次许宰普惠院祈雨韵  
华鲸呼客响修廊，杖履来游檐葡堂。  
窣堵擎天光缭绕，远山排闼翠昂藏。  
高僧宴坐须古，县尹新题诗句香。  

庄师熊　金鳌桥  
白鹤峰前放衙晚，金鳌背上驾楼成。  
舟移远浦随潮落，帷卷轻风看月生。  
他日怀人如在岘，今朝饮客且登瀛。  
幸陪宴笑栏干曲，醉后不知杯几行。  

庄元戍　寒亭  
亭当六月犹冰□，谷到三冬似焰吹。  
会得漫郎题品意，爱它冷暖不随时。  

卓田　和姚监丞斫脍  
冰盘飞缕落芳馨，雪色微红糁玉霙。  
唤起笭箵十年梦，诗肠手截鹭波清。  

卓田　和姚监丞斫脍  
旋捣金虀捣玉葱，半盂膏酒洗冬烘。  
吴中风物今犹尔，说与厨人宁舍熊。  

卓田　贺人生女  
德积于门庆必延，果然瓜瓞自绵绵。  
方钦瑶春膺繁祉，又喜仙娥降九天。  
和气欣欣盈三果，祥烟蔼蔼满犀钱。  
已知喜事占今日，伫听熊罴好梦传。  

卓田　贺人生孙  
兰荪秀茁谢庭初，善积五教庆有余。  
此子异时□跨灶，乃翁今日验弃闾。  
怀中玉燕梦符说，天上石麟祥应徐。  
未得踵门索啼看，先投林甫弄麞书。  

卓田　贺人生孙  
德积千门后必昌，孙枝此日果储祥。  
休夸注水生麒骥，自度丹山产凤凰。  
蓬矢桑弧今已举，犀钱玉果孰能忘。  
寒莇久荷沾濡赐，更藉春风为发扬。  

卓田　麻姑山七古寿主簿母  
麻姑之山高接天，世言中有麻姑仙。  
朱颜玉扑镇长在，不知阅世经几年。  
问此仙今在何许，当初果是谁家女。  
似因一念天人寰，已作人间夫妇缘。  
初说道人亦仙客，帝遣人间司翰墨。  
后来生得宁馨儿，意其得此仙为妻。  
祗今源源产仙裔，芝兰玉树生庭砌。  
翩翩已作鸾凤飞，看看又是麒麟瑞。  
麻姑本是神仙妻，祗今又产神仙儿。  
阿儿举酒为母寿，问母出世当何时。  
母言不记年与代，但知景物依然在。  
于时天宇重清霜，更经浃日生新阳。  
祥烟蔼蔼瑞气拥，后张宝盖前旌{旌生换童}。  
乐声隐隐钧天长，满空鸾鹤交飞翔。  
月娥神女更导送，琼琚玉佩声丁当。  
明星一点光满室，此是仙妃诞生日。  
霜标雪操冰玉姿，生与梅花共时节。  
定知不比百卉凡，结子如羹味应别。  
君不见君家鼻祖唐兴初，日与房杜为朋徒。  
阿母见之惊且呼，亟将馔肴供欢娱。  
后来夹辅龙姿主，果作凌烟名宰辅。  
至今孙子又复然，史君开府知其贤。  
一朝罗致来幕下，鲜鲜绿水同红莲。  
我闻吉星聚会民之福，它年事业于今卜。  
萱堂戏彩雅意足，日月临长醉醽醲。  
更将何物比遐龄，麻姑山色年年青。  

卓田　送人赴上庠解试  
南浦从来管别离，可伤此地判东西。  
恨无短羽追鹏翮，一任狂风送马蹄。  
明月层楼双旅思，青天万里一云梯。  
到头千佛名经上，年弟年兄取次题。  

卓田　送人廷对  
古来几段奇功名，不付寻常龌龊人。  
将军本是度外事，登坛四顾今人惊。  
夹道莺花三月暮，浊酒离亭送君去。  
临岐执手无他言，更向前头加两步。  

卓田　送山药与友人  
阳公得种自蓝田，种在深山不计年。  
雅爱茯神为伴侣，更邀枸杞作比联。  
俗名谩自呼山羊，佳口由来号玉延。  
啜尽羊羹殊可厌，藉渠风味涤腥膻。  

卓田　谢惠白鹭  
红船鸂鶒已惊飞，何幸今朝得雪衣。  
烟雨风标元自贵，云霄气格那须肥。  
闲花数畎聊供步，净水三泓足可依。  
昔忆凤凰池上路，个中步步是花机。  

卓田　谢人贺生子  
古云锦被无儿息，此语从来太没情。  
熊梦方惭徒吉叶，弧门尚冀或成功。  
拙躯增累何须庆，寒舍添丁未是荣。  
不意谦光如此厚，彩笺一幅瑞华盈。  

卓田　赠星命严叔遇  
聪明要是读书人，占艺名家事事精。  
试问五星严叔遇，更无三个蜀君平。  
的言尽中尤其中，真术如生不是生。  
有伎不须人借重，伎高翻觉我言轻。  

卓田　赠易卦者  
自恨今秋赋不工，功名分付酒杯中。  
已知得失关乎数，始把荣枯问此翁。  
未必一夫司予夺，由来六画管穷通。  
果然许我真端的，从此君行易已东。  

卓祐之　句  
山色列屏分左右，水声鸣玉绕西东。  

谘　闲居  
兀兀浮生水上萍，百年那得眼长青。  
醉中但爱杯呼月，镜里惊看髩易星。  
瓶胆插花时过蝶，石拳栽草也留萤。  
瑶音到手知音少，默诵南华一卷经。  

子间　句  
驱欲馀寒碎土牛，田园生计又从头。  

子言庵主　石庵成日偈  
一击石庵全，纵然得自然。  
清凉无暑气，涓洁有甘泉。  
宽廓含沙界，寂寥绝众缘。  
个中无限义，风月一床眠。  

紫衣师　蒸豚  
嘴长毛短浅含膘，久同山中食药苗。  
蒸处已将蕉叶裹，熟时兼用杏浆浇。  
红鲜雅称金盘饤，熟软真堪玉箸挑。  
若把膻根来比并，膻根自合吃藤条。  

自强　益清堂偶作  
大洞仙宫古有名，要观主宰立平生。  
挂琴堂上心尤逸，种菊池边景益清。  
巳喜襟期同我得，旋将契谊与君盟。  
丹泉肯入丹田去，愿受丹□学大成。  

宗必经　句  
睡晓方知前是梦，落花难上旧来枝。  

宗必经　句  
不觉授书冬再易，我思黄霸欲消魂。  

宗必经　南浦  
江到南关古渡头，旁分一曲入溪流。  
垂杨夹道三千户，绕郭连樯数万舟。  
春水绿波芳草渡，秋风明月白苹洲。  
滔滔出舍红尘派，一棹中流万顷秋。  

宗必经　孺子亭  
连天大厦莫容身，小向湖边一问津。  
心事说知林下郭，姓名误入府中陈。  
半篙绿水三间屋，一榻清风百世人。  
只有青青堤上柳，至今犹是汉时春。  

宗必经　滕王阁  
高阁连城十二栏，西风领客共跻攀。  
半帘烟雨长江外，千里湖山咫尺间。  
雁带秋声归别浦，莺分春色过巴山。  
当年蛱蝶知谁画，一梦庄周去不还。  

宗室某　题客邸  
蹇卫冲风怯晓寒，也随举子到长安。  
路人莫作亲王看，姓赵如今不似韩。  

宗提刑　句  
龙田亦有耕痕在。  

宗莹　天衣故寺  
园庙深关春寂寂，雨杉风桧翠萧萧。  
山中旧事无人说，碎叠唐碑补石桥。  

宗泽　道逢散遣之卒云讲和退师无所用之矣辄以二十六句道胸臆  
翁拥麾幢我为儿，剩闻窃睹皆兵机。  
其中袭击不容瞬，飙行电制犹逶迤。  
戎人长驱越大河，天下震惊观阙危。  
肉食之谋殊未臧，我愤切骨其谁知。  
慨然奏疏金马门，力陈盟赂损国威。  
严尤下策尤可笑，晃错上书亦奚为，  
道路荆棘初剪除，花如步障吾东之。  
八年闭户尺蠖屈，一旦渡关匹马驰。  
行行侧身听戎捷，忽闻募士诏遣归。  
浓书大墨榜教诏，曰敌悔过今退师。  
羽檄向来召貔虎，乃咏出车歌杕杜。  
橐兵销刃兵犹怒，却把鉯犁农歌舞。  
君王神武今艺祖，尔如不归污我斧。  

宗泽　道逢乡人笑仆驺马之瘦  
生笑长裾曳，仍羞下泽奔。  
据鞍非马援，叱驭岂王尊。  
汗血能观国，的卢终感恩。  
莫欺驺马瘦，挥策诸金门。  

宗泽　东上辞松楸一首  
八年坐亲党，泯伏长安城。  
甘心傍松楸，申我儿子情。  
闭户慨岩廊，读书笑金籯。  
力田固为政，课童乃司兵。  
深病骨相寒，不蒙轩冕荣。  
维天临万邦，搜罗世豪英。  
我友挽出之，大人今继胆。  
古无忠孝全，泣涕去丘茔。  
为翁大门闾，翻然以东征。  

宗泽　佛说偈  
后学要说禅，教人学团谜。  
佛祖意分明，但为传衣偈。  

宗泽　感时  
卿士辱多垒，天王愤蒙尘。  
御戎要虓将，谋国须隽臣。  
百战取封侯，未必亡其身。  
怀奸废忠义，胡颜以为人。  
吁嗟世道衰，大戮加缙绅。  
平居事奔竞，梁汴分云屯。  
一旦国步艰，四迸如星繁。  
辅相已择栖，守令仍逾藩。  
冠盖陆西竮，舳舻水南奔。  
鄙夫用慨然，策马趋修门。  
勤王羞尺柄，悟主期片言。  
时来倘云龙，峨冠拜临轩。  
逶迤上玉除，造膝伸元元。  
措世于泰宁，归来守丘樊。  

宗泽　过潼关  
一雨崤函底，风少放我过。  
岳神犹假借，官吏莫谁何。  
堑断思航渡，城坚戒石摩。  
一夫工墨守，宁怯万夫多。  

宗泽　华下  
千岩层出乱云飞，失我平生洞府期。  
夜据征鞍不交睫，举头弹指睡希夷。  

宗泽　华阴道中三首  
烟遮晃白初疑雪，日映斓斑却是花。  
马渡急流行小崦，柳丝如织映人家。  

宗泽　华阴道中三首  
菅茆作屋细家居，云碓风帘路不纡。  
坡侧杏花溪畔柳，分明摩诘纲川图。  

宗泽　华阴道中三首  
宁王画作金盆鸽，韩愈诗夸玉井莲。  
瓦缶泥泓村落小，乱茅群雀不堪传。  

宗泽　旧作感怀  
关中黄壤黑壤，大是邦家利源。  
古者亩收十一，谁兴岁取十千。  
不用府无虚月，藏之斯民裕然。  

宗泽　览镜偈  
览镜影还在，掩镜影还去。  
试问镜中人，却归什么处。  

宗泽　卢行者偈  
休问东西南北，莫说之乎者也。  
直饶神秀文□，不似老卢行者。  

宗泽　马上口占  
龙兴虎视诧周秦，王气东游作汴京。  
阴祝巨灵移此阴，大河为堑岳为城。  

宗泽　盘豆铺南李翁园  
李翁卧亭午，春深掩柴荆。  
忽闻风雨响，疑是勤王兵。  

宗泽　憩全节铺爱其称为驻马久之  
回车胜母避柏人，不饮贪泉恶其名。  
道逢一铺榜全节，击马呼奖臣子情。  

宗泽　千手眼大悲偈  
千手一手用，千眼一眼观。  
用观无差殊，何必许多般。  

宗泽　述怀二首  
忧国心如奔马，勤王毛有奇兵。  
一旦立诛祸乱，千载坐视太平。  

宗泽　述怀二首  
黄屋肇新巍巍。四方豪杰云来。  
片言之悮天也，一见而决时哉。  

宗泽　题独乐园  
范公之乐后天下，维师温公乃独乐。  
二老致意出处间，殊涂同归两不恶。  
鄙夫杖藜访公隐，步无石砌登无阁。  
堂卑不受有美夺，地僻宁遭景华拓。  
始知前辈稽古力，晏子萧何非妄作。  
细读隶碑增慷慨，端正似之甘再拜。  
种药作畦医国手，浇花成林膏泽大。  
见山台上飞嵩高，高山仰止如公在。  

宗泽　题珣师休牧轩  
青居曾露一丝头，谩示人能解牧牛。  
究竟本来无一物，未知能使阿谁休。  

宗泽　题珣师休牧轩  
一乘休去已忘机，恰似当初未牧时。  
云起云消本无迹。有为全体是无为。  

宗泽　题珣师休牧轩  
空余短笠与轻衰，道着休时事早多。  
更向中间问消息，夜深无奈月明何。  

宗泽　题赵园  
瑶瑛夹侍梅台，琴瑟自鸣松岛。  
山中野服相羊，足以亡忧遣老。  

宗泽　题赵园  
凿池智有泉源，种木胸无芥蒂。  
螭头吐水涓涓，端是银潢一派。  

宗泽　渭南道中逢二蜀兵出印本手诏司马温公范文正公赠太师外祖丞相赠太  
我君肇当阳，憸佞毕退听。  
示民以好恶，观此第一政。  
薛惟司马范，二老文且正。  
堂堂外王父，九牧称无尽。  
宸章粲褒贲，倬彼云汉盛。  
昭回天下来，光生万象俊。  
小臣行抱忧，中路得此庆。  
慨然夷望归，欣闻比干赠。  
伤心外王父，三黜坐谏争。  
未为召公保，亟上丞相印。  
群邪肆欺诬，不死仗元圣。  
阉童裂茅土，儇子执魁柄。  
十载卧江湖，赍志目不瞑。  
谁言堕黄壤，庙象饰绣衮。  
石槨安用营，金滕渠不信。  
因知日月星，虽晦终不泯。  
一旦遇雷风，浮云岂能病。  

宗泽　晓渡  
小雨疏风转薄寒，驼裘貂帽过秦关。  
道逢一涧兵徒涉，赤胫相扶独厚颜。  

宗泽　谒华岳  
杨赐岳所挺，严武金天晶。  
二子为时出，雇我非炳灵。  
维岳镇四方，气秀天骨青。  
巀巐立千仞，力能产公卿。  
降神咏崧高，谶纬仍反经。  
取象到执珪，谲怪如洞冥。  
平生笑穷奇，立语心自惊。  
我质培塿耳，胸中固峥嵘。  
谁言华岳高，我山摩玉京。  
是中所包藏，丹碧参瑰琼。  
平居蛰云雷，飞雨溢四溟。  
此岂真有之，落笔纷纵横。  
发我文物秘，象渠膏泽倾。  
太华屹不摇，我山身载行。  

宗泽　又赋一律  
罢兵洵上策，试问可诚然。  
竟弃三军力，空抛半壁天。  
上林无旅雁，绝哉有啼鹃。  
羞见龙泉剑，飞光牛斗前。  

宗泽　雨晴渡关二首  
燕北静胡尘，河南濯我兵。  
风云朝会合，天地昼清明。  
泣涕收横溃，焦枯赖发生。  
不辞关路远，辛苦向都城。  

宗泽　雨晴渡关二首  
荡涤真成快，氛霾不敢阴。  
万花恩泽了，二麦宠光深。  
地势胆仙掌，河源识帝心。  
马头迎霁色，诗句日边寻。  

宗泽　葬妻京岘山结庐龙目湖上  
一对龙湖青眼开，乾坤倚剑独徘徊。  
白云是处堪埋骨，京岘山头梦未回。  

宗泽　早发  
繖幄垂垂马踏沙，水长山远路多花。  
眼中形势胸中策，缓步徐行静不哗。  

宗泽　赠鸡山陈七四秀才  
渥洼生骏驹，丹山生凤雏，  
家有宋馨子，庆自积善余。  
粹然秀眉宇，莹彻真璠玙。  
高声诵论语，健腕学大书。  
头头欲第一，气已凌空虚。  
想其雇复意，何止掌上珠。  
更期速腾达，尔祖立以须。  

宗泽　至洛  
都人士女各纷华，列肆飞楼事事嘉。  
政恐皇都无此致，万家流水一城花。  

邹斌　华子冈  
风流晋人物，康乐性乐山。  
文选数十诗，大半皆林泉。  
未知富时士，多少肥遁贤。  
投书犯世纲，何如康乐阡。  
小隐华子冈，世事成云烟。  
高风辋川期，师法甪里传。  
倘悟神仙诀，千载如眼前。  

邹补之　句  
曲江丞相言不售，范阳烽火连京畿。  

邹补之　题古城岩  
依然雉堞古城基，开创由来自汉隋。  
南北两门余旧日，黔黎百岁话当时。  
循山{左浮右虎}{左浮右虎}陈公堨，凿石岩岩葛令碑。  
万丈悬崖如削玉，也应容我恣题诗。  

邹登龙　步出城东门  
步出城东门，与子各执手。  
遥望农累累，悲风发陇首。  
长松自青青，枯根带骨朽。  
人生如朝露，嘉命那可久。  
世无王子乔，何诀以固寿。  
感慨徒悲伤，欢言且饮酒。  

邹登龙　采莲曲  
平湖淼淼莲风清，花开映日红妆明。  
一双鸂鶒忽飞去，为惊花底兰桡鸣。  
兰桡荡漾谁家女，云妥髻鬟黛眉妩。  
采采荷花满袖香，花深忘却来时路。  

邹登龙　长门怨  
怨杀宫门不忍开，无情孤月暗苍苔。  
而今痛惜珊瑚枕，曾是君王赐御来。  

邹登龙　从军行  
年少良家子，投身事西行　　  
金鸣斗马嘶，萧萧短兵发。  
夜战祁连山，断甲溅腥血。  
番部带箭降，番酋连阵没。  
勒功纪燕然，椎鼓归汉阙。  

邹登龙　戴式之来访惠石屏小集  
诗翁香价满江湖，肯访西郊隐者居。  
瘦似杜陵常戴笠，狂如贾岛少骑驴。  
但存一路征行藁，安用诸公介绍书。  
篇易百金宁不售，全编遗我定交初。  

邹登龙　宫词  
内人倚遍玉楼东，晓色开云腊雪融。  
羯鼓一声花尽拆，三郎自唤作天公。  

邹登龙　关山月  
行人十年归不得，夜上戍楼看明月。  
楼中星斗连太白，楼外关山雁飞绝。  
雁飞绝，归不得，  
镜时青蛾怨离别。前年出幽燕，  
明月何团圆。去年上祁连，  
明月复婵娟。月明照我长枕戈，  
胡儿未灭将柰何。凭谁寄书问常娥，  
征衲不来霜霰多。  

邹登龙　和竹里苏材叔见梅怀友韵  
徘徊江路侧，何以慰相思。  
阳彩来寒树，贞姿倚暮篱。  
飘零怀远道，辽索负芳时。  
伫立幽吟苦，余怀将诉谁。  

邹登龙　寄苍山曾子实  
东湖从此别，嘉会邈无期。  
望远音书阻，思君岁月乳。  
春云山隔断，秋雨雁归迟。  
欲见崆峒使，梅花寄一枝。  

邹登龙　寄呈后村刘编修  
众和纷纷等噪蝉，先生中律更钩玄。  
如开元可二三子，自晚唐来数百年。  
人竞宝藏南岳藁，商留金易后村编。  
傥令舐鼎随鸡犬，凡骨从今或可仙。  

邹登龙　寄云林杨少云自衡之桂  
问讯杨夫子，经年客异乡。  
南浮湘水远，西望楚天长。  
五岭梅花发，孤城草色荒。  
白云遥满目，曷久住炎方。  

邹登龙　江居  
独和幽居计，江边屋数间。  
水流天自在，心远地宽闲。  
鉯月栽梅树，移云叠石山。  
白鸥盟欲结，倚杖看潺湲。  

邹登龙　江南春  
玲珑楼阁江城晚，杨柳丝丝凝碧烟。  
飞燕不归春满地，百花香里听啼鹃。  

邹登龙　结客少年场  
并儿任气侠，年少肝胆雄。  
锦臂金弹丸，银鞍玉花骢。  
腰插三尺剑，手开二石弓。  
轻生重大义，一战朔庭空。  
斩取戎王头，捷奏甘泉宫。  

邹登龙　梅花  
约臂金寒拓绮疏，搔头玉重压香酥。  
含章檐下新妆额，试启菱花得似无。  

邹登龙　青楼曲  
青楼女儿十五六，翠掠云鬟妙装束。  
千金学舞拜部头，新来教得凉州曲。  
锦鞯少年被花恼，醉把金钗换香草。  
西风楼前秋雁飞，舞衣狼籍花颠倒。  

邹登龙　秋夜长曲  
碧帘挂雨秋容老，寂寞江城暝烟草。  
流苏帐冷屏山低，蜜炬香销睡常早。  
梦惊离绪牵愁入，翠被寒侵泪花湿。  
思美人兮天一方，乌啼月落西风急。  

邹登龙　秋夜怀菊山沈庄可  
凉风动金昮，奄忽寒节至。  
百卉俱萎垂，梧桐亦飘坠。  
明月入我牖，展转不能寐。  
雇影重伤心，思君长下泪。  

邹登龙　入投龙洞  
行入投龙洞，青青见竹竿。  
暮云生道树，夜月满仙坛。  
枯藓洞崖古，长松绕涧寒。  
三生清净福，独此愧黄冠。  

邹登龙　山上有白云  
山上有白云，浮阴翳阳光。  
亭亭飒缤纷，出岫高飞翔。  
飞翔长在望，远匪千里隔。  
莫以秋风来，吹散无踪迹。  

邹登龙　上慧力寺  
今代空王宅，前朝处士家。  
牛车回象藏，鹿苑发龙华。  
松密风生树，江空月在沙。  
阇黎饭钟后，邀我试新茶。  

邹登龙　水亭  
阑槛玲珑直又横，半临池水着新亭。  
拟招鹭宿栽添苇，怕碍鱼行掠去萍。  
五月藕花千样锦，四时山色一般青。  
有闲来此寻幽赏，莫看人间淡墨屏。  

邹登龙　送表兄赵奏院赴南外知宗  
御屏往往题名字，朝路彬彬蔼荐书。  
天许留中监邸奏，日求补外得堂除。  
暂烦龙种司瑶籍，行立鸳班侍玉舆。  
丙枕或思前夜席，庾邮宁肯后锋车。  

邹登龙　送云巢曾校勘召  
高卧云巢久，云生处士衣。  
忽闻颁诏札，催入侍经帏。  
朝野名虽盛，山林志莫违。  
好归清涧隐，富贵有危机。  

邹登龙　岁晚怀愚斋赵叔愚壶山宋谦父  
忽忽岁将暮，烈烈北风凉。  
霏霏雨素雪，皎皎南枝芳。  
懆懆念良友，茕茕在他乡。  
盈盈一水隔，迢迢道咱长。  
悠悠无信音，戚戚重感伤。  
翩翩化双鹤，去去与同翔。  

邹登龙　滕阁怀古  
凭高独展眺，风叶乱鸣秋。  
銮舞自空阁，渔歌尚晚舟。  
卷帘山历历，倚槛水悠悠。  
月出江城暮，凄凉万古愁。  

邹登龙　题杜少陵草堂图  
背郭好林塘，诛茅作草堂。  
因吟白鸦谷，为卜碧鸡坊。  
笼竹和烟净，江梅带雪香。  
四松经丧乱，阅世几风霜。  

邹登龙　王氏山居  
闻道山居好，林深远俗情。  
茶烟熏壁暗，萝月射窗明。  
学稼修禾谱，栽花识药名。  
无人觉幽隐，为有读书声。  

邹登龙　巫山高  
巫山龙嵷巫峡曲，一十二峰浅凝绿。  
老猿化石悬巅崖，矗矗陵云扫坛竹。  
九灵少女列仙从，佩玉鸣銮乘彩凤。  
飞魂走魄归瑶宫，紫箫吹断荆王梦。  

邹登龙　西郊梅开怀吟轩周献父  
仲冬寒气盛，玄云停故且。  
嘉树厉清节，孤芳洁素心。  
幽幽荧岁落，皎皎隔尘侵。  
折寄无来使，山川迥且深。  

邹登龙　溪村  
兀兀小桥西，人家住绕溪。  
云山当户入，竹树出檐齐。  
风急花初尽，春深莺乱啼。  
稻畦新雨足，穉子亦鉯犁。  

邹登龙　雪霁梅月曲  
羌玄圃兮玉英，蹇冰轮兮太清。  
猗缟袂兮谁子，粲一笑兮倾城。  
倚横吹兮寄哀思，攇幽香兮补骚情。  

邹登龙　咏怀  
洪河相绵缠，嘉宅良可卜。  
苍松荫长蹊，丛梅馥四屋。  
过庭白水流，飞鸣漱寒玉。  
游目俯灵景，抱杖委繁俗。  
长吟畅幽怀，理琴展清曲。  
岂不个渞厉，而乃伤局促。  
吉士抗遐踪，幽幽聚灵族。  

邹登龙　幽事  
闲携小斧删梅树，自缚枯藤补菊篱。  
烧柏子香读周易，滴荷花露写唐诗。  

邹登龙　游仙  
人命如朝露，寿非金石坚。  
安得傅六翮，飘飘凌紫烟。  
夕梦一道士，羽衣何翩跹。  
邀我与之去，同上扶桑巅。  
道遇青童君，授以东华篇。  
读之三百遍，忽右骨已仙。  
道士复谓我，玄诀未可传。  
赐我以琼浆。饮之享遐年。  
明发寂无睹，孤鹤翔九天。  

邹登龙　游仰山寺  
施地开金刹，神因结佛缘。  
怪松盘獭径，古木护龙渊。  
云裹春山乱，禽啼夜月圆。  
路遥归不得，好借上方眠。  

邹登龙　游玉笥山  
玉笥凌空后，玄都诏吏仙。  
荒坛深覆草，峭壁响流泉。  
石洞随龙蛰，金丹许鹤传。  
夜深捣药鸟，啼破翠微烟。  

邹登龙　月洲李贾友山捧檄来淦访我梅下示教禁休物语咏梅佳句今岁梅开月洲  
庭前有奇树，幽艳发寒柯。  
寂寂众芳歇，绵绵生意多。  
孤根依岭表，高节委岩阿。  
清友今何在，悠悠空逝波。  

邹登龙　赵承远云扃  
闻道幽居好，栖云结数椽。  
庭深关竹雨，衣润染茶烟。  
岚气生朝壁，湍声入夜弦。  
半生飞动意，未得痼林泉。  

邹定　过杜工部祠  
畴昔哦诗已耒阳，兹因捧檄过祠堂。  
一生忠义孤吟裹，千载凄凉古道旁。  
自是风霜侵病骨，非干牛酒涴诗肠。  
明朝解缆秋江上，问讯先生一瓣香。  

邹惇礼　句  
疏直拙依附，清高无匹俦。  

邹浩　跋漳浦李大忠微叔所藏书画尾  
岭表归来饭不足，负郭有田金未赎。  
何当卖剑成此谋，耕遍雨余春雨绿。  

邹浩　白龙洞  
洞门寂寂昼常阴，谁识行天济物心。  
金翅影沉超永劫，玉毫光现契圆音。  
滂沱普润三千界，叆叇浓兴一万寻。  
天子六龙方在御，不应头角閟幽深。  

邹浩　班超  
功名从古病难成，况作天西绝域行。  
纵有平陵同落落，其如卫候尚营营。  
杀妻吴起终遭逐，上疏鸿卿不免刑。  
定远独能逢圣主，千年万岁蔼嘉声。  

邹浩　磅大受赴选天官  
元佑真人初御天，四门穆穆来忠言。  
阆风学士望朝野，即日赐环司谏垣。  
当时同列继登用，独先朝露归九原。  
位不酬身在孙子，嶷嶷诸子声名喧。  
叔也纵横五经内，娱目未始窥家园。  
苟闻某所有贤者，弊车趼仆从之奔。  
甘陵南北正分党，攘臂其间无怨恩。  
未见其止见其进，会须一反映收乾坤。  
素冠俛首琴复御，鹏飞九万方化鲲。  
于今怙恃只明主，肯与世俗均寒暄。  
旦年妙笔三千牍，矧已恸哭论元元。  

邹浩　别零陵  
零陵讵中邦，道阻五千里。  
我以放逐来，本非心乐只。  
身止高山巅，忽忽弥半祀。  
人情久自亲。况复多可喜。  
坐使故乡念，如火沃之水。  
罪大不得留，今兹动行李。  
昭州虽岭南，流寓盖均耳。  
倘未还庭闱，在彼犹在此。  
胡然当作离，耿耿殊不已。  
物我要兼忘，咄哉从此始。  

邹浩　别由正  
许汝相望无百里，政声文誉益惊人。  
岂知今日俱长路，重慰平生仰后尘。  
云澹京黄书鹄举，风回汉水白鸥驯。  
归来有约天从否，准拟冥行细问津。  

邹浩　别昭平  
江山本无情，别去亦何语。  
向来爽气中，食息三月许。  
平非吾所求，去非吾所御。  
回首谢江山，吾今若轻举。  

邹浩　冰韵端夫闻江北水磨  
万事根本安装难明，声之所发由声声。  
不有智者抉其□，直如宝剑埋丰城。  
风生风济孰嘘吸，制作解成琴与筝。  
矧兹江汉泻荆楚，含桃初熟飞流莺。  
波涛暗逐岁月长，激激滩际春雷豠。  
白沙湖边更湍急，五磨因缘资养生。  
城中鞭驴喘欲死，亦或人劳僵自横。  
借令麦破面浮玉，青蝇遽集争营营。  
乃知此策最长利，朱墨岂复嗤南荣。  
天轮地轴骇夜，彷佛飓扇吹苍瀛。  
游江夫人俨然坐，蛟龙不动如石鲸。  
只应神物亦持护，我辈何妨双耳清。  

邹浩　柄生日  
南极星中见老人，禅光垂照喜生春。  
身如龟鹤心如石，进德功夫常日新。  

邹浩　病卧读书  
山为屏障草为裵，黄犊群中早奋身。  
骨立诗书亦何有，不如参取坐忘人。  

邹浩　伯和见过  
参军跋马瘴江滨，一笑相逢意转亲。  
偶复面论前日事，恍疑身是隔生人。  
风随玉尘倾新盖，暑避冰姿返旧轮。  
八桂森森照归路，为君留饮判经旬。  

邹浩　参寥示简元规诗用其韵寄之  
千岩万壑久青天，一钵新从淮上旋。  
昨日浮云今止水，谁知庵内更无边。  

邹浩　参寥示简元规诗用其韵寄之  
人间何向不盐梅，江海元从蚁穴开。  
列戟门庭扫踪迹，只应飞矢亦潜来。  

邹浩　岑老书云远老法堂上草深一丈矣  
建隆无复旧行踪，石塔开堂得远公。  
衣挂六铢收法界，草深一丈见家见。  
也知是汝远狮子，不分饶他岑大虫。  
何日扬州船子去，木兰花里问真空。  

邹浩　嘲垄彦和  
衣领从教虱子缘，夜深拜得蓆儿穿。  
道乡活计君知否，饥即须餐困即眠。  

邹浩　嘲仲益  
低帘廽茅竹，陋如野人居。  
夫子莞尔笑，曰此真吾庐。  
庭前郁乔木，庭后犹榛芜。  
芟削随手净，春兰殖扶疏。  
光影动窗几，馨香袭文书。  
皎然纫佩心，邂逅同三闾。  
尔来基构新，百事凌往初。  
突兀焕华屋，茅竹扫莫余。  
双楠庭之珍，斩伐殊荣枯。  
要知碧油幢，特立当阶除。  
念念人勋业，不与蓬荜俱。  
兰虽不生门，安能逭诛锄。  
剖琴如剖薪，烹鹤如烹鱼。  
珠玉抵飞鸟，閐钟委洪炉。  
逝矣覆辙存，来车犹此涂。  
尚欲取修竹，永以娱朝晡。  
问竹竹无言，冷风一虚徐。  

邹浩　陈满堂  
满堂当日亦飞升，金笋无根不复生。  
惟有明皇留辇处，至今云雾半山横。  

邹浩　陈莹中画像赞  
凤阁鸾台何许，天涯地角周游。  
此老老而益壮，超然一段风流。  

邹浩　陈莹中画像赞  
了了了陧非了，非非非处何非。  
要识此翁端的，试看笔下形仪。  

邹梦遇　临终歌  
嘉木扶疏兮，鸟鸣关关。  
暑风舒徐兮，庭中閒閒。  
起视天宇兮，浩乎虚澄。  

邹輗　道谒朱晦庵先生  
武夷洞前皎月生，归人近得坦途行。  
阴霾涤尽无纤翳，远彻乾坤一样明。  

邹輗　道谒朱晦庵先生  
野意凄凉远俗情，出门一笑乱山青。  
痴儿白昼犹鼾睡，查是无人会唤醒。  

邹輗　山居寓兴  
花阴不正月将西，欲到溪边步懒移。  
坐对前山无一语，此心惟有古人知。  

邹輗　题读书林  
诸君著意读书林，好去鸢鱼个里寻。  
不必浪浮空记诵，且须识取各人心。  

邹輗　谒毛竹间先生  
不辱其身不辱亲，要明圣学尽人伦。  
岂为媚世文章上，养就中和万古春。  

邹杞　游洞霄宫  
天柱古名山，形势友利狱。  
神人巢其巅，咳唾半天落。  
日昼见云旗，清夜闻笙鹤。  
花源或流红，仙禽犹捣药。  
长歌不可见，清风洒寥廓。  

邹恕　甘露岩  
兰若兰空中，云山第几重。  
瀑流千丈练，鹤宿五株松。  
晓雨禅房黑，霜林木叶红。  
悬崖回首望，归思过前峰。  

邹希衍　辞世  
戌亥重逢日，干坤透迥时。  
幻身今已脱，明日有丹梯。  

邹野夫　全州尹氏观  
不嫁当年自薄情，一朝跨鹤上青冥。  
人间有女能如此，羞杀天边织女星。  

邹毅　曹山  
白云深处到林丘，曹洞根深地更幽。  
圣隐岩前山杳杳，回龙亭下水悠悠。  
凉侵客枕秋风活，光抱禅关桂景秋。  
尘足未堪康乐屐，得间聊伴省郎游。  

邹应龙　游宝盖岩  
夙有斯岩约，今朝喜践盟。  
路从支涧入，人在半空行。  
六月如霜候，四时长雨声。  
愿求容膝地，著我过浮生。  

邹应龙　游宝林寺  
乳燕啼鸠三月暮，淡云疏雨午时天。  
金雀花落无人管，断送韶光又一年。  

邹宗谟　句  
远继杜参谋，近追苏玉局。  

祖逢清　谢詹环仲  
在学得益友，结庐得宝邻。  
自惭蒹葭质，长倚玉嶙峋。  

祖士衡　送僧归护国志  
雪中问法传宗印，日暮裁诗变楚骚。  
香积诸天修净供，蒲茸三殿赐新袍。  
夜禅锡驻青鸳刹，晓渡杯陵白露涛。  
参罢虚堂惟宴坐，风松露桂海蟾高。  

祖世英　三学院  
洞庭之山天下奇，冈峦百转盘青螭。  
金堂玉室白云锁，中有仙客来栖迟。  
方睛秀骨郭文举，孤剑青鞋出岩户。  
朼来此地访禅翁，共扫松花谈太古。  
拿云忽驾升天行，西归只履埋岩坰。  
声流影散遽如许，故山惟有梅风清。  
道师怀古兴不浅，堂宇横陈迎翠巘。  
悠悠遐想山阿人，水带云衣犹在眼。  
凉飙五月吹浮埃，蕉旗竹篲摇空阶。  
我来箕踞发长啸，月光飞射云楼开。  
寸心浩荡逸天外，欲去复住聊徘徊。  
永怀西山五色药，服之羽化登蓬莱。  

祖惟和　题汪水云诗卷  
北去南来策蹇驴，偶然过我古玄都。  
虽无千树桃花赋，却有三秋桂子图。  
贺老挂冠方赐剡，张翰命驾已归吴。  
酒边说尽兴亡事，空羡陶朱据五湖。  

祖无择　汴水即事  
波狂波如箭如丝，泛泛扁舟瞥鸟飞。  
睡起讴鸦乍鸣橹，却思村舍听邻机。  

祖无择　曹六四歌同游灵岩因寄尊府判院  
石湖浮动灵岩月，天静碧云低白烟。  
此夜山川宜断取，为予携到若翁前。  

祖无择　澄清阁  
范滂雅志在澄清，今日廉车命阁名。  
华榜高标虽具美，奈何长是困苍生。  

祖无择　酬江西运使齐工部见寄  
龙坂弥年别，长兹仰道风。  
梦曾瞻使节，喜所得诗筒。  
词藻春林秀，恩私地镇崇。  
因将示知者，传诵满江东。  

祖无择　春郊即事  
东方驱晓骑，南亩劝春耕。  
试与牧童语，因知林鸟名。  
雨前茶正小，社后酒犹清。  
可笑豚蹄祝，篝车望岂轻。  

祖无择　慈严院  
恩德传名久，慈严赐号新。  
楼台□半□，风水忆长春。  
客有披襟者，时无洗耳人。  
清音发钟磬，翠色混松筠。  
住合登仙籍，来宜出俗尘。  
经年嗟倥偬，半日喜逡巡。  
席上诗情逸，樽中酒味醇。  
恠恠又归去，自愧使君身。  

祖无择　次韵酬陈判官见贻  
一篇为惠枉瑶封，疑是仙文自蕊宫。  
始信夫君才力大，居然天地入形笼。  

祖无择　次韵和  
前日西行别翰林，为我开尊饮之酒。  
高冠满坐皆贤豪，谈笑喧呼时各有。  
自惭流落疏游陪，十载江湖成浪走。  
主人名重闻四夷，典册高文推大手。  
发挥六艺无遗精，考黜百家如拉朽。  
顾我昏冥闻道晚，代谢春秋四十九。  
当年击节傚金注，此日强颜同木偶。  
事功未省成尺寸，廪禄惟思校升斗。  
会须归去老东陂，鼓腹含饴逐尧叟。  

祖无择　次韵和酬张兟秀才见寄  
倾盖相知分不同，远冯邮置枉缄封。  
题评祗益烦更品，刻画何曾补陋容。  
彩服侍行君得意，朱辬假守我劳悰。  
论文未遂西斋约，早晚重亲太华锋。  

祖无择　登泰山简周行  
日日尘中眼不开，暂登苍翠喜游陪。  
莫辞辛苦经难险，大有人生不到来。  

祖无择　读王元之后集题于卷末  
提笔几回书诰命，剖符长是守方州。  
未能抗表分司去，终老为郎谪宦休。  
歌舞懒呼寒食节，醉吟孤会月波楼。  
文章独步成何事，空有离骚寄隐忧。  

祖无择　赴任南康将经九江游二林先寄交代关屯田  
平生山不有心期，今得军麾慰所思。  
我欲因行访莲社，君应未讶过瓜时。  
若逢胜概终朝住，兼领闲僧到外随。  
莫遗迎新吏人生，云间泉畔不相宜。  

祖无择　感事  
东家木鑙德音远，西竺金人像教来。  
礼乐不兴王道绝，吾民何日遂康哉。  

祖无择　歌者李苏苏  
歌妙累累若贯珠，历城惟祗数苏苏。  
何当更唱阳春曲，为尔今宵倒玉壶。  

祖无择　庚辰清明州衙不送新火  
禁烟故事存遗俗，改火平时有旧章。  
纵道齐民皆按堵，堪惊烜氏昧修方。  
晨炊已绝供宾馔，春酒何来独酌觞。  
不似前年为客日，富邻犹许借余光。  

祖无择　官况  
物态无端固尽谙，自为俗吏欠清谈。  
岂忧官况全萧索，祗畏人言足二三。  
玉勒已辜寻晓陌，锦鳞犹忆钓秋潭。  
公余自遂疏慵性，从道嵇康七不堪。  

祖无择　过涡河  
扬鞭策羸马，桥上一徘徊。  
欲攎临涡赋，惭无八斗才。  

祖无择　和  
九十日春今日尽，送春何况我偏知。  
后期应在经残腊，重探梅开雪里枝。  

祖无择　和  
忆时相逢甲午年，与君同赋送春篇。  
等闲又见春风老，更捧新吟一惘然。  

祖无择　和  
万树红芳落渐稀，浮荣能得几多时。  
孤根未识阳和力，春去春来两不知。  

祖无择　和题东湖  
晴烟羃{上罒下歴}澹湖光，势胜居然占一方。  
拂水万丝杨柳弱，倚风千盖芰荷香。  
纵游闲泛兰舟稳，半醉狂眠石席凉。  
公退每来须度日，却疑身出利名乡。  

祖无择　和阎运使以诗见奖吏隐宜春郡诗  
狂吟何足话风骚，和寡甘降郢唱高。  
敢望与言同子夏，竞推多可似山涛。  
九成岂后虞韶美，一字终虚鲁史褒。  
自笑潢汙不盈尺，犹将学海去滔滔。  

祖无择　和御制赏花钓鱼  
禁御春深御幄开，鸣鞘晓出五云来。  
花含瑞色三危露，酒湛晴光万寿杯。  
香饵得鱼波晃漾，仙音仪凤日徘徊。  
微臣叨窃逢辰幸，行橐甘泉此从陪。  

祖无择　后池新柳  
客来莫怪寡心情，俗吏喧曄不喜听。  
多感后池杨柳眼，一回相对一回青。  

祖无择　记万载风俗三绝  
居民覆其屋，大半施白瓦。  
山际两三家，如经新雪下。  

祖无择　记万载风俗三绝  
官酤米为{左麦右匊}，釀出成红酒。  
里社醉丰年，便是宣城酎。  

祖无择　记万载风俗三绝  
田中多峭石，苍玉乱欹斜。  
怪似湘中见，封域近长沙。  

祖无择　济上夜泊寄杜秘教  
十幅薄帆一竹篙，随流逐良我心劳。  
几程烟水秋光远，半夜星河天气高。  
正想黄陂何淼淼，可怜禹渎更滔滔。  
犹欣明发谐相见，愿奉清言散欝陶。  

祖无择　寄成都诗入谢希涛  
常闻游蜀客，来说谢希涛。  
气禀江山秀，名因翰墨高。  
新诗来自远，密意念空劳，  
拙句聊相赠，应烦报错刀。  

祖无择　寄千乘刘殿丞求字人编  
千乘刘夫子，高名继谪仙。  
从居庇身邑，已著字人编。  
才入锺嵘口，文期郑氏笺。  
何当求副本，长愿播匏弦。  

祖无择　寄泰山孙复  
先生心与白云闲，五十秋风髩不斑。  
自有清名满天下，更无尘迹到人间。  
朱铅乐外非攸好，贪懦闻风合厚颜。  
不待高吟见招隐，见收馀俸买青山。  

祖无择　寄题汉州西湖兼简知郡马屯田  
房相留遗爱，清风湖水长。  
人思浴池凤，谁识济川航。  
白雪徽音远，洪钧道化光。  
还闻继高躅，新有召公棠。  

祖无择　寄献阙下一二知已  
公道当朝绝比伦，因冯暖笔变孤根。  
才冲霰雪游梁苑，便逐风雷化禹门。  
南郡已甘抛绛帐，东州何幸佐朱旛。  
心怀象魏身江海，两地悠悠欲断魂。  

祖无择　寄信安判官张秘校  
莲幕从军客，蓬仙典校人。  
才章过鲍谢，交契敌雷陈。  
婉婉谋画暇，翩翩书问频。  
徒知感高义，犹阻奉清尘。  

祖无择　寄颍州兄  
川陆一千里，炎凉六十旬。  
意通书信少，思入梦魂频。  
身外宦情薄，眼前人事新。  
祝兄无见念，忧道不忧贫。  

祖无择　寄澶州孙司理  
明道二年同夏课，四人两举尽登科。  
孤寒惟子辛勤甚，虚薄伊余忝窃多。  
宦路驱驰今各自，名场出处旧相过。  
感今怀旧无憀赖，不觉临风发浩歌。  

祖无择　监丞萧君见贻嘉句仍惠芳醪强率鄙词辄继高韵聊资逌尔深媿斐然  
迟日和风婉娩春，感时情思浩无津。  
烦君远寄中山酒，顾我方为洛社人。  
濡笔便思题素扇，当尊难借叶芳茵。  
已钦才妙兼怀惠，想遇文场愿捧轮。  

祖无择　简寂观  
顺风曾出帝王尊，身后高名与观存。  
石室深居广成子，布囊薄葬杨王孙。  
流尘冪冪凝丹灶，清吹徐徐触绛旛。  
牢落空山门昼掩，羽人亦说绝嚣烦。  

祖无择　将至南康道中  
湓江辍棹整骖騱，松路杨鞭入翠微。  
好是近郊人候望，纷纷羽服与田衣。  

祖无择　交代屯田惠书问纸尾批示若就江州至军兼可腹背游览庐阜因成拙句且  
庐山在境好行春，犹恨奇峰半属邻。  
腹背遍游烦示谕，即当先谒乐天真。  

祖无择　经剑池  
巧冶何年百炼金，刜钟芒刃此湮沉。  
气冲牛斗虽难掩，鉴遇张雷始见寻。  
恍惚莫穷神物远，波澜空在曲池深。  
铅刀也强思磨试，怅望西山与华阴。  

祖无择　景臣同年郏兄作亭於公居之池予登而名之曰梦草且赋诗以志焉  
新构俯涟漪，名标谢客诗。  
窗明溪雨过，槛静竹风吹。  
贺厦应容燕，巢莲亦许龟。  
何人倦漂泊，此地好追随。  
兀兀乘篮舆，厌厌倒接离。  
秋芳正堪赏，樽酒莫过时。  

祖无择　九日登袁州宜春台  
落帽佳辰又到来，黄花烂熳为谁开。  
已经多岁衰容改，更被无情急景催。  
取次杯盘须尽醉，随宜歌管任频陪。  
却惭未报君恩厚，空向山城养不才。  

祖无择　九日陪旧参政蔡侍郎宴颍州西湖  
秋晚西湖胜概多，台轩来此驻鸣珂。  
沙鸥散去惊丝竹，烟柳低垂间绮罗。  
乱掷金钱和露菊，狂摇钿扇倚风荷。  
下僚幸接曹尊末，率尔翻成击箸歌。  

祖无择　聚为九老自咏  
科名高厌玉阶前，历任公卿四十年。  
休道老夫无事业，两扶红日上青天。  

祖无择　哭郓州孔给事  
出入多年侍紫宸，封章频上触龙鳞。  
杼投几见疑慈母，槛折终闻记直臣。  
阙里忽惊歌曳杖，洛阳那复见埋轮。  
师门一恸盈襟泪，痛为明时惜正人。  

祖无择　哭郓州孔给事  
圣孙家世嗣衣缨，夫子当朝有令名。  
许国志坚存亮直，致君心切赞隆平。  
明庭抗疏忠言在，列郡班条惠化行。  
不享永年兼大用，终天遗恨负苍生。  

祖无择　历城春日对酒  
数尺游丝拂面来，数枝红杏向人开。  
眼前信美非吾土，且劝春风酒一杯。  

祖无择　历城郡治凝波亭  
耽耽层构俯清涟，山色波光晓共鲜。  
形胜增雄齐十二，风流素盛客三千。  
铺舒柳影眠鸥渚，欺压莲香载妓船。  
公退每来须度日，尘缨未濯媿潺湲。  

祖无择　吏隐宜春郡诗十首  
吏隐宜春郡，年丰狱讼稀。  
馀粮委南亩，茂草满圜扉。  
天意怜艰难，民心耻画衣。  
万家行乐处，车马有光辉。  

祖无择　吏隐宜春郡诗十首  
吏隐宜春郡，溪山若画图。  
纤鳞时自跃，幽鸟静相呼。  
晓浪喷寒雨，晴岚锁绿芜。  
渔樵本吾事，搔首重踟蹰。  

祖无择　吏隐宜春郡诗十首  
吏隐宜春郡，追惟二相贤。  
节明天宝日，业茂会昌年。  
友善曾何累，朋诬亦自煎。  
不才非不幸，异代若差肩。  

祖无择　吏隐宜春郡诗十首  
吏隐宜春郡，闲思应举时，  
端居苦贫贱，徒步入京师。  
误宠乘轩鹤，均忧入庙牺。  
功名在何许，双鬓已垂丝。  

祖无择　吏隐宜春郡诗十首  
吏隐宜春郡，乡园去路赊。  
间关成客宦，荏苒度年华。  
出水鱼吞饵，辞山凤在笯。  
谁言千里隔，夜夜梦吾家。  

祖无择　吏隐宜春郡诗十首  
吏隐宜春郡，同僚得俊髦。  
纯音等疏越，余刃剧豪曹。  
器识青云远，歌词白雪高。  
遂令迁客意，不复赋离骚。  

祖无择　吏隐宜春郡诗十首  
吏隐宜春郡，山城少客过，  
静中窥物理，闲外养天和。  
春暖寻花坞，宵凉玩月波。  
将迎者谁子，劳逸两如何。  

祖无择　吏隐宜春郡诗十首  
吏隐宜春郡，放怀诗酒间。  
未能憀下俚，几欲郊中山。  
杜甫籵篱窄，刘伶幕帟悭。  
高吟与沈醉，荣辱讵相关。  

祖无择　吏隐宜春郡诗十首  
吏隐宜春郡，穷通嬾更占。  
矜名遭巧谮，晦迹喜深潜。  
昔慕狂为圣，今师智养恬。  
优游无一事，不觉岁时淹。  

祖无择　吏隐宜春郡诗十首  
吏隐宜春郡，素飱诚有余。  
政声憀遂霸，文藻谢严徐。  
使节分铜虎，仙庐秘石渠。  
君恩殊未报，不敢赋归欤。  

祖无择　刘仙石  
神仙不死石长存，万古千秋表洞门。  
人欲求真好修炼，莫徒将杖叩苔痕。  

祖无择　刘仙石  
支机莫问君平肆，取履谁收黄石祠。  
深洞自开人不见，何须惆怅忆当时。  

祖无择　留题女郎台  
女郎台上寺，寺影蘸湖光。  
夜梵星辰近，晨斋鸟雀忙。  
烟滋杨柳绿，风逞芰荷香。  
欲下还慵去，冯阑到夕阳。  

祖无择　留题泰山孙复先生新居  
筑室新成日观前，乱云重叠称高眠。  
人逢扪虱惊旁若，众望乘驹咏贲然。  
名理静谈谁捉尘，古书閒校自磨铅。  
行闻天子东巡狩，羽葆亲临此礼贤。  

祖无择　龙图范给事以秜服向除修治茔域就山筑室因尔书怀俾无择继和谨次用  
采采陔兰负养亲，几思定省泣晨昏。  
三年已毕先王制，画日将承圣主恩。  
名遂自同周柱史，谏违谁记鲁臧孙。  
考槃在涧虽云乐，祗恐泥书到远村。  

祖无择　落星寺  
金碧共玲珑，楼台浩渺中。  
雨化僧讲盛，星石寺其雄。  
岩岫庐峰对，波澜蠡泽通。  
微红看海日，远绿认江枫。  
鸥鸟机心息，潮音梵唱同。  
人间群玉府，物外广寒宫。  
云衲焌多坏，尘襟到自空。  
扁舟五湖客，长此伴支公。  

祖无择　马上读韩吏部集  
驱羸{左卷右力}远征，尺箠亦慵擎。  
却得开编看，仍教纵辔行，  
儒推文畅行，诗许孟郊鸣。  
尽日耽遗味，浑如挹大羹。  

祖无择　马上口占  
前年蹑屩念归与，今日乘轩类使乎。  
千里班春忧寄重，自惭翻属个非夫。  

祖无择　明水镇水陆祥院  
谁卜精蓝若画屏，四边山色与泉声。  
野僧惯见心应乐，俗客偷来骨亦清。  
晚吹乍回香篆破，晓云才散蜡灯明。  
吏人莫怪徘徊久，自得闲情减宦情。  

祖无择　暮秋江上逢端州朱使君诗以申饯  
奕叶清棻远，夫君素履恢。  
人皆推世德，我亦爱卿材。  
新命一麾守，长途万城来。  
画船江雨暗，红旆海风开。  
服岭先声浃，编甿美化该。  
此行真邂逅，几日共沿洄。  
去矣瞻仙棹，依然对酒杯。  
前程如见忆，为寄早春梅。  

祖无择　南康春日  
憀愧东风破腊来，一尊清圣为君开。  
无方可使朱颜驻，有客相逢白眼回。  
老大渐能知世态，疏慵那复计身媒。  
遥怜伊洛冰应泮，芳草还荒旧钓台。  

祖无择　琵琶亭  
晚泊湓江半客舟，琵琶亭下动闲愁。  
霓裳绿腰杳何许，枫叶荻花空自秋。  
贾傅有才悲鵩鸟，楚骚终古怨灵修。  
莫言司马青衫湿，今日行人亦涕流。  

祖无择　瀑布  
绝巘千寻势，飞泉万叠痕。  
寒光涵玉岫，灵派析璇源。  
峭壁河流立，苍崖井浪翻。  
猿悲经树急，龙骇落潭浑。  
气爽诸峰秀，声和众簌喧。  
功成身退日，期此灌中园。  

祖无择　羌先生庙  
先生高世迹，旧隐白云深。  
结宇如何代，遗祠直至今。  
地分坛杏影，门接社莲阴。  
我亦希风者，终朝托玉岑。  

祖无择　诮王安石乞分司西京避谗而去因以述怀  
割断攀缘宰相权，忧危争似我身全。  
试观竿上抛生体，且攎波中戏钓船。  
名利不求还独乐，是非莫辩祗高眠。  
何当对景幽堂坐，更得闲吟度百年。  

祖无择　清明日与二三宾客赏花陈判官为推勘他州事不预是会以诗抵予因次其  
寒食春光正好夸，小筵应免负芳华。  
清谈且喜交挥尘，赌酒何须要画蛇，  
泼火雨余微绿润，落花风急乱红斜。  
幕中有客应惆怅，今日全输太守家。  

祖无择　秋日感怀  
多病多愁客，新秋百感生。  
异乡违土性，孤宦见人情。  
案厌留灯读，田思带雨耕。  
不堪临晓镜，潘鬓二毛成。  

祖无择　秋日天平驿书事  
孤馆无人慰寂寥，感时情抱楚旌摇，  
纵横著的秋声起，早晚连空杀气消。  
衰鬓已同潘骑省，壮心犹羡霍嫖姚。  
誓江义勇吾家事，不得提戈静虏妖。  

祖无择　秋晓寓目  
梧桐冷坠秦宫井，沆瀣光浮汉苑槃。  
倚杵远天垂六幕，照梁初日上三竿。  

祖无择　沈康赴江西掾  
高誉冠时英，人皆倒屣迎。  
决科材尚屈，掌狱职仍轻。  
滕阁吟登健，吴山醉望清。  
公余如访古，一为问丰城。  

祖无择　升州保宁寺凤皇亭  
凤台虽旧址，亭榭斩新开。  
荆棘榛芜去，江山气象来。  
明君虞氏化，贤守次公才。  
迟尔离丹穴，飞飞止此台。  

祖无择　石伞峰书堂  
伊人高步接夔龙，旧隐荒凉石伞峰。  
莘野躬耕闻往事，传岩代筑见遗踪。  
草茅岂合掩崇业，竹帛终能纪茂庸。  
朝暮油云肤寸合，何妨霖雨遍三农。  

祖无择　试笔  
济南通守欲几年，最课无成媿古贤。  
却为簿书抛笔砚，每思樵钓负林泉。  
浮名自信虽徒尔，薄俸相拘且勉旃。  
已共妻孥约生计，会须搔首赋归田。  

祖无择　眡役于清偶书四韵寄示幕中宾客  
经旬一水湄，风土花缁衣。  
岂敢嗟于役，何当赋式微。  
云中晴特秀，花木暖相辉。  
期子同携手，春游事勿违。  

祖无择　书高辛氏庙  
平昔叙星辰，元功祀事分。  
因人列官纪，行道亚皇坟。  
高躅追颛顼，徽声压放勋。  
淳风今不竞，帝典世无闻。  
陵古森乔木，祠新际远氛。  
樵苏当季运，血食属明君。  
旧壤资庥{上广下陰}，遗黎荐苾芬。  
春秋奏箫鼓，疑是六英文。  

祖无择　书怀寄呈莱州张学士  
从作东齐吏，经年寡往来。  
朱颜随日减，青眼为山开。  
学政惭能政，论材信不材。  
何人慰孤寂，知已在蓬莱。  

祖无择　寺有四绝一曰灵岩予以赴官获此税鞅赋拙句用志其行  
常想灵踪得到难，因回征辔此盘桓。  
松风逗磬僧斋冷，石水环堂客梦寒。  
圣作自同尧典布，古碑犹是魏朝刊。  
最怜山色当楼好，欲去重来一凭阑。  

祖无择　泗水  
纪地复涵虚，清疑颢气俱。  
东家遗教远，夏后建功殊。  
冷色平吞鲁，长波向胜吴。  
如斯无少息，体道悟真儒。  

祖无择　宋嘉言雅善飞白一日书八字贶予因成长句谢之  
轻如浮雾重如云，学到精微妙入神。  
奇迹昔年传垩帚，高名他日压乌布。  
夸呈朋友防求副，留教儿孙恐失真。  
天子清閒好挥翰，似君须合侍严宸。  

祖无择　送承泽上人归宁富沙  
五老峰前见，过从一岁余。  
还将随客棹，归去侍亲舆。  
乞食江云际，牵吟腊雪初。  
祗应清夜梦，时复到荒庐。  

祖无择　送春长句呈李泰伯  
尽日临风把酒巵，宜春台上送春归。  
已看绿树阴阴静，犹有残花帖帖飞。  
岁月任从随手过，功名未必与心违。  
我缘客宦无常处，后会知今亦恐稀。  

祖无择　送韩尉员外  
几年献赋向公车，四十方为冉冉趋。  
昔竞寸阴终蹭蹬，今贪斗粟尚踟蹰。  
潘郎毛鬓看将白，陶令田园说已芜。  
官满还归省门下，预应搔首重长吁。  

祖无择　送交代关屯田赴阙  
谢公雅尚廉侯政，兼得如君不可加。  
自有裦襦歌道路，长驱旌旆访国霞。  
林僧解诵松窗句，厅吏能封竹槛花。  
今日北辕堪健羡，清风留与后人夸。  

祖无择　送李承知京兆司录  
才从知已荐，又应辟书行。  
廷尉官联重，军谋职任清。  
会严东野秀，紫阁晚峰横。  
尽是供吟处，归应新筑成。  

祖无择　送莲房与马屯田  
问遗不必贵，要之资阙如。  
莲房三百枚，采掇亦云初。  
持以侑尊酒，甘香即有馀。  
野老献芹意，今予其有诸。  

祖无择　送刘进士游边  
朔风动地雪花明，去去从知指戍城。  
场藿未縻千里骥，食鱼翻嗜五侯鲭。  
征途望断河冰合，旅馆吟残海月生。  
且共淹留话离索，一尊浊酒为君倾。  

祖无择　送孟湘虞部赴阙  
科名拾芥职三虞，落落雄才与众殊。  
为政人惊今遂霸，论兵自比古孙吴。  
倚庐已见因心著，结绶还陪辩色趋。  
不似冯唐空白首，汉皇今正渴嘉谟。  

祖无择　送潘华阳  
河阳苗裔有英翘，年少声名动帝明。  
月桂我欣同赐第，涧松人借此沈僚。  
金牛开道秦川险，笮马来宾汉使遥。  
想到刀州遇知已，便从平地上烟霄。  

祖无择　送人作尉临潼  
年少文能老，新曾射策来。  
从横传古学，慷慨济时才。  
黄绶官徒尔，青云志在哉。  
他年归会课，迟子出尘埃。  

祖无择　送宋寺丞通判邛州  
半刺侯藩重，临邛驿路赊。  
将经灞陵树，先看洛阳花。  
土物张骞竹，民封卓氏家。  
为君伤远目，日日断褒斜。  

祖无择　送新州陈式虞部  
大庾岭南郡，新兴事若何。  
还珠合浦近，辟恶密香多。  
主圣天如履，时平海不波。  
更逢贤太守，应有裦襦歌。  

祖无择　题安成刘伯玉日新亭  
积善家馀庆，日新亭可云。  
诗书盈几有，道艺喜时闻。  
儿侄既登学，晨昏在克勤。  
欲知荣地力，此便是青云。  

祖无择　题蔡州东湖  
夕阳水底霞铺锦，清夜波心月涌金。  
此是东湖最佳处，无人来伴水仙吟。  

祖无择　题蔡州壶仙观  
莺老花残过禁烟，杖藜閒步到壶仙。  
仙家本是无尘地，别有风光一洞天。  

祖无择　题纪信庙  
汉祖临危日，将军独夺功。  
一身虽是诈，万古尽言忠。  
树老风声涩，天寒景色空。  
我来观庙貌，无语对村翁。  

祖无择　题三教圆通堂  
师本佛之徒。潜心老与儒。  
一堂何所像，三教此焉俱。  
香火长相续，丹青久不渝。  
高贤旌好事，二记耸龟趺。  

祖无择　题尚书余襄公西园  
台阁清风正凛然，归休车骑曲江边。  
及亲已具三牲养，负郭新添二顷田。  
莱子长年荣彩服，卫公雅意乐平泉。  
官闲道在心无闷，惟惜光阴事简编。  

祖无择　题魏野园  
晓日东郊扣隐扉，瞳瞳初日弄朱旗。  
黄稍风舞先生柳，紫颊霜殷大谷梨。  
粉艳清歌穿邃阁，碧溪寒韵落幽池。  
我来载酒山翁醉，且喜秋香菊满篱。  

祖无择　题仰山二十韵  
维南斗牛下，万仞耸崔嵬。  
日上光先占，江盘势却回。  
一方蒙雨露，几处对楼台。  
不逐秦鞭去，曾经禹载来。  
云生峰惨澹，冰泮谷喧貀。  
险外烟岚变，深中洞府开。  
岩花春灼烁，溪鸟暖毰毸。  
飞瀑含清籁，乖龙走疾雷。  
平川萧庙閟，半腹邓坛摧。  
精蕴瑶瑰宝，灵钟杞梓材。  
僧轩宜薜荔，樵径怯莓苔。  
旁睨龙州橘，前瞻庾岭梅。  
仙经饶地肺，赋笔让天台。  
神物多灵贶，农田少旱灾。  
隐君须独行，吟咏亦难才。  
何客能依止，伊予语敢哉。  
一麾成系滞，四友阻游陪。  
未脱红尘累，徒嗟白发催。  
梦频生枕席，赏每倒尊罍。  
预恐瓜时代，图归作醉媒。  

祖无择　题余尚书山居要术  
张衡已作归田赋，氾胜仍修种树书。  
愿借山居精要术，欲将嵩洛葺吾庐。  

祖无择　题袁州东湖卢肇石  
袁山之阳秀水侧，草覆遗基谁氏宅。  
皆云子发其姓卢，往往文章名籍籍。  
宅中旧物何所存，惟有嶙峋一区石。  
阔才三尺高倍寻，久卧尘沙群瓦砾，  
余心好异因独往，下马环观聊拂拭。  
地表可见十二三，已足怪骇动魂魄。  
呼工运锸壍其旁，挽以长絙百夫力。  
杂然鼓讁登大车，恍尔如蒙巨灵擘。  
选置东湖最佳处，四面澄波映天碧。  
倚空突兀无与邻，顿觉亭台增气色。  
弯环幽窦莫敢撢，恐有乖龙飞霹雳。  
余尝南游到阳朔，众峰矗矗春箂植。  
扪萝踏藓穷之遍，若此奇卓曾未识。  
郡人奔走来如云，故老惊视复唧唧。  
乃言此石遇真赏，屈指于今年二百。  
沈埋旷代谁尔珍，一日光价逾荆璧。  
嗟余束发大夫后，区区志尚惟孤直。  
十年再谪非不穷，犹慕坚纯无改易。  
如何故老不我愚，感物再三形叹息。  
石不能言人有言，勿使他时重湮阨。  

祖无择　题招提院静照堂  
院静远嚣尘，虚堂缔构新。  
几招台岭客，共话沃州春，  
想像山中乐，优游物外身。  
公卿诗满壁，雅正日相亲。  

祖无择　田四秘丞通判镇戎军  
身纡茜缓朝章贵，手把芝函帝命新。  
方朔上书曾自荐，祁奚外举果知人。  
运筹暂逐征西将，持橐看归拱北辰。  
我亦潜心秗戎策，羡君抗旆拥朱轮。  

祖无择　同年杨兄作尉僰道兼领勾稽之任赋七言四韵诗以送之  
县城荒僻民居少，吏事全稀似隐沦。  
且喜桑郊接乡树，莫嗟蓝绶染京尘。  
鸾姿岂合淹仇览，仙骨应难滞子真。  
好在公余频寄问，我方江上学垂纶。  

祖无择　途次金陵逢同年沈五判官  
数载天涯别，年来不定居。  
扁舟忽相值，孤抱信何如。  
公斡犹多病，孝先仍懒书。  
人生从坎壈，客意且踌躇。  
淡薄市桥酒，鲜肥江岸鱼。  
可来同饮食，勿笑此萧疏。  

祖无择　万太博知惠州  
惠州君未到，听我送君吟。  
去路九韶石，邻封八桂林。  
下车秋色老，望阙海云深。  
善政多馀暇，无忘惠好音。  

祖无择　微子庙  
亿兆夷人因独夫，惟君先见得良图。  
为仁始欲扶商祚，去国终能启宋都，  
鈇锧岂甘因谏死，髠钳仍免作官奴。  
千年庙食应无愧，知退知亡即圣徒。  

祖无择　戏别申申堂  
翠柳和烟笼碧沼，红芳如火照诸邻。  
主公欲去宁无恋，倚翠隈红属后人。  

祖无择　夏州叛  
羌虏奸诛轸圣忧，出师十万拥貔貅。  
朝迁命将诗书府，廊庙论兵帷幄筹。  
舜后舞干期振旅，汉臣投笔待封侯。  
宣王六月存周雅，愿继徽声颂国猷。  

祖无择　萧五监丞新作堂成名曰知雄且赋彫章题之屋壁勉率芜恶以继高韵  
况堂佳号尘游外，题壁新吟藻思春。  
朴素自持师老氏，清醒常戒鉴灵均，  
穷通一致由知命，恬智相须合入神。  
因览君诗我颜厚，不能假日乐天真。  

祖无择　依韵和登州推官张同年之梁山  
峻极乾苍苍，班移自混茫。  
势临坤轴断，根入海涛僵。  
屹立踰千仞，孤标冠四荒。  
兴云山近泰，出日谷连暘。  
绝坟于斯胜，烦襟到此凉。  
山经终寂寂，祀典谩煌煌。  
岩黑骊龙睡，烟清来凤翔。  
藏书陋群玉，中瑟小空桑。  
禹载无遗迹，秦碑有旧章。  
乘舆曾直上，鞭石宛居傍。  
在昔初迁鼎，当时异省方。  
纵心师诞妄，恃力逞强梁。  
儒学微言绝，神仙怪说彰。  
锡符尊德水，留识著吾浆。  
岂念思王度，惟期至帝乡。  
斋男何杳杳，秋祝自琅琅。  
讵得三山药，翻同一国狂。  
八神宁尔福，二世果斯亡。  
始祸闻陈涉，遗书见子长。  
龙兴成大定，虎噬免交攘。  
往事真涂炭，寒心剧刺芒。  
自从兹灭国，谁复此祠阳。  
冤毒疑沦髓，凋残竞沐疮。  
鉴宜观夏后，道合慕陶唐。  
圣世逾三代，明君掩百王。  
朝廷隆盛礼，简册耀休光。  
运契千龄统，歌喧六达庄。  
古今称治理，夷夏共瞻望。  
洪化周无外，群生洽太康。  
东民休望幸，端拱德芬芳。  

祖无择　咏茧儿  
千丝万缕自经营，本为藏身却误身。  
待得巧成归鼎镬，不知轻煖属他人。  

祖无择　咏震山岩彭徵君钓台  
闲作山城吏隐居，敬君真逸寓渔矶。  
台前岩畔清风在，尚想烟波映芰衣。  

祖无择　游栖贤  
偷得沈迷簿领身，暂来林下访幽人。  
云泉满眼慵归去，便攎抛官学隐沦。  

祖无择　游韶石  
纯音何寂寞，秀色自崔嵬。  
岩草遗箫在，溪禽学凤来。  
余希探禹穴，人似畏轩台。  
登眺秋风里，烦襟尽日开。  

祖无择　游真阳石室  
昔读到难篇，乃闻真阳室，  
亦尝惟斯人，称道或浮实。  
邈在数千里，莫觌烟霞质。  
青山有独往，吾志久已必。  
如何骖俗驾，尚此纡朝绂。  
谬分南顾忧，惟刑在钦卹。  
孤宦虽云无，胜践其敢失。  
行行访云岩，草树披蒙密。  
呀然一穴开，势欲吞朝日。  
岚光屏障展，乳溜龙蛇屈。  
溪流自清泚，松韵何萧瑟。  
酌酒饮游客，谓言此可述。  
周生诚不诬，所纪穷纤悉。  
惜哉非吾土，无由寄蓬荜。  
平生丘壑心，与道共湮欝。  
难进而易退，终当守儒术。  

祖无择　又和题宜春台  
异乡何处散幽怀，赖得城中百尺台。  
还向天涯经岁住，那知春色为谁来。  
雪消江上看梅发，风暖衡阳有雁回。  
强攎登高聊赋咏，再三媿乏楚人才。  

祖无择　又游灵岩  
红尘满马三回到，青嶂迎人万叠开。  
却被野僧相顾笑，区区还是旧时来。  

祖无择　右军墨池  
羌庐峰下归宗寺，曾是当年内史居。  
茧纸世传遗蹟后，墨池人记作书初。  
秋毫几老崇山兔，旧法空观得水鱼。  
珍重僧家能好事，朱栏碧甽壮庭除。  

祖无择　郁林观三言诗刻  
犯惊涛，航溟渤。  
披宿莽，屐崛{山勿}。  
愒磐石，解簪韨。  
挹飞泉，醒心骨。  
挥高论，谢俗物。  
思古人，忽终日。  
足饮酣，清思逸。  
即绝壁，试奇笔。  
千万言，苍藓没。  
后有人，为吾拂。  

祖无择　鸳鸯  
水宿云飞无定期，雄雌两两镇相随。  
到头不会天何意，却使人生有别离。  

祖无择　袁州庆丰堂十闲咏  
吏散铃斋掩，闲眠到日斜。  
无端是春梦，容易绕京华。  

祖无择　袁州庆丰堂十闲咏  
郑声良可厌，闲抱七丝琴。  
欲识调弦意，理人先理心。  

祖无择　袁州庆丰堂十闲咏  
年长身多病，闲钞已试方。  
未甘先犬马，毕命报恩光。  

祖无择　袁州庆丰堂十闲咏  
青山日相对，闲看白云生。  
谁谓无心出，中含济物情。  

祖无择　袁州庆丰堂十闲咏  
晓桉三杯后，闲烹北苑茶。  
色香俱绝品，雪泛满瓯花。  

祖无择　袁州庆丰堂十闲咏  
扁舟宾客少，闲作道家装。  
迹静心还静，逍遥觉日长。  

祖无择　袁州庆丰堂十闲咏  
雨霁轻埃息，闲吟面曲池。  
游鳞时对掷，双破碧涟漪。  

祖无择　袁州庆丰堂十闲咏  
朝来因试笔，闲答故交书。  
莫怪音尘绝，吾心与世疏。  

祖无择　袁州庆丰堂十闲咏  
渐老无功业，闲思惜壮年。  
桑榆如有得，犹可勒燕然。  

祖无择　袁州庆丰堂十闲咏  
晴轩足清趣，闲与鹤开笼。  
寄语北山侣，无惊蕙帐空。  

祖无择　赠江州李虚一司户  
官况萧条三语掾，地居卑湿九江城。  
曾闻午夜开宣室，早晚君王召贾生。  

祖无择　赠庐山崇胜珂长老  
珂也僧中秀，曹溪得祖衣。  
云泉聊适性，缾锡遂忘归。  
九月秋风老，千山暮雨霏。  
我来陪静话，相对两无机。  

祖无择　赠牛仲容  
吾君旰食念边陲，天下英雄待聘时。  
仁义未行真处士，功名不立岂田儿。  
卧友谁识南阳隐，失马何劳北叟悲。  
莫向林泉赋长往，秋风吹子鬓毛衰。  

祖无择　赠商水连尉同年  
场屋相知最有情，去年同试便同荣。  
神仙名籍轮梅福，典册文章滞马卿。  
泣玉泪收休积恨，掷金词在蔼新声。  
公卿好致归台阁，莫遣徒劳浩叹生。  

祖无择　斋中即书南事  
军垒无多事，朝晡且放衙。  
吏人如野鹿，公署似僧家。  
京信因求药，宾懽为斗茶。  
忘怀尘俗外，枕籍祗南华。  

祖无择　张寺丞鸣玉亭书事  
为怜潇洒近城闉，来往何曾问主人。  
列岫晓昏云郁郁，流泉秋净石粼粼。  
陆机诗就伏招隐，班固文成正答宾。  
愁见西峰日将暮，却驱羸马入埃尘。  

祖无择　张唐民下第东归  
学古功非浅，干时命尚迍。  
拾青辜壮志，垂白念慈亲。  
归路天同远，生涯世自贫。  
吾知君道大，驰逐老风尘。  

祖无择　招二三僚友游庐阜  
雨馀庐阜连天碧，公退铃斋尽日闲。  
为报二三佳客道，速须蜡屐共登山。  

祖无择　至齐五月两院狱空喜则成咏  
厌预铃斋议，欣闻狱犴空。  
三章用旧制，五月绍遗风。  
止系垂衣治，非干别驾功。  
惟期四海内，刑厝与周同。  

祖无择　舟次张泽阻风  
舟揖虽佳兴，风波即畏途。  
我心何所惧，世路此无殊。  
衔尾千艘泊，争头万怪趋。  
飘然不终日，挥手谢淳洿。  

祖无择　周成职方笑台  
贾生太息唐衢哭，感事伤时可奈何。  
争似君当尧舜日，台头大笑乐天和。  

祖无择　自咏二首  
松下门开入翠微，草香花气袭春衣。  
山中深僻无人到，自有閒云共鹤飞。  

祖无择　自咏二首  
形胜山前感物华，却乘清兴过僧家。  
楼台消废无人问，今古传闻只自嗟。  
云拥断崖埋石笋，泉冲凉雨落金沙。  
凭君识得寻幽趣，只管高谭至日斜。  

祖秀实　寄吴晞远  
官路声名二十年，江乡旧仰贰车贤。  
推将事业归尘外，收得功夫到酒边。  
解榻几闻招隐士，炷香终日对韦编。  
公朝况是登耆哲，早晚蒲轮稳著鞭。  

醉道人　吴太守  
暂别蓬莱海上游，偶逢太守问缘由。  
身居北斗星杓下，剑挂南宫月角头。  
道我醉来真个醉，不知愁是怎生愁。  
相逢何事不相认，却驾白云归去休。  

醉客　诗一首  
行尽蓬莱弱水源，今朝忍渴过昆仑。  
兴来莫问酒中圣，且把金杯和月吞。  

左次魏　和杨伯子  
銮坡蓬监两封书，道院东西各付渠。  
乾道圣人无固必，是非付与直哉鱼。  

左谟　跋刘敏叔画杨诚斋先生探梅图  
冲寒踏雪行溪路，对月看梅太瘦生。  
莫道亲曾陪杖屦，只今见画也心清。  

左瀛　妾薄命  
妾貌微微改，君恩渐渐疏。  
本期为匹鸟，深恐作前鱼。  
却月无心画，香云信手梳。  
佳人多薄命，不必重欷嘘。  

左璵　题马世功豁野堂  
欢言赴幽期，作意理烟艇。  
曳缆松篁阴，未觉心地迥。  
舍舟登爽垲，微步水云净。  
扶舆登斯堂，遐眺方一骋。  
开轩纳野色，秋思浩千顷。  
心随片云远，目送孤鸿影。  
坐久襟宇宽，万事讵容省。  
永愿陪清游，栖身白鸥境。  

左知微　题北山松轩  
堂堂第龙根，挺秀依窗壁。  
风烟岁月深，滴翠润幽石。  
时引琴瑟清，泠然动吟臆，  
明堂如度材，岂惜破浓碧。  
