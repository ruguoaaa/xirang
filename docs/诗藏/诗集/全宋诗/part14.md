---
title: 第15部分
index: true
icon: editor
order: 15
category:
  - 诗藏
  - 诗集
  - 全宋诗
tag:
  - 佚名
---

洪皓　芭蕉  
芭蕉非一种，南粤竞成业。  
结实陪房绿，舒花焰火红。  
象蹄形甚伟，筒葛衽尤工。  
羁旅牵愁思，秋窗夜雨中。  

洪皓　白马渡  
国步日多事，霜露任沾衣。  
留落十五年，至今方北归。  
缭绕一万里，人物太半非。  
昔时渡盟津，宾从争扶持。  
北辰渡白马，阴噎日无辉。  
一酎祈利涉，冯夷莫予违。  
惊秋感叶脱，况乃思鲈肥。  
父老行欢息，风雨仍霏微。  
夜投胙城宿，百里即王畿。  
遥望一惆怅，何当拜天威。  

洪皓　病目寄张侍郎  
学惭子夏与捕明，两目昏来岁屡经。  
未省何辜贻鬼谴，恐因不识取天刑。  
缘情诗怪吟全废，会意书怜笔久停。  
张籍重清宁可觊，侍郎句好愿频听。  

洪皓　车行大雨中  
折巾咨暑雨，持节栉回风。  
马惜障泥锦，农披护背篷。  
摧轮方舮卼，痛仆且牢笼。  
涂曲休辞辱，行将与夏通。  

洪皓　程待制以黄居寀芦鹭易燕穆之雪满群山图次韵以赠  
雪满群山是甚清，燕化乘兴绘如情。  
通灵妙绝徒夸诞，真迹曾传可辨明。  
御府多藏亡足惜，边庭罕见叹边声。  
天教待制成双轴，好挂高堂作画城。  

洪皓　次大风韵  
飞廉薄怒意云何，肆暴伤春气不和，  
可但扬沙迷白昼，也应震海涌沧波。  
终霾卷地将飘屋，有噎惊林定折柯。  
便欲奋飞联六鷁，宋都未过且悲歌。  

洪皓　次督洗泯韵  
阴山趺坐匪逃秦，杖锡聊充观国宾。  
君已无家携爱子，我虽有室别慈亲。  
顷年共诗同文馆，今日俱为异域人。  
千里远来当洗拂，松醪未孰且休嗔。  

洪皓　次高待制韵登真珠山采白石子  
下马登山不厌高，疑穷石壁望松寥，  
如珠可玩俄盈匊，似米仍圆屡折腰。  
何异宋都星陨璞，实连燕地玉生苗。  
牛羊践履真堪惜，绝恨当年纵采樵。  

洪皓　次观表文韵  
求成虐执四三年，一木难支大厦颠。  
致死存孤思杵臼，恃强轻敌笑苻坚。  
国家未免中衰者，日月何妨薄食焉。  
今日一成终祀夏，艰难启圣赖皇天。  

洪皓　次观表文韵  
岁云暮矣厌三馀，岂不怀归畏简书。  
昔日卑辞刚不听，今冬继请谅难虚。  
贾生施饵非良策，陈子哦诗或起予。  
江左四年无信息，欲传尺素羡双鱼。  

洪皓　次李通奉韵见招  
万里流离只一身，东西南北与谁亲。  
登高且伴高僧话，揖孟怀陶任世人。  

洪皓　次李通奉韵见招  
未税南冠为有身，忘形尔汝见情亲。  
我诗速客酬嘉节，倾盖从前有几人。  

洪皓　次李韵  
见危致命欲时清，万里祈通两国情，  
尝尽艰难徒自苦，著成纪咏待谁明。  
瑶琴漫鼓思归引，玉笛休吹逐舞声。  
遥夜肯来同晤语，消忧岂待赐宣城。  

洪皓　次迁居见忆韵  
异哉相逢臭味同，高谈剧论尽则中。  
情如兄弟坚胶漆，义薄云天压华嵩。  
半岁连床忘尔汝，一朝改馆任王公。  
过从莫惮涂泥泞，六艺遗文要折衷。  

洪皓　次三月望日出游  
无马假犊车，岂必朱丹毂。  
驾言暂出游，写忧墀穷独。  
寻芳不见花，宿莽埋槲樕。  
区区十里间，良友始追逐。  
晤晤得正人，颇欣富方谷。  
书斋大肃条，四面少林麓。  
欲作纳凉亭，因兹出求木。  
履桥虽云安，欹柱恐颠覆。  
临深念垂堂，徒行漫扪腹。  
道险能摧轮，畏闻声辘辘。  
形骸久衰惫，摇几屡颦蹙。  
五方民杂居，濒泽非广谷，  
鸡犬或相闻，要知是荒服。  
跋涉频问津，引领主人屋。  
老稚俱迎门，击鲜馈豚肉。  
日暮途修阻，还辕不辞速。  
吻燥藉醇醪，餬口资饘粥。  
翌日睹新诗，珠玑圆且熟。  
可追宝剑篇，高诵素灵哭。  

洪皓　次上已微雨韵  
览镜伤春欢二毛，譫譫终日愧贤劳。  
追思束晢讥同列，未信卢弃忆共牢。  
天气困人浓似酒，雨丝及物润如膏。  
兰亭修禊今何在，且学东坡赋老饕。  

洪皓　次信文早春韵  
一星终后尚蹉跎，四壁如悬已化梭。  
方殢圣贤排旅闷，忽惊天地应人和。  
春风乍扇融冰雪，佛火初收散绮罗。  
遐想太园桃了下，旧蹊好在有谁过。  

洪皓　次信文早春韵  
邱壑幽怀日已蹉，宁论邻女戏投梭。  
干戈未戢贪修怨，玉帛还留误讲和。  
恩许养疴徒受粟，老来便静任张罗。  
春回又起江湖念，愿致山翁一叶过。  

洪皓　次彦深韵  
德星堂上排家宴，埙篪合奏延群彦。  
彦清好土虚左迎，遂拉友朋来会面。  
新礼将行要讨论，旧章欲举须淹练。  
乃公功业世无有，剑履应须尊上殿。  
冢嗣风流迈阿戎，眸子烂如岩下电。  
纱笼名姓鬼护持，阁画形容人健羡。  
先几顷献万言书，壮岁曾看百将传。  
济世友图任屈伸，穷途絺句殊精炼。  
彦享俊逸簉鲍昭，辞藻摛华如会弁。  
升平方议戢干戈，粉泽岂宜焚笔砚。  
大虑终蒙王凤招，奇谋靡仗无知荐。  
子适挥毫八体具，怒猊渴骥获再眄。  
但当宝惜比兰亭，未可捐去同秋扇。  
彦隆能挽两石弓，丁字不识橐韐便。  
冲完遥忆蔺相如，衣绣莫夸江次倩。  
彦深和粹贵公子，醍醐味美夸珍馔。  
一善拳拳早服膺，射策君门尝决战。  
起家正可二千石，筮仕宁希百六掾。  
坐中我是江南客，万里寻盟负恩眷。  
下齐弗免田横烹，奔楚漫劳吴子唁。  
藉酒破愁兹不胜，凭诗遣兴何曾倦。  
匠巧旁观祗汗颜，椟藏待贾宁沽衒。  
可堪僵仆雪填门，无奈裂肤风劲箭，  
范叔绨袍也自寒，须贾故人空恋恋。  

洪皓　次彦深韵  
日长漏永滴铜壶，酒冽杯深困腐儒。  
公子殷勤歌舞劝，献酬交错屡传呼。  

洪皓　次彦深韵  
虽遇严冬喜气和，开筵出妓骋婆娑。  
折腰翘袖为公寿，愿赞监军早戢戈。  

洪皓　次彦深韵  
祝寿开樽象乐和，傞傞态度屡婆娑。  
动空咏德终宵乐，从此修文定止戈。  

洪皓　次谒茶假寐之句  
僻陋虽无车马喧，支颐时复抱愁眠。  
我思蝶梦为园吏，君继云封作地仙。  
茶碗捧来休怨后，诗坛哦罢敢争先。  
形如槁木追南郭，隐几何妨效嗒然。  

洪皓　次雨中暖房韵  
首夏霜淫似早秋，坐邀车马愧无由。  
提壶见就倾三爵，具馔何尝选百羞。  
刚道暖房排旅闷，实图求友慰幽囚。  
言归倒载站泥怯，继捧新诗胜赵讴。  

洪皓　次韵春日即事六首  
暮春百卉未舒红，尽日寻芳逆晚风。  
谁道倦游鞍马上，且投佳句锦囊中。  

洪皓　次韵春日即事六首  
远访夭桃映面红，俯临寒食困和风。  
幽燕在昔多佳丽，应有留题外户中。  

洪皓　次韵春日即事六首  
恨无六翮不能飞，一见慈颜戏彩衣。  
跃马问鞍惊被执，式微空赋未容归。  

洪皓　次韵春日即事六首  
如膏细雨沐轻红，更有催花少女风。  
薄暮浓云横汉外，西山数点有无中。  

洪皓　次韵春日即事六首  
何腓百鸟献花红，懒似吾师有祖风。  
儒释自来曾结社，不妨俱隐小堂中。  

洪皓　次韵春日即事六首  
禁烟未睹燕了飞，料峭寒生透初衣。  
欲去踟蹰情味恶，春归底事不同归。  

洪皓　次韵集三杯事  
百拜三行愧且愁，聊通大道税予囚。  
味酾且作回桡计，得趣将为蓝尾谋。  
草圣欲传仍脱帽，宝刀应弄未投裘。  
缦歌六代兴亡国，小阮客来夜艾休。  

洪皓　次韵寄兴祖广德  
南归不获却东迁，险阻艰难遍大千。  
母老三年难见止，途穷一恸忽潸然。  
愁同暴虎冯可悔，灾甚求鱼用木缘。  
行府相将释老马，故人赠策助腾骞。  

洪皓　次韵同出祓殡  
弭节于今涉四年，扬鞭同出岂徒然。  
临丧弗用先桃茢，跃马宁思惜锦鞯。  
铁讶廉颇羞蔺下，自知杨炯愧卢前。  
归来病体殊饥倦，亟遣庖人起爨烟。  

洪皓　次韵小亭  
岂敢效叔孙，所至馆必葺。  
吾侪有阖庐，第欲避燥湿。  
旧居非爽垲，方暑讵可入。  
尚幸屋西偏，升墟下临显。  
揆日遂诛茅，土木颇难集。  
面南创小亭，聊纾九夏急。  
不妨种花蔬，未免抱瓮汲。  
犹恐地势卑，版筑加一级，  
恍如到会稽，山川获顾揖。  
云雨出高峰，燕坐观吐噏。  
我来已二年，敬活匪成邑，  
将命负何辜，胡为久见执。  
除馆至於三，块然形独立。  
今兹喜卜邻，风猷朝暮挹。  
对酒有良朋，邀月饮无及。  
新斋跬步间，乘兴袂宜袭。  

洪皓　次韵学士重阳雪中见招不赴前后十六首  
天涯憔翠向谁陈，不死由来是谷神。  
蒲柳衰姿依术士，桑榆晚景属谈宾。  
言存赵氏惟韩劂，力定周邦赖贾辛。  
尚论古人犹未足，投闲更欲讲王春。  

洪皓　次韵学士重阳雪中见招不赴前后十六首  
西邻樽俎比星陈，强欲携筇虑损神。  
得句挥毫须会友，缓声振木解如宾。  
献酬杂坐欺三白，服饵单棲忘五辛。  
重九闲居真可惜，销忧思引万家春。  

洪皓　次韵学士重阳雪中见招不赴前后十六首  
萸房觅得惜其陈，拟学宗王问鬼神。  
不放黄花资献寿，故飞白雪恼留宾。  
一身抱病蹒跚苦，万里思亲况味辛。  
正是悲秋增感慨，诗翁摛藻与为春。  

洪皓　次韵学士重阳雪中见招不赴前后十六首  
二君气概继雷陈，九日哦诗妙入神。  
季友凌霄方草赋，孟公惊坐正延宾。  
难陪凤岭登高宴，且放牛山出涕辛。  
独卧荐蒙思橘赠，数篇潜发洞庭春。  

洪皓　次韵学士重阳雪中见招不赴前后十六首  
支离已久懒申陈，枕上赓歌暂释神。  
在户厌闻蛩咽韵，随阳空羡雁来宾。  
交情中绝惭张耳，国步主艰忆斩辛。  
七载南冠犹未税，尚期肆眚九年春。  

洪皓　次韵学士重阳雪中见招不赴前后十六首  
忆孟怀陶亦已陈，杖藜吊影召魂神。  
假书岂产狸为士，带箭宁思鹤是宾。  
臂上垂囊灾可代，江边锡宴食多辛。  
典衣本欲作重九，冒雪难寻石冻春。  

洪皓　次韵学士重阳雪中见招不赴前后十六首  
凌霜高洁试敷陈，采采通灵可养社。  
流水尚能延寿考，落英端可荐尸宾。  
千株芜没堪嗟咏，一束蒙茸弗忌辛。  
愿学楚人栽九畹，重阳已过待来春。  

洪皓　次韵学士重阳雪中见招不赴前后十六首  
出疆许久岂当陈，患难频经赖至神。  
敢觊通路驰一乘，遥思乡饮立三宾。  
陵苹翠减犹能泛，岸蓼红衰不变辛。  
秋尽交游无陆凯，江梅谁赠一枝春。  

洪皓　次韵学士重阳雪中见招不赴前后十六首  
七稔艰难不敢陈，行藏且问蓐收刘。  
远来岂为谋身事，久执无缘而国宾。  
妄意合成同晋楚，羞言著节继苏辛。  
哀哉庾信江南赋，闷读频移玉座春。  

洪皓　次韵学士重阳雪中见招不赴前后十六首  
怪怪奇奇不可陈，搜奇抉怪殆穷神。  
曾编金钥李商隐，屡赐银杯胡楚宾。  
丽服靓妆皆可玩，大羹玄酒并忘辛。  
文章三变公为伯，自愧惷愚冬复春。  

洪皓　次韵学士重阳雪中见招不赴前后十六首  
六朝旧事欲条陈，正恐招忧又怆神。  
玄豹成文须隐雾，嘉鱼式燕且邀宾。  
方归晋事同韩起，敢望燕台致剧辛。  
回首天南佳丽地，时时引领九江春。  

洪皓　次韵学士重阳雪中见招不赴前后十六首  
一介蹉跎略叙陈，转喉触讳听於神。  
正愁平子将除馆，强学申公亦谢宾。  
厚貌深情非易察，磨肌戛骨不胜辛。  
傍人门户休争气，惟愿归耕向富春。  

洪皓　次韵学士重阳雪中见招不赴前后十六首  
韦编懒读厌窥陈，习气难除但耗神。  
岂敢为师同颖士，从初作吏慕君宾。  
数奇尝遇辰冲戍，运背难逢丙合辛。  
居士於今称耐辱，天边斗柄又移春。  

洪皓　次韵学士重阳雪中见招不赴前后十六首  
公干沉绵自懒陈，黄能入梦是何神。  
眼前散帙看盈几，肘后名方或问宾。  
衾枕频移滋转困，盘餐少异强加辛。  
小人有母何时见，梦击江南戏彩春。  

洪皓　次韵学士重阳雪中见招不赴前后十六首  
咫尺书来弗获陈，深虞璺鼓祃於神。  
行人久执缘何罪，凡伯还归为弗宾。  
聘鲁未能希季札，奔齐安敢效先辛。  
或行或止关天命，岂是臧仓沮子春。  

洪皓　次韵学士重阳雪中见招不赴前后十六首  
胸中耿耿向谁陈，舌在形羸强集神。  
佩印已惭苏季子，埋名谁志李无宾。  
乞粮傥死呼庚癸，贵格何须足乙辛。  
祗恐数穷为鬼录，扁舟阻泛五湖春。  

洪皓　次韵夜闻鹅鸭声二物自淮甸至  
传闻二物出三洲，万里笼来地僻幽。  
岂为写经求厚味，且图牵眼逐轻沤。  
眠沙若得房公餽，见弹须防陆子谋。  
已戒儿童莫相恼，比邻容得夜鸣不。  

洪皓　次韵宇文白云山  
天际正英英，排云忽上升。  
苍梧何处出，岱岳自封兴。  
但见奇峰耸，宁知嘉气凝。  
秋风殊未起，铁用遽飞腾。  

洪皓　次韵宇文白云山  
不用沉河起，非关触石升。  
舒张如鹤出，变化似龙兴。  
仿佛玉山峙，依稀雪岭凝。  
帝乡乘可于，未易便超腾。  

洪皓　次韵宇文赠赵宿州  
尹京便可继翁归，暂向符离一马麾。  
善抚新边千里肃，复还旧治九重知。  
策勋久矣推多算，琢句飘然泯小疵。  
三事古由高第入，才兼二哭莫忧迟。  

洪皓　次韵重九登慈恩雁塔帅漕见邀  
秋高裘马正轻肥，节制身兼被召时。  
邂逅贵人争献寿，逢迎嘉节竞题诗。  
心危雁塔劳君咏，家近龙沙感我思。  
泛菊佩萸今已矣，长安不见转凄悲。  

洪皓　次韵朱少章潭雷锋马上口占  
燕国由来士女都，家家行乐集城隅。  
岂无鱼鸟如灵沼，若有传鲈似太湖。  
我絷南冠尝独到，君邀北使欲相呼。  
驱车宵济卢河去，十里荷花待入吴。  

洪皓　次韵朱少章潭雷锋马上口占  
幽都风俗慕成都，可待遨头指路隅。  
杨柳垂阴连北道，芙蕖舒艳亚西湖。  
客思剧饮逃三伏，人患苛留阻一呼。  
回首未忘忧墨吏，渡江应不怕天吴。  

洪皓　次赵民瞻韵  
假馆连墙数见过，宗英年少隽才多。  
设科不倦来群彦，教学无他伏众魔。  
草赋未曾师屈宋，哦诗岂复慕阴何。  
后生可畏吾将老，终养心违愧蓼莪。  

洪皓　次种野花韵诗  
强移野奔对残春，深恐焦枯向日薰。  
种止一行非贵少，高才三寸岂超群。  
既无艳色堪观赏，又乏幽香漫吐芬。  
却忆故园都谢子，卖花声断几时闻。  

洪皓　都亭驿诗  
都驿荒凉尚邃深，息肩藉庇有馀阴。  
故宫今已生禾黍，翻作行人倍痛心。  

洪皓　发池潭至卢沟河  
燕山除馆俯池潭，逾月羁孤苦吏贪。  
遥望卢河一舍阻，著鞭信宿次关南。  

洪皓　奉使留金臣悟室求诗口占漫答  
久持使节傍门庭，薄命犹赊五鼎烹。  
羝乳何心占北海，雁书随梦到京城。  
莫言地广频修怨，应念民劳早戢兵。  
国宝善邻君宝信，坐膺难老早升平。  

洪皓　过曹溪  
六十之年入瘴乡，灵台未了热非常。  
锡泉一饮根尘净，理到清凉礼梵王。  

洪皓　过曹溪  
一宿南华暂息机，未知五十九年非。  
应身虽在问无应，漫上层楼看信衣。  

洪皓　过曹溪  
半贡囚拘愧牧羊，生还四载地投荒。  
危机未履已如此，欲效前贤问上苍。  

洪皓　过封邱见熊主簿  
封邱封父国，繁弱大弓良。  
人器今安在，兴衰古不常。  
画旗连卫滑，绘句得高张。  
里干黎元少，兵戈畎亩荒。  
蓬深饶雉兔，日夕下牛羊。  
富庶思畿甸，衣冠迩帝乡。  
故人居沪落。新令喜商量。  
失意惩□□，销愁痛引觞。  
离家多岁月，去国几星霜。  
种种心俱短，悠悠道且长。  
何须论出处，祗合谨行藏。  
俟命宜居惚，安时强激昂。  
勾稽迷簿领，陶写赖篇章。  
后嗣从渠分，前程问彼苍。  
君无须贾恋，我乏陆生装。  
璺鼓囚方释，班荆语未忘，  
前身愧苏武，异县识仇香。  
话虽伤怀地，潸然出数行。  

洪皓　过穷头岭  
驱车陟峻阪，牛斃辙亦败。  
羊肠虽云险，兹险最奇怪。  
千里无爨烟，四顾多障碍。  
烟草何茫茫，信是要荒外。  
平生尝险阻，已负垂裳戒。  
今兹有此行，其又谁怨憝。  
上天实为之，於我无可奈。  
死生安之命，靡靡咏行迈。  
致命为见危，委质复何悔。  
我躬即不阅，我后恤不逮。  

洪皓　和送双鸭  
可惜双凫脱氄毛，猎师飞放岂辞劳。  
养贤曾食三千客，待使徒加十一牢。  
燔炙不须歌兔首，膳羞何必用牛膏。  
庖人继肉弃禽献，贪冒安能免餮饕。  

洪皓　和送双鸭  
鹜落春洲整翮毛，呼鹰搏击自忘劳。  
充庖岂为食三鼎，改馆何须馈七牢。  
漫咏续弦求凤髓，休夸辟谷献龙膏。  
今朝禊饮尝嘉味，贪食宁知不是饕。  

洪皓　和吴英叔寒食  
枥驹久絷已难禁，冷节来临且强吟。  
断火任逾三日限，伤时唯恐二毛侵。  
思亲忽作楚囚泣，恋主空存魏阙心。  
世变风移多野祭，一声杜宇又春深。  

洪皓　洪庆善韩美成观所藏宣和殿书画庆善有次韵  
晋唐尺牍丹青古，老眼贪看眩欲花。  
二使星临增倍价，一篇语妙属诗家。  
当年宝必藏书殿，留落宁知松漠见。  
万里怀归为公出，往事宣和空历历。  

洪皓　怀母  
行年已是老衰秋，复命稽迟为热留。  
恋主思亲归未得，梦魂长绕大江头。  

洪皓　寄范郎中  
才闻家世便心倾，何况通经古是程。  
范叔青云能自致，不须河朔寄柴荆。  

洪皓　寄范郎中  
相门有相未多年，德行双全亚子骞。  
匪晚南归施有政，也应示辱用蒲鞭。  

洪皓　寄兰干  
出疆三载已三迁，跋履修涂又八千。  
山近迷回宁有是，铺经幸脱岂其然。  
乐饥饘粥姑安命，养拙茅斋且任缘。  
若也故人高义重，暂来江畔唁张骞。  

洪皓　寄孙修撰顷法同舍讶予多忘有见过之意  
未见古人心已倾，扬鞭何惜一朝程。  
自惭病忘非多忘，傥逐班荆即负荆。  

洪皓　寄孙修撰顷法同舍讶予多忘有见过之意  
不挹风猷二十年，天涯沦落看腾骞。  
若无大故休遐弃，唁我何方早著鞭。  

洪皓　寄宇文相公二首  
秦师围已急，楚国救人阑。  
食客腹空饱，先生心独寒。  
奉盘从遽定，按剑叱难安。  
存赵舌三寸，何须折镆干。  

洪皓　寄宇文相公二首  
罗娑囚应释，鸡林厄洊阑。  
途无埋鼻热，地有裂肤寒。  
反国公复相，还家我问安。  
如容陪骥尾，匪晚到馀干。  

洪皓　讲武城  
长笑袁本初，妄意清君侧。  
垂头返官渡，奇祸怜幕客。  
曹公走熙尚，气欲陵韩白。  
欺取计已成，军容漫辉赫。  
跨漳筑大城，劳民屈群策，  
北虽破乌丸，南亦困赤壁。  
八荒思并吞，二国尽勍敌。  
四陵寄遗恨，讲武存陈迹。  
雉堞逐尘飞，浊流深莫测。  
回首铜雀台，鼓吹喧黾蝈。  

洪皓　节至思亲不觉泪下因记杜子美诗云无家对寒食有泪如金波又云佳辰强  
寒食无家泪满巾，清明无酒更愁人。  
不闻东道开东阁，空欢白头歌白苹。  
日永萧条徒隐几，雪埋苍莽阻寻春。  
王郎归去我留滞，始信儒冠解误身。  

洪皓　聚道斋  
古人以道寓诸器，今人谓器与道异。  
不知器存道亦存，制器尚象皆其类。  
张公榜斋为聚首，古器用居三代宝。  
鼎彝雕镂出神怪，篆籀文章资探讨。  
虬螭怒目肆攫拿，犀兕顿足纷交加。  
云雷华蘤靡不有，巧妙肯使毫釐差。  
词严义密见款识，传之万祀期不坠。  
仲淹著书非著论，侍郎牀　识先公意。  
见说侍郎才更优，牙签插架如邺侯。  
从来器宝待人宝，此器此人今罕俦。  

洪皓　老母亦以是月生行年七十有三矣有感而作  
息肩弛担未多时，便祝郎君愿德弥。  
念母年高班张老，为儒学浅愧萧师。  
三年不问交邻道，万里宁知复命期。  
南国人情都不远，赋诗怀远莫相疑。  

洪皓　立春有感  
强拟登台豁旅愁，五行今日到金囚。  
土牛始正农祥候，彩胜初衔鬼隐谋。  
司启空传青鸟氏，迎春不见翠云裘。  
一卮寿酒何缘受，觅纸题诗死不休。  

洪皓　灵棋卜  
苦乐迎春咏四愁，诏书未暇蔽要囚。  
已知行止关天命。暂卜穷通听鬼谋。  
移监窖幽餐鼠草，奉春械击易羊裘。  
何时放我南归便，抱瓮躬耕死即休。  

洪皓　念母  
复命无由责在身，可堪甘旨误慈亲。  
飘零殊异三年宦，遗肉知存愧饿人。  

洪皓　愆期  
久留家酿待公倾，引领东望屡问程。  
新作小亭堪小宴，几时低唱进南荆。  

洪皓　愆期  
日长岑寂度如年，然诺胡为我辈骞。  
渐入清和宜枉驾，坐邀勿讶亟挥鞭。  

洪皓　山顶花  
万片随风正可嗟，残枝带雨认梨花。  
胭脂洗尽馀香雪，翠幄光生散绮霞。  
品类海棠无杰句，方言出顶更雄夸。  
题诗载酒同清赏，月上梢头始到家。  

洪皓　石磃大义灭亲  
恶吁及厚笃忠纯，大义无私遂灭亲。  
后代奸邪残骨肉，屡援斯语陷良臣。  

洪皓　食羊次韵  
肮脏无聊但独愁，未基降服作秦囚。  
分羹正值偿私憾，食肉安能有远谋。  
祈死难沽千日酒，苦寒谁赠王雪裘。  
包羞忍耻随缘分，深愧空餐自讼休。  

思归  
缓颊难支大厦倾，单车久税阻归程。  
慈颜万里音书绝，忍看东风动此荆。  

洪皓　思归  
垂翅东隅四五年，不知何日遂鸿骞。  
传书燕足徒虚语，强学山公醉举鞭。  

洪皓　送刘善长归北安省亲  
九龄颖悟已惊人，乃父分茅善抚民。  
郑忽身为周室质，贾生议屈汉庭臣。  
行攀郄桂荣三斧，暂著莱衣省二亲。  
勿讶班荆歌陟屺，小人有母在江宾。  

洪皓　所居三章章八句一章章十句  
昔我所居，巨室高门。  
或出或处，笑傲乾坤。  
终日熙熙，省定时昏。  
致君泽民，北志常存。  

洪皓　所居三章章八句一章章十句  
今我所居，圭窦荜门。  
俯首折腰，如坐覆盆。  
终日譫譫，形弊神昏。  
死所未知，旧事谁谕。  

洪皓　所居三章章八句一章章十句  
人亦有言，祸福无门。  
忠孝弗著，淫侈实繁。  
天其罚我，我又奚怨。  
傥谨言行，或反邱园。  
作为此诗，以告同阍。  

洪皓　题尘外亭  
千岁归来化鹤仙，作亭犹是旧山川。  
登临迥出红法外，笑傲仍居碧海边。  
坐想三清元不远，回观五浊祗堪怜。  
鹏抟九万吾何羡，安用蒙庄第一篇。  

洪皓　题黄氏所居  
环翠五六里，深藏三四家。  
风高鸣雁序，春暖茁兰芽。  
门巷分楠直，溪流带竹斜。  
我来风雪晓，倚杖看梅花。  

洪皓　题苏公济所居  
山绕孤村水绕家，传经载酒有侯芭。  
眼前十亩无多地，只种桑榆不种花。  

洪皓　题谭秀才居  
眼见云林百虑肖，人间静处即云霄。  
时时醉卧听流水，低拂垂杨欠小桥。  

洪皓　题张侍郎松菊堂  
松青抱正性，菊黄得正色。  
蔚在卉木间，厥异存简策。  
流膏贯众壤，千岁名虎魄。  
落英通鼻观，服饵供楚客。  
安神制颓龄，坐使生羽翼。  
乃知独也正，二物孰能测。  
渊明宇宙心，五斗讵可易。  
归来藄三径，去草甚蟊贼。  
嘉此松菊友，相视犹夙昔。  
浮云世态薄，改变在顷刻。  
张公廊庙具，胸中有泉石。  
缅怀松与菊，昼夜忘寝食。  
筑堂坐相对，论契过三益。  
可见达人心，绅笏等徽纆。  
功名倘主手，脱屣谅匪夕。  
此言吾不庚，为我书堂壁。  

洪皓　题赵知德所居  
黄柑压树酒浮，蚁红叶满林梅放花。  
三叠青山老竹杖，十年明月故人家。  

洪皓　望江南  
登高引领望江南，家在江南杳霭间。  
满目烽烟归路远，萱亲不见泪潸潸。  

洪皓　望蓬鹊山诗  
内邱应有越人踪，血食依山近邑中。  
前代医流兼咒法，上池水饮获神功。  
假真昔欢多卢异，生死今惭少虢同。  
秦技嫉能曹横逆，停车吊尔意潜通。  

洪皓　戏用迈韵呈吴傅朋兼简梁宏父向巨原  
忧患二毛侵，目睫亦毵毵。  
篇什弃置久，遑暇阅龙龛。  
吴侯主诗盟，欲从靳如骖。  
古风风格老，叙事若绮谈。  
宦情既淡薄，世故应饮谙。  
置驿复郑庄，好奇过岑参。  
优游聊卒岁，俯仰自无惭。  
近取忘年友，得一乃分三，  
梁向竞爽姿。迈也恐不堪，  
辄持水中蒲，拟并浦上柟，  
诸公不鄙夷，细流纳江潭，  
有酒必晚饮，分题许同探。  
向子忽话别，寒霜万岭含。  
千里足勿惮，一行心亦甘。  
青冥定特达，高贤上所贪。  
江头春色回，和气已醺酣。  
伊郁思陶写，故人居巷南。  

洪皓　洨河石桥  
洨河建石桥，可但驴马渡。  
长耳留蹄涔，嗟我来何暮。  
四隅柱干霄，停参俯一顾。  
上镂过客名，旁镌海怪怖。  
开元双折拄，隶画尚坚固。  
神物久护持，赵人速惊嫭。  
泉南尖伯仲，松江说无处。  
引领渺烟波，恨不奋飞去。  

洪皓　小亭落成都官有诗次韵以谢  
我被儒冠误此身，公缘何事作流人。  
琼葩乍折香胜雪，玉版初尝暖似春。  
月桂他年应独拍，琼林今日遂重新。  
披襟散发无妨醉，况有红妆二八陈。  

洪皓　小亭落成都官有诗次韵以谢  
小亭逼仄仅容身，开宴添樽有主人。  
爽垲何妨当九夏，芳菲可惜过三春。  
休嗟芍药随风陨，待看癸花向日新。  
万里锭来逢一饱，粗胜夫子厄於陈。  

洪皓　小王亲迎赋此赠行卒间聊遗鄙怀  
混同江水秀可掬，李氏太师女如玉，  
妇德妇功应夙成，施韖施衽变初熟。  
舜华美艳年逾笄，未遭良匹求名族。  
风流儒雅王家郎，并食东床坦其腹。  
纳幣委禽六礼忧，送车百两皆丹毂。  
三星在天四月中，今夕何夕会花烛。  
绸缪谨始待如宾，伉俩要终贵和睦。  
且闻祁祁多娣媵，将见诜诜众似续。  
我来乞盟阅八千，除馆又经融火六。  
老母八十漫嗟予，男女有九赋采绿。  
固知我后恤不遑，人岂无情捐骨肉。  
万里一身祗自怜，其谁高义哀茕独。  
况复恶疾屡缠绵，呼天耻作穷途哭。  
因子告行遂赠言，忽忘旧学膺天禄。  

洪皓　小王仲冬望置酒学士赋诗次韵  
三冬适半成高宴，初筵更速金闺彦。  
五氏三珠少愈奇，昔也闻名今见面。  
虽无丝竹侑沮歌，赖有雪月争曳练。  
乃兄登朝立要路，黑头入侍瑶泉殿。  
一时壮气饮如虹，千仞威棱迅侔电。  
谏父休兵已可嘉，延儒教子尤堪羡。  
学士例能怜黮蘖，拟追乃祖存训传。  
白冲樽俎败垂成，敷演佛乘超锻炼。  
都官惊坐肖孟公，一醉逃禅俄侧弁。  
不妨草檄愈头风，何用能文获天砚。  
杞梓奇材当显庸，圭障重器且明荐。  
大夫醉墨称三昧，钟王欧褚欣一眄。  
下马疲观索靖碑，画牛误落醒漫扇。  
仲氏弯弧过铁枪，骁勇临机解乘便。  
酒行军法慕朱虚，幼财摴捕惭奉倩。  
叔也居然赋常棣，且招师友尝异馔。  
鹡鴒风紧思难，堂堂笔陈曾酣战。  
少年须折一枝桂，要职休辞五府掾。  
我来修好阅六年，薄命未许回哀眷。  
穆生初为设醴留，臧坚岂受刑臣唁。  
三沐三薰听所为，一觞一咏情忘倦。  
强哦拙句若砖抛，枉寻长篇同玉衒。  
求成未结心如醉，况乃光阴疾於箭。  
天涯久旅漫思家，引领庭闱徒眷恋。  

洪皓　彦清打球  
三伏击球暴气和，汗马良劳戛玉珂。  
残形伤目未尝虑，裸颠垢面服皮韞。  
列骑髒髒有仲下，王孙上驷金盘陀。  
矫如跳丸升碧汉，坠若流星落素波。  
分明较胜各驰逐，雷奔电掣户相摩。  
天下固自有于乐，但么此乐无以过。  
有时雌雄久不决，载渴载饥日忽蹉。  
或胜或败何所竞，屈膝进酒方骈罗。  
击鼓横笛歌且舞，观者如堵环青娥。  
抑尊礼卑浑不顾，一时快意遑恤它。  
景云贵戚尤好此，贞元方镇亦同科。  
柳泽韩愈犹进谏，况乃高名欲戢戈。  
莫言得之自马上，连朝肄忌恐伤我。  
韩柳二书戒驰骋，愿寘左右日吟哦。  
留心经史修远业，黑头侍宴朱颜酡。  

洪皓　彦清弹琵琶有感  
黄金捍拨紫檀槽，推引柔荑品调高。  
妃子和亲瞻马首，乐天送客驻江皋。  
一时听罢嗟流落，千古声存诉切嘈。  
青冢青前芜没久，宁知孤旅更萧骚。  

洪皓　彦清生辰  
传闻公子降生时，庆罢周正继诞弥。  
谁识止戈方黩武，独知好学务求师。  
少年已见閏基好，他日应为将相期。  
仁者自然天锡寿，若修阴德更何疑。  

洪皓　彦清生日  
朔旦得天正，王孙庆始生。  
北溟鹏已化，东国凤先鸣。  
卓尔神峰秀，昭然冰鉴清。  
谋谟曾启沃，议论复纵横。  
棣棣威仪富，汪汪轨度宏。  
古今书并览，辽汉字兼行。  
折狱严无讼，齐家肃有声。  
从军依玉斧，教子胜金粂。  
筑馆勤延客，趋庭诤戢兵。  
坐桑观政异，飞舄入朝轻。  
避乱迎文若，闻歌戏武城。  
妙龄聊制锦，强仕且和羹。  
可谓田门相，宁议尹世卿。  
青云应速致，绿绶谅垂荣。  
正是颇劳止，何当早太平。  
七年淹伴读，万里阻求成。  
报主心虽切，思亲骨亦惊。  
自嗟同陟屺，谁与共班荆。  
冬日凌晨至，祥星际晓明。  
老彭知易比，五福不难并。  

洪皓　药名一绝  
独活他乡已九秋，刚肠续断更淹留。  
宁知老母相思子，没药医治白尽头。  

洪皓　邺都  
流离万里偶生还，暂得安阳一日闲。  
飞盖曳裾何处去，西园不见见青山。  

洪皓　夜渡沙河  
秋声已策策，行役敢迟迟，  
潦涨流偏急，舟横岸自移。  
披襟从露浥，揽辔觉神疲。  
晓入邯郸道，黄粱熟未知。  

洪皓　谒先祖并外祖殡所  
长堤荆棘不能前，间道逻荒思惨然。  
三冢一排黄草合，寸心千里白云连。  
旅坟拜罢知无恙，先祖阴功结有缘。  
牧竖亦能循义礼，牛羊踪迹过堤边。  

洪皓　咏槐  
弛担披襟岸帻斜，庭阴雅称酌流霞，  
三槐只许三公面，作记名堂有几家。  

洪皓　用韵赠傅学士兼述怀思古  
欲话艰难虑损神，可怜无告一穷民。  
诙谐好比卢思道，喜怒忘同杜子春。  
去国登楼聊自遣，越乡怀璧不如贫。  
范雎为魏归须贾，不是绨袍恋故人。  

洪皓　用韵赠傅学士兼述怀思古  
新计警策速如神，又见关中出舜民。  
正是稠云方积雪，俄蒙摛藻便为春。  
蜂拥鹤膝音虽婉，金埒铜山句未贫。  
故将风骚方入选，少卿同是陇西人。  

洪皓　用韵赠傅学士兼述怀思古  
万里求成质鬼神，频年虎执误斯民。  
忘忧每藉杯中物，积闺频迎塞外春。  
顾我蹒跚仍久困，观君慷慨岂长贫。  
如闻近献升平录，应述修和逸主人。  

洪皓　羑里庙  
羑河依旧羑城空，十亩颓基象四墉。  
重易待更三圣备，诸侯那得七年从。  
斯文未丧今犹在，遗像虽存祭不供。  
尚有神灵以济旱，往来拜谒日憧憧。  

洪皓　又和春日即事  
淹留逢地僻，将老惜韶光。  
齿与青春暮，愁随白日长。  
寻芳无处问，对酒有时狂。  
漫学樊迟圃，空登子反床。  
霏霏观雪集，冉冉望云翔。  
念母歌零雨，忧君诵履霜。  
击书思雁足，看剑忆鱼肠。  
驽马先骐骥，鸱枭笑凤凰。  
一身缠疾病，四载废焌尝。  
作个头风愈，陈琳檄在旁。  

洪皓　元日有感  
不见朝正祗自愁，展新弗逮兗州囚。  
席重遥忆谈经会，酒噀宁知救火谋。  
内热空持白羽扇，峭寒且著黑羔裘。  
履端醽醲何时赐，落笔高歌洒泪休。  

洪皓　再寄  
樽酒遥期共细倾，孙郎假道莫贪程。  
科名虽已追何仅，隐语尤当继子荆。  

洪皓　再寄  
馆阁飞声强仕年，胸中藻思若云骞。  
驽骀失主无光彩，遐想骐驎受玉鞭。  

洪皓　再寄孙文  
中原分裂似天倾，公带群英世作程。  
我坐儒冠稽复命，王郎代匮已之荆。  

洪皓　再寄孙文  
见危讵敢惜馀年，若欲作生义则骞。  
久困监车思仰首，如蒙赠策胜金鞭。  

洪皓　赠彦清  
好生恶杀号苍天，天悯斯民欲息肩。  
自是大邦后不戢，在於南国使无{左亻右替日换心}。  
论功弗用矜三捷，寺胜何如何万全。  
愿早结成修旧好，名垂史策画凌烟。  

洪皓　赠彦清  
门下棲迟近一年，郎君高义薄云天。  
傥能一事宁三国，应有嘉名万古传。  

洪皓　浈阳寓居  
地瘠久荒芜，驱童且荷锄。  
诛茅仍遣瘴，汲水旋栽蔬。  
瓟酱调应晚，莼羹兴渐疏。  
秋高宜日涉，不必问丹书。  

洪皓　中秋  
旧时相识惟明月，三五而盈盈又缺。  
盈时常少缺常多，恰惟人间足离虽。  
我今一别已三年，中秋三见望舒圆。  
乌衣燕子尚得返，鸿雁正尔翔幽燕。  
此时蟋蟀犹在宇，声声悲吟正独处。  
耿耿不官梦难成，翩翩蝴蝶亦辞去。  
寒阄韵咽草木黄，金风恻恻奏清商。  
援琴拟操明月吹，调高曲古转凄凉。  
母曰嗟予久行役，宁知万晨为羁客。  
乌鹊南飞飞不高，愿为黄鹄无羽翼。  
潇相水疾影沉沉，鄂渚楼高兴又深。  
明年此际知何处，再睹婵娟照客心。  

洪皓　重九  
马鞍山会异龙山，暮节登高作等闲，  
不逐沲人存静观，唯依达士叩玄关。  
箭穿化鹤君何在，书寄宾鸿使未还。  
引领庭闱方寸乱，倚松对菊涕潸潸。  

洪皓　重九彦清出猎独处无聊  
独上层楼意已阑，栏干倚遍悄无言。  
白衣不至黄花少，怅望庭闱涕泪繁。  
秋节堪悲惟暮节，牛山独欢异龙山。  
解嘲不见狂从事，落帽风流作等闲。  

洪渐　舟泊港口  
月浸芦花水漫天，渔翁醉后正堪眠。  
夜深何处孤猿咽，不管江边有客船。  

洪迈　朝天菊  
但见荼醾能上架，那知甘菊解朝天。  
亭亭秀出风烟上，冷落东篱却可怜。  

洪迈　车驾幸玉津园晚归进诗  
五更犹自雨如订，无限都人仰翠华。  
翻手作云方怅望，举头见日共惊嗟。  
天公的有施生妙，帝力堪同造物夸。  
上苑春光无尽藏，何须羯鼓更催花。  

洪迈　陈德瑞馈新茶  
空山冥冥云雾窗，春风好梦攲残缸。  
朝来果得故人书，微凸而么犀锷双。  
贵人争买百璎珞，此心儿女久已降。  
坐观市井起攘袂，念之使我心纷庞。  
领君此意九鼎重，我呻吟有力安能扛。  
何时来施三昧手，慰我渴梦思长江。  

洪迈　陈仲仁止止堂  
以我有限景，逐彼无涯知。  
失足践畏途，投身试危机。  
舟车日奔覆，定无丘与夷。  
万古践此辙，嗟我与谁归。  
仲仁古静者，怀璧照褐衣。  
名途尝一戏，回首羞前非。  
心如得坎水，不受狂风吹。  
功名忧不免，当复定何之。  
请观本无作，今复止者谁。  
筑堂市门侧，著书园不窥。  
蓬藋深一丈，图书周四围。  
时有好事人，载酒问所疑。  
攫金奋敏手，倚市夸妍姿。  
回光时自照，何者非吾师。  

洪迈　酬马退翁见示之什  
我家大江左，江水日夜江。  
遥瞻发源处，乃在西南穷。  
相望邈异境，正北一水通。  
故令我与子，迹远心自同。  
我生寡所谐，强颜红尘中。  
倦飞矫归翮，饥吟咽寒蛩。  
独欣得吾子，万虑一笑空。  
时时出秀句，醒我如风松。  
当知泽舑，不鄙犀角丰。  
弹冠实伊始，此生各飞蓬。  
卜邻应未必，即事聊从容。  

洪迈　春日怀卓民表陈国器步出北郊  
灼灼桃吐华，濯濯柳垂缕。  
芳菲挽人出，春力乃如许。  
嗟余闭门客，佳节过不数。  
不因可人呼，那得幽步举。  
客如山阴胜，诗作斜川语。  
谁言一尊酒，妙处合千古。  
归来读残书，耿耿霜月苦。  
空余流落心，三叹非吾士。  

洪迈　春社斋禁连雨不止赋呈梦得  
岁丰农犹饥，岁恶何可说。  
哀哉半菽氓，罪岁同一舌。  
年时旱尘涨，腊尽不见雪。  
青皇忽雨我，万顷麦苗活。  
令尹民父母，沟壑思手挈。  
祈年祓斋居，有酒不忍设。  
那知桃李径，狼籍香泥滑。  
芳意一如此，坐恐及鶗鴃。  
郊原伫开晴，出劳南亩馌。  
秋成已在眼，一醉宇宙豁。  
更呼湔裙人，劝此侧帽客。  
和公斜川诗，磨石鑱岁月。  

洪迈　次韵梦得见示长篇  
雉驯不因媒，鸠暖自呼妇。  
诗成桃李阴，知是霹雳手。  
簿书我亦厌，丘壑渠自有。  
却怜支离疏，饱食得薪槱。  
俗夫尝世味，甘苦半哕呕。  
知公超然处，心迹两无垢。  
愁阴老芳物，虫鸟故相诱。  
浪蕋费收拾，柔条可结揉。  
岂无我辈人，一醉开笑口。  
那知市门底，客倦枕两肘。  
眼高可人稀，命蹇亨运偶。  
平生愿热鞭，见谓余小友。  
细观岂弟心，宜在帝左右。  
却来尘埃中，寂寞对五柳。  
鷇音藏鹄羽，正待荆鸡剖。  
学政容窥谱，问字当载酒。  
虚名翻误梦，恐坐箕与斗。  
方诗终不称，永愧赋琼玖。  

洪迈　次韵梦得见示长篇  
身閒收有味，吏傲俗不亲。  
小窗据物表，扫尽心眼尘。  
令尹垂珠玉，敲门唤行春。  
作意向芳物，吾车曾未巾。  
愁阴入病骨，鸠妇声亦嗔。  
冥冥三日雨，桃李迹已陈。  
空余深枝间，一一青子新。  
穠芳殿春晚，犹堪慰佳辰。  
酴醾晓妆靓，芍药醉脸匀。  
白萼簪嫋嫋，凤枝倒粼粼。  
言当呼短舞，抵掌回双颦。  
年来得相从，稍觉安沉沦。  
岂不挂俗事，察公极清睦眼中醉乡路，  
风味良独醇。流光不容玩，  
尺璧何尺珍。淳俗益可厌，  
愿言勤问津。  

洪迈　次韵梦得见示之什  
居楚求齐音，美恶不同土。  
諠貀俗物华，鲜复有佳处。  
时从玉璧人，商略穷万古。  
诗如粟牛戏，误得摩顶许。  
望道渺逾远，浮生真暂寓。  
忍持尺璧阴，空作秋虫语。  
微言倘倾倒，河汉濯肺腑。  
向来说诗口，自此行可杜。  

洪迈　次韵梦得浅红芍药长句  
十日愁阴病不出，卧看春归无计惜。  
诗翁遣送淮海春，衰眼熨开云雾拆。  
胭脂注脸匀未遍，肉红借酒生春色。  
了知造物著意深，倾倒春工不余力。  
年来不顾溱洧女，载酒非公复安适。  
且将妙句写余妍，欲立佳名付精识。  
一春颇困歌湮没，回首纷华三太息。  
愿言乞与洗心方，归对炉香诵周易。  

洪迈　次韵希旦喜雨  
骄阳挟酷暑，何啻虚而翼。  
高田土可籭，况乃耕与植。  
风伯真可讼，云合吹复拆。  
那知下土民，糟粕配橡实。  
古佛栖岩隈，旱沴岂我责。  
应缘贤令尹，闵雨丐法力。  
积阴暝山谷，流润凄几格。  
朝来贺客散，置酒浣愁疾。  
古诗成云外，险句动潜蛰。  
旋看蓑笠出，况喜沟浍溢。  
谁言令与佛，念我一何愁。  
嗟吾困蒿藜，最觉民可恤。  
何当问牛喘，免使诉鱼失。  
九关虎豹守，怀此欲安适。  
谁哉此心同，吾饱将何日。  

洪迈　次志宏韵督成寿置酒  
归耕食吾言，回首愧江水。  
方争扬子度，谁置穆生醴。  
邓侯倾盖旧，小寝艺桃李。  
走书约啗我，涎迸齧脣齿。  
朝来独何事，怒色剧染指。  
虽微射鸿游，顾有捩手鬼。  
平生谈天口，得酒便锋起。  
年来病不觞，但要讴贴耳。  
真成画蛇足，足就酒空矣。  
樊川吐怨句，想见紫云美。  
何时咄嗟办，一醉吾亦拟。  
噂沓听群儿，口实争笑鄙。  

洪迈　答并安江师送米  
不见道人久，天涯岁云除。  
朝来食指动，忽接送米书。  
念师折脚铛，五合未省余。  
中野外覆餸祸，尚有乞食逋。  
云何怜孤客，日受饥火驱。  
未曾贷监河。矧肯索胡奴。  
谁言斗升意，矫矫超万夫。  
嗟予事笔耕。轻弃南亩锄。  
慁烦方外客，此计良已痚。  
何时事粗了，归葺五亩居。  
生涯寄绵竹，岂即非良图。  
不为泉壤蚓，愿学江湖鱼。  

洪迈　答林康民见和梅花诗  
寒崦人家碧豩尾，一树江梅卧清泚。  
仙姿态不受白眼污，风敛天香瘴烟里。  
向来休沐偶无事，惟我亦游艺机二三子。  
弯磈曲径一携手，冻雀惊飞莫能委。  
班荆劝客少延伫，酌酒赋诗相料理。  
多情入骨怜闵殊，休倚横斜嚼冰蕊。  
至今清梦挂残月，强作短歌传素齿。  
韵高尚恨白难称，歪风有君诗清且美。  
天涯岁晚感乡物，归欤何时路千里。  
枕楼一笛雪漫空，回首江亭泪如洗。  

洪迈　道中得雨  
吾行田野间，吁嗟连数村。  
千山收宿雨，豩作黄梅浑。  
渐看风叶底，一洗龟坼痕。  
余功初行客，稍压旱尘昏。  

洪迈　度芙蓉岭  
幽泉端为谁，放溜杂琴筑。  
山深春未老，泛泛乱蕊馥。  
娟娟菖蒲花，可玩不可触。  
灵根盘翠崖，老作蛙蚓蹙。  
褰裳踏下流，濯此尘土足。  
何当饵香节，净冼心眼肉。  
余功到方书，万卷不再读。  
晚岁穷名山，灵苗纵穿斸。  

洪迈　度石栋岭  
我行欲安适，策马逾山樊。  
谷深不可瞬，危磴争猱猨。  
坡陀两山间，寂历三家村。  
茅檐青裾妇，蓬发薪烟昏。  
敲冰那可饮，分我一掬温。  
郎樵晚未归，客到不与言。  
不奉水头卮，肯投柳下门。  
作诗配国风，行者式其藩。  

洪迈　逢年与德粲同之温陵谒大智禅师医作四小诗送之  
丈室掩槐夏，与君同卧疴。  
平生莫逆人，裹饭谁见过。  
踡跹起鉴井，万古寂不波。  
观心要知是，造物如吾何。  

洪迈　逢年与德粲同之温陵谒大智禅师医作四小诗送之  
六年别故山，松笔故无恙。  
此身已天涯，飘走复何向。  
清源老翳师，砭楼出投状。  
勿辞一往勤，挹彼上池涨。  

洪迈　逢年与德粲同之温陵谒大智禅师医作四小诗送之  
石梁跨蠔山，永与方壶久。  
凭君持一杯，往酹济川手。  
遥知相携处，溟渤浸箕斗。  
作诗问大钧，犹有斯人否。  

洪迈　逢年与德粲同之温陵谒大智禅师医作四小诗送之  
山河我四大，物我同一体。  
谁为若疾痒，搔按不容拟。  
多生抱此念，耿耿未云已。  
那知知鱼乐，更有濠梁子。  

洪迈　奉酬令德寄示长句  
閒官屋舍如幽栖，寒苦余业偿盐虀。  
忽闻鹊声作破竹，尺书入手谁所齰。  
交游胜绝似公子，矫矫鸾凤依蒿藜。  
青冥侧足在咫尺，谁使狡狯捐其梯。  
秋风溪上共尊酒，摆落羁束忘畛畦。  
红裳起舞意未足，缺月衔岭星河低。  
只今跌宕走尘土，清梦往复无山蹊。  
新诗惊怪烂盈幅，笔力拗怒蟠虹蝩。  
遥知盘礴小窗底，得丧已著一理齐。  
此生同困造物戏，未觉与世谁云泥。  
虽无绝唱追白雪，赖有妙契如灵悄。  
一笑从公岂无日，挽袖相属空玻璃。  
不须俗物败真赏，但觅佳处同攀跻。  

洪迈　赴建安守泛舟游九曲  
武夷之山如画图，中有玉洞藏仙都。  
一溪穿空舞澎湃，九曲度尽方盘纡。  
细看直疑路中断，已转始觉川平铺。  
诸峰削成鸟亦怖，危磴岂复人能逾。  
机岩学馆第传授，鼓楼石床知有无。  
坐令丹梯化一鹤，又唤立笋成三姑。  
游人来观但借问，疲乏人指说犹惊呼。  
神君曾孙在何许，想见幔亭空药炉。  
千崖万壑心赏倦，正喜松风清坐隅。  
归舟瞥然箭脱手，醉目眩我双明珠。  

洪迈　庚戍正月十四日同友人丁晋年王蔚之谒普照塔  
孤塔鹜霄汉，晴影金碧眩。  
重来得寓目，归枕尾残汴。  
缅怀何姓人，哀祷倾淮甸。  
是身如皎月，有水著处现。  
弹指遍大千，何止数乡县。  
惟应因缘地，聊尔洪流转。  
颠危悔勒马，善涉悟觅扇。  
君看悔与悟，只在一转齿。  
至人独何心，示此祸福变。  
当知夙缘定，莫作邪道见。  
哀哉众生愚，积恶稔天谴。  
云何一朝急，赖此香火荐。  
我来适灯夕，宝蜡明邃殿。  
还揩客眼尘，重睹浮屠面。  
朝来塔上铃，告我风色便。  
平淮一回首，岸容失葱蒨。  

洪迈　古风二首寄汪明道  
紫兰初茁芽，深壑终自秀。  
肮脏萧艾中，不采则谁咎。  
儿曹逐纷华，壮士保初陋。  
应知此词同，万世无先后。  

洪迈　古风二首寄汪明道  
俗士白人眼，从谁明此心。  
不欲故人见，诃我车辙深。  
萧然江上庐，客卧诗书林。  
得句不相寄，谁赏气髒髒。  

洪迈　和朱子渊石柏诗  
海底灵根石效奇，山经地志不曾知。  
凝红幻出珠千颗，染紫装成玉一枝。  
鹤骨龙姿随质见，鸾栖凤宿与香宜。  
元戎高唱真难和，愧我年来笔力衰。  

洪迈　寄题分绣阁  
新阁何隆隆，经营自兹岁。  
其前山送青，其下竹交翠。  
景物日夕佳，登临春秋异。  
治中公事暇，领客共留憩。  
四座欢相酬，寿主珍重意。  
向来蓬瀛上，视此毋乃愧。  
主称客意好，是事幸且置。  
拄颊饱看山，朝来殊爽致。  

洪迈　寄题起莘家义轩  
贞观盛德后，余庆未渠央。  
旧闻闽海家，欲纵燕山芳。  
教子嗣先训，开轩翼中堂。  
地偏市朝远，几净书简香。  
先生陈太丘，饭糜百忧忘。  
弟子俱羯胡，不闻触屏僵。  
一变豪侠窟，遂成争鲁乡。  
下车里门外，他年看诸郎。  
坐上纡素变，诜诜立冠裳。  
我诗自可弦，请以侑壶觞。  

洪迈　寄题叔父池亭  
一壑久藏胜，数椽忽开亭。  
方塘荫瓦影，净见鲂鲤行。  
主人有嘉招，转柁失高城。  
不知几摇兀，杙舟上峥嵘。  
尊酒酌芳醲，园蔬煮柔青。  
翩翩射鸭弓，一笑翻彩翎。  
那知海陬侄，培粟忘归耕。  
余生信萍梗，归梦识林坰。  
涨水有回波，故乡岂无情。  
一醉会有日，因之濯我缨。  

洪迈　建安道中  
吾生意行初不谋，汎汎何啻波中鸥。  
携家来作闽海梦，三年客食天南陬。  
我先人庐山在何许，大江之左道阻修。  
奉新家有手足爱，只身归扫先梧楸。  
旋当来此营斗粟，南北颠倒无时休。  
此心转与世事左，自作磨蚁将谁尤。  
安知不满达者笑，穷达一戏如观优。  
咄哉吾语亦已随，且与造物同浮游。  

洪迈　九月十七日夜度蔡道岭宿弥勒院  
月出度松岭，露香霏羽衣。  
肃肃夜气清，苍苍烟径微。  
川光浴秋容，萝影挂夕辉。  
冰轮碾空阔，飞辙无因依。  
拟掬星渚波，恐触天孙机。  
偓佺何时见，沆瀣聊独挥。  
未应青霞志，即与素愿违。  
稍休尘外踪，想此岩下扉。  
清吟写万籁，妙想绝百非。  
不须河汉言，尽解纷华围。  
飞仙亦戏万里，玄学乃庶几。  
鳌山切丹极，岁晚行将归。  

洪迈　久旱新岁乃雨  
高田土可籭，下田不受犁。  
遗蝗忧插啄，装饰品乃麦未齐。  
赤小孩子天自怜，沟壑忍见挤。  
雨逐新岁来，停云忽凄凄。  
莫辞三日霖，为作一尺泥。  
汪汪既没膝，滟滟仍拍堤。  
渐看蓑笠出，笑语喧畛畦。  
我欲与寓目，父老同攀跻。  
此身群万生，扰扰舞瓮鸡。  
曾亦无几求，脱粟配羹藜。  
永言故陇耕，老眼路凄迷。  
好收敛手版，锄耰归自携。  

洪迈　句  
愿储翳国三年艾，不博江心百鍊铜。  

洪迈　句  
怀人空结九回肠。  

洪迈　句  
居然丈室巧剸裁，截竹为楹不染埃。  

洪迈　句  
谩绕清流欲浣衣。  

洪迈　句  
天上长留滕六在，人间会有葛三来。  

洪迈　考亭陈国器以家醉饷吾友人卓民表民表以饮予香味色皆清绝不可名状  
二年饮水闽中村，忽见玉醴倾蛮尊。  
涓涓醍醐灌热脑，耿耿沆瀣明朝暾。  
旱尘久涨尘市暗，渴梦欲挽江湖吞。  
何人远致双鲤信，知我来扣罗雀门。  
不须邀月已清绝，尚恐熨齿当微温。  
要从华池吸真液，岂独玄鬓薅愁根。  
微茫已识投辖客，娬眉似返当垆魂。  
奇功谁续伯伦颂，妙意要与渊明论。  
胸中我自有泾渭，笔下君已倾昆仑。  
诗成寄与约他日，饮君与我空瓶盆。  

洪迈　梅花  
山深春未动，沙浅水欲冰。  
玉梅於此时，靓妆略无朋。  
露蕊欲的皪，月枝持鬅鬿。  
俨如江汉女，可爱不可陵。  
他年江南路，晓妆犯严凝。  
寻香烟雨中，横斜插茅簦。  
却数今几日，痴如秋后蝇。  
北岭枝欲空，谁与扶一登。  
聊分窥水影，依我照字灯。  
坐使惜花梦，临风脚腾腾。  
昔如梦中蝶，今学桑下僧。  
了知菩提长，念起我何曾。  

洪迈　牡丹酴醾各一首呈周宰  
珍藂压朝露，无人羞欲攲。  
春风醉香骨，绰约不自持。  
谁怜曲肱人，一笑遗穠姿。  
不言意可了，君醉当勿疑。  

洪迈　牡丹酴醾各一首呈周宰  
妆淡洗逾靓，肌香薰不成。  
皎然月露姿，一笑午景晴。  
聊移梦蝶床，相对户不扃。  
谁令风雨暴，睡起春纵横。  

洪迈　女贫苦难妍  
女贫苦难妍，士贫苦难高。  
了知论此者，不识一切豪。  
此身百斛鼎，流俗欲手操。  
宁当舍其中，局促计所遭。  
颇疑有若人，肮脏栖蓬蒿。  
考槃一丘壑，光景不可韬。  
斯人不我忘，空复逾垣逃。  
轩裳亦云华，唾去如腹臊。  
哀哉夸毗子，扰扰冠猿猱。  
恬无齐世心，闵默死滔滔。  
朼来事斗禄，挽仰身桔槔。  
一官戏人间，几何非餮饕。  
谁言眷此帻，掷去轻秋毫。  
区区欲骄士，一哭嗟儿曹。  

洪迈　陪余杭张无垢先生饮  
先生结屋在人境，门巷萧萧作冰冷。  
纷纷入眼不入意，坐客千言不相领。  
叩关闻我倒屣迎，重解旧榻尘埃生。  
向来妙处久不吐，一挽天汉昆仑倾。  
共说别来经世事，我言所向比儿戏。  
胸中磈祑不用浇，便有清愁说无地。  
士林师范六一翁，先生合在伯仲中。  
愿言终赐指归处，为君敬作曾南丰。  

洪迈　琵琶亭  
香山居士头欲白，秋风吹作湓城客。  
眼看世事等虚空，云梦胸中无一物。  
举觞独醉天为家，诗成万象遭梳爬。  
不管时人皆欲杀，夜深江上听琵琶。  
贾胡老妇儿女语，泪湿青衫如著雨。  
此公岂作少狂梦，与世浮沉聊尔汝。  
我来后公三百年，浔阳至今无管弦。  

洪迈　清閟堂  
昔闻王子猷，借宅亦种竹。  
此君固可喜，人亦清不俗。  
伯氏贫而癯，一饭不饱肉。  
堂前自经始，护此无尽绿。  
一官岁强半，余日如转烛。  
待其长稚子，而已牵归毂。  
何由享嘉荫，偿我志愿足。  
应烦彼邦人，日报平安福。  

洪迈　秋怀六首  
庭柯一叶失，风挟凉气归。  
湛湛陂水清，芙蕖脱红衣。  
非无岑寂士，句法妙玄晖。  
独怀履霜戒，德人贵知微。  

洪迈　秋怀六首  
真儒六经学，文字聊解纷。  
长孺弃诸侯，汉庭相公孙。  
儿口乳未乾，妄作黑白分。  
谁能领斯会，事往风中云。  

洪迈　秋怀六首  
导江自岷山，源浅觞可滥。  
下集大小川，千丈水府暗。  
策策井桐寒，炯炯窗月淡。  
后生抱奇志，黄墨勤点勘。  

洪迈　秋怀六首  
市朝富危机，匹夫死冯河。  
何如狎鸥子，烟雨同一波。  
行藏各有赵，不在相诋诃。  
我师陋巷人，千古冠四科。  

洪迈　秋怀六首  
穿堵超玉绳，倒影夜窗寂。  
火云一洗空，月露清欲滴。  
幽人负疴卧，起坐三叹息。  
归同对床第，晤语永佳夕。  

洪迈　秋怀六首  
掩窗耿不寐，道人亦无悰。  
故山新稻香，粥曾警枯桐。  
梦中信了了，推枕闻西风。  
少迟穉金壮，归善与子同。  

洪迈　秋日漫兴二首  
江湖久客日思家，坐觉微霜上鬓华。  
节序又催秋后雁，风光争发雨前花。  
倦游已梦庄生蝶，不饮何忧广客蛇。  
怪底朝来衣袖薄，一川白露下蒹葭。  

洪迈　秋日漫兴二首  
一夕西风木叶飞，画梁落月淡余辉。  
银灯夜照还家梦，金剪亲裁寄远衣。  
霜信早随新雁至，素书深讶故人稀。  
无因为谢东曹掾，钙熟莼香莫便归。  

洪迈　上丁余膰置酒招绰中德粲逢年  
我生无几求，毕愿老葭萯。  
谁令事斗禄，饭粝羹不糁。  
书生亦可怜，微物有先感。  
朝来食指动，膰肉丰咀啖。  
恭惟鱼司寇。道大长壈坎。  
空余祠千载，不救陈蔡惨。  
永言百世师，愿学吾岂敢。  
当饥不忘歌，既咆复何憾。  
安能如王孙，长物贮颐颔。  
急呼讲肆人，一醉舍铅椠。  
相携桃李径，历乱蹴红毵。  
言强三尺喙，气溢一身胆。  
平生超然处，独嗜逾昌歜。  
诗持寄君，莫遗儿辈览。  

洪迈　上清宫  
振策冲暮云，携琴宿仙境。  
松风生夜凉，萝月散秋影。  
洞远落猿声，溪清鸣鹤顶。  
中宵梦仙翁，乘车停翠岭。  
狮子身五色，鸾凤互相引。  
上有朱幡幢，金表示可省。  
风吹云環遍，顾我忽而哂。  
遗以丹篆文，再拜豁心领。  
明当谢浮荣，飘然从结轸。  

洪迈　剩溪别墅  
龙停休忆柳垂堤，正喜高风集剩溪。  
流水直随青嶂下，孤烟更在白云西。  
村舂接响声相赴，浦树连云望自迷。  
无限新诗兼有酒，可能容我醉时题。  

洪迈　诗一首  
集仙仙客问生涯，买得渔舟度岁华。  
案有黄庭尊有酒，少风波外便为家。  

洪迈　诗约范直夫游万叶寺观瀑泉  
范侯隐下吏，夙尚本丘园。  
身投攫金市，聚书以自藩。  
炯然如孤月，不爱黄流浑。  
要知句律工，竞病何足论。  
我生群末俗，泾渭同一源。  
同心无楚越，倾盖如弟昆。  
人生各有役，不暇捧一尊。  
风蒲挂南浦，念欲东南奔。  
对床定何夕，青灯照晤言。  
悬知吟诗处，千尺银河翻。  

洪迈　十一月十九日与仲猷大年绰中美中饮於南台  
空山欲暝云冥冥，玉梅半开吾眼形。  
此身垂欲走尘土，聊复举酒看峥嵘。  
折腰向人不知耻，故园可锄在千里。  
金昆石友一开眉，珍重道人相料理。  
楚江东岸先人庐，竹君安否久无书。  
归欤何时应白首，我若食言如此酒。  

洪迈　书栟榈院壁  
侧身西为度千山，列仙仙去空孱颜。  
斗升自役应笑我，何苦诘曲戏尘寰。  
归耕无田仕难合，疑此二柄首尾间。  
摩挲崖石三叹息，我心安得如汝顽。  

洪迈　书空对月  
天公自厌雨，一夕开寒晴。  
霜风净旷野，鸿落有余声。  
饥鸦得林静，霁月素窗生。  
慰开睡眼色，一洗空花横。  
故人千里余，壶浊谁与倾，  
遥知劝影杯，共此通夕情。  
今冬有奇事，三见飞玉英。  
明年溪上路，谁饷雨中耕。  

洪迈　书僧房  
陆续流泉自成句，来拥红炉听山雨。  
道人更有深深处，语曲如珠蚁几度。  
几砚无尘寒欲雾，雕盘篆破孤萤吐。  
味如嚼蜡那禁咀，茶甘未回君莫去。  

洪迈　书事呈元声如愚起莘三兄  
隐吏朱墨暇，饱眠北窗风。  
时呼方外客，逃暑尊酒中。  
寂寞杜拾遗，四壁口不供。  
坐取盘餐款，哀哉岂天穷。  
何如平生友，磁铁间不容。  
每怀千里驾，今作五斗逢。  
吏行散凫鹜，楸局收鸾龙。  
共话十年旧，事往如飞蓬。  
浮荣真一戏，何者为穷通。  
应须河汉语，净冼芥蒂胸。  
仆夫适在门，客醉尊亦空。  
更为后日约，乃此芙蓉红。  

洪迈　蔬饭  
蕨拳婴儿手，笋解箨龙蜕。  
存羞杞菊间，采斸烟雨外。  
嗟余饭藜藿，因寒舟激濑。  
朝来二尾鱼，一饱良已泰。  
充肠我诚足，染指客应慨。  
平生食肉相，萧瑟何足赖。  
王郎催牛炙，韩老忆鲸鱠。  
侠气信雄夸，戏语亦狡獪。  
吾师鲁颜子，陋苍翳蓬艾。  
执瓢不可从，一取清泉漱。  

洪迈　送禅师往妙香寺元住云溪  
道人舍幽居，谁管溪上云。  
此身白云耳，遑暇南北分。  
颇闻妙香山，天花雨缤绘，  
宴坐丈室间，历乱旧衲纹。  
山前路悠悠，山后水泇泇。  
应观川途客，念我奔走勤。  
岂无香火缘，他年往相群。  
饱食跛铛饭，稀摘幽涧芹。  
当令枕花台，白社掩前薰。  

洪迈　送建州徐生  
人羁天地间，谁非一浮萍。  
泛然偶相值，便有离合情。  
君家武夷下，归路尘眼明。  
我生爱山者，梦寐秀色横。  
秋风送客去，把手更心倾。  
尔逢山中人，为我寄此声。  

洪迈　送金确然归弋阳  
昔我云溪居，送子云溪濆。  
重来问何如，笑指溪上云。  
一别四周星，坐此世故乡。  
衰颜两非昔，华发粲可耘。  
我缠风树悲。终日无一欣。  
子乃菽水忧，尚此奔走勤。  
对床语未终，悬知便离分。  
霜风吹客袂，别意如丝棼。  
子归葛陂上，去路接乡枌。  
归归梦尚随子，何当叹离群。  

洪迈　送瓯宁魏生赴武举  
建安少年请缨客，横槊赋诗两无敌。  
辞家去作入彀英，气拂天狼夜无迹。  
庙堂尺箠鞭羌雏，智名勇功付壮夫。  
引弓没羽世自有，敢闻上策当何如。  

洪迈　送僧  
空中世界纷河沙，不知底处为天涯。  
乾坤百忆在指掌，触处与子同一家。  
云何犹作去来想，千里一跌毫釐差。  
坐令契阔费星纪，岭云欲寄山川遐。  
拨眉相对此何日，丈室净扫余天花。  
诗毫辨舌久投阁，万窍寂历风无哗。  
为君游戏出三昧，妙处那复相聱牙。  
往将妙响应空谷，一任飞锡凌苍霞。  

洪迈　送沈虞卿秘监将漕江东二首  
天上图书群玉府，仙晨日月道家仙。  
行行合在烟霄地，去去犹参论譶班。  
使者绣衣看更好，从官华橐未应悭。  
褰帷了却江东事，不到终更便赐环。  

洪迈　送沈虞卿秘监将漕江东二首  
无复同趋尺五天，湖山佳处想联翩。  
看君挥手谢送者，使我销魂惟黯然。  
闪雨不成张祖席，停云空自寄诗篇。  
趋势家莫作多时住，闻道东人正可怜。  

洪迈　送通判范朝散秩满造朝  
打鼓发姑孰，送君朝帝乡。  
风流夸半刺，耆旧忆襄阳。  
别酒不成醉，征途能底忙。  
只应旗脚转，趁此麦天凉。  

洪迈　送通判范朝散秩满造朝  
我欲菟裘老，推排强典州。  
同官有才俊，坐啸得遨游。  
便作烟霄去，知难郡到留。  
画船看不见，江水自东流。  

洪迈　送王诚之舍人使北方得挥字  
岁晏滞急景，霜雪日霏霏。  
家居尚无奈，何况披征衣。  
舍人使持节，正尔辞帝畿。  
扬鞭出门去，言面无几微。  
中朝第一人，沙漠今宣威。  
朔庭天骄子，应觉眼见希。  
青春反南辕，花柳相光辉。  
雍容对宣室，便可持枢机。  
蛾眉含笑迎，酌酒争劳归。  
金碗大如斗，客醉时一挥。  

洪迈　送王龟龄自著作丞外补  
不奈诸公厌石渠，年年送客意何如。  
直言饱诵刘蕡策，大意争传贾谊书。  
今日朝廷唯主圣，异时风俗要人锄。  
须君早晚归遗补，莫恋王门久曳裾。  

洪迈　送王舍人制置四川  
昭代推人杰，谁登上将坛。  
君王念方面，侍从辍儒冠。  
魏阙成高拱，梁州远监观。  
九天开幕府，万里入征鞍。  
往昔先多士，归欤乐考槃。  
中年思贾谊，见晚叹严安。  
禁掖侵霄汉，秋空刷羽翰。  
文章变龙虎，班级上鸳鸾。  
谋帅西南急，登庸岁月宽。  
智谋回睿眷，节制妙朝端。  
风采今如此，家声定不刊。  
雪山方始物理学。蜀道几曾难。  
地迥江惊急，云孤峡怒蟠。  
梅花春欲动，水国暮生寒。  
行路艰初起，筹边策未殚。  
郫筒无惜醉，岷芋且加餐。  
乡曲沾投分，蓬莱忝备官。  
丹心空自喜，青眼独相看。  
此公从公别，何时话夜阑。  
归来消息近，鹏背一朝拟。  

洪迈　送杨简迁国子博士  
杨君解墨绶，去作国子师。  
邑人十万户，遮道婴儿啼。  
曩岁天旱苦，赤地无余遗。  
饥殍千百辈，上山争采薇。  
采薇有时尽，讵能救工饥。  
慨然顾自任，舍我将告谁。  
昧爽出厅事，日暮忘旋归。  
大家贮陈粟，出糶不敢迟。  
偷儿纷狗鼠，锄治如平时。  
一意摩手抚，如子得母慈。  
明年黣麦登，比屋无流移。  
史牒载循吏，于今亲见之。  
我亦受一廛，惜哉轻语离。  
桥山未迄役，酌饯痚酒卮。  
聊述路人颂，持作送君诗。  

洪迈　送志宏西上  
九州眼一概，余子真琐琐。  
岳立赔嵝中，喜此高岌嵝。  
如公吾辈人，取友一到我。  
挥毫赋垂天，风雨卷蓬颗。  
相期八表游，未觉夙心左。  
解龟醉江阁，酒面山月随。  
起瞻帝乡云，感叹不成坐。  
何须飞霞佩，自办凌风舸。  
瀛洲渺溟渤，万里一掀簸。  
缄诗寄天涯，秉烛对新火。  
那知市门仙，斗禄事么麽。  
空余肠九回，上疏何日果。  

洪迈　送制置使王刚中帅蜀  
上都门外垂杨陌，叶叶经霜不堪折。  
春光犹未到梅花，何物当扳送行客。  
路人惊问去者谁，高牙大纛争光辉。  
君王应念蜀父老，故辍侍臣来紫微。  
明光起草文章手，却听元戎报刁斗。  
回首翔鸾一梦中，玉箫缓送成都酒。  
邛郲九折何足驱，慷慨功名真丈夫。  
成都花锦君莫恋，早晚归凯持钧枢。  

洪迈　送中  
骄阳久自杀，一雨荡龟坼。  
田夫梦亦好，翻陇已幽咽。  
朝来喜相语，一饱心已决。  
翻翻风叶乱，嫋嫋露芒出。  
去年禾欲秀，积潦满秋泽。  
今年岂堪旱，束手就沟壑。  
我生拙谋口，藜藿甘如蜜。  
向来真过计，忧民岂吾职。  
赤子天可怜，嗟人独何力。  
何须事儿戏，合沓来贺客。  
稍欣新稻熟，社酒行可觅。  
当同扶路翁，醉归舞南陌。  

洪迈　宿禅寂院  
梦中一叶摇江湖，困睡不觉身篮舆。  
眼明佛屋丽丹碧，瓦鸱铁凤凌空虚。  
疲民日者困苛索，半作頳尾相濡鱼。  
鹈鹕数罟两不置，肯念竭泽明年无。  
道人谁与办此事，斤琢千指开渠渠。  
颇疑如幻三昧力，上方手揽归吾庐。  
了知舌本法轮转，咄嗟檀施争奔输。  
不辞割爱一念善，谁谓岁恶穷民愚。  
书生袖手对沟壑，力不能援心烦纡。  
事无大小成者少，谈说治乱何区区。  
调卑弦急诚龃龉，凿圆枘方尤阔痚。  
古今罪岁同一口，抚掌一笑皆愚儒。  

洪迈　宿野人家  
梦里沧波摇一叶，觉时正受肩舆兀。  
人家一宿晚可投，新席槁梧香更滑。  
霜前{左禾右罢}稏收百亩，稚子新能牧鹅鸭。  
我生本是个中人，挟策久矣犹能说。  

洪迈　题蒋亿极目楼  
楼下高低万井烟，楼头极目思悠然。  
山围风景无余地，户接星河不尽天。  
闽岭百重通北路，楚江千里系东船。  
客星先自留连在，惭愧郎官叶县贤。  

洪迈　题临赋轩  
苍山围岑寂，下有一水奔。  
闭户卧风雨，束蒿翳篱藩。  
寥哉只树人，心远忘世喧。  
此身自蘧庐，长物余此轩。  
鸟语幽梦断，香横经帙翻。  
未成借路行，自要窥潺湲。  
远师渊明意，不愧灵魂。  
月度了无迹，风行偶成痕。  
心境两清妙，尺喙何由吞。  
赋诗安所取，碧云未足论。  
何当揣朱丝，窈眇弦我言。  

洪迈　题芦雁屏  
征鸿坐何事，天遣南北飞。  
萧然如旅人，无情自相依。  
孤苇吹欲折，秋风不胜威。  
冥冥一孤骞，空费弋者机。  
寒声落烟渚，相应不我违。  
嗟吾识此情，手纳空叹欷。  
安知丹青师，落笔乃庶向。  
画形孰不工，画意识者稀。  
他时因吾句，購此千金挥。  

洪迈　王龟龄王嘉叟木蕴之同过小园用郡圃植花韵  
节到中和暖尚赊，东风随处起芳华。  
自惭翳翳松三迳，相对萧萧马五花。  
老去醉乡为日月，年来痼疾在烟霞。  
午桥别墅归公手，早定淮西取白麻。  

洪迈　微雨  
端居身百忧，况乃贫病俱。  
天公颇相爱，相爱雨我蔬。  
药区晓晴新，日薄生意苏。  
卫生固未必，一饱行可图。  
故园天一涯，茆荆谁为锄。  
峥嵘岁云晚，此念当何如。  

洪迈　无题  
前年溪上秋风时，主人酒熟烹黄鸡。  
归来醉倒睡便著，父老唤起牛羊蹊。  
此生一醉宁易得，未辨身为贵人空。  
征西将军尔何人，那用尊前惊堕帻。  
朼来闽越再经秋，闻道轩名涎已流。  
悬知得酒推不去，此客有辖何须投。  
今我正为奔走役，空想题诗满高壁。  
若逢落魄姓回人，为问何时定相觅。  

洪迈　溪南梅花  
巉巉石径鸣枯筇，意行诘曲无西东。  
心知幽壑梅已动，一枝寄我曾未蒙。  
清香横路忽惊顾，冰蕊的皪蛮烟中。  
有如佳人久去眼，邂后相得情何穴。  
蔬畦压霜翠羽乱，已觉雪片栖丰茸。  
嗟我辜此来已晚，攀条嚼蕊聊从容。  
玉仙游戏下尘世，绝艳一洗汞铅空。  
不知阆苑在何许，叱回风驭无匆匆。  
溪寒沙净迷挽仰，坐待山月来朦胧。  
岂无尊酒相暖热，锦裘起舞如惊鸿。  
仇池老仙羽化久，妙曲三叠余仙风。  
归时醉倒不如卧，明日来此谁能同。  

洪迈　戏答胡汝能  
吾生苦中狭，与世枘凿乖。  
平生素心人，耿耿人满怀。  
汝能伯始后，游世如婴孩。  
相逢握手语，便作埙篪谐。  
时时笑谓我，如子患未涯。  
执古以规今，求合诚难哉。  
涉世幸未远，子车尚可回。  
我介足怨忌，君通绝嫌猜。  
不见山巨源，雍容居鼎台。  
不见嵇中散，绝交自可哀。  
贤愚心自了，短韵共一咍。  

洪迈　戏赠吴知伯  
条侯得剧孟，吴楚坐可馘。  
我知无能为，失此一敌国。  
伟哉奇男子，侠气横八极。  
书生复何者，肮脏老笔墨。  
刺口论安危，事往歆可益。  
匹天啸空野，惊尘一方塞。  
区区空有意，浩荡洗锋镝。  
何如吴王孙，语辄面浮赤。  
交游得朱亥，负贩鄙胶鬲。  
腰间铁丝箭，上镞紫寒翮。  
笑指蛇豕区，灭此而后食。  
诸公未备知，欲荐恨无力。  
明日我过君，烹牛啖社客。  
当书游侠传，令子姓名曰。  

洪迈　峡州  
自昔夷陵争战进，时平不复问干戈。  
三游洞里寻遗迹，至喜亭前足雅歌。  

洪迈　晓过吴县  
舟行有严程，越国常晓发。  
双艪兀残梦，起坐窥落月。  
人家岸野水，雾雨笼邃闼。  
遥怜琐窗人，欹枕听呕轧。  

洪迈　效渊明  
人生本无事，况我麋鹿姿。  
一堕世网中，永与林壑辞。  
此行独何事，岂不为寒饥。  
弱岁慕古人，颇觉世好卑。  
那知齿发迈，终然此心违。  
春风到山泽，鱼鸟亦知时。  
我行何日休，流目瞻长岐。  
且用陶翁言，一觞聊可挥。  

洪迈　新秋  
幽人无与娱，耳冷百不闻。  
新米熟未知，但觉市酒醇。  
沧洲散秋色，山水逾清新。  
一醉不忍独，念我存故人。  

洪迈　信州禅月台上  
玉峰点寥廓，霄汉疑可梯。  
玉水环城阴，滟滟方拍堤。  
层台擅二美，吾策时一携。  
何当蜡我屐，更欲照以犀。  
尘劳不相赦，竟类穷途迷。  
吾生麋鹿尔，不羡驾略骊。  
向来丘壑怀，语发人所诋。  
长安黑头公，玉勒朝金闺。  
山林出戏言，广已无端倪。  
谁收遮日手，归把耕雨犁。  
纷纷尘土中，等是舞瓮鸡。  
颇闻山水间，幽子饭藿藜。  
行当践此语，绝境同攀跻。  

洪迈　刑台怀古  
蕞尔邢侯国，巍然昭义军。  
未能为晋重，忽已被梁分。  
壤沃连三郡，时移出四君。  
苍茫怀古意，群丑谩纷纭。  

洪迈　休宁村落间有奇石如弹子涡所出宜养石菖蒲程德藻许以馈我以诗督之  
君家绿溪上，岸曲溪成涡。  
涡间石无数，水蹙相荡磨。  
谁尝掬而戏，一一印指螺。  
我欲往取之，拥此昌蒲窠。  
石罂注新汲，幽姿发清哦。  
夫子许饷我，往督书已多。  
愿言速寄与，起此泉石痾。  

洪迈　秀川馆联句  
江声床摇寒，山购窗拗绿。  
归舟著沙边，客梦绕乡曲。  
簪盍豁秋悲，筵开从夜卜。  
黄花散痚篱，苍竹围破屋。  
诗谊争击铜，谈剧屡肖烛。  
借君五言城，洗我万斛愁。  
主人意无穷，客子去敢速。  
杯宽怯鲸吞，词涩愧貂续。  
注瓦亦倾银，联珠仍缀玉。  
天迥月明洲，霜清风陨木。  
飞齐水击鹏，挥退日斜鵩。  
臭味漆投胶，芬芳兰间菊。  
味甘一脔尝，话胜十年读。  
未用赋骊驹，方看举鸿鹄。  
行当岁九迁，勿惮昼三宿。  
妙语子蝉嫣，孤踪吾鹿独。  
一老上星辰，三君进凫鹜。  
平生仰高山，此夕沾賸馥。  
飞龙十九章，金马三千牍。  
傥非论石渠，定是讐天禄。  
笔健翻狂澜，辩雄喷飞瀑。  
抄传疲小胥，侍立倦更仆。  
力举六鳌连，肘运千兔秃。  
庖厨洗玉盘，萍豆鄙金谷。  
岂无麟脯羞，亦有熊蹯熟。  
不须罗膻荤，安用穷水陆。  
搜寻到蹲鸱，饪饤兼苜蓿。  
但畏酒樽空，宁知更漏促。  
劝频难固辞，意厚敢虚辱。  
一一罄瓶罍，纷纷吐茵蓐。  
茶甘旋汲江，火活乍然竹。  
聊烹顾渚吴，更试蒙山蜀。  
清风生玉川，石鼎压师服。  
忍醉兴方新，语离情转笃。  
明朝转船头，西风饱帆腹。  
去橹响呕哑，归车声轳辘。  
墨突谅难黔，曹装行复促。  
便扬武林镳，忽恋番江筑。  
圣神撑权纲，贤俊登肃穆。  
君恩晋接三，臣职坤用六。  
夷路合腾骧，上心资启沃。  
吾道意何忧，斯文欣有属。  
执政犹股肱，天官乃眉目。  
当阶红药翻，规地青蒲伏。  
遥知此数途，历遍财一蹙。  
长吟美且箴，细酌寿而祝。  
端期千一逢，毋讳再三渎。  
德进朝廷尊，河润京师福。  
前修庶拍肩，能事当继躅。  
君无废此篇，随车编卷轴。  

洪迈　宣琐  
禁门深锁寂无哗，浓墨淋淳两相麻。  
唱彻五更天未晓，一池月浸紫薇花。  

洪迈　野处亭  
莫厌攻台万杵声，芝亭入望得双声。  
快邀明月无余地，俯瞰澄江不碍城。  
花雨著人迷杖屨，松风呼梦绕厢荣。  
弟兄丘壑平生事，付与鸣琴一再行。  

洪迈　谒吴公路许借论衡复留一日戏作  
幽独不自得，驾言款斋庐。  
殷勤主人情，投辖恐回车。  
辖亦不须投，此去将焉如。  
惟忧酒钱尽，使吾诗肠枯。  
会合曾几何，可复自作痚。  
更当留一夕，帐中搜异书。  

洪迈　用绰中韵送正臣正臣欲归隐而无资故广其意以告识者  
华裾锦领乌纱帻，气盖当年五陵侠。  
胸中傀儡不可平，拂衣归来抱长铗。  
轩然寄傲楸枰间，长恨坐隐非云山。  
相逢笑我着微粟，我归未可君何难。  
世人钱作牛吼音，谁能立谈寿千金。  
空令拥鼻诵招隐，知君心在仙峰阴。  
故山自叹无归期，作诗但拟渊明词。  
却愁他日林下信，千里寄我惟当归。  

洪迈　用前韵答翁子静  
客心既岑寂，节物亦倥偬。  
幽篱菊初暗，深壑梅已动。  
古人微尺璧，顾谓寸阴重。  
欲从夫子游，制肘愧不勇。  
松高节磊砢，鹤老格清耸。  
当知山泽舑，谁羡将相种。  
一官戏人间，丛书以自拥。  
微言闻绪余，三叹手辄拱。  
青天本寥廓，不受云雾滃。  
愿言瞻清明，茗碗不辞捧。  

洪迈　用退之韵赋新霁  
春泥窘幽步，苔上屐痕少。  
新晴一褰衣。绿叶藏啼鸟。  
方塘滟宿涨，古镜窥清晓。  
华颠忽自笑，彩羽堕惊矫。  
瞻言云中耕，缥缈穹脊绕。  
归把东皋犁，此念何日了。  

洪迈　游山光寺  
寺藏两山腹，路转百步阴。  
登高试病脚，掬冷清烦襟。  
败壁龛石刻，岁月不可寻。  
惟应查公石，俯仰阅古今。  
屋古囷枝挂。摧颓力难任。  
何当咄嗟办，嗣彼钟梵音。  
兴衰岂关吾，得酒且满斟。  
归路有溪月，揽之醒吾心。  

洪迈　游遀　圃  
城郭不去眼，而得林壑娱，  
低徊抚壮心，欲吐无与俱。  
铿然一枝筇，细磴半樵渔。  
挽　￡竟与饮，不省谁为吾。  

洪迈　有怀大兄正字  
今日思兄弟，江东望浙东。  
别离无奈久。书札且频通。  
雨泾芭蕉碧，风乾薜荔红。  

洪迈　有怀舍弟逢年时归婺源以诗督之  
木落天未霜，君归定何时。  
相思如惊鹊，中夜未安枝。  
梦中见阿连，锵然咏新诗。  
寤惊衰叶翻，道是步屐移。  
揽衣下中庭，风露浩淼瀰。  
遥知客衣薄，归来一何迟。  
平生短檠灯，相对忽解颐。  
万古董舍卷，佳处良在兹。  
是中及物心，上与稷契期。  
援古以自例，自矢无乃痴。  
夜叉叱九阍，侧足不敢窥。  
坐令一寸心，日抱二柄疑。  
迟君商量此，免得儿辈嗤。  
况乃绿发新，倚门鬓欲丝。  
猯膏非凤喙，车辖无可脂。  
再拜寿杯分，斑衣舞参差。  
秋芳未云歇，采采黄金蕤。  
万钟不足乐，古人岂我欺。  

洪迈　於潜道中  
山行厌荦确，理策扶攲危。  
绿野三两家，一息知可期。  
冉冉晴林端，炊烟凫晴晖。  
居民丰且乐，恐是太古遗。  
那知都邑间，百索困鞭笞。  
繁华今何有，半作道旁羸。  

洪迈　与陈彦时会华严道人偶书  
屋头烟云屯，屋下波涛諠。  
团坘坐已久，起扣丹霞门。  
客至苦舌强，目击翻无言。  
元龙湖海士，怀哉夙契敦。  
清坐鼎足峙，妙语流潺湲。  
君游华严海，贝叶手自翻。  
此心於身世，鸟度空无痕。  
笑吾流淳中，久被业识吞。  
读书谈古今，绮语生祸根。  
望道渺未见，况乃躐其藩。  
职卑困制肘，见溺不得援。  
示知造物心，颇复哀黎元。  
近窥贤稷意，未敢遽掩关。  
躬耕亦细事，会要五亩园。  
释覉牛在牧，驾鼓马伏辕。  
居然见优劣，不比鱼熊膰。  
持问跏趺人，一笑霜眉掀。  
相携妙峰顶，暝色窥远村。  
解衣略辈行，班坐搴芳荪。  
欲归意未已，幽径相与扪。  
苍崖出玉醴，不受瘴毒温。  
愿言同酌此，我语庶不谖。  

洪迈　与叶晦叔同考校诸生涣宿贡院作  
沈沈广厦清如水，市声人声不到耳。  
一閒十日岂天赐，惭愧纷纷白袍子。  
相逢更得金玉人，久矣眼中无此士。  
连床夜语不成寐，往往鸡声忽惊起。  
是中差乐真难名，昔者相过安得此。  
但怜时节不相谋，正堕清明寒食里。  
梨花已空海棠谢，外间物色知余几。  
只恐风雨摧折之，负此一春吾过矣。  
谢公寻山饱閒暇，应笑腐儒黏故纸。  
锦囊得句应已多，万一相思频寄似。  

洪迈　再和求首座  
道人昔曳匡庐筇，五老负雪湓江东。  
犯寒贪觅玉梅句，虽有衲被何曾蒙。  
归来苦雨熟梅子，卷裓深卧蛮烟中。  
诗传绝境忽入手，置我乡国情何穷。  
十年不蹈江上路，漠漠海气昏貂茸。  
异乡岁晚墀流落，一笑赖此冰雪容。  
峤南绝唱敢和，骑鲸人去尘寰空。  
昆墟下视堪笑闵，雕琢肝肾愁匆匆。  
那知幽子云雨上，风斤玉斧修肿胧。  
读诗令我一回首，杳若目送孤飞鸿。  
何时晤语折铛侧，坐听万籁号天风。  
拈花特地两颜解，他时与子真参同。  

洪迈　赠觉师  
觉师儒门秀，脱屣世故早。  
那知轩冕味，夙悟心已槁。  
惟余章句习，心境时相恼。  
如人生於齐，而即楚乡老。  
虽遭楚人咻，微音或清好。  
固无益生死，亦未妨至道。  
家山亦何有，肮脏衣间窖。  
丛林选佛场，一掷想盆倒。  
云何慰故居，挽仰待华皓。  
他年空手归，子语吾为老。  
幸分曹溪水，万刧付一澡。  

洪迈　赠谢彦翔  
我本世味薄，寸田足自营。  
年来荆棘尽，稍有梨枣萌。  
但恐骨相凡，未敢希长生。  
陈留达人后，未龀犀角盈。  
旧游记三山，幽梦彻九清。  
迩来三十年，但觉膏粱腥。  
幽寻饭绿髓，默卧诵黄庭。  
郁我尘土中，深慰夙心倾。  
仙人吴门卒，解后烦寄声。  
相期朝金阙，鹤驭何时征。  

洪迈　至节日建州会詹士元  
嗟予身百忧，佳节过倥偬。  
客愁随线增，归思与灰动。  
当年从子日，未觉百虑重。  
高堂绕床呼，一掷有余勇。  
那知客天涯，相对寒骨耸。  
岁月曾几何，鬓丝今种种。  
忍饥山药煮，附暖地炉拥。  
深藏断往还，衰病脱拜拱。  
兴言望乡关，云物方郁滃。  
空余相属意，杯酒久不捧。  

洪迈　自鸣山  
文安陆子幽栖日，张氏诸贤尽执经。  
自昔衣完仪里闬，至今诗礼擅家庭。  
岩阴夏阁风泉白，溪曲春畴雨稻青。  
天上真人蹑岛凫舄，移文休勒此山名。  

洪迈　坐睡  
坐久睡屡兀，手失未了书。  
清风脱然至，心醒得我娱。  
起看孤隙光，了不移锱铢。  
云何短梦中，万境生须臾。  
嗟彼市朝子，百巧营其躯。  
安知非梦役，过眼灭无余。  
至人有达观，那与世贤愚。  
不须无言子，同上昆仑墟。  

洪梦炎　高斋桂窟  
植桂不在多，种德如种树。  
前人能种后人传，自有清阴满庭户。  
高枝凌云低覆阑，晴光翠色生昼寒。  
人家多爱种桃李，几日春风红满地。  
何如此花开独迟，蟾宫窟里秋香细。  
课儿读书书满床，更将幽兴引壶觞。  
半酣独卧高斋下，啼鸟数声清昼长。  

洪圣保　和同志  
一个岩宽万物周，尘中扰扰到无由。  
侬家尽有居山意，问著依前隔数州。  

洪师中　大涤洞  
捣药禽啼雨后山，千岩万谷锁苍寒。  
一溪春水高三尺，书画船中更好看。  
九曲青山一曲溪，仙人住处自春迟。  
笋舆切莫匆匆返，要作春行卷里诗。  

洪邃　句  
重重山势荆门，衮衮江流罗道来。  

洪涛　咸淳戊辰余月下澣去郡归里因访菊岩龚先生用平舟杨公韵题蓬山堂泉  
人生嚣尘中，几若驹过隙。  
安得坐此山，枕流复漱石。  

洪天锡　句  
平生要识琼崖面，到此当坚铁石心。  

洪兴祖　拂云亭  
黄云收尽绿针齐，江北江南水拍堤。  
野老扶携相告语，儿童今始识锄犁。  

洪兴祖　句  
愿公十袭勿浪出，六丁取将飞辟历。  

洪延　灵鉴院  
晓日开晴壑，山行信马蹄。  
石泉鸣夜玉，林笋迸春迟。  
松月禅心静，尘埃俗眼迷。  
悬崖高万丈，倚作上天梯。  

洪彦华　澹岩游五首  
闻说澹岩天下稀，乘闲得得叩岩扉。  
中虚上透真奇观，□□□□□悟机。  

洪彦华　澹岩游五首  
朝阳岩自次山显，钴鉧潭由子厚彰。  
山不得人名始重，不地不柳□逢黄。  

洪彦华　澹岩游五首  
辟秦人去几千年，介石于今尚块然。  
指□载鱼得播□，争如流水亦称贤。  

洪彦华　澹岩游五首  
暗岩别是洞中天，石臼石棋仍石田。  
因□岩扃知命戒，贪□□□复言旋。  

洪彦华　澹岩游五首  
老僧持钵傍山门，古寺萧然一味清。  
骨相山林非富贵，不应曾有训狐鸣。  

洪扬祖　高斋桂窟  
植桂不在多，种德如种村。  
前人能种后人传。自有清阴庭户。  
高枝凌云低覆栏，晴光翠色生昼寒。  
人家多爱种桃李，几日春红花满地。  
何如此花开独迟，蟾宫窟外秋香细。  
课儿读书书满床，更将幽兴引壶觞。  
半酣独卧高斋下，啼鸟数声清昼长。  

洪钺　和儿咨夔夜坐韵  
楼底雪知峰，楼头着寓翁。  
梅方开萼绿，桃已亚枝红。  
斟浅偏劳劝，眠迟不受烘。  
锦城春在眼，何暇问蚕丛。  

洪钺　示儿  
豫章实佳木，寻丈早异众。  
匠石虽未顾，终解作梁栋。  
社栋大蔽牛，不资世所用。  
弃置成散材，岁久即空洞。  
诚由天所产，亦在德者种。  
吾儿豫章流，乷角不好弄。  
经训虽未通，数过辄成诵。  
只今十五六，举止颇持重。  
仰赖师友功，缀缉成赋颂。  
积丝未盈尺，粗喜入机综。  
胡为不自量，将使应乡贡。  
文场倍千数，作者岂倖中。  
而子於其间，燕雀杂鸾凤。  
铅刀未易割，庶可供一共。  
造物果何如，往往形吉梦，  
天其助我心，勿使汝放纵。  
业贵精于勤，耐取晓窗冻。  
文章实公器，妙语世人共。  
岁朝此诗，洗棧揭春瓮。  
吾家有阴德，行矣光炎宋。  

洪湛　寄陈希夷  
华山高万丈，莲峰映初日。  
中有希夷子，默坐养神谧。  
芝术无外求，巢由乃共匹。  
形迹任化迁，元枢守贞一。  
望岫君息心，清谈讵能悉。  

洪湛　送新知永州陈祕丞瞻赴任  
零陵古郡枕湘川，太守南归得意年。  
茶味欲过衡岳寺，橘香先上洞庭船。  
锦衣照耀维桑地，石燕翻飞欲雨天。  
若到浯溪须舣棹，次山遗颂想依然。  

洪咨夔　安泰  
不是官身是客身，下车随意踏芳尘。  
空蒙山色雨非雨，冷淡花梢春自春。  
裘弊黑貂犹耐老，褐移紫凤未全贫。  
青帘垂脚游丝外，到处东风似故人。  

洪咨夔　岸行  
少年血气暗消磨，盎盎阳春保大和。  
已放杏花风味短，未酸梅子典刑多。  
一官满去鱼无饵，万里归来燕有窠。  
但愿时平蚕麦好，免教人问蜀如何。  

洪咨夔　八阵图  
负卦龟藏尾，鸣皋鹤引吭。  
纵横中左右，奇正锐圆方。  
石挟孤忠在，江输宿恨长。  
无人同领会，搔首立斜阳。  

洪咨夔　白鹤观  
缺唇丹井应千尺，秃顶灵杉恰百围。  
鹤去不闻人下子，黄蜂无数采花归。  

洪咨夔　白鹿书院  
万经团阴町疃场，倚凉弦诵玉琅琅。  
溪山涵毓中和气，草木薰蒸正大香。  
陋巷颜渊何所乐，舞雩曾点若为狂。  
懦夫百世闻风起，此去濂溪更有庄。  

洪咨夔　白羊同行五六登无尽墓入义方传庆寺读锺离公所书两句赠八琼张子高  
锺离权约同烧汞，吕洞宾呼共层琼。  
便合身随笙鹤去，底须冠剑葬空茔。  

洪咨夔　白羊同行五六登无尽墓入义方传庆寺读锺离公所书两句赠八琼张子高  
墓前共榦直能奇，勾引先生读断碑。  
见说嘉禾曾有颂，平生行止不须疑。  

洪咨夔　百合花  
日月飞双毂，如何驻黑头。  
才看敷密友，又见拆强仇。  
叶聚棱棱峭，花垂娜娜稠。  
晚凉芬烈甚，欲睡更迟留。  

洪咨夔　百舌  
飞上三足鸟，唤起百舌鸟。  
鼓弄林杪春，澜翻屋头晓。  
气吞黄栗留，势挟秦吉了。  
向人售嘈杂，司物窘煎妙。  
转头芳意歇，噤喙青阴悄。  

洪咨夔　拜和老人见寄韵  
阿翁莹彻八窗冰，独爱春郊画有声。  
正鮦肥桃涨暖，欲河魨上荻芽生。  
惊雷破柱眠逾稳，明月中庭酌屡更。  
应待儿归相从臾，万红堆裹槊齐横。  

洪咨夔　包港风涛二首  
{上竹下弥}百丈几牵掣断，铁三脚已撼摇浮。  
阳侯戏剧何须尔，身世从来等一沤。  

洪咨夔　包港风涛二首  
颠风立海雷轰柁，骇浪翻天雪压篷。  
夜半乖龙酣战退，一奁冰鉴本来空。  

洪咨夔　宝云庵戒师  
锺山好住苦弗住，驮岭难居真欲居。  
出地入天须任我，来今去古不关渠。  
万由旬上起肤寸，一刹那间弥太虚。  
识得鬾华云体段，妙高高处坐如如。  

洪咨夔　被檄出城  
引却东风觱栗声，竹舆如半作春行。  
山中祗怪天能窄，栈外方知地本平。  
黔袂炼{上艹下都}斜屋小，黄缨淘矿乱砂明。  
终年一饱难如许，愧尔炉熏管送迎。  

洪咨夔　碧桃曲  
草平不断瑶池路，楼碍东风花满树。  
绿眉素颊澹裙裳，月华暖透三更露。  
双成飞琼妒高研，引梢摇月分婵娟。  
云環一曲迸空碧，青鸾惊起花翩翩。  

洪咨夔　丙戌天基节自至道宫趋宝福院寒甚  
朝谒千秋节，攀援万岁藤。  
山明松戴雪，涧涩石怀冰。  
清壮髯还戟，酸癯面亦棱。  
暖寒能破戒，珍重虎溪僧。  

洪咨夔　病齿  
吾母苦蚤衰，发霜齿存几。  
小儿得其发，大儿得其齿。  
予方四十时，上齶右车毁。  
从兹白石源，岁岁费经理。  
软疑梅着酸，疏类榴罅子。  
根浮触易兀，力弱遇辄靡。  
怀核忌坚栗，设胔便脆美。  
烂炰故自佳，急咽聊复尔。  
刺肥剧锄奸，剔纤难拔垒。  
屡搜风屡入，一快势一圯。  
撼摇腫贯颧，焦蠹痛彻髓。  
外虽编贝然，中实空齦似。  
赤龙搅沆瀣，玉池涨清泚。  
天鼓弗能扣，金鼎亦徒舐。  
乳媪老不羞，机女少自喜。  
风流久已绝，血气安足恃。  
磨治朝辛盐，漱溉夕莎芷。  
庶几尚扶危，不至遽乏使。  
太官羊何腴，五侯鲭更旨。  
虽无辧斧嗔，未免媚灶耻。  
菽腐柔趁梜，粟糜滑流匕。  
不愁馁在中，却笑饱欲死。  
舌以柔故存，此语未敢唯。  

洪咨夔　病目  
日过学不力，年催名未芳。  
心期虽皦皦，目视已茫茫。  
灯叠青红晕，书纷黑白行。  
蒲团深瞑坐，禅味觉偏长。  

洪咨夔　病起独步  
病将春到眼慵开，只为梅花猛一来。  
何处琵琶推却手，举头啄木起林隈。  

洪咨夔　伯矩同登牛头  
两翼城包险，三分寺占奇。  
市嚣芳草隔，古意落花知。  
岁熟人情乐，时清物态熙。  
江山输眼底，尽是太平诗。  

洪咨夔　参政李公以勤谨和缓励后学江宪益以公廉忠信为八箴因赋诗赠别  
百一聚一车，百行根一诚。  
反身物皆备，动与诚俱行。  
勤如毂下转，谨如轼前横。  
和缓以将之，辔舞锡鸾鸣。  
廉者慾之轸，公者事之衡。  
更当主忠信，轴正箱自平。  
是理谁独无，旦昼昏其明。  
不诚故无物，器窳辙易倾。  
公材如大车，致远不计程。  
八物攻且良，悉由一诚生。  
玉节天西南，三峨轧峥嵘。  
志虽屈乎位，身已荣於名。  
绍兴博士翁，四十辞簪缨。  
庆锺侍御史，勇与雷霆争。  
清风激百世，须公亢家声。  
挟此八字箴，东归侍延英。  

洪咨夔　草堂  
严武能诗甫亦诗，诗名相轧便相疑。  
思量世上交游事，大似诗名更可知。  

洪咨夔　岑公洞  
洞从开辟有，翁独擅真清。  
磴古苍苔涩，岩空细溜明。  
谁刊新即事，尽剔旧题名。  
太息今犹古，江山不世情。  

洪咨夔　茶笋病  
蕾金初出焙，板玉又登厨。  
为爱颊车隽。做成风骨舑。  
黄婆几倒尽，姹女得安无。  
快意宜知悔，清标不忍孤。  
五兵生厚味，宁作病浮屠。  

洪咨夔　芺舡  
地与人相习，天於水欲连。  
柂迎斜岸转，笪避断崖缘。  
龟壳蹒跚底，羊肠诘曲边。  
几年西蜀路，无此鹤琴舡。  

洪咨夔　长宁高守见寄用韵奉酬  
呼吸东风养姹婴，翰林非主墨非卿。  
吾身元与三才并，此性须存一点明。  
盘谷钓鲜深复窈，羌村倾榼浊还清。  
久要谁似长宁守，尚记慈恩恶姓名。  

洪咨夔　敞云楼二绝  
江天云作黑山颓，上到楼头手决开。  
水墨枕屏三百里，斜阳属玉一双来。  

洪咨夔　敞云楼二绝  
草树成行整复斜，江头白处定芦花。  
夜深更着无边月，好个楼居处士家。  

洪咨夔　朝南以诗送巴石研屏香几用韵　香几  
玉版横陈醉眼边，尚余金鸭水沉烟。  
客窗寂寂那消得，祗有南丰一瓣缘。  

洪咨夔　朝南以诗送巴石研屏香几用韵　香几  
竹风吹酒未全醒，梦入香炉五老云。  
好句得君青玉案，起来盥手炷清熏。  

洪咨夔　朝南以诗送巴石研屏香几用韵　研屏  
天上何有修月斧，巧将余刃斲巴山。  
玉蜍清浸婆娑影，正在微雪点缀间。  

洪咨夔　朝南以诗送巴石研屏香几用韵　研屏  
首鼠年来困两端，石屏空照鬓丝斑。  
归舟莫道全无物，分得蓬婆小雪山。  

洪咨夔　陈尉括水伤冒雨下朱陀出示两诗次韵  
娑竭宝藏移，列缺云气从。  
平地决为壑，殓人锐於锋。  
丰年变菜色，乐土生愁容。  
须烦霹雳手，左耳劙乖龙。  

洪咨夔　陈尉括水伤冒雨下朱陀出示两诗次韵  
陈编贮山房，故事追康庐。  
欲共天下士，读尽人间书。  
多君弓刀来，发我金璧储。  
山灵似不分，震雨翻河鱼。  

洪咨夔　晨起  
入夜风收雨，迟明暖酿霜。  
人穷髭易白，地瘦叶先黄。  
绣眼语丛竹，画眉啼断岗。  
炊烟犹尘动，吾亦起歌商。  

洪咨夔　呈同行诸丈  
秋风俱白发，万里锦城官。  
箭贯双雕易，琴随一鹤难。  
国宽同是福，民病独何安。  
前见乖崖老，烦君举似看。  

洪咨夔　程广文季允得崔西清荐诗来用韵  
古人轻国重一士，士皆大吕黄锺器。  
道於天运主消长，身为民生管荣悴。  
五羊老仙用心古，清不受尘如止水。  
一肩直欲荷斯文，两眼从前识英伟。  
欢然得士如得金，甚矣爱贤犹爱已。  
高山流水甫点头，急电惊雷即烧尾。  
天南天西各一握，未见名流早倾意。  
声光蔚起摩日月，气类相求如鉴燧。  
春风娅姹吹笔端，毛嫱西施无粉腻。  
咄哉婢子磨青铜，双颊晞红欠才思。  
珊瑚琢钩珠结网，锦署玉堂相望咫。  
崔群美庄居第一，推毂好言良有味。  
乐莫乐乎遇合新，忧莫忧乎辀辮始。  
拄撑大厦必众木，扶植太平须善类。  
君不见黄河以北函关东，无数赤子号悲风。  

洪咨夔　赤崖  
老箐深藏洞，嵌岸峭夹溪。  
双扉巫峡似，半壁窦圌低。  
落日人烟绝，孤云客路迷。  
红旗穿石去，青兕隔林啼。  

洪咨夔　畴甫叔挽诗二首  
南渡几年裹，深山谁力书。  
独君酣百战，许我丐三余。  
参斗明灯炉，湖江渴砚蜍。  
斯人犹不第，天理竟何如。  

洪咨夔　畴甫叔挽诗二首  
撰屦西山路，寻春得重陪。  
那知分手去，不作转头来。  
寂寂双溪雪，依依半树梅。  
经行陈迹在，横涕湿苍苔。  

洪咨夔　酬程嘉定杨汉州见和三首  
诗礼椎徐徐，律令符急急。  
翛然世纷远，爱此山斗人。  
政无劝课条，功蔑捕虏级。  
尺清盖丈浑。过眼秋已及。  
浊暑怯中乾，积潦窘下湿。  
脱云得佳月，如渴快新汲。  
湓浦琵琶语，赤壁洞箫泣。  
斯人不可见，庭空漏声涩。  
我榻久欲下，我堂日已葺。  
傥有谪仙来，涪江和月吸。  

洪咨夔　酬程嘉定杨汉州见和三首  
六州铁铸错，四海金为瓯。  
兴亡几变灭，明月长清秋。  
忆从党祸起，中原堕旄头。  
月行九霄上，安知下民愁。  
年来月食昂，坐复山东州。  
洗眼看太平，典衣办芳簄。  
流光湿沆瀣，散影凉飕飗。  
老子兴不浅，倒尺药玉舟。  
为言汉太史，甘心周南留。  
不愿皋朔间，蓄之类徘优。  

洪咨夔　酬程嘉定杨汉州见和三首  
杨侯坐方丈，手转大法轮。  
程侯客西堂，机锋圆而神。  
两峰峙寒玉，出语惊天人。  
如彼水中月，可望不可亲。  
春从雁桥别，几见半破新。  
魁磊孰与吐，欲就重华陈。  
揽茝贯薜荔。初服修吾真。  
木兰饮朝露，洗尽胸中尘。  
诵君明月诗，逸气凌玉晨。  
可能坐天禄，辛苦著剧秦。  

洪咨夔　酬东风引  
魏郑公，田舍翁。  
际敬舆，老獠奴。  
斯人斯人尚如许，薄命蛾眉何足数。  
野桃溪杏次第红，脱裤博酒酬东风。  

洪咨夔　酬黎粹元夕  
淡黄色月护帘栊，随分芙蓉数点戏。  
茶鼎擅场文武火，酒杯争道圣贤中。  
小游退舍三边静，甲子占晴二麦丰。  
乐事赏心无过此，不关花信几番风。  

洪咨夔　酬吴教程丞  
六花结阵护轻寒，缓带西风夹谷坛。  
破竹正期多算胜，把萸何暇半酣看。  
声驱黑祲千山卷，气摄黄河一夜乾。  
识得天津裴度面，人心已作太山安。  

洪咨夔　初酿  
手臼登新秫，头缸试嫩醪。  
蒲城寒信早，栗里旷怀高。  
重熟鱼沾黫，微生蟹带糟。  
老侬元不饮，随喜亦陶陶。  

洪咨夔　初霜  
庭下晓来霜，菰顿芭蕉折。  
络石瘦菖莆，独抱青青节。  

洪咨夔　初夏  
鹤帐华缨绝，牛蹊老屐穿。  
薄晴生晚唘，深绿护余妍。  
万卷不堪煮，百怀空自煎。  
朱樱黄苦笋，小酌便陶然。  

洪咨夔　初夏即事一首谢俞德远惠茶  
病眼昏花懒读书，闭门恬养冉溪愚。  
一帘草色蛤呼伴，四壁树阴鸡护雏。  
已是归来何用引，本无太极不须图。  
小团自汲新泉试，凉满松风石铫炉。  

洪咨夔　除妄  
酒泉能醉麽，饭颗免饥不。  
万事得如愿，一生应莫愁。  
凉风高放鹤，落日倒骑牛。  
诸妄冰消尽，吾师马少游。  

洪咨夔　除夜  
欲识新年课，都非旧日图。  
词分诗料帐，酒夺饭工夫。  
锻息柳边手，镊闲花裹须。  
寒消芳草绿，打急办行厨。  

洪咨夔　除夜哭内  
密雪疏风客屋穿，几回除夕伴忧煎。  
团栾方索日边饭，契阔已成松底眠。  
画火何堪思旧事，理衣谁与管新年。  
平时戒汝无多酌，争得屠苏到汝前。  

洪咨夔　楚城靖节祠  
雨引莓苔上短垣，流泉无恙自涓涓。  
不如归去来兮好，百世闻风只杜鹃。  

洪咨夔　垂去  
凤凰知细德，瓯鸟识机心。  
物理固知此，世情非特今。  
足缨清与浊，厉揭浅知深。  
觉破从前梦，长歌月满襟。  

洪咨夔　春风堂左偏郑宣抚诗刻犹存程季允次韵亦赋  
宝峰翠压小房栊，帘映平安候火红。  
寒送落梅吹雪外，春随细柳入云中。  
人情郁处多思治，天道还时只愿丰。  
剩办从军诗几解，为君管勾杏花风。  

洪咨夔　春禽杂言  
仓庚仓庚，集谷之苕。  
谓汝也幽，而岂其乔。  
勃鸠勃鸠，有安斯巢。  
矜妇之功，不念鹊劳。  
决决杜鹃，念归何悲。  
岂知汝归，不如未归。  
翩翩玄鸟，群雏相依。  
羽毛浃矣，同乳异飞。  
负阴抱阳，均此一气。  
孰使然哉，凄其永忾。  

洪咨夔　春日即事  
杨柳黄黄燕子来，梅花落尽已青梅。  
一年春事闭门过，万里客怀呼酒开。  
西土逖哉鸿雁断，东方明矣子规催。  
海棠多买燕宫本，归去家山手自栽。  

洪咨夔　春日即事  
黄奶扶春梦觉来，禅心已堕老黄梅。  
沾沾桃叶相先发，寂寂梨花未肯开。  
抱案并无钳纸请，索书时有打门催。  
人生消得韶华几，两鬓霜根不待栽。  

洪咨夔　春日山行二首  
一晴一雨柳添碧，半落半开梅着酸。  
不被东风相鼓弄，春山只有老苍官。  

洪咨夔　春日山行二首  
雨点眼光牛背上，一窝春色落花边。  
世缘不到山深处，只恐深山起世缘。  

洪咨夔　春事  
莫为春愁两鬓翁，管愁元不属春风。  
深黄杨柳夕阳外，淡白杏花明月中。  
大自在身天地并，妙光明性圣愚同。  
鸣鸠乳燕相料理，融得从前万虑空。  

洪咨夔　春思三绝  
柳法何能染鬓根，柳丝只解绊愁魂。  
年光有底催人急，水牡丹花又上盆。  

洪咨夔　春思三绝  
细草荒烟古墓田，知经寒食几年天。  
雪条花下翩翩纸，疑是曾分白打钱。  

洪咨夔　春思三绝  
蝴蝶深深浅浅黄，被春恼得一般狂。  
打团飞入菜花去，自信世间无别香。  

洪咨夔　春行  
百舌梢头一半春，日长无处着闲心。  
推枰竞欲投机早，结眊谁知用意深。  
梅子胚胎盐裹味，桐花摆布蜜边阴。  
东皋西崦行几遍，软脚踉蹡索酒斟。  

洪咨夔　春行  
花信雨担阁，睡魔茶破除，  
朗吟摇矮屋，徐步逸轻车。  
鸟语向人密，交情随事疏。  
纷纷何足问，天地一蘧庐。  

洪咨夔　春行  
野荼蘼发牡丹开，蔌蔌杨花堕酒杯。  
过尽韶华才一出，祗应唤作探春来。  

洪咨夔　春行次韵  
拂开芳草碧，坐断落花红。  
世味觥筹外，年华带眼中。  
六州空铸角，万物任为铜。  
有鷕桑畴雉，逢时会长雄。  

洪咨夔　春雪  
甲子乾飞雨，元宵湿陨星。  
风柔行阵阵，月淡下亭亭。  
木笔侵凌碧，来牟掩映青。  
东皇收拾急，暖涨赴沧溟。  

洪咨夔　次程岳州廷迈春行昨访天梯佛龛今约乌奴  
汗血嘶风草正青，眼中万马斂春坰。  
檄书纵不烦师鲁，荐藁犹当出古灵。  
杜若扶疏明远渚，荼蘼猗靡馥中庭。  
天梯行遍乌奴去，到手深杯莫暂停。  

洪咨夔　次费伯矩护印道中韵  
合着丝絧侍建章，却随靴裤踏苍凉。  
灯前针线为谁好，镜裹黛铅如许忙。  
野水无心鸥等伍，秋风有味菊颜行。  
到头灵运终成佛，妙境须闻戒定香。  

洪咨夔　次洪漕韵二首  
塞垣拥雪髑髅寒，多少将军博美官。  
莫恨知心今世鲜，须知行道古来难。  
时穷地狭何能舞，命好天高亦可鑽。  
此理乘除应会得，梅边索酒笑相看。  

洪咨夔　次洪漕韵二首  
和月梅花共一寒，兜牟未必尽粗官。  
醉来抱膝吟梁父，睡起搔头著说难。  
富贵冰山何用倚，功名盘石自须鑽。  
朔风蓑草腥狐兔，猎火归鞭夹市看。  

洪咨夔　次黄宰早春韵  
胜裹春来早，迟君秉烛游。  
暖如三月暮，香老百花头。  
心事付桑落，风光摧栗留。  
人生行乐耳，任命不须求。  

洪咨夔　次及甫即事  
万里西征路，同君汗漫期。  
吴歲花裹曲，楚些菊边词。  
问学千鸡跖，功名五羖皮。  
目前姑置此，多办峡江诗。  

洪咨夔　次及甫见寄二首  
文采晁无咎，襟期李伯时。  
昔为钩直钓，今是劫忙棋。  
弩谷深无路，盘堤薄有基。  
广文如我冷，两地四愁诗。  

洪咨夔　次及甫见寄二首  
燕含非无相，鸢肩会有时。  
三薰珍敝帚，一笑玩征棋。  
松菊吾家物，衡茅厥父基。  
青峰帘独卷，细和式微诗。  

洪咨夔　次及甫觉寒  
霜勒衾如水，寒於客有期。  
不成神女梦，空赋外孙词。  
瓮暖宜桑落，冠凉怯竹皮。  
悬知鄱水上，冷落扊扅诗。  

洪咨夔　次及甫入峡杂咏　钓鱼石翁  
刀耕火种皆丘甲，背负腰缠尽算缗。  
独有石翁鱼得计，至今疑是避秦人。  

洪咨夔　次及甫入峡杂咏　平善壩  
水风静处抛舡易，山雨晴时着句难。  
便向个中占好谶，一程平善过云安。  

洪咨夔　次及甫入峡杂咏　三游洞二绝  
寥阳殿古琼关启，祗树园深宝盖张。  
长啸一声空响答，只疑惊起橘中商。  

洪咨夔　次及甫入峡杂咏　三游洞二绝  
披苔觅字双明健，倚树商诗两鬓皤。  
地划天开今几世，往来人物尽消磨。  

洪咨夔　次及甫入峡杂咏　十二培  
舍车不涉猢狲愁，行舟未过虾蟆培。  
咸池乐部十二锺，六丁挈置巫山背。  
鳌头趐屃方壶裂，鲸腹膨脝海门碎。  
凿开混沌尸者谁，事逐浮云堕茫昧。  

洪咨夔　次及甫入峡杂咏　虾蟆培泉  
丹墀万字中兴策，西蜀人材待细抡。  
好把玉蜍留水去，直言莫问近前嗔。  

洪咨夔　次及甫入峡杂咏　峡口  
山隘留天少，江迂占地多。  
风梢猿自挂，露草虎曾过。  
坐客犹吴语，行人尽楚歌。  
川妃澜浪甚，着语试谁何。  

洪咨夔　次及甫入峡杂咏　至喜亭  
巴峡头边第一州，竹枝歌裹水东流。  
盖亭老柳今如此，六一先生几系舟。  

洪咨夔　次及甫韵送至远别  
塞尘没没马萧萧，世事今朝异昨朝。  
为羡白鸥何浩荡，却思斥頾亦逍遥。  
平沙露碛江波斂，远树明堤野雾销。  
快看扁舟归教子，胜渠满屋贮胡椒。  

洪咨夔　次李参政晚春湖上口占十绝  
褵褷瘦鹤耻乘轩。踏遍莓苔十亩园。  
欲下横塘还决去，涨痕一尺晚来浑。  

洪咨夔　次李参政晚春湖上口占十绝  
藉地五花五色茵，东风来去寂无痕。  
余香不肯污尘土，留得蜂房活计温。  

洪咨夔　次李参政晚春湖上口占十绝  
一帘风雨搅黄昏，归思无边客倚门。  
乌贼江鱼潮后市，龙出渔浦渡头村。  

洪咨夔　次李参政晚春湖上口占十绝  
雨过桃花尽处源，庭前新绿长芳荪。  
目前点检燕支篆，手汲清泉洗着樽。  

洪咨夔　次李参政晚春湖上口占十绝  
屋角春声几样翻，勾牵春梦绕丘樊。  
三桃二李成阴早，恨不安仁老灌园。  

洪咨夔　次李参政晚春湖上口占十绝  
濡需附势几崩奔，独抱离骚细讨论。  
万事只凭方寸去，刚风元不隔天关。  

洪咨夔　次李参政晚春湖上口占十绝  
近山气候易凉温，云为阴晴半吐吞。  
草木趋新千万态，芸芸何者是归根。  

洪咨夔　次李参政晚春湖上口占十绝  
绿阴幕定蔚蓝天，庭户萧然有漏仙。  
麦饭熟时蚕百箔，山中啼鸟识丰年。  

洪咨夔　次李参政晚春湖上口占十绝  
燕子将雏鹿养茸，年华冉冉鬓成翁。  
拂开万古瞢腾眼，多少英豪老彀中。  

洪咨夔　次李参政晚春湖上口占十绝  
潼关杀气渺春阴，渭水泱泱柳色深。  
为问草庐人起否，汉家遗老尚讴吟。  

洪咨夔　次李公谨美人行见寄  
梨花深寂杨花闲，雨鸠晴鸠两关关。  
越王楼下春事繁，有美一人心独丹。  
欲往从之厚我颜，无绣段兮为君欢。  
子规夜嗥斗阑干，江草碧色江波漫。  
芙蓉城头芳露乾，有美一人拥朝寒。  
欲往从之髀肉酸，无桂棹兮扬君澜。  
牛头拨云寻懒残，牛背落日人空还。  
短筇尚点湘妃斑，好春未必天能悭。  
东风到处如家山，白发相对毋永叹，  
荼蘼姑架三百间，为君醉倒骄旁观。  

洪咨夔　次李阆州禀议三首　立春日风  
千骑行春雪未消，早乘羊角问逍遥。  
明年好与供春帖。涉景祥飚近九霄。  

洪咨夔　次李阆州禀议三首　训狐  
顽民迁洛风随改，佞士归唐操立更。  
勿怪训狐知气转，铜丸落落便春声。  

洪咨夔　次李阆州禀议三首　益昌  
长恨诗人挽不来，东风无赖又帆开。  
城南城北佳山水，多少甘棠手自栽。  

洪咨夔　次李绵州和丁兴元韵二首  
燕寝深凝自在香，苍髯扶病玩流光。  
桃符历日又新岁，粔籹燋非故乡。  
灯影参差棋溅雹，酒行杂踏横霜。  
武侯遗憾谁当洗，夜半衔枚入凤翔。  

洪咨夔　次李绵州和丁兴元韵二首  
梅花已是隔年香，投老何能面复光。  
求则得之青籸饭，归斯受矣白云乡。  
果柑微似温季乳，阆柿多於处着霜。  
扶起东南风物梦，举觞目送去鸿翔。  

洪咨夔　次缪仲右韵二首  
心绪千丝结，年华一鸟过。  
可人元自少，知已不须多。  
咄咄君休怪，鸣鸣我亦歌。  
将军浑健在，醉尉莫谁体。  

洪咨夔　次缪仲右韵二首  
窗暖杨花扑，庭空燕子过。  
年侵欢易减。春恼病宜多。  
揽涕论兵事，扶头读凯歌。  
日来能饮未，正好醉亡何。  

洪咨夔　次叔厚韵  
梦断红尘踏九衢，云山佳处借楼居。  
采将瓠叶随宜煮，拾得榴皮信意书。  
未问我今忘我世，须知吾本爱吾庐。  
黄公垆在花阴裹，磊砢从君一破除。  

洪咨夔　次同年王火井不遇之韵  
题遍慈恩最上层，青云涂辙几人升。  
一经秋雨禾方穟，未到春风海亦冰。  
闹裹功名多目论，淡中气味独心朋。  
苍苔不扫芙蓉老，有客敲门自出应。  

洪咨夔　次徐隆庆寿诗韵二首  
牛夺箕张小丙申，熟知命驳不能纯。  
年来颇怪刀头蜜，老去难供席上珍。  
闯霭千章森戟纛，鏖凤万壑绎韵钧。  
剑山拾得商山橘，醉共仙翁脯白麟。  

洪咨夔　次徐隆庆寿诗韵二首  
史君笔斡万牛回，脚底春风舌底雷。  
一夜剧谈逢野阆，百年高谊见鸥梅。  
客心衮衮江流去，老色翩翩岁事来。  
堕地渠侬天已定，酒边赢得笑颜开。  

洪咨夔　次徐云叟赋桃源无脚桥  
经始西风八月秋，桃花春涨已无忧。  
横飞洛道虚空度，直放银河自在流。  
倚岸斜看疑是洞，循坡稳上认为楼。  
遍物吴蜀今才识，却笑浮桥谩造舟。  

洪咨夔　次杨沪南以前区字韵送行  
水稳风凉快长年，归帆东指白云边。  
落花款段儿能御，荐草乌犍手自牵。  
蜀口戍兵谁饱饭，淮头编户几安眠。  
野人只愿群贤进，辐凑良筹到上前。  

洪咨夔　次杨沪南以前区字韵送行  
万里来鸿未有书，社前归燕与人俱。  
涨痕落后杭巫峡，风力高时略太湖。  
深愧平生嗟靖节，一匡天下望夷吾。  
延英入定中兴业，早震天声到鬼区。  

洪咨夔　次虞宪日近即事五绝  
风落虚檐燕子声，屋头屋尾菜花明。  
炉熏燕坐参消息，理本无亏莫望盈。  

洪咨夔　次虞宪日近即事五绝  
丙中甲上奇章石，水底山巅杜预碑。  
砽砽一生图不朽，光风好处几曾知。  

洪咨夔　次虞宪日近即事五绝  
今寒更着痴儿踏，背痒时令丑妇搔。  
骨肉团栾穷亦好，谁能膏火自煎熬。  

洪咨夔　次虞宪日近即事五绝  
急雨萧萧撼瓦沟，梦随潮落浙江头。  
倚门白发迟归信，不为莼丝烂漫秋。  

洪咨夔　次虞宪日近即事五绝  
梅桃结子绿阴浓，饶与葵榴自在红。  
只有道根须猛进，未甘上下二之中。  

洪咨夔　次韵曹提管楚东之作  
萧骚两岸落秋蓬，楚水西流不肯东。  
好酒但须知妇有，新凉莫问与谁同。  
片心置向嚚尘外，万事留将醉眼中。  
喜得建安标格在，何曾诗解使人穷。  

洪咨夔　次韵曹提管梅  
凌寒峭立向庭除，晋宋渊明汉二疏。  
面冷不堪相妩媚，心清聊为一轩渠。  
月来月去香仍在，春少春多意自如。  
皎洁孤芳谁与共，作诗我欲寄东徐。  

洪咨夔　次韵高蓼  
隰荭照眼似舡窗，只欠沙头野鸭双。  
花引穟垂丹作佩，叶扶节起翠为幢。  
妇收滋味归羹鼎，儿挹馨香赴酒缸。  
老我为渠牵午梦，白苹风冷钓烟江。  

洪咨夔　次韵何伯温三首  
庭前木兰花，皦皦扶春阳。  
鹤鸣夜漏午，步花独歌商。  
低迷露湿衣，浩荡月满梁。  
深省渺谁语，中心空自藏。  

洪咨夔　次韵何伯温三首  
出门夹径松，春尽花满林。  
毵毵尘尾黄，袅袅云气深。  
仙人左元放，骑龙夜相寻。  
饭我花杪露，实腹虚其心。  

洪咨夔　次韵何伯温三首  
铜瓶一穟蕙，芳洁以自旌。  
相看色转瞓，未言意先倾。  
翛如郑子真，声名岂其卿。  
明窗细披挹，心空气和平。  

洪咨夔　次韵可庵梅  
点雪非耶果是耶，紫千红万未曾芽。  
苍苔有晕龙锺树，幽谷无人自在花。  
地暖孤鸿来索伴，天空双鹭下通家。  
诗翁快整春风脚，山路霜泥踏马牙。  

洪咨夔　次韵临安赵丞读绍运图  
燧农以前疑传疑，理耶乱耶难尽知。  
唐虞三代号极治，说着已是令人悲。  
古来神器付有德，人心天命何容私。  
使朱与均不豚犬，亦家天下如启时。  
乾尊坤卑大分定，孰阳为耦阴为奇。  
南巢牧野可自诿，为民嘘寒濯其痍。  
后来龙虎战刘李，大氐鹯獭驱秦隋。  
杯羹分我弗暇顾，肯与儿女同车驰。  
晋阳宫监计可劫，机陷不管为天窥。  
橘中老翁虬髯客，冷看世变从旁嗤。  
当涂典午夜负耳，南北五代昼攫之。  
螳螂黄雀递相视，谁肯帖耳甘伏雌。  
日月出矣爝火熄，此殆天意非人为。  
所嗟患失长乐老，东家淅米西家炊。  
荣华富贵风雨过，但见金椎控人颐。  
君侯读书眼如月，坐阅两岸随舟移。  

洪咨夔　次韵梅影  
白玉堂前绝世容，水晶帘薄透重重。  
非仙非鬼树明灭，似梦似真花淡浓。  
袜照晴波添缥缈，佩摇寒月欠{左王右冬}珑。  
一番青子成阴后，却笑痴儿认旧踪。  

洪咨夔　次韵闵饥两绝  
贵人生长不知田，丝竹声中醉饱眠。  
渠信春山青草尽，排门三日未炊烟。  

洪咨夔　次韵闵饥两绝  
巷头巷尾几夷齐，日为饥肠不肯西。  
只愿天公多雨粟，便教米价贱如泥。  

洪咨夔　次韵七夕  
弄巧拙逾甚，合欢愁转多。  
擘金盟似海，搔王泪成河。  
天运真旋磨，人生特掷梭。  
身闲凉月好，且与醉无何。  

洪咨夔　次韵遣怀  
不用忧春雨，时来百草芳。  
猫头肥可臿，雀舌嫩堪囊。  
旧酒闻香烈，新诗索味长。  
樱桃空落去，吾老白云乡。  

洪咨夔　次韵娑罗花  
摩耶树老无多子，天女花妍有许般。  
莫把东边枝便斫，堂堂留与碧霄干。  

洪咨夔　次韵荼槱二绝  
璎珞垂垂萼绿华，光明淡伫自成家。  
枕帏醖藉风流足，甘放朝来被底衙。  

洪咨夔　次韵荼槱二绝  
爱春留得琼英在，添竹扶将翠蔓高。  
更着金沙相间种，主人四壁锦周遭。  

洪咨夔　次韵西山  
山深莫道得春迟，云漏晴光已大奇。  
夹径幽香吹艾纳，隔林绝艳点燕支。  
一川远近迷渔屋，两市东西认酒旗。  
锦野着亭坡老后，曾来可惜独无诗。  

洪咨夔　次韵西坞道庵  
芳蹊几曲重行行，坞裹曾阴坞外晴。  
秧马鬅鬿和雨种，箨龙菌蠢带烟烹。  
黑风动地前程暗，白日行天内景明。  
却爱道民无别解，一档春茗雪花轻。  

洪咨夔　次韵夏日  
秧青水白四郊同，召雨无烦访守宫。  
槐叶煮{陶左换饣}随市俗，莲花捣麴称家风。  
过从久谢三千客，嬉戏长娱七十翁。  
已是太平农圃老，更揩两眼看升中。  

洪咨夔　次韵夏日  
乍晴云更黑，顿冷日如青。  
饱饭真成蠹，幽居又见萤。  
灯光翻露柱，琴叠舞黄庭。  
猛作逃儒去，沉酣几个醒。  

洪咨夔　次韵游龙门十绝  
若木扶桑莫苦攀，芙蓉薜荔不妨闲。  
封三万户烟云裹，化百千身水石间。  

洪咨夔　次韵游龙门十绝  
欲访天池水发源，倒骑北斗挟飞仙。  
高低八节滩头路，俯仰三生石上缘。  

洪咨夔　次韵游龙门十绝  
拍手东风唤白猿，划开元盖洞天门。  
可能路指虚无去，两脚须留点地跟。  

洪咨夔　次韵游龙门十绝  
苍崖斗立两扉开，竹雨龙归尚殷雷。  
袅袅天风瑶草碧，神清依旧锁楼台。  

洪咨夔　次韵游龙门十绝  
武陵溪上迷津处，衡岳峰头失道时。  
珍重牧儿相指似，隔林招手不吾欺。  

洪咨夔　次韵游龙门十绝  
飞泉溅雪林华湿，盘石生云古藓乾。  
早着些词招隐去，泰山有贼脍人肝。  

洪咨夔　次韵游龙门十绝  
稻花秋晚蟹洗手，荠菜春初餳胶牙。  
筑底空山谁办此，留君只有石边茶。  

洪咨夔　次韵游龙门十绝  
不提长剑斩江蛟，便揭修竿钓海鳌。  
纵老无成犹自许，一溪流水两山桃。  

洪咨夔　次韵游龙门十绝  
不知长者谓何哉，布袜青鞋日日催。  
长啸一声啼鸟外，朵颐有象著山雷。  

洪咨夔　次韵游龙门十绝  
平明出去日斜回，小立岩花涧草隈。  
光景留连非我事，此心曾点漆雕开。  

洪咨夔　次韵张提刑送行六绝  
扁舟触热下涪忠，肩耸无人肯拍洪。  
诗送凉风天外至，鱼龙起舞浪化中。  

洪咨夔　次韵张提刑送行六绝  
着破征衫欠再逢，三峨九顶梦游从。  
也知造物函深意，未放西南易道东。  

洪咨夔　次韵张提刑送行六绝  
伊川去后几多年，道在离堆沫水边。  
身任兹文须着力，莫将人事属之天。  

洪咨夔　次韵张提刑送行六绝  
太白尝嗟蜀道囏，少陵欲铲剑门山。  
何如推起蓬窗看，万里江天碧鸟还。  

洪咨夔　次韵张提刑送行六绝  
了无薏苡可囊珠，解事家人气甚都。  
日试西川煎茗法，半投白垩半鸡苏。  

洪咨夔　次韵张提刑送行六绝  
云边江树作离声，回首秋光满渭城。  
蜀水吴山无间断，只应明月识人情。  

洪咨夔　次韵子有赋著图书所  
富儿种卮敌封君，贫翁结柳呼奴星。  
物理亏盈蛇夔蚿，惟有读书可以逃天刑。  
守玄老死天禄阁，巧宦三入承明庭。  
人生得失雉枭庐，惟有知道可以垂芳馨。  
嗟予钝甚炉底矿，陶写淬濯谁为硎。  
买书充屋手点勘，杞菊门巷槐花零。  
九流七略宗六经，大川小浍趋东溟。  
骚人墨客几汗青，秦姬赵女争娉婷。  
圣贤气脉眇如线，义理门户元无扃。  
圆冠方屦弗见道，金貂玉櫑空图形。  
君年正壮眼如漆，一过万字披不停。  
借书一郗走赤脚，灯前急雨鸣高瓴。  
扶舆磅礴天两目，渟蓄云气藏风霆。  
钩深造极猛着力，会插八翼搏青冥。  

洪咨夔　次张亚夫喜雨  
汴都黍离迷宫壖，金铺兽面秋风寒。  
百年大义冷於铁，西湖走马狨丝鞍。  
亡秦定必三户楚，况今南北皆王土。  
紫髯青鬓祖豫州，威名迅霆惠如雨。  
山东井落回生意，收召惊魂高枕睡。  
中有虓将来青州，马蹄欲踏狼胥碎。  
邦人降观閧塞涂，和气酿雪苏焦枯。  
银城万里轧坤轴，烛龙一色煇天衢。  
殷殷好语传田间，雪晴又雨直几钱。  
翠黣涨天士宿饱，踊跃一鼓空两甄。  
中原宿愁无地溯，欢呼从此归王度。  
更烦老笔为草檄，读之会使头风愈。  

洪咨夔　次张义立登九顶三绝　大像  
坐断江山现法身，大光明裹万波旬。  
东风归棹津头过，同是慈航得度人。  

洪咨夔　次张义立登九顶三绝　清音亭  
沤生沤灭负苓易，云生云来摩诘诗。  
莫道赏音今古少，江山新亦受人知。  

洪咨夔　次张义立登九顶三绝　乌尤  
酒壮禾林如欲舞，诗豪万景不容骄。  
山中肯着如斯客，来听春风婆饼焦。  

洪咨夔　次赵保之清明即事五绝  
饼吃红绫空复忆，钱分白打底曾知。  
推排风雨清明过，只有梨花三两枝。  

洪咨夔　次赵保之清明即事五绝  
草草携家去踏青，旧阡新冢纸钱轻。  
触怀易作中年恶，羡杀儿童笑语声。  

洪咨夔　次赵保之清明即事五绝  
花信东风第几回，萧条门巷老苍苔。  
汉宫尽有新鑽火，无分传将一点来。  

洪咨夔　次赵保之清明即事五绝  
看花何必只长安，到处韶华总一般。  
可是家贫风物晚，郎当莴笋斗春盘。  

洪咨夔　次赵保之清明即事五绝  
擅春正是海棠时，剩为新晴准备诗。  
泼火雨来还不信，岗南岗北竹鸡啼。  

洪咨夔　次仲禹迓叔禹西归韵二首  
坡颍风流几许年，依然夜雨落花边。  
白头故媪斧忘辧，红颊诸孙衣解牵。  
聚雁沙平江百折，养鹅水暖柳三眠。  
行厨洗玉更为寿，父老来看许近前。  

洪咨夔　次仲禹迓叔禹西归韵二首  
万里春风一札书，锦幢绣旆二难俱。  
殷红荔子武侯渡，深碧藕花房相湖。  
家庆盛於群玉府，身名荣过执金吾。  
人生信是团栾好，我亦归谋种芋区。  

洪咨夔　次子有下第韵  
东风换骨立成仙，五色终迷自古然。  
龙变未符今举谶，鹤来当验后科缘。  
情如中酒宜亲酒，命合腰钱会有钱。  
许买娉婷供老伴，不妨迟得两三年。  

洪咨夔　促织  
一点光分草际萤，缲车未了纬车鸣。  
催科知要先期办，风露饥肠织到明。  

洪咨夔　促织  
水碧衫裙透骨鲜，飘摇机杼夜凉边。  
隔林恐有人闻得，报县来拘土产钱。  

洪咨夔　崔绵谷共赋亭次韵  
风度崔秋浦，声名郑子真。  
为便官事少，不厌客来频。  
竹裹觥筹密，花边屐齿新。  
拍栏谁得句，唤起主林神。  

洪咨夔　翠蛟亭两绝  
壮杉耄桧护嵌空，飞堕蜿蜒白玉虹。  
莫道隔凡元有柱，胡麻流出石砿东。  

洪咨夔　翠蛟亭两绝  
晴雷碾破白云窝，无数林华衮下坡。  
好把辘轳翻转着，昆仑顶上卷黄河。  

洪咨夔　答程及甫徐少望  
客程欠舞彩衣斑，懒把茱萸对酒看。  
凉思着人穷脚健，丰年到手老怀宽。  
有风不怕江流逆，无愧何忧蜀道难。  
但愿浣花花好在，免教杜曲眼长寒。  

洪咨夔　答程嘉定二首  
练袂蒿簪不下堂，肯随时世画眉长。  
旁人莫解东风急，只道花梢合向阳。  

洪咨夔　答程嘉定二首  
铃索闲闲静冶堂，槐阴匼匝柳丝长。  
东君五日如京兆，早及残红醉艳阳。  

洪咨夔　答程教见和梅诗二绝  
一段清冰浸月华，短篱疏竹是谁家。  
春光元不分吴蜀，惊见江南半树花。  

洪咨夔　答程教见和梅诗二绝  
春阴欲雪冻云乾，索笑疏枝共一寒。  
静裹闻香祗自觉，怕人饶舌似丰干。  

洪咨夔　答高才卿二绝  
烟波只艇着吾徒，莼脍秋风早忆吴。  
左蟹右杯东计决，醉来万事付含糊。  

洪咨夔　答高才卿二绝  
脆胜芎苗软胜脂，雅宜碧碗贮流离。  
渠渠地主恩何在，骨裹黄金祗自知。  

洪咨夔　答及甫和  
束发读连山，端倪识乾坤。  
欲辨南北戒，须窥越胡门。  
藏书探禹穴，乘槎穷灵源。  
平生蓬矢志，到处屐齿痕。  
脚方西湖脱，眼已青丘吞。  
长风一苇航，急浪万里奔。  
易芺泝月峡，讯程指新繁。  
江行大玉篆，星垂小铜浑。  
风俗异东吴，气候如南恩。  
青壁拔地起，黄流从天翻。  
身随五两动，命恃百丈存。  
山灵迎我来，林影罗旌旛。  
川妃导我去，涛声合钟埙。  
蛟龙蛰渊底，虎豹潜崖根。  
间逢偓期语，尽辟夔魍魂。  
有祠扁汶川，倚山坐平原。  
已绝白狗渡，尚望黄牛蹲。  
要神楚怀糈，赍福鲁致膰。  
力护重险济，兆应匪寇婚。  
欧以异梦纪，苏以定分论。  
君诗班其间，压倒白与元。  
短窗箬叶蓬，浊酒椰子尊。  
肯来共吸鲸，有味过解鼋。  
磴藓挹晓润，岩葩借春温。  
郊丁趁虚集，滩户射利喧。  
巢云屋鳞鳞，锄月坡反反。  
梭花荐甘芳，竹枝写辛酸。  
是中有佳趣，所在留行轩。  
胸次饫壮观，笔端快孤骞。  
一朝簿书来，能令目眵昏。  

洪咨夔　答及甫和  
云汉应是纪，尾艮首起坤。  
直坤导岷江，略艮赴海门。  
我家海之角，我行江之源。  
秋月几改弦，落涨频移痕。  
金山手可挈，牛渚气欲吞。  
追前趣倍道，殿后虞策奔。  
主宾会面适，儿女问事繁。  
舡灯半悲喜，村醪杂清浑。  
王阳正怀亲，石洪未报恩。  
飚帆鹏翼饱，浪柂鹰尾翻。  
姑熟人物远，秋浦风景存。  
彭郎饫牲酒，小姑豾幢幡。  
两矶峭植柱，万壑哗吹埙。  
浔阳荡波光，赤壁盘云根。  
莫追白传梦，空招老坡魂。  
黄鹤矗河汉，南楼頫川原。  
刘郎别浦横，孙媛荒台蹲。  
雄心漫衷甲，馁魄谁荐膰。  
吊古君雅志，怀人儿新婚。  
等为身名谋，难以世俗论。  
沌口出百盘，水府迷三元。  
沙市俗更凋，渚宫名徒尊。  
楼艦却长鲸，芺舟进伏鼋。  
夷陵晓未霜，秭归冬犹温。  
玉虚想奇崛，莲碚辞嚣喧。  
楚些风骨变，巴歌舌齶反。  
屈平坐落寞，昭君若悲酸。  
悬知凤铩翮，不知鹤乘轩。  
巫峰又郁起，赤甲方横骞。  
直登黄牛堡，极目秦关昏。  

洪咨夔　答及甫见和二首  
唤晴山鸟滑，辟暑水花明。  
蜀隶绵犹重，吴侬葛自轻。  
交情潘接魏，师法尹从程。  
鹅鸭堪供客，多烦拗项烹。  

洪咨夔　答及甫见和二首  
我爱湖南客，从横正复奇。  
短裳甘制芰，破斧懒燃萁。  
愤世惟堪饮，忧边不到诗。  
最怜孤寂甚，欲为唤罗龟。  

洪咨夔　答家朝南二绝  
竹光水色近宣华，仿佛江南万里家。  
可是老谙春寂寞，夜深无梦到梅花。  

洪咨夔　答家朝南二绝  
角声凄惋笛声乾，独立黄昏不奈寒。  
未省半山梅在否，东风归路忆长干。  

洪咨夔　答隆庆李守  
万里一天碧，百怀双鬓秋。  
凄其占后会，展也企前修。  
风露昂藏鹤，烟波浩荡鸥。  
书来如觌面，香满藕花洲。  

洪咨夔　答骆肖秦  
过我葵榴巷，留君笋薤厨。  
襟怀新雨快，面目故山癯。  
自笑孤飞鹤，谁怜返哺乌。  
未应埋没得，囊有万骊珠。  

洪咨夔　答请事简  
腊雪如席麦苗肥，春雨如膏菜苔贱。  
宁令前壁打后壁，不将势面塌冷面。  

洪咨夔　答王仲钧两首  
无言安止止，不动妙如如。  
暴虎未闻道，汗牛空读书。  
赤穷遑恤后，白坐且求切。  
寂历野花晚，嫣然风雨余。  

洪咨夔　答王仲钧两首  
老镜风霜饱，离觞岁月悠。  
曲多传郢水，诗亦到苏州。  
拽转撩天鼻，抽将闹市头。  
投林毋用急，时至会封侯。  

洪咨夔　答吴叔永叔长二绝  
刮霜面目澹无华，落落孤山处士家。  
若使世间蜂蝶觉，光风纵好不成花。  

洪咨夔　答吴叔永叔长二绝  
瓶笙吹彻砚蜍乾，独有梅花伴夜寒。  
万境空明香一点，世尘元自不相干。  

洪咨夔　答赠刘交代二首  
危栈摩千仞，牢关护一窝。  
山巅闲地步，溪面白云多。  
昼永琴书乐，年丰鼓角和。  
官清谁得似，祗欠客经过。  

洪咨夔　答赠刘交代二首  
番上松扶塞，逢迎桔柏磈。  
高风挹元佑，遗事说开禧。  
丹凤岗头哹，苍龙洞口漦。  
秋光无限好，管勾费新诗。  

洪咨夔　答仲肃梅  
巡檐索笑为疏花，便未开花亦自佳。  
带月折归香在手，闹观塞破路三丫。  

洪咨夔　答子有  
高吟梁甫卧隆中，眼底驽骀不足空。  
清白自将千古月，温凉不定六明风。  
交梨火枣根苗长，　　竹黄花信息通。  
楼外秋莺强饶舌，笑人迟却黑头公。  

洪咨夔　答子有  
裹饭无人过子桑，拒霜一径雨昏黄。  
花根记缚西湖缆，江浅红深醉夕阳。  

洪咨夔　大孤山  
汹长江其流，未了人我心。  
相距才百武，割据东西林。  
渊明游其间，买酒时共斟。  
虎溪醉来往，同是庐山阴。  
清溜转幽港，断云度巍岑。  
等作如是观，炉香对森森。  

洪咨夔　大人和云楼底雪千峰楼头着寓翁梅力开萼绿桃已亚枝红斟浅偏劳劝眠  
寄榻高寒地，收心懒散翁。  
鸡鸣虚室白，鸦起小窗红。  
古操尘弦拂，新诗冻研烘。  
桃梅芳意觉，不是去年丛。  

洪咨夔　大人用韵再一首  
静裹栽梨枣，闲边话葛藤。  
缘尘还我雪，世态任渠冰。  
宿卉芽浑脱，新禽语模棱。  
年丰催镊白，自笑秃於僧。  

洪咨夔　大云寺同王翚父晚归  
春风拍天梯，夕舂堕寒浦。  
潭潭水晶宫，滟滟赤金柱。  
汞炉煮丹砂，酿作九霞醑。  
阳侯醉而狂，唤起烛龙舞。  
湿红照白发，客子有酒所。  
举鞭问同来，扶桑在何许。  
同来狂更甚，摇手作虏语。  
上流屠鲸鲵，流血一川雨。  

洪咨夔　灯叹  
坐久灯欲乾，倒檠丐余沥。  
点滴能几多，炉灭在漏刻。  
可以观养生，精涸神气蚀。  
岂伊半圭茸，能续踵后息。  
可以观为政，斂苦生理迫。  
岂伊数匙糜，能起沟中瘠。  
嗟哉秋晨禾，叶叶含露液。  
毋使暵就槁，而望一溉益。  

洪咨夔　灯夕独酌二绝  
钿车罗帕禁街夜，珂伞炬城沙路春。  
少不自强今老矣，落梅风暖酒生鳞。  

洪咨夔　灯夕独酌二绝  
海涛风定柳枝曲，江楫波明桃叶歌。  
剪烛停杯听宛转，不妨白雪映青蛾。  

洪咨夔　丁东泉  
渴乌滴尽三更雨，铁凤敲寒六月风。  
汤饼困来茶未熟，为师摇梦作丁东。  

洪咨夔　丁亥岁朝把笔  
鸡唤璇杓一夜东，长天绀碧静无风。  
年华老子欢娱裹，春事儿曹翰墨中。  
脱雪荠芽盘饤绿，晞阳椒蕾酒行红。  
赭袍亲上慈明册，正想千官会汉宫。  

洪咨夔　丁谓  
鹤相专朝巧万般，中书位子太山安。  
沂公冷眼旁边看，机会来时只脚翻。  

洪咨夔　丁谓  
钦若奖丁丁陷若，谓之厚演演挤丁。  
势交利合皆如此，说与金陵老子听。  

洪咨夔　东山次俞紫微止止堂韵  
佛法元无法，人谋尽过谋。  
说空犹是看，领妙更何求。  
径滑松杉古，窗虚水石幽。  
琤琤鸣铁裹，安处一时休。  

洪咨夔　东山怀谢傅用礼灭翁韵  
金堂石室旧徜徉，被发依然下大荒。  
月送婵娟华落蕊，云移缥缈湿疏篁。  
桓伊筝外深情酒，幼度棋边定力香。  
往古来今开阖眼，楼头吹面朔风凉。  

洪咨夔　东山即事  
西风卷宿祲，天高近重阳。  
阁虚自沆瀣，塔静能琅珰。  
幽花多素英，侬香夺春芳。  
老木未黄落，繁阴生夏凉。  
棋隽决楚汉，杯壮迷彭伤。  
醉帽信孟鼓，归鞭忘葛强。  
万事贵适意，谁能扣苍苍。  

洪咨夔　东山塔影  
相轮高插碧霄寒，好是如如不动山。  
弄影翻光颠倒转，微权只在隙窗间。  

洪咨夔　东屯  
荦砍嵚岑转百盘，峡天深处得平宽。  
秋风策策醾花老，暮雨萧萧稻子寒。  
仁者乐山心本静，硕人在涧体俱胖。  
农家不解诗翁趣，只道丰年了纳官。  

洪咨夔　东西山二首  
西山许迈无人问，只说东山有谢安。  
富贵光明贫贱晦，世情从古两般看。  

洪咨夔　东西山二首  
折屐碁边情易矫，捋须筝畔泪难禁。  
何如拍手招元放，玉室金堂深更深。  

洪咨夔　冬雷行  
三月廿八雪，十月十九雷。  
日官起历失气朔，深春为腊冬为梅。  
衣巾暄淑糁白醭，研席昏湿凝青埃。  
阶头蠢{左月右忍}上未已，阵阵送雨千峰来。  
水乡种早场已筑，山乡种晚鎌方催。  
漏天未信解晴否，低田芽茁高田摧。  
老农一饱不自保，愁面百摺何当开。  
君不见太史局申十月盂，麦成堆。  

洪咨夔　读汉事  
病禹逢沈骜，酣参事懦盈。  
阴阳眠燮理，天地醉财成。  
河岳瞢腾立，羲娥蹩躠行。  
无人能唤醒，作意造升平。  

洪咨夔　读汉书  
汉衰元帝为优游，成帝荒淫更可忧。  
论说金华风过耳，山河大柄醉中体。  

洪咨夔　读楞严  
人人有路证无还，一念才差隔万山。  
识得吾儒无妄卦，筏城长语尽须删。  

洪咨夔　读史三绝  
泗水飞沉周宝鼎，霸城遏住汉铜人。  
人心不似无情物，多少英豪入魏秦。  

洪咨夔　读史三绝  
晋将屈乘饵来虞，越送西施买断吴。  
马齿虽高人未老，五湖风月襢陶朱。  

洪咨夔　读史三绝  
黄门常侍祷明堂，窦武陈蕃横被殃。  
料得天公方睡着，不应受嘱变官方。  

洪咨夔　读书蠖室  
扁为孜禅作，侵寻二十年。  
屈伸聊复尔，俯仰故依然。  
直榻无余地，横窗不欠天。  
焚香长诵罢，风雨响山川。  

洪咨夔　读书楼二首  
流水青山一榻深，铜柯石榦半窗阴。  
公余点校七分易，老去服行三字箴。  
消长乘除观物理，存亡操舍验人心。  
日长大得官闲力，乳燕鸣鸠尽好音。  

洪咨夔　读书楼二首  
引却蜂衙一事无，求师尚友圣贤俱。  
激昂意气中兴颂，收斂身心太极图。  
畲火明边饥虎过，渡船声外老鷌呼。  
江南云水宽多少，万里深山着此舑。  

洪咨夔　读元公辅传有感  
公辅溪壑慾，胡椒八百斛。  
若比梁冀大是廉，几舡珠玑几车玉，  
三十万万无厌足。我宋从来相用儒，  
国肥民饱却家舑。田园图史论贫富，  
鼎鼐楼台辨有无。呜呼哉鄙夫，  
呜呼哉贪夫。  

洪咨夔　独醒亭  
今来古往江山老，地尽天穷草木愁。  
为问大夫能饮否，芙蓉落尽菊花饮。  

洪咨夔　独夜  
两窗明月一庭霜，佛屋风铃语夜长。  
孤酌不多人易醒，九回肠付篆盘香。  

洪咨夔　度剑有日高永康以诗送行次韵  
紫岩护川陕，号令贼胆寒。  
客有屏山刘，万甲胸中蟠。  
石湖牧参井，遨头黄金鞍。  
亦有山阴陆，春风迸诗肝。  
主翁西清老，羽扇元戎坛。  
莫府若而人，眼底缺未完。  
顾予书生耳，外强苦中乾。  
从军十年事，未有半策干。  
征笳芦叶脆，戍角梅花残。  
凄凉郾城月，想像李与韩。  
独鹤发深省，连鸡激长叹。  
中原气犹怆，眉作醉裹攒。  
君诗远寄似，语出秀可餐。  
论事极痛快，得之梦魂安。  
御蜀知有法，水曲鸣和鸾。  

洪咨夔　端平二年端午帖子词　贵妃阁  
佩袭芳兰碧，钗明宝篆红。  
深宫三十六，同被二南风。  

洪咨夔　端平二年端午帖子词　贵妃阁  
萱长宜男草，榴开结了花。  
欢声喧令节，庆事属天家。  

洪咨夔　端平二年端午帖子词　贵妃阁  
绮疏浸影槐龙转，绣户浮香艾虎垂。  
砚冷玉蜍金井水，手抄警戒爱君诗。  

洪咨夔　端平二年端午帖子词　贵妃阁  
裁成宝月翻宫扇，织就禅云制御衣。  
朝贺归来无点暑，坐看燕子引雏飞。  

洪咨夔　端平二年端午帖子词　贵妃阁  
穿莲漏永金铺邃，雪藕衣轻玉殿凉。  
好把无邪毋不敬，细挑采字寿君王。  

洪咨夔　端平二年端午帖子词　皇帝阁  
更化开皇极，中兴兆赤符。  
节摽千岁历，气协五时图。  

洪咨夔　端平二年端午帖子词　皇帝阁  
雨足秧分甽，风清麦弄岐。  
圣心涵水镜，即是太平基。  

洪咨夔　端平二年端午帖子词　皇帝阁  
明进离方午，柔生遇已阴。  
妙参三圣易，细测两仪心。  

洪咨夔　端平二年端午帖子词　皇帝阁  
缉熙虚敞薰飔细，清燕深明昼晷长。  
大学中庸繙咏久，金猊几度手添香。  

洪咨夔　端平二年端午帖子词　皇帝阁  
登进英才追庆历，开延正论踵咸平。  
朝廷有道长如此，拜赐宫衣信是荣。  

洪咨夔　端平二年端午帖子词　皇帝阁  
王师一举下河东，好定规摹继伐功。  
入眼宫槐宜夏日，转头关柳易秋风。  

洪咨夔　端平三年春帖子词　贵妃阁  
梅试催妆粉，兰披入梦香。  
迎春占北斗，受福拜东皇。  

洪咨夔　端平三年春帖子词　贵妃阁  
象应轩龙次，恩承帝座光。  
燕坛风澹荡，蚕馆日舒长。  

洪咨夔　端平三年春帖子词　贵妃阁  
春透蓬莱碧玉壶，晴窗恭侍宝奎敷。  
从容玩画家人卦，取次题箴列女图。  

洪咨夔　端平三年春帖子词　贵妃阁  
鴗鹊雪残笼霁景，鵁鶄波暖飏纹漪。  
宫中不用催行乐，草木群生各自熙。  

洪咨夔　端平三年春帖子词　贵妃阁  
万年枝上采裁绿，千叶花头酥点红。  
镜绶囊丝相映烛，探先半月庆流虹。  

洪咨夔　端平三年春帖子词　皇帝阁  
{左龠百禾}凤东风转，携龙北斗回。  
人间遒铎振，天上兽樽开。  

洪咨夔　端平三年春帖子词　皇帝阁  
冰天寒色饯，暘谷霁华宾。  
生意乾坤满，宸襟一点春。  

洪咨夔　端平三年春帖子词　皇帝阁  
宽大朝廷诏，中和郡国诗。  
欲求跻庆历，先使见淳熙。  

洪咨夔　端平三年春帖子词　皇帝阁  
唤仗紫宸披晓霭，退朝清燕坐晴霏。  
简编有味炉熏永，铃索无声漏箭稀。  

洪咨夔　端平三年春帖子词　皇帝阁  
东风送喜上天颜，吉语飞来井轸间。  
榆塞雪消鸣镝静，柳营月暖击刁闲。  

洪咨夔　端平三年春帖子词　皇帝阁  
麦苗培秀腊前雪，稻种浸芽春后晴。  
野老田夫观治象，便从新岁贺升平。  

洪咨夔　端平三年春帖子词　皇后阁  
太液轻澌泮，温明霁日融。  
菜流芳荇碧，花颂瑞椒红。  

洪咨夔　端平三年春帖子词　皇后阁  
甲观韶光集，禼坛好语传。  
思齐田庆百，假乐子宜千。  

洪咨夔　端平三年春帖子词　皇后阁  
涂山阴赞夏王化，妫沬密裨虞帝仁。  
保合大和无间断，际天蟠地一般春。  

洪咨夔　端平三年春帖子词　皇后阁  
关睢风化冠周南，次第桃夭及葛覃。  
农事未兴先献种，女红方起又亲蚕。  

洪咨夔　端平三年春帖子词　皇后阁  
殷雷金钥千门邃，斜月璇题六寝深。  
禁柳护寒鸦未起，求衣已献晚朝箴。  

洪咨夔　对门两绝  
对门三日罢晨炊，无处傭身老画师。  
安得化山为饭颗，大家鼓腹太平时。  

洪咨夔　对门两绝  
一帘霏雨暗花朝，焙药炉边拥破貂。  
深坐不知畦麦信，喜看黄液上瓶焦。  

洪咨夔　二花  
粲粲金钱映玉簪，荣华能得几光阴。  
季伦歌妓春申客，零落秋风没处寻。  

洪咨夔　二佳  
佳笋如佳人，柔哲饱风致。  
佳醑如佳士，醇明负骨气。  
此笋配此醑，可爱不可醉。  
得醉岂不好，醉恐不知味。  
蔚如王谢家，文雅将富贵。  

洪咨夔　二月二十七游仙洞次壁间韵  
点脚地维绝，举头天语闻。  
瀑泉飞响雪，洞石涌崩云。  
缥缈追元放，低回揖郭文。  
神清知好在，烟锁绿苔纹。  

洪咨夔　发阆州二绝  
锦屏山后十二渡，一渡一回商浅深。  
前行戒后谨毋忽，浅处着脚深寒心。  

洪咨夔　发阆州二绝  
木奴矢矫二十里，大似盘龙趋桂林。  
中人薄暑遽如许，觅树依凉无好阴。  

洪咨夔　发龙州  
涪山信有灵，送客六月雨。  
晓行如深秋，千憩无点暑。  

洪咨夔　范漕季克云坡  
西来一鹤山泽舑，春风六辔闲且都。  
公余镜月昼阴寂，睡起手校群芳图。  
海棠酣透燕王邸，豹血深染重氍毹。  
昌南别派更奇绝，丰容靓饰香生肤。  
牡丹鼎盛汉川谱，行辈近许天彭俱。  
翠微{勾里换盍}叶光照路，马上秦虢须人扶。  
凤州杨柳足佳思，苒苒百尺青流苏。  
黎州菊华抱劲节，濯濯一丈黄襜褕。  
老成典刑识菌桂，晚出姓安闻珊瑚。  
石蝉风味更清烈，比屋梓益梁夔巫。  
丰年乐事与民共，浣花寻胜时骑驴。  
珍葩异卉价如玉，烂买西产归东吴。  
云坡手种五色锦，遍地步障金谷无。  
花光深处澹容与，碧瞳如水霜髯须。  
公家鸱夷老仙伯，功成始去浮江湖。  
中原赤子未奠枕，而忍独乐盟鸥凫。  
湘江之西勒浯石，瀚海之北封狼胥。  
归来岸帻坐想雪，太白万里峨眉孤。  
气平德全纪{左氵右省}子，宇定兴发南荣趎。  
不随造物共流转，玉立堂下松千株。  

洪咨夔　范待制挽诗二首  
太白晓焰焰，飞鸿秋冥冥。  
气节蚤已劲，勋名晚逾馨。  
冰霜蜀栈蹇，风雨秦关腥。  
一范不可作，岷峨千古青。  

洪咨夔　范待制挽诗二首  
生不饵柏寺，死才跨松阶。  
浮云忽易灭，明月终难埋。  
宇宙卓有立，江山渺无涯。  
掩卷独搔首，西风知此怀。  

洪咨夔　方氏棣华桂丛亭各一首  
一忍来百顺，寸私生万殊。  
能思根共出，自爱鄂相扶。  
夜雨平生约，春风尽日娱。  
几家燃豆泣，知愧脊令无。  

洪咨夔　方氏棣华桂丛亭各一首  
天上广寒种，人间方寸栽。  
田三和气溢，窦十庆源开。  
色阅风霜在，香包月露来。  
八窗秋竞爽，堪覆掌中杯。  

洪咨夔　分岐四绝呈及甫  
草色半有无，梅花间开落。  
还家正自好，奈此抱离索。  
送君一程归，别我数里隔。  
空非爱杂黍，前例无此客。  
大儿长如竹，小儿秀如柳。  
迎爷拜新年，含髭白八九。  
客裹有底忙，申旦不成梦。  
远归胜新昏，还君春睡重。  

洪咨夔　风定舡开夜泊柳子口上到荆州尚三程  
山远江平眼为开，楚楼西畔即阳台。  
金钗短笠风声接，蒸裹燋糟节物来。  
鸡唤客程三老起，雁将归梦五更回。  
白云飞处西湖近，应买霜螯试泼醅。  

洪咨夔　奉使燕山回早行书事  
露满中庭月满天，秋来怀抱转凄然。  
客程恨不日千里，归思乱如云一川。  
故园伤心那忍说，遗民望眼几回穿。  
当家旧事堪垂泪，海上看牛十五年。  

洪咨夔　夫容  
向背有感态，纤稼无定姿。  
最怜花脱后，全似蕊包时。  

洪咨夔　伏中宿富乐山赏泉  
唤舡绝芙蓉，夹道森古柏。  
碧天倚熏笼，烈日发芗泽。  
清凉奏水观，热恼脱火宅。  
石虬漱潺湲，银竹堕格磔。  
林密天早昏，岩拥地少窄。  
坐久万想定，虚浸一奁白。  
萤行露炯炯，蛩语风策策。  
胡床笛三弄，所欠可人客。  

洪咨夔　浮溪周居士挽诗  
野水岗头屋，春行竹裹厨。  
所安仁者静，其乐道之腴。  
遗逸盍徽诏，耆英空画图。  
诗书根气远，丛桂蔚相扶。  

洪咨夔　浮玉道士琴  
老蟾亭午潭澄阴，雄虬怒吼雌虬吟。  
空岩纳息耳应心，写之以神寓之音。  
大音激越风振林，细音窈眇云起岑。  
天机不动天和深，非亏非成非古今。  
博山一点蓬莱沉。  

洪咨夔　高粹送糟蟹破故纸芽口占以谢  
无肠公子醉乡徒，风味元来蜀似吴。  
便好挂门驱瘧鬼，不须诗咏血模糊。  
蒲筥新芽补骨脂，雨痕照眼碧离离。  
功於枸杞庵藦似，不是山人底得知。  

洪咨夔　高壶隐挽诗  
种德黄芽鼎，陶心碧玉壶。  
多交天下士，几唤竹间厨。  
秋雨凉催读，春风醉索扶。  
忽成观化去，冷落辋川图。  

洪咨夔　高斋  
江浒行厨转，关头细路过。  
手摩如象石，目送卧龙坡。  
肮脏云端柏，鬅鬿雨后莎。  
晚来晴更好，舟发乱山阿。  

洪咨夔　庚寅元日甲子晴  
圣君元命是元正，三素云开甲子晴。  
不识姓名农圃老，相逢便与贺升平。  

洪咨夔　恭和御制赐吴叔告已下闻喜宴诗  
致主唐虞泽兆民，贤才端是国精神。  
作人欲返皇风古，拔士先随圣化新。  
收敛文章归献替，安排事业到弥纶。  
宸章属望丁宁甚，上答天恩莫爱身。  

洪咨夔　古乐府用礼禅灭翁韵四　凤引雏  
桐春华，竹秋霏，  
苍梧云深人未归。乌八九子恣飞啄，  
夜半饱啼山月落。鹡鷟引孤雏，  
肠空羽毛薄。为言增击勿作遥，  
吹参差兮共飘飘。  

洪咨夔　古乐府用礼禅灭翁韵四　公毋渡河  
河水汤汤，公毋渡为。  
妾言嗟未力，公渡竟不疑。  
云昏风雨寒，波深蛟鳄饥。  
二十三弦悲得悲，黄鹄不双鸾独飞。  

洪咨夔　古乐府用礼禅灭翁韵四　公子游腊  
黄金络头五花马，槲叶无风雪蜚野。  
仰看飞鸟命中之，好兮儇兮谁似者。  
上蔡门，望夷宫。  
往事了不省，引白春满容。  
啸笙坎鼓踏雪归，马蹄不记来时踪。  

洪咨夔　古乐府用礼禅灭翁韵四　鸿雁行  
羽肃肃，鸣雝雝，  
江南江北秋思同。秋思中人无避处，  
风酸月泠江流去。雁奴亦良苦，  
群雁不我冯。夜深炬火灭复明，  
举网拼尽芦花翎。  

洪咨夔　古意  
条风从东来，习习振枯槁，  
美人倚窗闺，别思忽已早。  
昔为连理枝，今为断肠草。  
鸡号天五更，发白不待老。  

洪咨夔　古意谢崔杨州辟七首  
突兀谁家楼，风雨岁薄之。  
水染危欲压，小柱亦半欹。  
匠斧睨其旁，搏手难独支。  
南山有奇材，细钜不可遗。  

洪咨夔　古意谢崔杨州辟七首  
拒霜着秋红，夸诩颜色好。  
五更青女劲，顦顇一何早。  
深林兰自芳，寒节耿独抱。  
识此知见香，鼻观不草草。  

洪咨夔　古意谢崔杨州辟七首  
山深閴无人，夜半迷黑月。  
魑魅乘其昏，光怪互出没。  
独行欲何之，十步八九兀。  
隔林炬火明，命向虎口脱。  

洪咨夔　古意谢崔杨州辟七首  
汾阴有古鼎，金景歳浮云。  
斡弃不知爱，瓦豆荐苾芬。  
提携向中庭，拂拭苍藓纹。  
虽非大籀篆，仿佛犹八分。  

洪咨夔　古意谢崔杨州辟七首  
攕攕儿女手，申旦轧机杼。  
织成遍地锦，翠凤湿花露。  
三年卷箧中，背立泣不遇。  
持归付刀尺，昼线金针度。  

洪咨夔　古意谢崔杨州辟七首  
江头客子舡，尽日卧沙尾。  
维楫非不具，潮弱未能跬。  
秋风雪浪高，长年绝叫起。  
舡行莫倚柁，难得此汛水。  

洪咨夔　古意谢崔杨州辟七首  
梧桐生高冈，上有朝阳枝。  
凤从南方来，览煇面下之。  
一鸣寒暑平，再鸣风雨时。  
啾啾百鸟群，振翼长追随。  

洪咨夔　谷帘泉  
山椒飞派落寒立，斗水曾收第一功。  
万马铁衣行夜雪，六虬银甲动秋风。  
分甘晚到玉川子，知味早输桑苧翁。  
手弄潺湲坐盘石，苍凉新月上孤桐。  

洪咨夔　观物二首  
饱饭茶瓯罢，闲观万物情。  
狗加狮立号，猫冒虎为名。  
故沼慈姑王，新畦腐婢荣。  
蝉从何许变，忽送出林声。  

洪咨夔　观物二首  
薄命天元定，深居日转长。  
塔铃空洛度，车铎惯琅珰。  
笋长竹还老，莲迟荷自香。  
羡他雏又乳，双燕胜春忙。  

洪咨夔　官采木  
深山风雨几百秋，直干云汉大蔽牛。  
轮囷离奇不尺度，一旦出应天家搜。  
山摧浪压斧斤下，横亘十亩眠苍虬。  
白头地主坐叹息，物囿於数吾何尤。  
为言此殆有天幸，如拔莘渭归商周。  
栋梁未央坐万乘，柱石明堂朝诸侯。  
老翁闻语囅然起致祝，切莫去作昭阳梳洗楼。  

洪咨夔　官舍见月三首  
山如天目高，水如天目急。  
明月如乡人，不速推户入。  
问月从何来，天梯几何级。  
辛勤度参井，万里远相及。  
碧透银河乾，清浸玉宇湿。  
穆金无限波，潋滟手可汲。  
萤驾风叶迁，蛩枕露梗泣。  
边秋徂年悲，匣古铜华涩。  
稻畦抱瓮灌，茅屋索総葺。  
月兮随人归，买酒共君吸。  

洪咨夔　官舍见月三首  
丛山拆一罅，碧天大如瓯。  
更迟蹇予月，凉速老我秋。  
常娥八月去，岁往应白头。  
纵得大年药，能禁古今愁。  
广寒正愁绝，更照雪外州。  
些招肯来否，赤酒和糟簄。  
庭下双梧桐，露重风飕飀。  
采实当剥芡，蠙珠丽琼舟。  
颓然径奏床，不问月去留。  
梦中识归路，戏采儿伊优。  

洪咨夔　官舍见月三首  
月行郁罗天，终古同此轮。  
死魄复生魄。一点存者神。  
我来万山底，举眼无似人。  
惟月独知我，寂历常相亲。  
而我亦知月，爱其日日新。  
今夕自今夕，不踏昨夜陈。  
凉边蔗境佳，静裹大羹真。  
却书对月坐，扫空翳根尘。  
终纬无寸丝，轧轧夜同晨。  
路晞胡不归，貂裘弊苏秦。  

洪咨夔　归宗墨池  
龙跳虎跃入昭陵，墨汁空留一段冰。  
散作淋漓元气湿，屋头老木挂疏藤。  

洪咨夔　龟胜寺枸杞大如椽陈日华发其根而枯堂犹以地仙名  
地仙蜕骨归何许，独有梭花三四树。  
鹿头风月夜三更，老厖吠入青云去。  

洪咨夔　桂又次韵赠阮甥  
一树青青桂子荣，广寒宫殿玉为楹。  
不知天上何年堕，故使人间有种生。  
风影碎摇签帙爽，露华倒洗华头清。  
寸田更与加培埴，收取天香染姓名。  

洪咨夔　过风出陆金陵道中次程及甫韵  
留滞周南命使然，莫疑上水逆风舡。  
乡心故故随人后，客月依依堕我前。  
半夜索樽同决计，五更回柂不成眠。  
笋舆吹面新凉入，须信封姨正自贤。  

洪咨夔　过三鹤山二绝  
造物工夫拙剪裁，群芳各自得春开。  
梨花嫁与东风去，随后荼蘼作媵来。  

洪咨夔　过三鹤山二绝  
客路浪成千里缴，老怀虚过一春邀。  
落约刚被风扶起，恰与连云石栈高。  

洪咨夔　过四望山  
人远鹭孤立，湖平天四垂。  
柂移舡解语，帘舞酒求知。  
望眼倾三笑，骚吟寄九思。  
今宵吾计得，解鳖荐鸱夷。  

洪咨夔　寒暄不齐二绝  
社后归来燕两三，门前细柳绿掺掺。  
乞将蝴蝶晴蜒扇，与试鹅黄水碧衫。  

洪咨夔　寒暄不齐二绝  
次第新烟欲试茶，铮铮飞霰响檐牙。  
惜春苦欲春长在，且得轻寒约住花。  

洪咨夔　何正言母安人挽诗  
凤采生丹穴，萤光聚绛帏。  
两登黄甲去，一佩皂囊归。  
萱老悲方切，兰枯梦又非。  
青山秋寂历，客泪不胜挥。  

洪咨夔　何止言挽诗  
隽手芥拾紫，忠肝蒲伏青。  
婴龙云气直，缚虎雪毛腥。  
炊枕梦何短，书棺名更馨。  
眇然人物几，墓草涕交零。  

洪咨夔　和程教元日韵  
晓云三素过天东，早送韶华入万红。  
枍诣霜寒迟景转，昆明太液薄澌融。  
憨痴官事龟生手，泰定天光漆点瞳。  
柏叶更须随酒进，醉乡有地爵无功。  

洪咨夔　和高续古省中雪  
升平见一斑，未腊得三雪。  
天开银色界，人立水晶阙。  
小团醉后煮。清梦梅边说。  
莫道石渠春，不似山阴月。  

洪咨夔　和何伯温见寄二首  
问字无人过草堂，昨非今日两俱忘。  
鹤何肮脏寒方警，梅许凄凉静更香。  
万古江山穷太白，一帘风月老张苍。  
多君不作炎凉语，识我平生铁石肠。  

洪咨夔　和何伯温见寄二首  
青山流水晓葱胧，读遍黄庭万境空。  
羔瓮无缘浇舌本，貘屏有分护头风。  
人谋历历既未济，民力班班大小东。  
陶写此怀须好句，殷勤时与寄来鸿。  

洪咨夔　和何特夫见寄  
人从万里蜀天归，御柳藏鸦絮又飞。  
风细炉熏摇穗直，日长漏箭出花稀。  
九重旰食图无逸，四塞宵征赋采薇。  
爱国书生心更苦，夜占列象候璿玑。  

洪咨夔　和黄伯渊见寄二首  
流转风光不暂违，等无地角与天涯。  
故人书到几青李，生面客来时紫芝。  
穷裹埋头倾哑酒，凉边趁手应盲棋。  
寂寥简短君应笑，郎罢吟诗囝和诗。  

洪咨夔　和黄伯渊见寄二首  
锦野西锁始识君，便期垩鼻着风斤。  
余甘到底有遗味，檐卜本来无异芬。  
忽忽又弦凉榭月，亭亭还合暮山云。  
玉泉道士穷於我，也买新鹅约右军。  

洪咨夔　和黄几叔墨梅二绝  
月暗云迷竹外枝，寒香未动便能奇。  
面如坡老南归后，骨似温公独乐时。  

洪咨夔　和黄几叔墨梅二绝  
六月夜窗留取看，霜风萧飒堕林端。  
问渠底事青青晚，耻上寻常桃李盘。  

洪咨夔　和黄宰木犀  
春风花事数河阳，又见玲珑糁缀黄。  
万斛香添秋醖藉，十分凉借月容光。  
熏奁拾取留长挹，汤鼎煎来得细尝。  
须信小山标致别，从渠涂额学宫妆。  

洪咨夔　和黄宰招饮  
大都春色三分耳，能得眉头几度开。  
见说东家酒初熟，不论今雨也须来。  

洪咨夔　和开之社日  
久要来新燕，檐花泫晓霏。  
治聋憨舅醉，废读惰孙归。  
鹘突输赢局，醒松脱着及。  
一帘春寂寂，谁解识吾机。  

洪咨夔　和黎德升赠别  
朱弦无繁声，大羹有至味。  
人惟不苟同，终亦不苟异。  
咸戒咸其腓，贲取贲其趾。  
出处进退间，当思古人齿，  
嗟予何为者，涉世聊复尔。  
来从吴尽头，直到蜀筑底。  
赫日青石裂，凄风黄叶委。  
道旁几揶揄，得已犹不已。  
君如细柳军，坚壁阅儿戏。  
又如渥洼马，超轶不受絷。  
客窗日相从，肝胆莹彼已。  
偏校纷已侯，怜我尚猿臂。  
胸藏数万甲，智绝三十里。  
清谈对夜分，常恨世少治。  
酒酣或怒骂，天下无真是。  
佞夫戴髑髅，请剑淬越砥。  
长亭杨柳黄，妙语鲍谢体。  
不作儿女别，相期青云器。  
深沉老元戎，梦寐古舆地。  
视师薄郾城，受甲高熊耳。  
相与善筹之，寒草春无际。  

洪咨夔　和礼灭翁感钱氏旧事  
民不知兵物自华，表忠消得老碑夸。  
虎符龙节故王国，凤舞鸾飞今帝家。  
遗庙断垣低槲叶，荒村旧井湿桐花。  
冯夷尚怕潮头弩，一望西兴渡口沙。  

洪咨夔　和楼前梅两绝  
飞香涨艳拍檐牙，暖热楼居鄂陆家。  
宝髻盘鸦冰柱晓，倚阑平拍北梢花。  

洪咨夔　和楼前梅两绝  
楼高夜静月华陈，冷浸含章一段春。  
人影花光相上下，定知梅亦解分身。  

洪咨夔　和虏仲易送行二首  
霜晓沧江路，梅花对此君。  
清明涵止水，变灭送浮云。  
论事强人意，挥毫张我军。  
雍公衣钵在，好策后来勋。  

洪咨夔　和虏仲易送行二首  
岁月双蓬鬓，风沙知一兵。  
气惟凭养成，命不与穷争。  
鼎正中边沸，舡须左右平。  
半筹无可画，空赋洗兵行。  

洪咨夔　和续古蜜木  
参桂齐名骨自香，百花酿醑助甘凉。  
含金咀玉风标别，消得肩吾为发扬。  

洪咨夔　和续古谢送墨  
黑月黳云脱太清，海风吹上笔头轻。  
琐窗冷透芙蕖碧，定有新铭到九成。  

洪咨夔　和雪  
肃容盛气不璇霄，不作投壶玉女娇。  
坡老堂前微扑面，伊川门外骤齐腰。  
得风还解掀天起，带雨才能控地飘。  
无限陈根生意动，早看绿长后园蕉。  

洪咨夔　和俞成大八月梅花  
秋光深处送春来，青叶扶疏数点梅。  
料是知君新酿熟，搀先九月菊花开。  

洪咨夔　和赵保之青田即事  
宝犀压帐春风入，渴乌传箭寒澌滴。  
砉然推枕起放衙，霜月满庭凫雁集。  
簿书颠倒六作五，文移纵横一取十。  
精神坐照吏奸破，政事流从儒术出。  
墨池霹雳送飞雨，积案如山笑谭毕。  
逢迎合爪递相贺，戒石亭前见天日。  
公余琴叠舞胎仙，客退炉熏斋绣佛。  
芳蹊桃李不自言，旧燕新莺沸消息。  
诗个入手如见面，金井新泉生玉色。  
汗青不朽须早计，过眼年华征羽急。  

洪咨夔　和赵青田燕坐  
青田鹤翁杜德机，天根月窟手探之。  
婴儿姹女熟搏弄，妙处不许旁人知。  
渠家庭院纷花药，啄木黄鹂几推却。  
流苏百子卧春风，万慾难供无底壑。  
生门死户一线间，内丹走尽求外丹。  
明朝赤黄裂大山，护鼎龙虎方闲闲。  

洪咨夔　和子有催归  
卜庐必择地，买邻不论金。  
出机与入机，去心即来心。  
拗性临川翁，罢相老境侵。  
霜竹锺山寺，雅寄金玉音。  
强项峨眉仙，渡海忧患深。  
{左禾右巴}稏阳羡田，欢言饱甘霖。  
故山月在眼，客屋风满襟。  
欲归欠生业，随寓如家林。  
觅桤适闲趣，借竹供清吟。  
俯仰一逆旅，乾坤古犹今。  

洪咨夔　和子有感时  
八州都督新推毂，两纪中书旧覆瓯。  
郿坞然脐如东策，聊城飞筩便无忧。  

洪咨夔　和子有雨有述怀  
畏涂险如峡中州，蝮蛇倒退猢孙愁。  
熟将义理自陶写，粗衣淡饭过即休。  
迩来阳侯横造业，两涘莫辨马与牛。  
高原低隰半为壑，下潦上雾昏人眸。  
西风滞穗可能几，尚作饘粥余冬谋。  
如麻雨脚未肯断，便有饿死儒冠忧。  
惟穷益坚老益壮，更式相好无相犹。  
纵为沟瘠亦何憾，多少华屋皆山丘。  
环堵短褐陶靖节，款段下泽马少游。  
平生耻作稻梁计，好还渠不桑榆收。  
东家夫子共此约，一醉断送黄花秋。  

洪咨夔　洪崖图行  
修髯危肩老仙人，布袍革带乌靴巾。  
胸中不着半点尘，天地万象胹膠春。  
扇者橘，书者栗，  
瓢者术，韁而掣者葛，  
笠而鞭者拙。中间厖然大者雪，  
从我两髯三髧一蹩躠。驴何钝，  
奴何痴，前掣后鞭趣使驰。  
麾鞭愈急行愈迟，掣韁欲断人驴疲。  
但见尻秃秃，蹄局局，  
欲坠不坠止鸣木。本无伎俩能喷玉，  
正可吞声春草绿。先生御气存其神，  
下驴步行意更真。从渠蹇材拗莫驯，  
超然目送八极辔凤骖麒麟。  

洪咨夔　洪园洗心堂饮中偶成  
官事何时了，抽身朱墨丛。  
未霜乌桕赤，得日紫薇红。  
山势西南缺，湖光左右通。  
引将丝竹却，洗耳听松风。  

洪咨夔　后溪挽诗二首  
玉佩华裾翠，霜髯瞓颊红。  
四朝天下老，百世后溪翁。  
绿竹猗重较，黄裳美在中。  
平生涵养力，於道有全功。  

洪咨夔　后溪挽诗二首  
气象融三极，规摹隘九州。  
天津朝发轫，野渡晚横舟。  
卫道身何爱，忧时死未休。  
落花春寂寂，万古蜀江流。  

洪咨夔　狐鼠  
狐鼠擅一窟，虎蛇行九逵。  
不论天有眼，但管地无皮。  
吏鹜肥如瓠，民鱼烂欲糜。  
交征谁敢问，空想素丝诗。  

洪咨夔　花狮  
雪氄吾家{左虎右戈}，知亲翰墨妍。  
渴来趋研饮，饱去枕书眠。  
弄影窥清镜，收声听素弦。  
最能持大体，鼠辈任便儇。  

洪咨夔　怀程及甫二绝  
撇濆梢涡稳下舟，狼牙鹿角又黄牛。  
儿曹脱险欢呶甚，数到家山十二州。  

洪咨夔　怀程及甫二绝  
石马门前万里回，向人似亦笑颜开。  
独寻旧日题诗处，却恨骚翁不共来。  

洪咨夔　还自益昌道得张仍修诗次韵  
剑外风烟老鬓华，归心更切独孤遐。  
明知东郭非吾土，苦认西楼是我家。  
万古声名供敝帚，九州意气付浮杳。  
同来蓬沓於潜女，一笑长歌陌上花。  

洪咨夔　徽州叶司理送冬笋  
冻雪晴边白柄閗，浴泥扶出锦绷衫。  
定知王谢家苗裔，风味生来便不凡。  

洪咨夔　回龙寺松  
环蜀多宜柏，回龙独见松。  
似惊前辈落，忽与故人逢。  
水石清高骨，风霜老退容。  
更须坚晚节，莫洿大夫封。  

洪咨夔　会心  
不是非心佛，还疑有漏仙。  
朝闻驰鼓起，夜候定锺眠。  
浴少衣偏垢，游多袜易穿。  
祗将毋不敬，推倒野狐禅。  

洪咨夔　毁邓艾庙  
蜀庸无与守，魏吃浪成名。  
血已洿砧机，魂犹饕酒牲。  
柏溪融雪泻，玉案倚云横。  
潴藄莫留迹，山川方气平。  

洪咨夔　己丑新年  
几度椒花颂岁朝，今年心事最萧条。  
官虽有路犹穷辙，住岂无家却寄巢。  
金尽床头颜易改，樽空座上客难招。  
一般独得便宜处，病裹逢人免折腰。  

洪咨夔　记梦  
青天一朵云起东，斗黑怒雨骧玉龙。  
江头女子十七八，唤出八十老龙翁。  
龙翁掷珠引龙舞，女子笑满双颊红。  
天风吹动翡翠佩，骑龙直入蓬莱宫。  

洪咨夔　寄崔帅卿  
归鸿只影宿汀洲，梦绕芦花不奈愁。  
颍谷杯羹无日遗，翳桑橐饭有时酬。  
功名旷世来斯受，议论惊人合则留。  
此事大关天下望，殷勤为报古杨州。  

洪咨夔　寄高子厚  
盘隐门下客，流落余两个。  
我故稔子穷，子亦谅我懦。  
稚松高未尺，早望屋脊过。  
小莲出才寸，便雀车轮大。  
急滩倒撑舡，狭路错推磨。  
不诮材无堪，祗叹命未作。  
沽酒劳閴寂，裹饭问寒饿。  
为分猢狲愁。相对橐驼坐。  
有无共甘苦，休戚先吊贺。  
绸缪平生期，荏苒岁月蹉。  
人情少耐久，世事难预课。  

洪咨夔　寄题成都张宰压云楼二绝  
清霜戒晓日将出，急雨报晴云乍开。  
庭下簿书浑引却，独揩双眼上楼来。  

洪咨夔　寄题成都张宰压云楼二绝  
气如轲也生於义，道似参乎任以仁。  
乾盖坤舆犹塞破，何难压倒玉嶙峋。  

洪咨夔　寄题辛氏尘外楼  
罗浮三十里，楼对玉崔嵬。  
风卷软红去，云扶飞翠来。  
会心须尽帙，适性莫多杯。  
除得翳根尽，灵光生镜台。  

洪咨夔　寄题永嘉林氏真意堂  
萱草迳庭寂，橘花窗户明。  
我惟天地性，物自古今情。  
玄酒无穷味，朱弦不尽声。  
道从涵泳得，宽作读书程。  

洪咨夔　寄题真相寺遥月堂仍简礼上人  
四特递盈阙，八还齐暗明。  
须从心观觅，莫认指摽生。  
地僻人声远，山空夜气清。  
何时煨芋火，相与听瓶笙。  

洪咨夔　寄赵景周抚干二首  
罨画春树碧，逢迎系行舟。  
酒尽可以起，更作须臾留。  
我方鹤投笼，君已鹰脱鞲。  
相期在岁晏，赠之珊瑚钩。  

洪咨夔　寄赵景周抚干二首  
杨柳青已絮，芍药红方葩。  
诗随去帆东，春风属谁家。  
音疏日月駃，目短天宇赊。  
小德最怜渠，丹颊三髻丫。  

洪咨夔　嘉陵江舟中三绝  
柳色黄黄草色微，一川新渌两红衣。  
老天也信还家好，淡日柔风送客归。  

洪咨夔　嘉陵江舟中三绝  
辛夷零落水生漪，睡暖沙凫荫酒旗。  
不是归帆相料理，春光如许底能知。  

洪咨夔　嘉陵江舟中三绝  
东风吹老地棠花，燕子归来认得家。  
茅屋石田浑好在，白头何苦尚天涯。  

洪咨夔　剑外驴  
苦甚淮南驮，嗟哉蜀口{左马右蒙}。  
护身梭结{巉山换革}，防口竹编笼。  
远近关梁接，高低阁栈通。  
琅珰鸣铎裹，谁识木牛功。  

洪咨夔　江陵  
三海先声壮，重城大势连。  
竹为人世界，灯结水因缘。  
风物诗囊裹，英雄泪眼边。  
江平洲露碧，沙市稳开舡。  

洪咨夔　江头寄致远二首  
箕斗光移析木津，踏霜扶醉不惊尘。  
夜寒应是梅花觉，半斂愁容婉侍春。  

洪咨夔　江头寄致远二首  
客窗翻遍竹炉香，楼外更声作许长。  
解事灯花相报似，拥炉儿女说荒唐。  

洪咨夔　奖菊二绝  
木犀满送第三香，交割秋光与后行。  
细雨斜风篱下菊，安排青蕊做重阳。  

洪咨夔　奖菊二绝  
菰叶离披藕叶欹，精神得似未秋时。  
西风坐断群芳路，不属黄花更属谁。  

洪咨夔　椒菊枕  
矮檠砽初年，细字窘晚节。  
天怜蠹书障，神授鸿宝诀。  
金葩凉而严，丹宝温以烈。  
两囊贮风露，半簪藉霜雪。  
芬透顶{左宁右页}爽，清祛脑脂热。  
梦魂寥廓远，宇观沆瀣澈。  
云开月更朗，电掣岩欲裂。  
术妙刮膜金，功过刳蟆铁。  
聱牙读楚诅，琐尾窥越绝。  
不忧幻景侵，且喜翳根灭。  
颂花醉春温，餐英饱秋洁。  
涂屋兆蕃硕，饮潭进耆耋。  
况兹芳泽聚，尽洗空华结。  
夜气存虚明，天光发昭晰。  
须弥能微尘，渤澥或丘垤。  
不直一笑粲，已判双眦决。  

洪咨夔　解缆  
春落平芜外，舟行白雨边。  
鸠应山尔汝，橹画水之玄。  
官冷谁能吏，身闲便是仙。  
康庐真个去，信有夙生缘。  

洪咨夔　疥疗  
疥疗悲志郁，发凉慨年徂。  
人特自苦耳，天竟可恃夫。  
忘忧草良妩，蠲忿花更姝。  
多渠有酒醑，宽我无钱沽。  
阿芝亦解事，低眉荐吴歲。  

洪咨夔　金不换歌  
东家鼎贵万户侯，西家暴富十谷牛。  
唤丝呼竹进玉舟，把酒已作明朝愁。  
中间人家贱贫惯，既得未得两无患。  
晏眠起吃眖菜饭，饭罢乱拈书册看。  
此乐名为金不换。  

洪咨夔　谨次老人至节韵  
但见阴阳递斡流，谁知阳本未尝休。  
善端继继无穷脉，元化生生不尽头。  
杜牧浪将箱劝读，少陵空为线添愁。  
何如静坐观其复，一点灵台造物游。  

洪咨夔　谨和大人喜晴  
雨脚如麻日日然，垂成生恐坏丰年。  
九重脄蚸通方寸，一点光明遍大千。  
喜动朝行花底散，愁销野次苇间缘。  
奄观銍艾霜风晚，重厌牛车倍费鞭。  

洪咨夔　谨和老人瘳字韵  
本期洗眼看伊周，到此华胥只梦游。  
烂漫苍苔心事晚，婆娑红槿鬓华秋。  
藏头欲效鑽沙鳖，扪舌空成噍草牛。  
饭豆芋魁浑好在，得归不药病还瘳。  

洪咨夔　谨和老人初冬即事  
莫怒狙公赋茅悭，万缘一定不容干。  
老便窗下迷离暖，醉爱尊前郭索寒。  
屑玉晨光明沆瀣，流珠夜气郁兰玕。  
但能饱吃长年饭，射虎南山有分看。  

洪咨夔　谨和老人初冬寓笔十绝  
平泉草木须臾梦，金谷莺花一撮尘。  
富贵若生根到底，两家占断别无人。  

洪咨夔　谨和老人初冬寓笔十绝  
是非不验道应坏，祸福无凭天也芒。  
便使曹瞒生卖履，已赊王衍死排墙。  

洪咨夔　谨和老人初冬寓笔十绝  
何人地下管天条，不是皋陶即是萧。  
金埒漫夸钱过斗，铁围宁问玉垂腰。  

洪咨夔　谨和老人初冬寓笔十绝  
当场弄出百般奇，傀儡棚中老偃师。  
满眼机关无着处，到头线索有收时。  

洪咨夔　谨和老人初冬寓笔十绝  
两仪亦有盈亏数，万物难逃出入机。  
一把牙筹空自苦，盖棺着得几通衣。  

洪咨夔　谨和老人初冬寓笔十绝  
避风台上深情宠，偃月堂中尽意谋。  
争奈天公无面目，满林黄叶一番秋。  

洪咨夔　谨和老人初冬寓笔十绝  
煮茗烧香双赤脚，捡书洗妍一苍头。  
斯文兴丧由天在，未用安排地起楼。  

洪咨夔　谨和老人初冬寓笔十绝  
元子扫空桓氏业，窟郎荡尽李家风。  
前人留得儿孙立，何患鸾枝不长桐。  

洪咨夔　谨和老人初冬寓笔十绝  
方穷蔡择问唐举，未遇邺侯逢懒残。  
触石起云能沛雨，不应长作旱雷看。  

洪咨夔　谨和老人初冬寓笔十绝  
命有穷通分虎鼠，事无得失尽鸡虫。  
东篱独有黄花在，挹取寒香寿阿翁。  

洪咨夔　谨和老人除日  
吾道何通塞，人情自寂喧。  
无羔还可茗，有鹤不须钱。  
议论追嘉佑，声名续贞元。  
寿亲惟此尔，一笑柏椒边。  

洪咨夔　谨和老人春行  
抗疏明时效伏伽，一归七度试春纱。  
柔风绿遍庭前草，细雨红催陌上花。  
惠远买来犹浊酒，赵州吃去只粗茶。  
回头恰恰莺啼处，黄四娘今尚有家。  

洪咨夔　谨和老人赋梅  
寄得江南驿信来，窥来映水几枝开。  
形容绮语空能絮，酬答芳心总已灰。  
厌旧趋新和粉染，夺真弄假点酥裁。  
纷纷儿女春风恼，却笑诗翁醉打隈。  

洪咨夔　谨和老人赋牛尾貍二首  
踏白霜明夜，牵黄木叶秋。  
斓斑文未豹，觳觫炙先牛。  
奈玉开三面，蒸酥让一头。  
酒边纤手削，醉倒老浮丘。  

洪咨夔　谨和老人赋牛尾貍二首  
北雪佛貍种，西风金狗秋。  
谋生贪过鼠，逃列喘如牛。  
糟熟涎奴舌，虀芳点客头。  
何时明猎火，吞尽楚青丘。  

洪咨夔　谨和老人赋退朝  
世事鹏斥鷃，人情燕伯劳。  
心须腔放阔，眼要孔提高。  
陈力惟求健，承恩敢恃牢。  
熟思归计是，春酒荐蒌蒿。  

洪咨夔　谨和老人古砚韵  
破坏憨僧衲，凹欹漫叟洼。  
吐气头缩蜃，淡月口呿蟆。  
宫{左女右监}愁难捧，堂胥怒可挝。  
莫贪濡笔利，浪草侍中麻。  

洪咨夔　谨和老人官山看高子厚修墓  
秋风问讯老芙蕖，靖节前行后阿舒。  
缓策稳过金络马，小烹佳胜蔗浆厨。  
何荣何辱人千古，谁是谁非冢一区。  
遇着好花随处醉，莫醉他屋与吾庐。  

洪咨夔　谨和老人惠山泉二首  
取水驿符到，喊山旗信通。  
碾分花底月，炉受竹间风。  
金谷正觅醉，玉川谁道穷。  
顶门甘露入，唤醒主人公。  

洪咨夔　谨和老人惠山泉二首  
第二水泉动，斜三封印通。  
爱奇亲煮雪，得隽细生风。  
酒肺苏将渴，诗情洗尽穷。  
娉婷须好买，供奉读书公。  

洪咨夔　谨和老人九日  
楼头独立夕阳西，摇落高风万木嘶。  
人自官刍衔马口，我方社酒荐豚蹄。  
一尘不首青铜镜，万法皆空黑漆篦。  
节后龙山应更好，秋光拍满锦障泥。  

洪咨夔　马城诗寄赵耤令  
马城去天咫，雨露足芳泽。  
万菲主园丁，造物乃其客。  
秋能揠而春，红可幻以白。  
枝叶随手变，根蕂若为索。  

洪咨夔　帽子檐水宿  
聚石椿长缆，依沙插短舻。  
日昏山虎下，风急水鷌呼。  
道岂随时变，人须出力扶。  
仲由儿女见，谓欲果乘桴。  

洪咨夔　梅  
寒瓶虚插一枝斜，留待春风放霁华。  
已信不冰方着水，可怜欲槁更开花。  

洪咨夔　梅  
繁芳玉立夹胡床，勾引春韶午梦长。  
有眼尽迷空裹色，无心方识定中香。  

洪咨夔　梅  
竹屋茅檐一树斜，冰霜意气盖韶华。  
有余不尽如知道，半已青青半尚花。  

洪咨夔　梅  
桃花红艳照银床，黄入金明柳线长。  
欲与晚梅相辈行，同时到底不同香。  

洪咨夔　梅两绝  
风霜摇落都庐尽，一点春回造化家。  
万物成终又成始，须将艮体看梅花。  

洪咨夔　梅两绝  
玉佩琼裾萼绿华，铜瓶清浸广寒家。  
客怀无着春风处，醉向梢头嚼尽花。  

洪咨夔　梅两绝  
苍枝老去藓痕乾，唤起东风点暮寒。  
会得生生无尽意，雪花零乱月栏干。  

洪咨夔　梅两绝  
寒根不与物俱陈，髁髁梢头寂寂春。  
却月凌风谁会得，不沾一叶是真身。  

洪咨夔　梦语  
尘尾御犊辕，竹枝招羊车。  
意足各人眼，心合无天涯。  
宝扇闲草虫，碧衫凉暗花。  
荼蘼金沙底，清歌按红牙。  
醒疑不是梦，梦到故自佳。  

洪咨夔　梦中得荞粥觉而记其景联  
墨云吹雨落霜空，满地珊瑚树树红。  
老磨踏烟霏淅蔌，钝铛奏火沸蒙茸。  
寒江浪起雪飞外，古嶂风鸣云搅中。  
识破太官羊气味，故山好处梦先通。  

洪咨夔　梦中和人梅诗山礬韵  
溪路槎牙木叶乾，角声吹动五更寒。  
疏疏梅蕊疏疏雪，一段生绡不用礬。  

洪咨夔　梦中和人梅诗山礬韵  
竹外横梢半欲乾，透音肌骨不胜寒。  
定知天上梅花脑，不比人间柳絮礬。  

洪咨夔　弥矣观土八阵寄程嘉定  
房公堂是盖公堂，漏下无声日正长。  
应念常山蛇阵处，有人搔首立斜阳。  

洪咨夔　米积外科僧照源堂  
潜山尽头，孤峰巐嵲。  
布宝鬾云，雨玉珂雪。  
中有医禅，碧眼电掣。  
人以病求，一岁几{门里加果}。  
开方便门，出广长舌。  
病从心起，当从心灭。  
方起於心，汹汹烈烈。  
不冰而寒，不火而热。  
寒热交战，内外皔结。  
瘰疬疽瘤。痽瘘蹩躠。  
汤熨针泛，色察脉切。  
不如治心，心和气悦。  
如凝斯泮，如壅斯决。  
勿药有喜，匪涣其血。  
凡浊恶海，万病一辙。  
大摩尼珠，一照万彻。  
是珠在裓，无有差别。  
名九转丹，字千金诀。  
为安心竟，寒水秋月。  
维摩无病，文殊无说。  

洪咨夔　灭翁为日者求诗  
大桡甲子一串穿，东州西州走诸禅。  
芭樵虚实果何物，橄榄苦甜犹问天。  
华光佛寿十二劫，瞿昙像法一千年。  
两翁见子肯倒屣，好为推到无生前。  

洪咨夔　悯农  
麦黄蚕登簇，秧青雨催耕。  
农家竭作诗，无工搏蚊虱。  
短杠雁鹜进，修繂蝼蚊行。  
谟盖溪壑满，名言舆梁成。  

洪咨夔　抹利  
翡翠帘帷雪透肌，纤风不动闹香吹。  
裴回顾影精神发，省得京华识面时。  

洪咨夔　幕官相约观芳草於法曹之亭黄宰病不至以诗来在次韵  
似无细雨还应有，欲落余花更复留。  
草际水边青未了，可禁杯酒为扶头。  

洪咨夔　暮春即事  
温明好天气，猛忆湖山遨。  
平堤到处柳，流水谁家桃。  
樽斚选胜槛。笙歌唤轻舠。  
百需不移具，一醉何庸逃。  
膜鼓着日紧，纸鸢得风高。  
买归不论价，矜诩相为豪。  
迅晷略两眼，柔飔摇三毛。  
闹裹梦已破，闲边趣方牢。  
摘桑暮西崦，浸谷朝东皋。  
病来饭即药，客至茶当醪。  
云烟面目稔，笋蕨气势鏖。  
腰顽渠称鹤，脚硬难为鳌。  
吾非东山谢，亦非华阳陶。  
泊乎华阳陶。泊乎潜溪潜，  
万事随所遭。  

洪咨夔　泥溪两首  
沙路缘江曲，斜阳塞轿明。  
晚花酣晕浅，平水笑窝轻。  
喜荫时休驾，疑昏屡问程。  
谁家刚齐饼，味过八珍烹。  

洪咨夔　泥溪两首  
左计来行险，强名为爱奇。  
一家川{三个若}苴，三顿豆离萁。  
压架龙门石，撑囊剑阁诗。  
扁舟归计足，不问鹤和龟。  

洪咨夔　拟古送庄郎中归朝二首  
西北有高楼，长眺起我思。  
我思非今人，古人莫见之。  
孟轲尊仁义，妾妇秦与仪。  
孔明抱礼乐，鬼蜮操及丕。  
已物孰重轻，徇道不徇时。  
富贵一饷乐，名节百世师。  
居今而行古，岂无若人斯。  
溯洄从之游，洧盘濯双緌。  

洪咨夔　拟古送庄郎中归朝二首  
涉江采芙蓉，露华不盈筐。  
杂之兰为佩，申之蕙为纕。  
持此孰与赠，美人天一方。  
驷虬乘苍鷖，御风朝虚皇。  
袖中治安书，琅琅奏明光。  
探囊出刀圭，为民起膏肓。  
临流不可渡，与世为津梁。  
玉池浸鸡舌，薰作青史香。  

洪咨夔　宁宗皇帝挽诗二首  
虚已尧黄屋，清心汉弋绨。  
乾符开太一，坤轸拓全齐。  
镇国天球在，宾空宝仗迷。  
历年施泽久，四海哭遗黎。  

洪咨夔　宁宗皇帝挽诗二首  
德粹三灵接，功成万国雍。  
方培丰水芑，忽跨鼎湖龙。  
庙号追文考，陵名冠世宗。  
微臣趋觐晚，洒涕续车攻。  

洪咨夔　偶成  
沂水春风弄夕晖，舞雩意得咏而归。  
为何与点狂曾晢，个裹须参最上机。  

洪咨夔　偶成  
有口只饮酒，有眼只看书。  
看书知古今，治乱能愁予。  
不如一味饮，醉眼昏蘧蘧。  

洪咨夔　陪郡侯出郊劝农六绝  
劝农冠盖出江干，马上东风觱栗寒。  
珍重春衫唾花碧，画眉狼籍道傍看。  

洪咨夔　陪郡侯出郊劝农六绝  
山青未了晓光开，鸠唤鸠应雨又催。  
消得犊车泥滑滑，此行不为杏花来。  

洪咨夔　陪郡侯出郊劝农六绝  
茅屋人家蓐食烟，相呼趁雨好翻田。  
去年下麦泥如铁，一寸春膏直几钱。  

洪咨夔　陪郡侯出郊劝农六绝  
争问官侬子谓谁，看来似不是农师。  
向人羞道闲陪涉，说与豳风七月诗。  

洪咨夔　陪郡侯出郊劝农六绝  
炼丹人去屋萧萧，脚底群山走翠蛟。  
长啸一声空响答，砉然只鹤起松梢。  

洪咨夔　陪郡侯出郊劝农六绝  
半落梅花雪透明，不妨把酒当春行。  
光风有意相料理，杨柳青边约略晴。  

洪咨夔　平山  
放脚氛埃表，搔头广莫间。  
淮分三代水，江护六朝山。  
落日苍烟起，秋风白鸟还。  
欧韩呼不起，髀满鬓毛斑。  

洪咨夔　婆饼焦  
万斛精神一握身，清吭宛转欲飞尘。  
鸡才唱后便知晓，燕未来前先得春。  
惊觉海棠休苦睡，提醒杨柳　　空颦。  
最怜吉语能相报，麦熟同为鼓腹人。  

洪咨夔　鄱±　楼晚望  
暮雨才收未炙灯，苍鷖掠破岸阴澄。  
须臾认得舡头竹，始信渔人挂起罾。  

洪咨夔　普照僧生云轩云闲阁  
岩芳斂空华，谷响答虚牝。  
坐看白云生，会得无生忍。  

洪咨夔　普照僧生云轩云闲阁  
雨来山出云，雨过云归海。  
悠然天地间，得此大自在。  

洪咨夔　瀑布  
白龙飞出翠云堆，不见源头只见来。  
势有盛衰惟视雨，声无高下尺成雷。  
谁教河鼓翻将落，我欲阳侯挽取回。  
东陌西阡分港去，丰年入眼稻花开。  

洪咨夔　瀑布  
青壁双尖长剑倚，博山突兀晴烟紫。  
槐里先生醉欲醒，丫山道人定初起。  
摩挲两眼看飞虹，猛悟此身如此水。  
昆仑绝顶有真瀑，倒泻生肥玉池裹。  
淙淙夜半漱白石，十二琼楼浸清泚。  
是中有味人不知，白练银河较形似。  

洪咨夔　七夕  
好个牵牛织女天，凄其独夜不成眠。  
柳家细婢何能问，太尉粗人祗自怜。  
比翼难磨终古恨，妩眉未了宿生缘。  
新凉如水谁消得，平等天公也解偏。  

洪咨夔　七夕  
黄姑织女万古心，脉脉欲渡银河深。  
有齐委女起拜月，绿发一缕蒙金针。  
眼明志针如志鹄，针发相投如破镞。  
回身拍手笑乃翁，字大行疏烧矮烛。  

洪咨夔　荠馄饨  
嫩斸苔边绿，甘包雪裹春。  
萧家汤是祖，束叟饼为邻。  
混沌函三极，冲和贮一真。  
日斜摩腹睡，自谓葛天民。  

洪咨夔　千竿夹  
方雨江流红，示霜芦花紫。  
寂寂远帆来，拍拍晴鸥起。  

洪咨夔　钱德成山水窟  
亦有黄金埒，非无瑞锦窠。  
养蒙知趣早，观复用功多。  
嘉客贲场谷，硕人槃涧阿。  
时平风日好，花竹几行窝。  

洪咨夔　禽语  
脱却布裤博米归，岗泥滑滑行苦迟。  
打麦作饷知何时，阿婆饼焦涎满颐。  
更愿春蚕一百箔，卖新得价丝贵乐。  
葫芦沽酒和家酌，免教灶妇嘲姑恶。  

洪咨夔　青草梦诗后两句早作足之  
乾马坤牛放手骑，纵横上下尽通逵。  
杖头挑起东风海，挂向东边若木枝。  

洪咨夔　青渠追和宋金都壁间韵  
短亭放脚小轩渠，从险趋平本一涂。  
掌上烟川三百里，蜀都风物似吴都。  

洪咨夔　青渠追和宋金都壁间韵  
汗青孰与老黄间，能为君王把蜀山。  
懊恼秋风吹客鬓，一年三过剑门关。  

洪咨夔　青玉峡  
水绕河南阿李家，满空飞雪响雷车。  
流将采石矶头去，坐看浮梁压浪花。  

洪咨夔　清凉院僧房致斋  
花片墙阴晚，禽声屋角晴。  
东风犹峭在，煨芋坐深明。  

洪咨夔　清明二绝  
梨花匼匝不见叶，柳穟玲珑初欲绵。  
寒食清明等闲过，日长翻覆压书眠。  

洪咨夔　清明二绝  
风将好梦到兰亭，惊觉虚檐九子铃。  
老眼醒来地着处，倚楼检校树头青。  

洪咨夔　清虚堂六言为净梵僧作  
石涧寒泉霜晓，竹岗霁月凉秋。  
一炷铜炉柏子，老禅破衲蒙头。  

洪咨夔　邛杖次韵  
槎使携归饷老人，高棱疏节屈中伸。  
拨开豺虎凭陵气，摄取蛟龙变化身。  
访洗头盆还喜健，伴行脚笠未嫌贫。  
一般仙骨清如鹤，倚看沧溟解起尘。  

洪咨夔　秋半闻莺  
木叶青黄几栗留，尽情啼破两山幽。  
怕人冷落生秋思，故作春声为遣愁。  

洪咨夔　秋怀二首  
素节垂垂杪，衰怀拍拍丛。  
风乾梧叶白，霜老菊花红。  
理曲多添瘦，停诗不减穷。  
出寻空阔处，揩眼送飞鸿。  

洪咨夔　秋怀二首  
鹦鹉琵琶恨，融归十四弦。  
拨寒红玉笋，拍暖绣金莲。  
梅影春风裹，茶声雪水边。  
自怜还自笑，星发照婵娟。  

洪咨夔　秋山即事  
避俗鹿挺走，依僧龟深藏。  
淡中般若味，定后摩尼光。  
坏垣被杂卉，烂漫野媪装。  
丛薄鸣幽禽，凄抑怨女吭。  
桂谢红不坠，菊繁青已香。  
瘖蝉怯露叶，忙蜂急寒芳。  
魁芋鹜护乳，拳栗蝟脱芒。  
菘莳虀瓮绿，粟登酿簄黄。  
田父时泥饮，樵夫间谈王。  
意适两竖屏，神王三仇攘。  
龙耶老聃化，凤兮接舆狂。  
翠壁千仞表，西风吹我裳。  

洪咨夔　秋思  
一曲玉连琐，十分金屈巵。  
故新相代谢，底用为秋悲。  

洪咨夔　秋夜  
一日一番雨，三更三昧凉。  
桐边青弄影，荷底静留香。  
俗物刺人眼，世情冰我肠。  
关山何处笛，落月照胡床。  

洪咨夔　取凉二绝  
六月冷官还解热，解衣盘礴坐苍苔。  
微风只在松梢顶，着意招呼不下来。  

洪咨夔　取凉二绝  
平湖水则减三分，尚欠红蕖一段云。  
万斛波光自吞吐，月明亦足张吾军。  

洪咨夔　铨闱董试上巳二绝  
天气年年只麽新，官忙不似旧闲身。  
油车画舫西湖闹，可惜埋头典却春。  

洪咨夔　铨闱董试上巳二绝  
柳暗鸦娇日正长，笔头风雨响修廓。  
一帘芳碧双蝴蝶，也解寻人姓字香。  

洪咨夔　劝农呈丘帅  
劭耕好语落西畴，父老逢迎笑点头。  
销甲事农官有术，卖薪沽酒我何忧。  
黄金深碗频倾倒，白布长衫迭献酬。  
飒飒雨华随后乘，安排麦陇十分秋。  

洪咨夔　劝农呈丘帅  
南楼健目略江拜，淅蔌风沙响鬓毛。  
草色不随壕岸断，柳梢恰与女墙高。  
碧幢红旆三边帅，羽扇纶巾一世豪。  
坐在上捷来猎猎，官军破贼战方鏖。  

洪咨夔　入山  
箯舆轧幽径，乔松矫疏花。  
好鸟媚嘉荫，圆吭咽清笳。  
膏畦走秧马，茅檐嘶茧车。  
谁知天下东，尽属山人家。  
桥横涧水断，寺古林屋斜。  
铭架镇法鼓，诗碑记煎茶。  
尊者俨如故，天奎失龙蛇。  
划然小窗开，五蕊撑豦豣。  
斗酒软两脚，捷步穷烟霞。  

洪咨夔　入少城  
严城槌鼓暝阴催，剑栈归来第几回。  
喘汗老兵迎马报，燕王宫裹海棠开。  

洪咨夔　阮亨甫寿乐堂澹庵各一首　澹庵  
江西老澹庵，高节淇秋水。  
君庵亦澹名，闻其风兴起。  
一径窈柏竹，八窗秀荃芷。  
意行袭幽芳，燕坐鉴碧泚。  
铜炉古钟磬，瓦研素屏几。  
玄根息芸芸，泰宇安止止。  
大羹及玄酒，不入世人齿。  
床头周易在，更与参妙理。  

洪咨夔　阮亨甫寿乐堂澹庵各一首　寿乐  
孤塔明横巘，短桥华枉渚。  
结堂水石邃，奉此清节母。  
菊能驻颓景，松下蔚可数。  
萱能忘百忧，竹间粲欲语。  
日淡迎春风，云薄谢秋暑。  
板舆穿荫来，采袂踏花舞。  
点头每一笑，弹指忽千古。  
尽将柏舟泪，洒作蓼莪雨。  
僾然若存，青山照庭户。  

洪咨夔　闰月廿六日奉御香祈天竺观音於昭庆寺是日得霁  
大士慈悲出补陀，扫除阴翳作人和。  
武康芋子盐官枣，遇着丰年也倍多。  

洪咨夔　三叠泉  
捉月仙人不到处，骑鹄凌风高着步。  
巃嵷翠壁插天开，天上飞来素涛怒。  
玻瓈琢出莲花漏，激电汲蜍高下注。  
布帆危挂八节滩，饱风吹上龙门路。  
冰丝细织无幅绡，雪花乱卷有声絮。  
蔚然而龙锵然韶，大者如珠小者雾。  
解衣盘礴踞虎豹，遥送空蒙湿巾屦。  
金铺玉户蔡家姝，拍手招人笑相顾。  
麻姑老矣不解事，指点五云推使去。  

洪咨夔　三日兄弟侍老人展墓归和尊韵  
云淡风柔霁色轻，泷冈阡上气和明。  
莫思旧日遨头出，且试新年便面行。  
饱饭即为君子泰，浊醪不失圣人清。  
一翁二季春无尽，更愿诸孙向老成。  

洪咨夔　三峡桥  
太行擘破黄河出，趐屃翻身沧海立。  
老龙抱宝正鼾睡，地底黑风吹霹雳。  
挹之以北斗之枘，瀹之以明月之璧。  
啜之以太白东坡两谪仙，尚不负乎此山之泉石。  

洪咨夔　三月晦东山  
太皞明朝禅祝融，杖藜能送东风。  
两岸萝蔓因依绿，一树桐华自在红。  
聒聒窃脂农即事，喈喈搏黍女趋功。  
细思举世谁闲得，一笑浮图倒景中。  

洪咨夔　三月十四日送焘东下至龙爪滩过虞开国坟庵见壁间虞仲易观棋诗有天  
周天日月何曾住，大地山河祗自磨。  
不死者存人独耳，舍令斧亦烂如柯。  

洪咨夔　散策  
窈窕薜荔径，勃窣檐葡林。  
六出无他香，御此众绿阴。  
低头拾摽梅，齿老酸不禁。  
仰看栗鼠度，危梢与云侵。  
百舌巧滕颊，时过声自沉。  
搏黍晚得意，睍睆流好音。  
水旁两三家。煮茧矮屋深。  
午忙不暇馌，荷锄归藁砧。  
夹桥女萝密，趋坞孙竹森。  
仙人左元放，拍手东西岑。  
一气地依天，万事古犹今。  
溪山岂不好，感概霜满簪。  
前乎千百年，有人获我心。  
后乎千百年，知谁同此襟。  

洪咨夔　山房藏书万三千卷子有赋诗用韵  
门巷萧然雀可罗，藏山万卷自研磨。  
懒寻玉女登西岳，甘伴金仙坐补陀。  
书带草长尘虑少，钵昙花放道缘多。  
酒肴问字如相过，引道松间不用呵。  

洪咨夔　山乡  
石田硗确万山隈，逢春荒年更可哀。  
尽日几人担米上，长年何处得钱来。  
扣门强贷刑难逭，闭户清饥死又催。  
不是乾坤刍狗汝，要令个个学颜回。  

洪咨夔　山行纪事  
扉开日华早，路转霜花鲜。  
游鸿得嘉客，健鹤随老仙。  
舴艋野渡浅，略彴孤村连。  
纡余盘龙外，杳霭乌猿边。  
麦畦破冻划，稻架烘晴悬。  
万鸦暗澒洞，只鹭明{左女右便}娟。  
寺古缭虚嶂，房深贮澄涟。  
珍鳞紫金瞓，秀石苍玉挛。  
住僧自缚律，爱客能逃禅。  
老帖不容搨，枯琴尚堪弦。  
出访文举碣，还息维摩毡。  
窗晖梅枝月，帐郁柏子烟。  
吸清饱蝉腹，拥薄攒龟肩。  
忍寒如忍艾，望晓犹望年。  
报明翠鲸壮，送暖红鳞妍。  
读易坐方稳，搜诗去俄翩。  
行行晋县垒，历历吴墓田。  
森峭径绝壁，嵌空派危泉。  
飞堕雪珂境，撼动冰轮天。  
憩寂小养隽，挟酣急凌巅。  
阁摧失杰咏，岩在余奇镌。  
夕气生远屿，倦怀寄平川。  
路旁柳如此，陌上花依然。  
数年束强项，一日舒联拳。  
大千自鹏鷃，方寸皆鱼鸢。  
东风染芳碧，更着寻春鞭。  

洪咨夔　山中菰生米父老谓丰年之祥用子有韵  
秋风菰黍黑，山崦罕闻之。  
产瑞摇银海，占丰滟玉池。  
苖苖秔合穗，袅袅穄分枝。  
却忆官张望，尝新荐一匙。  

洪咨夔　山中吟  
蕊珠闲居兮作七言，琴心三叠兮舞胎仙。  
呼汲日月下上云烟兮，回紫抱黄入丹田。  
一面宗泥丸，六府主丹元。  
五蕤应两扉，九微彻三关。  
明堂閟虎章，玄阙森龙幡。  
素衣以便重裹朱带，绿华裙上有黄裳。  
子丹兮常在两眉端。欲求泥丸满，  
直须丹元存。灵台贮清明，  
太极涵胹膠。升坎降离凝正一而融三五兮，  
付之灵坚童子玉池太和官。重楼十二环兮兰玕，  
朱鸟白石源兮潺湲。专闭御景而握固兮，  
嗽咽金液溉灵根。胎津溢而琅英饱兮，  
积精累气而成真。高研恬淡兮道之园，  
物物不干兮泰而平。身披凤衣衔虎符兮，  
控驾三素蹑飞霞而升广寒。东西两目兮倚天，  
木阴阴兮泉涓涓。  

洪咨夔　上巳呈子有  
隔水梨花豪放尽，安排鼠耳到庭槐。  
十分春事杜门过，百色老怀中酒来。  
闻丽人行头辄掉，见兰亭帖眼还开。  
碧衫玉唾酴醾晚，更倩诗翁着句催。  

洪咨夔　社前一日点检山房用呵字韵  
不论塌抭与娄罗，判却风江屐齿磨。  
老柳强颜翻拓跋，新禽满意奏娑陀。  
山如欲雨何妨住，僧不能禅亦足多。  
须信斯文天未丧，龙蛇虎豹底烦呵。  

洪咨夔　生朝前一日过隆庆十里得老人书中诗因用尊韵  
剑栈高寒潦水空，儿心片片趁归鸿。  
喜闻禅观如黄薜，想见仙风过赤松。  
利慾无厌骑鹤客，功名有定赋狙翁。  
万锺不博斑衣乐，已判身为邴曼容。  

洪咨夔　生朝前一日过隆庆十里得老人书中诗因用尊韵  
灯花太喜酒樽空，客路真成印雪鸿。  
出寒曲中迷灞漣，筹边图裹认维松，  
汗韑虱胄心犹壮，篷矢桑弧鬓已翁。  
东望只知归计是，轻舠苕霅采夫容。  

洪咨夔　生日口占  
霜露刚氐道，侵寻五十翁。  
相逢多郢瘿，自笑亦龙聋，  
黍瓮新醅绿，丹炉宿火红。  
斗杓明建子，芸荔又春风。  

洪咨夔　省闱试士  
东风蓆帽快行催，浑为天家造士来。  
捧诏九霄云气湿，分题五色日华开。  
拣金沙裹须精鉴，脱颖囊中尽异材。  
容受直言天子圣，好听胪唱响春雷。  

洪咨夔　省中和何子温见寄  
东风婉娩燕来双，禁漏无声万绿香。  
宝鸭炷云朝太紫，玉蜍挹露校铅黄。  
圣贤不断千年脉，宇宙长存一点光。  
老鹤也知虚静好，夜深踏月上修廓。  

洪咨夔　圣节日望拜黄牛祠前退读众碑感而有作  
蜀在八极间，卦位西南坤。  
万里泝天险，三峡为坤门。  
巨灵擘太华，飞出黄河源。  
余刃落巴山，巉绝雷斧痕。  
众崖束长江，水石相吐吞。  
轰貀九鳌战，汹涌万马奔。  
高低建瓴峻，上下竹节繁。  
操舟失毫厘，虀粉千丈浑。  
滩名鼎无义，造物疑少恩。  
黄牛压其漘，坐睨惊涛翻。  
入门两石马，耳缺蹄噭存。  
行人纷乞灵，熏燎迷旗旛。  
摩挲几丰碑，飒沓篪应埙。  
醉翁事已怪，无尽语不根。  
黄能羽渊魄，苍牛离堆魂。  
逞奇角异说，终莫探厥原。  
或指峡名揭，或取山形蹲。  
狼头与鹿有，胡不登脉膰。  
五行土胜水，似识丁壬婚。  
尔牛何来思，此义欠讨论。  
黄裳正坤色，为牛亦坤元。  
坤维闯其户，职之庙貌尊。  
叱咤遁蛟蜃，麾诃走鼍鼋。  
駃湍危就夷，怒石厉即温。  
神以顺治险，抑以静制喧。  
万命脱豦豣，神手司平反。  
长年送迎神，性瘠漓酒酸。  
归舡诧灵赐，意气殊轩轩。  
心安画鹢稳，目送征鸿骞。  
哦诗纪行役，霜风灵黄昏。  

洪咨夔　诗告至李汉州  
驿奴莫问客为谁，但报房湖水石知。  
象鼻卷筩和月吸，凤膺横玉倚风吹。  
江淮消息愁端厌，关洛功名老色欺。  
陶写此情须会得，行厨催唤莫教迟。  

洪咨夔　十一月五日锁学士院  
楼头禁鼓试初挝，催草江淮督使麻。  
落纸一帘风雨疾，不知斜墨阵翻鸦。  

洪咨夔　十月晦过巫山  
巫峡逢初度，平生一段奇。  
江山襟抱写，岁月鬓毛如。  
神女翻旗下，冯夷叠鼓随。  
直须豪举酒，捩柂不妨迟。  

洪咨夔　十月晦过巫山  
客裹年华老，舡头日色曛。  
天寒催雨雪，地远隔飞云。  
为吏徒三尺，於民未一分。  
重惭豪杰士，度外立奇勋。  

洪咨夔　石斛  
蚱蜢髀多节，蜜蜂脾有香。  
藓痕分螺砢，兰颖聚琳琅。  
药谱知曾有，诗题得未尝。  
瓦盆风弄晚，彼拂一襟凉。  

洪咨夔　识字行  
识字不用多，识多反为累。  
结交何用深，交深或中弃。  
紫微有君房，郎将得宾王。  
胸无半点墨，七襄亦成章。  
票姚新宾客，文园旧妇仇。  
虽非平生髈，冰雪生春容。  
劝君五车不须读，瞑坐蒲团养双目。  
作云作雨手翻覆，有时乌好丈人屋。  

洪咨夔　食菜  
清晨薄采采，风露拍满篝。  
汉中信可王，新都亦宜侯。  
瓮菹氏诸葛，笼炊字元修。  
骈头束翠凤，碎甲屠苍虬。  
下箸万钱直，辧斧千户谋。  
暑寒久不厌，暮蚤急易求。  
相与共甘苦，倾盖成白头。  
厚味五兵媒，文字荤膻仇。  
移文东郭生，毋作肉食羞。  

洪咨夔　食糟行  
龙州石秫七斗醪，百钱半升高价高。  
村民无分酒到吻，清晨荷薪争博糟。  
得糟还家喜欲舞，远汲淡煮燃松毛。  
{上艹下都}餈麦饼涩难下，藉此咽送如荤臊。  
我时作守辄自愧，每饭釜有羹堪辧。  
罢官两夏肉入务，食糟却如住百牢。  
纷纷玉缕芼葱渫，晃漾珠滴沾麻膏。  
多从未破甑头馏，间入半折铛中{穮禾换火}。  
王瓜未甲蒿苣老，芬美独擅盘餮豪。  
馋奴停匕朵予馂，一餵七八讥何饕。  
太平无事称意饱，竹床大鼾枕离骚。  
客来闯户口尚臭，错疑被酒醺陶陶。  
我亦为言恰梦金丝帐底斟羊羔。  

洪咨夔　示诸儿  
道大两仪小，身寡万物众，  
此心能砥柱，斯文即隆栋。  
书从羲孔来，字字济世用。  
愈穷理逾邃，如探无底洞。  
有书不勤读，惰农失春种。  
如何望秋成，箕杵日簸弄。  
一经胜籯金，万帙供洛诵。  
所愿器业进，增益门户重。  
儿童悟易玄，奴婢晓诗颂。  
而况以士名，经史懒条综。  
古来天目下，谁识三岁贡。  
吾翁破天荒，教子斯命中。  
顾我肋已鸡，望汝毛犹凤。  
诗书气脉续，声价天壤閧。  
毋学韩家符，灯火照睡梦。  
毋学陶家雍，文档付游纵。  
光明发勤苦，奇隽出饿冻。  
四壁瓢腹空，一檠铛脚共。  
人情易喘筒，世事难算瓮。  

洪咨夔　示诸儿  
徂徕古君子，泾渭何太明。  
一奸众稷契，诗作奇祸萌。  
奸人挤之死，既死气未平。  
锐欲剖其棺，谓北走犹生。  
妻子坐冻馁，不断啼号声。  
富韩各分俸，买田活其婴。  
吾疏视彼诗，历数群公卿。  
触怒非一竦，举朝眼瞠瞠。  
所赖天子圣，不死五鼎烹。  
斥归天目下，石田力躬耕。  
田少食指多，读书饥鸢鸣。  
此身不足忧，忧我身后惸。  
富韩不常有，勉哉自玉成。  
忍贫知好修，道在困亦亨。  

洪咨夔　试院口占二绝  
燕随社去雁初来，黄蜀葵花隔岸开。  
万里江湖秋思动，捣橙和蟹荐新醅。  

洪咨夔　试院口占二绝  
追怀三五少年时，岁月堂堂两鬓丝。  
茅屋秋风归未决，障泥能费几熊皮。  

洪咨夔　首夏一绝示徐锦囊  
金丸未熟樱桃过，锦幄俱空芍药来。  
共坐晚凉观物化，床头有酒为君开。  

洪咨夔　寿程宰三首  
作县如弄潮，莫汲半呷水。  
红旗上岸来，喝采沙河市。  
拈取第一筹，细柳天风裹。  

洪咨夔　寿程宰三首  
爱民如缘竿，百尺头进步。  
未到百尺头，努力莫回顾。  
当场万人看，亭亭碧霄住。  

洪咨夔　寿程宰三首  
回翁十日前，先脱老鹤胎。  
拍手浮玉顶，君骑凤凰来。  
相逢说长生，一笑榴花开。  

洪咨夔　寿崔帅卿七绝  
岭右山川间出贤，开元宰相最居先。  
中间不数余安道，恰到于今五百年。  

洪咨夔　寿崔帅卿七绝  
连蜷雌霓堕晴空，光照书楼卷纸红。  
天为斯文开瑞应，海南海北一宗工。  

洪咨夔　寿崔帅卿七绝  
塞下人家盎盎春，又推余泽及流民。  
庆州小范青州富，合作先生社稷身。  

洪咨夔　寿崔帅卿七绝  
弄兵澒洞射阳秋。一纸招呼杀气收。  
十万苍生惊魄定，活人阴德过宾州。  

洪咨夔　寿崔帅卿七绝  
夕烽旁千彻甘泉，独有淮东一臂全。  
若使尽从持重计，庙谟底用更忧边。  

洪咨夔　寿崔帅卿七绝  
纷纷传檄方言战，猝猝囊金又说和。  
谁信规摹须早定，计然半策不须多。  

洪咨夔　寿崔帅卿七绝  
垂弧节过便春风，入侍猩袍一点红。  
殿上兽樽谁得饮，汉廷诸老定输公。  

洪咨夔　寿崔西清二首  
武侯王佐材，有胆大如屋。  
爱之莫助之，只手挈全蜀。  
淋漓出师表，所举良且淑。  
孔鸾非不佳，健翮欠鸿鹄。  
先生能休休，用众不用独。  
何止福蜀人，为作天下福。  

洪咨夔　寿崔西清二首  
几年生一贤，大任天所授。  
三光五岳气，半点无缺漏。  
胸中老规摹，超出造化囿。  
静为动之机，燕坐运宇宙。  
艮居冬春间，初度恰先后。  
用心得艮体，所以仁者寿。  

洪咨夔　寿刘丞  
秋横岱岳气象豪，仰瞻万仞青且高。  
上凌层汉直咫尺，下视列岫真儿曹。  
此山万古储胜迹，年年人庆东平日。  
谁知此岳复降神，锺作南州人第一。  
我公之生超凡尘，申甫当年应此身。  

洪咨夔　寿刘丞  
岳之大兮公器宇，岳之秀兮公精神。  
平生节义磨天地，冰雪丰姿了无翳。  
词锋凛凛人胆寒，少年斫却月中桂。  
人指杭川之绕东，于今清澈亦如公。  
太平官府能重创，等闲清兴独哦松。  
他年三凤成名了，笑道双亲犹未老。  
料应坐席暖方生，双赴九天紫泥诏。  
金鸭香浓庆诞神，好看戏采满堂新。  
不须把酒殷勤祝，岳算从来无尽春。  

洪咨夔　寿刘宰  
制锦新城衣锦归，种桃遗爱蒲桃蹊。  
恩波淮水流不尽，福力螺山高与齐。  
天上已催班玉笋，日边行见月璇题。  
欢声都是长生曲，薰作香云覆宝猊。  

洪咨夔　寿郑制置  
昆丘侍郎南霍仙，身骑於菟雪毛鞯。  
芙蓉结旌紫云导，望舒参乘丰隆鞭。  
晨朝东华天帝所，班在玉斧茅盈前。  
帝矜下土沸螘垤，往哉为洗中原膻。  
扶桑五色枝拂日，蔚蓝一碧壶藏天。  
祥飚吹衣被发下，轮囷旁薄烟非烟。  
泰山乔岳气矗矗，长江大河胸渊渊。  
五三六经济世学，尽得庆历诸公传。  
丝絧倦踏龙尾道，玉辔直上羊肠巅。  
印方趣视已走敌，担未及驰先行边。  
黄牛皂郊撤戍堡，左洋右沔闲屯田。  
规摹了了入眼底，奠而后发矢脱弦。  
长安可到只十日，祁山不出今几年。  
甲申有谶为公设，席卷关洛趋幽燕。  
命珪相印明骑火。碧瞳黑鬓宜貂蝉。  
槐龙不动昼阴永，瑶草无际春风妍。  
苍生元气秋叶薄，善类命脉游丝悬。  
保兹天子属山甫，愿献大雅蒸民篇。  

洪咨夔　寿邹茶使二首  
鹤雁旌旗导紫輟，方瞳秋水照人明。  
泰山可碎胆常定，沧海自浑心转清。  
万事至公如正献，片言不妄即元城。  
擎天正要坚牢柱，长与皇家植太平。  

洪咨夔　寿邹茶使二首  
手挈蓬弧挂井参，筹边楼下瑞云深。  
传将绝学圣贤脉，会得初阳天地心。  
议论文章胸万甲，功名富贵腹三壬。  
春风禁柳东华路，扈驾催行荔子金。  

洪咨夔　暑夕  
楼高收晚照，野迥送宵阴。  
鹭下汀沙静，萤行岸竹深。  
撄宁如顺气，缘督正平心。  
转物天机妙，昭文不在琴。  

洪咨夔　暑坐  
隔帘草树隔溪山，密密深深洞启关。  
水色山光无障碍，南风送入乱书间。  

洪咨夔　双林志谦得玄晖笔法作此七十三矣为赋六言两首  
近浦霏开略彴，远山云没招提。  
树底人家欲晓，隔篱仿佛鸡啼。  

洪咨夔　双林志谦得玄晖笔法作此七十三矣为赋六言两首  
潮退寒洲聚沫，雨收春嶂蒸云。  
历历旧经行处，江村曙色初分。  

洪咨夔　水牡丹  
魏紫潜绯真正红，天公不管老东风。  
紫袍玉带双鱼挂，犹把阑珊造化功。  

洪咨夔　水宿  
分席眠鸥渚，庐山梦已通。  
蓬声疏密雨，灯影往来风。  
我正思吾母，儿应说乃翁。  
拥衾天未晓，此味与谁同。  

洪咨夔　水仙  
万卉净如扫，风霜犹典刑。  
瞓容闲整整，姱节矫亭亭。  
几滑铜熏鼎，窗明石砚屏。  
窈深人不到，香触梦魂醒。  

洪咨夔　水仙兰  
水仙潇洒伴梅寒，鸿雁行中合数兰。  
七里香花陪隶耳，涪翁醉眼被粗瞒。  

洪咨夔　水行  
岸曲频移杔，巾欹独倚樯。  
月分云外影，负进水边凉。  
宿鸟树三匝，佳人天一方。  
清斯缨可濯，谁为赋沧浪。  

洪咨夔　四月壬午发利州  
十里迎春水面开，橹声不动柁声催。  
春山转处疑江尽，白鸟迎人风折来。  

洪咨夔　四月壬午发利州  
两岸骚骚麦尾黄，茅檐半瓦荫垂杨。  
牧儿吹笛随归犊，浅草平沙暝色苍。  

洪咨夔　送曹沪南赴阙  
闻之善治水，不与水争势。  
顺流导汉漾，徐当过三澨。  
又闻善登山，不与山争力。  
缓步出朝阳，晚亦到崧极。  
展也曹沪南，所学见所履。  
致身以登山，应物以治水。  
几年蚕丛州，归问长安道。  
巴船五百料，太半外省草。  
白驹在彼谷，桑扈莺其领。  
人物方眇然，惜此方眇然，  
惜此尺璧景。疏梅耿绝磈，  
飞梦随去浆。索蓍为占之，  
圣功得蒙养。  

洪咨夔　送陈粹  
泊然无营如子云，挠之不浊如黄宪。  
清静勿扰如曹参，躬行不言如石建。  
古人与稽今人居，外若不足中有余。  
治中别驾寄途耳，用则天下皆华胥。  
东风昨夜收雨脚，杨柳亭前小盘礴。  
楚江君去定思君，有酒一杯须满酌。  

洪咨夔　送程於潜两首  
溪山民物古，政理器能宽。  
平易见眉睫，明清生肺肝。  
春风帘影暖，霜月研声寒。  
野老自相语，元丰崔长官。  

洪咨夔　送程於潜两首  
溯紫催飞舄，攒红簇去鞍。  
吾邦倾市送，旁邑塞涂看。  
清庙登牺象，明庭峙孔鸾。  
野翁麋鹿友，时与讯平安。  

洪咨夔　送程宗武游岝崿  
骤暖揠芳意，薄游烘软尘。  
乱山云气晓，啼鸟杏花春。  
人物少催老，物华新换陈。  
一声铿尔瑟，沂水绿鳞鳞。  

洪咨夔　送澄维那访旧湖山  
梅子酸犹浅，桃花艳已饶。  
春风开口吸，明月换肩挑。  
鹤向平湖放，猿从古洞招。  
出门天地阔，何处不逍遥。  

洪咨夔　送崔吉甫粹安康分韵得舍字  
孤松郁涧底，老柏生石罅。  
斗州汉水曲，着此健别驾，  
审固外体直，为仁正如射。  
万事春冰融，所贵过者化。  
雷园阳关酒，葵药纷娅姹。  
加餐时寄书，相望无几舍。  

洪咨夔　送崔少蓬南归五首  
美官谁不爱，所贵以道得。  
道足以得之，有底去尤力。  
祥麟快掣锁，玄鹤不受弋。  
此意关重轻，当有识者识。  

洪咨夔　送崔少蓬南归五首  
钦永早患失，光禹晚志得。  
飘风一鸿毛，何能盎人国。  
已重物乃轻，此理要深识。  
方寸浩然气，天地吾其塞。  

洪咨夔　送崔少蓬南归五首  
富贵纷探骊，功名竞骑虎。  
眉端万国愁，公意良独苦。  
五年安边功，绝口不自语。  
仙帆去蓬莱，急流一砥柱。  

洪咨夔　送崔少蓬南归五首  
出海梅未花，过岭青着枝。  
解装书满床，自裹应门儿。  
独乐非不好，民瘼将畴医。  
诏来不俟驾，世事犹可为。  

洪咨夔　送崔少蓬南归五首  
杨州倾城出，作远事追送。  
诸生更依依，瘦马踏朝冻。  
冥鸿去何许，水落霜宇空。  
鬓短心绪长，危樯曳清梦。  

洪咨夔　送崔先生东归  
嘉定甲戌冬，扫门古杨州。  
一见握手欢，飞黄厄盐辀。  
士忧不闻道，勿以穷故忧。  
为圣为贤人，所贵天爵修。  
万卷我有庄，子肯从我游。  
良农不辍耕，嘉丛终有秋。  
动心得曾益，雪案三年留。  
一朝推使出，西风着兜牟。  
莽苍淮月冷，低迷汴云愁。  
正抱虎兕寝，孰脱鹰隼鞲。  
越在岁执徐，公来殿西头。  
廷臣择自从，唤起骖玉虬。  
暑发采石矶，寒登筹边楼。  
孤灯语中夕，民瘼何当瘳。  
明年护全蜀，后车旅枚邹。  
熟聆老规模，剑须铸知收。  
中间畀一麾，牢关控西涪。  
相望几何驿，时许闻成谋。  
积诚泮群疑，实践激众媮。  
风涛澎湃中，竟济师德舟。  
主人永终誉，客亦地穷休。  
见谓汾阳门，走卒皆王侯。  
骑火明桃林，诏催告辰犹。  
仍挈旧司马，入詹翠云裘。  
裹江水齐稳，一叶随沙鸥。  
道重富贵轻，目光送罗浮。  
竿头要猛进。壶尾毋流投。  
此意造物知，筮得素履幽。  
十年甘苦客，从我宜如由。  
可归犹未归，魂断杨花洲。  
六经孔孟学，其用学伊周。  
天方昌斯文，敢告司鼎篝。  

洪咨夔　送杜阳安奉亲还蜀二首  
访落方勤止，而翁苦掉头。  
立几遗世独，行盍为王留。  
日月驰双毂，乾坤寄一舟。  
勿缘归计得，忘却纬边忧。  

洪咨夔　送杜阳安奉亲还蜀二首  
买我归吴棹，扬君泝蜀旃。  
虽为万里别，端有一家缘。  
腊雪添新涨，春风减旧绵。  
江山随处好，横槊小留连。  

洪咨夔　送范漕赴召八绝  
太平宰相范尧夫，曾驾西州使者车。  
雅操清规公更游，委蛇退食一编书。  

洪咨夔　送范漕赴召八绝  
淮头蜀口几虺聩，百战山川入眼来。  
行伍姓名浑历历，定知水镜不遗材。  

洪咨夔　送范漕赴召八绝  
急符唤出雅州丁，刀染红巾血雨腥。  
定蜀论功谁第一，茗山合着后溪铭。  

洪咨夔　送范漕赴召八绝  
走卒儿童口是碑，百年几见好监司。  
浣花镜月经行处，草木江山亦去思。  

洪咨夔　送范漕赴召八绝  
嘉州过尽又涪州，到处须判十日留。  
汲媪畲翁遮道拜，东风未定莫行舟。  

洪咨夔　送范漕赴召八绝  
匹马西征岁月多，苍头引鹤共婆娑。  
传闻虚伫如清献，益漕归来径上坡。  

洪咨夔　送范漕赴召八绝  
天道频年说好还，到今胡壒没天山。  
延英为奏平戎策，只在人心国势间。  

洪咨夔　送范漕赴召八绝  
红丝步障海棠开，底似西湖半树梅。  
要试平生调鼎手，安排青子待公来。  

洪咨夔　送高才卿守永康二首  
同社纷纷早上坡，一麾独爱晚婆娑。  
矜春桃李好能几，饱雨稻梁收更多。  
管摄三才还正大，陶鎔万象是中和。  
西风未用轻分手，尚欲从君细世磋。  

洪咨夔　送高才卿守永康二首  
岷峨凄怆未全苏，急要诸公着力扶。  
政似刈葵难放手，民如种树莫搔肤。  
雪山西去三边静，沫水东来万井腴。  
小队还家卿上冢，天寒早与问无襦。  

洪咨夔　送监丞家同年守简池三十韵  
去年为君来，朋廷峙鸾鹄。  
今年为亲归，蚕市苦思蜀。  
扶舆出修门，万里宛在目。  
大江六月寒，风饱帆数幅。  
金山如幽人，杜蘅缭荷屋。  
采石如壮士，铁骑明鋈续。  
五老烟光开，九华云气矗。  
如王公大人，冠冕而佩玉。  
大孤狷介甚，赤壁清旷足。  
黄鹤侠者流，隽放不容束。  
英雄古荆州，霜月耿乔木。  
寂寞三闾亭，风露落秋菊。  
阳台峰十二，森拱峡江曲。  
高标耸赤松，绝概凛孤竹。  
或如汉汲黯，搞直敢掁触。  
又如唐真卿，峻絜不受辱。  
瞿唐滟澦堆，一柱轧坤轴。  
溃城睢阳孤，钩党林宗独。  
水石明边酌，苹蓼佳处宿。  
宽作几月程，迎面峨眉绿。  
世道淡有味，人生平为福。  
江山无愧容，草木有余馥。  
试剑信雄拔，易简更清沃。  
虎蛇方横道，有此廉平牧。  
相如驷马贵，长孺一翁秃。  
明河隔黄姑，碧落杳飞鹜。  
独复即无妄，多识乃大畜。  
岁晏以为期，仁亦在乎熟。  
木末老芙蓉，阑干深苜蓿。  
邮签莫厌娄，瑟僩尉淇奥。  

洪咨夔　送交代王公辅  
兴州乳臭腥红袍，万马夹拥横磨刀。  
奴颜婢舌竞动进，罗拜狗彘护优猱。  
汉家衣冠余两豪，却立渠肯污腥臊。  
传呼趣拜声色厉，一已俯首昂其尻。  
独君此膝竟不屈，男儿等死轻鸿毛。  
群憸相顾重太息，我辈天地焉能逃。  
安西楼碑字如斗，勋名烂漫官称高。  
若为龙州易万州，双鬓如雪风骚骚。  
君不见义不帝秦鲁钟连，何曾黄金横后部鼓吹前髐旄。  

洪咨夔　送客一首送真侍郎  
风雨寂历芦荻秋，梧桐落尽斜阳收。  
孤鸿影断苍莽外，愁绝送客涛江头。  
客心恰似涛江水，夹岸拥沙潮不起。  
海门一线拱觚棱，无声夜到龙山尾。  
重云压江秋阴阴，千古送客非斯今。  
有酒可别不敢斟，天乎天乎知客心。  
天首天乎知客心。  

洪咨夔　送郎丞之桐城  
江北江南雪意催，半酣椎起征喂桅。  
锐从猿鹤归休去，刚被功名引调来。  
破虏檄传淝水定，屯田疏上皖陂开。  
笔端矍铄精神在，莫只清吟伴老槐。  

洪咨夔　送黎德升出守眉州  
霜隼健毛骨，冥鸿高羽翰。  
来迟怀去速，退易挽留难。  
文物声明郡，中和孝友官。  
大冯棠荫在，多放一分宽。  

洪咨夔　送黎德升出守眉州  
同是郾城客，对床如弟兄。  
秋风双鬓改，落日寸心明。  
终古方书在，随时局面更。  
公余经济学，讲贯不嫌精。  

洪咨夔　送李微之粹成都  
凤生丹山西，来为太平符。  
矫立青琅玕，祥云蔚相扶。  
一鸣合箫韶，再鸣应驺虞。  
散为清明风，万象皆敷与。  
色举抑何决，矢脱金仆姑。  
戛摩参旗高，可望不可呼。  
穿花迷娇雉，唼藻戏乳凫。  
搔道重太息，春阴渺江湖。  

洪咨夔　送李致远安远簿二首  
四海几青眼，五车今白头。  
信天投矮屋，觅地起岑楼。  
山迥风烟合，江平潦雾收。  
谁欤人物计，留取备枚邹。  

洪咨夔　送李致远安远簿二首  
与我迭知已，喜君初得官。  
时来宁论晚，身健莫辞难。  
访雪牵魂梦，停云寄肺肝。  
斯文元气在，努力好加餐。  

洪咨夔　送潜同年调官归  
以君一年长，为我异姓兄。  
衡从玄圃玉，出入武库兵。  
急手搏苍兕，隽气鞭长鲸。  
议论到千古，慷慨吐不平。  
汉以初元衰，唐以开宝倾。  
附势妾媚妩，避事儿嚘嘤。  
颓靡寖成俗，忠良意吞声。  
自谓倚南山，不知坏长城。  
君子勇於义，小人罔而生。  
傥不饿采薇，远可死结缨。  
每闻壮其语，亦尝且吾情。  
有余不必尽，尺浑胜丈清。  
六经源岷嶓，百家派渭泾。  
归求性内学，莫计身外名。  
春风两鬓绿，秋月双眼明。  
通德拥高髻，勤勤剔寒檠。  

洪咨夔　送秦祠监还蜀二首  
岷峨人物古，淮海姓名香。  
识面岁华晚，论心春昼长。  
有怀胡去国，无愧好还乡。  
呼酒犒三老，柁楼天正凉。  

洪咨夔　送秦祠监还蜀二首  
蜀产班行几，分符又去之。  
气完吞落日，心定发凉飔。  
蝇虎攫何壮，蜗牛升更痴。  
见几能许早，别思渺江蓠。  

洪咨夔　送丘都承  
艺祖立鳌极，腹心赵书记。  
披图指幽燕，翰死谁可继。  
异时拾空城，中国坐自弊。  
伊吾纷抵掌，须作根本计。  
仁皇柔北夷，富公效表饵。  
终身耻言功，力辞枢密使。  
况今百年间，未洗新亭泪。  
平凉急寻盟，正恐废大义。  
中朝两说分，各植汉赵帜。  
诏书趣公归，渴欲断群议。  
矫矫鸾凤姿，鼎鼎廓庙器。  
持心水镜平，料事蓍蔡智。  
天道方好还，上策先自治。  
折衷和战间，守乃万全利。  
西关碎其有，东垒掇所弃。  
证状朝暮殊，守亦岂易事。  
医国得和扁，神圣工巧备。  
囊中黄昏汤，着手须早试。  
外御几边将，中权一阃制。  
当思择时髦，不在变局势。  
忠贤乃命脉，公道实元气。  
精神以此强，可却十万骑。  
淮南畏汲黯，奉天倚陆贽。  
中兴在公手，一语泽百世。  
太山重名节，鸿毛等富贵。  
不惟天下望，是亦文定志。  
紫枢摩斗极，青藜照中祠，  
江风驾樯乌，天阔秋雨霁。  
诸生笑牵衣，狂语出半醉。  
勿作醉语看，嚼蜡或有味。  

洪咨夔　送阮深甫尉桂东两首  
秋阴疏梧桐，暮寒老蒹葭。  
病鹤卧空谷，游鸿起平沙。  
飘摇征衣单，寂历津堠赊。  
中年不禁别，湘江渺天涯。  

洪咨夔　送阮深甫尉桂东两首  
一静镇百纷，一恕生百顺。  
所居欲官大，此道贵坐进。  
涂平鞭影疾，风壮帆力迅。  
皋兰拾秋芳，好寄南来信。  

洪咨夔　送商总郎三首  
鹤唳风声淝水捷，马腾士饱蔡州平。  
笑谈定取中兴策，莫道司存只饷兵。  

洪咨夔　送商总郎三首  
霜迟断陇荞花白，水足平田稻子红。  
剩把丰年供祖帐，送将玉节过江东。  

洪咨夔　送商总郎三首  
百寻浮玉三更月，万里长江一色秋。  
照映此心须此水，不妨小泊读书舟。  

洪咨夔　送石士志推官赴调  
石友抱奇璞，朼来掾吾邦。  
昂然凌霄姿，莒鼎独力扛。  
入幕有此士，诸人亮难双。  
决事风赴谷，哦诗雨翻江。  
青衫裹妍骨，黑发今眉庞。  
世无九方皋，谁识骊与{左马右龙}。  
一朝解绶去，般鼓催逢逢。  
阖府少颜色，我心若为降。  
倦游方闭门，寄傲但一窗。  
惜别不得饯，况能缀羊腔。  
明廷急才俊，召驿南逾泷。  
森森邓林枝，剪拔穷株椿。  
岂其饭牛戚，未作殿骥庞。  
早晚对北阙，叶钟发鲸撞。  

洪咨夔　送王崇庆得樽字  
白苧笼轻暑，红榴照别樽。  
两帆先后去，一水古今存。  
玉札须多蓄，金瓯莫点痕。  
相期黄卷裹，培植太平根。  

洪咨夔　送王万里赴阙  
安西老元戎，再出护全蜀。  
槃槃大幕府，宾从如立竹。  
狷者多调娱，狂者间枨触。  
谁与得中行，有美万里独。  
正大一根气，义利两孰复。  
信人乐正子，君了蘧伯玉。  
春风半萧艾。秋雨几薴菉。  
划然心眼明，见此霜晓菊。  
何人诵子虚，燕说得举烛。  
平沙起孤鸿，太液下黄鹄。  
云深阊阖启，天近觚棱矗。  
牖明易纳约，井渫终受福。  
杨柳细吹絮，海棠豾成屋。  
买酒鏖东风，嘉陵江水绿。  

洪咨夔　送新婺州汪总领归歙  
天骄运去如聩堤，横决燕涿流青齐。  
斩午揭旗鼓扣并塞，被发左衽称遗黎。  
脍肝山前走肉语，砍骨寨裹饥魂啼。  
尽笼虎兕淮南北，期猎狐兔山东西。  
常人喜功首例肯，智士察变眉先低。  
危言不顾犯众忌，设难直欲开群迷。  
近嗟唐祸兆回纥，远述晋乱基羌氐。  
积薪未然不着手，曲突已验空噬脐。  
贼帆方落射湖去，胡骑已闯滁山嘶。  
正须筹幄坐月观，却卷郡绂寻黟溪。  
带泥烧笋荐晨饷，踏雨剪韭供春虀。  
心安便是上池药，眼净何用黄金篦，  
眼净何用黄金篦。蜀公早尝着野服，  
君实晚始持桓圭。方来事业推不去，  
还踏晓鼓听朝鸡。穷边镣气贯矛戟，  
严城酸风吹鼓鼙。化云相随不可得，  
矫望玉宇横苍鷖。  

洪咨夔　送兴元聂帅  
泛观天地间，一气如爨鼎。  
半鼎沸正急，半岂独尔静。  
从旁更益薪，既往漫不省。  
畴当起沃之，辘轳转修绠。  
长空堕旄头，胡命悬漏顷。  
不戢方自焚。余焰燎吾境。  
俶从淮汉扰，驯至褒斜警。  
势欲合南北，事须得要领。  
和固不楞为，战亦未易逞。  
中兴关人谋，而可倚天幸。  
君侯富经纶，颇牧在禁省。  
忧国如忧家，申旦抱耿耿。  
袖中平戎策，直欲系其颈。  
王斧下青冥，上游建巨屏。  
秋高马正肥，慨慷泝巴郢。  
鐀旗凛太一，福星映参井。  
蜀从更化来，旧痛甫甦醒。  
风寒不善护，遂与劳复等。  
内势既{左足右炙}眡，外兵且赘瘿。  
但嗟车辚辚，未见旗整整。  
胸中百万兵，气压貔虎猛。  
凉飚送先声，鬼蜮已匿影。  
自昔树勋业，莫先拔翘颖。  
共功非众材，殆类无黫饼。  
孔明驻汉中，欲翦汉贼梗。  
委心任费袆，屈膝拜许靖。  
笑谈扼奸雄，老死不得骋。  
至今出师表，日月光炯炯。  
惜哉会潼关，不从魏延请。  
公才几倍亮，谋略济忠鲠。  
机会有可乘，临事勿吹冷。  
秦陇咳唾定，归衮专国秉。  
颂磨浯水滨，铭勒燕然顶。  
诸生笔如椽，须公一笑肯。  

洪咨夔　送徐显道尉无锡  
握手不禁别，庭梧声欲秋。  
云霄生脚底，田里付眉头。  
敬是褆身柱，和为应物舟。  
卷旗蒲柳市，茶鼎雨飕飕。  

洪咨夔　送游考功将漕夔门七绝  
温公一传谏议刘，菊坡一传吏部游。  
长庚伴月天欲晓，西照太白南罗浮。  

洪咨夔　送游考功将漕夔门七绝  
神鼎一铸魑魅怖，法鼓四震波旬悲。  
祖宗涵养天下气，留得此脉扶颠危。  

洪咨夔　送游考功将漕夔门七绝  
欲鸣不鸣衔口马，欲去不去羸角羝。  
排天绝叫河汉裂，只舸飞上岷江西。  

洪咨夔　送游考功将漕夔门七绝  
古来刀锯鼎镬具，用待诽谤妖言人。  
{左扌右长}触不怒予节去，惟天为大知尧仁。  

洪咨夔　送游考功将漕夔门七绝  
金汤弃去七百里，珠玉走尽六十州。  
谁生厉阶不可问，桔柏江上风飕飗。  

洪咨夔　送游考功将漕夔门七绝  
烧畲瀼外竹枝瘦，踏碛滩上桃花肥。  
绣衣故乡岂不好，为天下计毋庸归。  

洪咨夔　送游考功将漕夔门七绝  
四肢谁谓可无骨，五肚自信难留寒。  
跂予望不之不得语，但愿万里书平安。  

洪咨夔　送张行父守赣二首  
觉是圣贤脉，复为天地根。  
典刑诸老尽，文献几家存。  
露下鹤先警，风高鸿独骞。  
一时京洛价，知有魏公孙。  

洪咨夔　送张行父守赣二首  
南斗一帆外，西风千骑头。  
莫嗟中落落，须感上休休。  
贾谊词林晓，陈蕃墓草秋。  
经行拚斗酒，为浣古今愁。  

洪咨夔　送章君范之湖南幕  
天阔孔鸾起，江晴荃若春。  
亲荣知有子，主胜信宜宾。  
岳麓盛古学，衡山多秀民。  
平生金玉质，更看濯磨新。  

洪咨夔　送赵处士游方  
道家何荒唐，释氏更汗漫。  
君胡欲逃儒，结入杨墨案。  
时文窘枘凿，俗好厌冰炭。  
起寻出头路，去觅行脚饭。  
左携仙君茅，右挟佛祖粲。  
随身绝长物，到处得奇观。  
江山枯槁写，风月老笔判。  
识透心转空，养足骨自换。  
长生不可独，分寄石髓半。  

洪咨夔　宿柁头次及甫入沌韵  
手遮西日望褒斜，百折舟行尚玉沙。  
风趁港回帆落柱，草迷路断牵收车。  
长烟漠漠非吾土，老树离离似我家。  
今夜宿头应更好，月明四面尽芦花。  

洪咨夔　随笔  
归州多瘿生昭君，郢州多瘿生莫愁。  
造物何如等教瘿，尽令尤物不成尤。  

洪咨夔　岁杪用韵二首  
日月磨心绪，风霜染鬓华。  
历看新岁草，梅忆旧年花。  
浊酒供僛舞，清歌应掺挝。  
阿咸多事在，犹问老生涯。  

洪咨夔　岁杪用韵二首  
黄麾春簇杖，梦不到东华。  
瓦研磨冰叶，砖炉煮雪花。  
穷甘猿帐卧，老仙犊辕挝。  
冻解光风转，清波拍两涯。  

洪咨夔　岁暮山中纪事三首  
南山大小空，横行无常时。  
蓄狗豢豕尽，泽吻樵牧儿。  
翁妪起讁逐，妥尾行逾迟。  
力穷哭且骂，天网不汝遗。  

洪咨夔　岁暮山中纪事三首  
里苍负暄翁，聩然支离疏。  
饕虱缘缊袍，点缀颔下须。  
旁人劝翁扪，摇手一任渠。  
虱多转一疗，何庸事驱除。  

洪咨夔　岁暮山中纪事三首  
乡风腊廿五，比户然爆竹。  
穷阴挟黄昏，霹雳起空屋。  
梁间鬼拍手，笑人未免俗。  
罔两白昼行，渠尔一爆逐。  

洪咨夔　岁事  
山居岁事似羌村，注瓦倾瓷酒半浑。  
微麝和餳溲粔籹，芳凫夹荠斫餫饨。  
阮生朱老情怀密，张丈殷兄笑语温。  
帘外东风花信早，更烦吹缘鬓毛根。  

洪咨夔　岁晏  
得路只轮车易上，失时独幅被难眠。  
淡黄虀饭茅柴酒，东掩西遮也过年。  

洪咨夔　岁晏  
百想卧轮翻伎俩，三生圆泽弄精魂。  
何如静对梅花坐，春满江南雪后村。  

洪咨夔　孙教授挽诗  
手织天孙锦，胸吞海吞洋。  
官卑材不尽，年往虑空长。  
啼鸟呼春梦，飞花饯夕阳。  
唯余君子泽，插架简编香。  

洪咨夔　孙推内子挽诗  
玉立金闺客，家人亦许清。  
共听秋塞柝，细剔夜窗檠。  
娣袂从渠好，儿襦得我平。  
西风吹落叶，不尽夕阳明。  

洪咨夔　损戒二首  
河魨行水底，志在全其生。  
缒绠激使怒，拍浮拾彭亨。  
触来不自制，天君失和平。  
惩忿当如山，一静弭百争。  

洪咨夔　损戒二首  
野虞雉为媒，谷谷雌召雄。  
阴机发翳绿，碎迸锦缬红。  
耳目诱於物，颠倒不有躬。  
窒慾当如泽，涵渟清镜空。  

洪咨夔　笋蕨  
小儿握固骨何弱，稚子着绷肌尚寒。  
岂不爱渠风味好，只应催我鬓毛残。  

洪咨夔　梭榈  
旧脱败蓑乱，新添华节高。  
肃容春尚静，侠气夏方豪。  
黄孕子鱼腹，青披孔雀尻。  
丰撞知可制，雷动景锺号。  

洪咨夔　台中听雪  
淅沥松厅夜，空山一样声。  
冰霜元自劲，水月更添清。  
衾薄难留梦，窗虚易得明。  
庭乌催奏墨，未晓已先鸣。  

洪咨夔　太后挽诗  
德名三后并，母道两朝尊。  
勇决高千古，危疑定一言。  
先期还政事，隆礼改山园。  
哀挽西郊道，云愁昼亦昏。  

洪咨夔　太后挽诗  
扶日行黄道，乘云上紫微。  
忧劳形末命，恭俭见陈衣。  
布德开刑网，和戎戢武威。  
要知怀重处，行路涕交挥。  

洪咨夔　太庙至斋  
风雨残春晚作晴，宝山深静勃鸠鸣。  
云收翠戟龙文润，日透金铺兽面明。  
蚕出火时桑正沃，秧抽颖处麦还成。  
在开列圣孙谋远，流福人间酿太平。  

洪咨夔　太一宫斋祭呈司封吴舍人  
宝锁轰霄启玉晨，风恬雪霁净先尘。  
东皇太一紫坛晓，世界大千青陆春。  
藜杖流光环佩集，鐀旗斂影豆笾陈。  
乐歌须仗甘泉笔，斧藻天家泰道新。  

洪咨夔　潭毒关  
倚天翠壁夹黄流，伛偻哎哑挽上舟。  
今古英雄愁绝处，夕阳筹笔驿东头。  

洪咨夔　汤泉  
水府燃犀处，扶桑浴日时。  
能观雷复地，始信坎生离。  
净垢元无着，温凉祗自知。  
骊山殷鉴在，莫受阿环缁。  

洪咨夔　唐何循吏庙  
阿姉云鬷融翠翘，主翁缟发明金貂。  
军功告身博一粲，嬖奴铜绶华臀腰。  
有民有社桔柏渚，腥风怪电腾炎熛。  
望青采木起生庙，奴主分席城狐骄。  
延年国钊女宠，无此土木丹青妖。  
居人侧目路人指，把炬睥睨桓宫焦。  
维唐益昌有循吏，身代挽繂宽科徭。  
婆娑棠芾满江浒，不与霜后菰蒲凋。  
邦人扣县合词请，撤彼袝此安群嚣。  
青袍角带俨如在，云车风马手可招。  
前荣得寝曼且硕，庭容百骑鸣簴箫。  
龟蛇琢铺閟烟燎，卫卒拔剑垂彤弨。  
去思香火几百祀，丛庐风雨寒萧萧。  
眼前突兀忽见此，天实假手金屋娇。  
吁嗟势来不足恃，秋云变灭春冰消。  
桐乡蒸尝麟阁画，未省随手遭人祧。  
君不见江原清献楠，新繁卫公柏，  
苍榦合抱干云霄。万牛拽倒斫庙柱，  
售谀荐佞喘猲獢。只今还有楮钱肯向荒庭烧。  

洪咨夔　题李参政范殿撰大散关诗后  
秦关老月几亏盈，长照诗人白发明。  
一死一生沤起灭，未应於此见交情。  

洪咨夔　题李杜苏黄像　东坡  
黑风撼海晨鸟青，海怪出没云涛腥。  
矫首独立天冥冥，保一以静吾清宁。  
椰冠野服双鬓星，抱书自随妙娉婷，  
眼寒海南蜑家丁。  

洪咨夔　题李杜苏黄像　山谷  
神为骖騱气为车，秋云扶疏春风腴。  
汤饼睡起茗碗须，意往独与奚奴俱。  
奴底头笑公，放懒不著书。  

洪咨夔　题李杜苏黄像　少陵  
风云惨淡豺貙吼，日忧无饭仍无酒。  
秋来东屯熟八九，举家欢呼拍铜斗。  
老天欲酿儿欲炊，老夫怕醒儿怕饥。  
商量不下捻断髭，归与汝母折衷之。  

洪咨夔　题李杜苏黄像　太白  
金銮天子如天大，九万里鹏容几个。  
寻常沟渎虾蟆过，红锦宫袍空看破。  
故书收拾归去来，倚杖斜阳唱谁和。  

洪咨夔　题锺春伯所示周昿明皇对弈图  
宝栏十二午阴移，思入云霄落子迟。  
当局早知提醒着，危机应不堕蛾眉。  

洪咨夔　天池灯  
山谷人家避李成，谁知劫数莫逃兵。  
至今鬼燐青无数，认作文殊佛火明。  

洪咨夔　天基圣节锡宴致语口号  
宝凤衔春良玉墀，开基节后即天基。  
日行黄道三辰秩，斗转苍龙万象熙。  
扶起车攻常武运，做成既醉太平晨。  
千官拜舞东风裹，欢上延英万岁卮。  

洪咨夔　天象  
白气一抹蚩尤旗，南斗北斗天两垂。  
西方荧惑耀芒角，初月吐魄来食之。  
去年天象已可骇，今年天象更可疑。  
春王正月暨三月，黑气几度摩晨曦。  
铜盘亭亭惨且淡，铁钹拍拍合复离。  
沙盆贮水静照影，眼乱两日欢童儿。  
移时妖氛渐引却，赤光如血铺庭墀。  
家无占书矒休咎，但效嫠妇颦双眉。  
昨朝忽见邸状报，诏答丞相辞公师。  
首言金鸟效祥瑞，变我愁蹙成愉怡。  
玉堂学士天下选，王澡有象非吾欺。  
东淮西蜀狗鼠贼，看折尺箠从头笞。  

洪咨夔　田家建除体  
建鼓劝竭作，除田绿纷披。  
满筑沮泽岸，平流绮堘陂。  
定约欲水均，执热愿雨随。  
破柱雷电合，危檐溜绅垂。  
成功一天瓢，收获万京坻。  
开元贞观盛，闭关更休师。  

洪咨夔　田家以二月二日晴雨占谷价枕上口占  
葛根已尽麦方青，延颈东来米价平。  
怕听三更三点雨，要占二月二朝晴。  

洪咨夔　廷迈留少城和初入西龙道院诗来用韵答之  
雪锦楼高眼易寒，春风朵朵似长安。  
终年避事宁为客，到处寻诗胜觅官。  
金凿落边檛蹀躞，玉参差裹舞蹒跚。  
华灯变尽归来晚，回首西涪可忍看。  

洪咨夔　同日次韵可庵  
梦破巫峰十二鬟，家山逸驾尚容攀。  
桃花见面东风裹，应笑陈人老上颜。  

洪咨夔　同孙子直和李参政东园韵十绝  
扶持吾党谁为地，保护斯文赖有天。  
鼎欲大亨须玉铉，井於冽食定寒食。  

洪咨夔　同孙子直和李参政东园韵十绝  
治国宜将治圃看，垦除容易整齐难。  
沼泉莫放源头浊，种竹先教地步宽。  

洪咨夔　同孙子直和李参政东园韵十绝  
破艦已风方汹汹，积薪未火又悠悠。  
天公解管人间事，甲子占晴稳有秋。  

洪咨夔　同孙子直和李参政东园韵十绝  
狂蝶正便春从臾，好花犹怯冷禁持。  
从渠歌彻铁如意，输我兴来金屈卮。  

洪咨夔　同孙子直和李参政东园韵十绝  
办得萧萧水竹居，闭门足了一生娱。  
坐忘老子慵开眼，强聒痴儿任挽须。  

洪咨夔　同孙子直和李参政东园韵十绝  
食肉玉关徒自苦，然脐郿坞太生痴。  
人心溪壑元无底，富贵功名十二时。  

洪咨夔　【　　01】　同孙子直和李参政东园韵十绝  
院落深沉燕子归，应时纳祜试春衣。  
海棠过雨精神索，杨柳无风力气微。  

洪咨夔　同孙子直和李参政东园韵十绝  
大渡画河余玉斧，祁山破贼只纶巾。  
圣贤深意谁能会，满径桃梅又看人。  

洪咨夔　同孙子直和李参政东园韵十绝  
孔明遁世吟梁甫，范蠡遭时策计然。  
锺鼎山林非二物，莫随穷达较蚩妍。  

洪咨夔　同孙子直和李参政东园韵十绝  
露下三更月满林，鹤眠未警独长吟。  
芭蕉身世都来几，天地中间要立心。  

洪咨夔　头韵双桂  
物理无枯底有荣，一双玉树倚修楹。  
长如拱璧天球在，元共交梨火枣生。  
卜筑地连盘谷胜，赋归人占小山清。  
昼阴最喜添新绿，时有佳禽自荐名。  

洪咨夔　徒然万里行所得惟一庄王翚父泥溪别时语也戏足成四十字以寄  
徒然万里行，所得惟一庄。  
庄中果何有，荞赤靡菽黄。  
丰岁谁可口，凶年或充肠。  
旦旦勤栉耨，谨勿令庄荒。  

洪咨夔　挽伯父二首  
白发儿随母，苍颜弟对兄。  
四休元易足，一笑更何营。  
论事丝弦直，存心镜面平。  
德人今已矣，谁与嗣乡评。  

洪咨夔　挽伯父二首  
忆作行边别，相期到鹤州。  
秋风惊过眼，落日懒回头。  
华屋空遗憾，佳城足远谋。  
无从扶柩哭，挥泪寄江流。  

洪咨夔　挽礼上人  
盘屈虹蝩气，空山老白云。  
酒因陶令买，芋为邺侯分。  
甘露门知味，毗耶藏著勋。  
南轩无复见，岩卉自清芬。  

洪咨夔　挽李漕二首  
翰墨多推毂，功名早着鞭，  
风行青草外，春到白盐边。  
老去心犹壮，归来意正便，  
如何天不憗，烟雨閟新阡。  

洪咨夔　挽李漕二首  
百折溪山裹，佳哉有此翁。  
名方随政起，命已坐文穷。  
满眼棠阴在，回头橘隐空。  
诗髯无复磔，万象自春风。  

洪咨夔　挽李丞  
笃敬古君子，公平贤大夫。  
笔端知已有，券外得心无。  
落日摇墙竹，凄风堕井梧。  
蓄深施不尽，留与读书符。  

洪咨夔　挽李贯之郎中二首  
刚大平生气，诚明问学功。  
不为官所铒，宁以道而穷。  
论事冯唐力，忧时贾谊忠。  
朝阳无此凤，何止哭江东。  

洪咨夔　挽李贯之郎中二首  
天定何能待，西风杳去槎。  
斯人嗟已矣，吾道信非耶。  
石泐名犹在，江空恨更赊。  
濂溪应配食，杯水荐寒花。  

洪咨夔　挽阮粹  
胶庠推博洽，州县著廉平。  
人物万夫物，山川千古英。  
虬髯横意气，猿臂郁功名。  
一掬同年泪，西风浩荡情。  

洪咨夔　挽阮开之  
穷达皆归命，亏成不挂心。  
醉余便腹睡，棋罢掉头吟。  
孔雀门阑旧，骊驹院落深。  
可堪重剥啄，寂寂杏花阴。  

洪咨夔　挽阮宣义  
夜气精神饱，春风笑语酣。  
修篁森道北，丛桂郁城南。  
雨露荣三釜，烟云老一龛。  
泷冈阡上路，秋思薄晴岚。  

洪咨夔　挽孙谦伯二首  
文妙生花笔，名成唤雪书。  
处家贫似富，应物密如疏。  
荐墨交黄绶，荣光照板舆。  
出门车折轴，天理竟何如。  

洪咨夔　挽孙谦伯二首  
日月无多子，乡邦失两贤。  
直为吾党恸，不作世情怜。  
握手春风醉，论心夜雨眠。  
耳言犹历历，何忍表君阡。  

洪咨夔　挽铜里叶提点  
养性居士白，用心承事黄。  
春风花竹墅，秋雨脍莼乡。  
简淡趋真谛，廉平絜义方。  
志幽无长语，手墨粲琳琅。  

洪咨夔　挽万登仕  
种德谏议窦，处心承事黄。  
池园花竹老，庭户简编香。  
四世环叠采，百年酣累觞。  
紫微身不到，丹墨付诸郎。  

洪咨夔　挽谢叠山  
千古精忠日月光，恨无麟笔写堂堂。  
还家耻作梁江总，辟谷谁如韩子房。  
后死十年应有待，轻生万里故非狂。  
有儿可拾江边骨，须信人亡道不亡。  

洪咨夔　挽俞景梁  
亿计桥门士，输君第一筹。  
文为天下样，行与古人谋。  
磨铁素心在，注金苍鬓休。  
梅边清绝梦，谁更酒扶头。  

洪咨夔　挽俞致政  
涉世万缘薄，爱书双眼明。  
身从平处立，道向拙中生。  
啖蔗何妨晚，栽槐恰待荣。  
偈成投笔去，天阔暮云横。  

洪咨夔　挽元寂王道士  
盘隐早具眼，栗斋仍点头。  
丰碑俱好在，烂醉更何求。  
院静桃开落，林深鹤去留。  
翛然风露表，无处觅青牛。  

洪咨夔　挽章冠叟  
卷却青云靶，书来意转平。  
於斯观所养，知不失其亨。  
梧竹自师友，梅礬皆弟兄。  
悲风吹梦远，不朽是乡评。  

洪咨夔　挽中书俞侍郎二首  
器重千钧鼎，胸涵万斛舟。  
文章欧六一，政事富青州。  
偃月知谁在，灵光独我留。  
貂蝉虽未着，不作汗青羞。  

洪咨夔　挽中书俞侍郎二首  
铨省承新渥，词垣访旧阴。  
颓波回万折，断岸立千寻。  
祗谓人犹已，那思昔异今。  
时清犹愤死，天地是知心。  

洪咨夔　挽锺孺人  
夫没姑嫜老，年芳鉴珥新。  
孤峰晴后雪，硕果剥中春。  
命义生无愧，言容死未陈。  
西风吹拱木，双剑合龙津。  

洪咨夔　晚径  
促织声来竹裹，凌霄花上松梢。  
清泉白石心领，野鹤孤云手招。  

洪咨夔　晚莲  
飒然秋入井梧嘶，窗下红蕖始脱泥。  
但有意开何论晚，纵无力不上嫌低。  
鱼贪芳影机还熟，蝶怕深香路自迷。  
更把闲情坚耐着，明年花秘屋檐齐。  

洪咨夔　晚凉  
樛枝阴合翠熏笼，曲曲斜斜石径通。  
窈眇蝉声缲独茧，为渠立尽晚来风。  

洪咨夔　晚晴  
子规声裹半晴阴，百丈牵行岸草深。  
挟雨倒回风有力，避山横转水无心。  
人於熟处难为别，酒到离边不标斟。  
渔叟底知如许事，櫂歌穿入暮烟林。  

洪咨夔　晚食  
从为此腹负将军，淡饭投虀现报身。  
三月不曾知笋蕨，梦魂敢到水晶鳞。  

洪咨夔　万景楼次韵六绝  
扶疏岩桂拒霜开，苍莽鵁鶄属玉来。  
想见山阴秋色裹，一声歡乃暮潮回。  

洪咨夔　万景楼次韵六绝  
金谷白头谁石友，香山青眼几殷兄。  
三峨九顶知人意，长与江楼酒面平。  

洪咨夔　万景楼次韵六绝  
秋入徐熙水墨山，荻花吹雪渺江干。  
楼头未用催行酒，待到三更月上看。  

洪咨夔　万景楼次韵六绝  
木落川空亦大奇，坐中亡酒客须追。  
非渠江汉孟东野，孤我南山韩退之。  

洪咨夔　万景楼次韵六绝  
霜碛萧萧落涨痕，西风吹日堕金盆。  
冯高送目河湟外，万里戎情属柳浑。  

洪咨夔　万景楼次韵六绝  
过雁声中岁月侵，东流江水识归心。  
峨眉天目高相似，多买青山尚及今。  

洪咨夔　万杉寺散珠亭酌观音泉  
苍杉拱立万夫长，破衲素封千户侯。  
昨夜金仙失璎珞，寒光满地不曾收。  

洪咨夔　王火井见过先以诗寄用韵二首  
自期东里先生似，恰与西龙道院宜。  
槲叶萧骚秋入画，梅花的{左白右光}月供诗。  
盟鸥谁是知机早，叹鹤吾犹决计迟。  
归去来兮松菊在，故山毋用费文移。  

洪咨夔　王火井见过先以诗寄用韵二首  
故人寒踏龙门路，来听深山唱竹枝。  
半世向人长落落，几回於我独奇奇。  
淡交似水有余味，薄俗如云无定姿。  
一点青灯俱白发，相看不语只心知。  

洪咨夔　王章  
皂囊盥手自封题，忘却牛衣忍冻啼。  
一点丹心通碧落，岁寒宁负白头妻。  

洪咨夔　为清隐打化僧说偈  
云山幸不求吾是，鱼鸟依然笑我顽。  
自欲入城持钵去，扣门可煞老僧闲。  

洪咨夔　温泉院二绝  
老火欺人客路长，舣舟取次浴温汤。  
犬鸣三峡夜逾静，月上四更天始凉。  

洪咨夔　温泉院二绝  
神虎护泉寒翠壁，灵虬吐沫暖冰壶。  
玉环不碎征尘裹，更引三郎到古渝。  

洪咨夔　闻山阳夏全之变  
洮湟私牍旧开边，淮楚依然样子传。  
抱虎寝蛟心不保，护疽讳蛊祸相挻。  
河流三舍尽人血，城阖四门无灶烟。  
昨夜洗兵盈尺雪，华夷齐加贺太平年。  

洪咨夔　翁媪行  
翁头白如银，媪头黄如金。  
抵足搔疮昏到明，羞杀败布多年衾。  
晴窗嬉子悬瀰  

洪咨夔　翁媪行  
瀰，翁媪相看颜色启。  
门前人送撰碑钱，半赎冬衣半籴米。  

洪咨夔　乌息隐山堂觅诗  
未出为远志，出则为小草。  
请看耆阇窟，几年黄面老。  

洪咨夔　五月庚申梦人相指为马周且诵诗两句觉而足之  
伸缩一双手，去来三世身。  
新丰惊昨梦，斗酒满怀春。  

洪咨夔　午困  
故人书断故山离，义重惟穷到处随。  
无米胸中元自杵，不蚕鬓底却能丝。  
消梅乞与嘲盐贵，苦笋烹来怪酱迟。  
亡可奈何安若命，午窗赢得睡便宜。  

洪咨夔　戊子新元老人七十有诗自述敬和  
松鹤昂昂省见稀，独游汗漫友佺期。  
光风霁日安排好，秀水佳水斗饤奇。  
嘉庆图中身最贵，耆英会上爵犹卑。  
纵心境天和聚，一笑花开蝶满枝。  

洪咨夔　夕阳  
百丈岗头路，沧凉步夕阳。  
石芒轻放屦，草荚紧牵裳。  
深紫猴揸熟，疏红马蓼荒。  
牧儿良得意，吹笛下牛羊。  

洪咨夔　西庵晚步  
荷披菰折似秋严，茀草丛中菊露尖。  
只有木犀荒不得，媻跚勃窣上亭檐。  

洪咨夔　西龙道院  
溪影山光浸晓寒，空庭人马报平安。  
梦回非想天中界，身是无怀国裹官。  
桑葚青红鸠澒洞，麦花开落雉蹒跚。  
好班嘉定中兴诏，尽与蓬婆滴博看。  

洪咨夔　奚知县挽诗  
敏锐霹雳手，宽平云梦胸。  
雄台高幕画，剧邑富民庸。  
帆挂风方駃，戈挥日又春。  
炊梁剪春韭，无复奉从容。  

洪咨夔　奚左藏挽诗二首  
理学不远复，躬行毋自欺。  
志虽千万往，材仅二三施。  
花竹觥筹密，云山步屐迟。  
眇然人物裹，公竟止於斯。  

洪咨夔　奚左藏挽诗二首  
诸老定交早，群儿惊见稀。  
功名身韫椟，翰墨世传衣。  
龟寿前占梦，鸥盟晚息机。  
吴头耆旧尽，搔首送斜晖。  

洪咨夔　溪行  
却扫尽阴永，意行溪上汀。  
鬓华年减黑，草晕日添青。  
鱼舞新磨镜，鸥飞小画屏，  
梨花寒食近，谁与管飘零。  

洪咨夔　洗研  
自洗洮州绿。，  
闲题柿叶红。一尘空水月，  
百念老霜风。钝菊凄犹蕾，  
颠桃艳已丛。斡流千万变，  
谁实主鸿蒙。  

洪咨夔　喜雨一绝简赵丞  
龙公有眼识英材，好雨随声唤得来。  
酒面添如田水满，眉头放与稻花开。  

洪咨夔　峡中  
清猿遗响落三巴，树老霜迟叶未霞。  
大抵近南春易早，梅花开尽又桃花。  

洪咨夔　下元节后省试进奏院吏  
推云不动雨声苦，醖雪未成风力乾。  
瘖鹜一庭淘墨汁，也烦老子坐深寒。  

洪咨夔　夏至过东市二绝  
插遍秧畴雨恰晴，牧儿顶踵是升平。  
秃穿犊鼻迎风去，横坐牛腰趁草行。  

洪咨夔　夏至过东市二绝  
涨落平溪水见沙，绿阴两岸市人家。  
晚风来去吹香远，蔌蔌冬青几树花。  

洪咨夔　仙鹤楼避暑  
孤塔山光寂，危楼岸影斜。  
秋声来木末，客思满天涯。  
离列高低树，沧茫隐见沙。  
夜凉人被酒，乘月快浮家。  

洪咨夔　先妣忌日发昭化  
短棹横秋桔柏矶，青山无尽白云飞。  
官三年矣母安在，天一方兮儿欲归。  
拱森阴阴闲墓隧，背萱寂寂老庭闱。  
呼儿扫驿陈遗像，杯酒炉香泪满衣。  

洪咨夔　闲居  
暑设青練幕，晴更皂葛巾。  
家贫犹气象，人老亦精神。  
蜂闹花生计，蛾聁茧化身。  
静中观物变，同是一天真。  

洪咨夔　闲居二首  
一觉汤饼睡，几转庭花阴。  
不作八翼梦，以无富贵心。  
东家朝鸣玉，西家暮横金。  
芭蕉大蔽牛，不奈霜风侵。  
何如老忘得，曲肱滋味深。  

洪咨夔　闲居二首  
出门闻鸠语，秋思生春妍。  
豆苗深没腰，稻花高出肩。  
路旁两三叟，合爪感谢天。  
老身幸不死，得见穰穰田。  
眼中多少人，不能待丰年。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
溪流转处两三家，落落疏林浅浅沙。  
可是小春风物早，檐头一束杜鹃花。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
无雨又无日，此行天相之。  
荒园遗木老，古隧得峰奇。  
霜晚蔬犹剑，风温茗已旗。  
行厨何用许，胜处可忘饥。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
何山如幽人，道场如大家。  
穰穰衲子脚，刺刺骚翁牙。  
挟隽控寒飚，搜光蹑晨霞。  
危颠矫窣堵，平畴略污邪。  
岩泉跑虎涌，径松髯龙拿。  
锺梵破深寂，金碧开纷葩。  
修廓步屐峻，杰阁望眼赊。  
山势佩玦矗，湖光镜奁豣。  
清苕杏霭入，古弁空蒙遮。  
列翠不可唾，群籁无敢哗。  
坐我旃檀林，酌之枪旗茶。  
宇定岫出云，语妙天雨华。  
吾生久堕甑，昔游惯乘槎。  
夷犹庐阜阳，宿留岷江涯。  
高曾凌峤栈，卑或搜崖洼。  
昨梦难历省，此行足雄夸。  
老亲八十健，闲俦二三嘉。  
拍浮一叶眇，收揽万景奢。  
富贵上蔡犬，贫贱东陵瓜。  
未须笑落铎，谁能苦{左角右者}沙。  
候门占噪鹊，旋桡趁归鸦。  
奇事恐没没，举诗属僧伽。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
日高裹饭看何山，山缺东南水绕关。  
松桧不摇风自度，读书声在白云间。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
狂暖酿成雨，逆风摇断桡。  
寂谈王舍卫，闷想郁台萧。  
游兴孤芒屩，归期数翠翘。  
推篷占霁色，木末散声招。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
止水搅不动，好山邀辄来。  
松间寒月晚，似角两翁催。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
径白云明白似雪，满山红叶艳於花。  
过溪买酒等闲事，只恐客来非当家。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
钩辀格磔鸟呼晚，勃窣媻姗人试寒。  
野水不流山四合，宝华云裹着栏干。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
小窗无欠亦无余，一榻翛然雪透肤。  
收拾故书藏恰好，怕人写入凤山图。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
古木阴阴兀老苍，月於疏处弄昏黄。  
巡檐不见梅花面，认得东风句子香。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
听雨客无寐，放晴山有灵。  
禅关深紫翠，勋庙肃丹青。  
鳌负摩云碣，龙扶拱日屏。  
真如无尽意，石涧水泠泠。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
生前图形燿凌烟，死后起冢高祁连。  
垛楼阴合苍官立，辇路苔生石翁泣。  
吴人最重十月朝，纸钱挂冢风飘飘。  
积金至斗命可买，玉带貂冠镇长在。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
系舡官柳根，陎阾得深密。  
日落远水明，云收好山出。  
天开有声画，人立无价璧。  
酒行不须多，鹭下孤蒲夕。  

洪咨夔　小雪前三日锺冠之约余侍老人行山舟发后洪入杜鹃自郑盖过阆山趋翔  
苕霅趍太湖，地少天宇宽。  
高低宝楼阁，盛之水晶盘。  
中有读书庐，八窗頫晴澜。  
衡弁俨相望，不受湖光吞。  
彼美金玉人，伊吾斗阑干。  
骑鲸渺何许，衰柳风露寒。  

洪咨夔　晓出  
一双杜宇青天月，两点乌犊白水陂。  
不为好山勾引出，那知已是插秧时。  

洪咨夔　辛巳夏四月行西山欲未能也得曹沪南壬午冬留题上清诗因次韵三首  
窈深青城路，逢仙不知名。  
悠然拾瑶草，天风飐双缨。  
进予语之道，诚者非思诚。  
谷神以虚应，万物同一灵。  
是谓众妙门，古今未尝扃。  

洪咨夔　辛巳夏四月行西山欲未能也得曹沪南壬午冬留题上清诗因次韵三首  
仙人爱楼居，梯空炫灵赫。  
下有炼丹井，光怪不容羃。  
凌里酌井花，御风谢尘迹。  
飘摇芙蓉旆，三十六峰碧。  
欲扣读易翁，苍苔洞门閴。  

洪咨夔　辛巳夏四月行西山欲未能也得曹沪南壬午冬留题上清诗因次韵三首  
朝阳生危岑，委光皂江壖。  
江妃舞倒景，老木奔惊猿。  
群仙亦戏剧，挹袂来联翩。  
笑倒天地间，谁亏复谁全。  
手携昭文琴，一曲三千年。  

洪咨夔　新井道间  
饮涧思浮白，行山当踏青。  
柏边桤叶长，麦裹豆花零。  
清唘愁肠泮，疏香倦眼醒。  
牛关应不远，三舍即盐亭。  

洪咨夔　新秋药名两首  
老色苍苍耳向聋，秋声欺得白头翁。  
已甘草诏元无分，只苦耽诗久欠功。  
引兴从容风月足，放怀浪宕水云空。  
雨余凉意生庭户，夜半天河鹊信通。  

洪咨夔　新秋药名两首  
两眼旋花雪点须，鑽头故纸枉工夫。  
倦怀懒附子公椟，闲性熟谙摩诘图。  
枝拂云香行到桂，叶随风舞又催梧。  
乘槎欲到空青问，织女牵牛事有无。  

洪咨夔　新月  
天面如人面，昏昏镇是愁。  
晚来云色解，新月放眉头。  

洪咨夔　行临安县圃  
县势坡陀树老苍，山光明润客荒唐。  
木兰多露不能湿，檐卜匪风还逢香。  
万事妇姑鸣好丑，百年翁仲领兴亡。  
九龙堂裹堕宜酒，卢橘来禽日正长。  

洪咨夔　行三盘蟆颐栈道三首  
栈险涎鱼蛤，梯危啸虎貙。  
室人交谪我，客子倍愁予。  
后殿推腰上，前行掉臂呼。  
龙眠如得见，写作赴州图。  

洪咨夔　行三盘蟆颐栈道三首  
息女顉相问，危途骨欲摧。  
儿如缘底去，耶自为官来。  
野圃榴多子，山田芋有魁。  
乞归吾计决，一粲且传杯。  

洪咨夔　行三盘蟆颐栈道三首  
虎爪滩头棹，蟆颐阁上车。  
危机知略似，薄命扣何如。  
鸬筏陵飞景，鸠巢架太虚。  
乾坤真一阱，着眼莫踌躇。  

洪咨夔　杏  
万山筑底作春妍，一树繁红直几钱。  
深院日长来燕后，平池水暖浴鹅天。  
弦歌礼乐诗书地，榜帖功名富贵天。  
儿辈对花须自勉，莫教空恼少陵颠。  

洪咨夔　绣观音酬郢州王知录丹青美人之赠两绝  
楚人不识女须面，只画昭君并莫愁。  
赢得江南穷相眼，自嗟空白一生头。  

洪咨夔　绣观音酬郢州王知录丹青美人之赠两绝  
十相端严具足身，一团杨柳净瓶春。  
石城莫与蛾眉看，羞不如人却妒人。  

洪咨夔　续梦  
造化有真机，寒暑不停轴。  
秋风促络纬，春雨鸣播谷。  
一气臂屈伸，万事手翻覆。  
得牛或贻灾，失马讵非福。  
七侯梁冀诛，三妹国忠族。  
鼎贵正酣豢，旁窥已鱼肉。  
自古圣贤徒，不耻贫贱辱。  
忠信以为宝，岂弟而干禄。  
但信命行藏，不计得迟速。  
泰极必有否，剥烂乃为复。  
一理无间断，九卦要精熟。  
梦起独忘言，窗前数丛菊。  

洪咨夔　续梦  
琉璃庭釦水晶栏，宝树婆娑玉斧闲。  
只恐姮娥嫌冷落，却随飞月下人间。  

洪咨夔　续洗兵马上李制置  
太白过午芒角狞，蚩尤亘天钩尾趙。  
淮东千里正齤寝，夜半汹涌传边声。  
王师北渡恤泗口，胡马南牧摇青平。  
拥城败将死蜗缩，护堡羸卒飞猱惊。  
诗书元帽戒夙驾，往试百万胸中兵。  
几人险语挽衣断，甚至涕泗交纵横。  
李晟为国不虚出，裴度与贼难俱生。  
两军相持以气胜，督战火急开行营。  
长江涨绿冯夷舞，击楫东来亲一鼓。  
威灵闪闪动牛斗，精休轩轩起貔虎。  
金牌银牌胆为冷，千户万户色如土。  
尺兵寸镞不待施，已觉目中无此虏。  
四旬颉颃斗困兽，一夕仓皇窜饥鼠。  
不闻令狐戛刁斗，但见龟山撑窣堵。  
麦畦黄裹栗留风，秧甽青边勃姑雨。  
老农想见太平年。买酒煮茶相劳苦。  
黄旗紫盖祥光开，宫柳飞絮公归来。  
平淮勒碑字如斗，铙歌奏曲声召雷。  
奉觞再拜白寿母，儿辈破贼边州回。  
欢然一笑春满面，婆娑起舞斑衣莱。  
还观先正绍兴日，立朝清节高崔嵬。  
独於和议植赤帜，坐令火德然寒灰。  
家传此意石不转，事业自许图云台。  
从今着手快经理，一洗河洛无织埃。  
君不见武侯用西蜀，诛赏大明人自服。  
又不见叔子镇襄阳，恩信一孚江汉皆金汤。  

洪咨夔　漩口  
秃山束纡江，寸土无平田。  
麦登粟事起，竟岁相周旋。  
扶犁荦确间，并驱从两犍。  
两犍力不齐，手胼后者鞭。  
日暮鞭更急，轭促肩领穿。  
归来茅屋下，抚牛涕泗涟。  
一饱弗易得，奈此官租钱。  

洪咨夔　雪留董景扬  
一色凝云合大和，定知宜瑞不宜多。  
饥餐乌昧世皆是，饱进羊羔人几何。  
抢地折腰纷岸簊，撑天强项独庭柯。  
留君待放晴光出，同步春风十二窝。  

洪咨夔　雪叹二绝  
唐时三月十八雪，况复今年多一旬。  
万紫千红浑过尽，荼蘼满架与争春。  

洪咨夔　雪叹二绝  
桑颖骚骚麦又萎，雪花如碗雨如丝。  
老天只解苦黔首，快活贵人那得知。  

洪咨夔　寻梅  
摇落园林一再霜，梅梢叶剩两三黄。  
蕾红包裹春犹密，隔垅枇杷得擅香。  

洪咨夔　严陵道上杂咏七首  
江上送行潮汛小，舡头回首夕阳多。  
人生有几柳如此，客思不禁花奈何。  

洪咨夔　严陵道上杂咏七首  
半江云湿欲成雨，两岸水浑初退潮。  
短短竹篱花朵压，深深麦坞雉媒娇。  

洪咨夔　严陵道上杂咏七首  
玄英范老闻风起，俱为羊裘一钓丝。  
堂扁三贤非本意，何如只号子陵祠。  

洪咨夔　严陵道上杂咏七首  
石坛千尽薜萝古，沙径百盘苔藓香。  
不是先生求矫世，懒将日月趁人忙。  

洪咨夔　严陵道上杂咏七首  
闯巢搏黍待晨饷，投岸舂锄寻暮栖。  
总是心为形所役，搔头独立渡桥西。  

洪咨夔　严陵道上杂咏七首  
高高下下客行路，整整斜斜人住家。  
端的今年蚕较晚，石榴花下响缫车。  

洪咨夔　严陵道上杂咏七首  
细草护沙连不断，疏风略雨散还收。  
山田麦熟不归去，三百里江都是愁。  

洪咨夔　颜延年三月三日率尔成诗前诗重韵太率可笑  
过尽风波滟澦堆，一闲无梦到宫槐。  
迎头寒食清明近，入手樱桃芍药来。  
率尔成诗聊意达，快然自足亦颜开。  
期君曲水芳林序，花裹传宣火争催。  

洪咨夔　燕巢  
华堂横架晴虹壮，来凤结巢长一丈。  
中间趐屃谯楼势，两旁坡陀翼城样。  
相攸尔居莫此乐，得意鸣声相下上。  
同时啐啄三四雏，尽日往来千百饷。  
欲飞未飞翅羞涩，似定不定跂摇漾。  
施施引趁女墙行，戢戢教升危堞望。  
黄金铸印分裹有，何用芹泥呈瑞象。  
主人长健燕长归，但愿春风不相放。  

洪咨夔　杨汉州见和答之二首  
西楼伴食老西堂，拆袜浑无半线长。  
推向万山深处去，沉犀桥北望龙阳。  

洪咨夔　杨汉州见和答之二首  
春随落絮去堂堂，白发相看作许长。  
人物如公犹未节，诸生何敢薄淮阳。  

洪咨夔　杨花  
旧雨人无半迹来，惺惺独坐眼慵开。  
却嫌飞絮犹多事，点破门前一径苔。  

洪咨夔　叶主簿挽诗  
生理鸱夷子，心期桑苧翁。  
行厨修竹月，坐艦落花风。  
雏好才孤凤，行疏忽断鸿。  
吴松明远目，一点夕阳红。  

洪咨夔　夜读夷坚放卷偶成  
斂卷惊嗟语幻咙，搔头危坐对明缸。  
梧桐细语秋传信，络纬长鸣月上窗。  
浊酒不多双耳热。妙香无尽寸心降。  
家山未得平安报，飞梦东归拜老庞。  

洪咨夔　夜坐  
公退不妨饮，夜凉犹未眠。  
瓦檠鸣落炉，閖鼎湿霏烟。  
露叶悄相煦，候虫欢自煎。  
白头行万里，转眼过三年  

洪咨夔　夜坐  
夜永难为睡，群儿坐伴翁。  
漉虀冰瓮碧，捻豆雪炉红。  
清诵听还隽，闲谈笑又烘。  
安排明蚤供，荠长后园丛。  

洪咨夔　移居西郭重楼  
欲归未办买山资，东寄西存漫一枝。  
楼上起楼渠自巧，客中作客我何痴。  
崎岖溪步通虚市，郁屈出蹊护短篱。  
不用子猷亲种竹，屋头元有绿猗猗。  

洪咨夔　乙酉六月十九日应诏言事九月一日去国一首  
黑风吹雨出长安，破帽骚骚怯暮寒。  
不得之乎成一事，却因而已失三官。  
人心天理推详易，世路交情点检难。  
白发老人经事惯，教儿只作博投看。  

洪咨夔　乙酉岁暮有感三绝  
罢参归趁日高眠，随意繙书不计编。  
岁事从教催白发，春风元只在丹田。  

洪咨夔　乙酉岁暮有感三绝  
精神收召入腔来，水色山光面目开。  
可惜行窝新失伴，雪晴未忍说寻梅。  

洪咨夔　乙酉岁暮有感三绝  
樽酒团栾里社情，眼中忽不见公荣。  
祗应天体如鸡子，地下人间共月明。  

洪咨夔　益昌次费伯矩赠行韵五首  
浯水欲磨元结颂，聊城未下鲁连书。  
静中好与高抬眼，恐有英豪在草庐。  

洪咨夔　益昌次费伯矩赠行韵五首  
掎角中原二百州，熟知彼已是良筹。  
时贤所及都能几，清渭黄河祗自流。  

洪咨夔　益昌次费伯矩赠行韵五首  
朝气风生暮气归，将材零落事功微。  
酸风斜谷祁山路，眼底何人插羽飞。  

洪咨夔　益昌次费伯矩赠行韵五首  
幕下精神清似水，门前责望重於山。  
君家文伟规摹在，事业全归静定间。  

洪咨夔　益昌次费伯矩赠行韵五首  
快须涤砚入承明，烂漫飞章拂太清。  
富贵功名元素定，莫随人后颂升平。  

洪咨夔　引镜  
水白深还黑，山黄远自青。  
纷然无定色，何者是真形。  
不坏只太极，长存惟六经。  
莫疑晨镜裹，黳漆换星星。  

洪咨夔　应提刑招饮北山  
万绿梢头眼，双江合处城。  
山如人有立，水与市俱横。  
啼鸟春风暖，飞花晚照明。  
笙歌推使去，缓屟当车行。  

洪咨夔　迎秋  
热不能堪又便秋，天公底暇与人谋。  
形容如许马非马，气力几何牛戴牛。  
勃勃松梢云片起，琤琤藕叶雨声留。  
新凉收拾归歌板，钿合金钗万古愁。  

洪咨夔　用伯修韵迓虞提刑  
从来图易必思艰，运甓工夫莫放闲。  
万里功名终竟在，百年元气早须还。  
安危着眼棋枰外，中否留心弩括间。  
寄似匆匆无几语，华阳东去是潼关。  

洪咨夔　用胡卫道赠姚居士韵  
牢落淮南赋小山，霜风容易老人颜。  
扬澜左蠡天垂碧，梦与盟鸥共往还。  

洪咨夔　用蜀行送徐隆庆守金州  
兵家如弈棋，局局势不同。  
汉王引兵故道出袭雍，武侯率师祁山摇关中。  
何曾踏陈迹，乃欲收新功。  
中兴用蜀九十秋，咄哉求剑空刻舟。  
今年出秦州，明年出巩州。  
了无一镞飞到商虢州。但诿险绝不可度，  
岂识奇道须奇谋。汉水阴，  
洵水阳，左房襄，  
右梁洋。中间诗书礼乐帅，  
手提招摇麾天狼。以人材为武库，  
以人心为金汤。於斯二者有足恃，  
出奇度险如康庄。君不见绍兴间，  
虏从鹘岭窥蜀山。彼既能来我能往，  
疾驱风雨过潼关。  

洪咨夔　用王司理韵送别二首  
亨衢方四十，满谓乃翁如。  
为底澼洸药，依然城旦书。  
光尘风物裹，消息事情初。  
束起东西玉，功名富贵余。  

洪咨夔　用王司理韵送别二首  
芦花秋摵摵，征思旆悠悠。  
歌吹莫愁国，鼓饶熊绎州。  
胸奇空盾鼻，胆隽落旄头。  
傥有西风雁，频书老故侯。  

洪咨夔　用吴祠书正月晦韵  
揽春群玉写芳怀，次第安排到药苔。  
但得斯文留脉在，须教我辈放眉开。  
疏风细雨桃花过，竹屋柴门燕子来。  
老去湖山无复梦，荷锄西崦觅桤栽。  

洪咨夔　用虞提刑见寄诗韵答之  
有美有兮古锦官，落花芳草几凭栏。  
纷纷世故肱三折，忽忽年华指一弹。  
诗到考槃须熟讲，易於未济莫轻看。  
门前尺雪青灯夜，尚欲从公扣两端。  

洪咨夔　用虞提刑见寄诗韵答之  
鸡鸣而起一般时，舜跖殊途觉与迷。  
此理天无分厚薄，乃心人自眩东西。  
柴门风雨榴花老，草巷烟霏燕子低。  
玉汝有书来万里，圣贤不泰不栖栖。  

洪咨夔　用韵答厉辅卿二首  
坐穷无过客，失喜得吾侪。  
材逸类淮海，诗清如简斋。  
山明知玉气，水涸见霜涯。  
期子进此道，为亲生好怀。  

洪咨夔　用韵答厉辅卿二首  
南北锦一住，东西岩屡登。  
报春梅有信，送酒鹊无凭。  
之子能相过，诗名不浪称。  
漉冰烹小凤，爽思为渠增。  

洪咨夔　用韵答游司直见寄  
道在皇王帝霸间，古今同是一人寰。  
不愁垂白三千丈，独喜飞黄十二闲。  
晚桂荐花熏鼎古，寒松堕子茗瓯斑。  
山中风味无人会，赖得新诗起老顽。  

洪咨夔　用韵答赵主簿  
逸气盖三谢，英词参二班。  
飞緌宜北阙，枉驾忽东山。  
花妥昼阴寂，絮吹春思闲。  
光风知几转，尽付酒杯间。  

洪咨夔　用韵答子有  
旧雨来人眼底稀，春风独许共襟期。  
斜川追古年年早，曲水从今事事奇。  
烂漫和诗齐少长，淋漓被酒略崇卑。  
惊回蜀道芳时梦，花亚银钗舞竹枝。  

洪咨夔　用锺侍郎韵赠懒谷  
蒲团竹几妙高台，瞑坐何能放眼开。  
门外白云多事在，又将飞雨出山来。  

洪咨夔　用子有述怀韵为寿  
笔力强於二石弓，文场早合擅元戎。  
东西涂抹未为老，左右图书那得穷。  
三日窥牛酬壮志，十年到凤策奇功。  
更须传取长生诀，蜜炬高烧不受风。  

洪咨夔　幽芳晚凉倚窗观稼  
晚风不动稻苗平，叶叶头边沆瀣明。  
井养不穷功用在，谁将易象细推评。  

洪咨夔　幽芳晚凉倚窗观稼  
飞明一点上苗端，难作寻常露雨看。  
碧眼道人参解得，黄河夜半泝昆仑。  

洪咨夔　有感  
一蝗东方来，孕子九十九。  
未出婪酣肚，已办馋{左饣右崇}口。  
漫天自成幕，扫地不用帚。  
一朝霜风寒，何处弄百丑。  

洪咨夔　又次程嘉定三首  
鼎戒少汁熬，琴忌大弦急。  
人惟广斯胖，道亦巽者入。  
身行栈百折，目送塔九级。  
今日觉昨非，与过宁不及。  
我池鱼洋洋，我牧牛湿湿。  
何能苗助长，但勿井多汲。  
砚蜍清晓冰，瓶笙永宵泣。  
炊冥儿欢呶，酿恶婢羞涩。  
家山薄言归，田舍随意葺。  
君看十八侯，谁数达与吸。  

洪咨夔　又次程嘉定三首  
车骑空朔庭，楼船下东瓯。  
风雪闹鹅鹜，壮士得志秋。  
青萍玉櫑具，白马金络头。  
赋君古战场，鬼哭燐火愁。  
元戎得君来，如得范庆州。  
厨酒不待熟，夜半呼兵簄。  
君言蜀赤子，风雨寒飕飗。  
愿为大芘屋，莫作偏重舟。  
元戎一笑领，君更三日留。  
吾闻喜不寐，好善天下优。  

洪咨夔　又次程嘉定三首  
弈秋善为弈，轮扁工斲轮。  
技惟进乎道，志乃乃疑於神。  
渺渺谁之思，彼美西方人。  
襟度倾盖旧，风味千里亲。  
世熟血气老，年移鬓髭新。  
谓我尚可教，语言去其陈。  
云开岩石面，月写梅花真。  
伫立望弗及，仙凡几何尘。  
相从鸡黍约，尚及桃李晨。  
我舟亦欲东，赠行为歌秦。  

洪咨夔　又次及甫渚宫  
南楼风物远，西郭市声连。  
蝇虎寒窗搏，蜗牛败壁缘。  
怀人乔木外，吊古折荷边。  
富贵今安在，樵归唤渡舡。  

洪咨夔　又答景扬  
朝家久设礼为罗，小寄禅窗共讲磨。  
红锦障泥飞騕褭，黄金宝校琢盘陀。  
冰虀荐饭乡风古，雪汗烹茶雅道多。  
领取单传心法去，会将佛祖一时呵。  

洪咨夔　又答孙正叔  
万里西风雁影斜，平安书到鲁家沙。  
遣愁白堕须行瓮，报喜鸟邪又满车。  
老屋打头思钓隐，健舻衔尾认诗家。  
道旁啁哳儿童说，有脚阳春向浣花。  

洪咨夔　又和  
风裹行云不自由，低眉重整玉搔头。  
桃根纵有飞花渡，燕子宁无接翅楼。  

洪咨夔　又和  
青女笼晴试小春，门前沙路净无尘。  
平洲水竹因依好，白鹭飞来不避人。  

洪咨夔　又和  
往来鱼虎涧流浅，出没鼠狼庭草荒。  
宅近市傍人不到，独迎西日上东墙。  

洪咨夔　又和  
柳亚溪桥几换条，鬓根添得雪飘萧。  
清舑自信堪骑鹤，最喜无钱绊住腰。  

洪咨夔　又和  
尔雅虫鱼已熟知，更将埤雅访农师。  
投糟赤蟹真无价，荐饼黄鸡正及时。  

洪咨夔　又和  
终朝聒得耳神飞，东舍西邻尽贩机。  
百样攀花无我分，惯将帘作后堂衣。  

洪咨夔　又和  
架上乱书儿自整，床头浊酒妇能谋。  
只将翘足垂莲势，静对书窗课弈秋。  

洪咨夔　又和  
寒灯芳炉发春红，读到豳诗继匪风。  
吾道有消还有长，欲将此意写丝桐。  

洪咨夔　又和  
蟹正肥时秋色老，鸦争噪处夕阳残。  
未须多进玻瓈椀，满树霜红正好看。  

洪咨夔　又和  
天时人事共流通，何用将冰语夏虫。  
判为梅花多酿酒，春风裹着蜜翁翁。  

洪咨夔　又和忆可庵  
耐翁流庆遍仍来，随处蒸尝荐笋苔。  
但认白云飞一点，便胜黄犊牛走千回。  
屋山早露柤梨熟，墓道秋风菊桂开。  
父子相从归展省，岂无野水为添杯。  

洪咨夔　又敬和还家  
丧空知似狗，生子望如狼。  
过尽灯花影，空余汗竹香。  
菊肥人自瘦，发短虑何长。  
霜蟹新簄酒，由来苦易忘。  

洪咨夔　又敬和还家自喜  
溪山鱼鸟识车尘，风日温明试小春。  
黄帽青鞋安乐法，芋魁豆荚太平人。  
接篱倒着情怀放，蓬沓逢迎气味真。  
儿亦梦牵潭上菊。和香细嚼胜猩唇。  

洪咨夔　又敬和寓舍  
借得庐仝屋数间，不为太窄不为宽。  
胸中鹏背三千里，膜外羊肠百八盘。  
薜荔水中摽本远，菖蒲石上见花难。  
粗茶粝饭随缘过，等作须弥芥子看。  

洪咨夔　又塔院  
僧伽传法处，阿育放光时。  
到顶直无缝，透心横有枝。  
梅间诗凤哹，竹裹酒鸱夷。  
醉上危层去，空明渺所思。  

洪咨夔　俞成大送新芋  
谢三郎女改蓑衣，繿缕中藏玉雪肌。  
柱上莫愁无乳媪，秋风得此可忘饥。  

洪咨夔　俞提举挽诗二首  
展也万夫特，翛然山泽舑。  
朔风空汴泗，春水渺淮湖。  
筹驿尹师鲁，诗坛梅圣俞。  
绣衣归老去，有韫不轻沽。  

洪咨夔　俞提举挽诗二首  
苍鹤孤山晓，黄花栗里秋。  
一身虽物外，万国尚眉头。  
遗老几何在，耆英只麽休。  
问天天不语，江阔莫云愁。  

洪咨夔　雨  
夥颐秋后雨，暝些晚来凉。  
夹市崩岸赤，环城涨潦黄。  
随宜梨栗熟，满意黍荞香。  
白鹭追红鹤，归飞作个忙。  

洪咨夔　雨中次韵两绝  
积多云鹤岩前雨，种遍长松墓上田。  
丰歉相乘天有数，今年管取半三钱。  

洪咨夔　雨中次韵两绝  
提壶劝饮元无秫，促织催机未有丝。  
叶底蝉蟟尤更苦，吸风饮露伴入饥。  

洪咨夔　庾楼  
湓城陶庾共功名。庙食楼居孰重轻。  
衮衮长江流不尽，淮山青处夕阳明。  

洪咨夔　浴罢气体和  
浴罢气体和，坐睡便胡床。  
首欹如汲瓶，数俯辄一昂。  
瞢腾复瞢腾，慾泯想亦忘。  
乾坤孰高下，今古谁兴亡。  
矍然瞠两眼，疏窗半斜阳。  
窗相樱桃花，无风自吹香。  

洪咨夔　寓事  
饱鹜避弓横渚，惊鳞透网平波。  
一段春光摇曳，几双静眼摩挲。  

洪咨夔　寓兴  
巨口松江鲈，缩颈槎头鳊。  
一釂聊复尔，百怀故依然。  
林静横沆瀣，庭空澹婵娟。  
鸣{上将  

洪咨夔　寓兴  
下虫}识人意，切切悲流年。  
最怜重开桂，抱寒为人妍。  

洪咨夔　元寂宫生祠行  
间台珍馆严鹤林，老桂钜竹笼春阴。  
骑鹤仙翁杳莫寻，适从何来貂插金。  
裳佩丹青杂璯琳，旗旛绣采薰甲沉。  
蕊函三洞罗森森，云環九奏锵愔愔。  
拥炉步虚摇箕参，稽道寥阳祈博临。  
庭下朝谒纷冠簪，愿言福寿高於岑。  
问子为谁对辄瘖，以目代口手拊襟。  
伊民豺虎国蠹蟫，细大敲剥无遗针。  
凛虞膏血供几砧，巧腴曲媚求回心。  
天首少戢汤火燖，庶几沸鱼逃釜鬵。  
上帝福善祸必淫，高目下耳一监歆。  
察此颂祷皆呻吟，革彼飞鸮怀好音。  
呜呼爱而祠者古，畏而祠者今。  
安得皞相忘，武城弦歌单父琴。  

洪咨夔　元夕  
轻阴不隔团团月，遗俗犹传缓缓歌。  
踏雪看灯知不恶，宜春酿酒恨无多。  

洪咨夔　元宵前三日侍老人游双林  
大径山高寺山巅，小径山深寺山趾。  
辛夷花开数点雨，艾纳香空半泓水。  
新新故故自楼阁，下下高高各窗几。  
二三各公诗一束，八十老衲画几纸。  
云岑灭没野屋浮，草树离列渡舟檥。  
露横断浦月已高，日落平沙风欲起。  
直疑着我江湖间，安得伴君岩壑裹。  
鱼肥尚恨丝莼晚，酒酣苦爱葅笋美。  
参寥有句堕杳霭，更上迎晖亭徒倚。  

洪咨夔　月下用郑大参和沾维那圆觉韵  
无缝冰轮万古同，御风飞到碧天中。  
四方上下无遮碍，一点清光处处通。  

洪咨夔　再赋二首  
谁为风光管合离，绿阴芳草日相随。  
此身百丈牵三峡，吾道千钧系一丝。  
力戒荡舟君子适，志期学圃小人迟。  
平生客气消磨尽，醉固佳哉醒亦宜。  

洪咨夔　再赋二首  
一出俄经震巽离，盈虚消息取诸随。  
盆栽菡萏何时藕，檐挂蜘蛛尽日丝。  
左墄右平魂梦远，东岗西崦杖藜迟。  
棱棱瘦骨萧萧发，恰与黄冠野服宜。  

洪咨夔　再和廷迈  
步障晴丝夹道青，土桥石磴向西坰。  
李乌奴宅空怀古，武阿婆祠懒乞灵。  
杜宇一声犹客路，白云万里是亲庭。  
只应江水知人意，东下何曾半息停。  

洪咨夔　再用陀字韵  
烟霏深处万山罗，闲裹工夫岁月磨。  
上采纬书乾凿度，下搜杂志薛延陀。  
手披不厌薰沉水，心悟何妨涉贝多。  
若问尊经阁中事，南丰作记也须呵。  

洪咨夔　赠洪子需二首  
莫恃青春两颊红，年来我已鬓如蓬。  
盘洲野处源流在，早挹文名尉若翁。  

洪咨夔　赠洪子需二首  
楼倚晴空月满湖，一尘飞不到庭除。  
虞初九百浑高阁，且读人间本分书。  

洪咨夔　赠前京华王制属  
赤时风欲尽，黄花霜未乾。  
病添予许老，穷迫子能寒。  
剑蚀蛟还吼，袍尘鹘尚盘。  
山东河北事，欲语泪汍澜。  

洪咨夔　赠石室朱修行两绝  
响泉一派落天风，人在浮云柳絮中。  
亭午柴关犹未启，碧玲珑底拒霜红。  

洪咨夔　赠石室朱修行两绝  
落叶堆中折脚铛，白云煮尽又还生。  
洞门黄鹤婆娑舞，留得松风待月明。  

洪咨夔　赠希声居士  
汗漫骑鲸去，西风发半簪。  
安心元是药，得趣不妨琴。  
人静恐鸣夜，天寒月出林。  
为君重洗耳，别酒不须斟。  

洪咨夔　赠相士郭少仙  
崇兰生深林，澹泊一点芳。  
江梅倚修竹，醖藉万斛香。  
气骨抱金玉，精神贮冰霜。  
若以色见我，照红还海棠。  

洪咨夔　赠相者  
猿臂老不侯，鸢肩腾上速。  
娄罗千丈长，不博一寸福。  

洪咨夔　赠小儿医  
忍饥觅句孟东野，守叔草玄杨子云。  
囊有遗收无与读，两家恨不早逢君。  

洪咨夔　赠俞次孟  
古屋无过客，新凉得可人。  
为回黄觳觫，同饭紫轮囷。  
社雨初华稻，秋风未老苹。  
扁舟苕霅去，诗料正横陈。  

洪咨夔　赠赵同年别  
买田招隐落星湾，采尽诗材始还。  
逆境自安天理顺，闹篮谁识道心闲。  
两穷觌面尘埃裹，一笑论情醉梦间。  
为说斯文有宗主，春风杨柳满平山。  

洪咨夔　乍凉  
一雨添一凉，秋近暑已远。  
菰荷响骚飒，忽其岁年晚，  
悁悁我所思，室而偏其反。  
燕乳巢未空，蛩吟枕先满。  
涉非忘浅深，饮自知冷暖。  
黄姑与织女，隔河送凄惋。  
南金英琼瑶，不换霜鬓短。  

洪咨夔　张太博亨泉  
公家老博望，手斲扶桑根。  
骑之泛溟渤，飘然泝昆仑。  
直到析木津，细问黄河源。  
玉绳澹碧落，机杼闲天孙。  
北斗可用挹，槎腹洼为樽。  
独携天一水，从乾纳诸坤。  
梧桐九秋影，苔藓千年痕。  
媪神发深閟，泉冽槎犹存。  
尔泉以亨字，是亨本於元。  
世人重通塞，祗就利处论。  
习坎维心亨，中有真胹膠。  
木上有水井，何尝以亨言。  
泉於性中汲，画向象外吞。  
安得跨黄鹄，往款君平门。  

洪咨夔　章升伯妻孺人挽诗  
婉娈从君子，青云远大谋。  
乐羊灯火夜，李侃鼓鼙秋。  
露舄凫迎喜，星机鹊送愁。  
诰花纷五色，光动九原头。  

洪咨夔　招隐三章赠李洋  
云气斂兮天目之颠，涛江线横兮海门溅溅。  
扶桑子半兮阳乌翩，可俯而掬兮咽以天井无声之泉。  

洪咨夔　招隐三章赠李洋  
云氯冒兮天目之趾，叠湫喷薄兮洞石齿齿。  
列缺正昼兮睡蛟起，可仰而扰兮浴以天河倒流之水。  

洪咨夔　招隐三章赠李洋  
云气吐吞兮天目之腹，乳潭沉沉兮鸭潭煜煜。  
徐伍朝往而暮来兮双碧鹿，可挽而舞兮侑以天风步虚之曲。  

洪咨夔　昭化  
梅子收霖雨，榆花断瘴烟。  
浓云明白鸟，深草暗乌犍。  
岁月滩声裹，家山客枕边。  
老来圭角尽，。  
戒得是韦弦。  

洪咨夔　昭君行  
红嫣翠湿平阳里，轳辘游车汛流水。  
苍头拥骑知谓谁，草草人家寄生子。  
君王神武重边功，不爱稼华胜桃李。  
青鸾扶下五云车，颠倒衣裳冠荐履。  
赏功未了说和亲，又堕蛾眉芳梦裹。  
平章三十六宫春，遣似天骄买髈喜。  
朔风吹雪胡马嘶，猎归月淡龙城西。  
重旃穹窿压斗帐，泛盎快揽金留犁。  
细调弦索为郎鼓，手未推却眉先低。  
林深人静孤啄木，春尽树暗双黄鹂。  
大居次吹梅花老，小居次舞杨花迷。  
屠牙勃窣起为寿，一粲相对酣如泥。  
子卿海上亦良苦，牧羝未乳儿先乳。  
信道天涯共此情，谁谓姬姜必齐鲁。  
妾身不为汉婕妤，下嫁犹获当单于。  
从来蕃汉等昆弟，得婿渠不如家奴。  
君不见冢象庐山谁比数，青冢名传千万古。  

洪咨夔　赵忠简孙璧见过有诗用韵  
薄命窘震凌，余生飒粪朽。  
闲闲饱款竹，寂寂老锻柳。  
溪空渔争隈，野熟饮被肘。  
有邻晨致薤，无客夜剪韭。  
忽来闯户屦，自拿问字酒。  
初见子眉睫，徐语应心口。  
顾予果谁与，恐子不我友。  
维昔燕夹攻，坐使汴失守。  
应奉固乱阶，新法实祸首。  
疗危非庸医，救败须国手。  
丰魏两翁夺，关洛孤愤久。  
人谋密相济，天意断非偶。  
攻守岂必同，胜负亦常有。  
谁推奸人出，竟堕黠虏诱。  
包将复仇戈，付与扫悉帚。  
风云激矢脱，日月峻轮走。  
残膻污北雪，遗憾挂南斗。  
功名本同舟，学术乃各牖。  
一时策得失，千古史妍丑。  
忠简社稷臣，尚起九京否。  

洪咨夔　镇越堂辞  
气佳哉兮郁葱，文五色兮虎龙，  
江胥杵沙为驰道兮，海若斂潮其下风。  
前羲舒而后翳靚兮，轸猎来自东。  
孕泰和兮诸冯，煽炎晖兮沛丰。  
於乎秦望，禹会其宇内之镇兮讵伊越之雄。  

洪咨夔　正月二十四日早梦乞聪明於东坡  
东来一舸横天上，御风而行无点浪。  
有人野服帽高檐，宛如赤壁图中样。  
举手疾声呼先生，为我心孔开聪明。  
辗然一笑若相语，乞得聪明不如鲁。  

洪咨夔　正月三日同莫干祝法游东西园  
探得行春第一筹，南梢花事半将休。  
断云不碍远山碧，新月自随江水流。  
金谷主人真已矣，玉堂老子尚来不。  
丁宁留取蒲城酒，更约东风汗漫游。  

洪咨夔　正月十九日孟享从驾  
黄繖中间一点红，绣云卤簿海棠风。  
钧容声出云霄外，马上谁怜有老聋。  

洪咨夔　正月十九日孟享从驾  
新将给事换前衔，班被真除法从挽。  
道是紧头人不信，回看压得两绯衫。  

洪咨夔　蜘蛛  
已迫斜阳欲坠时，谋身只怕脚行迟。  
纵横笼罩大为网，首尾经纶浑是丝。  
腹饱飞虫肥似瓠，喙工毒螫利於锥。  
朝来猛被儿童扫，不放檐牙一点遗。  

洪咨夔　侄寿叔祖  
鹊噪梅梢喜报晴，催开几叶砌边蓂。  
和熏爱日如春日，光动文星映寿星。  
宾客称觞应满座，儿孙戏采自盈庭。  
萱堂幸继芝兰末，仰祝百千龟鹤龄。  

洪咨夔　直玉堂和李参政绝句  
曲折宫墙日影方，堂深人静似山梁。  
斲榈叶底梅花老，次第风光到海棠。  

洪咨夔　至节出谒回二绝  
一脉阳从地底回，人情物意便春台。  
鲜衣稚子面红醉，知向外家参节来。  

洪咨夔　至节出谒回二绝  
巧笑声摇六博盆，纤纤人在绿窗根。  
隔纱想见春风面，云滑金钗欲溜痕。  

洪咨夔　至节前十日游胜因寺  
霜霁午羲暖，潦收沙路晞。  
束山知寺古，避客怪僧稀。  
箨滑涉危屐，藤钩穿密衣。  
月黄风不动，灯火虹桥归。  

洪咨夔　至节前一日游汪茫田  
圣主亲郊脄蚸通，风恬日霁作春容。  
好从辇路听清跸，却向深山把瘦筇。  
樵子径随萝薜上，道人屋借竹茅封。  
一杯旋煮山泉荡，浣尽平生磊砢胸。  

洪咨夔　至日欢喜口号  
太平宝庆第三年，万乘初郊大报天。  
恰应汉家辛已日，八觚泰峙立甘泉。  

洪咨夔　至日欢喜口号  
青城矗矗紫坛深，碧宇无风挂斗参。  
亿万苍生齐合爪，圣明天子得天心。  

洪咨夔　治平寺清音堂  
普门以眼听，观音以耳观。  
谓得观听真，竟被耳眼瞒。  
瞎却观音耳，聋却普门眼。  
万法本来空，蒙头都不管。  

洪咨夔　中春望后一日登铃珑  
出郭暄欲暑，涉林清自秋。  
步随目力高，身与山气浮。  
飞来辛夷花，拾得莲叶舟。  
一声提壶庐。四顾丛薄幽。  
诘屈九曲屏，突兀十二楼。  
泉流涧级峻，云起峰阴稠。  
左摩紫髯兕，右拂苍鳞虬。  
牵衣憩更好，拥策登三休。  
上呼笙箫侣，下瞰锦绣州。  
豁落不平事，消融无涯忧。  
太极浩初判，此山郁相缪。  
几人记曾来，老苔蚀琱锼。  
玲珑听我歌，歌彻玲珑愁。  
有酒且湑我，羲娥雪人头。  

洪咨夔　中春中浣一日老人挈累下西市寓舍越三日某行感而赋诗呈友人二首  
血气危频复，头颅老数奇。  
家如缘角鼠，身是脱筒龟。  
草树春离列，云山晚蔽亏。  
意行随所到，不必问何之。  

洪咨夔　中春中浣一日老人挈累下西市寓舍越三日某行感而赋诗呈友人二首  
吐气韶华裹，关心晓唘边。  
鹧鸪天性在，杜宇世情然。  
怒笋如泥煮，殷花蘸乳煎。  
须君来共此，已办杖头钱。  

洪咨夔　中秋  
要看中秋月，须交夜半时。  
当中明郎郎，直下净离离。  
地只余风露，天何有斗箕。  
虚灵昭彻性，开眼几人知。  

洪咨夔　中秋楚东对月次曹提管韵  
西风一笑话绸缪，白露横江滴滴秋。  
天没遮栏金饼上，水无边际玉绳收。  
扶将太白酣方适，唤起冯夷舞未休。  
今夕明年应更好，夜潮来处倚危楼。  

洪咨夔　中秋秭妇岸下  
出蜀趋吴第一州，夕凉随意系扁舟。  
十分人鲊瓮头月，一片水晶宫裹秋。  
夜气长存号老鹤，天机自动舞滀　虬。  
得归到处皆佳思，不问西风解白头。  

洪咨夔　锺惠叔转示赵临安两山堂诸僀　诗刻随喜二首  
两峰高峙玉，五亩秀含滋，  
细柳未眠种，修篁方醉移。  
雨将云出谷，水引月归±　。  
动静天机密，何人共一卮。  

洪咨夔　锺惠叔转示赵临安两山堂诸公诗刻随喜二首  
朵颐常逐逐，观复自休休。  
静昼青竹笋，深春黄栗留。  
觉圆熏穟直，梦破茗华浮。  
为问连山易，床头好在不。  

洪咨夔　锺太君挽诗  
护额锦裁帕，扶腰珠络衣。  
几回呼使进，尽日醉言归。  
径古梅成荫，堂深桂合围。  
重来无复拜，春色黯斜晖。  

洪咨夔　锺云叔挽诗  
秋隼风神耸，春云笔势奇。  
人情方共属，天理竟难窥。  
哭子零丁母，啼耶娅姹儿。  
落花飞絮急，行道亦伤悲。  

洪咨夔　仲冬二日还自谷川道中两绝  
晴烟杳霭似春山，疏柳啼鸦意度闲。  
溪上麦田翻未遍，故迟牛带夕阳还。  

洪咨夔　仲冬二日还自谷川道中两绝  
满天返照醉红殷，未到生明月已弯。  
好是蛾眉无点恨，盈盈淡扫有无间。  

洪咨夔　仲冬九日还可庵谒墓遂入都  
未放梅梢一个春，枇杷花已玉嶙峋。  
霜靴带取苔痕去，应被孤猿野鹤嗔。  

洪咨夔　重过剑门  
众水东瞿峡，连山北剑门。  
地非甘习坎，天欲护全坤。  
直上云千尺，中间月一痕。  
客怀地奈恶，索酒自招魂。  

洪咨夔　重午山蹊独步  
扶病索清荫，循林步幽霏。  
花拈勃姑饭，草拾虾蟆衣。  
良药觞手是，壮容转头非。  
易补天上漏，难驻人间晖。  
寒暑递流斡，悲乐相因依。  
功名少终吉，富贵多危机。  
李泌语欲咽，屈平志空违。  
不如满引酒，举世知我希。  

洪咨夔　舟中望南山次及甫韵  
水赢牵路漫，水缩滩碛多。  
涉世正如许，忠信平风波。  
寒肩拥榾柮，灰裹寻阴何，  
举头见南山，白云生薜萝。  

洪咨夔　粥罢  
昨朝邻家饭，叠俎肉暨鱼。  
今晨自家粥，单簋笋与蒲。  
不为昨而腯，不为今而舑。  
面前有丰杀，此腹只自如。  
所以颜氏子，箪瓢靡求余。  

洪咨夔　烛下次海棠  
红深翠浅浣花春，投老相逢过所欣。  
有许精神宜半睡，无从醖藉莫全醺。  
涵渟芳露须饶月，笼护晴晖不碍云。  
成就化工真富贵，天香更与牡丹分。  

洪咨夔　斸葛行  
晨鸡未号霜塞涂，前村后村递招呼。  
长閗短篝采葛去，冰满髯鬓风无襦。  
频年米贱置不问，高藤稠叶青扶疏。  
但闻酒渴欲吞海，一片两片甘於酥。  
山深土厚雨露足，造物巧为凶年储。  
纸钱挂树跪致祝，地媪发閟何其都。  
初疑大泽龙蛇蛰，又疑京观鲸鲵屠。  
防风氏骨硕且大，母陀罗臂修而腴。  
趙肩下山日未晡，候门迎路欢妻拿。  
松明燃火{左土右专}地炉，且削且捣投冰壶。  
细如恍榔滑如菰，白如人面柔如肤。  
和以粉米随所须，饼饵其精饭其粗。  
潦田不收野草枯，饥虎藉此犹能驱。  
蕨萁札耳皆可糈，征自葛始功莫逾。  
小儿媚灶愁眉舒，大儿捧盎还嗟吁。  
青青之麦何时须，长葛尽矣吾谁餵。  
呜呼富青州，黄承事，  
古人有，今人无。  
醉摩便腹视饿夫，以腹揣腹心安乎。  

洪咨夔　渚宫  
孤城铜斗匝，枉渚玉环连。  
柳老虫穿蚀，花残蝶扑缘。  
功名棋腹角，势利蜜中边。  
落日兴亡裹，谁同药玉舡。  

洪咨夔　追和及甫雪  
胹膠造化妙天家，趁得辛夷未首花。  
浊水淤泥还絮白，枯株朽树亦芳华。  
长空光眩鸣皋鹤，厚地寒侵入宇蛇。  
钜竹南墙清绝甚，一编孟子一瓯茶。  

洪咨夔　自和  
得寮便住似西资，谁暇安巢更择枝。  
阖密不妨中酒圣，楼明大好养书痴。  
志公分科存刀尺，庞老家风欠笊篱。  
大厦千间宵八尺，傍人莫笑太穷猗。  

洪咨夔　卒岁  
山云披披日翳翳，涧冰衷甲风拥篲。  
纸窗透明竹扉闭，蒲团坐稳柏烟细。  
於羊去智鱼得计，优哉游哉聊卒岁。  

洪咨夔　族叔畴甫老死於场屋人共惜之其子得瑞梅於园实三而花一花十二瓣碧  
乃翁抱璞售地媒，去作修文地下魁。  
换骨法从青子得，返魂香自绿阴来。  
诗书根气春无尽，清白源流庆有开。  
十二循环花瓣异，信知天理有时回。  

洪咨夔　阻风呈赵史君三绝  
长红送酒出江城，樯燕喃喃第二程。  
风色似知攀卧意，打头未肯放舡行。  

洪咨夔　阻风呈赵史君三绝  
倚风晴缆着烟莎，一抹斜阳白鸟过。  
脱手簿书无半点，细翻黄卷课龟罗。  

洪咨夔　阻风呈赵史君三绝  
迟速乘除转晚飚，布帆快意定明朝。  
庐山试问高多少，欲望西川万里桥。  

洪咨夔　祖母哀挽二首  
我祖当家始，零丁只影存。  
根芽惟大母，枝叶又曾孙。  
触少心犹惕，慈多语易温。  
德尊年亦称，消得诰花恩。  

洪咨夔　祖母哀挽二首  
叠采春风裹，含饴爱独深。  
卷卷行已训，历历读书箴。  
长忆违离语，难酬侍养心。  
微官稽执绋，东望泪盈襟。  

洪咨夔　左蠡  
山为飞沙白，江缘涨潦黄。  
古今双去鹬，天地一轻航。  
隽永还欹枕，牢愁忍别觞。  
晴云横不度，何处是柴桑。  

洪遵　次韵相兄航斋诗二首  
长年三老漫良图，何用西风十幅蒲。  
四壁烟光长在眼，公知杖屨有江湖。  

洪遵　次韵相兄航斋诗二首  
浮家泛宅古无多，只有高人张志和。  
心似虚舟元不系，泊然聊与世同波。  

洪遵　丁香  
来自丁香国，还应世所稀。  
丛生盛枝叶，乱结羒中衣。  
冷艳琼为色，低枝翠作围。  
蔓连疑锁骨，时见玉尘飞。  

洪遵　汉诏郡县行乡饮酒礼颂诗  
天生蒸民，曷其有识。  
维圣摩励，规闲矩饬。  

洪遵　汉诏郡县行乡饮酒礼颂诗  
阳礼教逊，诰誓上仪。  
降周迄秦，渓涊弗治。  

洪遵　汉诏郡县行乡饮酒礼颂诗  
斤斤显宗，黼黻王度。  
三宫孔阳，精意治具。  

洪遵　汉诏郡县行乡饮酒礼颂诗  
爰勑方国，礼行于乡。  
稽经诹律，属民横堂。  

洪遵　汉诏郡县行乡饮酒礼颂诗  
先圣严严，拜跪荐祭。  
冠缨莘莘，鳞差栉比。  

洪遵　汉诏郡县行乡饮酒礼颂诗  
乃速庠门，乃洁东荣。  
宾主僸介，堪舆是程。  

洪遵　汉诏郡县行乡饮酒礼颂诗  
笙流觯扬，少长位辨。  
已事而竣，不诫用劝。  

洪遵　汉诏郡县行乡饮酒礼颂诗  
咏仁蹈德，髒髒措刑。  
舄弈千载，薰为太平。  

洪遵　汉诏郡县行乡饮酒礼颂诗  
乾清坤夷，轩豁呈露。  
万祥毕溱，登三咸五。  

洪遵　汉诏郡县行乡饮酒礼颂诗  
昔在建武，大圣载营。  
有臣曰湛，示我汉行。  

洪遵　汉诏郡县行乡饮酒礼颂诗  
绵蕝无传，莫克用人。  
孰播其馨，孝明是似。  

洪遵　汉诏郡县行乡饮酒礼颂诗  
允哉帝德，侯其伟而。  
矢诗不多，维后之诒。  

洪遵　和弟景卢月台诗  
筑台结阁两争华，便觉流涎过麴车。  
户小难禁竹叶酒，睡多须藉菊苗茶。  

洪遵　洛花不望而至次相兄韵  
多谢吴中客，移花五亩园。  
灰心劳远梦，茧足蹈前言。  
定是黄金蕊，真须白玉尊。  
从今付幽赏，不用赋招魂。  

洪遵　王世英秀才出示曾卿诗求和  
投笔文章壮志休，鸟经鹤训漫心留。  
若为一见开青眼，解使三公出黑头。  
望陇自应知可否，折潮须信妙源流。  
夜光明月无虚售，可忍庸人按剑求。  

侯丹　学古体  
桐风吹月乌啼井，碧波湿露沈云影。  
素丝牵玉转泉华，美人睡觉燕支冷。  
银钩挂帘北窗晓，翠鬟临镜双鸾小。  
黄衫少年望不来，寂寂庭阶满春草。  

侯蕃　渔樵  
渔樵结伴住山豨，蓑笠生涯路不迷。  
洞口桃花春水满，峰头槲叶夕阳低。  
故人莫遣寻严濑，太守何须说会稽。  
换得酒来歌得曲，大家不惜醉如泥。  

侯畐　长安  
又是故山好，谁孝轻别家。  
带来衣典尽，所拟事全差。  
诗债随时解，房金累月赊。  
客怀元自苦，不涉听吹笳。  

侯畐　寒食  
满地落花收不得，子规声里抱愁眠。  
贫家无日非寒食，未必今朝始禁烟。  

侯畐　湖心寺呈箫峰陈明府  
水边曾看题碑石，知是诗人扁寺名。  
僧趁钓舟来赴供，鱼听堂鼓候抛生。  
无多空地锄松影，儘有寒湖载月明。  
只合閒身吟向此，细将心事共鸥评。  

侯畐　寄友伯杲  
一自城南别，无书直到今。  
凄凉春夜雨，点滴故人心。  
笋长林添竹，蚕成柘减阴。  
清溪吟历处，曾有梦相寻。  

侯畐　柳花  
嫩水浴凫芳草短，淡烟飞燕落花天。  
绿杨也识春来暖，一夜东风脱却绵。  

侯畐　暮雨  
暮雨生寒衣袂薄，楚乡客子正伤情。  
扁舟莫向芦边宿，夜半西风有雁声。  

侯畐　芷溪园  
行吟溪上园，幽思与诗便。  
藤附多年树，苔生废井泉。  
瘦梅锄月种，蔓菊就篱编。  
更有三间屋，重茅盖竹椽。  

侯氏　闻雁  
何处惊飞起，雝雝过草堂。  
早是愁无寐，忽闻意转伤。  
良人沙塞外，羁妾守空房。  
欲寄回文信，谁能付汝将。  

侯延庆　初夏  
猥山狭路蔚桑麻，篱落春归尚有花。  
雨涨小溪蒲剑短，风回横陇麦旗斜。  

侯延庆　次韵时从事桃花菊  
霜郊百草半青黄，寒菊偷春作艳妆。  
灼灼似夸篱下客，夭夭欲伴禁中郎。  
玄都道士闻须种，彭泽先生见定狂。  
莫信化工欺世谷，且将一笑荐雕觞。  

侯延庆　句  
长沙雄富冠江关，百万楼台绿柳间。  

侯延庆　诗一首  
云来万山动，云去天一色。  
长啸两三声，天高秋月白。  

侯遗　茅山书院  
精舍依岩壑，萧条自卜居。  
山花红踯躅，庭树绿栟榈。  
荷锸朝芸陇，分镫夜读书。  
浮云苍狗纪一笑不关余。  

侯友彰　示子  
老去官仍旧，贫来口亦添。  
举杯瓶易罄，下箸味难兼。  
吾祖从来俭，痴儿莫谩嫌。  
万钱终有命，遗汝不如廉。  

胡长卿　和经略焕章朱公千叶白梅诗  
天怜素质太柔轻，不奈西风雪片凝。  
故与红颜如美玉，尚余清影似寒冰。  
黄香仅可追多叶，重萼堪怜只两层。  
欲问园官分此贴，宜楼深远叹难应。  

胡长卿　禁烟日陪经略焕章丈游白龙洞得所赋新诗次韵以呈  
悬崖怪石水潺潺，宜有神龙隐此间。  
穷胜不妨穿险洞，寻春那止看群山。  
攀龙行即天边去，跃马聊同野外还。  
好景良辰适相会，一尊且共水云闲。  

胡长卿　句  
闻道嘉鱼出火山，我来那得一鳞看。  

胡长卿　容州闻雁  
旧闻雁不到衡阳，今复南飞入瘴乡。  
天阔随阳皆可去，未应为界限潇湘。  

胡朝颍　春游  
风烟冉冉草萋萋，乍雨还晴不作泥。  
粉蝶乱随花片妥，黄鹂双压柳枝低。  
一湾渌水明凫影，数里青山送马蹄。  
无限春光吟不尽，浮红浪紫望中迷。  

胡朝颍　风铃  
风不能调碎玉声，宫商滥奏竟难名。  
谁家稚女敲言响，一曲从头学不成。  

胡朝颍　句  
科名成后竟如何。  

胡朝颍　句  
久闻父老言沙谶，为问何时出状元。  

胡朝颍　旅夜书怀  
十日春光九日阴，故关千里未归心。  
遥怜儿女寒窗底，指点灯花语夜深。  

胡朝颍　小金山  
天光云影碧相涵，百顷玻璃一望间。  
绿水绕门迷客渡，白云终日伴僧闲。  
疏钟破晓潜虬动，老木成阴倦鸟还。  
唤取送陀靡石壁，为渠题作小金山。  

胡珵　沧浪亭  
昔闻沧浪亭，未濯沧浪水。  
先贤眇遗迹，壮观一何侈。  
飞桥跨木末，巨浸折胡壘。  
糟床行万瓮，缭墙周数里。  
废兴固在天，庶用观物理。  
缅怀嘉佑世，周道平如砥。  
相君贤相君，子美东南美。  
如何一网尽，祸岂在故纸。  
青蝇变白黑，作俑弱焉始。  
所存醉翁文，垂耀信百世。  
无忘角弓咏，嘉树犹仰止。  
同来二三子，感叹咸坐起。  
缥瓷酹新汉，毁誉均一洗。  
忽逢醒狂翁，一别垂二纪。  
隽哉老益壮，论事方切齿。  
我欲裂绛幔，推着明光里。  
安得上天风，吹落君王耳。  

胡珵　枫桥  
朝辞海涌千人古，暮宿枫桥半夜钟。  
明日馆娃宫里去，洞庭呼起一帆风。  

胡珵　题定山梵放轩  
道人避世氛，山腰著只园。  
千夫斸青冥，豁达窗户搴。  
鬼神间施设，俨护龙象筵。  
法鼓空中鸣，龙卧层崖巅。  
幽灵骇今昔，异事樵夫传。  
眷茲水云侣，精赏托妙缘。  
努力办己事，追驾佛祖肩。  
凭高发钟磬，梵音落诸天。  
况时解禅缚，迢遥倚层轩。  
放意万物外，目送孤鸿翩。  

胡珵　题天庆观画龙  
道人龙中来，醉与神物会。  
写兹蜿蜒质，日月为冥晦。  
崩翻江海姿，素壁起涛濑。  
呼吸见雌雄，抉石疑可碎。  
肃森殿阴古，众真俨飞旆。  
注观恐胜跃，夜半失像绘。  
飞光著明珠，灵秘一何怪。  
烂烂照甍栋，那得久在外。  
偷儿伺酣睡，不怕婴鳞害。  
愿言慎所托，未用期一快。  

胡珵　题智宝院  
六代烟尘息，千年象教尊。  
衣冠悲故里，聚落见荒村。  

胡珵　游秀峰寺  
摄身下蓬莱，放浪云水迹。  
非无简书畏，心赏寄泉石。  
亭亭云间塔，胜地闻自昔。  
梯空上青冥，如鸟著两翼。  
化城出天半，宝甽坦如席。  
环山划中断，裂地开震泽。  
峨峨东西峰，观阙倚空碧。  
千寻採香遥，剑卧涟漪直。  
当年馆娃宫，六月避暑夕。  
琴台延薰风，万女曳阿锡。  
牛耳争齐盟，乌喙已荐食。  
百家甬东村，托足归无宅。  
焉知陵谷变，大厦响千舄。  
矧兹风尘际，楼殿踊山脊。  
安隐大火中，显允像教力。  
兴予浩劫叹，万法本空寂。  

胡楚材　白艾溪  
澎湃白艾溪，源恐从天落。  
滩石剑戟列，喷怒波势恶。  
篙工手眼亲，飞舫过如箨。  
达阻有长桥，轻虹□寥廓。  
参天树列幢，夹岸如山削。  
中有钓鱼郎，扁舟□寂寞。  
俗眼急势利，问此何足乐。  
不钓沧海鳌，须脍潮州鳄。  
胡为持一竿，默在艾溪脚。  
我且笑不答，自歌还自酌。  
日暮鼓枻归，风埃满城郭。  

胡楚材　默山小潭  
分落银河一派清，源深流远早常盈。  
蛟龙潜处鱼虾少，日月中时表里明。  
插岸好山青泼黛，倚波丑石势奔鲸。  
幽奇信是神仙窟，上有浮云散又生。  

胡楚材　青山怀古  
樵猎识冠裳，何言志四方。  
离秦风日冷，过楚薜萝长。  
梦野违徵诏，时衰枉荐章。  
故山隈且僻，应种秫为粮。  

胡楚材　仙池岩  
崚嶒插天山，仙池在绝顶。  
无源水自溢，泓澄照天镜。  
鱼依藻荇深，龙藏密穴静。  
天意欲为雨，烟雾如炉甑。  
至今山下田，势不忧旱横。  
划然齐景开，仰看飞泉进。  
一道翠微间，长剑倚天净。  
群山列画屏，高下相辉映。  
安得丹青手，写此绝胜境。  
挂我草堂中，吟望免延颈。  
不负山水心，永谢利名阱。  

胡楚材　忆彭头山  
久客倦行役，故山安在哉。  
松竹读书室，水石钓鱼台。  
明月照归梦，西风吹酒杯。  
亭亭篱下菊，寂寞为谁开。  

胡处晦　上元行  
上元愁云在九重，哀笳落日吹腥风。  
六龙驻驿在草莽，孽胡歌舞蒲萄宫。  
抽钗脱钏到编户，竭泽枯鱼充宝赂。  
圣主忧民民更忧，骄子媟天天不怒。  
向来艰难传大宝，父老谈言似仁庙。  
元年二月城下盟，未睹名臣继嘉佑。  
哀痛今年尘再蒙，冠剑夹道趋辞公。  
神龙今在九渊卧，安得屡困蛟蛇中。  
朝廷中兴无柱石，薄物细故昭帝力。  
毛遂不得处囊中，远惭赵氏厮养卒。  
今日君王归不得，倾城回首歌悲啼。  
会有山呼间动地，万家香雾烧天衣。  
胡儿胡儿莫耽乐，君不见夕月常亏东北角。  

胡纯　题秀岩  
阳山鸟道峰前过，一谷呀然隔世埃。  
泉落阴渠苍海近，□穿嵌室湿云开。  
回中百客麟堪供，仙者千年鹤自来。  
往矣张韩阙镌赏，竖扶寒笔意生哀。  

胡从义　纵鱼  
放汝入长江，养教鳞角出。  
风云际会时，莫道不相识。  

胡大成　游龙光寺  
香宇依空结，虚轩傍水开。  
沙明鸿影度，迳静竹风来。  
午磬传清梵，晴花点绿苔。  
寥寥人境外，宴坐送余杯。  

胡大用　题榕阴图  
权臣擅命久心伤，贼主之兄意未涼。  
今日封章期救死，明朝削籍自投荒。  
九重偶眩诬贤舌，四海皆知疾恶肠。  
事久划逢天一笑，锡知刚简易名香。  

胡旦　句  
明年春色里，领取一行归。  

胡澹翁　句  
如今竹阁多清兴，紫蟹尖圃不数暇。  

胡澹翁　句  
鲑鱼还抵店，暇蟹不论钱。  

胡澹翁　句  
赤鱼白蟹何足数，风味未可松江钙。  

胡定　东山塔  
一碧插禅扃，千年压郡城。  
岧峣分日表，孤耸碍云行。  
夜静藏钟影，天晴送鹤鸣。  
秋风丹桂发，邑士好题名。  

胡斗南　送张治中朝京  
乾坤人物老，牛斗景星明。  
鸿翼天风顺，马蹄沙路平。  
松楸还有托，草木亦知名。  
归日吟千首，江山万里程。  

胡斗南　题汪水云诗卷十首  
一琴一鹤一扁舟，南北东西更九州。  
一曲湖山真得计，半生交结尽清流。  

胡斗南　题汪水云诗卷十首  
翠柳摇摇迓客来，红梅的的为公开。  
管宁昔作辽东去，苏武新从塞北回。  

胡斗南　题汪水云诗卷十首  
老来无意谒侯门，自爱梅花水月村。  
更拟孤山结茅屋，杖藜聊复信乾坤。  

胡斗南　题汪水云诗卷十首  
魁笑先生尚可痴，湖山日日有新诗。  
水光云影窗三尺，雨抹晴装画四时。  

胡斗南　题汪水云诗卷十首  
箧里新诗意不传，飘蓬白发地行仙。  
江南江北都看了，更往西湖一百年。  

胡斗南　题汪水云诗卷十首  
越舞吴讴别几春，御船坊下即迷律。  
年来依旧多游赏，半是南人半北人。  

胡斗南　题汪水云诗卷十首  
当年出塞几红娃，曾共氈房看雪花。  
今日湖亭霜月夜，梦中犹听撚琵琶。  

胡斗南　题汪水云诗卷十首  
诗家冷淡作生涯，有客相过旋煮茶。  
斫去梅花除去柳，绕隄只合种桑麻。  

胡斗南　题汪水云诗卷十首  
十里莺花处处娇，南新桥过北新桥。  
船来船去东风里，何处佳人弄玉萧。  

胡斗南　题汪水云诗卷十首  
螺子江头酒一壶，瑒花香处赋归欤。  
西湖他日笙歌里，还忆山中人姓胡。  

胡斗南　挽文山  
裂指秋风感别离，乾坤人物太瑰奇。  
生为孝子忠臣劝，死结皇天后土知。  
万折江流鱼腹石，千年人立首阳碑。  
一门史氏春秋笔，愁绝湖光入画时。  

胡斗南　挽文山  
金骨神仙玉色人，千霜万雪见吾真。  
圣贤尽节心弥寿，天地为棺道不贫。  
河汉横流豪杰泪，风霆怒发鬼神嗔。  
先生出入骑箕尾，长现网常四大身。  

胡发　题梅坛  
忠肝一点炳如月，世事难将道眼看。  
驾取云輟升斗府，惟遗岩壑拱仙坛。  

胡汾　句  
轮中如有物，光外更无空。  

胡份　句  
绝艳更无花得似，暗香惟有月明知。  

胡份　仙都山  
鸟道盘空上，松根抱石生。  
羽人分两舍，鸡犬自闻声。  

胡份　游雁门山  
羲和前珥节，云锁已先开。  
仙鹤迎人至，山花拂酒来。  
问奇缘石室，伐阴出层台。  
人影半空落，归鹞足下回。  

胡拂道　宫女睡  
御手指婵娟，青春白尽眠。  
罗衣香汗透，宝髻翠云偏。  
柳叶眉间秀，桃花脸上鲜。  
梦魂何处去，身在帝王边。  

胡圭　春行南村  
鸟语知春晨，晨起行阡陌。  
雨晴气已变，崖涧岚犹积。  
杂花林际明，新水田中白。  
时逢耦耕人，问我将何适。  

胡圭　入山  
摆落世尘缚，愿结岩栖缘。  
一层复一层，古道多回旋。  
白云随我后，幽鸟鸣我前。  
云禽亦佳侣，一见即忻然。  

胡圭　山池  
凿山成小池，贮兹一泓绿。  
参差散石发，清浅浮碧玉。  
光风时动摇，涟漪细相续。  
我常绕池行，衣无尘可濯。  

胡圭　宿蒋庵  
松色耸寒青，云庵夜未扃。  
行吟满林叶，坐听一僧经。  
江獭鸣如鬼，山灯远似星。  
自能消冷漠，不用酒盈瓶。  

胡槻　赠刘升之蛰龙岩  
东望尧山西舜宫，山人名姓不求通。  
蛰岩侧畔蘧庐子，即是巢由住个中。  

胡宏　碧泉独步  
淅淅秋风动，前桥晚步还。  
小鱼冲岸侧，白鸟立溪湾。  
明月照秋水，淡烟笼远山。  
此时知造物，怜我一身閒。  

胡宏　碧泉九日有感  
祝融地势东南俯，西北星辰拱汉关。  
冷落山河凭玉几，凋残名物损朱颜。  
西风凛凛鹏空抟，朔雪飘飘雁亦寒。  
正恐中原消息断，问谁曾到五陵间。  

胡宏　碧泉九日有感  
云日韬光山水幽，亭亭风送雁来秋。  
当时祓禊千华好，今日登临万叶愁。  
刻蜡桂香环远路，缕金莲色乱方舟。  
丹青妙处身知在，不作浮鸥信浪流。  

胡宏　碧泉书院偶书花木所有七首  
自到湘南不见花，传闻金谷旧人家。  
手培数本珍如玉，买得红尖一寸芽。  

胡宏　碧泉书院偶书花木所有七首  
妙手挥斤合杳冥，交加生气便相停。  
栽培自剔根芽蠹，要见山川旧典刑。  

胡宏　碧泉书院偶书花木所有七首  
武陵春色片云红，红绽功归暖日烘。  
青帝也应长作主，莫教随水又随风。  

胡宏　碧泉书院偶书花木所有七首  
青松未结茯苓英，杞菊春风亦已生。  
药物岂能增大数，栽培扶我暮龄行。  

胡宏　碧泉书院偶书花木所有七首  
海棠初破红如滴，杨柳新回绿似挼。  
把酒只愁春莫去，望云时问日如何。  

胡宏　碧泉书院偶书花木所有七首  
荼醾袅袅弄柔条，亦自经冬解不凋。  
更有异香含素蕊，小槽能使客魂消。  

胡宏　碧泉书院偶书花木所有七首  
白沙波底石苔青，水草摇摇自在生。  
红日半竿人世闹，倚阑亭上晓风轻。  

胡宏　碧泉兴作即事有感因续魏武之诗  
对酒当歌，人生几何。  
往者如江，来者如何。  
往来无尽，弗移弗那。  
奉身理物，何少何多。  
天长地久，我生靡它。  
乐此泉兮，于山之阿。  

胡宏　别全当可  
一别贤关二十年，人间万事尽悠然。  
堪嗟戎羯膻腥地，元是衣冠礼乐天。  
骑马相逢南纪道，离尊同举大江边。  
此时景色如秋色，自古丹青妙莫传。  

胡宏　别吴卫道  
学业应须见本根，语言无用苦评论。  
醇醪自昔怀公瑾，药石谁今识孟孙。  
凭仗嬉游试功力，堤防色厉却淫昏。  
临岐大愧无相赠，聊写芜词示法门。  

胡宏　蚕食  
蚕食人间我厚颜，命成奇数故偷閒。  
不知世上山河大，张日徘徊百水间。  

胡宏　苍天  
苍天映清水，下见白云飞。  
天水从何来，飞云更何依。  
人生亦如此，融结中有机。  
此机即天命，吾心端不违。  

胡宏　陈平  
陈平相业定何知，应对知君智有余。  
不佐汉兴三代业，区区心事六奇书。  

胡宏　宠辱  
宠辱无休变万端，阿谁能向静中看。  
消磨利欲十分尽，免得临机剖判难。  

胡宏　春日郊行  
东郊野马烂氛氲，聊驾柴车问讯春。  
远草绿沉烟雾里，高花红照绮罗新。  
迎风柳占莺啼处，带雨泥融燕觜匀。  
动植自私还自足，天边愁杀踏青人。  

胡宏　春事  
横翠桥南柳色稀，过桥春事那人知。  
君如就我问消息，新种海棠开两枝。  

胡宏　春事  
走马寻春西复东，夭桃零落委残红。  
可怜日暮天低处，但有梨花弄晚风。  

胡宏　次刘子驹韵  
忙中不识本来心，一点灵光自在明。  
只向静中寻底事，恐遭颠沛不员成。  

胡宏　次刘子驹韵  
心由天造方成性，逐物云为不是真。  
克得我身人欲去，清风吹散满空云。  

胡宏　读王国风  
是谁行迈闵宗周，泪洒西风病不瘳。  
幸对南山无尽景，眼看云物手搔头。  

胡宏　独坐  
卜居幽胜衡山绕，五峰西望青冥杳。  
乍聚乍散看浮云，时去时来送飞鸟。  
卷舒自在都无情，饮啄天然类不扰。  
我生何似鸟与云，掉头心向人间了。  

胡宏　放舟漫兴  
宿雨喜初霁，湖光照人明。  
狂风撼林木，万里波涛清。  
放舟东山边，兰菊有奇英。  
实德自不掩，清香远相迎。  
侵晨来露布，已罢西南征。  
挺挺湖海豪，涕泗成纵横。  

胡宏　感兴  
昨夜看梅枝，风光异昔时。  
感时期献策，出语偶成诗。  
乾健将来巽，蒙昏许及离。  
启篷凝立处，心事付谁知。  
扁舟迤逦过焦金，江阔千寻不主深。  
明月有情偏照我，好山无处不知心。  
天空一鸟惊渔火，夜静群星落野砧。  
此处风光尽难得，朗然因复有清吟。  

胡宏　观建安七子诗  
作文发妙理，经国厉远图。  
游目建安中，才子足欢娱。  
王刘与应阮，精神可交输。  
西南落汉日，扬益奋两隅。  
山河裂地轴，星象分天衢。  
八师遇有姚，万世垂楷模。  
一元均大化，五服拥皇都。  
悠悠彼七子，流光失其孚。  
飞觞宴婉娈，鼓瑟吹笙竽。  
主人敬爱客，徒尔相扬揄。  
魏祚竟不长，诒谋止斯须。  
逡巡数十年，刘石横八区。  
所以汉高帝，慢骂轻文儒。  

胡宏　观书有感  
一点银蟾在碧空，千载堞廓夜玲珑。  
回首昔日遨游处，觉得分明是管中。  

胡宏　观书有感  
今日曾知进步来，彀愚深自克多才。  
些儿不闭公门户，尽首多才打不开。  

胡宏　郭氏嘉山亭  
衡山何似洛城居，不久从来亦不余。  
赤县人希旧勋业，清閒身自富时书。  
搜罗神化观周易，略去玄黄陋太初。  
最是忘机湘水上，风轻日淡看游鱼。  

胡宏　韩信  
功成全仗汉家兵，真是英雄不藉人。  
禽了项王知退步，定骑箕尾上天津。  

胡宏　和伯氏  
风高吹散日边云，绿水初回沙际春。  
逝者如斯长不住，汨罗愁绝笑灵均。  

胡宏　和伯氏  
为园非是学樊须，锄罢归来又读书。  
董子不窥缘底事，陶公成趣爱吾庐。  
华枝瘦日应抬举，草色回春莫划除。  
长遣个中消息在，此生何处不安居。  

胡宏　和伯氏闻雁  
随阳群雁逐云低，望断孤鸿万里飞。  
不为江湖稻粱乐，几时大许送春归。  

胡宏　和范公授  
贫病离居莫厌侵，满床黄卷静披寻。  
情通不碍天机妙，行到方知学海深。  
宇宙一身虽小小，乾坤万象总森森。  
分明此意人难会，长望青衿肯嗣音。  

胡宏　和韩叔夏碧泉  
灵源一派似河倾，隐映长天万古情。  
林影淡摇秋月冷，涧翻先凝玉壶清。  
旧栽沿岸柳阴合，新种数株梅子成。  
谁引人来问消息，只缘山外有流声。  

胡宏　和江子玉二首  
无奇试学居盘谷，谁信断弦胶可续。  
湘天冷落数家村，曩时曾枉旌麾沐。  
潺湲阶下碧溪横，柳静风微幽间足。  
知君文武济时才，旧时军律寒生粟。  
文忆脱略是人师，应有魏昭能换粥。  
我无真乐送芳年，怅望颜回屡空腹。  
凄凉指日秋风高，愿更同来写心曲。  

胡宏　和江子玉二首  
白驹皎皎来空谷，希声绝世人难续。  
异端衖起乱群风，摆脱敝衣聊一沭。  
悠然良夜酣寝，觉来无欠亦无足。  
不蹈红尘陌上花，自种青云陇头粟。  
呜呼夫子大圣人，七日藜羹食无粥。  
休争得失等鸡虫，克己乐善充身腹。  
风云变化会有时，微吟袖手清溪曲。  

胡宏　和刘子驹存存室  
动中涵静是天机，静有工夫动不非。  
会得存存存底事，心明万变一源归。  

胡宏　和马大夫辟佛五首  
真谛休谈欲度人，度人先自正其身。  
天伦弃掷如萧梗，反认他亲作己亲。  

胡宏　和马大夫辟佛五首  
诸子随流本既分，西天更有一般僧。  
高谈性命称仁者，支遁悠悠莫可凭。  

胡宏　和马大夫辟佛五首  
三纲亡有辨夷华，一处分明万不差。  
可怪弃君逃父客，妄谈心印自雄夸。  

胡宏　和马大夫辟佛五首  
天开学海在明伦，中有妙处谁能臻。  
风波浩渺不得度，倾向浮屠去问津。  

胡宏　和马大夫辟佛五首  
贪真不去只谈空，近代禅林盛此风。  
忧世最怜秦地老，指迷端有洽中公。  

胡宏　和人  
天柱新诗缺嗣音，几回开卷静披寻。  
眇绵今古乾坤大，盘亘华夷海岳深。  
每爱踌躇兴事意，不将勉强会天心。  
中原未必生涯尽，只恐吾人老自侵。  

胡宏　和僧碧泉三首  
清泠空色似秋澄，疑集群仙拥万灵。  
深处有香春不断，波间藻荇四时青。  

胡宏　和僧碧泉三首  
人似春花自在开，本无根蒂孰栽培。  
一番零乱一番长，不是前花去又回。  

胡宏　和僧碧泉三首  
山根泉发澜生凝，亭上风微浪自平。  
汩汩长年流不住，无言千古意分明。  

胡宏　和僧二首  
西风吹我对秋光，要挽银河万里长。  
洗尽世人烦恼障，大家无事得清凉。  

胡宏　和僧二首  
自觉生缘遍大千，闭关终日看炉烟。  
有人会得个中意，一语不彰天下传。  

胡宏　和王师中  
谁惊河冻履秋霜，今日金汤古坏墙。  
未见主人来北道，但闻群盗去南塘。  
忧时我不嗟留滞，访道公能适莽苍。  
绛帐早移收岁晚，吟风弄月动衡湘。  

胡宏　和王师中  
衡阳一带飞清霜，梅李争春开出墙。  
萱草乱生封远岸，柳梢摇影澹回塘。  
午从三径春光动，晚看千峰冥色苍。  
一止一行皆自得，愤时堪笑屈沉湘。  

胡宏　和王师中  
岁寒孤节厉冰霜，汲古门开数仞墙。  
朔塞烟云封赤县，阳关杯酒绝青塘。  
无才空自忧当世，不宰应难怨彼苍。  
独坐独行求伴侣，涧莼山蕨愿同湘。  

胡宏　寄题向伯元敦止堂  
君不闻伊挚初耕有莘野，禄之弗顾千驷马。  
春作秋成随老农，贫贱甘心万人下。  
一朝幡然感三聘，五就成汤五就夏。  
悠悠如云行太空，竟使三风变为雅。  
东西南北赖来苏，天下农夫谁似者。  
又不闻傅说安身操板筑，远离世间名与禄。  
那知商帝梦中形，远近搜求不容伏。  
草茅夕起朝为相，俾后从绳正如木。  
四海俊{父去右丶}咸风从，跋扈诸侯尽臣仆。  
功成止见颜容改，了了壮心无反覆。  
平生懒性愿退藏，退藏恐遂成荒唐。  
因求古人作鉴戒，管宁华歆情所当。  
齐名遁迹俱锄菜，掷之不顾为人量。  
诗书俎豆化辽海，威武富贵何披猖。  
初年虚名大可耻，末路高风纾思长。  
有志君当学伊傅，忘情我不傲羲皇。  
愿如幼安有终始，进退一致宜加详。  

胡宏　简彪汉明  
斯文久寥落，我欲问苍天。  
苍天默无言，复欲问古先。  
古先群圣人，去我三千年。  
纷纷儒林士，章句以为贤。  
问之性命理，醉梦俱茫然。  
皓月隐重云，明珠媚深渊。  
近得程夫子，一线通天泉。  
荡涤净尘垢，逸驾真无前。  
自人丧乱来，鼙鼓声阗阗。  
日事干戈末，那寻孔孟传。  
湘中彪夫子，有志穷益坚。  
读书文字表，至善时一迁。  
老去不自止，直欲求纯全。  
问我曾点意，乘我舞雩颠。  
行年付造化，笑问青铜钱。  
默契天地心，谁能泥青编。  

胡宏　句  
唯有廪峰居第五，山前尽是宰臣家。  

胡宏　励学  
人心易汩没，岂徒出徒入。  
无方□点检，一点或□懈。  
□□□□□，彼此成亡羊。  
所以古哲人，警惕恒自将。  
动若集于木，息如系苞桑。  
此机日就熟，庶足升主堂。  
譬如匣中镜，拂磨吐新光。  
一尘不使留，光辉日煌煌。  
凡我读书人，斯言佩毋忘。  

胡宏　梅花呈孙奇父诸公  
万里春回过短墙，孤标亦似殿年芳。  
萧疏月下天然瘦，澹宕风前自在香。  
寒色重时花正发，暖烟才禁实先尝。  
越人不向梁台路，画角一声堪断肠。  

胡宏　靡草  
雨急妙合互藏精，万物森然各有神。  
靡草露机坤是复，野龙交战指迷津。  

胡宏　暮归鉴湖偶成  
草香泉细午风轻，桃李春花夹岸明。  
归棹夷犹云水暮，柳阴深处一声莺。  

胡宏　南山即事  
南山崇崇几千丈，今晨忽被蛮烟蜑雾埋其高。  
安得万里飘风一吹散，见巍峨苍翠解我心郁陶。  
郁陶心匪他，为爱南山高。  

胡宏　念良朋之难得叹俗学之失真因成二绝  
湘上初见故乡人，万事不论惟论心。  
要识此心真面目，不知君意向沈吟。  

胡宏　念良朋之难得叹俗学之失真因成二绝  
章句纷纷似世尘，一番空误一番人。  
读书不贵苟有说，离得语言才是真。  

胡宏　偶书  
一丘自足更何营，万里福州长在眼。  
莫愁风景异山河，晴天云荫清峰晚。  

胡宏　偶书四首  
道抱阴阳妙，天行日月长。  
花开千种丽，叶下一般黄。  

胡宏　偶书四首  
青山万古色，几人曾赏心。  
萧萧木叶下，我坐复沉吟。  

胡宏　偶书四首  
独坐千峰下，偶马起徘徊。  
有谁相共笑，遥见隔溪梅。  

胡宏　偶书四首  
衡岳望嵩少，屹然河汉间。  
浮云自来往，谁肯拓关山。  

胡宏　披襟  
小小池台亭榭，披襟风月清明。  
不向情边造作，知音遍满乾坤。  

胡宏　圃景大吟呈伯氏  
青鞋黄帽侵晨起，杖策徐行听流水。  
云轻淡月欲明时，竹里清风开太始。  
山钟间发催天暑，庙鼓连声动群耳。  
东山青树映霞明，西岭朱楼眇烟里。  
樵夫荷斧晨出山，渔子携鱼午趋市。  
静看岐路人营营，独坐小亭秋靡靡。  
已知物理时常改，因凶天工神不死。  
胸中浩荡一乾坤，世上荣枯均泰否。  
悠然种植得佳趣，春意生生自无已。  

胡宏　泉上  
晨起步林丘，路经泉上头。  
天边日色下，水底浪花浮。  
沙净蒲芽绿，风牵荇带流。  
澄澜立白鹭，细浪逐轻鸥。  
翠鸟来还去，修鱼跃更游。  
动成春色好，愈觉道情幽。  
田舍知何处，江湖兴未收。  
徘徊不忍去，暝色冷如秋。  

胡宏　日照圃中  
发白逢春兴更长，等閒花木亦芬芳。  
有时倚杖迎风立，日照川原细草香。  

胡宏　实弟以诗来督作会文又因太原侄寄声欲作不速此文人狂客所为非素所  
我病死无日，经书更穷年。  
少年宜若厉，诗酒勿留连。  

胡宏　实弟以诗来督作会文又因太原侄寄声欲作不速此文人狂客所为非素所  
苦参道难学，放肆事容易。  
入脚不可深，駸駸成自弃。  

胡宏　实弟以诗来督作会文又因太原侄寄声欲作不速此文人狂客所为非素所  
天道方愈怒，在人宜敬身。  
望于经吏内，严自作工程。  

胡宏　实弟以诗来督作会文又因太原侄寄声欲作不速此文人狂客所为非素所  
岁月叹逾迈，入门事业难。  
战兢曾子意，岂可遂阑珊。  

胡宏　实弟以诗来督作会文又因太原侄寄声欲作不速此文人狂客所为非素所  
我祖生文定，杰然继真儒。  
门风早衰飒，吾弟意何如。  

胡宏　示二子  
此心妙无方，比道大无配。  
妙处果在我，不用袭前辈。  
得之眉睫间，直与天地对。  
混然员且成，万古不破碎。  

胡宏　示二子  
体道识泰否，涉世随悲欢。  
滞迹红尘中，情寄青云端。  
早年勤学道，晚节懒为官。  
心活乾坤似，机员身自安。  

胡宏　书怀四首  
秋风送尽炎威，日色凄凉半掩。  
皇天不断春工，红我芙蓉万点。  

胡宏　书怀四首  
含笑花开洲上，忘忧草发台边。  
底事当忧莫忘，忘时便是无天。  

胡宏　书怀四首  
台上忘忧草发，洲前含笑花开。  
世路颠冥堪笑，旁观心自休哉。  

胡宏　书怀四首  
来时见花开，去时见花落。  
花落花开一任风，吾生处处皆真乐。  

胡宏　书院即事  
为无经济学，万里筑幽栖。  
波涨青冥瀗，柳垂春色低。  
烟花薰小院，风竹掩丹梯。  
便是神仙宅，世人应未迷。  

胡宏　双井咏水仙有妃子尘袜盈盈体素倾城之文予作台种此花当天寒风冽划  
万木凋伤后，孤丛嫩碧生。  
花开飞雪底，香袭冷风行。  
高并青松操，坚逾翠竹真。  
挺然凝大节，谁说貌盈盈。  

胡宏　水石  
水石平生性所便，栽花种柳亦天然。  
春风花发游人见，秋月云收照我员。  
玩意陇云情自逸，放怀天理道我偏。  
坐消白日千峰下，长啸一声箕斗边。  

胡宏　水心亭  
水从灵涧来，清泚不可污。  
经过我亭下，妙见涓涓处。  
见处事如何，欲说岂无路。  
百丈生潮头，一勺本性具。  
经纪大地间，形势中国著。  
江汉荆襄望，河渭关洛固。  
衡山折底柱，触石堆滟澦。  
泇泇三千丈，瀥瀥四海布。  
岂有不岩阻，盈科演然去。  
岂有不堤防，润不涣无住。  
畇畇青山田，渺渺均{左氵右阴}注。  
荡荡白虹舟，飘颺任奔翥。  
来者无终穷，济者无量数。  
周流造化功，妙体不竞愫。  
寄语观水人，事不在章句。  

胡宏　四月八日示澄照大师  
今朝浴佛事如何？清净心田也洗麽。  
尘垢不知何处得，古来朋月照江波。  

胡宏　送琏老  
湘中应中古道场，复有峨眉道人在。  
昔日三生藏里来，今朝十二峰前去。  
杖锡飘然别故人，笑望梅花理征路。  
我曾问公五宗派，电扫群生小见解。  
直指万法无尽身，坐觉灵光满沙界。  
辨舌横放倾天河，峥嵘整顿禅宗坏。  
吁嗟我生在儒门，儒门大业无人论。  
滔滔姑想天之下，衣冠满目如电屯。  
焚香再拜愿圣主，一统三教清乾坤。  

胡宏　送友人归荆南  
瞬息光阴便百年，壮时无谓此身坚。  
莫随白日悠悠去，要见先民的的传。  
心耻文俳似班马，眼看青紫自头旋。  
望云飞鸟长天外，临水不知鱼在荃。  
沈吟岩野意不展，燮理一身居屡迁。  
愿学只知依孔圣，懒从禅客问因缘。  
圣门子贡最明达，肯使宫墙但及肩。  
天生我才朴更拙，未逢良匠入雕镌。  
清漳见公二十载，论仁一句期超然。  
致知两字足功力，方信能行穷化先。  
南山文会未振起，公今远去岷江边。  
闻说豺狼卧当路，日向黄昏休更前。  
况复江城动鼙鼓，四时烽火长相连。  
征轮决去曳不止，男儿性命绝可怜。  
晓月子规惊别梦，冥冥空有泪痕溅。  
临岐相赠要切语，慎勿使我空华颠。  

胡宏　桃源行  
北归已过沅湘渡，骑马东风武陵路。  
山花无限不关心，惟爱桃花古来树。  
闻说桃花更有源，居人共得仙家趣。  
之子渔舟安在哉，我欲乘之望源去。  
江头相逢老渔父，烟水苍苍云日暮。  
投午拱手向我言，桃源之说非真然。  
当时渔子渔得钱，买酒醉卧桃花边。  
桃花风吹入梦里，自有人世相周旋。  
酒醒惊怪告俦侣，远近接响俱相传。  
靖节先生绝世人，奈何记伪不考真。  
先生高步窘末代，雅志不肯为秦民。  
故作斯文写幽意，要似寰海杂风尘。  
不然川原远近蒸霞开，宜有一片随水人东来。  
呜呼神明通八极，岂特秘尔桃源哉。  
我闻是言发深省，勒马却辞渔父回。  
及晨遍览三春色，莫便风雨空莓苔。  

胡宏　题法轮寺  
春色初收夏气清，路分松桧入峥嵘。  
深盘岣嵝千峰下，远抱潇湘一线明。  
大众总迷身在处，三关除却道方平。  
山林若是有情在，何异红尘争利名。  

胡宏　题齐云阁  
道人南山来，万里青云开。  
去念见本性，聚散真悠哉。  

胡宏　题上封寺  
百年身似客，浩荡世间游。  
入望青山发，梦魂偏我留。  
我家巫山十二峰，浮江直过巴陵东。  
潇湘水与苍梧通，环绕衡岳青冥中。  
扁舟白云不可度，杖藜蜡屐乘春风。  
山光浮动可揽结，云舒霞卷飞烟虹。  
深岩大壑翠巘列，足力已到心无穷。  
群峰迤逦势不竞，上尽祝融五千仞。  
祝融峰高天更高，太空人世如牛毛。  
风云万变一瞬息，红尘奔走真徒劳。  
蓬莱羽化慕神仙，神仙渺茫何处传。  
雪山清净问因缘，未识乾坤造化权。  
独立高寒明月里，此心无著已怡然。  
从今识尽青山好，归向人间别看天。  

胡宏　题谈氏濯缨亭  
茶陵水似沧浪情，我行征骖登小亭。  
孔圣去矣不可见，野人有歌谁复听。  
孟子能推孔圣心，寥寥斯意有谁寻。  
中原可惜无人问，此日聊为梁父吟。  

胡宏　题杨氏猗猗阁  
望处积云深，妙见此君心。  
中虚抱元气，不受一尘侵。  
嗟哉人生逐利名，鸡犬放去犹知寻。  
我爱坐君阁，游戏猗猗林。  
明月照我怀，清风吹我襟。  
消磨胸中沈著病，无愧卫武生于今。  

胡宏　题杨氏猗猗阁  
林生何猗猗，挺立似豪杰。  
新稍一直上青冥，本末便与春风彻。  
嗟哉流俗人，交义随情决。  
寒霜落千山，我爱此君节。  
眷焉题阁心，万变不磨灭。  

胡宏　题友人养素轩  
少时情意在沧洲，壮岁还知学孔丘。  
万事只嫌心有病，百年不作梦中游。  
紫泥诏下人须在，黄卷人开我自收。  
耻向红尘浪奔走，看云消尽意横秋。  

胡宏　天道吟  
一气安然不强为，大强先去少强随。  
本来把定真消息，不是迂愚却是谁。  

胡宏　同伯氏还乡  
江村沙暖蒌蒿长，味比枸杞新甘香。  
茁茁荻芽生近渚，紫花台莱初未尝。  
白羊乌牸俱在牧，茅舍竹篱是故乡。  
人生未必须富贵，万里且愿身康强。  
径买官场旧醅酒，共醉春风殊未央。  

胡宏　挽孙奇父  
英雄割据裔，少年事豪俊。  
名胜翻然交，仁义以身徇。  
南州作吏师，西洛陪先进。  
情高尚礼乐，代季见戎陈。  
王师频溃遁，我愤婴疾痬。  
草庐卧江汉，僚幕资才俊。  
昭昭心自知，蹇蹇步不迅。  
乘风忽远去，炎岭善持慎。  
先君有愿怀，丈人践忠信。  
相从寓衡山，时许阯墙仞。  
胸中学海深，舌本词源浚。  
老矣犹诗书，饥来只薇菣。  
马革誓裹尸，气凛如秦蔺。  
无力献庙堂，使得致忠荩。  
据古论孔周，及今佐尧舜，  
吁嗟民多瘼，惨戚天不憗。  
茕茕輤车行，遥遥渚宫殡。  
治命能不渝，有子孝而顺。  

胡宏　吴承远讥登山  
胸中无滞是神仙，行止由来各有天。  
洞里道人心快快，云间游子自翩翩。  
尘怀已逐山风扫，好意都从梅蕊传。  
回首七香车上客，大家归去莫流连。  

胡宏　五峰亭  
凿山置亭榭，开沼放波澜。  
松竹希微绿，菱莲次第丹。  
风烟富清远，气象薄高寒。  
媚此千金躯，舍彼百虑攒。  
神岳精灵动，人寰波浪漫。  
乐生忧亦集，徒倚遍阑干。  

胡宏　西林寺廊然堂有怀  
超然峰头秋气清，廊然堂延秋月明。  
我乘清秋弄秋月，中有所感思冥冥。  
峰势凌苍穹，上有烟林封。  
去天不盈尺，路断心忡忡。  
堂空人何在，澹然思无穷。  
寂寂本民流太空，虚名过耳如松风，  
惆怅祸乱波流洪。目极征鸿淡淡天，  
万古消沉向此中。  

胡宏　湘中馆  
馆瞰潇湘画不成，波澜入海是通津。  
风吹枕席清无梦，烟覆江城晓变春。  
柳色几回轻别首，梅花偏见远征人。  
谁能不逐红尘去，到处分明认得身。  

胡宏　项王  
快战马知霸术疏，乌江亭上独欷嘘。  
万人三尺俱无用，可惜当年不读书。  

胡宏　小圃将成  
我爱青山好，衡山镇南极。  
连峰垒翠西池西，五峰新亭面相直。  
乔岳峥嵘天地中，飘零身寄衡山侧。  
衡山之峰七十二，奔走芙蓉尽供职。  
紫盖峰头走日东，不朝芙蓉理莫测。  
芙蓉峰巅栖白鹤，今人不见双飞翼。  
应是赤霄随凤游，远向青田谋雁食。  
逍遥九皋鸣闻天，奇踪只许群仙识。  
平生苦无适俗韵，置身大禹巡方域。  
云舒烟卷试怀抱，月下风前得消息。  
四时有酒兼有花，百年无丧亦无得。  
尽教人作画图传，杖藜见我看山色。  

胡宏　夜坐寄友人兼以自警  
满抱春愁独拥衣，雨声入夜更沉沉。  
风流欲会东风面，趁取径深绿未深。  

胡宏　谒虞帝祠  
有姚心妙賛乾坤，尧禹兴亡赖两存。  
蒲坂旧都西望远，苍梧陈迹事谁论。  
九官效职群英聚，二女宜家圣德尊。  
万代君王模范表，吁嗟一庙破荒村。  

胡宏　忆伯氏三首  
又见雁南飞，远行人未归。  
西风吹白发，肌瘦不胜衣。  

胡宏　忆伯氏三首  
又见雁南飞，行人几风归。  
朔风吹病体，独对雪霏霏。  

胡宏　忆伯氏三首  
又见雁南飞，远人音信稀。  
东风吹梦去，一见貌颀颀。  

胡宏　渔子  
潇湘烟雾隐千里，风月矶纶在在同。  
笑傲飞帆名利客，扣舷都入暝歌中。  

胡宏　渔子  
小舟游漾占江天，家在芦花一缕烟。  
最是好风明月夜，棹讴相应亦忘筌。  

胡宏　雨急  
雨急落花零乱，风微吹草蒙茸。  
花亦何心怨雨，草都无间酬风。  

胡宏　雨中偶成  
春来连日雨沉沉，撩我襟怀转不禁，  
布谷蜀来知有意，长虹吴下故为淫。  
梅香白转千门玉，柳色黄深两壁金。  
此景若人真会得，东风谁是不知心。  

胡宏　寓梅溪即事  
春深春水暖，乱落桃李花。  
露淞白山顶，{左禾右罢}穗青有家。  
微醺坐溪西，对此景物佳。  
悠悠动遐思，恨恨得长嗟。  
振衣偶回首，风吹杨柳斜。  

胡宏　云月  
朝看南山云，暮看西山月。  
云物时有无，月魄递盈阙。  
月明云昭章，云散月奇绝。  
屈伸至理中，莫道吾生拙。  

胡宏　赠人  
孝弟须知是本根，万般功行且休论。  
圣门事业无多子，守此心为第一门。  

胡宏　张良  
六国亿万人，谁是报讐者。  
壮哉博浪沙，一击震天下。  

胡宏　中秋对月忆伯仲  
人在西南分楚越，天转金风更凄切。  
此时何事最关情，团圆独对中秋月。  

胡宏　朱元晦寄诗刘贡父有风藉溪先生之意词甚妙而意未员因作三绝  
云出青山得自由，西郊未解如薰忧。  
欲识青山最青处，云物万古生无休。  

胡宏　朱元晦寄诗刘贡父有风藉溪先生之意词甚妙而意未员因作三绝  
幽人遍爱青山好，为是青山青不老。  
山中云出雨乾坤，洗过一番山更好。  

胡宏　朱元晦寄诗刘贡父有风藉溪先生之意词甚妙而意未员因作三绝  
天生风月散人间，人间不止山中好。  
若也清明满怀抱，到处氛埃任除扫。  

胡宏　紫盖峰前作小圃日亲圃事情见乎辞呈伯氏兼简彦达先生  
有志从来不浪忧，只忧心不似前修。  
数菑未况已头白，待获忘情在晚秋。  
自觉才疏胜北海，又无经学震西州。  
甘为稼圃南山下，长谢周公愧孔丘。  

胡宏子　题梅山云悦楼  
世人之所悦，多在纷华间。  
毛仙得趣处，白云满青山。  
飞楼俯空旷，登眺长怡颜。  
迹与云俱高，心与云俱闲。  
八极梅真人，乘云相往还。  
我亦懒出岫，时归坐云关。  
清吟抱幽独，何当共凭栏。  

胡鉴　定业寺  
拂云开紫气，窈窕入幽境。  
杉森若趋山，竹青无尽境。  
寒螀互响答，野鸟话深静。  
暗水冽池光，疏风碎金影。  
骋怀抖黄埃，吸影别清镜。  
三年面溪西，所乐尤未竟。  
出野山益深，佳气为参请。  

胡鉴　佛牙山  
烈火烹沸鼎梦游，梦回渐觉此身浮。  
坐忘三载蕉中鹿，卧护一帆天际舟。  
要识此心如止水，尽将尘迹送牢愁。  
荆溪莓藓青无羔，待与石亭三日留。  

胡键　题大涤洞天留题  
拔脚红尘到蕊宫，眼前物物是诗筒。  
云关左右转九锁，天柱西南边一峰。  
正喜斋厨供笋蕨　　更寻药圃觅芝芎。  
飞仙何在应怜我，指出灵丹绀箬业。  

胡景俗　饯范子  
当年邂逅帝王畿，岁月侵寻若电飞。  
学士荣除青锁闼，故人老著白麻衣。  
尊前且斗闲身健，眼底休论往o　非。  
第恐锋车促严召，片帆明发不轻违。  

胡榘　次忠定史越王丹桂韵  
雾隐森森小山碧，不嫁东风矜国色。  
流芳端自蕊珠仙，曾是先皇亲拔识。  
一身便足当三千，气韵乃在黄香前。  
聊同蕖菊领秋色，不与桃李争春妍。  
日幄云幛护青茜，丹霞为台月为殿。  
露滋韶艳染猩袍，风引清芬吹雉扇。  
结根只合帝子乡，价重未可琼瑶偿。  
济川小试舟楫利，作醴更助椒兰香。  
仙籍英声在丹地，紫殿名高非滥吹。  
影斜遥汉玉蟾寒，香渡锁窗金鸭睡。  
运际千龄遭圣明，气使万里开尘氛。  
一枝昔已擅风采，五方今正传氤氲。  
后尘江梅谁比数，独抱孤根对青女。  
幸分余馥霑后来，一吐寒花照霜宇。  
佇看一诺轻千金，嫣然顾笑舒丹心。  
愿公千秋长在广寒宫里住，容我骖鸾共来去。  

胡榘　翠蛟峰  
像耸奇形曰翠蛟，不须牙爪谩徒劳。  
须臾变化非难事，况有飞泉作怒涛。  

胡榘　洞霄纪游  
洞霄真境逾前闻，青山九锁仙尘分。  
先皇登临既冠绝，宰辅典领仍缤纷。  
迩来烟霞全属□，五洞交扃无不锁。  
羽人谈笑许卜邻，群从追随清作火。  
古松化石余古杉，坡翁妙语留东岩。  
几年反骨更辞垢，一旦蜕迹应超凡。  
阅世推移本无住，华表区区欲谁语。  
它年此地纪昔游，一剑横空自来去。  

胡榘　濠梁凯歌  
春残天气何佳哉，捷书夜自濠梁来。  
将军生擒伪驸马，虏兵十万冰山摧。  
何物轻獧挑胡羯，万里烟尘暗边徼。  
边臣玩寇不却攘，三月淮堧惊蹀血。  
庙谟密遣山东兵，李将军者推忠精。  
铁鎗匹马首破阵，暗呜叱咤风云生。  
摧杀群妖天与力，虏丑成擒不容逸。  
失声走透虏鼓搥，犹截腾骧三百匹。  
防围健使催赐金，曹家庄畔杀胡林。  
游魂欲反定悬胆，将军岂知关塞深。  
君不见往日蕲王邀兀杧，围合狐跳追不得。  
夫人明日拜函封，乞罪将军纵狂逸。  
岂知李侯心胆粗，捕缚猘子才须臾。  
金牛走敌猛将有，沔州斩贼儒生无。  
宗社威灵人制胜，养锐图全无轻进。  
会须入汴缚酆王，笳鼓归来取金印。  

胡榘　嘉定二年秋重游洞霄宫  
重寻九锁蹑丹梯，回首空惊岁月移。  
风虎守阍宁易到，冰龙候路却先驰。  
松筠老去俱全节，猿鹤迎来尽故知。  
更拂栖真洞间石，弟兄同记胜游时。  

胡榘　句  
自孤花底三更月，却怨楼头一笛风。  

胡榘　题翠蛟亭  
山英藏水巧能欺，动地雷声发骇机。  
惊看玉渊千浪耸，挽回银浦一支飞。  
流霞未引松花酒，湔雪先霑槲叶衣。  
坐觉群仙生起色，倒倾蛟室泻珠玑。  

胡榘　头清音亭  
天柱峰头吐细泉，清音亭下玉琅然。  
可能为涤肝肠滓，容我超摇五洞天。  

胡榘　挽莫与伦  
三顾无人忆草庐，藻江文海竟何如。  
马卿早已羞逢掖，狗监谁能荐子虚。  
旷达嗣宗贫嗜酒，清高元晏老耽书。  
南州人物今如许，深惜霜林一夜痚。  

胡榘　咏丹桂  
碎琼揉香作肌骨，霁日吹红染肤色。  
人间何处有此葩，一种风流初未识。  
东隅月户编三千，夜修玉关瀛洲前。  
拂摇桂子偶坠此，雨露培植开韶妍。  
史翁移根出葱茜，雕斛持归翠微殿。  
一朝丽质冠百昌，御墨分题落团扇。  
何年流转江南乡，一本奚翅千金偿。  
分枝接叶色已浅，纵有此花无此香。  
绝爱西山佳丽地，蔼蔼修林倚清吹。  
宁论斜日杏花酣，未许熙春海棠睡。  
是时金气初高明，宇宙轩豁澄埃氛。  
青霞绛雪互点缀，浓芬賸馥飘氤氲。  
鹫峰繁黄今不数，破裓山僧练裙女。  
试看香御拥红云，肃奉虚皇游碧宇。  
携持宝镜吹波金，寒光万顷空人心。  
烦君控取红鸾住，更恐香魂夜飞去。  

胡榘　游洞霄宫  
青山九锁洞霄宫，真气澄鲜瑞雾浓。  
扈圣千龄开蕊馆，擎天一柱削琼峰。  
丹崖不见凌云凤，翠峡惊看跃雪龙。  
湔拂京华尘土累，冥鸿何处更求踪。  

胡榘　游玉岩即事  
谁穿石窦彻瑶空，绝胜吾儒一亩宫。  
纵使风云来蔽塞，此心原自与天通。  

胡榘　玉岩石刻  
清献濂溪二老仙，风流俯仰一时贤。  
摩挲石刻追前躅，坡叟遗文媿续镌。  

胡榘　玉岩忘归  
穹岩如屋耸翚飞，竹树参差一径微。  
凌绝空虚真出世，徘徊朝夕竟忘归。  

胡榘　玉岩遗迹  
阳公旧隐尚依然，郁郁松筠锁翠烟。  
一世辛勤躬笔墨，只缘种玉不逢年。  

胡榘　重游洞霄宫  
蛟鳄谗波偶脱身，洞霄真境浣妖氛。  
未妨贳酒余杭姥，重与题诗大涤云。  
何自玉关休战鼓，傥容琼馆秦炉熏。  
第忧负愧麑裘老，驯虎岩前有勒文。  

胡君防　句  
桃榔雨醉江城夜，橄榄风吟野驿秋。  

胡君防　句  
水边闲咏处，云岛月斜明。  

胡君防　句  
楼台旧地牛羊满，宫殿遗基禾黍平。  

胡君防　句  
岛日斜明僧寺阁，汀云低影客船窗。  

胡君防　句  
避世一岁士，传家三诏书。  

胡骏升　挽赵秋晓  
父子同年录，云霄步武高。  
功名方梦蚁，宇宙适交鳌。  
岩壑淮南隐，诗文太白豪。  
九泉不可作，几些续离骚。  

胡理　沧浪咏  
昔闻沧浪亭，未濯沧浪水。  
先贤渺遗迹，壮观一何侈。  
飞桥跨木末，巨浸折胡垒。  
糟床行万瓮，缭墙周数里。  
废兴固在天，庶用观物理。  
缅怀嘉佑世，周道平如砥。  
相君贤相君，子美东南美。  
如何一网尽，祸岂在故纸。  
青蝇变白黑，作俑兹焉始。  
所存醉翁文，垂耀信百世。  
无忘角弓咏，嘉树犹仰止。  
同来二三子，感欢咸坐起。  
缥瓷酹新汲，毁誉均一洗。  
忽逢醒狂翁，一别垂二纪，  
隽哉老益壮，论事方切齿。  
我欲裂绛幔，推著明光里。  
安得上天风，吹落君王耳。  

胡枚　句  
西梁万里何时到，争似怀沙入九泉。  

胡梅所　千人洞  
天生岩穴受千人，隐隐峦深隔□尘。  
不识人间经几劫，洞门依旧锁闭云。  

胡梅所　石禅床  
空山危石平如掌，云岭苔封自昔时。  
不识山僧曾坐处，几回弹舌雨龙归。  

胡梅所　诵经石  
昔人曾此月明中，扫石焚香礼碧空。  
千载台空人不见，野花啼鸟自春风。  

胡梅所　桃园  
洞门无锁白云深，同日闲表一问津。  
安待霄时{左礻右黾}桃者，相逢花下说前因。  

胡梅所　仙亭岩  
仙子高栖海上山，一尘不到石台间。  
鹤随仙客收棋去，龙伴山僧采药还。  
风送白云归洞口，钟随明月到人间。  
不须再问神仙事，花落花开暑又寒。  

胡梦昱　步王卢溪韵  
新来时事不相关，赢得蛮荒日月间。  
丰陬凡戊照碧汉，任他黄口闹清班。  
非求美誉传千古，不欲浮生愧两间。  
天亦而今无奔流产，秀才且荷肯相还。  

胡梦昱　步王卢溪韵  
瘴地人忧我莫支，人虽危我我何危。  
元来忧国不怕死，非为捐身要出奇。  
肯怨江山千里还，幸逢天地一时知。  
孔光张禹人无笑，禄位输他善保持。  

胡梦昱　榕阴图  
古人遗直今人是，肯效乡原事踽凉。  
不把危言陈北阙，因何着脚到南荒。  
排奸斥佞风霜手，耐冷禁寒铁石肠。  
赢得榕阴浓密处，忘言默坐对炉香。  

胡梦昱　再寄  
沉沉汉殿晓烟迷，燕雀输他取次飞。  
爰把丹衰吐骨鲠，且甘白饭与鱼肥。  
意循天理可无忤，岂料人心各有机。  
日薄西山予未死，当留此语待公归。  

胡谧　登黄楼  
山接青齐横翠黛，水兼汴泗入洪流。  
西风落日凭栏处，廊庙江湖总击愁。  

明善　祁山堡  
卧龙扶汉室，跃马阨秦原。  
星落干戈死，山空云鸟存。  
昏鸦啼古戌，秋水咽孤村。  
愁读出师表，凄凄伤我魂。  

胡某　淳熙十三年六月中使奉承德寿宫命捕金银鱼  
千顷山高六十里，上有寒潭清且泚。  
神龙久向此中蟠，作霖肯为苍生起。  
群鱼从之时浮枕，噞喁光彩岁月深。  
自然形质异凡鬣，或如美玉或如金。  
或青或红或间色，纵使丹青模不得。  
几年潜伏少人知，一旦声名动京国。  
插家太平端好奇，麟欲效瑞凤欲仪。  
白不银瓮争走献，岂得汝辈藏洿池。  
深山大泽多遗宝，纡馀旧荦皆娟好。  
愿移纲罟聊一施，崭然头角趋明时。  

胡南　春日田园杂兴  
世数有迁革，田园无古今。  
鸟喧争树暖，牛倦憩墙阴。  
水活土膏动，风微花气深。  
渊明千古士，儜立此时心。  

胡平仲　游金精山  
人去坛空几历年，尘埃难没汉山川。  
窦门深入壶中地，环壁遥开瓮外天。  
致雨土龙如解化，随时木鹤亦能仙。  
要知万劫长生处，古篆惟存石鼓篇。  

胡璞　题采石渡  
抗议金銮反见雠，一杯蝉蜕此江头。  
当时醉弄波间月，今作寒光万里流。  

胡溥　清溪  
杨柳汀洲绿四围，沙中禽鸟杂相依。  
烟留群鹭和鸥卧，霞带孤鸿与鹜飞。  

胡器之　镡溪阁  
龙津剑窟古南州，阁势横空占上游。  
山色镇留春色在，水光长带宝光浮。  

胡器之　南剑州  
化成丹碧出鳌头，独占闽川最上游。  
两剑合来灵一境，双流分处带三州。  

胡琴窗　清江道中  
黑潦妨行役，呼船渡碧湾。  
春烟数家远，绿树一莺闲。  
古有难行路，今无僻处山。  
空馀芳草句，流落在人间。  

胡清　轩旁小柏  
载傍央隈未足看，为言所斧莫无端。  
它时直入抡材手，不独青青保岁寒。  

胡清　压云轩  
谁建危亭压翠微，书檐直兴暮云齐。  
有进一片严隈起，带兴老僧山下归。  

胡权　殊圣寺  
不是等闲到，须知会合稀。  
水行清骨发，云卧冷裳衣。  
桐挂秋阴薄，松寒露气肥。  
共吟有佳致，何苦只言归。  

胡铨　宝气亭  
尘容不逐江流净，酒力都从雪压消。  
斗下祗今无剑气，年来牛犊在人腰。  

胡铨　北湖  
北湖境自舒，水迥山更碧。  
雪衣故飞来，照影共清白。  

胡铨　贬朱崖行临高道中买愁村古未有对马上口占  
北往长思闻喜县，南来怕入买愁村。  
区区万里天涯路，野草荒烟正断魂。  

胡铨　长卿见过赋美人插花用其韵  
花亦兴不浅，美人头上开。  
心事眼勾破，鬓香魂引来。  
笑春烛底影，溅泪风前杯。  
分韵得先字，客今谁或哉。  

胡铨　除夜次庆符  
白发无端苦见寻，十年孤负醉花阴。  
可怜独鹤轻浮海，未及昏鸦日伴林。  
天末醉眠千岭寂，江南梦绕五云深。  
一杯遥祝慈闱寿，松柏长春共有心。  

胡铨　传示银杏兼简林谦之  
头白经筵思漫覃，髒髒末路我何堪。  
八年还作玉堂集，一笑真怀银杏谈。  
敢说麕书讥聂北，聊因麟趾咏周南。  
梅开更得珠园去，红粟寒梢试一探。  

胡铨　辞朝  
不踏金堤新筑沙，却寻寂寞紫云家。  
一春弦管花间鸟，半夜笙歌水底蛙。  
荣悴安时犹竹柏，行藏有待岂匏瓜。  
独醒正渴杯中物，薄薄茅柴亦胜茶。  

胡铨　次雷州和朱彧秀才韵时欲渡海  
何人著眼觑征骖，赖有新诗作指南。  
螺髻层层明晚照，蜃楼隐隐倚晴岚。  
仲连蹈海齐虚语，鲁叟乘槎亦谩谈。  
争似澹庵乘兴往，银山千叠酒微酣。  

胡铨　次李参政吏隐堂韵为昌化守陈仲平题  
公余诗老屡携将，物外高谈味自长。  
省事清心追豹隐，批花判月泻鹅黄。  
地偏不愧先生里，意野何如处土乡。  
却笑商颜园与绮，苦矜岩穴事高皇。  

胡铨　次李参政送行韵答黄舜杨  
打成一错一毫差，万里去寻留子嗟。  
微管閒思齐仲父，赐奴长价汉浑邪。  
道穷怜我空忧国，句好知君定作家。  
便欲相携趁帆饱，要观子美赋灵槎。  

胡铨　次韵答陈立夫送酒  
平生痛饮号专门，逸气旋乾复转坤。  
孔坐年来客常满，直须一日倒千樽。  

胡铨　次韵答陈立夫送酒  
公家家世旧崔嵬，惊坐先生日万杯。  
已办槽床千日饮，便须乘月抱琴来。  

胡铨　次张伯麟庆符  
往事浑如一梦中，回思吴越腋生风。  
云閒别岭千层碧，日落西湖一抹红。  
上竺留题陈迹在，孤山游赏故人空。  
莫将句搅幽人意，我辈缘诗正坐穷。  

胡铨　答单监簿  
贤哉洛城翁，尘甑每贷粟。  
饥来睨书案，臭味清可掬。  
独抱古遗经，凛凛一川玉。  
唯知耕宽闲，未暇井衍沃。  
萧然跨騤駬，破漏数间屋。  
谏议真可人，着意向幽独。  
赠之三百月，鼌采照鲸目。  
闭门予自煎，飒爽对修竹。  
先生如玉川，时书实其腹。  
顾我亦何幸，此客良不俗。  
新篇忽入手，阔蹑李杜躅。  
华衮褒虽荣，溢美论非笃。  
何时玉壶山，复得从所欲。  
三碗浇枯肠，勿赋饭不足。  

胡铨　答友人  
竹径萧疏杖履经，偕临流水诵黄庭。  
秋风忽作世情冷，山色似惭君眼青。  

胡铨　到琼州和李参政  
落网从前一念斜，崖州前定复何嗟。  
万山行尽逢黎母，双井浑疑似若邪。  
行止非人十年梦，废兴有命一浮家。  
此行所得诚多矣，更愿从今泛北槎。  

胡铨　登南恩望海台  
君恩宽逐客，万里听归来。  
未上凌烟阁，先登望海台。  
山为翠浪涌，湖拓碧天开。  
目断飞云处，终身愧老莱。  

胡铨　东池即事  
小园聊日涉，鸥鸟共忘机。  
笋长畦丁喜，春余菜甲稀。  
幽花禁雾雨，翠筿澹风漪。  
步屧横塘路，游鱼觉昨非。  

胡铨　泛舟东池坐客赋诗次其韵  
逐客生涯一钓篷，野塘幽绝小楼东。  
柳边新过清尘雨，水面徐来送月风。  
逸兴似穷千里远，胜游还复五人同。  
子皮已结烟波社，白酒何妨日日中。  

胡铨　复用前韵  
放逐归来户已篷，梦魂时到浙江东。  
心如止水偏陶月，身似虚舟但逐风。  
云路自怜飞鸟倦，山盟谁与白鸥同。  
管城本乏封侯骨，人道中书却不中。  

胡铨　公冶携酒见过与者温元素康致美赋诗投壶再用前韵  
澹叟意简古，终日巾不屋。  
彼美德星崔，怜我味蠹竹。  
挈榼破孤闷，聊欲观醉玉。  
情殊馈盘餐，事等遗潘沐。  
古人感意重，饮不亦沙醲。  
一觞万虑空，天宇觉隘促。  
自非薪突者，上客怕徐福。  
主人起扬觯，百岁风雹速。  
莫献野人芹，但饱先生蓿。  
我亦起膝席，卒爵更三肃。  
温伯况可人，康詟亦脱俗，  
共赋饤坐梅，句压诗人谷。  
浩浩气吐虹，盎盎春生腹。  
湘累彼狷者，底事醒乃独。  
日游无功乡，生计岂不足。  
壶歌发笑电，雅剧不言肉。  
夜久拔银烛，幽炉飘蔌蔌。  
我於腹无负，正恐腹自恧。  
姑置勿复科，茗碗瀹寒渌。  
舌出醉言归，况我舌已木。  

胡铨　过青潭铺用杜少陵韵  
世路羊肠险，崎岖不计层。  
附炎蛾并火，待暗鼠窥灯。  
国削臣心折，秋高虏势增，  
鱼虾何足虑，回前顾鲸鹏。  

胡铨　过三衢呈刘共父  
别离如许每引领，邂逅几何还着鞭。  
微服过宋我何敢，大国赐秦公不然。  
衰鬓雕零已子后，高名崒嵂方丁年。  
即看手握天下砥，山中宰相从云眠。  

胡铨　和和靖八梅  
暗裹寻香自不迷，照空焉用夜燃脐。  
欲危疏朵风吹老，太瘦长条雨飍低。  
孤艳几时同把盏，野香犹记助看题。  
唐人未识高标在，浪自纷纷说李蹊。  

胡铨　和和靖八梅  
缟裙练帨照钗荆，霜竹寒松秀色并。  
八咏格高凌太白，千林地迥切西清，  
着枝有味知深意，欹屋无言似薄情。  
日暮水边空怅望，浑如湘浦见皇英。  

胡铨　和和靖八梅  
当年曾见凤城头，入骨贪看兴未休。  
小摘欲论千种恨，微吟还唤一番愁。  
每嫌俗物薰心醉，长愿清馨满世留。  
稼李倚风梨带雨，比方应合面髐羞。  

胡铨　和林和靖先生梅韵  
感时湔泪几时乾，顾影伶俜独立难。  
自恐节孤无与对，谁怜族冷不胜寒。  
未应一世供愁断，长愿三更秉烛看。  
雨过花边行更好，犹嫌子美借银鞍。  

胡铨　和林和靖先生梅韵  
风亭小立梦初残，步步凌空对广寒。  
照眼双明清可掬，闲情一味淡相看。  
晓萦瑞雾黏初润，晴映高云暴未乾。  
三嗅临风思无限，蕊宫遥夜酒初阑。  

胡铨　和林和靖先生梅韵  
瘦吟幽玩有余妍，更向高人独乐园。  
无垢未应经露沐，不缁甯信受尘昏。  
春风自识明妃面，夜雨能清吏部魂。  
插负胆瓶看更好，凛如明月荐雷樽。  

胡铨　和林和靖先生梅韵  
一年佳处早梅时，钩引清风巧钓诗。  
未分霜冷禁瘦朵，渐看春入奈愁枝。  
晚尤奇特怜无伴，夜更分明不可私。  
冷落更须凭酒暖，从今邹律未消吹。  

胡铨　和林和靖先生梅韵  
纷纷红紫勿相猜，自古骚人酷嗜梅。  
皂盖折花怜老杜，黄梅时雨忆方回。  
一生耐冻天怜惜，满世趋炎我独来。  
桃李争春身老大，急须吟醉莫停杯。  

胡铨　和山谷从张仲谋乞蜡梅寄吴明可  
玉壶佳处野梅发，未减后山更襄黄。  
乞取一枝淮海去，不应春色占钱塘。  

胡铨　和王民瞻送行诗  
岩耕名已振京关，未信终身袖手闲。  
万卷不移颜氏乐，一生无愧伯夷班。  
致君自许唐虞上，待我谁能季孟间。  
两社年来欠元老，苍生拭目望公还。  

胡铨　和王民瞻送行诗  
士气从来弱不支，逢时言行欲俱危。  
不因湖外三年谪，安得江南一段奇。  
非我独清缘世浊，此心谁识只天知。  
万牛回首须公起，大厦将颠要力持。  

胡铨　和新州端老  
平生不识澥渤岛，入海要看蓬莱山。  
向来同是灾荒客，今我海南君海北。  

胡铨　和张庆符题余作清江引图  
痛饮从来别有肠，酒酣落笔扫洽浪。  
如今却怕风波恶，莫画清江画醉乡。  

胡铨　和张庆符题余作清江引图  
何人半醉眼花昏，画出江南烟雨村。  
满世庾尘遮不得，聊将醉墨洗乾坤。  

胡铨　寄题王氏佚老堂  
林块劳生亦可吁，解言佚我漆园癯。  
东家尝记老吾老，西洛请师迂叟迂。  
于谨延年还可杖，孔光灵寿不须扶。  
劝君早作菟裘计，太半归来雪满须。  

胡铨　家训  
悲哉为儒者，力学不知疲。  
观书眼欲暗，秉笔手生胝。  
无衣儿号寒，绝粮妻啼饥。  
文思苦冥搜，形容长苦羸。  
俯仰多迆邅，屡受胯下欺。  
十举方一第，双鬓已如丝。  
丈夫老且病，焉用富贵为。  
可怜少壮日，适在贫贱时。  
沉沉朱门宅，中有乳臭儿。  
状貌如妇人，光莹膏梁肌。  
襁褓袭世爵，门承勋戚资。  
前庭列嬖仆，出入相追随。  
千金办月廪，万钱供赏支。  
后堂拥姝姬，早夜同笑嬉。  
错落开珠翠，艳辉沃膏脂。  
妆饰及鹰犬，绘采至蔷薇。  
青春付杯酒，白日消枰棋。  
守俸还酒债，堆金选娥眉。  
朝众博徒饮，暮赴娼楼期。  
逢人说门阀，乐性惟珍奇。  
弦歌恣娱燕，缯绮饰容仪。  
田园日杒削，户门日倾隳。  
声色游戏外，无余亦无知。  
帝王是何物，孔孟果为谁。  
咄哉骄矜子，於世奚所裨。  
不思厥祖父，亦曾寒士悲。  
辛苦擢官仕，锱铢积家基。  
期汝长富贵，岂意遽相衰。  
儒生反坚耐，贵游多流离。  
兴亡等一瞬，焉须嗟而悲。  
吾宗二百年，相承惟礼诗。  
吾早仕天京，声闻已四驰。  
枢庭皂囊封，琅玕肝胆披。  
但知尊天土，焉能臣戎夷。  
新州席未暖，珠崖早穷羁。  
辄作贾生哭，谩兴梁士噫。  
仗节拟苏武，赓骚师楚累。  
龙飞睹大人，忽诏衡阳移。  
帝曰尔胡铨，无事久栖迟。  
生还天所相，直谅时所推。  
更当勉初志，用为朕倚毗。  
一月便十迁，取官如摘髭。  
记言立螭坳，讲幄坐龙帷。  
草麻赐莲炬，陟爵衔金卮。  
巡边辄开府，御笔亲标旗。  
精兵三十万，指顾劳呵麾。  
闻名已宵遁，奏功靖方陲。  
归来笳鼓竞，虎拜登龙墀。  
诏加端明职，赐第江之湄。  
自喜可佚老，主上复勤思。  
专礼逮白屋，悲非吾之宜。  
四子还上殿，拥笏腰带垂。  
父子拜前后，兄弟融愉怡。  
诚由积善致，玉音重奖咨。  
资殿尊职隆，授官非由私。  
吾位等公相，吾年将期颐。  
立身忠孝门，传家清白规。  
但愿后世贤，努力勤撑持。  
把瑆吸明月，披襟招凉颸。  
醉墨虽欹斜，是为子孙贻。  

胡铨　金陵书事  
六代风流最永嘉，郁葱胜气隐晴霞。  
折冲樽俎神俱旺，表裹山河险莫夸。  
几缕碧烟迷杏眼，半篙清涨减蒲芽。  
歌声已得檀郎怨，四海而今再一家。  

胡铨　禁直赐果  
禁署装成宝缨络，冰盘翦出水晶盐。  
传呼天上好消息，玉果新贫出御{匚里加佥}。  

胡铨　句  
两山排闼来，周遭似环翠。  

胡铨　句  
儋耳道中还可乐，东坡安用叹途穷。  

胡铨　句  
啗毡使者莫思家。  

胡铨　句  
君侧无谗人，发口不须婉。  

胡铨　句  
君恩许归此一醉，傍有梨颊生微涡。  

胡铨　句  
梁园高会忆邹岩，千里莼羹未下盐。  

胡铨　句  
梦入琼崖身益壮，烟销金坞臭空传。  

胡铨　句  
万古嗟无尽，千生笑有穷。  

胡铨　句  
笑春烛底影，煎泪风前杯。  

胡铨　句  
眼明渐见天涯驿，脚力将穷地尽州。  

胡铨　句  
盈尺子鱼来丙穴，一瓶女酒敌新州。  

胡铨　句  
有水不栽莲。当时号令君听取，  
白战无须带步叉。  

胡铨　句  
中有羁孤湿帽尖。  

胡铨　哭赵公鼎  
以身去国故求死，抗疏犯颜今独难。  
阁下特书三姓在，海南惟见两翁还。  
一坵孤冢寄琼岛，千古高名屹太山。  
天地祗因悭一老，中原何日复三关。  

胡铨　吏隐堂  
微风稍披冻，芳萌亦吐林。  
百鸟感春阳，钩辀弄其音。  
振策遵城曲，逍遥写烦襟。  
爱此堂下石，青润挺琅琳。  
中坳贮清泉，测之不盈簪。  
纤鳞候暖戏，寂历自浮沉。  
墨视澹忘虑，白日为移阴。  
人生本虚静，垢浊无自侵。  
忽为外物牵，至性不可寻。  
於焉得所监，一洗尘中心。  

胡铨　临平道中用坡老雪中长韵答刘寺簿  
从来无逸为元龟，艰难稼穑诚宜知。  
奚为三老冻且馁，不以仁政勤嘘吹。  
澹庵野人错料事，苦吟对雪空掀髭。  
苏仙漫解赋晓浩，韩子亦徒歌晚澌。  
两翁句法岂不好，祗欠鲠语书安危。  
先生忍寒踏凛冽，著屐步步如爰丝。  
忧民未减胼胝叟，挟纩拥貂吾忍为。  
斲水长哦压郊岛，令我玩味终朝持。  
肯同侠窟暖金帐，不说庄生姑射肌。  
平生浮云睨卿相，往往羞谈蔡克儿。  
向来编研国朝事，典刑一一裨明时。  
侧闻玉音犹在耳，记录姓名标殿帷。  
遄归承明定不日，启沃要领亲凤姿。  
莫将篇什助雪虐，好吐忠嘉淳俗漓。  
致君宜许尧相稷，活国未惭唐宰墀。  
嗟予三黜从此逝，已觉别衲风披披，  
扁舟却忆剡溪老，梦寐早逐心旌驰。  
古风永祠此囊锦，恶语勿笑吾言卮。  
行行自爱保明哲，咄咄贤业追规随。  
况复君家有故事，元城先生刘器之。  

胡铨　刘景仁画墨梅扇上又画梅影於扇阴求诗各题一绝  
竹外梅花耿玉颜，凛然冰句落霜纨。  
莫将轻扇趋炎子，留作人间六月寒。  
踏月看梅不见花，  

胡铨　刘景仁画墨梅扇上又画梅影於扇阴求诗各题一绝  
踏月看梅不见花，只惊水底影横斜。  
归来扫向冰绡扇，袖有西湖处士家。  

胡铨　刘仙严  
县崖怪石水潺湲，宜有神龙隐此间，  
穷胜不妨归险洞，寻春那止看群山。  
攀龙行即天边去，跃马聊同野外还。  
好景良辰迁相会，一樽好共水云閒。  

胡铨　落花  
未信花飞能减春，花飞只恼有情人。  
也知造物贾余巧，要作醉眠红锦裵。  

胡铨　喷雪泉  
庐峰漱玉旧传名，今见青原喷雪成。  
两处山川肯相下，洗除尘垢一时清。  

胡铨　乾道三年九月宴罢  
晚年种德听和銮，露冷林深绽锦团。  
金凤花残秋欲半，木犀香远晚初寒。  
拟将艾制候朝绂，愧把芦芽易钓竿。  
早与君王乞归去，仕途方险战於鞍。  

胡铨　乾道三年九月宴罢  
万古云霄一凤鸾，归来蓬岛月光团。  
久将忠义私心许，要使奸雄怯胆寒。  
漏尽玉龙随彩杖，赦衔金凤下长竿。  
天家催赐黄花酒，笑指是翁能据鞍。  

胡铨　铨携具赏石渠酴醾用坡韵呈同舍  
酴醾独殿春，得路未为晚。  
露时张翠伞，月蕊明玉幰。  
洗妆雨亦妍，暗麝风更远。  
唐时真宰相，劲气凌谏苑。  
危言工切劘，壁立万仞巘。  
帝为酿此花，以赏砚画婉。  
清芬濯千古，天河岂须挽。  
不妨便醉死，闻香定魂返。  

胡铨　上洪帅李伯纪丞相  
相印横拖御案前，圣恩暂许帅藩宣。  
举幡北阙危三刖，抗疏南床忽十年。  
往事凄凉人堕甑，此身空洁鹭栖烟。  
当时坐榻生龙尾，犹望陈蕃一解悬。  

胡铨　诗一首  
夜读文公猛虎诗，云何虎死忽悲啼。  
人生未省向来事，虎死方羞前所为。  
昨日犹能食熊豹，今朝无计奈狐狸。  
我曾道汝不了事，唤作痴儿果是痴。  

胡铨　十二月二十四日问潭孔昭疾见庭下雨中花云木芙蓉也楚词云搴芙蓉兮  
幽花卧雨滋溅泪，秀色可人羞冶容。  
却笑楚人非博物，不知木末有芙蓉。  

胡铨　示公冶  
不妨我与鱼传素，只恐人言鸩作媒。  
莫笑东坡管闲事，细将红叶写将来。  

胡铨　司业口占绝句奇甚铨辄用韵和呈效吴体  
南山旧说王隐者，北斗今看韩退之。  
不须觅句花照眼，行见调羹酸着枝。  

胡铨　送菊  
卧病高秋留海浦，明日重阳更风雨。  
杜门不出长苍苔，令我天涯心独苦。  
篱角黄花亲手栽，近节如何独未开。  
含芳閟采亮有以，使君昨暮徵诗来。  
凌晨试遣霜根送，畚玉虽微甚珍重。  
极知无意竞秋光，往作横窗岁寒供。  
忆我初客天子都，西垣植此常千株，  
结花年年应吹帽，始信南邦事尽殊。  
愿得封培自今日，何间朱崖万家室。  
秋香端不负乾坤，但愿箫管乱畴匹。  
归去来兮虽得归，念归政自莫轻违。  
他日采英林下酌，谁向清霜望翠微。  

胡铨　送王嘉叟侍郎使虏仍用其韵  
苏张姓字炳如丹，遍历遐荒觉世宽。  
龙勒殊勋标绝域，麟宫奇节障狂澜。  
二千里外河源远，十九年间海上寒。  
二子精忠君勉继，归来锦领万人看。  

胡铨　送周子上赴宜春  
忆昔昌黎伯，直谏气凛然。  
又闻赞皇公，直道薄云天。  
堂堂两宋工，盖世勋无前。  
曷来著此邦，仰山同不骞。  
公今又继往，相望三百年。  
风流虽已矣，遗迹俨弗愆。  
邦风杂未纯，雕俗顽莫镌。  
要须痛一洗，兴氓作其贤。  
束吏缚猛虎，爱民烹小鲜。  
课为天下最，名压坐中先。  
凤尾催归诏，看看下小旃。  
践槐知不晚，开旦促曹鞯。  

胡铨　宿陆便铺用曹侍郎咏题柱韵  
襲襫但多于耜者，犀渠不见弄兵人。  
盈畴云子岁不恶，父老却谈今使君。  

胡铨　题画扇  
谁向生绡白团扇，画将羁客据征鞍。  
南迁万里行前定，壁上崖州莫怕看。  

胡铨　题铁阬  
路入阳春境，杳然非世间。  
初疑金菊岭，原是铁阬山。  
日薄岚气重，天寒酒力悭。  
人言兹地恶，我爱碧孱颜。  

胡铨　题小桃源图  
閒爱鹤立木，静嫌僧叩门。  
是非花莫笑，白黑手能言。  
心远阔尘境，路幽迷水村。  
逢人不须说，自唤小桃源。  

胡铨　题崖州洗兵亭  
一带清波六月凉，洗兵安用挽天潢。  
哥舒血蹴红凝箭，子美苔欹绿卧枪。  
玉垒尘清闲擂鼓，玳筵风静细流觞。  
澹庵临水空惆怅，洛水凌波见未尝。  

胡铨　题阳江何氏挹翠轩  
人皆犯红尘，君独嗜空翠。  
红尘终有得，空翠了无味。  
自众人以观，君亦少良计。  
细问红尘人，轩冕蔓倒敝。  
方寸万斛埃，灰土常处袂。  
翻思对青山，一洗秽浊气。  
始知空翠佳，千古余爽思。  
何子亦何人，对此日隐几。  
明涵轩窗净，影入林牖媚。  
眼界括穷碧，白鸟决归眥。  
青山如高人，可挹不可致。  

胡铨　题岳忠武王庙  
匹马吴江谁著鞭，惟公攘臂独争先。  
张皇貔虎三千士，支持乾坤十六年。  
堪恨临淄功未就，不知锺室事何缘。  
石头城下听舆议，万姓颦眉亦可怜。  

胡铨　题自画潇湘夜雨图  
一片潇湘落笔端，骚人千古带愁看。  
不堪秋著枫林港，雨阔烟深夜钓寒。  

胡铨　铜石山  
是处山皆石，他山尽不知。  
固非从地出，疑是补天余。  
下随一拳小，高凌千仞虚。  
奇章应未见，名不下中书。  

胡铨　熙春亭  
井邑峰峦绕郡城，新台高峙见南溟。  
海澜浩荡连云白，江汉朝宗彻底清。  
日月往来双羽箭，乾坤今古一邮亭。  
年年不改长春景，遥想蓬山作画屏。  

胡铨　戏题陈晦叔经略秀斋  
天宇修眉浮太华，晚晴浓绿新如画。  
何似文君蹙远山，秀色可餐清更雅。  
人知泼黛青孱颜，共喜眉宇修弯环。  
不知是中石蕴玉，遂能发彩惊尘寰。  
美人美人隔秋水，娟娟静淑金闺裹。  
其人如玉德满身，笑杀西湖比西子。  
杜陵破帽随金鞍，心醉归来空掩关。  
不须更问许玉斧，二十四山如髻鬟。  

胡铨　峡山  
山似牛头峡，水如龙尾湾。  
半生多罪垢，浣洗尘土颜。  
仙人旧闻名，一往何年还。  
岫幌烟为锁，玉扉谁与关。  
忽闻响答谷，恍若猿叫山。  
我欲纪末契，焉得茅三间。  
泉漏听琴筑，风雨闻佩环。  
木杪青螺髻，得非云雾鬟。  

胡铨　夏旱至秋田家种荞麦以补岁事  
千里还经赤地连，老农作苦也堪怜。  
来牟不复歌丰岁，荞麦犹能救歉年。  
山色浅深秋泼黛，田毛上下晓披绵。  
天公莫遣霜如雪，赤子嗷嗷要解悬。  

胡铨　小西湖  
沙鸥无事作群眠，乱荇萦风翠带牵。  
波静不忧无蒂栌，心清聊溉不毛田。  

胡铨　小西湖  
湖边日日枕流眠，却笑风波百丈牵。  
无限烟光堪我老，不须投表乞归田。  

胡铨　乙未元夕坐有用东坡上元韵二首  
胜游宝籾记吾曾，五十年来一衲僧。  
昼短莫吟千岁烛，年丰聊看九华灯。  
一球未放寒星坠，万炬浑惊烈日升。  
诗酒虽堪驱使在，照愁佳句愧坡能。  

胡铨　乙未元夕坐有用东坡上元韵二首  
漫云学佛意何曾，且伴西邻正觉僧。  
莫言酒狂刚止酒，且来灯下看传灯。  
人言星近如堪摘，谁谓天高不可升。  
见说燧人初改火，固知将圣信多能。  

胡铨　逸贤峒  
好竹平生志颇坚，谁知岛上有淇园。  
溪边六逸李太白，林下七贤杨巨源。  
空翠有时穿荦确，圆机终日转潺湲。  
从来到处安心地，肯认家山作本源。  

胡铨　永兴观  
连云宿麦团碧浪，缀草落花成锦窠，  
我来欲觅种桃者，猎猎空存庭下莎。  

胡铨　游白龙洞  
悬崖怪石水潺潺，宜有神龙隐此间。  
穷胜不妨归险洞，寻春那止看群山。  
攀龙行即天边去，跃马聊同野外还。  
好影良辰适相会，一樽聊共水云閒。  

胡铨　又用过铁坑山韵  
县古杉枫老，人居水竹间。  
字民无狱讼，携客有江山。  
路远旅愁积，病多诗思悭。  

胡铨　予戏作水墨四纸张庆符有诗因用其韵  
姑孰先生方遣化，饥食馋涎餐饼画。  
信知时必穷乃工，忍穷谁复如公者，  
崎岖我已羁江湖，偻肩如我世恐无。  
从来画亦穷乃妙，两穷相值真堪吁。  
平生笑坡夸四板，祗爱丹青非道眼，  
岂如淡墨出天然，雪欲来时水云晚。  
先生一见辄倾倒，回观浊世秋毫小。  
不须更羡钓鱼翁，已自超然游汉表。  

胡铨　与正觉长老同游蒋山  
宝公何似赞公房，好句还追铁凤翔。  
金明妙高惊地胜，木犀清远送天香。  
明年蜡屐谁犹健，昨日登楼我尚强。  

胡铨　玉津园饯魏王  
饯行朱邸帝城春，随例颠忙宴玉津。  
报国独劳千一虑，钧天同听十三人。  
金卮宣劝君恩重，花露湔愁醉梦真。  
却忆故山猿鹤在，便思投劾乞其身。  

胡铨　元夕与监务宋皋饮罢踏月观灯用坡老儋州上元韵  
赏心乐事巧相违，清坐持枚学数扉。  
雁足不来空燕雀，鴒原何在叹衐蝛。  
开怀对酒祛愁破，缓步看灯踏月归。  
万里投荒真细事，频年不得戏莱衣。  

胡铨　远游  
萍迹长泡转，天崖到处家。  
芳菲云过雨，聚散手搏沙。  
且唤陈惊坐，共寻留子嗟。  
酒狂从旷荡，汉吏要无华。  

胡铨　早梅  
千林閴无伴，独秀益孤明。  
索笑延幽赏，闻香失宿酲。  
天教清到骨，我岂淡无情。  
睡起黄昏月，花边洗破觥。  

胡铨　中秋前一夕携家步至北湖藉缛草久之和东坡湖上听琴韵  
临水迟佳客，碧尽天边云。  
心期殊未来，且复偶细君。  
援琴松满耳，添酒月入樽。  
水天静秋光，不受世所醺。  
饮酣睡味美，风漪生簟纹。  
得来亦何有，理乱了不闻。  
儿童莫唤醒，不妨长醉昏。  
休论万里情，我非宜城浑。  

胡铨　追和东坡雪诗  
为瑞应便种麦鸦，余光犹得映书车。  
也知一腊要三白，故作六霙先百花。  
授简才悭惭赋客，披蓑句好忆渔家。  
拟酤斗酒听琴操，三百青铜落画叉。  

胡融　登石台山与刘次皋李揆王度周仲卿联句  
璇台插中天，乾坤发端倪。  
荆榛夹险道，自古谁攀跻。  
嘉予二三友，乘兴同杖藜。  
行行陟其巅，一榼手自携。  
上摩白兔宫，下蹑青云梯。  
傲睨群动间，太仓米一稊。  
俯瞰万家邑，户牖开蜜脾。  
群峦尽东骛，驶若万骥驰。  
马奏忽破碎，象岛尤瑰琦。  
杜鹃状雄尊，白鲤波连漪。  
视城横朱鸟，秀连秋水湄。  
崯崯摘星岭，上可扪南箕。  
羽人炼丹丘，迄今有遗基。  
维西控桐柏，岩壑争献奇。  
雁荡直括苍，势自金庭□。  
奔雷三十六，赶起龙凤姿。  
继北际四明，坞巗非人窥。  
天门何荡荡，香岩独嵬嵬。  
帽峰冠朝霞，髻山染夕霏。  
眼阔浮世狭，身高众山低。  
清游慨俗子，险语惊山魑。  
持杯迭献酬，磨石共镌题。  
短李才调逸，手力拔象犀。  
髯胡诗之豪，鼻息干云霓。  
閒雅推王子，皎然霞外期。  
刘君一癯仙，胸中无町畦。  
周节万夫敌，猛将闻鼓声。  
或倦而憩石，或勇而临涯。  
或袖手冥搜，或抵掌滑稽。  
或倚松盘桓，或望云惨悽。  
矫矫出笼鹤，卑卑在樊篱。  
静躁各异物，物情无不齐。  
来涂逢野妪，问我何所知。  
自言石出世，曾梦金仙栖。  
献岁买官酒，登山酹地只。  
君今契我梦，从此开山蹊。  
彼妪尚尔耳，我曹焉已而。  
他年五君咏，永勒兹山陲。  

胡融　伏虎坛  
顗公天人师，猛虎屡欲瞋。  
形体掘槁木，鸷心化为仁。  
猥厕龙象侧，而作猫犬驯。  
砺齿怖天魔，掉尾迎山君。  
西伯困羑里，仲尼畏匡人。  
人心害贤圣，宁与猛虎邻。  

胡融　葛仙茗园  
绝巘匿精庐，苍烟路孤迥。  
草秀仙翁园，春风坼幽茗。  
野僧四五人，脑绀瞳子炯。  
携壶汲飞瀑，呼我烹石鼎。  
风涛泻江滩，松籁起林领。  
七椀鏖郝源，一水斗双井。  
我虽冠屦缚，心乐只园静。  
濯足卧禅扃，幽梦堕蒙顶。  

胡融　葛仙宅  
仙翁卧云日，种松药炉东。  
千载鳞鬣古，突兀成老龙。  
蜕骨入霄汉，横身饮长风。  
上有玄鹤巢，下有白蚁宫。  
先生昔羽化，鸡犬尽凌空。  
如何刀圭妙，失此十八公。  

胡融　黄经洞  
平生山水癖，遐往心独歖。  
採秀凌丹丘，忽遇白云子。  
腰剑苍龙活，野袂青霞起。  
邀我石洞行，共坐啗石髓。  
架有黄庭经，犹有东晋纸。  
粲若锥画沙，其字大如指。  
口传却老术，长跪与进履。  
吾心在魏阙，焉给得薪水。  

胡融　炼丹井  
荒巅有野井，古意豁冥搜。  
藓石已摧剥，云萝閟清幽。  
忆昔抱朴翁，炼液栖高丘。  
朝饮井中泉，暮濯井下流。  
丹成已蝉蜕，岩花几春秋。  
但见虎豹蹏，印迹碧甽头。  
举瓢酌寒泉，一饮销百忧。  
日暮洞恍惚，攀桂聊淹留。  

胡融　墨池  
吾闻逸少笔，人手銛如戈。  
结庐在华顶，凿池派天河。  
书将鬼汗写，墨遣神手磨。  
掞藻卧白云，秃兔堆成坡。  
临池日月远，素流变玄波。  
咨嗟抚遗迹，寒猨啼薜萝。  
搏壁寻瘗鹤，入洞求换鹅。  
长松落青荫，石巘空摩挲。  

胡融　琼台  
璿台插中天，仙圣展游眺。  
亭亭珠玕树，蒙日光照曜。  
上有天乐鸣，嘈杂声要妙。  
浮丘倚岩听，玉女排云笑。  
茲游偿夙心，时闻八鸾啸。  
搴茎茹金芝，援藟爱青峭。  
琅琊失孤岫，渤海播圆峤。  
抵掌嗤客星，石濑坐投钓。  

胡融　书堂  
右军本清真，名题列仙籍。  
朝披赤城霞，凭崖望南极。  
不读人閒书，诛茅近东壁。  
松窗拂青霭，石架横野色。  
草圣天仙求，竹扇山猨觅。  
不有铁石心，敢迩虎豹迹。  
高歌振林木，上与霄汉迫。  
时有太一星，拥杖照几席。  

胡融　双阙  
朝游双阙下，遂登双阙上。  
峻壁束清溪，石扇阖奔嶂。  
旁通风云气，下蓄关键状。  
高踰剑阁竦，狭过彭门壮。  
我行季秋月，霜飙扫霾瘴。  
崖枯水还壑，巴峡失清涨。  
矫步凌丹梯，陟巑神愈王。  
作书遗家人，咋指悔狂妄。  

胡融　桐柏碑  
韩公在大历，高名悬日月。  
游戏翰墨场，八分独奇绝。  
遥嗤程邈钝，近鄙伯喈拙。  
我来桐柏巅，洗眼见碑碣。  
峷屼挟风霜，钟簴粲成列。  
龟跗閟琳宇，铁画照清越。  
至今毡墨工，石本走胡越。  
引袖拂台山，山尽字乃灭。  

胡融　桐柏山  
清晓骑白鹿，直上桐柏山。  
册环若城郭，琪树郁参天。  
青猨导我路，如入崆峒巅。  
瑶草被阪绿，琼蕊凌霜繁。  
旁瞰老子宫，玲珑隐林閒。  
垩栋天马出，绛柱彫龙盘。  
歖与冥寂士，共谈秋水篇。  
散发松下啸，拂霞石上眠。  
赠我玄玉膏，相期凌紫烟。  

胡融　望海石  
枯藤拄苔磴，长啸凌秋风。  
天空白露下，碧落摩青铜。  
夜半见海日，发轫扶桑红。  
黄支与流求，出没白浪中。  
久夸坎井见，始知天壤空。  
招手唤海童，寄书蓬莱宫。  
我欲蹲此石，投竿慕任公。  
巨鳌傥可得，持压江之东。  

胡融　玉霄峰  
青冥玉霄顶，静夜无纤埃。  
手携赤松子，拂石坐苍苔。  
众瓢呼海月，长蜡贯金罍。  
挂剑桂树枝，洗手天河洄。  
我欲铲崖嶂，涉海登蓬莱。  
要观中州碑，鼓枻云涛堆。  
风波虽可越，长鲸正崔嵬。  

胡如壎　答大年马丞相  
人生寄浮云，世味如嚼蜡。  
甯分螬半食，肯农乌三匝。  
纷纷相彼我，此道方噂沓。  
君看王孙猨，爱恶卒难合。  
吾侪异市道，所贵相知心。  
临分倾意气，泣下时沾襟。  
古来耿介土，不憩恶木阴。  
茫茫天宇间，四顾徒悲吟。  

胡如壎　答吴尚书  
豫让能报国，程婴能保孤。  
难复千万年，名与日月俱。  
即今天壤间，斯人焉可无。  
临风每遐想，泫然重嗟吁。  

胡如壎　后答吴尚书  
渥洼困盐车，帖耳声复吞。  
驽骀饱栈豆，嘶鸣尚轩轩。  
向来沟中断，青黄即牺樽。  
薰莸既同器，玉石且俱燔。  
物理安可齐，我今欲忘言。  

胡如壎　题舒啸馆二首  
堤边草色绿茸茸，堤上桃花落尽红。  
细雨斜风三月暮，一年春事客愁中。  

胡如壎　题舒啸馆二首  
楼前春水碧弯环，柳外愁心千叠山。  
立尽残阳人不见，东风无赖莫凭阑。  

胡僧　句  
何年饮著声闻酒，直到而今醉不醒。  
何事将军封万户，却教红粉去和戎。  

胡僧　赠陈执中  
虎目猿身形最贵，祇因攀附即升高。  
知君今向端溪去，助子清风泛怒涛。  

胡山甫　句  
病起百花开。  

胡升　仙都山  
鼎湖不可见，巍然但孤峰。  
特立亘万古，气压诸山雄。  
黄帝久得仙，游行跨飞龙。  
至今世俗传，尚指辇路通。  
颇如升天桧，追求白鹿踪。  
常言贵荒唐，厥见真儿童。  
雇惟此山奇，实宜仙所宫。  
水声来冷风，和以成本松。  
客枕久未稳，笙箫满虚空。  
颇疑九成音，不在二典中。  
全恐蚩尤旗，晔晔舒长虹。  
虽能独不死，忍视斯民穷。  
君看涿鹿战，万古蒙其功。  
鼎湖何足道，帝德弥苍穹。  

胡时可　赋滕王阁谒辛稼轩  
滕王高阁临江渚，帝子不来春已暮。  
莺啼红树柳摇风，犹似当年旧歌舞。  

胡时中　清明行  
忆昔父母康健时，清明携我上丘垅。  
如今清明我独来，却将小儿拜先冢。  
凝情东风泪满衣。江山虽是昔人非。  
儿儿问我悲何事，此意他年汝自知。  

胡时中　新月  
星珠错落飞破镜，玉斧应须及时整。  
虽然光细轮未安，犹得山河半边影。  
几人矫首望婵娟，三五二八清光圆。  
光被四表千万年，不独长挂西南天。  

胡叔阳子　题壁二首  
知君色慾未能除，好把精神契太初。  
从今发誓休贪慾，我保教君入太虚。  

胡叔阳子　题壁二首  
奉崇香火若君难，莫把经文作戏言。  
儿女损休都管尽，明春速入武当山。  

胡舜举　颜鲁公祠  
立庙本来皆可纪，凛然英烈殆天启。  
年垂八十官太师，平生所欠惟死尔。  
分甘一死鸿毛轻，举世俗子何用嗔。  
谁知我公本不死，眉间生气犹峥嵘。  
堂堂十老皆人杰，逢辰遇合稷与契。  
俨然玉立配我公，忠义文章两奇绝。  
我来摩挲读丰碑，扛鼎笔力犹精奇。  
定应神仙常护持，劲直千载垂良规。  

胡宿　碧楼  
中条何峨峨，映我缥碧瓦。  
汾水望飞云，参旂眺绿野。  
美哉山与河，河流疾于马。  

胡宿　边思  
劲气初折胶，奔书闻插羽。  
寒金刁斗鸣，夕火兜零举。  
霜威画角雄，月思清笳苦。  
骠骑出鏖兵，轻车前确虏。  
一鼓击名王，三捷献英主。  
天山挂雕弓，玉塞休强弩。  
龙额近封侯，华堂盛歌舞。  

胡宿　别墅园池  
小池连曲圃，幽可涤烦襟。  
露菊凝秋艳，风荷结晚阴。  
碧芦巢鸟重，青藻宅鱼深。  
自是轮蹄外，嚣尘岂易侵。  

胡宿　兵部尚书赠司空侍中晏元献公輓词三首  
俊老三阶后，高华四纪中。  
朝廷用文治，廊庙得才雄。  
鸡树前阴改，鱣庭旧踖空。  
生存华屋处，零落恨无穷。  

胡宿　兵部尚书赠司空侍中晏元献公輓词三首  
川岳沦精气，风华丧杰才。  
典刑留大雅，文象坼中台。  
聚窟香难破，鈞天梦不回。  
只应之帝所，鸣玉侍丹台。  

胡宿　兵部尚书赠司空侍中晏元献公輓词三首  
储极元寮宠，公貂盛策班。  
宁神依大騩，结冢近陉山。  
鼓吹春风里，麒麟夕照间。  
寄言川上水，何事不西还。  

胡宿　卜居  
自致青云有壮图，且寻詹尹卜幽居。  
一杯谁置元王醴，三尺休弹上客鱼。  
足下已穿东郭履，胸中犹郁茂陵书。  
汉皇夜御金銮殿，岂便无人荐子虚。  

胡宿　采莲女  
碧盖缃葩映素秋，此中兰櫂好销忧。  
相将共挈青丝笼，一笑同回翠羽舟。  
日暮鸣榔随下濑，夜深归櫂怯中流。  
东方自有罗敷婿，不顾江边越鄂州。  

胡宿　残花  
雨压残红一夜凋，晓来帘外正飘飖。  
数枝翠叶空相对，万片香魂不可招。  
长乐梦回春寂寂，武陵人去水迢迢。  
忍将玉笛传遗恨，苦被芳风透绮寮。  

胡宿　沧浪亭  
竮逐本无罪，羁竑向此忘。  
野烟含怅望，落日满沧浪。  
乱草荒来绿，幽兰死亦香。  
楚魂招不得，秋色似潇湘。  

胡宿　长卿  
买赋金钱出后宫，长卿文采冠诸公。  
梁园末至时名大，蜀道前驱使节雄。  
已托焦桐传密意，更因残札寄遗忠。  
如何一讽神仙事，却得飘云起赋中。  

胡宿　朝罢  
朝罢通中一觉眠，右银台路入西垣。  
日长易觉芝泥熟，风软频惊药树翻。  
朱槛带阴难可倚，紫薇当昼不胜繁。  
何须更寄陶窗傲，自有馀凉在此轩。  

胡宿　嘲蝶  
三春流寓寄花房，雌去雄飞过短墙。  
双翅薄匀何晏粉，一身偷带贾充香。  
风多苑后飞无数，日暖池边舞更狂。  
却为有情人爱惜，六宫皆作绣衣裳。  

胡宿　陈生游金山兼简世昌师  
宝势岚光秀，浓春物景鲜，  
飞峰凌巨浸，精构起中天。  
鸟畏云涛险，僧安石室禅。  
贯花应作偈，望月定陈篇。  
不为青霄桂，同裁白社莲。  
羡君飘鹄舫，独自号神仙。  

胡宿　晨起马上口占  
马过津桥外，城临金斗傍。  
早霜浓著瓦，落月半衔墙。  
暗水澄寒底，初霞漏晓光。  
疏钟林下寺，烟景正苍凉。  

胡宿　晨入都省闻子奇内翰宿太常因寄口号  
相思禁林客，知奉太常斋。  
月落桐依井，风休絮满阶。  
欢娱疏胜集，申写寄长怀。  
遥望墙东隐，朋簪杳未谐。  

胡宿　城东别墅寄怀天锡  
几日归心托暮云，半氈窗下久生尘。  
水天雨气霏霏断，竹阁山花点点新。  
小苑莺声偏破梦，大堤花艳欲迷人。  
岂无躞蹀青丝骑，不敢偷看城里春。  

胡宿　城南  
昨夜轻阴结夕霏，城南十里有香泥。  
初闻山鸟惊新唘，遥见林花识旧蹊。  
荡桨远从芳草渡，垫巾还傍缘杨堤。  
罗敷正苦桑蚕事，惆怅南来五马蹄。  

胡宿　池台  
层台迟夕娟，清池弄秋水。  
蟾明桂树间，鱼躶莲叶底。  
如何惠庄津，乃在蒲城里。  

胡绾　句  
楚王台榭荆榛里，屈指江山俎豆中。  

胡绾　自题  
我为平易政不苟，无复遣人夺农作。  
看汝鼓腹乐太平，老瓦盆中盛酒酪。  

胡温彦　句  
已听恩波生茗椀，更看皇泽下鸡竿。  

胡温彦　句  
难甘不是唐工部，窃效堪艳绣鞍。  

胡温彦　句  
南朝欲相风方上，北敌闻骨已寒。  

胡文举　挽故知容州朝请陶公  
孤松挺挺凛高风，万语形容不尽中。  
独指平塘塘上水，水之清处俨如公。  

胡文媛　句  
却有一端宜恨处，开花相背有何功。  

胡炎　送胡季昭  
一封朝奏大明宫，吹起庐陵古直风。  
言路从来天样阔，蛮烟谁使径旁通。  
朝中竞送长沙传，岭表争迎小澹翁。  
学馆诸生空饱饭，临分忧国意何穷。  

胡炎　武夷漫兴二首  
丹梯百丈挂云门，尺五天高青可扪。  
劈破琅玕成老石，当年曾共见曾孙。  

胡炎　武夷漫兴二首  
棹转溪回生面开，此峰竟作别峰猜。  
云堆石路迷山脚，忽听鸡声缥缈来。  

胡衍　朝斗坛  
不见铜龙何处飞，空馀芳草旧台基。  
月明风冷禽声碎，疑是仙人佩玉归。  

胡衍　嘉定二年秋重游洞霄  
余杭泉石欠幽探，净拂衣尘入翠岚。  
九锁山门云上下，一峰天柱殿西南。  
元封旧事无人记，德寿仙游有客谈。  
痛饮丹泉卧玄石，松风满耳梦初酣。  

胡衍　宿冲虚观  
钟静日已夕，尘缘谢驱役。  
琪树鹤争定，山空万籁寂。  
明月散庭除，寒光照床席。  
花鸟魂梦间，相见曾相识。  
五更仙鹿鸣，声近在篱隙。  
晓来问童子，石径无行迹。  

胡彦国　三老堂  
历阳宾主昔多贤，三老风流二十年，  
獬豸冠中曾补衮，凤凰池上迭擎天。  

胡一桂　冬至寓建阳作  
绣日添汉宫，书云纪晋观。  
山家独奚为，刚肠占易彖。  
幽人意欣然，起坐视晴汉。  
大化回初阳，漫漫今已旦。  
川泳有游鱼，云飞见翔雁。  
滞留本何心，永怀发孤叹。  
诚哉利攸往，观辞思过半。  

胡一桂　至日建中次季真韵  
尽日劳劳烟雨里，此行谁识是欤非。  
翩然芒屩相随处，正见梅花欲放时。  
太极便堪窥易蕴，黄钟初可验葭飞。  
天心子半无移改，细玩尧夫至日诗。  

胡寅　拜庞大父中大茔和彦达  
仙翁真气与神游，宰树参天也不樛。  
怅念青春家塾日，共闻规训有源流。  

胡寅　碧泉芍药四首  
晕紫层红各自花，翠痕稠叶整还斜。  
有情岂必含春泪，自是殷勤管岁华。  

胡寅　碧泉芍药四首  
林影溪光风力微，黄鹂隔叶啭还飞。  
从教万点飘浮去，赖有庭花原不违。  

胡寅　碧泉芍药四首  
春事纷纶去，槐阴襞积来。  
此花方靓丽，侍我正徘徊。  
堕砌晨霞烂，凌波锦帐开。  
有怀能赋客，把酒独登台。  

胡寅　碧泉芍药四首  
乐水频频到，寻花特特来。  
余春初自媚，清赏未能回。  
雨裹仙苞重，风扶秀脸开。  
宝刀移造化，单叶变楼台。  

胡寅　病中有感  
武侯辅世侔伊伊，明道传心继孟轲。  
五十四年而已矣，小儒如此岂非多。  

胡寅　酬邦鉴见和  
恭诵亲征韶，戈矛与子偕。  
叛徒三鼓窴-，凯奏八音谐。  
上主开宣室，君公拥泰阶。  
惭无经济学，感激漫装怀。  

胡寅　酬黄执礼见和  
闻从轺车出，勤农不务夸。  
欢谣驱宿雾，飞盖乱晨霞。  
醉偃风前草，诗装锦上花。  
也将求二顷，输税补公家。  

胡寅　酬任正叔见和  
莫嗤文子动三思，我亦今来去鲁迟。  
潦草荷锄开菊径，殷勤持酒对花枝。  
韦编旧服精三易，绛帐新开讲四诗。  
把钓不须嗟岁久，大鱼端有上钩时。  

胡寅　酬师中见和  
乱定谁人不土思，如何乡井尚陵迟。  
莫嗟钓艇重湖隔，终待书堂一木枝。  
彼美独高鹦鹉赋，孔怀均契鹡鴒诗。  
原君再起临流阁，约我花汀柳岸时。  

胡寅　酬新仲见和二首  
自喜逢端友，初蒙赏异收。  
不议吾好辩，更请慎其余。  
术业须三代，宗风谢一如。  
与公俱目击，纸上亦蘧庐。  

胡寅　酬新仲见和二首  
蓬蒿翳环堵，左右只图书。  
面壁知面累，心斋谅有余。  
经纶今贾谊，词赋昔相如。  
莫广离骚意，行看直禁庐。  

胡寅　酬信仲见和二首  
数篇新雨意，真见古人情。  
当拜王灵及，非关祀事明。  
雷声空自碾，云气不相并。  
试为驱潜物，安能役鬼兵。  
晓来闻鹊唶，座上扫蝇营。  
地脉沾濡遍，天心赋与平。  
远惭白水政，坐想有莘耕。  
各竞千峰秀，谁平两港争。  
稻花重扑扑，莲脸更盈盈。  
但欲禾麻穟，无令栋宇倾。  
教心蘧叟化，官况伯夷清。  
霁电金蛇掣，晴霞绮凤横。  
仙人归缥缈，诗客思纡萦。  
句屑余霏妙，人涵晚吹轻。  
故园三径绿，新水半篙生。  
遂有乘槎兴，秋风白玉京。  

胡寅　酬信仲见和二首  
不作悲秋赋，犹牵梦雨情。  
人心空恳迫，天听自昭明。  
骤岂风能靡，和非雹与并。  
靋悬庐阜瀑，山映羽林兵。  
已洒临菑汗，将漂石勒营。  
循良惭召父，调燮赖陈平。  
方士田俱溉，先生道可耕。  
乱飘丝未理，急点射方争。  
原补天无漏，谁占坎不盈。  
云披心屡折，雷属耳常倾。  
未说千箱满，聊欣穴极清。  
幸令鹅贳死，那恤虹仍横。  
银竹森犹亚，檐花落更萦。  
昆阳万矢尽，沧海几沤轻。  
反照霞初散，中秋月已生。  
一杯相属处，忧虑洗京京。  

胡寅　酬宣卿见和  
不向杯中觅圣贤，独於山水意悠然。  
相门事业方传世，官路升沉祗信缘。  
万卷图书资博约，九衢车马任颠连。  
翠微卜宅须相近，且住蓬壶小有天。  

胡寅　酬诸同官见和三首  
初看绿净已红稠，有艳无情不障羞。  
依倚铅华閒写镜，霏微风露早涵秋。  
虎溪香社厅难入，玉井长梯未许游。  
同赋诸仙语皆妙，坐令芳色句中留。  

胡寅　酬诸同官见和三首  
兰塘清暑瞰稀稠，早见排房结子羞。  
照水华灯宜独夜，薰香翠被欲争秋。  
潜珍不荐霓裳步，凝伫谁同汉女游。  
欲种引花须摘实，自怜踏藕漫淹留。  

胡寅　酬诸同官见和三首  
莫道同时岸卉稠，背萱无态侧葵羞。  
金蓬未实犹韬日，玉节深藏更耐秋。  
肯把仙姿供鹭悦，故标高致待龟游。  
期君秀色莲峰似，终古名垂华岳留。  

胡寅　出门偶成  
饭已柴扉手自开，杖藜三径久徘徊。  
忽惊无雨溪流涨，遥认他山雪浪来。  
叶暗青云环舍竹，树团香玉绕池梅。  
春光已近宜行乐，未怕年华冉冉催。  

胡寅　出益阳和仁仲  
兀梦三山马，投鞭四壁家。  
暮天云泼墨，春树雪添花。  
游宦初无补，归休渐有涯。  
渺然江海兴，篷笠钓烟沙。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
西岭回看天柱峰，却行山背蹴苍龙。  
雄奇未有诗章写，深秀惟将顾盼供。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
宝楼香殿隘空山，都谢茨亭竹石间。  
静有客棋真掩映，悄无僧话更清閒。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
山北山南久问津，瘦藤芒屩最相亲。  
况逢日下云间客，那用驴前马后人。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
祝融朝日丽东天，袅袅西风紫雁前。  
千玉散青攒叠巘，万云流白涨晴川。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
鞭笞鸾凤地行仙，变化鹍鹏背负天。  
他日寓言真二九，只今功行已三千。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
茂樾初无一鸟鸣，晴曦参错昼阴清。  
枫林霜后未全赤，岩菊冬来主自荣。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
游梁屐齿破苍苔，深沼筇枝骇蛰雷。  
如海乱山争起伏，碧波直欲撼蓬莱。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
大明遗甽已荆生，列宿名桥但板横。  
宅险跨色能几日，空教狐兔饱经行。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
衣薪难以大留形，破石空山浪予名。  
倘信此心无起灭，一身那得有三生。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
大壑豦豣十里宽，云庄高榭渺雄观。  
西天日堕余霞绚，南嶂猿啼晓月寒。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
大林深护栋梁材，蔽日韬风万壑哀。  
不见斧斤寻谷去，只看薪槱出山来。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
仰止春风泼黛山，亦应秋色两难攀。  
祗嫌痼疾烟霞上，且爱陶鎔水石间。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
谁闻玉磬即过门，漫说金灯不破昏。  
等是此身俱物化，云何五百至今存。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
石滑梯山祗自疲，谁云此法妙难思。  
便教元亮荒三径，也胜杨朱泣两岐。  

胡寅　初冬快晴陪宣卿叔夏游石头庵过三生藏穷深极峻遂登上封却下福严最  
冻雨笼山秀木冰，斜阳侧镜远峰澄。  
罢妆群玉褰云障，宝髻珠花几万层。  

胡寅　初归范伯达弟相会夜归有成  
乱后风尘稍破昏，归来骨肉喜全存。  
饮君竹叶醉不惜，映我梅花香正繁。  
问学据今宜了了，唱酬从此定源源。  
夜寒踏碎滩头浪，为笃平生友弟恩。  

胡寅　初至青湘闻安仁帅司为曹成所袭四首  
风急滩声乱，云红雪意酣。  
空庭初霰集，寒砚忽冰涵。  
天造推移密，人情冷暖谙。  
江头聊问信，春到一枝南。  

胡寅　初至青湘闻安仁帅司为曹成所袭四首  
税鞅年华暮，围炉夜饮酣。  
雪梅清共映，沙水冻相涵。  
远意人谁，殊方俗未谙。  
前冬发湖北，今日滞湘南。  

胡寅　初至青湘闻安仁帅司为曹成所袭四首  
有道持危国，无人识素书。  
屡惊时易失，更觉意难如。  
莽莽旌旗暗，纷纷组绶纡。  
白云一天地，今日又迁居。  

胡寅　初至青湘闻安仁帅司为曹成所袭四首  
结束趋安地，征营报急书。  
诸军闻好在，元帅竟何如。  
岁晏风云惨，天低领海纡。  
悲歌抚长剑，吾道敢怀居。  

胡寅　春日幽居示仲固彦冲十绝  
映空微雨不成丝，约勒桃花欲动时。  
争奈东风有情思，晓红轻笑竹边枝。  

胡寅　春日幽居示仲固彦冲十绝  
碧沙承水漾娇春，弱柳萦烟作浅颦。  
正好追寻沂上侣，未须攀赠灞桥人。  

胡寅　春日幽居示仲固彦冲十绝  
残梅昨日尚盈盈，一夜溪桥风雨声。  
不是微酸注香蒂，个中幽恨即验平。  

胡寅　春日幽居示仲固彦冲十绝  
人日春愁连上元，薄寒吹雨罩花村。  
传柑说道升平复，梦断鳌灯放五门。  

胡寅　春日幽居示仲固彦冲十绝  
微茫烟溆见人家，四合青山雨遍遮。  
画出江乡二三月，河豚安得配芦芽。  

胡寅　春日幽居示仲固彦冲十绝  
花事先从桃李来，海棠红杏即相催。  
化工节度重重好，护得山丹最后开。  

胡寅　春日幽居示仲固彦冲十绝  
红含宿雨两三枝，净插铜瓶浥注之。  
不是灵芸初一见，也非迷路武陵时。  

胡寅　春日幽居示仲固彦冲十绝  
晚菘争上碧瑶簪，芥也芳心苦复甘。  
未见菜头论白黑，何人携钵肯同参。  

胡寅　春日幽居示仲固彦冲十绝  
菊本离离趁雨栽，杞根成垅更深培。  
诗人自古无供给，倘有敲门载酒来。  

胡寅　春日幽居示仲固彦冲十绝  
染溪曾是竹千竿，岁久生麟化碧滩。  
赖有龙孙振根拨，且须深蛰捍涛澜。  

胡寅　春雪  
北客南来十五春，今年春雪妙洪钧。  
梅花著子无堪比，柳絮藏条未有因。  
何限萌芽烦蹙缩，几多峰岭倦颦伸。  
红桃頮面还添粉，翠竹垂头讵辱身。  
争似松枝擎蒨绚，恰如桂魄净埃尘。  
无人敢琢非牢玉，有客曾歌是烂银。  
一夜东风吹地匝，四檐甘雨落阶匀。  
天公变化谁能测，坐看郊原景物新。  

胡寅　次德施见和  
头如衰葆更加霜，身似陈茶不奈汤。  
春服又陪曾点咏，归心尤美陆生装。  
山川浮动风云气，草木欣荣日月光。  
剩种鸡头剥温软，不教无齿愧张苍。  

胡寅　次刘坦见和  
君以苛留我罪迁，乡情相值且忘年。  
归心莫共孤云远，定性当如皓月圆。  
沂水舞雩方有咏，曹溪寻派即无缘。  
向来策杖经行地，不碍如石旧壁烟。  

胡寅　从赵庙求菖蒲  
欲从蒲涧问安期，仙事茫茫不可知。  
何许寸根仍穊节，解教霜鬓却青丝。  
风流公子茝兰伴，憔悴骚人香草诗。  
乞取萧疏映窗几，苍然常揖岁寒姿。  

胡寅　祷雨  
久閟天公泽，焦然品汇情。  
遏云虹屡饮，击海电空明。  
祷祀山川遍，薰修道释并。  
帝心终闵物，国力未休兵。  
帽覆乌龙顶，军移黑蚁营。  
乍看云叶密，遥想浪花平。  
早熟搀先刈，高荒趁晚耕。  
归逋庭少讼，交润水无争。  
喜气连城洽，余波集浍盈。  
焦心重自展，荷叶密相倾。  
菊映兰兼茂，松连竹共清。  
杯觞初料理，书帙尚纵横。  
欲赋田园乐，犹惭组绶萦。  
隐沦千古重，名利一丝轻。  
钓客风流远，农师局次生。  
庶几逃责罚，户户有坻京。  

胡寅　登南纪楼  
西望巫峡峰，东望洞庭湖。  
南望大江横，北望楚王墟。  
平时十万户，鸳瓦百贾区。  
夜半车击毂，差鳞衔舳舻。  
麦麻漫沃衍，家家足粳鱼。  
深山鸡犬接，谁复识於菟。  
挻祸者何人，火猎而兵屠。  
庚戌日南至，渠魁宴宜都。  
一脍八百姬，坐无羊与猪。  
葛伯杀饷童，汤征自毫徂。  
恢恢天纲漏，莽莽一纪余。  
遗民百存一，茨棘伏且逋。  
有田不敢耕，十倍出赋租。  
籍户析丁口，奏言民数敷。  
一县三十家，一城三百庐。  
指为太平象，苍穹焉可诬。  
翩翩两孤鹤，归自青海隅。  
长松虽好在，池圃伤榛芜。  
邦君能好客，授馆高明居。  
春风摇宇宙，惨澹心盘纡。  
玉花暗寒食，桑谷冻不苏。  
流民渡沔来，曳牛负其孥。  
似闻俶扰中，复有红巾徒。  
辀辮随邓间，厥意知何如。  
古来上流地，最重荆州符。  
形势在东南，横跨此其枢。  
皇文不用武，重闭闻勇夫。  
要当强楚蜀，莫使窥全吴。  
滔滔江与汉，晨夜朝宗趋。  
天聪方四达，庙算有良图。  

胡寅　登上封三绝  
仰止高高几梦思，跻攀乘兴遂忘疲。  
直须驻足青冥上，方信前山次第卑。  

胡寅　登上封三绝  
山下阴晴只蔽亏，山中烟霭更迷离。  
天风忽与游人便，吴楚屯云万里披。  

胡寅　登上封三绝  
北斗回杓正指西，丹梯从此与天齐。  
为君挹注银潢水，一洗人间火宅迷。  

胡寅　冬至前月赴季父梅花之集与韩蒲向宪唐干诸人唱和十首  
今年共叹物华迟，春信孤根独早知。  
未到书云十五日，已看缀雪两三枝。  
寒午宛是临风好，冷艳还於照水宜。  
莫待江头千树暗，只今携酒正当时。  

胡寅　冬至前月赴季父梅花之集与韩蒲向宪唐干诸人唱和十首  
天寒袖薄竹光侵，溪转桥横草阁深。  
妃子定应来月窟，宁馨谁说是瑶林。  
颜开玉色春光满，香动冰姿冷不禁。  
漫道江南好诗句，只夸红蜡与黄金。  

胡寅　冬至前月赴季父梅花之集与韩蒲向宪唐干诸人唱和十首  
南人惯识赏来迟，北客相逢胜旧知。  
何必粉图争画样，更劳餳糁乱粘枝。  
天饶绝品千花外，人换新妆一笑宜。  
佳句定非横笛比，温存痚蕊半开时。  

胡寅　冬至前月赴季父梅花之集与韩蒲向宪唐干诸人唱和十首  
不管霜威日夜侵，肯教飞蝶到深深。  
六花漫尔呈三白，一萼居然映万林。  
软玉香冰空自恼，芳心愁思遣谁禁。  
市桥江路风流别，枉费千颦买笑金。  

胡寅　冬至前月赴季父梅花之集与韩蒲向宪唐干诸人唱和十首  
追陪强韵思犹迟，寄语疏林恐未知。  
酒半寻香攀近蕊，夜分然烛照高枝。  
莫愁花浪翻天远，且看鲛鮹剪玉宜。  
冠冕众芳归独步，固应桃李不同时。  

胡寅　冬至前月赴季父梅花之集与韩蒲向宪唐干诸人唱和十首  
冰围风战雪交侵，方是春工属意深。  
绿萼已开栽乐谷，一枝那得寄芗林。  
依然照水如相媚，粲者巡檐也未禁。  
香白檀心谁解赋，赖公戛玉更摐金。  

胡寅　冬至前月赴季父梅花之集与韩蒲向宪唐干诸人唱和十首  
好花不恨好诗迟，国色须蒙国士知。  
漫比玉容歌璧月，空将鹭羽斗琼枝。  
旁无绰约天仙对，中有甘酸鼎味宜。  
闻说北枝开亦遍，一尊相属定何时。  

胡寅　冬至前月赴季父梅花之集与韩蒲向宪唐干诸人唱和十首  
爱花从使二毛侵，叹赏孤高与靓深。  
调护腊前珠结蕊，荡摇年后玉成林。  
莫教三弄飘飘落，剩把千篇得得禁。  
姑射肌肤最温润，夜眠无用辟寒金。  

胡寅　冬至前月赴季父梅花之集与韩蒲向宪唐干诸人唱和十首  
的皪凝怀开自尺，风亭微馥许君知。  
直须藉草倾松叶，绝胜登楼唱竹枝。  
韩寿香囊难取似，何郎粉面且随宜。  
岂知万颗垂黄实，擢秀前村夜雪时。  

胡寅　冬至前月赴季父梅花之集与韩蒲向宪唐干诸人唱和十首  
不辞开后苦寒侵，为与骚人托契深。  
可但风光回岁律，更分华色掞儒林。  
欲歌白雪词难和，试挽幽香力尚禁。  
等是美名无玷染，腊梅何事色如金。  

胡寅　读礼至五十始衰有感示彦冲  
虚斋永昼玩陈编，千古昭昭尚有传。  
昨梦饱经全盛日，此生俄叹始衰年。  
不须把镜删须雪，且原疏封拓酒泉。  
咫尺刘郎住仙境，桃溪应许刺鱼船。  

胡寅　二弟在远经年无书张倩忽来相看蔡生以诗见庆次其韵  
鸿雁分飞接翼难，稻粱谋隔水云寒。  
千山路远劳魂梦，一纸书来强笑欢。  
东榻人材惭润玉，西昆诗韵胜芳兰。  
从今更励男儿操，金铁为心石作肝。  

胡寅　二十八日快晴  
阴机谁使弄哗哗，摽彼无梅漫有花。  
银海夜潮犹未落，火轮朝驭早相加。  
应惭余润归黣麦，未怯隆寒战齿牙。  
莫笑鬓毛轻点缀，龙钟奸黠两矜夸。  

胡寅　二十七日立春夜雪高下尽白暗闽中所谓大雪也  
晓来儿女共喧哗，喜见东风颺水花。  
鹤羽赐衣方一袭，小巅冠玉已三加。  
高眠有客关蓬户，低唱无人拍翠牙。  
白帝出游应最乐，月旌蝩旆正豪夸。  

胡寅　奉家君自胜业迁居书堂久雨乍晴道中口占  
五峰收卷万层云，一水流通四海春。  
南极有星天地久，东风无际柳梅均。  

胡寅　赴德秀海棠之集  
穿山复履塍，忽望翠林杳。  
渐近一崦环，茅檐净而小。  
赴君鸡黍约，仍被酒壶绕。  
烂烂庭下花，迎予遍开了。  
谁将淡燕脂，染雪团枝袅。  
枯碁忘胜负，响铁听窈眇。  
烦襟浣一笑，至乐如此少。  
爱君富才艺，守约逢强矫，  
诸子如松筠，意气在云表。  
幸是田舍邻，不作离别悄。  

胡寅　赴宣卿牡丹之集和奇父二首  
胜业看花暖正繁，玉仙洪福且休论。  
初筵爱客尊俱尽，落笔成诗水共翻。  
京洛追游真似梦，风光流转绝无言。  
武林亦有西池否，安得姚黄奉至尊。  

胡寅　赴宣卿牡丹之集和奇父二首  
移得币丹手自封，护花云结秀阴浓。  
未嫌芍药争时发，却有酴醾作酒供。  
喜见典型开朵朵，宁须绯紫计重重。  
定知禾黍胜桃李，何似犁牛问老农。  

胡寅　赋韩叔夏雪斋  
君不见齐王筑宫夸孟子，瑶殿珠阶千柱启。  
只知歌舞暖娥眉，君未能贤宁乐此。  
又不见玉局文章万丈光，七年忍冻吟黄冈。  
忽骑白凤凌天去，江上空余一草堂。  
不如衡山乐谷藏春风，明窗小阁地炉红。  
物自涅缁分净秽，我方瀌晛阅穷通。  
夜惊山竹珊瑚折，起爱溪松蒙晓月。  
蹇驴乌帽去相寻，可但子猷清兴发。  

胡寅　赋吴守友石台  
南圃缭粉墙，幽径便蜡屐。  
蒙然遇高荫，炎景不予赫。  
天成一高坫，为印子云宅。  
大藤如虬龙，陟降蜿尾脊。  
青冥搴茂叶，何异张翠帟。  
想见春风时，紫蕊浓可摘。  
富哉他山骨，辇致罗铁碧。  
或如爨桐断，或若林笋刺。  
或如五老拳，或若太华擘。  
或如虎方踞，或若羱欲踯。  
或崎难著足，或坦可敷席。  
或倚以憩惫，或坐以对弈。  
广轮两拓手，丛秀不迫窄。  
何须狻猊座，方丈出戏剧。  
况论芥子中，不与须弥隔。  
有之则似之，知君介如石。  
石中有良玉，终古不变易。  
兹游谢兰亭，何用叹陈迹。  

胡寅　赋向伯共五老小山六言五绝  
奇石来公几案，参差仙掌规模。  
遂欲强名五老，逍遥鹏鷃羌庐。  

胡寅　赋向伯共五老小山六言五绝  
闻说身依莲社，坐蒙敕赐芗林。  
五老与公为六，何须诗酒棋琴。  

胡寅　赋向伯共五老小山六言五绝  
头法想应得髓，好奇那复忘疲。  
此石未同瓦砾，耆年直是儿嬉。  

胡寅　赋向伯共五老小山六言五绝  
山石讵闻变化，苍颜能复婴孩。  
想见轻葱秀色，正如兰玉陪阶。  

胡寅　赋向伯共五老小山六言五绝  
文简风流未泯，公孙节气谁班。  
当与皋夔佐舜，莫寻黄绮商山。  

胡寅　赋向宣卿有裕堂堂在伊山桓伊旧隐也  
仕进行所志，退居适吾情。  
本无颠瞑患，那有得失惊。  
想彼贪者狼，跋痜不少宁。  
又哀觞藩羝，两角挂紫荆。  
君子但居易。肯与世辙争。  
彼以戚戚终，我以坦坦生。  
斯堂谁所筑，向公勇且英。  
百炼见刚质，千寻抵孤清。  
艺兰畹畹滋，栽竹个个成。  
无复笛三弄，只闻弦诵声。  
客来引壶觞，客去山峥嵘。  
咄哉狙诈儿，夸眩机巧呈。  
揶揄复揶揄，镜空难遁形。  
天命有通塞，况公负时名。  
唐济嗣先业，选抡待扬庭。  
一朝看游刃，光芒发新硎。  
十步即千里，紫气无留行。  
青蝇失榛棘，周道如砥平。  

胡寅　赋永宁严老幻庵  
物理初无妄，云何以幻观。  
得非心有碍，坐使肉生瘢。  
日月当天久，山河著地安。  
波斯不别宝，学道古来难。  

胡寅　古今豪逸自放之士鲜不嗜酒  
美禄无过酒，星泉奠两仪。  
端由皆作圣，意趣少人知。  
肇命惟元祀，迎春祝寿祺。  
功深资药石，力厚起疲赢。  
若羡千钟美，休嫌九醖迟。  
忘情惟大禹，无量乃宣尼。  
抔饮觞初滥，留连祸始基。  
先王防以礼，后世利其资。  
默识人情异，参稽俗羽移。  
放怀无事矣，问口纵言之。  
惑溺终长夜，奢残竟作池。  
包茅齐服楚，奏鼓胤征羲。  
大泽斩蛇后，当炉折券时。  
彭城正高会，睢水已填尸。  
谪去忧占鵩，归来喜受厘。  
瓶盆感田父，餵饀念湘累。  
壑谷中宵问，糟丘一篑亏。  
怒排樊哙盾，吐卧允之颐。  
击帻笼钱凤，争权杀魏其。  
脱靴惭力士，飞燕忤杨妃。  
司隶要殊切，虞人猎已驰。  
魏文敦信义，王猛用钤锤。  
有客言虽吃，何人字识奇。  
裸身荒已甚，涤器事还卑。  
软饱深形颂，醒狂屈受讥。  
虽将齐物我，亦合悼功缌。  
渭朋歌初阕，高阳伴蚤稀。  
湖船回太白，水殿燕西施。  
薤露停杯唱，鲸鱼入海骑。  
缅怀七子会，怅望八仙期。  
潇洒斜川影，风流曲水湄。  
日斜休百拜，罍耻便三辞。  
头上巾频漉，腰间锸自随。  
谅难操北斗，且复坐东篱。  
西海桃垂实，南山豆落萁。  
无违商士诰，宜葺杜康祠。  
李脱朱温阱，刘为石勒縻。  
死生当有在，王伯岂由斯。  
五斗酲方解，三人影对嬉。  
高谈倾坐听，痛饮亦吾师。  
责味曾围鲁，提筒更忆郫。  
安能洗晏粉，聊复涨黄陂。  
章子以孝显，酆舒因俊危。  
夫妻不成属，父母或贻罹。  
讵比华茵污，宁虞窟室隳。  
壁悬疑角影，车载号鸱夷。  
口不挂臧否，醯犹和薄醨。  
立苗讽锄恶，种秫待充饥。  
雨落香檀注，春融绿髓脂。  
云轻浮蚁子，金嫩写鹅儿。  
滴滴葡萄颗，涵涵鹦鹉卮。  
胸吞九云梦。笔走万蛟螭。  
风月江山好，宾朋笑语宜。  
绣帘初静卷，银烛已高垂。  
俨雅神仙坐，纷罗水陆奇。  
色深迷琥珀，光溢艳琉璃。  
绿笛翻罗袖，红潮上玉肌。  
献酬俱缱绻，沾洽尽融怡。  
不问檐花落，惟愁画角吹。  
初筵何抑抑，屡舞忽僛僛。  
寒食梨花发，重阳菊蕊披。  
龙山犹可想，洛浦尚能追。  
月满倚琼树，雨余攀柳枝。  
高飞鸿鹄远，左手蟹螯持。  
贤圣分清浊，青齐辨等衰。  
市沽难共食，家酿恐成私。  
算爵商壶矢，忘杯泥夹棋。  
资深酣道韵，端的露天倪。  
翠竹沉云色，酴醾浸玉蕤。  
过咽输浩渺，赴吻重涟漪。  
卷尽青荷叶，颠飘白接篱。  
野畦供鼓吹，幽鸟奏埙篪。  
但看朱成碧，那知玉作瓷。  
长瓶卧荒草，山郭飐青旗。  
目井欣投辖，窥门怅絷骊。  
提壶留客住，杜宇劝人归。  
碧嶂下红日，飞霜点黑髭。  
邴原良自苦，毕卓未为痴。  
处士林泉适，骚人景物悲。  
放臣离国恨，迁客去乡思。  
须藉杯中物，聊舒镜里眉。  
暂时浇磊磈，到处吐虹霓。  
但戒零霜露，无劳洒涕洟。  
从教禁纲密，莫遣醉乡迷。  
为沃尘生肺，应防水尅脾。  
破除閒病恼，断送老头皮。  
埋玉空烦酹，挥金莫计赀。  
三行何法制，五齐孰官司。  
喜怒或交作，阴阳因并毗。  
达人眇天地，曲士谨毫厘。  
夜汲文园井，朝餐大谷梨。  
渴心便渌醑，大户怕甘酏。  
滋味将何比，经纶倘在兹。  
一尊常准拟，三顷要耘治。  
吾道久榛莽，世途多虎貔。  
黄封忆内醖，絺绣念宗彝。  
傅说膺新命，曹参守旧规。  
群生思覆护，寰海厌浇漓。  
倘负膏肓疾，须凭国手医。  
欲传方汉者，把盏咏吾诗。  

胡寅　观柳源瀑布  
遐归犹胜践，风日清广宙。  
途巘意未阑，景绝原初副。  
回峦豁大壑，万古贮天漏。  
无人识秋河，此地一源透。  
鎔银谁戏剧，捣玉供喷漱。  
未知三峡桥，与此孰雄陋。  
却来据盘石，云气满襟袖。  
指雇组练军，汹涌出左右。  
八元坐收功，独听九韶奏。  
摧岩决涧手，笑我泫寒溜。  
出入更回头，云水莽迷覆。  
归瓶注小瀑，雪乳尚真斗。  

胡寅　观棋  
平地纵横十九余，古今争向此中消。  
乾坤二策归皇极，愚智殊途祖帝尧。  
竞胜鲜能思自活，临机谁肯暂相饶。  
旁观有著如当局，敢道今无国手超。  

胡寅　观诸人唱和  
五言虽窘步，才力竞雄夸。  
壑耸千章木，霄霏五色霞。  
声谐金掷地，梦到笔生花。  
岂谓明珠贯，清辉照蔀家。  

胡寅　归次湘西元作以诗见迎和之  
十载重湖阅使星，坐令疲瘵洒然醒。  
从不骏足轻千里，岂但词源荡四溟。  
笑我间投倦翼，辱公江上访归舲。  
南山幸有为邻约，何日来分一半青。  

胡寅　归次义彬老人廖康吉惠灵寿杖以二十八字谢之  
绿鬓投荒白发归，瘴余浑欲不胜衣。  
烦将扶老殷勤赠，未怕登高足力微。  

胡寅　归舟濡滞示仁仲  
扁舟下荆江，信宿七百里。  
少萦玉州岸，翠壁红楼起。  
提携桃竹杖，飞步同徙倚。  
永啸来长风，极望际天水。  
登临兴未穷，归思孰能弭。  
枕湖驾高浪，万顷期一苇。  
飞廉不借便，进尺或退咫。  
莽苍入葭芦，回环乱洲沚。  
登临兴未穷，归思孰能弭。  
枕湖驾高浪，万顷期一苇。  
飞廉不借便，进尺或退咫。  
莽苍入葭芦，回环乱洲沚。  
刺篙力言匮，挽缆路仍圮。  
物用各有时，{上戛去戈下乔}荡未可鄙。  
风水亦何心，邂逅乃如此。  
快意得濡滞，赢缩固其理。  
子文三已仕，了不见愠喜。  
斯犹未称仁，胡不听行止。  
南山定非远，风驶一帆耳。  
携壶上翠微，旅琐为君洗。  

胡寅　癸丑元日文定时留丰城青湘唁家  
去年已向爆声残，晓气絪縜雨不寒。  
玉佩想闻趋桂殿，彩衣遥祝献椒盘。  
千龄这运方更始，一统王春正履端。  
不与时光共流转，此心那更觅人安。  

胡寅　郭伟求鄙文  
少时文墨已非工，渐老才还必须更觉蒙。  
空有簿书相汩没，了无朋友共磨礲。  
功名也只浮云似，富贵还应逝水同。  
寄语宅心何处所，晚春沂上舞雩风。  

胡寅　过鼎澧  
沅澧春风拂马鞭，客愁何事四无边。  
於今榛棘三州地，自昔坻京百姓天。  
安得鸣鸡连比屋，空余归雁落平川。  
一觞莫酹怀沙魄，且对桃红李白传。  

胡寅　过方广不遇主僧留示  
雾盖参云幢。要须酒壶缀羊羫，  
哀箫怨笛歌鬟双。缅怀东岩谢太傅，  
提携靓艳凌崆嵏。不学香山白居士，  
只与如满相敦庞。想君闻之笑且{左口右庞}。  
西东分流岭头泷。归来亦复有何好，  
方寸坐以钟鱼降。留诗六反皆震动。  
鱼谁考击钟谁撞。  

胡寅　过明田寺会杨李二生於碧玉三首  
已宅连延紫盖椒，寻山依旧不辞遥。  
借床未暇桑三宿，解饭还须水一瓢。  
风外野云俱淡荡，雨余秋气亦萧条。  
故人适有登高约，又拄枯藤过野桥。  

胡寅　过明田寺会杨李二生於碧玉三首  
骚人空自怨兰椒，更遣招辞叹远遥。  
争似夷齐饱薇蕨，每同嵇阮醉觚瓢。  
清歌窈眇成珠贯，仙步虚徐按玉条。  
最忆向来携手处，云平溪树水平桥。  

胡寅　过明田寺会杨李二生於碧玉三首  
浆酒香浮桂与椒，此间谁惜马蹄遥。  
爱君涧壑沉吟树，笑我江湖瀋落瓢。  
前日好风犹泛座，只今零露已盈条。  
东山妓女诚何算，颇羡周郎得小桥。  

胡寅　过疏山题一览亭梁溪公所书也二首  
手遮西日到閒山，忽得昏鸦敛翅间。  
未暇拈香参佛祖，且须襩被扣祥关。  
月林散影参差静，风磬传音窈渺痚。  
拟买一廛通水竹，杖藜他日寄閒顽。  

胡寅　过疏山题一览亭梁溪公所书也二首  
林梢斜月堕金盆，接影苍茫日雾翻。  
欲倚小栏收遁景，试凭长啸卷遐昏。  
寒山濯濯空堆皱，野水瀰瀰不待源。  
莫道此亭观览富，未如宾日上天门。  

胡寅　过益阳  
侨寄家连楚，归游岳背衡。  
川原渐旧国，鲑菜惬平生。  
淮海风难定，江湖浪岂平。  
春融一杯酒，下马且同倾。  

胡寅　寒食日约蔡生以雨不至  
细雨斜风恼弄春，荒郊不见踏青人。  
伤心湖外松楸域，吊影天涯露电身。  
杨柳杏花何处好，石泉槐火一时新。  
举杯幸有君相属，更待泥乾步屧匀。  

胡寅　和蔡生  
吾生惭松独，天赋比樗散。  
学道才窥藩，圣门未容款。  
老来忧患集，鵻草经湿叹。  
衣带垂有余，樗腹无可坦。  
跫然喜君至，肯就我乎馆。  
一醉老瓦盆，宁用玻璃碗。  
春风正骀荡。柳暗月欲满。  
蚩蚩万物类，混化胎与卵。  
吾侪幸襟灵，诗书足相伴。  
浩然天宇内，未暇论修短，  
扬雄正希颜，曾子岂雇管。  
希声非折杨，下士每大莞。  

胡寅　和蔡生迁居二首蔡学佛故用杜老与赞公故事蔡常令一妪持简来  
浮生何处不蘧庐，且喜飘然乍卜居。  
一室未应忘洒扫，四邻聊复认亲痚。  
荔蕉饷客还堪饱，笋蕨登盘莫原余。  
有意相寻即扶杖，无烦赤足致双鱼。  

胡寅　和蔡生迁居二首蔡学佛故用杜老与赞公故事蔡常令一妪持简来  
一壶村酒要同尝，脯醢菹肴取次将。  
谈话翠微修竹径，追随斜照晚风冈。  
梅花淡淡传春意，柳色依依作岁阳。  
只麽往来成乐土，岂知身世落南荒。  

胡寅　和陈生三首  
此道存亡仁不仁，遗编所载岂其真。  
若非象外冥心契，宁向环中得意新。  
玉尘有文堪悟道，锦囊无句不藏春。  
箪瓢倘可分留客，更欲闻君一语亲。  

胡寅　和陈生三首  
车尘马足两纷纶，谈叟浑如谷口真。  
闹里光阴渠不驻，静中滋味我尝新。  
高眠展转三竿日，熟饮频烦一瓮春。  
请看夏畦劳瘁者，岁寒当与子相亲。  

胡寅　和陈生三首  
挂却衣冠把钓纶，那知藏拙未全真。  
余生意态无相顾，未死工夫有自新。  
弦绝谁传流水曲，瑟希曾对舞雩春。  
晚交况得陈丘子，不但波澜子建亲。  

胡寅　和次山游朝阳岩  
画船浮客到岩阿，小阁经年又一过。  
天远恍如开翠幕，江春浑似绕青罗。  
雨晴风日山山丽，花发园林处处多。  
早四郊膏泽遍，试从尧壤嗣农歌。  

胡寅　和次山赠别  
牧养改闻政失中，茇棠深愧召南风。  
却归旧隐三家市，回望耆儒一亩宫。  
惠帐我今寻怨鹤，苹洲君复送惊鸿。  
别怀不得同杯酒，西柄居然挹大东。  

胡寅　和单令  
曾步雩风咏晚春，肯教清镜受纤尘。  
诗书渐与心为一，文字终惭笔有神。  
弈局不争先后手，醉乡常值圣贤人。  
得时花卉千千状，须倩能诗为写真。  

胡寅　和单令  
朝雨催寒细似毛，宾鸿带影朔云高。  
菊萸不分簪华发，糕酒无因拜赭袍。  
笑我功名如堕甑，爱君情义比投胶。  
病衰阻趁芙蓉约，木末搴翻独咏骚。  

胡寅　和单令  
炎州暑令比焌炊，茅屋深更未掩扉。  
倦鹊绕林飞又上，流萤照水乱还稀。  
寡尤正三生缄口，新浴又思一振衣。  
独怯诗坛把麾将，欲摩坚垒费攻围。  

胡寅　和单令除夕二首  
又闻幽谷有莺迁，况复山晴花向然。  
泥犊戒耕呈岁岁，户灵呵鬼换年年。  
茅檐剩有三竿日，秫地曾无二顷田。  
且买东江百花酒，与君同棹十分船。  

胡寅　和单令除夕二首  
坐阅流年同掷梭，未曾闻道事如何。  
击壶安用铁如意，爱酒犹须金叵罗。  
重读豳诗赓节物，还师鲁圣对乡傩。  
东风渐次开桃李，之子宁能不我过。  

胡寅　和单令春日  
新历自披展，故交谁与欢。  
颜容羞把镜，菘韭强登盘。  
袖手笼东老，侵肌料峭寒。  
大钧方播物，吾道岂艰难。  

胡寅　和单令简园梨花四绝  
梅花如梦李成尘，却伴酴醿过晚春。  
未要烘晴千树白，且看带雨一枝新。  

胡寅　和单令简园梨花四绝  
野老山园未省开，今朝何事客俱来。  
炎荒有此清凉地，剪水装林绝点埃。  

胡寅　和单令简园梨花四绝  
共传嘉树锁山阴，冰彩瑶光自一林。  
未必甘滋追大谷，照人风韵故能深。  

胡寅　和单令简园梨花四绝  
清游当日兴怡融，无奈如比雨映空。  
闻道只今方烂漫，莫教飞趁楝花风。  

胡寅　和单令九日二绝  
爽气深秋彻九霄，凭高眼界迥寥寥。  
凄风但可开黄菊，零露行庆到蓼萧。  

胡寅　和单令九日二绝  
行乐从来贵及辰，况逢节物一番新。  
病夫久矣捐杯酌，怅望临风落帽人。  

胡寅　和单令自龙山迎月而归  
招提炉上宝香氲，问信浮屠作祖人。  
想得妙心同水镜，故应归路见冰轮。  
清辉万里无穷雪，净观千山不隔尘。  
欲识新诗惟累句，颇惭曹植与君亲。  

胡寅　和单普二首  
能向词江挹彼清，爱君诗句早知名。  
百家悬镜知妍丑，一字提衡有重轻。  
画话岂淹三友益，简才方廓四聪明。  
肯临蔀屋相辉映，自愧常谈只老生。  

胡寅　和单普二首  
弃捐孤陋与谁邻，插棘诛茅漫隐沦。  
乱思诗书随手揭，慰怀风月逐时新。  
惭无用舍行藏道，有愧东西南北人。  
久矣笔端尘土暗，因君聊复拟心神。  

胡寅　和德施赏金沙  
笼纱未暗尘，锦幄又经春。  
有艳晓酣酒，无言时恼人。  
后先争绚倩，开落自仍频。  
相对长松树，香心结蕊新。  

胡寅　和邓友直  
坐看鼓树溢枯流，快作南江汗漫游。  
晓岸林峦光写镜，夜客风露冷涵秋。  
謏闻岂解论三豕，涩思真如曳九牛。  
但喜维舟时接席，一篇珠玉胜封侯。  

胡寅　和范元作二首  
江北风尘静，江南水竹居。  
世交论契厚，岁晚莫情痚。  
劚雪重培菊，临溪易买鱼。  
潇湘有旧约，相就不投书。  

胡寅　和范元作二首  
仇虏何须杀，调和乃妙机。  
又闻坚誓约，不用讲攻围。  
六月鹏南徙，三春雁北归。  
自知同斥鷃，蓬菊且卑飞。  

胡寅　和范元作五绝  
马迁法左氏，实录系日月。  
孰传经世学，傥可论绝笔。  

胡寅　和范元作五绝  
久矣閟大音，无讥郐以下。  
一闻入圣处，万古洗凡马。  

胡寅　和范元作五绝  
种学根不深，履道乃邮传。  
欲收反约功，必也破万卷。  

胡寅　和范元作五绝  
挟策博塞殊，愚智相千万。  
反躬诚且乐，此事要早办。  

胡寅　和范元作五绝  
阅书五行下，未胜百回读。  
至道一念存，请事不远复。  

胡寅　和韩司谏叔夏乐谷五吟　布被  
昔年司马公，清德如伯夷。  
箪瓢不改乐，又似吾先师。  
平生一布被，天地乃吾知。  
岂比平津侯，挟诈坐受嗤。  
公今蹈前修，自适性所宜。  
不受寒暑变，炎凉但相推。  
彼美锦绣温，蒙覆真虎皮。  
愧非三绝手，何以嗣铭诗。  

胡寅　和韩司谏叔夏乐谷五吟　蒲团  
少年慕简册，编蒲抄古书。  
有闻未能行，常恐迷劂初。  
青毡雪窗夜，卧起卷复舒。  
岁久亦穿穴，客冷不及渠。  
知公已坐忘，物我归如如。  
黄团稳叠足，绣茵一蘧簒。  
传闻伏蒲谏，天子怀每虚。  
出处谅未免，里轮联锋车。  

胡寅　和韩司谏叔夏乐谷五吟　瓦炉  
灵台净含光，虚室自生白。  
缥缈沉水香，瓦篆青幂幂。  
何用金狻猊，浮动罗绮席。  
缁黄手秉持，儿女衣篝僻。  
一从胡尘涨，岱华腥膻隔。  
君臣若际会，至治发明德。  
普熏遍十方，氤氲本埏埴。  
何人学孔祷，鼻观久已塞。  

胡寅　和韩司谏叔夏乐谷五吟　纸帐  
细皱卷寒波，轻明笼白雾。  
何以相徘徊，岁晚正凝泎。  
枕欹一尺竹，被展几幅布。  
贤哉楮先生，不以贫不雇。  
夜玉围红绡，羞涩强自赋。  
书生说富贵，志士安贫素。  
风惊银海潮，春在明月库。  
先生睡方浓，不觉糟床注。  

胡寅　和韩司谏叔夏乐谷五吟　竹枕  
故乡清渭滨，一节取君子。  
相从大江南，展转秋风里。  
清慵笑玉便，傲兀胜隐几。  
屏山烟景媚，醉倒日高起。  
此君通昼夜，俗士乃轻鄙。  
原言一奠枕，四海春睡美。  
{左石右坚}{左石右坚}孙子荆，未便洗吾耳。  
得意大槐宫，古今真梦尔。  

胡寅　和洪秀才八首  
杖策纷纷是，谁能志大猷。  
{牧去攵加角}衣与粝饭，长夏及清秋。  
辩论轻三耳，斋明见两眸。  
圣门多要妙，文艺不须游。  

胡寅　和洪秀才八首  
自昔超群者，无非远大猷。  
要令心似镜，莫遣气横秋。  
末学多墙面，深窥异瞽眸。  
君看颜氏子，何以过商游。  

胡寅　和洪秀才八首  
爱酒希元亮，敲门重子猷。  
孤松将秀岭，万竹已摇秋。  
懒去手搔发，兴来书映眸。  
此生当皎皎，毋作梦中游。  

胡寅　和洪秀才八首  
于今闻议论，自昔际风猷。  
劲柏君凌雪，衰蒲我望秋。  
读书钦满腹，歌舞倦回眸。  
岂但人称善，无惭马少游。  

胡寅　和洪秀才八首  
栽花为事业，种秫是谋猷。  
不羡两蜗角，从教双鬓秋。  
登楼山抹黛，垂钓水澄眸。  
此乐应谁侣，雩风昔从游。  

胡寅　和洪秀才八首  
鄙人闻道晚，何以播芳猷。  
未就三年刻，还惊一叶秋。  
论交无白足，对客有青眸。  
之子怀仙趣，相期汗漫游。  

胡寅　和洪秀才八首  
有烦推后觉，未克继先猷。  
痼疾资医缓，心专慕弈秋。  
远游方策足，参倚在凝眸。  
更仗磋磨力，时时警惰游。  

胡寅　和洪秀才八首  
闻说频频党，深遵秩秩猷。  
题评归月旦，裁鉴比阳秋。  
赋谢雕虫手，诗通美盼眸。  
看君多直谅，端似汉朱游。  

胡寅　和黄倅祈求有应  
海山和气四时连，太守宾僚自十仙。  
明恕而行非苟尔，感通之效固昭然。  
萌心甘泽云从地，举意晴蜴日丽天。  
可但南冠瓶有粟，家家酣咏太平年。  

胡寅　和黄秀才  
羹藜饭糗自无余，身世萧条亦自如。  
十里溪山连枕席，一堂风月伴琴书。  
畹兰幸袭仙人佩，径草欣承长者车。  
四海弟兄非浪语，先生何恨九夷居。  

胡寅　和黄执礼六首  
税得东家一亩宫，向来喧市马牛风。  
誓将尤悔加深省，肯为饥寒叹屡空。  
十里溪山愁眼外，数家梧竹画屏中。  
惠然更感无双子，时有高谈发蔽蒙。  

胡寅　和黄执礼六首  
赐墙那及仲尼宫，妄意坚高立下风。  
志士有求虽汲汲，鄙夫无得漫空空。  
诗鸣寡学安能善，酒圣多愁讵敢中。  
惟赖有朋想博约，过情之誉岂宜蒙。  

胡寅　和黄执礼六首  
浮生均是大槐宫，永日聊便竹簟风。  
若要语言求要妙，犹将笔墨画虚空。  
一区聊寄尘嚣外，万景皆归眺望中。  
敢似越鸡孵鹄卵，正惭云将问鸿蒙。  

胡寅　和黄执礼六首  
律吕旋相六十宫，声如佳句比南风。  
自非诗印全提得，难使言瑕一洗空。  
已向襟灵窥致远，更从彪炳见弸中。  
读书有益非虚语，请看孙权与阿蒙。  

胡寅　和黄执礼六首  
尚德南宫勇北宫，羡君兼有古人风。  
无双自昔称江夏，第一于今鄙解空。  
会友更求三以上，策名应簉二之中。  
须惭纇语赓黄娟，但可厨人作酱蒙。  

胡寅　和黄执礼六首  
文才久合步蟾宫，未肯争搏九万风。  
剩欲论诗宗典乐，故应怜我隶司空。  
高山宛在绿琴里，白发从多清镜中。  
要识起予真赏意，圣门千古望龟蒙。  

胡寅　和贾阁老三首  
新柳逢秋叶尚阴，晚莲披露色难禁。  
坐听玉屑轩犀寺，静对山炉颺水沉。  
绿酒浅深皆有味，白云来去本无心。  
辱公丽藻相留句，且复追随翰墨林。  

胡寅　和贾阁老三首  
来朝杲日破顽阴，共指秋成喜不禁。  
寸碧遥岑供眺望，长空飞鸟自消沉。  
四时景物千钟酒，万古功名一寸心。  
尚愧先生游佛海，两忘轩冕与山林。  

胡寅　和贾阁老三首  
西云十日结重阴，葵箑桃笙自不禁。  
书帙有缘灯耿耿，酒杯无伴雨沉沉。  
君恩未报空怀禄，民瘼难医只愧心。  
为问野麋何处好，莺鸣雕槛隔长林。  

胡寅　和贾陶二老二首  
已愧名邦忝，仍无秀句传。  
花光随处好，草色与愁连。  
论少庭常寂，心閒地更偏。  
先生肯乘兴，一醉赏风烟。  

胡寅　和贾陶二老二首  
节物匆匆度，边烽幸不传。  
名花空雨坠，秀树已云连。  
孤负杯莲倒，萧条烛蕊偏。  
但欣民小泰，凝寝有炉烟。  

胡寅　和坚伯碧泉留题  
欲濯冠缨尘垢侵，梁亭横占一源深。  
碧纱演漾苍鱼色，黛白因依翠木阴。  
疏沼岂惟三凤饮，买山初听一龙吟。  
请君莫惜来游屡，耆旧风流尚可寻。  

胡寅　和郡将劝农  
仁政惟敦本，躬行岂好夸。  
舞停衫颺雪，盘藉绮如霞。  
童马争骑竹，村庞息吠花。  
向来观馌地，和气满家家。  

胡寅　和李靖  
三间茅屋陋无人，聊著投荒罪垢身。  
此地相逢应有数，他年重见复何因。  
雅骚我岂堪嘉赠，逸足君宜据要津。  
更把一尊当雨霁，坐看冰鉴拓秋昮。  

胡寅　和李生九日二首  
节物休惊木叶催，相逢佳节兴悠哉。  
尊如北海聊同醉，菊傍东篱也自开。  
乌帽任教吹脱落，紫萸仍得看徘徊。  
诸君合有登高赋，为继当年戏马台。  

胡寅　和李生九日二首  
骚客悲秋心易催，主人醪醴正时哉。  
登高何必仙家术，酬节聊凭笑口开。  
凤岭胜游诗自好，龙山高宴首空回。  
独余眇莽梁园念，想见黄花满吹台。  

胡寅　和李子扬题龙源田舍  
旧隐今何许，新宫定几间。  
经尘昏北道，青壁睨南山。  
若拟崧和颍，犹胜蒯与菅。  
君方二顷得，我爱一生閒。  
荫石多云树，行田有翠湾。  
客来那更问，门设不须关。  
世味浮云薄，颠毛小雪斑。  
功名当未免，亦念早来还。  

胡寅　和刘彦冲日发  
避炎扫净室，卧看浮炉烟。  
读君五字诗，鹤发惊舑仙。  
缅怀少壮日，意氯横无边。  
春风郁双鬓，绿草争芳妍。  
酒豪既跌宕，花恼仍狂颠。  
涉境如刺绣，针行久忘邅。  
中路一线通，悟彼称世贤。  
不知老将至，此道闻尼宣。  
高山戴雪早，从人嘲乐天。  
青青复种种，荣谢理固然。  
市翁一弹籬，意眇飞鸿前。  
何况大丈夫，乃雇儿女怜。  
为语偓佺辈，痴心莫攀缘，  
褭蹄谅可铸，此物无由玄。  

胡寅　和刘仲固痛饮四叠  
旧诗未酬新句新，向来毒酲与死滨。  
颓然一榻谁料理，子思之侧知无人。  
华筵再开不辞醉，夜碧千钟慰愁肺。  
盍簪如雾君不来，岂念清游后难继。  
朱唇少罢凌风歌，莲舟小桨翻青罗。  
笛声无哀亦无怨，唤取月色今宵多。  
狂时骀荡醒时耻，情景循环亦何已。  
但愁霜过沾人衣，埘上噀噀坐当起。  

胡寅　和路枢四首  
图书虽是旧生涯，翰墨那能剡国华。  
戏彩便甘甜五马，退朝犹想覆千花。  
先民事业高三代，将圣春秋自一家。  
他日登门谢佳句，剧谈当许岸乌纱。  

胡寅　和路枢四首  
前筹初见翊元枢，何事扁舟泛五湖。  
脱屣红尘谁肯办，挂冠黑发世应无。  
原陪几杖登南阜，遥想氛埃暗北区。  
晚节功名端不免，云台依旧矗天都。  

胡寅　和路枢四首  
林壑苍茫渺一涯，辱化词藻借光华。  
大声岂直金投地，清梦悬知笔有花。  
不似罢兵初度岭，应同奏疏早名家。  
曳裾未惬平生志，常恐追锋侍绛纱。  

胡寅　和路枢四首  
进退行藏合道枢，讵分廊庙与江湖。  
原陪东阁留宾后，定向南山卜宅无。  
不为避喧邻懒瓒，祗缘尝药访臾区。  
勉搜累句酬高韵，端似无盐簉子都。  

胡寅　和毛生瑞香  
久雨妨园涉，奇芬待客吹。  
今朝搴翠幄，晴日丽繁枝。  
一一花相簇，翩翩蝶未知。  
薰篝蒙紫锦，香过每轻披。  

胡寅　和奇父壁间留题  
竹杖轻坚野服宽，岁寒庆得见苍官。  
世情无限残霜叶，昨日青青今日丹。  

胡寅　和奇父二首  
示病维摩体暂癯，羽閒中散礼诚疏。  
已知道义能相与，故使情交得自如。  
前日又欣挥尘尾，何时重见命巾车。  
栖迟甘就衡门下，不见龙章卧草庐。  

胡寅　和奇父二首  
丈室虚明了不扃，寸田芜废正须耕。  
容颜半叹年华改，品目犹烦月旦评。  
洗砺子荆真可慕，中庸伯始竟何成。  
且将礼节规儿辈，不止文书记姓名。  

胡寅　和奇父叔夏雪五首  
不须十日照胥敖，且要仙花丽显皋。  
集霰果然归望望，同云因得蔽高高。  
辉山玉璞韬虹气，乱眼烟霄隘羽毛。  
欲叩小斋拚醉赏，最怜纤玉劝持醪。  

胡寅　和奇父叔夏雪五首  
谁能逐兽搏于敖，敏捷诗才笑鲁皋。  
桂魄梅花俱自好，海山银阙两相高。  
回风最爱翻双袖，润物全胜拔一毛。  
打底和成真少味，空惭清酎映甜醪。  

胡寅　和奇父叔夏雪五首  
懒把冬雷问告敖，休将玉雪试方皋。  
但惊梁苑风流在，难继阳春格调高。  
宫女妆梅皆妒色，仙山花石总泠毛。  
自惭涸思无多子，糟粕何由更取醪。  

胡寅　和奇父叔夏雪五首  
乍霁初离房与敖，又看云气压神皋。  
昆冈屡得因心友，东郭真惭举趾高。  
最爱谢儿方柳絮，可怜汉使啮毡毛。  
水晶盐是何人得，拜赐曾同御缥醪。  

胡寅　和奇父叔夏雪五首  
善游不必慕阎敖，避雨休寻夏后皋。  
共喜九天羲驭整，要登千仞祝融高。  
交情自分居龙尾，酒算何妨剧蝟毛。  
闻道雷池尚残雪，且携茗碗罢壶醪。  

胡寅　和奇父再寄首韵奇父易用  
酒影何时有画蛇，灯光不必罩红纱。  
幸能真率时添菜，未忆柔疑笑捧茶。  
世路风波常起伏，醉乡田地绝隆漥。  
爱公诗句如清瑟，逢比流鱼感瓠巴。  

胡寅　和奇父竹斋小池及游春五绝  
虚斋要使暑天寒，移得扶痚惬静观。  
不但好风生殿角，已应春笋斗春阑。  

胡寅　和奇父竹斋小池及游春五绝  
绿竹丛边筑小塘，泉来何处已洸洸。  
未涵北户星辰影，半觉南风藻荇香。  

胡寅　和奇父竹斋小池及游春五绝  
不瞻犀柄动经旬，忽报巾车独辗春。  
曾作天津歌酒伴，此间谁是识花人。  

胡寅　和奇父竹斋小池及游春五绝  
春事已惊飞柳絮，香醪何日酿松脂。  
要平万点风前恨，莫遣千钟醒后知。  

胡寅　和奇父竹斋小池及游春五绝  
东风不放两般春，只系胸怀故与新。  
为问漆园蝴蝶梦，何如沂水舞雩人。  

胡寅　和钱孙叔委心亭二绝  
交衢尘专雾祗相煎，回首山林去未缘。  
安得委心无一事，陪公清话忘年。  

胡寅　和钱孙叔委心亭二绝  
寄傲羲皇以上人，古今虽隔意常亲。  
圣时方欲询黄发，未能公收致主身。  

胡寅　和仁仲  
岩壑风烟可写忧，千竿筠玉净修修。  
弟兄无故兼三乐，杯斚相欢第一秋。  
岂似墨卿夸楚泽，最宜从事到青州。  
胸中固自春风在，小试安能学太丘。  

胡寅　和仁仲孱陵有感  
奸雄乘乱谋称帝，不暇从容问传器。  
荀公死坐靳殊锡，文举诛因白畿地。  
金根曲盖乘五时，谬以踞火尤吴儿。  
悬知以鼠睨汉献，终欲搏噬如饥狸。  
吁嗟白日蒙浮云，豫州奋臂提孤军。  
虎熊争先气烈烈，鱼水相契情氲氲。  
赤壁端如肴二陵，於操犹或称其能。  
身在行间一交战，阿瞒始信河难冯。  
仲谋亦恃江涛涨，岂忧炎德终沦丧。  
孱陵自驻遏吴师，要知身系苍生望。  
丈夫盖棺事方休，未报未生宗国仇。  
英雄安得无块土，固令於此分荆州。  
春风吹花不濡滞，绿满郊原何蔽翳。  
前汉兴隆后汉颓，永怀启沃临行际。  

胡寅　和仁仲春日十绝  
雪后云收万里天，春从何处著山川。  
红边绿外无穷思，莫道今年似去年。  

胡寅　和仁仲春日十绝  
气浃高深物物苏，问言还有欠春无。  
桃红李白犹閒事，麟凤庆来瑞此都。  

胡寅　和仁仲春日十绝  
雨细云轻隐隐雷，东君行乐正徘徊。  
欲教游客留连醉，须放名花次第开。  

胡寅　和仁仲春日十绝  
莫笑游人冷落时，风光流转不须疑。  
去年草色空成恨，今岁花光又满枝。  

胡寅　和仁仲春日十绝  
燕舞方酣莺又啼，草堂春睡日平西。  
枝头有酒寻花去，小雨冥冥渐作泥。  

胡寅　和仁仲春日十绝  
行春对酒满壶频，乐此春风自在身。  
须信壶中春不老，何人作计强留春。  

胡寅　和仁仲春日十绝  
年年绿水送残红，不怨东君只怨风。  
芳草连云愁更远，劝君当醉万花中。  

胡寅　和仁仲春日十绝  
万卉千葩自不同，吹开只是一般风。  
对花不见花开处，动恐嬉游兴易穷。  

胡寅　和仁仲春日十绝  
洛阳风俗事栽花，流水园林眇一涯。  
移得旧根春不老，错疑蜂蝶过邻家。  

胡寅　和仁仲春日十绝  
陋巷当年只屡空，于今还咏舞雩风。  
已推宝瑟铿然后，莫认青春醉眼中。  

胡寅　和仁仲归乡有感  
大堤蜿蜒挟江长，卉木同泛春风香。  
青青嘉蔬不用买，采撷烹瀹皆堪尝。  
羜肥豕腯白黑正，酒美鱼贱吞江乡。  
岂惟物产具丰好，地势固可争雄强。  
归来作赋兴不浅，一饭美芹心讵央。  

胡寅　和仁仲过滨江  
沩山未暇往，石磴上雪端。  
初识清修路，遥怜菡萏寒。  
野宽耕仅有，民殄政犹残。  
总使林泉稳，那能寝饭安。  

胡寅　和仁仲过五溪  
沅水千年非旧波，英风元自振关河。  
本怀国士知心早，岂念柽函挟恨多。  
龟固有神宁豫罔，鸿虽高举畏虞罗。  
椒兰从古能如此，何有沉湘作九歌。  

胡寅　和仁仲赏梅  
万窍鸣饕风，千秋厄严雪。  
花心独冲融，足以慰愁绝。  
太和起孤根，枝上见明灭。  
稍稍占芳辰，时时破苞结。  
天葩忽晏粲，余卉尽骚屑。  
培植幸逢贤主人，平台翠竹　　清薰。  
要看千树挂山月，肯把一枝萦鬓云。  
轻风休吹落缤纷，待我诗成酬继君。  
飞觞半酣未忍去，请情花气相氤氲。  
须知魏夫人，元长姑射神。  
咄哉赵飞燕，况乃杨太真。  
但原华筵对晴昊，年年领袖百花春。  

胡寅　和仁仲游桃源  
桃江稳楫兰舟渡，记得刘郎有仙路。  
未能趋海访神仙，且欲沿溪看红树。  
钓竿已逢慰羁束，平生装饰品得沧洲趣。  
最欣傲吏轻傥来，拟学渊明赋归去。  
与君一问桃花宿，岂得行如武陵暮。  
伯阳八十有一篇，立教清净贵自然。  
神仙之说何所始，虚怪汗漫无中边。  
渔郎迷路去家久，虽践胜境终回旋。  
雕辞饰实好事者，至今千载犹汉传。  
宁闻自古有仙人，茂陵垂老一语真。  
岂伊冠履荐绅士，惑溺不异蚩蚩民。  
诚能御气友造物，陋彼蝉蜕悲埃尘。  
想见桃源之野花正开，牧儿模管吹出芳林来。  
不知人家尚几许，云屏玉帐空悠哉。  
霏红泛绿竟杳杳，我亦乘兴山阴回。  
不如与君归种待蕡实成蹊，昼永无地生苍苔。  

胡寅　和仁仲至荆门  
虞帝当年辟四门，三苗那更蠢迷昏。  
茫茫旧楚祗芳草，处处朱楼空断垣。  
不原耦耕招素隐，要看良耜接深村。  
韩公守戒谁能用，虎豹难凭折柳樊。  

胡寅　和仁仲治圃三首  
扶持嘉树起条枚，未觉风前齿发颓。  
深凿坐邀千涧水，纵观如步九层台。  
云间秀巘浓还淡，案上陈编阖又开。  
莫似昔贤夸独乐，与人同处首应回。  

胡寅　和仁仲治圃三首  
不遣身心同槁灰，化工随手自量裁。  
一栏仙葩端倪露，九畹崇兰次第栽。  
生意可观那画得，暗香难觅偶吹来。  
柴门漫说何曾闭，俗驾经过也未猜。  

胡寅　和仁仲治圃三首  
愦瞀年来药渐须，喜君犹自手抄书。  
尘冠固合悬圬壁，羽扇何当出草庐。  
胜景但逢诗发遣，壮怀聊用酒驱除。  
寄身扰扰胶胶者，欹纲从来不可居。  

胡寅　和仁仲舟中三绝  
异代纷争战伐多，楼船赢负倚苍波。  
如今天险如平地，讐虏深谋只用和。  

胡寅　和仁仲舟中三绝  
支川千百欲归东，不得江湖不会同。  
可但中流能击楫，也知高浪要乘风。  

胡寅　和仁仲舟中三绝  
湘君谁识是皇英，占得君山冷淡青。  
月满湖平相照处，姮娥应得见娉婷。  

胡寅　和任大夫赠别  
未老先衰负疾忧，敢贪荣禄尚为州。  
已惭骚客能招隐，更愧疲民欲借留。  
斤斧且厅存夜气，江湖那得献辰猷。  
新诗满把珠玑重，归艇全胜载石舟。  

胡寅　和汝霖三首  
客思如春日日深，莫令鶗鴂损芳阴。  
忽逢佳士能倾盖，那用高眠有抱衾。  
陌上正歌归缓缓，尊前聊酌夜沉沉。  
君诗也得池塘梦，沈谢风流尚可寻。  

胡寅　和汝霖三首  
圣门功业海同深，大禹犹曾惜寸阴。  
知有诗书消永日，不将狐貉愧寒衾。  
定心应已观川逝，阔步何须叹陆沉。  
闻道北山兰正好，果堪纫佩即幽寻。  

胡寅　和汝霖三首  
桃李无言春事深，便看园树欲交阴。  
永怀北固吹长笛，一醉春风典破衾。  
金羽喜从幽谷出，锦鳞贪引翠竿沉。  
好传消息睎曾点，莫把平生问李寻。  

胡寅　和上封洪辩用明察院韵  
绣衣御史有前闻，衲子禅师亦好文。  
出禀圣谟苏瘵俗，坐持诗律战魔军。  
访寻水石閒招隐，际会风云偶策勋。  
喧寂两忘归一致，此心何处不超群。  

胡寅　和叔夏海棠次东坡韵  
久矣心灰形槁木，有烂锦衾谁与独。  
殷勤调护得繁枝，抹黛施朱尽凡俗。  
池上靓妆开晓镜，露晞娇润离汤谷。  
佳人得意矜绝代，陋彼牵萝补茅屋。  
真赏幸逢尊有酒，清玩可使食无肉。  
十眉仿佛画难亲，百匝徘徊看未足。  
两旬绿秀承红嫩，一日篱槿何能淑。  
朝来但觉花照眼，夜去不梦松生腹。  
休夸艳杏荫白鷼，漫说夭桃痚竹。  
固知尤物人共爱，也使先生动心目。  
老坡有咏记江城，少陵无句惭巴蜀。  
雇我荒词陪绝唱，何异斥鷃追黄鹄。  
夜来风雨太豪横，惆怅遥峰萦度曲。  
不如却赋黑牡丹，寄语孔翠防抵触。  

胡寅　和叔夏十绝一宿云峰寺二到韩公庄三饭草衣岩四泊东禅刹五六七八游  
醉骑生马却扶舆，雪洒春衫二月初。  
行乐偶从山寺始，他年重到未成虚。  

胡寅　和叔夏十绝一宿云峰寺二到韩公庄三饭草衣岩四泊东禅刹五六七八游  
久闻人境寄陶庐，深约同游驾小车。  
文举旧传樽有酒，冯欢宁叹食无鱼。  

胡寅　和叔夏十绝一宿云峰寺二到韩公庄三饭草衣岩四泊东禅刹五六七八游  
前僧已著草茅培，后死犹来瘗骨灰。  
一醉剧谈非为尔，自浇胸次有崔巍。  

胡寅　和叔夏十绝一宿云峰寺二到韩公庄三饭草衣岩四泊东禅刹五六七八游  
马饥人困日西昏，无限归鸦已著村。  
记取东禅风雨夕，卧无床荐阖无门。  

胡寅　和叔夏十绝一宿云峰寺二到韩公庄三饭草衣岩四泊东禅刹五六七八游  
不惜冲泥步步前，为闻幽处有明川。  
峰回路转酬劳客，一派琉璃春正妍。  

胡寅　和叔夏十绝一宿云峰寺二到韩公庄三饭草衣岩四泊东禅刹五六七八游  
跨溪临岸各清真，上客来临景更新。  
幽树好花修竹色，相鲜浮动镜中春。  

胡寅　和叔夏十绝一宿云峰寺二到韩公庄三饭草衣岩四泊东禅刹五六七八游  
种竹何时匝两垠，只今痚翠已情亲。  
会看染合全溪影，照映来游碧落身。  

胡寅　和叔夏十绝一宿云峰寺二到韩公庄三饭草衣岩四泊东禅刹五六七八游  
谑浪澜翻间底诃，绝胜歌贯舞婆娑。  
解颐为听谈诗妙，脱腕空传草檄多。  

胡寅　和叔夏十绝一宿云峰寺二到韩公庄三饭草衣岩四泊东禅刹五六七八游  
莫笑田翁不任真，好贤留客意殊亲。  
海棠半拆山丹重，京洛何曾远客身。  

胡寅　和叔夏十绝一宿云峰寺二到韩公庄三饭草衣岩四泊东禅刹五六七八游  
重按东皋岂自归，曾闻归思勇如飞。  
只因昨夜沉香帐，虮虱{上夂下寅}缘金缕衣。  

胡寅　和叔夏视获三首  
閒客何如乐圣时，欣闻威凤再鸣岐。  
且将诗笔耕尧壤，宁记书囊集汉帷。  
日错碎金归野菊，风欺危绿战棠梨。  
殷勤云将丰年问，无奈鸿蒙谢不知。  

胡寅　和叔夏视获三首  
莫嗤公子务农时，后稷生民亦嶷岐。  
稻割黄金镰似月，汗浑白雨袂连帷。  
原趋座上鸡和黍，未种胸中枣与梨。  
此乐若嫌儿辈觉，后知何以赖先知。  

胡寅　和叔夏视获三首  
天赐丰年岂不时，闵公荒度效徂岐。  
经丘烈日能焦扉，独夜秋风已泛帷。  
岂愧石兄推竹弟，聊斟杜酒破张梨。  
过门若有樊迟问，老子於中正遍知。  

胡寅　和叔夏水仙时见於宣卿坐上叔夏折一枝以归八绝  
玉质檀心翠羽衣，寒梅开后独当时。  
一枝折得将谁赠，想见花容出雾帷。  

胡寅　和叔夏水仙时见於宣卿坐上叔夏折一枝以归八绝  
梅后宁知花便无，不从香草寄相如。  
为君表出风流冠，只有春兰仅比渠。  

胡寅　和叔夏水仙时见於宣卿坐上叔夏折一枝以归八绝  
叶是青霞剪作衣，花如静女不争时。  
岂应更浥蔷薇露，撩得窥园不下帷。  

胡寅　和叔夏水仙时见於宣卿坐上叔夏折一枝以归八绝  
洒然仙意指虚无，罗袜凌波定不如。  
织女未忘银汉会，空烦浊水映清渠。  

胡寅　和叔夏水仙时见於宣卿坐上叔夏折一枝以归八绝  
荪桡兰楫芰荷衣，袅娜愁予二八时。  
嫁与湘君捐袂褋，玉搔头映白罗帷。  

胡寅　和叔夏水仙时见於宣卿坐上叔夏折一枝以归八绝  
海岸仙人绝代无，清扬白日坐如如。  
若从妙色光香觅，须信先生未识渠。  

胡寅　和叔夏水仙时见於宣卿坐上叔夏折一枝以归八绝  
萱草盈阶是绿衣，玉簪陪槛敢同时。  
更余溅水无聊赖，都向仙姿共一帷。  

胡寅　和叔夏水仙时见於宣卿坐上叔夏折一枝以归八绝  
为花求偶岂全无，格与山礬姊弟如。  
我已冥心芗泽观，何须江水对轩渠。  

胡寅　和叔夏岁除  
新年节物推排有，旧岁光阴扫荡无。  
白发任教装鬓换，青春元自与心符。  
茹芝休慕商山老，舍瑟当睎鲁国儒。  
三益况逢天下士，夷途从此得归愚。  

胡寅　和叔夏田舍三绝  
尚恨山前尘土侵，去耕山后白云深。  
下泉不使苞稂秀，夫子宁忘济物心。  

胡寅　和叔夏田舍三绝  
作堨辛勤雨更迟，桔槔谁语汉阴知。  
不嫌机事侵纯白，一日何妨灌百畦。  

胡寅　和叔夏田舍三绝  
日望云霓手揠苗，何时能和快哉谣。  
不如且种陶公柳，赢得长饥舞细腰。  

胡寅　和叔夏游双峰二首  
有佛留深境，无僧阐大音。  
殷勤五字句，摇荡众香林。  
自适登临兴，谁窥隐显心。  
从来多暇日，悔不早追寻。  

胡寅　和叔夏游双峰二首  
山拥交加翠，风传琐碎音。  
想闻尊有酒，待得月穿林。  
真乐难陪席，芜词漫写心。  
要须专一壑，散策每相寻。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
折绵威力漫相侵，根暖怡然独秀林。  
万紫千红非我对，为渠无有岁寒心。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
间错浮筠冷更严，长松低顾拂苍髯。  
清标总是君朋侣，桃李相望几陛帘。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
欣逢冷艳破冬温，更待飞霙涤昼昏。  
剩欲约君移酒处，小桥斜过竹边门。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
未开痚蕊著诗催，依约蜂声欲隐雷。  
姑射坐中亲绰约，岭头空有路萦回。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
六出谁人剪刻成，侵凌飘洒正纵横。  
仙姿不赖相黏缀，浣尽浮埃艳更明。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
泼落琼华作雨蒙，迷离高树映寒空。  
莫寻云外瑶台侣，且对尊前鹤发翁。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
东阁题诗得绪余，溪头千树映寒空。  
莫寻云外瑶台侣，且对尊前鹤发翁。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
清溪练练影全呈，绝胜斜梢出竹横。  
便是霓裳临晓镜，搔头初插示行行。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
意态冲寒不自持，桂华相伴亦多时。  
未须细睹青春面，县看扶痚写影宜。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
畴昔黄金入汉宫，只今娇额为谁容。  
嫦娥也觅孤栖伴，并照巫阳十二峰。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
若道残冬不是春，洗妆那得一枝新。  
杏园芳洒真鷦顇，争似而今敛路尘。  

胡寅　和竖伯梅六题一孤芳二山间三雪中四水边五月下六雨后每题二绝禁犯  
博山汤气馥笼寒，袅尽啼痕作醉欢。  
赏去角巾从小垫，接{上四下离}何惜一生酸。  

胡寅　和孙奇父  
揽辔丹青久更恬，挂冠高处静尤厌。  
情田不是年年熟，世味安能种种帘。  
虎鼠乘时争用舍，鸢鱼适意自飞潜。  
也应及取仙舟下，同向南山看水帘。  

胡寅　和唐坚伯留题庄舍  
无端世故若连环，独未忘怀畎亩间，  
不问落花随水远，最怜修竹伴人閒。  
非求垣屋须穷僻，知爱巾车得往还。  
已谕耕奴多艺秫，免教华发变朱颜。  

胡寅　和唐坚伯留题庄舍  
卧看月落半瑶环，起唤清风紫翠间。  
玩意诗书千古乐，放怀天地一身閒。  
向多倦鸟归何晚，无限浮云去未还。  
不向此中真得趣，更论盘谷与商颜。  

胡寅　和唐寿隆上元五首  
满城和气在春台，玉漏沉沉铁锁开。  
明月谁知千里共，华灯同照万人来。  
市桥渐涨丰容柳，江路犹残的皪梅。  
欲与先生拚醉赏，未须归去隐蒿莱。  

胡寅　和唐寿隆上元五首  
明月升天镜上台，灯如莲沼万枝开。  
恨无立部歌仍舞，空有游人往更来。  
续法未能窥佛祖，赓歌聊得继欧梅。  
壮心消尽嬉游兴，矧复斑衣帐老莱。  

胡寅　和唐寿隆上元五首  
名章络绎走陪台，得对春风一笑开。  
楼外未知明月出，袖中疑有夜光来。  
秀如王子登门竹，味胜曹公止渴梅。  
已向歌谣挹和气，预知丰稔变污莱。  

胡寅　和唐寿隆上元五首  
山褰云色暗阳台，俄复晨曦万里开。  
行雨忽随新梦断，春风还似故人来。  
精神总属陶潜柳，燮理须归傅说梅。  
已共此邦同乐岁，更须躬稼辟田莱。  

胡寅　和唐寿隆上元五首  
几年踪迹远中台，梦想传柑宴斚开。  
懒拥牙旗穿市去，纵看玉李堕天来。  
从教独照青藜炬，莫使轻吹画角梅。  
也有江风浮彩巘，坐令形势卷东莱。  

胡寅　和王维三首  
老矣鸡栖爱一廛，生涯随分不求全。  
一杯那复思身后，三爵聊将补食前。  

胡寅　和王维三首  
素不能诗复戒吟，辱君笙鹤堕清音。  
何须风月三千首，已洗尘埃一寸心。  

胡寅　和王维三首  
蓬门相直是南山，傍着丹梯尚可攀。  
野兴旧同流水远，道心今共白云閒。  

胡寅　和吴元衡  
先生颂酒夸两豪，使我读之如饮醪。  
诗情不逐春光老，春在毫端尤婉好。  
颇闻下堂小不佳，未欲颂公长者车。  
不道芳菲成一梦，满城寒食藉梨花。  
便把千峰名拟岘，同拨新醅酬阙典。  

胡寅　和信仲酴醾  
化工收余春，不令寂寞回，  
殷勤三月尽，更放名花开。  
灿然白雪姿，乱洒青云堆。  
奇香满深院，冷艳绝浮埃。  
弟昆林下兰，执友岭上梅。  
何年蕊珠殿，移根画堂栽。  
邂逅得佳客，开窗设尊罍。  
檀心半未展，更著红烛催。  
惜无倾城髻，斜插一枝来。  
赏心不可奈，折取浸瑶醅。  
可怜清夜阑，叠鼓如轻雷。  
笙箫发梦想，云雨下阳台。  
樱厨未羞涩，高会意重陪。  
花魂入诗韵，属和愧非才。  

胡寅　和信仲喜雨二首  
云汉吁嗟堕杳冥，德音雷动走群灵。  
天心逢契牺牲祷，田畯先闻黍稷馨。  
帘卷西山增爽气，水通南涧漫平汀。  
一篇可嗣东坡记，北榭今成喜雨亭。  
天公知我亦顽冥，不许山川借宠灵。  
何事民谣为膏泽，只因君德荐明馨。  
榝楠未厌云迷谷，鸥鹭初便水满汀。  
试揽秋光澄北榭，千峰争翠岌岩亭。  

胡寅　和邢子友  
中怜牒讼汩华年，赖有神交肯惠然。  
万石同登高柳外，一尊相属晚花前。  
浮云空解遮人境，止水何曾染世缘。  
安得小舟民衔尾，风樯激箭不须鞭。  

胡寅　和宣风寺壁间韵  
客梦到何许，南山桃李园。  
未能忘蜡屐，何意谒金门。  
原举汉三杰，尽戡周陆浑。  
虎皮包剑戟，农务看村村。  

胡寅　和彦冲  
诗腑五字城，酒肠九曲湾。  
兴来摧高坚，觞至输潺湲。  
眷此山涧曲，素缁邀畿寰。  
人境俱寄陶，陋巷同乐颜。  
新黍酿初熟，小槽泣微潜。  
仅堪代汤茗，敢望颓玉山。  
独余要眇音，超然难追攀。  
所赖见宽假，悲呜三日閒。  
清风又吹句，玉佩峥瑶环。  
使我发深省，迷芜自除删。  
得意言语外，放怀天地间，  
人生贵知心，原言长往还。  

胡寅　和彦冲  
七载飞电迈，百虑秋水澄。  
独余故乡念，居然常兢兢。  
同是幔亭仙，乘风钓湘蒸。  
鱼寄水千里，历传云万层。  
十论赐甚腆，一篇蒙未曾。  
登堂话衮衮，寓寝香凝凝。  
看君道气充，可仰谁敢朋。  
寸阴谢尺璧，默然耀十灯。  
世路多招呼，掉首未渠应。  
幽寻叹川逝，彼宁记云腾。  
但原我辈人，拳拳知服膺。  
圣门无阂辙，自画理岂庆。  
君子有所病，没身名莫称，  
虚生既何补，浪死诚堪惩。  
君仍诗律高，愧我酒量能。  
属耳风雅颂，因忘斗与升。  
山林足奇观，朱阑盍时凭。  

胡寅　和彦冲茉莉二首  
易刻无瑕玉，难匀不汗敉。  
有谁同素绚，无物比生香。  
宝靥三年笑，水肌六月凉。  
畹兰何足佩，怀勤枉沉湘。  

胡寅　和彦冲茉莉二首  
谪堕天仙子，生憎袨服敉。  
华云油泼碧，花雪麝开香。  
晒喜金鸦热，洗宜玉井凉。  
芳根如可乞，携取诧娥湘。  

胡寅　和彦冲三日饮  
名园直万金，一顷连芳荫。  
秀峦千寻矗，石井百尺深。  
花残尚闻莺，林胜不留鵀。  
时来觅清暑，却扇凉沉沉。  
三杯有道通，万户无法禁。  
平生师洙泗，正尔戒已甚。  
相彼无漏学，亦复忌疏渗。  
红颜不肯驻，白发来寖寖。  
洗心聆妙语，至味良足饮。  
常闻丽泽兑，美润相灌浸。  
淡交那甘坏，谅直靡谗譽。  
此欢属吾辈，端匪异人任。  
又怜嗫嚅子，有口终自噤。  
不若更歌呼，醉挽溪流枕。  

胡寅　和彦冲晚饮  
北涧霜翻浪，南山翠竹堆。  
早酣随梦断，晚酌傍池开。  
莫放清欢阙，从教急管催。  
精深与雄健，剩欲见天才。  

胡寅　和彦冲新凉  
河朔时堪拟，溟南意懒图。  
相羊逢胜地，潇洒似精庐。  
暝翠千山合，芳红一雨濡。  
跳金鱼亦乐，烁石暑全无。  
昨梦暌神女，沉疴问鬼臾。  
无轮生四角，有愤反三隅。  
方羡溪塘满，俄趋岸柳痚。  
共欣甘入稻，仍喜脆归蔬。  
歌舞还萦座，盘肴不趁虚。  
放言庸喋蝶，引酹原徐徐。  
有客敦农圃，多忧出赋租。  
但教鱼菽具，何必囷仓余。  
来卷千钟尽，归乘万窍呼。  
御风非数数，爱酒亦如如。  

胡寅　和彦冲云际院留题  
久闻幽寺渺云间，且向新诗见一斑。  
不羡宝华承白足，最怜澄水漾秋山。  
飞车要度重重岭，系艇还思浅浅湾。  
弹指大千何远近，却将游想付无还。  

胡寅　和彦达  
扶藤有兴即东西，不用花骢向月啼。  
閒看浮云倚危峤，静临流水瞰寒溪。  
过频幸乐鸡豚社，归暮何忧虎豹蹊。  
肯似世尘名利客，班荆折柳怅分携。  

胡寅　和彦达过先公旧居有感  
论文敩学两髫年，访旧同来雪上颠。  
我步鲤庭心欲折，公登龙坂足何缘。  
后凋尚喜无双士，不韡真惭大少连。  
桂楫又浮湘水去，家山回首共凄然。  

胡寅　和彦达九日  
满头黄菊斗芳妍，人与秋光两静便。  
试把杯觞论旧日，未须筋力较明年。  
诗惭戏马台头客，目断归鸿渚上天。  
更愧百衣能送酒，坐令彭泽意空传。  

胡寅　和彦达落梅  
为问东风有底忙，吹成疏雪洒林塘。  
应知剩馥归香骨，谁拾残英试粉妆。  
安得反魂三折臂，漫披能赋九回肠。  
枝间赖有青青子，不遣行人折过墙。  

胡寅　和彦达新居  
喜居夏屋成，竹树讙燕雀。  
门径眇云水，亦见轮蹄错。  
君本有用才，魏匏自瀋落。  
平生五车勤，岁晏一箪乐。  
永言青眼旧，每笑春风薄。  
共何贞石心，火炎岂能铄。  
激志山岳耸，放怀宇宙廓。  
过我虽蹁跹，拄杖得所托。  
但惭城市过错，兼味止葵藿。  
方罗玉尘挥，忽听金奏作，  
薰然陶天和，宁复慕人爵。  
澹泊道义交，已谢势利怍。  
遥知尊杓存，酒熟待同酌。  

胡寅　和彦达至公安  
未识南阳有卧龙，阿瞒先已畏南风。  
如何赤壁分三国，不向神州决两雄。  
营峡晚图千虑失，截江初意一丸封。  
苍茫汉日西南落，莫道无由却复中。  

胡寅　和彦达至日木冰  
千林木稼苦低垂，惟有长松不受欺。  
兰雪方怀萧悫句，河冰还读鲍昭诗。  
卧闻写竹惊残梦，戏折寒枝调小儿。  
寄语达官不须怕，勉旃戈甲渡淮师。  

胡寅　和彦仲长汀铺留题  
瘦马鞭犹懒，长亭室正虚。  
五言留败壁，一饭饱新蔬。  
阅世但如许，浮生宁原余。  
茅檐与藻棁，等观是蘧庐。  

胡寅　和杨秀才二首  
林下何所乐，放怀天地中。  
青山供客眼，明月与君同。  
静听蕉窗雨，閒披芰沼风。  
未忘蒿目意，时一梦周公。  

胡寅　和杨秀才二首  
林下何所乐，游心书史中。  
时窥言语外，默想圣贤同。  
沂水有余咏，舞雩多好风。  
区区守一介，未肯易三公。  

胡寅　和用明梅十三绝  
的皪轻临宋玉墙，世间颜色尽凡妆。  
病夫欲作天花观，无奈时时得暗香。  

胡寅　和用明梅十三绝  
若道南枝春信微，如何开向雪飞时。  
却堪谢女因风句，休咏杨家腻肉肥。  

胡寅　和用明梅十三绝  
宁须较短复论长，拖白施朱亦两忘。  
有羡广平能草赋，病来无绪不成章。  

胡寅　和用明梅十三绝  
雪消天气一审新，水际逢春淑且真。  
未信长安多丽者，定知空谷有佳人。  

胡寅　和用明梅十三绝  
绿萼全胜红萼好，新枝争亚旧枝长。  
赏心未减春风蝶，傍蕊穿花栩栩狂。  

胡寅　和用明梅十三绝  
半开何惜恣追游，最怕风飘万点愁。  
倘是仙山有真籍，待凭方士更迟留。  

胡寅　和用明梅十三绝  
要写横斜临水枝，应从淡墨见依稀。  
画师未必传天巧，争似西厢月影微。  

胡寅　和用明梅十三绝  
玉管吹残满地霜，去年遗恨不能忘。  
还来月下呈痚影，先向风前试晚妆。  

胡寅　和用明梅十三绝  
寒梅应不是甘棠，我辈为诗岂面墙。  
便对雪霜矜节操，未妨云雨下巫阳。  

胡寅　和用明梅十三绝  
漫说琼花淮海阳，要知兰蕙不能香。  
人间草木如相对，宁遣诗仙引兴长。  

胡寅　和用明梅十三绝  
醉把天葩嚼蕊香，笔端翻水趁诗狂。  
结成却荐和羹鼎，妙手先从鍂釜湘。  

胡寅　和用明梅十三绝  
公子曾游翰墨场，诗成寒律带春光。  
杯中竹叶悠悠梦，句里梅花字字芳。  

胡寅　和用明梅十三绝  
指数春回驱岁寒，催令花落鼻先酸。  
要须晴昊开芳草，乱插繁华足意看。  

胡寅　和余汝霖雪七绝  
无数天花斗舞风，迷离玉色映寒空。  
共夸破腊逾三白，更喜新诗报屡丰。  

胡寅　和余汝霖雪七绝  
虽无谐谑去相携，且乏舆梁济涉溪。  
之子惠然须痛饮，醉眠应梦镇帏犀。  

胡寅　和余汝霖雪七绝  
日日东园探早梅，那知一夕万林开。  
君诗还似扬州句，扫尽因风柳絮才。  

胡寅　和余汝霖雪七绝  
周宣辟国号中宗，六月兴师洒汗同。  
莫为苦寒辞出塞，采薇归戍亦论功。  

胡寅　和余汝霖雪七绝  
燕山大雪暗胡云，将士何人欲赐勋。  
闻道玉宸温诏出，绝胜纯纩被三军。  

胡寅　和余汝霖雪七绝  
低唱谁家有女伶，映窗那用读书声。  
何当翠被同君猎，得兽雄夸得句清。  

胡寅　和余汝霖雪七绝  
朱老能诗更谨虔，叶公好学亦穷年。  
饥寒共何凌霜操，未羡重裘食万钱。  

胡寅　和玉泉达老饷笋  
箨龙孤介亦骈阗，不比花嫣与柳眠。  
雪里顿超千佛地，风来应上西禅天。  
饱参玉版头头是，秀出芗林个个圆。  
知我远庖薇蕨少，倒笼登俎共便娟。  

胡寅　和元衡送牡丹  
春工知君亦好奇，倚槛山丹开压枝。  
山城何人识国艳，中州对此称花时。  
新诗秀色摇京洛，词锋生使侵疆拓。  
金明钓赏思见之，贡花驿使来莫迟。  

胡寅　和曾漕吉甫  
本来秋月映澄潭，墙面犹须学二南。  
径路枉寻难直尺，卮言暮四等期三。  
文如楮叶何劳刻，道在蒲团恐费参。  
玉帛雍雍王会处，禹宫惆怅一精蓝。  

胡寅　和赵庙欲携尊赏残梅二绝  
为惜纷纷作雪飞，忍看桃李便芳菲。  
小瓶留得春风面，尚可携壶一醉归。  

胡寅　和赵庙欲携尊赏残梅二绝  
离离痚蕊抱寒条，开晚浑疑雪未消。  
风雨助君悭且涩，吹将诗句淡相撩。  

胡寅　和赵荣州  
兵戎暌隔几春秋，又向南州话北州。  
一饭识君尘外趣，三川回首梦中游。  
可堪丽藻相华宠，逢断沉疴合罢休。  
安得卜邻如二老，杖藜来往亦风流。  

胡寅　和赵生二首  
遍游南北与西东，欲访人间国士风。  
处世甚痚皆笑我，宅心无累独奇公。  
诗才自愧非三上，酒圣相从又一中。  
芍药待开应且住，莫令清赏转头空。  

胡寅　和赵生二首  
冠月裾云佩绿霞，百年将此送生涯。  
愁心别后无诗草，病眼灯前有醉花。  
落笔擅场聊写意，背山临水遂成家。  
也须南亩多栽秫，休似东陵只种瓜。  

胡寅　和赵用明梅  
净几寒窗日，悠然万虑忘。  
诗筒忽到手，花信已催妆。  
茅舍斜斜彴，冰溪短短墙。  
仙肤下姑射，娇额映昭阳。  
崔竹翻新画，龙涎出古香。  
有金攒蕊细，无绿认条长。  
慰荐骚人寂，挑撩酒态狂。  
雪游空泛剡，兰佩枉沉湘。  
隔屋吹生麝，盈枝纵夜光。  
讵能烦驿使，聊自占年芳。  
渡尽鸿飞影，迎开柳带黄。  
繁华收拾后，结子又先尝。  

胡寅　和钟漕汝强四首  
雾豹成文不厌深，喧卑何事竞翰音。  
为言墨客夸三赋，那似仙翁振八吟。  
欲继高踪其敢后，下看浮世岂须临。  
何时蜡屐携筇杖，来拨衡云一万寻。  

胡寅　和钟漕汝强四首  
丈人爱客酒杯深，更和南山白石音。  
大户不知濡首节，逸才应笑捻髭吟。  
箴规有过风雷益，儆策无穷地泽临。  
每忆向来谈讌处，桃花流水路难寻。  

胡寅　和钟漕汝强四首  
风日薰薰草树深，黄鹂迁木送新音。  
有怀春服成雩咏，遥想青山伴醉吟。  
诗老幽栖虽地僻，圣君高拱正天临。  
未须静处论方药，会见蒲轮远访寻。  

胡寅　和钟漕汝强四首  
云自高閒水自深，此间谁契不传音。  
倦飞偶作归田赋，高卧时为梁甫吟。  
为己宫墙当独诣，过门车马肯相临。  
惟公知我迂愚甚，枉直何曾较尺寻。  

胡寅　和仲固  
多谢春风吹雨晴，出遨今日计初程。  
去随碧涧褵褷上，归与閒云澹沱行。  
顺理以观皆有趣，会心之乐最难名。  
山间桃柳宁知此，敛笑舒颦亦自情。  

胡寅　和仲固春日村居即事十二绝  
临流负巘百年居，手植松楠合抱株。  
传写春光入诗句，味之如对辋川图。  

胡寅　和仲固春日村居即事十二绝  
有兴相寻即扣门，不须招致简书繁。  
试从大雅歌莺谷，未羡词人侈兔园。  

胡寅　和仲固春日村居即事十二绝  
欲驻长春学道家，如何白雪是黄芽。  
聊凭高士五株柳，为问仙人三杂花。  

胡寅　和仲固春日村居即事十二绝  
旧花一一斩新春，慰荐经行自在身。  
且使缓开常照眼，莫教轻堕恐伤神。  

胡寅　和仲固春日村居即事十二绝  
西园闻道径封苔，落落髯仙去不回。  
安石中年离萦意，吾徒笑口且频开。  

胡寅　和仲固春日村居即事十二绝  
春半曾无决定晴，今朝初上九天明。  
槛花莞尔窥人意，林鸟嘤然求友声。  

胡寅　和仲固春日村居即事十二绝  
陶公春日事西畴，不是同群沮溺流。  
君亦荷锄贪雨足，谁知幽意在沧洲。  

胡寅　和仲固春日村居即事十二绝  
仙居何异武陵溪，泛出残红春水肥。  
拟欲泝流兼载酒，应容艇子傍苔矶。  

胡寅　和仲固春日村居即事十二绝  
箨龙本是飞天物，养鳖宜充照席珍。  
一饭午窗春睡起，羲皇而上更何人。  

胡寅　和仲固春日村居即事十二绝  
栽培君子要添丁，护惜龙儿出锦绷。  
莫学当年才太守，直须脱粟伴藜羹。  

胡寅　和仲固春日村居即事十二绝  
正眼如君了了明，未尝沉醉本来醒。  
自将周易规儿辈，白马空传一藏经。  

胡寅　和仲固春日村居即事十二绝  
似闻寂寂带经锄，老圃何知莫问渠。  
况是汉阴机事息，岂忧芳草翳嘉蔬。  

胡寅　和周尉立春二首  
筮易欣逢天地交，送残寒晷石光敲。  
化工造物初施手，天仗迎春已在郊。  
一饭及辰堆细菜，千花从此放香苞。  
欲赓妙句无余味，久矣庖人不治庖。  

胡寅　和周尉立春二首  
新年仍复得诗交，和气排门不待敲。  
藏谷寒冰犹北陆，应时甘雨背西郊。  
松筠挺挺浮烟色，桃杏纷纷拆绣苞。  
准拟寻春多酒肆，芳膻何必费良庖。  

胡寅　和周尉游简园  
敝屣稀行故不穿，荒陬何处赏芳妍。  
诗人邂逅能乘兴，野客勤劬便肆筵。  
满壁画图俱俨若，一川购物更萧然。  
攀翻百树梨花雪，醉拟春风二月天。  

胡寅　和朱成伯  
劫劫官身未许收，江山到处发诗愁。  
弃繻西上今将老，襩被东来又欲秋。  
安得紫箫横鹤背，漫从清钓觅羊裘。  
黄梅正作冥冥雨，每咏新篇兴转悠。  

胡寅　和朱成伯  
澜翻笔墨浩难收，妙处端能浣客愁。  
落笔千章轻万户，思君一日胜三秋。  
持身贵比琥璜爵，得句精如狐白裘。  
应有二南风骨在，令人辗转更优悠。  

胡寅　和诸友春雪  
蛰虫恰好雷声发，更听阳春歌白雪。  
仙葩乱坠絮缤纷，奇韵相高山巑绝。  
笔尖不为风力退，酒面肯作冰澌冽。  
千林万木绚华滋，玉李银桃几时结。  
不将瑶草充大药，独爱浮筠凛高节。  
天公悯世缁尘土，故使万秽蒙一洁。  
涵濡之力启丰登，后稷资为天下烈。  
手寒固已懒抟玩，齿病那敢夸嚼齿。  
清欢怅然怀旧赏，白战漫尔踵前哲。  
却欣淑气扫余寒，杲日当天不劳揭。  

胡寅　和子杨云峰留题  
夙有水云趣，倦游尘土间。  
冲山为谁秀，几案我江山。  

胡寅　荷花  
梦到南塘翠盖稠，姹然得意敛然羞。  
惊鸿远映朝霞色，白鹭先窥霁雨秋。  
袅袅芳馨烦折赠，霏霏凉吹想追游。  
天花欲试维摩病，衣袂何曾一片留。  

胡寅　画马  
曹霸丹青彻马骨，应师伯乐遗毛物。  
请看此图笔外意，万里人寰定超越。  

胡寅　画牛  
江上春犂雨，当年力共强。  
只今对图画，臧谷两亡羊。  
牧子鞭绳急，防渠犯苗稼。  
人人白水牯，岂必沩山下。  

胡寅　黄倅生日送茶寿之  
北苑仙芽紫玉方，年年包篚贡甘香。  
顾君饮罢风生腋，飞到蓬莱日月长。  

胡寅　即事  
梧叶经冬不识霜，杞茅蒙润已宜汤。  
夜除爱日太和境，衣袂轻风单薄装。  
盘绾翠丝春意近，盏浮清艳腊容光。  
东君又试芳菲手，行乐宁嗟鬓转苍。  

胡寅　记梦  
夜梦虚斋整衣冠，客五六辈相揖还。  
中有一人少留连，叩檐叩齿祷甚虔。  
雇谓吾侪歇倾耳，红药丛深鸟声美。  
翻枝飐叶缥缈间，俄有珍禽集雕栏。  
宛然小鹤未省见，羽翮绀碧光斓斑。  
凝眸一瞬观揽取不从手，相视眙愕萌争心。  
吾殊无言行且睨，与客徐理出户意。  
徘徊八翼疑骖鸾，杂遝诸儒竞连袂。  
不知剥啄谁扣门。；推枕高树晨光暾。  

胡寅　寄陈生  
穷冬才得雨梢梢，梅已无余柳渐包。  
且把简编遮病眼，时拖衾絮拥寒骹。  
讥诃驳杂怀张籍，联续诗章忆孟郊。  
归卧萧斋谅安稳，可无消息到衡茅。  

胡寅　寄奇父  
似闻北舍与南邻，各向西畴答问津。  
独使丈人留阒寂，更无佳客奉光尘。  
思公待泛山阴雪，破闷须携曲米春。  
往行前言未多识，古来元重老成人。  

胡寅　寄唐竖伯  
君诗平昔思如泉，无事寻医孰使然。  
礼尚往事思报玖，情深汲引屡抛畊。  
岂能遽造忘言地，应有沉吟得意联。  
待捉钟声撼清夜，明朝纸贵万人传。  

胡寅　寄题吴郁养素轩  
到处风尘染素衣，蜉蝣掘阅尚何如。  
似闻扫雪开三径，可但移梅探一枝。  
分我高山弹旧曲，乞君明月斲新诗。  
几时把酒临窗槛，借问如何湼不缁。  

胡寅　寄题义陵吴簿义方堂  
万生天地间，灵者乃知义。  
何独於义明，而利心亦炽。  
兹焉分两轨，君子小人异。  
录义一毛輶，百川利趋亟。  
纷纷冒货贿，役役奔势位。  
资之以狼贪，攘之以螳臂。  
深较毫厘差，交攻兵刃剚。  
大贾五日金，徙蜀死无庇。  
小偷惭簠簋，褫魄对犴吏。  
一生几量屐，身后粪土弃。  
夫岂无良心，羽惯遂殊致。  
试令呼之跖，悍目艴然视。  
又或号之夷，喜笑亦随至。  
也知情誉好，宁自浊污置。  
颓波日不反，方跖尚当愧。  
有美短簿贤，老矣能劼毖。  
善为子孙谋，辟堂寘经笥。  
松筠岁寒色，不种春藻媚。  
郴山固奇变，其江泻青翠。  
盘礴以蜿蟺，淑气宜产粹。  
是将出秀民，庸称名堂意。  
原言承学子，不受流俗渍。  
虽共鸡鸣起，拳拳闵颜志。  
本原孝而恭，由此充其类。  
附翼而攀鳞，四科有升次。  
或夸诡遇功，固耻与之比。  
何况浮云侣，秋露草头坠。  
勿忘先师言，亦何必曰利。  

胡寅　寄题赵化州清白亭  
闻话维城刺史尊，关西夫子是师门。  
太清不取班超论，坚白宁同惠子言。  
棐几萧然心似寄，银钩精甚势如骞。  
政成归报蘧庐子，常使甘棠庇本根。  

胡寅　寄张赵二相三首  
贤哲不同才，论心则皆仁。  
去就不同趋，惟义乃可亲。  
仁非比周用，推己以逮人。  
义非楚越疏，雇不私其身。  
伊谁觉后世，凛凛周先民。  
姬公徂东山，流言起齗齗。  
召公发金匮，王逆绣裳新。  
它日奭有疑，不悦公未逡。  
子往暨汝济，公语尤谆谆。  
忠诚共白日，势利一飞尘。  
姬家八百祀，盛业两公因。  
其人不可见，此意常自真。  
吁嗟刎颈士，一失为参辰。  
我思尚友徒，表此三千臣。  

胡寅　寄张赵二相三首  
昨朝观抵戏，千步广场对。  
甲也乌犹徒，雇步熊虎态。  
乙也乘势来，踯躅进复退。  
或有败甲心，弦矢立其背。  
甲初奋左臂，一箭奋者废。  
甲复举右股，再射举者坠。  
坐令乙取胜，或乃一笑快。  
因思中山赵，秦睨犹拾块。  
何为廉将军，耻与相如会。  
不念国之存，以吾两人在。  
一朝私仇破，两虎共穴内。  
他年蔺公薨，颇老仍见代。  
坑兵四十万，大福遂不再。  
依然卞庄子，拱手视成败。  

胡寅　寄张赵二相三首  
河出昆仑墟，江出岷山底。  
涵涵受百渎。滚滚经万里。  
水惟准之平，而德鉴之比。  
离堆与砥柱，何事中流起。  
坐令平者倾，复使明者滓。  
臣门虽如市，臣心要如水。  
勿为砥柱激，乃作天地纪。  
在家而有怨，惟舜处父子。  
在邦而有怨，惟旦忧室毁。  
夫岂慾哉，过是非天理。  
萧曹贫贱交，隙自将相起。  
迄能除芥蕂，至死相推美。  
彼亦何所监，覆辙有余耳。  
同是秦汉人，异趣百代史。  

胡寅　简单令  
十月絺无斁，中冬木尚荣。  
原为寒玉佩，思灌阆风清。  
之子牛刀暇，寻余兔径行。  
已携从事至，旋觉大庖盈。  
荒郡书云节，虚檐写雨声。  
寂寥无一事，浩荡有閒情。  
草树环居密，云山极望平。  
覉愁添绣线，乡味得金橙。  
独酌临空迥，高歌彻晦明。  
醉惟凭曲几，穷不念方兄。  
诗怕吟来拙，书便读后精。  
纹楸忘胜负，绿绮混亏成。  
忽见江梅蕊，如披瑞雪英。  
旅中相慰荐，个时自分明。  
更待涂茨了，仍看艺竹生。  
茅柴如可压，为吾糁藜羹。  

胡寅　简单令  
焌炊不奈瘴氛侵，一霎微凉属晚阴。  
自轴痚檐扫阶砌，却凭安几看云林。  
风中梧竹旌幢乱，雨外山水墨深。  
来日小槽簄酾白，眷言骚客肯相临。  

胡寅　简单周二子  
回首清明远矣哉，和风还挟禊辰来。  
丽人空忆行歌乐，曲水难追翰墨才。  
鬓发飘萧吾自祓，形骸放荡孰相开。  
早知胜集荷塘上，何不飞觞看耻罍。  

胡寅　简单周二子  
音尘痚阔思悠哉，有底匆匆不我来。  
阵合鹳鹅须敌手，诗成珠玉要奇才。  
新荷雨定如兰馥，曲沼风閒作镜开。  
况是凉蟾方半璧，清光应欲照金罍。  

胡寅　简黎生生时旅寓郡庠  
雨多杖藜阻，室迩言少赊。  
示病今如何，起居谅能佳。  
小市禁宰割，每无鱼与蛙。  
何以侑旅食，顷当羹苋茄。  
在昔多贫师，况自接东家。  
药物有所缺，谕我心莫遐。  
明日能相遇，煮茗看荷花。  

胡寅　简奇父  
累旬不见孙夫子，闻学神农阖户眠。  
药物谅能收近效，精神应复类癯仙。  
欲趋丈室求高论，恐费华池溉下田。  
指日春风动花柳，也须乘兴慕斜川。  

胡寅　简彦达  
别来鱼雁半浮湛，一日掀杯酒便深。  
照水颜容皆俗老，荫门槐竹尽成阴。  
驱山塞海成何事，饭糗羹藜只此心。  
但原岁丰人共乐，扶筇有兴即相寻。  

胡寅　将次种张先寄处厚唐丈  
试问云山数岁华，寒梅吹尽两年花。  
倦游吴楚六千里，幸脱兵戈三四家。  
那用有田从桀溺，且欣无疾住毗耶。  
欲将别后从头说，满眼春酤尽更赊。  

胡寅　将归南岳黎才翁命萧复来相迎且以二诗见贶因作一绝谢之  
涑水分携首重回，南山指日可徘徊。  
殷勤头讯烦甥友，更遣新诗两咏来。  

胡寅　将游上封先寄南台珏老  
淅淅风摇玉露秋，尚怀分柿半山不。  
众香肯共维摩饭，元亮聊同惠远游。  
荟蔚雕零岩壑露，佩环清越涧泉幽。  
青鞋本自无泥滓，更约诸峰最上头。  

胡寅　金沙  
海棠开后数金沙，谁料炎荒有此花。  
青玉案头张重锦，碧云堆里漏彤霞。  
高枝已写清尊照，嫩蕊犹须翠幕遮。  
未信东风肯吹谢，且教游客看繁华。  

胡寅　谨次家君元日之韵  
薰然和气爆声残，贺客充庭上庆笺。  
令节共欣元会日，本朝新数中兴年。  
仰观北斗书王正，合起东山付国权。  
天佑斯文知有在，称觞还咏福如川。  

胡寅　句  
更於何处觅桃源，此地端疑小洞天。  

胡寅　句  
更烦横铁笛，吹与众山听。  

胡寅　腊雷春雪示吉甫  
晓色空明衡岳南，一尘那复隔仙凡。  
贯时松竹色自好，破腊雷霆声未咸。  
万里鲛绡开步障，行金火浣试春衫。  
渔舟不与人供画，独驾云涛月满帆。  

胡寅　李簿携具用前韵和之  
春禽遭冻息交交，不及风筝迭递敲。  
睡起依然开白屋，客来仍是俯青郊。  
方兄无势宁能热，穷鬼多羞祗自苞。  
载酒刲羊烦厚意，当年莘野尚烹庖。  

胡寅　令节即事简晞仲德施  
寒食清明节令佳，禁烟遗俗渺天涯。  
清醇只向丹田暖，料峭犹烦翠幕遮。  
长短骤看森雨笋，高低难觅旋风花。  
小斋寂寂谁为伴，水底初闻两部蛙。  

胡寅　留别贾阁老  
熙朝侍从老堂堂，和气如春与物昌。  
未见峨冠真楚越，思逢倾盖在潇湘。  
放怀缱绻情何厚，忧世艰难话更长。  
果有南山求问意，芷兰犹冀袭清芳。  

胡寅　留别唐次山  
占君州土负沉痾，饱听溪山歡乃歌。  
季路漫传能折狱，阳城元自拙摧科。  
苟逃谴责恩波厚，更喜逢迎廪粟多。  
珍重老人分手意，认文何日再经过。  

胡寅　留别王元治师中谭纯益三首  
儿钓童游几梦思，春风千里恨归心。  
君今旧隐治三径，我尚他州寄一枝。  
载酒犹惭来问字，对花深欲共论诗。  
不堪又听阳关曲，想见酴醾喷雪时。  

胡寅　留别王元治师中谭纯益三首  
幸不当官也去思，春江风日正舒迟。  
少留画鷁呼桃叶，卷尽红螺看柘枝。  
三爵劝酬三益友，四并除扫四愁诗。  
渭城景色朝朝是，不用丹青李伯时。  

胡寅　留别王元治师中谭纯益三首  
欲步夷途盍近思，行寻捷径却成迟。  
大弨不必穿杨叶，古乐何曾唱竹枝。  
须信孔门无用赋，也知高叟漫为诗。  
功名易立书难读，努力当乘少壮时。  

胡寅　马扩作亭湘江之上来求名饮江名之  
畴昔纵横虎豹韬，旆旌悠缅马萧萧。  
饱闻国士无双誉，今见将军第五桥。  
秀句自堪消永日，壮怀仍复在中朝。  
楼前拍拍汀江绿，安得从公举一瓢。  

胡寅　宁乡有感与仁仲彦达同行  
太和薰宇宙，王旅不亲征。  
雁北同兄弟，莺迁得友生。  
正便春入望，莫厌雨稽程。  
何限山花发，遥看为拟名。  

胡寅　陪叔夏游法轮  
不雨度十旬，山行尚清美。  
兹晨岣嵝南，昔者紫盖尾。  
三益伏蒲公，眷我共游徙。  
晋时云龙寺，煇煇千柱启。  
老禅赡幽思，静室更经始。  
梁橑杉桂馥，窗户水云洗。  
况逢月几望，天宇澹无滓。  
空庭竹柏影，藻荇漾流水。  
散衣捧皤腹，行食蹑细履。  
不随羽人梦，当处广寒里。  
何须霓裳曲，梵呗亦不起。  
纷纷共尘世，清绝乃有此。  
又嗟情事隔，不得久栖止。  
人生谁定閒，吾行未云已。  

胡寅　屏山夜雪  
熟醉莲荡风，未赏梅溪胜。  
踏雪访屏山，今年得乘兴。  

胡寅　七月十八日与诸人集真于燕誉堂  
盍簪相与记春芳，落去争如桂影香。  
故觅层台延旷望，可无尊酒泛寒光。  
交挥玉尘倾怀尽，半仄冰轮耿夜长。  
坐到银河分晓色，彤霞金晕更苍凉。  

胡寅　清湖山大火  
青天露坐月敛昏，忽见山烧明溪村。  
转移胡床饱寓目，猎猎变态真难论。  
清湖之山峨帝阍，盘陀四雙如云屯。  
千章大材翳山黑，忽作秋树繁鲜縜。  
得非祝融张南军，周騵汉帜杂邀巡。  
萆山夺壁秣且猎，陈皮较犹群毛髐。  
又疑栖岩穷道人，鏖砂灶破宝魄沦。  
丹光飞飞弄明灭，怪气闪闪腾轮囷。  
随风廓爆声何喧，遇涧缘绝势复分。  
金虬赭虺怒郁律，紫凤朱鸟惊翔鷑。  
欲寻仙家访桃源，武陵太守驰双辬。  
纷敷绛雪土不湿，近远蒸霞山正燃。  
离离点点罗星垣，灿灿烂烂披缬纹。  
巫阳研朱尽屈曲，盘印缭烬香氤氲。  
山清宛然大裘尊，藻粉之间绣光焞。  
侍官服章画彤{左韦右未}，佩玉环玦皆琼{满去氵加王}。  
谁移太华玉井根，开此翠巘芙蓉园。  
徒劳禅宫咏火伞，岂愧花岛歌红云。  
连冈槎牙宣空龈。缺壑侈呀殷唇。  
眉峰胡为变贼赤，顶髻何事从僧{上胡下几}。  
翻思元宵游端门，巨鳌岌载蓬莱蹲。  
踠蜒双衔照天炬，十万油蜡争晨暾。  
只今留滞磎河盘，青荧一灯读书残。  
野人亦解相暖热，坐使寒谷惊龙鸾。  
吁嗟此山美崇峦，若动若植方涵春。  
闽氓力耕地草，岁岁爇藄供糶犂{牧去攵加享}。  
火行于寒反行暄，忍使秀绿余焦痕。  
为翻银河一洗濯，回禄虽炽应逃奔。  
每钦韩公观陆浑，雄词险句咻而燉。  
我犹皇甫爝不息，看君续焰辉无垠。  

胡寅　清明风雪小酌庄舍示黎才翁  
月压梨花坠，风扶柳絮新。  
故园寒食路，回首踏青人。  
万窍方号籁，千山忽涌银。  
拥衾听窈眇，举盏寄经纶。  
浩荡寰中意，逍遥物外身。  
赓歌咸当律，谑浪亦淘真。  
又理沙边棹，将浮雪后春。  
兰亭非达者，空叹迹成陈。  

胡寅　求木硙于周尉  
舂簸精粗期适口，老夫脱粟艰难久。  
它山木臼才百金，四市营求辄无有。  
原惟仁者试咄嗟，要使赤脚治胜{左豆右斗}。  
岂惟软饭慰无牙，亦冀糠粞及鸡狗。  

胡寅　人日惊蛰前数日大雪寄孙奇父韩叔夏  
腊雪不溉旱，天公念嘉生。  
稚春乃祁寒，号令如冬行。  
栗烈鼓噫气，碎訇动霆声。  
初疑雨翻盆，旋觉霰洒甍。  
暂止俄并集，中宵遽开明。  
衾裯起棱角，屏幌同户楹。  
淅淅纸窗战，铛铛铜漏惊。  
鸡寒罢晓唱，雅冻犹晨鸣。  
惊戒臧获起，吹嘘燎炉頳。  
开关醉魂醒，倚杖诗思清。  
便欲披鹤氅，岂思饮银铛。  
空蒙势转盛，飞舞祥争呈。  
月池方漫汗，潮山天峥嵘。  
讵应柳皆絮，却讶梅始英。  
荆璞羞处献，蓝田遣谁耕。  
尘埃争受洗，粪壤叨蒙荣。  
幸已陴巘崿，若为投涧坑。  
分功雨露泽，绚彩冰霜精。  
良足润麦黣，未能浃粱粳。  
经旬苦料峭，三日观荧晶。  
恍忆游汴洛，都忘在湘衡。  
瑶林鄙王衍，冠玉怀陈平。  
亦念袁邵公，长安门自撑。  
更奇李侍中，淮蔡功先成。  
渐喜云解駮，频瞻日舒晴。  
昂然秀松出，倏尔危檐倾。  
墙角仅委积，瓦沟好持盈。  
朝暾破凝泎，淑气苏鳏茕。  
断决冈陇色，斩余白蛇横。  
泮流溪谷响，击碎珊瑚琤。  
瓶去蚌珠餐，庭空狮子狞。  
粉图记姿态，不屑供使令。  
陡觉时序正，不令寒温争。  
冰泥就涸涩，卉木纷勾萌。  
蒨蒨弄池柳，煌煌然山樱。  
了无半面妆，强学六出霙。  
二老久不觌，千篇谅难评。  
羔醪忍独酌，凤茗宜同烹。  
或且放笔快，敢言当敌勍。  
木桃得琼玖，耳属长谣赓。  

胡寅　仁仲小圃  
白云不为轻风起，閒影融融映秋水。  
静中观物万象呈，借问此心何所始。  
蚊飞蠓过那足问，要识人生行乐耳。  
君开小圃富幽致，自外而观如画里。  
陶公高兴只柴桑，晏子之居徒近市。  
春归森森青竹上，秋尽离离从草靡。  
岁华流转只常在，月魄盈亏未尝死。  
经纶胸次自开泰，语笑尊前即倾否。  
君知消息何处来，於穆我师纯不已。  

胡寅　三月晦和唐人韵诗云三月正当三十日风光别我苦吟身共君今夜不须寐  
一气冲融转大钧，四时舒卷见全身。  
若云春向晨钟断，须信诗人未识春。  

胡寅　上封登高  
今朝的的是重阳，独步崔巍觅醉乡。  
饱日山枫千树赤，绚秋岩菊一枝黄。  
幽禅出应耶城供，倦客来迎宴寝香。  
閒读旧题嗟岁月，功名回首鬓毛苍。  

胡寅　上元寄向令丰之  
雪罢梅残烟柳浮，上元灯火春风柔。  
红莲万枝开岳县，比似河阳花定羞。  
官松有明不敢斫，乌桕作烛供清愁。  
君能分光到蜗舍，为遣华星三百毬。  

胡寅　绍兴壬子六月先公再被掖垣之命某时侍行自清江登舟经祖印江口趋行  
云归龙泽寺，风引墨池船。  
谁识行藏妙，空惊岁序迁。  
从行矜壮齿，抚事叹华颠。  
约略人间世，耆僧亦怃然。  

胡寅　绍兴壬子六月先公再被掖垣之命某时侍行自清江登舟经祖印江口趋行  
车骑纷来去，帆樯竞泝沿。  
云閒天淡淡，江静竹娟娟。  
耻学飞腾术，慵参寂灭禅。  
春风常满意，无处不怡然。  

胡寅　十二月二十一日见雪於籍溪  
何事团炉一笑哗，穷冬才许见琼花。  
细论剪刻谁能解，欲斗轻明岂易加。  
且共落梅纷沼鉴，未须融玉挂檐牙。  
知君素有阳春句，可但梁园著赋夸。  

胡寅　十二月酴醾盛开  
不虞集霰与飞霜，可但寒梅度暗香。  
翠碧重敷秋后叶，玉明争绚晓来妆。  
庆怜高架袅清艳，谁道痚条无妙芳。  
折向清尊沾剩馥，与君冬日对春阳。  

胡寅　石峰春霭  
腾龙纷野马，非雾亦非烟。  
心共春山远，诗凭淡墨传。  

胡寅　示程生二首  
利域名途较少多，人生那用学灯蛾。  
如君甘作长贫士，视古宁惭独行科。  
可罗时烦意宠顾，鸢尝跕处重经过。  
扁舟又指闽山隐，奈此苍凉别意何。  

胡寅　示程生二首  
柴桑风度极清真，地位当齐古逸民。  
不为儿曹营饱暖，聊将诗句写经纶。  
喜君自得超遥趣，与世相忘寂寞滨。  
正欲细论嗟遽别，空惭祖谢响然臻。  

胡寅　示端推单普  
我是瘴岭跕，谁为青田真。  
若使新羽燕，老鹰安得亲。  
君行何方来，袖有三吴云。  
访予堕珠玉，蛰户开青春。  
无以答嘉赠，深衷宜重陈。  
仲尼且待贾，至宝宜贵珍。  

胡寅　示法轮长老  
人间膏火日烹煎，尘外光阴可判年。  
路转峰回能几许，鸟啼花发故依然。  
同游多病空携酒，相对忘机不话禅。  
请撤溪桥休送客，却须多种远公莲。  

胡寅　示法轮宗觉  
身如槁木藏春色，眼似澄江映秋碧。  
洞庭湖上月同圆，石廪峰前人不识。  
从来说法闹云林，直措人心定难得。  
岂关佛运有穷通，自是担肩无膂力。  
看君古井直浪尽，阅世空花等尘寂。  
虽然独饭一盂香，争似发甘千百亿。  

胡寅　示高台足庵绍印  
万生纷纶堕迷纲，谁能自拔起情想。  
隙尘初傍阴色空，烧草又趁春风长。  
将身出家参佛祖，此病中作膏肓养。  
足庵道人肯珍重，不与凡流较斤两。  
彼方弹雀弃隋珠，我自舍鱼取熊掌。  
高台平挹石廪翠，古辙下辗雷溪响。  
粥鱼斋鼓不经营，竹月松风静来往。  
定心古井波浪息，夜气灵源襟韵爽。  
忆昔幽寻度云壑，见投佳句论乡党。  
岂惟高格擅风骚，颇信中扃得平广。  
转头尘事还匆匆，入梦胜游真莽莽。  
山梅有信寄一枝，更欲青鞋快真赏。  

胡寅　示黄冈长老二绝  
归兴逢山便解颐，上人多思乞留诗。  
千若万壑经行处，他日烦师觅旧题。  

胡寅　示黄冈长老二绝  
落日溪桥伫宁时，溪云归尽月生迟。  
溪声漏泄真消息，借问溪翁却不知。  

胡寅　示临川曾革  
阙时三千盛，参乎一唯优。  
古来宗德业，谁复继风猷。  
晚派南丰衍，贤名内相尤。  
高文推大手，奥学擅前修。  
有美清江彦，胡为瘴岭陬。  
宗盟标姓望，海若富源流。  
侯馆甘鱼食，宾筵听鹿呦。  
会须题雁塔，聊尔敝貂裘。  
美玉宜深韫，明珠谢暗投。  
自嗟鸢跕堕，空羡鹤夷犹。  
三釜古云乐，一箪今漫忧。  
但令心了了，那畏力仇仇。  
系马竹云净，飞觞梅雪稠。  
愧君相属厚，弱水讵胜舟。  

胡寅　示龙王长老法赞  
东峰峨龙头，西岭掉其尾。  
蜿蜒藏爪鬣，云卧久未起。  
谁凭象教力，挂腹千柱启。  
重天飞铁凤，宝地按金指。  
於今几百年，松柏合抱峙。  
悄无车马尘　　一径渺云水。  
我来亦何事，蜡屐自游徙。  
赞公好禅伯，道俗共欢喜。  
浮云本无心，锡杖聊壁倚。  
借问此山名，其实安所止。  
答云苍岑顶，万觞涌清泚。  
伊何司蓄泄，神物宜在此。  
又言干戈际，流血几万里。  
龙胡为自珍，岩洞深伏弭。  
笑挹香松槽，漱盥白玉齿。  
清风出长啸，月净天如洗。  

胡寅　示龙王长老法赞用旧韵先公佳城与寺相直  
堂堂感麟翁，耿耿跨箕尾。  
已垂百世芳，何用东山起。  
平和梦奠处，郁郁佳城启。  
禅枝附奕叶，鱼粥常千指。  
老龙卧颓波，秀木森嶷峙。  
堆螺沃黛山，泻玉摐金水。  
上人一锡拄，心寂倦他徙。  
我亦希子文，仕已忘愠喜。  
时来语道要，中立旁不倚。  
而君乐幻空，说定不说止。  
永怀先觉人，愧发汗流泚。  
彝伦出笔削，一是无彼此。  
修程不自勉，九十半百里。  
相彼齧世芬，所向辄摇弭。  
未知吾相马，异质遗毛齿。  
更须求真龙，万古资一洗。  

胡寅　示能仁长老祖秀  
此世示可出，太虚无古今。  
一尘绝点染，万象罗萧森。  
白云从何来，舒卷亦无心。  
流风散远影，花雨释重阴。  
俄然际碧海，倏尔归遥岑。  
方来讵可执，已去谁能寻。  
何人知此意，鱼鸟徒高深。  
道人乃如许，洒落湘之南。  
冥鸿岂避弋，倦鹤亦投林。  
昔年淮泗间，清誉喧佩簪。  
石塔缝无际，盐官鼓无音。  
衡山亦何有，神廪供爨鬵。  
十年一纸衲，彩线穿金针。  
上方万壑外，微笑开我襟。  
幽怀久自契，俗虑何由侵。  
攀萝共明月，流水写瑶琴。  

胡寅　示阮冠  
一行作吏掷分阴，世路尘劳满客襟。  
三语风流归梦想，十年书问寄浮沉。  
门前种柳春光好，堂上鸣弦古意深。  
别后新诗都觅取，对哦湘渌醉还斟。  

胡寅　示上封长老洪辩  
濯足潇湘湄，瘦藤拄衡岳。  
寻山半吴楚，何意得雄邈。  
青冥几石级，屐齿响荦硞。  
低昂度翳郁，轩翥见披剥。  
下视千万山，碧海潮初落。  
无风浪自鼓，浮动汹岳岳。  
谁云地南倾，鳌足有踸踔。  
请看高几许，天近只一握。  
高寒变冲融，三伏谢焦灼。  
群松何人种，凛立傲冰雹。  
况彼凡草木，跂望难簉著。  
精庐凭佛力，云外聊自托。  
上方连兜率，下界指蜗角。  
道人洪河辩，万卷归领略。  
汤沐以诗鸣，澄观老禅缚。  
相从尘垢外，一语符啐啄。  
愁云结苍梧，来雁眇燕朔。  
邺侯有旧隐，此兴吾数数。  
不须理牙签，借问有三学。  

胡寅　示诗僧了信  
伊谁遣子著袈裟，幸自同源又一家。  
尚喜深山閟珍璞，曾看枯卉粲奇葩。  
空言组绣真无用，实际津途亦易差。  
衣敝履穿头欲雪，定於何处作生涯。  

胡寅　示吴守  
汲湔明月泉，散襟清风亭。  
秋阳不能暑，宿酒爽以醒。  
佳哉此胜原，历览所未经。  
一溪曲折白，万嶂低昂青。  
上有蛰龙湫，比渭不比泾。  
天边建河汉，地底奔雷霆。  
物产不储秀，伊谁当炳灵。  
早负李固笈，夜拾车公萤。  
古学探奥穾，高文掞天庭。  
善刀随所遇，小试常发硎。  
胡为岭南州，尚屈摩霄翎。  
人生多离合，泛泛如流萍。  
忽焉复邂逅，岂辞倒公瓶。  
著身山水窟，已浣埃壒形。  
况乃家塾间，美诵盈客听。  
颀颀两孙子，玉立此宁馨。  
居然五经笥，问岁才十龄。  
诗成使之哦，清越公其聆。  

胡寅　示延平日者  
万物森然播大钧，一言钩决妙通神。  
卷帘与客谈忠孝，袖手观时任屈伸。  
燕石勒名应有日，凌烟图像果何人。  
且从冠盖林中看，莫滞天涯与水滨。  

胡寅　示周尉  
官酒不可求，村酿不足酤。  
似闻糟床注，滴沥真珠露。  
载醪欲相过，好语亦已屡。  
梅花虽零落，残雪尚可雇。  
足捉笼中鸡，仍撷园中茹。  
一壶便堪醉，不必更携具。  
数朝风雨湿，两日已通路。  
行乐贵及时，蟋蟀岁云暮。  

胡寅　思归八绝  
天柱峰前又一区，已闻松菊渐荒芜。  
近来更草归田赋，敢以无功恋左符。  

胡寅　思归八绝  
昨日春风花满山，回头秋叶锦斑斑。  
终年窍绿惭忧寄，何事迟留久未还。  

胡寅　思归八绝  
壮时尝有意功名，不觉星星白发生。  
眼亦渐花心更短，归与犹可事农耕。  

胡寅　思归八绝  
夜梦俞音出帝闱，朝来江雨已生肥。  
扁舟载酒吹长笛，未减辽东独鹤归。  

胡寅　思归八绝  
上圣心唯赤子矜，庶邦可以佐军兴。  
自书政拙催科考，今古舂陵复永陵。  

胡寅　思归八绝  
屡督平反狱易空，深惭龙断货谁笼。  
后来倘念全齐寄，应筑虚堂致盖公。  

胡寅　思归八绝  
传家素业祗图书，永日沉涵乐有余。  
方信此心无所著，山林钟鼎一蘧庐。  

胡寅　思归八绝  
画角声中歡乃歌，野人应未许云和。  
扣船我欲赓余唱，更沐西风雨一蓑。  

胡寅　送茶与陈霆用贾阁老韵  
闽相渺天涯，新苟谁与促。  
对兹火云候，漫说酒千斛。  
要须临水榭，满啜一瓯玉。  
泠然生两腋，万里那更仆。  
想君坐茅斋，口授汗如沃。  
饱餐先生馔，睡思莽难逐。  
玉川亦何有，撑拄文字腹。  
遣饷良未多，精品端不辱。  

胡寅　送茶与执礼以诗来谢和之  
箪瓢曾不饱颜回，何事新茶转海来。  
八饼尚怀经幄赐，一苞聊对岭云开。  
分君要使浇书腹，待客应须罢酒罍。  
自笑玉川空两腋，清风无梦到蓬莱。  

胡寅　送黄权守归八桂三首  
展骥官良是，凭熊职未专。  
中和已成颂，清净岂无传。  
楼雘环新堞，丁黄溢旧编。  
圣朝方考绩，华宠颁宣。  

胡寅　送黄权守归八桂三首  
乐物覉栖伴，筋骸放逐余。  
自甘门有雀，宁叹食无鱼。  
倾盖情文腆，投醪笑语舒。  
晚途多感慨，赖此得时祛。  

胡寅　送黄权守归八桂三首  
雨岸溪纹蹙，风亭柳带萦。  
借留无上策，送别有兼程。  
望杳云间旆，班余野外荆。  
路从簪玉去，增我故山情。  

胡寅　送黄熙赴韶推  
籯金不取义方严，孝友家庭岭海瞻。  
力古共推经笥富，决科争看笔锋铦。  
才非俗契心难展，清畏人知德尚潜。  
鹏翼垂天终九万，固应凫舄未能淹。  

胡寅　送黄彦达归建安  
漳滨读书夜复日，十七年间驹过隙。  
相逢忽认语音存，面皱髯张都不识。  
岁晚悬鹑在结穿，坐寒我亦无青毡。  
少时意气今何似，对此犹能吸百川。  
北风草木伤迟暮，秀岭长松色如故。  
须知忧道不忧贫，莫厌儒冠羡纨裦。  
坐悲四海方横流，长剑未试心未休。  
寄语幔亭云外客，他年终约紫霄游。  

胡寅　送姜医与能仁西堂印老能仁韦宙读书之地  
韦公挟策漫荆榛，牧子亡羊也未真。  
百叠乱山秋思杳，半岩修竹岁寒亲。  
不须招手游莲社，且可冥心舍筏津。  
山芋畦蔬正味好，饷君姜醢助芳辛。  

胡寅　送黎才翁往荆门  
圣道原来不易穷，君今何处觅同风。  
唐虞世远精神在，邹鲁人归事业崇。  
德性未尊须强学，道心才胜即收功。  
他时杯酒论暌阔，应有微言激懦衷。  

胡寅　送英州推官  
素业平生笔砚交，粗官何事管榜敲。  
自伤放逐生中热，时对清风解外胶。  
掞藻更窥青玉案，分甘常记绿罗袍。  
扁舟北上英州幕，卜吉应逢泰拔茅。  

胡寅　送余泽还义兴  
挟策漳滨两韶稚，君后南随州计吏。  
相逢冠岁璧池头，顿觉词华使人惴。  
谓宜云路恣腾踏，岂料霜蹄多蹶踬。  
君才视我十倍加，蓄积那堪五经笋。  
已穷孟轲不动处，得丧穷通归一致。  
每怀会合未曾款，辄复鸿燕春秋异。  
寸莛才欲撞舂容，不尽之音耳空记。  
去年邂逅得所原，千里过我少停辔。  
围炉烧栗忘放分，蹙雪访梅喜春至。  
窥园细看百卉动，陟榭满挹千峰翠。  
读君旧诗黄钟律，观君新德清庙器。  
默求至善不近名，下视群愚非饰智。  
常虞涉世伤坦率，见语躬行合谨细。  
值君隐忧方食蓼，而我美疹如絞臂。  
飞觞引满不复能，战饮吴门梦中事。  
采菊聊同茗碗清，丸艾时归药婆利。  
忠言赠公岂肉骨，益友贶予真補劓。  
浮云聚散古则尔，人生出处孰无累。  
闻道双珠已候门，便乘一叶同插翅。  
朱楼婉娩托旅梦，江树霏微搅离思。  
一区衡山勿负约，三绝麟经更涵粹。  
得时而驾谅不免，有使且寄相思字。  

胡寅　送张倩归衡岳  
鄙人丽丹书，分合堕荒杳。  
玉郎胡为来，高谊云共眇。  
一年常惜日，四序乃过鸟。  
安能久相留，话别情太悄。  
离筵亦何有，瘴雨对蛮醥。  
羞以蛙与蛇，茹以芹及蓼。  
相将丹荔熟，怅望剥绛皎。  
爱君温克姿，不被欢伯绕。  
缅怀君祖烈，德粹学甚窈。  
乃翁才情富，未试嗟折夭。  
早交论金兰，晚契托萝茑。  
雇惭兼金赠，聊用苦语晓。  
发身在求仁，此理悟者少。  
人虽处尘世，心盍度尘表。  
凌霄而俛睨，万物孰不小。  
规模要宏廓，闻见忌寡謏。  
南方君子居，吾敢废强矫。  
勿兴儿女恋，后会龟已兆。  
千山空棱层，万水自漭渺。  
行行得夷路，长辔策騕褭。  

胡寅　送智京长老智京普融上足也  
人生如浮云，片片随所起。  
值遇初偶然，解散亦俄尔。  
识君湘水头，凝袂衡岳里。  
十年去何住，新化五百里。  
乘兴出山来，相对淡无滓。  
因思相见初，贼帜森未弭。  
世事几秋叶，壮怀今止水。  
堂堂普融老，鹤瘦松孤峙。  
广舌浩江输，迅机无箭拟。  
八请六道场，到处万人喜。  
一灯千百焰，高第君得髓。  
法席既绍隆，诗鸣亦能似。  
衡门鲜晤语，杖锡盍留止。  
翩然复告辞，母病急甘旨。  
故知秉彝性，谁或外此理。  
为话本来心，闻闻即弹指。  

胡寅　送朱推于水东口  
送客水东口，散襟城北头。  
清风正骀荡，细雨忽飞浮。  
荒传少来燕，平田多乳鸠。  
何时理归棹，横笛下沧洲。  

胡寅　送朱翌赴召  
青松出涧底，志已楝梁真。  
平生饱霜雪，岁晚中寻茺。  
屈伸谅有时，穷达是所遇。  
如君才与学，八面有余裕。  
志修文自昌，阨守愈固。  
已甘韫厁藏，宁原莫邪铸。  
急趋冠盖林，万里便跬步。  
时来则卿相，慎勿负平素。  
霜繁千嶂晚，天阔三江注。  
倘遇子陵台，为我一回雇。  

胡寅　泝江濡滞  
何处难忘酒，舟行不进时。  
漫流迷縴道，数日诮篙师。  
近树久犹见，远山都未移。  
此时无一盏，吾意亦纾迟。  

胡寅　宿余干临江高寺题清音寺  
閒身何事有尘劳，憩息欣逢一榻高。  
瀼水转湾如玉玦，曲洲斜抱记檀槽。  
凭栏偶见飞鸿翼，对酒仍持紫蟹螯。  
畴昔未观东汇泽，片帆聊欲驾洪涛。  

胡寅　岁除示汝霖三绝  
柏酒椒花又盍簪，莫将谈笑枉光阴。  
自怜四十无闻者，欲问如何不动心。  

胡寅　岁除示汝霖三绝  
邂逅遮留阅岁寒，山肴溪蔌且同盘。  
不忧绝学商量少，只怕新诗属和难。  

胡寅　岁除示汝霖三绝  
紫盖峰前万壑流，长松修竹与云浮。  
欲分一半谁人可，子若能来亦易谋。  

胡寅　潭溪秋碧  
秋容何处佳，淡泊寄寒水。  
无滓湛遥天，我心正如此。  

胡寅　题蔡生竹里茅檐似野航  
诛茅自结林中屋，林密先删百竿竹。  
南山献状漏南亭，北路行歌喧北曲。  
谁知江海蔡中郎，岁晚栖栖泊岭阳。  
未有净名方丈室，小斋聊寄锦江航。  
劝君须学逃名隐，题揭徒然绚黛粉。  
诸看郑圃四十年，妙在不知而不愠。  
我今亦住茅竹间，身世浑如系缆船。  
空间之中何所有，圣门勋业浩无边。  
此君且伴幽人趣，时来岂不茅连茹。  
瓶罍果醉两三人，会约伊渠杖藜去。  

胡寅　题草衣岩  
石室流传一草衣，草衣消息了无违。  
此山只是如如休，何向山中觅祖师。  

胡寅　题朝阳阁  
潇水东来北流去，宛宛山城挟江住。  
城中万瓦蔽雄观，江外千岩自幽趣。  
朝阳近止潇之西，系舸扪苔上石蹊。  
翠壁划开光黤湛，高罗垂覆绿冥迷。  
排岩闯水飞栏出，挂插洄潭老蛟脊。  
浑疑海蜃喷珠宫，复讶楼船褰绣帟。  
鸣鸾佩玉不须论，西雨南云手覆翻。  
寄语子牟来独夜，试看天阙瑞霞暾。  

胡寅　题单令双清阁  
中扃有天游，一室四海见。  
倘无空虚地，六凿互争战。  
琴堂故萧爽。向也正墙面。  
棘茨莽蒙蔽，鼷鼠纷旋转。  
划除资豁达，顿觉云水眩。  
瞰临幽阁出，率略重营缮。  
从容五六客，尚得摇歌扇。  
西山隔雉楼，佛髻三两现。  
渺然宜北望，深碧湛芳蒨。  
群峰涌翠浪，远迩相明绚。  
珍禽知几种，演漾花雪片。  
有时惠风来，轻皱蹙霜练。  
最怜明月夜，酒渴光可咽。  
主人蔼优政，不愧宓子贱。  
挠之莫能浊，聊用青白燕。  
心澄迹自洁，眼静照还遍。  
他年腾踏去，回观等邮传。  
只今檐前渌，但足注诗砚。  
予方混泥涂，每愧陪高宴。  
更书梁栋间，何以贲花县。  

胡寅　题傅氏真意堂  
高柟落繁荫，茂竹疏泠风。  
小亭寻丈景，已冠一亩宫。  
况复哆北楹，方池渺溶溶。  
游鯈亦何乐，动影相冲融。  
卉木罗以差，想见芳菲容。  
香枝寒月碎，雪架春云浓。  
我来秋暮时，山叶般般红。  
乃眷黄金花，尚閟东篱丛。  
维君抱材气，志通身则穷。  
和璧献未售，夜半光腾虹。  
乐岁突尚冷，初筵尊未空。  
恨我早病衰，不能卷千钟。  
喜闻涤尘话，冰壶莹心胸。  
又知此胜境，芹溪萦砚峰。  
昔有遗世士，烟霞眇飞踪。  
先生傥邂逅，问迅为我通。  
芝苗不足饱，多谢角里翁。  
相期玉京路，手把青芙蓉。  

胡寅　题关云长庙  
西方有幻师，以利行幻术。  
利他乃甘言，自利则其实。  
曾微证形象，雇喜论恍惚。  
可怜亿兆人，明智百无一。  
泯然俱受绐，宁以鬼自怵。  
疑怖既迫心，祈祷便屈膝。  
千载浮屠氏，个个提一律。  
云长忠烈士，蜀汉凛三杰。  
许身初择义，遇主益秉节。  
一受先主知，不为曹公屈。  
最后围樊城，许南已无拂。  
智略孙吴俦，议徙股胆栗。  
惜哉片言戾，壮志遂纡郁。  
至今想英风，使我竦毛骨。  
庙祀礼则宜，为国有典秩。  
而彼天台僧，相此山水窟。  
欲缮庐而处，假灵宣鬼物。  
章乡城近止，将军此焉没。  
斯人兼畏仰，吾计行可必。  
唱云暴悍魂，岩壑擅营室。  
从吾爱净戒，父子归命佛。  
初犹未赫烜，灵响沉寂谧。  
奈何无尽翁，作记极词笔。  
一毛成万钧，财施日盈溢。  
精蓝敞千柱，城旦汹溟渤。  
捐身养惰游，小智之所弗。  
而况正直神，肯徇智颛汩。  
永怀王迹熄，异说竞衖出。  
圣言甚微眇，学士迷祖述。  
佛徒窍其柄，高坐弄拳拂。  
翕张性命说，自谓了生灭。  
孤标类清远，阴趣尽攘夺。  
凡民何足算，吾党是可妒。  
终始莽如梦，变化暗若漆。  
矧希有漏因，便怛无常猝。  
推波而助澜，司寇莫能诘。  
岂惟兹一庙，淫祀如发密。  
谁将驱缁褐，南亩畀巾帻。  
幽明无俶扰，典祀不相昵。  
坐令宇宙间，礼乐兴炳蔚。  

胡寅　题郭伯成画竹道傍人家作雨势  
可但文翁会写真，典型今见一枝新。  
含风带雨萧然意，共看林宗垫角巾。  

胡寅　题郭伯成画竹月岩寺  
夫君自是雪霜姿，落笔风生更不疑。  
留向财前弄明月，桂枝相伴影参差。  

胡寅　题贾氏超然堂  
超然华榜照新堂，兀尔忘机入醉乡。  
城外有山心共远，壶中无事日偏长。  
月留粉壁檀栾影，栏俯冰池菡萏香。  
最爱南窗通北牖，好风时送一襟凉。  

胡寅　题净明观  
长官冰操正飘缨，叹息东流宰木青。  
佳句不随方士化，故应留作换鹅经。  

胡寅　题净明观用旧韵简黎才翁  
得酒相逢笑绝缨，而今双鬓不全青。  
蓬莱尚说三四浅，何况方平与蔡经。  

胡寅　题刘练师屋壁  
谁言无路出尘氛，丹灶初闻一语真。  
窗外未堆千嶂玉，坐中先盎一壶春。  

胡寅　题能仁照庵绍亨所建  
福州多僧天下闻，缁衣在处如云屯。  
何人能了上大事，斋鱼粥鼓徒纷纷。  
云中复表第二月，何异污渠鉴毛发。  
不独诗人水镜昏，定知佛祖龛灯灭。  
道人朼来南山下，盖头随分茅一把。  
菩萨果地已孤高，石廪峰前潇洒。  
草庵初就来乞名，试往寻之水竹清。  
莫讶此庵安四壁，大千沙界总分明。  
观君所至金碧焕，公才利用如澄观。  
邻僧无赖苦侵疆，何似古人不畔。  
从他三毒痴贪嗔，我自无无一点尘。  
携庵南北东南住，万象光中独露身。  

胡寅　题能仁竹轩竹皆猫头也  
负崖临壑几千竿，掩映虚堂绕曲栏。  
森矗翠幢参玉槊，毡毸戏青鸾。  
三冬已见龙孙起，六月犹便虎啸寒。  
置酒会歌貍首节，要令鼠子不相干。  

胡寅　题栖云阁  
青山画出天台障，溪流宛是桃源漾。  
一庵深著翠微间，高阁更搴云气上。  
道人於此几经春，七闰不作黄杨屯。  
孤标如松自磊砢，爽气映竹长清真。  
炉中寒灰与心寂，世味只今余好客。  
横潭一笑得烹鲜，通道三杯酬蜡屐。  
原君勿羡飞升天，亦莫面壁沉幽禅。  
问云何心不出岫，归与吾党相周旋。  

胡寅　题清远峡山寺  
清远峡山寺，几年闻汝名。  
维舟得眺望，满目慰经行。  
壁立巉天秀，溪閒写镜清。  
岭云方北上，涛雪漫南倾。  
罪垢三熏净，归风两腋轻。  
皇慈天共大，睿知日同时。  
重起阙廷恋，敢怀山水情。  
生绡无画手，聊此寄真形。  

胡寅　题铨德秋声堂  
紫极题诗岁月深，秋风怀感重沉吟。  
殷勤种此一庭玉，回薄依然万古心。  
独有佳名追彩笔，谁将幽思入瑶琴。  
萧萧醉扫笔池石，水月光中觅至音。  

胡寅　题人州砻岩  
盖山限华夷，夷水不得出。  
涧壑相奋撞，竟朽此山骨。  
想其初洞达，借势有神物。  
臂开青石壁，黤黮乌龙窟。  
奔流成长溪，岩洞寒突兀。  
秉烛千步游，怪景才仿佛。  
华发结乳顶，空翠谁扫拂。  
石田耕未熟，石鼓响不没。  
灵仙眇羽化，古庙凛纡郁。  
我来庚伏初，弄水解缨绂。  
清甘流渴肺，妙听含钟律。  
两腋御泠然，回产叹飘忽。  

胡寅　题上饶半月岩四绝  
何年落月挂苍山，长似瑶梳插翠鬟。  
拟琢半轮营魄处，莫教如玦只如环。  

胡寅　题上饶半月岩四绝  
琼楼玉宇匝天开，织女天孙静往来。  
月姊故应羞老退，谴除私馆堕岩隈。  

胡寅　题上饶半月岩四绝  
每见云端上下弦，遥怜破镜两娟娟。  
原移此景蟾宫去，日月当令一再圆。  

胡寅　题上饶半月岩四绝  
非关狡兔月中藏，肯与痴蟆饱寸肠。  
只恐世人嫌冷看，故依云岫掩寒光。  

胡寅　题胜业悦亭  
欲结衡山茅，未买修竹径。  
杖藜借危亭，面势五峰正。  
何人纵恶木，墙外巧翳映。  
挥斤快望眼，岳色涵空镜。  
连岫忽生云，又厄登临兴。  
吹开指雇间，独立西风劲。  
天机进人事，众定两相胜。  
不竞独此心，万象同一莹。  

胡寅　题石头庵  
剥落烟云秋晚晴，身心无累此閒行。  
正听万壑松风满，想见西南新月生。  

胡寅　题叔夏乐谷  
君知至乐本难名，何事犹令谷应声。  
植杖自锄园草绿，挂瓢时浥涧泉清。  
了无歌吹娱宾人，只有诗书养性情。  
却恐仁人尚蒿目，又须凭酒破愁城。  

胡寅　题斯行厚亲庵世祀阁二首  
轩冕身犹寄，金赀意不存。  
永怀三釜乐，当把一经繙。  
静室依松柏，清规遗子孙。  
里仁如长者，真使簿夫敦。  

胡寅　题斯行厚亲庵世祀阁二首  
不用登临趣，凭高心重催。  
庞公勤上冢，束晳更循陔。  
羊枣终身慕，莪蒿鞠子哀。  
年年拜寒食，岂但数云来。  

胡寅　题四画　清湖骤雨  
银竹森空映，湖乐队莽中。  
不因风卷去，那得见冲融。  

胡寅　题翁道人竹轩  
寄语东阳翁道人，开轩种竹意何亲。  
经年又看龙孙上，晚岁宁忧凤食贫。  
风月肯来聊竞爽，尘嚣不到独相亲。  
何时柱杖敲门去，若比王猷懒更真。  

胡寅　题浯溪  
戎马胡为践神京，翠华东巡朝太清。  
扶桑大明涌少海，虎符百万屯云兴。  
皇威意无穷发北，老傅坐筹自巾帼。  
谋臣猛将俄解体，吹入胡笳一萧瑟。  
寒南莽莽多穹庐，塞雁年年不系书。  
回首朔云清泪满，伤心玉坐碧苔虚。  
中兴圣主宣光类，群材合沓风云会。  
会稽甲榡今几时，於铄王师尚时晦。  
最喜肃侯开肃宗，不谓晨昏急近功。  
竟使大唐宏业坠，丰碑有愧昭无穷。  
徙倚碑前三太息，江水东流岂终极。  
颂声谐激不为难，君王早访平戎策。  

胡寅　题浯溪小景  
卜宅元郎岂偶然，江山千古共流传。  
乾坤巨石知多少，待看中兴第二篇。  

胡寅　题湘西小景  
身在山中不见山，山前行客未能閒。  
何人水墨秋毫外，十里湖西尺寸间。  

胡寅　题永倅厅康功堂  
政拙催科永陵守，实赖贤僚明可否。  
邦人复嗣海沂歌，仓廪虽空闾里有。  
功成将去朝日边，更辟虚堂得昼眠。  
后圃好花初著土，前檐新竹已参天。  
貔貅未饱军需急，赤子如鱼釜中泣。  
若知王业在农桑，国势无劳忧岌岌。  
酒阑四壁读前碑，吏隐犹胜五马随。  
千古濂溪周别驾，一篇清献锦江诗。  

胡寅　题永州东山西亭  
此亭得名从子厚，琬琰一篇传不朽。  
我来相望三百年，误使承流称太守。  
初无施舍慰民心，漫有诗歌喧众口。  
东山妓女北海尊，歌舞春风醉花柳。  
欲回面势直西南，更植修篁遮培塿。  
卷舒云雨襟袖间，溅浣冠缨尘土后。  
近闻王师频奏凯，狂虏不复窥庐寿。  
吾君神武光宣上，将相宏略方召偶。  
遄归北狩定有期，开拓中原岂无手。  
雇予痚懒归意迫，当世功名息心久。  
寄言怅望独醒人，欲报厚德乏琼玖。  
遥山蹙黛酒如江，劝我日饮无何有。  

胡寅　题岳麓西轩三绝  
偶向红尘得此生，岁寒松竹尚多情。  
道人亦有生前契，幽处开轩巧见迎。  

胡寅　题岳麓西轩三绝  
月户风窗悄不扃，静中真乐故难名。  
山泉未识幽人意，自作穿林写壑声。  

胡寅　题岳麓西轩三绝  
山雨冥蒙久未晴，袖中长笛为君横。  
一声吹破浮云色，归去呼船载月明。  

胡寅　题云峰齐云阁示住山思达二绝  
舒卷高低晴复阴，澹然无滓亦无心。  
不知底处相齐得，且倚危栏一散襟。  

胡寅　题云峰齐云阁示住山思达二绝  
秀色参差千万端，浩然无碍碧天宽。  
上人若见相齐处，试与凭栏指似看。  

胡寅　题樟源岭下老妪井栏妪百五岁  
嘻嘻呀呀三伏中，投鞭拭汗一亩宫。  
铜瓶击深响韚韔，翠绠引重声珰东。  
雪花下咽肌骨醒，风腋泛驾仙灵通。  
百年老妪羽经化久，名与甘井垂无穷。  

胡寅　题指南轩二绝  
老屋萧痚四五椽，瓦炉时冷断诸缘。  
客来若问名轩意，莫似维摩但默然。  

胡寅　题指南轩二绝  
斩辕逸驾已旋归，赤水玄珠却背驰。  
南去北来何处是，坐令杨子泣多岐。  

胡寅　题中元观次黎才翁韵  
挂了衣冠却问农，几回欹枕听晨钟。  
壮怀了与浮云渺，宿疹犹资大药功。  
想像濠梁宁有趣，追寻风驭岂无踪。  
道人要识春台乐，须身壶公问所从。  

胡寅　同单令游延明寺  
下马敲门扁蝠飞，乱鸦啼晚客还归。  
村江浅可褰裳涉，美酒清宜满斚挥。  
独树高花红啄玉，繁丛嫩蕊细编玑。  
追随冠者皆行乐，借问何人鼓瑟希。  

胡寅　同蒋德施诸人赏简园梨花  
君不见韩退之，招唤刘师命。  
醉赏长安西郭梨，青天白日交相映。  
岂料炎荒中，好事如简翁。  
雕冰剪玉春不融，二十五树高笼松。  
风流八仙携草具，轻阴阁雨相随去。  
朝同去，暮同归，  
回头翠微明日玉花飞。  

胡寅　同蒋教授单令访竹里  
迟日芳郊路，寒暄气已分。  
共寻茅屋趣，一醉竹光云。  
蕴藉潘怀县，清修郑广文。  
衰迟亦何幸，并得友多闻。  

胡寅　同邢子晋范伯达游方广二绝  
黄梅作雨暗朝曛，山北山南路不分。  
知我与君非俗驾，晓天收尽五峰云。  

胡寅　同邢子晋范伯达游方广二绝  
瑶阶金殿涌青莲，此是南山小有天。  
诗客若为深避酒，道人无奈不参禅。  

胡寅　同宣卿和仲仲达游上封值雨百归时上封辩病南台珏同行  
不到峰头正一年，北游新客更超然。  
净名不语元无病，惠远同行定有缘。  
风雨不期相邂逅，云山未许独留连。  
归途绝景何人见，万顷银涛涨楚天。  

胡寅　同余汝霖游西湖观天竺观音永怀林和靖三绝  
莫话蒋陵陈迹，青松翠碧跻攀。  
此别再游何日，梦魂长绕湖山。  

胡寅　同余汝霖游西湖观天竺观音永怀林和靖三绝  
岩前晴日荫树，林下微风来兰。  
临水更无尘想。望云时有遐观。  

胡寅　同余汝霖游西湖观天竺观音永怀林和靖三绝  
劫火不烧大士，寒泉谁荐先生。  
跋马与君吊古，西风落日凄清。  

胡寅　挽陈几叟  
妙质曾挥匠石斤，久於其道更超群。  
皂貂破敝头蒙雪，黔突凄凉气吐云。  
忽上谏坡规帝德，又陪经殿劝皇坟。  
事功难必清名在，未辱先贤付托勤。  

胡寅　挽端州黄大用大用喜读书有志行数过予讲讨虽未诣宗本要佳士可尚也  
每惜南冠懒读书，欣逢之子富三余。  
文章户牖虽频闯，师友源充或未疏。  
底事个中纷侘傺，坐教淫末费驱除。  
昭昭奄作冥冥去，悼尔能无一束刍。  

胡寅　挽端州黄大用大用喜读书有志行数过予讲讨虽未诣宗本要佳士可尚也  
锯屑霏谈涉往今，濡毫洒纸掞词林。  
听歌鹿野三章后，帐下龙门九曲深。  
十口西畴贫萦莫，一官南选晚侵寻。  
早知大易无思虑，应悔生前未洗心。  

胡寅　挽黎承事  
北正黎司地，南来得姓繁。  
清时能教子，余润必高门。  
珠蚌他年誉，金粂晚岁温。  
王师勤佐馈，乡斗待平反。  

胡寅　挽黎承事  
援手遗嫠难，酬心乐泮恩。  
凄凉投辖井，慨叹给孤园。  
艺槚平居近，攀松永慕敦。  
流年驹过隙，不辱付诸昆。  

胡寅　挽李太孺人  
桂水无情日夜东，空余丹旐泝西风。  
一经不负门闾望，五鼎端宜馈祀丰。  
茂渥出纶观有炜，芳徽勒石播何穷。  
遥知祖送诗千首，挽铎声悲大队中。  

胡寅　挽刘忠显  
念昔京都昼掩关，墨云黄雾塞人寰。  
南城扫雪迎耶律，北道闻风拜禄山。  
不为身谋心皎皎，已终臣事意闲闲。  
何人得与高名交，千古常山谅可班。  

胡寅　挽刘忠显  
未识堂堂玉立姿，已传薤露满山悲。  
空余父执修恭意，谩继词流纪德诗。  
诸子尽贤门益大，万家余地冢初累。  
纷然尽夺三军帅，谁识公心死不移。  

胡寅　挽某氏  
慈祥令淑禀於天，宗族闺门共仰贤。  
中馈克修惟六二，义方能教亦三迁。  
艺萱无复忘忧日，种柏行看合抱年。  
旧欲升堂今已矣，大招成些重凄然。  

胡寅　挽谭邦鉴  
忠烈延康子，期颐致政孙。  
文词金震荡，行治玉纯温。  
梦熟黄粱早，名余绛旐骞。  
伤哉九京路，白日閟泉门。  

胡寅　挽谭邦鉴  
契好联三世，交情晚更深。  
宦游乖握手，书到岂论心。  
叹失超胜原，愁闻相挽音。  
平生一尊酒，已矣不同斟。  

胡寅　挽吴丞相  
妙龄一月了群书，未壮声华众已孚。  
器远况曾师旧德，时来俄看献嘉谟。  
亲扶日毂升天路，不许金戈入帝都。  
大节已全名自永，讵同奸慝苟全躯。  

胡寅　挽吴丞相  
追念宣和国势孤，上公元宰导人谀。  
妖氛已觉前星暗，皇泽宁论少海枯。  
谁谓玉华传玉座，共知青琐伏青蒲。  
谗言一发堪流涕，祸在同升有鄙夫。  

胡寅　挽吴丞相  
黄扉清启帝之初，俊乿招徕念远图。  
桃李舒华方雨露，鸳鸿戢翼又江湖。  
当年举国蒙休烈，至死无人雪厚诬。  
圆觉妙明何计此，独疑遗恨绕苍梧。  

胡寅　挽杨训母荚氏  
戚戚秋风飐旐旌，送车千辆咽佳城。  
令妻寿母名兼美，孝子慈孙礼备成。  
望士有诗歌绋綍，梵坊无侣献铙钲。  
更惭朴语书铭石，万一幽光久更明。  

胡寅　挽杨子川  
倾盖小冠市，论文乔岳阳。  
一生能几屐，两鬓忽成霜。  
我尚栖南岭，君俄赴北邙。  
无因浇絮酒。回首重呻伤。  

胡寅　魏漕彦成昔宰弋阳政绩上闻召对改秩予适当词命后自台郎出守滁垦荒  
绍兴乙卯选贤时，弋水鸣琴有去思。  
文石对敭言动听，演纶无愧改官词。  

胡寅　魏漕彦成昔宰弋阳政绩上闻召对改秩予适当词命后自台郎出守滁垦荒  
滁莱千顷变嘉禾，两岁之中绩效多。  
赏格虽悬初不用，柄臣何事有偏颇。  

胡寅　魏漕彦成昔宰弋阳政绩上闻召对改秩予适当词命后自台郎出守滁垦荒  
汉水萦川北且南，大堤花映府潭潭。  
若非刺史裨颓缺，鸭绿浇成几醉酣。  

胡寅　魏漕彦成昔宰弋阳政绩上闻召对改秩予适当词命后自台郎出守滁垦荒  
解到周公谓鲁公，尚书深见古人风。  
流传顿广谁之力，千古须知魏与洪。  

胡寅　魏漕彦成昔宰弋阳政绩上闻召对改秩予适当词命后自台郎出守滁垦荒  
天涯覉枕看三山，一日皇恩诏使还。  
君子但知为善乐，岂同余臭满人间。  

胡寅　魏漕彦成昔宰弋阳政绩上闻召对改秩予适当词命后自台郎出守滁垦荒  
名酒烦将一斛来，瘴余衰病不胜杯。  
醉中独爱舂容奏，恰似春潮卷海回。  

胡寅　魏漕彦成昔宰弋阳政绩上闻召对改秩予适当词命后自台郎出守滁垦荒  
闻说仙居窈复宽，湖山全似画图看。  
谪归正值皇纲整，莫向斯时咏考盘。  

胡寅　文定题范氏壁次韵  
四海兵戈里，一家风雨中。  
逢人问消息，策杖去西东。  
历数前朝乱，何曾扫地空。  
山居自有药，时对主人翁。  

胡寅　吴守祈雨有应  
延陵宿望冠三吴，又见熙朝老大夫。  
善政旧闻风偃草，清规今信浦还珠。  
山川每应精神祷，禾稼全凭润泽苏。  
可但邦人歌五裦，也知还客尉焦枯。  

胡寅　吴守生朝  
梅信初传冬未深，高门熊梦庆相寻。  
三朝耆旧人皆仰，一德纯全众所钦。  
难老椿龄方演迤，后凋松色正阴森。  
原公常记茱萸酿，每岁兹辰细细斟。  

胡寅　溪旁大楮为水所浸将蹶有感  
树引江流得自滋，不虞波浪齿根基。  
原言捧土加培植，长荫行人暍暑时。  

胡寅　喜义卿得子端倅摄新守  
喜乐民宜甚，平反笑屡春。  
故庆熊梦协，还见凤毛新。  
桂籍他年继，桑弧旧俗因。  
岂无汤饼会，也合到穷宾。  

胡寅　喜雨  
闻说频年旱，先怀并日忧。  
家书不易到，囷米谅难求。  
一雨连三夕，千仓裕九秋。  
若为知帝力，鼓腹听蛮讴。  

胡寅　小饮武夷道士吴之奇竹坡兼示章副观  
福地今身到，玄天旧迹非。  
溪声宁有谓，山意了无机。  
俨立千云纛，同来二羽衣。  
酒新良可饮，棋妙不须围。  

胡寅　晓乘大雾访仲固  
稚金不耐老火铸，有烈秋阳尚骄倨。  
汗流亭午忆凄风，气应佳辰欣白露。  
朝来开窗迷眼界，雾色无边莽回互。  
谁为夜半有力者，窍负群山著何处。  
却驱沧海白潮来，涛浪初平不成怒。  
人家惨淡暗渔浦，水墨微茫认烟树。  
我行有似江湖雀，彼岸庆怪浮杯渡。  
从教弱水三万里，一棹桃源未迷路。  
忽然五霞漏激射，清飚作阵翻空鹜。  
渤澥尽输无极底，祖龙枉被徐生误。  
云屏俨映蓬峤矗，凤翼鷑带瀛洲嫮。  
连苍接翠层叠青，秀色著绚忘初素。  
前观象冈非梦迷，后瞩离娄岂惊寤。  
真化自然相隐显，幻士谬尔生智故。  
有真无幻信诞分，此境易透亦难觑。  
要知万理无不寔，聚散一致此焉悟。  
常记向时闻剧论，知自少年得真趣。  
风云变态襟抱开，山水之乐仁智具。  
胡为颦呻不料理，冰炭受坐疟鬼怖。  
原君读此一醒然，未负当年少陵句。  

胡寅　携酒访奇父小酌竹斋以诗来谢次其韵  
优游林麓避尘沙，杖策巾横一幅纱。  
却老自烧金鼎药，醒心时进玉川茶。  
钩窗爱日频迁坐，荫竹流泉屡满漥。  
常记此欢同醉处，歲歌折柳舞传巴。  

胡寅　谢蔡生见和  
三分已过二分春，尚想绵田一善人。  
冷食未平千载恨，浮云何与百年身。  
从教对雨携壶阻，自爱观风得句新。  
芍药酴醿无复见，花林芳草翠初匀。  

胡寅　谢道醇见和  
畏隹于喁处处哗，先春吹出万林花。  
要看腊瑞三番白，宁许霜威十倍加。  
瓦陇未平俄淅沥，冰池难合漫槎牙。  
若嫌吾土山川暖，蜀客相逢尚可夸。  

胡寅　谢人惠舂陵石山  
何人蹙缩九疑山，叠映公家几砚间。  
欲识神鱼閟凝湛，试看云气出孱颜。  
析蒲已结根千岁，旧藓犹窥晕一斑。  
举饷敢辞归载重，要将奇绝寄幽閒。  

胡寅　谢彦修携具见过  
识字深惭扬子云，载醪何以塞殷勤。  
山腾海浪兼天碧，雨荐秋声映烛闻。  
秘藏未能窥佛界，剧谈聊足张吾军。  
浮蛆玉色人间少，判却陶然引十分。  

胡寅　谢杨珣梅栽  
南土梅不贵，往往薪槱束。  
倖然傍寒厅，久亦未见录。  
墙隈非所恨，自可凌冬发。  
奈何瑶台伴，辱近紫姑闼。  
佳人虽薄命，时运忽来复。  
一朝蒙闵叹，移近东家屋。  
孤根便静深，池上映天碧。  
我为渠主人，梅是先生客。  
且须创幽榭，剩与种修竹。  
炎荒无雪片，且对冰花馥。  
西施佩生麝，姑射步微月。  
何当见旧官，应使中肠热。  

胡寅　谢赵戎惠白菘甚腴且再求之  
已是居无竹，那堪食一箪。  
烦君饷园茹，使我助盘餐。  
秀色春风早，甘肥晓露溥。  
美材今又阙，小摘更相宽。  

胡寅　谢周尉用前韵致丹致且见劝葆真  
寒衾未暖睫先交，晓漏那闻促点敲。  
非有真丹存下海，讵同和气满春郊。  
王弘颇亦知陶令，仲达何劳诮石苞。  
为报迩来幽意惬，箨龙拳鳖渐充庖。  

胡寅　谢朱推梅栽  
南国虽云有学堂，了无松菊径徒荒。  
瘴痕元爱冰花洗，衰鬓聊依玉树芳。  
便觉小池招秀影，更令寒月映新妆。  
从今剩醖萸香酒，指拟春风摘子尝。  

胡寅　谢诸友见和  
飞霙三日太欺春，扑地鹅毛积万钧。  
沙上几人迷去迹，风前何处问来因。  
谅非天造夸工巧，当是神机有屈伸。  
松竹未应寒改操，龙蛇有喜蛰存身。  
绿窗朱户偏饶色，琼树瑶林不染尘。  
笑粲争妍人似玉，狂歌先醉发如银。  
方盾衣袂天花集，俄见庭除木屑匀。  
多谢众诗相映发，笔端六出更尖新。  

胡寅　新春即事二首  
竹爆腊寒尽，桃符春事来。  
和风已披拂，暖日便徘徊。  
曳杖閒挑菜，攀枝齼摘梅。  
太牢虽有味，岂必胜登台。  

胡寅　新春即事二首  
恰赋春还柳，俄闻地出雷。  
雨丝分织作，风籁急喧貀。  
寂寂炉无火，欣欣瓮有醅。  
临寒插羔袖，雪观亦悠哉。  

胡寅　新州鹿鸣宴致语口号  
秋气清高肃雁行，贤侯劝驾会黄堂。  
宾朋满座曳珠履，鼓吹喧天飞羽觞。  
题柱弃繻俱有志，班荆折桂正相望。  
明年春色催行李，衣锦荣归耀故乡。  

胡寅　雪中寄黎才翁  
寒日已无晖。饕风更擅威。  
暝山雷虺虺，阴壑雨霏霏。  
酒绿思同酌，炉红忆共围。  
不辞泥径远，要看雪花飞。  
天与人情契，春从草树归。  
幻成银世界，偷取日光辉。  
安得千金舞，来翻六出衣。  
南枝香破玉，别有好芳菲。  

胡寅　迓黄守再来二首  
旧治重临宠渥新，圣朝因任慰斯民。  
芾棠不拜阴如幄，骑竹争迎气似春。  
金重百斤兼赐爵，车高一丈更施茵。  
能名籍甚宜蒙此，颍水卢溪共演深。  

胡寅　迓黄守再来二首  
柴扉虽设悄无邻，听说君来气又振。  
鸥鹭点开愁意思，诗书吟起病精神。  
也知憔悴嫌杯酒，可尚谈谐对席珍。  
旌旆悠悠将入眼，争除三径待朱轮。  

胡寅　杨尉见招朱推单令与焉月色甚佳  
南郭无缘到北城，却因招唤得同行。  
四郊禾黍未全熟，满眼云山何限情。  
幸有好风能洒袂，况无閒事称挥觥。  
篮舆欲去留还住，爱此月凉河叹明。  

胡寅　杨秀才书屋有墨竹一枝为其添补数叶五绝  
老干枯枝傲雪霜，何人写影向华堂。  
为君补缀枝头叶，坐觉春风细细香。  

胡寅　杨秀才书屋有墨竹一枝为其添补数叶五绝  
叶染青云节抱霜，一枝聊寄墨君堂。  
故园根拨依然在，会见龙孙脱箨香。  

胡寅　杨秀才书屋有墨竹一枝为其添补数叶五绝  
穿壁扶苏稍避霜，干霄形势自堂堂。  
如何耿介琅玕色，也带双鸦宝墨香。  

胡寅　杨秀才书屋有墨竹一枝为其添补数叶五绝  
莫惊绿叶衬玄霜，更上幽人白玉堂。  
为与苍官论久要，笔端应借远烟香。  

胡寅　杨秀才书屋有墨竹一枝为其添补数叶五绝  
扫尽鹅溪匹练霜，未知三尺映茅堂。  
此君不是尘中物，何必区区较色香。  

胡寅　邀朱推单令周尉赏西邻野人屋前梅花次单令韵  
西崦一株梅，在野何清丽。  
遥知不是雪，香散青林际。  
肆筵宾沓来，秉炬仆相递。  
幸蒙五字诗，妙敌一言蔽。  
便恐清夜阑，行酒莫濡滞。  
莓苔何必扫，月地作瑶砌。  
细蕊护檀心，已带轻酸味。  
为语青裙妪，斤斧烦叱卫。  
会有移根人，趁得春风至。  
颗颗调君羹，年年映尘世。  
来游者谁子，此兴恐难继。  

胡寅　夜大风雪次日快晴  
造物非难料，寒温本一家。  
冲风来雨雪，暖日放莺花。  
行矣春方嫩，悠哉兴未涯。  
芦蒿媚烟渚，荻笋破江沙。  

胡寅　以崇正辩示新仲  
不羡飞仙术，仍修谤佛书。  
知音鼓琴后，覆瓿草玄余。  
龙象空相蹙，鸢鱼祗自如。  
更烦君印可，底处认吾庐。  

胡寅　以墨一品饷叔夏  
人墨两相磨，此语昔贤叹。  
平生几两屐，何用积不散。  
未忘文字耳，四宝且同案。  
陶泓有润泽，毛颖称词翰。  
论交楮先生，相厚不相贯。  
直须造玄默，乃可发三粲。  
南山太古松，盈壑凌霄汉。  
煤珠贵轻远，胶结要坚捍。  
修圭及圆饼，脱手千金焕。  
寄君亦何意，往作文房伴。  
君子万卷读，胸次春冰伴。  
翻水即千篇，烨若云锦烂。  
猎华将食实，以道自澡盥。  
当年伏蒲疏，慨欲排世难。  
民瘼今益深，山谷宁可玩。  
请君携此宝，慎勿比医炭。  
恭惟上隆宽，缮写臣谨按。  
当从黝然处，凛有光芒观。  
继君诸皇祖，勋德侑清裸。  

胡寅　忆端子三首  
当年梦頰见清伊，劲气全妆目与眉。  
髫齳已能庄语笑，嬉游元只在书诗。  
青松不及明堂用，黄壤空余白玉悲。  
精爽有无何处去，岂能知我痕心时。  

胡寅　忆端子三首  
不知埋玉已经年，忽值生朝倍黯然。  
空向梦魂期远大，谬於方技觅安全。  
翩翩翰墨留身后，炯炯精神在黄泉。  
汝翁去此知多少，安得忘怀未死前。  

胡寅　永州天申节锡宴致语口号  
门开阊阖晓霞鲜，剑佩称觞玉座前。  
五福惠心敷下土，三呼稽首望层天。  
龙旗已荡淮祲，狼燧行清朔塞烟。  
复会东都临四海，众星环拱万斯年。  

胡寅　用明有携酒赏梅之约久而未至复和以督之  
美酒名花并，无情即易忘。  
小槽应注瀑，大树欲残妆。  
虽则通达道，其如隔缭墙。  
寄人惭大庾，求伴愧高阳。  
好傍树间醉，时闻盏面午已勤赓唱久，  
未睹肆筵长。月下痚映，  
风余片片狂。可怜花似雪，  
那得酒如湘。梦作瑶林去，  
斟浮玉斚光。八仙当避席，  
在卉定羞芳。莫待松醪碧，  
休寻蜜萼黄。风流贵公子，  
火急效原尝。  

胡寅　用前韵简单令  
斑白欣逢子墨交，悬知琴化息榜敲。  
不从冻竽窥侯喜，端向长松倚孟郊。  
竮逐自甘藜不糁，太平还见苇方苞。  
全牛妙割须君手，笑我铅刀似族疱。  

胡寅　用前韵示贾阁老  
壑源春未回，已著金鼓促。  
争先入包匦，价比金盈斛。  
何人敢僭睨，奉御食惟玉。  
草莊空有名，气格臣与仆。  
怀侍凝粹，苦口同启沃。  
散仙今得伴，鸾凤相追逐。  
雪泛定州瓷，浇此饮河腹。  
饱食惭太仓，那复惊宠辱。  

胡寅　游淡竹岩  
岩好城还近，山南路却西。  
淡交同鲁卫，新酿到青齐。  
桑密家家纎，身稠处处犂。  
朱陵更清绝，何必此幽栖。  

胡寅　游将军岩  
初识后亭山，一赏北岩秀。  
更闻将军隐，飞策飞云岫。  
何为英烈姿，石壁寄门窦。  
和非马力竭，依险聊自救。  
无乃弃长弓，一念希不漏。  
余情尚悭滞，嗔客来径簉。  
唏云翳凡木，涕雨滑峻甽。  
以君智慧铠，与我忠信胄。  
才刃及诗锋，胜客杂前后。  
悬崖虽仡仡，有进寂寞斗。  
山灵方恫悔，敛迹祈恕宥。  
坐令蒙蔽景，倏变清明昼。  
前峰霄汉近，矗矗骇猱狖。  
绝涧云练明，宛宛出篆籀。  
奇观固难值，况复有清酎。  
不须待重九，菊蕊已堪齧。  

胡寅　游龙山寺六祖故居也  
范阳卢以仕南迁，卜宅空山不计年。  
间气有钟超象类，美材无匠制方圆。  
谁能判断风旛话，等是追随粥饭缘。  
携客同来又同去，浮屠依旧插苍烟。  

胡寅　游三角寺  
再游三角寺，胜践十人偕。  
雨后林峦媚，心同笑语谐。  
碧兰初秀畹，红药渐翻阶。  
若问经行意，春风写客怀。  

胡寅　游武夷赠刘生  
六曲睎真馆，千松夺秀亭。  
回桡失相值，载酒约重经。  
小雨装图画，红尘隔杳冥。  
更烦横铁笛，吹与众仙聆。  

胡寅　游元阳观  
矫首元阳观，峥嵘度十年。  
忽逢尘外客，因访洞中仙。  
横蹑修蛇路，低看破衲田。  
萦纡篁竹岭，窈窕碧松川。  
抚石斋坛古，围棋烧劫迁。  
谅无翻榼术，安得远庖烟。  
擗尽苍麟脯，弹余别鹤弦。  
晴香烘拆蕊，暝色绕归鞭。  
太白浮桥上，孤灯炫马前。  
黄冠纷雨散，紫盖杳云连。  
鸟爪休爬背，鸾骖漫拍肩。  
子真随处隐，何必大罗天。  

胡寅　游云湖  
衡湘久来往，眼到山辄对。  
爱山真自性，久看眼未碍。  
今朝渡石潭，兰桨乱青带。  
初升岸稍高，忽喜地更大。  
行行两垣间，沙路得平快。  
豁然见良畴，小览百里外。  
涵溶赵家汑，千顷疏几浍。  
人家隔杨柳，或映桑林背。  
连连麻麦墟，鸡犬达鸣吠。  
宛如京洛郊，北望一怅慨。  
古城谁所筑，隐隐仅如块。  
娉婷九冢藏，巧緻六宝在。  
想其夸壮时，岂念遗迹晦。  
主人陇西生，恳款具鲑菜。  
墅前稼尤美，弥壤黄云晒。  
云湖从此逝，日暖风不噫。  
循冈逶迤登，呀口骇漰沛。  
是名湖西缺，节缩有石埭。  
舍舆尚盘陀，渐见湖尾派。  
菰蒲傍篱落，猎猎村沽旆。  
曳筇大堤长，堤址屹然塞。  
胡床罗四五，植伞据其会。  
恍若画图张，彩笔穷物界。  
满奁开玉镜，万象自清汰。  
浮光散鹅鹜，沉影乱鳞介。  
纷纷渔舟子，点缀助姿态。  
其心曾未閒，讵比观者泰。  
东头输写处，百丈走霜濑。  
汇为碧泓深，啮漱垠崿坏。  
非兹两雄堨，何以镇横溃。  
尚云春水时，雷注聒天聩。  
田翁亦好事，巨艇遣迎载。  
山阴兴则同，所访何必戴。  
招提有豪客，置醴久相待。  
归途瞰乌泉，船首滞葭荟。  
朱楼亦近止，欲往思中败。  
刺竿小弯磈，迥眺长岭背。  
峰峦未可穷，却过陈家汇。  
幽寻何所得，憩倦茂林最。  
回船漾中流，枵腹思勇嘬。  
羽觞凡五举，银鲫才一鱠。  
山氓争睢盱，窥觇互惊怪。  
桃源果何似，此地良足爱。  
要当建亭榭，聊复艺苽芥。  
赏心浩无涯，羲驭惨欲退。  
吾侪幸强健，胜践莫辞再。  
人生贵欢娱，世俗苦埃壒。  
黄君早交友，闻善肯相诲。  
杨君素痚豁，为善克自裁。  
李君更清苦，有意饰纫佩。  
彪君知勉励，不但闻梗概。  
惟余真潦倒，道退齿徒迈。  
从游亦何幸，鱼目惭明琲。  
誓言来年春，景物重华綷。  
荷花千叶装，一一青罗盖。  
苍蒹没大浸，碧巘槛芳蔼。  
远陪鸥鹭群，坐笑桔槔械。  
仍须少留宿，促驾古所戒。  
持钩不求鱼，何用五十辖。  
优哉复悠哉，此乐未为太。  

胡寅　又和锦阜登高  
久废危亭也待时，俄然榱栋出鎡基。  
已应气象轩城表，更觉登临冠海湄。  
万里秋风宜落帽，四并高会称传卮。  
幽人但把东篱菊，坐看南山久未移。  

胡寅　又和松碧轩三绝  
欣此幽居惜未深，时搴芳秀浣尘襟。  
栋梁自是君材器，铁石空余我寸心。  

胡寅　又和松碧轩三绝  
闻说锄耰手自持，力耕初不原天知。  
却防有客携壶到，杞菊应添一两畦。  

胡寅　又和松碧轩三绝  
新陂剩水沃良苗，想见当时相杵谣。  
尚有荒余须快犊，何须塌具更悬腰。  

胡寅　又和湘滨卜居  
闻道园池各著名，起予归梦过临蒸。  
已开尘外寻山眼，更曲堂中饮水肱。  
有地且须多种秫，好閒何必苦邀僧。  
杖藜他日端来去，但恐公朝正与能。  

胡寅　又和早饮  
零露溥溥风满塘，美人不来俨分行。  
天葩艳然出翠被，倚槛袅袅传秋香。  
对之索酒飞觞快，浩如一海朝千派。  
主人绝倒任忘形，接篱便向三花挂。  
狂夫未是诗酒豪，先生卓尔能禅逃。  
忽听雷声起渊默，坐使万窍皆呼号。  

胡寅　又题草衣岩  
携手童乌三尺强，已知经术胜文章。  
可怜不见凌云日，迸洒西风泪几行。  

胡寅　又题迎月亭  
从来共惜隔年期，划却东山尚恐迟。  
欲向尘中先得眼，故应云表屡扬眉。  
停杯专待寒光举，起舞还愁素影移。  
常与此亭相照耀，更须佳什焕梁榱。  

胡寅　与范信仲及严陵同官纳凉万松亭  
黄堂无徒真面壁，休暇相招出城北。  
千岩窈窕万松豪，把酒观棋得终日。  
此邦前修邈难继，严范千古堂堂色。  
用这折箠笞犬羊，否则持竿弄泉石。  
我才瀋落何足道，行藏未有资身策。  
公当长啸起家声，云台高敞风尘息。  

胡寅　遇雨晚宿和彦达  
天以春归野，云将雨暗山。  
三人行甚乐，五字句何艰。  
每喜诗偿债，还须酒破颜。  
禽声接芳树，和气亦关关。  

胡寅　岳阳楼杂咏十二绝  
沅澧澬湘此并行，涨流洄薄又东倾。  
西南或与天为际，禹贡如何不记名。  

胡寅　岳阳楼杂咏十二绝  
朱楼深稳可凭栏，万顷波光一目间。  
不见惊鸿偏凤髻，空余天鉴写云鬟。  

胡寅　岳阳楼杂咏十二绝  
黄帝钧天曲未终，至今烟粮舞鱼龙。  
临风更欲吹长笛，摇荡波心碧玉峰。  

胡寅　岳阳楼杂咏十二绝  
祖龙游豫亦荒哉，风折云颿促驾回。  
一怒赭山何所损，依然苍翠似蓬莱。  

胡寅　岳阳楼杂咏十二绝  
虏马超江又饮湖，湖中今有卧龙无。  
青蛇袖手将何用，漫说飞仙胆气粗。  

胡寅　岳阳楼杂咏十二绝  
汨潭桂酒奠三闾，尚想夷犹泛五潴。  
进退存亡皆有义，怀沙处死是何如。  

胡寅　岳阳楼杂咏十二绝  
玄德骁雄世所知，蛟龙宁肯在污池。  
馆于贰室谋何陋，借与全荆意自奇。  

胡寅　岳阳楼杂咏十二绝  
风烈言言滕子京，岂於荒怪未全明。  
尼姑狡狯遥相幻，雷电那知有姓名。  

胡寅　岳阳楼杂咏十二绝  
有时风浪战城西，何啻渔阳万鼓鼙。  
狎水蚩蚩忘垫溺，谁人能续偃虹堤。  

胡寅　岳阳楼杂咏十二绝  
大手文章浪得名，佐王功业亦何成。  
独余不证元忠事，努力还因宋广平。  

胡寅　岳阳楼杂咏十二绝  
李杜词源广更深，数篇春涨渺云岑。  
争如一首修楼记，妙写仁人出处心。  

胡寅　岳阳楼杂咏十二绝  
范公才具济川舟，翰墨居然第一流。  
第向遗文窥远意，原言忧乐继前修。  

胡寅　再次前韵  
经年与花别，花意不相忘。  
绰约素情在，扫除时世妆。  
楚人轻剪伐，北客护垣墙。  
半树竹亭亚，几株溪水阳。  
可模非绝代，难学是生香。  
当结珠宫伴，休吹玉笛长。  
赏心甘烂醉，被恼漫颠狂。  
正当映乔岳，未应浮碧湘。  
松筠共潇洒，雪月佐辉光。  
自保孤根暖，宁随百草芳。  
远天方绚白，细雨便垂黄。  
佳实收功地，君羹必可尝。  

胡寅　再和  
纷纷狼籍下天风，万里寒光镜色空。  
莫学袁安但高卧，也须斗酒醉新丰。  

胡寅　再和  
迥眺层台酒屡携，千峰攒玉映瑶溪。  
南枝更有东风面，未减争妍灿瓠犀。  

胡寅　再和  
今年花是去年梅，又对春风一笑开。  
不似飞霙能顷刻，香中更有和羹才。  

胡寅　再和  
埋玉腰间觅性宗，儒冠谋道有谁同。  
笔尖冻折新诗就，但可徒收翰墨功。  

胡寅　再和  
猛将谋臣气霭云，兴邦雪耻在奇勋。  
因思卫国琼瑶报，更忆吴人组练军。  

胡寅　再和  
剑峰犀利拙优伶，果听淮南奏凯声。  
阴翳便随朝雪尽，东风还放晓光清。  

胡寅　再和  
自笑兵厨吏不虔，冻醅如蜜只年年。  
却思踏雪江头路，屡费诗人一斗钱。  

胡寅　再和前韵本欲创亭以获时而止  
不因修筑废农时，欲以仁心翊化基。  
野草从来丰可藉，量陂元自渺无湄。  
登临有惬三檛鼓，衰病多惭一斗卮。  
独喜高秋对黄菊，风吹乌帽看云移。  

胡寅　再美劝农  
邦本古攸重，民天辞匪夸。  
讵能皆辟谷，漫道独餐霞。  
一笑为良纎，力耕无卖花。  
信知豳七月，于耜起周家。  

胡寅　再谢见寄  
非关籴　尽不能兴，自叹车中蹭蹬鳞。  
诗客颇能怜逐客，饔人知复受鲛人。  
为怜飞箸千条玉，不忘牵潭百尺纶。  
腹似鼓鼙无塌处，诗如姜蒜有余辛。  
阌乡少府新权尔，争比周郎美味频。  

胡寅　再游岳麓示法光其邻道林人言陶士衡旧居也五绝  
雄城千雉压江横，倒影蛟龙十里明。  
欲倚危栏舒远眺，东风无力暮云平。  

胡寅　再游岳麓示法光其邻道林人言陶士衡旧居也五绝  
火宅清凉定几时，三车门外世终迷。  
青莲绀宇凭何住，片雪红炉只自知。  

胡寅　再游岳麓示法光其邻道林人言陶士衡旧居也五绝  
楼船东下启扶桑，千古英明日月光。  
未必此心如古井，且应苍桧比某棠。  

胡寅　再游岳麓示法光其邻道林人言陶士衡旧居也五绝  
旧诗不省作何言，新句无奇墨乱翻。  
要是云山通宿契，故将文字寄深论。  

胡寅　再游岳麓示法光其邻道林人言陶士衡旧居也五绝  
草堂何日傍云根，借问邻家两足尊。  
欲买渔舟系江树，先凭屐齿记苔痕。  

胡寅　早梅  
何事悲摇落，空林有早春。  
光辉一笑粲，领略万花新。  
看去疑山雪，攀来效席珍。  
妙香风送远，秀影月传真。  
肌冷冰难斲，妆初粉未匀。  
商量开瘦蕊，剩得占芳辰。  

胡寅　赠陈生  
茅容杀一鸡，留半置庋板。  
奉亲须肉味，对客但蔬饭。  
仲由身负米，岂雇人嗤莞。  
参乎三釜乐，不羡千金产。  
古今履诚信，薄俗行苟简。  
竞敲声利关，汲汲组绶绾。  
指兹为显荣，于义遑复拣。  
贤如郭林宗，尚负牲牢赧。  
孝衰百行失，岂特厚宾馔。  
为人在我尔，谁以力自限。  
今君修古道，田土亦未昹。  
带经已能克，扶耒意无撊。  
似闻民一稔，銍艾工日僝。  
茂筠为载具，泛壑出{左山右蹇}{左山右产}。  
旭家鱼菽美，愉婉已在眼。  
君非沮溺流，文字富编撰。  
中扃务恬息，外慕正除划。  
晚交慰荒芜，切磋兼瑟僩。  
何时还过我，望望车有栈。  
梅花开正繁，飞雪待浮盏。  

胡寅　赠李子扬  
洛社看花各妙年，那知关塞起狼烟。  
旧游只有山川在，佳政时闻岭峰传。  
对酒鲜欢吾老矣，登高能赋子依然。  
不忘鸡黍平生约，更泛潇湘下水船。  

胡寅　赠刘仲固  
恭惟事契逾三纪，一醉升州十八年。  
回念壮游多契阔，欣逢情话重留连。  
珠庭骨相封侯在，金奏诗章落笔传。  
预恐西风送离袂，莫孤南阜好林泉。  

胡寅　赠邢子友  
忆昔筮仕初，典教洛学者。  
故家多遗俗，住叩冠屡整。  
得交邢公子，伯仲皆豪颖。  
湖园万竿竹，伊水注深静。  
藤林与花岛，转步即殊景。  
梅台更称奇，云玉粲寒耿。  
官閒日从君，何宴不酩酊。  
每闻魁伟论，虽醉洒然醒。  
寻幽访古径，并辔缓无骋。  
向来春风鬓，忽忽雪飘颈。  
三川在何处，会合乃潭永。  
久要见襟抱，意态谢炎冷。  
雇予衰懦质，酬答忘形影。  
泛舟三百里，念我特相省。  
酒酣摅剧论，壮气尚雄猛。  
乐将高歌发，忠以微语警。  
岂无一可恨，不肯破空境。  
石坛夜焚香，岩寺朝供茗。  
相逢多讥评，墨守卒未领。  
湘流平似席，告别理归艇。  
原言频惠音，庶以代咳謦。  
它年当扣门，此话欲重请。  

胡寅　赠张德余  
平生肮脏孰如君，破屋荒山饭煮芹。  
不寐耿怀留落月，有时扶杖看浮云。  
严平推测归前定，原宪家风饫旧闻。  
欲挽鲋鱼气力，须知予是故将军。  

胡寅　赠朱推  
净绿环城亦何有，跳锦潜银不容取。  
尚余翠盖拥红妆，两两三三早秋后。  
秋官公廨临池傍，结筠为筏开轩窗。  
落日轻风泛船好，欢呼取笑徒相望。  
忽闻报予酒初熟，亟往从之倾白玉。  
痚蝉有思曳长缲，寒露无声洗残燠。  
君才岂合州县劳，前云后晖家世高。  
一经不但有遗训，千古记注谈滔滔。  
新州州土丞岚瘴，从来只是居流放。  
於今多住四方人，况复为官气条畅。  
山肴野蔌应时须，真率相期久已渝。  
君今满秩稍淹此，牛刀又欲将鸡屠。  
嗟予衰谢人所去，晚交幸作年家遇。  
浮生聚首安得常，一笑倾怀亦难屡。  
莫辞瓶罄烛再然，异日重逢歌此篇。  
岁时岂忍无记述，明朝仲朔青龙年。  

胡寅　谪居新昌过黄羆岭  
昔年曾作守，旌骑拥山头。  
省己无遗爱，投荒历旧游。  
妻儿相翼卫，风雨漫淹留。  
力学如何验，仁人乃不忧。  

胡寅　治园二首  
涉圃亲锄草，分畦剩种蔬。  
润通邻沼近，色映野云虚。  
瘴重难求药，心閒易看书。  
但令羹有梜，那叹食无鱼。  

胡寅　治园二首  
莱菔瑶英体，芜菁翠羽丛。  
压黄千叶韭，竞秀一畦葱。  
渰渰金茎露，翻翻玉宇风。  
不忘藏聚力，醯酱有无同。  

胡寅　中秋寄贾阁老  
香雾沉秋气，迷云卷暮天。  
金篦撩眼净，玉斧斲冰圆。  
无复霓裳舞，空歌水调篇。  
新亭偏得景，一醉岂无缘。  

胡寅　中秋雨  
待赏今宵定几人，岂应於毕遽相亲。  
坐令华烛风头卷，却喜枯檐雨脚匀。  
拱璧何妨藏韫椟，湛铜那得蔽游尘。  
明年记取赡银阙，万里秋光景更新。  

胡寅　仲秋赴伯达浴儿会不见月  
准拟清光满十分，论文那用醉红裙。  
天公有意韬阴采，风伯无威扫曳云。  
东道浴儿方洗腆，南斋留客更殷勤。  
朦胧碧涧三更路，衣袂悠然桂子芬。  

胡寅　重九简单令  
殊方令节也堪怜，可咏江涵雁影篇。  
买得紫萸虚市里，种成黄菊小池边。  
相逢便是华胥国，一醉宁惭玳瑁筵。  
何必登临追旧俗，南山秋气自超然。  

胡寅　周尉不来用单令韵见寄和之  
稼李太稼华，夭桃苦夭丽。  
不如姑射子，仙质淡难际。  
破寒传芳信，春意岂迢递。  
亭亭映碧霄，茨屋安得蔽。  
一壶扫花阴，聊散客愁滞。  
千朱联万玉，襞积谁所砌。  
飞英时落杯，草木吾臭味。  
颇嫌三弄笛，声杂郑和卫。  
二公何惠然，怅望周郎至。  
哦诗要何似，孤绝表一世。  
风吹佳句来，端可使人继。  

胡寅　周尉丹砂次其韵  
日镊苍浪鬓，还童意未赊。  
易衰如下阪，难熟似焌砂。  
不信三峰妄，曾闻九转夸。  
刀圭何太少，薏苡旧盈车。  

胡寅　周尉以诗致霅鱠次韵为谢  
新兴何事忆吴兴，因话鲈鱼割素鳞。  
不是南烹无口实，要看西子授厨人。  
堆盘雪缕开花面，泛艇秋风想钓纶。  
玉醴浮来为乡导，金橙研破助芳辛。  
老饕难继苏公赋，一饱鲜腴敢更频。  

胡寅　子正生日以黄柑为寿  
正信风流不辱亲，高文还称掌丝纶。  
岂惟补衮须词伯，自是安邦出诤臣。  
岁晚已回松柏操，时来休爱水云身。  
欲为公寿倡优拙，戏遣商山四老人。  

胡寅　自开善寺饭已赴彦修之集新陂初成次其韵  
旱气欲流石，涧溪失盈溶。  
况逢青田渴，万锸决使东。  
南山思照影，三日云气重。  
玉蝩忽堕地，行君竹林中。  
润腾百年樟，翠写千丈松。  
澄之新堨横，净绿涵秋容。  
是日看雨花，一香万缘空。  
归来趁清约，赏心还此同。  
桂枝耀三更，袅袅来天风。  
名觞或可醉，警读安得慵。  
永谢世味醺，敢怀归意浓。  
朝欢过狎洽，夜气方冲融。  
意超谑浪表，伊谁蹑斯踪。  
独愧和篇斐，不堪称两雄。  

胡寅　自胜业寺过铨德观  
出岫无心倦即还，悠然信马望南山。  
忽惊莲社青落合，却到蓬壶白日閒。  
方士内丹论九转，导师平地设三关。  
不知洙泗真消息，谁可相期一解颜。  

胡寅　阻雪慈云有怀叔夏  
常恨山阳少，篮舆故出郊。  
玄冥方北骛，屏翳又南交。  
劲气将凝海，寒威便折胶。  
白云揉尽碎，黑壤势全包。  
著袂成花唾，沉波异雨泡。  
万方齐秽洁，一润浃肥硗。  
比色羞铅粉，量多诮斗筲。  
祷神休奠璧，谢佛寝鸣铙。  
独鹤惊群舞，晨难误晓噀。  
峰峦蒙似秃，沟陇划如抓。  
巧谢盐相比，甘宜蜜共抄。  
戾天鸢冻跕，啸壑虎饥虓。  
薏苡连车载，珊瑚列树敲。  
鲛绡从剪制，火布任焚炮。  
野漫鳞鳞碛，林攒{上羽下高}{上羽下高}巢。  
颇思驰骏足，快意舍鸣髇。  
及远翻银雁，搜潜动玉蛟。  
出畋瞻翠被，入贺听红鞘。  
瑶席瑚玗器，珠盘璪瑮肴。  
一时簪琲蕊，相与藉琼茅。  
莫计消并积，聊平凸与凹。  
可怜诗系带，更有火烘骹。  
断手超三界，坚冰工交爻。  
飞霙终见晛，素馔阙盈庖。  
叠巘方名假，团毬未忍抛。  
要看朝日杲，思达泮泥淆。  
对饮宜空榼，离群奈系匏。  
似闻梅雪在，犹冀挽香梢。  

胡咏　句  
阁下大书三姓字，海南惟见两翁还。  

胡用庄　咏红蕉  
谢家池馆遇芳菲，破绿抽心一片绯。  
恰似九衢三二月，绿罗丛里著朱衣。  

胡幽贞　归四明  
海色连四明，仙舟去容易。  
天籍岂辄问，不是卑朝士。  

胡有开　句  
一百八景蟠绕，三十六峰囘环。  

胡元功　吴下同年会诗  
佳辰胜集不相违，慨念同年会遇稀。  
独有二天均覆荫，归来三径幸栖依。  
诗篇酒盏论时事，山色湖光映夕晖。  
自愧衰迟与荣观，拟将委翅附高飞。  

胡元质　吴江怀古  
子胥今日委东流，吴国明朝亦古丘。  
大笑夫差诸将相，更无人解守苏州。  

胡瑗　石壁  
李白好溪山，浩荡旌川游。  
题诗汪氏壁，声动桃花洲。  
英辞逸无继，尔来三百秋。  
汪公亦蕃衍，宗支冠南州。  
其间新建居，林泉最清幽。  
竹声满道院，山光入书楼。  
仙气既飘飘，儒风亦悠悠。  
子孙多俊异，词行咸精修。  
我来至石壁，赏之不能休。  
酣味碧溪水，苦饮黄金瓯。  
因羡汪君居，复思汪君投。  
遇景清兴发，浩与天云浮。  
斐章异绣段，洒翰非银钩。  
庶与谪仙诗，千古同风流。  

胡瑗　睢阳五老图  
始同优烈晚同间，五福俱全戴角冠。  
典午山河遵大道，调元宗社对穷桓。  
羌夷谁敢窥中夏，朝士猜疑畏岁寒。  
肱股赓歌遗韵在，惟吾后进祗膺看。  

胡则　别方岩  
寓居峰顶寺，不觉度炎天。  
山叟频为约，林僧每出禅。  
虚怀思往事，宴坐息诸缘。  
照像龛镫暗，通宵磬韵传。  
宴心资寂寞，琢句极幽玄。  
拾菌寒云外，烹茶翠竹前。  
远阴临岳树，清响落岩泉。  
僻道无来客，深秋足乱蝉。  
松风生井浪，溪雨长苔钱。  
自省浮尘世，终难住永年。  
遍游曾宛转，欲别重留连。  
明日东西路，依依独黯然。  

胡则　酬和二章拜呈慈云大师伏惟采览　和桂子  
孤峰耸高桂，千载同一日。  
秋气正飞霜，天风落丹实。  
纷纷宝砌傍，颗颗露珠密。  
始自月中来，又从骊颔出。  
香浮古佛刹，光照高僧室。  
吴越饶珍异，金玉非俦匹。  
尝咏贤人诗，未载史臣笔。  
至矣天竺山，山灵诞奇物。  

胡则　酬和二章拜呈慈云大师伏惟采览　和种桂  
累累丹桂子，秋落古禅关。  
乍到圆蟾窟，潜依灵鹫山。  
始知尘外有，会向月中攀。  
千载孤峰上，清阴与客閒。  

胡则　及第  
金榜名传四海知，太平时合称男儿。  
五言似剑裁鳞角，七字如刀斫桂枝。  
御苑得题朝帝日，家乡佩印拜亲时。  
小花桥畔人人爱，一带清风雨露随。  

胡则　题严子陵祠堂  
占断烟波七里滩，渔蓑轻拂汉衣冠。  
高踪磨出云涯碧，清节照开秋水寒。  
泽国几家供庙食，客星千载落云墩。  
我来亦有沙洲兴，愿借先生旧钓竿。  

胡则　题紫霄观  
绮霞重叠武陵溪，溪岭相逢路不迷。  
白石洞天人不到，碧桃花下马频嘶。  
深倾玉液琴声细，旋煮胡麻月色低。  
犹恨此身閒未得，好同刘阮灌芝畦。  

胡则　奏免衢婺丁钱  
六十年来见弊由，仰蒙龙勅降南州。  
丁钱永免无拘束，苗米常宜有限收。  
青嶂瀑泉呼万岁，碧天星月照千秋。  
臣今未恨生身晚，长喜王民绍见休。  

胡震雷　追和叔祖自术韵  
伯祖刚简公榕阴图，先君肯堂翁常欲鑱石，  
因循至今。一日震雷从家弟震载观，  
则名公巨笔联编盈轴，益知我公大节起敬慕於易世之未歇者如此。  
虽名光史册，而图不多见，  
不得无余恨，迺追和自述并名笔勒之石。  
侄孙震雷顿首。霅川疑狱独承当，  
敬远炎炎即馆凉。帝子几曾谋不道，  
相臣自弗肯包荒。李猫初劾犹全命，  
梁犬重评竟断肠。甘死如饴行素志，  
岂知流入杀青香。  

胡之纯　春日  
春风蒲柳曲江头，恨与春波不尽流。  
莺唤新声啼绿树，燕寻旧垒认朱楼。  
百年骄豢吴儿脆，一味清谈晋士休。  
千古兴亡惟有泪，漫山花雨杜鹃愁。  

胡志康　游广福寺  
兰若幽深与世违，酒兰重觅未斜晖。  
篮舆绕入花边路，布衲趋迎竹下扉。  
清籁敲风和梵奏，独槐笼榻涨烟霏。  
吟栏倚遍诗成处，不觉金莲映月辉。  

胡致能　句  
吴王殿里笙歌罢，炀帝城边草木荒。  

胡致能　咏润州  
一昨丹阳王气销，尽将豪侈谢喧嚣。  
衣冠不复宗唐代，父老犹能道晋朝。  
万岁楼边谁唱月，千秋桥上自吹箫。  
青山不与兴亡事，只共垂杨伴海潮。  

胡仲参　薄暮  
薄暮抱幽独，无言倚小楼。  
日觉千树晚，风起一天秋。  
警枕团新梦，寒衣带旧愁。  
只因吟太苦，余病未全瘳。  

胡仲参　采桑女  
叶满筐箱花满簪，低头微笑出桑阴。  
后来若有秋胡子，说与黄金必动心。  

胡仲参　丑妇吟  
君不见汉殿丹青未漫灭，马上琵琶向谁说。  
又不见华清舞破霓裳衣，凌波竟堕嵬山血。  
从来艳色多累身，妾貌虽丑心自悦。  
幽闺到老无人知，白发如丝镜如铁。  

胡仲参　春晚见山茶花一枝独开  
荼醾开尽见山茶，血色娇春带雨斜。  
莫是今年逢闰月，东风吹到背时花。  

胡仲参　次林庭植留别韵  
麴生皆可醉，何必问醇醨。  
浩气长看剑，愁肠半贮诗。  
归舟无麦载，去路有梅随。  
瘴海风波恶，此行君自知。  

胡仲参　道中早发  
未晓催行色，微吟独据鞍。  
露垂星影湿，月淡水光寒。  
犬吠知村近，鸡鸣觉夜残。  
亲围在何许，谁念客衣单。  

胡仲参　得家书  
手剥鳞缄细细看，北堂垂白喜平安。  
为怜客里多霜雪，寄得衣来正及寒。  

胡仲参　读秦记  
万雉云边万马屯，筑来直欲障胡尘。  
谁知斩木为干者，只是长城里面人。  

胡仲参　读岳鄂王行实  
飞鹄来何意，英雄此日生。  
山河张胆气，宇宙载风声。  
一片堂中纸，千年身后名。  
至今坟上木，犹作不平鸣。  

胡仲参　端午  
千年流水去滔滔，此日人来吊汩罗。  
江上画船无买处，闭门风雨读离骚。  

胡仲参　宫怨  
泪粉羞临宝鉴前，淡妆争似旧婵娟。  
一言曾忤君王意，闭在长门十五年。  

胡仲参　闺中词  
写就相思字，灯前带泪看。  
欲缄还未忍，少待泪痕乾。  

胡仲参　闺中词  
听尽芭蕉雨，愁人夜不眠。  
凭谁将此意，为妾到郎边。  

胡仲参　过界首  
几重岭隔几重湾，路入蒙蒙烟雨间。  
独立溪桥重回首，前头已是剑州山。  

胡仲参　过千顷寺访谷隐老  
别久交情淡，重来似旧时。  
人生云聚散，世事月盈亏。  
茶具权行酒，禅床借看诗。  
漫天多雪意，预约探梅期。  

胡仲参　过水春县  
距城才百里，世路便难平。  
碣石唐人墓，桃源晋地名。  
危谯依岳势，，  
荒市带溪声。往日罹兵火，  
颓垣蔓草生。  

胡仲参　寒夜作  
生计尚茫茫，微吟思故乡。  
羁愁消不尽，寒夜未为长。  
门掩梅花月，禽翻竹叶霜。  
挑灯裁锦字，明发有归航。  

胡仲参　寒中偶题  
酒对红炉暖，香凝绣被温。  
老天有私意，寒不到朱门。  

胡仲参　和伯氏包山观桃花韵  
因访桃花到岑根，御林春色此平分。  
千株示数栽唐观，一幅犹堪画晋源。  
仙在云间无处觅，人行风外有香闻。  
笙箫隐隐宫城隔，立尽黄昏更断魂。  

胡仲参　和伯氏春雨中韵  
痴寒脉脉压晴莎，春渐三分景未和。  
待得浓阴收拾后，花边春色已无多。  

胡仲参　和伯氏春雨中韵  
雨堤杨柳拂新亭，怪底游人懒踏青。  
手撚梨花成小立，半窗湖水雨冥冥。  

胡仲参　和林梅舑西淙瀑布图韵  
瀑驶惊风雨，危悬峭壁前。  
临流清客耳，入夜搅幽眠。  
旁是龙为庙，高疑山有仙。  
一尘飞不到，长似九秋天。  

胡仲参　和王和礼留别韵  
归骑匆匆十日程，客身犹自恋桐城。  
未应江左追王建，且去隆中卧孔明。  
鸡黍几番陪夜话，莺花一路伴伶声。  
秦溪溪上无风浪，好与白鸥寻旧盟。  

胡仲参　和性之见寄韵  
窗烛销残转寂寥，柴门无复野僧敲。  
偶来枕上吟诗就，记向心头欠笔抄。  
鸣笔数声疑雪片，寻梅清梦到山坳。  
世情云雨多翻覆，谁是江湖耐久交。  

胡仲参　还赵靖轩吟卷  
借得君诗在案头，篝灯夜夜看银钩。  
苦吟暗数秋更尽，何处笛声人倚楼。  

胡仲参　寄黄云心  
竹屋少行迹，闭门春昼长。  
天时半晴湿，人意共炎凉。  
苔藓侵阶绿，荼醾压架香。  
冥搜寻杖屨，不为看花忙。  

胡仲参　寄懒庵  
天寒日短道路长，白云飞处知吾乡。  
大江之东渭之北，念我故人何可忘。  
别来杨柳春依依，只今开到梅花香。  
扁舟漫浪归未得，京尘海里安行藏。  
身名未立仰天笑，床头夜夜鸣干将。  
羡师物外无宠辱，庭前柏树常苍苍。  
吁嗟念羽飞不到，二千里外空相望。  
五云前坠满室光，报师之意无以将。  
篇诗浓墨才淋浪，一声雁过天南翔。  

胡仲参　寄梅舑  
别去忽经旬，春风阅二分。  
几番吟对雨，独自暗思君。  
客里加频病，愁边骇近闻。  
倚栏商不得，心目乱於云。  

胡仲参　寄竹院方丈孚师  
江湖岁月易销磨，振锡归来鬓欲皤。  
性懒吟编多散逸，门闲俗客少经过。  
虚檐破处悬蛛网，落叶空中见鸟窠。  
一片师心谁会得，半窗竹影绿婆娑。  

胡仲参　夹河中有矮道人自小舟持呪为生人莫不异之者  
道人神貌古，双鬓欲垂肩。  
坐席容三尺，浮家住一船。  
养生凭佛果，持钵信人缘。  
早泊桥梁下，蓬头起白烟。  

胡仲参　柬竹院孚老  
别来旬日许，又过一分春。  
因感尘中事，空惭物外人。  
吟清便境静，语苦见情真。  
近况知何似，篇诗得细询。  

胡仲参　郊行暮归  
吟罢归来兴欲狂，重城半掩傍昏黄。  
钟声遥动山灵答，月魄未高人影长。  
竹叶浅斟杯量窄，梅花满插帽檐香。  
不妨竟日酬心赏，才到明朝事又忙。  

胡仲参　陵上  
身为功名役，因思队者贤。  
只行山后路，羞过钓台前。  

胡仲参　留别社友  
漫浪归来六换秋，又携书剑入皇州。  
得些湖海元龙气，作个出川司马游。  
奔走客城因念脚，勾牵时事上眉头。  
中朝满目皆知已，还有篇诗遣寄不。  

胡仲参　留窗陈氏书斋  
因访吟朋到竹居，春寒策策动窗虚。  
几翻好雨偏留客，一盏青灯共读书。  
徐孺旧曾亲下榻，陈遵见说好投车。  
与君静夜评心事，万斛闲愁尽扫除。  

胡仲参　偶得  
挑灯伴寒夜，兀坐竹炉边。  
赤脚知吟苦，时将山茗煎。  

胡仲参　偶得  
欲问梅花信，山寒去未能。  
静思天外句，坐对夜深灯。  
戒烟频添衲，煎茶旋凿冰。  
月残霜又落，无复叩门僧。  

胡仲参　清明  
杯酒浓浇垅上春，东风吹起纸灰尘。  
可堪肠断中原路，草掩芒丘不见人。  

胡仲参　秋晚泛湖  
载酒湖边买小舟，水光山色解人愁。  
短篱寂寂菊花晚，两岸萧萧杨柳秋。  
落日波间收戏鼓，暮烟林外出歌楼。  
倚栏长啸西风里，惊起前汀双白鸥。  

胡仲参　秋意  
梧叶飘残客梦惊，拥衾危坐到天明。  
片心除是眉头识，万感都从念脚生。  
江上鲈肥销旅况，楼前雁过带边声。  
挑灯无语闲商略，谋国谋家底计成。  

胡仲参　入京第一程  
六载馆杭州，重来访旧游。  
山中才过雨，客里又惊秋。  
岚气蒸衣湿，泉声激石流。  
功名苦行役，差见渡头鸥。  

胡仲参　山行  
石磴手难攀，林深去复还。  
人行啼鸟外，僧住白去间。  
野兴平秋水，吟魂绕暮山。  
马头风作恶，潘鬓任阑珊。  

胡仲参　山中口占三首  
四野平田春水肥，前山隐隐带残晖。  
千林晚色无人共，时有樵翁独自归。  

胡仲参　山中口占三首  
踯躅花开野色浓，和风和雨卧丛丛。  
城中只买零枝看，那似山头满树红。  

胡仲参　山中口占三首  
饭罢呼僮旋煮茶，棋枰诗卷小生涯。  
从今厌踏红尘路，多在山间少在家。  

胡仲参　山中作  
村居便野性，况复是清秋。  
为爱山间好，因成旬日留。  
林深喧鸟雀，露重滴松楸。  
昨夜新寒入，篝灯覆弊裘。  

胡仲参　试后书怀  
踏遍天涯路，春三秋又三。  
文章与时背，言语对人惭。  
湖海气何馁，山林分未甘。  
闲僧时过我，挥尘共玄谈。  

胡仲参　书怀呈曾性之  
览镜叹头颅，梅花一样舑。  
病因吟后有，愁到醉边无。  
心事归梁燕，年华过隙驹。  
世途难看脚，况复是江湖。  

胡仲参　思家  
夜梦到山成，回头千里余。  
屡传归去信，不得寄来书。  
小迳应添笋，荒畦欠理蔬。  
客程频得雨，田里事何如。  

胡仲参　送梅舑还三山  
十年湖海上，此日值梅兄。  
一见才倾盖，相逢又问程。  
新编联画卷，清话入诗评。  
从此云山别，因风时寄声。  

胡仲参　送诸葛春卿还里  
扁舟分袂出湖滨，我向吴中君向闽。  
自笑吟身犹是客，却来远道送行人。  
家山会友凭传语，旅舍逢诗为拂尘。  
天北天南相忆处，梅花毋惜一枝春。  

胡仲参　题墨梅竹  
洗尽丹青料，清高绝点埃。  
数竿无韵竹，一树不香梅。  
与可今已矣，补之安在哉。  
千年好风致。唤上笔头来。  

胡仲参　题雪舟云心二友吟卷  
君诗何所似，绝似晚唐诗。  
写出春云状，融成白雪词。  
百篇多态度，二妙一襟期。  
与我为三友，他年题品谁。  

胡仲参　听雨  
听尽灯前细雨声，声声总是别离情。  
何时断得闲烦恼，一任芭蕉滴到明。  

胡仲参　晚雨  
勃姑鸦舅叫楼西，春色阴晴景不齐。  
浓墨四垂收未起，明边一片夕阳低。  

胡仲参　王用和屡言别而未归颐斋有诗戏之次韵奉寄  
几度西郊饯马尘，曾将尺素托文鳞。  
荷杯酌尽开怀酒，柳线萦回有脚春。  
瘴海自多流落客，阳关少见别离人。  
出门有碍何为者，徒风江湖老大身。  

胡仲参　圩田  
圩田依涧水，入夏未栽禾。  
不是春耕晚，山中寒气多。  

胡仲参　问性之病  
莫向推敲苦用心，闻君病里亦沉吟。  
书灯挑尽无人共，药鼎煎残到夜深。  
霜后菊花方寂寂，腊前梅事又髒髒。  
相看咫尺如千里，几度逢人问信音。  

胡仲参　无题  
露重湿征衣，风急翻纱帽。  
山下灌园人，倚锄看马过。  

胡仲参　吴王试剑石  
吴王铸剑成，自谓古难比。  
试之高山巅，石裂断横理。  
那无昔时人，相逢干将里。  
故宫中白日长，春风野田百草香。  

胡仲参　西湖会上和赵靖轩韵  
不首人间半点愁，每於胜处一凭楼。  
吟边只欠林和靖，坐上追思马少游。  
晕脸芙蕖酣薄暮，低眉杨柳拂新秋。  
酒阑拍掌狂歌舞，自是忘机可狎鸥。  

胡仲参　喜郭希范上自痒归  
马蹄明日是君家，千里归来傍节华。  
几夜深闺寒寂寂，有人和泪卜灯花。  

胡仲参　萧山望城中遗  
见说天文变，频占太史台。  
但云星犯月，不料火为灾。  
尽夜看烟灭，逢人问讯来。  
丹心勤恋阙，东向极裴回。  

胡仲参　性之寻梅归来有诗因感一绝  
处士庐前门迳深，仅留佳句与人吟。  
孤山近日无行路，疏影暗香何处寻。  

胡仲参　雪  
凝云商作雪，顷刻满天涯。  
片片疏还密，霏霏整复斜。  
映窗疑月影，着地似杨花。  
四望浑同色，微茫认黠鸦。  

胡仲参　雪晴泛湖  
雪后湖清浅，令人心眼开。  
林疏知寺近，冰全碍舟回。  
寒色欺吟鬓，斜阳入酒杯。  
山行已清绝，况复是寻梅。  

胡仲参　夜来闻曾性之丘君就二友隔楼吟声不绝以诗柬之  
月下归来深闭门，衾寒时倩博山温。  
隔楼忽听吟声苦，引得清愁入梦魂。  

胡仲参　夜坐即事  
午夜空庭寂，心闲坐亦忘。  
竹间风动静，云里月行藏。  
惊鹊出幽树，寒螀语废廊。  
瓯茶聊当酒，清气入诗肠。  

胡仲参　夜坐偶成  
一字吟难稳，沉沉夜向阑。  
灯明妨短梦，衣薄犯新寒。  
千里家山远，三年客路难。  
明朝有佳便，尺纸报平安。  

胡仲参　夜坐与伯氏苇航对床阅江湖诗偶成一首  
对床因话弟兄情，话到山林世念轻。  
几上江湖诗一卷，窗前灯火夜三更。  
茶经未展神先爽，香片才烧味较清。  
吟罢忽闻谯角动，石桥霜晓有人行。  

胡仲参　用伯氏韵柬梅舑  
榾柮炉前坐夜深，寒侵窗户月西沉。  
冥搜天地无穷趣，写尽江湖一片心。  
霜叶落边添客思，梅花瘦处动高吟。  
访君欲问推敲诀，拟把清樽共细斟。  

胡仲参　用冯深居韵题莆阳章氏环翠楼  
百尺危梯眇海寰，栏干十二尽青山。  
烟光浓淡藏多景，野水周遭匝四环。  
胜地只宜骚客在，老天未放主人闲。  
凭谁说与九仙道，方丈移来在此间。  

胡仲参　游白石山观音寺  
绿阴深处石桥横，才入山门意便清。  
林下一僧无个事，时来倚树听泉声。  

胡仲参　游山中  
世途平处起波澜，输与高僧占好山。  
竹尘直为挥俗具，槿篱虚设掩尘关。  
林泉有分酬清供，瓶锡无人伴此闲。  
摆脱名缰须早计，半生犹得住云间。  

胡仲参　渔梁岭禹庙  
古今陈迹几兴亡，闽岭何因祀夏王。  
莫是当年平水日，曾驱鱼鳖渡渔梁。  

胡仲参　与生上人  
久住深山里，相忘物外形。  
逢人出好语，入定掩残经。  
古字碑成轴，名诗榜作屏。  
欲知祖师意，柏树在中庭。  

胡仲参　雨中  
愁坐黄昏掩客扉，风翻霜叶满庭飞。  
孤灯挑到寒更尽，犹有行人带雨归。  

胡仲参　月夜听琴效渔父辞  
风入古松成节奏，泉奔幽磴响琮琤。  
琴中弹意不弹声，猛拂朱弦灯焰落。  
细敲玉版梦魂清，啼乌枝上月三更。  

胡仲参　早发  
早发六七里，前途曙未分。  
渔舟依岸立，水碓隔溪闻。  
独树支残月，空山半白云。  
清晨那可驻，日出又如焚。  

胡仲参　枕上得句寄潜君升  
无奈蓬窗雪打声，梦魂才稳又还惊。  
枕食如许犹嫌冷，多少阎闾睡不成。  

胡仲参　枕上偶成  
客楼萧索抱愁眠，雁过声声到枕边。  
念脚动如鱼拨刺，吟身寒似鹭联拳。  
匣中幸有刘琨剑，囊里犹余杜老钱。  
忽忆西山山下路，夜深霜露滴松秆。  

胡仲参　重阳  
漫浪江湖已十霜，一秋强半又重阳。  
可怜白日浑闲度，偶对黄花觉自伤。  
客舍题诗书感遇，市楼沽酒慰凄凉。  
登高不为酬心赏，直欲凭栏望故乡。  
