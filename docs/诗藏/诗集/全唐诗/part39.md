---
title: 第39部分
index: true
icon: editor
order: 39
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(下)　卷八百六十三

卷863_1  【与薛昭合婚诗】张云容  
脸花不绽几含幽，今夕阳春独换秋。  
我守孤灯无白日，寒云陇上更添愁。  
幽谷啼莺整羽翰，犀沈玉冷自长叹。  
月华不向扃泉户，露滴松枝一夜寒。  
韶光不见分成尘，曾饵金丹忽有神。  
不意薛生携旧律，独开幽谷一枝春。  
误入宫垣漏网人，月华静洗玉阶尘。  
自疑飞到蓬莱顶，琼艳三枝半夜春。  
  
卷863_2  【留别卢陲】崔少玄  
得之一元，匪受自天。太老之真，无上之仙。光含影藏，  
形于自然。真安匪求，神之久留。淑美其真，体性刚柔。  
丹霄碧虚，上圣之俦。百岁之后，空馀坟丘。  
  
卷863_3  【歌】戚逍遥  
笑看沧海欲成尘，王母花前别众真。  
千岁却归天上去，一心珍重世间人。  
  
卷863_4  【锦城春望】卓英英  
和风装点锦城春，细雨如丝压玉尘。  
漫把诗情访奇景，艳花浓酒属闲人。  
  
卷863_5  【理笙】卓英英  
频倚银屏理凤笙，调中幽意起春情。  
因思往事成惆怅，不得缑山和一声。  
  
卷863_6  【游福感寺答少年】卓英英  
牡丹未及开时节，况是秋风莫近前。  
留待来年二三月，一枝和露压神仙。  
  
卷863_7  【答玄士】卓英英  
数载幽栏种牡丹，裹香包艳待神仙。  
神仙既有丹青术，携取何妨入洞天。  
  
卷863_8  【和卓英英锦城春望】眉娘  
蚕市初开处处春，九衢明艳起香尘。  
世间总有浮华事，争及仙山出世人。  
  
卷863_9  【和卓英英理笙】眉娘  
但于闺阁熟吹笙，太白真仙自有情。  
他日丹霄骖白凤，何愁子晋不闻声。  
  
卷863_10  【附：太白山玄士画地吟】眉娘  
学得丹青数万年，人间几度变桑田。  
桑田虽变丹青在，谁向丹青合得仙。  
  
卷863_11  【答张郁歌】洛川仙女  
彩云入帝乡，白鹤又回翔。久留深不可，蓬岛路遐长。  
空爱长生术，不是长生人。今日洛川别，可惜洞中春。  
  
卷863_12  【附：张郁洛川沿步吟】洛川仙女  
浮生如梦能几何，浮生复更忧患多。  
无人与我长生术，洛川春日且长歌。  
  
卷863_13  【题玉壶赠元柳二子】南溟夫人  
来从一叶舟中来，去向百花桥上去。  
若到人间扣玉壶，鸳鸯自解分明语。  
  
卷863_14  【会真诗（杨敬真）】云台峰女仙  
人世徒纷扰，其生似梦华。谁言今昔里，俯首视云霞。  
  
卷863_15  【会真诗（马信真）】云台峰女仙  
几劫澄烦思，今身仅小成。誓将云外隐，不向世间存。  
  
卷863_16  【会真诗（徐湛真）】云台峰女仙  
绰约离尘世，从容上太清。云衣无绽日，鹤驾没遥程。  
  
卷863_17  【会真诗（郭修真）】云台峰女仙  
华岳无三尺，东瀛仅一杯。入云骑彩凤，歌舞上蓬莱。  
  
卷863_18  【会真诗（夏守真）】云台峰女仙  
共作云山侣，俱辞世界尘。静思前日事，抛却几年身。  
  
卷863_19  【仙诗五首】吴清妻  
道启真心觉渐清，天教绝粒应精诚。  
云外仙歌笙管合，花间风引步虚声。  
□□□□□□□，□君隐处当一星。  
□□莲花山头饭，黄精仙人掌上经。  
飞鸟莫到人莫攀，一隐十年不下山。  
袖中短书谁为达，华山道士卖药还。  
日落焚香坐醮坛，庭花露湿渐更阑。  
净水仙童调玉液，春宵羽客化金丹。  
摄念精思引彩霞，焚香虚室对烟花。  
道合云霄游紫府，湛然真境瑞皇家。  
  
卷863_20  【赠封陟】上元夫人  
谪居蓬岛别瑶池，春媚烟花有所思。  
为爱君心能洁白，愿操箕帚奉屏帏。  
  
卷863_21  【再赠】上元夫人  
弄玉有夫皆得道，刘纲兼室尽登仙。  
君能仔细窥朝露，须逐云车拜洞天。  
  
卷863_22  【留别】上元夫人  
萧郎不顾凤楼人，云涩回车泪脸新。  
愁想蓬瀛归去路，难窥旧苑碧桃春。  
  
卷863_23  【题寺廊柱】慈恩院女仙  
皇子陂头好月明，忘却华筵到晓行。  
烟收山低翠黛横，折得荷花远恨生。  
湖水团团夜如镜，碧树红花相掩映。  
北斗阑干移晓柄，有似佳期常不定。  
  
卷863_24  【后土夫人】蜀宫群仙  
偶引群仙到世间，熏风殿里醉华筵。  
等闲贪赏不归去，愁杀韦郎一觉眠。  
  
卷863_25  【王母】蜀宫群仙  
沧海成尘几万秋，碧桃花发长春愁。  
不来便是数千载，周穆汉皇何处游。  
  
卷863_26  【麻姑】蜀宫群仙  
世间何事不潸然，得失人情命不延。  
适向蔡家厅上饮，回头已见一千年。  
  
卷863_27  【上元夫人】蜀宫群仙  
思量往事一愁容，阿母曾邀到汉宫。  
城阙不存人不见，茂陵荒草恨无穷。  
  
卷863_28  【弄玉】蜀宫群仙  
采凤飞来到禁闱，便随王母驻瑶池。  
如今记得秦楼上，偷见萧郎恼妾时。  
  
卷863_29  【太真】蜀宫群仙  
春梦悠扬生下界，一堪成笑一堪悲。  
马嵬不是无情地，自遇蓬莱睡觉时。  
  
卷863_30  【赠郭翰二首】织女  
河汉虽云阔，三秋尚有期。情人终已矣，良会更何时。  
朱阁临清溪，琼宫衔紫房。佳情期在此，只是断人肠。  
  
卷863_31  【附：郭翰酬织女】织女  
人世将天上，由来不可期。谁知一回顾，更作两相思。  
赠枕犹香泽，啼衣尚泪痕。玉颜霄汉里，空有往来魂。  
  
卷863_32  【书任生案】嵩山女  
我本籍上清，谪居游五岳。以君无俗累，来劝神仙学。  
葛洪还有妇，王母亦有夫。神仙尽灵匹，君意合何如。  
  
卷863_33  【临去书赠】嵩山女  
君子既执迷，无由达情素。明月海山上，秋风独归去。  
  
卷863_34  【与赵旭叩柱歌】青童  
白云飘飘星汉斜，独行窈窕浮云车。  
仙郎独邀青童君，结情罗帐连心花。  
  
卷863_35  【题壁】观梅女仙  
南枝向暖北枝寒，一种春花有两般。  
凭仗高楼莫吹笛，大家留取倚阑看。  
  
卷863_36  【歌】吴彩鸾  
若能相伴陟仙坛，应得文箫驾彩鸾。  
自有绣襦并甲帐，瑶台不怕雪霜寒。  
  
卷863_37  【临化绝句】王氏女  
玩水登山无足时，诸仙频下听吟诗。  
此心不恋居人世，唯见天边双鹤飞。  
  
卷863_38  【赠华山游人】毛女正美  
药苗不满笥，又更上危巅。回首归去路，相将入翠烟。  
曾折松枝为宝栉，又编栗叶代罗襦。  
有时问却秦宫事，笑撚山花望太虚。  
  
卷863_39  【在紫霄夫人席上作】桃花夫人  
昔时训子西河上，汉使经过问妾缘。  
自到仙山不知老，凡间唤作几千年。  
  
卷863_40  【答孙玄照】王仙仙  
鸳鸯相见不相随，笼里笼前整羽衣。  
但得他时人放去，水中长作一双飞。  
  
卷863_41  【附：孙玄照琴中歌赠王仙仙】王仙仙  
相如曾作凤兮吟，昔被文君会此音。  
今日孤鸾还独语，痛哉仙子不弹琴。  
  
卷863_42  【临刑赋】杨损  
圣主何曾识仲都，可嗟社稷在须臾。  
市东便是神仙窟，何必乘舟泛五湖。  
  
卷863_43  【别遥见诗】妙女  
手攀桥柱立，滴泪天河满。  

## 全唐诗(下)　卷八百六十四

卷864_1  【宴柳毅诗】洞庭龙君  
大天苍苍兮大地茫茫，人各有志兮何可思量。  
狐神鼠圣兮薄社依墙，雷霆一发兮其孰敢当。  
荷贞人兮信义长，令骨肉兮还故乡，永言惭愧兮何时忘。  
上天配合兮生死有途，此不当妇兮彼不当夫。  
腹心辛苦兮泾水之隅，风霜满鬓兮雨雪罗襦。  
赖明公兮引素书，令骨肉兮家如初，永言珍重兮无时无。  
碧云悠悠兮泾水东流，伤嗟美人兮雨泣花愁。  
尺书远达兮以解君忧，哀冤果雪兮还处其休。  
荷君和雅兮感甘羞，山家寂寞兮难久留，  
欲将辞去兮悲绸缪。  
  
卷864_2  【铸镜歌】龙护老人  
盘龙盘龙，隐于镜中。分野有象，变化无穷。  
兴云吐雾，行雨生风。上清仙子，来献圣聪。  
  
卷864_3  【示韦泛禄命】冥吏  
前阳复后杨，后杨年年强，七月之节归玄乡。  
  
卷864_4  【赠僧】滕传胤  
卓立不求名出家，长怀片志在青霞。  
今日英雄气冲盖，谁能久坐宝莲花。  
  
卷864_5  【赠人】滕传胤  
平生才不足，立身信有馀。自叹无大故，君子莫相疏。  
  
卷864_6  【郑锋宅神诗】滕传胤  
浦口潮来初淼漫，莲舟摇飏采花难。  
春心不惬空归去，会待潮回更折看。  
忽然湖上片云飞，不觉舟中雨湿衣。  
折得莲花浑忘却，空将荷叶盖头归。  
  
卷864_7  【与郑德璘奇遇诗】水府君  
物触轻舟心自知，风恬烟静月光微。  
夜深江上解愁思，拾得红蕖香惹衣。  
纤手垂钩对水窗，红蕖秋色艳长江。  
既能解佩投交甫，更有明珠乞一双。  
湖面狂风且莫吹，浪花初绽月光微。  
沈潜暗想横波泪，得共鲛人相对垂。  
洞庭风软荻花秋，新没青娥细浪愁。  
泪滴白蘋君不见，月明江上有轻鸥。  
昔日江头菱芡人，蒙君数饮松醪春。  
活君家室以为报，珍重长沙郑德璘。  
  
卷864_8  【笑巫诗】李序  
魍魉何曾见，头旋即下神。图他衫子段，诈道大王嗔。  
  
卷864_9  【霅溪夜宴诗（诸神命丽玉唱公无渡河歌）】水神  
浊波扬扬兮凝晓雾，公无渡河兮公竟渡。  
风号水激兮呼不闻，提衣看入兮中流去。浪排衣兮随步没，  
沉尸深入兮蛟螭窟。蛟螭尽醉兮君血干，  
推出黄沙兮泛君骨。当时君死兮妾何适，  
遂就波澜兮合魂魄，愿持精卫衔石心，穷断河源塞泉脉。  
  
卷864_10  【霅溪夜宴诗（命曹娥唱怨江波三叠）】水神  
悲风淅淅兮波绵绵，芦花万里兮凝苍烟。  
虬螭窟宅兮渊且玄，排波叠浪兮沈我天。  
所覆不全兮身宁全，溢眸恨血兮徒涟涟。  
誓将柔荑抉锯牙之喙，空水府而藏其腥涎。  
青娥翠黛兮沈江壖，碧云斜月兮空婵娟。  
吞声饮恨兮语无力，徒扬哀怨兮登歌筵。  
  
卷864_11  【霅溪夜宴诗（太湖神歌）】水神  
白露漙兮西风高，碧波万里兮翻洪涛。  
莫言天下至柔者，载舟覆舟皆我曹。  
  
卷864_12  【霅溪夜宴诗（松江神歌）】水神  
君不见夜来渡口拥千艘，中载万姓之脂膏。  
当楼船泛泛于叠浪，恨珠贝又轻于鸿毛。  
又不见朝来津亭维一舠，中有一士青其袍。  
赴宰邑之良日，任波吼而风号。是知溺名溺利者，  
不免为水府之腥臊。  
  
卷864_13  【霅溪夜宴诗（霅溪神歌）】水神  
山势萦回水脉分，水光山色翠连云。  
四时尽入诗人咏，役杀吴兴柳使君。  
  
卷864_14  【霅溪夜宴诗（湘江神歌）】水神  
渺渺烟波接九疑，几人经此泣江蓠。  
年年绿水青山色，不改重华南狩时。  
  
卷864_15  【霅溪夜宴诗（范相国献境会夜宴诗）】水神  
浪阔波澄秋气凉，沈沈水殿夜初长。自怜休退五湖客，  
何幸追陪百谷王。香袅碧云飘几席，觥飞白玉艳椒浆。  
酒酣独泛扁舟去，笑入琴高不死乡。  
  
卷864_16  【霅溪夜宴诗（徐处士衍献境会夜宴诗，并简范相国）】水神  
珠光龙耀火燑燑，夜接朝云宴渚宫。凤管清吹凄极浦，  
朱弦间奏冷秋空。论心幸遇同归友，揣分惭无辅佐功。  
云雨各飞真境后，不堪波上起悲风。  
  
卷864_17  【霅溪夜宴诗（屈大夫歌）】水神  
凤鶱鶱以降瑞兮，患山鸡之杂飞。玉温温以呈器兮，  
因碔砆之争辉。当侯门之四辟兮，墐嘉谟之重扉。  
既瑞器而无庸兮，宜昏暗之相微。徒刳石以为舟兮，  
顾沿流而志违。将刻木而作羽兮，与超腾之理非。  
矜孑孑于空江兮，靡群援之可依。血淋淋而滂流兮，  
顾江鱼之腹而将归。西风萧萧兮湘水悠悠，  
白芷芳歇兮江蓠秋。日晼晼兮川云收，棹四起兮悲风幽。  
羁魂汩没兮我名永浮，碧波虽涸兮厥誉长流。  
向使甘言盛行于曩昔，岂今日居君王之座头。  
是知贪名徇禄而随世磨灭者，虽正寝之死乎无得与吾俦。  
当鼎足之嘉会兮，获周旋于君侯。雕盘玉豆兮罗珍羞，  
金卮琼斝兮方献酬。敢写心兮歌一曲，无诮余持杯以淹留。  
  
卷864_18  【霅溪夜宴诗（申屠先生献境会夜宴诗）】水神  
行殿秋未晚，水宫风初凉。谁言此中夜，得接朝宗行。  
灵鼍振冬冬，神龙耀煌煌。红楼压波起，翠幄连云张。  
玉箫冷吟秋，瑶瑟清含商。贤臻江湖叟，贵列川渎王。  
谅予衰俗人，无能振颓纲。分辞皆乱世，乐寐蛟螭乡。  
栖迟幽岛间，几见波成桑。尔来尽流俗，难与倾壶觞。  
今日登华筵，稍觉神扬扬。方欢沧浪侣，遽恐白日光。  
海人瑞锦前，岂敢言文章。聊歌灵境会，此会诚难忘。  
  
卷864_19  【霅溪夜宴诗（鸱夷君歌）】水神  
雪集大野兮血波汹汹，玄黄交战兮吴无全陇。  
既霸业之将坠，宜嘉谟之不从。国步颠蹶兮吾道遘凶，  
处鸱夷之大困，入渊泉之九重。上帝愍余之非辜兮，  
俾大江鼓怒其冤踪。所以鞭浪山而疾驱波岳，  
亦粗足展余拂郁之心胸。当灵境之良宴兮，谬尊俎之相容，  
击箫鼓兮撞歌钟。吴讴越舞兮欢未极，遽军城晓鼓之冬冬。  
愿保上善之柔德，何行乐之地兮难相逢。  
  
卷864_20  【为刘洪作】辅国将军  
乌乌在虚飞，玄驹遂野依。名今编户籍，翠过叶生稀。  
个树枝条朽，三花五面啼。移家朝度日，谁觉□□□。  
  
卷864_21  【语】太白山神  
三珠并一珠，驴马没人驱。岁月甲庚午，中兴戊己土。  
  
卷864_22  【月夜吟】瀵水神  
夜月明皎皎，绿波空悠悠。  
  
卷864_23  【答郑生歌】湘中蛟女  
溯青山兮江之隅，拖湘波兮褭绿裾。  
荷拳拳兮情未舒，匪同归兮将焉如。  
  
卷864_24  【风光词】湘中蛟女  
隆佳秀兮昭盛时，播薰绿兮淑华归。故里荑与处萼兮，  
潜重房以饰姿。见雅态之韶华兮，蒙长霭以为帏。  
醉融光兮渺渺瀰瀰，迷千里兮涵烟眉。晨陶陶兮暮熙熙，  
舞袅娜之秾条兮，娉盈盈以披迟。酡游颜兮倡蔓卉縠，  
流倩电兮石发髓施。  
  
卷864_25  【附：郑生诗】湘中蛟女  
情无垠兮水汤汤，怀佳期兮属三湘。  
  
卷864_26  【感怀诗】龙女  
海门连洞庭，每去三千里。十载一归来，辛苦潇湘水。  
  
卷864_27  【寄张无颇】广利王女  
羞解明珰寻汉渚，但凭春梦访天涯。  
红楼日暮莺飞去，愁杀深宫落砌花。  
燕语春泥堕锦筵，情愁无意整花钿。  
寒闺欹枕不成梦，香炷金炉自褭烟。  
  
卷864_28  【与崔渥冥会杂诗】  
万里同心别九重，定知涉历此相逢。  
谁人翻向群峰路，不得苍梧徇玉容。  
春鸟交交引思浓，岂期尘迹拜仙宫。  
鸾歌凤舞飘珠翠，疑是阳台一梦中。  
鸾舆昔日出蒲关，一去苍梧更不还。  
若是不留千古恨，湘江何事竹犹斑。  
愁闻黄鸟夜关关，沩汭春来有梦还。  
遗美代移刊勒绝，唯闻留得泪痕斑。  
方承恩宠醉金杯，岂为干戈骤到来。  
亡国破家皆有恨，捧心无语泪苏台。  
桃花流水两堪伤，洞口烟波月渐长。  
莫道仙家无别恨，至今垂泪忆刘郎。  
泾阳平野草初春，遥望家乡泪滴频。  
当此不知多少恨，至今空忆在灵姻。  
目断魂销正惘然，九疑山际路漫漫。  
何人知得心中恨，空有湘江竹万竿。  
常说仙家事不同，偶陪花月此宵中。  
锦屏银烛皆堪恨，惆怅纱窗向晓风。  
  
卷864_29  【又湘妃诗四首（一作女仙题湘妃庙诗）】  
渺渺三湘万里程，泪篁幽石助芳贞。  
孤云目断苍梧野，不得攀龙到玉京。  
碧杜红蘅缥缈香，冰丝弹月弄清凉。  
峰峦一一俱相似，九处堪疑九断肠。  
玉辇金根去不回，湘川秋晚楚弦哀。  
自从泣尽江蓠血，夜夜愁风怨雨来。  
少将风月怨平湖，见尽扶桑水到枯。  
相约杏花坛上去，画阑红子斗摴蒱。  
  
卷864_30  【与何光远赠答诗（何光远伤春吟）】何光远  
檐上檐前燕语新，花开柳发自伤神。  
谁能将我相思意，说与江隈解佩人。  
  
卷864_31  【与何光远赠答诗（龙女赠光远）】龙女  
坐久风吹绿绮寒，九天月照水精盘。  
不思却返沈潜去，为惜春光一夜欢。  
  
卷864_32  【与何光远赠答诗（光远答龙女）】何光远  
澹荡春光物象饶，一枝琼艳不胜娇。  
若能许解相思佩，何羡星天渡鹊桥。  
  
卷864_33  【与何光远赠答诗（催妆二首）】何光远  
玉漏涓涓银汉清，鹊桥新架路初成。  
催妆既要裁篇咏，凤吹鸾歌早会迎。  
宝车辗驻彩云开，误到蓬莱顶上来。  
琼室既登花得折，永将凡骨逐风雷。  
  
卷864_34  【与何光远赠答诗（龙女留别光远）】龙女  
负妾当时寤寐求，从兹粉面阻绸缪。  
宫空月苦瑶云断，寂寞巴江水自流。  
  
卷864_35  【寄紫盖阳居士】黄陵美人  
落叶栖鸦掩庙扉，菟丝金缕旧罗衣。  
渡头明月好携手，独自待郎郎不归。  
  
卷864_36  【赠谢府君】吴兴神女  
玉钗空中堕，金钏色已歇。独泣谢春风，秋夜伤明月。  

## 全唐诗(下)　卷八百六十五

卷865_1  【冢上答太宗】慕容垂  
我昔胜君昔，君今胜我今。荣华各异代，何用苦追寻。  
  
卷865_2  【遗画工诗】释明解  
握手不能别，抚膺聊自伤。痛矣时阴短，悲哉泉路长。  
松林惊野吹，荒隧落寒霜。言离何以赠，留心内典章。  
  
卷865_3  【夜吟】巴峡鬼  
秋径填黄叶，寒摧露草根。猿声一叫断，客泪数重痕。  
  
卷865_4  【愧谢诗】河湄鬼  
我本邯郸士，祇役死河湄。不得家人哭，劳君行路悲。  
  
卷865_5  【掷裴武公诗】介胄鬼  
屡策羸骖历乱峋，丛岚映日昼如曛。长桥驾险浮天汉，  
危栈通岐触岫云。却念淮阴空得计，又嗟忠武不堪闻。  
废兴尽系前生数，休衒英雄勇冠军。  
  
卷865_6  【死后诗】李叔霁  
忽作无期别，沈冥恨有馀。长安虽不远，无信可传书。  
  
卷865_7  【洋州馆夜吟】窦裕  
门依楚水岸，身寄洋州馆。望月独相思，尘襟泪痕满。  
  
卷865_8  【献元载】书生  
城东城西旧居处，城里飞花乱如絮。  
海燕衔泥欲下来，屋里无人却飞去。  
  
卷865_9  【诗二首】虎丘石壁鬼  
高松多悲风，萧萧清且哀。南山接幽垄，幽垄空崔嵬。  
白日徒昭昭，不照长夜台。虽知生者乐，魂魄安能回。  
况复念所亲，恸哭心肝摧。恸哭更何言，哀哉复哀哉。  
神仙不可学，形化空游魂。白日非我朝，青松为我门。  
虽复隔幽显，犹知念子孙。何以遣悲惋，万物归其根。  
寄语世上人，莫厌临芳尊。庄生问枯骨，三乐成虚言。  
  
卷865_10  【祭后见石上诗】虎丘石壁鬼  
幽明虽异路，平昔忝攻文。欲知潜昧处，山北两孤坟。  
  
卷865_11  【咏浮云】陆凭  
虚虚复空空，瞬息天地中。假合成此像，吾亦非吾躬。  
  
卷865_12  【呈李续】韩弇  
我有敌国雠，无人可为雪。每至秦陇头，游魂自呜咽。  
  
卷865_13  【和崔侍御】尉佗  
千岁荒台隳路隅，一烦太守重椒涂。  
感君拂拭意何极，赠尔美妇与明珠。  
  
卷865_14  【赠窦丞】刘溉  
冥路杳杳人不知，不用苦说使人悲。  
喜得逢君传家信，后会茫茫何处期。  
  
卷865_15  【叙幽冤】郑琼罗  
痛填心兮不能语，寸断肠兮诉何处。  
春生万物妾不生，更恨香魂不相遇。  
  
卷865_16  【过台城感旧】沈青箱  
六代旧山川，兴亡几百年。繁华今寂寞，朝市昔喧阗。  
夜月琉璃水，春风卵色天。伤时与怀古，垂泪国门前。  
  
卷865_17  【诗】襄阳举人  
流水涓涓芹努芽，织乌西飞客还家。  
荒村无人作寒食，殡宫空对棠梨花。  
  
卷865_18  【踏歌】河中鬼  
河水流溷溷，山头种荞麦。两个胡孙门底来，  
东家阿嫂决一百。  
  
卷865_19  【题少陵别墅】萧微  
新构茅斋野涧东，松楸交影足悲风。  
人间岁月如流水，何事频行此路中。  
  
卷865_20  【梦张垂赠诗】张省躬  
戚戚复戚戚，秋堂百年色。而我独茫茫，荒郊遇寒食。  
  
卷865_21  【秋月联句】商山三丈夫  
秋月圆如镜，--王步兵  
秋风利似刀。--萧中郎  
秋云轻比絮，--梁璟  
秋草细如毛。--诸葛长史  
  
卷865_22  【天明联句】  
幽树高高影，--萧中郎  
山花寂寂香。--王步兵  
山天遥历历，--诸葛长史  
山水急汤汤。--梁璟  
  
卷865_23  【赠张珽】郑適  
昔为吟风啸月人，今为吟风啸月身。  
冢坏路边吟啸罢，安知今日又劳神。  
  
卷865_24  【西轩诗】甘露寺鬼  
赵壹能为赋，邹阳解献书。可惜西江水，不救辙中鱼。  
伟哉横海鳞，壮矣垂天翼。一旦失风水，翻为蝼蚁食。  
功遂侔昔人，保退无智力。既涉太行险，兹路信难陟。  
握里龙蛇纸上鸾，逡巡千幅不将难。  
顾云已往罗隐耄，更有何人逞笔端。  
  
卷865_25  【降巫诗】邵谒  
青山山下少年郎，失意当时别故乡。  
惆怅不堪回首望，隔溪遥见旧书堂。  
  
卷865_26  【赠雷殿直】石恪  
衡阳去此正三年，一路程途甚坦然。深邃门墙三楚外，  
清风池馆五峰前。西边市井来商客，东岸汀洲簇钓船。  
公退只应无别事，朱陵后洞看神仙。  
  
卷865_27  【吟】富春沙际鬼  
陊江三十年，潮打形骸朽。家人都不知，何处奠杯酒。  
  
卷865_28  【又吟】富春沙际鬼  
莫问我姓名，向君言亦空。潮生沙骨冷，魂魄悲秋风。  
  
卷865_29  【献高骈】赵z7  
我昔胜君昔，君今胜我今。生一世事，何用苦相侵。  

## 全唐诗(下)　卷八百六十六

卷866_1  【吟】九华山白衣  
涧水潺潺声不绝，溪垄茫茫野花发。  
自去自来人不知，归时唯对空山月。  
  
卷866_2  【诗】田达诚宅鬼  
天然与我一灵通，还与人间事不同。  
要识吾家真姓字，天地南头一段红。  
  
卷866_3  【秋夜吟】长安中鬼  
六街鼓歇行人绝，九衢茫茫室有月（吟）。--  
九衢生人何劳劳，长安土尽槐根高（和）。--  
  
卷866_4  【题窗上诗】隔窗鬼  
何人窗下读书声，南斗阑干北斗横。  
千里思家归不得，春风肠断石头城。  
  
卷866_5  【柱上诗】巴陵馆鬼  
爷娘送我青枫根，不记青枫几回落。  
当时手刺衣上花，今日为灰不堪著。  
  
卷866_6  【留别安凤】徐侃  
君寄长安久，耻不还故乡。我别长安去，切在慰高堂。  
不意与离恨，泉下亦难忘。  
  
卷866_7  【附：安凤赠别徐侃】安凤  
一自离乡国，十年在咸秦。泣尽卞和血，不逢一故人。  
今日旧友别，羞此漂泊身。离情吟诗处，麻衣掩泪频。  
泪别各分袂，且及来年春。  
  
卷866_8  【述怀】商山客死生  
家住驿北路，百里无四邻。往来不相问，寂寂山家春。  
南冈夜萧萧，青松与白杨。家人应有梦，远客已无肠。  
白草寒露里，乱山明月中。是夕苦吟罢，寒烛与君同。  
  
卷866_9  【续郑郊吟】冢中人  
冢上两竿竹，风吹常袅袅。--郑郊  
下有百年人，长眠不知晓。--冢中人  
  
卷866_10  【题壁】崇圣寺鬼  
禁烟佳节同游此，正值酴醿夹岸香。  
缅首十年前往事，强吟风景乱愁肠。  
策马暂寻原上路，落花芳草尚依然。  
家亡国破一场梦，惆怅又逢寒食天。  
  
卷866_11  【血书诗】任彦思家鬼  
物类易迁变，我行人不见。珍重任彦思，相别日已远。  
  
卷866_12  【赠马植】峡中白衣  
截竹为筒作笛吹，凤凰池上凤凰飞。  
劳君更向黔南去，即是陶钧万类时。  
  
卷866_13  【题芭蕉叶上】张仁宝  
寒食家家尽禁烟，野棠风坠小花钿。  
如今空有孤魂梦，半在嘉陵半锦川。  
  
卷866_14  【官坡馆联句】崔常侍  
床头锦衾班复班，架上朱衣殷复殷。  
空庭朗月闲复闲，夜长路远山复山。  
  
卷866_15  【亡后见形诗】李煜  
异国非所志，烦劳殊清闲。惊涛千万里，无乃见钟山。  
  
卷866_16  【同鹿门少年马绍隆冥游诗　同望荆门】庞德公  
千年故国岁华奔，一柱高台已断魂。  
唯有岘亭清夜月，与君长啸学苏门。  
  
卷866_17  【同鹿门少年马绍隆冥游诗　忆荆南】庞德公  
高名宋玉遗闲丽，作赋兰成绝盛才。  
谁似辽东千岁鹤，倚天华表却归来。  
  
卷866_18  【贻常夷诗】朱均  
平生游城郭，殂没委荒榛。自我辞人世，不知秋与春。  
牛羊久来牧，松柏几成薪。分绝车马好，甘随狐兔群。  
何处清风至，君子幸为邻。烈烈盛名德，依依伫良宾。  
千年何旦暮，一室动人神。乔木如在望，通衢良易遵。  
高门傥无隔，向与析龙津。  
  
卷866_19  【空馆夜歌】夷陵女郎  
明月清风，良宵会同。星河易翻，欢娱不终。  
绿樽翠杓，为君斟酌。今夕不饮，何时欢乐。  
杨柳杨柳，袅袅随风急。西楼美人春梦长，  
绣帘斜卷千条入。  
玉户金缸，愿陪君王。邯郸宫中，金石丝簧。  
卫女秦娥，左右成行。纨缟缤纷，翠眉红妆。  
王欢顾盼，为王歌舞。愿得君欢，常无灾苦。  
  
卷866_20  【赠夫诗三首】孔氏  
不忿成故人，掩涕每盈巾。死生今有隔，相见永无因。  
匣里残妆粉，留将与后人。黄泉无用处，恨作冢中尘。  
有意怀男女，无情亦任君。欲知肠断处，明月照孤坟。  
  
卷866_21  【答夫诗二首（唐晅妻张氏）】张氏  
不分殊幽显，那堪异古今。阴阳徒自隔，聚散两难心。  
兰阶兔月斜，银烛半含花。自怜长夜客，泉路以为家。  
  
卷866_22  【附：唐晅悼妻诗】唐晅  
寝室悲长簟，妆楼泣镜台。独悲桃李节，不共夜泉开。  
魂兮若有感，仿佛梦中来。  
常时华堂静，笑语度更筹。恍惚人事改，冥寞委荒丘。  
阳原歌薤露，阴壑惜藏舟。清夜妆台月，空想画眉愁。  
  
卷866_23  【赠妻诗】唐晅  
峄阳桐半死，延津剑一沈。如何宿昔内，空负百年心。  
  
卷866_24  【赠姊】韦璜  
修短各有分，浮华亦非真。断肠泉壤下，幽忧难具陈。  
凄凄白杨风，日暮堪愁人。  
  
卷866_25  【赠夫二首（题云泉台客韦璜）】韦璜  
不得长相守，青春夭蕣华。旧游今永已，泉路却为家。  
早知离别切人心，悔作从来恩爱深。  
黄泉冥寞虽长逝，白日屏帷还重寻。  
  
卷866_26  【赠嫂（序云阿嫂相疑留诗）】韦璜  
赤心用尽为相知，虑后防前只定疑。  
案牍可申生节目，桃符虽圣欲何为。  
  
卷866_27  【与独孤穆冥会诗】临淄县主  
江都昔丧乱，阙下多构兵。豺虎恣吞噬，干戈日纵横。  
逆徒自外至，半夜开重城。膏血浸宫殿，刀枪倚檐楹。  
今知从逆者，乃是公与卿。白刃污黄屋，邦家遂因倾。  
疾风知劲草，世乱识忠臣。哀哀独孤公，临死乃结缨。  
天地既板荡，云雷时未亨。今者二百载，幽怀犹未平。  
山河风月古，陵寝露烟青。君子秉祖德，方垂忠烈名。  
华轩一惠顾，土室以为荣。丈夫立志操，存没感其情。  
求义若可托，谁能抱幽贞。（县主赠穆）主  
皇天昔降祸，隋室若缀旒。患难在双阙，干戈连九州。  
出门皆凶竖，所向多逆谋。白日忽然暮，颓波不可收。  
望夷既结衅，宗社亦贻羞。温室兵始合，宫闱血已流。  
悯哉吹箫子，悲啼下凤楼。霜刃徒见逼，玉笄不可求。  
罗襦遗侍者，粉黛成仇雠。邦国已沦覆，馀生誓不留。  
英英将军祖，独以社稷忧。丹血溅黼扆，丰肌染戈矛。  
今来见禾黍，尽日悲宗周。玉树已寂寞，泉台千万秋。  
感兹一顾重，愿以死节酬。幽显傥不昧，终焉契绸缪。  
（穆答县主）知  
平阳县中树，久作广陵尘。不意何郎至，黄泉重见春。  
（来家歌人诗）斋  
金闺久无主，罗袂坐生尘。愿作吹箫伴，同为骑凤人。  
（穆讽县主就礼）知  
朱轩下长路，青草启孤坟。犹胜阳台上，空看朝暮云。  
（县主许穆诗）斋  
露草芊芊，颓茔未迁。自我居此，于今几年。与君先祖，  
畴昔恩波。死生契阔，忽此相过。谁谓佳期，寻当别离。  
俟君之北，携手同归。（县主请迁葬诗）古  
伊彼维扬，在天一方。驱马悠悠，忽来异乡。情通幽显，  
获此相见。义感畴昔，言存缱绻。清江桂洲，可以遨游。  
惟子之故，不遑淹留。（穆答县主）知  
  
卷866_28  【与李章武赠答诗】王氏妇  
怨鸯绮，知结几千丝。别后寻交颈，应伤未别时。  
（章武赠王氏鸳鸯绮）主  
捻指环，相思见环重相忆。愿君永持玩，循环无终极。  
（王氏答李章武白玉指环）古  
河汉已倾斜，神魂欲超越。愿郎更回抱，终天从此诀。  
（王氏赠别李章武）主  
分从幽显隔，岂谓有佳期。宁辞重重别，所叹去何之。  
（章武答王氏）古  
昔辞怀后会，今别便终天。新悲与旧恨，千古闭穷泉。  
（王氏再赠章武）主  
后期杳无约，前恨已相寻。别路无行信，何因得寄心。  
（章武再答王氏）古  
水不西归月暂圆，令人惆怅古城边。萧条明早分岐路，  
知更相逢何岁年。（章武怀念王氏）主  
  
卷866_29  【附：李助为章武赋】李助  
石沈辽海阔，剑别楚天长。会合知无日，离心满夕阳。  
  
卷866_30  【与曾季衡冥会诗】王丽真  
五原分袂真吴越燕拆莺离芳草歇年少烟花处处春北邙空恨清秋月  
莎草青青雁欲归玉腮珠泪洒临岐云鬟飘去香风尽愁见莺啼红树枝  
  
卷866_31  【赠段何】客户里女子  
乐广清羸经几年，姹娘相托不论钱。  
轻盈妙质归何处，惆怅碧楼红玉钿。  
  
卷866_32  【湖城厅吟】密陀僧  
黄帝上天时，鼎湖元在兹。七十二玉女，化作黄金芝。  
  
卷866_33  【谢王轩】西施  
妾自吴宫还越国，素衣千载无人识。  
当时心比金石坚，今日为君坚不得。  
  
卷866_34  【附：王轩题西施石诗】王轩  
岭上千峰秀，江边细草春。今逢浣纱石，不见浣纱人。  
  
卷866_35  【附：轩诗】王轩  
佳人去千载，溪山久寂寞。野水浮白烟，岩花自开落。  
猿鸟旧清音，风月闲楼阁。无语立斜阳，幽情入天幕。  
  
卷866_36  【西施诗】西施  
高花岩外晓相鲜，幽鸟雨中啼不歇。  
红云飞过大江西，从此人间怨风月。  
  
卷866_37  【附：轩诗】王轩  
当时计拙笑将军，何事安邦赖美人。  
一自仙葩入吴国，从兹越国更无春。  
  
卷866_38  【西施诗】西施  
云霞出没群峰外，鸥鸟浮沈一水间。  
一自越兵齐振地，梦魂不到虎丘山。  
  
卷866_39  【与萧旷冥会诗（甄后留别萧旷）】甄后  
玉箸凝腮忆魏宫，朱弦一弄洗清风。  
明晨追赏应愁寂，沙渚烟销翠羽空。  
  
卷866_40  【与萧旷冥会诗（织绡女诗）】织绡女  
织绡泉底少欢娱，更劝萧郎尽酒壶。  
愁见玉琴弹别鹤，又将清泪滴真珠。  
  
卷866_41  【与萧旷冥会诗（萧旷答诗）】萧旷  
红兰吐艳间夭桃，自喜寻芳数已遭。  
珠珮鹊桥从此断，遥天空恨碧云高。  
  
卷866_42  【五原夜吟】沙碛女子  
云鬟消尽转蓬稀，埋骨穷荒失所依。  
牧马不嘶沙月白，孤魂空逐雁南飞。  
  
卷866_43  【与颜濬冥会诗】陈宫妃嫔  
秋草荒台响夜蛩，白杨凋尽减悲风。  
彩笺曾擘欺江总，绮阁尘消玉树空。  
宝阁排云称望仙，五云高艳拥朝天。  
清溪犹有当时月，应照琼花绽绮筵。  
素魄初圆恨翠娥，繁华浓艳竟如何。  
南朝唯有长江水，依旧门前作逝波。  
箫管清吟怨丽华，秋江寒月绮窗斜。  
惭非后主题笺客，得见临春阁上花。  
  
卷866_44  【驿楼诵诗】湘中女子  
红树醉秋色，碧溪弹夜弦。佳期不可再，风雨杳如年。  
  
卷866_45  【赠杨蕴中】薛涛  
玉漏声长灯耿耿，东墙西墙时见影。  
月明窗外子规啼，忍使孤魂愁夜永。  
  
卷866_46  【葬后见形诗】张太华  
独卧经秋堕鬓蝉，白杨风起不成眠。  
寻思往日椒房宠，泪湿夜襟损翠钿。  
  
卷866_47  【谢李若冲】张太华  
符吏匆匆叩夜扃，便随金简出幽冥。  
蒙师荐拔恩非浅，领得生神九过经。  
  
卷866_48  【幽恨诗】安邑坊女  
卜得上峡日，秋江风浪多。巴陵一夜雨，肠断木兰歌。  
  
卷866_49  【和检诗】韦检亡姬  
春雨濛濛不见天，家家门外柳和烟。  
如今肠断空垂泪，欢笑重追别有年。  
  
卷866_50  【附：检悼亡姬诗】韦检  
宝剑化龙归碧落，嫦娥随月下黄泉。  
一杯酒向青春晚，寂寞书窗恨独眠。  
  
卷866_51  【梦后自题】韦检  
白浪漫漫去不回，浮云飞尽日西颓。  
始皇陵上千年树，银鸭金凫也变灰。  
  
卷866_52  【与夫同咏诗】苏检妻  
楚水平如镜，周回白鸟飞。金陵几多地，一去不知归。  
  
卷866_53  【与夫同咏诗】苏检  
还吴东去过澄城，楼上清风酒半醒。  
想得到家春已暮，海棠千树已凋零。  
  
卷866_54  【冥会诗】宫嫔  
争不逢人话此身，此身长夜不知春。  
自从国破家亡后，陇上惟添芳草新。  
休说人间恨恋多，况逢佳客此相过。  
堂中纵有千般乐，争及阳春一曲歌。  
幽谷穷花似妾身，纵怀香艳吐无因。  
多情公子能相访，应解回风暂借春。  
恩情未足晓光催，数朵眠花未得开。  
却羡一双金扼臂，得随人世出将来。  
  
卷866_55  【与谢翱赠答诗】金车美人  
阳台后会杳无期，碧树烟深玉漏迟。  
半夜香风满庭月，花前空赋别离诗。  
相思无路莫相思，风里花开只片时。  
惆怅金闺却归去，晓莺啼断绿杨枝。  
一纸华笺洒碧云，馀香犹在墨犹新。空添满目凄凉事，  
不见三山缥缈人。斜月照衣今夜梦，落花啼鸟去年春。  
红闺更有堪愁处，窗上虫丝几上尘。  
惆怅佳期一梦中，武陵春色尽成空。欲知离别偏堪恨，  
只为音尘两不通。愁态上眉凝浅绿，泪痕侵脸落轻红。  
双轮暂与王孙驻，明日西驰又向东。  
  
卷866_56  【赠朋诗】魏朋妻  
孤坟临清江，每睹白日晚。松影摇长风，蟾光落岩甸。  
故乡千里馀，亲戚罕相见。望望空云山，哀哀泪如霰。  
恨为泉台客，复此异乡县。愿言敦畴昔，勿以弃疵贱。  
  
卷866_57  【题明月堂二首】刘氏亡妇  
蝉鬓惊秋华发新，可怜红隙尽埃尘。  
西山一梦何年觉，明月堂前不见人。  
玉钩风急响丁东，回首西山似梦中。  
明月堂前人不到，庭前一夜老秋风。  
  
卷866_58  【诗（金陵黄进士梦遇台城故妓，自云今为吴神乐部）】故台城妓  
歌罢玉楼月，舞残金缕衣。匀钿收迸节，敛黛别重闱。  
网断蛛犹织，梁春燕不归。那堪回首处，江步野棠飞。  
  
卷866_59  【金陵词】故台城妓  
宫中细草香红湿，宫内纤腰碧窗泣。  
唯有虹梁春燕雏，犹傍珠帘玉钩立。  
  
卷866_60  【示宋善威】无名女鬼  
月落三株树，日映九重天。良夜欢宴罢，暂别庚申年。  
  
卷866_61  【诗】无名鬼  
江上樯竿一百尺，山中楼台十二重。  
山僧楼上望江上，指点樯竿笑杀侬。  
仙人未必便仙去，还在人间人不知。  
手把白须从两鹿，相逢却问姓名谁。  
  
卷866_62  【句】秾华  
柏堂新成乐未央，回来回去绕裴郎。  
  
卷866_63  【句】张守中  
薄命苏秦频去国，多情潘岳旋兴悲。  
今夜若栖芳草径，为传幽意达王孙。（咏蝶）斋  
  
卷866_64  【句】无名鬼  
芫花半落，松风晚清。  

## 全唐诗(下)　卷八百六十七

卷867_1  【浑家门客联句】  
自与浑家邻，馨香遂满身。无心好清静，人用去灰尘。  --麻大  
终朝每去依烟火，春至还归养子孙。--和且耶  
曾向苻王笔端坐，尔来求食浑家门。--和且耶  
  
卷867_2  【长须国驸马咏妻】长须国驸马  
花无叶不妍，女无须亦丑。丈人试遣惣无，未必不如惣有。  
  
卷867_3  【原陵老翁吟】原陵老翁  
野田荆棘春，闺阁绮罗新。出没头上日，生死眼前人。  
欲知我家在何处，北邙松柏正为邻。  
洛阳女儿罗绮多，无奈孤翁老去何，奈尔何。  
正色鸿焘，神思化伐。穹施后承，光负玄设。呕沦吐萌，  
垠倪散截。迷肠郗曲，[zw _blank ]零霾曀。雀毁龟水，健驰御屈。  
拿尾研动。袾袾哳哳。dS用秘功，以岭以穴。  
柂薪伐药，莽榤万茁。呕律则祥，佛伦惟萨。牡虚无有，  
颐咽蕊屑。肇素未来，晦明兴灭。（狐书一）知  
五行七曜，成此闰馀。上帝降灵，岁且涒徐。蛇蜕其皮，  
吾亦神摅。九九六六，束身天除。何以充喉，吐纳太虚。  
何以蔽踝，霞袂云袽。哀尔浮生，栉比荒墟。  
吾复丽气，还形之初。在帝左右，道济忽诸。（狐书二）知  
  
卷867_21  【述怀】严含质  
昔为仙子今为虎，流落阴崖足风雨。  
更将斑毳被余身，千载空山万般苦。  
  
卷867_22  【题壁】严含质  
下玄八千亿甲子，丹飞先生严含质。谪下中天被斑革，  
六千甲子。血食涧饮厕猿狖，下浊界。景云元纪升太一。  
  
卷867_23  【无题】李微  
偶因狂疾成殊类，灾患相仍不可逃。今日爪牙谁敢敌，  
当时声迹共相高。我为异物蓬茅下，君已乘轺气势豪。  
此夕溪山对明月，不成长啸但成嗥。  
  
卷867_24  【维扬空庄四怪联句】  
齐纨鲁缟如霜雪，寥亮高声予所发。--故杵  
嘉宾良会清夜时，煌煌灯烛我能持。--灯台  
清冷之泉候朝汲，桑绠相牵常出入。--水桶  
爨薪贮泉相煎熬，充他口腹我为劳。--破铛  
  
卷867_25  【柳藏经二绝句】柳藏经  
寒水停园沼，秋池满败荷。杜门穷典籍，所得事今多。  
谁谓三才贵，余观万化同。心虚嫌蠹食，年老怯狂风。  
  
卷867_26  【太白山魔诳道士诗】  
三秋稽颡叩真灵，龙虎交时金液成。  
绛雪既凝身可度，蓬壶顶上彩云生。  
  
卷867_27  【金缶魅诗】  
色分蓝叶青，声比磬中鸣。七月初七夜，吾当示汝形。  
  
卷867_28  【东阳夜怪诗（安智高咏聚雪为山）】  
谁家扫雪满庭前，万壑千峰在一拳。  
吾心不觉侵衣冷，曾向此中居几年。  
  
卷867_29  【东阳夜怪诗（安智高病中自述二首）】  
拥褐藏名无定踪，流沙千里度衰容。  
传得南宗心地后，此身应便老双峰。  
为有阎浮珍重因，远离西国赴咸秦。  
自从无力休行道，且作头陀不系身。  
  
卷867_30  【东阳夜怪诗（卢倚马寄同侣二首）】  
长安城东洛阳道，车轮不息尘浩浩。  
争利贪前竞著鞭，相逢尽是尘中老。  
日晚长川不计程，离群独步不能鸣。  
赖有青青河畔草，春来犹得慰羁情。  
  
卷867_31  【东阳夜怪诗（敬去文咏雪献曹州房）】  
爱此飘飖六出公，轻琼冷絮舞长空。  
当时正逐秦丞相，腾踯川原喜北风。  
  
卷867_32  【东阳夜怪诗（敬去文言志二首）】  
事君同乐义同忧，那校糟糠满志休。  
不是守株空待兔，终当逐鹿出林丘。  
少年长负饥鹰用，内顾曾无宠鹤心。  
秋草驱除思去宇，平原毛血兴从禽。  
  
卷867_33  【东阳夜怪诗（奚锐金近作三首）】  
舞镜争鸾彩，临场定鹘拳。正思仙仗日，翘首仰楼前。  
养斗形如木，迎春质似泥。信如风雨在，何惮迹卑栖。  
为脱田文难，常怀纪渻恩。欲知疏野态，霜晓叫荒村。  
  
卷867_34  【东阳夜怪诗】  
乱鲁负虚名，游秦感宁生。候惊丞相喘，用识葛卢鸣。  
黍稷滋农具，轩车乏道情。近来筋力退，一志在归耕。  
  
卷867_35  【东阳夜怪诗】  
为惭食肉主恩深，日晏蟠蜿卧锦衾。  
且学志人知白黑，那将好爵动吾心。  
  
卷867_36  【东阳夜怪诗（胃藏瓠题旧业诗）】  
鸟鼠是家川，周王昔猎贤。一从离子卯，应见海桑田。  
  
卷867_37  【田四郎求婚联句】  
一点红裳出翠微，秋天云静月离离。--田四郎  
天曹使者徒回首，何不从他九族卑。--(堂上人)  
  
卷867_38  【黑驹别卢传素诗】  
既食丈人粟，又饱丈人刍。今日相偿了，永离三恶途。  
  
卷867_39  【笔精诗】  
昔荷蒙恬惠，寻遭仲叔投。夫君不指使，何处觅银钩。  
学问从君有，诗书自我传。须知王逸少，名价动千年。  
能令音信通千里，解致龙蛇运八行。  
惆怅江生不相赏，应缘自负好文章。  
  
卷867_40  【二斑与宁茵赋诗】  
晓读云水静，夜吟山月高。焉能履虎尾，岂用学牛刀。  --宁茵  
但得居林啸，焉能当路蹲。渡河何所适，终是怯刘琨。  --斑寅  
无非悲甯戚，终是怯庖丁。若遇龚为守，蹄涔向北溟。--斑特  
  
卷867_41  【白田獭魅别村女诗】  
潮来逐潮上，潮落在空滩。有来终有去，情易复情难。  
肠断肠中子，明月秋江寒。  
  
卷867_42  【邢君才旧宅三怪诗】铁铫  
昔日炎炎徒自知，今无烽灶欲何为。  
可怜国柄全无用，曾见家人下第时。  
  
卷867_43  【邢君才旧宅三怪诗】破笛  
当时得意气填心，一曲君前直万金。  
今日不如庭下竹，风来犹得学龙吟。  
  
卷867_44  【邢君才旧宅三怪诗】秃帚  
头焦鬓秃但心存，力尽尘埃不复论。  
莫笑今来同腐草，曾经终日扫朱门。  
  
卷867_45  【维扬少年与孟氏赠答诗（孟氏游家园作）】孟氏  
可惜春时节，依然独自游。无端两行泪，长只对花流。  
  
卷867_46  【维扬少年与孟氏赠答诗（孟氏赠答少年）】孟氏  
谁家少年儿，心中暗自欺。不道终不可，可即恐郎知。  
  
卷867_47  【维扬少年与孟氏赠答诗（少年答孟氏）】少年  
神女得张硕，文君遇长卿。逢时两相得，聊足慰多情。  
  
卷867_48  【胡志忠题户】  
恃勇祸必婴，恃强势必倾。胡为万金子，而与恶物争。  
休将逝魄趋府庭，止于此馆归冥冥。  
  
卷867_49  【高侍郎诗】  
危冠高袖楚宫妆，独步闲庭逐夜凉。  
自把玉簪敲砌竹，清歌一曲月如霜。  
  
卷867_50  【吕氏宅妖誓师词】  
天马斜飞度三止，上将横行击四方。  
辎车直入无回翔，六甲次第不乖行。  
  
卷867_51  【袁少年诗（猿）】  
风波千里阔，台榭半天高。此兴将何比，身知插羽毛。  
峰峦多秀色，松桂足清声。自有山林趣，全忘城阙情。  
罗浮南海外，昔日已闻之。千里来游览，幽情我自知。  
  
卷867_52  【东柯院妖谑杜令】  
虽共蒿兰伍，南朝有宗祖。莫打绿袍人，空中且歌舞。  
堪怜木边土，非儿不似女。瘦马上高山，登临何自苦。  
  
卷867_53  【嵩山小儿吟】  
我本长生深山内，更何入他不二门。  
争如访取旧时伴，休更朝夕劳神魂。  
  
卷867_54  【鱼腹丹书】  
九登龙门山，三饮太湖水。毕竟不成龙，命负张胡子。  
  
卷867_55  【鱼身字】  
三度过海，两度上汉。行至勒漠，命属柏君。  
  
卷867_56  【马作人语】  
芦荻花，此花开后路无家。  
  
卷867_57  【孙长史女与焦封赠答诗】孙长史女  
妾失鸳鸯伴，君方萍梗游。少年欢醉后，只恐苦相留。  
心常名宦外，终不耻狂游。误入桃源里，仙家争肯留。  
鹊桥织女会，也是不多时。今日送君处，羞言连理枝。  
但保同心结，无劳织锦诗。苏秦求富贵，自有一回时。  
  
卷867_58  【石瓮寺灯魅诗】  
凉风暮起骊山空，长生殿锁霜叶红。  
朝来试入华清宫，分明忆得开元中。  
金殿不胜秋，月斜石楼冷。谁是相顾人，褰帷吊孤影。  
烟灭石楼空，悠悠永夜中。虚心怯秋雨，艳质畏飘风。  
向壁残花碎，侵阶坠叶红。还如失群鹤，饮恨在雕笼。  
  
卷867_59  【洛下女郎歌（红裳人）】  
皎洁玉颜胜白雪，况乃当年对风月。  
沈吟不敢怨春风，自叹容华暗消歇。  
  
卷867_60  【洛下女郎歌（白衣人）】  
绛衣披拂露盈盈，淡染胭脂一朵轻。  
自恨红颜留不住，莫怨春风道薄情。  
  
卷867_61  【袁长官女诗（摘萱草吟）】  
彼见是忘忧，此看同腐草。青山与白云，方展我怀抱。  
  
卷867_62  【袁长官女诗（题峡山僧壁）】  
刚被恩情役此心，无端变化几湮沈。  
不如逐伴归山去，长笑一声烟雾深。  
  
卷867_63  【真符女与申屠澄赠和诗（澄赠）】  
一尉惭梅福，三年愧孟光。此情何所喻，川上有鸳鸯。  
  
卷867_64  【真符女与申屠澄赠和诗（女和）】  
琴瑟情虽重，山林志自深。常忧时节变，辜负百年心。  
  
卷867_65  【夭桃诗】  
铅华久御向人间，欲舍铅华更惨颜。  
纵有青丘吟夜月，无因重照旧云鬟。  
  
卷867_66  【青衣春条诗】  
幽室锁妖艳，无人兰蕙芳。春风三十载，不尽罗衣香。  
  
卷867_67  【明器婢诗】  
独持巾栉掩玄关，小帐无人烛影残。  
昔日罗衣今化尽，白杨风起陇头寒。  
  
卷867_68  【妙香词】  
劝君酒莫辞，花落抛旧枝。只有北邙山下月，  
清光到死也相随。  
  
卷867_69  【庐山女赠朱朴（鲤鱼）】  
但持冰洁心，不识风霜冷。任是怀礼容，无人顾形影。  
知君久积池塘梦，遣我方思变动来。  
操执若同颜叔子，今宵宁免泪盈腮。  
  
卷867_70  【青萝帐女赠穆郎（榕树）】  
团圆今夕色光辉，结了同心翠带垂。  
此后莫教尘点染，他年长照岁寒姿。  
  
卷867_71  【褰帐】  
揉蓝绿色曲尘开，静见三星入坐来。  
桂影已圆攀折后，子孙长作栋梁材。  
  
卷867_72  【题碧花笺】  
珠露素中书缱绻，青萝帐里寄鸳鸯。  
自怜孤影清秋夕，洒泪裴回滴冷光。  
  
卷867_73  【白蘋洲碧衣女子吟】  
碧水色堪染，白莲香正浓。分飞俱有恨，此别几时逢。  
藕隐玲珑玉，花藏缥缈容。何当假双翼，声影暂相从。  
  
卷867_74  【新林驿女吟示欧阳训（生飞虫）】  
月明阶悄悄，影只腰身小。谁是鶱翔人，愿为比翼鸟。  
  
卷867_75  【击盘歌送欧阳训酒】  
飞燕身轻未是轻，枉将弱质在岩扃。  
今来不得同鸳枕，相伴神魂入杳冥。  
  
卷867_76  【白衣女子木叶上诗】  
桃花洞口开，香蕊落莓苔。佳景虽堪玩，萧郎殊未来。  
  
卷867_77  【席上歌】  
洞府深沈春日长，山花无主自芬芳。  
凭阑寂寂看明月，欲种桃花待阮郎。  
  
卷867_78  【凤凰台怪和歌四首】  
深闺闲锁难成梦，那得同衾共绣床。  
一自与郎江上别，霜天更自觉宵长。  
愁听黄莺唤友声，空闺曙色梦初成。  
窗间总有花笺纸，难寄妾心字字明。  
寂静璇闺度岁年，并头莲叶又如钱。  
愁人独处那堪此，安得君来独枕眠。  
卧病匡床香屡添，夜深犹有一丝烟。  
怀君无计能成梦，更恨砧声到枕边。  

## 全唐诗(下)　卷八百六十八

卷868_1  【梦丹书】李亨  
厥不云乎，惟其惟时。上天所保，福禄不亏。  
  
卷868_2  【梦黄衣童子歌】李豫  
中五之德方峨峨，胡胡呼呼何奈何。  
  
卷868_3  【梦扬州乐妓和诗】刘禹锡  
花作婵娟玉作妆，风流争似旧徐娘。  
夜深曲曲湾湾月，万里随君一寸肠。  
  
卷868_4  【梦中美人歌】邢凤  
长安少女踏春阳，何处春阳不断肠。  
舞袖弓弯浑忘却，罗衣空换九秋霜。  
  
卷868_5  【梦中诗】石季武  
耸辔排金阙，乘轩上汉槎。浮名何足恋，高举入烟霞。  
  
卷868_6  【葬西施挽歌】王炎  
西望吴王国，云书凤字牌。连江起珠帐，择地葬金钗。  
满地红心草，三层碧玉阶。春风无处所，凄恨不胜怀。  
  
卷868_7  【秦梦诗三首　挽公主】沈亚之  
泣葬一枝红，生同死不同。金钿坠芳草，香绣满春风。  
旧日闻箫处，高楼当月中。梨花寒食夜，深闭翠微宫。  
  
卷868_8  【秦梦诗三首　别穆公】沈亚之  
击髆舞，恨满烟光无处所。泪如雨，欲拟著辞不成语。  
金凤衔红旧绣衣，几度宫中同看舞。间春日正欢乐，  
日暮东风何处去。  
  
卷868_9  【秦梦诗三首　题宫门】沈亚之  
君王多感放东归，从此秦宫不复期。  
春景似伤秦丧主，落花如雨泪燕脂。  
  
卷868_10  【梦中诗】卢献卿  
卜筑郊原古，青山无四邻。扶疏绕屋树，寂寞独归人。  
  
卷868_11  【梦为吴泰伯作胜儿歌】刘景复  
繁弦已停杂吹歇，胜儿调弄逻娑拨。四弦拢撚三五声，  
唤起边风驻明月。大声嘈嘈奔淈淈，浪蹙波翻倒溟渤。  
小弦切切怨飔飔，鬼哭神悲秋窸窣。倒腕斜挑掣流电，  
春雷直戛腾秋鹘。汉妃徒得端正名，秦女虚夸有仙骨。  
我闻天宝十年前，凉州未作西戎窟。麻衣右衽皆汉民，  
不省胡尘暂蓬勃。太平之末狂胡乱，犬豕崩腾恣唐突。  
玄宗未到万里桥，东洛西京一时没。汉土民皆没为虏，  
饮恨吞声空嗢咽。时看汉月望汉天，怨气冲星成彗孛。  
国门之西八九镇，高城深垒闭闲卒。河湟咫尺不能收，  
挽粟推车徒兀兀。今朝闻奏凉州曲，使我心神暗超忽。  
胜儿若向边塞弹，征人泪血应阑干。  
  
卷868_12  【梦中辞】郭仁表  
飘风暴雨可思惟，鹤望巢门敛翅飞。吾道之宗正可依，  
万物之先数在兹，不能行此欲何为。  
  
卷868_13  【梦崔嘏妻诗】国邵南  
莫以真留妾，从他理管弦。容华难久驻，知得几多年。  
  
卷868_14  【梦白衣妇人歌词】卢绛  
玉京人去秋萧索，画檐鹊起梧桐落。欹枕悄无言，  
月和残梦圆。背灯惟暗泣，甚处砧声急。眉黛小山攒，  
芭蕉生暮寒。  
清风明月夜深时，箕帚卢郎恨已迟。  
他日孟家坡上约，再来相见是佳期。  
  
卷868_15  【梦舜抚琴歌】张生  
南风薰薰兮草芊芊，妙有之音兮归清弦。  
荡荡之教兮由自然，熙熙之化兮吾道全，薰薰兮思何传。  
  
卷868_16  【梦康仙示诗】漳郡守  
卖药因循未得还，却因耽酒到人间。  
有心只恋琵琶坂，无意更登山上山。  
  
卷868_17  【梦中歌】白氏  
今夕何夕，存耶没耶？良人去兮天之涯，  
园树伤心兮三见花。  
  
卷868_18  【梦中歌】张生妻  
叹衰草，络纬声切切。良人一去不复还，  
今夕坐愁鬓如雪。（为长须人歌）古  
劝君酒，君莫辞。落花徒绕枝，流水无返期。  
莫恃少年时，少年能几时。（为白面少年歌）主  
怨空闺，秋日亦难暮。夫婿断音书，遥天雁空度。  
（为紫衣人歌）古  
切切夕风急，露滋庭草湿。良人去不回，焉知掩闺泣。  
（为黑衣胡人歌）主  
萤火穿白杨，悲风入荒草。疑是梦中游，愁迷故园道。  
（为绿衣少年歌）古  
花前始相见，花下又相送。何必言梦中，人生尽如梦。  
（长须人歌答）主  
  
卷868_19  【梦王尚书口授吟】张氏女  
鬟梳闹扫学宫妆，独立闲庭纳夜凉。  
手把玉簪敲砌竹，清歌一曲月如霜。  
  
卷868_20  【歌】病狂人  
踏阳春，人间三月雨和尘。阳春踏，秋风起，  
肠断人间白发人。  
五灵华，晓玲珑，天府由来汝府中。惆怅此情言不尽，  
一丸萝卜火吾宫。  
  
卷868_21  【题禅窟兰若】陈季卿  
霜钟鸣时夕风急，乱鸦又望寒林集。  
此时辍棹悲且吟，独向莲华一峰立。  
  
卷868_22  【题潼关普通院门】陈季卿  
度关悲失志，万绪乱心机。下坂马无力，扫门尘满衣。  
计谋多不就，心口自相违。已作羞归计，还胜羞不归。  
  
卷868_23  【江亭晚望题书斋】陈季卿  
立向江亭满目愁，十年前事信悠悠。田园已逐浮云散，  
乡里半随逝水流。川上莫逢诸钓叟，浦边难得旧沙鸥。  
不缘齿发未迟暮，吟对远山堪白头。  
  
卷868_24  【别妻】陈季卿  
月斜寒露白，此夕去留心。酒至添愁饮，诗成和泪吟。  
离歌凄凤管，别鹤怨瑶琴。明夜相思处，秋风吹半衾。  
  
卷868_25  【别兄弟】陈季卿  
谋身非不早，其奈命来迟。旧友皆霄汉，此身犹路岐。  
北风微雪后，晚景有云时。惆怅清江上，区区趁试期。  
  
卷868_26  【梦中句】周延翰  
紫髯之伴有丹砂。  
  
卷868_27  【梦中和句】任玠  
故国路遥归去来（山叟），春风天远望不尽。（玠）古  
  
卷868_28  【梦中语】杜牧  
辞春不及秋，昆脚与皆头。  
  
卷868_29  【梦中诗】胥偃  
昔作树头花，今为冢中骨。  
  
卷868_30  【梦中语】曾崇范妻  
田头有鹿迹，由尾著日炙。  
  
卷868_31  【纪梦句】张孜  
上天知我忆其人，使向人间梦中见。  

## 全唐诗(下)　卷八百六十九

卷869_1  【嘲苏世长】李渊  
名长意短，口正心邪。弃忠贞于郑国，忘信义于吾家。  
  
卷869_2  【戏题画】李旦  
唤出眼，何用苦深藏。缩却鼻，何畏不闻香。  
  
卷869_3  【嘲萧瑀射】欧阳询  
急风吹缓箭，弱手驭强弓。欲高翻复下，应西还更东。  
十回俱著地，两手并擎空。借问谁为此，乃应是宋公。  
  
卷869_4  【与欧阳询互嘲（无忌嘲询）】长孙无忌  
耸膊成山字，埋肩不出头。谁家麟角上，画此一猕猴。  
  
卷869_5  【与欧阳询互嘲（询嘲无忌）】欧阳询  
索头连背暖，漫裆畏肚寒。只因心浑浑，所以面团团。  
  
卷869_6  【为温仆射嘲竹】裴略  
竹，风吹青肃肃。凌冬叶不凋，经春子不熟。  
虚心未得待国士，皮上何须生节目。  
  
卷869_7  【又嘲屏墙】裴略  
高下八九尺，东西六七步。突兀当厅坐，几许遮贤路。  
  
卷869_8  【嘲崔左丞】省吏  
崔子曲如钩，随例得封侯。髆上全无项，胸前别有头。  
  
卷869_9  【嘲高士廉木履】选人  
刺鼻何曾嚏，蹋面不知嗔。高生两个齿，自谓得胜人。  
  
卷869_10  【书化度藏院壁】裴玄智  
将肉遣狼守，置骨向狗头。自非阿罗汉，焉能免得偷。  
  
卷869_11  【嘲许子儒】窦昉  
不能专习礼，虚心强觅阶。一年辞爵弁，半岁履麻鞋。  
瓦恶频蒙cv，墙虚屡被叉。映树便侧睡，过匮即放乖。  
岁暮良工毕，言是越朋侪。今日纶言降，方知愚计喎。  
  
卷869_12  【与赵神德互嘲】梁宝  
赵神德，天上既无云，闪电何以无准则？  --梁宝  
向者入门来，案后惟见一挺墨。  --赵神德  
官里料朱砂，半眼供一国。--梁宝  
磨公小拇指，涂得太社北。--赵神德  
  
卷869_13  【与讲师互谑】释元康  
甘桃不结实，苦李压低枝。--释元康  
轮王千个子，巷伯勿孙儿。--讲师  
  
卷869_14  【咏兴善寺佛殿灾】李荣  
道善何曾善，言兴且不兴。如来烧赤尽，惟有一群僧。  
  
卷869_15  【叙可笑事】张元一  
朱前疑著绿，逯仁杰著朱。阎知微骑马，马吉甫骑驴。  
将名作姓李千里，将姓作名吴栖梧。左台胡御史，  
右台御史胡。  
  
卷869_16  【嘲武懿宗】张元一  
长弓短度箭，蜀马临阶骗。去贼七百里，隈墙独自战。  
忽然逢著贼，骑猪向南r2。  
  
卷869_17  【又嘲】张元一  
裹头极草草，掠鬓不菶菶。未见桃花面皮，漫作杏子眼孔。  
  
卷869_18  【咏静乐县主】张元一  
马带桃花锦，裙衔绿草罗。定知帏帽底，仪容似大哥。  
  
卷869_19  【嘲格辅元】杜易简  
有耻宿龙门，精彩先瞰浑。眼瘦呈近店，睡响彻遥林。  
埒囊将旧识，制被异新婚。谁言骢马使，翻作蛰熊蹲。  
  
卷869_20  【始平谐诗】石抱忠  
平明发始平，薄暮至何城。库塔朝云上，晃池夜月明。  
略彴桥头逢长史，棂星门外揖司兵，一群县尉驴骡骤，  
数个参军鹅鸭行。  
  
卷869_21  【咏傅岩监祠】梁载言  
闻道监中霤，初言是大祠。很傍索传马，偬动出安徽。  
卫司无帟幕，供膳乏鲜肥。形容消瘦尽，空往复空归。  
  
卷869_22  【嘲崔生】刘行敏  
崔生犯夜行，武候正严更。幞头拳下落，高髻掌中擎。  
杖迹胸前出，绳文腕后生。愁人不惜夜，随意晓参横。  
  
卷869_23  【又嘲杨文瓘】刘行敏  
武陵敬爱客，终宴不知疲。遣共浑王饮，错宴延陀儿。  
始被鸿胪识，终蒙御史知。精神既如此，长叹复何为。  
  
卷869_24  【嘲李叔慎、贺兰僧伽、杜善贤（善贤长安令三人皆黑）】刘行敏  
叔慎骑乌马，僧伽把漆弓。唤取长安令，共猎北山熊。  
  
卷869_25  【嘲父】陆子  
陆馀庆，笔头无力觜头硬。一朝受辞讼，十日判不竟。  
（先是人有嘲陆者云：说事则喙长三寸，判事则手重五斤）斋  
  
卷869_26  【回波词】杨廷玉  
回波尔时廷玉，打獠取钱未足。  
阿姑婆见作天子，傍人不得枨触。  
  
卷869_27  【回波词】中宗朝优人  
回波尔时栲栳，怕妇也是大好。  
外边只有裴谈，内里无过李老。  
  
卷869_28  【乞金鱼词】崔日用  
台中鼠子直须谙，信足跳梁上壁龛。倚翻灯脂污张五，  
还来啮带报韩三。莫浪语，直王相。大家必若赐金龟，  
卖却猫儿相报赏。  
  
卷869_29  【又赐宴自歌】崔日用  
东馆总是鹓鸾，南台自多杞梓。日用读书万卷，  
何忍不蒙学士。墨制帘下出来，微臣眼看喜死。  
  
卷869_30  【咏痴】吴人  
榆儿复榆妇，造屋兼造车。十七八九夜，还书复借书。  
  
卷869_31  【歇后】封抱一  
面作天地玄，鼻有雁门紫。既无左达承，何劳罔谈彼。  
  
卷869_32  【送司功入京】麹崇裕  
崇裕有幸会，得遇明流行。司士向京去，旷野哭声哀。  
  
卷869_33  【岭南归后献诗】权龙褒  
龙褒有何罪，天恩放岭南。敕知无罪过，追来与将军。  
  
卷869_34  【初到沧州呈州官】权龙褒  
遥看沧海城，杨柳郁青青。中央一群汉，聚坐打杯觥。  
  
卷869_35  【秋日述怀】权龙褒  
檐前飞七百，雪白后园强。饱食房里侧，家粪集野螂。  
  
卷869_36  【喜雨】权龙褒  
暗去也没雨，明来也没云。日头赫赤出，地上绿氤氲。  
  
卷869_37  【皇太子夏日赐宴诗】权龙褒  
严霜白浩浩，明月赤团团。  
  
卷869_38  【哭李峤诗】崔泰之  
台阁神仙地，衣冠君子乡。昨朝犹对坐，今日忽云亡。  
魂随司命鬼，魄逐见阎王。此时罢欢笑，无复向朝堂。  
  
卷869_39  【咏尹字（颋幼年，有京兆尹过父瑰命咏尹字）】苏颋  
丑虽有足，甲不全身。见君无口，知伊少人。  
  
卷869_40  【咏王主敬】张敬忠  
有意嫌兵部，专心望考功。谁知脚踜蹬，却落省墙东。  
  
卷869_41  【嘲邵景、萧嵩】韦铿  
一双胡子著绯袍，一个须多一鼻高。  
相对厅前捺且立，自惭身品世间毛。  
  
卷869_42  【嘲韦铿】邵景  
飘风忽起团团旋，倒地还如著脚z2。  
莫怪殿上空行事，却为元非五品才。  
  
卷869_43  【咏毁天枢】李休烈  
天门街上倒天枢，火急先须卸火珠。  
计合一条麻线挽，何劳两县索人夫。  
  
卷869_44  【与李全交诗（全交，监察御史）】石惠泰  
御史非常任，参军不久居。待君迁转后，此职还到余。  
  
卷869_45  【嘲刘文树】黄幡绰  
可怜好个刘文树，髭须共颏颐别住。  
文树面孔不似猢狲，猢狲面孔强似文树。  
  
卷869_46  【尚书省门吟】祖咏  
落去他，两两三三戴帽子。  
日暮祖侯吟一声，长安竹柏皆枯死。  
  
卷869_47  【上马当山神】王昌龄  
青骢一匹昆仑牵，奏上大王不取钱。  
直为猛风波滚骤，莫怪昌龄不下船。  
  
卷869_48  【窃李义府诗】张怀庆  
生情镂月为歌扇，出性裁云作舞衣。  
照镜自怜回雪影，来时好取洛川归。  
  
卷869_49  【答朝士】贺知章  
fk镂银盘盛蛤蜊，镜湖莼菜乱如丝。  
乡曲近来佳此味，遮渠不道是吴儿。  
  
卷869_50  【和知章诗】顾况  
fk镂银盘盛炒虾，镜湖莼菜乱如麻。  
汉儿女嫁吴儿妇，吴儿尽是汉儿爷。  
  
卷869_51  【续茅山秀才吟】顾况  
驻马上山阿（茅山秀才），风来屎气多。  
  
卷869_52  【樱桃子诗】史思明  
樱桃子，半赤半已黄。一半与怀王，一半与周至。  

## 全唐诗(下)　卷八百七十

卷870_1  【讥元载诗】高亭  
上元官吏务剥削，江淮之人皆白著。  
  
卷870_2  【嘲赵谦光】贺遂涉  
员外由来美，郎中望亦优。宁知粉署里，翻作土山头。  
  
卷870_3  【答贺遂涉（时遂涉为户部员外，谦光答此）】赵谦光  
锦帐随情设，金炉任意熏。唯愁员外置，不应列星文。  
  
卷870_4  【上浙东孟尚书】孔颙  
有个将军不得名，唯教健卒喝书生。  
尚书近日清如镜，天子官街不许行。  
  
卷870_5  【嘲柳州柳子厚】吕温  
柳州柳刺史，种柳柳江边。柳管依然在，千秋柳拂天。  
  
卷870_6  【嘲黔南观察南卓（一云卓故人效吕温作）】吕温  
终南南太守，南郡在云南。闲向南亭醉，南风变俗谈。  
  
卷870_7  【戏简朱坛诗】张祜  
昔人有玉碗，击之千里鸣。今日睹斯文，碗有当时声。  
  
卷870_8  【戏颜郎官骑猎诗】张祜  
忽闻射猎出军城，人著戎衣马带缨。  
倒把角弓呈一箭，满山狐兔当头行。  
  
卷870_9  【嘲张祜】朱冲和  
白在东都元已薨，兰台凤阁少人登。  
冬瓜堰下逢张祜，牛屎堆边说我能。  
  
卷870_10  【嘲妓】崔涯  
虽得苏方木，犹贪玳瑁皮。怀胎十个月，生下昆仑儿。  
布袍披袄火烧毡，纸补箜篌麻接弦。  
更著一双皮屐子，纥梯纥榻出门前。  
  
卷870_11  【嘲李端端】崔涯  
黄昏不语不知行，鼻似烟窗耳似铛。  
独把象牙梳插鬓，昆仑山上月初明。  
觅得黄骝鞁绣鞍，善和坊里取端端。  
扬州近日浑成差，一朵能行白牡丹。  
  
卷870_12  【咏崔云娘】李宣古  
何事最堪悲，云娘只首奇。瘦拳抛令急，长啸出歌迟。  
只见肩侵鬓，唯忧骨透皮。不须当户立，头上有钟馗。  
  
卷870_13  【嘲妓（牧罢宣州幕，经陕，有酒纠妓肥硕，牧赠此诗）】杜牧  
盘古当时有远孙，尚令今日逞家门。一车白土将泥项，  
十幅红旗补破裈。瓦官寺里逢行迹，华岳山前见掌痕。  
不须惆怅忧难嫁，待与将书问乐坤。  
  
卷870_14  【嘲游使君】卢肇  
白帝城头二月时，忍教清醒看花枝。  
莫言世上无袁许，客子由来是相师。  
  
卷870_15  【嘲李玚题名】韦蟾  
渭水秦山照眼明，希仁何事寡诗情。  
只因学得虞姬婿，书字才能记姓名。  
  
卷870_16  【闻鹿鸣互谑】严震  
釜戴山中鹿又鸣，  --中表  
此际多应到表兄。  --严震  
表兄不是严家子，合是三兄与四兄。--中表  
  
卷870_17  【及第后寄李绅】章孝标  
及第全胜十政官，金鞍镀了出长安。  
马头渐入扬州郭，为报时人洗眼看。  
  
卷870_18  【答章孝标】李绅  
假金只用真金镀，若是真金不镀金。  
十载长安得一第，何须空腹用高心。  
  
卷870_19  【戏柳棠】杨汝士  
文章漫道能吞凤，杯酒何曾解吃鱼。  
今日梓州张社会，应须遭这老尚书。  
  
卷870_20  【答杨尚书】柳棠  
未向燕台逢厚礼，幸因社会接馀欢。  
一鱼吃了终无愧，鲲化为鹏也不难。  
  
卷870_21  【又忤杨尚书诗】柳棠  
莫言名位未相俦，风月何曾阻献酬。  
前辈不须轻后辈，靖安今日在衡州。  
  
卷870_22  【嘲郭凝素】朱泽  
三春桃李本无言，苦被残阳鸟雀喧。  
借问东邻效西子，何如郭素拟王轩。  
  
卷870_23  【纪中表试案】郑光业  
新糊案子，其白如银。入试出试，千春万春。  
  
卷870_24  【醉题广州使院】郑愚  
数年百姓受饥荒，太守贪残似虎狼。  
今日海隅鱼米贱，大须惭愧石榴黄。  
  
卷870_25  【拟权龙褒体赠鄠县李令及寄朝右（李令因之休官）】郑愚  
鄠县李长官，横琴膝上弄。不闻有政声，但见手子动。  
  
卷870_26  【题沧浪峡榜】郑仁表  
分峡东西路正长，行人名利火然汤。  
路傍著板沧浪峡，真是将闲搅撩忙。  
  
卷870_27  【戏妻族语不正】胡曾  
呼十却为石，唤针将作真。忽然云雨至，总道是天因。  
  
卷870_28  【婢仆诗】李昌符  
春娘爱上酒家楼，不怕归迟总不忧。  
推道那家娘子卧，且留教住待梳头。  
不论秋菊与春花，个个能噇空腹茶。  
无事莫教频入库，一名闲物要些些。  
  
卷870_29  【嘲郑傪妓】孙子多  
相公经文复经武，常侍好今兼好古。  
昔人曾闻阿武婆，今日亲见阿婆舞。  
  
卷870_30  【嘲赵璘】薛能  
巡关每傍摴蒲局，望月还登乞巧楼。  
第一莫教娇太过，缘人衣带上人头。  
不知原在鞍轿里，将谓空驮席帽归。  
火炉床上平身立，便与夫人作镜台。  
  
卷870_31  【口号】薛能  
素脊鸣秋杖，乌靴响暮厅。--薛能  
刃飞三尺雪，白日落文星。--秦宗权  
  
卷870_32  【嘲归仁绍龟诗】皮日休  
硬骨残形知几秋，尸骸终是不风流。  
顽皮死后钻须遍，都为平生不出头。  
  
卷870_33  【咏螃蟹呈浙西从事】皮日休  
未游沧海早知名，有骨还从肉上生。  
莫道无心畏雷电，海龙王处也横行。  
  
卷870_34  【题中书壁】郑綮  
侧坡蛆蜫蜦，蚁子竞来拖。一朝白雨中，无钝无喽罗。  
  
卷870_35  【别庐州郡人】郑綮  
唯有两行公廨泪，一时洒向渡头风。  
  
卷870_36  【戏答成汭】徐彦若  
南海黄茅瘴，不死成和尚。  
  
卷870_37  【醉中谑浙江廉使】崔立言  
山夫留意向丹梯，连帅邀来出药畦。  
常见浙东夸镜水，镜湖元在浙江西。  
  
卷870_38  【戏题盱眙邵明府壁】韦鹏翼  
岂肯闲寻竹径行，却嫌丝管好蛙声。  
自从煮鹤烧琴后，背却青山卧月明。  
  
卷870_39  【题大梁临汴驿】姚嵘  
近日侯门不重才，莫将文艺拟为媒。  
相逢若要如胶漆，不是红妆即拨灰。  
  
卷870_40  【题仙娥驿】李日新  
商山食店大悠悠，陈鹖z2锣古ie头。  
更有台中牛肉炙，尚盘数脔紫光球。  
  
卷870_41  【嘲染家】柳逢  
紫绿终朝染，因何不识非。莆田竹木贵，背负十柴归。  
  
卷870_42  【赠漳州崔使君乡饮翻韵诗】黎瓘  
惯向溪边折柳杨，因循行客到州漳。  
无端触忤王衙押，不得今朝看饮乡。  
  
卷870_43  【示妓榜子】张保胤  
绿罗裙下标三棒，红粉腮边泪两行。  
叉手向前咨大使，这回不敢恼儿郎。  
  
卷870_44  【又留别同院】张保胤  
忆昔当年富贵时，如今头脑尚依稀。布袍破后思宫内，  
锦袴穿时忆御衣。鹘子背钻高力士，婵娟翻画太真妃。  
如今憔悴离南海，恰似当时幸蜀时。  
  
卷870_45  【桂州筵上赠胡予女】陆岩梦  
自道风流不可攀，却堪蹙额更颓颜。眼睛深却湘江水，  
鼻孔高于华岳山。舞态固难居掌上，歌声应不绕梁间。  
孟阳死后欲千载，犹在佳人觅往还。  
  
卷870_46  【戏答朝士】李都  
华缄千里到荆门，章草纵横任意论。应笑钟张虚用力，  
却教羲献枉劳魂。惟堪爱惜为珍宝，不敢传留误子孙。  
深荷故人相厚处，天行时气许教吞。  
  
卷870_47  【嘲僧惟恭】荆人  
灵岿作尽业，惟恭继其迹。地狱千万重，莫厌排头入。  
  
卷870_48  【题酒户修孔庙状】冯道幕客  
槐影参差覆杏坛，儒门子弟尽高官。  
却教酒户重修庙，觅我惭惶也不难。  
  
卷870_49  【孔庙口号】李花开  
破落三间屋，萧条一旅人。不知负何事，生死厄于陈。  
  
卷870_50  【答妻】冯晖  
休说办不办，且看瓮里飞出雁。  
  
卷870_51  【题僧院】李涛  
走却坐禅客，移将不动尊。世间颠倒事，八万四千门。  
  
卷870_52  【咏垂丝蜘蛛嘲云辨僧】杨苎萝  
吃得肚婴撑，寻思绕寺行。空中设罗网，只待杀众生。  
  
卷870_53  【自嘲绝句】冯涓  
取水郎中何日了，破柴员外几时休。  
早知蜀地区娵与，悔不长安大比丘。  
  
卷870_54  【哭亡将诗】卢延让  
自是硇砂发，非干骇石伤。牒高身上职，碗大背边创。  
  
卷870_55  【咏王给事】蒋贻恭  
厥父元非道郡奴，允光何事太侏儒。  
可中与个皮裈著，擎得天王左脚无。  
  
卷870_56  【咏金刚】蒋贻恭  
扬眉斗目恶精神，捏合将来恰似真。  
刚被时流借拳势，不知身自是泥人。  
  
卷870_57  【咏伛背子】蒋贻恭  
出得门来背拄天，同行难可与差肩。  
若教倚向闲窗下，恰似箜篌不著弦。  
  
卷870_58  【咏安仁宰捣蒜】蒋贻恭  
安仁县令好诛求，百姓脂膏满面流。半破磁缸成醋酒，  
死牛肠肚作馒头。帐生岁取餐三顿，乡老盘庚犯五瓯。  
半醉半醒齐出县，共伤涂炭不胜愁。  
  
卷870_59  【五门街望有题】蒋贻恭  
我皇开国十馀年，一辈超升炙手欢。  
闲向五门楼下望，衙官骑马使衙官。  
  
卷870_60  【谢郎中惠茶】蒋贻恭  
三斤绿茗赐贻恭，一种颁沾事不同。  
想料肠怀无答处，披毛戴角谢郎中。  
  
卷870_61  【咏虾蟆】蒋贻恭  
坐卧兼行总一般，向人努眼太无端。  
欲知自己形骸小，试就蹄涔照影看。  
  
卷870_62  【住名山日陈情上府主高太保】蒋贻恭  
名山主簿实堪愁，难咬他家大骨头。  
米纳功南钱纳府，只看江面水东流。  
  
卷870_63  【咏刺猬】李贞白  
行似针毡动，卧若栗球圆。莫欺如此大，谁敢便行拳。  
  
卷870_64  【谒贵公子，不礼，书格子屏风】李贞白  
道格何曾格，言糊又不糊。浑身总是眼，还解识人无。  
  
卷870_65  【咏月】李贞白  
当涂当涂见，芜湖芜湖见。八月十五夜，一似没柄扇。  
  
卷870_66  【咏狗蚤】李贞白  
与虱都来不较多，zh挑筋斗太喽罗。  
忽然管著一篮子，有甚心情那你何。  
  
卷870_67  【咏罂粟子】李贞白  
倒排双陆子，希插碧牙筹。既似牺牛乳，又如铃马兜。  
鼓捶并瀑箭，直是有来由。  
  
卷870_68  【咏蟹】李贞白  
蝉眼龟形脚似蛛，未曾正面向人趋。  
如今饤在盘筵上，得似江湖乱走无。  
  
卷870_69  【示女诗】郫城令  
深宫富贵事风流，莫忘生身老骨头。  
因与太师欢笑处，为吾方便觅彭州。  
  
卷870_70  【寄女】李令  
有人教我向衡阳，一度思归欲断肠。  
为报艳妻兼少女，与吾觅取朗州场。  
  
卷870_71  【讽刘炎索贿诗】太守  
未到桃源时，长忆出家景。及到桃源了，还似鉴中影。  
  
卷870_72  【被按自悔诗】刘炎  
早知太守如狼虎，猎取膏粱以啖之。  

## 全唐诗(下)　卷八百七十一

卷871_1  【与王仙客互嘲（二人相友善，互以姓相嘲）】甘洽  
王，计尔应姓田。为你面拨獭，抽却你两边。--甘洽  
甘，计尔应姓丹。为你头不曲，回脚向上安。  --仙客  
  
卷871_2  【题濠州高塘馆（敬爱为御史，过宿处）】阎敬爱  
借问襄王安在哉，山川此地胜阳台。  
今宵寓宿高塘馆，神女何曾入梦来。  
  
卷871_3  【题敬爱诗后】李和风  
高唐不是这高塘，淮畔荆南各异方。  
若向此中求荐枕，参差笑杀楚襄王。  
  
卷871_4  【答日休皮字诗】归氏子  
八片尖裁浪作球，火中燖了水中揉。  
一包闲气如长在，惹踢招拳卒未休。  
  
卷871_5  【谑池亳二州宾佐兼寄宣武军掌书记李昼】张鲁封  
杜叟学仙轻蕙质，韦公事佛畏青娥。  
乐营却是闲人管，两地风情日渐多。  
  
卷871_6  【戏酬张鲁封】李昼  
秋浦亚卿颜叔子，谯都中宪老桑门。  
如今柳巷通车马，唯恐他时立棘垣。  
  
卷871_7  【即事】杨鸾  
白日苍蝇满饭盘，夜间蚊子又成团。  
每到更深人静后，定来头上咬杨鸾。  
  
卷871_8  【嘲周颛】座客  
龙津掉尾十年劳，声价当时斗月高。  
惟有红妆回舞手，似持霜刀向猿猱。  
  
卷871_9  【和座客】周颛  
十载文场敢惮劳，宋都回鶂为风高。  
今朝甘被花枝笑，任道尊前爱缚猱。  
  
卷871_10  【答或人】张鷟  
宁可且将朱唇饮酒，谁能逐你黑齿常之。  
  
卷871_11  【嘲崔嘏】施肩吾  
二十九人及第，五十七眼看花。  
  
卷871_12  【岭南诗句】苏芸  
郭里多榕树，街中足使君。  
  
卷871_13  【谐诗逸句】包贺  
雾是山巾子，船为水靸鞋。  
棹摇船掠鬓，风动水槌胸。  
苦竹笋抽青橛子，石榴树挂小瓶儿。  
  
卷871_14  【题洞庭湖】蔡押衙  
可怜洞庭湖，恰到三冬无髭须。  
  
卷871_15  【戏令狐相】温庭筠  
自从元老登庸后，天下诸胡悉带铃。  
  
卷871_16  【与罗隐互谑】顾云  
青蝇被扇扇离席，  --顾云  
白泽遭钉钉在门。--罗隐  
  
卷871_17  【引自落便宜句】孙光宪  
窗下有时留客宿，室中无事伴僧眠。  
  
卷871_18  【嘲廪丘令丞】商则  
令丞俱动手，县尉止回身。  
  
卷871_19  【题汉祖庙】罗颖  
项羽英雄犹不惧，可怜容得辟阳侯。  
  
卷871_20  【自赋催妆诗】陈峤  
彭祖尚闻年八百，陈郎犹是小孩儿。  
  
卷871_21  【戏为举子对句】何承裕  
晓来犬吠张三妇，日暮猿啼吕四妻。  
  
卷871_22  【答弟妇歇后语】李涛  
惭无窦建，愧作梁山。  
  
卷871_23  【与释惠江互谑】程紫霄  
僧录琵琶腿，--程紫霄  
先生觱栗头。--释惠江  
  
卷871_24  【与李荣互谑】僧法轨  
姓李应须礼，言荣又不荣。--僧法轨  
身长三尺半，头毛犹未生。--李荣  

## 全唐诗(下)　卷八百七十二

卷872_1  【广州三樵歌】无名氏  
奉敕追三樵，随侯傍道走。回头语李郎，唤取尔朱九。  
  
卷872_2  【三御史咏】无名氏  
韦子凝而密，任生直且狂。可怜元福庆，也学坐凝床。  
  
卷872_3  【台中里行咏】无名氏  
柱下虽为史，台中未是官。何时闻必也，早晚见任端。  
  
卷872_4  【讥裴休】无名氏  
赵氏儿皆尼氏女，师翁儿即晋公儿。  
却教术士难推算，胎月分张与阿谁。  
  
卷872_5  【嘲四相（宣宗时曹确、杨收、徐商、路岩同秉政）】无名氏  
确确无馀事，钱财总被收。商人都不管，货赂几时休。  
  
卷872_6  【放榜诗（太和八年放榜，进士多贫士）】无名氏  
乞儿还有大通年，三十三人碗杖全。  
薛庶准前骑瘦马，范酂依旧盖番毡。  
  
卷872_7  【改魏扶诗】无名氏  
叶落满庭阴，朱门试院深。昔年辛苦地，今日负前心。  
  
卷872_8  【嘲举子骑驴】无名氏  
今年敕下尽骑驴，短轴长鞦满九衢。  
清瘦儿郎犹自可，就中愁杀郑昌图。  
  
卷872_9  【嘲崔垂休】无名氏  
慈恩塔下亲泥壁，滑腻光华玉不如。  
何事博陵崔四十，金陵腿上逞欧书。  
  
卷872_10  【嘲主司崔澹】无名氏  
主司何事厌吾王，解把黄巢比武王。  
  
卷872_11  【朝士戏任毂】无名氏  
云林应讶鹤书迟，自入京来探事宜。  
从此见山须合眼，被山相赚已多时。  
  
卷872_12  【题房鲁题名后】无名氏  
姚家新婿是房郎，未解芳颜意欲狂。  
见说正调穿羽箭，莫教射破寺家墙。  
  
卷872_13  【洛阳人嘲跋异】无名氏  
赫赫洛下，唯说异画。张氏出头，跋异无价。  
  
卷872_14  【又嘲】无名氏  
李生来，跋君怕。不意今日却增价，不画罗汉画驼马。  
  
卷872_15  【蜀选人嘲韩昭】无名氏  
嘉眉邛蜀，侍郎骨肉。导江青城，侍郎情亲。  
果阆二州，侍郎自留。巴蓬集壁，侍郎不识。  
  
卷872_16  【嘲伛偻人】无名氏  
拄杖欲似乃，播笏还似及。逆风荡雨行，面干顶额湿。  
著衣床上坐，肚缓脊皮急。城门尔许高，故自匍匐入。  
  
卷872_17  【曲中唱语】无名氏  
张公吃酒李公颠，盛六生儿郑九怜。  
舍下雄鸡伤一德，南头小凤纳三千。  
  
卷872_18  【改唱】无名氏  
张公吃酒李公颠，盛六生儿郑九怜。  
舍下雄鸡失一足，街头小福拉三拳。  
  
卷872_19  【街中又唱】无名氏  
莫将庞大作荍团，庞大皮中的不干。  
不怕凤凰当额打，更将鸡脚用筋缠。  
  
卷872_20  【吹火诗（前首邻人作，后首效作）】无名氏  
吹火朱唇动，添薪玉腕斜。遥看烟里面，大似雾中花。  
吹火青唇动，添薪黑腕斜。遥看烟里面，恰似鸠盘荼。  
  
卷872_21  【刘黑闼解嘲人语】无名氏  
水恶，头如镰杓尾如凿，河里搦鱼无僻错。（嘲水恶鸟）斋  
骆驼，项曲绿蹄，被他负物多。（嘲骆驼）主  
  
卷872_22  【村人学解嘲人语】无名氏  
绵绢，割两耳，只有面。  
  
卷872_23  【嘲刘师老】无名氏  
大府朝天升穆老，尚书倒地落刘郎。  
  
卷872_24  【嘲郑薰】无名氏  
主司头脑太冬烘，错认颜标作鲁公。  
  
卷872_25  【嘲蒋蟠金丹】无名氏  
张鹄只消千驮绢，蒋蟠惟用一丸丹。  
  
卷872_26  【注苗张二进士题名】无名氏  
一双前进士，两个阿孩儿。  
  
卷872_27  【袁州人谑彭伉】无名氏  
湛贲及第，彭伉落驴。  
  
卷872_28  【洛中人语】无名氏  
昔娄师德园，今袁德师楼。  
  
卷872_29  【嘲毛炳、彭会】无名氏  
彭生作赋茶三片，毛氏传诗酒半升。  
  
卷872_30  【右威卫嘲语】无名氏  
门缘御史塞，厅被校书侵。  
  
卷872_31  【南唐伶人献先主词】无名氏  
惟愿普天多瑞庆，柳条结絮鹅双生。  
  
卷872_32  【闽伶官戏主延政语】无名氏  
只闻有泗州和尚，不见有五县天子。  
  
卷872_33  【言志】无名氏  
腰缠十万贯，骑鹤上扬州。  

## 全唐诗(下)　卷八百七十三

卷873_1  【题洛阳县壁】李兼  
猾吏畏服，县妖破胆。好录政声，闻于御览。  
  
卷873_2  【题书卷后语】杜兼  
倩俸写来手自校，汝曹读之知圣道，坠之鬻之为不孝。  
  
卷873_3  【题李阳冰玉箸篆词】舒元舆  
斯去千年，冰生唐时。冰复去矣，后来者谁？  
后千年有人，谁能待之。后千年无人，篆止于斯。  
呜呼主人，为吾宝之。  
  
卷873_4  【判误书纸背】裴谞  
这畔似那畔，那畔似这畔。  
我也不辞与你判，笑杀门前著靴汉。  
  
卷873_5  【又判争猫儿状】裴谞  
猫儿不识主，傍家搦老鼠。两家不须争，将来与裴谞。  
  
卷873_6  【断僧通状】李翱  
上岁童子，二十受戒。君王不朝，父母不拜。  
口称贫道，有钱放债。量决十下，牒出东界。  
  
卷873_7  【判僧云晏五人聚赌喧诤语】韩滉  
正法何曾执贝，空门不积馀财。白日既能赌博，  
通宵必醉尊罍。强说天堂难到，又言地狱长开。  
并付江神收管，波中便是泉台。  
  
卷873_8  【判道士黄山隐】皇甫大夫  
道士黄山隐，轻人复重财。太山将比甑，东海只容杯。  
绿绶藏云帔，乌巾换鹿胎。黄泉六个鬼，今夜待君来。  
  
卷873_9  【碾驴鞍判】罗绍威  
邺城大道甚宽，何故驾车碾鞍？  
领鞴驴汉子科决，待驾车汉子喜欢。  
  
卷873_10  【批州符】萧结  
秧开五叶，蚕长三眠。皆忙迫，划甚闲船。  
  
卷873_11  【判部民诉主簿牒】王鲁  
汝虽打草，吾已惊蛇。  
  
卷873_12  【戏为冥吏判】伶人  
焦湖百里，一任作獭。  
  
卷873_13  【自状】张翱  
有张翱兮，寓止淮阴。来绮席兮，放恣胸襟。  
  
卷873_14  【刺左右膊诗】赵武建  
野鸭滩头宿，朝朝被鹘梢。忽惊飞入水，留命到今朝。  
  
卷873_15  【刺左臂膊诗】宋元素  
昔日已前家未贫，苦将钱物结交亲。  
如今失路寻知己，行尽关山无一人。  
  
卷873_16  【刺左右膊句】张幹  
生不怕京兆尹（左），死不畏阎罗王（右）。  

## 全唐诗(下)　卷八百七十四

卷874_1  【廉州人歌】  
廉州颜有道，性行同庄老。爱民如赤子，不杀非时草。  
  
卷874_2  【沧州百姓歌】  
新河得通舟楫利，直达沧海鱼盐至。  
昔日徒行今骋驷，美哉薛公德滂被。  
  
卷874_3  【薛将军歌】  
将军三箭定天山，战士长歌入汉关。  
  
卷874_4  【郢州人歌】  
父母育我田使君，精神为人上天闻。  
田中致雨山出云，但愿常在不患贫。  
  
卷874_5  【雒县舆人诵】  
我有圣帝抚令君，遭暴昏椽惸寡纷。民户流散日月曛，  
君去来兮惠我仁，百姓苏矣见阳春。  
  
卷874_6  【黄獐歌】  
黄獐黄獐草里藏，弯弓射尔伤。  
  
卷874_7  【桑条歌】  
桑条韦也，女时韦也乐。  
  
卷874_8  【景龙中嘲宰相歌】  
礼贤不解开东阁，燮理惟能闭北门。  
  
卷874_9  【选人歌】  
今年选数恰相当，都由座主无文章。  
案后一腔冻猪肉，所以名为姜侍郎。  
  
卷874_10  【鲁城民歌】  
鲁地抑种稻，一概被水沫。年年索蟹夫，百姓不可活。  
  
卷874_11  【王法曹歌】  
前得尹佛子，后得王癞獭。判事驴咬瓜，唤人牛嚼沫。  
见钱满面喜，无镪从头喝。常逢饿夜叉，百姓不可活。  
  
卷874_12  【得体歌】  
得体纥那也，纥囊得体那。潭里船车闹，扬州铜器多。  
三郎当殿坐，听唱得体歌。  
  
卷874_13  【得宝歌】  
得宝耶，弘农耶？弘农耶，得宝耶？斋  
  
卷874_14  【崔成甫翻得宝歌】  
得宝弘农野，弘农得宝那。潭里船车闹，扬州铜器多。  
三郎当殿坐，听唱得宝歌。  
  
卷874_15  【袁仁敬歌】  
天不恤冤人兮，何夺我慈亲兮。有理无申兮，  
痛哉安诉陈兮。  
  
卷874_16  【京兆二尹歌】  
前尹赫赫，具瞻允若。后尹熙熙，具瞻允斯。  
  
卷874_17  【黄州左公歌】  
我欲逃乡里，我欲去坟墓。左公今既来，谁忍弃之去。  
  
卷874_18  【又歌】  
吾乡有鬼巫，惑人人不知。天子正尊信，左公能杀之。  
  
卷874_19  【舒州人歌】  
邻邑谷不登，我土丰粢盛。禾稼美如云，实系我使君。  
  
卷874_20  【建州人歌】  
令我州郡泰，令我户口裕，令我活计大，陆员外。  
令我家不分，令我马成群，令我稻满囷，陆使君。  
  
卷874_21  【吴人歌】  
朝判长洲暮判吴，道不拾遗人不孤。  
  
卷874_22  【汴州人歌】  
浊流洋洋，有辟其郛。阗道嚾呼，公来之初。  
今公之归，公在丧车。  
公既来止，东人以完。今公殁矣，人谁与安？古  
  
卷874_23  【建昌民歌】  
我有父，何易于。昔无储，今有馀。  
  
卷874_24  【巴州薛刺史歌】  
日出而耕，日入而归。吏不到门，夜不掩扉。  
有孩有童，愿以名垂。何以字之，薛孙薛儿。  
  
卷874_25  【高苑令歌】  
高苑之树枯已荣，淄川之水浑已澄，邹邑之民仆已行。  
  
卷874_26  【九龙帐歌】  
谁谓九龙帐，惟贮一归郎。  
  
卷874_27  【伪蜀鸳鸯树歌】  
愿作坟上鸳鸯，来作双飞，去作双归。  
  
卷874_28  【曲江游人歌】  
春光且莫去，留与醉人看。  
  
卷874_29  【蜥蜴求雨歌】  
蜥蜴蜥蜴，兴云吐雾。雨若滂沱，放汝归去。  
  
卷874_30  【挽歌】  
红轮决定沈西去，未委魂灵往那方。  

## 全唐诗(下)　卷八百七十五

卷875_1  【唐受命谶】  
法律存，道德在，白旗天子出东海。  
桃李子，莫浪语。黄鹄绕山飞，宛转花园里。  
桃花园，宛转属旌幡。  
桃李子，鸿鹄绕阳山，宛转花林里。莫浪语，谁道许。  
桃李子，洪水绕杨山。  
江南杨柳树，江北李花荣。杨柳飞绵何处去，  
李花结果自然成。  
  
卷875_2  【劝进疏引谶】  
东海十八子，八井唤三军。手持双白雀，头上戴紫云。  
丁丑语甲子，深藏八堂里。何意坐堂里，中央有天子。  
西北天火照，龙山昭童子。赤光连北斗，童子木上悬白幡。  
胡兵纷纷满前后，拍手唱堂堂，驱羊向南走。  
胡兵未济汉不整，治中都护有八井。  
兴伍伍，仁义行武。得九九，得声名。童子木底百丈水，  
东家井里五色星。我语不可信，问取卫先生。  
戌亥君臣乱，子丑破城隍。寅卯如欲定，龙蛇伏四方。  
十八成男子，洪水主刀傍。市朝义归政，人宁俱不荒。  
人言有恒性，也复道非常。为君好思量，何□□禹汤。  
桃源花□□，李树起堂堂。只看寅卯岁，深水没黄杨。  
  
卷875_3  【符凤引谶】  
黑衣神孙披天裳。  
  
卷875_4  【安禄山古谶】  
两角女子绿衣裳，端坐太行邀君王，一止之月必消亡。  
  
卷875_5  【普满题潞州佛舍】  
此水连泾水，双珠血满川。青牛将赤虎，还号太平年。  
  
卷875_6  【南省北街人吟】  
放榜只应三月暮，登科又校一年迟。  
  
卷875_7  【卢求榜谶】  
裴头黄尾，三求六李。  
  
卷875_8  【清僧示赵宗儒】  
梨花发后杏花初，甸邑南来庆有馀。  
  
卷875_9  【又示段文昌】  
去日既逢梅蕊绽，来时应见杏花开。  
  
卷875_10  【洛城五凤楼中歌】  
天津桥畔火光起，魏王堤上看洪水。  
  
卷875_11  【延和阁诗】  
延和高阁上干云，小语犹疑太乙闻。  
烧尽降真无一事，开门迎得毕将军。  
  
卷875_12  【唐旧谶】  
兔子上金床。  
  
卷875_13  【越中狂生题旗亭】  
日日草重生，悠悠傍素城。诸侯逐兔白，夏满镜湖平。  
  
卷875_14  【清泰三年歌】  
丙申年，数在五楼前。但看八九月，胡虏乱中原。  
  
卷875_15  【蜀王氏谶文】  
李祜西王逢吉昌，上德兑兴丹莫当。  
  
卷875_16  【黄万祜题蜀宫壁】  
莫交牵动青猪足，动即炎炎不可扑。  
鸷兽不欲两头黄，黄即其年天下哭。  
  
卷875_17  【孟蜀丐者语】  
不得登，登便倒。  
  
卷875_18  【孟蜀桃符诗】  
新年纳馀庆，嘉节号长春。  
  
卷875_19  【上蓝和尚晋汉二代谶】  
石榴花发石榴开。  
  
卷875_20  【又遗钟传偈】  
但看来年二三月，柳条堪作打钟槌。  
  
卷875_21  【又报王审知十字谶】  
不怕羊入屋，只怕钱入腹。  
  
卷875_22  【钱处士李氏谶】  
仿佛之间一倍杨。  
  
卷875_23  【孙咸题庐山神庙诗】  
独入玄宫礼至真，焚香不为贱贫身。秦淮两岸沙埋骨，  
湓浦千家血染尘。庐阜烟霞谁是主，虎溪风月属何人。  
九江太守勤王室，好放天兵渡要津。  
  
卷875_24  【南唐江州风坠诗】  
由来秉节世无双，独守孤城死不降。  
何似知机早回首，免教流血满长江。  
  
卷875_25  【杭州还乡和尚唱】  
还乡寂寂杳无踪，不挂征帆水陆通。  
蹋得故乡回地稳，更无南北与西东。  
  
卷875_26  【福州记】  
潮水来，岩头没。潮水去，矢口出。  
  
卷875_27  【黄涅槃谶】  
先打南，后打北，留取清源作佛国。  
  
卷875_28  【陈智广谶】  
骑马来，骑马去。  
  
卷875_29  【又谶】  
功下田，力交连。井底坐，二十年。  
  
卷875_30  【僧缄示王处厚】  
周士同成，二王殊名。王居一焉，百日为程。  
  
卷875_31  【任叟书授刘生】  
承欲往梁宋，梁宋灾方重，旦夕为人讼。  
承欲访郑生，郑生将有厄。即为千里客，兼亦变衫色。  
  
卷875_32  【昌明里中谶】  
欲知修续者，脚下是生毛。  
  
卷875_33  【宋善威诗】  
月落三株树，日映九重天。良夜欢宴罢，暂别庚申年。  
  
卷875_34  【田承嗣诳李宝臣伪谶】  
二帝同功势万全，将田作伴入幽燕。  
  
卷875_35  【皮日休造黄巢谶】  
欲知圣人姓，田八二十一。欲知圣人名，果头三屈律。  
  
卷875_36  【附：上元初嵩山石记】  
木子当天下，止戈龙。李代代不移宗，  
中鼎显真容，基千万岁。  
  
卷875_37  【上阳铜器篆】  
长宜子孙。  
  
卷875_38  【永安渠石铭】  
百年为市后为池。  
  
卷875_39  【漳泉分地神篆】  
漳泉两州，分地太平。永安龙溪，山高气清。  
千年不惑，万古作程。  
  
卷875_40  【含元殿丹石隐语】  
天汉二年，赤光生栗。木下有子，伤心遇酷。  
  
卷875_41  【长安空宅铭篆】  
夏天子紫金三十斤，赐有德者。  
  
卷875_42  【莆田石记】  
石敢当，镇百鬼，压灾殃。官吏福，百姓康。  
风教盛，礼乐昌。  
  
卷875_43  【符离树穴中石篆】  
旁有水，上有道，八百年中逢栲栳。  
  
卷875_44  【淮西池濠石铭】  
井底一竿竹，竹色深绿绿。鸡未肥，酒未熟，  
障车儿郎且须缩。  
  
卷875_45  【罗池石刻】  
龙城柳，神所守。驱厉鬼，山左首。福土氓，制九丑。  
  
卷875_46  【道者遗记】  
武之在卯，尧王八季。我弃其寝，我去其扆。深深然，  
高高然。不吾知，又不吾谓。由今之后，二百馀祀。  
焰焰其光，和和其始。东方有兔，小首元尾。经过吾道，  
来至吾里。饮吾泉以醉，登吾榻而寐。刻乎其壁，  
奥乎其义。谁以辨，其东平子。  
  
卷875_47  【王璠石铭】  
山有石，石有玉。玉有瑕，即休也。  
  
卷875_48  【玄元观栋桁记】  
山水谁无言，元年有福重修。  
  
卷875_49  【天台观石简记】  
海水竭，台山缺，皇家宝祚无休歇。  
  
卷875_50  【成都罗城北门石记】  
五五复五五，五五逾重数。浮世若浮云，金石一如故。  
与君相见时，杳杳非今土。  
  
卷875_51  【青羊宫砖记】  
太平平中元灾。  
  
卷875_52  【铜雀台玉板篆】  
上土巴灰除虚除，伊尹东北八九馀。秦赵多应分五玉，  
丝竹木子世世居。但看六六百中外，世主难留如国如。  
  
卷875_53  【显德道宫石记】  
瑞云灵迹镇梁东，他日多应与古同。  
岁月迁移人事改，再来闲处又兴功。  
  
卷875_54  【南唐升元殿基下石记（江南将亡数年前掘得此）】  
莫问江南事，江南事可凭。抱鸡升宝位，跨犬出金陵。  
子建司南位，安仁秉夜灯。东邻娇小女，骑虎渡河冰。  
  
卷875_55  【马殷浚城石碣篆】  
龙举头，猳掉尾。羊为兄，猴作弟。羊归穴，猴离次。  
  
卷875_56  【王霸仙坛砖刻】  
树枯不用伐，坛坏不须结。未满一千岁，自有系孙列。  
后来是三皇，潮水荡祸殃。岩逢二乍间，未免有消亡。  
子孙依吾道，代代封闽疆。  
  
卷875_57  【刘龑石谶】  
人人有一，山山值牛。兔丝吞骨，盖海承刘。  
  
卷875_58  【南汉罗浮古剑篆文】  
丁与水同宫，王将耳口同。尹来居口上，山岫获重重。  
  
卷875_59  【司马承祯含象鉴文】  
天地含象，日月贞明。写规万物，洞鉴百灵。  
龟自卜，镜自照。吉可募，光不曜。  
青盖作镜大吉昌，巧工刊之成文章。左龙右虎辟不祥，  
朱鸟玄武顺于旁，子孙富贵居中央。  
  
卷875_60  【景震剑文】  
撝雷电，运玄星。摧凶恶，亨利贞。  
乾降精，坤应灵。日月象，岳渎形。  
  
卷875_61  【高丽镜文】  
三水中，四维下，上帝降子于辰马。先操鸡，后搏鸭。  
己年中，二龙见。一则藏身青木中，一则见形黑金东。  
  
卷875_62  【京西市放生池墓铭】  
龟言市，蓍言水。  
  
卷875_63  【古墓卜地词】  
尔后一千岁，此地化为泉。赖逢邬侍御，移我向高原。  
  
卷875_64  【卫先生墓铭】  
姜师度，更移向南三五步。  
  
卷875_65  【隐者瘗男铭】  
神真炼形年未足，化为我子功相续。  
丞相瘗之刻玄玉，仙路何长死何促。  
  
卷875_66  【乌氏葬碑】  
牛领冈头，红箫笼下。葬用两日，手板相亚。  
  
卷875_67  【岩腹棺铭】  
欲堕不堕逢王果，五百年中重收我。  
  
卷875_68  【古棺石铭】  
欲陷不陷被藤缚，欲落不落被沙阁，五百年后遇熊博。  
  
卷875_69  【涟水古冢瓶文】  
一双青乌子，飞来五两头。借问船轻重，寄信到扬州。  
  
卷875_70  【沈彬圹篆】  
佳城今已开，虽开不葬埋。漆灯犹未灭，留待沈彬来。  
  
卷875_71  【广陵古冢石刻】  
日为箭兮月为弓，四时躬人兮无穷。但得天将明月死，  
不觉人随流水空。山川秀兮碧穹窿，崇夫人墓兮直其中。  
猿啼鸟啸烟濛濛，千年万年松柏风。  
  
卷875_72  【王承检掘得墓铭】  
车道之北，邽山之阳。深深葬玉，郁郁埋香。刻斯贞石，  
焕乎遗芳。地变陵谷，嶮列城隍。乾德丙年，坏者合郎。  
  
卷875_73  【马希振葬地碣】  
乱石之壤，绝世之冈。谷变庚戌，马氏无王。  

## 全唐诗(下)　卷八百七十六

卷876_1  【二贺诗】  
学行可师贺德基，文质彬彬贺德仁。  
  
卷876_2  【四王语】  
宁向儋崖振白，不事江滕蒋虢。  
  
卷876_3  【时人为屈突语】  
宁食三斗艾，不见屈突盖。宁服三斗葱，不逢屈突通。  
  
卷876_4  【杨刺史语】  
宁食三斗蒜，不逢杨德幹。  
  
卷876_5  【万年人语】  
宁饮三斗尘，无逢权怀恩。  
  
卷876_6  【赞皇人语】  
太冲无兄，孝端无弟。  
  
卷876_7  【高宗时语】  
左相宣威沙漠，右相驰誉丹青。  
三馆学生放散，五台令史经明。  
  
卷876_8  【时人为李义甫语】  
今日巨唐年，还诛四凶族。  
  
卷876_9  【洛州语】  
洛州有前贾后张，可敌京兆三王。  
  
卷876_10  【江淮间语】  
贵如许郝，富若田彭。  
  
卷876_11  【河北语】  
唯此两何，杀人最多。  
  
卷876_12  【李昭德为王弘义语】  
昔闻苍鹰狱吏，今见白兔御史。  
  
卷876_13  【京洛语】  
衣裳好，仪貌恶。不姓许，即姓郝。  
  
卷876_14  【台中语】  
侯知一不伏致仕，张悰自请起复。高筠不肯作孝，  
张栖贞情愿遭忧。  
  
卷876_15  【吏人语】  
不畏侯卿杖，惟畏尹卿笔。  
  
卷876_16  【选人语】  
有钱石上好，无钱刘下好，士大夫张下好。  
硕学师刘子，儒生用与言。  
今年柿子并遭霜，为语石榴须早摘。  
  
卷876_17  【韦氏语】  
大郎罢相，小郎拜相。  
  
卷876_18  【益州人吏语】  
录事意，与天通，益州司马折威风。  
  
卷876_19  【天授中语】  
遇徐杜者必生，遇来侯者必死。  
  
卷876_20  【时人为邹昉语】  
萧佺驸马子，邹昉骆驼儿。非关道德合，只为钱相知。  
  
卷876_21  【题张昌仪门语】  
一两丝能得几时络。  
  
卷876_22  【时人号李知远语】  
李下无蹊。  
  
卷876_23  【又号李乂语】  
李下无蹊径。  
  
卷876_24  【窦仆射语】  
窦仆射，前为韦氏国yQ，后作公主邑丞。  
  
卷876_25  【时人为崔无诐语】  
皇后嫁女，天子娶妇。  
  
卷876_26  【神龙中语】  
崔冉郑，乱时政。  
  
卷876_27  【斜封官语】  
姚宋为相，邪不如正。太平用事，正不如邪。  
  
卷876_28  【李处郁语】  
飧若入咽，百无一全。  
  
卷876_29  【景云初语】  
前有裴马，后有卢李。  
  
卷876_30  【先天时京中语】  
姜师度一心看地，傅孝忠两眼相天。  
  
卷876_31  【时人号王丘、崔沔语】  
丘山岌岌连天峻，沔水澄澄彻底清。  
  
卷876_32  【吏部过官语】  
麟之口，光庭手。  
  
卷876_33  【郇公厨语】  
人欲不饭筋骨舒，夤缘须入郇公厨。  
  
卷876_34  【四俊语】  
令君四俊，苗吕崔员。  
  
卷876_35  【八友语】  
殷颜柳陆，李萧邵赵。  
  
卷876_36  【罗吉口号】  
罗钳吉网。  
  
卷876_37  【里闾诅语】  
若违教，值三豹。  
  
卷876_38  【陕州语】  
不须赛神明，不必求巫祝。尔莫犯卢公，立便有祸福。  
  
卷876_39  【真源邑语】  
南金口，明府手。  
  
卷876_40  【称二王语】  
朝廷左相笔，天下右丞诗。  
  
卷876_41  【代宗朝京师语】  
常无分别元好钱，贤者愚，愚者贤。  
  
卷876_42  【戏谏司语】  
韩谏议虽分左右，归拾遗莫辨存亡。  
  
卷876_43  【裴度语】  
鸡猪鱼蒜，逢著则吃。生老病死，时至则行。  
  
卷876_44  【魏博语】  
长安天子，魏府牙军。  
  
卷876_45  【宝历宫中语】  
宝帐香重重，一双红芙蓉。  
  
卷876_46  【京师人号牛杨语】  
太牢笔，少牢口，东西南北何处走。  
  
卷876_47  【又号牛李】  
门生故吏，不牛则李。（李谓宗闵也）。  
  
卷876_48  【荆南语】  
旱不苦，祷而雨。雨不愁，公出游。  
  
卷876_49  【郑仁表自语】  
天瑞有五色云，人瑞有郑仁表。  
  
卷876_50  【湖苏二郡语】  
湖接两头，苏联三尾。  
  
卷876_51  【广明初都人语】  
黄贼打黑贼。  
  
卷876_52  【吏部旧语】  
长名以前，选人属侍郎。长名以后，侍郎属选人。  
  
卷876_53  【省中语】  
后行祠屯，不博中行都门；中行礼部，不博前行驾库。  
  
卷876_54  【郎吏语】  
司门水部，入省不数。  
  
卷876_55  【谏院台省语】  
遗补相惜，御史相憎，郎官相轻。  
  
卷876_56  【御史台语】  
事长如事端。  
  
卷876_57  【京兆府语】  
不立两县令，不坐两少尹。  
  
卷876_58  【翰林谏议语】  
饶道斗上坡去，亦须却下坡来。  
  
卷876_59  【举子语】  
槐花黄，举子忙。  
  
卷876_60  【明经进士语】  
三十老明经，五十少进士。  
  
卷876_61  【杂帖语】  
常杂鲍帖。  
  
卷876_62  【闽人语】  
欧阳独步，藻蕴横行。  
  
卷876_63  【举场语】  
欲入举场，先问苏张。苏张犹可，三杨杀我。  
  
卷876_64  【大中后进士语】  
欲得命通，问瑝嵎都雍。  
  
卷876_65  【大中时语】  
郑杨段薛，炙手可热。欲得命通，鲁绍瑰蒙。  
  
卷876_66  【选举人语】  
王凝裴瓚。舍弟安潜。朝中无呼字，知闻厅里，  
绝脱靴宾客。  
  
卷876_67  【科目举人语】  
未见王窦，徒劳漫走。  
  
卷876_68  【戏杜审权语】  
座主审权，门生处权。  
  
卷876_69  【崔沆放榜时人语】  
座主门生，沆瀣一家。  
  
卷876_70  【唐末五代人语】  
及第不必读书，作官何须事业。  
  
卷876_71  【号沈宋语】  
苏李居前，沈宋比肩。  
  
卷876_72  【号钱郎语】  
前有沈宋，后有钱郎。  
  
卷876_73  【潘何诗赋语】  
潘纬十年吟古镜，何涓一夜赋潇湘。  
  
卷876_74  【魏薛草书语】  
前有虞褚，后有薛魏。  
  
卷876_75  【薛稷书语】  
买褚得薛不落节。  
  
卷876_76  【时人为刘毕语】  
刘郎中松树孤标，毕庶子松根绝妙。  
  
卷876_77  【时人为黄筌语】  
黄筌画鹤，薛稷减价。  
  
卷876_78  【时人为杨惠之语】  
道子画，惠之塑，夺得僧繇神笔路。  
  
卷876_79  【道杰语】  
大头杰，难杀人。  
  
卷876_80  【马周疏引俚语】  
贫不学俭，富不学奢。  
  
卷876_81  【杜甫引俚语】  
城南韦杜，去天尺五。  
  
卷876_82  【孙光宪《琐言》引古语】  
乘船走马，去死一分。  
好事不出门，恶事行千里。  
  
卷876_83  【杜重威引俚语】  
逢贼得命，更望复子。  
  
卷876_84  【建安语】  
龙门一半在闽川。  
  
卷876_85  【江陵语】  
琵琶多于饭甑，措大多于鲫鱼。  
  
卷876_86  【汾晋间语】  
欲作千箱主，问取黄金母。  
  
卷876_87  【秦中儿童语】  
颠当牢守门，蠮螉寇汝无处奔。  
  
卷876_88  【沧洲语】  
不戴金莲花，不得到仙家。  
  
卷876_89  【段成式《酉阳杂俎》引古语】  
三守庚申三尸伏，七守庚申七尺灭。  
  
卷876_90  【佛书引语】  
停囚长智。  
赤脚人趁兔，著靴人吃肉。  

## 全唐诗(下)　卷八百七十七

卷877_1  【中宗引谚】  
冬至长于岁。  
  
卷877_2  【贾言忠引谚】  
军无媒，中道回。  
  
卷877_3  【李勣引谚别张文瓘】  
千里相送，终于一别。  
  
卷877_4  【路励行引谚】  
一人在朝，百人缓带。  
  
卷877_5  【郝南容引谚】  
三公后，出死狗。  
  
卷877_6  【员庄谚】  
上有天堂，下有员庄。  
  
卷877_7  【娄师德引谚】  
卒客无卒主人。  
  
卷877_8  【台中谚】  
免巡未推，只得自知。  
  
卷877_9  【宋守敬引谚】  
双陆无休势。  
  
卷877_10  【雒谷谚】  
謥洞入黄泉。  
  
卷877_11  【三门谚】  
古无门匠墓。  
  
卷877_12  【张果引谚】  
娶妇得公主，平地生公府。  
  
卷877_13  【哥舒翰引谚】  
狐向窟嗥不祥。  
  
卷877_14  【代宗引谚】  
不痴不聋，不作阿家阿翁。  
  
卷877_15  【鬼门关谚】  
鬼门关，十人去，九不还。  
  
卷877_16  【河北谚】  
山东一条葛，无事莫撩拨。  
  
卷877_17  【李振引谚】  
百岁奴事三岁主。  
  
卷877_18  【王彦章引谚】  
人死留名，豹死留皮。  
  
卷877_19  【孙光宪《北梦琐言》引谚】  
小舅小叔，相追相逐。  
  
卷877_20  【谚】  
枣子塞鼻孔，悬栖阁却种。  
蝉鸣蛁蟟唤，黍种糕糜断。  
  
卷877_21  【宁茵事谚】  
鹁鸠树上鸣，意在麻子地。  
  
卷877_22  【鸬鹚谚】  
鸬鹚不打脚下塘。  
  
卷877_23  【盐铁谚】  
扬一益二。  
  
卷877_24  【冯翊谚】  
苦泉羊，洛水浆。  
  
卷877_25  【丹徒谚】  
生东吴，死丹徒。  
  
卷877_26  【湖州里谚】  
放尔生，放尔命，放尔湖州做百姓。  
  
卷877_27  【益阳谚】  
长沙益阳，一时相b3。  
  
卷877_28  【昭潭谚】  
昭潭无底橘州浮。  
  
卷877_29  【江右四郡谚】  
筠袁赣吉，脑后插笔。  
  
卷877_30  【徐闻谚】  
欲拔贫，诣徐闻。  
  
卷877_31  【陇西谚】  
郎驱女驱，十马九驹。安阳大角，十牛九犊。  
  
卷877_32  【荆棺峡谚】  
九子不葬父，一女打荆棺。  
  
卷877_33  【南中谚】  
秋收稻，夏收头。  
  
卷877_34  【事狐神谚】  
无狐魅，不成村。  
  
卷877_35  【李哲家怪引谚】  
一鸡死，一鸡鸣。  
  
卷877_36  【俗谚】  
白日无谈人，谈人则害生。昏夜无说鬼，说鬼则怪至。  
  
卷877_37  【李白名许云封谜】  
树下彼何人，不语真吾好。语若及日中，烟霏谢成宝。  
  
卷877_38  【许氏碑阴谜】  
谈马砺毕，王田数七。  
  
卷877_39  【大明寺壁语】  
一人堂堂，二曜同光。泉深尺一，点去冰傍。二人相连，  
不欠一边。三梁四柱列火然，除却双勾两日全。  
  
卷877_40  【曹著与客谜】  
一物坐也坐，卧也坐，行也坐（客）。  
（著应声曰：“在官地，在私地。”）古  
一物坐也卧，立也卧，行也卧，走也卧，卧也卧（著）  
（客不能对。著曰：“我谜吞得你谜。”客大惭）主  
  
卷877_41  【客题青龙寺门】  
龛龙去东海，时日隐西斜。敬文今不在，碎石入流沙。  
  
卷877_42  【陶穀题南唐官舍壁】  
西川狗，百姓眼。马包儿，御厨饭。  
  
卷877_43  【谢小娥梦盗姓名】  
车中猴，门东草。禾中走，一日夫。  

## 全唐诗(下)　卷八百七十八

卷878_1  【牛口谣】  
豆入牛口，势不得久。  
  
卷878_2  【高昌童谣】  
高昌兵马如霜雪，汉家兵马如日月。日月照霜雪。  
回首自消灭。  
  
卷878_3  【咸亨后谣】  
莫浪语，阿婆嗔，三叔闻时笑杀人。  
  
卷878_4  【调露初京城民谣】  
侧堂堂，挠堂堂。  
  
卷878_5  【嵩岳童谣】  
嵩山凡几层，不畏登不得，只畏不得登。  
三度征兵马，傍道打腾腾。  
  
卷878_6  【李敬玄谣】  
洮河李阿婆，鄯州王伯母。见贼不敢斗，总由曹新妇。  
  
卷878_7  【永淳中童谣】  
新禾不入箱，新麦不入场。迨及八九月，狗吠空垣墙。  
  
卷878_8  【杨柳谣】  
杨柳杨柳漫头驼。  
  
卷878_9  【裴炎谣】  
一片火，两片火，绯衣小儿当殿坐。  
  
卷878_10  【武后长寿元年民间谣】  
补阙连车载，拾遗平斗量。欔槌侍御史，碗脱侍中郎。  
  
卷878_11  【续谣】  
评事不读律，博士不寻章。糊心宣抚使，眯目圣神皇。  
  
卷878_12  【天枢谣】  
一条麻索挽，天枢绝去也。  
  
卷878_13  【武后时谣】  
张公吃酒李公醉。  
  
卷878_14  【武后时童谣】  
红绿复裙长，千里万里犹香。  
  
卷878_15  【神龙后乌鹊窠谣】  
山南乌鹊窠，山北金骆驼。镰柯不凿孔，斧子不施柯。  
  
卷878_16  【吏部谣】  
岑愔獠子后，崔湜令公孙。三人相比校，莫贺咄骨浑。  
  
卷878_17  【黄犊子谣】  
黄fd犊子挽紖断，两脚蹋地鞋bV断。  
  
卷878_18  【安乐寺童谣】  
可怜安乐寺，了了树头悬。  
  
卷878_19  【鲤鱼儿谣】  
可怜圣善寺，身著绿毛衣。牵来河里饮，蹋杀鲤鱼儿。  
  
卷878_20  【羊头山谣】  
羊头山北作朝堂。  
  
卷878_21  【金桥童谣】  
圣人执节度金桥。  
  
卷878_22  【天宝中京兆谣】  
欲得米麦贱，无过追李岘。  
  
卷878_23  【天宝初语】  
义髻抛河里，黄裙逐水流。  
  
卷878_24  【杨氏谣】  
男不封侯女作妃，君看女却是门楣。  
  
卷878_25  【神鸡童谣】  
生儿不用识文字。斗鸡走马胜读书。贾家小儿年十三，  
富贵荣华代不如。能令金距期胜负，白罗绣衫随软舆。  
父死长安千里外，差夫治道挽丧车。  
  
卷878_26  【燕燕谣（安禄山未反时有此二谣）】  
燕燕，飞上天。天上女儿铺白毡，毡上有千钱。  
  
卷878_27  【幽州谣】  
旧来夸戴竿，今日不堪看。但看五月里，清水河边见契丹。  
  
卷878_28  【两京童谣】  
不怕上兰单，惟愁答辨难。无钱求案典，生死任都官。  
  
卷878_29  【两头朱童谣】  
一只箸，两头朱，五六月化为胆。  
  
卷878_30  【打麦谣】  
打麦，麦打。三三三，舞了也。  
  
卷878_31  【张权舆作裴度伪谣】  
非衣小儿坦其腹，天上有口被驱逐。  
  
卷878_32  【马仆射谣】  
斋钟动也，和尚不上堂。  
  
卷878_33  【咸通七年童谣】  
草青青，被严霜。鹊始巢，复看颠狂。  
  
卷878_34  【咸通十四年成都谣】  
咸通癸巳，出无所之。蛇去马来，道路稍开。  
头无片瓦，地有残灰。  
  
卷878_35  【乾符六年童谣】  
八月无霜塞草青，将军骑马出空城。  
汉家天子西巡狩，犹向江东更索兵。  
  
卷878_36  【僖宗时童谣】  
金色虾蟆争努眼，翻却曹州天下反。  
  
卷878_37  【黄巢军中谣】  
逢儒则肉师必覆。  
  
卷878_38  【中和初童谣】  
黄巢走，泰山东，死在翁家翁。  
  
卷878_39  【山阴老人伪谣】  
欲识圣人姓，千里草青青。欲识圣人名，日从日上生。  
  
卷878_40  【胡楚宾谣】  
胡楚宾，李翰林。词同三峡水，字值双南金。  
  
卷878_41  【后唐军士谣】  
除去菩萨，扶立生铁。  
  
卷878_42  【周显德中齐州谣】  
蹋阳春，人间二月雨和尘。阳春蹋尽西风起，  
肠断人间白发人。  
  
卷878_43  【天祐中江南童谣】  
东海鲤鱼飞上天。  
  
卷878_44  【真人谣】  
有一真人在冀川，开口持弓向外边。  
  
卷878_45  【李后主童谣】  
索得娘来忘却家，后园桃李不生花。  
猪儿狗儿都死尽，养得猫儿患赤瘕。  
  
卷878_46  【秦人竹o9谣】  
o9々引黑牛，天差不自由。但看戊寅岁，扬在蜀江头。  
  
卷878_47  【蜀人谣】  
黑牛无系绊，棕绳一时断。  
  
卷878_48  【秦城芭蕉谣】  
花开来里，花谢也里。  
  
卷878_49  【蜀童谣】  
我有一帖药，其名曰阿魏，卖与十八子。  
  
卷878_50  【蜀中扫地和尚】  
水行仙，怕秦川。  
  
卷878_51  【福州谣】  
骑马来，骑马去。  
  
卷878_52  【闽人谣】  
风吹杨菜鼓山下，不得钱郎戈不罢。  
  
卷878_53  【广州童谣】  
羊头二四，白天雨至。  
  
卷878_54  【桂管童谣】  
大虫来。  
  
卷878_55  【湖南童谣】  
湖南城郭好长街，竟栽柳树不栽槐。  
百姓奔窜无一事，只是椎芒织草鞋。  
  
卷878_56  【长沙童谣】  
鞭打马，马急走。  
  
卷878_57  【湘中童谣】  
马去不用鞭，咬牙过今年。  
  
卷878_58  【长沙童谣】  
三羊五马，马子离群，羊子无舍。  
  
卷878_59  【丹阳语】  
待钱来，待钱来。  
  
卷878_60  【辽述律后谣】  
青牛妪，曾避路。  

## 全唐诗(下)　卷八百七十九

卷879_1  【招手令】  
亚其虎膺，曲其松根。以蹲鸱间虎膺之下，  
以钩戟差玉柱之旁。潜虬阔玉柱三分，奇兵阔潜虬一寸。  
死其三洛，生其五峰。  
  
卷879_2  【打令口号】  
送摇招，由三方。一圆分成四片，送在摇前。  
  
卷879_3  【龙朔中酒令】  
子母相去离，连台拗倒。  
  
卷879_4  【沈亚之】  
伐木丁丁，鸟鸣嘤嘤。东行西行，遇饭遇羹（人）。  
如切如磋，如琢如磨。欺客打妇，不当娄罗（沈亚之）。  
  
卷879_5  【令狐楚、顾非熊】  
水里取一鼍，岸上取一驼。  
将者驼，来驮者鼍，是为驼驮鼍。（令狐楚）  
屋里取一鸽，水里取一蛤。  
将者鸽，来合者蛤，是谓鸽合蛤。（顾非熊）古  
  
卷879_6  【张祜】  
上水船，风大急。帆下人，须好立。（令狐綯）主  
上水船，船底破。好看客，莫倚柁。（张祜）知  
  
卷879_7  【卢发】  
十姓胡中第六胡，也曾金阙掌洪炉。  
少年从事夸门第，莫向尊前气色粗。  
十姓胡中第六胡，文章官职胜崔卢。  
暂来关外分优寄，不称宾筵语气粗。  
  
卷879_8  【沈询】  
莫打南来雁，从他向北飞。打时双打取，莫遣两分离。  
  
卷879_9  【姚岩杰】  
遥望渔舟，不阔尺八。（卢肇）  
凭阑一呕，已觉空喉。（姚岩杰）知  
  
卷879_10  【裴勋父子】  
矬人饶舌，破车饶楔。（父属醆云：“裴勋饮十分。”）  
蝙蝠不自见，笑他梁上燕。（勋复父醆云：  
“十一郎亦饮十分。”）知  
  
卷879_11  【方干、李主簿改令】  
措大吃酒点盐，将军吃酒点酱。只见门外著篱，  
未见眼中安鄣。（方干）  
措大吃酒点盐，下人吃酒点鲊。  
只见半臂著襕，不见口唇开袴。（李主簿）古  
  
卷879_12  【高骈、薛涛】  
口，有似没量斗。（高骈）  
川，有似三条椽。（薛涛）知  
  
卷879_13  【南唐烈祖酒令】  
雪下纷纷，便是白起。（烈祖）  
著履过街，必须雍齿。（宋齐丘）  
明朝日出，争奈萧何。（徐融）知  
  
卷879_14  【吴越王与陶穀酒令】  
白玉石，碧波亭上迎仙客。（吴越王）  
口耳王，圣明天子要钱塘。（陶穀）主  
  
卷879_15  【附：夷陵女郎鬼】  
鸾老头脑好，好头脑鸾老。  

## 全唐诗(下)　卷八百八十

卷880_1  【城阳公主卜繇】  
二火皆食，始同荣，末同戚。  
  
卷880_2  【冯存澄为明皇占】  
合因斩关，铸印乘轩。始当果断，终得嗣天。  
  
卷880_3  【钱知微卜卖天津桥】  
两头点土，中心虚悬。足踏跋，不肯下钱。  
  
卷880_4  【王山人为李卫公按冥】  
位极人臣，寿六十四。  
  
卷880_5  【钟传客占历日包橘】  
太岁当头坐，诸神不敢当。其中有一物，常带洞庭香。  
  
卷880_6  【马重绩占随卦繇辞】  
南瞻析木，木不自续。虚而动之，动随其覆。  
  
卷880_7  【方龟精为钱元懿卜词】  
太乙接天河，金华宝贝多。郡侯六十六，别处不经过。  
  
卷880_8  【叶简占失牛】  
占失牛，已被家边载上州。欲知贼姓一斤求，  
欲知贼名十干头。（果邻人丘甲盗之）主  
  
卷880_9  【又射覆橘子】  
圆似珠，色如丹。傥能擘破同分吃，争不惭愧洞庭山。  
  
卷880_10  【射覆巾子】  
近来好裹束，各自竞尖新。秤无三五两，因何号一斤。  
  
卷880_11  【射覆二鸡子】  
此物不难知，一雄兼一雌。谁将打破看，方明混沌时。  
  
卷880_12  【天冲星占】  
天冲抱极泣帝前，血浊雾下天下冤。  
  
卷880_13  【占月语】  
月如弯弓，少雨多风。月如仰瓦，不求自下。  
  
卷880_14  【占雨】  
乾星照湿土，明日依旧雨。  
云行西，星照泥。  
朝霞不出门，暮霞行千里。  
天将雨，鸠逐妇。  
  
卷880_15  【占四时甲子雨】  
春雨甲子，赤地千里。夏雨甲子，乘船入市。秋雨甲子，  
禾头生耳。冬雨甲子，牛羊冻死。鹊巢下地，其年大水。  
  
卷880_16  【占年】  
要见麦，见三白。  
正月三白，田公笑赫赫。  
  
卷880_17  【树稼谚】  
树稼，达官怕。  
  
卷880_18  【相书语（张璟藏论妇人相引此）】  
目有四白，五夫守宅。  
  
卷880_19  【葬书语】  
葬压龙角，其棺必斫。  
朱雀和鸣，子孙盛荣。  
朱雀悲哀，棺中见灰。  
安龙头，枕龙角。不三年，自消铄。  
安龙头，枕龙耳。不三年，万乘至。  
  
卷880_20  【阴阳书语】  
乔木先枯，众子必孤。  
  
卷880_21  【本草采萍时日歌（唐高供奉作）】  
不在山，不在岸，采我之时七月半。选甚瘫风与缓风，  
些小微风都不算。豆淋酒内下三丸，铁幞头上也出汗。  
  
卷880_22  【和剂方补骨脂丸方诗】  
三年时节向边隅，人信方知药力殊。  
夺得春光来在手，青娥休笑白髭须。  
  
卷880_23  【李廷珪藏墨诀】  
赠尔乌玉玦，泉清研须洁。避暑悬葛囊，临风度梅月。  

## 全唐诗(下)　卷八百八十一

卷881_1  【蒙求】李瀚2  
王戎简要，裴楷清通。孔明卧龙，吕望非熊。杨震关西，  
丁宽易东。谢安高洁，王导公忠。匡衡凿壁，孙敬闭户。  
郅都苍鹰，宁成乳虎。周嵩狼抗，梁冀跋扈。郗超髯参，  
王珣短簿。伏波标柱，博望寻河。李陵初诗，田横感歌。  
武仲不休，士衡患多。桓谭非谶，王商止讹。嵇吕命驾，  
程孔倾盖。剧孟一敌，周处三害。胡广补阙，袁安倚赖。  
黄霸政殊，梁习治最。墨子悲丝，杨朱泣岐。朱博乌集，  
萧芝雉随。杜后生齿，灵王出髭。贾谊忌鵩，庄周畏牺。  
燕昭筑台，郑庄置驿。瓘靖二妙，岳湛连璧。郄诜一枝，  
戴冯重席。邹阳长裾，王符逢掖。鸣鹤日下，士龙云间。  
晋宣狼顾，汉祖龙颜。鲍靓记井，羊祜识环。仲容青云，  
叔夜玉山。毛义捧檄，子路负米。江革忠孝，王览友弟。  
萧何定律，叔孙制礼。葛丰刺举，息躬历诋。管宁割席，  
和峤专车。时苗留犊，羊续悬鱼。樊哙排闼，辛毗引裾。  
孙楚漱石，郝隆晒书。枚皋诣阙，充国自赞。王衍风鉴，  
许劭月旦。贺循儒宗，孙绰才冠。太叔辨洽，挚仲辞翰。  
山涛识量，毛玠公方。袁盎却座，卫瓘抚床。于公高门，  
曹参趣装。庶女振风，邹衍降霜。范丹生尘，晏婴脱粟。  
诘汾兴魏，鳖灵王蜀。不疑诬金，卞和泣玉。檀卿沐猴，  
谢尚鸲鹆。泰初日月，季野阳秋。荀陈德星，李郭仙舟。  
王忳绣被，张氏铜钩。丁公遽戮，雍齿先侯。陈雷胶漆，  
范张鸡黍。周侯山嶷，会稽霞举。季布一诺，阮瞻三语。  
郭文游山，袁宏泊渚。黄琬对日，秦宓论天。孟轲养素，  
扬雄草玄。向秀闻笛，伯牙绝弦。郭槐自屈，南郡犹怜。  
鲁恭驯雉，宋均去兽。广客蛇影，殷师牛斗。元礼模楷，  
季彦领袖。鲁褒钱神，崔烈铜臭。梁竦庙食，赵温雄飞。  
枚乘蒲轮，郑均白衣。陵母伏剑，轲亲断机。齐后破环，  
谢女解围。凿齿尺牍，荀勖音律。胡威推缣，陆绩怀橘。  
罗含吞鸟，江淹梦笔。李廞清贞，刘驎高率。蒋诩三径，  
许由一瓢。杨仆移关，杜预建桥。寿王议鼎，杜林驳尧。  
西施捧心，孙寿折腰。灵辄扶轮，魏颗结草。逸少倾写，  
平子绝倒。澹台毁璧，子罕辞宝。东平为善，司马称好。  
公超雾市，鲁般云梯。田单火牛，江逌爇鸡。蔡裔殒盗，  
张辽止啼。陈平多辙，李广成蹊。陈遵投辖，山简倒载。  
渊客泣珠，交甫解佩。龚胜不屈，孙宝自劾。吕安题凤，  
子猷访戴。董宣强项，翟璜直言，纪昌贯虱，养由号猿。  
冯衍归里，张昭塞门。苏韶鬼灵，卢充幽婚。震畏四知，  
秉去三惑。柳下直道，叔敖阴德。张汤巧诋，杜周深刻。  
三王尹京，二鲍纠慝。孙康映雪，车胤聚萤。李充四部，  
井春五经。谷永笔札，顾恺丹青。戴逵破琴，谢敷应星。  
阮宣杖头，毕卓瓮下。文伯羞鳖，孟宗寄鲊。史丹青蒲，  
张湛白马。隐之感邻，王修辍社。阮放八隽，江臮四凶。  
华歆忤旨，陈群蹙容。王濬悬刀，丁固生松。姜维胆斗，  
卢植音钟。桓温奇骨，邓艾大志。杨修捷对，罗友默记。  
杜康造酒，苍颉制字。樗里智囊，边韶经笥。滕公佳城，  
王果石崖。买妻耻醮，泽室犯斋。马后大练，孟光荆钗。  
颜叔秉烛，宋弘不谐。邓通铜山，郭况金穴。秦彭樊辕，  
侯霸卧辙。淳于炙輠，彦国吐屑。太真玉台，武子金埒。  
巫马戴星，宓贱弹琴。郝廉留钱，雷义送金。逢萌挂冠，  
胡昭投簪。王乔双凫，华佗五禽。程邈隶书，史籀大篆。  
王承鱼盗，丙吉牛喘。贾琮褰帷，郭贺露冕。冯媛当熊，  
班女辞辇。王充阅市，董生下帷。平叔傅粉，弘治凝脂。  
杨生黄雀，毛子白龟。宿瘤采桑，漆室忧葵。韦贤满籝，  
夏侯拾芥。阮简旷达，袁耽俊迈。苏武持节，郑众不拜。  
郭巨将坑，董永自卖。仲连蹈海，范蠡泛湖。文宝缉柳，  
温舒截蒲。伯道无儿，嵇绍不孤。绿珠坠楼，文君当垆。  
伊尹负鼎，甯戚叩角。赵壹坎壈，颜驷蹇剥。龚遂劝农，  
文翁兴学。晏御扬扬，五鹿岳岳。萧朱结绶，王贡弹冠。  
庞统展骥，仇览栖鹰。葛亮顾庐，韩信升坛。王褒柏惨，  
闵损衣单。蒙恬制笔，蔡伦造纸。孔伋缊袍，祭遵布被。  
周公握发，蔡邕倒屣。王敦倾室，纪瞻出妓。暴胜持斧，  
张纲埋轮。灵运曲笠，林宗折巾。屈原泽畔，渔父江滨。  
魏勃扫门，潘岳望尘。京房推律，翼奉观性。甘宁奢侈，  
陆凯贵盛。干木富义，於陵辞聘。元凯传癖，伯英草圣。  
冯异大树，千秋小车。漂母进食，孙钟设瓜。壶公谪天，  
蓟训历家。刘玄刮席，晋惠闻蟆。伊籍一拜，郦生长揖。  
马安四至，应璩三入。郭解借交，朱家脱急。虞延克期，  
盛吉垂泣。豫让吞炭，鉏麑触槐。阮孚蜡屐，祖约好财。  
初平起石，左慈掷杯。武陵桃源，刘阮天台。王俭坠车，  
褚渊落水。季伦锦障，春申珠履。甄后出拜，刘桢平视。  
胡嫔争摴，晋武伤指。石庆数马，孔光温树。翟汤隐操，  
许询胜具。优旃滑稽，落下历数。曼容自免，子平毕娶。  
师旷清耳，离娄明目。仲文照镜，临江折轴。栾巴噀酒，  
偃师舞木。德润佣书，君平卖卜。叔宝玉润，彦辅冰清。  
卫后发鬒，飞燕体轻。玄石沈湎，刘伶解酲。赵胜谢sB，  
楚庄绝缨。恶来多力，飞廉善走。赵孟疵面，田骈天口。  
张凭理窟，裴頠谈薮。仲宣独步，子建八斗。广汉钩距，  
弘羊心计。卫青拜幕，去病辞第。郦寄卖友，纪信诈帝。  
济叔不痴，周兄无慧。虞卿担簦，苏章负笈。南风掷孕，  
商受bw涉。广德从桥，君章拒猎。应奉五行，安世三箧。  
相如题柱，终军弃繻。孙晨槁席，原宪桑枢。端木辞金，  
钟离委珠。季札挂剑，徐稚致刍。朱云折槛，申屠断鞅。  
卫玠羊车，王恭鹤氅。管仲随马，苍舒称象。丁兰刻木，  
伯瑜泣杖。陈逵豪爽，田方简傲。黄向访主，陈寔遗盗。  
庞俭凿井，阴方祀灶。韩寿窃香，王濛市帽。句践投醪，  
陆抗尝药。孔愉放龟，张颢堕鹊。田豫俭素，李恂清约。  
义纵攻剽，周阳暴虐。孟阳掷瓦，贾氏如皋。颜回箪瓢，  
仲蔚蓬蒿。糜竺收资，桓景登高。雷焕送剑，吕虔佩刀。  
老莱斑衣，黄香扇枕。王祥守奈，蔡顺分椹。淮南食时，  
左思十稔。刘惔倾酿，孝伯痛饮。女娲补天，长房缩地。  
季珪士首，长孺国器。陆玩无人，贾诩非次。何晏神伏，  
郭奕心醉。常林带经，高凤漂麦。孟嘉落帽，庾凯堕帻。  
龙逢板出，张华台坼。董奉活燮，扁鹊起虢。寇恂借一，  
何武去思。韩子孤愤，梁鸿五噫。蔡琰辨琴，王粲覆棋。  
西门投巫，何谦焚祠。孟尝还珠，刘昆反火。姜肱共被，  
孔融让果。端康相代，亮陟隔坐。赵伦鶹怪，梁孝牛祸。  
桓典避马，王尊叱驭。晁错峭直，赵禹廉倨。亮遗巾帼，  
备失匕箸。张翰适意，陶潜归去。魏储南馆，汉相东阁。  
楚元置醴，陈蕃下榻。广利泉涌，王霸冰合。孔融坐满，  
郑崇门杂。张堪折辕，周镇漏船。郭伋竹马，刘宽蒲鞭。  
许史侯盛，韦平相延。雍伯种玉，黄寻飞钱。王允千里，  
黄宪万顷。虞en才望，戴渊锋颖。史鱼黜殡，子囊城郢。  
戴封积薪，耿恭拜井。汲黯开仓，冯驩折券。齐景驷千，  
何曾食万。顾荣锡炙，田文比饭。稚珪蛙鸣。彦伦鹤怨。  
廉颇负荆，须贾擢发。孔翊绝书，申嘉私谒。渊明把菊，  
真长望月。子房取履，释之结袜。郭丹约关，祖逖誓江。  
贾逵问事，许慎无双。娄敬和亲，白起坑降。萧史凤台，  
宋宗鸡窗。王阳囊衣，马援薏苡。刘整交质，五伦十起。  
张敞画眉，谢鲲折齿。盛彦感螬，姜诗跃鲤。宗资主诺，  
成瑨坐啸。伯成辞耕，严陵去钓。董遇三馀，谯周独笑。  
将闾仰天，王凌呼庙。二疏散金，陆贾分橐。慈明八龙，  
祢衡一鹗。不占陨车，子云投阁。魏舒堂堂，周舍谔谔。  
无盐如漆，姑射若冰。邾子投火，王思怒蝇。符朗皂白，  
易牙淄渑。周勃织薄。灌婴贩缯。马良白眉，阮籍青眼。  
黥布开关，张良烧栈。陈遗饭感，陶侃酒限。楚昭萍实，  
束晰竹简。曼倩三冬，陈思七步。刘宠一钱，廉范五袴。  
氾毓字孤，郗鉴吐哺。苟弟转酷，严母扫墓。洪乔掷水，  
陈泰挂壁。王述忿狷。荀粲惑溺。宋女愈谨，敬姜犹绩。  
鲍照篇翰，陈琳书檄。浩浩万古，不可备甄。芟繁摭华，  
尔曹勉旃。  

## 全唐诗(下)　卷八百八十二

卷882_1  【宗庙九德之歌辞】褚亮  
皇祖诞庆，于昭于天。积德斯远，茂攸绪先。  
维文应历，神武弘宣。肇迹□水，成功坂泉。  
道光覆载，声穆吉先。式备牺象，用□牲牷。  
礼终九献，乐展四悬。神贶景福，遐哉永年。  
  
卷882_2  【太庙祼地歌辞】陈叔达  
清庙既祼，郁鬯推礼。大哉孝思，严恭祖祢。  
龙衮以祭，鸾刀思启。发德朱弦，升歌丹陛。  
遥享粢盛，堂斟况齐。降福穰穰，来仪济济。  
  
卷882_3  【阶前石竹】王绩  
上天布甘雨，万物咸均平。自顾微且贱，亦得蒙滋荣。  
萋萋结绿枝，晔晔垂朱英。常恐零露降，不得全其生。  
叹息聊自思，此生岂我情。昔我未生时，谁者令我萌。  
弃置勿重陈，委化何所营。  
  
卷882_4  【九月九日】崔善为  
九日重阳节，三秋季月残。菊花催晚气，萸房辟早寒。  
霜浓鹰击远，雾重雁飞难。谁忆龙山外，萧条边兴阑。  
  
卷882_5  【奉和九月九日应制】许敬宗  
爽气申时豫，临秋肆武功。太液荣光发，曾城佳气融。  
紫霄寒暑丽，黄山极望通。讲艺遵先fN，睹德畅宸衷。  
鹫岭飞夏服，娥魄乱雕弓。汗浃镳流赭，尘生埒散红。  
饮羽惊开石，中叶遽凋丛。雁殚云路静，乌坠日轮空。  
九流参广宴，万宇抃恩隆。  
  
卷882_6  【奉和守岁应制】许敬宗  
玉琯移玄序，金奏赏彤闱。祥鸾歌里转，春燕舞前归。  
寿爵传三礼，灯枝丽九微。运广薰风积，恩深湛露晞。  
送寒终此夜，延宴待晨晖。  
  
卷882_7  【凌晨】卢照邻  
日掩鸿都夕，河低乱箭移。虫飞明月户，鹊绕落花枝。  
兰襟帐北壑，玉匣鼓文漪。闻有啼莺处，暗幄晓云披。  
  
卷882_8  【登北固山】宋之问  
京镇周天险，东南作北关。埭横江曲路，戍入海中山。  
望越心初切，思秦鬓已斑。空怜上林雁，朝夕待春还。  
  
卷882_9  【陪群公登箕山赋得群字】宋之问  
许由去已远，冥莫见幽坟。世薄人不贵，兹山唯白云。  
宁知三千岁，复有尧为君。时佐激颓俗，登箕挹清芬。  
高节虽旦暮，邈与洪崖群。  
  
卷882_10  【人日兼立春小园宴】苏颋  
黄山积高次，表里望京邑。白日最灵朝，登攀尽原隰。  
年灰律象动，阳气开迎入。烟霭长薄含，临流小溪涩。  
宾朋莫我弃，词赋当春立。更与韶物期，不孤东园集。  
  
卷882_11  【和黄门舅十五夜作】苏颋  
闻君陌上来，歌管沸相催。孤月连明照，千灯合暗开。  
宝装游骑出，香绕看车回。独有归闲意，春庭伴落梅。  
  
卷882_12  【登绵州富乐山别李道士策】薛曜  
珠阙昆山远，银宫涨海悬。送君从此路，城郭几千年。  
云雾含丹景，桑麻覆细田。笙歌未尽曲，风驭独泠然。  
  
卷882_13  【九城寻山水】薛曜  
菊浦桃源瞰九城，鸾歌凤啸忽将迎。千岩杂树云霞色，  
百道流泉风雨声。上客由来轩盖重，幽人自觉薜萝轻。  
疑是昔年栖息地，山中日暮有馀情。  
  
卷882_14  【邙山古意】薛曜  
昔掩佳城路，曾惊壑易迁。今接宜都里，翻疑海作田。  
镂鼎名应大，生金字不传。风飙吹白日，罗绮拭黄泉。  
象凤笙留国，成龙剑上天。长乐移新垄，咸阳失旧阡。  
川流徒漫漫，神理竟绵绵。伫见飞来鹤，沈嗟不学仙。  
  
卷882_15  【凤阁南厅槐树半生死虽遇阳和终呈枯朽…缘情率尔为咏】李怀远  
庭槐岁月深，半死尚抽心。叶少宁障日，枝疏不碍禽。  
帷幄谅无取，栋梁非所任。愧在龙楼侧，羞处凤池阴。  
未能辞雨露，犹得款衣簪。惜悲生意尽，空馀古木吟。  
  
卷882_16  【和九月九日登慈恩寺浮图应制】赵彦伯  
出豫垂佳节，凭高陟梵宫。皇心满尘界，佛迹现虚空。  
日月宜长寿，天人得大通。喜闻题宝偈，受记莫由同。  
  
卷882_17  【秋夜巫山】乔备  
巫峡裴回雨，阳台淡荡云。江山空窈窕，朝暮自纷氲。  
萤色寒秋露，猿啼清夜闻。谁怜梦魂远，肠断思纷纷。  
  
卷882_18  【晦日与卢舍人同诣补阙城南林园】孙逖  
芳年正月晦，假日早朝回。欲尽三春赏，还钦二阮才。  
柳迎郊骑入，花近□庭开。宛是人寰外，真情寓物来。  
  
卷882_19  【赠刘蓝田（一作王维诗）】卢象  
篱中犬迎吠，出屋候柴扉。岁晏输井税，山村人暮归。  
晚田始家食，馀布成我衣。对此能无事，劳君问是非。  
  
卷882_20  【清明日青龙寺上方（得多字）】刘长卿  
上方偏可适，季月况堪过。远近人都至，东西山色多。  
夕阳留径草，新叶变庭柯。已度清明节，春愁如客何。  
  
卷882_21  【羽山】萧颖士  
九山方荡潏，三考伫良材。夏祖何屯圮，迁殛此山隈。  
空馀下泉客，谁复辨黄能。  
  
卷882_22  【游马耳山】萧颖士  
兹山表东服，远近瞻其名。合沓尽溟涨，浑浑连太清。  
我来疑初伏，幽路无炎精。流水出溪尽，覆萝摇风轻。  
高深变气候，俯仰暮天晴。入谷烟雨润，登崖云日明。  
乾坤正含养，种植总滋荣。草树皆秀色，雏麋乱新声。  
攀岩挹桂髓，洞穴拾瑶英。此地隐微径，何人得长生。  
宿心尚葛许，弥愿栖蓬瀛。太息宦名路，迟回忠孝情。  
还丹昧远术，养素惭幽贞。安得从此去，悠然升玉京。  
  
卷882_23  【□□□赵载同游焦湖夜归作】萧颖士  
□□将泽国，淜腾迎淮甸。东江输大江，别流从此县。  
仙尉俯胜境，轻桡恣游衍。自公暇有馀，微尚得所愿。  
拈引间翰墨，风流尽欢宴。稍移井邑闲，始悦登眺便。  
遥岫逢应接，连塘乍回转。划然气象分，万顷行可见。  
波中峰一点，云际帆千片。浩叹无端涯，孰知蕴虚变。  
往游信不厌，毕景方未还。兰□烟霭里，延缘蒲稗间。  
势随风潮远，心与□□闲。回见出浦月，雄光射东关。  
悠然蓬壶事，□□□衰颜。安得傲吏隐，弥年寓兹山。  
  
卷882_24  【龙兴观金箓建醮（景龙二年）】王翰  
泰山岩岩兮凌紫氛，中有群仙兮乘白云，  
陈金荐璧兮□□□。  
  
卷882_25  【山中松】张鼎  
枝耸碧云端，根侵藓壁盘。几经良匠顾，犹作散材看。  
雪积花开少，风多子落干。空存后凋色，岁晚出林峦。  
  
卷882_26  【庭前晚花开】李白  
西王母桃种我家，三千阳春始一花。  
结实苦迟为人笑，攀折唧唧长咨嗟。  
  
卷882_27  【汉州王大录事宅作】杜甫  
南溪老病客，相见下肩舆。近发看乌帽，催莼煮白鱼。  
宅中平岸水，身外满床书。忆尔才名叔，含凄意有馀。  
  
卷882_28  【田家作】皇甫冉  
卧见高原烧，闲寻空谷泉。土膏消腊后，麦陇发春前。  
药验桐君录，心齐庄子篇。荒村三数处，衰柳百馀年。  
好就山僧去，时过野舍眠。汲流宁厌远，卜地本求偏。  
向子谙樵路，陶家置黍田。雪峰明晚景，风雁急寒天。  
且复冠名鹖，宁知冕戴蝉。问津夫子倦，荷蓧丈人贤。  
顾物皆从尔，求心正傥然。稽康懒慢性，只自恋风烟。  
  
卷882_29  【寄刘方平】皇甫冉  
十年不出蹊林中，一朝结束甘从戎。严子持竿心寂历，  
寥落荒篱遮旧宅。终日碧湍声自喧，暮秋黄菊花谁摘。  
每望南峰如对君，昨来不见多黄云。石径幽人何所在，  
玉泉疏钟时独闻。与君从来同语默，岂是悠悠但相识。  
天畔三秋空复情，袖中一字无由得。世人易合复易离，  
故交弃置求新知。叹息青青长不改，岁寒霜雪贞松枝。  
  
卷882_30  【和中丞奉使承恩，还终南旧居】皇甫冉  
轩车寻旧隐，宾从满郊园。萧散烟霞兴，殷勤故老言。  
谢公山不改，陶令菊犹存。苔藓侵垂钓，松篁长闭门。  
风霜清吏事，江海谕君恩。祗召趋宣室，沉冥在一论。  
  
卷882_31  【送令狐明府】皇甫冉  
行当腊候晚，共惜岁阴残。闻道巴山远，如何蜀路难。  
荒林藏积雪，乱石起惊湍。君有亲人术，应令劳者安。  
  
卷882_32  【同韩给事观毕给事画松石】皇甫冉  
海峤微茫那得到，楚关迢递心空忆。夕郎善画岩间松，  
远意幽姿此何极。千条万叶纷异状，虎伏螭盘争劲力。  
扶疏半映晚天青，凝澹全和曙云黑。烟笼月照安可道，  
雨湿风吹未曾息。能将积雪辨晴光，每与连峰作寒色。  
龙楼不竞繁花吐，骑省偏宜遥夜直。罗浮道士访移来，  
少室山僧旧应识。掖垣深沈昼无事，终日亭亭在人侧。  
古槐衰柳宁足论，还对罘罳列行植。  
  
卷882_33  【送从侄栖闲律师】皇甫冉  
能知出世法，讵有在家心。南院开门送，东山策杖寻。  
经年期故里，及夏到空林。念远长劳望，朝朝草色深。  
  
卷882_34  【舟中送李观】皇甫冉  
江南近别亦依依，山晚川长客伴稀。  
独坐相思计行日，出门临水望君归。  
  
卷882_35  【敕移橘栽】张彪  
南橘北为枳，古来岂虚言。徙植期不变，阴阳感君恩。  
枝条皆宛然，本土封其根。及时望栽种，万里绕花园。  
滋味岂圣心，实以忧黎元。暂劳致力重，永感贡献烦。  
是嗟草木类，禀异于乾坤。愿为王母桃，千岁奉至尊。  

## 全唐诗(下)　卷八百八十三

卷883_1  【晚霁登王六东阁】严维  
试上江楼望，初逢山雨晴。连空青嶂合，向晚白云生。  
俊美要殊观，萧条见远情。情来不可极，日暮水流清。  
  
卷883_2  【曲龙山歌】顾况  
曲龙丈人冠藕花，其颜色映光明砂。玉绳金枝有通籍，  
五岳三山如一家。遥指丛霄沓灵岛，岛中晔晔无凡草。  
九仙傲倪折五芝，翠凤白麟回异道。石台石镜月长明，  
石洞石桥连上清。间妻子见不识，拍云挥手升天行。  
摩天截汉何潇洒，四石五云更上下。下方小兆更拜焉，  
愿得骑云作车马。  
子欲居九夷，乘桴浮于海。圣人之意有所在，  
曲龙何在在海中。石室玉堂窅玲珑，其下琛怪之所产，  
其上灵栖复无限。无风浪顶高屋脊，有风天晴翻海眼。  
愿逐刚风骑吏旋，起居按摩参寥天。凤凰颊骨流珠佩，  
孔雀尾毛张翠盖。下看人界等虫沙，夜宿层城阿母家。  
  
卷883_3  【柳宜城鹊巢歌】顾况  
相公宅前杨柳树，野鹊飞来复飞去。东家斫树枝，  
西家斫树枝。东家西家斫树枝，发遣野鹊巢何枝。  
相君处分留野鹊，一月生得三个儿。相君长命复富贵，  
口舌贫穷徒尔为。  
  
卷883_4  【道该上人院石竹花歌】顾况  
道该房前石竹丛，深浅紫，深浅红。婵娟灼烁委清露，  
小枝小叶飘香风。上人心中如镜中，永日垂帘观色空。  
  
卷883_5  【九日】耿湋  
九日强游登藻井，发稀那敢插茱萸。横空过雨千峰出，  
大野新霜万壑铺。更望尊中菊花酒，殷勤能得几回沽。  
  
卷883_6  【青阳馆望九子山】窦叔向  
苍翠岧峣上碧天，九峰遥落县门前。毫芒映日千重树，  
涓滴垂空万丈泉。武帝南游曾驻跸，始皇东幸亦祈年。  
云祠绝迹终难访，唯有猿声到客边。  
  
卷883_7  【青出蓝】王季友1  
芳蓝滋匹帛，人力半天经。浸润加新气，光辉胜本清。  
还同冰出水，不共草为萤。翻覆衣襟上，偏知造化灵。  
  
卷883_8  【皇帝移晦日为中和节】王季友1  
皇心不向晦，改节号中和。淑气同风景，嘉名别咏歌。  
湔裙移旧俗，赐尺下新科。历象千年正，酺醵四海多。  
花随春令发，鸿度岁阳过。天地齐休庆，欢声欲荡波。  
  
卷883_9  【送刘南史往杭州拜觐别驾叔】刘商  
兄弟飘零自长年，见君眉白转相怜。清扬似玉须勤学，  
富贵由人不在天。万里榛芜迷旧国，两河烽火复相连。  
林中若使题书信，但问漳滨访客船。  
  
卷883_10  【和汴州令狐相公白菊】杨巨源  
兔园春欲尽，别有一丛芳。直似穷阴雪，全轻向晓霜。  
凝晖侵桂魄，晶彩夺萤光。素萼迎风舞，银房泫露香。  
水晶帘不隔，云母扇韬铓。纨袖呈瑶瑟，冰容启玉堂。  
今来碧油下，知自白云乡。留此非吾土，须移凤沼傍。  
  
卷883_11  【赠陈判官求子花诗（魏府出此物）】杨巨源  
油地轻绡碧且红，须怜纤手是良工。能生丽思千花外，  
善点秾姿五彩中。子细传看临霁景，殷勤持赠及春风。  
若将江上迎桃叶，一帖何妨锦绣同。  
  
卷883_12  【同诸公过福先寺律院宣上人房】欧阳詹  
律座下朝讲，昼门犹掩关。叨同静者来，正值高云闲。  
寂尔方丈内，莹然虚白间。千灯智慧心，片玉清羸颜。  
松色落深井，竹阴寒小山。晤言流曦晚，惆怅归人寰。  
  
卷883_13  【城西别元九】白居易  
城西三月三十日，别友辞春两恨多。  
帝里却归犹寂寞，通州独去又如何。  
  
卷883_14  【陈家紫藤花下赠周判官】白居易  
藤花无次第，万朵一时开。不是周从事，何人唤我来。  
  
卷883_15  【游小洞庭】白居易  
湖山上头别有湖，芰荷香气占仙都。夜含星斗分乾象，  
晓映雷云作画图。风动绿蘋天上浪，鸟栖寒照月中乌。  
若非神物多灵迹，争得长年冬不枯。  
  
卷883_16  【伤蔡处士】杨衡  
箧中遗草是琅玕，对此令人洒泪看。三径尚疑行迹在，  
数萤犹自映书残。晨光不借泉门晓，暝色空添陇树寒。  
欲问皇天天更远，有才无命说应难。  
  
卷883_17  【奉使过石门瀑布】丘丹  
溪上望悬泉，耿耿云中见。披榛上岩巘，绝壁正东面。  
千仞泻联珠，一潭喷飞霰。嵯潨满山响，坐觉炎氛变。  
照日类虹蜺，从风似绡练。灵奇既天造，惜处穷海甸。  
吾祖昔登临，谢公亦游衍。王程惧淹泊，下磴空延眷。  
千里雷尚闻，峦回树葱蒨。奔波恭贱役，探讨愧前彦。  
永欲洗尘缨，终当惬兹愿。  
  
卷883_18  【秋夕宿石门馆】丘丹  
暝从石门宿，摇落四岩空。潭月漾山足，天河泻涧中。  
杉松寒似雨，猿鸟夕惊风。独卧不成寐，苍然想谢公。  
  
卷883_19  【庐山瀑布】张碧  
谁将织女机头练，贴出青山碧云面。造化工夫不等闲，  
剪破澄江凝一片。怪来洞口流呜咽，怕见三冬昼飞雪。  
石镜无光相对愁，漫漫顶上沉秋月。争得阳乌照山北，  
放出青天豁胸臆。黛花新染插天风，蓦吐中心烂银色。  
五月六月暑云飞，阁门远看澄心机。参差碎碧落岩畔，  
梅花乱摆当风散。  
  
卷883_20  【林书记蔷薇】张碧  
东风折尽诸花卉，是个亭台冷如水。黄鹂舌滑跳柳阴，  
教看蔷薇吐金蕊。双成涌出琉璃宫，天香阔罩红熏笼。  
西施晓下吴王殿，乱抛娇脸新匀浓。瑶姬学绣流苏幔，  
绿夹殷红垂锦段。炎洲吹落满汀云，阮瑀庭前装一半。  
醉且书怀还复吟，蜀笺影里霞光侵。秦娥晚凭栏干立，  
柔枝坠落青罗襟。殷勤无波绿池水，为君作镜开妆蕊。  
  
卷883_21  【答友人新栽松】张碧  
石门新长青龙髯，虬身宛转云光黏。闻君爱我幽崖前，  
十株五株寒霜天。越溪老僧头削雪，曾云手植当庭月。  
三十年来遮火云，凉风五月生空门。愿君栽于清涧泉，  
贞姿莫迓夭桃妍。□□易开还易落，贞姿郁郁长依然。  
山童懒上孤峰巅，当窗划破屏风烟。  
  
卷883_22  【金钱花】陈翥  
袅露牵风夹瘦莎，一星星火遍窠窠。  
闲门永巷新秋里，幸不伤廉莫怕多。  
古藓寒芜让品流，小斋多谢伴清幽。  
若教夷甫门前种，也是无多过一秋。  
  
卷883_23  【山居雨霁即事】长孙佐辅  
结茅苍岭下，自与喧卑隔。况值雷雨晴，郊原转岑寂。  
出门看反照，绕屋残溜滴。路绝人行，荒陂响蝼蝈。  
篱崩瓜豆蔓，圃壤牛羊迹。断续古祠鸦，高低远村笛。  
喜闻东皋润，欲往未通屐。杖策试危桥，攀萝瞰苔壁。  
邻翁夜相访，缓酌聊跂石。新月出污尊，浮云在中舄。  
常隳腐儒操，谬习经邦画。有待时未知，非关慕沮溺。  
  
卷883_24  【秋日登山】长孙佐辅  
逐胜不怯寒，秋山闲独登。依稀小径通，深处逢来僧。  
侧石拥寒溜，欹松悬古藤。明书问知友，兴咏将谁能。  
  
卷883_25  【自京师将赴黔南】窦巩  
风雨荆州二月天，问人须雇峡中船。  
西南一望云和水，犹道黔南有四千。  
  
卷883_26  【中秋夜洞庭圆月】姚合  
素月闲秋景，骚人泛洞庭。沧波正澄霁，凉叶未飘零。  
练彩凝葭菼，霜容静杳冥。晓栖河畔鹤，宵映渚边萤。  
圆彩含珠魄，微飚发桂馨。谁怜采蘋客，此夜宿孤汀。  
  
卷883_27  【濉阳行】李涉  
黄昏日暮驱羸马，夜宿濉阳烽火下。此地新经杀戮来，  
墟落无烟空碎瓦。层冰塞断隋朝水，一道银河贯千里。  
愁心翻覆梦难成，病仆呻吟呼不起。泗水三千招义军，  
本是征战邀殊勋。十年麾下蓄壮气，一朝此地为愁人。  
昨日太阳回照烛，转见天心重含育。早晚东风的发生，  
古堤春草年年绿。  
  
卷883_28  【六叹（集已载三首）】李涉  
蓬莱岛边采珠客，西望人寰星汉隔。千重叠浪耸云高，  
万里平沙连月白。海中洞穴寻难极，水底鲛人半相识。  
玄蚌初开影暂明，骊龙欲近威难逼。辛苦风涛白首期，  
得珠却恨求珠时。隋侯殁世几千载，只今薄俗空嗤嗤。  
燕王爱贤筑金台，四方豪俊承风来。秦王烧书杀儒客，  
肘腋之中千里隔。去年八月幽并道，昭王陵边哭秋草。  
今年二月游函关，秦家城外悲河山。河上山边车马路，  
残日青烟五陵树。  
关东病儒客梁城，五岁十回逢乱兵。烧人之家食人肉，  
狼虎炽心都未足。城里愁云不开城，城头野草春还绿。  
五十馀年忠烈臣，临难守节羞谋身。堂上英髦沉白刃，  
门前舆隶乘朱轮。千古伤心汴河水，阴天落日悲风起。  
  
卷883_29  【却归巴陵途中走笔寄唐知言】李涉  
去年腊月来夏口，黑风白浪打头吼。橹声轧轧摇不前，  
看他撩乱张帆走。逾月始到鹦鹉洲，呜呜暮角喧城头。  
逡巡未得见官长，梦寝但觉生愁忧。军中贤倅李监察，  
人马晓来兼手札。教令参谒礼数全，头头要处相称掣。  
唐氏一门今五龙，声华殷殷皆如钟。就中十一最年少，  
别有俊气横心胸。巧缀五言才刮骨，却怕柱天身硉矹。  
后辈无劳续出头，坳塘不合窥溟渤。君家三兄旧山侣，  
方寸久来常许与。不觉淹留两月馀，风光漫烂生洲渚。  
宇文文学儒家子，竹绕书斋花映水。醉舞狂歌此地多，  
有时酩酊扶还起。猥蒙方伯怜饥贫，假名许得陪诸宾。  
酒家债负有填日，恣意颇敢排青缗。余瞿二家同爱客，  
园蔬任遣奴人摘。野狐泉头银叶方，一别十年今再觌。  
更有风流歙奴子，能将盘帕来欺尔。白马青袍豁眼明，  
许他真是查郎髓。良会芳时难再来，隙光电影长相催。  
扁舟惆怅人南去，目断江天凡几回。  
  
卷883_30  【山中五无奈何（诗一首见本集，题止山中二字）】李涉  
无奈落叶何，纷纷满衰草。疾来无气力，拥户不能扫。  
欲访云外人，都迷上山道。  
无奈涧水何，喧喧夜鸣石。疏林透斜月，散乱金光滴。  
欲访涧底人，路穷潭水碧。  
无奈阿鼎何，娇啼索梨栗。柴门正风雨，千向千回出。  
欲识老病心，赖渠将过日。  
无奈梅花何，满岩光似雪。春风总未至，独自惊时节。  
欲见惆怅心，又看花上月。  
  
卷883_31  【江南杂题】张祜  
积潦池新涨，颓垣址旧高。怒蛙横饱腹，斗雀堕轻毛。  
碧瘦三棱草，红鲜百叶桃。幽栖日无事，痛饮读离骚。  
  
卷883_32  【赋得福州白竹扇子（探得轻字）】张祜  
金泥小扇谩多情，未胜南工巧织成。藤缕雪光缠柄滑，  
篾铺银薄露花轻。清风坐向罗衫起，明月看从玉手生。  
犹赖早时君不弃，每怜初作合欢名。  
  
卷883_33  【润州杨别驾宅送蒋侍御收兵归扬州】张祜  
冷气清金虎，兵威壮铁冠。扬旌川色暗，吹角水风寒。  
人对辎輧醉，花垂睥睨残。羡归丞相阁，空望旧门阑。  
  
卷883_34  【观泗州李常侍打球】张祜  
日出树烟红，开场画鼓雄。骤骑鞍上月，轻拨镫前风。  
斗转时乘势，旁捎乍迸空。等来低背手，争得旋分騣。  
远射门斜入，深排马迥通。遥知三殿下，长恨出征东。  
  
卷883_35  【闲居】张祜  
僻巷新苔遍，空庭弱柳垂。井栏防稚子，盆水试鹅儿。  
喜客加笾食，邀僧长路棋。未能抛世事，除此更何为。  

## 全唐诗(下)　卷八百八十四

卷884_1  【渡吴江】杜牧  
堠馆人稀夜更长，姑苏城远树苍苍。江湖潮落高楼迥，  
河汉秋归广殿凉。月转碧梧移鹊影，露低红草湿萤光。  
文园诗侣应多思，莫醉笙歌掩华堂。  
  
卷884_2  【元日观朝】厉玄  
玉座临新岁，朝盈万国人。火连双阙晓，仗列五门春。  
瑞雪销鸳瓦，祥光在日轮。天颜不敢视，称庆拜空频。  
  
卷884_3  【六月】赵璜  
六月火云散，蝉声鸣树梢。秋风岂便借，客思已萧条。  
倾国三年别，烟霞一路遥。行人断消息，更上灞陵桥。  
  
卷884_4  【樊川寒食】喻凫  
新松□绿草，古柏翳黄沙。珮珂客惊鸟，绮罗人间花。  
蹙尘南北马，碾石去来车。川晚悲风动，坟前碎纸斜。  
  
卷884_5  【芍药】潘咸  
闲来竹亭赏，赏极蕊珠宫。叶已尽馀翠，花才半展红。  
媚欺桃李色，香夺绮罗风。每到春残日，芳华处处同。  
  
卷884_6  【晚步】刘得仁  
野步晚悠悠，山光澹早秋。远空沦日脚，多稼没人头。  
古木蝉齐噪，深塍水慢流。幽居回不近，秋策却堪愁。  
  
卷884_7  【村晚闲步】刘得仁  
缓步出居处，过原边雁行。夕阳投草木，远水映苍茫。  
野寺同蟾宿，云溪劚药尝。萧条霜景暮，极目尽堪伤。  
  
卷884_8  【冬日题兴善寺崔律师院孤松】刘得仁  
为此疏名路，频来访远公。孤标宜雪后，每见忆山中。  
静影生幽藓，寒声入迥空。何年植兹地，晓夕动清风。  
  
卷884_9  【题新栽小松】刘得仁  
满庭萧飒皆凡木，岂得飕飗似石溪。雪夜枝柯疑画出，  
月中长短共人齐。未知何日干天及，恐到秋来被鹤栖。  
却向旧山寻得处，白云根蕟觅应迷。  
  
卷884_10  【栽松】刘得仁  
翠色凛空庭，披衣独绕行。取从山顶嶮，栽得道心生。  
未弱幽泉韵，焉论别木声。霜天残月在，转影入池清。  
  
卷884_11  【十日菊】薛莹  
昨日尊前折，万人酣晓香。今朝篱下见，满地委残阳。  
得失片时痛，荣枯一岁伤。未将同腐草，犹更有重霜。  
  
卷884_12  【赴南巴留别苏台知己】贾岛  
人过梅岭上，岁岁北风寒。落日孤舟去，青山万里看。  
猿声湘水静，草色洞庭宽。已料生涯事，只应持钓竿。  
  
卷884_13  【红蔷薇】庄南杰  
九天碎霞明泽国，造化工夫潜剪刻。翠叶长眉约细枝，  
殷红短刺钩春色。明日当楼晚香歇，金带盘空已成结。  
谢豹声催麦陇秋，熏风吹落猩猩血。  
  
卷884_14  【晓歌】庄南杰  
鹍鸡哭树星河转，海上金乌翅如电。嫦娥敛发绾云头，  
玉女舒霞织天面。九土厨烟满城邑，商洛陇头车马急。  
魏宫钟动绣窗明，梦娥惊对残灯立。  
  
卷884_15  【春草歌】庄南杰  
漠漠绵绵几多思，无言领得春风意。花裁小锦绣晴空，  
叶抽碧簟铺平地。含芳吊影争芬敷，绕云恨起山蘼芜。  
离人不忍到此处，泪娥滴尽双真珠。  
  
卷884_16  【古松歌】庄南杰  
山上山下松，森沈翠盖烟。龟鳞犀甲锁支体，  
泉声雨脚洗春风。深碧麈尾扫冥濛，浅黄龙腹盘穹崇。  
拏天攫地数千尺，恐作云雨归维嵩。维嵩成大厦，  
莫遣邂逅逢樵者。  
  
卷884_17  【蒲中霁后晚望】薛能  
河边霁色无人见，身带春风立岸头。  
浊水茫茫有何意，日斜还向古蒲州。  
  
卷884_18  【龙门八韵】薛能  
河浸华夷阔，山横宇宙雄。高波万丈泻，夏禹几年功。  
川迸晴明雨，林生旦暮风。看翻进退，鸟性断西东。  
气逐云归海，声驱石落空。近身毛乍竖，当面语难通。  
沸沫归何处，盘涡傍此中。从来化鬐者，攀去路应同。  
  
卷884_19  【新雪】薛能  
细落粗和忽复繁，顿清朝市不闻喧。天迷皓色风何乱，  
地湿春泥土半翻。香暖会中怀岳寺，樵鸣村外想家园。  
闲吟只爱煎茶澹，斡破平光向近轩。  
  
卷884_20  【送判官赴京】薛能  
阙下情偏已绝稀，天涯身远复相依。庭花每对从容落，  
夜烛多同笑语归。君子是行应柏署，鄙人何望即柴扉。  
青云若遇交亲话，白璧无心待发挥。  
  
卷884_21  【溪东岑望天都山】朱景玄  
目望浮山丘，梯云上东岑。群峰争入冥，巉巉生太阴。  
昔贤此升仙，结构穷耸深。未晓日先照，当昼色半沉。  
风泉雪霜飞，云树琼玉林。大道非闭隔，无路不可寻。  
窥镜澄夙虑，望坛起敬心。一从呼子安，永绝金玉音。  
  
卷884_22  【夜行次东关逢魏扶东归】许浑  
南北断蓬飘，长亭酒一瓢。残云归太华，疏雨过中条。  
树色随关迥，河声入塞遥。劳歌此分首，风急马萧萧。  
  
卷884_23  【南游湘汉寄友人】李频  
南去远三京，三湘五月行。巴江雪水下，楚泽火云生。  
向野聊中饮，乘凉探暮程。离怀不可说，已近峡猿声。  
  
卷884_24  【送刘山人归洞庭】李频  
却共孤云去，高眠最上峰。半湖乘早月，中路入疏钟。  
秋尽虫声急，夜深山雨重。当时同隐者，分得几株松。  
  
卷884_25  【早发】李郢  
野店星河在，行人道路长。孤灯怜宿处，斜月厌新装。  
草色多寒露，虫声似故乡。清秋无限恨，残菊过重阳。  
  
卷884_26  【题惠山】李郢  
乳洞阴阴碧涧连，杉松六月冷无蝉。  
黄昏飞尽白蝙蝠，茶火数星山寂然。  
  
卷884_27  【雨中看山榴落花】李郢  
山榴逼砌栽，山火一团开。尽日风兼雨，春渠拥作堆。  
  
卷884_28  【寄友人乞菊栽】李郢  
药阑经雨正堪锄，白菊烦君乞数株。潘岳赋中芳思在，  
陶潜篱下绿英无。移来稍及蝉鸣树，种罢长教酒满壶。  
□子成仙纵难学，九秋思看集鸠雏。  
  
卷884_29  【江边柳】李郢  
东风晴色挂阑干，眉叶初晴畏晓寒。  
江上别筵终日有，绿条春在长应难。  
  
卷884_30  【鹅儿】李郢  
腊后闲行村舍边，黄鹅清水真可怜。何穷散乱随新草，  
永日淹留在野田。无事群鸣遮水际，争来引颈逼人前。  
风吹楚泽蒹葭暮，看下寒溪逐去船。  
  
卷884_31  【酬友人春暮寄枳花茶】李郢  
昨日东风吹枳花，酒醒春晚一瓯茶。如云正护幽人堑，  
似雪才分野老家。金饼拍成和雨露，玉尘煎出照烟霞。  
相如病渴今全校，不羡生台白颈鸦。  
  
卷884_32  【郢自街西醉归马鞭坠失崔员外、起秘书…抒短章仰酬珍锡】李郢  
蜀岩阴面冷冥冥，偃雪欺霜半露青。铦刃剪裁多鹊媚，  
细鞘挥拂带龙腥。崖垂万仞知无影，藓渍千年合有灵。  
兰省贵寮蓬阁吏，一时缄赠到云亭。  
  
卷884_33  【即目】李郢  
自笑腾腾者，非憨又不狂。何为跧似鼠，而复怯于獐。  
落拓无生计，伶俜恋酒乡。冥搜得诗窟，偶战出文场。  
爱雪愁冬尽，怀人觉夜长。石楼多爽气，柽案有馀香。  
运去非关拙，时来不在忙。平生两闲暇，孤趣满沧浪。  
  
卷884_34  【罗敷东馆亭下流泉云至前山拥咽经岁移时掬弄惆怅成章】李郢  
看山亭下小鸣泉，呜咽难通亦可怜。  
惆怅无人为疏凿，拥愁含恨过年年。  
  
卷884_35  【白樱树】于武陵  
记得花开雪满枝，和蜂和蝶带花移。  
如今花落游蜂去，空作主人惆怅诗。  
  
卷884_36  【过南城县麻姑山】崔橹  
似前如却玉堆堆，薄带轻烟翠好裁。斜倚兔钩孤影伴，  
校低仙掌一头来。盘疑虎伏形难写，展认龙拏势未回。  
惊讶昔人曾羽化，此中争不接瑶台。  
诗手难题画手惭，浅青浓碧叠东南。尘愁世界忙心在，  
霞伴神仙稳梦酣。雨涕自悲看雪鬓，星冠无计整云篸。  
家风负荷须名宦，可惜千峰绿似蓝。  
差烟危碧半斜晖，何代仙人此羽飞。高袖镇长寒柏暗，  
古祠时复彩云归。红尘鞭马颜将换，碧落骖鸾意有违。  
声利系身家系念，今生辜负六铢衣。  
  
卷884_37  【和友人题僧院蔷薇花三首】崔橹  
何人移得在禅家，瑟瑟枝条簇簇霞。争那寂寥埋草暗，  
不胜惆怅舞风斜。无缘影对金尊酒，可惜香和石鼎茶。  
看取老僧齐物意，一般抛掷等凡花。  
忍委芳心此地开，似霞颜色苦低回。风惊少女偷香去，  
雨认巫娥觅伴来。今日独怜僧院种，旧山曾映钓矶栽。  
三清上客知惆怅，劝我春醪一两杯。  
露香如醉态如慵，斜压危阑草色中。试问更谁过野寺，  
无憀徒自舞春风。兰缸尚惜连明在，锦帐先愁入夏空。  
一日几回来又去，不能容易舍深红。  
  
卷884_38  【春晚泊船江村】崔橹  
芳草青青古渡头，渔家住处暂维舟。残花半树悄无语，  
细雨满天风似愁。家信不来春又晚，客程难尽水空流。  
自怜爱失心期约，看取花时更远游。  
  
卷884_39  【柳】崔橹  
风慢日迟迟，拖烟拂水时。惹将千万恨，系在短长枝。  
骨软张郎瘦，腰轻楚女饥。故园归未得，多少断肠思。  
  
卷884_40  【莲花】崔橹  
影欹晴浪势欹烟，恨态缄言日抵年。轻雾晓和香积饭，  
片红时堕化人船。间有笔应难画，雨后无尘更好怜。  
何限断肠名不得，倚风娇怯醉腰偏。  
  
卷884_41  【残莲花（后首一作张林诗）】崔橹  
倚风无力减香时，涵露如啼卧翠池。  
金谷楼前马嵬下，世间殊色一般悲。  
不耐高风怕冷烟，瘦红欹委倒青莲。  
无人解把无尘袖，盛取残香尽日怜。  
  
卷884_42  【惜莲花】崔橹  
半塘前日染来红，瘦尽金方昨夜风。留样最嗟无巧笔，  
护香谁为惜熏笼。缘停翠棹沈吟看，忍使良波积渐空。  
魂断旧溪憔悴态，冷烟残粉楚台东。  
  
卷884_43  【岳阳云梦亭看莲花】崔橹  
似醉如慵一水心，斜阳欲暝彩云深。清明月照羞无语，  
凉冷风吹势不禁。曾向楚台和雨看，只于吴苑弄船寻。  
当时为汝题诗遍，此地依前泥苦吟。  
  
卷884_44  【村路菊花】崔橹  
袅风惊未定，溪影晚来寒。不得重阳节，虚将满把看。  
神仙谁采掇，烟雨惜凋残。牧竖樵童看，应教爱尔难。  
  
卷884_45  【题山驿新桐花】崔橹  
雨馀烟腻暖香浮，影暗斜阳古驿楼。丹凤总巢阿阁去，  
紫花空映楚云愁。堪怜翠盖奇于画，更惜芳庭冷似秋。  
长日老春看落尽，野禽闲哢碧悠悠。  
  
卷884_46  【山路木芙蓉】崔橹  
不向横塘泥里栽，两株晴笑碧岩隈。枉教绝世深红色，  
只向深山僻处开。万里王孙应有恨，三年贾傅惜无才。  
缘花更叹人间事，半日江边怅望回。  
  
卷884_47  【新柳】崔橹  
无情柔态任春催，似不胜风倚古台。  
多少去年今日恨，御沟颜色洞庭来。  
  
卷884_48  【临川见新柳】崔橹  
不见江头三四日，桥边杨柳老金丝。岸南岸北往来渡，  
带雨带烟深浅枝。何处故乡牵梦想，两回他国见荣衰。  
汀洲草色亦如此，愁杀远人人不知。  
  
卷884_49  【南阳见柳】崔橹  
夜来风入最高枝，罥断愁肠几尺丝。楚塞曾吟烟午处，  
曲江长忆雪晴时。金衔细毂萦回岸，戍笛牛歌远近陂。  
还把旧年惆怅意，武安城下一吟诗。  
  
卷884_50  【别君山】崔橹  
点空夸黛妒愁眉，何必浮来结梦思。  
惭愧二年青翠色，惹窗粘枕伴吟诗。  
  
卷884_51  【宿寿安山阴馆闻泉】崔橹  
一支清急万山来，穿竹喧飞破石苔。梦在故乡临欲到，  
声闻孤枕却惊回。多愁鬓发余甘老，有限年光尔莫催。  
缘忆旧游相似处，月明山响子陵台。  
  
卷884_52  【共佳人守岁】刘绮庄  
桂华穷北陆，荆艳作东邻。残妆欲送晓，薄衣已迎春。  
举袖争流雪，分歌竞绕尘。不应将共醉，年去远催人。  

## 全唐诗(下)　卷八百八十五

卷885_1  【樱桃花】皮日休  
婀娜枝香拂酒壶，向阳疑是不融酥。  
晚来嵬峨浑如醉，惟有春风独自扶。  
  
卷885_2  【夜看樱桃花】皮日休  
纤枝瑶月弄圆霜，半入邻家半入墙。  
刘阮不知人独立，满衣清露到明香。  
  
卷885_3  【咏白莲】皮日休  
腻于琼粉白于脂，京兆夫人未画眉。静婉舞偷将动处，  
西施嚬效半开时。通宵带露妆难洗，尽日凌波步不移。  
愿作水仙无别意，年年图与此花期。  
细嗅深看暗断肠，从今无意爱红芳。折来只合琼为客，  
把种应须玉甃塘。向日但疑酥滴水，含风浑讶雪生香。  
吴王台下开多少，遥似西施上素妆。  
  
卷885_4  【赤门堰白莲花】皮日休  
缟带与纶巾，轻舟漾赤门。千回紫萍岸，万顷白莲村。  
荷露倾衣袖，松风入髻根。潇疏今若此，争不尽馀尊。  
  
卷885_5  【丙午岁旦】司空图  
鸡报已判春，中年抱疾身。晓催庭火暗，风带寺幡新。  
多虑无成事，空休是吉人。梅花浮寿酒，莫笑又移巡。  
  
卷885_6  【丁巳元日】司空图  
禀朔华夷会，开春气象生。日随行阙近，岳为寿觞晴。  
作睿由稽古，昭仁事措刑。上玄劳眷佑，高庙保忠贞。  
星变当移幸，人心喜奉迎。传呼清御道，雪涕识臣诚。  
鼎饪和方济，台阶润欲平。扶天咨协力，并日召延英。  
金跃洪炉动，云驱众蛰惊。关中留王气，席上纵奇兵。  
累降搜贤诏，兼持进善旌。短辕收骥步，直路发鹏程。  
自乏匡时略，非沽矫俗名。鹤笼何足献，蜗舍别无营。  
羸带漳滨病，吟哀越客声。移居荒药圃，耗志在棋枰。  
醉忘身空老，书怜眼尚明。偶能甘蹇分，岂是薄浮荣。  
虑戒防微浅，□知近利轻。献陵三百里，寤寐祷时清。  
  
卷885_7  【光启三年人日逢鹿】司空图  
浮世仍逢乱，安排赖佛书。劳生中寿少，抱疾上升疏。  
日暖人逢鹿，园荒雪带锄。非今又过，蘧瑗最怜渠。  
  
卷885_8  【浙上重阳】司空图  
登高唯北望，菊助可□明。离恨初逢节，贫居只喜晴。  
好文时可见，学稼老无成。莫叹关山阻，何当不阻兵。  
  
卷885_9  【乙巳岁愚春秋四十九辞疾拜章将免左掖重阳独登上方】司空图  
雪鬓不禁镊，知非又此年。退居还有旨，荣路免妨贤。  
落落鸣蛩鸟，晴霞度雁天。自无佳节兴，依旧菊篱边。  
  
卷885_10  【重阳山居】司空图  
此身逃难入乡关，八度重阳在旧山。篱菊乱来成烂熳，  
家僮常得解登攀。年随历日三分尽，醉伴浮生一片闲。  
满目秋光还似镜，殷勤为我照衰颜。  
  
卷885_11  【旅中重阳】司空图  
乘时争路只危身，经乱登高有几人。今岁节唯南至在，  
旧交坟向北邙新。当歌共惜初筵乐，且健无辞后会频。  
莫道中冬犹有闰，蟾声才尽即青春。  
  
卷885_12  【南至日】司空图  
年年山□□来频，莫强孤危竞要津。吉卦偶成开病眼，  
暖檐还葺寄羸身。求仙自躁非无药，报国当材别有人。  
鬓发堪伤白已遍，镜中更待白眉新。  
  
卷885_13  【五月九日】司空图  
金石皆销铄，贤愚共网罗。达从诗似偈，狂觉哭胜歌。  
高燕凌鸿鹄，枯槎压芰荷。此中无别境，此外是闲魔。  
  
卷885_14  【庚子腊月五日】司空图  
复道朝延火，严城夜涨尘。骅骝思故第，鹦鹉失佳人。  
禁漏虚传点，妖星不振辰。何当回万乘，重睹玉京春。  
  
卷885_15  【中元夜看月】罗隐  
朦胧南溟月，汹涌出云涛。下射长鲸眼，遥分玉兔毫。  
势来牛斗动，路越宵冥高。竟夕瞻光影，昂头把白醪。  
  
卷885_16  【木兰】唐彦谦  
众花摇落正无憀，脉脉芳丛契后凋。舒卷绿苞临小槛，  
剪裁檀的缀长条。独当春尽情何限，尚有秋期别未遥。  
桃叶近来消息绝，见君长忆渡江桡。  
  
卷885_17  【玉蕊】唐彦谦  
玉蕊两高树，相辉松桂旁。向来尘不杂，此夜月仍光。  
秀掩丛兰色，艳吞秾李芳。世人嫌具美，何必更清香。  
  
卷885_18  【莲】唐彦谦  
新莲映多浦，迢递绿塘东。静影摇波日，寒香映水风。  
金尘飘落蕊，玉露洗残红。看著馀芳少，无人问的中。  
  
卷885_19  【望岳时贼据华夏】唐彦谦  
长路风埃隔楚氛，忽惊神岳映朝曛。削成绝壁五千仞，  
高揖泥金七十君。祝史秘辞今莫睹，从臣嘉颂久无闻。  
幽人闲望封中地，好为吾皇起白云。  
  
卷885_20  【片石】唐彦谦  
小斋庐阜石，寄自沃洲僧。山客劳携笈，幽人自得朋。  
瘦云低作段，野浪冻成云。便可同清话，何须有物凭。  
  
卷885_21  【柳】唐彦谦  
春风向杨柳，能事尽风流。有意疑张绪，无情见莫愁。  
依然金谷在，宁免武昌偷。前路难回首，何须苦映楼。  
  
卷885_22  【垂柳】唐彦谦  
垂柳碧髯茸，楼昏带雨容。思量成昼梦，来去发春慵。  
梳洗凭张敞，乘骑笑稚恭。碧虚从转笠，红烛近高舂。  
怨脸明秋水，愁眉淡远峰。小园花尽蝶，静院酒醒蛩。  
旧作琴台凤，今为药店龙。宝奁抛掷久，一任景阳钟。  
  
卷885_23  【紫薇花】唐彦谦  
素秋寒露重，芳事固应稀。小槛临清昭，高丛见紫薇。  
温r3终有思，暗淡岂无辉。见欲迷交甫，谁能状宓妃。  
妆新犹倚镜，步缓不胜衣。恍似新相得，伥如久未归。  
又疑神女过，犹佩七香帏。还似星娥织，初临五彩机。  
庆云今已集，威凤莫惊飞。绮笔题难尽，烦君白玉徽。  
  
卷885_24  【望中条】唐彦谦  
虞乡县西郭，改观揖中条。第蓄终南小，交□□□遥。  
崦深应有寺，峰近恐通桥。为语前村叟，他时寄采樵。  
  
卷885_25  【蒙穀山】唐彦谦  
蒙穀山低碧海枯，仲君闲坐说麻姑。遥天鹤语知虚实，  
长夜神光竟有无。秘祝斋心开九转，侍臣回首听三呼。  
交朋漫信文成术，短烛瑶坛漏满壶。  
  
卷885_26  【菊】唐彦谦  
雪菊金英两断肠，蝶翎蜂鼻带清香。寒村宿雾临幽径，  
废苑斜晖傍短墙。近取松筠为伴侣，远将桃李作参商。  
年来病肺疏杯酒，每忆龙山似故乡。  
  
卷885_27  【山中】方干  
爱山却把图书卖，嗜酒空教僮仆赊。只向阶前便渔钓，  
那知枕上有云霞。暗泉出石飞仍咽，小径通桥直复斜。  
窗竹未抽今夏笋，庭梅曾试当年花。姓名未及陶弘景，  
髭鬓白于姜子牙。松月水烟千古在，未知终久属谁家。  
  
卷885_28  【次韵和卢先辈避难寺居看牡丹】王驾  
乱后寄僧居，看花恨有馀。香宜闲静立，态似别离初。  
朵密红相照，栏低画不如。狂风任吹却，最共野人疏。  
  
卷885_29  【春宫怨】杜荀鹤  
早被婵娟误，欲妆临镜慵。承恩不在貌，教妾若为容。  
风暖鸟声碎，日高花影重。年年越溪女，相忆采芙蓉。  
  
卷885_30  【晨兴】翁承赞  
鼓绝天街冷雾收，晓来风景已堪愁。槐无颜色因经雨，  
菊有精神为傍秋。自爱鲜飙生户外，不教闲事住心头。  
披襟徐步一萧洒，吟绕盆池想狎鸥。  
  
卷885_31  【江上吟晓】王贞白  
一叶野人舟，长将载酒游。夜来吟思苦，江上月华秋。  
晓露满红蓼，轻波飏白鸥。渔翁似有约，相伴钓中流。  
  
卷885_32  【过商山】王贞白  
一宿白云根，时经采麝村。数峰虽似蜀，当昼不闻猿。  
马立溪沙浅，人争阁道喧。明朝弃襦罢，步步入金门。  
  
卷885_33  【泛镜湖□□】王贞白  
我泛镜湖日，未生千里莼。时无贺宾客，谁识谪仙人。  
吟对四时雪，忆游三岛春。恶闻亡越事，洗耳大江滨。  
  
卷885_34  【太湖石】王贞白  
谁怜孤峭质，移在太湖心。出得风波外，任他池馆深。  
不同花逞艳，多愧竹垂阴。一片至坚操，那忧岁月侵。  
  
卷885_35  【依韵和幹公题庭中太湖石二首】王贞白  
山立只盈寻，高奇药圃阴。风涛打欲碎，岩穴蛰方深。  
藓点晴偏绿，蛩藏晓竞吟。岁寒终不变，堪比古人心。  
徒劳水府寻，宛在玉堂阴。兰圃安虽窄，盆池映转深。  
山僧来尽爱，诗客见先吟。若是买花者，年年不计心。  
  
卷885_36  【书陶潜醉石】王贞白  
片石陶真性，非为麹糵昏。争如累月醉，不笑独醒人。  
积叠莓苔色，交加薜荔根。至今重九日，犹待白衣魂。  
  
卷885_37  【看天王院牡丹】王贞白  
前年帝里探春时，寺寺名花我尽知。  
今日长安已灰烬，忍随南国对芳枝。  
  
卷885_38  【芍药】王贞白  
芍药承春宠，何曾羡牡丹。麦秋能几日，谷雨只微寒。  
妒态风频起，娇妆露欲残。芙蓉浣纱伴，长恨隔波澜。  
  
卷885_39  【独芙蓉】王贞白  
方塘清晓镜，独照玉容秋。蠹芰不相采，敛蘋空自愁。  
日斜还顾影，风起强垂头。芳意羡何物，双双鸂鶒游。  
  
卷885_40  【冯氏书斋小松二首】王贞白  
孤根生远岳，移植翠枝添。自秉雪霜操，任他蜂蝶嫌。  
微阴连迥竹，清韵入疏帘。耸势即空碧，时人看莫厌。  
得地已经岁，清音昼夜闻。根涵旧山土，叶间近溪云。  
野鹤望长远，庭花笑不群。须知摇落后，众木始能分。  
  
卷885_41  【社日村居（一作张演诗）】张蠙  
鹅湖山下稻粱肥，豚阱鸡栖对掩扉。  
桑柘影斜春社散，家家扶得醉人归。  
  
卷885_42  【八月十六夜月】卢延让  
十六胜三五，中天照大荒。只讹些子缘，应号没多光。  
桂老犹全在，蟾深未煞忙。难期一年事，到晓泥诗章。  
  
卷885_43  【冬除夜书情】卢延让  
兀兀坐无味，思量谁与邻。数星深夜火，一个远乡人。  
雁翥天微雪，风号树欲春。愁章自难过，不觉苦吟频。  
  
卷885_44  【观新岁朝贺】卢延让  
龙墀初立仗，鸳鹭列班行。元日燕脂色，朝天桦烛香。  
表章堆玉案，缯帛满牙床。三百年如此，无因及我唐。  

## 全唐诗(下)　卷八百八十六

卷886_1  【中秋月】曹松  
九十日秋色，今秋已十分。孤光吞列宿，四面绝微云。  
众木排疏影，寒流叠细纹。遥遥望丹桂，心绪更纷纷。  
  
卷886_2  【寄方干】曹松  
桐庐江水闲，终日对柴关。因想别离处，不知多少山。  
钓舟春岸阔，庭树晚烟还。莫便求栖隐，桂枝堪恨颜。  
  
卷886_3  【宿山寺】曹松  
溪山尽日行，方听远钟声。入院逢僧定，登楼见月生。  
露垂群木润，泉落一岩清。此景关吾事，通宵寐不成。  
  
卷886_4  【冬日登江楼】曹松  
高楼临古岸，野步晚来登。江水因寒落，山云为雪凝。  
远村虽入望，危槛不堪凭。亲老未归去，乡愁徒自兴。  
  
卷886_5  【寄李处士】曹松  
僧话磻溪叟，平生重赤松。夜堂悲蟋蟀，秋水老芙蓉。  
吟坐倦垂钓，闲行多倚筇。闻名来已久，未得一相逢。  
塔见移来影，钟闻过去声。一斋唯默坐，应笑我营营。  
  
卷886_6  【客中立春】曹松  
玉烛传佳节，阳和应此辰。土牛呈岁稔，彩燕表年春。  
腊尽星回次，寒馀月建寅。梅花将柳色，偏思越乡人。  
  
卷886_7  【南塘暝兴】曹松  
水色昏犹白，霞光暗渐无。风荷摇破扇，波月动连珠。  
蟋蟀啼相应，鸳鸯宿不孤。小僮频报夜，归步尚踟蹰。  
  
卷886_8  【送郑谷归宜春】曹松  
无成归故国，上马亦高歌。况是飞鸣后，殊为喜庆多。  
暑消嵩岳雨，凉吹洞庭波。莫使闲吟去，须期接盛科。  
  
卷886_9  【送曾德迈归宁宜春】曹松  
湘东山川有清辉，袁水词人得意归。几府争驰毛义檄，  
一乡看侍老莱衣。筵开灞岸临清浅，路去蓝关入翠微。  
想到宜阳更无事，并将欢庆奉庭闱。  
  
卷886_10  【山泉】李洞  
半空飞下水，势去响如雷。静彻啼猿寺，高凌坐客台。  
耳同经剑阁，身若到天台。溅树吹成冻，凌祠触作灰。  
深中试楖栗，浅处落莓苔。半夜重城闭，潺湲枕上来。  
  
卷886_11  【松】卢士衡  
云外千寻好性灵，伴杉陪柏事孤贞。招呼暑气终无分，  
应和凉风别有声。细雨洒时花旋落，道人食处叶重生。  
如逢郢匠垂搜采，为栋为梁力不轻。  
  
卷886_12  【再游紫阳洞重题小松】卢士衡  
仙家种此充朝食，叶叶枝枝造化力。去年见时似鹤高，  
今年萧骚八九尺。不同矮桧终委地，定向晴空倚天碧。  
好期逸士统贞根，昂枝点破秋苔色。寻思凡眼重花开，  
宁知此木超尘埃。只是十年五年间，堪作大厦之宏材。  
  
卷886_13  【湘江晓望】熊皎  
笙歌欢罢散离筵，水色朦胧蘸宿烟。山响疏钟何处寺，  
火光收钓下滩船。微云过岛侵微月，古岸平江浸远天。  
归梦已阑风色动，孤帆仍要住无缘。  
  
卷886_14  【早行】熊皎  
结束何妨早，将行四顾频。山前犹见月，陌上未逢人。  
远树动宿鸟，危桥怯病身。渐明恒自慰，应免复迷津。  
  
卷886_15  【游嵩山】熊皎  
独背焦桐访洞天，暂攀灵迹弃尘缘。深逢野草皆疑药，  
静见樵人恐是仙。翠木入云空自老，古碑横水莫知年。  
可怜幽景堪长往，一任人间岁月迁。  
  
卷886_16  【九华望庐山】熊皎  
九江山势尽峥嵘，惟有匡庐最得名。万叠影遮残雪在，  
数峰岚带夕阳明。冷侵醉榻铺秋色，高亚吟龙送水声。  
只待丹霄酬志了，白云深处是归程。  
  
卷886_17  【道傍松】熊皎  
偃盖当衢莫记年，独含苍翠鹤应怜。垂阴独向笙歌地，  
有韵自成风雨天。尘□路岐分夜月，烧侵根脚起残烟。  
论功只合行人赏，销得烦蒸古道边。  
  
卷886_18  【月中桂】熊皎  
断破重轮种者谁，银蟾何事便相随。莫言望夜无攀处，  
却是吟人有得时。孤影不凋清露滴，异香常在好风吹。  
几回目断云霄外，未必姮娥惜一枝。  
  
卷886_19  【湖上望庐山】孙鲂  
辍棹南湖首重回，笑青吟翠向崔嵬。  
天应不许人全见，长把云藏一半来。  
  
卷886_20  【题梅岭泉】孙鲂  
梅岭旧闻传，林亭势峞然。登临真不易，幽胜恐无先。  
楚野平千里，吴江曲一边。标形都大别，洞府岂知焉。  
飞阁横空去，征帆落面前。南雄雉堞峻，北壮凤台连。  
烂熳三春媚，参差百卉妍。风桃诸处锦，洛竹半溪烟。  
燕入晴梁语，莺从暖谷迁。石根朝霭碧，帘际晚霞鲜。  
径柳行难约，庭莎醉好眠。清明时更异，造化意疑偏。  
不独宜韶景，尤须看暑天。药苗繁似结，萝蔓猛如编。  
珠亚垂枝果，冰澄汲井泉。粉墙蜩蜕落，丹槛雀雏颠。  
炎气微茫觉，清飙左右穿。云峰从勃起，葵叶岂劳扇。  
又见秋天丽，浑将夏日悬。红bW著霜树，香老卧池边。  
菱芡谁铺绣，莓苔自学钱。暗虫依砌响，明月逗帘圆。  
小砌滋新菊，高轩噪暮蝉。雨声寒飒飒，雁影晓联联。  
释此何堪玩，深冬更可怜。窗中看短景，树里见重川。  
冈阜分明出，杉松气概全。讴成白雪曲，吟是早梅篇。  
创制谁人解，根基太守贤。或时留皂盖，尽日簇华筵。  
谁咏忧黎庶，狂游泥管弦。交加丰玉食，来去迸金船。  
侍从非常客，俳谐像列仙。画旗张赫奕，妖妓舞婵娟。  
罢宴心犹恋，将归兴尚牵。只应愁逼夜，宁厌赏经年。  
孤贱今何幸，跻攀奈有缘。展眉惊豁达，徐步喜周旋。  
讽咏虽知苦，推功靡极玄。聊书四十韵，甘责未精专。  
  
卷886_21  【庐山瀑布】孙鲂  
有山来便有，万丈落云端。雾喷千岩湿，雷倾九夏寒。  
图中僧写去，湖上客回看。却羡为猿鹤，飞鸣近碧湍。  
  
卷886_22  【牡丹】孙鲂  
意态天生异，转看看转新。百花休放艳，三月始为春。  
蝶死难离槛，莺狂不避人。其如豪贵地，清醒复何因。  
  
卷886_23  【主人司空后亭牡丹】孙鲂  
佳卉挺芳辰，夭容乃绝伦。望开从隔岁，愁过即无春。  
体物真英气，馀花似庶人。蜂攒知眷恋，鸟语亦殷勤。  
况在豪华地，宁同里巷尘。酷怜应丧德，多赏奈怡神。  
忌秽栽时土，尝甜折处津。绕行那识倦，围坐岂辞频。  
入梦殊巫峡，临池胜洛滨。乐喧丝杂竹，露渍卯连寅。  
饮兴尤思满，吟情自合新。怕风惟怯夜，忧雨不经旬。  
栏槛为良援，亭台是四邻。虽非能伐性，争免碍还淳。  
斗艳何惭蜀，矜繁未让秦。私心期一日，许近看逡巡。  
  
卷886_24  【看牡丹二首】孙鲂  
莫将红粉比秾华，红粉那堪比此花。隔院闻香谁不惜，  
出栏呈艳自应夸。北方有态须倾国，西子能言亦丧家。  
输我一枝和晓露，真珠帘外向人斜。  
看花长到牡丹月，万事全忘自不知。风促乍开方可惜，  
雨淋将谢可堪悲。闲年对坐浑成偶，醉后抛眠恐负伊。  
也拟便休还改过，迢迢争奈一年期。  
  
卷886_25  【题未开牡丹】孙鲂  
青苞虽小叶虽疏，贵气高情便有馀。浑未盛时犹若此，  
算应开日合何如。寻芳蝶已栖丹槛，衬落苔先染石渠。  
无限风光言不得，一心留在暮春初。  
  
卷886_26  【主人司空见和未开牡丹，辄却奉和】孙鲂  
把笔临芳不自怡，首征章句促妖期。已惊常调言多鄙，  
遽捧高吟愧可知。绝代贞名应愈重，千金方笑更难移。  
狂歌狂醉犹堪羡，大拙当时是老时。  
  
卷886_27  【又题牡丹上主人司空】孙鲂  
一年芳胜一年芳，爱重贤侯意异常。手辟红房看阔狭，  
自张青幄盖馨香。白疑美玉无多润，紫觉灵芝不是祥。  
只恐梦征他日去，又须疑向凤池傍。  
  
卷886_28  【牡丹落后有作】孙鲂  
未发先愁有一朝，如今零落更魂销。青丛别后无多色，  
红线穿来已半焦。蓄恨绮罗犹眷眷，薄情蜂蝶去飘飘。  
明年虽道还期在，争奈凭栏乍寂寥。  
  
卷886_29  【柳絮咏】孙鲂  
年年三月里，随处自悠扬。雨过浑疑尽，风来特地狂。  
入花蜂有碍，遮水燕无妨。苦是添离思，青门道路长。  
  
卷886_30  【甘露寺紫薇花】孙鲂  
蜀葵鄙下兼全落，菡萏清高且未开。赫日迸光飞蝶去，  
紫薇擎艳出林来。闻香不称从僧舍，见影尤思在酒杯。  
谁笑晚芳为贱劣，便饶春丽已尘埃。牵吟过夏惟忧尽，  
立看移时亦忘回。惆怅寓居无好地，懒能分取一枝栽。  
  
卷886_31  【芳草】孙鲂  
何处不相见，烟苗捧露心。萋萋绿远水，苒苒在空林。  
野吹闲摇阔，游人醉卧深。南朝古城里，碑石又应沈。  
  
卷886_32  【春苔】孙鲂  
底物最牵吟，秋苔独自寻。何时连夜雨，叠翠满松阴。  
湘岸荒祠静，吴宫古砌深。侯门还可惜，长被马蹄侵。  
  
卷886_33  【老松】孙鲂  
郁郁复苍苍，秋风韵更长。空心应有□，老叶不知霜。  
子落生深涧，阴清背夕阳。如逢东岱雨，犹得覆秦王。  
  
卷886_34  【柳（十一首）】孙鲂  
茏葱二月初，青软自相纡。意态花犹少，风流木更无。  
影繁晴陌上，烟重古城隅。炀帝河声里，几番荣又枯。  
数树新栽在画桥，春来犹自长长条。  
东风多事刚牵引，已解纤纤学舞腰。  
金堤堤上一林烟，况近清明二月天。  
别有数枝遥望见，画桥南面拂秋千。  
春物牵情不奈何，就中杨柳态难过。  
也知是处无花去，争奈看时未觉多。  
小眉初展绿条稠，露压烟濛不自由。  
莫是折来偏属意，依稀相似是风流。  
九衢春霁湿云凝，着地毵毵碍马行。  
拟折无端抛又恋，乱穿来去羡黄莺。  
千树阴阴盖御沟，雪花金穗思悠悠。  
先朝事后应无也，惟是荒根逐碧流。  
摇荡和风恃赖春，蘸流遮路逐年新。  
颠狂絮落还堪恨，分外欺凌寂寞人。  
暖催春促吐芳芽，伴雨从风处处斜。  
莫道玄功无定配，不然争得见桃花。  
小池前后碧江滨，窣翠抛青烂熳春。  
不是和风为抬举，可能开眼向行人。  
深绿依依配浅黄，两般颜色一般香。  
到头袅娜成何事，只解年年断客肠。  
  
卷886_35  【看桑】孙鲂  
簇簇互相遮，闲看实可嗟。藉多虽是叶，栽盛不如花。  
春绿暗连麦，秋干暮立鸦。旧乡曾种得，经乱属谁家。  
  
卷886_36  【仙都山留题】刘昭禹  
林下事无非，尘中竟不知。白云深拥我，青石合眠谁。  
山静捣灵药，夜闲论古诗。此来亲羽客，何日变枯髭。  
  
卷886_37  【晚霁望岳麓】刘昭禹  
湘西斜日边，峭入几寻天。翠落重城内，屏开万户前。  
崖崚危溅瀑，林罅静通仙。谁肯功成后，相携扫石眠。  
  
卷886_38  【石笋】刘昭禹  
千古海门石，移归吟叟居。窍腥蛟出后，形瘦浪冲馀。  
工语宁无玉，僧知忽有书。好期仙者叱，变化向庭隅。  
  
卷886_39  【伤雨后牡丹】刘昭禹  
废功看不已，醉起又持杯。数日帘常卷，中宵雨忽来。  
凄凉无戏蝶，零落在苍苔。造化根难问，令人首可回。  
  
卷886_40  【送人红花栽】刘昭禹  
世上红蕉异，因移万里根。艰难离瘴土，潇洒入朱门。  
叶战青云韵，花零宿露痕。长安多未识，谁想动吟魂。  
  
卷886_41  【晓望】刘乙  
地祇逃秀境，神化或殷雷。裂汉娲补合，高峰剑跃开。  
即今新定业，何世不遗才。若是浮名道，须言有祸胎。  
  
卷886_42  【山中早起】刘乙  
鸡调扶桑枝，秋空隐少微。阔云霞并曜，高日月争辉。  
若厥开天道，同初发帝机。以言当代事，闲辟紫宸扉。  
  
卷886_43  【晚步】姚揆  
陋巷贫疑本姓颜，晚来闲步出林间。数声长笛吹沈日，  
一片残云点破山。岛寺渐疏敲石磬，渔家方半掩柴关。  
迟回从此搜吟久，待得溪头月上还。  
  
卷886_44  【秋日江东晚行】姚揆  
迢迢驱马过江东，此际令人恨莫穷。一撮秋烟堤上白，  
半轮残日岭头红。路岐滋味犹如旧，乡曲声音渐不同。  
含思看看到梁苑，画楼丝竹彻遥空。  
  
卷886_45  【题陶渊明醉石】陈光  
片石露寒色，先生遗素风。醉眠芳草合，吟起白云空。  
道出乾坤外，声齐日月中。我知彭泽后，千载与谁同。  
  
卷886_46  【长安新柳】陈光  
九陌云初霁，皇衢柳已新。不同天苑景，先得日边春。  
色浅微含露，丝轻未惹尘。一枝方欲折，归去及兹晨。  
  
卷886_47  【雪晴】杨凝式  
春来冰未泮，冬至雪初晴。为报方袍客，丰年瑞已成。  

## 全唐诗(下)　卷八百八十七

卷887_1  【上安禄山（禄山入洛阳，大雪盈尺，言上诗）】卢言  
象曰云雷屯，大君理经纶。马上取天下，雪中朝海神。  
  
卷887_2  【储潭庙（大历三年戊申岁）】裴谞  
江水上源急如箭，潭北转急令目眩。中间十里澄漫漫，  
龙蛇若见若不见。老农老圃望天语，储潭之神可致雨。  
质明斋服躬往奠，牢醴丰洁精诚举。女巫纷纷堂下儛，  
色似授兮意似与。云在山兮风在林，风云忽起潭更深。  
气霾祠宇连江阴，朝日不复照翠岑。回溪口兮棹清流，  
好风带雨送到州。吏人雨立喜再拜，神兮灵兮如献酬。  
城上楼兮危架空，登四望兮暗濛濛。不知兮千万里，  
惠泽愿兮与之同。我有言兮报匪徐，车骑复往礼如初。  
高垣墉兮大其门，洒扫丹雘壮神居。使过庙者之加敬，  
酒食货财而有馀。神兮灵，神兮灵。匪享慢，享克诚。  
  
卷887_3  【腊月中与韦户曹游发生洞裴回之际见双白蝙蝠…口号】任要  
山翠幂灵洞，洞深玄想微。一双白蝙蝠，三度向明飞。  
虽然有两翅，了自无毛衣。若非饱石髓，那得凌□□。  
偶见归堪说，殊胜不见归。  
  
卷887_4  【腊月中游发生洞裴回之际见双白蝙蝠三飞洞门…口号】韦洪  
欲验发生洞，先开冰雪行。窥临见二翼，色素飞无声。  
状类白蝙蝠，幽感腾化精。应知五马来，启蛰迎春荣。  
露冕□之久，鸣驺还慰情。  
  
卷887_5  【蜀中经蛮后寄陶雍】马乂  
酋马渡泸水，北来如鸟轻。几年期凤阙，一日破龟城。  
此地有征战，谁家无死生。悲还旧里，鸟喜下空营。  
弟侄意初定，交朋心尚惊。自从经难后，吟苦似猿声。  
  
卷887_6  【冲佑观】张绍  
大始未形，混沌无际。上下开运，乾坤定位。日月丽天，  
山川镇地。万汇犹屯，三才始备。肇有神化，初生蒸民。  
上惟立德，下无疏亲。皇风荡荡，黔首淳淳。天下有道，  
谁非圣人。开源嗜欲，浇漓俗盛。贤者避世，真人华命。  
八极神乡，十州异境。翠阜丹丘，潜伏灵圣。惟彼武夷，  
实曰洞天。峰峦黛染，岩岫霞鲜。金房玉室，羽盖云輧。  
葬日风雨，会有神仙。国步多艰，皇纲中绝。四海九州，  
瓜分幅裂。稔祸陬隅，阻兵瓯越。寂寞玄风，荒凉绛阙。  
赫赫烈祖，再造丕基。拱揖高让，神人乐推。明明我后，  
允协昌基。功崇下武，德茂重熙。睿哲英断，雄略神智。  
拓土开疆，经天纬地。五岭来庭，三湘清彻。四海震威，  
群生怀惠。犹劳宵旰，犹混马车。贪狼俟静，害焉方除。  
淹留骏驭，想像鹑居。心悬真洞，梦到华胥。乃眷名山，  
追惟圣迹。内库颁金，元侯奉职。三境求规，五灵取则。  
跨谷弥冈，张霄架极。珠宫宝殿，璇台玉堂。凤翔高甍，  
龙转回廊。错落金碧，玲珑璧珰。云生林楚，雷绕藩墙。  
七圣斯严，三君如在。八景灵舆，九华神盖。清霄莫胥，  
明霜匪对。仿佛壶中，依稀物外。众真之宇，拟之无伦。  
会仙之类，名之惟新。高峰为壑，区谷成坰。皇献颂声，  
永绝淄磷。  
  
卷887_7  【彻云涧】郑露  
延绵不可穷，寒光彻云际。落石早雷鸣，溅空春雨细。  
  
卷887_8  【秋气尚高凉】林披  
秋气尚高凉，寒笛吹万木。故人入我庭，相照不出屋。  
山川虽远观，高怀不能掬。  
  
卷887_9  【五言赠诸法师】公孙杲  
驾鹤排朱雾，乘鸾入紫烟。凌晨味潭菊，薄暮玩峰莲。  
玉叶低梁下，金飗引窗前。啸傲云霞际，留情鳞羽年。  
  
卷887_10  【恒岳晨望有怀】李夐  
二仪均四序，五岳分九州。灵造良难测，神功匪易酬。  
恒山北临岱，秀崿东跨幽。澒洞镇河朔，嵯峨冠嵩丘。  
禋祠彰旧典，坛庙列平畴。树侵云密，飞泉界道流。  
从官叨佐理，衔命奉珍羞。荐玉申诚效，锵金谅有由。  
郊原照初日，林薄委徂秋。塞近风声厉，川长雾气收。  
他乡饶感激，归望切祈求。景福如光愿，私门当复侯。  
  
卷887_11  【偶宴西蜀摩诃池】畅甫  
珍木郁清池，风荷左右披。浅觞宁及醉，慢舸不知移。  
荫林簟光冷，照流簪影欹。胡为独羁者，雪涕向涟漪。  
  
卷887_12  【饮后献时相】吴士矩  
一夕心期一种欢，那知疏散负杯盘。  
尊前数片朝云在，不许冯公子细看。  
  
卷887_13  【失题】吴黔  
故国海云端，归宁便整鞍。里荣身上蒨，省罢手中兰。  
烧急平芜广，风悲古木寒。谢公山色在，朝夕共谁观。  
  
卷887_14  【题惠聚寺】崔融2  
人莫嫌山小，僧还爱寺灵。殿高神气力，龙活客丹青。  
  
卷887_15  【平望赠蚊】钱信  
安得神仙术，试为施康济。使此平望村，如吾江子汇。  
  
卷887_16  【武康碧落观】胡传美  
仙宫碧落太微书，遗迹依然掩故居。幢节不归天杳邈，  
烟霞空锁日幽虚。不逢金简扳云洞，可惜瑶台叠藓除。  
欲脱儒衣陪羽客，伤心齿发已凋疏。  
  
卷887_17  【白云寺】许宏  
踏破苔痕一径斑，白云飞处见青山。  
不知浮世尘中客，几个能知物外闲。  
  
卷887_18  【罗浮山】文丙  
罗浮多胜境，梦到固无因。有长生药，谁为不死人。  
根虽盘地脉，势自倚天津。未便甘休去，须栖老此身。  
  
卷887_19  【牡丹】文丙  
万物承春各斗奇，百花分贵近亭池。开时若也姮娥见，  
落日那堪公子知。诗客筵中金盏满，美人头上玉钗垂。  
不同寒菊舒重九，只拟清香泛酒卮。  
  
卷887_20  【藓花】文丙  
寂寞人偏重，无心愧牡丹。秋风凋不得，流水泛应难。  
怪石纵教遍，幽庭一任盘。若逢公子顾，重叠是朱栏。  
  
卷887_21  【新栽松】文丙  
可怜同百草，况负雪霜姿。歌舞地不尚，岁寒人自移。  
阶除添冷淡，毫末入思惟。尽道生云洞，谁知路嶮巇。  
  
卷887_22  【柳】文丙  
何事动吟哦，长□翠色和。垂阴千树少，送别一枝多。  
带雾笼彭泽，摇风舞汴河。只因隋帝植，民力几销磨。  
  
卷887_23  【仙岩四瀑布即事寄上秘书包监侍郎七兄吏部李侍…十四韵】路应  
绝境久蒙蔽，芟萝方迨兹。樵苏尚未及，冠冕谁能知。  
缘崖开径小，架木度空危。水激千雷发，珠联万贯垂。  
阴晴状非一，昏旦势多奇。井识轩辕迹，坛馀汉武基。  
猿声响深洞，岩影倒澄池。想像虬龙去，依稀羽客随。  
玩奇目岂倦，寻异神忘疲。干云松作盖，积翠薜成帷。  
含意攀丹桂，凝情顾紫芝。芸香蔼芳气，冰镜彻圆规。  
胥念沧波远，徒怀魏阙期。征黄应计日，莫鄙北山移。  
  
卷887_24  【奉和郎中游仙岩四瀑布寄包秘监李吏部赵婺州中…十四韵】李缜  
符守分珪组，放情在丘峦。悠然造云族，忽尔登天坛。  
求古理方赜，玩奇物不殚。晴光散崖壁，瑞气生芝兰。  
中有四瀑水，奔流状千般。风云隐岩底，雨雪霏林端。  
晶晶含古色，飕飕引晨寒。澄潭见猿饮，潜穴知龙盘。  
坐憩苔石遍，仰窥杉桂攒。幽蹊创高躅，灵药馀仙餐。  
携赏喜康乐，示文惊建安。缣缃炳珠宝，中外贻同官。  
末调亦何为，辄陪高唱难。惭非御徒者，还得依门栏。  
  
卷887_25  【奉和郎中游仙山四瀑泉兼寄李吏部包秘监赵婺州齐处州】戴公怀  
今日永嘉守，复追山水游。因寻莽苍野，遂得轩辕丘。  
访古事难究，览新情屡周。溪垂绿筱暗，岩度白云幽。  
过石奇不尽，出林香更浮。凭高拥虎节，搏险窥龙湫。  
淙潈泻三四，奔腾千万秋。寒惊殷雷动，暑骇繁霜流。  
沫溅群鸟外，光摇数峰头。丛崖散滴沥，近谷藏飕飗。  
况此特形胜，自馀非等俦。灵光掩五岳，仙气均十洲。  
书以谢群彦，永将叙徽猷。当思共攀陟，东南看斗牛。  
  
卷887_26  【奉和郎中游仙山四瀑布兼寄李吏部、包秘监判官】孟翔  
昔人恣探讨，飞流称石门。安知郡城侧，别有神泉源。  
疏凿意大禹，勤求闻轩辕。悠悠几千岁，翳荟群木繁。  
奇状出蔽蔓，胜概毕讨论。沿崖百丈落，奔注当空翻。  
下如散雨足，上拟屯云根。变态凡几处，静神竟朝昏。  
渴贤寄珠玉，受馥寻兰荪。萝茑罥紫绶，岩隈驻朱轓。  
方思谢康乐，好事名空存。  
  
卷887_27  【晚眺】崔耿  
江溶流落景，山色凝暮烟。衰发照秋日，壮心减昔年。  
愁吟长抱膝，孰诉高高天。  
  
卷887_28  【山下泉】宇文鼎  
可致清川广，难量利物功。涓流此山下，谁识去无穷。  
  
卷887_29  【永嘉经谢公石门山作】郭密之  
绵境经耳目，未尝旷跻登。一窥石门险，再涤心神懵。  
洞壑閟金涧，欹崖盘石楞。阴潭下幂幂，秀岭上层层。  
千丈瀑流蹇，半溪风雨縆。兴馀志每惬，心远道自弘。  
乘轺广储峙，祗命愧才能。辍棹周气象，扪条历骞崩。  
忽如生羽翼，恍若将起腾。谢客今已矣，我来谁与朋。  
  
卷887_30  【芳草】扈载  
幽芳无处无，幽处恨何如。倦客伤归思，春风满旧居。  
晚烟迷杳霭，朝露健扶疏。省傍灵光看，残阳少皞区。  
  
卷887_31  【任阆中下乡检田，登艾萧山北望】薛光谦  
观农巡井邑，长望历山川。拥涧开新耨，缘崖指火田。  
荒村无径陌，古戍有风烟。瓠叶萦篱长，藤花绕架悬。  
岸高攒树石，水净写云天。回首乡关路，行歌犹喟然。  
  
卷887_32  【府尹王侍郎准制拜岳，因状嵩高灵胜，寄呈三十韵】尉迟汾  
雄雄天之中，峻极闻维嵩。作镇盛标格，出云为雨风。  
瑞时物不疠，顺泽年多丰。加高冠四方，视秩居三公。  
明朝虔昭报，颁祀岁严恭。署祝纡御札，诏贤导宸衷。  
皇皇三川守，馨德清明躬。肃徒奉兰沐，竟夕玉华东。  
星汉耿斋户，松泉寒寿宫。具修谅蠲吉，曙色犹葱曚。  
端仪大圭立，兴俛声玲珑。挹瓒椒桂馥，奏金岩壑空。  
灵歆若有答，仿佛传祝工。卒事不遑偃，胜奇纷四丛。  
朝霞破灵嶂，错落间苍红。动息形似蚁，玄黄气如笼。  
奔倾千万状，群岳安比崇。日月襟袖捧，人天道路通。  
冥搜必殚竭，跻览忘崎穹。踏翠遍诸刹，趣绵步难终。  
浮丘仙袂接，谢公屐齿穷。龙潭应下瞰，九曲当骇容。  
龙门计东豁，三台有何踪。金象语奚应，玉人光想融。  
瑶浆与石髓，清骨宜遭逢。况是降神处，迹惟申甫同。  
周翰已洽论，伊衡亦期功。诚富东山兴，须陟中台庸。  
勉促旋騑軨，未可恋云松。散材事即异，期为卜一峰。  
  
卷887_33  【早春陪敕使麻先生祭岳】马令  
我皇盛文物，道化天地先。鞭挞走神鬼，玉帛礼山川。  
忽下袁州使，来游紫洞前。青羊得处所，白鹤□时年。  
虔恳飞龙记，昭彰化鸟篇。□风半山水，□气总云烟。  
光抱升中日，霞明五色天。山横翠微外，室在绿潭边。  
缇幕灰初庪，焚林火欲然。年光著草树，春色换山泉。  
伊水来何日，嵩岩去几千。山疑小天下，人是会神仙。  
叶令乘凫入，浮丘驾鹤旋。麻姑几年岁，三见海成田。  
