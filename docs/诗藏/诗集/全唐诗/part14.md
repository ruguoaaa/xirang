---
title: 第14部分
index: true
icon: editor
order: 14
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(上)　卷二百八十四

卷284_1  【古别离二首】李端  
水国叶黄时，洞庭霜落夜。行舟闻商估，宿在枫林下。  
此地送君还，茫茫似梦间。后期知几日，前路转多山。  
巫峡通湘浦，迢迢隔云雨。天晴见海樯，月落闻津鼓。  
人老自多愁，水深难急流。清宵歌一曲，白首对汀洲。  
与君桂阳别，令君岳阳待。后事忽差池，前期日空在。  
木落雁嗷嗷，洞庭波浪高。远山云似盖，极浦树如毫。  
朝发能几里，暮来风又起。如何两处愁，皆在孤舟里。  
昨夜天月明，长川寒且清。菊花开欲尽，荠菜泊来生。  
下江帆势速，五两遥相逐。欲问去时人，知投何处宿。  
空令猿啸时，泣对湘簟竹。  
  
卷284_2  【折杨柳（一作折杨柳送别）】李端  
东城攀柳叶，柳叶低着草。少壮莫轻年，轻年有衰老。  
柳发遍川冈，登高堪断肠。雨烟轻漠漠，何树近君乡。  
赠君折杨柳，颜色岂能久。上客莫沾巾，佳人正回首。  
新柳送君行，古柳伤君情。突兀临荒渡，婆娑出旧营。  
隋家两岸尽，陶宅五株荣。日暮偏愁望，春山有鸟声。  
  
卷284_3  【留别柳中庸】李端  
惆怅流水时，萧条背城路。离人出古亭，嘶马入寒树。  
江海正风波，相逢在何处。  
  
卷284_4  【野亭三韵送钱员外】李端  
野菊开欲稀，寒泉流渐浅。幽人步林后，叹此年华晚。  
倚杖送行云，寻思故山远。  
  
卷284_5  【归山招王逵】李端  
日长原野静，杖策步幽巘。雉雊麦苗阴，蝶飞溪草晚。  
我生好闲放，此去殊未返。自是君不来，非关故山远。  
  
卷284_6  【过谷口元赞善所居（一作赠池阳谷口）】李端  
入谷访君来，秋泉已堪涉。林间人独坐，月下山相接。  
重露湿苍苔，明灯照黄叶。故交一不见，素发何稠叠。  
  
卷284_7  【旅次岐山得山友书却寄凤翔张尹】李端  
本与戴征君，同师竹上坐。偶为名利引，久废论真果。  
昨日山信回，寄书来责我。  
  
卷284_8  【九日赠司空文明】李端  
我有惆怅词，待君醉时说。长来逢九日，难与菊花别。  
摘却正开花，暂言花未发。  
  
卷284_9  【芜城】李端  
昔人登此地，丘陇已前悲。今日又非昔，春风能几时。  
风吹城上树，草没城边路。城里月明时，精灵自来去。  
  
卷284_10  【送吉中孚拜官归楚州】李端  
才子神骨清，虚竦眉眼明。貌应同卫玠，鬓且异潘生。  
初戴莓苔帻，来过丞相宅。满堂归道师，众口宗诗伯。  
须臾里巷传，天子亦知贤。出诏升高士，驰声在少年。  
自为才哲爱，日与侯王会。匡主一言中，荣亲千里外。  
更闻仙士友，往往东回首。驱石不成羊，指丹空毙狗。  
孤帆淮上归，商估夜相依。海雾寒将尽，天星晓欲稀。  
潮头来始歇，浦口喧争发。乡树尚和云，邻船犹带月。  
到洞必伤情，巡房见旧名。醮疏坛路涩，汲少井栏倾。  
别我长安道，前期共须老。方随水向山，肯惜花辞岛。  
怅望执君衣，今朝风景好。  
  
卷284_11  【荆州泊】李端  
南楼西下时，月里闻来棹。桂水舳舻回，荆州津济闹。  
移帷望星汉，引带思容貌。今夜一江人，唯应妾身觉。  
  
卷284_12  【春游乐】李端  
游童苏合弹，倡女蒲葵扇。初日映城时，相思忽相见。  
褰裳蹋路草，理鬓回花面。薄暮不同归，留情此芳甸。  
  
卷284_13  【千里思】李端  
凉州风月美，遥望居延路。泛泛下天云，青青缘塞树。  
燕山苏武上，海岛田横住。更是草生时，行人出门去。  
  
卷284_14  【白鹭咏】李端  
迥起来应近，高飞去自遥。映林同落雪，拂水状翻潮。  
犹有幽人兴，相逢到碧霄。  
  
卷284_15  【冬夜与故友聚送吉校书】李端  
途穷别则怨，何必天涯去。共作出门人，不见归乡路。  
殷勤执杯酒，怅望送亲故。月色入闲轩，风声落高树。  
云霄望且远，齿发行应暮。九日泣黄花，三秋悲白露。  
君行过洛阳，莫向青山度。  
  
卷284_16  【与苗员外山行】李端  
古人留路去，今日共君行。若待青山尽，应逢白发生。  
谁知到兰若，流落一书名。  
  
卷284_17  【早春同庾侍郎题青龙上方院】李端  
相见惜馀辉，齐行登古寺。风烟结远恨，山水含芳意。  
车马莫前归，留看巢鹤至。  
  
卷284_18  【送从叔赴洪州】李端  
荣家兼佐幕，叔父似还乡。王粲名虽重，郄超髯未长。  
鸣桡过夏口，敛笏见浔阳。后夜相思处，中庭月一方。  
  
卷284_19  【送路司谏侍从叔赴洪州】李端  
郄超本绝伦，得意在芳春。勋业耿家盛，风流荀氏均。  
声名金作赋，白皙玉为身。敛笏辞天子，乘龟从丈人。  
度关行且猎，鞍马何躞蹀。猿啸暮应愁，湖流春好涉。  
浔阳水分送，于越山相接。梅雨细如丝，蒲帆轻似叶。  
逢风燕不定，值石波先叠。楼见远公庐，船经徐稚业。  
邑人多秉笔，州吏亦负笈。村女解收鱼，津童能用楫。  
唯我有荆扉，无成未得归。见君兄弟出，今日自沾衣。  
  
卷284_20  【病后游青龙寺】李端  
病来形貌秽，斋沐入东林。境静闻神远，身羸向道深。  
芭蕉高自折，荷叶大先沈。  
  
卷284_21  【夜寻司空文明逢深上人因寄晋侍御】李端  
鹤裘筇竹杖，语笑过林中。正是月明夜，陶家见远公。  
自嫌山客务，不与汉官同。  
  
卷284_22  【长安书事寄薛戴】李端  
朔雁去成行，哀蝉响如昨。时芳一憔悴，暮序何萧索。  
笑语且无聊，逢迎多约略。三山不可见，百岁空挥霍。  
故事尽为愁，新知无复乐。夫君又离别，而我加寂寞。  
惠远纵相寻，陶潜只独酌。恩则厚，客子才自薄。  
委曲见提携，因循成蹇剥。论边书未上，招隐诗还作。  
贵者已朝餐，岂能敦宿诺。飞禽虽失树，流水长思壑。  
千里寄琼枝，梦寐青山郭。  
  
卷284_23  【鲜于少府宅看花】李端  
谢家能植药，万簇相萦倚。烂熳绿苔前，婵娟青草里。  
垂栏复照户，映竹仍临水。骤雨发芳香，回风舒锦绮。  
孤光杂新故，众色更重累。散碧出疏茎，分黄成细蕊。  
游蜂高更下，惊蝶坐还起。玉貌对应惭，霞标方不似。  
春阴怜弱蔓，夏日同短晷。回落报荣衰，交关斗红紫。  
花时苟未赏，老至谁能止。上客屡移床，幽僧劳凭几。  
初合虽薄劣，却得陪君子。敢问贤主人，何如种桃李。  
  
卷284_24  【慈恩寺怀旧】李端  
去者不可忆，旧游相见时。凌霄徒更发，非是看花期。  
倚玉交文友，登龙年月久。东阁许联床，西郊亦携手。  
彼苍何暧昧，薄劣翻居后。重入远师溪，谁尝陶令酒。  
伊昔会禅宫，容辉在眼中。篮舆来问道，玉柄解谈空。  
孔席亡颜子，僧堂失谢公。遗文一书壁，新竹再移丛。  
始聚终成散，朝欢暮不同。春霞方照日，夜烛忽迎风。  
蚁斗声犹在，鸮灾道已穷。问天应默默，归宅太匆匆。  
凄其履还路，莽苍云林暮。九陌似无人，五陵空有雾。  
缅怀山阳笛，永恨平原赋。错莫过门栏，分明识行路。  
上智本全真，郄公况重臣。唯应抚灵运，暂是忆嘉宾。  
存信松犹小，缄哀草尚新。鲤庭埋玉树，那忍见门人。  
  
卷284_25  【赠薛戴】李端  
晓雾忽为霜，寒蝉还罢响。行人在长道，日暮多归想。  
射策本何功，名登绛帐中。遂矜丘室重，不料阮途穷。  
交结惭时辈，龙钟似老翁。机非鄙夫正，懒是平生性。  
欹枕鸿雁高，闭关花药盛。厨烟当雨绝，阶竹连窗暝。  
欲赋苦饥行，无如消渴病。旧业历胡尘，荒原少四邻。  
田园空有处，兄弟未成人。毛义心长苦，袁安家转贫。  
今呈胸臆事，当为泪沾巾。  
  
卷284_26  【东门送客】李端  
绿杨新草路，白发故乡人。既壮还应老，游梁复滞秦。  
逢花莫漫折，能有几多春。  
  
卷284_27  【送韩绅卿】李端  
春雨昨开花，秋霜忽沾草。荣枯催日夕，去住皆须老。  
君望汉家原，高坟渐成道。  
  
卷284_28  【襄阳曲】李端  
襄阳堤路长，草碧柳枝黄。谁家女儿临夜妆，  
红罗帐里有灯光。雀钗翠羽动明珰，欲出不出脂粉香。  
同居女伴正衣裳，中庭寒月白如霜。贾生十八称才子，  
空得门前一断肠。  
  
卷284_29  【胡腾儿】李端  
胡腾身是凉州儿，肌肤如玉鼻如锥。桐布轻衫前后卷，  
葡萄长带一边垂。帐前跪作本音语，拾襟搅袖为君舞。  
安西旧牧收泪看，洛下词人抄曲与。扬眉动目踏花毡，  
红汗交流珠帽偏。醉却东倾又西倒，双靴柔弱满灯前。  
环行急蹴皆应节，反手叉腰如却月。丝桐忽奏一曲终，  
呜呜画角城头发。胡腾儿，胡腾儿，故乡路断知不知。  
  
卷284_30  【赠康洽】李端  
黄须康兄酒泉客，平生出入王侯宅。今朝醉卧又明朝，  
忽忆故乡头已白。流年恍惚瞻西日，陈事苍茫指南陌。  
声名恒压鲍参军，班位不过扬执戟。迩来七十遂无机，  
空是咸阳一布衣。后辈轻肥贱衰朽，五侯门馆许因依。  
自言万物有移改，始信桑田变成海。同时献赋人皆尽，  
共壁题诗君独在。步出东城风景和，青山满眼少年多。  
汉家尚壮今则老，发短心长知奈何。华堂举杯白日晚，  
龙钟相见谁能免。君今已反我正来。朱颜宜笑能几回。  
借问朦胧花树下，谁家畚插筑高台。  
  
卷284_31  【瘦马行】李端  
城傍牧马驱未过，一马徘徊起还卧。眼中有泪皮有疮，  
骨毛焦瘦令人伤。朝朝放在儿童手，谁觉举头看故乡。  
往时汉地相驰逐，如雨如风过平陆。岂意今朝驱不前，  
蚊蚋满身泥上腹。路人识是名马儿，畴昔三军不得骑。  
玉勒金鞍既已远，追奔获兽有谁知。终身枥上食君草，  
遂与驽骀一时老。倘借长鸣陇上风，犹期一战安西道。  
  
卷284_32  【杂歌呈郑锡司空文明】李端  
昨宵梦到亡何乡，忽见一人山之阳。高冠长剑立石堂，  
鬓眉飒爽瞳子方。胡麻作饭琼作浆，素书一帙在柏床。  
啖我还丹拍我背，令我延年在人代。乃书数字与我持，  
小儿归去须读之。觉来知是虚无事，山中雪平云覆地。  
东岭啼猿三四声，卷帘一望心堪碎。蓬莱有梯不可蹑，  
向海回头泪盈睫。且闻童子是苍蝇，谁谓庄生异蝴蝶。  
学仙去来辞故人，长安道路多风尘。  
  
卷284_33  【杂歌】李端  
汉水至清泥则浊，松枝至坚萝则弱。十三女儿事他家，  
颜色如花终索寞。兰生当门燕巢幕，兰芽未吐燕泥落。  
为姑偏忌诸嫂良，作妇翻嫌婿家恶。生照镜须自知，  
无盐何用妒西施。秦庭野鹿忽为马，巧伪乱真君试思。  
伯奇掇蜂贤父逐，曾参杀人慈母疑。酒沽千日人不醉，  
琴弄一弦心已悲。常闻善交无尔汝，谗口甚甘良药苦。  
山鸡锦翼岂凤凰，陇鸟人言止鹦鹉。向栩非才徒隐灶，  
田文有命那关户，犀烛江行见鬼神，木人登席呈歌舞。  
乐生东去终居赵，阳虎北辕翻适楚。世间反覆不易陈，  
缄此贻君泪如雨。  
  
卷284_34  【乌栖曲】李端  
白马逐朱车，黄昏入狭斜。狭斜柳树乌争宿，  
争枝未得飞上屋。东房少妇婿从军，每听乌啼知夜分。  
  
卷284_35  【送客东归】李端  
昨夜东风吹尽雪，两京路上梅花发。行人相见便东西，  
日暮溪头饮马别。把君衫袖望垂杨，两行泪下思故乡。  
  
卷284_36  【王敬伯歌】李端  
妾本舟中女，闻君江上琴。君初感妾意，妾亦感君心。  
遂出合欢被，同为交颈禽。传杯唯畏浅，接膝犹嫌远。  
侍婢奏箜篌，女郎歌宛转。宛转怨如何，中庭霜渐多。  
霜多叶可惜，昨日非今夕。徒结万重欢，终成一宵客。  
王敬伯，绿水青山从此隔。  
  
卷284_37  【救生寺望春寄畅当】李端  
东西南北望，望远悲潜蓄。红黄绿紫花，花开看不足。  
今年与子少相随，他年与子老相逐。  
  
卷284_38  【荆门歌送兄赴夔州】李端  
余兄佐郡经西楚，饯行因赋荆门雨。sC々燮燮声渐繁，  
浦里人家收市喧。重阴大点过欲尽，碎浪柔文相与翻。  
云间怅望荆衡路，万里青山一时暮。琵琶寺里响空廊。  
熨火陂前湿荒戍。沙尾长樯发渐稀，竹竿草屩涉流归。  
夷陵已远半成烧，汉上游倡始濯衣。船门相对多商估，  
葛服龙钟篷下语。自是湘州石燕飞，那关齐地商羊舞。  
曾为江客念江行，肠断秋荷雨打声。摩天古木不可见，  
住岳高僧空得名。今朝拜首临欲别，遥忆荆门雨中发。  
  
卷284_39  【妾薄命】李端  
忆妾初嫁君，花鬟如绿云，回灯入绮帐，转面脱罗裙。  
折步教人学，偷香与客熏。容颜南国重，名字北方闻。  
一从失恩意，转觉身憔悴。对镜不梳头，倚窗空落泪。  
新人莫恃新，秋至会无春。从来闭在长门者，  
必是宫中第一人。  

## 全唐诗(上)　卷二百八十五

卷285_1  【关山月】李端  
露湿月苍苍，关头榆叶黄。回轮照海远，分彩上楼长。  
水冻频移幕，兵疲数望乡。只应城影外，万里共胡霜。  
  
卷285_2  【度关山】李端  
雁塞日初晴，狐关雪复平。危楼缘广漠，古窦傍长城。  
拂剑金星出，弯弧玉羽鸣。谁知系虏者，贾谊是书生。  
  
卷285_3  【巫山高（一作巫山高和皇甫拾遗）】李端  
巫山十二峰，皆在碧虚中。回合云藏月，霏微雨带风。  
猿声寒过涧，树色暮连空。愁向高唐望，清秋见楚宫。  
  
卷285_4  【雨雪曲】李端  
天山一丈雪，杂雨夜霏霏。湿马胡歌乱，经烽汉火微。  
丁零苏武别，疏勒范羌归。若看关头下，长榆叶定稀。  
  
卷285_5  【春游乐】李端  
柘弹连钱马，银钩妥堕鬟。摘桑春陌上，踏草夕阳间。  
意合辞先露，心诚貌却闲。明朝若相忆，云雨出巫山。  
  
卷285_6  【山下泉】李端  
碧水映丹霞，溅溅度浅沙。暗通山下草，流出洞中花。  
净色和云落，喧声绕石斜。明朝更寻去，应到阮郎家。  
  
卷285_7  【送客赴洪州（一作送郑侍御）】李端  
草色随骢马，悠悠共出秦。水传云梦晓，山接洞庭春。  
帆影连三峡，猿声在四邻。青门一分手，难见杜陵人。  
  
卷285_8  【与郑锡游春】李端  
东门垂柳长，回首独心伤。日暖临芳草，天晴忆故乡。  
映花莺上下，过水蝶飞扬。借问同行客，今朝泪几行。  
  
卷285_9  【送友人（一作送友人南游）】李端  
闻说湘川路，年年古木多。猿啼巫峡夜，月照洞庭波。  
穷海人还去，孤城雁与过。青山不同赏，来往自蹉跎。  
  
卷285_10  【题从叔沆林园】李端  
阮宅闲园暮，窗中见树阴。樵歌依远草，僧语过长林。  
鸟哢花间曲，人弹竹里琴。自嫌身未老，已有住山心。  
  
卷285_11  【送少微上人入蜀】李端  
削发本求道，何方不是归。松风开法席，江月濯禅衣。  
飞阁蝉鸣早，漫天客过稀。戴颙常执笔，不觉此身非。  
  
卷285_12  【雨后游辋川】李端  
骤雨归山尽，颓阳入辋川。看虹登晚墅，踏石过青泉。  
紫葛藏仙井，黄花出野田。自知无路去，回步就人烟。  
  
卷285_13  【同皇甫侍御题惟一上人房】李端  
焚香居一室，尽日见空林。得道轻年暮，安禅爱夜深。  
东西皆是梦，存没岂关心。唯羡诸童子，持经在竹阴。  
  
卷285_14  【同苗员外宿荐福寺僧舍】李端  
潘安秋兴动，凉夜宿僧房。倚杖云离月，垂帘竹有霜。  
回风生远径，落叶飒长廊。一与交亲会，空贻别后伤。  
  
卷285_15  【送客往湘江】李端  
识君年已老，孤棹向潇湘。素发临高镜，清晨入远乡。  
三山分夏口，五两映涔阳。更逐巴东客，南行泪几行。  
  
卷285_16  【送友人游蜀】李端  
嘉陵天气好，百里见双流。帆影缘巴字，钟声出汉州。  
绿原春草晚，青木暮猿愁。本是风流地，游人易白头。  
  
卷285_17  【送友人游江东】李端  
江上花开尽，南行见杪春。鸟声悲古木，云影入通津。  
返景斜连草，回潮暗动蘋。谢公今在郡，应喜得诗人。  
  
卷285_18  【送乐平苗明府得家字】李端  
本自求彭泽，谁云道里赊。山从石壁断，江向弋阳斜。  
暮色随枫树，阴云暗荻花。诸侯旧调鼎，应重宰臣家。  
  
卷285_19  【过宋州】李端  
睢阳陷虏日，外绝救兵来。世乱忠臣死，时清明主哀。  
荒郊春草遍，故垒野花开。欲为将军哭，东流水不回。  
  
卷285_20  【茂陵山行陪韦金部（一作招金部韦员外）】李端  
宿雨朝来歇，空山秋气清。盘云双鹤下，隔水一蝉鸣。  
古道黄花落，平芜赤烧生。茂陵虽有病，犹得伴君行。  
  
卷285_21  【江上逢司空曙（一作岳阳逢司空文明，得关中书）】李端  
共尔髫年故，相逢万里馀。新春两行泪，故国一封书。  
夏口帆初落，涔阳雁正疏。唯当执杯酒，暂食汉江鱼。  
  
卷285_22  【逢王泌自东京至】李端  
逢君自乡至，雪涕问田园。几处生乔木，谁家在旧村。  
山峰横二室，水色映千门。愁见游从处，如今花正繁。  
  
卷285_23  【山中期吉中孚】李端  
行人路不同，花落到山中。水暗蒹葭雾，月明杨柳风。  
年华惊已掷，志业飒然空。何必龙钟后，方期事远公。  
  
卷285_24  【酬前大理寺评事张芬】李端  
君家旧林壑，寄在乱峰西。近日春云满，相思路亦迷。  
闻钟投野寺，待月过前溪。怅望成幽梦，依依识故蹊。  
  
卷285_25  【赋得山泉送房造】李端  
泉水山边去，高人月下看。润松秋色净，落涧夜声寒。  
委曲穿深竹，潺湲过远滩。圣朝无隐者，早晚罢渔竿。  
  
卷285_26  【宿兴善寺后堂池】李端  
草堂高树下，月向后池生。野客如僧静，新荷共水平。  
锦鳞沉不食，绣羽乱相鸣。即事思江海，谁能万里行。  
  
卷285_27  【忆皎然上人】李端  
未得从师去，人间万事劳。云门不可见，山木已应高。  
向日开柴户，惊秋问敝袍。何由宿峰顶，窗里望波涛。  
  
卷285_28  【赠衡岳隐禅师】李端  
旧住衡州寺，随缘偶北来。夜禅山雪下，朝汲竹门开。  
半偈传初尽，群生意未回。唯当与樵者，杖锡入天台。  
  
卷285_29  【云阳观寄袁稠（一作元阳观寄元称）】李端  
花洞晚阴阴，仙坛隔杏林。漱泉春谷冷，捣药夜窗深。  
石上开仙酌，松间对玉琴。戴家溪北住，雪后去相寻。  
  
卷285_30  【晚游东田寄司空曙】李端  
暮来思远客，独立在东田。片雨无妨景，残虹不映天。  
别愁逢夏果，归兴入秋蝉。莫作隳官意，陶潜未必贤。  
  
卷285_31  【题崔端公园林】李端  
上士爱清辉，开门向翠微。抱琴看鹤去，枕石待云归。  
野坐苔生席，高眠竹挂衣。旧山东望远，惆怅暮花飞。  
  
卷285_32  【早春雪夜寄卢纶兼呈秘书元丞】李端  
闻君随谢脁，春夜宿前川。看竹云垂地，寻僧月满田。  
熊寒方入树，鱼乐稍离船。独夜羁愁客，惟知惜故年。  
  
卷285_33  【早春夜集耿拾遗宅】李端  
如何逋客会，忽在侍臣家。新草犹停雪，寒梅未放花。  
衔杯鸡欲唱，逗月雁应斜。年齿俱憔悴，谁堪故国赊。  
  
卷285_34  【元丞宅送胡濬及第东归觐省】李端  
登龙兼折桂，归去当高车。旧楚枫犹在，前隋柳已疏。  
月中逢海客，浪里得乡书。见说江边住，知君不厌鱼。  
  
卷285_35  【送魏广下第归扬州宁亲】李端  
游宦今空返，浮淮一雁秋。白云阴泽国，青草绕扬州。  
调膳过花下，张筵到水头。昆山仍有玉，岁晏莫淹留。  
  
卷285_36  【归山与酒徒别】李端  
野客本无事，此来非有求。烦君徵乐饯，未免忆山愁。  
红烛侵明月，青娥促白头。童心久已尽，岂为艳歌留。  
  
卷285_37  【冬夜寄韩弇（一作秋夜寄司空文明）】李端  
独坐知霜下，开门见木衰。壮应随日去，老岂与人期。  
废井虫鸣早，阴阶菊发迟。兴来空忆戴，不似剡溪时。  
  
卷285_38  【闻吉道士还俗因而有赠】李端  
闻有华阳客，儒裳谒紫微。旧山连药卖，孤鹤带云归。  
柳市名犹在，桃源梦已稀。还乡见鸥鸟，应愧背船飞。  
  
卷285_39  【韦员外东斋看花】李端  
入花凡几步，此树独相留。发艳红枝合，垂烟绿水幽。  
并开偏觉好，未落已成愁。一到芳菲下，空招两鬓秋。  
  
卷285_40  【边头作】李端  
邠郊泉脉动，落日上城楼。羊马水草足，羌胡帐幕稠。  
射雕过海岸，传箭怯边州。何事归朝将，今年又拜侯。  
  
卷285_41  【宿深上人院听远泉】李端  
泉声宜远听，入夜对支公。断续来方尽，潺湲咽又通。  
何年出石下，几里在山中。君问穷源处，禅心与此同。  
  
卷285_42  【茂陵村行赠何兆】李端  
春天黄鸟啭，野径白云间。解带依芳草，支颐想故山。  
人行九州路，树老五陵间。谁道临邛远，相如自忆还。  
  
卷285_43  【送友人还洛】李端  
去国渡关河，蝉鸣古树多。平原正超忽，行子复蹉跎。  
去事不可想，旧游难再过。何当嵩岳下，相见在烟萝。  
  
卷285_44  【送戴徵士还山】李端  
柔桑锦臆雉，相送到烟霞。独隐空山里，闲门几树花。  
草生杨柳岸，鸟啭竹林家。不是谋生拙，无为末路赊。  
  
卷285_45  【秋日旅舍别司空文明】李端  
凉风飒穷巷，秋思满高云。吏隐俱不就，此心仍别君。  
素怀宗淡泊，羁旅念功勋。转忆西林寺，江声月下闻。  
  
卷285_46  【旅舍对雪赠考功王员外】李端  
杨花惊满路，面市忽狂风。骤下摇兰叶，轻飞集竹丛。  
欲将琼树比，不共玉人同。独望徽之棹，青山在雪中。  
  
卷285_47  【送丁少府往唐上】李端  
因君灞陵别，故国一回看。共食田文饭，先之梅福官。  
江风转日暮，山月满潮寒。不得同舟望，淹留岁月阑。  
  
卷285_48  【赠李龟年】李端  
青春事汉主，白首入秦城。遍识才人字，多知旧曲名。  
风流随故事，语笑合新声。独有垂杨树，偏伤日暮情。  
  
卷285_49  【送郭补阙归江阳】李端  
东门春尚浅，杨柳未成阴。雁影愁斜日，莺声怨故林。  
隋宫江上远，梁苑雪中深。独有怀归客，难为欲别心。  
  
卷285_50  【早春会王逵主人得蓬字】李端  
今年华鬓色，半在故人中。欲写无穷恨，先期一醉同。  
绿丛犹覆雪，红萼已凋风。莫负归山契，君看陌上蓬。  
  
卷285_51  【宿山寺思归】李端  
僧房秋雨歇，愁卧夜更深。欹枕闻鸿雁，回灯见竹林。  
归萤入草尽，落月映窗沉。拭泪无人觉，长谣向壁阴。  
  
卷285_52  【送客赴江陵寄郢州郎士元】李端  
露下晚蝉愁，诗人旧怨秋。沅湘莫留滞，宛洛好遨游。  
饮马逢黄菊，离家值白头。竟陵明月夜，为上庾公楼。  
  
卷285_53  【送客赋得巴江夜猿】李端  
巴水天边路，啼猿伤客情。迟迟云外尽，杳杳树中生。  
残月暗将落，空霜寒欲明。楚人皆掩泪，闻到第三声。  
  
卷285_54  【秋日忆暕上人】李端  
一从持钵别，更未到人间。好静居贫寺，遗名弃近山。  
雨前缝百衲，叶下闭重关。若便浔阳去，须将旧客还。  
  
卷285_55  【寄上舍人叔】李端  
车马朝初下，看山忆独寻。会知逢水尽，且爱入云深。  
残雨开斜日，新蝉发迥林。阮咸虽别巷，遥识此时心。  
  
卷285_56  【送古之奇赴安西幕】李端  
畴昔十年兄，相逢五校营。今宵举杯酒，陇月见军城。  
堠火经阴绝，边人接晓行。殷勤送书记，强虏几时平。  
  
卷285_57  【送张芬归江东兼寄柳中庸】李端  
久是天涯客，偏伤落木时。如何故国见，更欲异乡期。  
鸟暮东西急，波寒上下迟。空将满眼泪，千里怨相思。  
  
卷285_58  【送丘丹归江东】李端  
故山霜落久，才子忆荆扉。旅舍寻人别，秋风逐雁归。  
梦愁枫叶尽，醉惜菊花稀。肯学求名者，经年未拂衣。  
  
卷285_59  【卧病寄苗员外】李端  
故人初未贵，相见得淹留。一自朝天去，因成计日游。  
月明应独醉，叶下肯同愁。因恨刘桢病，空园卧见秋。  
  
卷285_60  【送杨皋擢第归江东（一作送表丈杨皞）】李端  
隋堤望楚国，江上一归人。绿气千樯暮，青风万里春。  
试才初得桂，泊渚肯伤蘋。拜手终凄怆，恭承中外亲。  
  
卷285_61  【题郑少府林园】李端  
谢家今日晚，词客愿抽毫。枥马方回影，池鹅正理毛。  
竹筒传水远，麈尾坐僧高。独有宗雷贱，过君著敝袍。  
  
卷285_62  【送吉中孚拜官归业】李端  
南入华阳洞，无人古树寒。吟诗开旧帙，带绶上荒坛。  
因病求归易，沾恩更隐难。孟宗应献鲊，家近守渔官。  
  
卷285_63  【送杨少府赴阳翟（即舍人之弟）】李端  
冠带仁兄后，光辉寿母前。陆云还入洛，潘岳更张筵。  
井邑嵩山对，园林颍水连。东人欲相送，旅舍已潸然。  
  
卷285_64  【慈恩寺暕上人房招耿拾遗】李端  
悠然对惠远，共结故山期。汲井树阴下，闭门亭午时。  
地闲花落厚，石浅水流迟。愿与神仙客，同来事本师。  
  
卷285_65  【宿山寺雪夜寄吉中孚】李端  
独爱僧房竹，春来长到池。云遮皆晃朗，雪压半低垂。  
不见侵山叶，空闻拂地枝。鄙夫今夜兴，唯有子猷知。  
  
卷285_66  【赠赵神童】李端  
圣朝殊汉令，才子少登科。每见先鸣早，常惊后进多。  
独居方寂寞，相对觉蹉跎。不是通家旧，频劳文举过。  
  
卷285_67  【宿云际寺赠深上人】李端  
暂别青蓝寺，今来发欲斑。独眠孤烛下，风雨在前山。  
坏宅终须去，空门不易还。支公有方便，一愿启玄关。  
  
卷285_68  【送从兄赴洪州别驾兄善琴】李端  
援琴兼爱竹，遥夜在湘沅。鹤舞月将下，乌啼霜正繁。  
乱流喧橘岸，飞雪暗荆门。佐郡无辞屈，其如相府恩。  
  
卷285_69  【山中期张芬不至】李端  
石堤春草碧，双燕向西飞。怅望云天暮，佳人何处归。  
药栏虫网遍，苔井水痕稀。谁道嵇康懒，山中自掩扉。  
  
卷285_70  【寄畅当】李端  
麦秀草芊芊，幽人好昼眠。云霞生岭上，猿鸟下床前。  
颜子方敦行，支郎久住禅。中林轻暂别，约略已经年。  
  
卷285_71  【送义兴元少府】李端  
逢君惠连第，初命便光辉。已得群公祖，终妨太傅讥。  
路长人反顾，草断燕回飞。本是江南客，还同衣锦归。  
  
卷285_72  【卧病别郑锡】李端  
病来喜无事，多卧竹林间。此日一相见，明朝还掩关。  
幽人爱芳草，志士惜颓颜。岁晏不我弃，期君在故山。  
  
卷285_73  【书志赠畅当】李端  
少喜神仙术，未去已蹉跎。壮志一为累，浮生事渐多。  
衰颜不相识，岁暮定相过。请问宗居士，君其奈老何。  
  
卷285_74  【送诸暨裴少府（公先人，元相公判官）】李端  
山公访嵇绍，赵武见韩侯。事去恩犹在，名成泪却流。  
一官同北去，千里赴南州。才子清风后，无贻相府忧。  
  
卷285_75  【送郑宥入蜀迎觐】李端  
宁亲西陟险，君去异王阳。在世谁非客，还家即是乡。  
剑门千转尽，巴水一支长。请语愁猿道，无烦促泪行。  
  
卷285_76  【送耿拾遗湋使江南括图书】李端  
驱传草连天，回风满树蝉。将过夫子宅，前问孝廉船。  
汉使收三箧，周诗采百篇。别来将有泪，不是怨流年。  
  
卷285_77  【送王少府游河南】李端  
马卿方失意，东去谒诸侯。过宋人应少，游梁客独愁。  
鸟翻千室暮，蝉急两河秋。仆本无媒者，因君泪亦流。  
  
卷285_78  【送别驾赴晋陵即舍人叔之兄】李端  
诸宗称叔父，从子亦光辉。谢脁中书直，王祥别乘归。  
江帆冲雨上，海树隔潮微。南阮贫无酒，唯将泪湿衣。  
  
卷285_79  【卧病寄阎寀】李端  
病中贪好景，强步出幽居。紫葛垂山径，黄花绕野渠。  
荒林飞老鹤，败堰过游鱼。纵忆同年友，无人可寄书。  
  
卷285_80  【晚夏闻蝉寄广文（一作郎士元诗）】李端  
昨日莺啭声，今朝蝉忽鸣。朱颜向华发，定是几年程。  
故国白云远，闲居青草生。因垂数行泪，书报十年兄。  
  
卷285_81  【归山居寄钱起】李端  
怅望青山下，回头泪满巾。故乡多古树，落日少行人。  
发鬓将回色，簪缨未到身。谁知武陵路，亦有汉家臣。  
  
卷285_82  【晓发瓜州】李端  
晓发悲行客，停桡独未前。寒江半有月，野戍渐无烟。  
棹唱临高岸，鸿嘶发远田。谁知避徒御，对酒一潸然。  
  
卷285_83  【江上喜逢司空文明】李端  
秦人江上见，握手泪沾巾。落日见秋草，暮年逢故人。  
非夫长作客，多病浅谋身。台阁旧亲友，谁曾见苦辛。  
  
卷285_84  【同苗发慈恩寺避暑】李端  
追凉寻宝刹，畏日望璇题。卧草同鸳侣，临池似虎溪。  
树闲人迹外，山晚鸟行西。若问无心法，莲花隔淤泥。  
  
卷285_85  【送潘述宏词下第归江外】李端  
唱高人不和，此去泪难收。上国经年住，长江满目流。  
弈棋知胜偶，射策请焚舟。应是田□□，玄成许尔游。  
  
卷285_86  【送张少府赴夏县】李端  
虽为州县职，还欲抱琴过。树古闻风早，山枯见雪多。  
鸡声连绛市，马色傍黄河。太守新临郡，还逢五袴歌。  
  
卷285_87  【酬秘书元丞郊园卧疾见寄】李端  
闻说漳滨卧，题诗怨岁华。求医主高手，报疾到贫家。  
撒枕销行蚁，移杯失画蛇。明朝九衢上，应见玉人车。  
  
卷285_88  【送成都韦丞还蜀】李端  
蜀门云树合，高栈有猿愁。驱传加新命，之官向旧游。  
晨装逢酒雨，夜梦见刀州。远别长相忆，当年莫滞留。  
  
卷285_89  【晚秋旅舍寄苗员外】李端  
争途苦不前，贫病遂连牵。向暮同行客，当秋独长年。  
晚花唯有菊，寒叶已无蝉。吏部逢今日，还应瓮下眠。  
  
卷285_90  【送惟良上人归润州】李端  
拟诗偏不类，又送上人归。寄世同高鹤，寻仙称坏衣。  
雨行江草短，露坐海帆稀。正被空门缚，临岐乞解围。  
  
卷285_91  【送何兆下第还蜀】李端  
重江不可涉，孤客莫晨装。高木莎城小，残星栈道长。  
袅猿枫子落，过雨荔枝香。劝尔成都住，文翁有草堂。  
  
卷285_92  【送友人宰湘阴】李端  
从宦舟行远，浮湘又入闽。蒹葭无朔雁，柽栝有蛮神。  
传吏闲调象，山精暗讼人。唯须千树橘，暂救李衡贫。  
  
卷285_93  【送元晟归江东旧居】李端  
泽国舟车接，关门雨雪乖。春天行故楚，夜月下清淮。  
讲易居山寺，论诗到郡斋。蒋家人暂别，三路草连阶。  
  
卷285_94  【送黎少府赴阳翟】李端  
诗礼称才子，神仙是丈人。玉山那惜醉，金谷已无春。  
白马如风疾，青袍夺草新。不嫌鸣吠客，愿用百年身。  
  
卷285_95  【送夏侯审游蜀】李端  
西望烟绵树，愁君上蜀时。同林息商客，隔栈见罛师。  
石滑羊肠险，山空杜宇悲。琴心正幽怨，莫奏凤凰诗。  
  
卷285_96  【单推官厅前双桐咏】李端  
封植因高兴，孤贞契素期。由来得地早，何事结花迟。  
叶重凝烟后，条寒过雨时。还同李家树，争赋角弓诗。  
  
卷285_97  【送宋校书赴宣州幕】李端  
浮舟压芳草，容裔逐江春。远避看书吏，行当入幕宾。  
夜潮冲老树，晓雨破轻蘋。鸳鹭多伤别，栾家德在人。  
  
卷285_98  【送赵给事侄尉丹阳】李端  
太傅怜群从，门人亦贱回。入官先爱子，赐酒许同杯。  
淮海春多雨，蒹葭夜有雷。遥知拜庆后，梅尉称仙才。  
  
卷285_99  【宿瓜洲寄柳中庸】李端  
怀人同不寐，清夜起论文。月魄正出海，雁行斜上云。  
寒潮来滟滟，秋叶下纷纷。便送江东去，徘徊只待君。  
  
卷285_100  【夜宴虢县张明府宅逢宇文评事】李端  
虢田留古宅，入夜足秋风。月影来窗里，灯光落水中。  
征诗逢谢客，饮酒得陶公。更爱疏篱下，繁霜湿菊丛。  
  
卷285_101  【冬夜集张尹后阁】李端  
乘龟兼戴豸，白面映朱衣。安石还须起，泉明不得归。  
应门常吏在，登席旧寮稀。远客长先醉，那知亚相威。  
  
卷285_102  【将之泽潞留别王郎中】李端  
弱年知己少，前路主人稀。贫病期相惜，艰难又忆归。  
事成应未卜，身贱又无机。幸到龙门下，须因羽翼飞。  
  
卷285_103  【晚次巴陵】李端  
雪后柳条新，巴陵城下人。烹鱼邀水客，载酒奠山神。  
云去低斑竹，波回动白蘋。不堪逢楚老，日暮正江春。  
  
卷285_104  【送荀道士归庐山】李端  
先生归有处，欲别笑无言。绿水到山口，青林连洞门。  
月明寻石路，云霁望花源。早晚还乘鹤，悲歌向故园。  
  
卷285_105  【送张淑归觐叔父】李端  
日惨长亭暮，天高大泽闲。风中闻草木，雪里见江山。  
马向塞云去，人随古道还。阮家今夜乐，应在竹林间。  
  
卷285_106  【送郭参军赴绛州】李端  
登车君莫望，故绛柳条春。蒲泽逢胡雁，桃源见晋人。  
佐军髯尚短，掷地思还新。小谢常携手，因之醉路尘。  
  
卷285_107  【送袁稠游江南】李端  
江南衰草遍，十里见长亭。客去逢摇落，鸿飞入杳冥。  
空城寒雨细，深院晓灯青。欲去行人起，徘徊恨酒醒。  
  
卷285_108  【送夏中丞赴宁国任】李端  
楚县入青枫，长江一派通。板桥寻谢客，古邑事陶公。  
片雨收山外，连云上汉东。陆机犹滞洛，念子望南鸿。  
  
卷285_109  【送卫雄下第归同州】李端  
不才先上第，词客却空还。边地行人少，平芜尽日闲。  
一蝉陂树里，众火陇云间。羡汝归茅屋，书窗见远山。  
  
卷285_110  【送单少府赴扶风】李端  
少年趋盛府，颜色比花枝。范匄非童子，杨修岂小儿。  
叨陪丈人行，常恐阿戎欺。此去云霄近，看君逸足驰。  
  
卷285_111  【题山中别业】李端  
旧宅在山中，闲门与寺通。往来黄叶路，交结白头翁。  
晚笋难成竹，秋花不满丛。生涯只粗粝，吾岂讳言穷。  
  
卷285_112  【送司空文明归江上旧居】李端  
野菊有黄花，送君千里还。鸿来燕又去，离别惜容颜。  
流水通归梦，行云失故关。江风正摇落，宋玉莫登山。  
  
卷285_113  【送新城戴叔伦明府】李端  
遥想隋堤路，春天楚国情。白云当海断，青草隔淮生。  
雁起斜还直，潮回远复平。莱芜不可到，一醉送君行。  
  
卷285_114  【送雍丘任少府】李端  
丛车饯才子，路走许东偏。远水同春色，繁花胜雪天。  
鸟行侵楚邑，树影向殷田。莫学生乡思，梅真正少年。  
  
卷285_115  【送雍郢州】李端  
厌郎思出守，遂领汉东军。望月逢殷浩，缘江送范云。  
城闲烟草遍，浦迥雪林分。谁伴楼中宿，吟诗估客闻。  
  
卷285_116  【寄王密卿】李端  
酒乐今年少，僧期近日频。买山多为竹，卜宅不缘贫。  
志业归初地，文章寄此身。嵇康虽有病，犹得见情人。  
  
卷285_117  【与萧远上人游少华山寄皇甫侍御】李端  
寻危兼采药，渡水又登山。独与高僧去，逍遥落日间。  
渐看闾里远，自觉性情闲。回首知音在，因令怅望还。  
  
卷285_118  【代村中老人答】李端  
京洛风尘后，村乡烟火稀。少年曾失所，衰暮欲何依。  
夜静临江哭，天寒踏雪归。时清应不见，言罢泪盈衣。  
  
卷285_119  【赠故将军】李端  
平生在边日，鞍马若星流。独出间千里，相知满九州。  
恃功凌主将，作气见王侯。谁道廉颇老，犹能报远雠。  
  
卷285_120  【送陆郎中归田司空幕】李端  
汉家分列宿，东土佐诸侯。结束还军府，光辉过御沟。  
农桑连紫陌，分野入青州。覆被恩难报，西看成白头。  
  
卷285_121  【酬晋侍御见寄】李端  
野客蒙诗赠，殊恩欲报难。本求文举识，不在子真官。  
细雨双林暮，重阳九日寒。贫斋一丛菊，愿与上宾看。  
  
卷285_122  【送铜泽王归城】李端  
昔闻公族出，其从亦高车。为善唯求乐，分贫必及疏。  
身承汉枝叶，手习鲁诗书。尚说无功德，三年在石渠。  
  
卷285_123  【江上别柳中庸】李端  
秦人江上见，握手便沾衣。近日相知少，往年亲故稀。  
远游何处去，旧业几时归。更向巴陵宿，堪闻雁北飞。  
  
卷285_124  【喜皇甫郎中拜谕德兼集贤学士】李端  
为郎三载后，宠命一朝新。望苑迁词客，儒林拜丈人。  
莺飞绮阁曙，柳拂画堂春。几日调金鼎，诸君欲望尘。  
  
卷285_125  【送黎兵曹往陕府结婚】李端  
东方发车骑，君是上头人。奠雁逢良日，行媒及仲春。  
时称渡河妇，宜配坦床宾。安得同门吏，扬鞭入后尘。  
  
卷285_126  【送窦兵曹】李端  
梨花开上苑，游女著罗衣。闻道情人怨，应须走马归。  
御桥迟日暖，官渡早莺稀。莫遣佳期过，看看蝴蝶飞。  
  
卷285_127  【留别故人（一作李颀诗）】李端  
此别不可道，此心当语谁。春风灞水上，饮马桃花时。  
误作好文士，只应游宦迟。留书下朝客，我有故山期。  
  
卷285_128  【奉送宋中丞使河源】李端  
东周遣戍役，才子欲离群。部领河源去，悠悠陇水分。  
笳声悲塞草，马首渡关云。辛苦逢炎热，何时及汉军。  
  
卷285_129  【都亭驿送郭判官之幽州幕府】李端  
幕府参戎事，承明伏奏归。都亭使者出，杯酒故人违。  
细雨沾官骑，轻风拂客衣。还从大夫后，吾党亦光辉。  
  
卷285_130  【送王羽林往秦州】李端  
秦州贵公子，汉日羽林郎。事主来中禁，荣亲上北堂。  
輶车花拥路，宝剑雪生光。直扫三边靖，承恩向建章。  
  
卷285_131  【送友入关】李端  
闻君帝城去，西望一沾巾。落日见秋草，暮年逢故人。  
非才长作客，有命懒谋身。近更婴衰疾，空思老汉滨。  
  
卷285_132  【代宗挽歌】李端  
祖庭三献罢，严卫百灵朝。警跸移前殿，宫车上渭桥。  
寒霜凝羽葆，野吹咽笳箫。已向新京兆，谁云天路遥。  
  
卷285_133  【张左丞挽歌二首】李端  
素旆低寒水，清笳出晓风。鸟来伤贾傅，马立葬滕公。  
松柏青山上，城池白日中。一朝今古隔，唯有月明同。  
祸集钩方失，灾生剑忽飞。无由就日拜，空忆自天归。  
门吏看还葬，宫官识赐衣。东堂哀赠毕，从此故臣稀。  
  
卷285_134  【奉和王元二相避暑怀杜太尉】李端  
艰难尝共理，海晏更相悲。况复登堂处，分明避暑时。  
绿槐千穗绽，丹药一番迟。蓬荜今何幸，先朝大雅诗。  
  
卷285_135  【青龙寺题故昙上人房】李端  
远公留故院，一径雪中微。童子逢皆老，门人问亦稀。  
翻经徒有处，携履遂无归。空念寻巢鹤，时来傍影飞。  
  
卷285_136  【早春夜望】李端  
旧雪逐泥沙，新雷发草芽。晓霜应傍鬓，夜雨莫催花。  
行矣前途晚，归与故国赊。不劳报春尽，从此惜年华。  
  
卷285_137  【宴伊东岸】李端  
晴洲无远近，一树一潭春。芳草留归骑，朱樱掷舞人。  
空花对酒落，小翠隔林新。竟日皆携手，何由遇此辰。  
  
卷285_138  【云际中峰居喜见苗发（一作祖咏诗）】李端  
自得中峰住，深林亦闭关。经秋无客到，入夜有僧还。  
暗涧泉声小，荒村树影闲。高窗不可望，星月满空山。  
  
卷285_139  【宿洞庭】李端  
白水连天暮，洪波带日流。风高云梦夕，月满洞庭秋。  
沙上渔人火，烟中贾客舟。西园与南浦，万里共悠悠。  
  
卷285_140  【江上赛神】李端  
疏鼓应繁丝，送神归九疑。苍龙随赤凤，帝子上天时。  
骤雨归山疾，长江下日迟。独怜游宦子，今夜泊天涯。  
  
卷285_141  【奉和元丞侍从游南城别业】李端  
垂朱领孙子，从宴在池塘。献寿回龟顾，和羹跃鲤香。  
高松先草晚，平石助泉凉。馀橘期相及，门生有陆郎。  
  
卷285_142  【送从舅成都丞广南归蜀（一作卢纶诗）】李端  
巴字天边水，秦人去是归。栈长山雨响，溪乱火田稀。  
俗富行应乐，官雄禄岂微。魏舒终有泪，还湿宁家衣。  

## 全唐诗(上)　卷二百八十六

卷286_1  【赠郭驸马（郭令公子暧尚升平公主令于席上成此诗）】李端  
青春都尉最风流，二十功成便拜侯。金距斗鸡过上苑，  
玉鞭骑马出长楸。熏香荀令偏怜少，傅粉何郎不解愁。  
日暮吹箫杨柳陌，路人遥指凤凰楼。  
方塘似镜草芊芊，初月如钩未上弦。新开金埒看调马，  
旧赐铜山许铸钱。杨柳入楼吹玉笛，芙蓉出水妒花钿。  
今朝都尉如相顾，原脱长裾学少年。  
  
卷286_2  【宿淮浦忆司空文明】李端  
愁心一倍长离忧，夜思千重恋旧游。秦地故人成远梦，  
楚天凉雨在孤舟。诸溪近海潮皆应，独树边淮叶尽流。  
别恨转深何处写，前程唯有一登楼。  
  
卷286_3  【送濮阳录事赴忠州】李端  
成名不遂双旌远，主印还为一郡雄。赤叶黄花随野岸，  
青山白水映江枫。巴人夜语孤舟里，越鸟春啼万壑中。  
闻说古书多未校，肯令才子久西东。  
  
卷286_4  【送马尊师（一作送侯道士）】李端  
南入商山松路深，石床溪水昼阴阴。云中采药随青节，  
洞里耕田映绿林。直上烟霞空举手，回经丘垄自伤心。  
武陵花木应长在，愿与渔人更一寻。  
  
卷286_5  【题元注林园】李端  
谢家门馆似山林，碧石青苔满树阴。乳鹊眄巢花巷静，  
鸣鸠鼓翼竹园深。桔槔转水兼通药，方丈留僧共听琴。  
独有野人箕踞惯，过君始得一长吟。  
  
卷286_6  【野寺病居喜卢纶见访】李端  
青青麦垄白云阴，古寺无人新草深。乳燕拾泥依古井，  
鸣鸠拂羽历花林。千年驳藓明山履，万尺垂萝入水心。  
一卧漳滨今欲老，谁知才子忽相寻。  
  
卷286_7  【送皎然上人归山】李端  
适来世上岂缘名，适去人间岂为情。寺山中几日到，  
高松月下一僧行。云阴鸟道苔方合，雪映龙潭水更清。  
法主欲归须有说，门人流泪厌浮生。  
  
卷286_8  【赠道士】李端  
姓氏不书高士传，形神自得逸人风。已传花洞将秦接，  
更指茅山与蜀通。懒说岁年齐绛老，甘为乡曲号涪翁。  
终朝卖卜无人识，敝服徒行入市中。  
  
卷286_9  【题云际寺准上人房】李端  
高僧居处似天台，锡仗铜瓶对绿苔。竹巷雨晴春鸟啭，  
山房日午老人来。园中鹿过椒枝动，潭底龙游水沫开。  
独夜焚香礼遗像，空林月出始应回。  
  
卷286_10  【山中寄苗员外】李端  
鸟鸣花发空山里，衡岳幽人藉草时。既近浅流安笔砚，  
还因平石布蓍龟。千寻楚水横琴望。万里秦城带酒思。  
闻说潘安方寓直，与君相见渐难期。  
  
卷286_11  【忆故山赠司空曙】李端  
汉主金门正召才，马卿多病自迟回。旧山暂别老将至，  
芳草欲阑归去来。云在高天风会起，年如流水日长催。  
知君素有栖禅意，岁晏蓬门迟尔开。  
  
卷286_12  【闲园即事赠考功王员外】李端  
南陌晴云稍变霞，东风动柳水纹斜。园林带雪潜生草，  
桃李虽春未有花。幸接上宾登郑驿，羞为长女似黄家。  
今朝一望还成暮，欲别芳菲恋岁华。  
  
卷286_13  【寄庐山真上人】李端  
高僧无迹本难寻，更得禅行去转深。青草湖中看五老，  
白云山上宿双林。月明潭色澄空性，夜静猿声证道心。  
更说谢公南座好，烟萝到地几重阴。  
  
卷286_14  【题觉公新兰若】李端  
头白禅师何处还，独开兰若树林间。鬼因巫祝传移社，  
神见天人请施山。猛虎听经金磬动，猕猴献蜜雪窗闲。  
新斋结誓如相许，愿与雷宗永闭关。  
  
卷286_15  【赠道者】李端  
窗中忽有鹤飞声，方士因知道欲成。来取图书安枕里，  
便驱鸡犬向山行。花开深洞仙门小，路过悬桥羽节轻。  
送客自伤身易老，不知何处待先生。  
  
卷286_16  【代弃妇答贾客（一作妾薄命）】李端  
玉垒城边争走马，铜鞮市里共乘舟。鸣环动珮恩无尽，  
掩袖低巾泪不流。畴昔将歌邀客醉，如今欲舞对君羞。  
忍怀贱妾平生曲，独上襄阳旧酒楼。  
  
卷286_17  【和李舍人直中书对月见寄】李端  
名卿步月正淹留，上客裁诗怨别游。素魄近成班女扇，  
清光远似庾公楼。婵娟更称凭高望，皎洁能传自古愁。  
盈手入怀皆不见，阳春曲丽转难酬。  
  
卷286_18  【卧病闻吉中孚拜官寄元秘书昆季】李端  
汉家采使不求声，自慰文章道欲行。毛遂登门虽异赏，  
韩非入传滥齐名。云归暂爱青山出，客去还愁白发生。  
年少奉亲皆愿达，敢将心事向玄成。  
  
卷286_19  【江上逢柳中庸】李端  
旧住衡山曾夜归，见君江客忆荆扉。星沉岭上人行早，  
月过湖西鹤唳稀。弱竹万株频碍帻，新泉数步一褰衣。  
今来唯有禅心在，乡路翻成向翠微。  
  
卷286_20  【戏赠韩判官绅卿】李端  
少寻道士居嵩岭，晚事高僧住沃洲。齿发未知何处老，  
身名且被外人愁。欲随山水居茅洞，已有田园在虎丘。  
独怪子猷缘掌马，雪时不肯更乘舟。  
  
卷286_21  【送周长史】李端  
青枫树里宣城郡，独佐诸侯上板桥。江客亦能传好信，  
山僧多解说南朝。云阴出浦看帆小，草色连天见雁遥。  
别有空园落桃杏，知将丝组系兰桡。  
  
卷286_22  【题故将军庄】李端  
曾将数骑过桑干，遥对单于饬马鞍。塞北征儿谙用剑，  
关西宿将许登坛。田园芜没归耕晚，弓箭开离出猎难。  
唯有老身如刻画，犹期圣主解衣看。  
  
卷286_23  【夜投丰德寺谒海上人（一作卢纶诗）】李端  
半夜中峰有磬声，偶寻樵者问山名。上方月晓闻僧语，  
下界林疏见客行。野鹤巢边松最老，毒龙潜处水偏清。  
愿得远山知姓字，焚香洗钵过馀生。  
  
卷286_24  【塞上（一作卢纶诗，题作从军行）】李端  
二十在边城，军中得勇名。卷旗收败马，占碛拥残兵。  
覆阵乌鸢起，烧山草木明。塞闲思远猎，师老厌分营。  
雪岭无人迹，冰河足雁声。李陵甘此没，惆怅汉公卿。  
  
卷286_25  【送彭将军云中觐兄】李端  
闻说苍鹰守，今朝欲下鞲。因令白马将，兼道觅封侯。  
略地关山冷，防河雨雪稠。翻弓骋猿臂，承箭惜貂裘。  
设伏军谋密，坑降塞邑愁。报恩唯有死，莫使汉家羞。  
  
卷286_26  【奉赠苗员外】李端  
朱户敞高扉，青槐碍落晖。八龙承庆重，三虎递朝归。  
坐竹人声绝，横琴鸟语稀。花惭潘岳貌，年称老莱衣。  
叶暗新樱熟，丝长粉蝶飞。应怜鲁儒贱，空与故山违。  
  
卷286_27  【酬丘拱外甥览余旧文见寄】李端  
丘迟本才子，始冠即周旋。舅乏郄鉴爱，君如卫玠贤。  
礼将金友等，情向玉人偏。鄙俗那劳似，龙钟却要怜。  
投砖聊取笑，赠绮一何妍。野坐临黄菊，溪行踏绿钱。  
岩高云反下，洞黑水潜穿。僻岭猿偷栗，枯池雁唼莲。  
身居霞外寺，思发月明田。犹恨萦尘网，昏昏过岁年。  
  
卷286_28  【赠岐山姜明府】李端  
昨夜闻山雨，归心便似迟。几回惊叶落，即到白头时。  
雁影将魂去，虫声与泪期。马卿兼病老，宋玉对秋悲。  
谢客才为别，陶公已见思。非关口腹累，自是雪霜姿。  
酿酒栽黄菊，炊粳折绿葵。山河方入望，风日正宜诗。  
牧竖寒骑马，边烽晚立旗。兰凋犹有气，柳脆不成丝。  
别后如相问，高僧知所之。  
  
卷286_29  【下第上薛侍郎】李端  
蓬荜春风起，开帘却自悲。如何飘梗处，又到采兰时。  
明镜方重照，微诚寄一辞。家贫求禄早，身贱报恩迟。  
幸得皮存矣，须劳翼长之。铭肌非厚答，肉骨是前期。  
纵觉新人好，宁忘旧主疑。终惭太丘道，不为小生私。  
  
卷286_30  【奉和秘书元丞杪秋忆终南旧居】李端  
高门有才子，能履古人踪。白社陶元亮，青云阮仲容。  
田园忽归去，车马杳难逢。废巷临秋水，支颐向暮峰。  
行鱼避杨柳，惊鸭触芙蓉。石窦红泉细，山桥紫菜重。  
凤雏终食竹，鹤侣暂巢松。愿接烟霞赏，羁离计不从。  
  
卷286_31  【送归中丞使新罗（一作李益诗）】李端  
东望扶桑日，何年是到时。片帆通雨露，积水隔华夷。  
浩淼风来远，虚冥鸟去迟。长波静云月，孤岛宿旌旗。  
别叶传秋意，回潮动客思。沧溟无旧路，何处问前期。  
  
卷286_32  【暮春寻终南柳处士】李端  
庞眉一居士，鹑服隐尧时。种豆初成亩，还丹旧日师。  
入溪花径远，向岭鸟行迟。紫葛垂苔壁，青菰映柳丝。  
偶来尘外事，暂与素心期。终恨游春客，同为岁月悲。  
  
卷286_33  【雪夜寻太白道士】李端  
雪路夜朦胧，寻师杏树东。石坛连竹静，醮火照山红。  
再拜开金箓，焚香使玉童。蓬瀛三岛至，天地一壶通。  
别客曾留药，逢舟或借风。出游居鹤上，避祸入羊中。  
过洞偏回首，登门未发蒙。桑田如可见，沧海几时空。  
  
卷286_34  【得山中道友书寄苗钱二员外】李端  
有谋皆轗轲，非病亦迟回。壮志年年减，驰晖日日催。  
还山不及伴，到阙又无媒。高卧成长策，微官称下才。  
诗人识何谢，居士别宗雷。迹向尘中隐，书从谷口来。  
药栏遭鹿践，涧户被猿开。野鹤巢云窦，游龟上水苔。  
新欢追易失，故思渺难裁。自有归期在，劳君示劫灰。  
  
卷286_35  【酬前驾部员外郎苗发】李端  
马融方值校，阅简复持铅。素业高风继，青春壮思全。  
论文多在夜，宿寺不虚年。自署区中职，同荒郭外田。  
山邻三径绝，野意八行传。煮玉矜新法，留符识旧仙。  
涵苔溪溜浅，摇浪竹桥悬。复洞潜栖燕，疏杨半翳蝉。  
咏歌虽有和，云锦独成妍。应以冯唐老，相讥示此篇。  
  
卷286_36  【宿荐福寺东池有怀故园因寄元校书】李端  
暮雨风吹尽，东池一夜凉。伏流回弱荇，明月入垂杨。  
石竹闲开碧，蔷薇暗吐黄。倚琴看鹤舞，摇扇引桐香。  
旧笋方辞箨，新莲未满房。林幽花晚发，地远草先长。  
抚枕愁华鬓，凭栏想故乡。露馀清汉直，云卷白榆行。  
惊鹊仍依树，游鱼不过梁。系舟偏忆戴，炊黍愿期张。  
末路还思借，前恩讵敢忘。从来叔夜懒，非是接舆狂。  
众病婴公干，群忧集孝璋。惭将多误曲，今日献周郎。  
  
卷286_37  【送王副使还并州】李端  
并州近胡地，此去事风沙。铁马垂金络，貂裘犯雪花。  
曾持两郡印，多比五侯家。继世新恩厚，从军旧国赊。  
戍烟千里直，边雁一行斜。想到清油幕，长谋出左车。  
  
卷286_38  【晚春过夏侯校书值其沉醉戏赠】李端  
欹冠枕如意，独寝落花前。姚馥清时醉，边韶白日眠。  
曝裈还当屋，张幕便成天。谒客唯题凤，偷儿欲觇毡。  
失杯犹离席，坠履反登筵。本是墙东隐，今为瓮下仙。  
卧龙髯乍磔，栖蝶腹何便。阮籍供琴韵，陶潜馀秫田。  
人逢毂阳望，春似永和年。顾我非工饮，期君行见怜。  
尝知渴羌好，亦觉醉胡贤。炙熟樽方竭，车回辖且全。  
噀风仍作雨，洒地即成泉。自鄙新丰过，迟回惜十年。  
  
卷286_39  【哭张南史因寄南史侄叔宗】李端  
争路忽摧车，沈钩未得鱼。结交唯我少，丧旧自君初。  
谏草文难似，围棋智不如。仲宣新有赋，叔夜近无书。  
地闭滕公宅，山荒谢客庐。歼良从此恨，福善竟成虚。  
酿酒多同醉，烹鸡或取馀。阮咸虽永别，岂共仲容疏。  
  
卷286_40  【长安感事呈卢纶】李端  
十五事文翰，大儿轻孔融。长裾游邸第，笑傲五侯中。  
谏猎一朝寝，论边素未工。蹉跎潘鬓至，蹭蹬阮途穷。  
贷布怜宁与，无金命未通。王陵固似戆，郭最遂非雄。  
敛板辞群彦，回车访老农。咏诗怀洛下，送客忆山东。  
沈病魂神浊，清斋思虑空。羸将卫玠比，冷共邺侯同。  
草舍才遮雨，荆窗不碍风。梨教通子守，酒是远师供。  
扪虱欣时泰，迎猫达岁丰。原门唯有席，井饮但加葱。  
少壮矜齐德，高年觉宋聋。寓书先论懒，读易反求蒙。  
昔慕能鸣雁，今怜半死桐。秉心犹似矢，搔首忽如蓬。  
赤叶翻藤架，黄花盖菊丛。聊将呈匠伯，今已学愚公。  
  
卷286_41  【游终南山因寄苏奉礼士尊师苗员外】李端  
半岭逢仙驾，清晨独采芝。壶中开白日，雾里卷朱旂。  
猿鸟知归路，松萝见会时。鸡声传洞远，鹤语报家迟。  
童子闲驱石，樵夫乐看棋。依稀醉后拜，恍惚梦中辞。  
海上终难接，人间益自疑。风尘甘独老，山水但相思。  
愿得烧丹诀，流沙永待师。  
  
卷286_42  【长安书事寄卢纶】李端  
弱冠家庐岳，从师岁月深。翻同老夫见，殊寡少年心。  
及此时方晏，因之名亦沈。趋途非要路，避事乐空林。  
素业在山下，青泉当树阴。交游有凋丧，离别代追寻。  
向秀初闻笛，钟期久罢琴。残愁犹满貌，馀泪可沾襟。  
勿以朱颜好，而忘白发侵。终期入灵洞，相与炼黄金。  
  
卷286_43  【送郭良辅下第东归】李端  
献策不得意，驰车东出秦。暮年千里客，落日万家春。  
  
卷286_44  【妾薄命】李端  
自从君弃妾，憔悴不羞人。唯馀坏粉泪，未免映衫匀。  
  
卷286_45  【送暕上人游春】李端  
独将支遁去，欲往戴颙家。晴野人临水，春山树发花。  
  
卷286_46  【晦日同苗员外游曲江】李端  
晦日同携手，临流一望春。可怜杨柳陌，愁杀故乡人。  
  
卷286_47  【溪行逢雨与柳中庸】李端  
日落众山昏，萧萧暮雨繁。那堪两处宿，共听一声猿。  
  
卷286_48  【和张尹忆东篱菊】李端  
传书报刘尹，何事忆陶家。若为篱边菊，山中有此花。  
  
卷286_49  【幽居作】李端  
山舍千年树，江亭万里云。回潮迎伍相，骤雨送湘君。  
  
卷286_50  【题云际寺暕上人故院】李端  
白发匆匆色，青山草草心。远公仍下世，从此别东林。  
  
卷286_51  【观邻老栽松】李端  
虽过老人宅，不解老人心。何事残阳里，栽松欲待阴。  
  
卷286_52  【赠胡居士】李端  
孔融过五十，海内故人稀。相府恩犹在，知君未拂衣。  
  
卷286_53  【荐福寺送元伟】李端  
送客攀花后，寻僧坐竹时。明朝莫回望，青草马行迟。  
  
卷286_54  【哭苗垂（一作过故友墓）】李端  
旧友无由见，孤坟草欲长。月斜邻笛尽，车马出山阳。  
  
卷286_55  【客行赠冯著】李端  
旅行虽别路，日暮各思归。欲下今朝泪，知君亦湿衣。  
  
卷286_56  【芜城（一作芜城怀古）】李端  
风吹城上树，草没城边路。城里月明时，精灵自来去。  
  
卷286_57  【赠山中老人】李端  
白首独一身，青山为四邻。虽行故乡陌，不见故乡人。  
  
卷286_58  【拜新月（一作耿湋诗）】李端  
开帘见新月，便即下阶拜。细语人不闻，北风吹裙带。  
  
卷286_59  【听筝】李端  
鸣筝金粟柱，素手玉房前。欲得周郎顾，时时误拂弦。  
  
卷286_60  【赠何兆】李端  
文章似扬马，风骨又清羸。江汉君犹在，英灵信未衰。  
  
卷286_61  【同司空文明过坚上人故院（一作过坚上人影堂逢司空曙）】李端  
我与雷居士，平生事远公。无人知是旧，共到影堂中。  
  
卷286_62  【杂诗】李端  
主第辞高饮，石家赴宵会。金谷走车来，玉人骑马待。  
  
卷286_63  【感兴】李端  
香炉最高顶，中有高人住。日暮下山来，月明上山去。  
  
卷286_64  【问张山人疾】李端  
先生沈病意何如，蓬艾门前客转疏。  
不见领徒过绛帐，唯闻与婢削丹书。  
  
卷286_65  【江上送客】李端  
故人南去汉江阴，秋雨萧萧云梦深。  
江上见人应下泪，由来远客易伤心。  
  
卷286_66  【闺情】李端  
月落星稀天欲明，孤灯未灭梦难成。  
披衣更向门前望，不忿朝来鹊喜声。  
  
卷286_67  【送刘侍郎】李端  
几人同去谢宣城，未及酬恩隔死生。  
唯有夜猿知客恨，峄阳溪路第三声。  
  
卷286_68  【重送郑宥归蜀因寄何兆】李端  
黄花西上路何如，青壁连天雁亦疏。  
为报长卿休涤器，汉家思见茂陵书。  
  
卷286_69  【宿石涧店闻妇人哭】李端  
山店门前一妇人，哀哀夜哭向秋云。  
自说夫因征战死，朝来逢著旧将军。  
  
卷286_70  【与道者别】李端  
闻说沧溟今已浅，何当白鹤更归来。  
旧师唯有先生在，忍见门人掩泪回。  
  
卷286_71  【长门怨（一作长信宫）】李端  
金壶漏尽禁门开，飞燕昭阳侍寝回。  
随分独眠秋殿里，遥闻语笑自天来。  
  
卷286_72  【忆友怀野寺旧居（一作答司空文明怀野寺旧居）】李端  
自嫌野性共人疏，忆向西林更结庐。  
寄谢山阴许都讲，昨来频得远公书。  
  
卷286_73  【听夜雨寄卢纶】李端  
暮雨萧条过凤城，霏霏飒飒重还轻。  
闻君此夜东林宿，听得荷池几番声。  
  
卷286_74  【昭君词】李端  
李陵初送子卿回，汉月明时惆怅来。  
忆著长安旧游处，千门万户玉楼台。  
  
卷286_75  【春晚游鹤林寺寄使府诸公】李端  
野寺寻春花已迟，背岩惟有两三枝。  
明朝携酒犹堪醉，为报春风且莫吹。  

## 全唐诗(上)　卷二百八十七

卷287_1  【南充谢郡客游澧州留赠宇文中丞】畅当  
仆本濩落人，辱当州郡使。量力颇及早，谢归今即己。  
萧萧若凌虚，襟带顿销靡。车服率然来，涔阳作游子。  
郁郁寡开颜，默默独行李。忽逢平生友，一笑方在此。  
秋情宁风日，楚思浩云水。为语弋林者，冥冥鸿远矣。  
  
卷287_2  【宿报恩寺精舍】畅当  
钟梵送沈景，星多露渐光。风中兰靡靡，月下树苍苍。  
夜殿若山横，深松如涧凉。羸然虎溪子，迟我一虚床。  
杳杳空寂舍，濛濛莲桂香。拥褐依西壁，纱灯霭中央。  
  
卷287_3  【自平阳馆赴郡】畅当  
晨兴平阳馆，见月沈江水。溶溶山雾披，肃肃沙鹭起。  
奉恩谬符竹，伏轼省顽鄙。何当施教化，愧迎小郡吏。  
寥落火耕俗，征途青冥里。德绥及吾民，不德将鹿矣。  
擒奸非性能，多愍会衰齿。恭承共理诏，恒惧坠诸地。  
  
卷287_4  【天柱隐所重答江州应物】畅当  
寂寞一怅望，秋风山景清。此中惟草色，翻意见人行。  
荒径饶松子，深萝绝鸟声。阳崖全带日，宽嶂偶通耕。  
拙昧难容世，贫寒别有情。烦君琼玖赠，幽懒百无成。  
  
卷287_5  【山居酬韦苏州见寄】畅当  
孤柴泄烟处，此中山叟居。观云宁有事，耽酒讵知馀。  
水定鹤翻去，松歌峰俨如。犹烦使君问，更欲结深庐。  
  
卷287_6  【春日过奉诚园（一作曲江，一作玉林园）】畅当  
帝里阳和日，游人到御园。暖催新景气，春认旧兰荪。  
咏德先臣没，成蹊大树存。见桐犹近井，看柳尚依门。  
献地非更宅，遗忠永奉恩。又期攀桂后，来赏百花繁。  
  
卷287_7  【军中醉饮寄沈八刘叟（一作杜甫诗）】畅当  
酒渴爱江清，馀酣漱晚汀。软莎欹坐稳，冷石醉眠醒。  
野膳随行帐，华音发从伶。数杯君不见，都已遣沈冥。  
  
卷287_8  【偶宴西蜀摩诃池】畅当  
珍木郁清池，风荷左右披。浅觞宁及醉，慢舸不知移。  
荫簟流光冷，凝簪照影欹。胡为独羁者，雪涕向涟漪。  
  
卷287_9  【奉送杜中丞赴洪州】畅当  
诏出凤凰宫，新恩连帅雄。江湖经战阵，草木待仁风。  
豪右贪威爱，纡繁德简通。多惭君子顾，攀饯路尘中。  
  
卷287_10  【九日陪皇甫使君泛江宴赤岸亭】畅当  
羁旅逢佳节，逍遥忽见招。同倾菊花酒，缓棹木兰桡。  
平楚堪愁思，长江去寂寥。猿啼不离峡，滩沸镇如潮。  
举目关山异，伤心乡国遥。徒言欢满座，谁觉客魂消。  
  
卷287_11  【蒲中道中二首】畅当  
苍苍中条山，厥形极奇磈。我欲涉其崖，濯足黄河水。  
古刹栖柿林，绿阴覆苍瓦。岁晏来品题，拾叶总堪写。  
  
卷287_12  【登鹳雀楼】畅当  
迥临飞鸟上，高出世尘间。天势围平野，河流入断山。  
  
卷287_13  【宿潭上二首】畅当  
夜潭有仙舸，与月当水中。嘉宾爱明月，游子惊秋风。  
青蒲野陂水，白露明月天。中夜秋风起，心事坐潸然。  
  
卷287_14  【别卢纶】畅当  
故交君独在，又欲与君离。我有新秋泪，非关宋玉悲。  
  
卷287_15  【题沈八斋】畅当  
江斋一入何亭亭，因寄沦涟心杳冥。  
绿绮琴弹白雪引，乌丝绢勒黄庭经。  
  
卷287_16  【早春】畅诸  
献岁春犹浅，园林未尽开。雪和新雨落，风带旧寒来。  
听鸟闻归雁，看花识早梅。生涯知几日，更被一年催。  

## 全唐诗(上)　卷二百八十八

卷288_1  【晓过南宫闻太常清乐】陆贽  
南宫闻古乐，拂曙听初惊。烟霭遥迷处，丝桐暗辨名。  
节随新律改，声带绪风轻。合雅将移俗，同和自感情。  
远音兼晓漏，馀响过春城。九奏明初日，寥寥天地清。  
  
卷288_2  【禁中春松】陆贽  
阴阴清禁里，苍翠满春松。雨露恩偏近，阳和色更浓。  
高枝分晓日，虚吹杂宵钟。香助炉烟远，形疑盖影重。  
愿符千载寿，不羡五株封。倘得回天眷，全胜老碧峰。  
  
卷288_3  【赋得御园芳草】陆贽  
阴阴御园里，瑶草日光长。靃靡含烟雾，依稀带夕阳。  
雨馀荑更密，风暖蕙初香。拥杖缘驰道，乘舆入建章。  
湿烟摇不散，细影乱无行。恒恐韶光晚，何人辨早芳。  
  
卷288_4  【句】陆贽  
绕阶流dA々，来砌树阴阴。（任江淮尉题厅，《语林》）主  
  
卷288_5  【晓过南宫闻太常清乐】张濛  
玉珂经礼寺，金奏过南宫。雅调乘清晓，飞声向远空。  
慢随飘去雪，轻逐度来风。迥出重城里，傍闻九陌中。  
应将肆夏比，更与五英同。一听南薰曲，因知大舜功。  
  
卷288_6  【禁中春松】常沂  
映殿松偏好，森森列禁中。攒柯沾圣泽，疏盖引皇风。  
晚色连秦苑，春香满汉宫。操将金石固，材与直臣同。  
翠影宜青琐，苍枝秀碧空。还知沐天眷，千载更葱茏。  
  
卷288_7  【禁中春松】周存  
几岁含贞节，青青紫禁中。日华留偃盖，雉尾转春风。  
不为繁霜改，那将众木同。千条攒翠色，百尺澹晴空。  
影密金茎近，花明凤沼通。安知幽涧侧，独与散樗丛。  
  
卷288_8  【西戎献马】周存  
天马从东道，皇威被远戎。来参八骏列，不假贰师功。  
影别流沙路，嘶流上苑风。望云时蹀足，向月每争雄。  
禀异才难状，标奇志岂同。驱驰如见许，千里一朝通。  
  
卷288_9  【小苑春望宫池柳色】黎逢  
上林新柳变，小苑暮天晴。始望和烟密，遥怜拂水轻。  
色承阳气暖，阴带御沟清。不厌随风弱，仍宜向日明。  
垂丝遍阁榭，飞絮触帘旌。渐到依依处，思闻出谷莺。  
  
卷288_10  【夏首犹清和（一作张聿诗）】黎逢  
早夏宜初景，和光起禁城。祝融将御节，炎帝启朱明。  
日送残花晚，风过御苑清。郊原浮麦气，池沼发荷英。  
树影临山动，禽飞入汉轻。幸逢尧禹化，全胜谷中情。  
  
卷288_11  【小苑春望宫池柳色】张昔  
小苑春初至，皇衢日更清。遥分万条柳，回出九重城。  
隐映龙池润，参差凤阙明。影宜宫雪曙，色带禁烟晴。  
深浅残阳变，高低晓吹轻。年光正堪折，欲寄一枝荣。  
  
卷288_12  【小苑春望宫池柳色】丁位  
小苑宜春望，宫池柳色轻。低昂含晓景，萦转带新晴。  
似盖芳初合，如丝荫渐成。依依连水暗，袅袅出墙明。  
虽以阳和发，能令旅思生。他时花满路，从此接迁莺。  
  
卷288_13  【小苑春望宫池柳色】元友直  
柳色新池遍，春光御苑晴。叶依青阁密，条向碧流倾。  
路暗阴初重，波摇影转清。风从垂处度，烟就望中生。  
断续游蜂聚，飘飖戏蝶轻。怡然变芳节，愿及一枝荣。  
  
卷288_14  【小苑春望宫池柳色】杨系  
胜游从小苑，宫柳望春晴。拂地青丝嫩，萦风绿带轻。  
光含烟色远，影透水文清。玉笛吟何得，金闺画岂成。  
皇风吹欲断，圣日映逾明。愿驻高枝上，还同出谷莺。  
  
卷288_15  【小苑春望宫池柳色】崔绩  
帝京春气早，御柳已先荣。嫩叶随风散，浮光向日明。  
悠扬生别意，断续引芳声。积翠连驰道，飘花出禁城。  
柔条依水弱，远色带烟轻。南望龙池畔，斜光照晚晴。  
  
卷288_16  【小苑春望宫池柳色】张季略  
韶光归汉苑，柳色发春城。半见离宫出，才分远水明。  
青葱当淑景，隐映媚新晴。积翠烟初合，微黄叶未生。  
迎春看尚嫩，照日见先荣。倘得辞幽谷，高枝寄一名。  
  
卷288_17  【小苑春望宫池柳色】裴达  
胜游经小苑，闲望上春城。御路韶光发，宫池柳色轻。  
乍浓含雨润，微澹带云晴。幂历残烟敛，摇扬落照明。  
几条垂广殿，数树影高旌。独有风尘客，思同雨露荣。  
  
卷288_18  【南至日太史登台书云物】裴逵  
圆丘才展礼，佳气近初分。太史新簪笔，高台纪彩云。  
烟空和缥缈，晓色共氛氲。道泰资贤辅，年丰荷圣君。  
恭惟司国瑞，兼用察人文。应念怀铅客，终朝望碧雰。  
  
卷288_19  【小苑春望宫池柳色】沈回  
今来游上苑，春染柳条轻。濯濯方含色，依依若有情。  
分行临曲沼，先发媚重城。拂水枝偏弱，摇风丝已生。  
变黄随淑景，吐翠逐新晴。伫立徒延首，裴回欲寄诚。  

## 全唐诗(上)　卷二百八十九

卷289_1  【长安春夜宿开元观】杨凭  
霓裳下晚烟，留客杏花前。遍问人寰事，新从洞府天。  
长松皆扫月，老鹤不知年。为说蓬瀛路，云涛几处连。  
  
卷289_2  【晚泊江戍】杨凭  
旅棹依遥戍，清湘急晚流。若为南浦宿，逢此北风秋。  
云月孤鸿晚，关山几路愁。年年不得意，零落对沧洲。  
  
卷289_3  【巴江雨夜】杨凭  
五岭天无雁，三巴客问津。纷纷轻汉暮，漠漠暗江春。  
青草连湖岸，繁花忆楚人。芳菲无限路，几夜月明新。  
  
卷289_4  【边塞行】杨凭  
九原临得水，双足是重城。独许为儒老，相怜从骑行。  
细丛榆塞迥，高点雁山晴。圣主嗤炎汉，无心自勒兵。  
  
卷289_5  【乐游园望月】杨凭  
炎灵全盛地，明月半秋时。今古人同望，盈亏节暗移。  
彩凝双月迥，轮度八川迟。共惜鸣珂去，金波送酒卮。  
  
卷289_6  【千叶桃花】杨凭  
千叶桃花胜百花，孤荣春晚驻年华。  
若教避俗秦人见，知向河源旧侣夸。  
  
卷289_7  【春中泛舟】杨凭  
仙郎归奏过湘东，正值三湘二月中。  
惆怅满川桃杏醉，醉看还与曲江同。  
  
卷289_8  【雨中怨秋】杨凭  
辞家远客怆秋风，千里寒云与断蓬。  
日暮隔山投古寺，钟声何处雨濛濛。  
  
卷289_9  【秋日独游曲江】杨凭  
信马闲过忆所亲，秋山行尽路无尘。  
主人莫惜松阴醉，还有千钱沽酒人。  
  
卷289_10  【寄别】杨凭  
晚烟洲雾并苍苍，河雁惊飞不作行。  
回旆转舟行数里，歌声犹自逐清湘。  
  
卷289_11  【边情】杨凭  
新种如今屡请和，玉关边上幸无他。  
欲知北海苦辛处，看取节毛馀几多。  
  
卷289_12  【早发湘中】杨凭  
按节鸣笳中贵催，红旌白旆满船开。  
迎愁湓浦登城望，西见荆门积水来。  
  
卷289_13  【海榴】杨凭  
海榴殷色透帘栊，看盛看衰意欲同。  
若许三英随五马，便将浓艳斗繁红。  
  
卷289_14  【春情】杨凭  
暮雨朝云几日归，如丝如雾湿人衣。  
三湘二月春光早，莫逐狂风缭乱飞。  
  
卷289_15  【送客往荆州】杨凭  
巴丘过日又登城，云水湘东一日平。  
若爱春秋繁露学，正逢元凯镇南荆。  
  
卷289_16  【赠马炼师】杨凭  
心嫌碧落更何从，月帔花冠冰雪容。  
行雨若迷归处路，近南惟见祝融峰。  
  
卷289_17  【湘江泛舟】杨凭  
湘川洛浦三千里，地角天涯南北遥。  
除却同倾百壶外，不愁谁奈两魂销。  
  
卷289_18  【送别】杨凭  
江岸梅花雪不如，看君驿驭向南徐。  
相闻不必因来雁，云里飞輧落素书。  
  
卷289_19  【赠窦牟（一作窦洛阳牟见简篇章，偶赠绝句）】杨凭  
直用天才众却瞋，应欺李杜久为尘。  
南荒不死中华老，别玉翻同西国人。  

## 全唐诗(上)　卷二百九十

卷290_1  【送别】杨凝  
樽酒邮亭暮，云帆驿使归。野鸥寒不起，川雨冻难飞。  
吴会家移遍，轩辕梦去稀。姓杨皆足泪，非是强沾衣。  
  
卷290_2  【送客东归】杨凝  
君向古营州，边风战地愁。草青缦别路，柳亚拂孤楼。  
人意伤难醉，莺啼咽不流。芳菲只合乐，离思返如秋。  
  
卷290_3  【送客归湖南】杨凝  
湖南树色尽，了了辨潭州。雨散今为别，云飞何处游。  
情来偏似醉，泪迸不成流。那向萧条路，缘湘篁竹愁。  
  
卷290_4  【送客归淮南】杨凝  
画舫照河堤，暄风百草齐。行丝直网蝶，去燕旋遗泥。  
郡向高天近，人从别路迷。非关御沟上，今日各东西。  
  
卷290_5  【春情】杨凝  
旧宅洛川阳，曾游游侠场。水添杨柳色，花绊绮罗香。  
赵瑟多愁曲，秦家足艳妆。江潭远相忆，春梦不胜长。  
  
卷290_6  【秋夜听捣衣】杨凝  
砧杵闻秋夜，裁缝寄远方。声微渐湿露，响细未经霜。  
兰牖唯遮树，风帘不碍凉。云中望何处，听此断人肠。  
  
卷290_7  【从军行】杨凝  
都尉出居延，强兵集五千。还将张博望，直救范祁连。  
汉卒悲箫鼓，胡姬湿采旃。如今意气尽，流泪挹流泉。  
  
卷290_8  【和直禁省】杨凝  
宵直丹宫近，风传碧树凉。漏稀银箭滴，月度网轩光。  
凤诏裁多暇，兰灯梦更长。此时颜范贵，十步旧连行。  
  
卷290_9  【留别】杨凝  
玉节随东阁，金闺别旧僚。若为花满寺，跃马上河桥。  
  
卷290_10  【送客往洞庭】杨凝  
九江归路远，万里客舟还。若过巴江水，湘东满碧烟。  
  
卷290_11  【别友人】杨凝  
倦客惊危路，伤禽绕树枝。非逢暴公子，不敢涕流离。  
  
卷290_12  【初渡淮北岸】杨凝  
别梦虽难觉，悲魂最易销。殷勤淮北岸，乡近去家遥。  
  
卷290_13  【咏雨】杨凝  
尘浥多人路，泥归足燕家。可怜缭乱点，湿尽满宫花。  
  
卷290_14  【柳絮】杨凝  
河畔多杨柳，追游尽狭斜。春风一回送，乱入莫愁家。  
  
卷290_15  【花枕】杨凝  
席上沈香枕，楼中荡子妻。那堪一夜里，长湿两行啼。  
  
卷290_16  【送客往鄜州】杨凝  
新参将相事营平，锦带騂弓结束轻。晓上关城吟画角，  
暗驰羌马发支兵。回中地近风常急，鄜畤年多草自生。  
近喜扶阳系戎相，从来卫霍笑长缨。  
  
卷290_17  【送客往夏州】杨凝  
怜君此去过居延，古塞黄云共渺然。沙阔独行寻马迹，  
路迷遥指戍楼烟。夜投孤店愁吹笛，朝望行尘避控弦。  
闻有故交今从骑，何须著论更言钱。  
  
卷290_18  【春霁晚望】杨凝  
细雨晴深小苑东，春云开气逐光风。雄儿走马神光上，  
静女看花佛寺中。书剑学多心欲懒，田园荒废望频空。  
南归路极天连海，惟有相思明月同。  
  
卷290_19  【唐昌观玉蕊花】杨凝  
瑶华琼蕊种何年，萧史秦嬴向紫烟。  
时控彩鸾过旧邸，摘花持献玉皇前。  
  
卷290_20  【别李协】杨凝  
江边日暮不胜愁，送客沾衣江上楼。  
明月峡添明月照，蛾眉峰似两眉愁。  
  
卷290_21  【初次巴陵】杨凝  
西江浪接洞庭波，积水遥连天上河。  
乡信为凭谁寄去，汀洲燕雁渐来多。  
  
卷290_22  【上巳】杨凝  
帝京元巳足繁华，细管清弦七贵家。  
此日风光谁不共，纷纷皆是掖垣花。  
  
卷290_23  【春怨】杨凝  
花满帘栊欲度春，此时夫婿在咸秦。  
绿窗孤寝难成寐，紫燕双飞似弄人。  
  
卷290_24  【送客归常州】杨凝  
行到河边从此辞，寒天日远暮帆迟。  
可怜芳草成衰草，公子归时过绿时。  
  
卷290_25  【送别】杨凝  
春愁不尽别愁来，旧泪犹长新泪催。  
相思倘寄相思字，君到扬州扬子回。  
  
卷290_26  【送客入蜀】杨凝  
剑阁迢迢梦想间，行人归路绕梁山。  
明朝骑马摇鞭去，秋雨槐花子午关。  
  
卷290_27  【送别】杨凝  
仙花笑尽石门中，石室重重掩绿空。  
暂下云峰能几日，却回烟驾驭春风。  
  
卷290_28  【残花】杨凝  
五马踟蹰在路岐，南来只为看花枝。  
莺衔蝶弄红芳尽，此日深闺那得知。  
  
卷290_29  【戏赠友人】杨凝  
湘阴直与地阴连，此日相逢忆醉年。  
美酒非如平乐贵，十升不用一千钱。  
  
卷290_30  【赠同游】杨凝  
此□风雨后，已觉减年华。若待皆无事，应难更有花。  
管弦临夜急，榆柳向江斜。且莫看归路，同须醉酒家。  
  
卷290_31  【送人出塞】杨凝  
北风吹雨雪，举目已凄凄。战鬼秋频哭，征鸿夜不栖。  
沙平关路直，碛广郡楼低。此去非东鲁，人多事鼓鼙。  
  
卷290_32  【寻僧元皎因病】杨凝  
此僧迷有著，因病得寻师。话尽山中事，归当月上时。  
高松连寺影，亚竹入窗枝。闲忆草堂路，相逢非素期。  
  
卷290_33  【夜泊渭津】杨凝  
飘飘东去客，一宿渭城边。远处星垂岸，中流月满船。  
凉归夜深簟，秋入雨馀天。渐觉家山小，残程尚几年。  
  
卷290_34  【晚夏逢友人】杨凝  
一别同袍友，相思已十年。长安多在客，久病忽闻蝉。  
骤雨才沾地，阴云不遍天。微凉堪话旧，移榻晚风前。  
  
卷290_35  【别谪者】杨凝  
此地闻犹恶，人言是所之。一家书绝久，孤驿梦成迟。  
八月三湘道，闻猿冒雨时。不须祠楚相，臣节转堪疑。  
  
卷290_36  【行思】杨凝  
千里岂云去，欲归如路穷。间无暇日，马上又秋风。  
破月衔高岳，流星拂晓空。此时皆在梦，行色独匆匆。  
  
卷290_37  【感怀题从舅宅】杨凝  
郄家庭树下，几度醉春风。今日花还发，当时事不同。  
流言应未息，直道竟难通。徒遣相思者，悲歌向暮空。  
  
卷290_38  【与友人会】杨凝  
蝉吟槐蕊落，的的是愁端。病觉离家远，贫知处事难。  
真交无所隐，深语有馀欢。未必闻歌吹，羁心得暂宽。  
  
卷290_39  【下第后蒙侍郎示意指于新先辈宣恩感谢】杨凝  
才薄命如此，自嗟兼自疑。遭逢好交日，黜落至公时。  
倚玉甘无路，穿杨却未期。更惭君侍坐，问许可言诗。  

## 全唐诗(上)　卷二百九十一

卷291_1  【奉酬韦滁州寄示】杨凌  
淮扬为郡暇，坐惜流芳歇。散怀累榭风，清暑澄潭月。  
陪燕辞三楚，戒途绵百越。非当远别离，雅奏何由发。  
  
卷291_2  【梅里旅夕】杨凌  
沧洲东望路，旅棹怆羁游。枫浦蝉随岸，沙汀鸥转流。  
露天星上月，水国夜生秋。谁忍持相忆，南归一叶舟。  
  
卷291_3  【钟陵雪夜酬友人】杨凌  
穷腊催年急，阳春怯和歌。残灯闪壁尽，夜雪透窗多。  
归路山川险，游人梦寐过。龙洲不可泊，岁晚足惊波。  
  
卷291_4  【润州水楼】杨凌  
归心不可留，雪桂一丛秋。叶雨空江月，萤飞白露洲。  
野蝉依独树，水郭带孤楼。遥望山川路，相思万里游。  
  
卷291_5  【江上秋月】杨凌  
陇雁送乡心，羁情属岁阴。惊秋黄叶遍，愁暮碧云深。  
月色吴江上，风声楚木林。交亲几重别，归梦并愁侵。  
  
卷291_6  【阁前双槿】杨凌  
群玉开双槿，丹荣对绛纱。含烟疑出火，隔雨怪舒霞。  
向晚争辞蕊，迎朝斗发花。非关后桃李，为欲继年华。  
  
卷291_7  【小苑春望宫池柳色】杨凌  
上苑闲游早，东风柳色轻。储胥遥掩映，池水隔微明。  
春至条偏弱，寒馀叶未成。和烟变浓淡，转日异阴晴。  
不独芳菲好，还因雨露荣。行人望攀折，远翠暮愁生。  
  
卷291_8  【送客往睦州】杨凌  
水阔尽南天，孤舟去渺然。惊秋路傍客，日暮数声蝉。  
  
卷291_9  【送客之蜀】杨凌  
西蜀三千里，巴南水一方。晓云天际断，夜月峡中长。  
  
卷291_10  【剡溪看花】杨凌  
花落千回舞，莺声百啭歌。还同异方乐，不奈客愁多。  
  
卷291_11  【江中风】杨凌  
白浪暗江中，南泠路不通。高樯帆自满，出浦莫呼风。  
  
卷291_12  【咏破扇】杨凌  
粉落空床弃，尘生故箧留。先来无一半，情断不胜愁。  
  
卷291_13  【贾客愁】杨凌  
山水路悠悠，逢滩即殢留。西江风未便，何日到荆州。  
  
卷291_14  【即事寄人】杨凌  
中禁鸣钟日欲高，北窗欹枕望频搔。  
相思寂寞青苔合，唯有春风啼伯劳。  
  
卷291_15  【早春雪中】杨凌  
新年雨雪少晴时，屡失寻梅看柳期。  
乡信忆随回雁早，江春寒带故阴迟。  
  
卷291_16  【北行留别】杨凌  
日日山川烽火频，山河重起旧烟尘。  
一生孤负龙泉剑，羞把诗书问故人。  
  
卷291_17  【秋原野望】杨凌  
客雁秋来次第逢，家书频寄两三封。  
夕阳天外云归尽，乱见青山无数峰。  
  
卷291_18  【春霁花萼楼南闻宫莺】杨凌  
祥烟瑞气晓来轻，柳变花开共作晴。  
黄鸟远啼鳷鹊观，春风流出凤凰城。  
  
卷291_19  【明妃怨】杨凌  
汉国明妃去不还，马驮弦管向阴山。  
匣中纵有菱花镜，羞对单于照旧颜。  
  
卷291_20  【句】杨凌  
南园桃李花落尽，春风寂寞摇空枝。（《诗式》）主  

## 全唐诗(上)　卷二百九十二

卷292_1  【题玉真观公主山池院】司空曙  
香殿留遗影，春朝玉户开。羽衣重素几，珠网俨轻埃。  
石自蓬山得，泉经太液来。柳丝遮绿浪，花粉落青苔。  
镜掩鸾空在，霞消凤不回。唯馀古桃树，传是上仙栽。  
  
卷292_2  【送永阳崔明府】司空曙  
古国群舒地，前当桐柏关。连绵江上雨，稠叠楚南山。  
沙馆行帆息，枫洲候吏还。乘篮若有暇，精舍在林间。  
  
卷292_3  【送曹三同猗游山寺】司空曙  
山蹋青芜尽，凉秋古寺深。何时得连策，此夜更闻琴。  
穷水云同穴，过僧虎共林。殷勤如念我，遗尔挂冠心。  
  
卷292_4  【送崔校书赴梓幕】司空曙  
碧峰天柱下，鼓角镇南军。管记催飞檄，蓬莱辍校文。  
栈霜朝似雪，江雾晚成云。想出褒中望，巴庸方路分。  
  
卷292_5  【送夔州班使君】司空曙  
鱼国巴庸路，麾幢汉守过。晓樯争市隘，夜鼓祭神多。  
云白当山雨，风清满峡波。夷陵旧人吏，犹诵两岐歌。  
  
卷292_6  【送菊潭王明府】司空曙  
业成洙泗客，皓发著儒衣。一与游人别，仍闻带印归。  
林多宛地古，云尽汉山稀。莫爱浔阳隐，嫌官计亦非。  
  
卷292_7  【送太易上人赴东洛】司空曙  
遥见登山处，青芜雪后春。云深岳庙火，寺宿洛阳人。  
饵药将斋折，唯诗与道亲。凡经几回别，麈尾不离身。  
  
卷292_8  【和王卿立秋即事】司空曙  
秋宜何处看，试问白云官。暗入蝉鸣树，微侵蝶绕兰。  
向风凉稍动，近日暑犹残。九陌浮埃减，千峰爽气攒。  
换衣防竹暮，沈果讶泉寒。宫响传花杵，天清出露盘。  
高禽当侧弁，游鲔对凭栏。一奏招商曲，空令继唱难。  
  
卷292_9  【和李员外与舍人咏玫瑰花寄徐侍郎】司空曙  
仙吏紫薇郎，奇花共玩芳。攒星排绿蒂，照眼发红光。  
暗妒翻阶药，遥连直署香。游枝蜂绕易，碍刺鸟衔妨。  
露湿凝衣粉，风吹散蕊黄。蒙茏珠树合，焕烂锦屏张。  
留客胜看竹，思人比爱棠。如传采蘋咏，远思满潇湘。  
  
卷292_10  【冬夜耿拾遗王秀才就宿因伤故人】司空曙  
旧时闻笛泪，今夜重沾衣。方恨同人少，何堪相见稀。  
竹烟凝涧壑，林雪似芳菲。多谢劳车马，应怜独掩扉。  
  
卷292_11  【早春游慈恩南池】司空曙  
山寺临池水，春愁望远生。蹋桥逢鹤起，寻竹值泉横。  
新柳丝犹短，轻蘋叶未成。还如虎溪上，日暮伴僧行。  
  
卷292_12  【雨夜见投之作】司空曙  
出户繁星尽，池塘暗不开。动衣凉气度，遰树远声来。  
灯外初行电，城隅偶隐雷。因知谢文学，晓望比尘埃。  
  
卷292_13  【龙池寺望月寄韦使君阎别驾】司空曙  
清光此夜中，万古望应同。当野山沈雾，低城树有风。  
花宫纷共邃，水府皓相空。遥想高楼上，唯君对庾公。  
  
卷292_14  【秋夜忆兴善院寄苗发】司空曙  
右军多住寺，此夜后池秋。自与山僧伴，那因洛客愁。  
卷帘霜霭霭，满目水悠悠。若有诗相赠，期君忆惠休。  
  
卷292_15  【病中寄郑十六兄】司空曙  
倦枕欲徐行，开帘秋月明。手便筇杖冷，头喜葛巾轻。  
绿草前侵水，黄花半上城。虚消此尘景，不见十年兄。  
  
卷292_16  【卫明府寄枇杷叶以诗答】司空曙  
倾筐呈绿叶，重叠色何鲜。讵是秋风里，犹如晓露前。  
仙方当见重，消疾本应便。全胜甘蕉赠，空投谢氏篇。  
  
卷292_17  【过庆宝寺（一作耿湋诗，题作废宝光寺）】司空曙  
黄叶前朝寺，无僧寒殿开。池晴龟出曝，松暮鹤飞回。  
古井碑横草，阴廊画杂苔。禅宫亦销歇，尘世转堪哀。  
  
卷292_18  【奉和张大夫酬高山人】司空曙  
野客居铃阁，重门将校稀。豸冠亲谷弁，龟印识荷衣。  
座右寒飙爽，谈馀暮角微。苍生须太傅，山在岂容归。  
  
卷292_19  【送严使君游山】司空曙  
家楚依三户，辞州选一钱。酒杯同寄世，客棹任销年。  
赤烧兼山远，青芜与浪连。青春明月夜，知上鄂君船。  
  
卷292_20  【送柳震归蜀】司空曙  
白日双流静，西看蜀国春。桐花能乳鸟，竹节竞祠神。  
蹇步徒相望，先鞭不可亲。从江仆射，登榻更何人。  
  
卷292_21  【送乐平苗明府】司空曙  
天际山多处，东安古邑深。绿田通竹里，白浪隔枫林。  
诗有江僧和，门唯越客寻。应将放鱼化，一境表吾心。  
  
卷292_22  【赠送郑钱二郎中】司空曙  
梅含柳已动，昨日起东风。惆怅心徒壮，无如鬓作翁。  
百年飘若水，万绪尽归空。何可宗禅客，迟回岐路中。  
  
卷292_23  【酬郑十四望驿不得同宿见赠因寄张参军】司空曙  
逢君喜成泪，暂似故乡中。谪宦犹多惧，清宵不得终。  
月烟高有鹤，宿草净无虫。明日郄超会，应思下客同。  
  
卷292_24  【暮春野望寄钱起（一作耿湋诗）】司空曙  
草长花落树，羸病强寻春。无复少年意，空馀华发新。  
青原高见水，白社静逢人。寄谢南宫客，轩车不可亲。  
  
卷292_25  【送王使君小子孝廉登科归省】司空曙  
年少通经学，登科尚佩觿。张冯本名士，蔡廓是佳儿。  
鞍马临岐路，龙钟对别离。寄书胡太守，请与故人知。  
  
卷292_26  【云阳寺石竹花】司空曙  
一自幽山别，相逢此寺中。高低俱出叶，深浅不分丛。  
野蝶难争白，庭榴暗让红。谁怜芳最久，春露到秋风。  
  
卷292_27  【送高胜重谒曹王】司空曙  
江上青枫岸，阴阴万里春。朝辞郢城酒，暮见洞庭人。  
兴比乘舟访，恩怀倒屣亲。想君登旧榭，重喜扫芳尘。  
  
卷292_28  【闲园书事招畅当】司空曙  
闻蝉昼眠后，欹枕对蓬蒿。羸病懒寻戴，田园方咏陶。  
傍檐虫挂静，出树蝶飞高。惆怅临清镜，思君见鬓毛。  
  
卷292_29  【过钱员外】司空曙  
为郎头已白，迹向市朝稀。移病居荒宅，安贫著败衣。  
野园随客醉，雪寺伴僧归。自说东峰下，松萝满故扉。  
  
卷292_30  【赠庾侍御】司空曙  
年少身无累，相逢忆此时。雪过云寺宿，酒向竹园期。  
白发今催老，清琴但起悲。唯应逐宗炳，内学愿为师。  
  
卷292_31  【赠李端】司空曙  
共忆南浮日，登高望若何。楚田湖草远，江寺海榴多。  
载酒寻山宿，思人带雪过。东西几回别，此会各蹉跎。  
  
卷292_32  【送流人】司空曙  
闻说南中事，悲君重窜身。山村枫子鬼，江庙石郎神。  
童稚留荒宅，图书托故人。青门好风景，为尔一沾巾。  
  
卷292_33  【过胡居士睹王右丞遗文】司空曙  
旧日相知尽，深居独一身。闭门空有雪，看竹永无人。  
每许前山隐，曾怜陋巷贫。题诗今尚在，暂为拂流尘。  
  
卷292_34  【送郎使君赴郢州】司空曙  
使君持节去，云水满前程。楚寺多连竹，江樯远映城。  
登楼向月望，赛庙傍山行。若动思乡咏，应贻谢步兵。  
  
卷292_35  【贼平后送人北归】司空曙  
世乱同南去，时清独北还。他乡生白发，旧国见青山。  
晓月过残垒，繁星宿故关。寒禽与衰草，处处伴愁颜。  
  
卷292_36  【观猎骑（一作公子行）】司空曙  
缠臂绣纶巾，貂裘窄称身。射禽风助箭，走马雪翻尘。  
金埒争开道，香车为驻轮。翩翩不知处，传是霍家亲。  
  
卷292_37  【同苗员外宿荐福常师房（一作秋喜卢纶同宿寺）】司空曙  
浮生共多故，聚宿喜君同。息时闻磬，灯摇乍有风。  
霜阶疑水际，夜木似山中。一愿持如意，长来事远公。  
  
卷292_38  【送乔广下第归淮南】司空曙  
遥想长淮尽，荒堤楚路斜。戍旌标白浪，罟网入青葭。  
啼鸟仍临水，愁人更见花。东堂一枝在，为子惜年华。  
  
卷292_39  【风筝】司空曙  
高风吹玉柱，万籁忽齐飘。飒树迟难度，萦空细渐销。  
松泉鹿门夜，笙鹤洛滨朝。坐与真僧听，支颐向寂寥。  
  
卷292_40  【闲居寄苗发】司空曙  
渐向浮生老，前期竟若何。独身居处静，永夜坐时多。  
厌逐青林客，休吟白雪歌。支公有遗寺，重与谢安过。  
  
卷292_41  【送王先生归南山】司空曙  
儒中年最老，独有济南生。爱子方传业，无官自耦耕。  
竹通山舍远，云接雪田平。愿作门人去，相随隐姓名。  
  
卷292_42  【寄天台秀师】司空曙  
天台瀑布寺，传有白头师。幻迹示羸病，空门无住持。  
雪晴看鹤去，海夜与龙期。永愿亲瓶屦，呈功得问疑。  
  
卷292_43  【送夏侯审赴宁国】司空曙  
青圻连白浪，晓日渡南津。山叠陵阳树，舟多建业人。  
烟霞高占寺，枫竹暗停神。如接玄晖集，江丞独见亲。  
  
卷292_44  【云阳馆与韩绅（一作韩升卿）宿别】司空曙  
故人江海别，几度隔山川。乍见翻疑梦，相悲各问年。  
孤灯寒照雨，湿竹暗浮烟。更有明朝恨，离杯惜共传。  
  
卷292_45  【送卢使君赴夔州】司空曙  
铙管随旌旆，高秋远上巴。白波连雾雨，青壁断蒹葭。  
凭几双童静，登楼万井斜。政成知变俗，当应画轮车。  
  
卷292_46  【夜闻回雁】司空曙  
雁响天边过，高高望不分。飕飗传细雨，嘹唳隔长云。  
散向谁家尽，归来几客闻。还将今夜意，西海话苏君。  
  
卷292_47  【赋得的的帆向浦】司空曙  
向浦参差去，随波远近还。初移芳草里，正在夕阳间。  
隐映回孤驿，微明出乱山。向空看不尽，归思满江关。  
  
卷292_48  【秋思呈尹植裴说（一本题下有郑洞二字）】司空曙  
静向懒相偶，年将衰共催。前途欢不集，往事恨空来。  
昼景委红叶，月华销绿苔。沈思竟何有，坐结玉琴哀。  
  
卷292_49  【闲园即事寄暕公】司空曙  
欲就东林寄一身，尚怜儿女未成人。柴门客去残阳在，  
药圃虫喧秋雨频。近水方同梅市隐，曝衣多笑阮家贫。  
深山兰若何时到，羡与闲云作四邻。  
  
卷292_50  【题暕上人院】司空曙  
闭门不出自焚香，拥褐看山岁月长。雨后绿苔生石井，  
秋来黄叶遍绳床。身闲何处无真性，年老曾言隐故乡。  
更说本师同学在，几时携手见衡阳。  
  
卷292_51  【长安晓望寄程补阙（一作包何诗）】司空曙  
迢递山河拥帝京，参差宫殿接云平。风吹晓漏经长乐，  
柳带晴烟出禁城。天净笙歌临路发，日高车马隔尘行。  
独有浅才甘未达，多惭名在鲁诸生。  
  
卷292_52  【下第日书情寄上叔父】司空曙  
微才空觉滞京师，末学曾为叔父知。雪里题诗偏见赏，  
林间饮酒独令随。游客尽伤春色老，贫居还惜暮阴移。  
欲归江海寻山去，愿报何人得桂枝。  
  
卷292_53  【南原望汉宫】司空曙  
荒原空有汉宫名，衰草茫茫雉堞平。连雁下时秋水在，  
行人过尽暮烟生。西陵歌吹何年绝，南陌登临此日情。  
故事悠悠不可问，寒禽野水自纵横。  
  
卷292_54  【早夏寄元校书】司空曙  
独游野径送芳菲，高竹林居接翠微。绿岸草深虫入遍，  
青丛花尽蝶来稀。珠荷荐果香寒簟，玉柄摇风满夏衣。  
蓬荜永无车马到，更当斋夜忆玄晖。  
  
卷292_55  【赠衡岳隐禅师】司空曙  
拥褐安居南岳头，白云高寺见衡州。石窗湖水摇寒月，  
枫树猿声报夜秋。讲席旧逢山鸟至，梵经初向竺僧求。  
垂垂身老将传法，因下人间遂北游。  
  
卷292_56  【题凌云寺】司空曙  
春山古寺绕沧波，石磴盘空鸟道过。百丈金身开翠壁，  
万龛灯焰隔烟萝。云生客到侵衣湿，花落僧禅覆地多。  
不与方袍同结社，下归尘世竟如何。  
  
卷292_57  【晦日益州北池陪宴】司空曙  
临泛从公日，仙舟翠幕张。七桥通碧沼，双树接花塘。  
玉烛收寒气，金波隐夕光。野闻歌管思，水静绮罗香。  
游骑萦林远，飞桡截岸长。郊原怀灞浐，陂溠写江潢。  
常侍传花诏，偏裨问羽觞。岂令南岘首，千载播馀芳。  
  
卷292_58  【送曲山人之衡州】司空曙  
白石先生眉发光，已分甜雪饮红浆。衣巾半染烟霞气，  
语笑兼和药草香。茅洞玉声流暗水，衡山碧色映朝阳。  
千年城郭如相问，华表峨峨有夜霜。  
  
卷292_59  【立秋日】司空曙  
律变新秋至，萧条自此初。花酣莲报谢，叶在柳呈疏。  
澹日非云映，清风似雨馀。卷帘凉暗度，迎扇暑先除。  
草静多翻燕，波澄乍露鱼。今朝散骑省，作赋兴何如。  
  
卷292_60  【咏古寺花】司空曙  
共爱芳菲此树中，千跗万萼裹枝红。  
迟迟欲去犹回望，覆地无人满寺风。  
  
卷292_61  【酬张芬有赦后见赠（一作司空图诗）】司空曙  
紫凤朝衔五色书，阳春忽布网罗除。已将心变寒灰后，  
岂料光生腐草馀。建水风烟收客泪，杜陵花竹梦郊居。  
劳君故有诗相赠，欲报琼瑶恨不如。  
  
卷292_62  【哭苗员外呈张参军（苗公即参军舅氏）】司空曙  
思君宁家宅，久接竹林期。尝值偷琴处，亲闻比玉时。  
高人不易合，弱冠早相知。试艺临诸友，能文即我师。  
凌寒松未老，先暮槿何衰。季子生前别，羊昙醉后悲。  
寿堂乖一恸，奠席阻长辞。因沥殊方泪，遥成墓下诗。  
  
卷292_63  【金陵怀古】司空曙  
辇路江枫暗，宫庭野草春。伤心庾开府，老作北朝臣。  
  
卷292_64  【发渝州却寄韦判官】司空曙  
红烛津亭夜见君，繁弦急管两纷纷。  
平明分手空江转，唯有猿声满水云。  
  
卷292_65  【送卢彻之太原谒马尚书】司空曙  
榆落雕飞关塞秋，黄云画角见并州。  
翩翩羽骑双旌后，上客亲随郭细侯。  
  
卷292_66  【峡口送友人】司空曙  
峡口花飞欲尽春，天涯去住泪沾巾。  
来时万里同为客，今日翻成送故人。  
  
卷292_67  【故郭婉仪挽歌】司空曙  
一日辞秦镜，千秋别汉宫。岂唯泉路掩，长使月轮空。  
苦色凝朝露，悲声切暝风。婉仪馀旧德，仍载礼经中。  
  
卷292_68  【送翰林张学士岭南勒圣碑】司空曙  
汉恩天外洽，周颂日边称。文独司空羡，书兼太尉能。  
出关逢北雁，度岭逐南鹏。使者翰林客，馀春归灞陵。  
  
卷292_69  【送吉校书东归】司空曙  
少年芸阁吏，罢直暂归休。独与亲知别，行逢江海秋。  
听猿看楚岫，随雁到吴洲。处处园林好，何人待子猷。  
  
卷292_70  【早春游望】司空曙  
东风春未足，试望秦城曲。青草状寒芜，黄花似秋菊。  
壮将欢共去，老与悲相逐。独作游社人，暮过威辇宿。  
  
卷292_71  【秋日趋府上张大夫】司空曙  
重城洞启肃秋烟，共说羊公在镇年。鞞鼓暗惊林叶落，  
旌旗遥拂雁行偏。石过桥下书曾受，星降人间梦已传。  
谪吏何能沐风化，空将歌颂拜车前。  
  
卷292_72  【竹里径】司空曙  
幽径行迹稀，清阴苔色古。萧萧风欲来，乍似蓬山雨。  
  
卷292_73  【黄子陂】司空曙  
岸芳春色晓，水影夕阳微。寂寂深烟里，渔舟夜不归。  
  
卷292_74  【田鹤】司空曙  
散下渚田中，隐见菰蒲里。哀鸣自相应，欲作凌风起。  
  
卷292_75  【药园】司空曙  
春园芳已遍，绿蔓杂红英。独有深山客，时来辨药名。  
  
卷292_76  【石井】司空曙  
苔色遍春石，桐阴入寒井。幽人独汲时，先乐残阳影。  
  
卷292_77  【板桥】司空曙  
横遮野水石，前带荒村道。来往见愁人，清风柳阴好。  
  
卷292_78  【石莲花】司空曙  
今逢石上生，本自波中有。红艳秋风里，谁怜众芳后。  
  
卷292_79  【远寺钟】司空曙  
杳杳疏钟发，因风清复引。中宵独听之，似与东林近。  
  
卷292_80  【松下雪】司空曙  
不随晴野尽，独向深松积。落照入寒光，偏能伴幽寂。  
  
卷292_81  【新柳】司空曙  
全欺芳蕙晚，似妒寒梅疾。撩乱发青条，春风来几日。  
  
卷292_82  【唐昌公主院看花】司空曙  
遗殿空长闭，乘鸾自不回。至今荒草上，寥落旧花开。  
  
卷292_83  【别张讚】司空曙  
今日山晴后，残蝉菊发时。登楼见秋色，何处最相思。  
  
卷292_84  【晚思】司空曙  
蛩馀窗下月，草湿阶前露。晚景凄我衣，秋风入庭树。  
  
卷292_85  【留卢秦卿（一作郎士元诗）】司空曙  
知有前期在，难分此夜中。无将故人酒，不及石尤风。  
  
卷292_86  【登岘亭】司空曙  
岘山回首望秦关，南向荆州几日还。  
今日登临唯有泪，不知风景在何山。  
  
卷292_87  【哭麹山人（一作耿湋诗）】司空曙  
忆昔秋风起，君曾叹逐臣。何言芳草日，自作九泉人。  
  
卷292_88  【过坚上人故院与李端同赋】司空曙  
旧依支遁宿，曾与戴颙来。今日空林下，唯知见绿苔。  
  
卷292_89  【病中嫁女妓】司空曙  
万事伤心在目前，一身垂泪对花筵。  
黄金用尽教歌舞，留与他人乐少年。  
  
卷292_90  【江村即事】司空曙  
钓罢归来不系船，江村月落正堪眠。  
纵然一夜风吹去，只在芦花浅水边。  

## 全唐诗(上)　卷二百九十三

卷293_1  【送郑明府贬岭南】司空曙  
青枫江色晚，楚客独伤春。共对一尊酒，相看万里人。  
猜嫌成谪宦，正直不防身。莫畏炎方久，年年雨露新。  
  
卷293_2  【寄卫明府常见短靴褐裘，又务持诵是以有末句之赠】司空曙  
柴桑官舍近东林，儿稚初髫即道心。侧寄绳床嫌凭几，  
斜安苔帻懒穿簪。高僧静望山僮逐，走吏喧来水鸭沈。  
翠竹黄花皆佛性，莫教尘境误相侵。  
  
卷293_3  【酬李端校书见赠】司空曙  
绿槐垂穗乳乌飞，忽忆山中独未归。青镜流年看发变，  
白云芳草与心违。乍逢酒客春游惯，久别林僧夜坐稀。  
昨日闻君到城阙，莫将簪弁胜荷衣。  
  
卷293_4  【过卢秦卿旧居】司空曙  
五柳茅茨楚国贤，桔槔蔬圃水涓涓。黄花寒后难逢蝶。  
红叶晴来忽有蝉。韩康助采君臣药，支遁同看内外篇。  
为问潜夫空著论，如何侍从赋甘泉。  
  
卷293_5  【秋园】司空曙  
伤秋不是惜年华，别忆春风碧玉家。  
强向衰丛见芳意，茱萸红实似繁花。  
  
卷293_6  【送王使君赴太原拜节度副使】司空曙  
新从刘太尉，结束向并州。络脑青丝骑，盘囊锦带钩。  
出关逢将校，下岭拥戈矛。匣闭黄云冷，山传画角秋。  
剑锋将破虏，函道罢登楼。岂作书生老，当封万户侯。  
  
卷293_7  【拟百劳歌】司空曙  
朱丝纽弦金点杂，双蒂芙蓉共开合。谁家稚女著罗裳，  
红粉青眉娇暮妆。木难作床牙作席，云母屏风光照壁。  
玉颜年几新上头，回身敛笑多自羞。红销月落不复见，  
可惜当时谁拂面。  
  
卷293_8  【迎神】司空曙  
吉日兮临水，沐青兰兮白芷。假山鬼兮请东皇，  
托灵均兮邀帝子。吹参差兮正苦。舞婆娑兮未已。  
鸾旌圆盖望欲来，山雨霏霏江浪起。神既降兮我独知，  
目成再拜为陈词。  
  
卷293_9  【送神】司空曙  
神之去，回风袅袅云容与。桂尊瑶席不复陈，  
苍山绿水暮愁人。  
  
卷293_10  【残莺百啭歌同王员外耿拾遗吉中孚李端游慈恩各赋一物】司空曙  
残莺一何怨，百啭相寻续。始辨下将高，稍分长复促。  
绵蛮巧状语，机节终如曲。野客赏应迟，幽僧闻讵足。  
禅斋深树夏阴清，零落空馀三两声。金谷筝中传不似，  
山阳笛里写难成。忆昨乱啼无远近，晴宫晓色偏相引。  
送暖初随柳色来，辞芳暗逐花枝尽。歌残莺，歌残莺，  
悠然万感生。谢脁羁怀方一听，何郎闲吟本多情。  
乃知众鸟非俦比，暮噪晨鸣倦人耳。共爱奇音那可亲，  
年年出谷待新春。此时断绝为君惜，明日玄蝉催发白。  
  
卷293_11  【过终南柳处士】司空曙  
云起山苍苍，林居萝薜荒。幽人老深境，素发与青裳。  
雨涤莓苔绿，风摇松桂香。洞泉分溜浅，岩笋出丛长。  
败屦安松砌，馀棋在石床。书名一为别，还路已堪伤。  
  
卷293_12  【春送郭大之官】司空曙  
明府之官官舍春，春风辞我两三人。  
可怜江县闲无事，手板支颐独咏贫。  
  
卷293_13  【送郑锡（曙曾事此公季父）】司空曙  
汉阳云树清无极，蜀国风烟思不堪。  
莫怪别君偏有泪，十年曾事晋征南。  
  
卷293_14  【同张参军喜李尚书寄新琴】司空曙  
新琴传凤凰，晴景称高张。白玉连徽净，朱丝系爪长。  
轻埃随拂拭，杂籁满铿锵。暗想山泉合，如亲兰蕙芳。  
正声消郑卫，古状掩笙簧。远识贤人意，清风愿激扬。  
  
卷293_15  【苦热】司空曙  
暑气发炎州，焦烟远未收。啸风兼炽焰，挥汗讶成流。  
鹳鹊投林尽，龟鱼拥石稠。漱泉齐饮酎，衣葛剧兼裘，  
长簟贪欹枕，轻巾懒挂头。招商如有曲，一为取新秋。  
  
卷293_16  【送人归黔府】司空曙  
伏波箫鼓水云中，长戟如霜大旆红。  
油幕晓开飞鸟绝，翩翩上将独趋风。  
  
卷293_17  【杂兴】司空曙  
月没辽城暗出师，双龙金角晓天悲。  
黄尘满目随风散，不认将军燕尾旗。  
  
卷293_18  【岁暮怀崔峒耿湋】司空曙  
腊月江天见春色，白花青柳疑寒食。  
洛阳旧社各东西，楚国游人不相识。  
  
卷293_19  【观妓】司空曙  
翠蛾红脸不胜情，管绝弦馀发一声。  
银烛摇摇尘暗下，却愁红粉泪痕生。  
  
卷293_20  【过长林湖西酒家】司空曙  
湖草青青三两家，门前桃杏一般花。  
迁人到处唯求醉，闻说渔翁有酒赊。  
  
卷293_21  【过阎采病居】司空曙  
每逢佳节何曾坐，唯有今年不得游。  
张邴卧来休送客，菊花枫叶向谁秋。  
  
卷293_22  【送程秀才】司空曙  
悠悠多路岐，相见又别离。东风催节换，焰焰春阳散。  
楚草渐烟绵，江云亦芜漫。送子恨何穷，故关如梦中。  
游人尽还北，旅雁辞南国。枫树几回青，逐臣归不得。  
  
卷293_23  【长林令卫象饧丝结歌】司空曙  
主人雕盘盘素丝，寒女眷眷墨子悲。乃言假使饧为之，  
八珍重沓失颜色。手援玉箸不敢持，始状芙蓉新出水。  
仰坼重衣倾万蕊，又如合欢交乱枝，红茸向暮花参差。  
吴蚕络茧抽尚绝，细缕纤毫看欲灭。雪发羞垂倭堕鬟，  
绣囊畏并茱萸结。我爱此丝巧，妙绝世间无，  
为君作歌陈座隅。  
  
卷293_24  【酬崔峒见寄（一作江湖秋思）】司空曙  
趋陪禁掖雁行随，迁放江潭鹤发垂。素浪遥疑太液水，  
青枫忽似万年枝。嵩南春遍愁魂梦。壶口云深隔路岐。  
共望汉朝多沛泽，苍蝇早晚得先知。  
  
卷293_25  【闻春雷】司空曙  
水国春雷早，阗阗若众车。自怜迁逐者，犹滞蛰藏馀。  
  
卷293_26  【晚秋西省寄上李韩二舍人】司空曙  
昼漏传清唱，天恩禁旅秋。雁亲承露掌，砧隔曝衣楼。  
赐膳中人送，馀香侍女收。仍闻劳上直，晚步凤池头。  
  
卷293_27  【下武昌江行望涔阳】司空曙  
悠悠次楚乡，楚口下涔阳。雪隐洲渚暗，沙高芦荻黄。  
渔人共留滞，水鸟自喧翔。怀土年空尽，春风又淼茫。  
  
卷293_28  【送史申之峡州】司空曙  
峡口巴江外，无风浪亦翻。蒹葭新有雁，云雨不离猿。  
行客思乡远，愁人赖酒昏。檀郎好联句，共滞谢家门。  
  
卷293_29  【送王闰】司空曙  
相送临寒水，苍然望故关。江芜连梦泽，楚雪入商山。  
话我他年旧，看君此日还。因将自悲泪，一洒别离间。  
  
卷293_30  【江园书事寄卢纶】司空曙  
种柳南江边，闭门三四年。艳花那胜竹，凡鸟不如蝉。  
嗜酒渐婴渴，读书多欲眠。平生故交在，白首远相怜。  
  
卷293_31  【送郑况往淮南】司空曙  
西楚见南关，苍苍落日间。云离大雷树，潮入秣陵山。  
登戍因高望，停桡放溜闲。陈公有贤榻，君去岂空还。  
  
卷293_32  【题江陵临沙驿楼】司空曙  
江天清更愁，风柳入江楼。雁惜楚山晚，蝉知秦树秋。  
凄凉多独醉，零落半同游。岂复平生意，苍然兰杜洲。  
  
卷293_33  【新蝉（一作耿湋诗）】司空曙  
今朝蝉忽鸣，迁客若为情。便觉一年老，能令万感生。  
微风方满树，落日稍沉城。为问同怀者，凄凉听几声。  
  
卷293_34  【送张弋】司空曙  
拥棹江天旷，苍然下郢城。冰霜葭菼变，云泽鹧鸪鸣。  
酒倦临流醉，人逢置榻迎。尝闻藉东观，不独鲁诸生。  
  
卷293_35  【送僧无言归山】司空曙  
袈裟出尘外，山径几盘缘。到白云树，鹤沉青草田。  
龛泉朝请盥，松籁夜和禅。自昔闻多学，逍遥注一篇。  
  
卷293_36  【和卢校书文若早入使院书事】司空曙  
解带独裴回，秋风如水来。轩墀湿繁露，琴几拂轻埃。  
晨鸟犹在叶，夕虫馀□苔。苍然发高兴，相仰坐难陪。  
  
卷293_37  【送史泽之长沙】司空曙  
谢脁怀西府，单车触火云。野蕉依戍客，庙竹映湘君。  
梦渚巴山断，长沙楚路分。一杯从别后，风月不相闻。  
  
卷293_38  【田家】司空曙  
田家喜雨足，邻老相招携。泉溢沟塍坏，麦高桑柘低。  
呼儿催放犊，宿客待烹鸡。搔首蓬门下，如将轩冕齐。  
  
卷293_39  【送卢堪】司空曙  
羁贫不易去，此日始西东。旅舍秋霖叶，行人寒草风。  
酒醒馀恨在，野饯暂游同。莫使祢生刺，空留怀袖中。  
  
卷293_40  【送柳震入蜀】司空曙  
粉堞连青气，喧喧杂万家。夷人祠竹节，蜀鸟乳桐花。  
酒报新丰景，琴迎抵峡斜。多闻滞游客，不似在天涯。  
  
卷293_41  【送李嘉祐正字括图书兼往扬州觐省】司空曙  
不事兰台贵，全多韦带风。儒官比刘向，使者得陈农。  
晚烧平芜外，朝阳叠浪东。归来喜调膳，寒笋出林中。  
  
卷293_42  【送刘侍御】司空曙  
狱成收夜烛，整豸出登车。黄叶辞荆楚，青山背汉初。  
早朝新羽卫，晚下步徒胥。应念长沙谪，思乡不食鱼。  
  
卷293_43  【送庞判官赴黔中】司空曙  
天远风烟异，西南见一方。乱山来蜀道，诸水出辰阳。  
堆案青油暮，看棋画角长。论文谁可制，记室有何郎。  
  
卷293_44  【送人游岭南】司空曙  
万里南游客，交州见柳条。逢迎人易合，时日酒能消。  
浪晓浮青雀，风温解黑貂。囊金如未足，莫恨故乡遥。  
  
卷293_45  【送曹同椅】司空曙  
青春三十馀，众艺尽无如。中散诗传画，将军扇续书。  
楚田晴下雁，江日暖游鱼。惆怅空相送，欢游自此疏。  
  
卷293_46  【送鄂州张别驾襄阳觐省】司空曙  
苍苍岘亭路，腊月汉阳春。带雪半山寺，行沙隔水人。  
王祥因就宦，莱子不违亲。正恨殊乡别，千条楚柳新。  
  
卷293_47  【送魏季羔游长沙觐兄】司空曙  
芦荻湘江水，萧萧万里秋。鹤高看迥野，蝉远入中流。  
访友多成滞，携家不厌游。惠连仍有作，知得从兄酬。  
  
卷293_48  【杂言】司空曙  
伏馀西景移，风雨洒轻絺。燕拂青芜地，蝉鸣红叶枝。  
  
卷293_49  【玩花与卫象同醉】司空曙  
衰鬓千茎雪，他乡一树花。今朝与君醉，忘却在长沙。  
  
卷293_50  【送王尊师归湖州】司空曙  
烟芜满洞青山绕，幢节飘空紫凤飞。金阙乍看迎日丽，  
玉箫遥听隔花微。多开石髓供调膳，时御霓裳奉易衣。  
莫学辽东华表上，千年始欲一回归。  
  
卷293_51  【九日洛东亭】司空曙  
风息斜阳尽，游人曲落间。采花因覆酒，行草转看山。  
柳散新霜下，天晴早雁还。伤秋非骑省，玄发白成斑。  
  
卷293_52  【九日送人】司空曙  
送人冠獬豸，值节佩茱萸。均赋征三壤，登车出五湖。  
水风凄落日，岸叶飒衰芜。自恨尘中使，何因在路隅。  
  
卷293_53  【哭王注】司空曙  
已叹漳滨卧，何言驻隙难。异才伤促短，诸友哭门阑。  
古道松声暮，荒阡草色寒。延陵今葬子，空使鲁人观。  
  
卷293_54  【遇谷口道士】司空曙  
一见林中客，闲知州县劳。白云秋色远，苍岭夕阳高。  
自说名因石，谁逢手种桃。丹经倘相授，何用恋青袍。  
  
卷293_55  【喜外弟卢纶见宿】司空曙  
静夜四无邻，荒居旧业贫。雨中黄叶树，灯下白头人。  
以我独沈久，愧君相见频。平生自有分，况是蔡家亲。  
  
卷293_56  【深上人见访忆李端】司空曙  
雁稀秋色尽，落日对寒山。避事多称疾，留僧独闭关。  
心归尘俗外，道胜有无间。仍忆东林友，相期久不还。  
  
卷293_57  【宿青龙寺故昙上人院】司空曙  
年深宫院在，旧客自相逢。闭户临寒竹，无人有夜钟。  
降龙今已去，巢鹤竟何从。坐见繁星晓，凄凉识旧峰。  
  
卷293_58  【送张炼师还峨嵋山】司空曙  
太一天坛天柱西，垂萝为幌石为梯。前登灵境青霄绝，  
下视人间白日低。松籁万声和管磬，丹光五色杂虹霓。  
春山一入寻无路，鸟响烟深水满溪。  
  
卷293_59  【逢江客问南中故人因以诗寄】司空曙  
南客何时去，相逢问故人。望乡空泪落，嗜酒转家贫。  
疏懒辞微禄，东西任老身。上楼多看月，临水共伤春。  
五柳终期隐，双鸥自可亲。应怜折腰吏，冉冉在风尘。  
  
卷293_60  【送皋法师】司空曙  
江草知寒柳半衰，行吟怨别独迟迟。  
何人讲席投如意，唯有东林远法师。  
  
卷293_61  【送郑佶归洛阳】司空曙  
苍苍楚色水云间，一醉春风送尔还。  
何处乡心最堪羡，汝南初见洛阳山。  
  
卷293_62  【分流水】司空曙  
古时愁别泪，滴作分流水。日夜东西流，分流几千里。  
通塞两不见，波澜各自起。与君相背飞，去去心如此。  
  
卷293_63  【和耿拾遗元日观早朝】司空曙  
元日争朝阙，奔流若会溟。路尘和薄雾，骑火接低星。  
门响双鱼钥，车喧百子铃。冕旒当翠殿，幢戟满彤庭。  
积岁方编瑞，乘春即省刑。大官陈禹玉，司历献尧蓂。  
寿酒三觞退，箫韶九奏停。太阳开物象，霈泽及生灵。  
南陌高山碧，东方晓气青。自怜扬子贱，归草太玄经。  
  
卷293_64  【塞下曲】司空曙  
寒柳接胡桑，军门向大荒。幕营随月魄，兵气长星芒。  
横吹催春酒，重裘隔夜霜。冰开不防虏，青草满辽阳。  
  
卷293_65  【关山月】司空曙  
苍茫明月上，夜久光如积。野幕冷胡霜，关楼宿边客。  
陇头秋露暗，碛外寒沙白。唯有故乡人，沾裳此闻笛。  
  
卷293_66  【御制雨后出城观览，敕朝臣已下属和】司空曙  
上上开鹑野，师师出凤城。因知圣主念，得遂老农情。  
陇麦垂秋合，郊尘得雨清。时新荐玄祖，岁足富苍生。  
却马川原静，闻鸡水土平。薰弦歌舜德，和鼎致尧名。  
览物欣多稼，垂衣御大明。史官何所录，称瑞满天京。  
  
卷293_67  【奉和常舍人晚秋集贤院即事寄徐薛二侍郎】司空曙  
蔼蔼凤凰宫，兰台玉署通。夜霜凝树羽，朝日照相风。  
官附三台贵，儒开百氏宗。司言陈禹命，侍讲发尧聪。  
香卷青编内，铅分绿字中。缀签从太史，锵珮揖群公。  
池接天泉碧，林交御果红。寒龟登故叶，秋蝶恋疏丛。  
颜谢征文并，钟裴直事同。离群惊海鹤，属思怨江枫。  
地远姑苏外，山长越绝东。惭当哲匠后，下曲本难工。  
  
卷293_68  【题鲜于秋林园】司空曙  
雨后园林好，幽行迥野通。远山芳草外，流水落花中。  
客醉悠悠惯，莺啼处处同。夕阳自一望，日暮杜陵东。  
  
卷293_69  【登秦岭】司空曙  
南登秦岭头，回首始堪忧。汉阙青门远，商山蓝水流。  
三湘迁客去，九陌故人游。从此思乡泪，双垂不复收。  
  
卷293_70  【独游寄卫长林】司空曙  
草绿春阳动，迟迟泽畔游。恋花同野蝶，爱水剧江鸥。  
身外唯须醉，人间尽是愁。那知鸣玉者，不羡卖瓜侯。  
  
卷293_71  【望水】司空曙  
高楼晴见水，楚色霭相和。野极空如练，天遥不辨波。  
永无人迹到，时有鸟行过。况是苍茫外，残阳照最多。  
  
卷293_72  【望商山路】司空曙  
南见青山道，依然去国时。已甘长避地，谁料有还期。  
雨霁残阳薄，人愁独望迟。空残华发在，前事不堪思。  
  
卷293_73  【题落叶】司空曙  
霜景催危叶，今朝半树空。萧条故国异，零落旅人同。  
飒岸浮寒水，依阶拥夜虫。随风偏可羡，得到洛阳宫。  
  
卷293_74  【寄准上人】司空曙  
昨闻归旧寺，暂别欲经年。樵客应同步，邻僧定伴禅。  
后峰秋有雪，远涧夜鸣泉。偶与支公论，人间自共传。  
  
卷293_75  【送况上人还荆州，因寄卫侍御象】司空曙  
惠持游蜀久，策杖欲西还。共别此宵月，独归何处山。  
对鸥沙草畔，洗足野云间。有玄晖会，斋心受八关。  
  
卷293_76  【别卢纶（一作纶别曙诗）】司空曙  
有月多同赏，无秋不共悲。如何与君别，又是菊黄时。  
  
卷293_77  【雪二首】司空曙  
乐游春苑望鹅毛，宫殿如星树似毫。  
漫漫一川横渭水，太阳初出五陵高。  
王屋南崖见洛城，石龛松寺上方平。  
半山槲叶当窗下，一夜曾闻雪打声。  
  
卷293_78  【酬卫长林岁日见呈】司空曙  
地暖雪花摧，天春斗柄回。朱泥一丸药，柏叶万年杯。  
旅雁辞人去，繁霜满镜来。今朝彩盘上，神燕不须雷。  
  
卷293_79  【杜鹃行（一作杜甫诗）】司空曙  
古时杜宇称望帝，魂作杜鹃何微细。跳枝窜叶树木中，  
抢翔瞥捩雌随雄。毛衣惨黑自憔悴，众鸟安肯相尊崇。  
隳形不敢栖华屋，短翮唯愿巢深丛。穿皮啄朽觜欲秃，  
苦饥始得食一虫。谁言养雏不自哺，此语亦足为愚蒙。  
声音咽哕若有谓，号啼略与婴儿同。口干垂血转迫促，  
似欲上诉于苍穹。蜀人闻之皆起立，至今相效传遗风。  
乃知变化不可穷，岂知昔日居深宫，嫔妃左右如花红。  
  
卷293_80  【寄胡居士】司空曙  
日暖风微南陌头，青田红树起春愁。伯劳相逐行人别，  
岐路空归野水流。遍地寻僧同看雪，谁期载酒共登楼。  
为言惆怅嵩阳寺，明月高松应独游。  
  
卷293_81  【寒塘】司空曙  
晓发梳临水，寒塘坐见秋。乡心正无限，一雁度南楼。  
  
卷293_82  【为李魏公赋谢汧公】司空曙  
白雪高吟际，青霄远望中。谁言路遐旷，宫徵暗相通。  
  
卷293_83  【梁城老人怨（一作陈羽诗）】司空曙  
朝为耕种人，暮作刀枪鬼。相看父子血，共染城壕水。  

## 全唐诗(上)　卷二百九十四

卷294_1  【扬州选蒙相公赏判雪后呈上】崔峒  
自得山公许，休耕海上田。惭看长史传，欲弃钓鱼船。  
穷巷殷忧日，芜城雨雪天。此时瞻相府，心事比旌悬。  
  
卷294_2  【客舍书情寄赵中丞】崔峒  
东楚复西秦，浮云类此身。关山劳策蹇，僮仆惯投人。  
孤客来千里，全家托四邻。生涯难自料，中夜问情亲。  
  
卷294_3  【客舍有怀因呈诸在事】崔峒  
读书常苦节，待诏岂辞贫。暮雪犹驱马，晡餐又寄人。  
愁来占吉梦，老去惜良辰。延首平津阁，家山日已春。  
  
卷294_4  【书怀寄杨郭李王判官】崔峒  
惯作云林客，因成懒漫人。吏欺从政拙，妻笑理家贫。  
李郭应时望，王杨入幕频。从容丞相阁，知忆故园春。  
  
卷294_5  【奉和给事寓直】崔峒  
桂枝家共折，鸡树代相传。忝向鸾台下，仍看雁影连。  
夜闲方步月，漏尽欲朝天。去丹墀近，明王许荐贤。  
  
卷294_6  【初入集贤院赠李献仁（曾于常山联官）】崔峒  
燕代官初罢，江湖路便分。九迁从命薄，四十幸人闻。  
迹愧趋丹禁，身曾系白云。何由返沧海，昨日谒明君。  
  
卷294_7  【酬李补阙雨中寄赠】崔峒  
十年随马宿，几度受人恩。白发还乡井，微官有子孙。  
竹窗寒雨滴，苦砌夜虫喧。独愧东垣友，新诗慰旅魂。  
  
卷294_8  【初除拾遗酬丘二十二见寄（一作初拜命酬丘丹见赠）】崔峒  
江海久垂纶，朝衣忽挂身。丹墀初谒帝，白发免羞人。  
才愧文章士，名当谏诤臣。空馀荐贤分，不敢负交亲。  
  
卷294_9  【刘展下判官相招以诗答之】崔峒  
国有非常宠，家承异姓勋。背恩惭皎日，不义若浮云。  
但使忠贞在，甘从玉石焚。窜身如有地，梦寐见明君。  
  
卷294_10  【送侯山人赴会稽】崔峒  
仙客辞萝月，东来就一官。且归沧海住，犹向白云看。  
猿叫江天暮，虫声野浦寒。时游镜湖里，为我把鱼竿。  
  
卷294_11  【宿禅智寺上方演大师院】崔峒  
石林高几许，金刹在中峰。白日空山梵，清霜后夜钟。  
竹窗回翠壁，苔径入寒松。幸接无生法，疑心怯所从。  
  
卷294_12  【题空山人石室】崔峒  
早晚悟无生，头陀不到城。云山知夏腊，猿鸟见修行。  
地僻无溪路，人寻逐水声。年年深谷里，谁识远公名。  
  
卷294_13  【登蒋山开善寺（一作李嘉祐诗）】崔峒  
山殿秋云里，香烟出翠微。客寻朝磬至，僧背夕阳归。  
下界千门见，前朝万事非。看心兼送目，葭菼暮依依。  
  
卷294_14  【题崇福寺禅院】崔峒  
僧家竟何事，扫地与焚香。清磬度山翠，闲云来竹房。  
身心尘外远，岁月坐中长。向晚禅堂掩，无人空夕阳。  
  
卷294_15  【秋晚送丹徒许明府赴上国，因寄江南故人】崔峒  
秋暮之彭泽，篱花远近逢。君书前日至，别后此时重。  
寒夜江边月，晴天海上峰。还知南地客，招引住新丰。  
  
卷294_16  【送薛仲方归扬州】崔峒  
佳句应无敌，贞心不有猜。惭为丈人行，怯见后生才。  
泛舸贪斜月，浮桡值早梅。绿杨新过雨，芳草待君来。  
  
卷294_17  【送韦员外还京】崔峒  
十年离乱后，此去若为情。春晚香山绿，人稀豫水清。  
野陂看独树，关路逐残莺。前殿朝明主，应怜白发生。  
  
卷294_18  【润州送友人】崔峒  
见君还此地，洒泪向江边。国士劳相问，家书无处传。  
荒城胡马迹，塞木戍人烟。一路堪愁思，孤舟何渺然。  
  
卷294_19  【送张芬东归】崔峒  
喧喧五衢上，鞍马自驱驰。落日临阡陌，贫交欲别离。  
早知时事异，堪与世人随。握手将何赠，君心我独知。  
  
卷294_20  【送苏修游上饶】崔峒  
爱尔无羁束，云山恣意过。一身随远岫，孤棹任轻波。  
世事关情少，渔家寄宿多。芦花浅淡处，江月奈人何。  
  
卷294_21  【送陆明府之盱眙】崔峒  
陶令之官去，穷愁惨别魂。白烟横海戍，红叶下淮村。  
澹浪摇山郭，平芜到县门。政成堪吏隐，免负府公恩。  
  
卷294_22  【江南回逢赵曜，因送任十一赴交城主簿】崔峒  
江上长相忆，因高北望看。不知携老幼，何处度艰难。  
屈指同人尽，伤心故里残。遥怜驱匹马，白首到微官。  
  
卷294_23  【送薛良史往越州谒从叔】崔峒  
辞家年已久，与子分偏深。易得相思泪，难为欲别心。  
孤云随浦口，几日到山阴。遥想兰亭下，清风满竹林。  
  
卷294_24  【送丘二十二之苏州】崔峒  
积水与寒烟，嘉禾路几千。孤猿啼海岛，群雁起湖田。  
曾见长洲苑，尝闻大雅篇。却将封事去，知尔爱闲眠。  
  
卷294_25  【登润州芙蓉楼】崔峒  
上古人何在，东流水不归。往来潮有信，朝暮事成非。  
烟树临沙静，云帆入海稀。郡楼多逸兴，良牧谢玄晖。  
  
卷294_26  【江上书怀】崔峒  
骨肉天涯别，江山日落时。泪流襟上血，发变镜中丝。  
胡越书难到，存亡梦岂知。登高回首罢，形影自相随。  
  
卷294_27  【春日忆姚氏外甥】崔峒  
离乱人相失，春秋雁自飞。只缘行路远，未必寄书稀。  
二月花无数，频年意有违。落晖看过后，独坐泪沾衣。  
  
卷294_28  【送真上人还兰若】崔峒  
得道云林久，年深暂一归。出山逢世乱，乞食觉人稀。  
半偈初传法，中峰又掩扉。爱憎应不染，尘俗自依依。  
  
卷294_29  【润州送师弟自江夏往台州】崔峒  
远客乘流去，孤帆向夜开。春风江上使，前日汉阳来。  
别路犹千里，离心重一杯。剡溪木未落，羡尔过天台。  
  
卷294_30  【送李道士归山】崔峒  
秋城临古路，城上望君还。旷野入寒草，独行随远山。  
授人鸿宝内，将犬白云间。早晚烧丹罢，遥知冰雪寒。  
  
卷294_31  【宿江西窦主簿厅（与此公亡兄联官）】崔峒  
广庭方缓步，星汉话中移。月满关山道，乌啼霜树枝。  
时艰难会合，年长重亲知。前事成金石，凄然泪欲垂。  
  
卷294_32  【喜逢妻弟郑损因送入京】崔峒  
乱后自江城，相逢喜复惊。为经多载别，欲问小时名。  
对酒悲前事，论文畏后生。遥知盈卷轴，纸贵在江城。  
  
卷294_33  【咏门下画小松上元王杜三相公（一作钱起诗）】崔峒  
昔闻生涧底，今见起毫端。众草此时没，何人知岁寒。  
岂能裨栋宇，且贵出门阑。只在丹青意，凌云也不难。  
  
卷294_34  【寄上礼部李侍郎】崔峒  
吴楚相逢处，江湖共泛时。任风舟去远，待月酒行迟。  
白发常同叹，青云本要期。贵来君却少，秋至老偏悲。  
玉佩明朝盛，苍苔陋巷滋。追寻恨无路，唯有梦相思。  
  
卷294_35  【书情寄上苏州韦使君兼呈吴县李明府】崔峒  
数年湖上谢浮名，竹杖纱巾遂性情。云外有时逢寺宿，  
日西无事傍江行。陶潜县里看花发，庾亮楼中对月明。  
谁念献书来万里，君王深在九重城。  
  
卷294_36  【题桐庐李明府官舍（一作赠同官李明府）】崔峒  
讼堂寂寂对烟霞，五柳门前聚晓鸦。流水声中视公事，  
寒山影里见人家。观风竞美新为政，计日还知旧触邪。  
可惜陶潜无限酒，不逢篱菊正开花。  
  
卷294_37  【赠窦十九（时公车待诏长安）】崔峒  
灵台暮宿意多违，木落花开羡客归。江海几时传锦字，  
风尘不觉化缁衣。山阳会里同人少，灞曲农时故老稀。  
幸得汉皇容直谏，怜君未遇觉人非。  
  
卷294_38  【虔州见郑表新诗因以寄赠】崔峒  
梅花岭里见新诗，感激情深过楚词。平子四愁今莫比，  
休文八咏自同时。萍乡露冕真堪惜，凤沼鸣珂已讶迟。  
才子风流定难见，湖南春草但相思。  
  
卷294_39  【赠元秘书】崔峒  
旧书稍稍出风尘，孤客逢秋感此身。秦地谬为门下客，  
淮阴徒笑市中人。也闻阮籍寻常醉，见说陈平不久贫。  
幸有故人茅屋在，更将心事问情亲。  
  
卷294_40  【送韦八少府判官归东京】崔峒  
玄成世业紫真官，文似相如貌胜潘。鸿雁南飞人独去，  
云山一别岁将阑。清淮水急桑林晚，古驿霜多柿叶寒。  
琼树相思何日见，银钩数字莫为难。  
  
卷294_41  【送冯八将军奏事毕归滑台幕府】崔峒  
王门别后到沧洲，帝里相逢俱白头。自叹马卿常带疾，  
还嗟李广不封侯。棠梨宫里瞻龙衮，细柳营中著虎裘。  
想到滑台桑叶落，黄河东注杏园秋。  
  
卷294_42  【送王侍御佐婺州（作郎士元：盖少府新除江南尉问风俗）】崔峒  
闻君作尉向江潭。吴越风烟到自谙。客路寻常经竹径，  
人家大底傍山岚。缘溪花木偏宜远，避地衣冠尽向南。  
惟有夜猿啼海树，思乡望北意难堪。  
  
卷294_43  【越中送王使君赴江华】崔峒  
皂盖春风自越溪，独寻芳树桂阳西。远水浮云随马去，  
空山弱筱向云低。遥知异政荆门北，旧许新诗康乐齐。  
万里相思在何处，九疑残雪白猿啼。  
  
卷294_44  【送皇甫冉往白田】崔峒  
江边尽日雉鸣飞，君向白田何日归。楚地蒹葭连海迥，  
隋朝杨柳映堤稀。津楼故市无行客，山馆空庭闭落晖。  
试问疲人与征战，使君双泪定沾衣。  
  
卷294_45  【题兰若】崔峒  
绝顶茅庵老此生，寒云孤木独经行。  
世人那得知幽径，遥向青峰礼磬声。  
  
卷294_46  【送贺兰广赴选】崔峒  
而今用武尔攻文，流辈干时独卧云。  
白发青袍趋会府，定应衡镜却惭君。  
  
卷294_47  【清江曲内一绝（折腰体）】崔峒  
八月长江去浪平，片帆一道带风轻。  
极目不分天水色，南山南是岳阳城。  
  
卷294_48  【武康郭外望许纬先生山居】崔峒  
湖上千峰带落晖，白云开处见柴扉。  
松门一径仍生草，应是仙人向郭稀。  

## 全唐诗(上)　卷二百九十五

卷295_1  【送司空曙之苏州】苗发  
盘门吴旧地，蝉尽草秋时。归国人皆久，移家君独迟。  
广陵经水宿，建邺有僧期。若到西霞寺，应看江总碑。  
  
卷295_2  【送孙德谕罢官往黔州（孙父曾牧此州，因寄家也）】苗发  
中岁分符典石城，两朝趋陛谒承明。阙下昨承归老疏，  
天南今切去乡情。亲知握手三秋别，几杖扶身万里行。  
伯道暮年无嗣子，欲将家事托门生。  
  
卷295_3  【送归中丞使新罗册立吊祭】吉中孚  
官称汉独坐，身是鲁诸生。绝域通王制，穷天向水程。  
岛中分万象，日处转双旌。气积鱼龙窟，涛翻水浪声。  
路长经岁去，海尽向山行。复道殊方礼，人瞻汉使荣。  
  
卷295_4  【咏被中绣鞋】夏侯审  
云里蟾钩落凤窝，玉郎沈醉也摩挲。  
陈王当日风流减，只向波间见袜罗。  
  
卷295_5  【行路难】王烈  
行客满长路，路长良足哀。白日持角弓，射人而取财。  
千金谁家子，纷纷死黄埃。见者不敢言，言者不得回。  
家人各望归，岂知长不来。  
  
卷295_6  【雪】王烈  
雪飞当梦蝶，风度几惊人。半夜一窗晓，平明千树春。  
花园应失路，白屋忽为邻。散入仙厨里，还如云母尘。  
  
卷295_7  【酬崔峒】王烈  
徇世甘长往，逢时忝一官。欲朝青琐去，羞向白云看。  
荣宠无心易，艰危抗节难。思君写怀抱，非敢和幽兰。  
  
卷295_8  【塞上曲二首】王烈  
红颜岁岁老金微，砂碛年年卧铁衣。  
白草城中春不入，黄花戍上雁长飞。  
孤城夕对戍楼闲，回合青冥万仞山。  
明镜不须生白发，风沙自解老红颜。  
  
卷295_9  【伤李端】卫象  
才子浮生促，泉台此路赊。官卑杨执戟，年少贾长沙。  
人去门栖鵩，灾成酒误蛇。唯馀封禅草，留在茂陵家。  
  
卷295_10  【古词】卫象  
鹊血雕弓湿未干，鸊鹈新淬剑光寒。  
辽东老将鬓成雪，犹向旄头夜夜看。  
  
卷295_11  【晴江秋望】崔季卿  
八月长江万里晴，千帆一道带风轻。  
尽日不分天水色，洞庭南是岳阳城。  
  
卷295_12  【赠兄】何兆  
洛阳纸价因兄贵，蜀地红笺为弟贫。  
南北东西九千里，除兄与弟更无人。  
  
卷295_13  【玉蕊花（一作严休复诗）】何兆  
羽车潜下玉龟山，尘世何缘睹蕣颜。  
惟有多情天上雪，好风吹上绿云鬟。  
  
卷295_14  【句】何兆  
芙蓉十二池心漏，薝卜三千灌顶香。（见《焦氏笔乘》）。  
  
卷295_15  【严陵滩下寄常建】奚贾  
日入溪水静，寻真此亦难。乃知沧洲人，道成仍钓竿。  
漾楫乘微月，振衣生早寒。纷吾成独往，自速耽考槃。  
已息汉阴诮，且同濠上观。旷然心无涯，谁问容膝安。  
  
卷295_16  【谒李尊师】奚贾  
万物返常性，惟道贵自然。先生容其微，隐几为列仙。  
炼魄闭琼户，养毛飞洞天。将知逍遥久，得道无岁年。  
  
卷295_17  【寻许山人亭子】奚贾  
桃源若远近，渔子棹轻舟。川路行难尽，人家到渐幽。  
山禽拂席起，溪水入庭流。君是何年隐，如今成白头。  
  
卷295_18  【句】奚贾  
眠涧花自落，步林鸟不飞。  
谿谷何萧条，日入人独行。  
落日下平楚，孤烟生洞庭。（见《诗式》）。  

## 全唐诗(上)　卷二百九十六

卷296_1  【富阳南楼望浙江风起】张南史  
南楼渚风起，树杪见沧波。稍觉征帆上，萧萧暮雨多。  
沙洲殊未极，云水更相和。欲问任公子，垂纶意若何。  
  
卷296_2  【奉酬李舍人秋日寓直见寄】张南史  
秋日金华直，遥知玉佩清。九重门更肃，五色诏初成。  
槐落宫中影，鸿高苑外声。翻从魏阙下，江海寄幽情。  
  
卷296_3  【同韩侍郎秋朝使院】张南史  
重门启曙关，一叶报秋还。露井桐柯湿，风庭鹤翅闲。  
忘情簪白笔，假梦入青山。惆怅只应此，难裁语默间。  
  
卷296_4  【送朱大游塞（一作送朱大北游）】张南史  
岁暮一为别，江湖聊自宽。且无人事处，谁谓客行难。  
郢曲怜公子，吴州忆伯鸾。苍苍远山际，松柏独宜寒。  
  
卷296_5  【送郑录事赴太原】张南史  
叹息不相见，红颜今白头。重为西候别，方起北风愁。  
六月胡天冷，双城汾水流。卢谌即故吏，还复向并州。  
  
卷296_6  【送余赞善使还赴薛尚书幕】张南史  
音书不可论，河塞雪纷纷。雁足期苏武，狐裘见薛君。  
城池通紫陌，鞍马入黄云。远棹漳渠水，平流几处分。  
  
卷296_7  【送李侍御入茅山采药】张南史  
苦县家风在，茅山道录传。聊听骢马使，却就紫阳仙。  
江海生岐路，云霞入洞天。莫令千岁鹤，飞到草堂前。  
  
卷296_8  【寄中书李舍人】张南史  
昨宵凄断处，对月与临风。鹤病三江上，兰衰百草中。  
题诗随谢客，饮酒寄黄翁。早岁心相待，还因贵贱同。  
  
卷296_9  【和崔中丞中秋月】张南史  
秋夜月偏明，西楼独有情。千家看露湿，万里觉天清。  
映水金波动，衔山桂树生。不知飞鹊意，何用此时惊。  
  
卷296_10  【西陵怀灵一上人兼寄朱放】张南史  
淮海风涛起，江关忧思长。同悲鹊绕树，独坐雁随阳。  
山晚云藏雪，汀寒月照霜。由来濯缨处，渔父爱沧浪。  
  
卷296_11  【寄静虚上人云门】张南史  
寒日白云里，法侣自提携。竹径通城下，松门隔水西。  
方同沃洲去，不自武陵迷。仿佛心疑处，高峰是会稽。  
  
卷296_12  【送司空十四北游宋州】张南史  
九拒危城下，萧条送尔归。寒风吹画角，暮雪犯征衣。  
道里犹成间，亲朋重与违。白云愁欲断，看入大梁飞。  
  
卷296_13  【殷卿宅夜宴】张南史  
日暗城乌宿，天寒枥马嘶。词人留上客，妓女出中闺。  
积雪连灯照，回廊映竹迷。太常今夜宴，谁不醉如泥。  
  
卷296_14  【宣城雪后还望郡中寄孟侍御(立春后开元观送强文学还京)】张南史  
腊后年华变，关西驿骑遥。塞鸿连暮雪，江柳动寒条。  
山水还鄣郡，图书入汉朝。高楼非别处，故使百忧销。  
  
卷296_15  【独孤常州北亭】张南史  
北洫敞高明，凭轩见野情。朝回五马迹，更胜百花名。  
海树凝烟远，湖田见鹤清。云光侵素壁，水影荡闲楹。  
俗赖褰帷谒，人欢倒屣迎。始能崇结构，独有谢宣城。  
  
卷296_16  【早春书事奉寄中书李舍人】张南史  
儒服山东士，衡门洛下居。风尘游上路，简册委空庐。  
戎马生郊日，贤人避地初。窜身初浩荡，投迹岂踌躇。  
翠羽怜穷鸟，琼枝顾散樗。还令亲道术，倒欲混樵渔。  
敝缊袍多补，飞蓬鬓少梳。诵诗陪贾谊，酌酒伴应璩。  
鹤膝兵家备，凫茨俭岁储。泊舟依野水，开径接园蔬。  
暂阅新山泽，长怀故里闾。思贤乘朗月，览古到荒墟。  
在竹惭充箭，为兰幸免锄。那堪闻相府，更遣诣公车。  
蹇足终难进，颦眉竟未舒。事从因病止，生寄负恩馀。  
不见神仙久，无由鄙吝祛。帝庭张礼乐，天阁绣簪裾。  
日色浮青琐，香烟近玉除。神清王子敬，气逐马相如。  
铜漏时常静，金门步转徐。唯看五字表，不记八行书。  
宿昔投知己，周旋谢起予。只应高位隔，讵是故情疏。  
为报周多士，须怜楚子虚。一身从弃置，四节苦居诸。  
柳发三条陌，花飞六辅渠。灵盘浸沆瀣，龙首映储胥。  
北海樽留客，西江水救鱼。长安同日远，不敢咏归欤。  
  
卷296_17  【陆胜宅秋暮雨中探韵同作】张南史  
同人永日自相将，深竹闲园偶辟疆。已被秋风教忆鲙，  
更闻寒雨劝飞觞。归心莫问三江水，旅服徒沾九日霜。  
醉里欲寻骑马路，萧条几处有垂杨。  
  
卷296_18  【春日道中寄孟侍御】张南史  
春来游子傍归路，时有白云遮独行。水流乱赴石潭响，  
花开不知山树名。谁家鱼网求鲜食，几处人烟事火耕。  
昨日已尝村酒熟，一杯思与孟嘉倾。  
  
卷296_19  【江北春望赠皇甫补阙】张南史  
闲园柳绿井桃红，野径荒墟左右通。清迥独连江水北，  
芳菲更似洛城东。时看雨歇人归岫，每觉潮来树起风。  
闻道金门堪避世，何须身与海鸥同。  
  
卷296_20  【酬张二仓曹杨子闲居见寄兼呈韩郎中左补阙皇甫冉】张南史  
孤云独鹤自悠悠，别后经年尚泊舟。渔父致词相借问，  
仙郎能赋许依投。折芳远计三春草，乘兴闲看万里流。  
莫怪杜门频乞假，不堪扶病拜龙楼。  
  
卷296_21  【秋夜闻雁寄南十五兼呈空和尚（一作和空上人）】张南史  
晚节闻君道趣深，结茅栽树近东林。禅师几度曾摩顶，  
高士何年更发心。北渚三更闻过雁，西城万木动寒砧。  
不见支公与玄度，相思拥膝坐长吟。  
  
卷296_22  【雪】张南史  
雪，雪。花片，玉屑。结阴风，凝暮节。高岭虚晶，  
平原广洁。初从云外飘，还向空中噎。千门万户皆静，  
兽炭皮裘自热。此时双舞洛阳人，谁悟郢中歌断绝。  
  
卷296_23  【月】张南史  
月，月。暂盈，还缺。上虚空，生溟渤。散彩无际，  
移轮不歇。桂殿入西秦，菱歌映南越。正看云雾秋卷，  
莫待关山晓没。天涯地角不可寻，清光永夜何超忽。  
  
卷296_24  【泉】张南史  
泉，泉。色净，苔鲜。石上激，云中悬。津流竹树，  
脉乱山川。扣玉千声应，含风百道连。太液并归池上，  
云阳旧出宫边。北陵井深凿不到，我欲添泪作潺湲。  
  
卷296_25  【竹】张南史  
竹，竹。披山，连谷。出东南，殊草木。叶细枝劲，  
霜停露宿。成林处处云，抽笋年年玉。天风乍起争韵，  
池水相涵更绿。却寻庾信小园中，闲对数竿心自足。  
  
卷296_26  【花】张南史  
花，花。深浅，芬葩。凝为雪，错为霞。莺和蝶到，  
苑占宫遮。已迷金谷路，频驻玉人车。芳草欲陵芳树，  
东家半落西家。愿得春风相伴去，一攀一折向天涯。  
  
卷296_27  【草】张南史  
草，草。折宜，看好。满地生，催人老。金殿玉砌，  
荒城古道。青青千里遥，怅怅三春早。每逢南北离别，  
乍逐东西倾倒。一身本是山中人，聊与王孙慰怀抱。  

## 全唐诗(上)　卷二百九十七

卷297_1  【送人】王建  
白日向西没，黄河复东流。生足著地，宁免四方游。  
我行无返顾，祝子勿回头。当须向前去，何用起离忧。  
但恐无广路，平地作山丘。令我车与马，欲疾反停留。  
蜀客多积货，边人易封侯。男儿恋家乡，欢乐为仇雠。  
丁宁相劝勉，苦口幸无尤。对面无相成，不如豺虎俦。  
彼远不寄书，此寒莫寄裘。与君俱绝迹，两念无因由。  
  
卷297_2  【主人故亭】王建  
主人昔专城，城南起高亭。贵与宾客游，工者夜不宁。  
酒食宴圃人，栽接望早成。经年使家僮，远道求异英。  
郡中暂闲暇，绕树引诸生。开泉浴山禽，为爱山中声。  
世间事难保，一日各徂征。死生不相及，花落实方荣。  
我来至此中，守吏非本名。重君昔为主，相与下马行。  
旧岛日日摧，池水不复清。岂无后人赏，所贵手自营。  
浇酒向所思，风起如有灵。此去不重来，重来伤我形。  
  
卷297_3  【古从军】王建  
汉家逐单于，日没处河曲。浮云道旁起，行子车下宿。  
枪城围鼓角，毡帐依山谷。马上悬壶浆，刀头分颊肉。  
来时高堂上，父母亲结束。回面不见家，风吹破衣服。  
金疮在肢节，相与拔箭镞。闻道西凉州，家家妇女哭。  
  
卷297_4  【邯郸主人】王建  
远客无主人，夜投邯郸市。飞蛾绕残烛，半夜人醉起。  
垆边酒家女，遗我缃绮被。合成双凤花，宛转不相离。  
纵令颜色改，勿遣合欢异。一念始为难，万金谁足贵。  
门前长安道，去者如流水。晨风群鸟翔，裴回别离此。  
  
卷297_5  【泛水曲】王建  
载酒入烟浦，方舟泛绿波。子酌我复饮，子饮我还歌。  
莲深微路通，峰曲幽气多。阅芳无留瞬，弄桂不停柯。  
水上秋日鲜，西山碧峨峨。兹欢良可贵，谁复更来过。  
  
卷297_6  【江南杂体二首】王建  
江上风翛翛，竹间湘水流。日夜桂花落，行人去悠悠。  
复见离别处，虫声阴雨秋。  
处处江草绿，行人发潇湘。潇湘回雁多，日夜思故乡。  
春梦不知数，空山兰蕙芳。  
  
卷297_7  【远征归】王建  
万里发辽阳，处处问家乡。回车不淹辙，雨雪满衣裳。  
行见日月疾，坐思道路长。但令不征戍，暗镜生重光。  
  
卷297_8  【思远人】王建  
妾思常悬悬，君行复绵绵。征途向何处，碧海与青天。  
岁久自有念，谁令长在边。少年若不归，兰室如黄泉。  
  
卷297_9  【伤近者不见】王建  
离人隔中庭，幸不为远征。雕梁下有壁，闻语亦闻行。  
天涯尚寄信，此处不传情。君能并照水，形影自分明。  
  
卷297_10  【元日早朝】王建  
大国礼乐备，万邦朝元正。东方色未动，冠剑门已盈。  
帝居在蓬莱，肃肃钟漏清。将军领羽林，持戟巡宫城。  
翠华皆宿陈，雪仗罗天兵。庭燎远煌煌，旗上日月明。  
圣人龙火衣，寝殿开璇扃。龙楼横紫烟，宫女天中行。  
六蕃倍位次，衣服各异形。举头看玉牌，不识宫殿名。  
左右雉扇开，蹈舞分满庭。朝服带金玉，珊珊相触声。  
泰阶备雅乐，九奏鸾凤鸣。裴回庆云中，竽磬寒铮铮。  
三公再献寿，上帝锡永贞。天明告四方，群后保太平。  
  
卷297_11  【闻故人自征戍回】王建  
昔闻著征戍，三年一还乡。今来不换兵，须死在战场。  
念子无气力，徒学事戎行。少年得生还，有同堕穹苍。  
自去报尔家，再行上高堂。尔弟修废枥，尔母缝新裳。  
恍恍恐不真，犹未苦承望。每日空出城，畏渴携壶浆。  
安得缩地经，忽使在我傍。亦知远行劳，人悴马玄黄。  
慎莫多停留，苦我居者肠。  
  
卷297_12  【七泉寺上方】王建  
长年好名山，本性今得从。回看尘迹遥，稍见麋鹿踪。  
老僧云中居，石门青重重。阴泉养成龟，古壁飞却龙。  
扫石礼新经，悬幡上高峰。日夕猿鸟合，觅食听山钟。  
将火寻远泉，煮茶傍寒松。晚随收药人，便宿南涧中。  
晨起冲露行，湿花枝茸茸。归依向禅师，愿作香火翁。  
  
卷297_13  【从元太守夏宴西楼】王建  
六月晨亦热，卑居多烦昏。五马游西城，几杖随朱轮。  
西楼临方塘，嘉木当华轩。凫鹥满中流，有酒复盈尊。  
山东地无山，平视大海垠。高风凉气来，灏景沈清源。  
青衿俨坐傍，礼容益敦敦。愿为颜氏徒，歌咏夫子门。  
  
卷297_14  【酬柏侍御闻与韦处士同游灵台寺见寄】王建  
西域传中说，灵台属雍州。有泉皆圣迹，有石皆佛头。  
所出薝卜香，外国俗来求。毒蛇护其下，樵者不可偷。  
古碑在云巅，备载置寺由。魏家移下来，后人始增修。  
近与韦处士，爱此山之幽。各自具所须，竹笼盛茶瓯。  
牵马过危栈，襞衣涉奔流。草开平路尽，林下大石稠。  
过郭转经峰，忽见东西楼。瀑布当寺门，迸落衣裳秋。  
石苔铺紫花，溪叶裁碧油。松根载殿高，飘飖仙山浮。  
县中贤大夫，一月前此游。赛神贺得雨，岂暇多停留。  
二十韵新诗，远寄寻山俦。清泠玉涧泣，冷切石磬愁。  
君名高难闲，余身愚终休。相将长无因，从今生离忧。  
  
卷297_15  【荆南赠别李肇著作转韵诗】王建  
辉天复耀地，再为歌咏始。素传学道徒，清门有君子。  
文涧泻潺潺，德峰来垒垒。两京二十年，投食公卿间。  
封章既不下，故旧多惭颜。卖马市耕牛，却归湘浦山。  
麦收蚕上簇，衣食应丰足。碧涧伴僧禅，秋山对雨宿。  
且欢身体适，幸免缨组束。上宰镇荆州，敬重同岁游。  
欢逢通世友，简授画戎筹。迟迟就公食，怆怆别野裘。  
主人开宴席，礼数无形迹。醉笑或颠吟，发谈皆损益。  
临甃理芳鲜，升堂引宾客。早岁慕嘉名，远思今始平。  
孔门忝同辙，潘馆幸诸甥。自知再婚娶，岂望为亲情。  
欣欣还切切，又二千里别。楚笔防寄书，蜀茶忧远热。  
关山足重叠，会合何时节。莫叹各从军，且愁岐路分。  
美人停玉指，离瑟不中闻。争向巴山夜，猿声满碧云。  
  
卷297_16  【早发金堤驿】王建  
虫声四野合，月色满城白。家家闭户眠，行人发孤驿。  
离家尚苦热，衣服唯轻绤。时节忽复迁，秋风彻经脉。  
人睡落堑辙，马惊入芦荻。慰远时问程，惊昏忽摇策。  
从军岂云乐，忧患常萦积。唯愿在贫家，团圆过朝夕。  
  
卷297_17  【和裴相公道中赠别张相公】王建  
云间双凤鸣，一去一归城。鞍马朝天色，封章恋阙情。  
日临宫树高，烟盖沙草平。会当戎事息，联影绕池行。  
  
卷297_18  【和钱舍人水植诗】王建  
盆里盛野泉，晚鲜幽更好。初活草根浮，重生荷叶小。  
多时水马出，尽日蜻蜓绕。朝早独来看，冷星沈碧晓。  
  
卷297_19  【题寿安南馆】王建  
明蒙竹间亭，天暖幽桂碧。云生四面山，水接当阶石。  
湿树浴鸟痕，破苔卧鹿迹。不缘尘驾触，堪作商皓宅。  
  
卷297_20  【送张籍归江东】王建  
清泉浣尘缁，灵药释昏狂。君诗发大雅，正气回我肠。  
复令五彩姿，洁白归天常。昔岁同讲道，青襟在师傍。  
出处两相因，如彼衣与裳。行行成此归，离我适咸阳。  
失意未还家，马蹄尽四方。访余咏新文，不倦道路长。  
僮仆怀昔念，亦如还故乡。相亲惜昼夜，寝息不异床。  
犹将在远道，忽忽起思量。黄金未为罍，无以挹酒浆。  
所念俱贫贱，安得相发扬。回车远归省，旧宅江南厢。  
归乡非得意，但贵情义彰。五月天气热，波涛毒于汤。  
慎勿多饮酒，药膳愿自强。  
  
卷297_21  【励学】王建  
买地不肥实，其繁系耕凿。良田少锄理，兰焦香亦薄。  
勿以听者迷，故使宫徵错。谁言三岁童，还能分善恶。  
孜孜日求益，犹恐业未博。况我性顽蒙，复不勤修学。  
有如朝暮食，暂亏忧陨获。若使无六经，贤愚何所托。  
  
卷297_22  【山中寄及第故人】王建  
长长南山松，短短北涧杨。俱承日月照，幸免斤斧伤。  
去年与子别，诚言暂还乡。如何弃我去，天路忽腾骧。  
谁谓有双目，识貌不识肠。岂知心内乖，著我薜萝裳。  
寻君向前事，不叹今异翔。往往空室中，寤寐说珪璋。  
十年居此溪，松桂日苍苍。自从无佳人，山中不辉光。  
尽弃所留药，亦焚旧草堂。还君誓已书，归我学仙方。  
既为参与辰，各愿不相望。始终名利途，慎勿罹咎殃。  
  
卷297_23  【求友】王建  
鉴形须明镜，疗疾须良医。若无傍人见，形疾安自知。  
世路薄言行，学成弃其师。每怀一饭恩，不重劝勉词。  
斅学既不诚，朋友道日亏。遂作名利交，四海争奔驰。  
常慕正直人，生死不相离。苟能成我身，甘与僮仆随。  
我言彼当信，彼道我无疑。针药及病源，以石投深池。  
终朝举善道，敬爱当行之。纵令误所见，亦贵本相规。  
不求立名声，所贵去瑕玼。各愿贻子孙，永为后世资。  
  
卷297_24  【寄李益少监兼送张实游幽州】王建  
大雅废已久，人伦失其常。天若不生君，谁复为文纲。  
迷者得道路，溺者遇舟航。国风人已变，山泽增辉光。  
星辰有其位，岂合离帝傍。贤人既遐征，凤鸟安来翔。  
少小慕高名，所念隔山冈。集卷新纸封，每读常焚香。  
古来难自达，取鉴在贤良。未为知音故，徒恨名不彰。  
谅无金石坚，性命岂能长。常恐一世中，不上君子堂。  
伟哉清河子，少年志坚强。箧中有素文，千里求发扬。  
自顾音韵乖，无因合宫商。幸君达精诚，为我求回章。  
  
卷297_25  【寄崔列中丞】王建  
火山无冷地，浊流无清源。生在艰世，何处避谗言。  
诸侯镇九州，天子开四门。尚有忠义士，不得申其冤。  
嘉木移远植，为我当行轩。君子居要途，易失主人恩。  
我爱古人道，师君直且温。贪泉誓不饮，邪路誓不奔。  
如何非冈坂，故使车轮翻。妓妾随他人，家事幸获存。  
当时门前客，默默空冤烦。从今遇明代，善恶亦须论。  
莫以曾见疑，直道遂不敦。  
  
卷297_26  【喻时】王建  
去者如弊帷，来者如新衣。鲜华非久长，色落还弃遗。  
讵知行者夭，岂悟壮者衰。区区未死间，回面相是非。  
好闻苦不乐，好视忽生疵。乃明万物情，皆逐人心移。  
古今尽如此，达士将何为。  
  
卷297_27  【赠王侍御】王建  
愚者昧邪正，贵将平道行。君子抱仁义，不惧天地倾。  
三受主人辟，方出咸阳城。迟疑匪自崇，将显求贤名。  
自来掌军书，无不尽臣诚。何必操白刃，始致海内平。  
恭事四海人，甚于敬公卿。有恶如己辱，闻善如己荣。  
或人居饥寒，进退陈中情。彻晏听苦辛，坐卧身不宁。  
以心应所求，尽家犹为轻。衣食有亲疏，但恐逾礼经。  
我今愿求益，讵敢为友生。幸君扬素风，永作来者程。  
  
卷297_28  【宋氏五女（若芬五女：若华、若昭、若伦、若宪、若茵）】王建  
五女誓终养，贞孝内自持。兔丝自萦纡，不上青松枝。  
晨昏在亲傍，闲则读书诗。自得圣人心，不因儒者知。  
少年绝音华，贵绝父母词。素钗垂两髦，短窄古时衣。  
行成闻四方，征诏环珮随。同时入皇宫，联影步玉墀。  
乡中尚其风，重为修茅茨。圣朝有良史，将此为女师。  
  
卷297_29  【送于丹移家洺州】王建  
忆昔门馆前，君当童子年。今来见成长，俱过远所传。  
诗礼不外学，兄弟相攻研。如彼贩海翁，岂种溪中田。  
四方尚尔文，独我敬尔贤。但爱金玉声，不贵金玉坚。  
孤遗一室中，寝食不相捐。饱如肠胃同，疾苦肤体连。  
耕者求沃土，沤者求深源。彼邦君子居，一日可徂迁。  
念此居处近，各为衣食牵。从今不见面，犹胜异山川。  
既乖欢会期，郁郁两难宣。素琴苦无徽，安得宫商全。  
他皆缓别日，我愿促行轩。送人莫长歌，长歌离恨延。  
羸马不知去，过门常盘旋。会当为尔邻，有地容一泉。  
  
卷297_30  【留别舍弟】王建  
孤贱相长育，未曾为远游。谁不重欢爱，晨昏阙珍羞。  
出门念衣单，草木当穷秋。非疾有忧叹，实为人子尤。  
世情本难合，对面隔山丘。况复干戈地，懦夫何所投。  
与尔俱长成，尚为沟壑忧。岂非轻岁月，少小不勤修。  
从今解思量，勉力谋善猷。但得成尔身，衣食宁我求。  
固合受此训，堕慢为身羞。岁暮当归来，慎莫怀远游。  
  
卷297_31  【坏屋】王建  
官家有坏屋，居者愿离得。苟或幸其迁，回循任倾侧。  
若当君子住，一日还修饰。必使换榱楹，先须木端直。  
永令雀与鼠，无处求栖息。坚固传后人，从今勉劳力。  
以兹喻臣下，亦可成邦国。虽曰愚者词，将来幸无惑。  
  
卷297_32  【送薛蔓应举】王建  
四海重贡献，珠赆称至珍。圣朝开礼闱，所贵集嘉宾。  
若生在世间，此路出常伦。一士登甲科，九族光彩新。  
憧憧车马徒，争路长安尘。万目视高天，升者得苦辛。  
况子当少年，丈人在咸秦。出门见宫阙，献赋侍朱轮。  
有贤大国丰，无子一家贫。男儿富邦家，岂为荣其身。  
煌煌文明代，俱幸生此辰。自顾非国风，难以合圣人。  
子去东堂上，我归南涧滨。愿君勤作书，与我山中邻。  
  
卷297_33  【将归故山留别杜侍御】王建  
有川不得涉，有路不得行。沈沈百忧中，一日如一生。  
错来干诸侯，石田废春耕。虎戟卫重门，何因达中诚。  
日月俱照辉，山川异阴晴。如何百里间，开目不见明。  
我今归故山，誓与草木并。愿君去丘坂，长使道路平。  
  
卷297_34  【送韦处士老舅】王建  
忆昨痴小年，不知有经籍。常随童子游，多向外家剧。  
偷花入邻里，弄笔书墙壁。照水学梳头，应门未穿帻。  
人前赏文性，梨果蒙不惜。赋字咏新泉，探题得幽石。  
自从出关辅，三十年作客。风雨一飘飖，亲情多阻隔。  
如何二千里，尘土驱蹇瘠。良久陈苦辛，从头叹衰白。  
既来今又去，暂笑还成戚。落日动征车，春风卷离席。  
云台观西路，华岳祠前柏。会得过帝乡，重寻旧行迹。  
  
卷297_35  【送同学故人】王建  
各为四方人，此地同事师。业成有先后，不得长相随。  
出林多道路，缘冈复绕陂。念君辛苦行，令我形体疲。  
黄叶堕车前，四散当此时。亭上夜萧索，山风水离离。  
  
卷297_36  【幽州送申稷评事归平卢】王建  
行子绕天北，山高塞复深。升堂展客礼，临水濯缨襟。  
驱驰戎地马，聚散林间禽。一杯泻东流，各愿无异心。  
蓟亭虽苦寒，春夕勿重衾。从军任白头，莫卖故山岑。  
  
卷297_37  【温门山】王建  
早入温门山，群峰乱如戟。崩崖欲相触，呀豁断行迹。  
脱屐寻浅流，定足畏欹石。路尽十里溪，地多千岁柏。  
洞门昼阴黑，深处惟石壁。似见丹砂光，亦闻钟乳滴。  
灵池出山底，沸水冲地脉。暖气成湿烟，濛濛窗中白。  
随僧入古寺，便是云外客。月出天气凉，夜钟山寂寂。  
  
卷297_38  【代故人新姬侍疾】王建  
双毂不回辙，子疾已在旁。侍坐长摇扇，迎医渐下床。  
新施箱中幔，未洗来时妆。奉君缠绵意，幸愿莫相忘。  
  
卷297_39  【采桑】王建  
鸟鸣桑叶间，绿条复柔柔。攀看去手近，放下长长钩。  
黄花盖野田，白马少年游。所念岂回顾，良人在高楼。  
  
卷297_40  【晓思】王建  
晓气生绿水，春条露霏霏。林间栖鸟散，远念征人起。  
幽花宿含彩，早蝶寒弄翅。君行非晨风，讵能从门至。  
  
卷297_41  【早起】王建  
回灯正衣裳，出户星未稀。堂前候姑起，环珮生晨辉。  
暗池光幂[zx _blank ]，密树花葳蕤。九城钟漏绝，遥听直郎归。  
  
卷297_9  【酬张十八病中寄诗】王建  
本性慵远行，绵绵病自生。见君绸缪思，慰我寂寞情。  
风幌夜不掩，秋灯照雨明。彼愁此又忆，一夕两盈盈。  

## 全唐诗(上)　卷二百九十八

卷298_1  【凉州行】王建  
凉州四边沙皓皓，汉家无人开旧道。边头州县尽胡兵，  
将军别筑防秋城。万里人家皆已没，年年旌节发西京。  
多来中国收妇女，一半生男为汉语。蕃人旧日不耕犁，  
相学如今种禾黍。驱羊亦著锦为衣，为惜毡裘防斗时。  
养蚕缲茧成匹帛，那堪绕帐作旌旗。城头山鸡鸣角角，  
洛阳家家学胡乐。  
  
卷298_2  【寒食行】王建  
寒食家家出古城，老人看屋少年行。丘垄年年无旧道，  
车徒散行入衰草。牧儿驱牛下冢头，畏有家人来洒扫。  
远人无坟水头祭，还引妇姑望乡拜。三日无火烧纸钱，  
纸钱那得到黄泉。但看垄上无新土，此中白骨应无主。  
  
卷298_3  【促刺词（一作促促行）】王建  
促刺复促刺，水中无鱼山无石。少年虽嫁不得归，  
头白犹著父母衣。田边旧宅非所有，我身不及逐鸡飞。  
出门若有归死处，猛虎当衢向前去。百年不遣踏君门，  
在家谁唤为新妇。岂不见他邻舍娘，嫁来常在舅姑傍。  
  
卷298_4  【垄头水】王建  
垄水何年垄头别，不在山中亦呜咽。征人塞耳马不行，  
未到垄头闻水声。谓是西流入蒲海，还闻北去绕龙城。  
垄东垄西多屈曲，野麋饮水长簇簇。胡兵夜回水旁住，  
忆著来时磨剑处。向前无井复无泉，放马回看垄头树。  
  
卷298_5  【北邙行（一作北邙山）】王建  
北邙山头少闲土，尽是洛阳人旧墓。旧墓人家归葬多，  
堆著黄金无买处。天涯悠悠葬日促，冈坂崎岖不停毂。  
高张素幕绕铭旌，夜唱挽歌山下宿。洛阳城北复城东，  
魂车祖马长相逢。车辙广若长安路，蒿草少于松柏树。  
涧底盘陀石渐稀，尽向坟前作羊虎。谁家石碑文字灭，  
后人重取书年月。朝朝车马送葬回，还起大宅与高台。  
  
卷298_6  【温泉宫行】王建  
十月一日天子来，青绳御路无尘埃。宫前内里汤各别，  
每个白玉芙蓉开。朝元阁向山上起，城绕青山龙暖水。  
夜开金殿看星河，宫女知更月明里。武皇得仙王母去，  
山鸡昼鸣宫中树。温泉决决出宫流，宫使年年修玉楼。  
禁兵去尽无射猎，日西麋鹿登城头。梨园弟子偷曲谱，  
头白人间教歌舞。  
  
卷298_7  【春词】王建  
红烟满户日照梁，天丝软弱虫飞扬。菱花霍霍绕帷光，  
美人对镜著衣裳。庭中并种相思树，夜夜还栖双凤凰。  
  
卷298_8  【辽东行】王建  
辽东万里辽水曲，古戍无城复无屋。黄云盖地雪作山，  
不惜黄金买衣服。战回各自收弓箭，正西回面家乡远。  
年年郡县送征人，将与辽东作丘坂。宁为草木乡中生，  
有身不向辽东行。  
  
卷298_9  【塞上梅】王建  
天山路傍一株梅，年年花发黄云下。昭君已殁汉使回，  
前后征人惟系马。日夜风吹满陇头，还随陇水东西流。  
此花若近长安路，九衢年少无攀处。  
  
卷298_10  【戴胜词】王建  
戴胜谁与尔为名，木中作窠墙上鸣。声声催我急种谷，  
人家向田不归宿。紫冠采采褐羽斑，衔得蜻蜓飞过屋。  
可怜白鹭满绿池，不如戴胜知天时。  
  
卷298_11  【秋千词】王建  
长长丝绳紫复碧，袅袅横枝高百尺。少年儿女重秋千，  
盘巾结带分两边。身轻裙薄易生力，双手向空如鸟翼。  
下来立定重系衣，复畏斜风高不得。傍人送上那足贵，  
终赌鸣珰斗自起。回回若与高树齐，头上宝钗从堕地。  
眼前争胜难为休，足踏平地看始愁。  
  
卷298_12  【开池得古钗】王建  
美人开池北堂下，拾得宝钗金未化。凤凰半在双股齐，  
钿花落处生黄泥。当时堕地觅不得，暗想窗中还夜啼。  
可知将来对夫婿，镜前学梳古时髻。莫言至死亦不遗，  
还似前人初得时。  
  
卷298_13  【赛神曲】王建  
男抱琵琶女作舞，主人再拜听神语。新妇上酒勿辞勤，  
使尔舅姑无所苦。椒浆湛湛桂座新，一双长箭系红巾。  
但愿牛羊满家宅，十月报赛南山神。青天无风水复碧，  
龙马上鞍牛服轭。纷纷醉舞踏衣裳，把酒路旁劝行客。  
  
卷298_14  【田家留客】王建  
人家少能留我屋，客有新浆马有粟。远行僮仆应苦饥，  
新妇厨中炊欲熟。不嫌田家破门户，蚕房新泥无风土。  
行人但饮莫畏贫。明府上来何苦辛。丁宁回语屋中妻，  
有客勿令儿夜啼。双冢直西有县路，我教丁男送君去。  
  
卷298_15  【精卫词】王建  
精卫谁教尔填海，海边石子青磊磊。但得海水作枯池，  
海中鱼龙何所为。口穿岂为空衔石，山中草木无全枝。  
朝在树头暮海里，飞多羽折时堕水。高山未尽海未平，  
愿我身死子还生。  
  
卷298_16  【老妇叹镜】王建  
嫁时明镜老犹在，黄金镂画双凤背。忆昔咸阳初买来，  
灯前自绣芙蓉带。十年不开一片铁，长向暗中梳白发。  
今日后床重照看，生死终当此长别。  
  
卷298_17  【望夫石】王建  
望夫处，江悠悠。化为石，不回头。  
上头日日风复雨，行人归来石应语。  
  
卷298_18  【别鹤曲】王建  
主人一去池水绝，池鹤散飞不相别。青天漫漫碧水重，  
知向何山风雪中。万里虽然音影在，两心终是死生同。  
池边巢破松树死，树头年年乌生子。  
  
卷298_19  【乌栖曲】王建  
章华宫人夜上楼，君王望月西山头。  
夜深宫殿门不锁，白露满山山叶堕。  
  
卷298_20  【雉将雏】王建  
雉咿喔，雏出ob。毛斑斑，觜啄啄。学飞未得一尺高，  
还逐母行旋母脚。麦垄浅浅难蔽身，远去恋雏低怕人。  
时时土中鼓两翅，引雏拾虫不相离。  
  
卷298_21  【白纻歌二首】王建  
天河漫漫北斗璨，宫中乌啼知夜半。新缝白纻舞衣成，  
来迟邀得吴王迎。低鬟转面掩双袖。玉钗浮动秋风生。  
酒多夜长夜未晓，月明灯光两相照。后庭歌声更窈窕。  
馆娃宫中春日暮，荔枝木瓜花满树。城头乌栖休击鼓，  
青娥弹瑟白纻舞。夜天曈曈不见星，宫中火照西江明。  
美人醉起无次第，堕钗遗珮满中庭。此时但愿可君意，  
回昼为宵亦不寐。年年奉君君莫弃。  
  
卷298_22  【短歌行】王建  
人初生，日初出。上山迟，下山疾。百年三万六千朝，  
夜里分将强半日。有歌有舞须早为，昨日健于今日时。  
人家见生男女好，不知男女催人老。短歌行，无乐声。  
  
卷298_23  【饮马长城窟】王建  
长城窟，长城窟边多马骨。来此地无井泉，  
赖得秦家筑城卒。征人饮马愁不回，长城变作望乡堆。  
蹄踪未干人去近，续后马来泥污尽。枕弓睡著待水生，  
不见阴山在前阵。马蹄足脱装马头，健儿战死谁封侯。  
  
卷298_24  【乌夜啼】王建  
庭树乌，尔何不向别处栖，夜夜夜半当户啼。  
家人把烛出洞户，惊栖失群飞落树。一飞直欲飞上天。  
回回不离旧栖处。未明重绕主人屋，欲下空中黑相触。  
风飘雨湿亦不移，君家树头多好枝。  
  
卷298_25  【簇蚕辞】王建  
蚕欲老，箔头作茧丝皓皓。场宽地高风日多，  
不向中庭[z4 _blank ]蒿草。神蚕急作莫悠扬，年来为尔祭神桑。  
但得青天不下雨，上无苍蝇下无鼠。新妇拜簇愿茧稠，  
女洒桃浆男打鼓。三日开箔雪团团，先将新茧送县官。  
已闻乡里催织作，去与谁人身上著。  
  
卷298_9  【渡辽水】王建  
渡辽水，此去咸阳五千里。来时父母知隔生，  
重著衣裳如送死。亦有白骨归咸阳，营家各与题本乡。  
身在应无回渡日，驻马相看辽水傍。  
  
卷298_10  【空城雀】王建  
空城雀，何不飞来人家住，空城无人种禾黍。  
土间生子草间长，满地蓬蒿幸无主。近村虽有高树枝，  
雨中无食长苦饥。八月小儿挟弓箭，家家畏向田头飞。  
但能不出空城里，秋时百草皆有子。报言黄口莫啾啾，  
长尔得成无横死。  
  
卷298_11  【水运行】王建  
西江运船立红帜，万棹千帆绕江水。去年六月无稻苗，  
已说水乡人饿死。县官部船日算程，暴风恶雨亦不停。  
在生有乐当有苦，三年作官一年行。坏舟畏鼠复畏漏，  
恐向太仓折升斗。辛勤耕种非毒药，看著不入农夫口。  
用尽百金不为费，但得一金即为利。远征海稻供边食，  
岂如多种边头地。  
  
卷298_12  【当窗织】王建  
叹息复叹息，园中有枣行人食。贫家女为富家织。  
翁母隔墙不得力。水寒手涩丝脆断，续来续去心肠烂。  
草虫促促机下啼，两日催成一匹半。输官上顶有零落，  
姑未得衣身不著。当窗却羡青楼倡，十指不动衣盈箱。  
  
卷298_13  【失钗怨】王建  
贫女铜钗惜于玉，失却来寻一日哭。嫁时女伴与作妆，  
头戴此钗如凤凰。双杯行酒六亲喜，我家新妇宜拜堂。  
镜中乍无失髻样，初起犹疑在床上。高楼翠钿飘舞尘，  
明日从头一遍新。  
  
卷298_14  【春燕词】王建  
新燕新燕何不定，东家绿池西家井。飞鸣当户影悠扬，  
一绕檐头一绕梁。黄姑说向新妇女，去年堕子污衣箱。  
已能辞山复过海，幸我堂前故巢在。求食慎勿爱高飞，  
空中饥鸢为尔害。辛勤作窠在画梁，愿得年年主人富。  
  
卷298_15  【主人故池】王建  
高池高阁上连起，荷叶团团盖秋水。  
主人已远凉风生，旧客不来芙蓉死。  
  
卷298_16  【古宫怨】王建  
乳乌哑哑飞复啼，城头晨夕宫中栖。  
吴王别殿绕江水，后宫不开美人死。  
  
卷298_17  【关山月】王建  
关山月，营开道白前军发。冻轮当碛光悠悠，  
照见三堆两堆骨。边风割面天欲明，金沙岭西看看没。  
  
卷298_18  【赠离曲】王建  
合欢叶堕梧桐秋，鸳鸯背飞水分流。少年使我忽相弃。  
雌号雄鸣夜悠悠。夜长月没虫切切，冷风入房灯焰灭。  
若知中路各西东，彼此不忘同心结。收取头边蛟龙枕，  
留著箱中双雉裳。我今焚却旧房物，免使他人登尔床。  
  
卷298_19  【宛转词】王建  
宛宛转转胜上纱，红红绿绿苑中花。  
纷纷泊泊夜飞鸦，寂寂寞寞离人家。  
  
卷298_20  【水夫谣】王建  
苦哉生长当驿边，官家使我牵驿船。辛苦日多乐日少，  
水宿沙行如海鸟。逆风上水万斛重，前驿迢迢后淼淼。  
半夜缘堤雪和雨，受他驱遣还复去。衣寒衣湿披短蓑，  
臆穿足裂忍痛何。到明辛苦无处说，齐声腾踏牵船出。  
一间茆屋何所直，父母之乡去不得。我愿此水作平田，  
长使水夫不怨天。  
  
卷298_21  【田家行】王建  
男声欣欣女颜悦，人家不怨言语别。五月虽热麦风清，  
檐头索索缲车鸣。野蚕作茧人不取，叶间扑扑秋蛾生。  
麦收上场绢在轴，的知输得官家足。不望入口复上身，  
且免向城卖黄犊。回家衣食无厚薄，不见县门身即乐。  
  
卷298_22  【去妇】王建  
新妇去年胼手足，衣不暇缝蚕废簇。白头使我忧家事，  
还如夜里烧残烛。当初为取傍人语，岂道如今自辛苦。  
在时纵嫌织绢迟，有丝不上邻家机。  
  
卷298_23  【神树词】王建  
我家家西老棠树，须晴即晴雨即雨。四时八节上杯盘，  
愿神莫离神处所。男不着丁女在舍，官事上下无言语。  
老身长健树婆娑，万岁千年作神主。  
  
卷298_24  【祝鹊】王建  
神鹊神鹊好言语，行人早回多利赂。  
我今庭中栽好树，与汝作巢当报汝。  
  
卷298_25  【古谣】王建  
一东一西垄头水，一聚一散天边霞。  
一来一去道上客，一颠一倒池中麻。  
  
卷298_26  【公无渡河】王建  
渡头恶天两岸远，波涛塞川如叠坂。幸无白刃驱向前，  
何用将身自弃捐。蛟龙啮骨鱼食血，黄泥直下无青天。  
男儿纵轻妇人语，惜君性命还须取。妇人无力挽断衣，  
舟沈身死悔难追。公无渡河，公须自为。  
  
卷298_27  【海人谣】王建  
海人无家海里住，采珠役象为岁赋。  
恶波横天山塞路，未央宫中常满库。  
  
卷298_28  【行见月】王建  
月初生，居人见月一月行。行行一年十二月，  
强半马上看盈缺。百年欢乐能几何，在家见少行见多。  
不缘衣食相驱遣，此身谁愿长奔波。箧中有帛仓有粟，  
岂向天涯走碌碌。家人见月望我归，正是道上思家时。  
  
卷298_29  【七夕曲】王建  
河边独自看星宿，夜织天丝难接续。抛梭振镊动明珰，  
为有秋期眠不足。遥愁今夜河水隔，龙驾车辕鹊填石。  
流苏翠帐星渚间，环珮无声灯寂寂。两情缠绵忽如故。  
复畏秋风生晓路。幸回郎意且斯须，一年中别今始初。  
明星未出少停车。  
  
卷298_30  【两头纤纤】王建  
两头纤纤青玉玦，半白半黑头上发。  
逼逼仆仆春冰裂，磊磊落落桃花结。  
  
卷298_31  【独漉歌】王建  
独独漉漉，鼠食猫肉。乌日中，鹤露宿。黄河水直人心曲。  
  
卷298_32  【寄远曲】王建  
美人别来无处所，巫山月明湘江雨。千回相见不分明，  
井底看星梦中语。两心相对尚难知，何况万里不相疑。  
  
卷298_33  【伤韦令孔雀词】王建  
可怜孔雀初得时，美人为尔别开池。池边凤凰作伴侣，  
羌声鹦鹉无言语。雕笼玉架嫌不栖，夜夜思归向南舞。  
如今憔悴人见恶，万里更求新孔雀。热眠雨水饥拾虫，  
翠尾盘泥金彩落。多时人养不解飞，海山风黑何处归。  
  
卷298_34  【伤邻家鹦鹉词】王建  
东家小女不惜钱，买得鹦鹉独自怜。自从死却家中女，  
无人更共鹦鹉语。十日不饮一滴浆，泪渍绿毛头似鼠。  
舌关哑咽畜哀怨，开笼放飞离人眼。短声亦绝翠臆翻，  
新墓崔嵬旧巢远。此禽有志女有灵，定为连理相并生。  
  
卷298_35  【春来曲】王建  
春欲来，每日望春门早开。黄衫白马带尘土，  
逢著探春人却回。御堤内园晓过急，九衢大宅家家入。  
青帝少女染桃花，露妆初出红犹湿。光风暾暾蝶宛宛，  
绕树气匝枝柯软。可怜寒食街中郎，早起著得单衣裳。  
少年即见春好处，似我白头无好树。  
  
卷298_36  【春去曲】王建  
春已去，花亦不知春去处。缘冈绕涧却归来，  
百回看著无花树。就中一夜东风恶，收红拾紫无遗落。  
老夫不比少年儿，不中数与春别离。  
  
卷298_37  【东征行】王建  
桐柏水西贼星落，枭雏夜飞林木恶。相国刻日波涛清，  
当朝自请东南征。舍人为宾侍郎副，晓觉蓬莱欠珮声。  
玉阶舞蹈谢旌节，生死向前山可穴。同时赐马并赐衣，  
御楼看带弓刀发。马前猛士三百人，金书左右红旗新。  
司庖常膳皆得对，好事将军封尔身。男儿生杀在手里，  
营门老将皆忧死。曈曈白日当南山，不立功名终不还。  
  
卷298_38  【荆门行】王建  
江边行人暮悠悠，山头殊未见荆州。岘亭西南路多曲，  
栎林深深石镞镞。看炊红米煮白鱼，夜向鸡鸣店家宿。  
南中三月蚊蚋生，黄昏不闻人语声。生纱帷疏薄如雾，  
隔衣噆肤耳边鸣。欲明不待灯火起，唤得官船过蛮水。  
女儿停客茆屋新，开门扫地桐花里。犬声扑扑寒溪烟，  
人家烧竹种山田。巴云欲雨薰石热，麋鹿度江虫出穴。  
大蛇过处一山腥，野牛惊跳双角折。斜分汉水横千山，  
山青水绿荆门关。向前问个长沙路，旧是屈原沈溺处。  
谁家丹旐已南来，逢著流人从此去。月明山鸟多不栖，  
下枝飞上高枝啼。念远心不怿，罗衫卧对章台夕。  
红烛交横各自归，酒醒还是他乡客。壮年留滞尚思家，  
况复白头在天涯。  
  
卷298_39  【镜听词】王建  
重重摩挲嫁时镜，夫婿远行凭镜听。回身不遣别人知，  
人意丁宁镜神圣。怀中收拾双锦带，恐畏街头见惊怪。  
嗟嗟eP々下堂阶，独自灶前来跪拜。出门愿不闻悲哀，  
郎在任郎回未回。月明地上人过尽，好语多同皆道来。  
卷帷上床喜不定。与郎裁衣失翻正。可中三日得相见，  
重绣锦囊磨镜面。  
  
卷298_40  【行宫词】王建  
上阳宫到蓬莱殿，行宫岩岩遥相见。向前天子行幸多，  
马蹄车辙山川遍。当时州县每年修，皆留内人看玉案。  
禁兵夺得明堂后，长闭桃源与绮绣。开元歌舞古草头，  
梁州乐人世嫌旧。官家乏人作宫户，不泥宫墙斫宫树。  
两边仗屋半崩摧，夜火入林烧殿柱。休封中岳六十年，  
行宫不见人眼穿。  
  
卷298_41  【羽林行】王建  
长安恶少出名字，楼下劫商楼上醉。天明下直明光宫，  
散入五陵松柏中。百回杀人身合死，赦书尚有收城功。  
九衢一日消息定，乡吏籍中重改姓。出来依旧属羽林，  
立在殿前射飞禽。  
  
卷298_42  【射虎行】王建  
自去射虎得虎归，官差射虎得虎迟。独行以死当虎命，  
两人因疑终不定。朝朝暮暮空手回，山下绿苗成道径。  
远立不敢污箭镞，闻死还来分虎肉。惜留猛虎著深山，  
射杀恐畏终身闲。  
  
卷298_43  【远将归】王建  
远将归，胜未别离时。在家相见熟，新归欢不足。  
去愿车轮迟，回思马蹄速。但令在舍相对贫，  
不向天涯金绕身。  
  
卷298_44  【寻橦歌】王建  
人间百戏皆可学，寻橦不比诸馀乐。重梳短髻下金钿，  
红帽青巾各一边。身轻足捷胜男子，绕竿四面争先缘。  
习多倚附欹竿滑，上下蹁跹皆著袜。翻身垂颈欲落地，  
却住把腰初似歇。大竿百夫擎不起，袅袅半在青云里。  
纤腰女儿不动容，戴行直舞一曲终。回头但觉人眼见，  
矜难恐畏天无风。险中更险何曾失，山鼠悬头猿挂膝。  
小垂一手当舞盘，斜惨双蛾看落日。斯须改变曲解新，  
贵欲欢他平地人。散时满面生颜色，行步依前无气力。  
  
卷298_45  【铜雀台】王建  
娇爱更何日，高台空数层。含啼映双袖，不忍看西陵。  
漳水东流无复来，百花辇路为苍苔。青楼月夜长寂寞，  
碧云日暮空裴回。君不见邺中万事非昔时，  
古人不在今人悲。春风不逐君王去，草色年年旧宫路。  
宫中歌舞已浮云，空指行人往来处。  
  
卷298_46  【鸡鸣曲】王建  
鸡初鸣，明星照东屋；鸡再鸣，红霞生海腹。  
百官待漏双阙前，圣人亦挂山龙服。宝钗命妇灯下起，  
环珮玲珑晓光里。直内初烧玉案香，司更尚滴铜壶水。  
金吾卫里直郎妻，到明不睡听晨鸡。天头日月相送迎，  
夜栖旦鸣人不迷。  
  
卷298_47  【送衣曲】王建  
去秋送衣渡黄河，今秋送衣上陇坂。妇人不知道径处，  
但问新移军近远。半年著道经雨湿，开笼见风衣领急。  
旧来十月初点衣，与郎著向营中集。絮时厚厚绵纂纂，  
贵欲征人身上暖。愿身莫著裹尸归，愿妾不死长送衣。  
  
卷298_48  【斜路行】王建  
世间娶容非娶妇，中庭牡丹胜松树。九衢大道人不行，  
走马奔车逐斜路。斜路行熟直路荒，东西岂是横太行。  
南楼弹弦北户舞，行人到此多回徨。头白如丝面如茧，  
亦学少年行不返。纵令自解思故乡，轮折蹄穿白日晚。  
谁将古曲换斜音，回取行人斜路心。  
  
卷298_49  【织锦曲】王建  
大女身为织锦户，名在县家供进簿。长头起样呈作官，  
闻道官家中苦难。回花侧叶与人别，唯恐秋天丝线干。  
红缕葳蕤紫茸软，蝶飞参差花宛转。一梭声尽重一梭，  
玉腕不停罗袖卷。窗中夜久睡髻偏，横钗欲堕垂著肩。  
合衣卧时参没后，停灯起在鸡鸣前。一匹千金亦不卖，  
限日未成宫里怪。锦江水涸贡转多，宫中尽著单丝罗。  
莫言山积无尽日，百尺高楼一曲歌。  
  
卷298_50  【捣衣曲（一作送衣曲）】王建  
月明中庭捣衣石，掩帷下堂来捣帛。妇姑相对神力生，  
双揎白腕调杵声。高楼敲玉节会成，家家不睡皆起听。  
秋天丁丁复冻冻，玉钗低昂衣带动。夜深月落冷如刀，  
湿著一双纤手痛。回编易裂看生熟，鸳鸯纹成水波曲。  
重烧熨斗帖两头，与郎裁作迎寒裘。  
  
卷298_51  【秋夜曲二首】王建  
天清漏长霜泊泊，兰绿收荣桂膏涸。高楼云鬟弄婵娟，  
古瑟暗断秋风弦。玉关遥隔万里道，金刀不剪双泪泉。  
香囊火死香气少，向帷合眼何时晓。城乌作营啼野月，  
秦州少妇生离别。  
秋灯向壁掩洞房，良人此夜直明光。  
天河悠悠漏水长，南楼北斗两相当。  
  
卷298_52  【题台州隐静寺】王建  
隐静灵仙寺天凿，杯度飞来建岩壑。五峰直上插银河，  
一涧当空泻寥廓。崆峒黯淡碧琉璃，白云吞吐红莲阁。  
不知势压天几重，钟声常闻月中落。  

## 全唐诗(上)　卷二百九十九

卷299_1  【送人游塞】王建  
初晴天堕丝，晚色上春枝。城下路分处，边头人去时。  
停车数行日，劝酒问回期。亦是茫茫客，还从此别离。  
  
卷299_2  【塞上逢故人】王建  
百战一身在，相逢白发生。何时得乡信，每日算归程。  
走马登寒垄，驱羊入废城。羌笳三两曲，人醉海西营。  
  
卷299_3  【南中】王建  
天南多鸟声，州县半无城。野市依蛮姓，山村逐水名。  
瘴烟沙上起，阴火雨中生。独有求珠客，年年入海行。  
  
卷299_4  【汴路水驿】王建  
晚泊水边驿，柳塘初起风。蛙鸣蒲叶下，鱼入稻花中。  
去舍已云远，问程犹向东。近来多怨别，不与少年同。  
  
卷299_5  【淮南使回留别窦侍御】王建  
恋恋春恨结，绵绵淮草深。病身愁至夜，远道畏逢阴。  
忽逐酒杯会，暂同风景心。从今一分散，还是晓枝禽。  
  
卷299_6  【汴路即事】王建  
千里河烟直，青槐夹岸长。天涯同此路，人语各殊方。  
草市迎江货，津桥税海商。回看故宫柳，憔悴不成行。  
  
卷299_7  【山居】王建  
屋在瀑泉西，茅檐下有溪。闭门留野鹿，分食养山鸡。  
桂熟长收子，兰生不作畦。初开洞中路，深处转松梯。  
  
卷299_8  【醉后忆山中故人（一作故人山中）】王建  
花开草复秋，云水自悠悠。因醉暂无事，在山难免愁。  
遇晴须看月，斗健且登楼。暗想山中伴，如今尽白头。  
  
卷299_9  【送流人】王建  
见说长沙去，无亲亦共愁。阴云鬼门夜，寒雨瘴江秋。  
水国山魈引，蛮乡洞主留。渐看归处远，垂白住炎州。  
  
卷299_10  【贫居】王建  
眼底贫家计，多时总莫嫌。蠹生腾药纸，字暗换书签。  
避雨拾黄叶，遮风下黑帘。近来身不健，时就六壬占。  
  
卷299_11  【过赵居士拟置草堂处所】王建  
休师竹林北，空可两三间。虽爱独居好，终来相伴闲。  
犹嫌近前树，为碍看南山。的有深耕处，春初须早还。  
  
卷299_12  【新开望山处】王建  
新开望山处，今朝减病眠。应移千里道，犹自数峰偏。  
故欲遮春巷，还来绕暮天。老夫行步弱，免到寺门前。  
  
卷299_13  【题东华观】王建  
路尽烟水外，院门题上清。鹤雏灵解语，琼叶软无声。  
白发道心熟，黄衣仙骨轻。寂寥虚境里，何处觅长生。  
  
卷299_14  【饭僧】王建  
别屋炊香饭，薰辛不入家。温泉调葛面，净手摘藤花。  
蒲鲊除青叶，芹齑带紫芽。愿师常伴食，消气有姜茶。  
  
卷299_15  【照镜】王建  
忽自见憔悴，壮年人亦疑。发缘多病落，力为不行衰。  
暖手揉双目，看图引四肢。老来真爱道，所恨觉还迟。  
  
卷299_16  【归昭应留别城中】王建  
喜得近京城，官卑意亦荣。并床欢未定，离室思还生。  
计拙偷闲住，经过买日行。如无自来分，一驿是遥程。  
  
卷299_17  【答寄芙蓉冠子】王建  
一学芙蓉叶，初开映水幽。虽经小儿手，不称老夫头。  
枕上眠常戴，风前醉恐柔。明年有闺阁，此样必难求。  
  
卷299_18  【长安春游】王建  
骑马傍闲坊，新衣著雨香。桃花红粉醉，柳树白云狂。  
不觉愁春去，何曾得日长。牡丹相次发，城里又须忙。  
  
卷299_19  【冬夜感怀】王建  
晚年恩爱少，耳目静于僧。竟夜不闻语，空房唯有灯。  
气嘘寒被湿，霜入破窗凝。断得人间事，长如此亦能。  
  
卷299_20  【初到昭应呈同僚】王建  
白发初为吏，有惭年少郎。自知身上拙，不称世间忙。  
秋雨悬墙绿，暮山宫树黄。同官若容许，长借老僧房。  
  
卷299_21  【县丞厅即事】王建  
宫殿半山上，人家高下居。厅眠受魇，老吏语多虚。  
雨水洗荒竹，溪沙填废渠。圣朝收外府，皆自九天除。  
  
卷299_22  【闲居即事】王建  
老病贪光景，寻常不下帘。妻愁耽酒僻，人怪考诗严。  
小婢偷红纸，娇儿弄白髯。有时看旧卷，未免意中嫌。  
  
卷299_23  【林居】王建  
荒林四面通，门在野田中。顽仆长如客，贫居未胜蓬。  
旧绵衣不暖，新草屋多风。唯去山南近，闲亲贩药翁。  
  
卷299_24  【原上新居十三首】王建  
新占原头地，本无山可归。荒藤生叶晚，老杏著花稀。  
厨舍近泥灶，家人初饱薇。弟兄今四散，何日更相依。  
一家榆柳新，四面远无邻。少愁闻病，庄孤幸得贫。  
耕牛长愿饱，樵仆每怜勤。终日忧衣食，何由脱此身。  
长安无旧识，百里是天涯。寂寞思逢客，荒凉喜见花。  
访僧求贱药，将马中豪家。乍得新蔬菜，朝盘忽觉奢。  
鸡鸣村舍遥，花发亦萧条。野竹初生笋，溪田未得苗。  
家贫僮仆瘦，春冷菜蔬焦。甘分长如此，无名在圣朝。  
春来梨枣尽，啼哭小儿饥。邻富鸡常去，庄贫客渐稀。  
借牛耕地晚，卖树纳钱迟。墙下当官路，依山补竹篱。  
自扫一间房，唯铺独卧床。野羹溪菜滑，山纸水苔香。  
陈药初和白，新经未入黄。近来心力少，休读养生方。  
拟作读经人，空房置净巾。锁茶藤箧密，曝药竹床新。  
老病应随业，因缘不离身。焚香向居士，无计出诸尘。  
移家近住村，贫苦自安存。细问梨果植，远求花药根。  
倩人开废井，趁犊入新园。长爱当山立，黄昏不闭门。  
和暖绕林行，新贫足喜声。扫渠忧竹旱，浇地引兰生。  
山客凭栽树，家僮使入城。门前粉壁上，书著县官名。  
住处钟鼓外，免争当路桥。身闲时却困，儿病可来娇。  
鸡睡日阳暖，蜂狂花艳烧。长安足门户，叠叠看登朝。  
近来年纪到，世事总无心。碣凭人拓，闲诗任客吟。  
送经还野苑，移石入幽林。谷口春风恶，梨花盖地深。  
懒更学诸馀，林中扫地居。腻衣穿不洗，白发短慵梳。  
苦相常多泪，劳生自悟虚。闲行人事绝，亲故亦无书。  
住处去山近，傍园麋鹿行。野桑穿井长，荒竹过墙生。  
新识邻里面，未谙村社情。石田无力及，贱赁与人耕。  
  
卷299_25  【送李评事使蜀】王建  
劝酒不依巡，明朝万里人。转江云栈细，近驿板桥新。  
石冷啼猿影，松昏戏鹿尘。少年为客好，况是益州春。  
  
卷299_26  【新修道居】王建  
世间无所入，学道处新成。两面有山色，六时闻磬声。  
闲加经遍数，老爱字分明。若得离烦恼，焚香过一生。  
  
卷299_27  【赠洪誓师】王建  
老僧真古画，闲坐语中听。识病方书圣，谙山草木灵。  
人来多施药，愿满不持经。相伴寻溪竹，秋苔袜履青。  
  
卷299_28  【题法云禅院僧】王建  
不剃头多日，禅来白发长。合村迎住寺，同学乞修房。  
觉少持经力，忧无养病粮。上山犹得在，自解衲衣裳。  
  
卷299_29  【赠溪翁】王建  
溪田借四邻，不省解忧身。看日和仙药，书符救病人。  
伴僧斋过夏，中酒卧经旬。应得丹砂力，春来黑发新。  
  
卷299_30  【谢李续主簿】王建  
馆舍幸相近，因风及病身。一官虽隔水，四韵是同人。  
衰卧朦胧晓，贫居冷落春。少年无不好，莫恨满头尘。  
  
卷299_31  【寒食（一作张籍诗）】王建  
田舍清明日，家家出火迟。白衫眠古巷，红索搭高枝。  
纱带生难结，铜钗重欲垂。斩新衣踏尽，还似去年时。  
  
卷299_32  【贻小尼师】王建  
新剃青头发，生来未扫眉。身轻礼拜稳，心慢记经迟。  
唤起犹侵晓，催斋已过时。春晴阶下立，私地弄花枝。  
  
卷299_33  【惜欢】王建  
当欢须且欢，过后买应难。岁去停灯守，花开把火看。  
狂来欺酒浅，愁尽觉天宽。次第头皆白，齐年人已残。  
  
卷299_34  【山中惜花】王建  
忽看花渐稀，罪过酒醒时。寻觅风来处，惊张夜落时。  
游丝缠故蕊，宿夜守空枝。开取当轩地，年年树底期。  
  
卷299_35  【和武门下伤韦令孔雀】王建  
孤号秋阁阴，韦令在时禽。觅伴海山黑，思乡橘柚深。  
举头闻旧曲，顾尾惜残金。憔悴不飞去，重君池上心。  
  
卷299_36  【题所赁宅牡丹花】王建  
赁宅得花饶，初开恐是妖。粉光深紫腻，肉色退红娇。  
且愿风留著，惟愁日炙燋。可怜零落蕊，收取作香烧。  
  
卷299_37  【隐者居】王建  
山人住处高，看日上蟠桃。雪缕青山脉，云生白鹤毛。  
朱书护身咒，水噀断邪刀。何物中长食，胡麻慢火熬。  
  
卷299_38  【昭应官舍】王建  
绕厅春草合，知道县家闲。行见雨遮院，卧看人上山。  
避风新浴后，请假未醒间。朝客轻卑吏，从他不往还。  
  
卷299_39  【送严大夫赴桂州】王建  
岭头分界候，一半属湘潭。水驿门旗出，山恋洞主参。  
辟邪犀角重，解酒荔枝甘。莫叹京华远，安南更有南。  
  
卷299_40  【望行人】王建  
自从江树秋，日日望江楼。梦见离珠浦，书来在桂州。  
不同鱼比目，终恨水分流。久不开明镜，多应是白头。  
  
卷299_41  【塞上】王建  
漫漫复凄凄，黄沙暮渐迷。当故乡立，马过旧营嘶。  
断雁逢冰碛，回军占雪溪。夜来山下哭，应是送降奚。  
  
卷299_42  【杜中丞书院新移小竹】王建  
此地本无竹，远从山寺移。经年求养法，隔日记浇时。  
嫩绿卷新叶，残黄收故枝。色经寒不动，声与静相宜。  
爱护出常数，稀稠看自知。贫来缘未有，客散独行迟。  
  
卷299_43  【同于汝锡赏白牡丹】王建  
晓日花初吐，春寒白未凝。月光裁不得，苏合点难胜。  
柔腻于云叶，新鲜掩鹤膺。统心黄倒晕，侧茎紫重棱。  
乍敛看如睡，初开问欲应。并香幽蕙死，比艳美人憎。  
价数千金贵，形相两眼疼。自知颜色好，愁被彩光凌。  
  
卷299_44  【送吴郎中赴忠州】王建  
西台复南省，清白上天知。家每因穷散，官多为直移。  
遥边过驿近，买药出城迟。朝野凭人别，亲情伴酒悲。  
故园愁去后，白发想回时。何处忠州界，山头卓望旗。  
  
卷299_45  【照镜】王建  
终日自缠绕，此身无适缘。万愁生旅夜，百病凑衰年。  
少睡憎明屋，慵行待暖天。痒头梳有虱，风耳炙闻蝉。  
摇白方多错，回金法不全。家贫何所恋，时在老僧边。  
  
卷299_46  【秋日送杜虔州】王建  
忆得宿新宅，别来馀蕙香。初闻守郡远，一日卧空床。  
野驿烟火湿，路人消息狂。山楼添鼓角，村栅立旗枪。  
晚渚露荷败，早衙风桂凉。谢家章句出，江月少辉光。  
  
卷299_47  【送郑权尚书南海】王建  
七郡双旌贵，人皆不忆回。戍头龙脑铺，关口象牙堆。  
敕设薰炉出，蛮辞咒节开。市喧山贼破，金贱海船来。  
白氎家家织，红蕉处处栽。已将身报国，莫起望乡台。  
  
卷299_48  【题别遗爱草堂兼呈李十使君（李十亦尝隐庐山白鹿洞）】王建  
曾住炉峰下，书堂对药台。斩新萝径合，依旧竹窗开。  
砌水亲看决，池荷手自栽。五年方暂至，一宿又须回。  
纵未长归得，犹胜不到来。君家白鹿洞，闻道亦生苔。  
  
卷299_49  【赏牡丹】王建  
此花名价别，开艳益皇都。香遍苓菱死，红烧踯躅枯。  
软光笼细脉，妖色暖鲜肤。满蕊攒黄粉，含棱缕绛苏。  
好和薰御服，堪画入宫图。晚态愁新妇，残妆望病夫。  
教人知个数，留客赏斯须。一夜轻风起，千金买亦无。  

## 全唐诗(上)　卷三百

卷300_1  【赠王枢密】王建  
三朝行坐镇相随，今上春宫见小时。脱下御衣先赐著，  
进来龙马每教骑。长承密旨归家少，独奏边机出殿迟。  
自是姓同亲向说，九重争得外人知。  
  
卷300_2  【早秋过龙武李将军书斋】王建  
高树蝉声秋巷里，朱门冷静似闲居。重装墨画数茎竹，  
长著香薰一架书。语笑侍儿知礼数，吟哦野客任狂疏。  
就中爱读英雄传，欲立功勋恐不如。  
  
卷300_3  【江陵即事】王建  
瘴云梅雨不成泥，十里津楼压大堤。蜀女下沙迎水客，  
巴童傍驿卖山鸡。寺多红药烧人眼，地足青苔染马蹄。  
夜半独眠愁在远，北看归路隔蛮溪。  
  
卷300_4  【题花子赠渭州陈判官】王建  
腻如云母轻如粉，艳胜香黄薄胜蝉。点绿斜蒿新叶嫩，  
添红石竹晚花鲜。鸳鸯比翼人初帖，蛱蝶重飞样未传。  
况复萧郎有情思，可怜春日镜台前。  
  
卷300_5  【送从侄拟赴江陵少尹】王建  
江陵少尹好闲官，亲故皆来劝自宽。无事日长贫不易，  
有才年少屈终难。沙头欲买红螺盏，渡口多呈白角盘。  
应向章华台下醉，莫冲云雨夜深寒。  
  
卷300_6  【华清宫感旧】王建  
尘到朝元边使急，千官夜发六龙回。辇前月照罗衫泪，  
马上风吹蜡烛灰。公主妆楼金锁涩，贵妃汤殿玉莲开。  
有时云外闻天乐，知是先皇沐浴来。  
  
卷300_7  【九仙公主旧庄】王建  
仙居五里外门西，石路亲回御马蹄。天使来栽宫里树，  
罗衣自买院前溪。野牛行傍浇花井，本主分将灌药畦。  
楼上凤凰飞去后，白云红叶属山鸡。  
  
卷300_8  【郭家溪亭】王建  
高亭望见长安树，春草冈西旧院斜。光动绿烟遮岸竹，  
粉开红艳塞溪花。野泉闻洗亲王马，古柳曾停贵主车。  
妆阁书楼倾侧尽，云山新卖与官家。  
  
卷300_9  【题金家竹溪】王建  
少年因病离天仗，乞得归家自养身。买断竹溪无别主，  
散分泉水与新邻。山头鹿下长惊犬，池面鱼行不怕人。  
乡使到来常款语，还闻世上有功臣。  
  
卷300_10  【题应圣观（观即李林甫旧宅）】王建  
精思堂上画三身，回作仙宫度美人。赐额御书金字贵，  
行香天乐羽衣新。空廊鸟啄花砖缝，小殿虫缘玉像尘。  
头白女冠犹说得，蔷薇不似已前春。  
  
卷300_11  【同于汝锡游降圣观】王建  
秦时桃树满山坡，骑鹿先生降大罗。路尽溪头逢地少，  
门连内里见天多。荒泉坏简朱砂暗，古塔残经篆字讹。  
闻说开元斋醮日，晓移行漏帝亲过。  
  
卷300_12  【逍遥翁溪亭】王建  
逍遥翁在此裴回，帝改溪名起石台。车马到春常借问，  
子孙因选暂归来，稀疏野竹人移折，零落蕉花雨打开。  
无主青山何所直，卖供官税不如灰。  
  
卷300_13  【寻李山人不遇】王建  
山客长须少在时，溪中放鹤洞中棋。生金有气寻还远，  
仙药成窠见即移。莫为无家陪寺食，应缘将米寄人炊。  
从头石上留名去，独向南峰问老师。  
  
卷300_14  【题石瓮寺】王建  
青崖白石夹城东，泉脉钟声内里通。地压龙蛇山色别，  
屋连宫殿匠名同。檐灯经夏纱笼黑，溪叶先秋腊树红。  
天子亲题诗总在，画扉长锁碧龛中。  
  
卷300_15  【早登西禅寺阁】王建  
上方台殿第三层，朝壁红窗日气凝。烟雾开时分远寺，  
山川晴处见崇陵。沙湾漾水图新粉，绿野荒阡晕色缯。  
莫说城南月灯阁，自诸楼看总难胜。  
  
卷300_16  【题江寺兼求药子】王建  
隋朝旧寺楚江头，深谢师僧引客游。空赏野花无过夜，  
若看琪树即须秋。红珠落地求谁与，青角垂阶自不收。  
愿乞野人三两粒，归家将助小庭幽。  
  
卷300_17  【题诜法师院】王建  
三年说戒龙宫里，巡礼还来向水行。多爱贫穷人远请，  
长修破落寺先成。秋天盆底新荷色，夜地房前小竹声。  
僧院不求诸处好，转经唯有一窗明。  
  
卷300_18  【酬于汝锡晓雪见寄】王建  
欲明天色白漫漫，打叶穿帘雪未干。薄落阶前人踏尽，  
差池树里鸟衔残。旋销迎暖沾墙少，斜舞遮春到地难。  
劳动更裁新样绮，红灯一夜剪刀寒。  
  
卷300_19  【从军后寄山中友人】王建  
爱仙无药住溪贫，脱却山衣事汉臣。夜半听鸡梳白发，  
天明走马入红尘。村童近去嫌腥食，野鹤高飞避俗人。  
劳动先生远相示，别来弓箭不离身。  
  
卷300_20  【寄汴州令狐相公】王建  
三军江口拥双旌，虎帐长开自教兵。机锁恶徒狂寇尽，  
恩驱老将壮心生。水门向晚茶商闹，桥市通宵酒客行。  
秋日梁王池阁好，新歌散入管弦声。  
  
卷300_21  【别李赞侍御】王建  
同受艰难骠骑营，半年中听揭枪声。草头送酒驱村乐，  
贼里看花著探兵。讲易工夫寻已圣，说诗门户别来情。  
荐书自入无消息，卖尽寒衣却出城。  
  
卷300_22  【和蒋学士新授章服】王建  
五色箱中绛服春，笏花成就白鱼新。看宣赐处惊回眼，  
著谢恩时便称身。瑞草唯承天上露，红鸾不受世间尘。  
翰林同贺文章出，惊动茫茫下界人。  
  
卷300_23  【岁晚自感】王建  
人皆欲得长年少，无那排门白发催。一向破除愁不尽，  
百方回避老须来。草堂未办终须置，松树难成亦且栽。  
沥酒愿从今日后，更逢二十度花开。  
  
卷300_24  【昭应官舍】王建  
痴顽终日羡人闲，却喜因官得近山。斜对寺楼分寂寂，  
远从溪路借潺潺。眇身多病唯亲药，空院无钱不要关。  
文案把来看未会，虽书一字甚惭颜。  
  
卷300_25  【寄旧山僧】王建  
因依老宿发心初，半学修心半读书。雪后每常同席卧，  
花时未省两山居。猎人箭底求伤雁，钓户竿头乞活鱼。  
一向风尘取烦恼，不知衰病日难除。  
  
卷300_26  【武陵春日】王建  
寻春何事却悲凉，春到他乡忆故乡。秦女洞桃欹涧碧，  
楚王堤柳舞烟黄。波涛入梦家山远，名利关身客路长。  
不似冥心叩尘寂，玉编金轴有仙方。  
  
卷300_27  【寄分司张郎中】王建  
一别京华年岁久，卷中多见岭南诗。声名已压众人上，  
愁思未平双鬓知。江郡迁移犹远地，仙官荣宠是分司。  
青天白日当头上，会有求闲不得时。  
  
卷300_28  【上武元衡相公】王建  
旌旗坐镇蜀江雄，帝命重开旧閤崇。褒贬唐书天历上，  
捧持尧日庆云中。孤情迥出鸾皇远，健思潜搜海岳空。  
长得萧何为国相，自西流水尽朝宗。  
  
卷300_29  【上张弘靖相公】王建  
传封三世尽河东，家占中条第一峰。旱岁天教作霖雨，  
明时帝用补山龙。草开旧路沙痕在，日照新池凤迹重。  
卑散自知霄汉隔，若为门下赐从容。  
  
卷300_30  【上裴度舍人】王建  
小松双对凤池开，履迹衣香逼上台。天意皆从彩毫出，  
宸心尽向紫烟来。非时玉案呈宣旨，每日金阶谢赐回。  
仙侣何因记名姓，县丞头白走尘埃。  
  
卷300_31  【上杜元颖相公】王建  
学士金銮殿后居，天中行坐侍龙舆。承恩不许离床谢，  
密诏常教倚案书。马上唤遮红觜鸭，船头看钓赤鳞鱼。  
闲曹散吏无相识，犹记荆州拜谒初。  
  
卷300_32  【赠卢汀谏议】王建  
青蛾不得在床前，空室焚香独自眠。功证诗篇离景象，  
药成官位属神仙。闲过寺观长冲夜，立送封章直上天。  
近见兰台诸吏说，御诗新集未教传。  
  
卷300_33  【贺杨巨源博士拜虞部员外】王建  
合归兰署已多时，上得金梯亦未迟。两省郎官开道路，  
九州山泽属曹司。诸生拜别收书卷，旧客看来读制词。  
残著几丸仙药在，分张还遣病夫知。  
  
卷300_34  【赠郭将军】王建  
承恩新拜上将军，当直巡更近五云。天下表章经院过，  
宫中语笑隔墙闻。密封计策非时奏，别赐衣裳到处薰。  
向晚临阶看号簿，眼前风景任支分。  
  
卷300_35  【赠田将军】王建  
初从学院别先生，便领偏师得战名。大小独当三百阵，  
纵横只用五千兵。回残匹帛归天库，分好旌旗入禁营。  
自执金吾长上直，蓬莱宫里夜巡更。  
  
卷300_36  【赠胡泟将军】王建  
书生难得是金吾，近日登科记总无。半夜进傩当玉殿，  
未明排仗到铜壶。朱牌面上分官契，黄纸头边押敕符。  
恐要蕃中新道路，指挥重画五城图。  
  
卷300_37  【留别田尚书】王建  
拟报平生未杀身，难离门馆起居频。不看匣里钗头古，  
犹恋机中锦样新。一旦甘为漳岸老，全家却作杜陵人。  
朝天路在骊山下，专望红旗拜旧尘。  
  
卷300_38  【送唐大夫罢节归山】王建  
年少平戎老学仙，表求骸骨乞生全。不堪腰下悬金印，  
已向云西寄玉田。旄节抱归官路上，公卿送到国门前。  
人间鸡犬同时去，遥听笙歌隔水烟。  
  
卷300_39  【送司空神童】王建  
杏花坛上授书时，不废中庭趁蝶飞。暗写五经收部秩，  
初年七岁著衫衣。秋堂白发先生别，古巷青襟旧伴归。  
独向凤城持荐表，万人丛里有光辉。  
  
卷300_40  【送振武张尚书】王建  
回天转地是将军，扶助春宫上五云。抚背恩虽同骨肉，  
拥旄名未敌功勋。尽收壮勇填兵数，不向蕃浑夺马群。  
闲即单于台下猎，威声直到海西闻。  
  
卷300_41  【送吴谏议上饶州】王建  
鄱阳太守是真人，琴在床头箓在身。曾向先皇边谏事，  
还应上帝处称臣。养生自有年支药，税户应停月进银。  
净扫水堂无侍女，下街唯共鹤殷勤。  
  
卷300_42  【赠阎少保】王建  
髭须虽白体轻健，九十三来却少年。问事爱知天宝里，  
识人皆是武皇前。玉装剑佩身长带，绢写方书子不传。  
侍女常时教合药，亦闻私地学求仙。  
  
卷300_43  【送魏州李相公】王建  
百代功勋一日成，三年五度换双旌。闲来不对人论战，  
难处长先自请行。旗下可闻诛败将，阵头多是用降兵。  
当朝面受新恩去，算料妖星不敢生。  
  
卷300_44  【赠索暹将军】王建  
浑身著箭瘢犹在，万槊千刀总过来。轮剑直冲生马队，  
抽旗旋踏死人堆。闻休斗战心还痒，见说烟尘眼即开。  
泪滴先皇阶下土，南衙班里趁朝回。  
  
卷300_45  【赠王屋道士赴诏】王建  
玉皇符诏下天坛，玳瑁头簪白角冠。鹤遣院中童子养，  
鹿凭山下老人看。法成不怕刀枪利，体实常欺石榻寒。  
能断世间腥血味，长生只要一丸丹。  
  
卷300_46  【赠王处士】王建  
松树当轩雪满池，青山掩障碧纱幮。鼠来案上常偷水，  
鹤在床前亦看棋。道士写将行气法，家童授与步虚词。  
世间有似君应少，便乞从今作我师。  
  
卷300_47  【洛中张籍新居】王建  
最是城中闲静处，更回门向寺前开。云山且喜重重见，  
亲故应须得得来。借倩学生排药合，留连处士乞松栽。  
自君移到无多日，墙上人名满绿苔。  
  
卷300_48  【题裴处士碧虚溪居】王建  
鸟声真似深山里，平地人间自不同。春圃紫芹长卓卓，  
暖泉青草一丛丛。松台前后花皆别，竹崦高低水尽通。  
细问来时从近远，溪名载入县图中。  
  
卷300_49  【送阿史那将军安西迎旧使灵榇（一作送史将军）】王建  
汉家都护边头没，旧将麻衣万里迎。阴地背行山下火，  
风天错到碛西城。单于送葬还垂泪，部曲招魂亦道名。  
却入杜陵秋巷里，路人来去读铭旌。  
  
卷300_50  【赠崔礼驸马】王建  
凤凰楼阁连宫树，天子崔郎自爱贫。金埒减添栽药地，  
玉鞭平与卖书人。家中弦管听常少，分外诗篇看即新。  
一月一回陪内宴，马蹄犹厌踏香尘。  
  
卷300_51  【赠太清卢道士】王建  
上清道士未升天，南岳中华作散仙。书卖八分通字学，  
丹烧九转定人年。修行近日形如鹤，导引多时骨似绵。  
想向诸山寻礼遍，却回还守老君前。  
  
卷300_52  【送宫人入道】王建  
休梳丛鬓洗红妆，头戴芙蓉出未央。弟子抄将歌遍叠，  
宫人分散舞衣裳。问师初得经中字，入静犹烧内里香。  
发愿蓬莱见王母，却归人世施仙方。  
  
卷300_53  【上李吉甫相公】王建  
圣朝齐贺说逢殷，霄汉无云日月真。金鼎调和天膳美，  
瑶池沐浴赐衣新。两河开地山川正，四海休兵造化仁。  
曾向山东为散吏，当今窦宪是贤臣。  
  
卷300_54  【上李益庶子】王建  
紫烟楼阁碧纱亭，上界诗仙独自行。奇险驱回还寂寞，  
云山经用始鲜明。藕绡纹缕裁来滑，镜水波涛滤得清。  
昏思愿因秋露洗，幸容阶下礼先生。  
  
卷300_55  【题元郎中新宅】王建  
近移松树初栽药，经帙书签一切新。铺设暖房迎道士，  
支分闲院著医人。买来高石虽然贵，入得朱门未免贫。  
惟有好诗名字出，倍教年少损心神。  
  
卷300_56  【初授太府丞言怀】王建  
除书亦下属微班，唤作官曹便不闲。检案事多关市井，  
听人言志在云山。病童唤著唯行慢，老马鞭多转放顽。  
此去仙宫无一里，遥看松树众家攀。  
  
卷300_57  【赠李愬仆射】王建  
唐州将士死生同，尽逐双旌旧镇空。独破淮西功业大，  
新除陇右世家雄。时每笑论兵法，识势还轻立战功。  
次第各分茅土贵，殊勋并在一门中。  
  
卷300_58  【书赠旧浑二曹长】王建  
二年同在华清下，入县门中最近邻。替饮觥筹知户小，  
助成书屋见家贫。夜棋临散停分客，朝浴先回各送人。  
僮仆使来传语熟，至今行酒校殷勤。  
  
卷300_59  【上崔相公】王建  
枯桂衰兰一遍春，唯将道德定君臣。施行圣泽山川润，  
图画天文彩色新。开阁覆看祥瑞历，封名直进薜萝人。  
应怜老病无知己，自别溪中满鬓尘。  
  
卷300_60  【寄杨十二秘书】王建  
初移古寺正南方，静是浮山远是庄。定犹行背街鼓，  
月高还去打僧房。新诗欲写中朝满，旧卷常抄外国将。  
闲出天门醉骑马，可怜蓬阁秘书郎。  
  
卷300_61  【谢田赞善见寄】王建  
五侯三任未相称，头白如丝作县丞。错判符曹群吏笑，  
乱书岩石一山憎。自知酒病衰肠怯，遥怕春残百鸟凌。  
年少力生犹不敌，况加憔悴闷腾腾。  
  
卷300_62  【晚秋病中】王建  
万事风吹过耳轮，贫儿活计亦曾闻。偶逢新语书红叶，  
难得闲人话白云。霜下野花浑著地，寒来溪鸟不成群。  
病多体痛无心力，更被头边药气熏。  
  
卷300_63  【薛二十池亭】王建  
每个树边消一日，绕池行匝又须行。异花多是非时有，  
好竹皆当要处生。斜竖小桥看岛势，远移山石作泉声。  
浮萍著岸风吹歇，水面无尘晚更清。  
  
卷300_64  【故梁国公主池亭】王建  
平阳池馆枕秦川，门锁南山一朵烟。素柰花开西子面，  
绿榆枝散沈郎钱。装檐玳瑁随风落，傍岸逐暖眠。  
寂寞空馀歌舞地，玉箫声绝凤归天。  
  
卷300_65  【题柱国寺】王建  
皇帝施钱修此院，半居天上半人间。丹梯暗出三重阁，  
古像斜开一面山。松柏自穿空地少，川原不税小僧闲。  
行香天使长相续，早起离城日午还。  
  
卷300_66  【昭应官舍书事】王建  
县在华清宫北面，晓看楼殿正相当。庆云出处依时报，  
御果呈来每度尝。腊月近汤泉不冻，夏天临渭屋多凉。  
两衙早被官拘束，登阁巡溪亦属忙。  
  
卷300_67  【昭应李郎中见贻佳作次韵奉酬】王建  
窗户风凉四面开，陶公爱晚上高台。中庭不热青山入，  
野水初晴白鸟来。精思道心缘境熟，粗疏文字见诗回。  
诸生围绕新篇读，玉阙仙官少此才。  
  
卷300_68  【闲说】王建  
桃花百叶不成春，鹤寿千年也未神。秦陇州缘鹦鹉贵，  
王侯家为牡丹贫。歌头舞遍回回别，鬓样眉心日日新。  
鼓动六街骑马出，相逢总是学狂人。  
  
卷300_69  【自伤】王建  
衰门海内几多人，满眼公卿总不亲。四授官资元七品，  
再经婚娶尚单身。图书亦为频移尽，兄弟还因数散贫。  
独自在家长似客，黄昏哭向野田春。  
  
卷300_70  【田侍中宴席】王建  
香熏罗幕暖成烟，火照中庭烛满筵。整顿舞衣呈玉腕，  
动摇歌扇露金钿。青蛾侧座调双管，彩凤斜飞入五弦。  
虽是沂公门下客，争将肉眼看云天。  
  
卷300_71  【寒食日看花】王建  
早入公门到夜归，不因寒食少闲时。颠狂绕树猿离锁，  
跳踯缘冈马断羁。酒污衣裳从客笑，醉饶言语觅花知。  
老来自喜身无事，仰面西园得咏诗。  
  
卷300_72  【和少府崔卿微雪早朝】王建  
蓬莱春雪晓犹残，点地成花绕百官。已傍祥鸾迷殿角，  
还穿瑞草入袍襕。无多白玉阶前湿，积渐青松叶上干。  
粉画南山棱郭出，初晴一半隔云看。  
  
卷300_73  【和胡将军寓直】王建  
宫鸦栖定禁枪攒，楼殿深严月色寒。进状直穿金戟槊，  
探更先傍玉钩栏。漏传五点班初合，鼓动三声仗已端。  
遥见正南宣不坐，新栽松树唤人看。  
  
卷300_74  【春日五门西望】王建  
百官朝下五门西。尘起春风过玉堤。黄帕盖鞍呈了马，  
红罗系项斗回鸡。馆松枝重墙头出，御柳条长水面齐。  
唯有教坊南草绿，古苔阴地冷凄凄。  
  
卷300_75  【长安早春】王建  
霏霏漠漠绕皇州，销雪欺寒不自由。先向红妆添晓梦，  
争来白发送新愁。暖催衣上缝罗胜，晴报窗中点彩球。  
每度暗来还暗去，今年须遣蝶迟留。  
  
卷300_76  【早春病中】王建  
日日春风阶下起，不吹光彩上寒株。师教绛服禳衰月，  
妻许青衣侍病夫。健羡人家多力子，祈求道士有神符。  
世间方法从谁问，卧处还看药草图。  
  
卷300_77  【上阳宫】王建  
上阳花木不曾秋，洛水穿宫处处流。画阁红楼宫女笑，  
玉箫金管路人愁。幔城入涧橙花发，玉辇登山桂叶稠。  
曾读列仙王母传，九天未胜此中游。  
  
卷300_78  【李处士故居】王建  
露浓烟重草萋萋，树映阑干柳拂堤。一院落花无客醉，  
半窗残月有莺啼。芳筵想像情难尽，故榭荒凉路欲迷。  
风景宛然人自改，却经门外马频嘶。  
  
卷300_79  【寄贾岛（一作张籍赠项斯诗）】王建  
尽日吟诗坐忍饥，万人中觅似君稀。僮眠冷榻朝犹卧。  
驴放秋田夜不归。傍暖旋收红落叶，觉寒犹著旧生衣。  
曲江池畔时时到，为爱鸬鹚雨后飞。  
  
卷300_80  【村居即事】王建  
休看小字大书名，向日持经眼却明。时过无心求富贵，  
身闲不梦见公卿。因寻寺里薰辛断，自别城中礼数生。  
斜月照房新睡觉，西峰半夜鹤来声。  
  
卷300_81  【维扬冬末寄幕中二从事】王建  
江上数株桑枣树，自从离乱更荒凉。那堪旅馆经残腊，  
只把空书寄故乡。典尽客衣三尺雪，炼精诗句一头霜。  
故人多在芙蓉幕，应笑孜孜道未光。  
  
卷300_82  【寄杜侍御】王建  
何须服药觅升天，粉阁为郎即是仙。买宅但幽从索价，  
栽松取活不争钱。退朝寺里寻荒塔，经宿城南看野泉。  
道气清凝分晓爽，诗情冷瘦滴秋鲜。学通儒释三千卷，  
身拥旌旗二十年。春巷偶过同户饮，暖窗时与对床眠。  
破除心力缘书癖，伤瘦花枝为酒颠。今日总来归圣代，  
丈人先达幸相怜。  
  
卷300_83  【寄上韩愈侍郎】王建  
重登大学领儒流，学浪词锋压九州。不以雄名疏野贱，  
唯将直气折王侯。咏伤松桂青山瘦，取尽珠玑碧海愁。  
叙述异篇经总别，鞭驱险句最先投。碑文合遣贞魂谢，  
史笔应令谄骨羞。清俸探将还酒债，黄金旋得起书楼。  
参来拟设官人礼，朝退多逢月阁游。见说云泉求住处，  
若无知荐一生休。  
  
卷300_84  【赠华州郑大夫】王建  
此官出入凤池头，通化门前第一州。少华山云当驿起，  
小敷溪水入城流。空闲地内人初满，词讼牌前草渐稠。  
报状拆开知足雨，赦书宣过喜无囚。自来不说双旌贵，  
恐替长教百姓愁。公退晚凉无一事，步行携客上南楼。  
  
卷300_85  【寄贺田侍中东平功成】王建  
使回高品满城传，亲见沂公在阵前。百里旗幡冲即断，  
两重衣甲射皆穿。探知点检兵应怯，算得新移栅未坚。  
营被数惊乘势破，将经频败遂生全。密招残寇防人觉，  
遥斩元凶恐自专。首让诸军无敢近，功归部曲不争先。  
开通州县斜连海，交割山河直到燕。战马散驱还逐草，  
肉牛齐散却耕田。府中独拜将军贵，门下兼分宰相权。  
唐史上头功第一，春风双节好朝天。  
  
卷300_86  【送裴相公上太原】王建  
还携堂印向并州，将相兼权是武侯。时难独当天下事，  
功成却进手中筹。再三陈乞垆烟里，前后封章玉案头。  
朱架早朝立剑戟，绿槐残雨看张油。遥知塞雁从今好，  
直得渔阳已北愁。边铺警巡旗尽换，山城候馆壁重修。  
千群白刃兵迎节，十对红妆妓打球。圣主分明交暂去，  
不须高起见京楼。  

## 全唐诗(中)　卷三百零一

卷301_1  【题柏岩禅师影堂】王建  
山中砖塔闭，松下影堂新。恨不生前识，今朝礼画身。  
  
卷301_2  【送人】王建  
河亭收酒器，语尽各西东。回首不相见，行车秋雨中。  
  
卷301_3  【春意二首】王建  
去日丁宁别，情知寒食归。缘逢好天气，教熨看花衣。  
谁是杏园主，一枝临古岐。从伤早春意，乞取欲开枝。  
  
卷301_4  【夜闻子规】王建  
子规啼不歇，到晓口应穿。况是不眠夜，声声在耳边。  
  
卷301_5  【四望驿松】王建  
当初北涧别，直至此庭中。何意闻鞞耳，听君枝上风。  
  
卷301_6  【江馆】王建  
水面细风生，菱歌慢慢声。客亭临小市，灯火夜妆明。  
  
卷301_7  【题江台驿（一作江台驿有题）】王建  
水北金台路，年年行客稀。近闻天子使，多取雁门归。  
  
卷301_8  【赠谪者】王建  
何罪过长沙，年年北望家。重封岭头信，一树海边花。  
  
卷301_9  【戏酬卢秘书】王建  
芸香阁里人，采摘御园春。取此和仙药，犹治老病身。  
  
卷301_10  【小松】王建  
小松初数尺，未有直生枝。闲即傍边立，看多长却迟。  
  
卷301_11  【秋夜】王建  
夜久叶露滴，秋虫入户飞。卧多骨髓冷，起覆旧绵衣。  
  
卷301_12  【水精】王建  
映水色不别，向月光还度。倾在荷叶中，有时看是露。  
  
卷301_13  【香印】王建  
闲坐烧印香，满户松柏气。火尽转分明，青苔碑上字。  
  
卷301_14  【秋灯】王建  
向壁暖悠悠，罗帏寒寂寂。斜照碧山图，松间一片石。  
  
卷301_15  【落叶】王建  
陈绿向参差，初红已重叠。中庭初扫地，绕树三两叶。  
  
卷301_16  【园果】王建  
雨中梨果病，每树无数个。小儿出入看，一半鸟啄破。  
  
卷301_17  【野菊】王建  
晚艳出荒篱，冷香著秋水。忆向山中见，伴蛩石壁里。  
  
卷301_18  【荒园】王建  
朝日满园霜，牛冲篱落坏。扫掠黄叶中，时时一窠薤。  
  
卷301_19  【南涧】王建  
野桂香满溪，石莎寒覆水。爱此南涧头，终日潺湲里。  
  
卷301_20  【晚蝶】王建  
粉翅嫩如水，绕砌乍依风。日高山露解，飞入菊花中。  
  
卷301_21  【田家】王建  
啾啾雀满树，霭霭东坡雨。田家夜无食，水中摘禾黍。  
  
卷301_22  【新嫁娘词三首】王建  
邻家人未识，床上坐堆堆。郎来傍门户，满口索钱财。  
锦幛两边横，遮掩侍娘行。遣郎铺簟席，相并拜亲情。  
三日入厨下，洗手作羹汤。未谙姑食性，先遣小姑尝。  
  
卷301_23  【故行宫】王建  
寥落古行宫，宫花寂寞红。白头宫女在，闲坐说玄宗。  
  
卷301_24  【酬从侄再看诗本（一作酬从侄借诗本）】王建  
眼暗没功夫，慵来剪刻粗。自看花样古，称得少年无。  
  
卷301_25  【别自栽小树】王建  
去年今日栽，临去见花开。好住守空院，夜间人不来。  
  
卷301_26  【早发汾南】王建  
桥上车马发，桥南烟树开。青山斜不断，迢递故乡来。  
  
卷301_27  【宫中三台词二首】王建  
鱼藻池边射鸭，芙蓉园里看花。  
日色柘袍相似，不著红鸾扇遮。  
池北池南草绿，殿前殿后花红。  
天子千年万岁，未央明月清风。  
  
卷301_28  【江南三台词四首】王建  
扬州桥边少妇，长安城里商人。  
二年不得消息，各自拜鬼求神。  
青草湖边草色，飞猿岭上猿声。  
万里湘江客到，有风有雨人行。  
树头花落花开，道上人去人来。  
朝愁暮愁即老，百年几度三台。  
闻身强健且为，头白齿落难追。  
准拟百年千岁，能得几许多时。  
  
卷301_29  【御猎】王建  
青山直绕凤城头，浐水斜分入御沟。  
新教内人唯射鸭，长随天子苑东游。  
  
卷301_30  【长门烛】王建  
秋夜床前蜡烛微，铜壶滴尽晓钟迟。  
残光欲灭还吹著，年少宫人未睡时。  
  
卷301_31  【过绮岫宫（东都永宁县西五里）】王建  
玉楼倾倒粉墙空，重叠青山绕故宫。  
武帝去来罗袖尽，野花黄蝶领春风。  
  
卷301_32  【朝天词十首寄上魏博田侍中】王建  
山川初展国图宽，未识龙颜坐不安。  
风动白髯旌节下，过时天子御楼看。  
相感君臣总泪流，恩深舞蹈不知休。  
初从战地来无物，唯奏新添十八州。  
催修水殿宴沂公，与别诸侯总不同。  
隔月太常先习乐，金书牌纛彩云中。  
无人敢夺在先筹，天子门边送与球。  
遥索彩箱新样锦，内人舁出马前头。  
御马牵来亲自试，珠球到处玉蹄知。  
殿头宣赐连催上，未解红缨不敢骑。  
老作三公经献寿，临时犹自语差池。  
私从班里来长跪，捧上金杯便合仪。  
四海无波乞放闲，三封手疏犯龙颜。  
他时若有边尘动，不待天书自出山。  
胡马悠悠未尽归，玉关犹隔吐蕃旗。  
老臣一表求高卧，边事从今欲问谁。  
威容难画改频频，眉目分毫恐不真。  
有诏别图书阁上，先教粉本定风神。  
重赐弓刀内宴回，看人城外满楼台。  
君臣不作多时别，收尽边旗当日来。  
  
卷301_33  【霓裳词十首】王建  
弟子部中留一色，听风听水作霓裳。  
散声未足重来授，直到床前见上皇。  
中管五弦初半曲，遥教合上隔帘听。  
一声声向天头落，效得仙人夜唱经。  
自直梨园得出稀，更番上曲不教归。  
一时跪拜霓裳彻，立地阶前赐紫衣。  
旋翻新谱声初足，除却梨园未教人。  
宣与书家分手写，中官走马赐功臣。  
伴教霓裳有贵妃，从初直到曲成时。  
日长耳里闻声熟，拍数分毫错总知。  
弦索摐摐隔彩云，五更初发一山闻。  
武皇自送西王母，新换霓裳月色裙。  
敕赐宫人澡浴回，遥看美女院门开。  
一山星月霓裳动，好字先从殿里来。  
传呼法部按霓裳，新得承恩别作行。  
应是贵妃楼上看，内人舁下彩罗箱。  
朝元阁上山风起，夜听霓裳玉露寒。  
宫女月中更替立，黄金梯滑并行难。  
知向华清年月满，山头山底种长生。  
去时留下霓裳曲，总是离宫别馆声。  
  
卷301_34  【宫前早春（一作华清宫）】王建  
酒幔高楼一百家，宫前杨柳寺前花。  
内园分得温汤水，二月中旬已进瓜。  
  
卷301_35  【奉同曾郎中题石瓮寺得嵌韵】王建  
寺门连内绕丹岩，下界云开数过帆。  
遥指上皇翻曲处，百官题字满西嵌。  
  
卷301_36  【旧宫人】王建  
先帝旧宫宫女在，乱丝犹挂凤凰钗。  
霓裳法曲浑抛却，独自花间扫玉阶。  
  
卷301_37  【新授戒尼师】王建  
新短方裙叠作棱，听钟洗钵绕青蝇。  
自知戒相分明后，先出坛场礼大僧。  
  
卷301_38  【太和公主和蕃】王建  
塞黑云黄欲渡河，风沙眯眼雪相和。  
琵琶泪湿行声小，断得人肠不在多。  
  
卷301_39  【元太守同游七泉寺】王建  
盘磴回廊古塔深，紫芝红药入云寻。  
晚吹箫管秋山里，引得獮猴出象林。  
  
卷301_40  【望定州寺】王建  
回看佛阁青山半，三四年前到上头。  
省得老僧留不住，重寻更可有因由。  
  
卷301_41  【道中寄杜书记】王建  
西南东北暮天斜，巴字江边楚树花。  
珍重荆州杜书记，闲时多在广师家。  
  
卷301_42  【听琴】王建  
无事此身离白云，松风溪水不曾闻。  
至心听著仙翁引，今看青山围绕君。  
  
卷301_43  【赠陈评事】王建  
识君虽向歌钟会，说事不离云水间。  
春夜酒醒长起坐，灯前一纸洞庭山。  
  
卷301_44  【寄画松僧】王建  
天香寺里古松僧，不画枯松落石层。  
最爱临江两三树，水禽栖处解无藤。  
  
卷301_45  【花褐裘】王建  
对织芭蕉雪毳新，长缝双袖窄裁身。  
到头须向边城著，消杀秋风称猎尘。  
  
卷301_46  【夜看美人宫棋】王建  
宫棋布局不依经，黑白分明子数停。  
巡拾玉沙天汉晓，犹残织女两三星。  
  
卷301_47  【上田仆射】王建  
一方新地隔河烟，曾接诸生听管弦。  
却忆去年寒食会，看花犹在水堂前。  
  
卷301_48  【江陵道中】王建  
菱叶参差萍叶重，新蒲半折夜来风。  
江村水落平地出，溪畔渔船青草中。  
  
卷301_49  【冬至后招于秀才】王建  
日近山红暖气新，一阳先入御沟春。  
闻闲立马重来此，沐浴明年称意身。  
  
卷301_50  【别曲】王建  
毒蛇在肠疮满背，去年别家今别弟。  
马头对哭各东西，天边柳絮无根蒂。  
  
卷301_51  【长安别】王建  
长安清明好时节，只宜相送不宜别。  
恶心床上铜片明，照见离人白头发。  
  
卷301_52  【宫人斜】王建  
未央墙西青草路，宫人斜里红妆墓。  
一边载出一边来，更衣不减寻常数。  
  
卷301_53  【春词】王建  
良人朝早半夜起，樱桃如珠露如水。  
下堂把火送郎回，移枕重眠晓窗里。  
  
卷301_54  【野池】王建  
野池水满连秋堤，菱花结实蒲叶齐。  
川口雨晴风复止，蜻蜓上下鱼东西。  
  
卷301_55  【题崔秀才里居】王建  
自知名出休呈卷，爱去人家远处居。  
时复打门无别事，铺头来索买残书。  
  
卷301_56  【酬柏侍御答酒】王建  
茱萸酒法大家同，好是盛来白碗中。  
这度自知颜色重，不消诗里弄溪翁。  
  
卷301_57  【别药栏】王建  
芍药丁香手里栽，临行一日绕千回。  
外人应怪难辞别，总是山中自取来。  
  
卷301_58  【长门】王建  
长门闭定不求生，烧却头花卸却筝。  
病卧玉窗秋雨下，遥闻别院唤人声。  
  
卷301_59  【题渭亭】王建  
云开远水傍秋天，沙岸蒲帆隔野烟。  
一片蔡州青草色，日西铺在古台边。  
  
卷301_60  【过喜祥山馆】王建  
夜过深山算驿程，三回黑地听泉声。  
自离军马身轻健，得向溪边尽足行。  
  
卷301_61  【送迁客】王建  
万里潮州一逐臣，悠悠青草海边春。  
天涯莫道无回日，上岭还逢向北人。  
  
卷301_62  【废寺】王建  
废寺乱来为县驿，荒松老柏不生烟。  
空廊屋漏画僧尽，梁上犹书天宝年。  
  
卷301_63  【题禅师房】王建  
浮生不住叶随风，填海移山总是空。  
长向人间愁老病，谁来闲坐此房中。  
  
卷301_64  【看石楠花】王建  
留得行人忘却归，雨中须是石楠枝。  
明朝独上铜台路，容见花开少许时。  
  
卷301_65  【长安县后亭看画】王建  
水冻横桥雪满池，新排石笋绕巴篱。  
县门斜掩无人吏，看画双飞白鹭鸶。  
  
卷301_66  【华岳庙二首】王建  
女巫遮客买神盘，争取琵琶庙里弹。  
闻有马蹄生拍树，路人来去向南看。  
自移西岳门长锁，一个行人一遍开。  
上庙参天今见在，夜头风起觉神来。  
  
卷301_67  【酬赵侍御】王建  
年少同为邺下游，闲寻野寺醉登楼。  
别来衣马从胜旧，争向边尘满白头。  
  
卷301_68  【镊白】王建  
总道老来无用处，何须白发在前生。  
如今不用偷年少，拔却三茎又五茎。  
  
卷301_69  【送山人二首】王建  
嵩山古寺离来久，回见溪桥野叶黄。  
辛苦老师看守处，为悬秋药闭空房。  
山客狂来跨白驴，袖中遗却颍阳书。  
人间亦有妻儿在，抛向嵩阳古观居。  
  
卷301_70  【扬州寻张籍不见】王建  
别后知君在楚城，扬州寺里觅君名。  
西江水阔吴山远，却打船头向北行。  
  
卷301_71  【宿长安县后斋】王建  
新向金阶奏罢兵，长安县里绕池行。  
喜欢得伴山僧宿，看雪吟诗直到明。  
  
卷301_72  【夜看扬州市】王建  
夜市千灯照碧云，高楼红袖客纷纷。  
如今不似时平日，犹自笙歌彻晓闻。  
  
卷301_73  【寄韦谏议】王建  
百年看似暂时间，头白求官亦未闲。  
独有龙门韦谏议，三征不起恋青山。  
  
卷301_74  【寻补阙旧宅】王建  
知得清名二十年，登山上坂乞新篇。  
除书近拜侍臣去，空院鸟啼风竹前。  
  
卷301_75  【初冬旅游】王建  
远投人宿趁房迟，僮仆伤寒马亦饥。  
为客悠悠十月尽，庄头栽竹已过时。  
  
卷301_76  【江馆对雨】王建  
鸟声愁雨似秋天，病客思家一向眠。  
草馆门临广州路，夜闻蛮语小江边。  
  
卷301_77  【雨过山村】王建  
雨里鸡鸣一两家，竹溪村路板桥斜。  
妇姑相唤浴蚕去，闲看中庭栀子花。  
  
卷301_78  【山店（一作卢纶诗）】王建  
登登石路何时尽，决决溪泉到处闻。  
风动叶声山犬吠，一家松火隔秋云。  
  
卷301_79  【雨中寄东溪韦处士】王建  
雨中溪破无干地，浸著床头湿著书。  
一个月来山水隔，不知茅屋若为居。  
  
卷301_80  【乞竹】王建  
乞取池西三两竿，房前栽著病时看。  
亦知自惜难判割，犹胜横根引出栏。  
  
卷301_81  【人家看花】王建  
年少狂疏逐君马，去来憔悴到京华。  
恨无闲地栽仙药，长傍人家看好花。  
  
卷301_82  【未央风】王建  
五更先起玉阶东，渐入千门万户中。  
总向高楼吹舞袖，秋风还不及春风。  
  
卷301_83  【归山庄】王建  
长安寄食半年馀，重向人边乞荐书。  
山路独归冲夜雪，落斜骑马避柴车。  
  
卷301_84  【寒食忆归】王建  
京中曹局无多事，寒食贫儿要在家。  
遮莫杏园胜别处，亦须归看傍村花。  
  
卷301_85  【留别张广文】王建  
谢恩新入凤凰城，乱定相逢合眼明。  
千万求方好将息，杏花寒食的同行。  
  
卷301_86  【送郑山人归山】王建  
玉作车辕蒲作轮，当初不起颍阳人。  
一家总入嵩山去，天子何因得谏臣。  
  
卷301_87  【伤堕水乌】王建  
一乌堕水百乌啼，相吊相号绕故堤。  
眼见行人车辗过，不妨同伴各东西。  
  
卷301_88  【看棋】王建  
彼此抽先局势平，傍人道死的还生。  
两边对坐无言语，尽日时闻下子声。  
  
卷301_89  【设酒寄独孤少府】王建  
自看和酿一依方，缘看松花色较黄。  
不分君家新酒熟，好诗收得被回将。  
  
卷301_90  【赠人二首（一作赠工部郎中）】王建  
金炉烟里要班头，欲得归山可自由。  
每度报朝愁入阁，在先教示小千牛。  
多在蓬莱少在家，越绯衫上有红霞。  
朝回不向诸馀处，骑马城西检校花。  
  
卷301_91  【楼前】王建  
天宝年前勤政楼，每年三日作千秋。  
飞龙老马曾教舞，闻著音声总举头。  
  
卷301_92  【寄刘蕡问疾】王建  
年少病多应为酒，谁家将息过今春。  
赊来半夏重熏尽，投著山中旧主人。  
  
卷301_93  【听雨（一作司空图诗）】王建  
半夜思家睡里愁，雨声落落屋檐头。  
照泥星出依前黑，淹烂庭花不肯休。  
  
卷301_94  【新晴】王建  
夏夜新晴星校少，雨收残水入天河。  
檐前熟著衣裳坐，风冷浑无扑火蛾。  
  
卷301_95  【秋日后（一作新晴后）】王建  
住处近山常足雨，闻晴z4曝旧芳茵。  
立秋日后无多热，渐觉生衣不著身。  
  
卷301_96  【哭孟东野二首】王建  
吟损秋天月不明，兰无香气鹤无声。  
自从东野先生死，侧近云山得散行。  
老松临死不生枝，东野先生早哭儿。  
但是洛阳城里客，家传一本杏殇诗。  
  
卷301_97  【寄蜀中薛涛校书（一作胡曾诗）】王建  
万里桥边女校书，枇杷花里闭门居。  
扫眉才子于今少，管领春风总不如。  
  
卷301_98  【路中上田尚书】王建  
去路何词见六亲，手中刀尺不如人。  
可怜池阁秋风夜，愁绿娇红一遍新。  
  
卷301_99  【于主簿厅看花】王建  
小叶稠枝粉压摧，暖风吹动鹤翎开。  
若无别事为留滞，应便抛家宿看来。  
  
卷301_100  【江楼对雨寄杜书记】王建  
竹烟花雨细相和，看著闲书睡更多。  
好是主人无事日，应持小酒按新歌。  
  
卷301_101  【观蛮妓】王建  
欲说昭君敛翠蛾，清声委曲怨于歌。  
谁家年少春风里，抛与金钱唱好多。  
  
卷301_102  【送顾非熊秀才归丹阳】王建  
江城柳色海门烟，欲到茅山始下船。  
知道君家当瀑布，菖蒲潭在草堂前。  
  
卷301_103  【老人歌】王建  
白发老人垂泪行，上皇生日出京城。  
如今供奉多新意，错唱当时一半声。  
  
卷301_104  【和元郎中从八月十二至十五夜玩月五首】王建  
半秋初入中旬夜，已向阶前守月明。  
从未圆时看却好，一分分见傍轮生。  
乱云遮却台东月，不许教依次第看。  
莫为诗家先见镜，被他笼与作艰难。  
今夜月明胜昨夜，新添桂树近东枝。  
立多地湿舁床坐，看过墙西寸寸迟。  
月似圆来色渐凝，玉盆盛水欲侵棱。  
夜深尽放家人睡，直到天明不炷灯。  
合望月时常望月，分明不得似今年。  
仰头五夜风中立，从未圆时直到圆。  
  
卷301_105  【对酒】王建  
为病比来浑断绝，缘花不免却知闻。  
从来事事关身少，主领春风只在君。  
  
卷301_106  【晓望华清宫】王建  
晓来楼阁更鲜明，日出阑干见鹿行。  
武帝自知身不死，看修玉殿号长生。  
  
卷301_107  【赠李愬仆射二首】王建  
和雪翻营一夜行，神旗冻定马无声。  
遥看火号连营赤，知是先锋已上城。  
旗幡四面下营稠，手诏频来老将忧。  
每日城南空挑战，不知生缚入唐州。  
  
卷301_108  【秋夜对雨寄石瓮寺二秀才】王建  
夜山秋雨滴空廊，灯照堂前树叶光。  
对坐读书终卷后，自披衣被扫僧房。  
  
卷301_109  【华清宫前柳】王建  
杨柳宫前忽地春，在先惊动探春人。  
晓来唯欠骊山雨，洗却枝头绿上尘。  
  
卷301_110  【别杨校书】王建  
从军秣马十三年，白发营中听早蝉。  
故作老丞身不避，县名昭应管山泉。  
  
卷301_111  【和门下武相公春晓闻莺】王建  
侵黑行飞一两声，春寒啭小未分明。  
若教更解诸馀语，应向宫花不惜情。  
  
卷301_112  【田侍郎归镇（一作上魏博田侍中八首）】王建  
去处长将决胜筹，回回身在阵前头。  
贼城破后先锋入，看著红妆不敢收。  
熨帖朝衣抛战袍，夔龙班里侍中高。  
对时先奏牙间将，次第天恩与节旄。  
踏著家乡马脚轻，暮山秋色眼前明。  
老人上酒齐头拜，得侍中来尽再生。  
功成谁不拥藩方，富贵还须是本乡。  
万里双旌汾水上，玉鞭遥指白云庄。  
鼓吹幡旗道两边，行男走女喜骈阗。  
旧交省得当时别，指点如今却少年。  
广场破阵乐初休，彩纛高于百尺楼。  
老将气雄争起舞，管弦回作大缠头。  
笳声万里动燕山，草白天清塞马闲。  
触处不如别处乐，可怜秋月照江关。  
将士请衣忘却贫，绿窗红烛酒楼新。  
家家尽踏还乡曲，明月街中不绝人。  
  
卷301_113  【寄广文张博士】王建  
春明门外作卑官，病友经年不得看。  
莫道长安近于日，升天却易到城难。  
  
卷301_114  【早春书情】王建  
渐老风光不著人，花溪柳陌早逢春。  
近来行到门前少，趁暖闲眠似病人。  
  
卷301_115  【唐昌观玉蕊花】王建  
一树笼松玉刻成，飘廊点地色轻轻。  
女冠夜觅香来处，唯见阶前碎月明。  
  
卷301_116  【眼病寄同官】王建  
天寒眼痛少心情，隔雾看人夜里行。  
年少往来常不住，墙西冻地马蹄声。  
  
卷301_117  【九日登丛台】王建  
平原池阁在谁家，双塔丛台野菊花。  
零落故宫无入路，西来涧水绕城斜。  
  
卷301_118  【题酸枣县蔡中郎碑】王建  
苍苔满字土埋龟，风雨销磨绝妙词。  
不向图经中旧见，无人知是蔡邕碑。  
  
卷301_119  【江陵使至汝州】王建  
回看巴路在云间，寒食离家麦熟还。  
日暮数峰青似染，商人说是汝州山。  
  
卷301_120  【十五夜望月寄杜郎中】王建  
中庭地白树栖鸦，冷露无声湿桂花。  
今夜月明人尽望，不知秋思在谁家。  
  
卷301_121  【寄同州田长史】王建  
除听好语耳常聋，不见诗人眼底空。  
莫怪出城为长史，总缘山在白云中。  
  
卷301_122  【外按】王建  
夹城门向野田开，白鹿非时出洞来。  
日暮秦陵尘土起，从东外按使初回。  

## 全唐诗(中)　卷三百零二

卷302_1  【宫词一百首】王建  
蓬莱正殿压金鳌，红日初生碧海涛。  
闲著五门遥北望，柘黄新帕御床高。  
殿前传点各依班，召对西来八诏蛮。  
上得青花龙尾道，侧身偷觑正南山。  
龙烟日暖紫曈曈，宣政门当玉殿风。  
五刻阁前卿相出，下帘声在半天中。  
白玉窗前起草臣，樱桃初赤赐尝新。  
殿头传语金阶远，只进词来谢圣人。  
内人对御叠花笺，绣坐移来玉案边。  
红蜡烛前呈草本，平明舁出阁门宣。  
千牛仗下放朝初，玉案傍边立起居。  
每日进来金凤纸，殿头无事不多书。  
延英引对碧衣郎，江砚宣毫各别床。  
天子下帘亲考试，宫人手里过茶汤。  
未明开著九重关，金画黄龙五色幡。  
直到银台排仗合，圣人三殿对西番。  
少年天子重边功，亲到凌烟画阁中。  
教觅勋臣写图本，长将殿里作屏风。  
丹凤楼门把火开，五云金辂下天来。  
阶前走马人宣尉，天子南郊一宿回。  
楼前立仗看宣赦，万岁声长拜舞齐。  
日照彩盘高百尺，飞仙争上取金鸡。  
集贤殿里图书满，点勘头边御印同。  
真迹进来依数字，别收锁在玉函中。  
秘殿清斋刻漏长，紫微宫女夜焚香。  
拜陵日近公卿发，卤簿分头入太常。  
新调白马怕鞭声，供奉骑来绕殿行。  
为报诸王侵早入，隔门催进打球名。  
对御难争第一筹，殿前不打背身球。  
内人唱好龟兹急，天子鞘回过玉楼。  
新衫一样殿头黄，银带排方獭尾长。  
总把玉鞭骑御马，绿鬃红额麝香香。  
罗衫叶叶绣重重，金凤银鹅各一丛。  
每遍舞时分两向，太平万岁字当中。  
鱼藻宫中锁翠娥，先皇行处不曾过。  
如今池底休铺锦，菱角鸡头积渐多。  
殿前明日中和节，连夜琼林散舞衣。  
传报所司分蜡烛，监开金锁放人归。  
五更三点索金车，尽放宫人出看花。  
仗下一时催立马，殿头先报内园家。  
城东北面望云楼，半下珠帘半上钩。  
骑马行人长远过，恐防天子在楼头。  
射生宫女宿红妆，把得新弓各自张。  
临上马时齐赐酒，男儿跪拜谢君王。  
新秋白兔大于拳，红耳霜毛趁草眠。  
天子不教人射杀，玉鞭遮到马蹄前。  
内鹰笼脱解红绦，斗胜争飞出手高。  
直上碧云还却下，一双金爪掬花毛。  
竞渡船头掉采旗，两边溅水湿罗衣。  
池东争向池西岸，先到先书上字归。  
灯前飞入玉阶虫，未卧常闻半夜钟。  
看著中元斋日到，自盘金线绣真容。  
红灯睡里唤春云，云上三更直宿分。  
金砌雨来行步滑，两人抬起隐花裙。  
一时起立吹箫管，得宠人来满殿迎。  
整顿衣裳皆著却，舞头当拍第三声。  
琵琶先抹六么头，小管丁宁侧调愁。  
半夜美人双唱起，一声声出凤凰楼。  
春池日暖少风波，花里牵船水上歌。  
遥索剑南新样锦，东宫先钓得鱼多。  
十三初学擘箜篌，弟子名中被点留。  
昨日教坊新进入，并房宫女与梳头。  
红蛮杆拨贴胸前，移坐当头近御筵。  
用力独弹金殿响，凤凰飞下四条弦。  
春风吹雨洒旗竿，得出深宫不怕寒。  
夸道自家能走马，团中横过觅人看。  
粟金腰带象牙锥，散插红翎玉突枝。  
旋猎一边还引马，归来鸡兔绕鞍垂。  
云駮花骢各试行，一般毛色一般缨。  
殿前来往重骑过，欲得君王别赐名。  
每夜停灯熨御衣，银熏笼底火霏霏。  
遥听帐里君王觉，上直钟声始得归。  
因吃樱桃病放归，三年著破旧罗衣。  
内中人识从来去，结得金花上贵妃。  
欲迎天子看花去，下得金阶却悔行。  
恐见失恩人旧院，回来忆著五弦声。  
往来旧院不堪修，近敕宣徽别起楼。  
闻有美人新进入，六宫未见一时愁。  
自夸歌舞胜诸人，恨未承恩出内频。  
连夜宫中修别院，地衣帘额一时新。  
闷来无处可思量，旋下金阶旋忆床。  
收得山丹红蕊粉，镜前洗却麝香黄。  
蜂须蝉翅薄松松，浮动搔头似有风。  
一度出时抛一遍，金条零落满函中。  
合暗报来门锁了，夜深应别唤笙歌。  
房房下著珠帘睡，月过金阶白露多。  
御厨不食索时新，每见花开即苦春。  
白日卧多娇似病，隔帘教唤女医人。  
丛丛洗手绕金盆，旋拭红巾入殿门。  
众里遥抛新摘子，在前收得便承恩。  
御池水色春来好，处处分流白玉渠。  
密奏君王知入月，唤人相伴洗裙裾。  
移来女乐部头边，新赐花檀木五弦。  
缏得红罗手帕子，中心细画一双蝉。  
新晴草色绿温暾，山雪初消渐出浑。  
今日踏青归校晚，传声留著望春门。  
两楼相换珠帘额，中尉明朝设内家。  
一样金盘五千面，红酥点出牡丹花。  
尽送春来出内家，记巡传把一枝花。  
散时各自烧红烛，相逐行归不上车。  
家常爱著旧衣裳，空插红梳不作妆。  
忽地下阶裙带解，非时应得见君王。  
别敕教歌不出房，一声一遍奏君王。  
再三博士留残拍，索向宣徽作彻章。  
行中第一争先舞，博士傍边亦被欺。  
忽觉管弦偷破拍，急翻罗袖不教知。  
私缝黄帔舍钗梳，欲得金仙观里居。  
近被君王知识字，收来案上检文书。  
月冷江清近猎时，玉阶金瓦雪澌澌。  
浴堂门外抄名入，公主家人谢面脂。  
未承恩泽一家愁，乍到宫中忆外头。  
求守管弦声款逐，侧商调里唱伊州。  
东风泼火雨新休，舁尽春泥扫雪沟。  
走马犊车当御路，汉阳宫主进鸡球。  
风帘水阁压芙蓉，四面钩栏在水中。  
避热不归金殿宿，秋河织女夜妆红。  
圣人生日明朝是，私地教人属内监。  
自写金花红榜子，前头先进凤凰衫。  
避暑昭阳不掷卢，井边含水喷鸦雏。  
内中数日无呼唤，拓得滕王蛱蝶图。  
内宴初秋入二更，殿前灯火一天明。  
中宫传旨音声散，诸院门开触处行。  
玉蝉金雀三层插，翠髻高丛绿鬓虚。  
舞处春风吹落地，归来别赐一头梳。  
树叶初成鸟护窠，石榴花里笑声多。  
众中遗却金钗子，拾得从他要赎么。  
小殿初成粉未乾，贵妃姊妹自来看。  
为逢好日先移入，续向街西索牡丹。  
内人相续报花开，准拟君王便看来。  
逢着五弦琴绣袋，宜春院里按歌回。  
巡吹慢遍不相和，暗数看谁曲校多。  
明日梨花园里见，先须逐得内家歌。  
黄金合里盛红雪，重结香罗四出花。  
一一傍边书敕字，中官送与大臣家。  
未明东上阁门开，排仗声从后殿来。  
阿监两边相对立，遥闻索马一时回。  
宫人早起笑相呼，不识阶前扫地夫。  
乞与金钱争借问，外头还似此间无。  
小随阿姊学吹笙，见好君王赐与名。  
夜拂玉床朝把镜，黄金殿外不教行。  
日高殿里有香烟，万岁声长动九天。  
妃子院中初降诞，内人争乞洗儿钱。  
宫花不共外花同，正月长生一半红。  
供御樱桃看守别，直无鸦鹊到园中。  
殿前铺设两边楼，寒食宫人步打球。  
一半走来争跪拜，上棚先谢得头筹。  
太仪前日暖房来，嘱向朝阳乞药栽。  
敕赐一窠红踯躅，谢恩未了奏花开。  
御前新赐紫罗襦，步步金阶上软舆。  
宫局总来为喜乐，院中新拜内尚书。  
鹦鹉谁教转舌关，内人手里养来奸。  
语多更觉承恩泽，数对君王忆陇山。  
分朋闲坐赌樱桃，收却投壶玉腕劳。  
各把沈香双陆子，局中斗累阿谁高。  
禁寺红楼内里通，笙歌引驾夹城东。  
裹头宫监堂前立，手把牙鞘竹弹弓。  
春风院院落花堆，金锁生衣掣不开。  
更筑歌台起妆殿，明朝先进画图来。  
舞来汗湿罗衣彻，楼上人扶下玉梯。  
归到院中重洗面，金花盆里泼银泥。  
宿妆残粉未明天，总立昭阳花树边。  
寒食内人长白打，库中先散与金钱。  
众中偏得君王笑，偷把金箱笔砚开。  
书破红蛮隔子上，旋推当直美人来。  
教遍宫娥唱遍词，暗中头白没人知。  
楼中日日歌声好，不问从初学阿谁。  
青楼小妇砑裙长，总被抄名入教坊。  
春设殿前多队舞，朋头各自请衣裳。  
水中芹叶土中花，拾得还将避众家。  
总待别人般数尽，袖中拈出郁金芽。  
玉箫改调筝移柱，催换红罗绣舞筵。  
未戴柘枝花帽子，两行宫监在帘前。  
窗窗户户院相当，总有珠帘玳瑁床。  
虽道君王不来宿，帐中长是炷牙香。  
雨入珠帘满殿凉，避风新出玉盆汤。  
内人恐要秋衣着，不住熏笼换好香。  
金吾除夜进傩名，画袴朱衣四队行。  
院院烧灯如白日，沈香火底坐吹笙。  
树头树底觅残红，一片西飞一片东。  
自是桃花贪结子，错教人恨五更风。  
金殿当头紫阁重，仙人掌上玉芙蓉。  
太平天子朝迎日，五色云车驾六龙。  
鸳鸯瓦上瞥然声，昼寝宫娥梦里惊。  
元是我王金弹子，海棠花下打流莺。  
忽地金舆向月陂，内人接著便相随。  
却回龙武军前过，当处教开卧鸭池。  
画作天河刻作牛，玉梭金镊采桥头。  
每年宫里穿针夜，敕赐诸亲乞巧楼。  
春来睡困不梳头，懒逐君王苑北游。  
暂向玉花阶上坐，簸钱赢得两三筹。  
步行送入长门里，不许来辞旧院花。  
只恐他时身到此，乞恩求赦放还家。  
缣罗不著索轻容，对面教人染退红。  
衫子成来一遍出，明朝半片在园中。  
弹棋玉指两参差，背局临虚斗著危。  
先打角头红子落，上三金字半边垂。  
后宫宫女无多少，尽向园中笑一团。  
舞蝶落花相觅著，春风共语亦应难。  
宛转黄金白柄长，青荷叶子画鸳鸯。  
把来不是呈新样，欲进微风到御床。  
供御香方加减频，水沈山麝每回新。  
内中不许相传出，已被医家写与人。  
药童食后送云浆，高殿无风扇少凉。  
每到日中重掠鬓，衩衣骑马绕宫廊。  
  
卷302_2  【句】王建  
单于不向南牧马，席萁遍满天山下。（《咏席萁帘》）主  
却公不易胜，莫著外家欺。（见《事文类聚》）知  
锦江诗弟子，时寄五花笺。（以下见《海录碎事》）古  
花烧落第眼，雨破到家程。  
一朝金凤庭前下，当是虚皇诏沈曦。  
宣城四面水茫茫，草盖江城竹夹墙。  

## 全唐诗(中)　卷三百零三

卷303_1  【铜雀妓】刘商  
魏主矜蛾眉，美人美于玉。高台无昼夜，歌舞竟未足。  
盛色如转圜，夕阳落深谷。仍令身殁后，尚纵平生欲。  
红粉泪纵横，调弦向空屋。举头君不在，惟见西陵木。  
玉辇岂再来，娇鬟为谁绿。那堪秋风里，更舞阳春曲。  
曲罢情不胜，凭阑向西哭。台边生野草，来去罥罗縠。  
况复陵寝间，双双见麋鹿。  
  
卷303_2  【哭韩淮端公兼上崔中丞】刘商  
坚贞与和璧，利用归干将。金玉徒自宝，高贤无比方。  
挺生岩松姿，孤直凌雪霜。亭亭结清阴，不竞桃李芳。  
读书哂霸业，翊赞思皇王。千载有疑议，一言能否臧。  
儒风久沦弊，颜闵寿不长。邦国岂殄瘁，斯人今又亡。  
别离长春草，存没隔楚乡。闻问尚书恸，泪凝向日黄。  
奄忽薤露晞，杳冥泉夜长。贤愚自修短，天色空苍苍。  
铭旌敛归魂，荆棘生路傍。门柳日萧索，繐帷掩空堂。  
灯孤晦处明，高节殁后彰。芳兰已灰烬，幕府留馀香。  
常爱独坐尊，绣衣如雁行。至今虚左位，言发泪沾裳。  
  
卷303_3  【秋夜听严绅巴童唱竹枝歌】刘商  
巴人远从荆山客，回首荆山楚云隔。思归夜唱竹枝歌，  
庭槐叶落秋风多。曲中历历叙乡土，乡思绵绵楚词古。  
身骑吴牛不畏虎，手提蓑笠欺风雨。猿啼日暮江岸边，  
绿芜连山水连天。来时十三今十五，一成新衣已再补。  
鸿雁南飞报邻伍，在家欢乐辞家苦。天晴露白钟漏迟，  
泪痕满面看竹枝。曲终寒竹风袅袅，西方落日东方晓。  
  
卷303_4  【乌夜啼（一作乌栖曲）】刘商  
绕树哑哑惊复栖，含烟碧树高枝齐。月明露湿枝亦滑，  
城上女墙西月低。愁人出户听乌啼，团团明月堕墙西。  
月中有桂树，日中有伴侣。何不上天去，一声啼到曙。  
  
卷303_5  【随阳雁歌送兄南游】刘商  
塞鸿声声飞不住，终日南征向何处。大漠穷阴多沍寒，  
分飞不得长怀安。春去秋来年岁疾，湖南蓟北关山难。  
寒飞万里胡天雪。夜度千门汉家月。去住应多两地情，  
东西动作经年别。南州风土复何如，春雁归时早寄书。  
  
卷303_6  【赋得射雉歌送杨协律表弟赴婚期】刘商  
昔日才高容貌古，相敬如宾不相睹。手奉蘋蘩喜盛门，  
心知礼义感君恩。三星照户春空尽，一树桃花竟不言。  
结束车舆强游往，和风霁日东皋上。鸾凤参差陌上行，  
麦苗萦陇雉初鸣。修容尽饰将何益，极虑呈材欲导情。  
六艺从师得机要，百发穿杨含绝妙。白羽风驰碎锦毛，  
青娥怨处嫣然笑。杨生词赋比潘郎，不似前贤貌不扬。  
听调琴弄能和室，更解弯弧足自防。秋深为尔持圆扇，  
莫忘鲁连飞一箭。  
  
卷303_7  【泛舒城南溪赋得沙…张侍御赴河南元博士赴扬州拜觐仆射】刘商  
终日闾阎逐群鸡，喜逢野鹤临清溪。绿苔春水水中影，  
夜月平沙沙上栖。惊谓汀洲白蘋发，又疑曲渚前年雪。  
紫顶昂藏肯狎人，一声嘹亮冲天阙。素质翩翩带落晖，  
湖南渭阳相背飞。东西分散别离促，宇宙苍茫相见稀。  
皇华地仙如鹤驭，乘驾飘飘留不住。延望乘虚入紫霞，  
陌头回首空烟树。会使抟风羽翮轻，九霄云路随先鸣。  
  
卷303_8  【姑苏怀古送秀才下第归江南】刘商  
姑苏台枕吴江水，层级鳞差向天倚。秋高露白万林空，  
低望吴田三百里。当时雄盛如何比，千仞无根立平地。  
台前夹月吹玉鸾，台上迎凉撼金翠。银河倒泻君王醉，  
滟酒峨冠眄西子。宫娃酣态舞娉婷，香飙四飒青城坠。  
伍员结舌长嘘嚱，忠谏无因到君耳。城乌啼尽海霞销，  
深掩金屏日高睡。王道潜隳伍员死，可叹斗间瞻王气。  
会稽勾践拥长矛，万马鸣蹄扫空垒。瓦解冰销真可耻，  
凝艳妖芳安足恃。可怜荒堞晚冥濛，麋鹿呦呦达遗址。  
君怀逸气还东吴，吟狂日日游姑苏。兴来下笔到奇景，  
瑶盘迸洒蛟人珠。大鹏矫翼翻云衢，嵩峰霁后凌天孤。  
海潮秋打罗刹石，月魄夜当彭蠡湖。有时凝思家虚无，  
霓幢仿佛游仙都。琳琅暗戛玉华殿，天香静袅金芙蕖。  
君声日下闻来久，清赡何人敢敌手。我逃名迹遁西林，  
不得灞陵倾别酒。莫便五湖为隐沦，年年三十升仙人。  
  
卷303_9  【金井歌】刘商  
文明化洽天地清，和气氤氲孕至灵。瑞雪不散抱层岭，  
阳谷霞光射山顶。薙草披沙石窦开，生金曜日明金井。  
虞衡相贺为祯祥，畏人采攫持殳戕。羊驰马走尘满道，  
郡邸封章开建章。君王俭德先简易，赡国肥家在仁义。  
山泽藏金与万人，宣言郡邑无专利。闾阎少长竞奔凑，  
黄金满袖家富有。欢心蹈舞歌皇风，愿载讴歌青史中。  
  
卷303_10  【柳条歌送客】刘商  
露井夭桃春未到，迟日犹寒柳开早。高枝低枝飞鹂黄，  
千条万条覆宫墙。几回离别折欲尽，一夜东风吹又长。  
毵毵拂人行不进，依依送君无远近。青春去住随柳条，  
却寄来人以为信。  
  
卷303_11  【胡笳十八拍　第一拍】刘商  
汉室将衰兮四夷不宾，动干戈兮征战频。  
哀哀父母生育我，见离乱兮当此辰。纱窗对镜未经事，  
将谓珠帘能蔽身。一朝胡骑入中国，苍黄处处逢胡人。  
忽将薄命委锋镝，可惜红颜随虏尘。  
  
卷303_12  【胡笳十八拍　第二拍】刘商  
马上将余向绝域，厌生求死死不得。戎羯腥膻岂是人，  
豺狼喜怒难姑息。行尽天山足霜霰，风土萧条近胡国。  
万里重阴鸟不飞，寒沙莽莽无南北。  
  
卷303_13  【胡笳十八拍　第三拍】刘商  
如羁囚兮在缧绁，忧虑万端无处说。使余刀兮剪余发，  
食余肉兮饮余血。诚知杀身愿如此，以余为妻不如死。  
早被蛾眉累此身，空悲弱质柔如水。  
  
卷303_14  【胡笳十八拍　第四拍】刘商  
山川路长谁记得，何处天涯是乡国。自从惊怖少精神，  
不觉风霜损颜色。夜中归梦来又去，朦胧岂解传消息。  
漫漫胡天叫不闻，明明汉月应相识。  
  
卷303_15  【胡笳十八拍　第五拍】刘商  
水头宿兮草头坐，风吹汉地衣裳破。羊脂沐发长不梳，  
羔子皮裘领仍左。狐襟貉袖腥复膻，昼披行兮夜披卧。  
毡帐时移无定居，日月长兮不可过。  
  
卷303_16  【胡笳十八拍　第六拍】刘商  
怪得春光不来久，胡中风土无花柳。天翻地覆谁得知，  
如今正南看北斗。姓名音信两不通，终日经年常闭口。  
是非取与在指撝，言语传情不如手。  
  
卷303_17  【胡笳十八拍　第七拍】刘商  
男儿妇人带弓箭，塞马蕃羊卧霜霰。寸步东西岂自由，  
偷生乞死非情愿。龟兹觱篥愁中听，碎叶琵琶夜深怨。  
竟夕无云月上天，故乡应得重相见。  
  
卷303_18  【胡笳十八拍　第八拍】刘商  
忆昔私家恣娇小，远取珍禽学驯扰。如今沦弃念故乡，  
悔不当初放林表。朔风萧萧寒日暮，星河寥落胡天晓。  
旦夕思归不得归，愁心想似笼中鸟。  
  
卷303_19  【胡笳十八拍　第九拍】刘商  
当日苏武单于问，道是宾鸿解传信。学他刺血写得书，  
书上千重万重恨。髯胡少年能走马，弯弓射飞无远近。  
遂令边雁转怕人，绝域何由达方寸。  
  
卷303_20  【胡笳十八拍　第十拍】刘商  
恨凌辱兮恶腥膻，憎胡地兮怨胡天。生得胡儿欲弃捐，  
及生母子情宛然。貌殊语异憎还爱，心中不觉常相牵。  
朝朝暮暮在眼前，腹生手养宁不怜。  
  
卷303_21  【胡笳十八拍　第十一拍】刘商  
日来月往相催迁，迢迢星岁欲周天。无冬无夏卧霜霰，  
水冻草枯为一年。汉家甲子有正朔，绝域三光空自悬。  
几回鸿雁来又去，肠断蟾蜍亏复圆。  
  
卷303_22  【胡笳十八拍　第十二拍】刘商  
破瓶落井空永沈，故乡望断无归心。宁知远使问姓名，  
汉语泠泠传好音。梦魂几度到乡国，觉后翻成哀怨深。  
如今果是梦中事，喜过悲来情不任。  
  
卷303_23  【胡笳十八拍　第十三拍】刘商  
童稚牵衣双在侧，将来不可留又忆。还乡惜别两难分，  
宁弃胡儿归旧国。山川万里复边戍，背面无由得消息。  
泪痕满面对残阳，终日依依向南北。  
  
卷303_24  【胡笳十八拍　第十四拍】刘商  
莫以胡儿可羞耻，恩情亦各言其子。手中十指有长短，  
截之痛惜皆相似。还乡岂不见亲族，念此飘零隔生死。  
南风万里吹我心，心亦随风度辽水。  
  
卷303_25  【胡笳十八拍　第十五拍】刘商  
叹息襟怀无定分，当时怨来归又恨。不知愁怨情若何，  
似有锋铓扰方寸。悲欢并行情未快，心意相尤自相问。  
不缘生得天属亲，岂向仇雠结恩信。  
  
卷303_26  【胡笳十八拍　第十六拍】刘商  
去时只觉天苍苍，归日始知胡地长。重阴白日落何处，  
秋雁所向应南方。平沙四顾自迷惑，远近悠悠随雁行。  
征途未尽马蹄尽，不见行人边草黄。  
  
卷303_27  【胡笳十八拍　第十七拍】刘商  
行尽胡天千万里，唯见黄沙白云起。马饥跑雪衔草根，  
人渴敲冰饮流水。燕山仿佛辨烽戍，鼙鼓如闻汉家垒。  
努力前程是帝乡，生前免向胡中死。  
  
卷303_28  【胡笳十八拍　第十八拍】刘商  
归来故乡见亲族，田园半芜春草绿。明烛重燃煨烬灰，  
寒泉更洗沈泥玉。载持巾栉礼仪好，一弄丝桐生死足。  
出入关山十二年，哀情尽在胡笳曲。  
  
卷303_29  【杂言同豆卢郎中郭南七里桥哀悼姚仓曹】刘商  
桥边足离别，终日为悲辛。登桥因叹逝，却羡别离人。  
桥下东流水，芳树樱桃蕊。流水与潮回，花落明年开。  
可怜三语掾，长作九泉灰。宿昔欢游在何处，  
花前饮足求仙去。  
  
卷303_30  【春日卧病】刘商  
楚客经年病，孤舟人事稀。晚晴江柳变，春暮塞鸿归。  
今日方知命，前身自觉非。不能忧岁计，无限故山薇。  
  
卷303_31  【题禅居废寺】刘商  
凋残精舍在，连步访缁衣。殿门空掩，杨花雪乱飞。  
鹤巢松影薄，僧少磬声稀。青眼能留客，疏钟逼夜归。  
  
卷303_32  【题山寺（一作题悟空寺）】刘商  
扁舟水淼淼，曲岸复长塘。寺春山上，登楼忆故乡。  
云烟横极浦，花木拥回廊。更有思归意，晴明陟上方。  
  
卷303_33  【题杨侍郎新亭】刘商  
毗陵过柱史，简易在茅茨。芳草如花种，修篁带笋移。  
径幽人未赏，檐静燕初窥。野客怜霜壁，青松画一枝。  
  
卷303_34  【同徐城季明府游重光寺题晃师壁（作同游重光寺题僧壁）】刘商  
野寺僧房远，陶潜引客来。鸟喧残果落，兰败几花开。  
真性知无住，微言欲望回。竹风清磬晚，归策步苍苔。  
  
卷303_35  【送林衮侍御东阳秩满赴上都】刘商  
几年乌府内，何处逐凫归。关吏迷骢马，铜章累绣衣。  
野亭山草绿，客路柳花飞。况复长安远，音书从此稀。  
  
卷303_36  【送人之江东】刘商  
含香仍佩玉，宜入镜中行。尽室随乘兴，扁舟不计程。  
渡江霖雨霁，对月夜潮生。莫虑当炎暑，稽山水木清。  
  
卷303_37  【送李元规昆季赴举】刘商  
见诵甘泉赋，心期折桂归。凤雏皆五色，鸿渐又双飞。  
别思看衰柳，秋风动客衣。明朝问礼处，暂觉雁行稀。  
  
卷303_38  【送杨闲侍御拜命赴上都】刘商  
贺客移星使，丝纶出紫微。手中霜作简，身上绣为衣。  
骢马朝天疾，台乌向日飞。亲朋皆避路，不是送人稀。  
  
卷303_39  【赋得月下闻蛩送别】刘商  
物候改秋节，炎凉此夕分。暗虫声遍草，明月夜无云。  
清迥檐外见，凄其篱下闻。感时兼惜别，羁思自纷纷。  
  
卷303_40  【重阳日寄上饶李明府】刘商  
重阳秋雁未衔芦，始觉他乡节候殊。旅馆但知闻蟋蟀，  
邮童不解献茱萸。陶潜何处登高醉，倦客停桡一事无。  
来岁公田多种黍，莫教黄菊笑杨朱。  
  
卷303_41  【同诸子哭张元易】刘商  
盛德高名总是空，神明福善大朦胧。游魂永永无归日，  
流水年年自向东。素帷旅榇乡关远，丹旐孤灯客舍中。  
伯道共悲无后嗣，孀妻老母断根蓬。  
  
卷303_42  【合肥至日愁中寄郑明府】刘商  
失计为卑吏，三年滞楚乡。不能随世俗，应是昧行藏。  
白璧空无玷，黄沙只自伤。暮天乡思乱，晓镜鬓毛苍。  
灰管移新律，穷阴变一阳。岁时人共换，幽愤日先长。  
拙宦惭知己，无媒悔自强。迍邅羞薄命，恩惠费馀光。  
众口诚难称，长川却易防。鱼竿今尚在，行此掉沧浪。  
  
卷303_43  【送庐州贾使君拜命】刘商  
考绩朝称贵，时清武用文。二天移外府，三命佐元勋。  
佩玉兼高位，摐金阅上军。威容冠是铁，图画阁名芸。  
人咏甘棠茂，童谣竹马群。悬旌风肃肃，卧辙泪纷纷。  
特达恩难报，升沈路易分。侯嬴不得从，心逐信陵君。  

## 全唐诗(中)　卷三百零四

卷304_1  【怨妇】刘商  
净扫黄金阶，飞霜皎如雪。下帘弹箜篌，不忍见秋月。  
  
卷304_2  【绿珠怨】刘商  
从来上台榭，不敢倚阑干。零落知成血，高楼直下看。  
  
卷304_3  【古意】刘商  
达晓寝衣冷，开帷霜露凝。风吹昨夜泪，一片枕前冰。  
  
卷304_4  【哭萧抡】刘商  
何处哭故人，青门水如箭。当时水头别，从此不相见。  
  
卷304_5  【送从弟赴上都】刘商  
车骑秦城远，囊装楚客贫。月明思远道，诗罢诉何人。  
  
卷304_6  【登相国寺阁】刘商  
晴日登临好，春风各望家。垂杨夹城路，客思逐杨花。  
  
卷304_7  【酬濬上人采药见寄】刘商  
玉英期共采，云岭独先过。应得灵芝也，诗情一倍多。  
  
卷304_8  【曲水寺枳实】刘商  
枳实绕僧房，攀枝置药囊。洞庭山上橘，霜落也应黄。  
  
卷304_9  【酬问师】刘商  
虚空无处所，仿佛似琉璃。诗境何人到，禅心又过诗。  
  
卷304_10  【殷秀才求诗】刘商  
倾盖见芳姿，晴天琼树枝。连城犹隐石，唯有卞和知。  
  
卷304_11  【行营即事】刘商  
万姓厌干戈，三边尚未和。将军夸宝剑，功在杀人多。  
  
卷304_12  【送刘寰北归】刘商  
南巢登望县城孤，半是青山半是湖。  
知尔素多山水兴，此回归去更来无。  
  
卷304_13  【送王閈归苏州】刘商  
深山穷谷没人来，邂逅相逢眼渐开。  
云鹤洞宫君未到，夕阳帆影几时回。  
  
卷304_14  【送人往虔州】刘商  
莫叹乘轺道路赊，高楼日日望还家。  
人到南康皆下泪，唯君笑向此中花。  
  
卷304_15  【送僧往湖南（一作送清上人）】刘商  
闲出东林日影斜，稻苗深浅映袈裟。  
船到南湖风浪静，可怜秋水照莲花。  
  
卷304_16  【送元使君自楚移越】刘商  
露冕行春向若耶，野人怀惠欲移家。  
东风二月淮阴郡，唯见棠梨一树花。  
  
卷304_17  【移居深山谢别亲故】刘商  
不食黄精不采薇，葛苗为带草为衣。  
孤云更入深山去，人绝音书雁自飞。  
  
卷304_18  【送王永二首（一作合溪送王永归东郭）】刘商  
君去春山谁共游，鸟啼花落水空流。  
如今送别临溪水，他日相思来水头。  
绵衣似热夹衣寒，时景虽和春已阑。  
诚知暂别那惆怅，明日藤花独自看。  
  
卷304_19  【送别】刘商  
灞岸青门有弊庐，昨来闻道半丘墟。  
陌头空送长安使，旧里无人可寄书。  
  
卷304_20  【送王贞】刘商  
清阳玉润复多才，邂逅佳期过早梅。  
槿花亦可浮杯上，莫待东篱黄菊开。  
  
卷304_21  【送薛六暂游扬州】刘商  
志在乘轩鸣玉珂，心期未快隐青萝。  
广陵行路风尘合，城郭新秋砧杵多。  
  
卷304_22  【送杨行元赴举】刘商  
晚渡邗沟惜别离，渐看烽火马行迟。  
千钧何处穿杨叶，二月长安折桂枝。  
  
卷304_23  【行营送人】刘商  
鞞鼓喧喧对古城，独寻归鸟马蹄轻。  
回来看觅莺飞处，即是将军细柳营。  
  
卷304_24  【滑州送人先归】刘商  
河水冰消雁北飞，寒衣未足又春衣。  
自怜漂荡经年客，送别千回独未归。  
  
卷304_25  【送濬上人】刘商  
木落前山霜露多，手持寒锡远头陀。  
眼看庭树梅花发，不见诗人独咏歌。  
  
卷304_26  【高邮送弟遇北游】刘商  
门临楚国舟船路，易见行人易别离。  
今日送君心最恨，孤帆水下又风吹。  
  
卷304_27  【送豆卢郎赴海陵】刘商  
烟波极目已沾襟，路出东塘水更深。  
看取海头秋草色，一如江上别离心。  
  
卷304_28  【送女子】刘商  
青娥宛宛聚为裳，乌鹊桥成别恨长。  
惆怅梧桐非旧影，不悲鸿雁暂随阳。  
  
卷304_29  【酬道芬寄画松】刘商  
闻道铅华学沈宁，寒枝淅沥叶青青。  
一株将比囊中树，若个年多有茯苓。  
  
卷304_30  【山翁持酒相访以画松酬之】刘商  
白社风霜惊暮年，铜瓶桑落慰秋天。  
怜君意厚留新画，不著松枝当酒钱。  
  
卷304_31  【题潘师房】刘商  
渡水傍山寻石壁，白云飞处洞门开。  
仙人来往行无迹，石径春风长绿苔。  
  
卷304_32  【谢自然却还旧居】刘商  
仙侣招邀自有期，九天升降五云随。  
不知辞罢虚皇日，更向人间住几时。  
  
卷304_33  【寄李俌】刘商  
挂却衣冠披薜荔，世人应是笑狂愚。  
年来渐觉髭须黑，欲寄松花君用无。  
  
卷304_34  【赠头陀师】刘商  
少壮从戎马上飞，雪山童子未缁衣。  
秋山年长头陀处，说我军前射虎归。  
  
卷304_35  【赠严四草屦】刘商  
轻微菅蒯将何用，容足偷安事颇同。  
日入信陵宾馆静，赠君闲步月明中。  
  
卷304_36  【题刘偃庄】刘商  
何事退耕沧海畔，闲看富贵白云飞。  
门前种稻三回熟，县里官人四考归。  
  
卷304_37  【题黄陂夫人祠】刘商  
苍山云雨逐明神，唯有香名万岁春。  
东风三月黄陂水，只见桃花不见人。  
  
卷304_38  【题道济上人房】刘商  
何处营求出世间，心中无事即身闲。  
门外水流风叶落，唯将定性对前山。  
  
卷304_39  【梨树阴】刘商  
福庭人静少攀援，雨露偏滋影易繁。  
磊落紫香香亚树，清阴满地昼当轩。  
  
卷304_40  【秋蝉声】刘商  
萧条旅舍客心惊，断续僧房静又清。  
借问蝉声何所为，人家古寺两般声。  
  
卷304_41  【归山留别子侄二首】刘商  
车马驱驰人在世，东西南北鹤随云。  
莫言贫病无留别，百代簪缨将付君。  
不逐浮云不羡鱼，杏花茅屋向阳居。  
鹤鸣华表应传语，雁度霜天懒寄书。  
  
卷304_42  【与湛上人院画松】刘商  
水墨乍成岩下树，摧残半隐洞中云。  
猷公曾住天台寺，阴雨猿声何处闻。  
  
卷304_43  【白沙宿窦常宅观妓】刘商  
扬子澄江映晚霞，柳条垂岸一千家。  
主人留客江边宿，十月繁霜见杏花。  
  
卷304_44  【上巳日两县寮友会集时主邮不遂驰赴辄题以寄方寸】刘商  
踏青看竹共佳期，春水晴山祓禊词。  
独坐邮亭心欲醉，樱桃落尽暮愁时。  
  
卷304_45  【怀张璪】刘商  
苔石苍苍临涧水，阴风袅袅动松枝。  
世间唯有张通会，流向衡阳那得知。  
  
卷304_46  【与于中丞】刘商  
万顷荒林不敢看，买山容足拟求安。  
田园失计全芜没，何处春风种蕙兰。  
  
卷304_47  【袁十五远访山门】刘商  
僻居谋道不谋身，避病桃源不避秦。  
远入青山何所见，寒花满径白头人。  
  
卷304_48  【行营病中】刘商  
心许征南破虏归，可言羸病卧戎衣。  
迟迟不见怜弓箭，惆怅秋鸿敢近飞。  
  
卷304_49  【合谿水涨寄敬山人】刘商  
共爱碧谿临水住，相思来往践莓苔。  
而今却欲嫌谿水，雨涨春流隔往来。  
  
卷304_50  【不羡花】刘商  
惆怅朝阳午又斜，剩栽桃李学仙家。  
花开花落人如旧，谁道容颜不及花。  
  
卷304_51  【醉后】刘商  
春草秋风老此身，一瓢长醉任家贫。  
醒来还爱浮萍草，漂寄官河不属人。  
  
卷304_52  【题水洞二首】刘商  
桃花流出武陵洞，梦想仙家云树春。  
今看水入洞中去，却是桃花源里人。  
长看岩穴泉流出，忽听悬泉入洞声。  
莫摘山花抛水上，花浮出洞世人惊。  
  
卷304_53  【代人村中悼亡二首】刘商  
花落茅檐转寂寥，魂随暮雨此中销。  
迩来庭柳无人折，长得垂枝一万条。  
虚室无人乳燕飞，苍苔满地履痕稀。  
庭前唯有蔷薇在，花似残妆叶似衣。  
  
卷304_54  【观猎三首】刘商  
梦非熊虎数年间，驱尽豺狼宇宙闲。  
传道单于闻校猎，相期不敢过阴山。  
日隐寒山猎未归，鸣弦落羽雪霏霏。  
梁园射尽南飞雁，淮楚人惊阳鸟啼。  
松月东轩许独游，深恩未报复淹留。  
梁园日暮从公猎，每过青山不举头。  
  
卷304_55  【画石】刘商  
苍藓千年粉绘传，坚贞一片色犹全。  
那知忽遇非常用，不把分铢补上天。  
  
卷304_56  【咏双开莲花】刘商  
菡萏新花晓并开，浓妆美笑面相隈。  
西方采画迦陵鸟，早晚双飞池上来。  
  
卷304_57  【夜闻邻管】刘商  
何事霜天月满空，鹂雏百啭向春风。  
邻家思妇更长短，杨柳如丝在管中。  
  
卷304_58  【山中寄元二侍御二首】刘商  
心期汗漫卧云扃，家计漂零水上萍。  
桃李向秋凋落尽，一枝松色独青青。  
拖紫锵金济世才，知君倚玉望三台。  
深山穷谷无人到，唯有狂愚独自来。  
  
卷304_59  【上崔十五老丈】刘商  
天汉乘槎可问津，寂寥深景到无因。  
看花独往寻诗客，不为经时谒丈人。  
  
卷304_60  【袁德师求画松】刘商  
柏偃松頫势自分，森梢古意出浮云。  
如今眼暗画不得，旧有三株持赠君。  
  
卷304_61  【早夏月夜问王开】刘商  
清风首夏夜犹寒，嫩笋侵阶竹数竿。  
君向苏台长见月，不知何事此中看。  
  
卷304_62  【裴十六厅即事】刘商  
主人能政讼庭闲，帆影云峰户牖间。  
每到夕阳岚翠近，只言篱障倚前山。  
  
卷304_63  【春日行营即事】刘商  
风引双旌马首齐，曹南战胜日平西。  
为儒不解从戎事，花落春深闻鼓鼙。  
  
卷304_64  【画树后呈濬师】刘商  
翔凤边风十月寒，苍山古木更摧残。  
为君壁上画松柏，劲雪严霜君试看。  
  
卷304_65  【吊从甥】刘商  
日晚河边访茕独，衰柳寒芜绕茅屋。  
儿童惊走报人来，孀妇开门一声哭。  
  
卷304_66  【句】刘商  
邮筒不解献茱萸。（《容斋随笔》）。  
赵侯首带鹿耳巾，规模出自陶弘景。  
（《鹿耳巾歌》。《海录碎事》）。  

## 全唐诗(中)　卷三百零五

卷305_1  【登城楼作】陈翊  
井邑白云间，严城远带山。沙墟阴欲暮，郊色淡方闲。  
孤径回榕岸，层峦破枳关。寥寥分远望，暂得一开颜。  
  
卷305_2  【宴柏台】陈翊  
华台陈桂席，密榭宴清真。柏叶犹霜气，桃花似汉津。  
青尊照深夕，绿绮映芳春。欲忆相逢后，无言岭海人。  
  
卷305_3  【过马侍中亭】陈翊  
草色照双扉，轩车到客稀。苔衣香屐迹，花绶少尘飞。  
薄望怜池净，开畦爱雨肥。相过忘日昃，坐待白云归。  
  
卷305_4  【寄邵校书楚苌】陈翊  
爱酒时称僻，高情自不凡。向人方白眼，违俗有青岩。  
云际开三径，烟中挂一帆。相期同岁晚，闲兴与松杉。  
  
卷305_5  【龙池春草】陈翊  
青春光凤苑，细草遍龙池。曲渚交蘋叶，回塘惹柳枝。  
因风初苒苒，覆岸欲离离。色带金堤静，阴连玉树移。  
日光浮靃靡，波影动参差。岂比生幽远，芳馨众不知。  
  
卷305_6  【郊行示友人】陈翊  
水开长镜引诸峦，春洞花深落翠寒。  
醉向丝萝惊自醒，与君清耳听松湍。  
  
卷305_7  【送别萧二】陈翊  
橘花香覆白蘋洲，江引轻帆入远游。  
千里云天风雨夕，忆君不敢再登楼。  
  
卷305_8  【游仙】刘复  
税驾倚扶桑，逍遥望九州。二老佐轩辕，移戈戮蚩尤。  
功成弃之去，乘龙上天游。天上见玉皇，寿与天地休。  
俯视昆仑宫，五城十二楼。王母何窈眇，玉质清且柔。  
扬袂折琼枝，寄我天东头。相思千万岁，大运浩悠悠。  
安用知吾道，日月不能周。寄音青鸟翼，谢尔碧海流。  
  
卷305_9  【寺居清晨】刘复  
高枕对晓月，衣巾清且凉。露华朝未晞，滴沥含虚光。  
隔竹闻汲井，开扉见焚香。幽心感衰病，结念依法王。  
青冥早云飞，杳霭空鸟翔。此情皆有释，悠然知所忘。  
  
卷305_10  【出东城】刘复  
步出东城门，独行已彷徨。伊洛泛清流，密林含朝阳。  
芳景虽可瞩，忧怀在中肠。生几何时，苒苒随流光。  
愿得心所亲，尊酒坐高堂。一为浮沉隔，会合殊未央。  
双戏水中凫，和鸣自翱翔。我无此羽翼，安可以比方。  
  
卷305_11  【经禁城】刘复  
日没路且长，游子欲涕零。荒城无人路，秋草飞寒萤。  
东南古丘墟，莽苍驰郊坰。黄云晦断岸，枯井临崩亭。  
昔人竟何之，穷泉独冥冥。苍苔没碑版，朽骨无精灵。  
俯仰寄世间，忽如流波萍。金石非汝寿，浮生等臊腥。  
不如学神仙，服食求丹经。  
  
卷305_12  【出三城留别幕中三判官】刘复  
翔禽托高柯，倦客念主人。恩义有所知，四海同一身。  
况皆旷大姿，翰音见良辰。陈规佐武略，高视据要津。  
常愿投素诚，今果得所申。金罍列四座，广厦无氛尘。  
留连徂暑中，观望历数旬。河山险以固，士卒勇且仁。  
饬装去未归，相追越城闉。愧无青玉案，缄佩永不泯。  
  
卷305_13  【送刘秀才南归（一作陈存诗）】刘复  
鸟啼杨柳垂，此别千万里。路入商山，春风生灞水。  
停车落日在，罢酒离人起。蓬户寄龙沙，送归情讵已。  
  
卷305_14  【送王伦（一作汪伦）】刘复  
春江日未曛，楚客酣送君。翩翩孤黄鹤，万里沧洲云。  
四方各有志，岂得常顾群。山连巴湘远，水与荆吴分。  
清光日修阻，尺素安可论。相思寄梦寐，瑶草空氛氲。  
  
卷305_15  【长相思】刘复  
长相思，在桂林，苍梧山远潇湘深。秋堂零泪倚金瑟，  
朱颜摇落随光阴。长宵嘹唳鸿命侣，河汉苍苍隔牛女。  
宁知一水不可渡，况复万山修且阻。彩丝织绮文双鸳，  
昔时赠君君可怜。何言一去瓶落井，流尘歇灭金炉前。  
  
卷305_16  【长歌行】刘复  
淮南木落秋云飞，楚宫商歌今正悲。青春白日不与我，  
当垆举酒劝君持。出门驱驰四方事，徒用辛勤不得意。  
三山海底无见期，百龄世间莫虚弃。  
君不见金城帝业汉家有，东制诸侯欲长久。  
奸雄窃命风尘昏，函谷重关不能守。龙蛇出没经两朝，  
胡虏凭陵大道销。河水东流宫阙尽，五陵松柏自萧萧。  
  
卷305_17  【春游曲】刘复  
春风戏狭斜，相见莫愁家。细酌蒲桃酒，娇歌玉树花。  
裁衫催白纻，迎客走朱车。不觉重城暮，争栖柳上鸦。  
  
卷305_18  【杂曲】刘复  
宝剑饰文犀，当风似切泥。逢君感意气，贳酒杜陵西。  
赵女颜虽少，宛驹齿正齐。娇多不肯别，更待夜乌啼。  
  
卷305_19  【春雨】刘复  
细雨度深闺，莺愁欲懒啼。如烟飞漠漠，似露湿凄凄。  
草色行看靡，花枝暮欲低。晓听钟鼓动，早送锦障泥。  
  
卷305_20  【夕次襄邑】刘复  
何处成吾道，经年远路中。客心犹向北，河水自归东。  
古戍飘残角，疏林振夕风。轻舟难载月，那与故人同。  
  
卷305_21  【夏日】刘复  
映日纱窗深且闲，含桃红日石榴殷。银瓶绠转桐花井，  
沉水烟销金博山。文簟象床娇倚瑟，彩奁铜镜懒拈环。  
明朝戏去谁相伴，年少相逢狭路间。  
  
卷305_22  【送黄晔明府岳州湘阴赴任（一作刘三复诗）】刘复  
拟占名场第一科，龙门十上困风波。三年护塞从戎远，  
万里投荒失意多。花县到时铜墨贵，叶舟行处水云和。  
遥知布惠苏民后，应向祠堂吊汨罗。  
  
卷305_23  【禅门寺暮钟】刘复  
簨簴高悬于阗钟，黄昏发地殷龙宫。  
游人忆到嵩山夜，叠阁连楼满太空。  
  
卷305_24  【同张深秀才游华严寺】冷朝阳  
同游云外寺，渡水入禅关。立扫窗前石，坐看池上山。  
有僧飞锡到，留客话松间。不是缘名利，好来长伴闲。  
  
卷305_25  【中秋与空上人同宿华严寺】冷朝阳  
扫榻相逢宿，论诗旧梵宫。磬声迎鼓尽，月色过山穷。  
庭簇安禅草，窗飞带火虫。一宵何惜别，回首隔秋风。  
  
卷305_26  【宿柏岩寺】冷朝阳  
幽寺在岩中，行唯一径通。客吟孤峤月，蝉噪数枝风。  
秋色生苔砌，泉声入梵宫。吾师修道处，不与世间同。  
  
卷305_27  【登灵善寺塔】冷朝阳  
飞阁青霞里，先秋独早凉。天花映窗近，月桂拂檐香。  
华岳三峰小，黄河一带长。空闻指归路，烟处有垂杨。  
  
卷305_28  【瀑布泉】冷朝阳  
潺湲半空里，霖落石房边。风激珠光碎，山欹练影偏。  
急流难起浪，迸沫只如烟。自古惟今日，凄凉一片泉。  
  
卷305_29  【冬日逢冯法曹话怀】冷朝阳  
分襟二年内，多少事相干。礼乐风全变，尘埃路渐难。  
秋林新叶落，霜月满庭寒。虽喜逢知己，他乡岁又阑。  
  
卷305_30  【送唐六赴举】冷朝阳  
秋色生边思，送君西入关。草衰空大野，叶落露青山。  
故国烟霞外，新安道路间。碧霄知己在，香桂月中攀。  
  
卷305_31  【送远上人归京】冷朝阳  
夏腊岁方深，思归彻曙吟。未离销雪院，已有过云心。  
寒磬清函谷，孤钟宿华阴。别京游旧寺，月色似双林。  
  
卷305_32  【别郎上人】冷朝阳  
过云寻释子，话别更依依。静室开来久，游人到自稀。  
触风香气尽，隔水磬声微。独傍孤松立，尘中多是非。  
  
卷305_33  【立春】冷朝阳  
玉律传佳节，青阳应此辰。土牛呈岁稔，彩燕表年春。  
腊尽星回次，寒馀月建寅。风光行处好，云物望中新。  
流水初销冻，潜鱼欲振鳞。梅花将柳色，偏思越乡人。  
  
卷305_34  【送红线】冷朝阳  
采菱歌怨木兰舟，送客魂销百尺楼。  
还似洛妃乘雾去，碧天无际水空流。  
  
卷305_35  【南至日太史登台书云物】于尹躬  
至日行时令，登台约礼文。官称伯赵氏，色辨五方云。  
昼漏听初发，阳光望渐分。司天为岁备，持简出人群。  
惠爱周微物，生灵荷圣君。长当有嘉瑞，郁郁复纷纷。  
  
卷305_36  【赠别二首】柳郴  
江浦程千里，离尊泪数行。无论吴与楚，俱是客他乡。  
何处最悲辛，长亭临古津。往来舟楫路，前后别离人。  
  
卷305_37  【句】柳郴  
他乡生白发，旧国有青山。  
（《贼平后送客还乡》。见《纪事》）。  
  
卷305_38  【望终南春雪】李子卿  
山势抱西秦，初年瑞雪频。色摇鹑野霁，影落凤城春。  
辉耀银峰逼，晶明玉树亲。尚寒由气劲，不夜为光新。  
荆岫全疑近，昆丘宛合邻。馀辉倘可借，回照读书人。  

## 全唐诗(中)　卷三百零六

卷306_1  【九日登青山】朱湾  
昔人惆怅处，系马又登临。旧地烟霞在，多时草木深。  
水将空合色，云与我无心。想见龙山会，良辰亦似今。  
  
卷306_2  【秋夜宴王郎中宅赋得露中菊】朱湾  
众芳春竞发，寒菊露偏滋。受气何曾异，开花独自迟。  
晚成犹待赏，欲采未过时。忍弃东篱下，看随秋草衰。  
  
卷306_3  【奉使设宴戏掷笼筹】朱湾  
今日陪樽俎，良筹复在兹。献酬君有礼，赏罚我无私。  
莫怪斜相向，还将正自持。一朝权入手，看取令行时。  
  
卷306_4  【咏双陆骰子】朱湾  
采采应缘白，钻心不为名。掌中犹可重，手下莫言轻。  
有对唯求敌，无私直任争。君看一掷后，当取擅场声。  
  
卷306_5  【咏壁上酒瓢呈萧明府】朱湾  
不是难提挈，行藏固有期。安身未得所，开口欲从谁。  
应物心无倦，当垆柄会持。莫将成废器，还有对樽时。  
  
卷306_6  【咏玉】朱湾  
歌玉屡招疑，终朝省复思。既哀黄鸟兴，还复白圭诗。  
请益先求友，将行必择师。谁知不鸣者，独下董生帷。  
  
卷306_7  【送陈偃赋得白鸟翔翠微（作赋得白鹤翔翠微送陈偃下第）】朱湾  
不知鸥与鹤，天畔弄晴晖。背日分明见，临川相映微。  
净中云一点，回处雪孤飞。正好南枝住，翩翩何所归。  
  
卷306_8  【题段上人院壁画古松】朱湾  
石上盘古根，谓言天生有。安知草木性，变在画师手。  
阴深方丈间，直趣幽且闲。木纹离披势搓捽，  
中裂空心火烧出。扫成三寸五寸枝，便是千年万年物。  
莓苔浓淡色不同，一面死皮生蠹虫。风霜未必来到此，  
气色杳在寒山中。孤标可玩不可取，能使支公道场古。  
  
卷306_9  【逼寒节寄崔七（崔七，湖州崔使君之子）】朱湾  
闲庭只是长莓苔，三径曾无车马来。旅馆尚愁寒食火，  
羁心懒向不然灰。门前下客虽弹铗，溪畔穷鱼且曝腮。  
他日趋庭应问礼，须言陋巷有颜回。  
  
卷306_10  【长安喜雪（一作陈羽诗）】朱湾  
千门万户雪花浮，点点无声落瓦沟。全似玉尘消更积，  
半成冰片结还流。光含晓色清天苑，轻逐微风绕御楼。  
平地已沾盈尺润，年丰须荷富人侯。  
  
卷306_11  【宴杨驸马山亭（一作陈羽诗）】朱湾  
垂杨拂岸草茸茸，绣户窗前花影重。鲙下玉盘红缕细，  
酒开金瓮绿醅浓。中朝驸马何平叔，南国词人陆士龙。  
落日泛舟同醉处，回潭百丈映千峰。  
  
卷306_12  【过宣上人湖上兰若】朱湾  
十年湖上结幽期，偏向东林遇远师。未道姓名童子识，  
不酬言语上人知。闲花落日滋苔径，细雨和烟著柳枝。  
问我别来何所得，解将无事当无为。  
  
卷306_13  【同达奚宰游窦子明仙坛（一作同张明府游仙台）】朱湾  
松桧阴深一径微，中峰石室到人稀。仙官不住青山在，  
故老相传白日飞。华表问栽何岁木，片云留著去时衣。  
今朝茂宰寻真处，暂驻双凫且莫归。  
  
卷306_14  【平陵寓居再逢寒食】朱湾  
几回江上泣途穷，每遇良辰叹转蓬。火燧知从新节变，  
灰心还与故人同。莫听黄鸟愁啼处，自有花开久客中。  
贫病固应无挠事，但将怀抱醉春风。  
  
卷306_15  【寻隐者韦九山人于东溪草堂】朱湾  
寻得仙源访隐沦，渐来深处渐无尘。初行竹里唯通马，  
直到花间始见人。四面云山谁作主，数家烟火自为邻。  
路傍樵客何须问，朝市如今不是秦。  
  
卷306_16  【假摄池州留别东溪隐居】朱湾  
一官仍是假，岂愿数离群。愁鬓看如雪，浮名认是云。  
暂辞南国隐，莫勒北山文。今后松溪月，还应梦见君。  
  
卷306_17  【咏柏板】朱湾  
赴节心长在，从绳道可观。须知片木用，莫向散材看。  
空为歌偏苦，仍愁和即难。既能亲掌握，愿得接同欢。  
  
卷306_18  【筝柱子】朱湾  
散木今何幸，良工不弃捐。力微惭一柱，材薄仰群弦。  
且喜声相应，宁辞迹屡迁。音如见赏，雅调为君传。  
  
卷306_19  【送李司直归浙东幕兼寄鲍行军…平郡王（一作朱长文诗）】朱湾  
翩翩书记早曾闻，二十年来愿见君。今日相逢悲白发，  
同时几许在青云。从北固山边去，水到西陵渡口分。  
会作王门曳裾客，为余前谢鲍参军。  
  
卷306_20  【七贤庙】朱湾  
常慕晋高士，放心日沈冥。湛然对一壶，土木为我形。  
下马访陈迹，披榛诣荒庭。相看两不言，犹谓醉未醒。  
长啸或可拟，幽琴难再听。同心不共世，空见藓门青。  
  
卷306_21  【同清江师月夜听坚正二上人为怀州转法华经歌】朱湾  
若耶谿畔云门僧，夜闲燕坐听真乘。莲花秘偈药草喻，  
二师身住口不住。凿井求泉会到源，闭门避火终迷路。  
前心后心皆此心，梵音妙音柔软音。清泠霜磬有时动，  
寂历空堂宜夜深。向来不寐何所事，一念才生百虑息。  
风翻乱叶林有声，雪映闲庭月无色。玄关密迹难可思，  
醒人悟兮醉人疑。衣中系宝觉者谁，临川内史字得之。  
  
卷306_22  【寒城晚角（滑州作）】朱湾  
高台高高画角雄，五更初发寒城中。寒城北临大河水，  
淇门贼烽隔岸是。长风送过黎阳川，我军气雄贼心死。  
羁人此夜寐不成，万里边情枕上生。乍似陇头戍，  
寒泉幽咽流不住；又如巴江头，啼猿带雨断续愁。  
忽忆嫖姚北征伐，空山宿兵寒对月。一声老将起，  
三奏行人发；冀马为之嘶，朔云为之结。  
二十年来天下兵，到处不曾无此声。洛阳陌，长安路。  
角声朝朝兼暮暮，平居闻之尚难度。何况天山征戍儿，  
云中下营雪里吹。  
  
卷306_23  【重阳日陪韦卿宴】朱湾  
何必龙山好，南亭赏不暌。清规陈侯事，雅兴谢公题。  
入座青峰近，当轩远树齐。仙家自有月，莫叹夕阳西。  
