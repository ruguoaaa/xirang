---
title: 第34部分
index: true
icon: editor
order: 34
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(下)　卷七百二十八

卷728_1  【吟叙】周昙  
历代兴亡亿万心，圣人观古贵知今。  
古今成败无多事，月殿花台幸一吟。  
  
卷728_2  【闲吟】周昙  
考摭妍媸用破心，剪裁千古献当今。  
闲吟不是闲吟事，事有闲思闲要吟。  
  
卷728_3  【唐虞门　唐尧】周昙  
祅氛不起瑞烟轻，端拱垂衣日月明。  
传事四方无外役，茅茨深处土阶平。  
  
卷728_4  【唐虞门　虞舜】周昙  
进善惩奸立帝功，功成揖让益温恭。  
满朝卿士多元凯，为黜兜苗与四凶。  
  
卷728_5  【唐虞门　舜妃】周昙  
苍梧一望隔重云，帝子悲寻不记春。  
何事泪痕偏在竹，贞姿应念节高人。  
  
卷728_6  【唐虞门　再吟】周昙  
潇湘何代泣幽魂，骨化重泉志尚存。  
若道地中休下泪，不应新竹有啼痕。  
  
卷728_7  【三代门　夏禹】周昙  
尧违天孽赖询谟，顿免洪波浸碧虚。  
海内生灵微伯禹，尽应随浪化为鱼。  
  
卷728_8  【三代门　再吟】周昙  
万古龙门一旦开，无成甘死作黄能。  
司空定有匡尧术，九载之前何处来。  
  
卷728_9  【三代门　太康】周昙  
师保何人为琢磨，安知父祖苦辛多。  
酒酣禽色方为乐，讵肯闲听五子歌。  
  
卷728_10  【三代门　后稷】周昙  
人惟邦本本由农，旷古谁高后稷功。  
百谷且繁三曜在，牲牢郊祀信无穷。  
  
卷728_11  【三代门　文王】周昙  
昭然明德报天休，礿祭惟馨胜杀牛。  
二老五侯何所诈，不归商受尽归周。  
  
卷728_12  【三代门　武王】周昙  
文王寝膳武王随，内竖言安色始怡。  
七载岂堪囚羑里，一夫为报亦何疑。  
  
卷728_13  【三代门　太公】周昙  
昌猎关西纣猎东，纣怜崇虎弃非熊。  
危邦自谓多麟凤，肯把王纲取钓翁。  
  
卷728_14  【三代门　再吟】周昙  
东邻不事事西邻，御物卑和物自亲。  
天下言知天下者，兆人无主属贤人。  
  
卷728_15  【三代门　又吟】周昙  
千妖万态逞妍姿，破国亡家更是谁。  
匡政必能除苟媚，去邪当断勿狐疑。  
  
卷728_16  【三代门　子牙妻】周昙  
陵柏无心竹变秋，不能同戚拟同休。  
岁寒焉在空垂涕，覆水如何欲再收。  
  
卷728_17  【三代门　周公】周昙  
文武传芳百代基，几多贤哲守成规。  
仍闻吐握延儒素，犹恐民疵未尽知。  
  
卷728_18  【三代门　夷齐】周昙  
让国由衷义亦乖，不知天命匹夫才。  
将除暴虐诚能阻，何异崎岖助纣来。  
  
卷728_19  【三代门　管蔡】周昙  
伊商胡越尚同图，管蔡如何有异谟。  
不念祖宗危社稷，强于仁圣遣行诛。  
  
卷728_20  【三代门　成王】周昙  
成王有过伯禽笞，圣惠能新日自奇。  
王道既成何所感，越裳呈瑞凤来仪。  
  
卷728_21  【三代门　幽王】周昙  
狼烟篝火为边尘，烽候那宜悦妇人。  
厚德未闻闻厚色，不亡家国幸亡身。  
  
卷728_22  【三代门　平王】周昙  
犬戎西集杀幽王，邦土何由不便亡。  
宜臼东来年更远，川流难绝信源长。  
  
卷728_23  【春秋战国门　祭足】周昙  
吴鲁燕韩岂别宗，曾无外御但相攻。  
当时周郑谁为相，交质将何服远戎。  
  
卷728_24  【春秋战国门　再吟】周昙  
周室衰微不共匡，干戈终日互争强。  
诸侯若解尊天子，列国何因次第亡。  
  
卷728_25  【春秋战国门　隐公】周昙  
今古难堤是小人，苟希荣宠任相亲。  
陈谋不信怀忧惧，反间须防却害身。  
  
卷728_26  【春秋战国门　庄公】周昙  
齐甲强临力有馀，鲁庄为战念区区。  
鱼丽三鼓微曹刿，肉食安能暇远谟。  
  
卷728_27  【春秋战国门　哀公】周昙  
贤为邻用国忧危，庙算无非委艳奇。  
两叶翠娥春乍展，一毛须去不难吹。  
  
卷728_28  【春秋战国门　再吟】周昙  
好龙天为降真龙，及见真龙瘁厥躬。  
接下不勤徒好士，叶公何异鲁哀公。  
  
卷728_29  【春秋战国门　平公】周昙  
鸿鹄轻腾万里高，何殊朝野得贤豪。  
能知翼戴穹苍力，不是蒙茸腹背毛。  
  
卷728_30  【春秋战国门　文公】周昙  
灭虢吞虞未息兵，柔秦败楚霸威成。  
文公徒欲三强服，分晋元来是六卿。  
  
卷728_31  【春秋战国门　景公】周昙  
觉病当宜早问师，病深难疗恨难追。  
晋侯徒有秦医缓，疾在膏肓救已迟。  
  
卷728_32  【春秋战国门　卫灵公】周昙  
子鱼无隐欲源清，死不忘忠感卫灵。  
伯玉既亲知德润，残桃休吃悟兰馨。  
  
卷728_33  【春秋战国门　陈灵公】周昙  
谁与陈君嫁祸来，孔宁行父夏姬媒。  
灵公徒认徵舒面，至死何曾识祸胎。  
  
卷728_34  【春秋战国门　陈蔡君】周昙  
楚聘宣尼欲道光，是时陈蔡畏邻强。  
庸谋但解遮贤路，不解迎贤谋自昌。  
  
卷728_35  【春秋战国门　楚惠王】周昙  
芹中遇蛭强为吞，不欲缘微有害人。  
何事免成心腹疾，皇天惟德是相亲。  
  
卷728_36  【春秋战国门　楚怀王】周昙  
不听陈轸信张仪，六里商於果见欺。  
既舍黔中西换得，又令生去益堪悲。  
  
卷728_37  【春秋战国门　再吟】周昙  
不得商於又失齐，楚怀方寸一何迷。  
明知秦是虎狼国，更忍车轮独向西。  
  
卷728_38  【春秋战国门　韩惠王】周昙  
韩惠开渠止暴秦，营田万顷饱秦人。  
何殊般肉供羸兽，兽壮安知不害身。  
  
卷728_39  【春秋战国门　顷襄王】周昙  
秦陷荆王死不还，只缘偏听子兰言。  
顷襄还信子兰语，忍使江鱼葬屈原。  
  
卷728_40  【春秋战国门　武公】周昙  
猛兽来兵只为文，岂宜凉德拟图尊。  
君看豹彩蒙麋质，人取无难必不存。  
  
卷728_41  【春秋战国门　华元】周昙  
未知军法忌偏颇，徒解于思腹漫皤。  
昔日羊斟曾不预，今朝为政事如何。  
  
卷728_42  【春秋战国门　臧孙】周昙  
诸孟憎吾似犬狞，贤臧哭孟倍伤情。  
季孙爱我如甘疾，疾足亡身药故宁。  
  
卷728_43  【春秋战国门　公叔】周昙  
吴起南奔魏国荒，必听公叔失贤良。  
无谋纵欲离安邑，可免河沟徙大梁。  
  
卷728_44  【春秋战国门　庄辛】周昙  
庄辛正谏谓妖词，兵及鄢陵始悔思。  
见兔必能知顾犬，亡羊补栈未为迟。  
  
卷728_45  【春秋战国门　孙膑】周昙  
曾嫌胜己害贤人，钻火明知速自焚。  
断足尔能行不足，逢君谁肯不酬君。  
  
卷728_46  【春秋战国门　灵辄】周昙  
失水枯鳞得再生，翳桑无地谢深情。  
朱轮未染酬恩血，公子何由见赤诚。  
  
卷728_47  【春秋战国门　郭开】周昙  
秦袭邯郸岁月深，何人沾赠郭开金。  
廉颇还国李牧在，安得赵王为尔擒。  
  
卷728_48  【春秋战国门　乐羊】周昙  
杯羹忍啜得非忠，巧佞胡为惑主聪。  
盈箧谤书能寝默，中山不是乐羊功。  
  
卷728_49  【春秋战国门　虞卿】周昙  
割地求和国必危，安知坚守绝来思。  
年年来伐年年割，割尽邯郸何所之。  
  
卷728_50  【春秋战国门　豫让】周昙  
门客家臣义莫俦，漆身吞炭不能休。  
中行智伯思何异，国士终期国士酬。  
  
卷728_51  【春秋战国门　毛遂】周昙  
不识囊中颖脱锥，功成方信有英奇。  
平原门下三千客，得力何曾是素知。  
  
卷728_52  【春秋战国门　再吟】周昙  
定获英奇不在多，然须设网遍山河。  
禽虽一目罗中得，岂可空张一目罗。  
  
卷728_53  【春秋战国门　田文】周昙  
下客常才不足珍，谁为狗盗脱强秦。  
秦关若待鸡鸣出，笑杀临淄土偶人。  
  
卷728_54  【春秋战国门　再吟】周昙  
门下三千各自矜，频弹剑客独无能。  
田文不厌无能客，三窟全身果有凭。  
  
卷728_55  【春秋战国门　冯讙】周昙  
兔窟穿成主再兴，辈流狐伏敢骄矜。  
冯讙不是无能者，要试君心欲展能。  
  
卷728_56  【春秋战国门　章子】周昙  
在家能子必能臣，齐将功成以孝闻。  
改葬义无欺死父，临戎安肯背生君。  
  
卷728_57  【春秋战国门　卞和】周昙  
磷磷谁为惑温温，至宝凡姿甚易分。  
自是时人多贵耳，目无明鉴使俱焚。  
  
卷728_58  【春秋战国门　季札】周昙  
吹毛霜刃过千金，生许徐君死挂林。  
宝剑徒称无价宝，行心更贵不欺心。  
  
卷728_59  【春秋战国门　孙武】周昙  
理国无难似理兵，兵家法令贵遵行。  
行刑不避君王宠，一笑随刀八阵成。  
  
卷728_60  【春秋战国门　夫差】周昙  
信听谗言疾不除，忠臣须杀竟何如。  
会稽既雪夫差死，泉下胡颜见子胥。  
  
卷728_61  【春秋战国门　少孺】周昙  
宝贵亲仁与善邻，邻兵何要互相臻。  
螳螂定是遭黄雀，黄雀须防挟弹人。  
  
卷728_62  【春秋战国门　苏厉】周昙  
百步穿杨箭不移，养由堪教听弘规。  
身隆业著未知退，勿遣功名一旦隳。  
  
卷728_63  【春秋战国门　鬻拳】周昙  
鬻拳强谏惧威刑，退省怀惭不顾生。  
双刖忍行留痛恨，惟君适足见忠诚。  
  
卷728_64  【春秋战国门　荆轲】周昙  
反刃相酬是匹夫，安知突骑驾群胡。  
有心为报怀权略，可在於期与地图。  
  
卷728_65  【春秋战国门　再吟】周昙  
几尺如霜利不群，恩仇未报反亡身。  
诚哉利器全由用，可惜吹毛不得人。  
  
卷728_66  【春秋战国门　陈轸】周昙  
丹青徒有逞喧哗，有足由来不是蛇。  
杀将破军为柱国，君今官极更何加。  
  
卷728_67  【春秋战国门　田饶】周昙  
厨抛败肉士怀饥，仓烂馀粮客未炊。  
临难欲行求死士，将何恩信致扶危。  
  
卷728_68  【春秋战国门　鲍叔】周昙  
忠臣祝寿吐嘉词，鲍叔临轩酒一卮。  
安不忘危臣所愿，愿思危困必无危。  
  
卷728_69  【春秋战国门　晏婴】周昙  
正人徒以刃相危，贪利忘忠死不为。  
麋鹿命悬当有处，驱车何必用奔驰。  
  
卷728_70  【春秋战国门　再吟】周昙  
下泽逢蛇盖是常，还如山上见豺狼。  
国中有怪非蛇兽，不用贤能是不祥。  
  
卷728_71  【春秋战国门　又吟】周昙  
马毙厩人欲就刑，百年临尽一言生。  
赖逢贤相能匡救，仍免吾君播恶声。  
  
卷728_72  【春秋战国门　叔向】周昙  
重禄存家不敢言，小臣忧祸亦如然。  
明开谏诤能无罪，只此宜为理国先。  
  
卷728_73  【春秋战国门　师旷】周昙  
老能劝学照馀生，似夜随灯到处明。  
往行前言如不见，暗中无烛若为行。  
  
卷728_74  【春秋战国门　智伯】周昙  
三国连兵敌就擒，晋阳城下碧波深。  
风涛撼处看沈赵，舟楫不从翻自沈。  
  
卷728_75  【春秋战国门　再吟】周昙  
攻城来下惜先分，一旦家邦属四邻。  
徒逞威强称智伯，不知权变是愚人。  
  
卷728_76  【春秋战国门　襄子】周昙  
君子常闻不迫危，城崩何用急重围。  
叛亡能退修文德，果见中牟以义归。  
  
卷728_77  【春秋战国门　杨回】周昙  
三逐乡闾五去君，莫知何地可容身。  
杨回不是逢英鉴，白首无成一旅人。  
  
卷728_78  【春秋战国门　颜回】周昙  
陋巷箪瓢困有年，是时端木饫腥膻。  
宣尼行教何形迹，不肯分甘救子渊。  
  
卷728_79  【春秋战国门　子贡】周昙  
救鲁亡吴事可伤，谁令利口说田常。  
吴亡必定由端木，鲁亦宜其运不长。  
  
卷728_80  【春秋战国门　再吟】周昙  
一言能使定安危，安己危人是所宜。  
仁义不思垂教化，背恩亡德岂儒为。  
  
卷728_81  【春秋战国门　郑相】周昙  
郑相清贤慎有馀，好鱼鱼至竟何如。  
退鱼留得终身禄，禄在何忧不得鱼。  
  
卷728_82  【春秋战国门　子产】周昙  
为政何门是化源，宽仁高下保安全。  
如嫌水德人多狎，拯溺宜将猛济宽。  
  
卷728_83  【春秋战国门　管仲】周昙  
美酒浓馨客要沽，门深谁敢强提壶。  
苟非贤主询贤士，肯信沽人畏子獹。  
  
卷728_84  【春秋战国门　再吟】周昙  
社鼠穿墙巧庇身，何由攻灌若为熏。  
能知窟穴依形势，不听谗邪是圣君。  
  
卷728_85  【春秋战国门　范蠡】周昙  
西子能令转嫁吴，会稽知尔啄姑苏。  
迹高尘外功成处，一叶翩翩在五湖。  
  
卷728_86  【春秋战国门　屈原】周昙  
满朝皆醉不容醒，众浊如何拟独清。  
江上流人真浪死，谁知浸润误深诚。  
  
卷728_87  【春秋战国门　黄歇】周昙  
春申随质若王图，为主轻生大丈夫。  
女子异心安足听，功成何更用阴谟。  
  
卷728_88  【春秋战国门　王后】周昙  
连环要解解非难，忽碎瑶阶一旦间。  
两国相持兵不解，会应俱碎似连环。  
  
卷728_89  【春秋战国门　樊姬】周昙  
侧影频移未退朝，喜逢贤相日从高。  
当时不有樊姬问，令尹何由进叔敖。  
  
卷728_90  【春秋战国门　齐桓公】周昙  
三往何劳万乘君，五来方见一微臣。  
微臣傲爵能轻主，霸主如何敢傲人。  
  
卷728_91  【春秋战国门　中山君】周昙  
敌临烹子一何庸，激怒来军速自攻。  
结怨岂思围不解，愚谋多以杀为雄。  
  
卷728_92  【春秋战国门　赵简子】周昙  
简子雄心蓄霸机，贤愚聊欲试诸儿。  
假言藏宝非真宝，不是生知焉得知。  
  
卷728_93  【春秋战国门　再吟】周昙  
谔谔能昌唯唯亡，亦由匡正得贤良。  
一从忠谠无周舍，吾过何人为短长。  
  
卷728_94  【春秋战国门　赵宣子】周昙  
门人曾不有提弥，连嗾呀呀孰敢支。  
临难若教无苟免，乱朝争那以獒为。  
  
卷728_95  【春秋战国门　韩昭侯】周昙  
去年秦伐我宜阳，今岁天灾旱且荒。  
对此不思人力困，楼门何可更高张。  
  
卷728_96  【春秋战国门　魏文侯】周昙  
冒雨如何固出畋，虑乖群约失乾乾。  
文侯不是贪禽者，示信将为教化先。  
  
卷728_97  【春秋战国门　郤成子】周昙  
陈乐无欢璧在隅，宰臣怀智有微谟。  
苟非成子当明哲，谁是仁人可托孤。  
  
卷728_98  【春秋战国门　秦武阳】周昙  
丱岁徒闻有壮名，及令为副误荆卿。  
是时环柱能相副，谁谓燕囚事不成。  
  
卷728_99  【春秋战国门　田子方】周昙  
太子无嫌礼乐亏，愿听贫富与安危。  
贱贫骄物贫终在，富贵骄人贵必隳。  
  
卷728_100  【春秋战国门　淳于髡】周昙  
穰穰何祷手何赍，一呷村浆与只鸡。  
以少求多诚可笑，还如轻币欲全齐。  
  
卷728_101  【春秋战国门　再吟】周昙  
戏问将何对所耽，滑稽无骨是常谭。  
昔时王者皆通四，近见君王只好三。  
  
卷728_102  【春秋战国门　再吟】周昙  
曲突徙薪不谓贤，焦头烂额飨盘筵。  
时人多是轻先见，不独田家国亦然。  
  
卷728_103  【春秋战国门　田子奇】周昙  
少年为吏虑非循，一骑奔追委使臣。  
使者不追何所对，车中缘见白头人。  
  
卷728_104  【春秋战国门　百里奚】周昙  
船骥由来是股肱，在虞虞灭在秦兴。  
裁量何异刀将尺，只系用之能不能。  
  
卷728_105  【春秋战国门　孙叔敖】周昙  
童稚逢蛇叹不祥，虑悲来者为埋藏。  
是知阳报由阴施，天爵昭然契日彰。  
  
卷728_106  【春秋战国门　鲁仲连】周昙  
昔迸烧牛发战机，夜奔惊火走燕师。  
今来跃马怀骄惰，十万如无一撮时。  
  
卷728_107  【春秋战国门　宋子罕】周昙  
子怜温润欲归仁，吾贵坚廉是宝身。  
自有不贪身内宝，玉人徒献外来珍。  
  
卷728_108  【春秋战国门　宫之奇】周昙  
虞虢相依自保安，谋臣吞度不为难。  
贪怜璧马迷香饵，肯信之奇谕齿寒。  
  
卷728_109  【春秋战国门　王孙满】周昙  
九牧金熔物像成，辞昏去乱祚休明。  
兴亡在德不在鼎，楚子何劳问重轻。  
  
卷728_110  【春秋战国门　颜叔子】周昙  
夜雨邻娃告屋倾，一宵从寄念悲惊。  
诚知独处从烧烛，君子行心要自明。  
  
卷728_111  【春秋战国门　张孟谭】周昙  
强兵四合国将危，赖有谋臣为发挥。  
城内蒿铜诚自有，无谋谁解见玄机。  
  
卷728_112  【春秋战国门　公子无忌】周昙  
按剑临笼震咄呼，鹞甘枭戮伏鸠辜。  
能怜钝拙诛豪俊，悯弱摧强真丈夫。  
  
卷728_113  【春秋战国门　再吟】周昙  
赵解重围魏再昌，信陵贤德日馨芳。  
昏蒙愚主听谗说，公子云亡国亦亡。  
  
卷728_114  【春秋战国门　侯嬴朱亥】周昙  
屠肆监门一贱微，信陵交结国人非。  
当时不是二君计，匹马那能解赵围。  
  
卷728_115  【春秋战国门　再吟】周昙  
走敌存亡义有馀，全由雄勇与英谟。  
但如公子能交结，朱亥侯嬴何代无。  

## 全唐诗(下)　卷七百二十九

卷729_1  【秦门　胡亥】周昙  
鹿马何难辨是非，宁劳卜筮问安危。  
权臣为乱多如此，亡国时君不自知。  
  
卷729_2  【秦门　再吟】周昙  
盗贼纵横主恶闻，遂为流矢犯君轩。  
怪言何不早言者，若使早言还不存。  
  
卷729_3  【秦门　赵高】周昙  
赵高胡亥速天诛，率土兴兵怨毒痡。  
丰沛见机群小吏，功成儿戏亦何殊。  
  
卷729_4  【秦门　陈涉】周昙  
秦法烦苛霸业隳，一夫攘臂万夫随。  
王侯无种英雄志，燕雀喧喧安得知。  
  
卷729_5  【秦门　项籍】周昙  
九垓垂定弃谋臣，一阵无功便杀身。  
壮士诚知轻性命，不思辜负八千人。  
  
卷729_6  【秦门　范增】周昙  
智士宁为暗主谟，范公曾不读兵书。  
平生心力为谁尽，一事无成空背疽。  
  
卷729_7  【前汉门　高祖】周昙  
爱子从烹报主时，安知强啜不含悲。  
太公悬命临刀几，忍取杯羹欲为谁。  
  
卷729_8  【前汉门　再吟】周昙  
北伐匈奴事可悲，当时将相是其谁。  
君臣束手平城里，三十万兵能忍饥。  
  
卷729_9  【前汉门　周苛纪信】周昙  
为主坚能不顾身，赴汤蹈火见忠臣。  
后来邦国论心义，谁是君王出热人。  
  
卷729_10  【前汉门　酂侯】周昙  
共怪酂侯第一功，咸称得地合先封。  
韩生不是萧君荐，猎犬何人为指踪。  
  
卷729_11  【前汉门　曲逆侯】周昙  
社肉分平未足奇，须观大用展无私。  
一朝如得宰天下，必使还如宰社时。  
  
卷729_12  【前汉门　薛公】周昙  
黥布称兵孰敢当，薛公三计为斟量。  
上中良策知非用，南取长沙是死乡。  
  
卷729_13  【前汉门　条侯】周昙  
上将风戈赏罚明，矛鋋严闭亚夫营。  
人君却禀将军令，按辔垂鞭为缓行。  
  
卷729_14  【前汉门　平津侯】周昙  
儒素逢时得自媒，忽从徒步列公台。  
北辰如不延吾辈，东阁何由逐汝开。  
  
卷729_15  【前汉门　博陆侯】周昙  
栋梁徒自保坚贞，毁穴难防雀鼠争。  
不是主人知诈伪，如何柱石免欹倾。  
  
卷729_16  【前汉门　夏贺良】周昙  
汉代中微亦再昌，忠臣忧国冀修禳。  
赤精符谶诚非妄，枉杀无辜夏贺良。  
  
卷729_17  【前汉门　王莽】周昙  
权归诸吕牝鸡鸣，殷鉴昭然讵可轻。  
新室不因崇外戚，水中安敢寄生营。  
  
卷729_18  【前汉门　再吟】周昙  
重赋严刑作祸胎，岂知由此乱离媒。  
家传揖让亦难济，况是身从倾篡来。  
  
卷729_19  【前汉门　又吟】周昙  
铜马朱眉满四方，总缘居摄乱天常。  
因君多少布衣士，不是公卿即帝王。  
  
卷729_20  【前汉门　毛延寿】周昙  
不拔金钗赂汉臣，徒嗟玉艳委胡尘。  
能知货贿移妍丑，岂独丹青画美人。  
  
卷729_21  【前汉门　刘圣公】周昙  
不纳良谋刘縯言，胡为衔璧向崇宣。  
伤哉乱帝途穷处，何必当时谮福先。  
  
卷729_22  【前汉门　樊崇徐宣】周昙  
庸中佼佼铁铮铮，百万长驱入帝京。  
首事纵隳三善在，归仁何虑不全生。  
  
卷729_23  【前汉门　僭号公孙述】周昙  
剑蜀金汤孰敢争，子阳才业匪雄英。  
方知在德不在险，危栈何曾阻汉兵。  
  
卷729_24  【后汉门　光武】周昙  
成败非儒孰可量，儒生何指指萧王。  
萧王得众能宽裕，吴汉归来帝业昌。  
  
卷729_25  【后汉门　明帝】周昙  
朝臣咸佞孰知非，张佚公忠语独奇。  
博士一言除太傅，谥为明帝信其宜。  
  
卷729_26  【后汉门　桓帝】周昙  
能嫌跋扈斩梁王，宁便荣枯信段张。  
襄楷忠言谁佞惑，忍教奸祸起萧墙。  
  
卷729_27  【后汉门　灵帝】周昙  
榜悬金价鬻官荣，千万为公五百卿。  
公瑾孔明穷退者，安知高卧遇雄英。  
  
卷729_28  【后汉门　废帝】周昙  
乱兵如猬走王师，社稷颠危孰为持。  
夜逐萤光寻道路，汉家天子步归时。  
  
卷729_29  【后汉门　献帝】周昙  
只为曹侯数贵人，普天黔首尽黄巾。  
汉灵早听侍中谏，安得献生称不辰。  
  
卷729_30  【后汉门　再吟】周昙  
咸怨刑科有党偏，耕夫无不事戎旃。  
是时老幼饥号处，一斛黄禾五百千。  
  
卷729_31  【后汉门　子密】周昙  
子密封侯岂所宜，能高德义必无为。  
当时若缚还彭氏，率土何忧不自归。  
  
卷729_32  【后汉门　羊续】周昙  
鱼悬洁白振清风，禄散亲宾岁自穷。  
单席寒厅惭使者，葛衣何以至三公。  
  
卷729_33  【后汉门　杨震】周昙  
为国推贤匪惠私，十金为报遽相危。  
无言暗室何人见，咫尺斯须已四知。  
  
卷729_34  【后汉门　赵孝】周昙  
绿林清旦正朝饥，岂计行人瘦与肥。  
为感在原哀叫切，鶺鴒休报听双飞。  
  
卷729_35  【后汉门　马后】周昙  
粗衣闲寂阅群书，荐达嫔妃广帝居。  
再实伤根嫌贵宠，惠慈劳悴育皇储。  
  
卷729_36  【后汉门　魏博妻】周昙  
萝挂青松是所依，松凋萝更改何枝。  
操刀必割腕可断，磐石徒坚心不移。  
  
卷729_37  【后汉门　曹娥】周昙  
心摧目断哭江濆，窥浪无踪日又昏。  
不入重泉寻水底，此生安得见沈魂。  
  
卷729_38  【后汉门　周都妻】周昙  
绿水双鸳一已沈，皇天更欲配何禽。  
不将血涕随霜刃，谁见朱殷未死心。  
  
卷729_39  【后汉门　鲍宣妻】周昙  
君恶奢华意不欢，一言从俭亦何难。  
但能和乐同琴瑟，未必恩情在绮纨。  
  
卷729_40  【后汉门　吕母】周昙  
狱无良吏雪无由，处处戈鋋自执仇。  
吕母衔冤穷老妇，亦能为帅复私雠。  
  
卷729_41  【三国门　蜀先主】周昙  
豫州军败信途穷，徐庶推能荐卧龙。  
不是卑词三访谒，谁令玄德主巴邛。  
  
卷729_42  【三国门　再吟】周昙  
一家区宇忽三分，龌龊车书曷足论。  
定有伊姜为佐辅，忍教鸿雁各乾坤。  
  
卷729_43  【三国门　后主】周昙  
万峰如剑载前来，危阁横空信险哉。  
对此玄休长叹息，方知刘禅是庸才。  
  
卷729_44  【三国门　吴后主】周昙  
吴宫季主恣骄奢，移尽江南百媚花。  
一旦狂风江上起，花随风散落谁家。  
  
卷729_45  【三国门　王表】周昙  
王表闻声莫见身，吴中敬事甚君亲。  
是知邦国将亡灭，不听人臣听鬼神。  
  
卷729_46  【三国门　鲁肃】周昙  
轻财重义见英奇，圣主贤臣是所依。  
公瑾窘饥求子敬，一言才起数船归。  
  
卷729_47  【晋门　晋武帝】周昙  
汉贪金帛鬻公卿，财赡羸军冀国宁。  
晋武鬻官私室富，是知犹不及桓灵。  
  
卷729_48  【晋门　再吟】周昙  
君人为理在安民，论道求贤德自新。  
经国远图无所问，何曾言指一何神。  
  
卷729_49  【晋门　惠帝】周昙  
蛙鸣堪笑问官私，更劝饥人食肉糜。  
蒙昧万机犹妇女，寇戎安得不纷披。  
  
卷729_50  【晋门　贾后】周昙  
贾后甘为废戮人，齐王还杀赵王伦。  
一从天下无真主，瓜割中原四百春。  
  
卷729_51  【晋门　怀帝】周昙  
蕃汉戈矛遍九垓，两京簪绂走黄埃。  
刘聪大会平阳日，遣帝行觞事可哀。  
  
卷729_52  【晋门　愍帝】周昙  
耕牛吃尽大田荒，二两黄金籴斗粮。  
御粥又闻无麴屑，不降胡虏奈饥肠。  
  
卷729_53  【晋门　郭钦】周昙  
谁疑忠谏郭钦言，不逐戎夷出塞垣。  
晋室既无明圣主，果为胡虏乱中原。  
  
卷729_54  【晋门　王夷甫】周昙  
六合谁为辅弼臣，八风昏处尽胡尘。  
是知济弱扶倾术，不属高谈虚论人。  
  
卷729_55  【晋门　王茂弘】周昙  
韩魏荆扬日岂堪，胡风看欲过江南。  
中原一片生灵血，谁秉王纲色不惭。  
  
卷729_56  【晋门　吴隐之】周昙  
闻说贪泉近郁林，隐之今日得深斟。  
徒言滴水能穿石，其那坚贞匪石心。  
  
卷729_57  【晋门　再吟】周昙  
贪泉何处是泉源，只在灵台一点间。  
必也心源元自有，此泉何必在江山。  
  
卷729_58  【六朝门　前赵刘聪】周昙  
戎羯谁令识善言，刑将不舍遽能原。  
垂成却罢凤仪殿，仍改逍遥纳谏园。  
  
卷729_59  【六朝门　前凉张轨】周昙  
官从主簿至专征，谁遣凉王破赵名。  
益信用贤由拔擢，穰苴不是将家生。  
  
卷729_60  【六朝门　后魏武帝】周昙  
太武南征似卷蓬，徐阳兖蔡杀皆空。  
从来吊伐宁如此，千里无烟血草红。  
  
卷729_61  【六朝门　三废帝】周昙  
明庄节闵并罹殃，命在朱高二悖王。  
已叹一年三易换，更嗟殴辱下东廊。  
  
卷729_62  【六朝门　苻坚】周昙  
百万南征几马归，叛亡如猬亦何悲。  
宾擒敌国诸戎主，更遣权兵过在谁。  
  
卷729_63  【六朝门　再呤】周昙  
空知勇锐不知兵，困兽孤军未可轻。  
安有长驱百馀万，身驰几旅欲先征。  
  
卷729_64  【六朝门　又吟】周昙  
水影星光怪异多，不思修德事干戈。  
无谋拒谏仍轻敌，国破身擒将奈何。  
  
卷729_65  【六朝门　宋武帝】周昙  
栖栖老楚未遭时，债主凭陵似迫危。  
人杰既为王谧识，刁逵诛斩独何悲。  
  
卷729_66  【六朝门　二废帝】周昙  
肆意荒狂杀不辜，方嗟废帝又苍梧。  
自言威震为英武，肯虑湘东与玉夫。  
  
卷729_67  【六朝门　齐废帝东昏侯】周昙  
定策谁扶捕鼠儿，不忧萧衍畏潘妃。  
长围既合刀临项，犹惜金钱对落晖。  
  
卷729_68  【六朝门　梁武帝】周昙  
梁武年高厌六龙，繁华声色尽归空。  
不求贤德追尧舜，翻作忧囚一病翁。  
  
卷729_69  【六朝门　再吟】周昙  
兴亡何故遽环回，汤纣身为事可哀。  
莫是自长嫌胜己，蔽贤犹执匹夫才。  
  
卷729_70  【六朝门　简文帝】周昙  
救兵方至强抽军，与贼开城是简文。  
曲项琵琶催酒处，不图为乐向谁云。  
  
卷729_71  【六朝门　元帝】周昙  
木栅江城困魏军，王褒横议遏谋臣。  
宾降未免俱为戮，一死安能谢益仁。  
  
卷729_72  【六朝门　谢举】周昙  
叛奴逃数岂堪留，忠节曾无肯到头。  
朱异早能同远见，青衫宁假帝登楼。  
  
卷729_73  【六朝门　朱异】周昙  
徒览儒书不学兵，彦和虚得不廉名。  
四郊多垒犹相罪，国破将何谢太清。  
  
卷729_74  【六朝门　傅昭】周昙  
为政残苛兽亦饥，除饥机在养疲羸。  
人能善政兽何暴，焉用劳人以槛为。  
  
卷729_75  【六朝门　宣帝】周昙  
宣帝骄奢恣所为，后宫升降略无时。  
乘危自有妻公在，安许鸾凰是尉迟。  
  
卷729_76  【六朝门　李集】周昙  
忠谏能坚信正臣，三沈三屈竟何云。  
每沈良久方能语，及语还呼桀纣君。  
  
卷729_77  【隋门　隋文帝】周昙  
孤儿寡妇忍同欺，辅政刚教篡夺为。  
矫诏必能疏昉译，直臣诚合重颜仪。  
  
卷729_78  【隋门　独孤后】周昙  
腹生奚强有亲疏，怜者为贤弃者愚。  
储贰不遭谗构死，隋亡宁便在江都。  
  
卷729_79  【隋门　炀帝】周昙  
拒谏劳兵作祸基，穷奢极武向戎夷。  
兆人疲弊不堪命，天下嗷嗷新主资。  
  
卷729_80  【隋门　贺若弼】周昙  
破敌将军意气豪，请除倾国斩妖娆。  
红绡忍染娇春雪，瞪目看行切玉刀。  

## 全唐诗(下)　卷七百三十

卷730_1  【上清辞五首】李九龄  
入海浮生汗漫秋，紫皇高宴五云楼。  
霓裳曲罢天风起，吹散仙香满十洲。  
楼锁彤霞地绝尘，碧桃花发九天春。  
东皇近日慵游宴，闲煞瑶池五色麟。  
上清仙路有丹梯，影响行人到即迷。  
不会无端个渔父，阿谁教入武陵溪。  
本来方朔是真仙，偶别丹台未得还。  
何事玉皇消息晚，忍教憔悴向人间。  
新拜天官上玉都，紫皇亲授五灵符。  
群仙个个来相问，人世风光似此无。  
  
卷730_2  【读三国志】李九龄  
有国由来在得贤，莫言兴废是循环。  
武侯星落周瑜死，平蜀降吴似等闲。  
  
卷730_3  【山舍南溪小桃花】李九龄  
一树繁英夺眼红，开时先合占东风。  
可怜地僻无人赏，抛掷深山乱木中。  
  
卷730_4  【春行遇雨】李九龄  
夹路轻风撼柳条，雨侵春态动无憀。  
采香陌上谁家女，湿损钗头翡翠翘。  
  
卷730_5  【登楼寄远】李九龄  
满城春色花如雪，极目烟光月似钩。  
总是动人乡思处，更堪容易上高楼。  
  
卷730_6  【望思台】李九龄  
汉武年高慢帝图，任人曾不问贤愚。  
直饶四老依前出，消得江充宠佞无。  
  
卷730_7  【山舍偶题】李九龄  
门掩松萝一径深，偶携藜杖出前林。  
谁知尽日看山坐，万古兴亡总在心。  
  
卷730_8  【荆溪夜泊】李九龄  
点点渔灯照浪清，水烟疏碧月胧明。  
小滩惊起鸳鸯处，一双采莲船过声。  
  
卷730_9  【旅舍卧病】李九龄  
家隔西秦无远信，身随东洛度流年。  
病来旅馆谁相问，牢落闲庭一树蝉。  
  
卷730_10  【登昭福寺楼】李九龄  
旅怀秋兴正无涯，独倚危楼四望赊。  
谷变陵迁何处问，满川空有旧烟霞。  
  
卷730_11  【代边将】李九龄  
雪冻阴河半夜风，战回狂虏血漂红。  
据鞍遥指长安路，须刻麟台第一功。  
  
卷730_12  【夜与张舒话别】李九龄  
愁听南楼角又吹，晓鸡啼后更分离。  
如何销得凄凉思，更劝灯前酒一卮。  
  
卷730_13  【寒梅词】李九龄  
霜梅先拆岭头枝，万卉千花冻不知。  
留得和羹滋味在，任他风雪苦相欺。  
  
卷730_14  【题灵泉寺】李九龄  
入谷先生一阵香，异花奇木簇禅堂。  
可怜门外高低路，万毂千蹄日日忙。  
  
卷730_15  【宿张正字别业】李九龄  
茅屋萧寥烟暗后，松窗寂历月明初。  
此时谁念孤吟客，唯有黄公一帙书。  
  
卷730_16  【鹤】李九龄  
天上瑶池覆五云，玉麟金凤好为群。  
不须更饮人间水，直是清流也汗君。  
  
卷730_17  【过相思谷】李九龄  
悠悠信马春山曲，芳草和烟铺嫩绿。  
正被离愁著莫人，那堪更过相思谷。  
  
卷730_18  【写庄子】李九龄  
圣泽安排当散地，贤侯优贷借新居。  
闲中亦有闲生计，写得南华一部书。  
  
卷730_19  【山中寄友人】李九龄  
乱云堆里结茅庐，已共红尘迹渐疏。  
莫问野人生计事，窗前流水枕前书。  

## 全唐诗(下)　卷七百三十一

卷731_1  【津亭】胡宿  
津亭欲阕戒棠舟，五两风来不暂留。西北浮云连魏阙，  
东南初日满秦楼。层城渺渺人伤别，芳草萋萋客倦游。  
平乐旧欢收不得，更凭飞梦到瀛洲。  
  
卷731_2  【古别】胡宿  
长道何年祖軷休，风帆不断岳阳楼。佳人挟瑟漳河晓，  
壮士悲歌易水秋。九帐青油徒自负，百壶芳醑岂消忧。  
至今长乐坡前水，不啻秦人怨陇头。  
  
卷731_3  【塞上】胡宿  
汉家神箭定天山，烟火相望万里间。契利请盟金匕酒，  
将军归卧玉门关。云沈老上妖氛断，雪照回中探骑闲。  
五饵已行王道胜，绝无刁斗至阗颜。  
  
卷731_4  【寄昭潭王中立】胡宿  
高弦一弄武陵深，六幕天空万里心。吴苑歌骊成久别，  
楚峰回雁好归音。十千美酒花期隔，三百枯棋弈思沈。  
莫上孤城频送目，浮云西北是家林。  
  
卷731_5  【雪】胡宿  
屏翳驱云结夜阴，素花飘坠恶氛沈。色欺曹国麻衣浅，  
寒入荆王翠被深。天上明河银作水，海中仙树玉为林。  
日高独拥鹴裘卧，谁乞长安取酒金。  
  
卷731_6  【冲虚观】胡宿  
五粒青松护翠苔，石门岑寂断纤埃。水浮花片知仙路，  
风递鸾声认啸台。桐井晓寒千乳敛，茗园春嫩一旗开。  
驰烟未勒山亭字，可是英灵许再来。  
  
卷731_7  【淮南发运赵邢州被诏归阙】胡宿  
天台封诏紫泥馨，马首前瞻北斗城。在函关先望气，  
帝于京兆最知名。一区东第趋晨近，数刻西厢接昼荣。  
正是两宫裁化日，百金双璧拜虞卿。  
  
卷731_8  【天街晓望】胡宿  
长乐才闻一叩钟，百官初谒未央宫。金波穆穆沙堤月，  
玉树琤琤上苑风。香重椒兰横结雾，气寒龙虎远浮空。  
嗟余索米无人问，行避霜台御史骢。  
  
卷731_9  【淮南王】胡宿  
贪铸金钱盗写符，何曾七国戒前车。长生不待炉中药，  
鸿宝谁收箧里书。碧井床空天影在，小山人去桂丛疏。  
云中鸡犬无消息，麦秀渐渐遍故墟。  
  
卷731_10  【赵宗道归辇下】胡宿  
沿牒相逢楚水湄，竹林文酒此攀嵇。半毡未暖还伤别，  
一臂初交又解携。江浦呕哑风送橹，河桥勃窣柳垂堤。  
明年四月秦关到，洗眼扬州看马蹄。  
  
卷731_11  【忆荐福寺牡丹】胡宿  
十日春风隔翠岑，只应繁朵自成阴。樽前可要人颓玉，  
树底遥知地侧金。花界三千春渺渺，铜槃十二夜沈沈。  
雕槃分篸何由得，空作西州拥鼻吟。  
  
卷731_12  【次韵和朱况雨中之什】胡宿  
苍野迷云黯不归，远风吹雨入岩扉。石床润极琴丝缓，  
水阁寒多酒力微。夕梦将成还滴滴，春心欲断正霏霏。  
忧花惜月长如此，争得东阳病骨肥。  
  
卷731_13  【感旧】胡宿  
千里青云未致身，马蹄空踏几年尘。曾迷玉洞花光老，  
欲过金城柳眼新。粉壁已沈题凤字，酒垆犹记姓黄人。  
坞中横笛偏多感，一涕阑干白角巾。  
  
卷731_14  【城南】胡宿  
昨夜轻阴结夕霏，城南十里有香泥。初闻山鸟惊新哢，  
遥见林花识旧蹊。荡桨远从芳草渡，垫巾还傍绿杨堤。  
罗敷正苦桑蚕事，惆怅南来五马蹄。  
  
卷731_15  【早夏】胡宿  
井辖投多思不禁，密垂珠箔昼沈沈。睡惊燕语频移枕，  
病起蛛丝半在琴。雨径乱花埋宿艳，月轩修竹转凉阴。  
一春酒费知多少，探尽囊中换赋金。  
  
卷731_16  【侯家】胡宿  
洞户春迟漏箭长，短辕初返雒阳傍。彩云按曲青岑醴，  
沈水薰衣白璧堂。前槛兰苕依玉树，后园桐叶护银床。  
宴残红烛长庚烂，还促朝珂谒未央。  
  
卷731_17  【函谷关】胡宿  
天开函谷壮关中，万古惊尘向此空。望气竟能知老子，  
弃繻何不识终童。谩持白马先生论，未抵鸣鸡下客功。  
符命已归如掌地，一丸曾误隗王东。  
  
卷731_18  【残花】胡宿  
雨压残红一夜凋，晓来帘外正飘摇。数枝翠叶空相对，  
万片香魂不可招。长乐梦回春寂寂，武陵人去水迢迢。  
愁将玉笛传遗恨，苦被芳风透绮寮。  
  
卷731_19  【次韵徐爽见寄】胡宿  
五两青丝帝渥深，平时可敢叹英沈。侏儒自是长三尺，  
澼纩都来直数金。寂寞死灰人丧偶，婆娑生意树交阴。  
年来想见琼枝色，久梦蘧蘧到竹林。  
  
卷731_20  【华清宫】杜常  
行尽江南数十程，晓星残月入华清。  
朝元阁上西风急，都入长杨作雨声。  
  
卷731_21  【题文川村居】滕白  
种茶岩接红霞坞，灌稻泉生白石根。  
皤腹老翁眉似雪，海棠花下戏儿孙。  
  
卷731_22  【燕】滕白  
短羽新来别海阳，真珠高卷语雕梁。  
佳人未必全听尔，正把金针绣凤凰。  
  
卷731_23  【题严君观】王喦  
寒云古木罩星台，凡骨仙踪信可哀。  
二十年前曾此到，一千年内未归来。  
  
卷731_24  【山中有所思】王喦  
零零夜雨渍愁根，触物伤离好断魂。  
莫怪杜鹃飞去尽，紫微花里有啼猿。  
  
卷731_25  【燕】王喦  
一巢功绩破春光，絮落花残两翅狂。  
月树风枝不栖去，强来言语泥雕梁。  
  
卷731_26  【贫女】王喦  
难把菱花照素颜，试临春水插花看。  
木兰船上游春子，笑把荆钗下远滩。  
  
卷731_27  【杪春寄友人】王喦  
何处相逢万事忙，卓家楼上百淘香。  
明朝渐近山僧寺，更为残花醉一场。  
  
卷731_28  【回旧山】王喦  
庾家楼上谢家池，处处风烟少旧知。  
明日落花谁共醉，野溪猿鸟恨归迟。  

## 全唐诗(下)　卷七百三十二

卷732_1  【感巫州荠菜】高力士  
两京作斤卖，五溪无人采。夷夏虽有殊，气味都不改。  
  
卷732_2  【句】高力士  
烟熏眼落膜，瘴染面朱虞。（流巫州时作）知  
  
卷732_3  【使至灊山（神异录：明皇尝梦游灊岳遣越宾祀之）】王越宾  
碧坞烟霞昼未开，游人到处尽裴回。  
凭谁借问岩前叟，曾托吾皇一梦来。  
  
卷732_4  【和武相公中秋夜西蜀锦楼望月得清字】王良会  
德星摇此夜，珥耳满重城。杳霭烟氛色，飘飖砧杵声。  
令行秋气爽，乐感素风轻。共赏千年圣，长歌四海清。  
  
卷732_5  【星回节游避风台与清平官赋】南诏骠信  
避风善阐台，极目见藤越。悲哉古与今，依然烟与月。  
自我居震旦，翊卫类夔契。伊昔颈皇运，艰难仰忠烈。  
不觉岁云暮，感极星回节。元昶同一心，子孙堪贻厥。  
  
卷732_6  【星回节避风台骠信命赋】赵叔达  
法驾避星回，波罗毗勇猜。河润冰难合，地暖梅先开。  
下令俚柔洽，献賝弄栋来。愿将不才质，千载侍游台。  
  
卷732_7  【途中诗】杨奇鲲  
□□□□□□□，□□□□□□□。风里浪花吹更白，  
雨中山色洗还青。海鸥聚处窗前见，林狖啼时枕上听。  
此际自然无限趣，王程不敢暂留停。  
  
卷732_8  【听妓洞云歌】布燮  
嵇叔夜，鼓琴饮酒无闲暇。若使当时闻此歌，  
抛掷广陵都不藉。刘伯伦，虚生浪死过青春。  
一饮一硕犹自醉，无人为尔卜深尘。  
  
卷732_9  【思乡作】布燮  
泸北行人绝，云南信未还。庭前花不扫，门外柳谁攀。  
坐久销银烛，愁多减玉颜。悬心秋夜月，万里照关山。  
  
卷732_10  【衔命还国作】朝衡  
衔命将辞国，非才忝侍臣。天中恋明主，海外忆慈亲。  
伏奏违金阙，騑骖去玉津。蓬莱乡路远，若木故园林。  
西望怀恩日，东归感义辰。平生一宝剑，留赠结交人。  
  
卷732_11  【绣袈裟衣缘】长屋  
山川异域，风月同天。寄诸佛子，共结来缘。  
  
卷732_12  【愤怨诗】王巨仁  
于公恸哭三年旱，邹衍含愁五月霜。  
今我幽愁还似古，皇天无语但苍苍。  
  
卷732_13  【立木海上刻诗】李赞华  
小山压大山，大山全无力。羞见故乡人，从此投外国。  
  
卷732_14  【戏语】成辅端  
秦地城池二百年，何期如此贱田园。  
一顷麦苗硕伍米，三间堂屋二千钱。  
  
卷732_15  【万寿寺歌词】张隐  
位乖燮理致伤残，四面墙匡不忍看。  
正是花时堪下泪，相公何必更追欢。  
  
卷732_16  【迎孙刺史】朱元  
昔日郎君今刺史，朱元依旧守朱门。  
今朝竹马诸童子，尽是当时竹马孙。  
  
卷732_17  【临刑诗（璠不知书，时以为鬼代作）】陈璠  
积玉堆金官又崇，祸来倏忽变成空。  
五年荣贵今何在，不异南柯一梦中。  
  
卷732_18  【诗】捧剑仆  
青鸟衔葡萄，飞上金井栏。美人恐惊去，不敢卷帘看。  
  
卷732_19  【题牡丹】捧剑仆  
一种芳菲出后庭，却输桃李得佳名。  
谁能为向天人说，从此移根近太清。  
  
卷732_20  【将窜留诗】捧剑仆  
珍重郭四郎，临行不得别。晓漏动离心，轻车冒残雪。  
欲出主人门，零涕暗呜咽。万里隔关山，一心思汉月。  

## 全唐诗(下)　卷七百三十三

卷733_1  【淮阳感怀】李密  
金风荡初节，玉露凋晚林。此夕穷涂士，郁陶伤寸心。  
野平葭苇合，村荒藜藿深。眺听良多感，徙倚独沾襟。  
沾襟何所为，怅然怀古意。秦俗犹未平，汉道将何冀。  
樊哙市井徒，萧何刀笔吏。一朝时运会，千古传名谥。  
寄言世上雄，虚生真可愧。  
  
卷733_2  【南隐游泉山】孔德绍  
名山狎招隐，俗外远相求。还如倒景望，忽似阆风游。  
临崖俯大壑，披雾仰飞流。岁积松方偃，年深椿欲秋。  
野花开石镜，云叶掩山楼。何须问方士，此处即瀛洲。  
  
卷733_3  【行经太华】孔德绍  
纷吾世网暇，灵岳展幽寻。寥廓风尘远，杳冥川谷深。  
山昏五里雾，日落二华阴。疏峰起莲叶，危塞隐桃林。  
何必东都外，此处可抽簪。  
  
卷733_4  【夜宿荒村】孔德绍  
绵绵夕漏深，客恨转伤心。抚弦无人听，对酒时独斟。  
故乡万里绝，穷愁百虑侵。秋草思边马，绕枝惊夜禽。  
风度谷馀响，月斜山半阴。劳歌欲叙意，终是白头吟。  
  
卷733_5  【王泽岭遭洪水】孔德绍  
地籁风声急，天津云色愁。悠然万顷满，俄尔百川浮。  
还似金堤溢，翻如碧海流。惊涛遥起鹭，回岸不分牛。  
徒知怀赵景，终是倦阳侯。木梗诚无托，芦灰岂暇求。  
思得乘槎便，萧然河汉游。  
  
卷733_6  【登白马山护明寺】孔德绍  
名岳标形胜，危峰远郁纡。成象建环极，大壮阐规模。  
层台耸灵鹫，高殿迩阳乌。暂同游阆苑，还类入仙都。  
三休开碧岭，万户洞金铺。摄心罄前礼，访道挹中虚。  
遥瞻尽地轴，长望极天隅。白云起梁栋，丹霞映栱栌。  
露花疑濯锦，泉月似沉珠。今日桃源客，相雇失归涂。  
  
卷733_7  【送舍利宿定普岩】孔德绍  
仁祠表虚旷，祇园展肃恭。栖息翠微岭，登顿白云峰。  
映流看夜月，临峰听晓钟。涧芳十步草，崖阴百丈松。  
萧然遥路绝，无复市朝踪。  
  
卷733_8  【观太常奏新乐】孔德绍  
大君膺宝历，出豫表功成。钧天金石响，洞庭弦管清。  
八音动繁会，九变叶希声。和云留睿赏，熏风悦圣情。  
盛烈光韶濩，易俗迈咸英。窃吹良无取，率舞抃群生。  
  
卷733_9  【赋得涉江采芙蓉】孔德绍  
莲舟泛锦碛，极目眺江干。沿流渡楫易，逆浪取花难。  
有雾疑川广，无风见水宽。朝来采摘倦，讵得久盘桓。  
  
卷733_10  【赋得华亭鹤】孔德绍  
华亭失侣鹤，乘轩宠遂终。三山凌苦雾，千里激悲风。  
心危白露下，声断彩弦中。何言斯物变，翻覆似辽东。  
  
卷733_11  【送蔡君知入蜀二首】孔德绍  
金陵已去国，铜梁忽背飞。失路远相送，他乡何日归。  
灵关九折险，蜀道二星遥。乘槎若有便，希泛广陵潮。  
  
卷733_12  【落叶（一作孔绍安诗）】孔德绍  
早秋惊叶落，飘零似客心。翻飞未肯下，犹言惜故林。  
  
卷733_13  【句】孔德绍  
谁分菱花影，还看蓬鬓秋。（照镜见白发，《诗式》）主  
  
卷733_14  【临刑诗】郑颋  
幻生还幻灭，大幻莫过身。安心自有处，求人无有人。  
  
卷733_15  【和谒孔子庙（一作李百药诗）】刘斌  
性与虽天纵，主世乃无由。何言泰山毁，空惊逝水流。  
及门思往烈，入室想前修。寂寞荒阶暮，摧残古木秋。  
遗风暧如此，聊以慰蒸求。  
  
卷733_16  【和许给事伤牛尚书】刘斌  
名臣不世出，百工之所求。况乃非常器，遭逢兴运秋。  
符彩照千里，铨衡综九流。经纶资百物，樽俎寄皇猷。  
韶濩倾复理，典礼紊还修。虽贞栋梁任，兼好艺文游。  
伫闻和鼎实，行当奉介丘。高衢翻税驾，阅水遽迁舟。  
传呼更何日，曳履闻无由。归魂藐修路，征棹舣邗沟。  
林薄长风惨，江上寒云愁。夜台终不曙，遗芳徒自留。  
  
卷733_17  【送刘散员同赋陈思王诗，得好鸟鸣高枝】刘斌  
春林已自好，时鸟复和鸣。枝交难奋翼，谷静易流声。  
间关才得性，矰缴遽相惊。安知背飞远，拂雾独晨征。  
  
卷733_18  【咏山】刘斌  
灵山峙千仞，蔽日且嵯峨。紫盖云阴远，香炉烟气多。  
石梁高鸟路，瀑水近天河。欲知闻道里，别自有仙歌。  
  
卷733_19  【登楼望月二首】刘辟  
圆月当新霁，高楼见最明。素波流粉壁，丹桂拂飞甍。  
下瞰千门静，旁观万象生。梧桐窗下影，乌鹊槛前声。  
啸逸刘琨兴，吟资庾亮情。游人莫登眺，迢递故乡程。  
皎洁三秋月，巍峨百丈楼。下分征客路，上有美人愁。  
帐卷芙蓉带，帘褰玳瑁钩。倚窗情渺渺，凭槛思悠悠。  
未得金波转，俄成玉箸流。不堪三五夕，夫婿在边州。  
  
卷733_20  【题菊花】黄巢  
飒飒西风满院栽，蕊寒香冷蝶难来。  
他年我若为青帝，报与桃花一处开。  
  
卷733_21  【不第后赋菊】黄巢  
待到秋来九月八，我花开后百花杀。  
冲天香阵透长安，满城尽带黄金甲。  
  
卷733_22  【自题像】黄巢  
记得当年草上飞，铁衣著尽著僧衣。  
天津桥上无人识，独倚栏干看落晖。  

## 全唐诗(下)　卷七百三十四

卷734_1  【柳】罗绍威  
妆点青春更有谁，青春常许占先知。亚夫营畔风轻处，  
元亮门前日暖时。花密宛如飘六出，叶繁何惜借双眉。  
交情别绪论多少，好向仁人赠一枝。  
  
卷734_2  【白菊（一作罗隐诗）】罗绍威  
虽被风霜竞欲催，皎然颜色不低摧。已疑素手能妆出，  
又似金钱未染来。香散自宜飘渌酒，叶交仍得荫苍苔。  
寻思闭户中宵见，应认寒窗雪一堆。  
  
卷734_3  【句】罗绍威  
楼前澹澹云头日，帘外萧萧雨脚风。  
  
卷734_4  【清明登奉先城楼】罗衮  
年来年去只艰危，春半尧山草尚衰。四海清平耆旧见，  
五陵寒食小臣悲。烟销井邑隈楼槛，雪满川原泥酒卮。  
拭尽贾生无限泪，一行归雁远参差。  
  
卷734_5  【清明赤水寺居】罗衮  
榆火轻烟处处新，旋从闲望到诸邻。浮生浮世只多事，  
野水野花娱病身。浊酒不禁云外景，碧峰犹冷寺前春。  
蓑衣毳衲诚吾党，自结村园一社贫。  
  
卷734_6  【赠罗隐】罗衮  
平日时风好涕流，谗书虽盛一名休。寰区叹屈瞻天问，  
夷貊闻诗过海求。向夕便思青琐拜，近年寻伴赤松游。  
何当世祖从人望，早以公台命卓侯。  
  
卷734_7  【哭赵州和尚二首】王镕  
师离dt水动王侯，心印光潜麈尾收。碧落雾霾松岭月，  
沧溟浪覆济人舟。一灯乍灭波旬喜，双眼重昏道侣愁。  
纵是了然云外客，每瞻瓶几泪还流。  
佛日西倾祖印隳，珠沈丹沼月沈辉。影敷丈室炉烟惨，  
风起禅堂松韵微。只履乍来留化迹，五天何处又逢归。  
解空弟子绝悲喜，犹自潸然对雪帏。  
  
卷734_8  【答同年李昉见赠次韵】邓洵美  
词场几度让长鞭，又向清朝贺九迁。品秩虽然殊此日，  
岁寒终不改当年。驰名早已超三院，侍直仍忻步八砖。  
今日相逢翻自愧，闲吟对酒倍潸然。  
  
卷734_9  【除夜长安作（一作李景诗）】李京  
长安朔风起，穷巷掩双扉。新岁明朝是，故乡何路归。  
鬓丝饶镜色，隙雪夺灯辉。却羡秦州雁，逢春尽北飞。  
  
卷734_10  【登岭望】许鼎  
淼淼三江水，悠悠五岭关。雁飞犹不度，人去若为还。  
  
卷734_11  【崿岭四望】许鼎  
汉家仙仗在咸阳，洛水东流出建章。  
野老至今犹望幸，离宫秋树独苍苍。  
  
卷734_12  【官左拾遗归隐作（一作辞官归隐，留诗一绝）】王易简  
汩没朝班愧不才，谁能低折向尘埃。  
青山得去且归去，官职有来还自来。  
  
卷734_13  【悼杨氏妓琴弦】朱褒  
魂归寥廓魄归泉，只住人间十五年。  
昨日施僧裙带上，断肠犹系琵琶弦。  
  
卷734_14  【公子行】黄损  
春草绿绵绵，骄骖骤暖烟。微风飘乐韵，半日醉花边。  
打鹊抛金盏，招人举玉鞭。田翁与蚕妇，平地看神仙。  
  
卷734_15  【读史】黄损  
逐鹿走红尘，炎炎火德新。家肥生孝子，国霸有馀臣。  
帝道云龙合，民心草木春。须知烟阁上，一半老儒真。  
  
卷734_16  【出山吟】黄损  
来书初出白云扃，乍蹑秋风马走轻。远近留连分岳色，  
别离呜咽乱泉声。休将巢许争喧杂，自共伊皋论太平。  
昨夜细看云色里，进贤星座甚分明。  
  
卷734_17  【书壁】黄损  
一别人间岁月多，归来人事已销磨。  
惟有门前鉴池水，春风不改旧时波。  
  
卷734_18  【句】黄损  
机关才运动，胜败便相随。（以下并见《吟窗杂录》）斋  
忽遇南迁客，若为西入心。  
往来三岛近，活计一囊空。  
三通明主诏，一片白云心。  
扫地待明月，踏花迎野僧。  
水谙彭泽阔，山忆武陵深。  
金镫冷光风宛转，锦袍红润雨霏微。  
高齐日月方为道，动合乾坤始是心。  
傍水野禽通体白，饤盘山果半边红。（见《零陵总记》）斋  
而今世上多离别，莫向相思树下啼。（《鹧鸪》，  
见《古今诗话》）知  
  
卷734_19  【梁郊祀乐章　庆肃】张衮  
笾豆簠簋，黍稷非馨。懿兹彝器，厥德惟明。  
金石匏革，以和以平。由此无疆，期乎永宁。  
  
卷734_20  【梁郊祀乐章　庆熙】张衮  
哲后躬享，旨酒斯陈。王恭无斁，严祀惟寅。  
皇祖以配，大孝以振。宜锡景福，永休下民。  
  
卷734_21  【梁郊祀乐章　庆隆】张衮  
恭祀上帝，于国之阳。爵醴是荷，鸿基永昌。  
  
卷734_22  【梁郊祀乐章　庆融】张衮  
道和气兮袭氤氲，宣皇规兮彰圣神。  
服遐裔兮敷质文，格苗扈兮息烟尘。  
  
卷734_23  【梁郊祀乐章　庆休】张衮  
大业来四夷，仁风和万国。白日体无私，皇天辅有德。  
七旬罪已服，六月师方克。伟哉帝道隆，终始常作则。  
  
卷734_24  【梁郊祀乐章　庆和】张衮  
烟燎升，礼容彻。诚感达，人神悦。  
灵贶彰，圣情结。玉座寂，金炉歇。  
  
卷734_25  【梁郊祀乐章　庆和】赵光逢  
就阳位，升圜丘。佩双玉，御大裘。  
膺天命，拥神休。万灵感，百禄遒。  
秉黄钺，建朱旗。震八表，清二仪。  
帝业显，王道夷。受景命，启皇基。  
开九门，怀百神。通肸蚃，接氤氲。  
明粢荐，广乐陈。奠嘉璧，燎芳薪。  
膺宝图，执左契。德应天，圣飨帝。  
荐表衷，荷灵惠。寿万年，祚百世。  
惟德动天，有感必通。秉兹一德，禋于六宗。  
钦夤宝命，恭肃礼容。来顾来享，永穆皇风。  
天惟佑德，辟乃奉天。交感斯在，昭事罔愆。  
岁功已就，王道无偏。于焉报本，是用告虔。  
  
卷734_26  【梁郊祀乐章　庆顺】赵光逢  
圣皇戾止，天步舒迟。乾乾睿相，穆穆皇仪。  
进退必肃，陟降是祗。六变克协，万灵协随。  
  
卷734_27  【梁郊祀乐章　庆平】赵光逢  
天命降鉴，帝德惟馨。享祀不忒，礼容孔明。  
奠璧布币，荐纯献精。神祐以答，敷锡永宁。  

## 全唐诗(下)　卷七百三十五

卷735_1  【宫词百首】和凝  
紫燎光销大驾归，御楼初见赭黄衣。  
千声鼓定将宣赦，竿上金鸡翅欲飞。  
北阙晴分五凤楼，嵩山秀色护神州。  
洛河自契千年运，更拟波中出九畴。  
中兴殿上晓光融，一炷天香舞瑞风。  
百辟虔心齐稽首，卷帘遥见御衣红。  
日和风暖御楼时，万姓齐瞻八彩眉。  
瑞气祥烟笼细仗，閤门宣赦四方知。  
凤吹鸾歌晓日明，丰年观稼出神京。  
封人争献南山寿，五色云中御辇平。  
圣主临轩待晓时，穿花宫漏正迟迟。  
鸡人一唱乾坤晓，百辟分班俨羽仪。  
朦胧西月照池亭，初夜椒房掩画屏。  
宫女相呼有何事，上楼同看老人星。  
红泥椒殿缀珠珰，帐蹙金龙窣地长。  
红兽慢然天色暖，凤炉时复爇沈香。  
九重楼殿簇丹青，高柳含烟覆井亭。  
宫内不知今日几，自来阶下数尧蓂。  
寝殿香浓玉漏严，云随凉月下西南。  
帐前宫女低声道，主上还应梦傅岩。  
绕殿钩阑压玉阶，内人轻语凭葱苔。  
皆言明主垂衣理，不假朱云傍槛来。  
颟顸冰面莹池心，风刮瑶阶腊雪深。  
怪得宫中无兽炭，步摇钗是辟寒金。  
兰殿春融自靘笙，玉颜风透象纱明。  
金簧如语莺声滑，可使云和独得名。  
兰烛时将凤髓添，寒星遥映夜光帘。  
龙楼露著鸳鸯瓦，谁近螭头掷玉签。  
玉甃莲池春水平，小鱼双并锦鳞行。  
内中知是黄河样，九曲今年彻底清。  
真珠帘外静无尘，耿耿凉天景象新。  
金殿夜深银烛晃，宫嫔来奏月重轮。  
鱼犀月掌夜通头，自著盘莺锦臂鞲。  
多把沈檀配龙麝，宫中掌浸十香油。  
香云双飐玉蝉轻，侍从君王苑里行。  
嘉瑞忽逢连理木，一时跪拜贺文明。  
金鸾双立紫檀槽，暖殿无风韵自高。  
含笑试弹红蕊调，君王宣赐酪樱桃。  
斑簟如霞可殿铺，更开新进瑞莲图。  
谁人筑损珊瑚架，子细看时认沥苏。  
金盆初晓洗纤纤，银鸭香焦特地添。  
出户忽看春雪下，六宫齐卷水晶帘。  
暖金盘里点酥山，拟望君王子细看。  
更向眉中分晓黛，岩边染出碧琅玕。  
云母屏前绣柱衣，龙床闲卷谏书帏。  
黄金槛外螭头活，日照红兰露未晞。  
楼西残月尚胧明，中禁鸡人报晓声。  
清旦司天台进状，夜来晴霁泰阶平。  
纤辔摩轩响佩环，银台门外集鸳鸾。  
三钟五鼓祥烟敛，日照仙人捧露盘。  
司膳厨中也禁烟，春宫相对画秋千。  
清明节日颁新火，蜡炬星飞下九天。  
宫木交芳色尽深，和风轻舞早莺吟。  
侍臣不异东方朔，应喜仙桃满禁林。  
贡橘香匀x0oh容，星光初满小金笼。  
近臣押赐诸王宅，拜了方开敕字封。  
献寿朝元欲偃戈，航深梯险竞骈罗。  
若论万国来朝日，比并涂山更较多。  
艳阳风景簇神州，杏蕊桃心照凤楼。  
遥望青青河畔草，几多归马与休牛。  
銮舆观稼晚方归，日月旗中见御衣。  
万姓焚香惟顶礼，瑞云随伞入宫闱。  
宫庭皆应紫微垣，壮丽宸居显至尊。  
赤子颙颙瞻父母，已将仁德比乾坤。  
三农皆已辟田畴，又见金门出土牛。  
块雨条风符圣化，嘉禾看却报新秋。  
进食门前水陆陈，大官斋洁贡时新。  
明君宵旰分甘处，便索金盘赐重臣。  
层台金碧惹红霞，仙掌亭亭对月华。  
昨夜盘中甘露满，婕妤争去奏官家。  
水殿垂帘冷色凝，一床珍簟展春冰。  
才人侍立持团扇，金缕双龙贴碧藤。  
香鸭烟轻爇水沈，云鬟闲坠凤犀簪。  
珠帘半卷开花雨，又见芭蕉展半心。  
莺锦蝉罗撒麝脐，狻猊轻喷瑞烟迷。  
红酥点得香山小，卷上珠帘日未西。  
锦褥花明满殿铺，宫娥分坐学樗蒲。  
欲教官马冲关过，咒愿纤纤早掷卢。  
小楼花簇钿山低，金雉双来蹋马齐。  
夸向傍人能彩戏，朝来赢得鹭鸶犀。  
红鬃白马嫩龙飞，天厩供来入紫微。  
遥见玉阶嘶不已，应缘认得赭黄衣。  
班定千牛立受宣，佩刀搢笏凤墀前。  
一声不坐祥云合，鸳鹭依行拜两边。  
三殿香浓晓色来，祥鸾威凤待门开。  
锵金佩玉趋丹陛，总是和羹作砺才。  
两番供奉打球时，鸾凤分厢锦绣衣。  
虎骤龙腾宫殿响，骅骝争趁一星飞。  
凤池冰泮岸莎匀，柳眼花心雪里新。  
都是九重和暖地，东风先报禁园春。  
紫气氤氲满帝都，映楼明月锁金铺。  
银泥殿里嫌红烛，教近龙床著火珠。  
地衣初展瑞霞融，绣帽金铃舞舜风。  
吹竹弹丝珠殿响，坠仙双降五云中。  
锦策匀铺寒玉齐，星锤高运日通犀。  
铿金曲罢春冰碎，跪拜君王粉面低。  
珠帘静卷水亭凉，玉蕊风飘小槛香。  
几处按歌齐入破，双双雏燕出宫墙。  
宫娥解禊艳阳时，鹢舸兰桡满凤池。  
春水如蓝垂柳醉，和风无力袅金丝。  
白玉阶前菊蕊香，金杯仙酝赏重阳。  
层台云集梨园乐，献寿声声祝万康。  
天籁吟风社燕归，渚莲香老碧苔肥。  
夜来霜坠梧桐叶，诸殿平明进御衣。  
炉爇香檀兽炭痴，真珠帘外雪花飞。  
六宫进酒尧眉寿，舞凤盘龙满御衣。  
云行风静早秋天，竞绕盆池蹋采莲。  
罨画披袍从窣地，更寻宫柳看鸣蝉。  
阑珊星斗缀珠光，七夕宫嫔乞巧忙。  
总上穿针楼上去，竞看银汉洒琼浆。  
宝瑟凄锵夜漏馀，玉阶闲坐对蟾蜍。  
秋光寂历银河转，已见宫花露滴疏。  
春风金袅万年枝，簇白团红烂熳时。  
宫女竞思游御苑，大家齐奏圣人知。  
乾文初见泰阶平，日月常遵阁道行。  
昨夜仰观垂象正，拱辰星宿转分明。  
锵锵济济赴延英，渐近重瞳目转明。  
君圣臣贤鱼水契，鸿基须贺永清平。  
天厩骖騑集嫩龙，雪光相照晓嘶风。  
昂头步步金鞍稳，掌扇花前御路中。  
金吾细仗俨威仪，圣旨凝旒对远夷。  
晓日曈曨瞻玉案，丁冬环珮满彤墀。  
正旦垂旒御八方，蛮夷无不奉梯航。  
群臣舞蹈称觞处，雷动山呼万岁长。  
圣主躬耕在籍田，公卿环卫待丰年。  
五风十雨馀粮在，金殿惟闻奏舜弦。  
圣日垂科委所司，英才咸喜遇明时。  
春官进榜莺离谷，月殿香残桂魄枝。  
天街香满瑞云生，红伞凝空景日明。  
先遣五坊排猎骑，为民除害出神京。  
内宴初开锦绣攒，教坊齐奏万年欢。  
箫韶响亮春云合，日照尧阶舞瑞鸾。  
视草词臣直玉堂，对来新赐锦袍香。  
班资最在云霄上，长是先迎日月光。  
玉殿朦胧散晓光，金龙高喷九天香。  
摵鞭声定初开扇，百辟齐呼万岁长。  
五色卿云覆九重，香烟高舞御炉中。  
含元殿里行仁德，四海车书已混同。  
欲封丹诏紫泥香，朱篆龙文御印光。  
汗涣丝纶出丹禁，便从天上凤衔将。  
越溪姝丽入深宫，俭素皆持马后风。  
尽道君王修圣德，不劳辞辇与当熊。  
早梅初向雪中明，风惹奇香粉蕊轻。  
谁道落花堪靧面，竞来枝上采繁英。  
暖殿奇香馥绮罗，窗间初学绣金鹅。  
才经冬至阳生后，今日工夫一线多。  
金井澄泉玉液香，琉璃深殿自清凉。  
温汤头进瓜初熟，后至宫嫔未得尝。  
绣闼雕甍列锦闺，珍奇惟待凤凰栖。  
杏梁烜赫晴霞展，时见空虚坠燕泥。  
龙凤金鞍软玉鞭，雪花光照锦连乾。  
驾头直指西郊去，晓日寒生讲武天。  
戛云楼上定风盘，雀跃猿跳总不难。  
要对君王逞轻捷，御楼时拟上鸡竿。  
停稳春衫窣地长，通天犀带缀金章。  
近臣衔命离丹禁，高捧恩波洒万方。  
垂黎玉押春帘卷，不夜珠楼晓鉴开。  
袍裤宫人走迎驾，东风吹送御香来。  
金吾勘契自通官，楼上初闻唱刻闲。  
金殿香高初唤仗，数行鸳鹭各趋班。  
螺髻凝香晓黛浓，水精鸂鶒飐轻风。  
金钗斜戴宜春胜，万岁千秋绕鬓红。  
缕金团扇对纤絺，正是深宫捧日时。  
要对君王说幽意，低头佯念婕妤诗。  
结金冠子学梳蝉，碾玉蜻蜓缀鬓偏。  
寝殿垂帘悄无事，试香闲立御炉前。  
金马词臣夜受宣，授毫交直八花砖。  
白麻草了初呈进，称旨丝纶下九天。  
平明光政便门开，已见忠臣早入来。  
自是枢机符造化，大罗天上曜三台。  
红罗窗里绣偏慵，亸袖闲隈碧玉笼。  
兰殿春晴鹦鹉睡，结条钗飐落花风。  
晓光初入右银台，鸳鹭分班启沃来。  
如水如鱼何际会，尽言金鼎得盐梅。  
立名金马近尧阶，尽是家传八斗才。  
麻尾尚犹龙字湿，便从天上凤衔来。  
狻猊镇角舞筵张，鸾凤花分十六行。  
轻动玉纤歌遍慢，时时偷眼看君王。  
边藩□宴贺休征，细仗初排舜日明。  
坐定两军呈百戏，乐臣低折贺升平。  
碧罗冠子簇香莲，结胜双衔利市钱。  
花下贪忙寻百草，不知遗却蹙金蝉。  
兰省初除傅粉郎，静端霜简入鸳行。  
明庭转制浑无事，朝下空馀鸡舌香。  
采访宁遗草泽人，诏搜无不降蒲轮。  
集贤殿里开炉冶，待把黄金铸重臣。  
红玉纤纤捧暖笙，绛唇呼吸引春莺。  
霓裳曲罢君王笑，宜近前来与改名。  
绣额朱门插艾人，羞将角黍近香唇。  
平明朝下夸宣赐，五色香丝系臂新。  
芙蓉冠子水精簪，闲对君王理玉琴。  
鹭颈莺唇胜仙子，步虚声细象窗深。  
金马门开侍从归，御香犹惹赐来衣。  
晓光满院金鱼冷，红药花擎宿露飞。  
便殿朝回卸玉簪，竞来芳槛摘花心。  
风和难捉花中蝶，却向窗间弄绣针。  
君王朝下未梳头，长晕残眉侍鉴楼。  
扼臂交光红玉软，起来重拟理箜篌。  
九重天上实难知，空遣微臣役梦思。  
葵藿一心期捧日，强搜狂斐拟宫词。  
  
卷735_2  【渔父歌】和凝  
白芷汀寒立鹭鸶，蘋风轻剪浪花时。  
烟幂幂，日迟迟，香引芙蓉惹钓丝。  
  
卷735_3  【杨柳枝】和凝  
软碧摇烟似送人，映花时把翠眉嚬。  
青青自是风流主，慢飐金丝待洛神。  
瑟瑟罗裙金缕腰，黛眉隈破未重描。  
醉来咬损新花子，拽住仙郎尽放娇。  
鹊桥初就咽银河，今夜仙郎自姓和。  
不是昔年攀桂树，岂能月里索姮娥。  
  
卷735_4  【解红歌（唐有儿童解红之舞）】和凝  
百戏罢，五音清，解红一曲新教成。  
两个瑶池小仙子，此时夺却柘枝名。  
  
卷735_5  【题鹰猎兔画】和凝  
虽是丹青物，沈吟亦可伤。君夸鹰眼疾，我悯兔心忙。  
岂动骚人兴，惟增猎客狂。鲛绡百馀尺，争及制衣裳。  
  
卷735_6  【醴泉院】和凝  
万山岚霭簇洋城，数处禅斋尽有名。柏八株堆翠色，  
灵泉一派逗寒声。暂游颇爱闲滋味，久住翻嫌俗性情。  
珍重支公每相勉，我于儒行也修行。  
  
卷735_7  【兴势观】和凝  
山名兴势镇梁洋，俨有真风福此方。瘦柏握盘笼殿紫，  
灵泉澄洁浸花香。暂游颇爱闲人少，久住翻嫌白日忙。  
只向五千文字内，愿成金骨住仙乡。  
  
卷735_8  【洋川】和凝  
华夷图上见洋川，知在青山绿水边。  
官闲最好游僧舍，江近应须买钓船。  
  
卷735_9  【句】和凝  
先生自舞琴。（《三乐达节》）斋  
波上人如潘玉儿，掌中花似赵飞燕。（《采莲曲》，  
以上并见《乐书》）知  

## 全唐诗(下)　卷七百三十六

卷736_1  【从蜀后主幸秦川上梓潼山】王仁裕  
彩仗拂寒烟，鸣驺在半天。黄云生马足，白日下松巅。  
盛德安疲俗，仁风扇极边。前程问成纪，此去尚三千。  
  
卷736_2  【和蜀后主题剑门】王仁裕  
孟阳曾有语，刊在白云棱。李杜常挨托，孙刘亦恃凭。  
庸才安可守，上德始堪矜。暗指长天路，浓峦蔽几层。  
  
卷736_3  【荆南席上咏胡琴妓二首】王仁裕  
红妆齐抱紫檀槽，一抹朱弦四十条。湘水凌波惭鼓瑟，  
秦楼明月罢吹箫。寒敲白玉声偏婉，暖逼黄莺语自娇。  
丹禁旧臣来侧耳，骨清神爽似闻韶。  
玉纤挑落折冰声，散入秋空韵转清。二五指中句塞雁，  
十三弦上啭春莺。谱从陶室偷将妙，曲向秦楼写得成。  
无限细腰宫里女，就中偏惬楚王情。  
  
卷736_4  【题麦积山天堂】王仁裕  
蹑尽悬空万仞梯，等闲身共白云齐。檐前下视群山小，  
堂上平分落日低。绝顶路危人少到，古岩松健鹤频栖。  
天边为要留名姓，拂石殷勤身自题。  
  
卷736_5  【题斗山观】王仁裕  
霞衣欲举醉陶陶，不觉全家住绛霄。拔宅只知鸡犬在，  
上天谁信路岐遥。三清辽廓抛尘梦，八景云烟事早朝。  
为有故林苍柏健，露华凉叶锁金飙。  
  
卷736_6  【题孤云绝顶淮阴祠】王仁裕  
一握寒天古木深，路人犹说汉淮阴。孤云不掩兴亡策，  
两角曾悬去住心。不是冕旒轻布素，岂劳丞相远追寻。  
当时若放还西楚，尺寸中华未可侵。  
  
卷736_7  【和韩昭从驾过白卫岭】王仁裕  
龙旆飘飖指极边，到时犹更二三千。登高晓蹋巉岩石，  
冒冷朝冲断续烟。自学汉皇开土宇，不同周穆好神仙。  
秦民莫遣无恩及，大散关东别有天。  
  
卷736_8  【贺王溥入相】王仁裕  
一战文场拔赵旗，便调金鼎佐无为。白麻骤降恩何极，  
黄发初闻喜可知。跋敕案前人到少，筑沙堤上马归迟。  
立班始得遥相见，亲洽争如未贵时。  
  
卷736_9  【与诸门生春日会饮繁台赋】王仁裕  
柳阴如雾絮成堆，又引门生饮古台。淑景即随风雨去，  
芳樽宜命管弦开。谩夸列鼎鸣钟贵，宁免朝乌夜兔催。  
烂醉也须诗一首，不能空放马头回。  
  
卷736_10  【示诸门生】王仁裕  
二百一十四门生，春风初长羽毛成。掷金换得天边桂，  
凿壁偷将榜上名。何幸不才逢圣世，偶将疏网罩群英。  
衰翁渐老儿孙小，异日知谁略有情。  
  
卷736_11  【过平戎谷吊胡翙】王仁裕  
立马荒郊满目愁，伊人何罪死林丘。风号古木悲长在，  
雨湿寒莎泪暗流。莫道文章为众嫉，只应轻薄是身雠。  
不缘魂寄孤山下，此地堪名鹦鹉洲。  
  
卷736_12  【奉诏赋剑州途中鸷兽】王仁裕  
剑牙钉舌血毛腥，窥算劳心岂暂停。不与大朝除患难，  
惟馀当路食生灵。从将户口资嚵口，未委三丁税几丁。  
今日帝王亲出狩，白云岩下好藏形。  
  
卷736_13  【放猿】王仁裕  
放尔丁宁复故林，旧来行处好追寻。月明巫峡堪怜静，  
路隔巴山莫厌深。栖宿免劳青嶂梦，跻攀应惬白云心。  
三秋果熟松梢健，任抱高枝彻晓吟。  
  
卷736_14  【遇放猿再作】王仁裕  
嶓冢祠前汉水滨，饮猿连臂下嶙峋。渐来子细窥行客，  
认得依稀是野宾。月宿纵劳羁绁梦，松餐非复稻粱身。  
数声肠断和云叫，识是前时旧主人。  
  
卷736_15  【句】王仁裕  
铁锁寨门扃白日，大张旗帜插青天。（《大散关》）知  

## 全唐诗(下)　卷七百三十七

卷737_1  【天道】冯道  
穷达皆由命，何劳发叹声。但知行好事，莫要问前程。  
冬去冰须泮，春来草自生。请君观此理，天道甚分明。  
  
卷737_2  【偶作】冯道  
莫为危时便怆神，前程往往有期因。须知海岳归明主，  
未必乾坤陷吉人。道德几时曾去世，舟车何处不通津。  
但教方寸无诸恶，狼虎丛中也立身。  
  
卷737_3  【北使还京作（诗凡五章，今仅存其一）】冯道  
去年今日奉皇华，只为朝廷不为家。殿上一杯天子泣，  
门前双节国人嗟。龙荒冬往时时雪，兔苑春归处处花。  
上下一行如骨肉，几人身死掩风沙。  
  
卷737_4  【赠窦十】冯道  
燕山窦十郎，教子有义方。灵椿一株老，丹桂五枝芳。  
  
卷737_5  【放鱼书所钥户】冯道  
高却垣墙钥却门，监丞从此罢垂纶。  
池中鱼鳖应相贺，从此方知有主人。  
  
卷737_6  【句】冯道  
朝披四袄专藏手，夜覆三衾怕露头。（虏中大寒，  
赐道锦袄、貂袄、羊狐貂衾各一。每入谒，悉服四袄衣，  
宿馆中，并覆三衾，故云）知  
牛头偏得赐，象笏更容持。（虏以道有重名，欲留之，  
命与其国相同列，所赐皆等。虏赐臣下以牙笏，及腊月赐  
牛头，皆殊礼也，道皆得之，以诗谢。以上见《丛苑》）主  
已落地花方遣扫，未经霜草莫教锄。（《吟治圃》，  
见《事文类聚》）古  
视草北来唐学士，拥旄西去汉将军。（《同光中承旨卢  
质节制河中赠》，见《续翰林志》）主  
  
卷737_7  【后唐宗庙乐舞辞】卢文纪  
仁君御宇，寰海谧清。运符武德，道协文明。  
九成式叙，百度惟成。金门积庆，玉叶传荣。  
  
卷737_8  【后唐宗庙乐舞辞】崔居俭  
艰难王业，返正皇唐。先天再造，却日重光。  
汉绍世祖，夏资少康。功成德茂，率祀无疆。  
  
卷737_9  【春社从李昉乞酒】李涛1  
社公今日没心情，为乞治聋酒一瓶。  
恼乱玉堂将欲遍，依稀巡到第三厅。  
  
卷737_10  【句】李涛1  
溪声长在耳，山色不离门。（《诗人玉屑》）古  
扫地树留影，拂床琴有声。  
一言寤主宁复听，三谏不从归去来。（《谏晋主不从作》，  
见《吟窗杂录》）知  
  
卷737_11  【灵溪老松歌】卢士衡  
灵溪古观坛西角，千尺鳞皴栋梁朴。横出一枝戛楼阁，  
直上一枝扫寥廓。白石苍苔拥根脚，月明风撼寒光落。  
有时风雨晦暝，摆撼若黑龙之腾跃。合生于象外峰峦，  
枉滞乎人间山岳。安得巨灵受请托，拔向青桂白榆边安著。  
  
卷737_12  【游灵溪观】卢士衡  
云藏宝殿风尘外，粉壁松轩入看初。话久仙童颜色老，  
病来玄鹤羽毛疏。樵翁接引寻红术，道士留连说紫书。  
不为壮心降未得，便堪从此玩清虚。  
  
卷737_13  【寄天台道友】卢士衡  
相思遥指玉霄峰，怅望江山阻万重。会隔晓窗闻法鼓，  
几同寒榻听疏钟。别来知子长餐柏，吟处将谁对倚松。  
且住人间行圣教，莫思天路便登龙。  
  
卷737_14  【花落】卢士衡  
迎风啸未已，和雨落穀穀。千枝与万枝，不如一竿竹。  
  
卷737_15  【钟陵铁柱】卢士衡  
千年埋没竟何为，变化宜将万物齐。  
安得风胡借方便，铸成神剑斩鲸鲵。  
  
卷737_16  【僧房听雨】卢士衡  
古寺松轩雨声别，寒窗听久诗魔发。  
记得年前在赤城，石楼梦觉三更雪。  
  
卷737_17  【题牡丹】卢士衡  
万叶红绡剪尽春，丹青任写不如真。  
风光九十无多日，难惜尊前折赠人。  
  
卷737_18  【祖龙词】熊皦  
平吞六国更何求，童女童男问十洲。  
沧海不回应怅望，始知徐福解风流。  
  
卷737_19  【谪居海上】熊皦  
家临泾水隔秦川，来往关河路八千。  
堪恨此身何处老，始皇桥畔又经年。  
  
卷737_20  【冬日原居酬光上人见访】熊皎  
吾道丧已久，吾师何此来。门无尘事闭，卷有国风开。  
野迥霜先白，庭荒叶自堆。寒暄吟罢后，犹喜话天台。  
  
卷737_21  【早梅】熊皎  
江南近腊时，已亚雪中枝。一夜欲开尽，百花犹未知。  
人情皆共惜，天意欲教迟。莫讶无浓艳，芳筵正好吹。  
  
卷737_22  【怀三茅道友】熊皎  
尘事何年解客嘲，十年容易到三茅。长思碧洞云窗下，  
曾借黄庭雪夜抄。丹桂有心凭至论，五峰无信问深交。  
杏坛仙侣应相笑，只为浮名未肯抛。  
  
卷737_23  【赠胥尊师】熊皎  
绿发童颜羽服轻，天台王屋几经行。云程去速因风起，  
酒债还迟待药成。房闭十洲烟浪阔，箓开三洞鬼神惊。  
他年华表重归日，却恐桑田已变更。  
  
卷737_24  【句】熊皎  
山前犹见月，陌上未逢人。（早行，以下见《雅言杂载》）古  
果熟秋先落，禽寒夜未栖。（《山居》）斋  
深逢野草皆为药，静见樵人恐是仙。  
厌听啼鸟梦醒后，慵扫落花春尽时。  
废土有人耕不畏，古厅无讼醉何妨。（见《事文类聚》）古  
  
卷737_25  【塞上】赵延寿  
黄沙风卷半空抛，云动阴山雪满郊。探水人回移帐就，  
射雕箭落著弓抄。鸟逢霜果饥还啄，马渡冰河渴自跑。  
占得高原肥草地，夜深生火折林梢。  
  
卷737_26  【棋】高辇  
野客围棋坐，支颐向暮秋。不言如守默，设计似平雠。  
决胜虽关勇，防危亦合忧。看他终一局，白却少年头。  
  
卷737_27  【句】高辇  
飘飘送下遥天雪，飒飒吹干旅舍烟。（《冬风》，  
见《吟窗杂录》）主  
  
卷737_28  【与李专美】韩昭裔  
昭裔登庸汝未登，凤池鸡树冷如冰。  
何如且作宣徽使，免被人呼粥饭僧。  
  
卷737_29  【题龙窝洞】张仁溥  
折花携酒看龙窝，镂玉长旌俊彦过。  
他日各为云外客，碧纱笼却又如何。  
  
卷737_30  【留题座主和凝旧阁】李瀚1  
座主登庸归凤阙，门生批诏立鳌头。  
玉堂旧阁多珍玩，可作西斋润笔不。  
  
卷737_31  【题家园】杨昭俭  
池莲憔悴无颜色，园竹低垂减翠阴。  
园竹池莲莫惆怅，相看恰似主人心。  
  
卷737_32  【书从事厅屏上】刘坦  
金殿试回新折桂，将军留辟向江城。  
思量一醉犹难得，辜负扬州管记名。  
  
卷737_33  【题施璘画竹图】韦遵  
枯箨危根缴石头，千竿交映近清流。  
堪珍仲宝穷幽笔，留得荆湘一片秋。  

## 全唐诗(下)　卷七百三十八

卷738_1  【陪游凤凰台献诗】宋齐丘  
嵯峨压洪泉，岝峉撑碧落。宜哉秦始皇，不驱亦不凿。  
上有布政台，八顾背城郭。山蹙龙虎健，水黑螭蜃作。  
白虹欲吞人，赤骥相煿[zh _blank ]。画栋泥金碧，石路盘墝埆。  
倒挂哭月猿，危立思天鹤。凿池养蛟龙，栽桐栖鸑鷟。  
梁间燕教雏，石罅蛇悬壳。养花如养贤，去草如去恶。  
日晚严城鼓，风来萧寺铎。扫地驱尘埃，剪蒿除鸟雀。  
金桃带叶摘，绿李和衣嚼。贞竹无盛衰，媚柳先摇落。  
尘飞景阳井，草合临春阁。芙蓉如佳人，回首似调谑。  
当轩有直道，无人肯驻脚。夜半鼠窸窣，天阴鬼敲啄。  
松孤不易立，石丑难安著。自怜啄木鸟，去蠹终不错。  
晚风吹梧桐，树头鸣嚗嚗。峨峨江令石，青苔何淡薄。  
不话兴亡事，举首思眇邈。吁哉未到此，褊劣同尺蠖。  
笼鹤羡凫毛，猛虎爱蜗角。一日贤太守，与我观橐籥。  
往往独自语，天帝相唯诺。风云偶不来，寰宇销一略。  
我欲烹长鲸，四海为鼎镬。我欲取大鹏，天地为矰缴。  
安得生羽翰，雄飞上寥廓。  
  
卷738_21  【赠仰山慧度禅师】宋齐丘  
初闻如自解，及见胜初闻。两鬓堆残雪，一身披断云。  
道应齐古佛，高不揖吾君。稽首清凉月，萧然万象分。  
  
卷738_22  【陪华林园试小妓羯鼓】宋齐丘  
切断牙床镂紫金，最宜平稳玉槽深。因逢淑景开佳宴，  
为出花奴奏雅音。掌底轻璁孤鹊噪，枝头干快乱蝉吟。  
开元天子曾如此，今日将军好用心。  
  
卷738_23  【句】宋齐丘  
大似贤臣扶社稷，遇明则见暗还藏。（《影诗》，  
见《吟窗杂录》）主  
  
卷738_24  【早朝】冯延巳  
铜壶滴漏初昼，高阁鸡鸣半空。催启五门金锁，  
犹垂三殿帘栊。阶前御柳摇绿，仗下宫花散红。  
鸳瓦数行晓日，鸾旗百尺春风。侍臣踏舞重拜，  
圣寿南山永同。  
  
卷738_25  【句】冯延巳  
青楼阿监应相笑，书记登坛又却回。  
  
卷738_26  【感怀诗二章（奉使中原署馆壁）】韩熙载  
仆本江北人，今作江南客。再去江北游，举目无相识。  
金风吹我寒，秋月为谁白。不如归去来，江南有人忆。  
未到故乡时，将为故乡好。及至亲得归，争如身不到。  
目前相识无一人，出入空伤我怀抱。风雨萧萧旅馆秋，  
归来窗下和衣倒。梦中忽到江南路，寻得花边旧居处。  
桃脸蛾眉笑出门，争向前头拥将去。  
  
卷738_27  【溧水无相寺赠僧】韩熙载  
无相景幽远，山屏四面开。凭师领鹤去，待我挂冠来。  
药为依时采，松宜绕舍栽。林泉自多兴，不是效刘雷。  
  
卷738_28  【书歌妓泥金带】韩熙载  
风柳摇摇无定枝，阳台云雨梦中归。  
他年蓬岛音尘断，留取尊前旧舞衣。  
  
卷738_29  【送徐铉流舒州（时铉弟锴亦贬乌江尉，亲友临江相送）】韩熙载  
昔年凄断此江湄，风满征帆泪满衣。  
今日重怜鶺鴒羽，不堪波上又分飞。  
  
卷738_30  【句】韩熙载  
几人平地上，看我半天中。（《登楼》见《吟窗杂录》）斋  
  
卷738_31  【登祝融峰】李徵古  
欲上祝融峰，先登古石桥。凿开巇嶮处，取路到丹霄。  
  
卷738_32  【七岁吟】潘佑  
朝游沧海东，暮归何太速。只因骑折白龙腰，  
谪向人间三十六。  
  
卷738_33  【送许处士坚往茅山】潘佑  
天坛云似雪，玉洞水如琴。白云与流水，千载清人心。  
君携布囊去，路长风满林。一入华阳洞，千秋那可寻。  
  
卷738_34  【送人往宣城】潘佑  
江畔送行人，千山生暮氛。谢安团扇上，为画敬亭云。  
  
卷738_35  【失题】潘佑  
谁家旧宅春无主，深院帘垂杏花雨。  
香飞绿琐人未归，巢燕承尘默无语。  
  
卷738_36  【句】潘佑  
劝君此醉直须欢，明朝又是花狼藉。（见《野客丛谈》）知  
  
卷738_37  【寄孟宾于】李昉  
初携书剑别湘潭，金榜标名第十三。昔日声名喧洛下，  
近来诗价满江南。长为邑令情终屈，纵处曹郎志未甘。  
莫学冯唐便休去，明君晚事未为惭。  
  
卷738_38  【送孟宾于】马致恭  
曾闻洛下缀神仙，火树南栖几十年。白首自忻丹桂在，  
诗名已得四方传。行随秋渚将归雁，吟傍梅花欲雪天。  
今日还家莫惆怅，不同初上渡头船。  
  
卷738_39  【奉和圣制元日大雪登楼】张义方  
恰当岁日纷纷落，天宝瑶花助物华。自古最先标瑞牒，  
有谁轻拟比杨花。密飘粉署光同冷，静压青松势欲斜。  
岂但小臣添兴咏，狂歌醉舞一家家。  

## 全唐诗(下)　卷七百三十九

卷739_1  【中酒寄刘行军】李建勋  
甚矣频频醉，神昏体亦虚。肺伤徒问药，发落不盈梳。  
恋寝嫌明室，修生愧道书。西峰老僧语，相劝合何如。  
  
卷739_2  【白雁】李建勋  
东溪一白雁，毛羽何皎洁。薄暮浴清波，斜阳共明灭。  
差池失群久，幽独依人切。旅食赖菰蒲，单栖怯霜雪。  
边风昨夜起，顾影空哀咽。不及墙上乌，相将绕双阙。  
  
卷739_3  【早春寄怀】李建勋  
家山归未得，又是看春过。老觉光阴速，闲悲世路多。  
风和吹岸柳，雪尽见庭莎。欲向东溪醉，狂眠一放歌。  
  
卷739_4  【春日东山正堂作】李建勋  
身闲赢得出，天气渐暄和。蜀马登山稳，南朝古寺多。  
早花微弄色，新酒欲生波。从此唯行乐，闲愁奈我何。  
  
卷739_5  【春日小园晨看兼招同舍】李建勋  
最有杏花繁，枝枝若手抟。须知一春促，莫厌百回看。  
鸟啭风潜息，蜂迟露未干。可容排饮否，兼折赠头冠。  
  
卷739_6  【惜花寄孙员外】李建勋  
朝始一枝开，暮复一枝落。只恐雨淋漓，又见春萧索。  
侵晨结驷携酒徒，寻芳踏尽长安衢。思量少壮不自乐，  
他日白头空叹吁。  
  
卷739_7  【春日病中】李建勋  
才得归闲去，还教病卧频。无由全胜意，终是负青春。  
绿柳渐拂地，黄莺如唤人。方为医者劝，断酒已经旬。  
  
卷739_8  【殴妓】李建勋  
自为专房甚，匆匆有所伤。当时心已悔，彻夜手犹香。  
恨枕堆云髻，啼襟搵月黄。起来犹忍恶，剪破绣鸳鸯。  
  
卷739_9  【踏青樽前】李建勋  
期君速行乐，不要旋还家。永日虽无雨，东风自落花。  
诗毫粘酒淡，歌袖向人斜。薄暮忘归路，垂杨噪乱鸦。  
  
卷739_10  【正月晦日】李建勋  
莫倦寻春去，都无百日游。更堪正月过，已是一分休。  
泉暖声才出，云寒势未收。晚来重作雪，翻为杏花愁。  
  
卷739_11  【惜花】李建勋  
白发今如此，红芳莫更催。预愁多日谢，翻怕十分开。  
点滴无时雨，荒凉满地苔。闲阶一杯酒，惟待故人来。  
  
卷739_12  【金谷园落花】李建勋  
愁见清明后，纷纷盖地红。惜看难过日，自落不因风。  
蝶散馀香在，莺啼半树空。堪悲一尊酒，从此似西东。  
  
卷739_13  【柳花寄宋明府】李建勋  
每爱江城里，青春向尽时。一回新雨歇，是处好风吹。  
破石黏虫网，高楼扑酒旗。遥知陶令宅，五树正离披。  
  
卷739_14  【送人】李建勋  
相见未逾月，堪悲远别离。非君谁顾我，万里又南之。  
雨逼清明日，花阴杜宇时。愁看挂帆处，鸥鸟共迟迟。  
  
卷739_15  【闲游】李建勋  
携酒复携觞，朝朝一似忙。马谙频到路，僧借旧眠床。  
道胜他图薄，身闲白日长。扁舟动归思，高处见沧浪。  
  
卷739_16  【柏梁隔句韵诗】李建勋  
不喜长亭柳，枝枝拟送君。惟怜北窗□，树树解留人。  
圆缺都如月，东西只似云。愁看离席散，归盖动行尘。  
  
卷739_17  【赠赵学士】李建勋  
常钦赵夫子，远作五侯宾。见面到今日，操心如古人。  
醉同华席少，吟访野僧频。寂寂长河畔，荒斋与庙邻。  
  
卷739_18  【春阴】李建勋  
老雨不肯休，东风势还作。未放草蒙茸，已遣花萧索。  
浮生何苦劳，触事妨行乐。寄语达生人，须知酒胜药。  
  
卷739_19  【春日金谷园】李建勋  
火急召亲宾，欢游莫厌频。日长徒似岁，花过即非春。  
晚雨来何定，东风自不匀。须知三个月，不是负芳晨。  
  
卷739_20  【夏日酬祥松二公见访】李建勋  
多谢空门客，时时出草堂。从容非有约，淡薄不相忘。  
池映春篁老，檐垂夏果香。西峰正清霁，自与拂吟床。  
  
卷739_21  【怀赠操禅师】李建勋  
尝忆曹溪子，龛居面碧嵩。杉松新夏后，雨雹夜禅中。  
道匪因经悟，心能向物空。秋来得音信，又在剡山东。  
  
卷739_22  【闲居秋思呈祥松二公】李建勋  
秋光虽即好，客思转悠哉。去国身将老，流年雁又来。  
叶红堆晚径，菊冷藉空罍。不得师相访，难将道自开。  
  
卷739_23  【赋得冬日青溪草堂四十字】李建勋  
莫道无幽致，常来到日西。地虽当北阙，天与设东溪。  
疏苇寒多折，惊凫去不齐。坐中皆作者，长爱觅分题。  
  
卷739_24  【溪斋】李建勋  
水木绕吾庐，搴帘晚槛虚。衰条寒露鹊，幽果落惊鱼。  
爱酒贫还甚，趋时老更疏。乖慵自有素，不是忽簪裾。  
  
卷739_25  【留题爱敬寺】李建勋  
野性竟未改，何以居朝廷。空为百官首，但爱千峰青。  
南风新雨后，与客携觞行。斜阳惜归去，万壑啼鸟声。  
  
卷739_26  【小园】李建勋  
小园吾所好，栽植忘劳形。晚果经秋赤，寒蔬近社青。  
竹萝荒引蔓，土井浅生萍。更欲从人劝，凭高置草亭。  
  
卷739_27  【宿山房】李建勋  
石窗灯欲尽，松槛月还明。就枕浑无睡，披衣却出行。  
岩高泉乱滴，林动鸟时惊。倏忽山钟曙，喧喧仆马声。  
  
卷739_28  【金陵所居青溪草堂闲兴】李建勋  
窗外皆连水，杉松欲作林。自怜趋竞地，独有爱闲心。  
素壁题看遍，危冠醉不簪。江僧暮相访，帘卷见秋岑。  
  
卷739_29  【阙下偶书寄孙员外】李建勋  
长安驱驰地，贵贱共悠悠。白日谁相促，劳生自不休。  
凤翔双阙晓，蝉噪六街秋。独有南宫客，时来话钓舟。  
  
卷739_30  【寄魏郎中】李建勋  
碌碌但随群，蒿兰任不分。未尝矜有道，求遇向吾君。  
逸驾秋寻寺，长歌醉望云。高斋纸屏古，尘暗北山文。  
  
卷739_31  【病中书怀寄王二十六】李建勋  
落叶满山州，闲眠病未瘳。窗阴连竹枕，药气染茶瓯。  
路匪人遮去，官须自觅休。焉宜更羸老，扶杖作公侯。  
  
卷739_32  【采菊】李建勋  
簇簇竟相鲜，一枝开几番。味甘资麹糵，香好胜兰荪。  
古道风摇远，荒篱露压繁。盈筐时采得，服饵近知门。  
  
卷739_33  【送王郎中之官吉水】李建勋  
南望庐陵郡，山连五岭长。吾君怜远俗，从事辍名郎。  
移户多无土，春蚕不满筐。惟应劳赞画，溪峒况强梁。  
  
卷739_34  【孤雁】李建勋  
欲食不敢食，合栖犹未栖。闻风亦惊过，避缴恨飞低。  
水阔缘湘困，云寒过碛迷。悲鸣感人意，不见夜乌啼。  
  
卷739_35  【赠送致仕郎中】李建勋  
鹤立瘦棱棱，髭长白似银。衣冠皆古制，气貌异常人。  
听雪添诗思，看山滞酒巡。西峰重归路，唯许野僧亲。  
  
卷739_36  【宿友人山居寄司徒相公】李建勋  
雨雪正霏霏，令人不忆归。地炉僧坐暖，山枿火声肥。  
隔纸烘茶蕊，移铛剥芋衣。君在霄汉，此兴得还稀。  
郢客相寻夜，荒庭雪洒篙。虚堂看向曙，吟坐共忘劳。  
溪冻声全减，灯寒焰不高。他人莫相笑，未易会吾曹。  
  
卷739_37  【感故府二首】李建勋  
戚戚复戚戚，期怀安可释。百年金石心，中路生死隔。  
新坟应草合，旧地空苔色。白日灯荧荧，凝尘满几席。  
悒悒复悒悒，思君安可及。永日在阶前，披衣随风立。  
高楼暮角断，远树寒鸦集。惆怅几行书，遗踪墨犹湿。  
  
卷739_38  【田家三首】李建勋  
毕岁知无事，兵销复旧丁。竹门桑径狭，春日稻畦青。  
犬吠隈篱落，鸡飞上碓桯。归田起囗思，蛙叫草冥冥。  
不识城中路，熙熙乐有年。木槃擎社酒，瓦鼓送神钱。  
霜落牛归屋，禾收雀满田。遥陂过秋水，闲阁钓鱼船。  
长爱田家事，时时欲一过。垣篱皆树槿，厅院亦堆禾。  
病果因风落，寒蔬向日多。遥闻数声笛，牛晚下前坡。  
  
卷739_39  【新竹】李建勋  
袅袅薰风软，娟娟湛露光。参差仙子仗，迤逦羽林枪。  
迥去侵花地，斜来破藓墙。箨干犹抱翠，粉腻若涂装。  
径曲茎难数，阴疏叶未长。懒嫌吟客倚，甘畏夏虫伤。  
映水如争立，当轩自著行。北亭尊酒兴，还为此君狂。  
  
卷739_40  【归燕词】李建勋  
羽翼势虽微，云霄亦可期。飞翻自有路，鸿鹄莫相嗤。  
待侣临书幌，寻泥傍藻池。冲人穿柳径，捕蝶绕花枝。  
广厦来应遍，深宫去不疑。雕梁声上下，烟浦影参差。  
旧地人潜换，新巢雀谩窥。双双暮归处，疏雨满江湄。  
  
卷739_41  【题魏坛二首】李建勋  
不遇至真传道要，曾看真诰亦何为。旧碑经乱沈荒涧，  
灵篆因耕出故基。蛙黾自喧浇药井，牛羊闲过放生池。  
萧条夕景空坛畔，朽桧枝斜绿蔓垂。  
一寻遗迹到仙乡，云鹤沈沈思渺茫。丹井岁深生草木，  
芝田春废卧牛羊。雨淋残画摧荒壁，鼠引饥蛇落坏梁。  
薄暮欲归仍伫立，菖蒲风起水泱泱。  
  
卷739_42  【东楼看雪】李建勋  
一上高楼醉复醒，日西江雪更冥冥。化风吹火全无气，  
平望惟松少露青。腊内不妨南地少，夜长应得小窗听。  
因思旧隐匡庐日，闲看杉柽掩石扃。  
  
卷739_43  【落花】李建勋  
惜花无计又花残，独绕芳丛不忍看。暖艳动随莺翅落，  
冷香愁杂燕泥干。绿珠倚槛魂初散，巫峡归云梦又阑。  
忍把一尊重命乐，送春招客亦何欢。  
  
卷739_44  【春雪】李建勋  
南国春寒朔气回，霏霏还阻百花开。全移暖律何方去，  
似误新莺昨日来。平野旋销难蔽草，远林高缀却遮梅。  
不知金勒谁家子，只待晴明赏帝台。  
  
卷739_45  【重戏和春雪寄沈员外】李建勋  
谁道江南要雪难，半春犹得倚楼看。却遮迟日偷莺暖，  
密洒西风借鹤寒。散漫不容梨艳去，轻明应笑玉华干。  
和来琼什虽无敌，且是侬家比兴残。  
  
卷739_46  【春日尊前示从事】李建勋  
州中案牍鱼鳞密，界上军书竹节稠。眼底好花浑似雪，  
瓮头春酒漫如油。东君不为留迟日，清镜唯知促白头。  
最觉此春无气味，不如庭草解忘忧。  
  
卷739_47  【尊前】李建勋  
官为将相复何求，世路多端早合休。渐老更知春可惜，  
正欢唯怕客难留。雨催草色还依旧，晴放花枝始自由。  
莫厌百壶相劝倒，免教无事结闲愁。  
  
卷739_48  【蔷薇二首】李建勋  
万蕊争开照槛光，诗家何物可相方。锦江风撼云霞碎，  
仙子衣飘黼黻香。裛露早英浓压架，背人狂蔓暗穿墙。  
彩笺蛮榼旬休日，欲召亲宾看一场。  
拂檐拖地对前墀，蝶影蜂声烂熳时。万倍馨香胜玉蕊，  
一生颜色笑西施。忘归醉客临高架，恃宠佳人索好枝。  
将并舞腰谁得及，惹衣伤手尽从伊。  
  
卷739_49  【残牡丹】李建勋  
肠断题诗如执别，芳茵愁更绕阑铺。风飘金蕊看全落，  
露滴檀英又暂苏。失意婕妤妆渐薄，背身妃子病难扶。  
回看池馆春休也，又是迢迢看画图。  
  
卷739_50  【春雨二首】李建勋  
春霖未免妨游赏，唯到诗家自有情。花径不通新草合，  
兰舟初动曲池平。净缘高树莓苔色，饥集虚廊燕雀声。  
闲忆昔年为客处，闷留山馆阻行行。  
萧萧春雨密还疏，景象三时固不如，寒入远林莺翅重，  
暖抽新麦土膏虚。细蒙台榭微兼日，潜涨涟漪欲动鱼。  
唯称乖慵多睡者，掩门中酒览闲书。  
  
卷739_51  【醉中惜花更书与诸从事】李建勋  
公退寻芳已是迟，莫因他事更来稀。未经旬日唯忧落，  
算有开时不合归。歌槛宴馀风袅袅，闲园吟散雨霏霏。  
高楼鼓绝重门闭，长为抛回恨解衣。  
  
卷739_52  【和判官喜雨】李建勋  
去祷山川尚未还，云雷寻作远声寒。情便似秋登悦，  
天色休劳夜起看。高槛气浓藏柳郭，小庭流拥没花坛。  
须知太守重墙内，心极农夫望处欢。  
  
卷739_53  【离阙下日感恩】李建勋  
二年尘冒处中台，喜得南归退不才。即路敢期皇子送，  
出关犹有御书来。未知天地恩何报，翻对江山思莫开。  
斜日苇汀凝立处，远波微飏翠如苔。  
  
卷739_54  【细雨遥怀故人】李建勋  
江云未散东风暖，溟蒙正在高楼见。细柳缘堤少过人，  
平芜隔水时飞燕。我有近诗谁与和，忆君狂醉愁难破。  
昨夜南窗不得眠，闲阶点滴回灯坐。  
  
卷739_55  【春水】李建勋  
万派争流雨过时，晚来春静更逶迤。轻鸥散绕夫差国，  
远树微分夏禹祠。青岸渐平濡柳带，旧溪应暖负莼丝。  
风鬟倚楫谁家子，愁看鸳鸯望所之。  
  
卷739_56  【蝶】李建勋  
粉蝶翩翩若有期，南园长是到春归。闲依柳带参差起，  
困傍桃花独自飞。潜被燕惊还散乱，偶因人逐入帘帏。  
晚来欲雨东风急，回看池塘影渐稀。  
  
卷739_57  【中春写怀寄沈彬员外】李建勋  
省从骑竹学讴吟，便殢光阴役此心。寓目不能闲一日，  
闭门长胜得千金。窗悬夜雨残灯在，庭掩春风落絮深。  
唯有故人同此兴，近来何事懒相寻。  
  
卷739_58  【钟山寺避暑勉二三子】李建勋  
楼台虽少景何深，满地青苔胜布金。松影晚留僧共坐，  
水声闲与客同寻。清凉会拟归莲社，沈湎终须弃竹林。  
长爱寄吟经案上，石窗秋霁向千岑。  
  
卷739_59  【道林寺】李建勋  
虽向钟峰数寺连，就中奇胜出其间。不教幽树妨闲地，  
别著高窗向远山。莲沼水从双涧入，客堂僧自九华还。  
无因得结香灯社，空向王门玷玉班。  
  
卷739_60  【和致仕沈郎中】李建勋  
欲谋休退尚因循，且向东溪种白蘋。谬应星辰居四辅，  
终期冠褐作闲人。城中隔日趋朝懒，楚外千峰入梦频。  
残照晚庭沈醉醒，静吟斜倚老松身。  
  
卷739_61  【醉中咏梅花】李建勋  
十月清霜尚未寒，雪英重叠已如抟。还悲独咏东园里，  
老作南州刺史看。北客见皆惊节气，郡僚痴欲望杯盘。  
交亲罕至长安远，一醉如泥岂自欢。  
  
卷739_62  【闲出书怀】李建勋  
闲游何用问东西，寓兴皆非有所期。断酒只携僧共去，  
看山从听马行迟。溪田雨涨禾生耳，原野莺啼黍熟时。  
应有交亲长笑我，独轻人事鬓将衰。  
  
卷739_63  【寺居陆处士相访，感怀却寄二三友人】李建勋  
湘寺闲居亦半年，就中昨夜好潸然。归远岫疏钟后，  
雪打高杉古屋前。投足正逢他国乱，冥心未解祖师禅。  
炉烟向冷孤灯下，唯有寒吟到曙天。  
  
卷739_64  【春雪】李建勋  
随风竟日势漫漫，特地繁于故岁看。幽榭冻黏花屋重，  
短檐斜湿燕巢寒。闲听不寐诗魂爽，净吃无厌酒肺干。  
莫道便为桑麦药，亦胜焦涸到春残。  
  
卷739_65  【惜花】李建勋  
淡淡西园日又垂，一尊何忍负芳枝。莫言风雨长相促，  
直是晴明得几时。心破只愁莺践落，眼穿唯怕客来迟。  
年年使我成狂叟，肠断红笺几首诗。  
  
卷739_66  【梅花寄所亲】李建勋  
一气才新物未知，每惭青律与先吹。雪霜迷素犹嫌早，  
桃杏虽红且后时。云鬓自黏飘处粉，玉鞭谁指出墙枝。  
老夫多病无风味，只向尊前咏旧诗。  
  
卷739_67  【登升元阁】李建勋  
登高始觉太虚宽，白雪须知唱和难。云渡琐窗金榜湿，  
月移珠箔水精寒。九天星象帘前见，六代城池直下观。  
唯有上层人未到，金乌飞过拂阑干。  
  
卷739_68  【雪有作】李建勋  
霏霏奕奕满寒空，况是难逢值腊中。未白已堪张宴会，  
渐繁偏好去帘栊。庭莎易集看盈地，池柳难装旋逐风。  
长爱清华入诗句，预愁迟日放消融。  
  
卷739_69  【宫词】李建勋  
自远凝旒守上阳，舞衣顿减旧朝香。帘垂粉阁春将尽，  
门掩梨花日渐长。草色深浓封辇路，水声低咽转宫墙。  
君王一去不回驾，皓齿青蛾空断肠。  
  
卷739_70  【晚春送牡丹】李建勋  
携觞邀客绕朱阑，肠断残春送牡丹。风雨数来留不得，  
离披将谢忍重看。氛氲兰麝香初减，零落云霞色渐干。  
借问少年能几许，不许推酒厌杯盘。  
  
卷739_71  【岁暮晚泊，望庐山不见，因怀岳僧呈察判】李建勋  
贪程只为看庐阜，及到停舟恨颇浓。云暗半空藏万仞，  
雪迷双瀑在中峰。林端莫辨曾游路，鸟际微闻向暮钟。  
长愧昔年招我入，共寻香社见芙蓉。  
  
卷739_72  【重台莲】李建勋  
斜倚秋风绝比伦，千英和露染难匀。自为祥瑞生南国，  
谁把丹青寄北人。明月几宵同绿水，牡丹无路出红尘。  
怜伊不算多时立，赢得馨香暗上身。  
  
卷739_73  【迎神】李建勋  
攂蛮鼍，吟塞笛，女巫结束分行立。空中再拜神且来，  
满奠椒浆齐献揖。阴风窣窣吹纸钱，妖巫瞑目传神言。  
与君降福为丰年，莫教赛祀亏常筵。  
  
卷739_74  【春词】李建勋  
日高闲步下堂阶，细草春莎没绣鞋。  
折得玫瑰花一朵，凭君簪向凤凰钗。  
  
卷739_75  【独夜作】李建勋  
佳人一去无消息，梦觉香残愁复入。  
空庭悄悄月如霜，独倚阑干伴花立。  
  
卷739_76  【竹】李建勋  
琼节高吹宿凤枝，风流交我立忘归。  
最怜瑟瑟斜阳下，花影相和满客衣。  
  
卷739_77  【清明日】李建勋  
他皆携酒寻芳去，我独关门好静眠。  
唯有杨花似相觅，因风时复到床前。  
  
卷739_78  【宫词】李建勋  
宫门长闭舞衣闲，略识君王鬓便斑。  
却羡落花春不管，御沟流得到人间。  
  
卷739_79  【送喻炼师归茅山】李建勋  
休粮知几载，脸色似桃红。半醉离城去，单衣行雪中。  
水声茅洞晓，云影石房空。莫学秦时客，音书便不通。  
  
卷739_80  【和元宗元日大雪登楼】李建勋  
纷纷忽降当元会，著物轻明似月华。狂洒玉墀初散絮，  
密黏宫树未妨花。迥封双阙千寻峭，冷压南山万仞斜。  
宁意传来中使出，御题先赐老僧家。  
  
卷739_81  【游栖霞寺】李建勋  
养花天气近平分，瘦马来敲白下门。晓色未开山意远，  
春容犹淡月华昏。琅琊冷落存遗迹，篱舍稀疏带旧村。  
此地几经人聚散，只今王谢独名存。  
  
卷739_82  【答汤悦】李建勋  
司空犹不作，那敢作司徒。幸有山翁号，如何不见呼。  
  
卷739_83  【金山】李建勋  
不嗟白发曾游此，不叹征帆无了期。  
尽日凭阑谁会我，只悲不见韩垂诗。  
  
卷739_84  【送李冠（冠善吹中管）】李建勋  
匀如春涧长流水，怨似秋枝欲断蝉。  
可惜人间容易听，清声不到御楼前。  
  
卷739_85  【游宋兴寺东岩】李建勋  
几年不到东岩下，旧住僧亡屋亦无。  
寒日萧条何物在，朽松经烧石池枯。  
  
卷739_86  【批周宗书后】李建勋  
偶罢阿衡来典郡，固无闲物可应官。  
凭君为报群胥道，莫作循州刺史看。  
  
卷739_87  【题信果观壁】李建勋  
春来涨水流而活，晓色西山势似行。  
玉洞主人经劫在，携竿步步就长生。  
  
卷739_88  【送八分书与友人，继以诗】李建勋  
跁跒为诗跁跒书，不封将去寄仙都。  
仙翁拍手应相笑，得似秦朝次仲无。  
  
卷739_89  【句】李建勋  
桃花流水须长信，不学刘郎去又来。（见《南唐近事》）古  
粟多未必全为计，师老须防有伏兵。（《寄冯延鲁使闽》）斋  
遍寻云壑重题石，欲下山门更倚松。（《留别钟山》，  
见《吟窗杂录》）知  

## 全唐诗(下)　卷七百四十

卷740_1  【蟠溪怀古】孟宾于  
良哉吕尚父，深隐始归周。钓石千年在，春风一水流。  
松根盘藓石，花影卧沙鸥。谁更怀韬术，追思古渡头。  
  
卷740_2  【怀连上旧居】孟宾于  
闲思连上景难齐，树绕仙乡路绕溪。明月夜舟渔父唱，  
春风平野鹧鸪啼。城边寄信归云外，花下倾杯到日西。  
更忆海阳垂钓侣，昔年相遇草萋萋。  
  
卷740_3  【公子行】孟宾于  
锦衣红夺彩霞明，侵晓春游向野庭。  
不识农夫辛苦力，骄骢蹋烂麦青春。  
  
卷740_4  【湘江亭】孟宾于  
独宿大中年里寺，樊笼得出事无心。  
寒山梦觉一声磬，霜叶满林秋正深。  
  
卷740_5  【题梅仙馆】孟宾于  
仙界路遥云缥缈，古坛风冷叶萧骚。  
后来岂合言淹滞，一尉升腾道最高。  
  
卷740_6  【题颜氏亭宇】孟宾于  
园林萧洒闻来久，欲访因循二十秋。  
今日开襟吟不尽，碧山重叠水长流。  
  
卷740_7  【晚眺】孟宾于  
倚杖残秋里，吟中四顾频。西风天际雁，落日渡头人。  
草色衰平野，山阴敛暮尘。却寻苔径去，明月照村邻。  
  
卷740_8  【献主司】孟宾于  
那堪雨后更闻蝉，溪隔重湖路七千。  
忆昔故园杨柳岸，全家送上渡头船。  
  
卷740_9  【句】孟宾于  
远树连沙静，闲舟入浦迟。（《夏日曲江》）主  
帘垂群吏散，苔长讼庭闲。（赠徐明府，并《诗中旨格》）知  
去年曾折处，今日又垂条。（《柳》以下《吟窗杂录》）古  
早知落处随疏雨，悔得开时顺暖风。（《落花》）斋  
千家帘幕春空在，几处楼台月自明。（《落花》）主  
腊雪化为流水去，春风吹出好山来。（《雪霁》）知  
昔日声尘喧洛下，近年诗句满江南。（《寄李昉》）古  
匝地人家凭槛见，远山秋色卷帘看。（《永州法华寺高轩》，  
《诗话总龟》）主  
蟾宫空手下，泽国更谁来。  
水国二亲应探榜，龙门三月又伤春。  
仙鸟却回空说梦，清朝未达自嫌身。  
失意从他桃李春，嵩阳经过歇行尘。  
云僧不见城中事，问是今年第几人。  
因逢日者教重应，忍被云僧劝却归。（宾于应举，  
卜于华山神。一年乞一珓，凡六掷而得吉兆。后果验，  
每年下第有诗。《郡阁雅谈》）主  
  
卷740_10  【九日陪董内召登高】廖匡图  
祝融峰下逢嘉节，相对那能不怆神。烟里共寻幽涧菊，  
樽前俱是异乡人。遥山带日应连越，孤雁来时想别秦。  
自古登高尽惆怅，茱萸休笑泪盈巾。  
  
卷740_11  【赠泉陵上人】廖匡图  
暂把枯藤倚碧根，禅堂初创楚江濆。直疑松小难留鹤，  
未信山低住得云。草接寺桥牛笛近，日衔村树鸟行分。  
每来共忆曾游处，万壑泉声绝顶闻。  
  
卷740_12  【和人赠沈彬】廖匡图  
冥鸿迹在烟霞上，燕雀休夸大厦巢。名利最为浮世重，  
古今能有几人抛。逼真但使心无著，混俗何妨手强抄。  
深喜卜居连岳色，水边竹下得论交。  
  
卷740_13  【松】廖匡图  
曾于西晋封中散，又向东吴作大夫。浓翠自知千古在，  
清声谁道四时无。枝柯偃后龙蛇老，根脚盘来爪距粗。  
直待素秋摇落日，始将凡木斗荣枯。  
  
卷740_14  【句】廖匡图  
正悲世上事无限，细看水中尘更多。（《永州江干感兴》）古  
  
卷740_15  【中秋月】廖凝  
九十日秋色，今宵已半分。孤光含列宿，四面绝纤云。  
众木排疏影，寒流叠细纹。遥遥望丹桂，心绪正纷纷。  
  
卷740_16  【闻蝉】廖凝  
一声初应候，万木已西风。偏感异乡客，先于离塞鸿。  
日斜金谷静，雨过石城空。此处不堪听，萧条千古同。  
  
卷740_17  【彭泽解印】廖凝  
五斗徒劳谩折腰，三年两鬓为谁焦。  
今朝官满重归去，还挈来时旧酒瓢。  
  
卷740_18  【句】廖凝  
满汀沤不散，一局黑全输。（《十岁咏棋》，  
《郡阁雅谈》云：作者见之曰：“必垂名于后。”）知  
猎回千帐雪，探密大河冰。（以下并《吟窗杂录》）古  
落尽最高树，始知松柏青。（《落叶》）斋  
饭僧春岭蕨，醒酒雪潭鱼。（《赠史虚白》）主  
风清竹阁留僧宿，雨湿莎庭放吏衙。（《宰彭泽作》）知  
红踯躅繁金殿暖，碧芙蓉笑水宫秋。（《锦绣万花谷》）古  
  
卷740_19  【赠廖凝（时凝居南岳）】韦鼎  
君与白云邻，生涯久忍贫。姓名高雅道，寰海许何人。  
岳气秋来早，亭寒果落新。几回吟石畔，孤鹤自相亲。  
  
卷740_20  【寄庐山白上人】左偃  
潦倒门前客，闲眠岁又残。连天数峰雪，终日与谁看。  
万丈高松古，千寻落水寒。仍闻有新作，懒寄入长安。  
  
卷740_21  【寄韩侍郎】左偃  
谋身谋隐两无成，拙计深惭负耦耕。渐老可堪怀故国，  
多愁翻觉厌浮生。言诗幸遇明公许，守朴甘遭俗者轻。  
今日况闻搜草泽，独悲憔悴卧升平。  
  
卷740_22  【汉宫词】左偃  
寒烛照清夜，笙歌隔藓墙。一从飞燕入，便不见君王。  
  
卷740_23  【送君去】左偃  
关河月未晓，行子心已急。佳人无一言，独背残灯泣。  
  
卷740_24  【秋晚野望】左偃  
倚筇聊一望，何处是秦川。草色初晴路，鸿声欲暮天。  
  
卷740_25  【郊原晚望怀李秘书】左偃  
归鸟入平野，寒云在远村。徒令睇望久，不复见王孙。  
  
卷740_26  【言怀别同志】左偃  
渐老将谁托，劳生每自惭。何当重携手，风雨满江南。  
  
卷740_27  【江上晚泊】左偃  
寒云淡淡天无际，片帆落处沙鸥起。  
水阔风高日复斜，扁舟独宿芦花里。  
  
卷740_28  【寄鉴上人】左偃  
一从携手阻戈鋋，屈指如今已十年。  
长记二林同宿夜，竹斋听雨共忘眠。  
  
卷740_29  【送人】左偃  
一茎两茎华发生，千枝万枝梨花白。  
春色江南独未归，今朝又送还乡客。  
  
卷740_30  【句】左偃  
胡笳闻欲死，汉月望还生。（《昭君怨》）古  
日华离碧海，云影散青霄。（《早日》）斋  

## 全唐诗(下)　卷七百四十一

卷741_1  【景阳台怀古】陈贶  
景阳六朝地，运极自依依。一会皆同是，到头谁论非。  
酒浓沈远虑，花好失前机。见此尤宜戒，正当家国肥。  
  
卷741_2  【石城怀古】刘洞  
石城古岸头，一望思悠悠。几许六朝事，不禁江水流。  
  
卷741_3  【句】刘洞  
千里长江皆渡马，十年养士得何人。  
翻忆潘郎章奏内，愔愔日暮好沾巾。（《江南野录》：  
金陵受围，洞为七言诗，榜路傍云云。“家国愔愔，  
如日将暮”，潘佑谏表中语也）古  
百骸同草木，万象入心灵。（夜坐，《吟窗杂录》）斋  
  
卷741_4  【旅怀】江为  
迢迢江汉路，秋色又堪惊。半夜闻鸿雁，多年别弟兄。  
高风云影断，微雨菊花明。欲寄东归信，裴回无限情。  
  
卷741_5  【江行】江为  
越信隔年稀，孤舟几梦归。月寒花露重，江晚水烟微。  
峰直帆相望，沙空鸟自飞。何时洞庭上，春雨满蓑衣。  
  
卷741_6  【登润州城】江为  
天末江城晚，登临客望迷。春潮平岛屿，残雨隔虹霓。  
鸟与孤帆远，烟和独树低。乡山何处是，目断广陵西。  
  
卷741_7  【岳阳楼】江为  
倚楼高望极，展转念前途。晚叶红残楚，秋江碧入吴。  
云中来雁急，天末去帆孤。明月谁同我，悠悠上帝都。  
  
卷741_8  【送客】江为  
明月孤舟远，吟髭镊更华。天形围泽国，秋色露人家。  
水馆萤交影，霜洲橘委花。何当寻旧隐，泉石好生涯。  
  
卷741_9  【临刑诗】江为  
街鼓侵人急，西倾日欲斜。黄泉无旅店，今夜宿谁家。  
  
卷741_10  【塞下曲】江为  
万里黄云冻不飞，碛烟烽火夜深微。  
胡儿移帐寒笳绝，雪路时闻探马归。  
  
卷741_11  【隋堤柳】江为  
锦缆龙舟万里来，醉乡繁盛忽尘埃。  
空馀两岸千株柳，雨叶风花作恨媒。  
  
卷741_12  【句】江为  
吟登萧寺旃檀阁，醉倚王家玳瑁筵。（《题白鹿寺》）古  
远远朝宗出白云，方圆随处性长存。（《水》，  
见《吟窗杂录》）主  
  
卷741_13  【咏鹰（越归南唐初投鄂帅张宣，久不见知，以鹰诗诮之）】高越  
雪爪星眸世所稀，摩天专待振毛衣。  
虞人莫谩张罗网，未肯平原浅草飞。  

## 全唐诗(下)　卷七百四十二

卷742_1  【惜花】张泌  
蝶散莺啼尚数枝，日斜风定更离披。  
看多记得伤心事，金谷楼前委地时。  
  
卷742_2  【寄人】张泌  
别梦依依到谢家，小廊回合曲阑斜。  
多情只有春庭月，犹为离人照落花。  
酷怜风月为多情，还到春时别恨生。  
倚柱寻思倍惆怅，一场春梦不分明。  
  
卷742_3  【边上】张泌  
戍楼吹角起征鸿，猎猎寒旌背晚风。千里暮烟愁不尽，  
一川秋草恨无穷。山河惨澹关城闭，人物萧条市井空。  
只此旅魂招未得，更堪回首夕阳中。  
  
卷742_4  【长安道中早行】张泌  
客离孤馆一灯残，牢落星河欲曙天。鸡唱未沈函谷月，  
雁声新度灞陵烟。浮生已悟庄周蝶，壮志仍输祖逖鞭。  
何事悠悠策羸马，此中辛苦过流年。  
  
卷742_5  【洞庭阻风】张泌  
空江浩荡景萧然，尽日菰蒲泊钓船。青草浪高三月渡，  
绿杨花扑一溪烟。情多莫举伤春目，愁极兼无买酒钱。  
犹有渔人数家住，不成村落夕阳边。  
  
卷742_6  【春日旅泊桂州】张泌  
暖风芳草竟芊绵，多病多愁负少年。弱柳未胜寒食雨，  
好花争奈夕阳天。溪边物色堪图画，林畔莺声似管弦。  
独有离人开泪眼，强凭杯酒亦潸然。  
  
卷742_7  【晚次湘源县】张泌  
烟郭遥闻向晚鸡，水平舟静浪声齐。高林带雨杨梅熟，  
曲岸笼云谢豹啼。二女庙荒汀树老，九疑山碧楚天低。  
湘南自古多离怨，莫动哀吟易惨凄。  
  
卷742_8  【惆怅吟】张泌  
秋风丹叶动荒城，惨澹云遮日半明。昼梦却因惆怅得，  
晚愁多为别离生。江淹彩笔空留恨，壮叟玄谭未及情。  
千古怨魂销不得，一江寒浪若为平。  
  
卷742_9  【秋晚过洞庭】张泌  
征帆初挂酒初酣，暮景离情两不堪。千里晚霞云梦北，  
一洲霜橘洞庭南。溪风送雨过秋寺，涧石惊龙落夜潭。  
莫把羁魂吊湘魄，九疑愁绝锁烟岚。  
  
卷742_10  【题华严寺木塔】张泌  
六街晴色动秋光，雨霁凭高只易伤。一曲晚烟浮渭水，  
半桥斜日照咸阳。休将世路悲尘事，莫指云山认故乡。  
回首汉宫楼阁暮，数声钟鼓自微茫。  
  
卷742_11  【经旧游】张泌  
暂到高唐晓又还，丁香结梦水潺潺。  
不知云雨归何处，历历空留十二山。  
  
卷742_12  【碧户】张泌  
碧户扃鱼锁，兰窗掩镜台。落花疑怅望，归燕自裴回。  
咏絮知难敌，伤春不易裁。恨从芳草起，愁为晚风来。  
衣惹湘云薄，眉分楚岫开。香浓眠旧枕，梦好醉春杯。  
小障明金凤，幽屏点翠苔。宝筝横塞雁，怨笛落江梅。  
卓氏仍多酒，相如正富才。莫教琴上意，翻作鹤声哀。  
  
卷742_13  【芍药】张泌  
香清粉澹怨残春，蝶翅蜂须恋蕊尘。闲倚晚风生怅望，  
静留迟日学因循。休将薜荔为青琐，好与玫瑰作近邻。  
零落若教随暮雨，又应愁杀别离人。  
  
卷742_14  【春晚谣】张泌  
雨微微，烟霏霏，小庭半拆红蔷薇。钿筝斜倚画屏曲，  
零落几行金雁飞。萧关梦断无寻处，万叠春波起南浦。  
凌乱杨花扑绣帘，晚窗时有流莺语。  
  
卷742_15  【所思】张泌  
空塘水碧春雨微，东风散漫杨柳飞。依依南浦梦犹在，  
脉脉高唐云不归。江头日暮多芳草，极目伤心烟悄悄。  
隔江红杏一枝明，似玉佳人俯清沼。休向春台更回望，  
销魂自古因惆怅。银河碧海共无情，两处悠悠起风浪。  
  
卷742_16  【春夕言怀】张泌  
风透疏帘月满庭，倚栏无事倍伤情。烟垂柳带纤腰软，  
露滴花房怨脸明。愁逐野云销不尽，情随春浪去难平。  
幽窗谩结相思梦，欲化西园蝶未成。  
  
卷742_17  【春江雨】张泌  
雨溟溟，风泠泠，老松瘦竹临烟汀。空江冷落野云重，  
村中鬼火微如星。夜惊溪上渔人起，滴沥篷声满愁耳。  
子规叫断独未眠，罨岸春涛打船尾。  
  
卷742_18  【送容州中丞赴镇】张泌  
交趾同星坐，龙泉佩斗文。烧香翠羽帐，看舞郁金裙。  
鹢首冲泷浪，犀渠拂岭云。莫教铜柱北，只说马将军。  
  
卷742_19  【赠韩道士】张泌  
日暮秋风吹野花，上清归客意无涯。桃源寂寂烟霞闭，  
天路悠悠星汉斜。还似世人生白发，定知仙骨变黄芽。  
东城南陌频相见，应是壶中别有家。  

## 全唐诗(下)　卷七百四十三

卷743_1  【甘露寺】孙鲂  
寒暄皆有景，孤绝画难形。地拱千寻嶮，天垂四面青。  
昼灯笼雁塔，夜磬彻渔汀。最爱僧房好，波光满户庭。  
  
卷743_2  【题金山寺】孙鲂  
万古波心寺，金山名目新。天多剩得月，地少不生尘。  
过橹妨僧定，惊涛溅佛身。谁言张处士，题后更无人。  
  
卷743_3  【杨柳枝词五首】孙鲂  
灵和风暖太昌春，舞线摇丝向昔人。  
何似晓来江雨后，一行如画隔遥津。  
彭泽初栽五树时，只应闲看一枝垂。  
不知天意风流处，要与佳人学画眉。  
暖傍离亭静拂桥，入流穿槛绿阴摇。  
不知落日谁相送，魂断千条与万条。  
春来绿树遍天涯，未见垂杨未可夸。  
晴日万株烟一阵，闲坊兼是莫愁家。  
十首当年有旧词，唱青歌翠几无遗。  
未曾得向行人道，不谓离情莫折伊。  
  
卷743_4  【句】孙鲂  
游子未归去，野花愁破心。（春日途中，《吟窗杂录》）斋  
划多灰渐冷，坐久席成痕。（《江南野录》）主  
结宇孤峰上，安禅巨浪间。  
分开朝海浪，留住过江云。（以上并《金山寺》）古  
划多灰杂苍虬迹，坐久烟消宝鸭香。（《夜坐》）斋  
  
卷743_5  【入塞二首】沈彬  
欲为皇王服远戎，万人金甲鼓鼙中。阵云黯塞三边黑，  
兵血愁天一片红。半夜翻营旗搅月，深秋防戍剑磨风。  
谤书未及明君爇，卧骨将军已殁功。  
苦战沙门卧箭痕，戍楼闲上望星文。生希国泽分偏将，  
死夺河源答圣君。鸢觑败兵眠白草，马惊边鬼哭阴云。  
功多地远无人纪，汉阁笙歌日又曛。  
  
卷743_6  【塞下三首】沈彬  
塞叶声悲秋欲霜，寒山数点下牛羊。映霞旅雁随疏雨，  
向碛行人带夕阳。边骑不来沙路失，国恩深后海城荒。  
胡儿向化新成长，犹自千回问汉王。  
贵主和亲杀气沉，燕山闲猎鼓鼙音。旗分雪草偷边马，  
箭入寒云落塞禽。陇月尽牵乡思动，战衣谁寄泪痕深。  
金钗谩作封侯别，劈破佳人万里心。  
月冷榆关过雁行，将军寒笛老思乡。贰师骨恨千夫壮，  
李广魂飞一剑长。戍角就沙催落日，阴云分碛护飞霜。  
谁知汉武轻中国，闲夺天山草木荒。  
  
卷743_7  【秋日】沈彬  
秋含砧杵捣斜阳，笛引西风颢气凉。薜荔惹烟笼蟋蟀，  
芰荷翻雨泼鸳鸯。当年酒贱何妨醉，今日时难不易狂。  
肠断旧游从一别，潘安惆怅满头霜。  
  
卷743_8  【金陵杂题二首】沈彬  
王气生秦四百年，晋元东渡浪花船。正惭海内皆涂地，  
来保江南一片天。树著行临远岸，暮山相亚出微烟。  
千征万战英雄尽，落日牛羊食野田。  
暮潮声落草光沉，贾客来帆宿岸阴。一笛月明何处酒，  
满城秋色几家砧。时清曾恶桓温盛，山翠长牵谢傅心。  
今日到来何物在，碧烟和雨锁寒林。  
  
卷743_9  【麻姑山】沈彬  
绀殿松萝太古山，仙人曾此话桑田。闲倾云液十分日，  
已过浮生一万年。花洞路中逢鹤信，水帘岩底见龙眠。  
我来游礼酬心愿，欲共怡神契自然。  
  
卷743_10  【题苏仙山（郴州城东有山，为苏耽修真之所，名苏仙山）】沈彬  
眼穿林罅见郴州，井里交连侧局楸。味道不来闲处坐，  
劳生更欲几时休。苏仙宅古烟霞老，义帝坟荒草木愁。  
千古是非无处问，夕阳西去水东流。  
  
卷743_11  【洪州解至长安，初举纳省卷梦仙谣】沈彬  
□□□□□□□，□□□□□□□。玉殿大开从客入，  
金桃烂熟没人偷。凤惊宝扇频翻翅，龙惧金鞭不转头。  
□□□□□□□，□□□□□□□。  
  
卷743_12  【忆仙谣（第二举）】沈彬  
白榆风飒九天秋，王母朝回宴玉楼。日月渐长双凤睡，  
桑田欲变六鳌愁。云翻箫管相随去，星触旌幢各自流。  
诗酒近来狂不得，骑龙却忆上清游。  
  
卷743_13  【纳省卷赠为首刘象（第三举）】沈彬  
曾应大中天子举，四朝风月鬓萧疏。不随世祖重携剑，  
却为文皇再读书。十载战尘销旧业，满城春雨坏贫居。  
一枝何事于君借，仙桂年年幸有馀。  
  
卷743_14  【赠王定保】沈彬  
仙桂曾攀第一枝，薄游湘水阻佳期。皋桥已失齐眉愿，  
萧寺行逢落发师。废苑露寒兰寂寞，丹山云断凤参差。  
闻公已有平生约，谢绝女萝依兔丝。  
  
卷743_15  【结客少年场行】沈彬  
重义轻生一剑知，白虹贯日报雠归。  
片心惆怅清平世，酒市无人问布衣。  
  
卷743_16  【阳朔碧莲峰】沈彬  
陶潜彭泽五株柳，潘岳河阳一县花。  
两处争如阳朔好，碧莲峰里住人家。  
  
卷743_17  【再过金陵】沈彬  
玉树歌终王气收，雁行高送石城秋。  
江山不管兴亡事，一任斜阳伴客愁。  
  
卷743_18  【都门送别】沈彬  
岸柳萧疏野荻秋，都门行客莫回头。  
一条灞水清如剑，不为离人割断愁。  
  
卷743_19  【吊边人】沈彬  
杀声沈后野风悲，汉月高时望不归。  
白骨已枯沙上草，家人犹自寄寒衣。  
  
卷743_20  【句】沈彬  
尺素隐清辉，一毫分险阻。（《题画山水图》）斋  
金翅动身摩日月，银河转浪洗乾坤。（《献马殷颂德》，  
《五代史补》）知  
须知手笔安排定，不怕山河整顿难。（献李昪山水图诗）古  
九衢冠盖暗争路，四海干戈多异心。（《纪事》）斋  
地隈一水巡城转，天约群山附郭来。（《题法华寺》，  
《零陵总记》）知  
数家鱼网疏云外，一岸残阳细雨中。（《湘江行》）古  
松欹晚影离坛草，钟撼秋声入殿风。（《潘天锡同题古观》，  
《郡阁雅谈》）主  
压低吴楚遥涵水，约破云霞独倚天。（《望庐山》，  
《野客丛谈》）古  
半身落日离秦树，一路平芜入楚烟。（下《锦绣万花谷》）斋  
清占月中三峡水，丽偷云外十洲春。  
幽鸟唤人穿竹去，野猿寻果出云来。  

## 全唐诗(下)　卷七百四十四

卷744_1  【僻居谢何明府见访】伍乔  
公退琴堂动逸怀，闲披烟霭访微才。马嘶穷巷蛙声息，  
辙到衡门草色开。风引柳花当坐起，日将林影入庭来。  
满斋尘土一床藓，多谢从容水饭回。  
  
卷744_2  【冬日道中（一作冬日送人）】伍乔  
去去天涯无定期，瘦童羸马共依依。暮烟江口客来绝，  
寒叶岭头人住稀。带雪野风吹旅思，入云山火照行衣。  
钓台吟阁沧洲在，应为初心未得归。  
  
卷744_3  【僻居酬友人】伍乔  
僻居虽爱近林泉，幽径闲居碧藓连。向竹掩扉随鹤息，  
就溪安石学僧禅。琴带月音声亮，山果经霜气味全，  
多谢故交怜朴野，隔云时复寄佳篇。  
  
卷744_4  【游西山龙泉禅寺】伍乔  
叠巘层峰坐可观，枕门流水更潺湲。晓钟声彻洞溪远，  
夏木影笼轩槛寒。幽径乍寻衣屦润，古堂频宿梦魂安。  
因嗟城郭营营事，不得长游空鬓残。  
  
卷744_5  【宿灊山】伍乔  
一入仙山万虑宽，夜深宁厌倚虚栏。鹤和云影宿高木，  
人带月光登古坛。芝朮露浓溪坞白，薜萝风起殿廊寒。  
更陪羽客论真理，不觉初钟叩晓残。  
  
卷744_6  【游西禅】伍乔  
远岫当轩列翠光，高僧一衲万缘忘。碧松影里地长润，  
白藕花中水亦香。云自雨前生净石，鹤于钟后宿长廊。  
游人恋此吟终日，盛暑楼台早有凉。  
  
卷744_7  【寄史处士】伍乔  
长羡闲居一水湄，吟情高古有谁知。石楼待月横琴久，  
渔浦经风下钓迟。僻坞落花多掩径，旧山残烧几侵篱。  
松门别后无消息，早晚重应蹑屐随。  
  
卷744_8  【僻居秋思寄友人】伍乔  
门巷秋归更寂寥，雨馀闲砌委兰苗。梦回月夜虫吟壁，  
病起茅斋药满瓢。泽国旧游关远思，竹林前会负佳招。  
身名未立犹辛苦，何许流年晚鬓凋。  
  
卷744_9  【寄落星史虚白处士】伍乔  
白云峰下古溪头，曾与提壶烂熳游。登阁共看彭蠡水，  
围炉相忆杜陵秋。棋玄不厌通高品，句妙多容隔岁酬。  
别后相思时一望，暮山空碧水空流。  
  
卷744_10  【九江旅夜寄山中故人】伍乔  
弱柳风高远漏沈，坐来难便息愁吟。江城雪尽寒犹在，  
客舍灯孤夜正深。尘土积年粘旅服，关山无处寄归心。  
此时遥羡闲眠侣，静掩云扉卧一林。  
  
卷744_11  【闻杜牧赴阙】伍乔  
旧隐匡庐一草堂，今闻携策谒吾皇。峡云难卷从龙势，  
古剑终腾出土光。开翅定期归碧落，濯缨宁肯问沧浪。  
他时得意交知仰，莫忘裁诗寄钓乡。  
  
卷744_12  【题西林寺水阁】伍乔  
竹翠苔花绕槛浓，此亭幽致讵曾逢。水分林下清泠派，  
山峙云间峭峻峰。怪石夜光寒射烛，老杉秋韵冷和钟。  
不知来往留题客，谁约重寻莲社踪。  
  
卷744_13  【林居喜崔三博远至】伍乔  
几日区区在远程，晚烟林径喜相迎。姿容虽有尘中色，  
巾屦犹多岳上清。野石静排为坐榻，溪茶深煮当飞觥。  
留连话与方经宿，又欲携书别我行。  
  
卷744_14  【观华夷图】伍乔  
别手应难及此精，须知攒簇自心灵。始于毫末分诸国，  
渐见图中列四溟。关路欲伸通楚势，蜀山俄耸入秦青。  
笔端尽现寰区事，堪把长悬在户庭。  
  
卷744_15  【庐山书堂送祝秀才还乡】伍乔  
束书辞我下重巅，相送同临楚岸边。归思几随千里水，  
离情空寄一枝蝉。园林到日酒初熟，庭户开时月正圆。  
莫使蹉跎恋疏野，男儿酬志在当年。  
  
卷744_16  【暮冬送何秀才毗陵】伍乔  
匹马嘶风去思长，素琴孤剑称戎装。路涂多是过残岁，  
杯酒无辞到醉乡。云傍水村凝冷片，雪连山驿积寒光。  
毗陵城下饶嘉景，回日新诗应满堂。  
  
卷744_17  【龙潭张道者】伍乔  
碧洞幽岩独息心，时人何路得相寻。养生不说凭诸药，  
适意惟闻在一琴。石径扫稀山藓合，竹轩开晚野云深。  
他年功就期飞去，应笑吾徒多苦吟。  
  
卷744_18  【晚秋同何秀才溪上】伍乔  
闲步秋光思杳然，荷藜因共过林烟。期收野药寻幽路，  
欲采溪菱上小船。云吐晚阴藏霁岫，柳含馀霭咽残蝉。  
倒尊尽日忘归处，山磬数声敲暝天。  
  
卷744_19  【送江少府授延陵后寄】伍乔  
五老云中勤学者，遇时能不困风尘。束书西上谒明主，  
捧檄南归慰老亲。别馆友朋留醉久，去程烟月入吟新。  
莫因官小慵之任，自古鸾栖有异人。  
  
卷744_20  【观山水障子】伍乔  
功绩精妍世少伦，图时应倍用心神。不知草木承何异，  
但见江山长带春。云势似离岩底石，浪花如动岸边蘋。  
更疑独泛渔舟者，便是其中旧隐人。  
  
卷744_21  【寄张学士洎】伍乔  
不知何处好消忧，公退携壶即上楼。职事久参侯伯幕，  
梦魂长绕帝王州。黄山向晚盈轩翠，黟水含春绕槛流。  
遥想玉堂多暇日，花时谁伴出城游。  
  
卷744_22  【句】伍乔  
积霭沈诸壑，微阳在半峰。（《省试霁后望钟山》）主  

## 全唐诗(下)　卷七百四十五

卷745_1  【塞下曲】陈陶  
边头能走马，猿臂李将军。射虎群胡伏，开弓绝塞闻。  
海山谙向背，攻守别风云。只为坑降罪，轻车未转勋。  
望湖关下战，杂虏丧全师。鸟啄豺狼将，沙埋日月旗。  
牛羊奔赤狄，部落散燕耆。都护凌晨出，铭功瘗死尸。  
  
卷745_2  【胡无人行】陈陶  
十万羽林儿，临洮破郅支。杀添胡地骨，降足汉营旗。  
塞阔牛羊散，兵休帐幕移。空流陇头水，呜咽向人悲。  
  
卷745_3  【悲哉行】陈陶  
中岳仇先生，遗余饵松方。服之一千日，肢体生异香。  
步履如风旋，天涯不赍粮。仍云为地仙，不得朝虚皇。  
狡兔有三穴，人生又何常。悲哉二廉士，饿死于首阳。  
  
卷745_4  【涂山怀古】陈陶  
落拓书剑晚，清秋鹰正笼。涂山间来上，敬爱如登龙。  
览古觉神王，翛然天地空。东南更何有，一醉先王风。  
惟昔放勋世，阴晦彻成洪。皇图化鱼鳖，天道漂无踪。  
帝乃命舟楫，掇芳儒素中。高陈九州力，百道驱归东。  
旧物复光明，洪炉再埏熔。经门不私子，足知天下公。  
亮曰那并生，唐虞禅华虫。兹山朝万国，一赋寰海同。  
十载有区宇，秋毫皆帝功。垂衣不骄德，子桀如何聋。  
握发闻礼贤，葺茅见卑宫。凡夫色难事，神圣安能恭。  
道隐三千年，遗芳播笙镛。当时执圭处，佳气仍童童。  
海屿俨清庙，天人盛祇供。玄恩及花木，丹谶名崆峒。  
异代草泽臣，何由树勋庸。尧阶未曾识，谁信平生忠。  
恨不当际会，预为执鞭僮。劳歌下山去，怀德心无穷。  
  
卷745_5  【游子吟】陈陶  
栖乌喜林曙，惊蓬伤岁阑。关河三尺雪，何处是天山。  
朔风无重衣，仆马饥且寒。惨戚别妻子，迟回出门难。  
男儿值休明，岂是长泥蟠。何者为木偶，何人侍金銮。  
郁郁守贫贱，悠悠亦无端。进不图功名，退不处岩峦。  
穷通在何日，光景如跳丸。富贵苦不早，令人摧心肝。  
誓期春之阳，一振摩霄翰。  
  
卷745_6  【怀仙吟二首】陈陶  
丹陵五牙客，昨日罗浮归。赤斧寻不得，烟霞空满衣。  
试于华阳问，果遇三茅知。采药向十洲，同行牧羊儿。  
十洲隔八海，浩渺不可期。空留双白鹤，巢在长松枝。  
云溪古流水，春晚桃花香。忆与我师别，片帆归沧浪。  
沧浪在何许，相思泪如雨。黄鹤不复来，云深离别处。  
石渠泉泠泠，三见菖蒲生。日夜劳梦魂，随波注东溟。  
空怀别时惠，长读消魔经。  
  
卷745_7  【海昌望月】陈陶  
何处无今夕，岂期在海头。贾客不爱月，婵娟闲沧洲。  
浩然伤岁华，独望湖边楼。烟岛青历历，蓝田白悠悠。  
谁无破镜期，繄我信虚舟。谁无桂枝念，繄我方摧輈。  
始见弯环春，又逢团圆秋。莫厌绫扇夕，百年多银钩。  
金盘谁雕镌，玉窟难冥搜。重轮运时节，三五不自由。  
疑抛云上锅，欲搂天边球。孀居应寒冷，捣药青冥愁。  
兔子树下蹲，虾蟆池中游。如何名金波，不共水东流。  
天花辟膻腥，野云无边陬。蚌蛤乘大运，含珠相对酬。  
夜鹊思南乡，露华清东瓯。百宝安可觑，老龙锁深湫。  
究究如情人，盗者即仇雠。海涯上皎洁，九门更清幽。  
亭亭劝金尊，夜久喘吴牛。夷俗皆轻掷，北山思今游。  
雁声故乡来，客泪堕南洲。平生烟霞志，读书觅封侯。  
四海尚白身，岂无故乡羞。壈坎何足叹，壮如水中虬。  
猎猎谷底兰，摇摇波上鸥。中途丧资斧，两地生繁忧。  
一杯太阴君，鹪鹩岂无求。明日将片叶，三山东南浮。  
  
卷745_8  【蒲门戍观海作】陈陶  
廓落溟涨晓，蒲门郁苍苍。登楼礼东君，旭日生扶桑。  
毫厘见蓬瀛，含吐金银光。草木露未晞，蜃楼气若藏。  
欲游蟠桃国，虑涉魑魅乡。徐市惑秦朝，何人在岩廊。  
惜哉千童子，葬骨于眇茫。恭闻槎客言，东池接天潢。  
即此聘牛女，曰祈长寿方。灵津水清浅，余亦慕修航。  
  
卷745_9  【番禺道中作】陈陶  
博罗程远近，海塞愁先入。瘴雨出虹蝀，蛮江渡山急。  
常闻岛夷俗，犀象满城邑。雁至草犹春，潮回樯半湿。  
丹丘凤凰隐，水庙蛟龙集。何处树能言，几乡珠是泣。  
千年赵佗国，霸气委原隰。龌龊笑终军，长缨祸先及。  
  
卷745_10  【赠江西周大夫（一作赠周太史）】陈陶  
否极生大贤，九元降灵气。独立正始风，蔚然中兴瑞。  
渊伦照三古，磊落涵泾渭。真貌月悬秋，雄词雷出地。  
具瞻先皇宠，欲践东华贵。咫尺时不来，千秋鼎湖泪。  
因分三辅职，进领南平位。报政黄霸惭，提兵吕蒙醉。  
岁星临斗牛，水国嘉祥至。不独苍生苏，仍兼六驺喜。  
恭闻庙堂略，欲断匈奴臂。刬释自宸衷，平戍在连帅。  
时康簪笏冗，世梗忠良议。丘壑非无人，松香有私志。  
三朝倚天剑，十万浮云骑。可使河曲清，群公信儿戏。  
沧溟用谦德，百谷走童稚。御众付深人，参筹须伟器。  
他年蓬荜贱，愿附鹓鸾翅。  
  
卷745_11  【旅次铜山途中先寄温州韩使君】陈陶  
乱山沧海曲，中有横阳道。束马过铜梁，苕华坐堪老。  
鸠鸣高崖裂，熊斗深树倒。绝壑无坤维，重林失苍昊。  
跻攀寡俦侣，扶接念舆皂。俯仰栗嵌空，无因掇灵草。  
梯穷闻戍鼓，魂续赖丘祷。敞豁天地归，萦纡村落好。  
悠悠思蒋径，扰扰愧商皓。驰想永嘉侯，应伤此怀抱。  
  
卷745_12  【种兰】陈陶  
种兰幽谷底，四远闻馨香。春风长养深，枝叶趁人长。  
智水润其根，仁锄护其芳。蒿藜不生地，恶鸟弓已藏。  
椒桂夹四隅，茅茨居中央。左邻桃花坞，右接莲子塘。  
一月薰手足，两月薰衣裳。三月薰肌骨，四月薰心肠。  
幽人饥如何，采兰充餱粮。幽人渴如何，酝兰为酒浆。  
地无青苗租，白日如散王。不尝仙人药，端坐红霞房。  
日夕望美人，佩花正煌煌。美人久不来，佩花徒生光。  
刈获及葳蕤，无令见雪霜。清芬信神鬼，一叶岂可忘。  
举头愧青天，鼓腹咏时康。下有贤公卿，上有圣明王。  
无阶答风雨，愿献兰一筐。  
  
卷745_13  【草木言】陈陶  
何生我苍苍，何育我黄黄。草木无知识，幸君同三光。  
始自受姓名，葳蕤立衣裳。山河既分丽，齐首乳青阳。  
甘辛各有荣，好丑不相防。常忧刀斧劫，窃慕仁寿乡。  
愿天雨无暴，愿地风无狂。雨足因衰惫，风多因夭伤。  
在山不为桂，徒辱君高冈。在水不为莲，徒占君深塘。  
勿轻培塿阜，或有奇栋梁。勿轻蒙胧泽，或有奇馨香。  
涓毫可粗差，朝菌寿为长。拥肿若无取，大椿命为伤。  
婆娑不材生，苒苒向秋荒。幸遭薰风日，有得皆簸扬。  
所愧雨露恩，愿效幽微芳。希君频采择，勿使枯雪霜。  
  
卷745_14  【题僧院紫竹】陈陶  
喜游蛟井寺，复见炎州竹。杳霭万丈间，啸风清独速。  
江南正霜霰，吐秀弄颛顼。似瑞惊坚贞，如魔试金粟。  
笋非孝子泣，文异湘灵哭。金碧谁与邻，萧森自成族。  
新闻赤帝种，子落毛人谷。远祖赐鹪鹏，遗芳遍南陆。  
对烟苏麻丑，夹涧筼筜伏。美誉动丹青，瑰姿艳秦蜀。  
因缘鹿苑识，想像蛇丘劚。几叶别黄茅，何年依白足。  
龙树蛰一花，砌瑶扫云屋。色静曼仙花，名高给孤独。  
青葱太子树，洒落观音目。法雨每沾濡，玉毫时照烛。  
离居鸾节变，住冷金颜缩。岂念葛陂荣，幸无祖父辱。  
光摇水精串，影送莲花轴。江鹜日相寻，野鹗时寄宿。  
幽香入茶灶，静翠直棋局。肯羡垣上蒿，自多篱下菊。  
从来道生一，况伴龟藏六。栖托讵星回，檀栾已云矗。  
霞杯传缥叶，羽管吹紫玉。久绝钓竿歌，聊裁竹枝曲。  
愧生黄金地，千秋为师绿。  
  
卷745_15  【早发始兴】陈陶  
云里山已曙，舟中火初爇。绿浦待行桡，玄猿催落月。  
沿流信多美，况复秋风发。挂席借前期，晨鸡莫嘲哳。  
  
卷745_16  【寄元孚道人】陈陶  
梵宇章句客，佩兰三十年。长乘碧云马，时策翰林鞭。  
曩事五岳游，金衣曳祥烟。高攀桐君手，左倚鸑鷟肩。  
哭玉秋雨中，摘星春风前。横輈截洪偃，凭几见广宣。  
尔来寤华胥，石壁孤云眠。龙降始得偈，龟老方巢莲。  
内殿无文僧，驺虞谁能牵。因之问楚水，吊屈几潺湲。  
  
卷745_17  【和西江李助副使早登开元寺阁】陈陶  
虚豁登宝阁，三休极层构。独立天地间，烟云满襟袖。  
鳌荒初落日，剑野呈绮绣。秋槛祝融微，阴轩九江凑。  
拂檐皇姑舍，错落白榆秀。倚砌天竺祠，蛟龙蟠古甃。  
翛然观六合，一指齐宇宙。书剑忽若□，青云日方昼。  
南朝空苍莽，楚泽稀耕耨。万事溺颓波，一航安可涭。  
徒云寄麟泣，六五终难就。资斧念馀生，湖光隐圭窦。  
早闻群黄鹤，飘举此江岫。陵谷空霭然，人樵已雏鷇。  
燕宫豸冠客，凭览发清奏。珠玉难嗣音，摐辕愧孤陋。  
  
卷745_18  【将归钟陵留赠南海李尚书】陈陶  
楚国有田舍，炎州长梦归。怀恩似秋燕，屡绕玉堂飞。  
越酒岂不甘，海鱼宁无肥。山裘醉歌舞，事与初心违。  
晔晔文昌公，英灵世间稀。长江浩无际，龙蜃皆归依。  
贱子感一言，草茅发光辉。从来鸡凫质，得假凤凰威。  
常欲讨玄珠，青云报巍巍。龙门竟多故，双泪别旍旂。  
  
卷745_19  【宿岛径夷山舍】陈陶  
百里遵岛径，蓬征信邅回。暝依渔樵宿，似过黄金台。  
缺啮心未理，寥寥夜猿哀。山深石床冷，海近腥气来。  
主人意不浅，屡献流霞杯。对月抚长剑，愁襟纷莫开。  
九衢平如水，胡为涉崔嵬。一饭未遑饱，鹏图信悠哉。  
山涛谑细君，吾岂厌蓬莱。明发又驱马，客思一裴回。  
  
卷745_20  【避世翁】陈陶  
海上一蓑笠，终年垂钓丝。沧洲有深意，冠盖何由知。  
直钩不营鱼，蜗室无妻儿。渴饮寒泉水，饥餐紫朮芝。  
鹤发披两肩，高怀如澄陂。尝闻仙老言，云是古鸱夷。  
石窦閟雷雨，金潭养蛟螭。乘槎上玉津，骑鹿游峨嵋。  
以人为语默，与世为雄雌。兹焉乃磻溪，豹变应须时。  
自古隐沦客，无非王者师。  
  
卷745_21  【冬夜吟】陈陶  
黑夜天寒愁散玉，东皇海上张仙烛。侯家歌舞按梨园，  
石氏宾寮醉金谷。鲁家襜褕暗披水，雪花灯下甘垂翅。  
散帙高编折桂枝，披纱密甃青云地。霜白溪松转斜盖，  
铜龙唤曙咽声细。八埏蝼蚁厌寒栖，早晚青旗引春帝。  
展转城乌啼紫天，曈曚千骑衙楼前。  
  
卷745_22  【西川座上听金五云唱歌】陈陶  
蜀王殿上华筵开，五云歌从天上来。满堂罗绮悄无语，  
喉音止驻云裴回。管弦金石还依转，不随歌出灵和殿。  
白云飘飖席上闻，贯珠历历声中见。旧样钗篦浅淡衣，  
元和梳洗青黛眉。低丛小鬓腻pE鬌，碧牙镂掌山参差。  
曲终暂起更衣过，还向南行座头坐。低眉欲语谢贵侯，  
檀脸双双泪穿破。自言本是宫中嫔，武皇改号承恩新。  
中丞御史不足比，水殿一声愁杀人。武皇铸鼎登真箓，  
嫔御蒙恩免幽辱。茂陵弓剑不得亲，嫁与卑官到西蜀。  
卑官到官年未周，堂衡禄罢东西游。蜀江水急驻不得，  
复此萍蓬二十秋。今朝得侍王侯宴，不觉途中妾身贱。  
愿持卮酒更唱歌，歌是伊州第三遍。唱著右丞征戍词，  
更闻闺月添相思。如今声韵尚如在，何况宫中年少时。  
五云处处可怜许，明朝道向褒中去。须臾宴罢各东西，  
雨散云飞莫知处。  
  
卷745_23  【飞龙引】陈陶  
有熊之君好神仙，餐霞炼石三千年。一旦黄龙下九天，  
骑龙枿枿升紫烟。万姓攀髯髯堕地，啼呼弓剑飘寒水。  
紫鸾八九堕玉笙，金镜空留照魑魅。羽幢褵褷银汉秋，  
六宫望断芙蓉愁。应龙下挥中园笑，泓泓水绕青苔洲。  
瑞风飒遝天光浅，瑶阙峨峨横露苑。沆瀣楼头紫凤歌，  
三株树下青牛饭。鸿胧九阙相玉皇，钧天乐引金华郎。  
散花童子鹤衣短，投壶姹女蛾眉长。彤庭侍宴瑶池席，  
老兔春高桂宫白。蓬莱下国赐分珪，阿母金桃容小摘。  
仙流万缄虫篆春，三十六洞交风云。千年小兆一蝉蜕，  
丹台职亚扶桑君。金乌试浴青门水，下界蜉蝣几回死。  
  
卷745_24  【谪仙词】陈陶  
牧龙丈人病高秋，群童击节星汉愁。瑶台凤辇不胜恨，  
太古一声龙白头。玉气兰光久摧折，上清鸡犬音书绝。  
蜺旌失手远于天，三岛空云对秋月。间磊磊浮沤客，  
鸑鷟蜻蜓飞自隔。不应冠盖逐黄埃，长梦真君旧恩泽。  
  
卷745_25  【步虚引（一作仙人词）】陈陶  
小隐山人十洲客，莓苔为衣双耳白。青编为我忽降书，  
暮雨虹蜺一千尺。赤城门闭六丁直，晓日已烧东海色。  
朝天半夜闻玉鸡，星斗离离碍龙翼。  
  
卷745_26  【独摇手】陈陶  
汉宫新燕矜蛾眉，春台艳妆莲一枝。迎春侍宴瑶华池，  
游龙七盘娇欲飞。冶袖莺鸾拂朝曦，摩烟袅雪金碧遗。  
愁鸿连翾蚕曳丝，飒遝明珠掌中移。仙人龙凤云雨吹，  
朝哀暮愁引哑咿。鸳鸯翡翠承宴私，南山一笑君无辞。  
仙蛾泣月清露垂，六宫烧烛愁风欷。  
  
卷745_27  【空城雀】陈陶  
古城濛濛花覆水，昔日住人今住鬼。野雀荒台遗子孙，  
千年饮啄枯桑根。不随海燕柏梁去，应无玉环衔报恩。  
近村红栗香压枝，嗷嗷黄口诉朝饥。生来未见凤凰语，  
欲飞常怕蜘蛛丝。断肠四隅天四绝，清泉绿蒿无恐疑。  
  
卷745_28  【鸡鸣曲】陈陶  
鸡声春晓上林中，一声惊落虾蟆宫。二声唤破枕边梦，  
三声行人烟海红。平旦慵将百雏语，蓬松锦绣当阳处。  
愧君饮食长相呼，为君昼鸣下高树。  
  
卷745_29  【小笛弄】陈陶  
一尺玲珑握中翠，仙娥月浦呼龙子。五夜流珠粲梦卿，  
九青鸾倚洪崖醉。丹穴饥儿笑风雨，娲皇碧玉星星语。  
蛇蝎愁闻骨髓寒，江山恨老眠秋雾。绮席鸳鸯冷朱翠，  
星流露泫谁驱使。江南一曲罢伶伦，芙蓉水殿春风起。  
  
卷745_30  【将进酒】陈陶  
金尊莫倚青春健，龌龊浮生如走电。琴瑟盘倾从世珠，  
黄泥局泻流年箭。麻姑爪秃瞳子昏，东皇肉角生鱼鳞。  
灵鳌柱骨半枯朽，骊龙德悔愁耕人。周孔蓍龟久沦没，  
黄蒿谁认贤愚骨。兔苑词才去不还，兰亭水石空明月。  
姮娥弄箫香雨收，江滨迸瑟鱼龙愁。灵芝九折楚莲醉，  
翾风一叹梁庭秋。醁亚蛮觥奉君寿，玉山三献春红透。  
银鸭金鹅言待谁，隋家岳渎皇家有。珊瑚座上凌香云，  
凤qV龙炙猩猩唇。芝兰此日不倾倒，南山白石皆贤人。  
文康调笑麒麟起，一曲飞龙寿天地。  
  
卷745_31  【钱塘对酒曲】陈陶  
风天雁悲西陵愁，使君红旗弄涛头。东海神鱼骑未得，  
江天大笑闲悠悠。嵯峨吴山莫夸碧，河阳经年一宵白。  
南州彩凤为君生，古狱愁蛇待恩泽。三清羽童来何迟，  
十二玉楼胡蝶飞。炎荒翡翠九门去，辽东白鹤无归期。  
鸱夷公子休悲悄，六鳌如镜天始老。尊前事去月团圆，  
琥珀无情忆苏小。  
  
卷745_32  【巫山高】陈陶  
玉峰青云十二枝，金母和云赐瑶姬。花宫磊砢楚宫外，  
列仙八面星斗垂。秀色无双怨三峡，春风几梦襄王猎。  
青鸾不在懒吹箫，斑竹题诗寄江妾。飘飖丝散巴子天，  
苔裳玉辔红霞幡。归时白帝掩青琐，琼枝草草遗湘烟。  
  
卷745_33  【赠别离】陈陶  
碧玉飞天星坠地，玉剑分风交合水。杨柳听歌莫向隅，  
鸡鸣一石留髡醉。蹄轮送客沟水东，月娥挥手崦嵫峰。  
蛮天列嶂俨相待，风官扫道迎游龙。天姥剪霞铺晓空，  
漴漴大帝开明宫。文鲸掉尾四海通，分明瀑布收灵桐。  
山妖水魅骑旋风，魇梦啮魂黄瘴中。借君朗鉴入崆峒，  
灵光草照闲花红。  
  
卷745_34  【关山月】陈陶  
昔年嫖姚护羌月，今照嫖姚双鬓雪。青冢曾无尺寸归，  
锦书多寄穷荒骨。百战金疮体沙碛，乡心一片悬秋碧。  
汉城应期破镜时，胡尘万里婵娟隔。度碛冲云朔风起，  
边笳欲晚生青珥。陇上横吹霜色刀，何年断得匈奴臂。  
  
卷745_35  【殿前生桂树】陈陶  
仙娥玉宫秋夜明，桂枝拂槛参差琼。香风下天漏丁丁，  
牛渚翠梁横浅清，羽帐不眠恨吹笙。栖乌暗惊仙子落，  
步月鬃云堕金雀。蕙楼凉簟翠波空，银缕香寒凤凰薄。  
东海即为郎斟酌，绮疏长悬七星杓。  
  
卷745_36  【古镜篇】陈陶  
紫皇玉镜蟾蜍字，堕地千年光不死。发匣身沈古井寒，  
悬台日照愁成水。海户山窗几梳绾，菱花开落何人见。  
野老曾耕太白星，神狐夜哭秋天片。下国青铜旋磨灭，  
回鸾万影成枯骨。会待搏风雨泬寥，长恐莓苔蚀明月。  
  
卷745_37  【自归山】陈陶  
海岳南归远，天门北望深。暂为青琐客，难换白云心。  
富贵老闲事，猿猱思旧林。清平无乐志，尊酒有瑶琴。  
  
卷745_38  【渡浙江】陈陶  
适越一轻艘，凌兢截鹭涛。曙光金海近，晴雪玉峰高。  
静寇思投笔，伤时欲钓鳌。壮心殊未展，登涉漫劳劳。  
  
卷745_39  【清源途中旅思】陈陶  
古木闽州道，驱羸落照间。投村碍野水，问店隔荒山。  
身事几时了，蓬飘何日闲。看花滞南国，乡月十湾环。  
  
卷745_40  【南海送韦七使君赴象州任】陈陶  
一鹗韦公子，新恩颁郡符。岛夷通荔浦，龙节过苍梧。  
地理金城近，天涯玉树孤。圣朝朱绂贵，从此展雄图。  
  
卷745_41  【送沈次鲁南游（一作卢堠石送沈次鲁）】陈陶  
高台赠君别，满握轩辕风。落日一挥手，金鹅云雨空。  
鳌洲石梁外，剑浦罗浮东。兹兴不可接，翛翛烟际鸿。  
  
卷745_42  【南海石门戍怀古】陈陶  
汉家征百越，落地丧貔貅。大野朱旗没，长江赤血流。  
鬼神寻覆族，宫庙变荒丘。唯有朝台月，千年照戍楼。  
  
卷745_43  【赋得池塘生春草】陈陶  
谢公遗咏处，池水夹通津。往人何在，年来草自春。  
色宜波际绿，香异雨中新。今日青青意，空悲行路人。  
  
卷745_44  【题居上人法华新院】陈陶  
浮名深般若，方寺设莲华。钟呗成僧国，湖山称法家。  
一尘多宝塔，千佛大牛车。能诱泥犁客，超然识聚沙。  
  
卷745_45  【送秦炼师】陈陶  
紫府静沈沈，松轩思别吟。水流宁有意，云泛本无心。  
锦洞桃花远，青山竹叶深。不因时卖药，何路更相寻。  
  
卷745_46  【哭宝月三藏大禅师】陈陶  
五峰习圣罢，乾竺化身归。帝子传真印，门人哭宝衣。  
一囊穷海没，三藏故园稀。无复天花落，悲风满铁围。  
  
卷745_47  【湓城赠别】陈陶  
楚岸青枫树，长随送远心。九江春水阔，三峡暮云深。  
气调桓伊笛，才华蔡琰琴。迢迢嫁湘汉，谁不重黄金。  
  
卷745_48  【赠别】陈陶  
海国一尺绮，冰壶万缕丝。以君西攀桂，赠此金莲枝。  
高鸟思茂林，穷鱼乐洿池。平生握中宝，无使岁寒移。  

## 全唐诗(下)　卷七百四十六

卷746_1  【赠温州韩使君】陈陶  
康乐风流五百年，永嘉铃阁又登贤。严城鼓动鱼惊海，  
华屋尊开月下天。内使笔锋光案牍，鄢陵诗句满山川。  
今来谁似韩家贵，越绝麾幢雁影连。  
  
卷746_2  【闲居寄太学卢景博士】陈陶  
无路青冥夺锦袍，耻随黄雀住蓬蒿。碧云梦后山风起，  
珠树诗成海月高。久滞鼎书求羽翼，未忘龙阙致波涛。  
闲来长得留侯癖，罗列楂梨校六韬。  
  
卷746_3  【赠漳州张怡使君】陈陶  
旧德徐方天下闻，当年熊轼继清芬。井田异政光蛮竹，  
符节深恩隔瘴云。已见嘉祥生北户，尝嫌夷貊蠹南薰。  
几时征拜征西越，学著缦胡从使君。  
  
卷746_4  【赠容南韦中丞】陈陶  
普宁都护军威重，九驿梯航压要津。十二铜鱼尊画戟，  
三千犀甲拥朱轮。风云已静西山寇，闾井全移上国春。  
不独来苏发歌咏，天涯半是泣珠人。  
  
卷746_5  【投赠福建路罗中丞】陈陶  
越艳新谣不厌听，楼船高卧静南溟。未闻建水窥龙剑，  
应喜家山接女星。三捷楷模光典策，一生封爵笑丹青。  
皇恩几日西归去，玉树扶疏正满庭。  
  
卷746_6  【赠江南李偕副使】陈陶  
世禄三朝压凤池，杜陵公子汉庭知。雷封始贺堂溪剑，  
花府寻邀玉树枝。几日坐谈诛叛逆，列城归美见歌诗。  
从军莫厌千场醉，即是金銮宠命时。  
  
卷746_7  【贺容府韦中丞大府贤兄新除黔南经略】陈陶  
蓬瀛簪笏旧联行，紫极差池降宠章。列国山河分雁字，  
一门金玉尽龙骧。耿家符节朝中美，袁氏芝兰阃外香。  
烽戍悠悠限巴越，伫听歌咏两甘棠。  
  
卷746_8  【和容南韦中丞题瑞亭白燕、白鼠、六眸龟、嘉莲】陈陶  
伏波恩信动南夷，交趾喧传四瑞诗。燕鼠孕灵褒上德，  
龟莲增耀答无私。回翔雪侣窥檐处，照映红巢出水时。  
尽写流传在轩槛，嘉祥从此百年知。  
  
卷746_9  【题豫章西山香城寺】陈陶  
十地严宫礼竺皇，栴檀楼阁半天香。祇园树老梵声小，  
雪岭花香灯影长。霄汉落泉供月界，蓬壶灵鸟侍云房。  
何年七七金人降，金锡珠坛满上方。  
  
卷746_10  【送江西周尚书赴滑台】陈陶  
楚谣襦袴整三千，喉舌新恩下九天。天角雄都分节钺，  
蛟龙旧国罢楼船。昆河已在兵钤内，棠树空留鹤岭前。  
多病无因酬一顾，鄢陵千骑去翩翩。  
  
卷746_11  【闽中送任畹端公还京】陈陶  
燕台下榻玉为人，月桂曾输次第春。几日酬恩坐炎瘴，  
九秋高驾拂星辰。汉庭凤进鹓行喜，隋国珠还水府贫。  
多少嘉谟奏风俗，斗牛孤剑在平津。  
  
卷746_12  【豫章江楼望西山有怀】陈陶  
水护星坛列太虚，烟霓十八上仙居。时人未识辽东鹤，  
吾祖曾传宝鼎书。终日章江催白鬓，何年丹灶见红蕖。  
桃花谷口春深浅，欲访先生赤鲤鱼。  
  
卷746_13  【经徐稚墓】陈陶  
郏鄏妖兴炎汉衰，先生南国卧明夷。凤凰屡降玄纁礼，  
琼石终藏烈火诗。禁掖衣冠加宋鹊，湖山耕钓没尧时。  
千年垄树何人哭，寂寞苍苔内史碑。  
  
卷746_14  【钟陵道中作】陈陶  
原隰经霜蕙草黄，塞鸿消息怨流芳。秋山落照见麋鹿，  
南国异花开雪霜。烟火近通槃瓠俗，水云深入武陵乡。  
曾逢啮缺话东海，长忆萧家青玉床。  
  
卷746_15  【旅泊涂江】陈陶  
烟雨南江一叶微，松潭渔父夜相依。断沙雁起金精出，  
孤岭猿愁木客归。楚国柑橙劳梦想，丹陵霞鹤间音徽。  
无因得似沧溟叟，始忆离巢已倦飞。  
  
卷746_16  【上建溪】陈陶  
崆峒一派泻苍烟，长揖丹丘逐水仙。云树杳冥通上界，  
峰峦回合下闽川。侵星愁过蛟龙国，采碧时逢婺女船。  
已判猿催鬓先白，几重滩濑在秋天。  
  
卷746_17  【冬日暮旅泊庐陵】陈陶  
螺亭倚棹哭飘蓬，白浪欺船自向东。楚国蕙兰增怅望，  
番禺筐篚旅虚空。江城雪落千家梦，汀渚冰生一夕风。  
弃置侯鲭任羁束，不劳龟瓦问穷通。  
  
卷746_18  【登宝历寺阁】陈陶  
金碧高层世界空，凭蜺长啸八蛮风。横轩水壮蛟龙府，  
倚栋星开牛斗宫。三楚故墟残景北，六朝荒苑断山东。  
不堪怀古劳悲笑，安得鹏抟颢气中。  
  
卷746_19  【寄兵部任畹郎中】陈陶  
常思剑浦越清尘，豆蔻花红十二春。昆玉已成廊庙器，  
涧松犹是薜萝身。虽同橘柚依南土，终愧魁罡近北辰。  
好向昌时荐遗逸，莫教千古吊灵均。  
  
卷746_20  【赠江南从事张侍郎】陈陶  
平南门馆凤凰毛，二十华轩立最高。几处谈天致云雨，  
早时文海得鲸鳌。姻联紫府萧窗贵，职称青钱绣服豪。  
江徼无虞才不展，衔杯终日咏离骚。  
  
卷746_21  【剑池】陈陶  
秦帝南巡厌火精，苍黄埋剑故丰城。霸图缭戾金龙蛰，  
坤道扶摇紫气生。星斗卧来闲窟穴，雌雄飞去变澄泓。  
永怀惆怅中宵作，不见春雷发匣声。  
  
卷746_22  【洛城见贺自真飞升（一作登仙）】陈陶  
子晋鸾飞古洛川，金桃再熟贺郎仙。三清乐奏嵩丘下，  
五色云屯御苑前。朱顶舞低迎绛节，青鬟歌对驻香輧。  
谁能白昼相悲泣，太极光阴亿万年。  
  
卷746_23  【谪仙吟赠赵道士】陈陶  
汗漫东游黄鹤雏，缙云仙子住清都。三元麟凤推高座，  
六甲风雷閟小壶。日月暗资灵寿药，山河拟作化生符。  
若为失意居蓬岛，鳌足尘飞桑树枯。  
  
卷746_24  【夜别温商梓州】陈陶  
凤凰城里花时别，玄武江边月下逢。客舍莫辞先买酒，  
相门曾忝旧登龙。迎风骚屑千家竹，隔水悠扬午夜钟。  
明日又行西蜀去，不堪天际远山重。  
  
卷746_25  【题赠高闲上人】陈陶  
檐卜花间客，轩辕席上珍。笔江秋菡萏，僧国瑞麒麟。  
内殿初招隐，曹溪得后尘。龙蛇惊粉署，花雨对金轮。  
白马方依汉，朱星又入秦。剧谈凌凿齿，清论倒波旬。  
拂石先天古，降龙旧国春。珠还合浦老，龙去玉州贫。  
鸳鹭输黄绢，场坛绕白蘋。鼎湖闲入梦，金阁静通神。  
海气成方丈，山泉落净巾。獮猴深爱月，鸥鸟不猜人。  
拂岳萧萧竹，垂空澹澹津。汉珠难觅对，荆璞本来真。  
伊傅多联壁，刘雷竞买邻。江边有国宝，时为劚星辰。  
  
卷746_26  【哭王赞府】陈陶  
白水流今古，青山送死生。驱驰三楚掾，倏忽一空名。  
金玉埋皋壤，芝兰哭弟兄。龙头孤后进，鹏翅失前程。  
愁变风云色，悲连鼓角声。落星辞圣代，寒梦闭佳城。  
伊昔来江邑，从容副国英。德逾栖棘美，公亚饮冰清。  
大厦亡孤直，群儒忆老成。白驹悲里巷，梁木恸簪缨。  
陇遂添新草，珠还满旧籝。苍苍难可问，原上晚烟横。  
  
卷746_27  【圣帝击壤歌四十声】陈陶  
百六承尧绪，艰难土运昌。太虚横彗孛，中野斗豺狼。  
帝曰更吾嗣，时哉忆圣唐。英星垂将校，神岳诞忠良。  
炼石医元气，屠鳌正昊苍。扫原铺一德，驱祲立三光。  
大道重苏息，真风再发扬。芟夷逾旧迹，神圣掩前王。  
郊酒酣寥廓，鸿恩受渺茫。地图龟负出，天诰凤衔将。  
杂贡来山峙，群夷入雁行。紫泥搜海岱，鸿笔富岩廊。  
鹰象敷宸极，寰瀛作瑞坊。泥丸封八表，金镜照中央。  
构殿基麟趾，开藩表凤翔。銮舆亲稼穑，朱幌务蚕桑。  
戎羯输天马，灵仙侍玉房。宫仪水蒐甲，门卫绿沈枪。  
陶铸超三古，车书混万方。时巡望虞舜，蒐狩法殷汤。  
化合讴谣满，年丰鬼蜮藏。政源归牧马，公法付神羊。  
宝鼎无灵应，金瓯肯破伤。封山昭茂绩，祠执答嘉祥。  
在昔宫闱僭，仍罹羿浞殃。牝鸡何譈ca，猘犬漫劻勷。  
苗祷三灵怒，桓偷九族亡。鲸鲵寻挂网，魑魅旋投荒。  
松柏霜逾翠，芝兰露更香。圣谟流祚远，仙系发源长。  
岛屿征徭薄，漪澜泛稻凉。凫鱼餍餐啖，荷薜足衣裳。  
寤寐华胥国，嬉游太素乡。鹰鹯飞接翼，忠孝住连墙。  
有叟能调鼎，无媒隐钓璜。乾坤资识量，江海入文章。  
野鹤思蓬阙，山麋忆庙堂。泥沙空淬砺，星斗屡低昂。  
历草何因见，衢尊岂暂忘。终随嘉橘赋，霄汉谒羲皇。  
  
卷746_28  【续古二十九首】陈陶  
大尧登宝位，麟凤焕宸居。海曲沾恩泽，还生比目鱼。  
生值揖逊历，长歌东南春。钓鳌年三十，未见天子巡。  
轩辕承化日，群凤戏池台。大朴衰丧后，仲尼生不来。  
大道归孟门，萧兰日争长。想得巢居时，碧江应无浪。  
矻矻蓬舍下，慕君麒麟阁。笑杀王子乔，寥天乘白鹤。  
杳杳巫峡云，悠悠汉江水。愁杀几少年，春风相忆地。  
吴洲采芳客，桂棹木兰船。日晚欲有寄，裴回春风前。  
仙家风景晏，浮世年华速。邂逅汉武时，蟠桃海东熟。  
南国珊瑚树，好裁天马鞭。鱼龙不解语，海曲空蝉娟。  
周穆恣游幸，横天驱八龙。宁知泰山下，日日望登封。  
秦国饶罗网，中原绝麟凤。万乘巡海回，鲍鱼空相送。  
秦家无庙略，遮虏续长城。万姓陇头死，中原荆棘生。  
秦作东海桥，中州鬼辛苦。纵得跨蓬莱，群仙亦飞去。  
隋炀弃中国，龙舟巡海涯。春风广陵苑，不见秦宫花。  
范子相句践，灭吴成大勋。虽然五湖去，终愧磻溪云。  
麟凤识翔蛰，圣贤明卷舒。哀哉嵇叔夜，智不及鶢鶋。  
战地三尺骨，将军一身贵。自古若吊冤，落花少于泪。  
楚国千里旱，土龙日已多。九谷竟枯死，好云闲嵯峨。  
汉家三殿色，恩泽若飘风。今日黄金屋，明朝长信宫。  
南园杏花发，北渚梅花落。吴女妒西施，容华日消铄。  
山鸡理毛羽，自言胜乌鸢。一朝逢鸑鷟，羞死南海边。  
秦家卷衣贵，本是倡家子。金殿一承恩，貂蝉满乡里。  
魏宫薛家女，秀色倾三殿。武帝鼎湖归，一身似秋扇。  
婵娟越机里，织得双栖凤。慰此殊世花，金梭忽停弄。  
学古三十载，犹依白云居。每览班超传，令人慵读书。  
雄剑久濩落，夜吟秋风起。不是懒为龙，此非延平水。  
朝为杨柳色，暮作芙蓉好。春风若有情，江山相逐老。  
景龙临太极，五凤当庭舞。谁信壁间梭，升天作云雨。  
曾梦诸侯笑，康囚议脱枷。千根池底藕，一朵火中花。  
  
卷746_29  【永嘉赠别】陈陶  
芳草温阳客，归心浙水西。临风青桂楫，几日白蘋溪。  
  
卷746_30  【有所思（一作长相思）】陈陶  
欲唱玄云曲，知音复谁是。采掇情未来，临池画春水。  
  
卷746_31  【吴苑思】陈陶  
今人地藏古人骨，古人花为今人发。  
江南何处葬西施，谢豹空闻采香月。  
  
卷746_32  【古意】陈陶  
麻姑井边一株杏，花开不如古时红。  
西邻蔡家十岁女，年年二月卖东风。  
  
卷746_33  【朝元引四首】陈陶  
帝烛荧煌下九天，蓬莱宫晓玉炉烟。  
无央鸾凤随金母，来贺熏风一万年。  
正殿云开露冕旒，下方珠翠压鳌头。  
天鸡唱罢南山晓，春色光辉十二楼。  
万宇灵祥拥帝居，东华元老荐屠苏。  
龙池遥望非烟拜，五色曈曨在玉壶。  
宝祚河宫一向清，龟鱼天篆益分明。  
近臣谁献登封草，五岳齐呼万岁声。  
  
卷746_34  【宿天竺寺】陈陶  
一宵何期此灵境，五粒松香金地冷。  
西僧示我高隐心，月在中峰葛洪井。  
  
卷746_35  【赋得古莲塘】陈陶  
阖闾宫娃能采莲，明珠作佩龙为船。  
三千巧笑不复见，江头废苑花年年。  
  
卷746_36  【双桂咏】陈陶  
青冥结根易倾倒，沃洲山中双树好。  
琉璃宫殿无斧声，石上萧萧伴僧老。  
  
卷746_37  【夏日怀天台（一作夏日有怀）】陈陶  
竹斋睡馀柘浆清，麟凤诱我劳此生。  
勿忆天台掩书坐，涧云起尽红峥嵘。  
  
卷746_38  【临风叹】陈陶  
芙蓉楼中饮君酒，骊驹结言春杨柳。  
豫章花落不见归，一望东风堪白首。  
  
卷746_39  【春日行】陈陶  
鶗鴂初鸣洲渚满，龙蛇洗鳞春水暖。  
病多欲问山寺僧，湖上人传石桥断。  
  
卷746_40  【春归去】陈陶  
九十春光在何处，古人今人留不住。  
年年白眼向黔娄，唯放蛴螬飞上树。  
  
卷746_41  【蜀葵咏】陈陶  
绿衣宛地红倡倡，熏风似舞诸女郎。  
南邻荡子妇无赖，锦机春夜成文章。  
  
卷746_42  【南昌道中】陈陶  
古道夤缘蔓黄葛，桓伊冢西春水阔。  
村翁莫倚横浦罾，一半鱼虾属鹈獭。  
  
卷746_43  【子规思】陈陶  
春山杜鹃来几日，夜啼南家复北家。  
野人听此坐惆怅，恐畏踏落东园花。  
  
卷746_44  【吴兴秋思二首】陈陶  
不是苕溪厌看月，天涯有程云树凉。  
何意汀洲剩风雨，白蘋今日似潇湘。  
日夕鲲鱼梦南国，苕阳水高迷渡头。  
故山秋风忆归去，白云又被王孙留。  
  
卷746_45  【闽川梦归】陈陶  
千里潺湲建溪路，梦魂一夕西归去。  
龙舼欲上巴兽滩，越王金鸡报天曙。  
  
卷746_46  【竹十一首】陈陶  
不厌东溪绿玉君，天坛双凤有时闻。  
一峰晓似朝仙处，青节森森倚绛云。  
万枝朝露学潇湘，杳霭孤亭白石凉。  
谁道乖龙不得雨，春雷入地马鞭狂。  
啸入新篁一里行，万竿如瓮锁龙泓。  
惊巢翡翠无寻处，闲倚云根刻姓名。  
青岚帚亚思吾祖，绿润偏多忆蔡邕。  
长听南园风雨夜，恐生鳞甲尽为龙。  
迸玉闲抽上钓矶，翠苗番次脱霞衣。  
山童泥乞青骢马，骑过春泉掣手飞。  
须题内史琅玕坞，几醉山阳瑟瑟村。  
剩养万茎将扫俗，莫教凡鸟闹云门。  
一溪云母间灵花，似到封侯逸士家。  
谁识雌雄九成律，子乔丹井在深涯。  
燕燕雏时紫米香，野溪羞色过东墙。  
诸儿莫拗成蹊笋，从结高笼养凤凰。  
一节呼龙万里秋，数茎垂海六鳌愁。  
更须瀑布峰前种，云里阑干过子猷。  
丘壑谁堪话碧鲜，静寻春谱认婵娟。  
会当小杀青瑶简，图写龟鱼把上天。  
玄圃千春闭玉丛，湛阳一祖碧云空。  
不须骚屑愁江岛，今日南枝在国风。  
  
卷746_47  【钟陵秋夜】陈陶  
洪崖岭上秋月明，野客枕底章江清。  
蓬壶宫阙不可梦，一一入楼归雁声。  
  
卷746_48  【江上逢故人】陈陶  
十年蓬转金陵道，长哭青云身不早。  
故乡逢尽白头人，清江颜色何曾老。  
  
卷746_49  【水调词十首】陈陶  
黠虏迢迢未肯和，五陵年少重横戈。  
谁家不结空闺恨，玉箸阑干妾最多。  
羽管慵调怨别离，西园新月伴愁眉。  
容华不分随年去，独有妆楼明镜知。  
忆饯良人玉塞行，梨花三见换啼莺。  
边场岂得胜闺阁，莫逞雕弓过一生。  
惆怅江南早雁飞，年年辛苦寄寒衣。  
征人岂不思乡国，只是皇恩未放归。  
水阁莲开燕引雏，朝朝攀折望金吾。  
闻道碛西春不到，花时还忆故园无。  
自从清野戍辽东，舞袖香销罗幌空。  
几度长安发梅柳，节旄零落不成功。  
长夜孤眠倦锦衾，秦楼霜月苦边心。  
征衣一倍装绵厚，犹虑交河雪冻深。  
瀚海长征古别离，华山归马是何时。  
仍闻万乘尊犹屈，装束千娇嫁郅支。  
沙塞依稀落日边，寒宵魂梦怯山川。  
离居渐觉笙歌懒，君逐嫖姚已十年。  
万里轮台音信稀，传闻移帐护金微。  
会须麟阁留踪迹，不斩天骄莫议归。  
  
卷746_50  【送谢山人归江夏】陈陶  
黄鹤春风二千里，山人佳期碧江水。  
携琴一醉杨柳堤，日暮龙沙白云起。  
  
卷746_51  【闲居杂兴五首】陈陶  
虞韶九奏音犹在，只是巴童自弃遗。  
闲卧清秋忆师旷，好风摇动古松枝。  
一顾成周力有馀，白云闲钓五溪鱼。  
中原莫道无麟凤，自是皇家结网疏。  
长爱真人王子乔，五松山月伴吹箫。  
从他浮世悲生死，独驾苍鳞入九霄。  
越里娃童锦作襦，艳歌声压郢中姝。  
无人说向张京兆，一曲江南十斛珠。  
云堆西望贼连营，分阃何当举义兵。  
莫道羔裘无壮节，古来成事尽书生。  
  
卷746_52  【泉州刺桐花咏兼呈赵使君】陈陶  
仿佛三株植世间，风光满地赤城闲。  
无因秉烛看奇树，长伴刘公醉玉山。  
海曲春深满郡霞，越人多种刺桐花。  
可怜虎竹西楼色，锦帐三千阿母家。  
石氏金园无此艳，南都旧赋乏灵材。  
只因赤帝宫中树，丹凤新衔出世来。  
猗猗小艳夹通衢，晴日熏风笑越姝。  
只是红芳移不得，刺桐屏障满中都。  
不胜攀折怅年华，红树南看见海涯。  
故国春风归去尽，何人堪寄一枝花。  
赤帝常闻海上游，三千幢盖拥炎州。  
今来树似离宫色，红翠斜欹十二楼。  
  
卷746_53  【投赠福建桂常侍二首】陈陶  
后来台席更何人，都护朝天拜近臣。  
长笑当时汉卿士，等闲恩泽画麒麟。  
匝地歌钟镇海隅，城池鞅掌旧名都。  
不知珠履三千外，更许侯嬴寄食无。  
  
卷746_54  【陇西行四首】陈陶  
汉主东封报太平，无人金阙议边兵。  
纵饶夺得林胡塞，碛地桑麻种不生。  
誓扫匈奴不顾身，五千貂锦丧胡尘。  
可怜无定河边骨，犹是春闺梦里人。  
陇戍三看塞草青，楼烦新替护羌兵。  
同来死者伤离别，一夜孤魂哭旧营。  
黠虏生擒未有涯，黑山营阵识龙蛇。  
自从贵主和亲后，一半胡风似汉家。  
  
卷746_55  【答莲花妓】陈陶  
近来诗思清于水，老去风情薄似云。  
已向升天得门户，锦衾深愧卓文君。  
  
卷746_56  【镜道中吹箫】陈陶  
金栏白的善篸zC，双凤夜伴江南栖。  
十洲人听玉楼晓，空向千山桃杏枝。  
  
卷746_57  【赠野老】陈陶  
何年种芝白云里，人传先生老莱子。  
消磨世上名利心，澹若岩间一流水。  
  
卷746_58  【酬元亨上人】陈陶  
一衲净居云梦合，秋来诗思祝融高。  
何因知我津涯阔，远寄东溟六巨鳌。  
  
卷746_59  【题徐稚湖亭】陈陶  
伏龙山横洲渚地，人如白蘋自生死。  
洪崖成道二千年，唯有徐君播青史。  
  
卷746_60  【鄱阳秋夕】陈陶  
忆昔鄱阳旅游日，曾听南家争捣衣。  
今夜重开旧砧杵，当时还见雁南飞。  
  
卷746_61  【飞龙引】陈陶  
长洲茂苑朝夕池，映日含风结细漪。坐当伏槛红莲披，  
雕轩洞户青蘋吹。轻幌芳烟郁金馥，绮檐花簟桃李枝。  
苕苕翡翠但相逐，桂树鸳鸯恒并宿。  
  
卷746_62  【句】陈陶  
蝉声将月短，草色与秋长。  
比屋歌黄竹，何人撼白榆。（以上见张为《主客图》）古  
好看如镜夜，莫笑似弓时。（新月，见《吟窗杂录》）斋  
江湖水清浅，不足掉鲸尾。  
饮水狼子瘦，思日鹧鸪寒。  
一鼎雄雌金液火，十年寒暑鹿麑裘。  
寄语东流任斑鬓，向隅终守铁梭飞。（上见《北梦琐言》）斋  
乾坤见了文章懒，龙虎成来印绶疏。  
近来世上无徐庶，谁向桑麻识卧龙。（见《钓矶立谈》）知  

## 全唐诗(下)　卷七百四十七

卷747_1  【春日作】李中  
和气来无象，物情还暗新。乾坤一夕雨，草木万方春。  
染水烟光媚，催花鸟语频。高台旷望处，歌咏属诗人。  
  
卷747_2  【寒江暮泊寄左偃】李中  
维舟芦荻岸，离恨若为宽。烟火人家远，汀洲暮雨寒。  
天涯孤梦去，篷底一灯残。不是凭骚雅，相思写亦难。  
  
卷747_3  【喜春雨有寄】李中  
青春终日雨，公子莫思晴。任阻西园会，且观南亩耕。  
最怜滋垄麦，不恨湿林莺。父老应相贺，丰年兆已成。  
  
卷747_4  【魏夫人坛】李中  
仙坛遗迹在，苔合落花明。绛节何年返，白云终日生。  
旋新芳草色，依旧偃松声。欲问希夷事，音尘隔上清。  
  
卷747_5  【访洞神宫邵道者不遇】李中  
闲来仙观问希夷，云满星坛水满池。  
羽客不知何处去，洞前花落立多时。  
  
卷747_6  【寄赠致仕沈彬郎中】李中  
鹤氅换朝服，逍遥云水乡。有时乘一叶，载酒入三湘。  
尘梦年来息，诗魔老亦狂。莼羹与鲈脍，秋兴最宜长。  
  
卷747_7  【赠别】李中  
行杯酌罢歌声歇，不觉前汀月又生。  
自是离人魂易断，落花芳草本无情。  
  
卷747_8  【送刘恭游庐山兼寄令上人】李中  
松桂烟霞蔽梵宫，诗流闲去访支公。  
石堂磬断相逢夜，五老月生溪影空。  
  
卷747_9  【宿庐山白云峰重道者院】李中  
绝顶松堂喜暂游，一宵玄论接浮丘。云开碧落星河近，  
月出沧溟世界秋。尘里年光何急急，梦中强弱自悠悠。  
他时书剑酬恩了，愿逐鸾车看十洲。  
  
卷747_10  【海上从事秋日书怀】李中  
悠悠旅宦役尘埃，旧业那堪信未回。千里梦随残月断，  
一声蝉送早秋来。壶倾浊酒终难醉，匣锁青萍久不开。  
唯有搜吟遣怀抱，凉风时复上高台。  
  
卷747_11  【访蔡文庆处士留题】李中  
幽人栖息处，一到涤尘心。藓色花阴阔，棋声竹径深。  
篱根眠野鹿，池面戏江禽。多谢相留宿，开樽拂素琴。  
  
卷747_12  【寄庐岳鉴上人】李中  
岳寺栖瓶锡，常人亲亦难。病披青衲重，晚剃白髭寒。  
烘壁茶烟暗，填沟木叶干。昔年皆礼谒，频到碧云端。  
  
卷747_13  【书小斋壁】李中  
其谁肯见寻，冷淡少知音。尘土侵闲榻，烟波隔故林。  
竹风醒晚醉，窗月伴秋吟。道在唯求己，明时岂陆沈。  
  
卷747_14  【怀王道者】李中  
闲思王道者，逸格世难群。何处眠青嶂，从来爱白云。  
酒沽应独醉，药熟许谁分。正作趋名计，如何得见君。  
  
卷747_15  【桃花】李中  
只应红杏是知音，灼灼偏宜间竹阴。几树半开金谷晓，  
一溪齐绽武陵深。艳舒百叶时皆重，子熟千年事莫寻。  
谁步宋墙明月下，好香和影上衣襟。  
  
卷747_16  【思旧游有感】李中  
长忆衔杯处，酕醄尚未阑。江南正烟雨，楼上恰春寒。  
好树藏莺密，平芜彻野宽。如今无处觅，音信隔波澜。  
  
卷747_17  【依韵和智谦上人送李相公赴昭武军】李中  
暂别庙堂上，雄藩去豁情。秋风生雁渚，晚雾湿龙旌。  
吟里过侯服，梦中归帝城。下车军庶乐，千里月华清。  
  
卷747_18  【姑苏怀古】李中  
阖闾兴霸日，繁盛复风流。歌舞一场梦，烟波千古愁。  
樵人归野径，渔笛起扁舟。触目牵伤感，将行又驻留。  
苏台踪迹在，旷望向江滨。往事谁堪问，连空草自春。  
花疑西子脸，涛想伍胥神。吟尽情难尽，斜阳照路尘。  
  
卷747_19  【赠史虚白】李中  
致主嘉谋尚未伸，慨然深志与谁论。唤回古意琴开匣，  
陶出真情酒满樽。明月过溪吟钓艇，落花堆席睡僧轩。  
九重梦卜时终在，莫向深云独闭门。  
  
卷747_20  【赠蒯亮处士】李中  
著得新书义更幽，负琴何处不遨游。玄宫寄宿月华冷，  
羽客伴吟松韵秋。满户烟霞思紫阁，一帆风雨忆沧洲。  
吾君侧席求贤切，未可悬瓢枕碧流。  
  
卷747_21  【春夕偶作】李中  
早是春愁触目生，那堪春夕酒初醒。  
贯珠声罢人归去，半落桃花月在庭。  
  
卷747_22  【子规】李中  
暮春滴血一声声，花落年年不忍听。  
带月莫啼江畔树，酒醒游子在离亭。  
  
卷747_23  【书王秀才壁】李中  
茅舍何寥落，门庭长绿芜。贫来卖书剑，病起忆江湖。  
对枕暮山碧，伴吟凉月孤。前贤多晚达，莫叹有霜须。  
  
卷747_24  【春日途中作】李中  
干禄趋名者，迢迢别故林。春风短亭路，芳草异乡心。  
雨过江山出，莺啼村落深。未知将雅道，何处谢知音。  
  
卷747_25  【依韵和蠡泽王去微秀才见寄】李中  
咫尺风骚客，难谐面继酬。相思对烟雨，一雁下汀洲。  
花影谁家坞，笛声何处楼。支筇朗吟罢，搔首独迟留。  
  
卷747_26  【送孙孔二秀才游庐山】李中  
庐山多胜景，偏称二君游。松径苍苔合，花阴碧涧流。  
倾壶同坐石，搜句共登楼。莫学天台客，逢山即驻留。  
  
卷747_27  【春日野望怀故人】李中  
野外登临望，苍苍烟景昏。暖风医病草，甘雨洗荒村。  
云散天边野，潮回岛上痕。故人不可见，倚杖役吟魂。  
  
卷747_28  【游玄真观】李中  
闲吟游古观，静虑相神仙。上景非难度，阴功不易全。  
醮坛松作盖，丹井藓成钱。浩浩红尘里，谁来叩自然。  
  
卷747_29  【剑客】李中  
恩酬期必报，岂是辄轻生。神剑冲霄去，谁为平不平。  
  
卷747_30  【鹤】李中  
警露精神异，冲天羽翼新。千年一归日，谁识令威身。  
  
卷747_31  【送致仕沈彬郎中游茅山】李中  
挂却朝冠披鹤氅，羽人相伴恣遨游。忽因风月思茅岭，  
便挈琴樽上叶舟。野寺宿时魂梦冷，海门吟处水云秋。  
华阳洞府年光永，莫向仙乡拟驻留。  
  
卷747_32  【题庐山东寺远大师影堂】李中  
远公遗迹在东林，往事名存动苦吟。杉桧已依灵塔老，  
烟霞空锁影堂深。入帘轻吹催香印，落石幽泉杂磬音。  
十八贤人消息断，莲池千载月沈沈。  
  
卷747_33  【庭苇】李中  
品格清于竹，诗家景最幽。从栽向池沼，长似在汀洲。  
玩好招溪叟，栖堪待野鸥。影疏当夕照，花乱正深秋。  
韵细堪清耳，根牢好系舟。故溪高岸上，冷淡有谁游。  
  
卷747_34  【寄左偃】李中  
每病风骚路，荒凉人莫游。惟君还似我，成癖未能休。  
舍寐缘孤月，忘形为九秋。垂名如不朽，那恨雪生头。  
  
卷747_35  【宿山店书怀寄东林令图上人】李中  
一宿山前店，旅情安可穷。猿声乡梦后，月影竹窗中。  
南楚征途阔，东吴旧业空。虎溪莲社客，应笑此飘蓬。  
  
卷747_36  【途中闻子规】李中  
春残杜宇愁，越客思悠悠。雨歇孤村里，花飞远水头。  
微风声渐咽，高树血应流。因此频回首，家山隔几州。  
  
卷747_37  【春日书怀】李中  
千峰雪尽鸟声春，日永孤吟野水滨。  
霄汉路岐升未得，花时空拂满衣尘。  
  
卷747_38  【所思代人】李中  
巫峡云深湘水遥，更无消息梦空劳。  
梦回深夜不成寐，起立闲庭花月高。  
  
卷747_39  【春晚过明氏闲居】李中  
寥寥陋巷独扃门，自乐清虚不厌贫。数局棋中消永日，  
一樽酒里送残春。雨催绿藓铺三径，风送飞花入四邻。  
羡尔朗吟无外事，沧洲何必去垂纶。  
  
卷747_40  【赠重安寂道者】李中  
寒松肌骨鹤心情，混俗陶陶隐姓名。白发只闻悲短景，  
红尘谁解信长生。壶中日月存心近，岛外烟霞入梦清。  
每许相亲应计分，琴馀常见话蓬瀛。  
  
卷747_41  【江边吟】李中  
风暖汀洲吟兴生，远山如画雨新晴。残阳影里水东注，  
芳草烟中人独行。闪闪酒帘招醉客，深深绿树隐啼莺。  
盘桓渔舍忘归去，云静高空月又明。  
  
卷747_42  【献张义方常侍】李中  
雄飞看是逼岩廊，逸思常闻不暂忘。公署静眠思水石，  
古屏闲展看潇湘。老来酒病虽然减，秋杪诗魔更是狂。  
乘兴有时招羽客，横琴移月启茅堂。  
  
卷747_43  【赠永真杜翱少府】李中  
蓝袍竹简佐琴堂，县僻人稀觉日长。爱静不嫌官况冷，  
苦吟从听鬓毛苍。闲寻野寺听秋水，寄睡僧窗到夕阳。  
骞翥会应霄汉去，渔竿休更恋沧浪。  
  
卷747_44  【献中书韩舍人】李中  
丹墀朝退后，静院即冥搜。尽日卷帘坐，前峰当槛秋。  
烹茶留野客，展画看沧洲。见说东林夜，寻常秉烛游。  
  
卷747_45  【献徐舍人】李中  
清名喧四海，何止并南金。奥学群英伏，多才万乘钦。  
秩参金殿峻，步历紫微深。顾问承中旨，丝纶演帝心。  
褒雄饶义路，贾马避词林。下直无他事，开门对远岑。  
轩窗来晚吹，池沼歇秋霖。藓点生棋石，茶烟过竹阴。  
希夷元已达，躁竞岂能侵。羽客闲陪饮，诗人伴静吟。  
自惭为滞物，多幸辱虚襟。此日重遭遇，心期出陆沈。  
  
卷747_46  【新秋有感】李中  
门巷凉秋至，高梧一叶惊。渐添衾簟爽，顿觉梦魂清。  
暗促莲开艳，乍催蝉发声。雨降炎气减，竹引冷烟生。  
戍客添归思，行人怯远程。未逢征雁下，渐听夜砧鸣。  
张翰思鲈兴，班姬咏扇情。音尘两难问，蛩砌月空明。  
  
卷747_47  【秋雨】李中  
竟日散如丝，吟看半掩扉。秋声在梧叶，润气逼书帏。  
曲涧泉承去，危檐燕带归。寒蛩悲旅壁，乱藓滑渔矶。  
爽欲除幽簟，凉须换熟衣。疏篷谁梦断，荒径独游稀。  
偏称江湖景，不妨鸥鹭飞。最怜为瑞处，南亩稻苗肥。  
  
卷747_48  【寄庐山白大师】李中  
长忆寻师处，东林寓泊时。一秋同看月，无夜不论诗。  
泉美茶香异，堂深磬韵迟。鹿驯眠藓径，猿苦叫霜枝。  
别后音尘隔，年来鬓发衰。趋名方汲汲，未果再游期。  
  
卷747_49  【访龙光智谦上人】李中  
忽起寻师兴，穿云不觉劳。相留看山雪，尽日论风骚。  
竹影摇禅榻，茶烟上毳袍。梦魂曾去否，旧国阻波涛。  
  
卷747_50  【送仙客】李中  
危言危行是男儿，倚伏相牵岂足悲。  
莫向汀洲时独立，悠悠斜日照江蓠。  
  
卷747_51  【祀风师迎神曲】李中  
太皞御气，勾芒肇功。苍龙青旗，爰候祥风。  
律以和应，□以感通。鼎俎修蚃，时惟礼崇。  
  
卷747_52  【柳二首】李中  
春来无树不青青，似共东风别有情。  
闲忆旧居湓水畔，数枝烟雨属啼莺。  
最爱青青水国中，莫愁门外间花红。  
纤纤无力胜春色，撼起啼莺恨晚风。  
  
卷747_53  【送庐阜僧归山阳】李中  
山阳旧社终经梦，容易言归不可留。瓶贮瀑泉离五老，  
锡摇江雨上孤舟。鱼行细浪分沙觜，雁逆高风下苇洲。  
遥想枚皋宅边寺，不知凉月共谁游。  
  
卷747_54  【投所知】李中  
孤琴尘翳剑慵磨，自顾泥蟠欲奈何。千里交亲消息断，  
一庭风雨梦魂多。题桥未展相如志，叩角谁怜甯戚歌。  
唯赖明公怜道在，敢携蓑笠钓烟波。  
  
卷747_55  【寄左偃】李中  
萧条陋巷绿苔侵，何事君心似我心。贫户懒开元爱静，  
病身才起便思吟。闲留好鸟庭柯密，暗养鸣蛩砌草深。  
况是清朝重文物，无愁当路少知音。  
  
卷747_56  【游北山洞神宫】李中  
闷见尘中光景促，仙乡来礼紫阳君。居淡寂应难老，  
道在虚无不可闻。松桧稳栖三岛鹤，楼台闲锁九霄云。  
羡师向此朝星斗，一炷清香午夜焚。  
  
卷747_57  【思简寂观旧游寄重道者】李中  
闲忆当年游物外，羽人曾许驻仙乡。溪头烘药烟霞暖，  
花下围棋日月长。偷摘蟠桃思曼倩，化成蝴蝶学蒙庄。  
俗缘未断归浮世，空望林泉意欲狂。  
  
卷747_58  【云】李中  
悠悠离洞壑，冉冉上天津。捧日终为异，从龙自有因。  
高行四海雨，暖拂万山春。静与霞相近，闲将鹤最亲。  
帝乡归莫问，楚殿梦曾频。白向封中起，碧从诗里新。  
冷容横钓浦，轻缕绊蟾轮。不滞浓还淡，无心卷复伸。  
非烟聊拟议，干吕在逡巡。会作五般色，为祥覆紫宸。  
  
卷747_59  【徐司徒池亭】李中  
亭榭跨池塘，泓澄入座凉。扶疏皆竹柏，冷淡似潇湘。  
萍嫩铺波面，苔深锁岸傍。朝回游不厌，僧到赏难忘。  
最称收残雨，偏宜带夕阳。吟堪期谢脁，醉好命嵇康。  
奢侈心难及，清虚趣最长。月明垂钓兴，何必忆沧浪。  
  
卷747_60  【赋得江边草】李中  
岸春芳草合，几处思缠绵。向暮江蓠雨，初晴杜若烟。  
静宜幽鹭立，远称碧波连。送别王孙处，萋萋南浦边。  
  
卷747_61  【江行夜泊】李中  
扁舟倦行役，寂寂宿江干。半夜风雷过，一天星斗寒。  
潮平沙觜没，霜苦雁声残。渔父何疏逸，扣舷歌未阑。  
  
卷747_62  【访山叟留题】李中  
策杖寻幽客，相携入竹扃。野云生晚砌，病鹤立秋庭。  
茶美睡心爽，琴清尘虑醒。轮蹄应少到，门巷草青青。  
  
卷747_63  【江行晚泊寄湓城知友】李中  
孤舟相忆久，何处倍关情。野渡帆初落，秋风蝉一声。  
江浮残照阔，云散乱山横。渐去湓城远，那堪新月生。  
  
卷747_64  【秋夕书怀】李中  
功名未立诚非晚，骨肉分飞又入秋。  
枕上不堪残梦断，壁蛩窗月夜悠悠。  
  
卷747_65  【感兴】李中  
渔休渭水兴周日，龙起南阳相蜀时。  
不遇文王与先主，经天才业拟何为。  
  
卷747_66  【舟中望九华山】李中  
排空苍翠异，辍棹看崔嵬。一面雨初歇，九峰云正开。  
当时思水石，便欲上楼台。隐去心难遂，吟馀首懒回。  
僧休传紫阁，屏歇写天台。中有忘机者，逍遥不可陪。  
  
卷747_67  【渔父】李中  
烟冷暮江滨，高歌散诞身。移舟过蓼岸，待月正丝纶。  
亦与樵翁约，同游酒市春。白头云水上，不识独醒人。  
  
卷747_68  【赠上都紫极宫刘日新先生】李中  
道德吾君重，含贞本去华。因知炼神骨，何必在烟霞。  
棋散庭花落，诗成海月斜。瀛洲旧仙侣，应许寄丹砂。  
  
卷747_69  【勉同志】李中  
读书与磨剑，旦夕但忘疲。傥若功名立，那愁变化迟。  
尘从侵砚席，苔任满庭墀。明代搜扬切，升沈莫问龟。  
  
卷747_70  【寄刘钧秀才】李中  
掩户当春昼，知君志在诗。闲花半落处，幽客未来时。  
野鸟穿莎径，江云过竹篱。会须明月夜，与子水边期。  
  
卷747_71  【离亭前思有寄】李中  
酒醒江亭客，缠绵恨别离。笙歌筵散后，风月夜长时。  
耿耿看灯暗，悠悠结梦迟。若无骚雅分，何计达相思。  
  
卷747_72  【赠上都先业大师】李中  
懒向人前著紫衣，虚堂闲倚一条藜。虽承雨露居龙阙，  
终忆烟霞梦虎溪。睡起晓窗风淅淅，病来深院草萋萋。  
有时乘兴寻师去，煮茗同吟到日西。  
  
卷747_73  【思九江旧居三首】李中  
结茅曾在碧江隈，多病贫身养拙来。雨歇汀洲垂钓去，  
月当门巷访僧回。静临窗下开琴匣，闷向床头泼酒醅。  
游宦等闲千里隔，空馀魂梦到渔台。  
门前烟水似潇湘，放旷优游兴味长。虚阁静眠听远浪，  
扁舟闲上泛残阳。鹤翘碧藓庭除冷，竹引清风枕簟凉。  
犬吠疏篱明月上，邻翁携酒到茅堂。  
无机终日狎沙鸥，得意高吟景且幽。槛底江流偏称月，  
檐前山朵最宜秋。遥村处处吹横笛，曲岸家家系小舟。  
别后再游心未遂，设屏惟画白蘋洲。  
  
卷747_74  【赠东林白大师】李中  
虎溪久驻灵踪，禅外诗魔尚浓。卷宿吟销永日，  
移床坐对千峰。苍苔冷锁幽径，微风闲坐古松。  
自说年来老病，出门渐觉疏慵。  
  
卷747_75  【春晓】李中  
残烛犹存月尚明，几家帏幌梦魂惊。  
星河渐没行人动，历历林梢百舌声。  
  
卷747_76  【听郑羽人弹琴】李中  
仙乡景已清，仙子启琴声。秋月空山寂，淳风一夜生。  
莎间虫罢响，松顶鹤初惊。因感浮华世，谁怜太古情。  
  
卷747_77  【秋夕书事寄友人】李中  
信断关河远，相思秋夜深。砌蛩声咽咽，檐月影沈沈。  
未遂青云志，那堪素发侵。吟馀成不寐，彻曙四邻砧。  
  
卷747_78  【秋日途中】李中  
竹林已萧索，客思正如雠。旧业吴江外，新蝉楚驿头。  
遥天疏雨过，列岫乱云收。今夕谁家宿，孤吟月色秋。  
  
卷747_79  【秋夜吟寄左偃】李中  
与君诗兴素来狂，况入清秋夜景长。溪阁共谁看好月，  
莎阶应独听寒螀。卷中新句诚堪喜，身外浮名不足忙。  
会约垂名继前哲，任他玄发尽如霜。  
  
卷747_80  【竹】李中  
森森移得自山庄，植向空庭野兴长。便有好风来枕簟，  
更无闲梦到潇湘。荫来砌藓经疏雨，引下溪禽带夕阳。  
闲约羽人同赏处，安排棋局就清凉。  
  
卷747_81  【怀庐岳旧游寄刘钧因感鉴上人】李中  
昔年庐岳闲游日，乘兴因寻物外僧。寄宿爱听松叶雨，  
论诗惟对竹窗灯。各拘片禄寻分别，高谢浮名竟未能。  
一念支公安可见，影堂何处暮云凝。  
  
卷747_82  【依韵酬智谦上人见寄】李中  
性拙才非逸，同心友亦稀。风昏秋病眼，霜湿夜吟衣。  
莺谷期犹负，兰陔养不违。吾师惠佳句，胜得楚金归。  
  
卷747_83  【落花】李中  
年年三月暮，无计惜残红。酷恨西园雨，生憎南陌风。  
片随流水远，色逐断霞空。怅望丛林下，悠悠饮兴穷。  
  
卷747_84  【题柳】李中  
折向离亭畔，春光满手生。群花岂无艳，柔质自多情。  
夹岸笼溪月，兼风撼野莺。隋堤三月暮，飞絮想纵横。  
  
卷747_85  【赠谦明上人】李中  
虽寄上都眠竹寺，逸情终忆白云端。闲登钟阜林泉晚，  
梦去沃洲风雨寒。新试茶经煎有兴，旧婴诗病舍终难。  
常闻秋夕多无寐，月在高台独凭栏。  
  
卷747_86  【书蔡隐士壁】李中  
病后霜髭出，衡门寂寞中。蠹侵书帙损，尘覆酒樽空。  
池暗菰蒲雨，径香兰蕙风。幽闲已得趣，不见卜穷通。  
  
卷747_87  【赠钟尊师游茅山】李中  
筇杖担琴背俗尘，路寻茅岭有谁群。仙翁物外应相遇，  
灵药壶中必许分。香入肌肤花洞酒，冷侵魂梦石床云。  
伊予亦有朝修志，异日遨游愿见君。  
  
卷747_88  【访徐长史留题水阁】李中  
君家池阁静，一到且淹留。坐听蒹葭雨，如看岛屿秋。  
杯盘深有兴，吟笑迥忘忧。更爱幽奇处，双双下野鸥。  
  
卷747_89  【夕阳】李中  
影未沈山水面红，遥天雨过促征鸿。  
魂销举子不回首，闲照槐花驿路中。  
  
卷747_90  【鸂鶒】李中  
流品是鸳鸯，翻飞云水乡。风高离极浦，烟暝下方塘。  
比鹭行藏别，穿荷羽翼香。双双浴轻浪，谁见在潇湘。  
  
卷747_91  【所思】李中  
离思春来切，谁能慰寂寥。花飞寒食过，云重楚山遥。  
耿耿梦徒往，悠悠鬓易凋。那堪对明月，独立水边桥。  

## 全唐诗(下)　卷七百四十八

卷748_1  【春闺辞二首】李中  
卷帘迟日暖，睡起思沈沈。辽海音尘远，春风旅馆深。  
疏篁留鸟语，曲砌转花阴。寄语长征客，流年不易禁。  
不得辽阳信，春心何以安。鸟啼窗树晓，梦断碧烟残。  
绿鉴开还懒，红颜驻且难。相思谁可诉，时取旧书看。  
  
卷748_2  【腊中作】李中  
冬至虽云远，浑疑朔漠中。劲风吹大野，密雪翳高空。  
泉冻如顽石，人藏类蛰虫。豪家应不觉，兽炭满炉红。  
  
卷748_3  【海城秋日书怀寄朐山孙明府】李中  
槐柳蝉声起渡头，海城孤客思悠悠。青云展志知何日，  
皓月牵吟又入秋。鉴里渐生潘岳鬓，风前犹著卜商裘。  
鸣琴良宰挥毫士，应笑蹉跎身未酬。  
  
卷748_4  【题柴司徒亭假山】李中  
叠石峨峨象翠微，远山魂梦便应稀。从教藓长添峰色，  
好引泉来作瀑飞。萤影夜攒疑烧起，茶烟朝出认云归。  
知君创得兹幽致，公退吟看到落晖。  
  
卷748_5  【都下寒食夜作】李中  
香尘未歇暝烟收，城满笙歌事胜游。  
自是离人睡长早，千家帘卷月当楼。  
  
卷748_6  【客中春思】李中  
又听黄鸟绵蛮，目断家乡未还。  
春水引将客梦，悠悠绕遍关山。  
  
卷748_7  【所思】李中  
门掩残花寂寂，帘垂斜月悠悠。  
纵有一庭萱草，何曾与我忘忧。  
  
卷748_8  【江馆秋思因成自勉】李中  
江边候馆幽，汀鸟暝烟收。客思虽悲月，诗魔又爱秋。  
声名都是幻，穷达未能忧。散逸怜渔父，波中漾小舟。  
  
卷748_9  【赠朐山杨宰】李中  
讼闲征赋毕，吏散卷帘时。听雨入秋竹，留僧覆旧棋。  
得诗书落叶，煮茗汲寒池。化俗功成后，烟霄会有期。  
  
卷748_10  【庐山】李中  
控压浔阳景，崔嵬古及今。势雄超地表，翠盛接天心。  
湓浦春烟列，星湾晚景沈。图经宜细览，题咏卒难任。  
靖节门遥对，庾公楼俯临。参差含积雪，隐映见归禽。  
峭拔推双剑，清虚数二林。白莲池宛在，翠辇事难寻。  
天近星河冷，龙归洞穴深。谷春攒锦绣，石润叠琼琳。  
玄鹤传仙拜，青猿伴客吟。泉通九江远，云出几州阴。  
冬有灵汤溢，夏无炎暑侵。他年如遂隐，五老是知音。  
  
卷748_11  【送孙霁书记赴寿阳辟命】李中  
辟命羡君赴，其如怆别情。酒阑汀树晚，帆展野风生。  
淮静寒烟敛，村遥夜火明。醉沈朐岭梦，吟达寿春城。  
旧友摇鞭接，元戎扫榻迎。雪晴莲幕启，云散桂山横。  
王粲从军画，陈琳草檄名。君提健笔，重振此嘉声。  
  
卷748_12  【听蝉寄朐山孙明府】李中  
忽听新蝉发，客情其奈何。西风起槐柳，故国阻烟波。  
垄笛悲犹少，巴猿恨未多。不知陶靖节，还动此心么。  
  
卷748_13  【秋江夜泊寄刘钧正字】李中  
闲忆诗人思倍劳，维舟清夜泥风骚。鱼龙不动澄江远，  
云雾皆收皎月高。潮满钓舟迷浦屿，霜繁野树叫猿猱。  
此时吟苦君知否，双鬓从他有二毛。  
  
卷748_14  【赠朐山孙明府】李中  
县庭无事似山斋，满砌青青旋长苔。闲抚素琴曹吏散，  
自烹新茗海僧来。买将病鹤劳心养，移得闲花用意栽。  
几度访君留我醉，瓮香皆值酒新开。  
  
卷748_15  【赠海上书记张济员外】李中  
鹏霄休叹志难伸，贫病虽萦道且存。阮瑀不能专笔砚，  
嵇康唯要乐琴尊。春风满院空欹枕，芳草侵阶独闭门。  
剑有尘埃书有蠹，昔年心事共谁论。  
  
卷748_16  【对竹】李中  
懒穿幽径冲鸣鸟，忍踏清阴损翠苔。  
不似闭门欹枕听，秋声如雨入轩来。  
  
卷748_17  【送朐山孙明府赴寿阳幕府辟命】李中  
堪羡元戎虚右席，便承纶綍起金台。菊丛憔悴陶潜去，  
莲幕光辉阮瑀来。好向尊罍陈妙画，定应书檄播雄才。  
预愁别后相思处，月入闲窗远梦回。  
  
卷748_18  【经废宅】李中  
一梦奢华去不还，断墙花发岂堪看。  
玉纤素绠知何处，金井梧枯碧甃寒。  
  
卷748_19  【溪边吟】李中  
鸂鶒双飞下碧流，蓼花蘋穗正含秋。  
茜裙二八采莲去，笑冲微雨上兰舟。  
  
卷748_20  【得故人消息】李中  
多难分离久，相思每泪垂。梦归残月晓，信到落花时。  
未必乖良会，何当有后期。那堪楼上望，烟水接天涯。  
  
卷748_21  【芳草】李中  
二月正绵绵，离情被尔牵。四郊初过雨，万里正铺烟。  
眷恋残花惹，留连醉客眠。飘香是杜若，最忆楚江边。  
  
卷748_22  【江南春】李中  
千家事胜游，景物可忘忧。水国楼台晚，春郊烟雨收。  
鹧鸪啼竹树，杜若媚汀洲。永巷歌声远，王孙会莫愁。  
  
卷748_23  【悼亡】李中  
巷深芳草细，门静绿杨低。室迩人何处，花残月又西。  
武陵期已负，巫峡梦终迷。独立销魂久，双双好鸟啼。  
  
卷748_24  【春晏寄从弟德润】李中  
相思禁烟近，楼上动吟魂。水国春寒在，人家暮雨昏。  
朱桥通竹树，香径匝兰荪。安得吾宗会，高歌醉一尊。  
  
卷748_25  【赠致仕沈彬郎中】李中  
自言婚嫁毕，尘事不关心。老去诗魔在，春来酒病深。  
山翁期采药，海月伴鸣琴。多谢维舟处，相留接静吟。  
  
卷748_26  【忆溪居】李中  
竹轩临水静无尘，别后凫鹥入梦频。  
杜若菰蒲烟雨歇，一溪春色属何人。  
  
卷748_27  【登下蔡县楼】李中  
长涯烟水又含秋，吏散时时独上楼。  
信断兰台乡国远，依稀王粲在荆州。  
  
卷748_28  【下蔡春偶作】李中  
旅馆飘飘类断蓬，悠悠心绪有谁同。一宵风雨花飞后，  
万里乡关梦自通。多难不堪容鬓改，沃愁惟怕酒杯空。  
采兰扇枕何时遂，洗虑焚香叩上穹。  
  
卷748_29  【再游洞神宫怀邵羽人有感】李中  
重向烟萝省旧游，因寻遗迹想浮丘。峰头鹤去三清远，  
坛畔月明千古秋。泉落小池清复咽，云从高峤起还收。  
自惭未得冲虚术，白发无情渐满头。  
  
卷748_30  【秋雨二首】李中  
飘洒当穷巷，苔深落叶铺。送寒来客馆，滴梦在庭梧。  
逼砌蛩声断，侵窗竹影孤。遥思渔叟兴，蓑笠在江湖。  
竟日声萧飒，兼风不暂阑。竹窗秋睡美，荻浦夜渔寒。  
地僻苔生易，林疏鸟宿难。谁知苦吟者，坐听一灯残。  
  
卷748_31  【经古观有感】李中  
古观寥寥枕碧溪，偶思前事立残晖。漆园化蝶名空在，  
柱史犹龙去不归。丹井泉枯苔锁合，醮坛松折鹤来稀。  
回头因叹浮生事，梦里光阴疾若飞。  
  
卷748_32  【吉水春暮访蔡文庆处士留题】李中  
无事无忧鬓任苍，浊醪闲酌送韶光。溟濛雨过池塘暖，  
狼藉花飞砚席香。好古未尝疏典册，悬图时要看潇湘。  
恋君清话难留处，归路迢迢又夕阳。  
  
卷748_33  【烈祖孝高挽歌二首】李中  
谁解叩乾关，音容去不还。位方尊北极，寿忽殒南山。  
凤辇应难问，龙髯不可攀。千秋遗恨处，云物锁桥山。  
仙驭归何处，苍苍问且难。华夷喧道德，陵垄葬衣冠。  
御水穿城咽，宫花泣露寒。九疑消息断，空望白云端。  
  
卷748_34  【赠海上观音院文依上人】李中  
烟霞海边寺，高卧出门慵。白日少来客，清风生古松。  
虚窗从燕入，坏屐任苔封。几度陪师话，相留到暮钟。  
  
卷748_35  【秋夕病中作】李中  
卧病当秋夕，悠悠枕上情。不堪抛月色，无计避虫声。  
煎药惟忧涩，停灯又怕明。晓临清鉴里，应有白髭生。  
  
卷748_36  【寄黄鹗秀才】李中  
长忆狂游日，惜春心恰同。预愁花片落，不遣酒壶空。  
草软眠难舍，莺娇听莫穷。如今千里隔，搔首对秋风。  
  
卷748_37  【春日书怀寄朐山孙明府】李中  
一作边城客，闲门两度春。莺花深院雨，书剑满床尘。  
紫阁期终负，青云道未伸。犹怜陶靖节，诗酒每相亲。  
  
卷748_38  【柴司徒宅牡丹】李中  
暮春栏槛有佳期，公子开颜乍拆时。翠幄密笼莺未识，  
好香难掩蝶先知。愿陪妓女争调乐，欲赏宾朋预课诗。  
只恐却随云雨去，隔年还是动相思。  
  
卷748_39  【赠王道者】李中  
混俗从教鬓似银，世人无分得相亲。槎流海上波涛阔，  
酒满壶中天地春。功就不看丹灶火，性闲时拂玉琴尘。  
仙家变化谁能测，只恐洪崖是此身。  
  
卷748_40  【春闺辞二首】李中  
尘昏菱鉴懒修容，双脸桃花落尽红。  
玉塞梦归残烛在，晓莺窗外啭梧桐。  
边无音信暗消魂，茜袖香裙积泪痕。  
海燕归来门半掩，悠悠花落又黄昏。  
  
卷748_41  【暮春怀故人】李中  
池馆寂寥三月尽，落花重叠盖莓苔。惜春眷恋不忍扫，  
感物心情无计开。梦断美人沈信息，目穿长路倚楼台。  
琅玕绣段安可得，流水浮云共不回。  
  
卷748_42  【秋日登润州城楼】李中  
虚楼一望极封疆，积雨晴来野景长。水接海门铺远色，  
稻连京口发秋香。鸣蝉历历空相续，归鸟翩翩自著行。  
吟罢倚栏深有思，清风留我到斜阳。  
  
卷748_43  【晚春客次偶吟】李中  
暂驻征轮野店间，悠悠时节又春残。落花风急宿酲解，  
芳草雨昏春梦寒。惭逐利名头易白，欲眠云水志犹难。  
却怜村寺僧相引，闲上虚楼共倚栏。  
  
卷748_44  【对雨寄朐山林番明府】李中  
竟日如丝不暂停，莎阶闲听滴秋声。斜飘虚阁琴书润，  
冷逼幽窗梦寐清。开户只添搜句味，看山还阻上楼情。  
遥知公退琴堂静，坐对萧骚饮兴生。  
  
卷748_45  【落花】李中  
残红引动诗魔，怀古牵情奈何。半落铜台月晓，  
乱飘金谷风多。悠悠旋逐流水，片片轻粘短莎。  
谁见长门深锁，黄昏细雨相和。  
  
卷748_46  【燕】李中  
豪家五色泥香，衔得营巢太忙。  
喧觉佳人昼梦，双双犹在雕梁。  
  
卷748_47  【莺】李中  
羽毛特异诸禽，出谷堪听好音。  
薄暮欲栖何处，雨昏杨柳深深。  
  
卷748_48  【宿山中寺】李中  
寄宿深山寺，惟逢老病僧。风吹几世树，云暗暮秋灯。  
瞑目忘尘虑，谈空入上乘。明晨返名路，何计恋南能。  
  
卷748_49  【海上载笔依韵酬左偃见寄】李中  
都城分别后，海峤梦魂迷。吟兴疏烟月，边情起鼓鼙。  
戍旗风飐小，营柳雾笼低。草檄无馀刃，难将阮瑀齐。  
  
卷748_50  【春晚招鲁从事】李中  
衮衮利名役，常嗟聚会稀。有心游好景，无术驻残晖。  
南陌草争茂，西园花乱飞。期君举杯酒，不醉莫言归。  
  
卷748_51  【和易秀才春日见寄】李中  
每恨多流落，吾徒不易亲。相逢千里客，共醉百花春。  
小槛山当面，闲阶柳拂尘。何时卜西上，明月桂枝新。  
  
卷748_52  【送黄秀才】李中  
雨馀飞絮乱，相别思难任。酒罢河桥晚，帆开烟水深。  
蟾宫须展志，渔艇莫牵心。岐路从兹远，双鱼信勿沈。  
  
卷748_53  【庭竹】李中  
偶自山僧院，移归傍砌栽。好风终日起，幽鸟有时来。  
筛月牵诗兴，笼烟伴酒杯。南窗睡轻起，萧飒雨声回。  
  
卷748_54  【送戴秀才】李中  
已是殊乡客，送君重惨然。河桥乍分首，槐柳正鸣蝉。  
短棹离幽浦，孤帆触远烟。清朝重文物，变化莫迁延。  
  
卷748_55  【病中作】李中  
闲斋病初起，心绪复悠悠。开箧群书蠹，听蝉满树秋。  
诗魔还渐动，药债未能酬。为忆前山色，扶持上小楼。  
  
卷748_56  【离家】李中  
送别人归春日斜，独鞭羸马指天涯。  
月生江上乡心动，投宿匆忙近酒家。  
  
卷748_57  【村行】李中  
极目青青垄麦齐，野塘波阔下凫鹥。  
阳乌景暖林桑密，独立闲听戴胜啼。  
  
卷748_58  【献乔侍郎】李中  
位望谁能并，当年志已伸。间传凤藻，天上演龙纶。  
贾马才无敌，褒雄誉益臻。除奸深系念，致主迥忘身。  
谏疏纵横上，危言果敢陈。忠贞虽贯世，消长岂由人。  
慷慨辞朝阙，迢遥涉路尘。千山明夕照，孤棹渡长津。  
杜宇声方切，江蓠色正新。卷舒唯合道，喜愠不劳神。  
禅客陪清论，渔翁作近邻。静吟穷野景，狂醉养天真。  
格论思名士，舆情渴直臣。九霄恩复降，比户意皆忻。  
却入鸳鸾序，终身顾问频。漏残丹禁晓，日暖玉墀春。  
鉴物心如水，忧时鬓若银。惟期康庶事，永要叙彝伦。  
贵贱知无间，孤寒必许亲。几多沈滞者，拭目望陶钧。  
  
卷748_59  【献中书张舍人】李中  
仙桂从攀后，人间播大名。飞腾谐素志，霄汉是前程。  
持宪威声振，司言品秩清。帘开春酒醒，月上草麻成。  
丹陛凌晨对，青云逐步生。照人裴玉莹，鉴物宪陂明。  
下直无他事，闲游恣逸情。林僧开户接，溪叟扫苔迎。  
煮茗山房冷，垂纶野艇轻。神清宜放旷，诗苦益纵横。  
馀刃时皆仰，嘉谋众伫行。四方观启沃，毕竟念孤平。  
  
卷748_60  【海上和郎戬员外赴倅职】李中  
宋玉逢秋何起悲，新恩委寄好开眉。班升鸳鹭频经岁，  
任佐龚黄必暂时。乍对烟霞吟海峤，应思蘋蓼梦江湄。  
一朝凤诏重征入，鹏化那教尺鷃知。  
  
卷748_61  【又送赴关】李中  
心似白云归帝乡，暂停良画别龚黄。烟波乍晓浮兰棹，  
魂梦先飞近御香。一路伴吟汀草绿，几程清思水风凉。  
想应敷对忠言后，不放乡云离太阳。  
  
卷748_62  【书郭判官幽斋壁】李中  
不妨公退尚清虚，创得幽斋兴有馀。要引好风清户牖，  
旋栽新竹满庭除。倾壶待客花开后，煮茗留僧月上初。  
更有野情堪爱处，石床苔藓似匡庐。  
  
卷748_63  【石棋局献时宰】李中  
得从岳叟诚堪重，却献皋夔事更宜。公退启枰书院静，  
日斜收子竹阴移。适情岂待樵柯烂，罢局还应屐齿隳。  
预想幽窗风雨夜，一灯闲照覆图时。  
  
卷748_64  【海城秋夕寄怀舍弟】李中  
鸟栖庭树夜悠悠，枕上谁知泪暗流。千里梦魂迷旧业，  
一城砧杵捣残秋。窗间寂寂灯犹在，帘外萧萧雨未休。  
早晚莱衣同著去，免悲流落在边州。  
  
卷748_65  【和夏侯秀才春日见寄】李中  
绵蛮黄鸟不堪听，触目离愁怕酒醒。云散碧山当晚槛，  
雨催青藓匝春庭。寻芳懒向桃花坞，垂钓空思杜若汀。  
昼梦不成吟有兴，挥毫书在枕边屏。  
  
卷748_66  【送夏侯秀才】李中  
江村摇落暮蝉鸣，执手临岐动别情。岸相看残照在，  
片帆难驻好风生。牵吟一路逢山色，醒睡长汀对月明。  
况是清朝至公在，预知乔木定迁莺。  
  
卷748_67  【江南重会友人感旧二首】李中  
江南重会面，聊话十年心。共立黄花畔，空惊素发侵。  
斜阳浮远水，归鸟下疏林。牵动诗魔处，凉风村落砧。  
长江落照天，物景似当年。忆昔携村酒，相将上钓船。  
狂歌红蓼岸，惊起白鸥眠。今日趋名急，临风一黯然。  
  
卷748_68  【己未岁冬捧宣头离下蔡】李中  
诏下如春煦，巢南志不违。空将感恩泪，滴尽冒寒衣。  
覆载元容善，形骸果得归。无心惭季路，负米觐亲闱。  
  
卷748_69  【哭舍弟二首】李中  
鸿雁离群后，成行忆日存。谁知归故里，只得奠吟魂。  
虫蠹书盈箧，人稀草拥门。从兹长恸后，独自奉晨昏。  
浮生多夭枉，惟尔最堪悲。同气未归日，慈亲临老时。  
旧诗传海峤，新冢枕江湄。遗稚呜呜处，黄昏绕繐帷。  
  
卷748_70  【书情寄诗友】李中  
默默谁知我，裴回野水边。诗情长若旧，吾事更无先。  
芳草人稀地，残阳雁过天。静思吟友外，此意复谁怜。  
  
卷748_71  【读蜀志】李中  
鼎分天地日，先主力元微。鱼水从相得，山河遂有归。  
任贤无间忌，报国尽神机。草昧争雄者，君臣似此稀。  
  
卷748_72  【献张拾遗】李中  
官资清贵近丹墀，性格孤高世所稀。金殿日开亲凤扆，  
古屏时展看渔矶。酒醒虚阁秋帘卷，吟对疏篁夕鸟归。  
献替频陈忠誉播，鹏霄万里展雄飞。  
  
卷748_73  【献中书汤舍人】李中  
庆云呈瑞为明时，演畅丝纶在紫微。銮殿对时亲舜日，  
鲤庭过处著莱衣。闲寻竹寺听啼鸟，吟倚江楼恋落晖。  
隔座银屏看是设，一门清贵古今稀。  
  
卷748_74  【海上太守新创东亭】李中  
使君心智杳难同，选胜开亭景莫穷。高敞轩窗迎海月，  
预栽花木待春风。静披典籍堪师古，醉拥笙歌不碍公。  
满径苔纹疏雨后，入檐山色夕阳中。偏宜下榻延徐孺，  
最称登门礼孔融。事简岂妨频赏玩，况当为政有馀功。  
  
卷748_75  【宫词二首】李中  
门锁帘垂月影斜，翠华咫尺隔天涯。  
香铺罗幌不成梦，背壁银缸落尽花。  
金波寒透水精帘，烧尽沈檀手自添。  
风递笙歌门已掩，翠华何处夜厌厌。  
  
卷748_76  【采莲女】李中  
晚凉含笑上兰舟，波底红妆影欲浮。  
陌上少年休植足，荷香深处不回头。  
  
卷748_77  【钟陵春思】李中  
沉沉楼影月当午，冉冉风香花正开。  
芳草迢迢满南陌，王孙何处不归来。  
  
卷748_78  【赠夏秀才】李中  
轩车紫陌竞寻春，独掩衡门病起身。步月怕伤三径藓，  
取琴因拂一床尘。明时傥有丹枝分，青鉴从他素发新。  
况是青云知己在，原思生计莫忧贫。  
  
卷748_79  【夏日书依上人壁】李中  
门外尘飞暑气浓，院中萧索似山中。  
最怜煮茗相留处，疏竹当轩一榻风。  
  
卷748_80  【下蔡春暮旅怀】李中  
柳过春霖絮乱飞，旅中怀抱独凄凄。月生淮上云初散，  
家在江南梦去迷。发白每惭清鉴启，心孤长怯子规啼。  
拜恩为养慈亲急，愿向明朝捧紫泥。  
  
卷748_81  【捧宣头许归侍养】李中  
泥书捧处圣恩新，许觐庭闱养二亲。  
蝼蚁至微宁足数，未知何处答穹旻。  
  
卷748_82  【途中作（逢旧识，闻老亲所患，不至加甚）】李中  
烟波涉历指家林，欲到家林惧却深。  
得信慈亲痾瘵减，当时宽勉采兰心。  
  
卷748_83  【都下再会友人】李中  
谁言多难后，重会喜淹留。欲话关河梦，先惊鬓发秋。  
浮云空冉冉，远水自悠悠。多谢开青眼，携壶共上楼。  

## 全唐诗(下)　卷七百四十九

卷749_1  【登毗陵青山楼】李中  
高楼闲上对晴空，豁目开襟半日中。千里吴山清不断，  
一边辽海浸无穷。生歌笑开花雾，世界兴亡落叶风。  
吟罢倚栏何限意，回头城郭暮烟笼。  
  
卷749_2  【晋陵罢任寓居，依韵和陈锐秀才见寄】李中  
掩门三径莓苔绿，车马谁来陋巷间。卧弃琴书公干病，  
笑迎风月步兵闲。当秋每谢蛩清耳，渐老多惭酒借颜。  
济物未能伸一术，敢于明代爱青山。  
  
卷749_3  【春苔】李中  
春霖催得锁烟浓，竹院莎斋径小通。  
谁爱落花风味处，莫愁门巷衬残红。  
  
卷749_4  【夏云】李中  
如峰形状在西郊，未见从龙上泬寥。  
多谢好风吹起后，化为甘雨济田苗。  
  
卷749_5  【书夏秀才幽居壁】李中  
永巷苔深户半开，床头书剑积尘埃。  
最怜小槛疏篁晚，幽鸟双双何处来。  
  
卷749_6  【红花】李中  
红花颜色掩千花，任是猩猩血未加。  
染出轻罗莫相贵，古人崇俭诫奢华。  
  
卷749_7  【安福县秋吟寄陈锐秘书】李中  
县庭事简得馀功，诗兴秋来不可穷。卧听寒蛩莎砌月，  
行冲落叶水村风。愁髭渐去人前白，醉面犹怜鉴里红。  
苦恨交亲多契阔，未知良会几时同。  
  
卷749_8  【新喻县酬王仲华少府见贻】李中  
事简开樽有逸情，共忻官舍月华清。每惭花欠河阳景，  
长愧琴无单父声。未泰黎元惭旷职，纵行谦直是虚名。  
与君尽力行公道，敢向昌朝俟陟明。  
  
卷749_9  【暮春有感寄宋维员外】李中  
杜宇声中老病心，此心无计驻光阴。西园雨过好花尽，  
南陌人稀芳草深。喧梦却嫌莺语老，伴吟惟怕月轮沈。  
明年才候东风至，结驷期君预去寻。  
  
卷749_10  【题吉水县厅前新栽小松】李中  
劚开幽涧藓苔斑，移得孤根植砌前。影小未遮官舍月，  
翠浓犹带旧山烟。群花解笑香宁久，众木虽高节不坚。  
输我婆娑栏槛内，晚风萧飒学幽泉。  
  
卷749_11  【赠念《法华经》绶上人】李中  
五更初起扫松堂，瞑目先焚一炷香。  
念彻莲经谁得见，千峰岩外晓苍苍。  
  
卷749_12  【秋日途中】李中  
信步腾腾野岩边，离家都为利名牵。  
疏林一路斜阳里，飒飒西风满耳蝉。  
  
卷749_13  【宿韦校书幽居】李中  
溪上高眠与鹤闲，开樽留我待柴关。  
园林月白秋霖歇，一夜泉声似故山。  
  
卷749_14  【依韵和友人秋夕见寄】李中  
夕风庭叶落，谁见此时情。不作关河梦，空闻砧杵声。  
会须求至理，何必叹无成。好约高僧宿，同看海月生。  
  
卷749_15  【吉水作尉酬高援秀才见赠】李中  
佐邑惭无术，敢言贫与清。风骚谁是主，烟月自关情。  
卷箔当山色，开窗就竹声。怜君惠嘉句，资我欲垂名。  
  
卷749_16  【送智雄上人】李中  
忽起游方念，飘然不可留。未知携一锡，乘兴向何州。  
古岸春云散，遥天晚雨收。想应重会面，风月又清秋。  
  
卷749_17  【览友人卷】李中  
新诗开卷处，造化竭精英。雪霁楚山碧，月高湘水清。  
初吟尘虑息，再味古风生。自此寰区内，喧腾二雅名。  
  
卷749_18  【送人南游】李中  
浪迹天涯去，南荒必动情。草青虞帝庙，云暗夜郎城。  
越鸟惊乡梦，蛮风解宿酲。早思归故里，华发等闲生。  
  
卷749_19  【晋陵县夏日作】李中  
事简公庭静，开帘暑气中。依经煎绿茗，入竹就清风。  
至论招禅客，忘机忆钓翁。晚凉安枕簟，海月出墙东。  
  
卷749_20  【邮亭早起】李中  
邮舍残灯在，村林鸡唱频。星河吟里晓，川陆望中春。  
旧友青云贵，殊乡素发新。悠悠念行计，难更驻征轮。  
  
卷749_21  【客中寒食】李中  
旅次经寒食，思乡泪湿巾。音书天外断，桃李雨中春。  
欲饮都无绪，唯吟似有因。输他郊郭外，多少踏青人。  
  
卷749_22  【旅馆秋夕】李中  
寥寥山馆里，独坐酒初醒。旧业多年别，秋霖一夜听。  
砌蛩声渐息，窗烛影犹停。早晚无他事，休如泛水萍。  
  
卷749_23  【宿青溪米处士幽居】李中  
寄宿溪光里，夜凉高士家。养风窗外竹，叫月水中蛙。  
静虑同搜句，清神旋煮茶。唯忧晓鸡唱，尘里事如麻。  
  
卷749_24  【维舟秋浦，逢故人张矩同泊】李中  
卸帆清夜碧江滨，冉冉凉风动白蘋。波上正吟新霁月，  
岸头恰见故乡人。共惊别后霜侵鬓，互说年来疾逼身。  
且饮一壶销百恨，会须遭遇识通津。  
  
卷749_25  【代别】李中  
明日鸣鞭天一涯，悠悠此夕怯分离。红楼有恨金波转，  
翠黛无言玉箸垂。浮蚁不能迷远意，回纹从此寄相思。  
花时定是慵开鉴，独向春风忍扫眉。  
  
卷749_26  【悼怀王丧妃】李中  
花绽花开事可惊，暂来浮世返蓬瀛。楚宫梦断云空在，  
洛浦神归月自明。香解返魂成浪语，胶能续断是虚名。  
音容寂寞春牢落，谁会楼中独立情。  
  
卷749_27  【酒醒】李中  
睡觉花阴芳草软，不知明月出墙东。  
杯盘狼藉人何处，聚散空惊似梦中。  
  
卷749_28  【送虞道士】李中  
烟霞聚散通三岛，星斗分明在一壶。  
笑说馀杭沽酒去，蔡家重要会麻姑。  
  
卷749_29  【怀旧夜吟寄赵杞】李中  
长笛声中海月飞，桃花零落满庭墀。魂销事去无寻处，  
酒醒孤吟不寐时。萱草岂能忘积恨，尺书谁与达相思。  
悠悠方寸何因解，明日江楼望渺瀰。  
  
卷749_30  【宿临江驿】李中  
候馆寥寥辍棹过，酒醒无奈旅愁何。雨昏郊郭行人少，  
苇暗汀洲宿雁多。干禄已悲凋发鬓，结茅终愧负烟萝。  
篇章早晚逢知己，苦志忘形自有魔。  
  
卷749_31  【途中柳】李中  
翠色晴来近，长亭路去遥。无人折烟缕，落日拂溪桥。  
  
卷749_32  【隔墙花】李中  
颜色尤难近，馨香不易通。朱门金锁隔，空使怨春风。  
  
卷749_33  【广陵寒食夜】李中  
广陵寒食夜，豪贵足佳期。紫陌人归后，红楼月上时。  
绮罗香未歇，丝竹韵犹迟。明日踏青兴，输他轻薄儿。  
  
卷749_34  【寄庐山庄隐士】李中  
烟萝拥竹关，物外自求安。逼枕溪声近，当檐岳色寒。  
药苗应自采，琴调对谁弹。待了浮名后，依君共挂冠。  
  
卷749_35  【吉水寄阎侍御（时公调官瀑川）】李中  
何处怀君切，令人欲白头。偶寻花外寺，独立水边楼。  
不得论休戚，何因校献酬。吟馀兴难尽，风笛起渔舟。  
  
卷749_36  【送张惟贞少府之江阴】李中  
相送烟汀畔，酒阑登小舟。离京梅雨歇，到邑早蝉秋。  
俗必期康济，诗谁互唱酬。晚凉诸吏散，海月入虚楼。  
  
卷749_37  【钟陵禁烟寄从弟】李中  
落絮飞花日又西，踏青无侣草萋萋。  
交亲书断竟不到，忍听黄昏杜宇啼。  
  
卷749_38  【夜泊江渚】李中  
水乡明月上晴空，汀岛香生杜若风。  
不是当年独醒客，且沽村酒待渔翁。  
  
卷749_39  【吉水县依韵酬华松秀才见寄】李中  
官况萧条在水村，吏归无事好论文。枕欹独听残春雨，  
梦去空寻五老云。竹径每怜和藓步，禽声偏爱隔花闻。  
诗情冷淡知音少，独喜江皋得见君。  
  
卷749_40  【贻庐山清溪观王尊师】李中  
霞帔星冠复杖藜，积年修炼住灵溪。松轩睡觉冷云起，  
石磴坐来春日西。采药每寻岩径远，弹琴常到月轮低。  
鼎中龙虎功成后，海上三山去不迷。  
  
卷749_41  【王昭君】李中  
蛾眉翻自累，万里陷穷边。滴泪胡风起，宽心汉月圆。  
飞尘长翳日，白草自连天。谁贡和亲策，千秋污简编。  
  
卷749_42  【送姚端先辈归宁】李中  
知君归觐省，称意涉通津。解缆汀洲晓，张帆烟水春。  
牵吟芳草远，贳酒乱花新。拜庆庭闱处，蟾枝香满身。  
  
卷749_43  【江村晚秋作】李中  
高秋水村路，隔岸见人家。好是经霜叶，红于带露花。  
临罾鱼易得，就店酒难赊。吟兴胡能尽，风清日又斜。  
  
卷749_44  【蛩】李中  
月冷莎庭夜已深，百虫声外有清音。  
诗情正苦无眠处，愧尔阶前相伴吟。  
  
卷749_45  【感秋书事】李中  
宦途憔悴雪生头，家计相牵未得休。  
红蓼白蘋消息断，旧溪烟月负渔舟。  
  
卷749_46  【访庐山归章禅伯】李中  
沈沈石室疏钟后，寂寂莎池片月明。  
多少学徒求妙法，要于言下悟无生。  
  
卷749_47  【庐山栖隐洞谭先生院留题】李中  
坛畔归云冷湿襟，拂苔移石坐花阴。  
偶然醒得庄周梦，始觉玄门兴味深。  
  
卷749_48  【江行值暴风雨】李中  
风狂雨暗舟人惧，自委神明志不邪。  
投得苇湾波浪息，岸头烟火近人家。  
  
卷749_49  【杪秋夕吟怀寄宋维先辈】李中  
江岛穷秋木叶稀，月高何处捣寒衣。  
苦嗟不见登龙客，此夜悠悠一梦飞。  
  
卷749_50  【七夕】李中  
星河耿耿正新秋，丝竹千家列彩楼。  
可惜穿针方有兴，纤纤初月苦难留。  
  
卷749_51  【吉水作尉时酬阎侍御见寄】李中  
谬佐驱鸡任，常思赋鵩人。未谐林下约，空感病来身。  
锁径青苔老，铺阶红叶新。相思不可见，犹喜得书频。  
  
卷749_52  【清溪逢张惟贞秀才】李中  
洞隐红霞外，房开碧嶂根。昔年同炼句，几夜共听猿。  
考古书千卷，忘忧酒一樽。如今归建业，雅道喜重论。  
  
卷749_53  【送阎侍御归阙】李中  
羡君乘紫诏，归路指通津。鼓棹烟波暖，还京雨露新。  
趋朝丹禁晓，耸辔九衢春。自愧湮沈者，随轩未有因。  
  
卷749_54  【甲子岁罢吉水县过钟陵时暮春维舟江渚谒柴太尉席上作】李中  
公侯延驻暂踟蹰，况值风光三月初。乱落杯盘花片小，  
静笼池阁柳阴疏。舟维南浦程虽阻，饮预西园兴有馀。  
却笑田家门下客，当时容易叹车鱼。  
  
卷749_55  【海上春夕旅怀寄左偃】李中  
柳过清明絮乱飞，感时怀旧思凄凄。月生楼阁云初散，  
家在汀洲梦去迷。发白每惭清鉴启，酒醒长怯子规啼。  
北山高卧风骚客，安得同吟复杖藜。  
  
卷749_56  【江次维舟登古寺】李中  
辍棹因过古梵宫，荒凉门径锁苔茸。绿阴满地前朝树，  
清韵含风后殿钟。童子纵慵眠坏榻，老僧耽话指诸峰。  
吟馀却返来时路，回首盘桓尚驻筇。  
  
卷749_57  【春日招宋维先辈】李中  
瓮中竹叶今朝熟，鉴里桃花昨日开。  
为报广寒攀桂客，莫辞相访共衔杯。  
  
卷749_58  【吹笛儿】李中  
陇头休听月明中，妙竹嘉音际会逢。  
见尔樽前吹一曲，令人重忆许云封。  
  
卷749_59  【所思】李中  
解珮当时在洛滨，悠悠疑是梦中身。  
自从物外无消息，花谢莺啼近十春。  
  
卷749_60  【吉水县酬夏侯秀才见寄】李中  
启鉴悠悠两鬓苍，病来心绪易凄凉。  
知音不到吟还懒，锁印开帘又夕阳。  
  
卷749_61  【和友人喜雪】李中  
腊雪频频降，成堆不可除。伴吟花莫并，销瘴药何如。  
谢女诗成处，袁安睡起初。深迷樵子径，冷逼旅人居。  
惹砌催樽俎，飘窗入簿书。最宜楼上望，散乱满空虚。  
  
卷749_62  【感事呈所知】李中  
竞爱松筠翠，皆怜桃李芳。如求济世广，桑柘愿商量。  
  
卷749_63  【送汪涛】李中  
知君别家后，不免泪沾襟。芳草千里路，夕阳孤客心。  
花飞当野渡，猿叫在烟岑。霄汉知音在，何须恨陆沈。  
  
卷749_64  【言志寄刘钧秀才】李中  
童稚亲儒墨，时平喜道存。酬身指书剑，赋命委乾坤。  
秋爽鼓琴兴，月清搜句魂。与君同此志，终待至公论。  
  
卷749_65  【访澄上人】李中  
寻师来静境，神骨觉清凉。一饷逢秋雨，相留坐竹堂。  
石渠堆败叶，莎砌咽寒螀。话到南能旨，怡然万虑忘。  
  
卷749_66  【经古寺】李中  
殿宇半隳摧，门临野水开。云凝何代树，草蔽此时台。  
绕塔堆黄叶，沿阶积绿苔。踟蹰日将暮，栖鸟入巢来。  
  
卷749_67  【送王道士游东海】李中  
巨浸常牵梦，云游岂觉劳。遥空收晚雨，虚阁看秋涛。  
必若思三岛，应须钓六鳌。如通十洲去，谁信碧天高。  
  
卷749_68  【贻青阳宰】李中  
征赋常登限，名山管最多。吏闲民讼少，时得访烟萝。  
  
卷749_69  【哭故主人陈太师】李中  
十年孤迹寄侯门，入室升堂忝厚恩。游遍春郊随茜旆，  
饮残秋月待金尊。车鱼郑重知难报，吐握周旋不可论。  
长恸裴回逝川上，白杨萧飒又黄昏。  
  
卷749_70  【秋江夜泊寄刘钧】李中  
万里江山敛暮烟，旅情当此独悠然。沙汀月冷帆初卸，  
苇岸风多人未眠。已听渔翁歌别浦，更堪边雁过遥天。  
与君共俟酬身了，结侣波中寄钓船。  

## 全唐诗(下)　卷七百五十

卷750_1  【和浔阳宰感旧绝句五首】李中  
追感古今情不已，竹轩闲取史书看。  
欲亲往哲无因见，空树临风襟袖寒。  
浔阳物景真难及，练泻澄江最好看。  
曾上虚楼吟倚槛，五峰擎雪照人寒。  
园林春媚千花发，烂熳如将画障看。  
惟爱松筠多冷淡，青青偏称雪霜寒。  
知君百里鸣琴处，公退千山尽日看。  
政化有同风偃草，更将馀力拯孤寒。  
昔岁寻芳忻得侣，江堤物景尽情看。  
就中吟恋垂杨下，撼起啼莺晚吹寒。  
  
卷750_2  【哭柴郎中】李中  
昔岁遭逢在海城，曾容孤迹奉双旌。酒边不厌笙歌盛，  
花下只愁风雨生。棋接山亭松影晚，吟陪月槛露华清。  
音尘自此无因问，泪洒川波夕照明。  
  
卷750_3  【访章禅老】李中  
比寻禅客叩禅机，澄却心如月在池。  
松下偶然醒一梦，却成无语问吾师。  
  
卷750_4  【泊秋浦】李中  
苇岸风高宿雁惊，维舟特地起乡情。  
渔儿隔水吹横笛，半夜空江月正明。  
  
卷750_5  【闲居言怀】李中  
未达难随众，从他俗所憎。闲听九秋雨，远忆四明僧。  
病后倦吟啸，贫来疏友朋。寂寥元合道，未必是无能。  
  
卷750_6  【舟次彭泽】李中  
飘泛经彭泽，扁舟思莫穷。无人秋浪晚，一岸蓼花风。  
乡里梦渐远，交亲书未通。今宵见圆月，难坐冷光中。  
  
卷750_7  【宿钟山知觉院】李中  
宿投林下寺，中夜觉神清。磬罢僧初定，山空月又生。  
笼灯吐冷艳，岩树起寒声。待晓红尘里，依前冒远程。  
  
卷750_8  【游茅山二首】李中  
绿藓深迎步，红霞烂满衣。洞天应不远，鸾鹤向人飞。  
茅许仙踪在，烟霞一境清。夷希何许叩，松径月空明。  
  
卷750_9  【鹤】李中  
九皋羽翼下晴空，万里心难驻玉笼。清露滴时翘藓径，  
白云开处唳松风。归当华表千年后，怨在瑶琴别操中。  
好共灵龟作俦侣，十洲三岛逐仙翁。  
  
卷750_10  【暮春吟怀寄姚端先辈】李中  
无奈诗魔旦夕生，更堪芳草满长汀。故人还爽花前约，  
新月又生江上亭。庄梦断时灯欲烬，蜀魂啼处酒初醒。  
何时得见登龙客，隔却千山万仞青。  
  
卷750_11  【送圆上人归庐山】李中  
莲宫旧隐尘埃外，策杖临风拂袖还。踏雪独寻青嶂下，  
听猿重入白云间。萧骚红树当门老，斑驳苍苔锁径闲。  
预想松轩夜禅处，虎溪圆月照空山。  
  
卷750_12  【送相里秀才之匡山国子监】李中  
气秀情闲杳莫群，庐山游去志求文。已能探虎穷骚雅，  
又欲囊萤就典坟。目豁乍窥千里浪，梦寒初宿五峰云。  
业成早赴春闱约，要使嘉名海内闻。  
  
卷750_13  【渔父二首】李中  
偶向芦花深处行，溪光山色晚来晴。  
渔家开户相迎接，稚子争窥犬吠声。  
雪鬓衰髯白布袍，笑携赪鲤换村醪。  
殷勤留我宿溪上，钓艇归来明月高。  
  
卷750_14  【旅次闻砧】李中  
砧杵谁家夜捣衣，金风淅淅露微微。  
月中独坐不成寐，旧业经年未得归。  
  
卷750_15  【寄杨先生】李中  
仙翁别后无信，应共烟霞卜邻。莫把壶中秘诀，  
轻传尘里游人。浮生日月自急，上境莺花正春。  
安得一招琴酒，与君共泛天津。  
  
卷750_16  【对酒招陈昭用】李中  
花开叶落堪悲，似水年光暗移。身世都如梦役，  
是非空使神疲。良图有分终在，所欲无劳妄思。  
幸有一壶清酒，且来闲语希夷。  
  
卷750_17  【旅夜闻笛】李中  
长笛起谁家，秋凉夜漏赊。一声来枕上，孤客在天涯。  
木末风微动，窗前月渐斜。暗牵诗思苦，不独落梅花。  
  
卷750_18  【送绍明上人之毗陵】李中  
忽起毗陵念，飘然不可留。听蝉离古寺，携锡上扁舟。  
月出沙汀冷，风高苇岸秋。回期端的否，千里路悠悠。  
  
卷750_19  【再到山阳寻故人不遇二首】李中  
维舟登野岸，因访故人居。乱后知何处，荆榛匝弊庐。  
欲问当年事，耕人都不知。空馀堤上柳，依旧自垂丝。  
  
卷750_20  【寄庐山简寂观重道者】李中  
忆昔采芝庐岳顶，清宫常接绛霄人。玉书闲展石楼晓，  
瑶瑟醉弹琪树春。惟恨仙桃迟结实，不忧沧海易成尘。  
似醒一梦归凡世，空向彤霞寄梦频。  
  
卷750_21  【思湓渚旧居】李中  
昔岁曾居湓水头，草堂吟啸兴何幽。迎僧常踏竹间藓，  
爱月独登溪上楼。寒翠入檐岚岫晓，冷声萦枕野泉秋。  
从拘宦路无由到，昨夜分明梦去游。  
  
卷750_22  【思朐阳春游感旧寄柴司徒五首】李中  
王孙昔日甚相亲，共赏西园正媚春。  
醉卧如茵芳草上，觉来花月影笼身。  
烟铺芳草正绵绵，藉草传杯似列仙。  
暂辍笙歌且联句，含毫花下破香笺。  
南陌风和舞蝶狂，惜春公子恋斜阳。  
高歌饮罢将回辔，衣上花兼百草香。  
春郊饮散暮烟收，却引丝簧上翠楼。  
红袖歌长金斝乱，银蟾飞出海东头。  
昔年常接五陵狂，洪饮花间数十场。  
别后或惊如梦觉，音尘难问水茫茫。  
  
卷750_23  【泉】李中  
潺潺青嶂底，来处一何长。漱石苔痕滑，侵松鹤梦凉。  
泛花穿竹坞，泻月下莲塘。想得归何处，天涯助渺茫。  
  
卷750_24  【题徐五教池亭】李中  
多士池塘好，尘中景恐无。年来养鸥鹭，梦不去江湖。  
泉脉通深涧，风声起短芦。惊鱼跳藻荇，戏蝶上菰蒲。  
泛泛容渔艇，闲闲载酒壶。涨痕山雨过，翠积岸苔铺。  
花影沈波底，烟光入座隅。晓香怜杜若，夜浸爱蟾蜍。  
步逸心难厌，看吟兴不辜。凭君命奇笔，为我写成图。  
  
卷750_25  【遥赋义兴潜泉】李中  
见说灵泉好，潺湲兴莫穷。谁当秋霁后，独听月明中。  
溅石苔花润，随流木叶红。何当化霖雨，济物显殊功。  
  
卷750_26  【和毗陵尉曹昭用见寄】李中  
决狱多馀暇，冥搜万象空。卷帘疏雨后，锁印夕阳中。  
还往多名士，编题尚古风。宦途知此味，能有几人同。  
  
卷750_27  【梅花】李中  
群木方憎雪，开花长在先。流莺与舞蝶，不见许因缘。  
  
卷750_28  【舟次吉水逢蔡文庆秀才】李中  
别后音尘断，相逢又共吟。雪霜今日鬓，烟月旧时心。  
舣棹夕阳在，听鸿秋色深。一尊开口笑，不必话升沈。  
  
卷750_29  【新喻县偶寄彭仁正字】李中  
经年离象魏，孤宦在南荒。酒醒公斋冷，雨多归梦长。  
志难酬国泽，术欠致民康。吾子应相笑，区区道未光。  
  
卷750_30  【和彭正字喜雪见寄】李中  
千门忻应瑞，偏称上楼看。密洒虚窗晓，狂飘大野寒。  
园深宜竹树，帘卷洽杯盘。已作丰年兆，黎民意尽安。  
  
卷750_31  【海上和柴军使清明书事】李中  
清明时节好烟光，英杰高吟兴味长。捧日即应还禁卫，  
当春何惜醉朐阳。千山过雨难藏翠，百卉临风不藉香。  
却是旅人凄屑甚，夜来魂梦到家乡。  
  
卷750_32  【壬申岁承命之任淦阳再过庐山国学感旧寄刘钧明府】李中  
三十年前共苦辛，囊萤曾寄此烟岑。读书灯暗嫌云重，  
搜句石平怜藓深。各历宦途悲聚散，几看时辈或浮沈。  
再来物景还依旧，风冷松高猿狖吟。  
  
卷750_33  【留题胡参卿秀才幽居】李中  
竹荫庭除藓色浓，道心安逸寂寥中。扣门时有栖禅客，  
洒酒多招采药翁。江近好听菱芡雨，径香偏爱蕙兰风。  
我惭名宦犹拘束，脱屣心情未得同。  
  
卷750_34  【放鹭鸶】李中  
池塘多谢久淹留，长得霜翎放自由。  
好去蒹葭深处宿，月明应认旧江秋。  
  
卷750_35  【柳絮】李中  
年年二月暮，散乱杂飞花。雨过微风起，狂飘千万家。  
  
卷750_36  【早春】李中  
一种和风至，千花未放妍。草心并柳眼，长是被恩先。  
  
卷750_37  【春云】李中  
阴去为膏泽，晴来媚晓空。无心亦无滞，舒卷在东风。  
  
卷750_38  【送姚端秀才游毗陵】李中  
毗陵嘉景太湖边，才子经游称少年。风弄青帘沽酒市，  
月明红袖采莲船。若耶罨画应相似，越岫吴峰尽接连。  
此去高吟须早返，广寒丹桂莫迁延。  
  
卷750_39  【和朐阳载笔鲁裕见寄】李中  
燕台多事每开颜，相许论交淡薄间。饮兴共怜芳草岸，  
吟情同爱夕阳山。露浓小径蛩声咽，月冷空庭竹影闲。  
何事此时攀忆甚，与君俱是别乡关。  
  
卷750_40  【叙吟二首】李中  
往哲搜罗妙入神，隋珠和璧未为珍。  
而今所得惭难继，谬向平生著苦辛。  
成僻成魔二雅中，每逢知己是亨通。  
言之无罪终难厌，欲把风骚继古风。  
  
卷750_41  【贻毗陵正勤禅院奉长老】李中  
随缘驻瓶锡，心已悟无生。默坐烟霞散，闲观水月明。  
竹深风倍冷，堂迥磬偏清。愿作传灯者，忘言学净名。  
  
卷750_42  【冬日书怀寄惟真大师】李中  
自别吾师后，风骚道甚孤。雪霜侵鬓发，音信隔江湖。  
扰扰悲时世，悠悠役梦途。向公期尽节，多病怕倾壶。  
贱迹虽惭滞，幽情忍使辜。诗成天外句，棋覆夜中图。  
落壁灯花碎，飘窗雪片粗。煮茶烧栗兴，早晚复围炉。  
  
卷750_43  【献中书潘舍人】李中  
运叶半千数，天钟许国臣。鹏霄开羽翼，凤阙演丝纶。  
顾问当清夜，从容向紫宸。立言成雅诰，正意叙彝伦。  
朴素偕前哲，馨香越搢绅。褒辞光万代，优旨重千钧。  
公退谁堪接，清闲道是邻。世间身属幻，物外意通津。  
吊往兼春梦，文高赋复新。琴弹三峡水，屏画十洲春。  
庭冷铺苔色，池寒浸月轮。竹风来枕簟，药气上衣巾。  
茶谱传溪叟，棋经受羽人。清虚虽得趣，献替不妨陈。  
杞梓呈才后，神仙入侍频。孤寒皆有赖，中外亦同忻。  
有士曾多难，无门得望尘。忙忙罹险阻，往往耗精神。  
寻果巢枝愿，终全负米身。遭逢敦孝治，蹇塞值通津。  
最庆清朝禄，还沾白发亲。甘柔心既遂，虚薄报何因。  
远宦联绵历，卑栖夙夜勤。良时空爱惜，末路每悲辛。  
骨立驹犹病，颜凋女尚贫。而今谐顾遇，尺蠖愿求伸。  

## 全唐诗(下)　卷七百五十一

卷751_1  【早春左省寓直】徐铉  
旭景鸾台上，微云象阙间。时清政事少，日永直官闲。  
远籁飞箫管，零冰响珮环。终军年二十，默坐叩玄关。  
  
卷751_2  【寒食宿陈公塘上】徐铉  
垂杨界官道，茅屋倚高坡。月下春塘水，风中牧竖歌。  
折花闲立久，对酒远情多。今夜孤亭梦，悠扬奈尔何。  
  
卷751_3  【将去广陵别史员外南斋】徐铉  
家声曾与金张辈，官署今居何宋间。起得高斋临静曲，  
种成奇树学他山。鸳鸾终日同醒醉，萝薜常时共往还。  
贱子今朝独南去，不堪回首望清闲。  
  
卷751_4  【将过江题白沙馆】徐铉  
少长在维扬，依然认故乡。金陵佳丽地，不道少风光。  
稍望吴台远，行登楚塞长。殷勤语江岭，归梦莫相妨。  
  
卷751_5  【登甘露寺北望】徐铉  
京口潮来曲岸平，海门风起浪花生。行沙上见日影，  
舟过江中闻橹声。芳草远迷扬子渡，宿烟深映广陵城。  
游人乡思应如橘，相望须含两地情。  
  
卷751_6  【山路花】徐铉  
不共垂杨映绮寮，倚山临路自娇饶。游人过去知香远，  
谷鸟飞来见影摇。半隔烟岚遥隐隐，可堪风雨暮萧萧。  
城中春色还如此，几处笙歌按舞腰。  
  
卷751_7  【京口江际弄水】徐铉  
退公求静独临川，扬子江南二月天。百尺翠屏甘露阁，  
数帆晴日海门船。波澄濑石寒如玉，草接汀蘋绿似烟。  
安得乘槎更东去，十洲风外弄潺湲。  
  
卷751_8  【早春旬假独直寄江舍人】徐铉  
省署皆归沐，西垣公事稀。咏诗前砌立，听漏向申归。  
远思风醒酒，馀寒雨湿衣。春光已堪探，芝盖共谁飞。  
  
卷751_9  【从驾东幸呈诸公】徐铉  
吴公台下旧京城，曾掩衡门过十春。别后不知新景象，  
信来空问故交亲。宦游京口无高兴，习隐钟山限俗尘。  
今日喜为华表鹤，况陪鹓鹭免迷津。  
  
卷751_10  【重游木兰亭】徐铉  
缭绕长堤带碧浔，昔年游此尚青衿。兰桡破浪城阴直，  
玉勒穿花苑树深。宦路尘埃成久别，仙家风景有谁寻。  
那知年长多情后，重凭栏干一独吟。  
  
卷751_11  【赋得彩燕】徐铉  
缕彩成飞燕，迎和启蛰时。翠翘生玉指，绣羽拂文楣。  
讵费衔泥力，无劳剪爪期。化工今在此，翻怪社来迟。  
  
卷751_12  【送魏舍人仲甫为蕲州判官】徐铉  
从事蕲春兴自长，蕲人应识紫薇郎。山资足后抛名路，  
莼菜秋来忆故乡。以道卷舒犹自适，临戎谈笑固无妨。  
如闻郡阁吹横笛，时望青溪忆野王。  
  
卷751_13  【题殷舍人宅木芙蓉】徐铉  
怜君庭下木芙蓉，袅袅纤枝淡淡红。晓吐芳心零宿露，  
晚摇娇影媚清风。似含情态愁秋雨，暗减馨香借菊丛。  
默饮数杯应未称，不知歌管与谁同。  
  
卷751_14  【送史馆高员外使岭南】徐铉  
东观时闲暇，还修喻蜀书。双旌驰县道，百越从轺车。  
桂蠹晨餐罢，贪泉访古初。春江多好景，莫使醉吟疏。  
  
卷751_15  【春日紫岩山期客不至】徐铉  
郊外春华好，人家带碧溪。浅莎藏鸭戏，轻霭隔鸡啼。  
掩映红桃谷，夤缘翠柳堤。王孙竟不至，芳草自萋萋。  
  
卷751_16  【宿蒋帝庙，明日游山南诸寺】徐铉  
便返城闉尚未甘，更从山北到山南。花枝似雪春虽半，  
桂魄如眉日始三。松盖遮门寒黯黯，柳丝妨路翠毵毵。  
登临莫怪偏留恋，游宦多年事事谙。  
  
卷751_17  【赋得有所思】徐铉  
所思何在杳难寻，路远山长水复深。衰草满庭空伫立，  
清风吹袂更长吟。忘情好醉青田酒，寄恨宜调绿绮琴。  
落日鲜云偏聚散，可能知我独伤心。  
  
卷751_18  【赠王贞素先生】徐铉  
先生尝已佩真形，绀发朱颜骨气清。道秘未传鸿宝术，  
院深时听步虚声。辽东几度悲城郭，吴市终应变姓名。  
三十六天皆有籍，他年何处问归程。  
  
卷751_19  【春夜月】徐铉  
幽人春望本多情，况是花繁月正明。  
竟夕无言亦无寐，绕阶芳草影随行。  
  
卷751_20  【爱敬寺有老僧尝游长安言秦雍间事历历可听…示同行客】徐铉  
白首栖禅者，尝谈灞浐游。能令过江客，偏起失乡愁。  
室倚桃花崦，门临杜若洲。城中无此景，将子剩淹留。  
  
卷751_21  【游蒋山题辛夷花寄陈奉礼（本约陈同游，不至）】徐铉  
今岁游山已恨迟，山中仍喜见辛夷。簪缨且免全为累，  
桃李犹堪别作期。晴后日高偏照灼，晚来风急渐离披。  
山郎不作同行伴，折得何由寄所思。  
  
卷751_22  【和殷舍人萧员外春雪】徐铉  
万里春阴乍履端，广庭风起玉尘干。梅花岭上连天白，  
蕙草阶前特地寒。晴去便为经岁别，兴来何惜彻宵看。  
此时鸳侣皆闲暇，赠答诗成禁漏残。  
  
卷751_23  【寄蕲州高郎中】徐铉  
贾傅栖迟楚泽东，兰皋三度换秋风。纷纷世事来无尽，  
黯黯离魂去不通，直道未能胜社鼠，孤飞徒自叹冥鸿。  
知君多少思乡恨，并在山城一笛中。  
  
卷751_24  【寄和州韩舍人】徐铉  
急景駸駸度，遥怀处处生。风头乍寒暖，天色半阴晴。  
久别魂空断，终年道不行。殷勤云上雁，为过历阳城。  
  
卷751_25  【从兄龙武将军没于边戍，过旧营宅作】徐铉  
前年都尉没边城，帐下何人领旧兵。徼外瘴烟沉鼓角，  
山前秋日照铭旌。笙歌却返乌衣巷，部曲皆还细柳营。  
今日园林过寒食，马蹄犹拟入门行。  
  
卷751_26  【景阳台怀古】徐铉  
后主忘家不悔，江南异代长春。  
今日景阳台上，闲人何用伤神。  
  
卷751_27  【春分日】徐铉  
仲春初四日，春色正中分。绿野徘徊月，晴天断续云。  
燕飞犹个个，花落已纷纷。思妇高楼晚，歌声不可闻。  
  
卷751_28  【寄驾部郎中（瞻）】徐铉  
贱子乖慵性，频为省直牵。交亲每相见，多在相门前。  
君独疏名路，为郎过十年。炎风久成别，南望思悠然。  
  
卷751_29  【和王庶子寄题兄长建州廉使新亭】徐铉  
谢守高斋结构新，一方风景万家情。群贤讵减山阴会，  
远俗初闻正始声。水槛片云长不去，讼庭纤草转应生。  
阿连诗句偏多思，遥想池塘昼梦成。  
  
卷751_30  【谢文靖墓下作（时闽岭用师，契丹陷梁宋）】徐铉  
越徼稽天讨，周京乱虏尘。苍生何可奈，江表更无人。  
岂惮寻荒垄，犹思认后身。春风白杨里，独步泪沾巾。  

## 全唐诗(下)　卷七百五十二

卷752_1  【观人读《春秋》】徐铉  
日觉儒风薄，谁将霸道羞。乱臣无所惧，何用读春秋。  
  
卷752_2  【秋日雨中与萧赞善访殷舍人于翰林座中作】徐铉  
野出西垣步步迟，秋光如水雨如丝。铜龙楼下逢闲客，  
红药阶前访旧知。乱点乍滋承露处，碎声因想滴蓬时。  
银台钥入须归去，不惜馀欢尽酒卮。  
  
卷752_3  【送和州张员外为江都令】徐铉  
经年相望隔重湖，一旦相逢在上都。塞诏官班聊慰否，  
埋轮意气尚存无。由来圣代怜才子，始觉清风激懦夫。  
若向西冈寻胜赏，旧题名处为踌躇。  
  
卷752_4  【和明道人宿山寺】徐铉  
闻道经行处，山前与水阳。磬声深小院，灯影迥高房。  
落宿依楼角，归云拥殿廊。羡师闲未得，早起逐班行。  
  
卷752_5  【晚归】徐铉  
暑服道情出，烟街薄暮还。风清飘短袂，马健弄连环。  
水静闻归橹，霞明见远山。过从本无事，从此涉旬间。  
  
卷752_6  【月真歌】徐铉  
扬州胜地多丽人，其间丽者名月真。月真初年十四五，  
能弹琵琶善歌舞。风前弱柳一枝春，花里娇莺百般语。  
扬州帝京多名贤，其间贤者殷德川。德川初秉纶闱笔，  
职近名高常罕出。花前月下或游从，一见月真如旧识。  
闲庭深院资贤宅，宅门严峻无凡客。垂帘偶坐唯月真，  
调弄琵琶郎为拍。殷郎一旦过江去，镜中懒作孤鸾舞。  
朝云暮雨镇相随，石头城下还相遇。二月三月江南春，  
满城濛濛起香尘。隔墙试听歌一曲，乃是资贤宅里人。  
绿窗绣幌天将晓，残烛依依香袅袅。离肠却恨苦多情，  
软障薰笼空悄悄。殷郎去冬入翰林，九霄官署转深沉。  
人间想望不可见，唯向月真存旧心。我惭闒茸何为者，  
长感馀光每相假。陋巷萧条正掩扉，相携访我衡茅下。  
我本山人愚且贞，歌筵歌席常无情。自从一见月真后，  
至今赢得颠狂名。殷郎月真听我语，少壮光阴能几许。  
良辰美景数追随，莫教长说相思苦。  
  
卷752_7  【走笔送义兴令赵宣辅】徐铉  
闻君孤棹泛荆谿，陇首云随别恨飞。  
杜牧旧居凭买取，他年藜杖愿同归。  
  
卷752_8  【天阙山绝句】徐铉  
散诞爱山客，凄凉怀古心。寒风天阙晚，尽日倚轩吟。  
  
卷752_9  【除夜】徐铉  
寒灯耿耿漏迟迟，送故迎新了不欺。往事并随残历日，  
春风宁识旧容仪。预惭岁酒难先饮，更对乡傩羡小儿。  
吟罢明朝赠知己，便须题作去年诗。  
  
卷752_10  【寄钟谟】徐铉  
看看潘鬓二毛生，昨日林梢又转莺。欲对春风忘世虑，  
敢言尊酒召时英。假中西阁应无事，筵上南威幸有情。  
不得车公终不乐，已教红袖出门迎。  
  
卷752_11  【正初答钟郎中见招】徐铉  
高斋迟景雪初晴，风拂乔枝待早莺。南省郎官名籍籍，  
东邻妓女字英英。流年倏忽成陈事，春物依稀有旧情。  
新岁相思自过访，不烦虚左远相迎。  
  
卷752_12  【闻雁寄故人】徐铉  
久作他乡客，深惭薄宦非。不知云上雁，何得每年归。  
夜静声弥怨，天空影更微。往年离别泪，今夕重沾衣。  
  
卷752_13  【江舍人宅筵上有妓唱和州韩舍人歌辞，因以寄】徐铉  
良宵丝竹偶成欢，中有佳人俯翠鬟。白雪飘飖传乐府，  
阮郎憔悴在人间。清风朗月长相忆，佩蕙纫兰早晚还。  
深夜酒空筵欲散，向隅惆怅鬓堪斑。  
  
卷752_14  【寒食日作】徐铉  
厨冷烟初禁，门闲日更斜。东风不好事，吹落满庭花。  
过社纷纷燕，新晴淡淡霞。京都盛游观，谁访子云家。  
  
卷752_15  【贺殷游二舍人入翰林、江给事拜中丞】徐铉  
清晨待漏独徘徊，霄汉悬心不易裁。阁老深严归翰苑，  
夕郎威望拜霜台。青绫对覆蓬壶晚，赤棒前驱道路开。  
犹有西垣厅记在，莫忘同草紫泥来。  
  
卷752_16  【欧阳太监雨中视决堤因堕水明日见于省中因戏之】徐铉  
闻道张晨盖，徘徊石首东。濬川非伯禹，落水异三公。  
衣湿仍愁雨，冠欹更怯风。今朝复相见，疑是葛仙翁。  
  
卷752_17  【送吴郎中为宣州推官知泾县】徐铉  
征虏亭边月，鸡鸣伴客行。可怜何水部，今事谢宣城。  
风物聊供赏，班资莫系情。同心不同载，留滞为浮名。  
  
卷752_18  【寄舒州杜员外】徐铉  
信到得君书，知君已下车。粉闱情在否，莲幕兴何如。  
人望征贤入，余思从子居。灊山真隐地，凭为卜茅庐。  
  
卷752_19  【九月十一日寄陈郎中】徐铉  
我多吏事君多病，寂绝过从又几旬。  
前日龙山烟景好，风前落帽是何人。  
  
卷752_20  【和司门郎中陈彦】徐铉  
衡门寂寂逢迎少，不见仙郎向五旬。  
莫问龙山前日事，菊花开却为闲人。  
  
卷752_21  【赋得捣衣】徐铉  
江上多离别，居人夜捣衣。拂砧知露滴，促杵恐霜飞。  
漏转声频断，愁多力自微。裁缝依梦见，腰带定应非。  
  
卷752_22  【九月三十夜雨寄故人】徐铉  
独听空阶雨，方知秋事悲。寂寥旬假日，萧飒夜长时。  
别念纷纷起，寒更故故迟。情人如不醉，定是两相思。  
  
卷752_23  【寄抚州钟郎中（时王师败绩于闽中，谟在建州）】徐铉  
去载分襟后，寻闻在建安。封疆正多事，尊俎若为欢。  
都护空遗镞，明君欲舞干。绕朝时不用，非是杀身难。  
  
卷752_24  【送欧阳太监游庐山】徐铉  
家家门外庐山路，唯有夫君乞假游。案牍乍抛公署晚，  
林泉已近暑天秋。海潮尽处逢陶石，江月圆时上庾楼。  
此去萧然好长往，人间何事不悠悠。  
  
卷752_25  【立秋后一日与朱舍人同直】徐铉  
一宿秋风未觉凉，数声宫漏日犹长。  
林泉无计消残暑，虚向华池费稻粱。  
  
卷752_26  【赋得霍将军辞第】徐铉  
汉将承恩久，图勋肯顾私。匈奴犹未灭，安用以家为。  
郢匠虽闻诏，衡门竟不移。宁烦张老颂，无待晏婴辞。  
甲乙人徒费，亲邻我自持。悠悠千载下，长作帅臣师。  
  
卷752_27  【和元帅书记萧郎中观习水师】徐铉  
元帅楼船出治兵，落星山外火旗明。千帆日助江陵势，  
万里风驰下濑声。杀气晓严波上鹢，凯歌遥骇海边鲸。  
仲宣一作从军咏，回顾儒衣自不平。  
  
卷752_28  【秋日卢龙村舍】徐铉  
置却人间事，闲从野老游。树声村店晚，草色古城秋。  
独鸟飞天外，闲云度陇头。姓名君莫问，山木与虚舟。  
  
卷752_29  【和萧郎中小雪日作】徐铉  
征西府里日西斜，独试新炉自煮茶。篱菊尽来低覆水，  
塞鸿飞去远连霞。寂寥小雪闲中过，斑驳轻霜鬓上加。  
算得流年无奈处，莫将诗句祝苍华。  
  
卷752_30  【中书相公谿亭闲宴依韵（李建勋）】徐铉  
雨霁秋光晚，亭虚野兴回。沙鸥掠岸去，溪水上阶来。  
客傲风欹帻，筵香菊在杯。东山长许醉，何事忆天台。  
  
卷752_31  【寄饶州王郎中效李白体】徐铉  
珍重王光嗣，交情尚在不。芜城连宅住，楚塞并车游。  
别后官三改，年来岁六周。银钩无一字，何以缓离愁。  
  
卷752_32  【寄歙州吕判官】徐铉  
任公郡占好山川，溪水萦回路屈盘。南国自来推胜境，  
故人此地作郎官。风光适意须留恋，禄秩资贫且喜欢。  
莫忆班行重回首，是非多处是长安。  
  
卷752_33  【宣威苗将军贬官后重经故宅】徐铉  
蒋山南望近西坊，亭馆依然锁院墙。天子未尝过细柳，  
将军寻已戍敦煌。欹倾怪石山无色，零落圆荷水不香。  
为将为儒皆寂寞，门前愁杀马中郎。  
  
卷752_34  【附池州薛郎中书因寄歙州张员外】徐铉  
新安从事旧台郎，直气多才不可忘。一旦江山驰别梦，  
几年簪绂共周行。岐分出处何方是，情共穷通此义长。  
因附邻州寄消息，接舆今日信为狂。  
  
卷752_35  【寄江都路员外】徐铉  
吾兄失意在东都，闻说襟怀任所如。已纵乖慵为傲吏，  
有何关键制豪胥。县斋晓闭多移病，南亩秋荒忆遂初。  
知道故人相忆否，嵇康不得懒修书。  
  
卷752_36  【张员外好茅山风景，求为句容令，作此送】徐铉  
句曲山前县，依依数舍程。还同适勾漏，非是厌承明。  
柳谷供诗景，华阳契道情。金门容傲吏，官满且还城。  
  
卷752_37  【送应之道人归江西】徐铉  
曾骑竹马傍洪厓，二十馀年变物华。客梦等闲过驿阁，  
归帆遥羡指龙沙。名垂小篆矜垂露，诗作吴吟对绮霞。  
岁暮定知回未得，信来凭为寄梅花。  
  
卷752_38  【送元帅书记高郎中出为婺源建威军使】徐铉  
寒风萧瑟楚江南，记室戎装挂锦帆。倚马未曾妨笑傲，  
斩牲先要厉威严。危言昔日尝无隐，壮节今来信不凡。  
惟有杯盘思上国，酒醪甜淡菜蔬甘。  
  
卷752_39  【游方山宿李道士房】徐铉  
从来未面李先生，借我西窗卧月明。  
二十三家同愿识，素骡何日暂还城。  
  
卷752_40  【题画石山】徐铉  
彼美巉岩石，谁施黼藻功。回岩明照地，绝壁烂临空。  
锦段鲜须濯，罗屏展易穷。不因秋藓绿，非假晚霞红。  
羽客藏书洞，樵人取箭风。灵踪理难问，仙路去何通。  
返驾归尘里，留情向此中。回瞻画图畔，遥羡面山翁。  
  
卷752_41  【临石步港】徐铉  
埼岸堕萦带，微风起细涟。绿阴三月后，倒影乱峰前。  
吹浪游鳞小，黏苔碎石圆。会将腰下组，换取钓鱼船。  
  
卷752_42  【病题二首】徐铉  
性灵慵懒百无能，唯被朝参遣夙兴。圣主优容恩未答，  
丹经疏阔病相陵。脾伤对客偏愁酒，眼暗看书每愧灯。  
进与时乖不知退，可怜身计谩腾腾。  
人间多事本难论，况是人间懒慢人。不解养生何怪病，  
已能知命敢辞贫。向空咄咄烦书字，举世滔滔莫问津。  
金马门前君识否，东方曼倩是前身。  
  
卷752_43  【寄江州萧给事】徐铉  
夕郎忧国不忧身，今向天涯作逐臣。魂梦暗驰龙阙曙，  
啸吟闲绕虎谿春。朝车载酒过山寺，谏纸题诗寄野人。  
惆怅懦夫何足道，自离群后已同尘。  
  
卷752_44  【和江州江中丞见寄】徐铉  
贾傅南迁久，江关道路遥。北来空见雁，西去不如潮。  
鼠穴依城社，鸿飞在泬寥。高低各有处，不拟更相招。  
  
卷752_45  【和钟郎中送朱先辈还京垂寄】徐铉  
分司洗马无人问，辞客殷勤辍棹歌。苍藓满庭行径小，  
高梧临槛雨声多。春愁尽付千杯酒，乡思遥闻一曲歌。  
且共胜游消永日，西冈风物近如何。  
  
卷752_46  【送郝郎中为浙西判官】徐铉  
大藩从事本优贤，幕府仍当北固前。花绕楼台山倚郭，  
寺临江海水连天。恐君到即忘归日，忆我游曾历二年。  
若许他时作闲伴，殷勤为买钓鱼船。  
  
卷752_47  【翰林游舍人清明日入院中途见过余明日…因寄游君】徐铉  
榆柳开新焰，梨花发故枝。辎輧隘城市，圭组坐曹司。  
独对芝泥检，遥怜白马儿。禁林还视草，气味两相知。  
  
卷752_48  【陪王庶子游后湖涵虚阁（东宫园）】徐铉  
悬圃清虚乍过秋，看山寻水上兹楼。轻鸥的的飞难没，  
红叶纷纷晚更稠。风卷微云分远岫，浪摇晴日照中洲。  
跻攀况有承华客，如在南皮奉胜游。  
  
卷752_49  【柳枝辞十二首】徐铉  
把酒凭君唱柳枝，也从丝管递相随。  
逢春只合朝朝醉，记取秋风落叶时。  
南园日暮起春风，吹散杨花雪满空。  
不惜杨花飞也得，愁君老尽脸边红。  
陌上朱门柳映花，帘钩半卷绿阴斜。  
凭郎暂驻青骢马，此是钱塘小小家。  
夹岸朱栏柳映楼，绿波平幔带花流。  
歌声不出长条密，忽地风回见彩舟。  
老大逢春总恨春，绿杨阴里最愁人。  
旧游一别无因见，嫩叶如眉处处新。  
濛濛堤畔柳含烟，疑是阳和二月天。  
醉里不知时节改，漫随儿女打秋千。  
水阁春来乍减寒，晓妆初罢倚栏干。  
长条乱拂春波动，不许佳人照影看。  
柳岸烟昏醉里归，不知深处有芳菲。  
重来已见花飘尽，唯有黄莺啭树飞。  
此去仙源不是遥，垂杨深处有朱桥。  
共君同过朱桥去，索映垂杨听洞箫。  
暂别扬州十度春，不知光景属何人。  
一帆归客千条柳，肠断东风扬子津。  
仙乐春来按舞腰，清声偏似傍娇饶。  
应缘莺舌多情赖，长向双成说翠条。  
凤笙临槛不能吹，舞袖当筵亦自疑。  
唯有美人多意绪，解依芳态画双眉。  
  
卷752_50  【贬官泰州出城作】徐铉  
浮名浮利信悠悠，四海干戈痛主忧。三谏不从为逐客，  
一身无累似虚舟。满朝权贵皆曾忤，绕郭林泉已遍游。  
惟有恋恩终不改，半程犹自望城楼。  
  
卷752_51  【过江】徐铉  
别路知何极，离肠有所思。登舻望城远，摇橹过江迟。  
断岸烟中失，长天水际垂。此心非橘柚，不为两乡移。  
  
卷752_52  【经东都太子桥】徐铉  
纶闱放逐知何道，桂苑风流且暂归。  
莫问升迁桥上客，身谋疏拙旧心违。  

## 全唐诗(下)　卷七百五十三

卷753_1  【赠维扬故人】徐铉  
东京少长认维桑，书剑谁教入帝乡。一事无成空放逐，  
故人相见重凄凉。楼台寂寞官河晚，人物稀疏驿路长。  
莫怪临风惆怅久，十年春色忆维扬。  
  
卷753_2  【泰州道中却寄东京故人】徐铉  
风紧雨凄凄，川回岸渐低。吴州林外近，隋苑雾中迷。  
聚散纷如此，悲欢岂易齐。料君残酒醒，还听子规啼。  
  
卷753_3  【得浙西郝判官书未及报闻燕王移镇京口…田书记消息】徐铉  
秋风海上久离居，曾得刘公一纸书。淡水心情长若此，  
银钩踪迹更无如。尝忧座侧飞鸮鸟，未暇江中觅鲤鱼。  
今日京吴建朱邸，问君谁共曳长裾。  
  
卷753_4  【赠陶使君求梨】徐铉  
昨宵宴罢醉如泥，惟忆张公大谷梨。白玉花繁曾缀处，  
黄金色嫩乍成时。冷侵肺腑醒偏早，香惹衣襟歇倍迟。  
今旦中山方酒渴，唯应此物最相宜。  
  
卷753_5  【陈觉放还至泰州，以诗见寄，作此答之】徐铉  
朱云曾为汉家忧，不怕交亲作世仇。壮气未平空咄咄，  
狂言无验信悠悠。今朝我作伤弓鸟，却羡君为不系舟。  
劳寄新诗平宿憾，此生心气贯清秋。  
  
卷753_6  【王三十七自京垂访，作此送之】徐铉  
失乡迁客在天涯，门掩苔垣向水斜。只就鳞鸿求远信，  
敢言车马访贫家。烟生柳岸将垂缕，雪压梅园半是花。  
惆怅明朝尊酒散，梦魂相送到京华。  
  
卷753_7  【陶使君挽歌二首】徐铉  
太守今何在，行春去不归。筵空收管吹，郊迥俨骖騑。  
营外星才落，园中露已稀。伤心梁上燕，犹解向人飞。  
始忆花前宴，笙歌醉夕阳。那堪城外送，哀挽逐归艎。  
铃阁朝犹闭，风亭日已荒。唯馀迁客泪，沾洒后池傍。  
  
卷753_8  【雪中作】徐铉  
赋分多情客，经年去国心。疏钟寒郭晚，密雪水亭深。  
影迥鸿投渚，声愁雀噪林。他乡一尊酒，独坐不成斟。  
  
卷753_9  【赋得风光草际浮】徐铉  
宿露依芳草，春郊古陌旁。风轻不尽偃，日早未晞阳。  
耿耿依平远，离离入望长。映空无定彩，飘径有馀光。  
飐若荷珠乱，纷如爝火飏。诗人多感物，凝思绕池塘。  
  
卷753_10  【寒食成判官垂访因赠】徐铉  
常年寒食在京华，今岁清明在海涯。远巷蹋歌深夜月，  
隔墙吹管数枝花。鸳鸾得路音尘阔，鸿雁分飞道里赊。  
不是多情成二十，断无人解访贫家。  
  
卷753_11  【送客至城西，望图山，因寄浙西府中】徐铉  
牧叟邹生笑语同，莫嗟江上听秋风。  
君看逐客思乡处，犹在图山更向东。  
  
卷753_12  【送写真成处士入京】徐铉  
传神踪迹本来高，泽畔形容愧彩毫。  
京邑功臣多伫望，凌烟阁上莫辞劳。  
  
卷753_13  【九日雨中】徐铉  
茱萸房重雨霏微，去国逢秋此恨稀。目极暂登台上望，  
心遥长向梦中归。荃蘪路远愁霜早，兄弟乡遥羡雁飞。  
唯有多情一枝菊，满杯颜色自依依。  
  
卷753_14  【寄外甥苗武仲】徐铉  
放逐今来涨海边，亲情多在凤台前。且将聚散为闲事，  
须信华枯是偶然。蝉噪疏林村倚郭，鸟飞残照水连天。  
此中唯欠韩康伯，共对秋风咏数篇。  
  
卷753_15  【寄从兄宪兼示二弟】徐铉  
别路吴将楚，离忧弟与兄。断云惊晚吹，秋色满孤城。  
信远鸿初下，乡遥月共明。一枝栖未稳，回首望三京。  
  
卷753_16  【附书与钟郎中因寄京妓越宾】徐铉  
暮春桥下手封书，寄向江南问越姑。  
不道诸郎少欢笑，经年相别忆侬无。  
  
卷753_17  【代钟答】徐铉  
一幅轻绡寄海滨，越姑长感昔时恩。  
欲知别后情多少，点点凭君看泪痕。  
  
卷753_18  【亚元舍人不替深知猥贻佳作三篇清绝不敢轻…庶资一笑耳】徐铉  
海陵城里春正月，海畔朝阳照残雪。城中有客独登楼，  
遥望天边白银阙。白银阙下何英英，雕鞍绣毂趋承明。  
阊门晓辟旌旗影，玉墀风细佩环声。此处追飞皆俊彦，  
当年何事容疵贱。怀铅昼坐紫微宫，焚香夜直明光殿。  
王言简静官司闲，朋好殷勤多往还。新亭风景如东洛，  
邙岭林泉似北山。光阴暗度杯盂里，职业未妨谈笑间。  
有时邀宾复携妓，造门不问都非是。酣歌叫笑惊四邻，  
赋笔纵横动千字。任他银箭转更筹，不怕金吾司夜吏。  
可怜诸贵贤且才，时情物望两无猜。伊余独禀狂狷性，  
褊量多言仍薄命。吞舟可漏岂无恩，负乘自贻非不幸。  
一朝削迹为迁客，旦暮青云千里隔。离鸿别雁各分飞，  
折柳攀花两无色。卢龙渡口问迷津，瓜步山前送暮春。  
白沙江上曾行路，青林花落何纷纷。汉皇昔幸回中道，  
极目牛羊卧芳草。旧宅重游尽隙荒，故人相见多衰老。  
禅智寺，山光桥，风瑟瑟兮雨萧萧。行杯已醒残梦断，  
征途未极离魂消。海陵郡中陶太守，相逢本是随行旧。  
乍申拜起已开眉，却问辛勤还执手。精庐水榭最清幽，  
一税征车聊驻留。闭门思过谢来客，知恩省分宽离忧。  
郡斋胜境有后池，山亭菌阁互参差。有时虚左来相召，  
举白飞觞任所为。多才太守能挝鼓，醉送金船间歌舞。  
酒酣耳热眼生花，暂似京华欢会处。归来旅馆还端居，  
清风朗月夜窗虚。駸駸流景岁云暮，天涯望断故人书。  
春来凭槛方叹息，仰头忽见南来翼。足系红笺堕我前，  
引颈长鸣如有言。开缄试读相思字，乃是多情乔亚元。  
短韵三篇皆丽绝，小梅寄意情偏切。金兰投分一何坚，  
银钩置袖终难灭。醉后狂言何足奇，感君知己不相遗。  
长卿曾作美人赋，玄成今有责躬诗。报章欲托还京信，  
笔拙纸穷情未尽。珍重芸香陈子乔，亦解贻书远相问。  
宁须买药疗羁愁，只恨无书消鄙吝。游处当时靡不同，  
欢娱今日两成空。天子尚应怜贾谊，时人未要嘲扬雄。  
曲终笔阁缄封已，翩翩驿骑行尘起。寄向中朝谢故人，  
为说相思意如此。  
  
卷753_19  【送蒯司录归京（亮）】徐铉  
早年闻有蒯先生，二十馀年道不行。抵掌曾论天下事，  
折腰犹悟俗人情。老还上国欢娱少，贫聚归资结束轻。  
迁客临流倍惆怅，冷风黄叶满山城。  
  
卷753_20  【闻查建州陷贼寄钟郎中（谟即查从事也）】徐铉  
闻道将军轻壮图，螺江城下委犀渠。旌旗零落沉荒服，  
簪履萧条返故居。皓首应全苏武节，故人谁得李陵书。  
自怜放逐无长策，空使卢谌泪满裾。  
  
卷753_21  【还过东都，留守周公筵上赠座客】徐铉  
贾生三载在长沙，故友相思道路赊。已分终年甘寂寞，  
岂知今日返京华。麟符上相恩偏厚，隋苑留欢日欲斜。  
明旦江头倍惆怅，远山芳草映残霞。  
  
卷753_22  【送杨郎中唐员外奉使湖南】徐铉  
江边微雨柳条新，握节含香二使臣。两绶对悬云梦日，  
方舟齐泛洞庭春。今朝草木逢新律，昨日山川满战尘。  
同是多情怀古客，不妨为赋吊灵均。  
  
卷753_23  【表弟包颖见寄（此子侍亲在饶州，累年卧疾）】徐铉  
常思帝里奉交亲，别后光阴屈指频。兰佩却归纶阁下，  
荆枝犹寄楚江滨。十程山水劳幽梦，满院烟花醉别人。  
料得此生强健在，会须重赏昔年春。  
  
卷753_24  【寄萧给事（萧江西致仕）】徐铉  
危言危行古时人，归向西山卧白云。买宅尚寻徐处士，  
餐霞终访许真君。容颜别后应如故，诗咏年来更不闻。  
今日城中春又至，落梅愁绪共纷纷。  
  
卷753_25  【赋石奉送钟德林少尹员外】徐铉  
我爱他山石，中含绝代珍。烟披寒落落，沙浅静磷磷。  
翠色辞文陛，清声出泗滨。扁舟载归去，知是泛槎人。  

## 全唐诗(下)　卷七百五十四

卷754_1  【赠泰州掾令狐克己（文公曾孙）】徐铉  
念子才多命且奇，乱中抛掷少年时。深藏七泽衣如雪，  
却见中朝鬓似丝。旧德在人终远大，扁舟为吏莫推辞。  
孤芳自爱凌霜处，咏取文公白菊诗。  
  
卷754_2  【送荻栽与秀才朱观】徐铉  
羡子清吟处，茅斋面碧流。解憎莲艳俗，唯欠荻花幽。  
鹭立低枝晚，风惊折叶秋。赠君须种取，不必树忘忧。  
  
卷754_3  【使浙西先寄献燕王侍中】徐铉  
京江风静喜乘流，极目遥瞻万岁楼。喜气茏葱甘露晚，  
水烟波淡海门秋。五年不见鸾台长，明日将陪兔苑游。  
欲问平台门下吏，相君还许吐茵不。  
  
卷754_4  【常州驿中喜雨】徐铉  
飒飒旱天雨，凉风一夕回。远寻南亩去，细入驿亭来。  
蓑唱牛初牧，渔歌棹正开。盈庭顿无事，归思酌金罍。  
  
卷754_5  【驿中七夕】徐铉  
七夕雨初霁，行人正忆家。江天望河汉，水馆折莲花。  
独坐凉何甚，微吟月易斜。今年不乞巧，钝拙转堪嗟。  
  
卷754_6  【赠浙西顾推官】徐铉  
盛府宾寮八十馀，闭门高卧兴无如。梁王苑里相逢早，  
润浦城中得信疏。狼藉杯盘重会面，风流才调一如初。  
愿君百岁犹强健，他日相寻隐士庐。  
  
卷754_7  【赠浙西妓亚仙（筵上作）】徐铉  
翠黛嚬如怨，朱颜醉更春。占将南国貌，恼杀别家人。  
粉汗沾巡盏，花钿逐舞茵。明朝绮窗下，离恨两殷勤。  
  
卷754_8  【回至瓜洲献侍中】徐铉  
紫微垣里旧宾从，来向吴门谒府公。奉使谬持严助节，  
登门初识鲁王宫。笙歌隐隐违离后，烟水茫茫怅望中。  
日暮瓜洲江北岸，两行清泪滴西风。  
  
卷754_9  【邵伯埭下寄高邮陈郎中】徐铉  
故人相别动经年，候馆相逢倍惨然。顾我饮冰难辍棹，  
感君扶病为开筵。河湾水浅翘秋鹭，柳岸风微噪暮蝉。  
欲识酒醒魂断处，谢公祠畔客亭前。  
  
卷754_10  【谪居舒州，累得韩高二舍人书，作此寄之】徐铉  
三峰烟霭碧临溪，中有骚人理钓丝。会友少于分袂日，  
谪居多却在朝时。丹心历历吾终信，俗虑悠悠尔不知。  
珍重韩君与高子，殷勤书札寄相思。  
  
卷754_11  【和张先辈见寄二首】徐铉  
去国离群掷岁华，病容憔悴愧丹砂。溪连舍下衣长润，  
山带城边日易斜。几处垂钩依野岸，有时披褐到邻家。  
故人书札频相慰，谁道西京道路赊。  
清时沦放在山州，邛竹纱巾处处游。野日苍茫悲鵩舍，  
水风阴湿弊貂裘。鸡鸣候旦宁辞晦，松节凌霜几换秋。  
两首新诗千里道，感君情分独知丘。  
  
卷754_12  【印秀才至舒州见寻，别后寄诗依韵和】徐铉  
羁游白社身虽屈，高步辞场道不卑。投分共为知我者，  
相寻多愧谪居时。离怀耿耿年来梦，厚意勤勤别后诗。  
今日溪边正相忆，雪晴山秀柳丝垂。  
  
卷754_13  【行园树】徐铉  
松节凌霜久，蓬根逐吹频。群生各有性，桃李但争春。  
  
卷754_14  【题雷公井】徐铉  
掩霭愚公谷，萧寥羽客家。俗人知处所，应为有桃花。  
  
卷754_15  【送彭秀才】徐铉  
贾生去国已三年，短褐闲行皖水边。尽日野云生舍下，  
有时京信到门前。无人与和投湘赋，愧子来浮访戴船。  
满袖新诗好回去，莫随骚客醉林泉。  
  
卷754_16  【移饶州别周使君】徐铉  
正怜东道感贤侯，何幸南冠脱楚囚。睆伯台前收别宴，  
乔公亭下舣行舟。四年去国身将老，百郡征兵主尚忧。  
更向鄱阳湖上去，青衫憔悴泪交流。  
  
卷754_17  【避难东归，依韵和黄秀才见寄】徐铉  
戚戚逢人问所之，东流相送向京畿。自甘逐客纫兰佩，  
不料平民著战衣。树带荒村春冷落，江澄霁色雾霏微。  
时危道丧无才术，空手徘徊不忍归。  
  
卷754_18  【酬郭先辈】徐铉  
太原郭夫子，行高文炳蔚。弱龄负世誉，一举游月窟。  
仙籍第三人，时人故称屈。昔余吏西省，倾盖名籍籍。  
及我窜群舒，向风心郁郁。归来暮江上，云雾一披拂。  
雷雨不下施，犹作池中物。念君介然气，感时思奋发。  
示我数篇文，与古争驰突。彩褥粲英华，理深刮肌骨。  
古诗尤精奥，史论皆宏拔。举此措诸民，何忧民不活。  
吁嗟吾道薄，与世长迂阔。顾我徒有心，数奇身正绌。  
论兵属少年，经国须儒术。夫子无自轻，苍生正愁疾。  
  
卷754_19  【和集贤钟郎中】徐铉  
石渠册府神仙署，当用明朝第一人。腰下别悬新印绶，  
座中皆是故交亲。龙池树色供清景，浴殿香风接近邻。  
从此翻飞应更远，遍寻三十六天春。  
  
卷754_20  【送刘山阳】徐铉  
旧族知名士，朱衣宰楚城。所嗟吾道薄，岂是主恩轻。  
战鼓何时息，儒冠独自行。此心多感激，相送若为情。  
  
卷754_21  【题伏龟山北隅】徐铉  
兹山信岑寂，阴崖积苍翠。水石何必多，宛有千岩意。  
孰知近人境，旦暮含佳气。池影摇轻风，林光澹新霁。  
支颐藉芳草，自足忘世事。未得归去来，聊为宴居地。  
  
卷754_22  【送黄梅江明府】徐铉  
封疆多难正经纶，台阁如何不用君。江上又劳为小邑，  
箧中徒自有雄文。书生胆气人谁信，远俗歌谣主不闻。  
一首新诗无限意，再三吟味向秋云。  
  
卷754_23  【咏梅子真送郭先辈】徐铉  
忠臣本爱君，仁人本爱民。宁知贵与贱，岂计名与身。  
梅生为一尉，献疏来君门。君门深万里，金虎重千钧。  
向永且不用，况复论子真。拂衣遂长往，高节邈无邻。  
至今仙籍中，谓之梅真人。郭生负逸气，百代继遗尘。  
进退生自知，得丧吾不陈。斯民苟有幸，期子一朝伸。  
  
卷754_24  【和萧郎中午日见寄】徐铉  
细雨轻风采药时，褰帘隐几更何为。岂知泽畔纫兰客，  
来赴城中角黍期。多罪静思如剉蘖，赦书才听似含饴。  
谢公制胜常闲暇，愿接西州敌手棋。  
  
卷754_25  【送黄秀才姑孰辟命】徐铉  
世乱离情苦，家贫色养难。水云孤棹去，风雨暮春寒。  
幕府才方急，骚人泪未干。何时王道泰，万里看鹏抟。  
  
卷754_26  【送王四十五归东都】徐铉  
海内兵方起，离筵泪易垂。怜君负米去，惜此落花时。  
想忆看来信，相宽指后期。殷勤手中柳，此是向南枝。  
  
卷754_27  【和太常萧少卿近郊马上偶吟】徐铉  
田园经雨绿分畦，飞盖闲行九里堤。拂袖清风尘不起，  
满川芳草路如迷。林开始觉晴天迥，潮上初惊浦岸齐。  
怪得仙郎诗句好，断霞残照远山西。  
  
卷754_28  【又和】徐铉  
抱瓮何人灌药畦，金衔为尔驻平堤。村桥野店景无限，  
绿水晴天思欲迷。横笛乍随轻吹断，归帆疑与远山齐。  
凤城回望真堪画，万户千门蒋峤西。  
  
卷754_29  【抛球乐辞二首】徐铉  
歌舞送飞球，金觥碧玉筹。管弦桃李月，帘幕凤凰楼。  
一笑千场醉，浮生任白头。  
灼灼传花枝，纷纷度画旗。不知红烛下，照见彩球飞。  
借势因期克，巫山暮雨归。  
  
卷754_30  【离歌辞五首】徐铉  
莫折红芳树，但知尽意看。狂风幸无意，那忍折教残。  
朝日城南路，旌旗照绿芜。使君何处去，桑下觅罗敷。  
事与年俱往，情将分共深。莫惊容鬓改，只是旧时心。  
暂别劳相送，佳期愿莫违。朱颜不须老，留取待郎归。  
拂匣收珠佩，回灯拭薄妆。莫嫌春夜短，匹似楚襄王。  
  
卷754_31  【梦游三首】徐铉  
魂梦悠扬不奈何，夜来还在故人家。香濛蜡烛时时暗，  
户映屏风故故斜。檀的慢调银字管，云鬟低缀折枝花。  
天明又作人间别，洞口春深道路赊。  
绣幌银屏杳霭间，若非魂梦到应难。窗前人静偏宜夜，  
户内春浓不识寒。蘸甲递觞纤似玉，含词忍笑腻于檀。  
锦书若要知名字，满县花开不姓潘。  
南国佳人字玉儿，芙蓉双脸远山眉。仙郎有约长相忆，  
阿母何猜不得知。梦里行云还倏忽，暗中携手乍疑迟。  
因思别后闲窗下，织得回文几首诗。  
  
卷754_32  【和萧少卿见庆新居】徐铉  
湘浦怀沙已不疑，京城赐第岂前期。鼓声到晚知坊远，  
山色来多与静宜。簪屦尚应怜故物，稻粱空自愧华池。  
新诗问我偏饶思，还念鹪鹩得一枝。  
  
卷754_33  【又和】徐铉  
惊蓬偶驻知多幸，断雁重联惬素期。当户小山如旧识，  
上墙幽藓最相宜。清风不去因栽竹，隙地无多也凿池。  
更喜良邻有嘉树，绿阴分得近南枝。  
  
卷754_34  【送勋道人之建安】徐铉  
下国兵方起，君家义独闻。若为轻世利，归去卧溪云。  
挂席冲岚翠，携筇破藓纹。离情似霜叶，江上正纷纷。  
  
卷754_35  【送许郎中歙州判官兼黟县】徐铉  
尝闻黟县似桃源，况是优游冠玳筵。遗爱非遥应卧理，  
祖风犹在好寻仙。朝衣旧识熏香史，禄米初营种秫田。  
大抵宦游须自适，莫辞离别二三年。  
  
卷754_36  【送彭秀才南游】徐铉  
问君孤棹去何之，玉笥春风楚水西。山上断云分翠霭，  
林间晴雪入澄溪。琴心酒趣神相会，道士仙童手共携。  
他日时清更随计，莫如刘阮洞中迷。  
  
卷754_37  【和明上人除夜见寄】徐铉  
酌酒围炉久，愁襟默自增。长年逢岁暮，多病见兵兴。  
夜色开庭燎，寒威入砚冰。汤师无别念，吟坐一灯凝。  
  
卷754_38  【正初和鄂州边郎中见寄】徐铉  
潦倒含香客，凄凉赋鵩人。未能全卷舌，终拟学垂纶。  
故友暌离久，音书问讯频。相思俱老大，又见一年新。  
  
卷754_39  【送刘司直出宰】徐铉  
之子有雄文，风标秀不群。低飞从墨绶，逸志在青云。  
柳色临流动，春光到县分。贤人多静理，未爽醉醺醺。  
  
卷754_40  【送从兄赴临川幕】徐铉  
梁王籍宠就东藩，还召邹枚坐兔园。今日好论天下事，  
昔年同受主人恩。石头城下春潮满，金柅亭边绿树繁。  
唯有音书慰离别，一杯相送别无言。  
  
卷754_41  【送龚员外赴江州幕】徐铉  
烦君更上筑金台，世难民劳藉俊才。自有声名驰羽檄，  
不妨谈笑奉尊罍。元规楼迥清风满，匡俗山春画障开。  
莫忘故人离别恨，海潮回处寄书来。  
  
卷754_42  【送朱先辈尉庐陵】徐铉  
我重朱夫子，依然见古人。成名无愧色，得禄及慈亲。  
莫叹官资屈，宁论活计贫。平生心气在，终任静边尘。  
  
卷754_43  【送钟德林郎中学士赴东府诗　得酒】徐铉  
酌此杯中物，茱萸满把秋。今朝将送别，他日是忘忧。  
世乱方多事，年加易得愁。政成频一醉，亦未减风流。  

## 全唐诗(下)　卷七百五十五

卷755_1  【送陈先生之洪井寄萧少卿】徐铉  
闻君仙袂指洪厓，我忆情人别路赊。有欢娱游楚泽，  
更无书札到京华。云开驿阁连江静，春满西山倚汉斜。  
此处相逢应见问，为言搔首望龙沙。  
  
卷755_2  【送龚明府九江归宁】徐铉  
茂宰隳官去，扁舟著彩衣。湓城春酒熟，匡阜野花稀。  
解缆垂杨绿，开帆宿鹭飞。一朝吾道泰，还逐落潮归。  
  
卷755_3  【和江西萧少卿见寄二首】徐铉  
亡羊岐路愧司南，二纪穷通聚散三。老去何妨从笑傲，  
病来看欲懒朝参。离肠似线常忧断，世态如汤不可探。  
珍重加餐省思虑，时时斟酒压山岚。  
身遥上国三千里，名在朝中二十春。金印不须辞入幕，  
麻衣曾此叹迷津。卷舒由我真齐物，忧喜忘心即养神。  
世路风波自翻覆，虚舟无计得沉沦。  
  
卷755_4  【送薛少卿赴青阳】徐铉  
我爱陶靖节，吏隐从弦歌。我爱费征君，高卧归九华。  
清风激颓波，来者无以加。我志两不遂，漂沦浩无涯。  
数奇时且乱，此图今愈赊。贤哉薛夫子，高举凌晨霞。  
安民即是道，投足皆为家。功名与权位，悠悠何用夸。  
携朋出远郊，酌酒藉平沙。云收远天静，江阔片帆斜。  
离怀与企羡，南望长咨嗟。  
  
卷755_5  【送高起居之泾县】徐铉  
右史罢朝归，之官句水湄。别我行千里，送君倾一卮。  
酒罢长叹息，此叹君应悲。乱中吾道薄，卿族旧人稀。  
胡为佩铜墨，去此白玉墀。吏事岂所堪，民病何可医。  
藏用清其心，此外慎勿为。县郭有佳境，千峰溪水西。  
云树杳回合，岩峦互蔽亏。弹琴坐其中，世事吾不知。  
时时寄书札，以慰长相思。  
  
卷755_6  【宿茅山寄舍弟】徐铉  
茅许禀灵气，一家同上宾。仙山空有庙，举世更无人。  
独往诚违俗，浮名亦累真。当年各自勉，云洞镇长春。  
  
卷755_7  【晚憩白鹤庙寄句容张少府】徐铉  
日入林初静，山空暑更寒。泉鸣细岩窦，鹤唳眇云端。  
拂榻安棋局，焚香戴道冠。望君殊不见，终夕凭栏干。  
  
卷755_8  【题紫阳观】徐铉  
南朝名士富仙才，追步东卿遂不回。丹井自深桐暗老，  
祠宫长在鹤频来。岩边桂树攀仍倚，洞口桃花落复开。  
惆怅霓裳太平事，一函真迹锁昭台。  
  
卷755_9  【赠奚道士（含象）】徐铉  
先生曾有洞天期，犹傍天坛摘紫芝。处世自能心混沌，  
全真谁见德支离。玉霄尘闭人长在，全鼎功成俗未知。  
他日飙轮谒茅许，愿同鸡犬去相随。  
  
卷755_10  【题碧岩亭赠孙尊师】徐铉  
绝境何人识，高亭万象含。凭轩临树杪，送目极天南。  
积霭生泉洞，归云锁石龛。丹霞披翠巘，白鸟带晴岚。  
仙去留虚室，龙归涨碧潭。幽岩君独爱，玄味我曾耽。  
世上愁何限，人间事久谙。终须脱羁鞅，来此会空谈。  
  
卷755_11  【题白鹤庙】徐铉  
平生心事向玄关，一入仙乡似旧山。白鹤唳空晴眇眇，  
丹沙流涧暮潺潺。尝嗟多病嫌中药，拟问真经乞小还。  
满洞烟霞互陵乱，何峰台榭是萧闲。  
  
卷755_12  【步虚词五首】徐铉  
气为还元正，心由抱一灵。凝神归罔象，飞步入青冥。  
整服乘三素，旋纲蹑九星。琼章开后学，稽首奉真经。  
天帝黄金阙，真人紫锦书。霓裳纷蔽景，羽服迥凌虚。  
白鹤能为使，班麟解驾车。灵符终愿借，转共世情疏。  
圣主过幽谷，虚皇在蕊宫。五千宗物母，七字秘神童。  
世上金壶远，人间玉龠空。唯馀养身法，修此与天通。  
何处求玄解，人间有洞天。勤行皆是道，谪下尚为仙。  
蔽景乘朱凤，排虚驾紫烟。不嫌园吏傲，愿在玉宸前。  
三素霏霏远，盟威凛凛寒。火铃空灭没，星斗晓阑干。  
佩响流虚殿，炉烟在醮坛。萧寥不可极，骖驾上云端。  
  
卷755_13  【留题仙观】徐铉  
瑶坛醮罢晚云开，羽客分飞俗士回。  
为报移文不须勒，未曾游处待重来。  
  
卷755_14  【和陈洗马山庄新泉】徐铉  
已开山馆待抽簪，更要岩泉欲洗心。常被松声迷细韵，  
忽流花片落高岑。便疏浅濑穿莎径，始有清光映竹林。  
何日煎茶酝香酒，沙边同听暝猿吟。  
  
卷755_15  【奉和七夕应令】徐铉  
今宵星汉共晶光，应笑罗敷嫁侍郎。斗柄易倾离恨促，  
河流不尽后期长。静闻天籁疑鸣佩，醉折荷花想艳妆。  
谁见宣猷堂上宴，一篇清韵振金铛。  
  
卷755_16  【又和八日】徐铉  
微云疏雨淡新秋，晓梦依稀十二楼。故作别离应有以，  
拟延更漏共无由。那教人世长多恨，未必天仙不解愁。  
博望苑中残酒醒，香风佳气独迟留。  
  
卷755_17  【和印先辈及第后献座主朱舍人郊居之作】徐铉  
成名郊外掩柴扉，树影蝉声共息机。积雨暗封青藓径，  
好风轻透白綀衣。嘉鱼始赋人争诵，荆玉频收国自肥。  
独坐公厅正烦暑，喜吟新咏见玄微。  
  
卷755_18  【和致仕张尚书新创道院】徐铉  
梓泽成新致，金丹有旧情。挂冠朝睡足，隐几暮江清。  
药圃分轻绿，松窗起细声。养高宁厌病，默坐对诸生。  
  
卷755_19  【和尉迟赞善秋暮僻居】徐铉  
登高节物最堪怜，小岭疏林对槛前。轻吹断时云缥缈，  
夕阳明处水澄鲜。江城秋早催寒事，望苑朝稀足晏眠。  
庭有菊花尊有酒，若方陶令愧前贤。  
  
卷755_20  【和陈赞善致仕还京口】徐铉  
海门山下一渔舟，中有高人未白头。已驾安车归故里，  
尚通闺籍在龙楼。泉声漱玉窗前落，江色和烟槛外流。  
今日君臣厚终始，不须辛苦画双牛。  
  
卷755_21  【京使回自临川，得从兄书寄诗，依韵和】徐铉  
珍重还京使，殷勤话故人。别离长挂梦，宠禄不关身。  
趣向今成道，声华旧绝尘。莫嗟客鬓老，诗句逐时新。  
  
卷755_22  【陪郑王相公赋筵前垂冰，应教依韵】徐铉  
窗外虚明雪乍晴，檐前垂霤尽成冰。长廊瓦叠行行密，  
晚院风高寸寸增。玉指乍拈簪尚愧，金阶时坠磬难胜。  
晨餐堪醒曹参酒，自恨空肠病不能。  
  
卷755_23  【送礼部潘尚书致仕还建安】徐铉  
名遂功成累复轻，鲈鱼因起旧乡情。履声初下金华省，  
帆影看离石首城。化剑津头寻故老，同亭会上问仙卿。  
冥鸿高举真难事，相送何须泪满缨。  
  
卷755_24  【和尉迟赞善病中见寄】徐铉  
仙郎移病暑天过，却似冥鸿避罻罗。昼梦乍惊风动竹，  
夜吟时觉露沾莎。情亲稍喜贫居近，性懒犹嫌上直多。  
望苑恩深期勿药，青云岐路未蹉跎。  
  
卷755_25  【池州陈使君见示游齐山诗因寄】徐铉  
往岁曾游弄水亭，齐峰浓翠暮轩横。哀猿出槛心虽喜，  
伤鸟闻弦势易惊。病后簪缨殊寡兴，老来泉石倍关情。  
今朝池口风波静，遥贺山前有颂声。  
  
卷755_26  【再领制诰和王明府见贺】徐铉  
蹇步还依列宿边，拱辰重认旧云天。自嗟多难飘零困，  
不似当年胆气全。鸡树晚花疏向日，龙池轻浪细含烟。  
从来不解为身计，一叶悠悠任大川。  
  
卷755_27  【送高舍人使岭南】徐铉  
西掖官曹近，南溟道路遥。使星将渡汉，仙棹乍乘潮。  
柳映灵和折，梅依大庾飘。江帆风淅淅，山馆雨萧萧。  
陆贾真迂阔，终童久寂寥。送君何限意，把酒一长谣。  
  
卷755_28  【和王明府见寄】徐铉  
时情世难消吾道，薄宦流年危此身。莫叹京华同寂寞，  
曾经兵革共漂沦。对山开户唯求静，贳酒留宾不道贫。  
善政空多尚淹屈，不知谁是解忧民。  
  
卷755_29  【和方泰州见寄】徐铉  
逐客凄凄重入京，旧愁新恨两难胜。云收楚塞千山雪，  
风结秦淮一尺冰。置醴筵空情岂尽，投湘文就思如凝。  
更残月落知孤坐，遥望船窗一点星。  
  
卷755_30  【文献太子挽歌词五首】徐铉  
国有承祧重，人知秉哲尊。清风来望苑，遗烈在东藩。  
此日升缑岭，何因到寝门。天高不可问，烟霭共昏昏。  
夏启吾君子，周储上帝宾。音容一飘忽，功业自纷纶。  
露泣承华月，风惊丽正尘。空馀商岭客，行泪下宜春。  
出处成交让，经纶有大功。泪碑瓜步北，棠树蒜山东。  
百揆方时叙，重离遂不融。故臣偏感咽，曾是叹三穷。  
甲观光阴促，园陵天地长。箫笳咽无韵，宾御哭相将。  
盛烈传彝鼎，遗文被乐章。君臣知己分，零泪乱无行。  
彩仗清晨出，非同齿胄时。愁烟锁平甸，朔吹绕寒枝。  
楚客来何补，缑山去莫追。回瞻飞盖处，掩袂不胜悲。  
  
卷755_31  【送王员外宰德安】徐铉  
家世朱门贵，官资粉署优。今为百里长，应好五峰游。  
柳影连彭泽，湖光接庾楼。承明须再入，官满莫淹留。  
  
卷755_32  【以端溪砚酬张员外水精珠兼和来篇】徐铉  
请以端溪润，酬君水玉明。方圆虽异器，功用信俱呈。  
自得山川秀，能分日月精。巾箱各珍重，所贵在交情。  
  
卷755_33  【奉使九华山，中途遇青阳薛郎中】徐铉  
故人相别动相思，此地相逢岂素期。九子峰前闲未得，  
五溪桥上坐多时。甘泉从幸余知忝，宣室征还子未迟。  
且饮一杯消别恨，野花风起渐离披。  
  
卷755_34  【奉命南使经彭泽（值王明府不在，留此）】徐铉  
远使程途未一分，离心常要醉醺醺。  
那堪彭泽门前立，黄菊萧疏不见君。  
  
卷755_35  【南都遇前嘉鱼刘令，言游闽岭，作此与之】徐铉  
我持使节经韶石，君作闲游过武夷。两地山光成独赏，  
隔年乡思暗相知。洪厓坛上长岑寂，孺子亭前自别离。  
珍重分岐一杯酒，强加餐饭数吟诗。  
  
卷755_36  【阁皂山】徐铉  
殿影高低云掩映，松阴缭绕步徘徊。  
从今莫厌簪裾累，不是乘轺不得来。  
  
卷755_37  【玉笥山留题】徐铉  
仙乡会应远，王事知何极。征传莫辞劳，玉峰聊一息。  
形骸已销散，心想都凝寂。真气自清虚，非关好松石。  
九仙皆积学，洞壑多遗迹。游子归去来，胡为但征役。  
  
卷755_38  【庐陵别朱观先辈】徐铉  
桂籍知名有几人，翻飞相续上青云。解怜才子宁唯我，  
远作卑官尚见君。岭外独持严助节，宫中谁荐长卿文。  
新诗试为重高咏，朝汉台前不可闻。  
  
卷755_39  【文彧少卿文山郎中交好深至二纪已馀暌别…留题此诗】徐铉  
孙家虚座吊诸孤，张叟僧房见手书。二纪欢游今若此，  
满衣零泪欲何如。腰间金印从如斗，镜里霜华已满梳。  
珍重远公应笑我，尘心唯此未能除。  
  
卷755_40  【朱处士相与有山水之愿见送至南康作此以别之】徐铉  
怜君送我至南康，更忆梅花庾岭芳。  
多少仙山共游在，愿君百岁尚康强。  
  
卷755_41  【清明日清远峡作】徐铉  
岭外春过半，途中火又新。殷勤清远峡，留恋北归人。  
  
卷755_42  【回至南康题紫极宫里道士房】徐铉  
王事信靡盬，饮冰安足辞。胡为拥征传，乃至天南陲。  
天南非我乡，留滞忽逾时。还经羽人家，豁若云雾披。  
何以宽吾怀，老庄有微词。达士无不可，至人岂偏为。  
客愁勿复道，为君吟此诗。  
  
卷755_43  【和歙州陈使君见寄】徐铉  
新安风景好，时令肃辕门。身贵心弥下，功多口不言。  
韬钤家法在，儒雅素风存。簪履陪游盛，乡闾俗化敦。  
临窗山色秀，绕郭水声喧。织络文章丽，矜严道义尊。  
楼台秋月静，京庾晚云屯。晓吹传衙鼓，晴阳展信幡。  
一篇贻友好，千里倍心论。未见归骖动，空能役梦魂。  
  
卷755_44  【和贾员外戬见赠玉蕊花栽】徐铉  
琼瑶一簇带花来，便劚苍苔手自栽。  
喜见唐昌旧颜色，为君判病酌金罍。  
  
卷755_45  【光穆皇后挽歌三首】徐铉  
仙驭期难改，坤仪道自光。閟宫新表德，沙麓旧膺祥。  
素帟尧门掩，凝笳毕陌长。东风惨陵树，无复见亲桑。  
永乐留虚位，长陵启夕扉。返虞严吉仗，复土掩空衣。  
功业投三母，光灵极四妃。唯应彤史在，不与露花晞。  
隐隐阊门路，烟云晓更愁。空瞻金辂出，非是濯龙游。  
德感人伦正，风行内职修。还随偶物化，同此思轩丘。  
  
卷755_46  【严相公宅牡丹】徐铉  
但是豪家重牡丹，争如丞相阁前看。凤楼日暖开偏早，  
鸡树阴浓谢更难。数朵已应迷国艳，一枝何幸上尘冠。  
不知更许凭栏否，烂熳春光未肯残。  
  
卷755_47  【侍宴赋得归雁】徐铉  
夜静群动息，翩翩一雁归。清音天际远，寒影月中微。  
何处云同宿，长空雪共飞。阳和常借便，免与素心违。  
  
卷755_48  【又赋早春书事】徐铉  
苑里芳华早，皇家胜事多。弓声达春气，弈思养天和。  
暖酒红炉火，浮舟绿水波。雪晴农事起，击壤听赓歌。  
  
卷755_49  【依韵和令公大王蔷薇诗】徐铉  
绿树成阴后，群芳稍歇时。谁将新濯锦，挂向最长枝。  
卷箔香先入，凭栏影任移。赏频嫌酒渴，吟苦怕霜髭。  
架迥笼云幄，庭虚展绣帷。有情萦舞袖，无力罥游丝。  
嫩蕊莺偷采，柔条柳伴垂。荀池波自照，梁苑客尝窥。  
玉李寻皆谢，金桃亦暗衰。花中应独贵，庭下故开迟。  
委艳妆苔砌，分华借槿篱。低昂匀灼烁，浓淡叠参差。  
幸植王宫里，仍逢宰府知。芳心向谁许，醉态不能支。  
芍药天教避，玫瑰众共嗤。光明烘昼景，润腻裛轻rG。  
丽似期神女，珍如重卫姬。君王偏属咏，七子尽搜奇。  
  
卷755_50  【和门下殷侍郎新茶二十韵】徐铉  
暖吹入春园，新芽竞粲然。才教鹰觜拆，未放雪花妍。  
荷杖青林下，携筐旭景前。孕灵资雨露，钟秀自山川。  
碾后香弥远，烹来色更鲜。名随土地贵，味逐水泉迁。  
力藉流黄暖，形模紫笋圆。正当钻柳火，遥想涌金泉。  
任道时新物，须依古法煎。轻瓯浮绿乳，孤灶散馀烟。  
甘荠非予匹，宫槐让我先。竹孤空冉冉，荷弱谩田田。  
解渴消残酒，清神感夜眠。十浆何足馈，百榼尽堪捐。  
采撷唯忧晚，营求不计钱。任公因焙显，陆氏有经传。  
爱甚真成癖，尝多合得仙。亭台虚静处，风月艳阳天。  
自可临泉石，何妨杂管弦。东山似蒙顶，愿得从诸贤。  
  
卷755_51  【春雪应制】徐铉  
繁阴连曙景，瑞雪洒芳辰。势密犹疑腊，风和始觉春。  
萦林开玉蕊，飘座裛香尘。欲识宸心悦，云谣慰兆人。  
  
卷755_52  【进雪诗】徐铉  
欲使新正识有年，故飘轻絮伴春还。近看琼树笼银阙，  
远想瑶池带玉关。润逐麳麰铺绿野，暖随杯酒上朱颜。  
朝来花萼楼中宴，数曲赓歌雅颂间。  
  
卷755_53  【自题山亭三首】徐铉  
簪组非无累，园林未是归。世喧长不到，何必故山薇。  
小舫行乘月，高斋卧看山。退公聊自足，争敢望长闲。  
跂石仍临水，披襟复挂冠。机心忘未得，棋局与鱼竿。  
  
卷755_54  【和陈表用员外求酒】徐铉  
暑天频雨亦频晴，帘外闲云重复轻。  
珍重一壶酬绝唱，向风遥想醉吟声。  
  
卷755_55  【奉和右省仆射西亭高卧作】徐铉  
院静苍苔积，庭幽怪石欹。蝉声当槛急，虹影向檐垂。  
昼漏犹怜永，丛兰未觉衰。疏篁巢翡翠，折苇覆鸬鹚。  
对酒襟怀旷，围棋旨趣迟。景皆随所尚，物各遂其宜。  
道与时相会，才非世所羁。赋诗贻座客，秋事尔何悲。  
  
卷755_56  【忆新淦觞池寄孟宾于员外】徐铉  
往年淦水驻行轩，引得清流似月圆。自有谿光还碧甃，  
不劳人力递金船。润滋苔藓欺茵席，声入杉松当管弦。  
珍重诗人频管领，莫教尘土咽潺潺。  
  
卷755_57  【右省仆射后湖亭闲宴，铉以宿直先归，赋诗留献】徐铉  
湖上一阳生，虚亭启高宴。枫林烟际出，白鸟波心见。  
主人忘贵达，座客容疵贱。独惭残照催，归宿明光殿。  
