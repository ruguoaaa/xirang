---
title: 第15部分
index: true
icon: editor
order: 15
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(中)　卷三百零七

卷307_1  【忆长安　四月】丘丹  
忆长安，四月时，南郊万乘旌旗。尝酎玉卮更献，  
含桃丝笼交驰。芳草落花无限，金张许史相随。  
  
卷307_2  【状江南　季冬】丘丹  
江南季冬月，红蟹大如l4。湖水龙为镜，炉峰气作烟。  
  
卷307_3  【和韦使君秋夜见寄】丘丹  
露滴梧叶鸣，秋风桂花发。中有学仙侣，吹箫弄山月。  
  
卷307_4  【奉酬韦苏州使君】丘丹  
久作烟霞侣，暂将簪组亲。还同褚伯玉，入馆忝州人。  
  
卷307_5  【和韦使君听江笛送陈侍御】丘丹  
离樽闻夜笛，寥亮入寒城。月落车马散，凄恻主人情。  
  
卷307_6  【奉酬韦使君送归山之作】丘丹  
侧闻郡守至，偶乘黄犊出。不别桃源人，一见经累日。  
蝉鸣念秋稼，兰酌动离瑟。临水降麾幢，野艇才容膝。  
参差碧山路，目送江帆疾。涉海得骊珠，栖梧惭凤质。  
愧非郑公里，归扫蒙笼室。  
  
卷307_7  【奉酬重送归山】丘丹  
卖药有时至，自知来往疏。遽辞池上酌，新得山中书。  
步出芙蓉府，归乘觳觫车。猥蒙招隐作，岂愧班生庐。  
  
卷307_8  【经湛长史草堂（一作题湛长史旧居）】丘丹  
身退谢名累，道存嘉止足。设醴降华幡，挂冠守空谷。  
偶寻野外寺，仰慕贤者躅。不见昔簪裾，犹有旧松竹。  
烟霞虽异世，风韵如在瞩。余即江海上，归辙青山曲。  
  
卷307_9  【萧山祗园寺】丘丹  
东晋许征君，西方彦上人。生时犹定见，悟后了前因。  
灵塔多年古，高僧苦行频。碑存才记日，藤老岂知春。  
车骑归萧詧，云林识许询。千秋不相见，悟定是吾身。  
  
卷307_10  【奉使过石门观瀑】丘丹  
溪上望悬泉，耿耿云中见。披榛上岩岫，峭壁正东面。  
千仞泻联珠，一潭喷飞霰。嵯rU满山响，坐觉炎氛变。  
照日类虹霓，从风似绡练。灵奇既天造，惜处穷海甸。  
吾祖昔登临，谢公亦游衍。王程惧淹泊，下磴空延眷。  
千里雷尚闻，峦回树葱蒨。此来共贱役，探讨愧前彦。  
永欲洗尘缨，终当惬此愿。  
  
卷307_11  【秋夕宿石门馆】丘丹  
暝从石门宿，摇落四岩空。潭月漾山足，天河泻涧中。  
杉松寒似雨，猿鸟夕惊风。独卧不成寝，苍然想谢公。  
  
卷307_12  【状江南　孟夏】贾弇  
江南孟夏天，慈竹笋如编。蜃气为楼阁，蛙声作管弦。  
  
卷307_13  【状江南　仲秋】沈仲昌  
江南仲秋天，驔鼻大如船。雷是樟亭浪，苔为界石钱。  
  
卷307_14  【忆长安　正月】谢良辅  
忆长安，正月时，和风喜气相随。献寿彤庭万国，  
烧灯青玉五枝。终南往往残雪，渭水处处流澌。  
  
卷307_15  【忆长安　十二月】谢良辅  
忆长安，腊月时，温泉彩仗新移。瑞气遥迎凤辇，  
日光先暖龙池。取酒虾蟆陵下，家家守岁传卮。  
  
卷307_16  【状江南　仲春】谢良辅  
江南仲春天，细雨色如烟。丝为武昌柳，布作石门泉。  
  
卷307_17  【状江南　孟冬】谢良辅  
江南孟冬天，荻穗软如绵。绿绢芭蕉裂，黄金橘柚悬。  
  
卷307_18  【忆长安　二月】鲍防  
忆长安，二月时，玄鸟初至禖祠。百啭宫莺绣羽，  
千条御柳黄丝。更有曲江胜地，此来寒食佳期。  
  
卷307_19  【状江南　孟春】鲍防  
江南孟春天，荇叶大如钱。白雪装梅树，青袍似葑田。  
  
卷307_20  【杂感】鲍防  
汉家海内承平久，万国戎王皆稽首。天马常衔苜蓿花，  
胡人岁献葡萄酒。五月荔枝初破颜，朝离象郡夕函关。  
雁飞不到桂阳岭，马走先过林邑山。甘泉御果垂仙阁，  
日暮无人香自落。远物皆重近皆轻，鸡虽有德不如鹤。  
  
卷307_21  【送薛补阙入朝（一作鲍溶诗）】鲍防  
平原门下十馀人，独受恩多未杀身。每叹陆家兄弟少，  
更怜杨氏子孙贫。柴门岂断施行马，鲁酒那堪醉近臣。  
赖有军中遗令在，犹将谈笑对风尘。  
  
卷307_22  【人日陪宣州范中丞…范侍御传真宴东峰亭（一作鲍溶诗）】鲍防  
人日春风绽早梅，谢家兄弟看花来。吴姬对酒歌千曲，  
秦女留人酒百杯。丝柳向空轻婉转，玉山看日渐裴回。  
流光易去欢难得，莫厌频频上此台。  
  
卷307_23  【上巳寄孟中丞（一作鲍溶诗）】鲍防  
世间禊事风流处，镜里云山若画屏。  
今日会稽王内史，好将宾客醉兰亭。  
  
卷307_24  【秋暮忆中秋夜与王璠侍御赏月，因怆远离聊以奉寄】鲍防  
前月月明夜，美人同远光。清尘一以间，今夕坐相忘。  
风落芙蓉露，疑馀绣被香。  
  
卷307_25  【元日早朝行】鲍防  
乾元发生春为宗，盛德在木斗建东。东方岁星大明宫，  
南山喜气摇晴空。望云五等舞万玉，献寿一声出千峰。  
文昌随彩礼乐正，太平下直旌旗红。师旷应律调黄钟，  
王良运策调时龙。玄冥无事归朔土，青帝放身入朱宫。  
九韶九变五声里，四方四友一身中。天何言哉乐无穷，  
广成彭祖为三公。野臣潜随击壤老，日下鼓腹歌可封。  
  
卷307_26  【忆长安　三月】杜奕  
忆长安，三月时，上苑遍是花枝。青门几场送客，  
曲水竟日题诗。骏马金鞭无数，良辰美景追随。  
  
卷307_27  【忆长安　六月】郑概  
忆长安，六月时，风台水榭逶迤。朱果雕笼香透，  
分明紫禁寒随。尘惊九衢客散，赭珂滴沥青骊。  
  
卷307_28  【状江南　孟秋】郑概  
江南孟秋天，稻花白如毡。素腕惭新藕，残妆妒晚莲。  
  
卷307_29  【忆长安　七月】陈元初  
忆长安，七月时，槐花点散罘罳。七夕针楼竞出，  
中元香供初移。绣毂金鞍无限，游人处处归迟。  
  
卷307_30  【忆长安　八月】吕渭  
忆长安，八月时，阙下天高旧仪。衣冠共颁金镜，  
犀象对舞丹墀。更爱终南灞上，可怜秋草碧滋。  
  
卷307_31  【状江南　仲冬】吕渭  
江南仲冬天，紫蔗节如鞭。海将盐作雪，出用火耕田。  
  
卷307_32  【贞元十一年知贡举挠阁不能定去留寄诗前主司】吕渭  
独坐贡闱里，愁多芳草生。仙翁昨日事，应见此时情。  
  
卷307_33  【皇帝移晦日为中和节】吕渭  
皇心不向晦，改节号中和。淑气同风景，嘉名别咏歌。  
湔裙移旧俗，赐尺下新科。历象千年正，酺醵四海多。  
花随春令发，鸿度岁阳过。天地齐休庆，欢声欲荡波。  
  
卷307_34  【经湛长史草堂】吕渭  
岩居旧风景，人世今成昔。木落古山空，猿啼秋月白。  
谁同西府僚，几谢南平客。摧残松桂老，萧散烟云夕。  
迹留异代远，境入空门寂。惟有草堂僧，陈诗在石壁。  
  
卷307_35  【忆长安　九月】范灯  
忆长安，九月时，登高望见昆池。上苑初开露菊，  
芳林正献霜梨。更想千门万户，月明砧杵参差。  
  
卷307_36  【状江南　季夏】范灯  
江南季夏天，身热汗如泉。蚊蚋成雷泽，袈裟作水田。  
  
卷307_37  【忆长安　十月】樊珣  
忆长安，十月时，华清士马相驰。万国来朝汉阙，  
五陵共猎秦祠。昼夜歌钟不歇，山河四塞京师。  
  
卷307_38  【状江南　仲夏】樊珣  
江南仲夏天，时雨下如川。卢橘垂金弹，甘蕉吐白莲。  
  
卷307_39  【忆长安　十一月】刘蕃  
忆长安，子月时，千官贺至丹墀。御苑雪开琼树，  
龙堂冰作瑶池。兽炭毡炉正好，貂裘狐白相宜。  
  
卷307_40  【状江南　季秋】刘蕃  
江南季秋天，栗熟大如拳。枫叶红霞举，苍芦白浪川。  

## 全唐诗(中)　卷三百零八

卷308_1  【太寥歌】张志和  
化元灵哉，碧虚清哉，红霞明哉。冥哉茫哉，  
惟化之工无疆哉。  
  
卷308_2  【空洞歌】张志和  
无自而然，自然之元；无造而化，造化之端。廓然悫然，  
其形团圞。反尔之视，绝尔之思，可以观。  
  
卷308_3  【渔父歌】张志和  
西塞山前白鹭飞，桃花流水鳜鱼肥。青箬笠，绿蓑衣，  
斜风细雨不须归。  
钓台渔父褐为裘，两两三三舴艋舟。能纵棹，惯乘流，  
长江白浪不曾忧。  
霅谿湾里钓渔翁，舴艋为家西复东。江上雪，浦边风，  
笑著荷衣不叹穷。  
松江蟹舍主人欢，菰饭莼羹亦共餐。枫叶落，荻花乾，  
醉宿渔舟不觉寒。  
青草湖中月正圆，巴陵渔父棹歌连。钓车子，橛头船，  
乐在风波不用仙。  
  
卷308_4  【上巳日忆江南禊事】张志和  
黄河西绕郡城流，上巳应无祓禊游。  
为忆渌江春水色，更随宵梦向吴洲。  
  
卷308_5  【渔父】张志和  
八月九月芦花飞，南谿老人重钓归。秋山入帘翠滴滴，  
野艇倚槛云依依。却把渔竿寻小径，闲梳鹤发对斜晖。  
翻嫌四皓曾多事，出为储皇定是非。  
  
卷308_6  【和答弟志和渔父歌】张松龄  
乐是风波钓是闲，草堂松径已胜攀。太湖水，洞庭山，  
狂风浪起且须还。  
  
卷308_7  【歌（太和中复州有一老僧云是陆弟子，常讽此歌）】陆羽  
不羡黄金罍，不羡白玉杯；不羡朝入省，不羡暮入台；  
惟羡西江水，曾向金陵城下来。  
  
卷308_8  【会稽东小山】陆羽  
月色寒潮入剡溪，青猿叫断绿林西。  
昔人已逐东流去，空见年年江草齐。  
  
卷308_9  【句】陆羽  
辟疆旧林间，怪石纷相向。（玩月辟疆园，见《纪事》）知  
绝涧方险寻，乱岩亦危造。（见《海录碎事》）古  
泻从千仞石，寄逐九江船。（题康王谷泉，见《统志》）斋  

## 全唐诗(中)　卷三百零九

卷309_1  【寒食寄李补阙】郭郧  
兰陵士女满晴川，郊外纷纷拜古埏。万井闾阎皆禁火，  
九原松柏自生烟。间后事悲前事，镜里今年老去年。  
介子终知禄不及，王孙谁肯一相怜。  
  
卷309_2  【仲月赏花】韦同则  
梅花似雪柳含烟，南地风光腊月前。  
把酒且须拚却醉，风流何必待歌筵。  
  
卷309_3  【西亭暇日书怀十二韵献上相公（亭为衡镇蜀时构）】李夷简  
胜赏不在远，怃然念玄搜。兹亭有殊致，经始富人侯。  
澄澹分沼沚，萦回间林丘。荷香夺芳麝，石溜当鸣球。  
抚俗来康济，经邦去咨谋。宽明洽时论，惠爱闻甿讴。  
代斫岂容易，守成获优游。文翁旧学校，子产昔田畴。  
琬琰富佳什，池台想旧游。谁言矜改作，曾是日增修。  
宪省忝陪属，岷峨嗣徽猷。提携当有路，勿使滞刀州。  
  
卷309_4  【城南访裴氏昆季】李约  
相思起中夜，夙驾访柴荆。早雾桑柘隐，晓光溪涧明。  
村蹊蒿棘间，往往断新耕。贫野烟火微，昼无乌鸢声。  
田头逢饷人，道君南山行。南山千里峰，尽是相思情。  
野老无拜揖，村童多裸形。相呼看车马，颜色喜相惊。  
荒圃鸡豚乐，雨墙禾莠生。欲君知我来，壁上空书名。  
  
卷309_5  【岁日感怀】李约  
曙气变东风，蟾壶夜漏穷。新春几人老，旧历四时空。  
身贱悲添岁，家贫喜过冬。称觞惟有感，欢庆在儿童。  
  
卷309_6  【从军行三首】李约  
看图闲教阵，画地静论边。乌垒天西戍，鹰姿塞上川。  
路长唯算月，书远每题年。无复生还望，翻思未别前。  
栅壕三面斗，箭尽举烽频。营柳和烟暮，关榆带雪春。  
边城多老将，碛路少归人。杀尽金河卒，年年添塞尘。  
候火起雕城，尘沙拥战声。游军藏汉帜，降骑说蕃情。  
霜落滹沱浅，秋深太白明。嫖姚方虎视，不觉说添兵。  
  
卷309_7  【赠韦况】李约  
我有心中事，不与韦三说。秋夜洛阳城，明月照张八。  
  
卷309_8  【观祈雨】李约  
桑条无叶土生烟，箫管迎龙水庙前。  
朱门几处看歌舞，犹恐春阴咽管弦。  
  
卷309_9  【江南春】李约  
池塘春暖水纹开，堤柳垂丝间野梅。  
江上年年芳意早，蓬瀛春色逐潮来。  
  
卷309_10  【过华清宫】李约  
君王游乐万机轻，一曲霓裳四海兵。  
玉辇升天人已尽，故宫犹有树长生。  
  
卷309_11  【病中宿宜阳馆闻雨】李约  
难眠夏夜抵秋赊，帘幔深垂窗烛斜。  
风吹桐竹更无雨，白发病人心到家。  

## 全唐诗(中)　卷三百一十

卷310_1  【江南曲】于鹄  
偶向江边采白蘋，还随女伴赛江神。  
众中不敢分明语，暗掷金钱卜远人。  
  
卷310_2  【山中寄樊仆射（一作寄襄阳樊司空）】于鹄  
却忆东溪日，同年事鲁儒。僧房闲共宿，酒肆醉相扶。  
天畔双旌贵，山中病客孤。无谋还有计，春谷种桑榆。  
  
卷310_3  【题宇文裔山寺读书院】于鹄  
读书林下寺，不出动经年。草阁连僧院，山厨共石泉。  
云庭无履迹，龛壁有灯烟。年少今头白，删诗到几篇。  
  
卷310_4  【赠兰若僧】于鹄  
一身禅诵苦，洒扫古花宫。静室门常闭，深萝月不通。  
悬灯乔木上，鸣磬乱幡中。附入高僧传，长称二远公。  
  
卷310_5  【题邻居】于鹄  
僻巷邻家少，茅檐喜并居。蒸梨常共灶，浇薤亦同渠。  
传屐朝寻药，分灯夜读书。虽然在城市，还得似樵渔。  
  
卷310_6  【山中自述】于鹄  
三十无名客，空山独卧秋。病多知药性，年长信人愁。  
萤影竹窗下，松声茅屋头。近来心更静，不梦世间游。  
  
卷310_7  【山中寄韦钲】于鹄  
懒成身病日，因醉卧多时。送客出谿少，读书终卷迟。  
幽窗闻坠叶，晴景见游丝。早晚来收药，门前有紫芝。  
  
卷310_8  【南谿书斋】于鹄  
茅屋往来久，山深不置门。草生垂井口，花落拥篱根。  
入院将雏鸟，寻萝抱子猿。曾逢异人说，风景似桃源。  
  
卷310_9  【夜会李太守宅（一作宿太守李公宅）】于鹄  
郡斋常夜扫，不卧独吟诗。把烛近幽客，升堂戴接[z5 _blank ]。  
微风吹冻叶，馀雪落寒枝。明日逢山伴，须令隐者知。  
  
卷310_45  【题柏台山僧】于鹄  
上方唯一室，禅定对山容。行道临孤壁，持斋听远钟。  
枯藤离旧树，朽石落高峰。不向云间见，还应梦里逢。  
  
卷310_46  【寄续尊师】于鹄  
得道任发白，亦逢城市游。新经天上取，稀药洞中收。  
春木带枯叶，新蒲生漫流。年年望灵鹤，常在此山头。  
  
卷310_47  【题南峰褚道士】于鹄  
得道南山久，曾教四皓棋。闭门医病鹤，倒箧养神龟。  
松际风长在，泉中草不衰。谁知茅屋里，有路向峨嵋。  
  
卷310_48  【赠不食姑】于鹄  
不食非关药，天生是女仙。见人还起拜，留伴亦开田。  
无窟寻溪宿，兼衣扫叶眠。不知何代女，犹带剪刀钱。  
  
卷310_49  【送李明府归别业】于鹄  
寄家丹水边，归去种春田。白发无知己，空山又一年。  
鹿裘长酒气，茅屋有茶烟。亦拟辞人世，何溪有瀑泉。  
  
卷310_50  【题树下禅师】于鹄  
久行多不定，树下是禅床。寂寂心无住，年年日自长。  
虫蛇同宿涧，草木共经霜。已见南人说，天台有旧房。  
  
卷310_51  【宿王尊师隐居】于鹄  
夜爱云林好，寒天月里行。青牛眠树影，白犬吠猿声。  
一磬山院静，千灯谿路明。从来此峰客，几个得长生。  
  
卷310_52  【题服柏先生】于鹄  
服柏不飞炼，闲眠闭草堂。有泉唯盥漱，留火为焚香。  
新雨闲门静，孤松满院凉。仍闻枕中术，曾授汉淮王。  
  
卷310_53  【哭凌霄山光上人】于鹄  
身没碧峰里，门人改葬期。买山寻主远，垒塔化人迟。  
鬼火穿空院，秋萤入素帷。黄昏溪路上，闻哭竺乾师。  
  
卷310_54  【途中寄杨涉】于鹄  
萧萧卢荻晚，一径入荒陂。日色云收处，蛙声雨歇时。  
前村见来久，羸马自行迟。闻作王门客，应闲白接[z5 _blank ]。  
  
卷310_45  【送韦判官归蓟门】于鹄  
桑干归路远，闻说亦愁人。有雪常经夏，无花空到春。  
下营云外火，收马月中尘。白首从戎客，青衫未离身。  
  
卷310_46  【出塞】于鹄  
葱岭秋尘起，全军取月支。山川引行阵，蕃汉列旌旗。  
转战疲兵少，孤城外救迟。边人逢圣代，不见偃戈时。  
微雪军将出，吹笳天未明。观兵登古戍，斩将对双旌。  
分阵瞻山势，潜兵制马鸣。如今青史上，已有灭胡名。  
单于骄爱猎，放火到军城。乘月调新马，防秋置远营。  
空山朱戟影，寒碛铁衣声。度水逢胡说，沙阴有伏兵。  
  
卷310_47  【赠李太守】于鹄  
几年为郡守，家似布衣贫。沽酒迎幽客，无金与近臣。  
捣茶书院静，讲易药堂春。归阙功成后，随车有野人。  
  
卷310_48  【送张司直入单于（一作送客游边）】于鹄  
若过并州北，谁人不忆家。寒深无伴侣，路尽有平沙。  
碛冷唯逢雁，天春不见花。莫随征将意，垂老事轻车。  
  
卷310_49  【惜花】于鹄  
夜来花欲尽，始惜两三枝。早起寻稀处，闲眠记落时。  
蕊焦蜂自散，蒂折蝶还移。攀著殷勤别，明年更有期。  
  
卷310_50  【春山居】于鹄  
独来多任性，惟与白云期。深处花开尽，迟眠人不知。  
水流山暗处，风起月明时。望见南峰近，年年懒更移。  
  
卷310_51  【游瀑泉寺】于鹄  
日夕寻未遍，古木寺高低。粉壁犹遮岭，朱楼尚隔溪。  
厨窗通涧鼠，殿迹立山鸡。更有无人处，明朝独向西。  
  
卷310_52  【送宫人入道归山】于鹄  
十岁吹箫入汉宫，看修水殿种芙蓉。自伤白发辞金屋，  
许著黄衣向玉峰。解语老猿开晓户，学飞雏鹤落高松。  
定知别后宫中伴，应听缑山半夜钟。  
  
卷310_53  【巴女谣】于鹄  
巴女骑牛唱竹枝，藕丝菱叶傍江时。  
不愁日暮还家错，记得芭蕉出槿篱。  
  
卷310_54  【公子行】于鹄  
少年初拜大长秋，半醉垂鞭见列侯。马上抱鸡三市斗，  
袖中携剑五陵游。玉箫金管迎归院，锦袖红妆拥上楼。  
更向院西新买宅，月波春水入门流。  
  
卷310_55  【长安游】于鹄  
久卧长安春复秋，五侯长乐客长愁。绣帘朱毂逢花住，  
锦幨银珂触雨游。何处少年吹玉笛，谁家鹦鹉语红楼。  
年年只是看他贵，不及南山任白头。  
  
卷310_56  【别齐太守】于鹄  
花里南楼春夜寒，还如王屋上天坛。  
归山不道无明月，谁共相从到晓看。  
  
卷310_57  【登古城】于鹄  
独上闲城却下迟，秋山惨惨冢累累。  
当时还有登城者，荒草如今知是谁。  
  
卷310_58  【哭刘夫子】于鹄  
近问南州客，云亡已数春。痛心曾受业，追服恨无亲。  
孀妇归乡里，书斋属四邻。不知经乱后，奠祭有何人。  
  
卷310_59  【醉后寄山中友人】于鹄  
昨日山家春酒浓，野人相劝久从容。独忆卸冠眠细草，  
不知谁送出深松。都忘醉后逢廉度，不省归时见鲁恭。  
知己尚嫌身酩酊，路人应恐笑龙钟。  
  
卷310_60  【温泉僧房】于鹄  
云里前朝寺，修行独几年。山村无施食，盥漱亦安禅。  
古塔巢溪鸟，深房闭谷泉。自言曾入室，知处梵王天。  
  
卷310_61  【题美人】于鹄  
秦女窥人不解羞，攀花趁蝶出墙头。  
胸前空带宜男草，嫁得萧郎爱远游。  
  
卷310_62  【寻李暹】于鹄  
任性常多出，人来得见稀。市楼逢酒住，野寺送僧归。  
檐下悬秋叶，篱头晒褐衣。门前南北路，谁肯入柴扉。  
  
卷310_63  【寻李逸人旧居】于鹄  
旧隐松林下，冲泉入两涯。琴书随弟子，鸡犬在邻家。  
茅屋长黄菌，槿篱生白花。幽坟无处访，恐是入烟霞。  
  
卷310_64  【赠碧玉】于鹄  
新绣笼裙豆蔻花，路人笑上返金车。  
霓裳禁曲无人解，暗问梨园弟子家。  
  
卷310_65  【舟中月明夜闻笛】于鹄  
浦里移舟候信风，芦花漠漠夜江空。  
更深何处人吹笛，疑是孤吟寒水中。  
  
卷310_66  【送迁客二首】于鹄  
得罪谁人送，来时不到家。白头无侍子，多病向天涯。  
莽苍凌江水，黄昏见塞花。如今贾谊赋，不漫说长沙。  
流人何处去，万里向江州。孤驿瘴烟重，行人巴草秋。  
上帆南去远，送雁北看愁。遍问炎方客，无人得白头。  
  
卷310_67  【赠王道者（一作赠隐者）】于鹄  
去寻长不出，门似绝人行。床下石苔满，屋头秋草生。  
学琴寒月短，写易晚窗明。唯到黄昏后，溪中闻磬声。  
  
卷310_68  【题合溪乾洞（又见刘商集，题作题潘师房）】于鹄  
渡水傍山寻绝壁，白云飞处洞天开。  
仙人来往行无迹，石径春风长绿苔。  
  
卷310_69  【过张老园林（一作村园）】于鹄  
身老无修饰，头巾用白纱。开门朝扫径，辇水夜浇花。  
药气闻深巷，桐阴到数家。不愁还酒债，腰下有丹砂。  
  
卷310_70  【寓意（一作荆南陪楚尚书惜落花）】于鹄  
自小看花长不足，江边寻得数株红。  
黄昏人散东风起，吹落谁家明月中。  
  
卷310_71  【哭王都护】于鹄  
老将明王识，临终拜上公。告哀乡路远，助葬戍城空。  
素幔朱门里，铭旌秋巷中。史官如不滥，独传说英雄。  
  
卷310_72  【饯司农宋卿立太尉碑了还江东】于鹄  
追立新碑日，怜君苦一身。远移深涧石，助立故乡人。  
草色荒坟绿，松阴古殿春。平生心已遂，归去得垂纶。  
  
卷310_73  【送唐大夫让节归山（一作送唐中丞入道）】于鹄  
年老功成乞罢兵，玉阶匍匐进双旌。朱门鸳瓦为仙观，  
白领狐裘出帝城。侍女休梳官样髻，蕃童新改道家名。  
到时浸发春泉里，犹梦红楼箫管声。  
  
卷310_74  【买山吟】于鹄  
买得幽山属汉阳，槿篱疏处种桄榔。  
唯有猕猴来往熟，弄人抛果满书堂。  
  
卷310_75  【古词三首】于鹄  
素丝带金地，窗间掬飞尘。偷得凤凰钗，门前乞行人。  
新长青丝发，哑哑言语黠。随人敲铜镜，街头救明月。  
东家新长儿，与妾同时生。并长两心熟，到大相呼名。  
  
卷310_76  【秦越人洞中咏】于鹄  
扁鹊得仙处，传是西南峰。年年山下人，长见骑白龙。  
洞门黑无底，日夜唯雷风。清斋将入时，戴星兼抱松。  
石径阴且寒，地响知远钟。似行山林外，闻叶履声重。  
低碍更俯身，渐远昼夜同。时时白蝙蝠，飞入茅衣中。  
行久路转窄，静闻水淙淙。但愿逢一人，自得朝天宫。  
  
卷310_77  【宿西山修下元斋咏】于鹄  
幽人在何处，松桧深冥冥。西峰望紫云，知处安期生。  
沐浴溪水暧，新衣礼仙名。脱屐入静堂，绕像随礼行。  
碧纱笼寒灯，长幡缀金铃。林下听法人，起坐枯叶声。  
启奏修律仪，天曙山鸟鸣。分行布菅茅，列坐满中庭。  
持斋候撞钟，玉函散宝经。焚香开卷时，照耀金室明。  
投简石洞深，称过上帝灵。学道能苦心，自古无不成。  
  
卷310_78  【过凌霄洞天谒张先生祠】于鹄  
戢戢乱峰里，一峰独凌天。下看如尖高，上有十里泉。  
志人爱幽深，一住五十年。悬牍到其上，乘牛耕药田。  
衣食不下求，乃是云中仙。山僧独知处，相引冲碧烟。  
断崖昼昏黑，槎臬横只椽。面壁攀石棱，养力方敢前。  
累歇日已没，始到茅堂边。见客不问谁，礼质无周旋。  
醉卧枕欹树，寒坐展青毡。折松扫藜床，秋果颜色鲜。  
炼蜜敲石炭，洗澡乘瀑泉。白犬舐客衣，惊走闻腥膻。  
乃知轩冕徒，宁比云壑眠。  
  
卷310_79  【早上凌霄第六峰入紫谿礼白鹤观祠】于鹄  
路转第六峰，传是十里程。放石试浅深，eg壁蛇鸟惊。  
欲下先襞衣，路底避枯茎。回途歇嵌窟，整带重冠缨。  
及到紫石溪，晻晻已天明。渐近神仙居，桂花湿溟溟。  
阴苔无人踪，时得白鹤翎。忽然见朱楼，象牌题玉京。  
沈沈五云影，香风散萦萦。清斋上玉堂，窗户悬水精。  
青童撞金屑，杵臼声丁丁。膻腥遥问谁，稽首称姓名。  
若容在溪口，愿乞残雪英。  
  
卷310_80  【山中访道者（一作入白芝溪寻黄尊师）】于鹄  
触烟入溪口，岸岸唯柽栎。其中尽碧流，十里不通屐。  
出林山始转，绝径缘峭壁。把藤借行势，侧足凭石脉。  
gS牙断行处，光滑猿猱迹。忽然风景异，乃到神仙宅。  
天晴茅屋头，残云蒸气白。隔窗梳发声，久立闻吹笛。  
抱琴出门来，不顾人间客。山院不洒扫，四时自虚寂。  
落叶埋长松，出地才数尺。曾读上清经，知注长生籍。  
愿示不死方，何山有琼液。  
  
卷310_81  【寄卢俨员外秋衣词】于鹄  
寄远空以心，心诚亦难知。箧中有秋帛，裁作远客衣。  
缝制虽女功，尽度手自持。容貌常目中，长短不复疑。  
斜缝密且坚，游客多尘缁。意欲都无言，浣濯耐岁时。  
殷勤托行人，传语慎勿遗。别来年已老，亦闻鬓成丝。  
纵然更相逢，握手唯是悲。所寄莫复弃，愿见长相思。  
  
卷310_82  【种树】于鹄  
一树新栽益四邻，野夫如到旧山春。  
树成多是人先老，垂白看他攀折人。  
  
卷310_83  【哭李暹（一作赵嘏诗）】于鹄  
驱马街中哭送君，灵车碾雪隔城闻。  
唯有山僧与樵客，共舁孤榇入幽坟。  
  
卷310_84  【古挽歌】于鹄  
双辙出郭门，绵绵东西道。送死多于生，几人得终老。  
见此切肺肝，不如归山好。不闻哀哭声，默默安怀抱。  
时尽从物化，又免生忧挠。世间寿者稀，尽为悲伤恼。  
送哭谁家车，灵幡紫带长。青童抱何物，明月与香囊。  
可惜罗衣色，看舁入水泉。莫愁埏道暗，烧漆得千年。  
阴风吹黄蒿，挽歌度秋水。车马却归城，孤坟月明里。  
  
卷310_85  【悼孩子】于鹄  
年长始一男，心亦颇自娱。生来岁未周，奄然却归无。  
裸送不以衣，瘗埋于中衢。乳母抱出门，所生亦随呼。  
婴孩无哭仪，礼经不可逾。亲戚相问时，抑悲空叹吁。  
襁褓在旧床，每见立踟蹰。静思益伤情，畏老为独夫。  
  
卷310_86  【别旧山】于鹄  
旧伴同游尽却回，云中独宿守花开。  
自是去人身渐老，暮山流水任东来。  
  
卷310_87  【寄周恽】于鹄  
家在荒陂长似秋，蓼花芹叶水虫幽。  
去年相伴寻山客，明月今宵何处游。  
  
卷310_88  【野田行（一作李益诗）】于鹄  
日暮出古城，野田何茫茫。寒狐上孤冢，鬼火烧白杨。  
昔人未为泉下客，若到此中还断肠。  
  
卷310_89  【塞上曲（一作出塞曲）】于鹄  
行人朝走马，直走蓟城傍。蓟城通汉北，万里别吴乡。  
海上一烽火，沙中百战场。军书发上郡，春色度河阳。  
袅袅汉宫柳，青青胡地桑。琵琶出塞曲，横笛断君肠。  
  
卷310_90  【襄阳寒食】于鹄  
烟水初销见万家，东风吹柳万条斜。  
大堤欲上谁相伴，马踏春泥半是花。  
  
卷310_91  【泛舟入后谿（一作羊士谔诗）】于鹄  
雨馀芳草净沙尘，水绿沙平一带春。  
唯有啼鹃似留客，桃花深处更无人。  

## 全唐诗(中)　卷三百一十一

卷311_1  【宝剑篇】刘长川  
宝剑不可得，相逢几许难。今朝一度见，赤色照人寒。  
匣里星文动，环边月影残。自然神鬼伏，无事莫空弹。  
  
卷311_2  【将赴东都上李相公】刘长川  
四海兵初偃，平津阁正开。谁知大炉下，还有不然灰。  
  
卷311_3  【寄邢逸人】郑常  
羡君无外事，日与世情违。地僻人难到，溪深鸟自飞。  
儒衣荷叶老，野饭药苗肥。畴昔江湖意，而今忆共归。  
  
卷311_4  【送头陀上人赴庐山寺】郑常  
僧家无住著，早晚出东林。得道非真相，头陀是苦心。  
持斋山果熟，倚锡野云深。溪寺谁相待，香花与梵音。  
  
卷311_5  【谪居汉阳白沙口阻雨，因题驿亭】郑常  
汉阳无远近，见说过湓城。云雨经春客，江山几日程。  
终随鸥鸟去，只待海潮生。前路逢渔父，多惭问姓名。  
  
卷311_6  【穆陵路】陈存  
西游匣长剑，日暮湘楚间。歇马上秋草，逢人问故关。  
孤村绿塘水，旷野白云山。方念此中去，何时此路还。  
  
卷311_7  【清溪馆作】陈存  
指途清溪里，左右唯深林。云蔽望乡处，雨愁为客心。  
遇人多物役，听鸟时幽音。何必沧浪水，庶兹浣尘襟。  
  
卷311_8  【寓居武丁馆】陈存  
暑雨飘已过，凉飙触幽衿。虚馆无喧尘，绿槐多昼阴。  
俯视古苔积，仰聆早蝉吟。放卷一长想，闭门千里心。  
  
卷311_9  【楚州赠别周愿侍御】陈存  
漂泊楚水来，舍舟坐高馆。途穷在中路，孤征慕前伴。  
风雨一留宿，关山去欲懒。淮南木叶飞，夜闻广陵散。  
  
卷311_10  【送刘秀才南归（一作刘复诗）】陈存  
鸟啼杨柳垂，此别千万里。路入商山，春风去灞水。  
停车落日在，罢酒离人起。蓬户寄龙沙，送归情讵已。  
  
卷311_11  【丹阳作（一作朱彬诗）】陈存  
暂入新丰市，犹闻旧酒香。抱琴沽一醉，尽日卧垂杨。  
  
卷311_12  【早行】王观  
鸡唱催人起，又生前去愁。路明残月在，山露宿云收。  
村店烟火动，渔家灯烛幽。趋名与趋利，行役几时休。  
  
卷311_13  【赠营妓】崔瓘  
寒檐寂寂雨霏霏，候馆萧条烛烬微。  
只有今宵同此宴，翠娥佯醉欲先归。  
  
卷311_14  【酒席赋得匏瓢】郑审  
华阁与贤开，仙瓢自远来。幽林尝伴许，陋巷亦随回。  
挂影怜红壁，倾心向绿杯。何曾斟酌处，不使玉山颓。  
  
卷311_15  【奉使巡检两京路种果树事毕入秦因咏】郑审  
圣德周天壤，韶华满帝畿。九重承涣汗，千里树芳菲。  
陕塞馀阴薄，关河旧色微。发生和气动，封植众心归。  
春露条应弱，秋霜果定肥。影移行子盖，香扑使臣衣。  
入径迷驰道，分行接禁闱。何当扈仙跸，攀折奉恩辉。  
  
卷311_16  【丹阳作（一作陈存诗）】朱彬  
暂入新丰市，犹闻旧酒香。抱琴沽一醉，尽日卧垂杨。  
  
卷311_17  【采桑】李彦远  
采桑畏日高，不待春眠足。攀条有馀态，那矜貌如玉。  
千金岂不赠，五马空踯躅。何以变真性，幽篁雪中绿。  
  
卷311_18  【章仇公席上咏真珠姬（章仇公，大历中蜀州刺史）】范元凯  
神女初离碧玉阶，彤云犹拥牡丹鞋。  
应知子建怜罗袜，顾步裴回拾翠钗。  

## 全唐诗(中)　卷三百一十二

卷312_1  【烂柯山四首　最高顶】刘迥  
白云引策杖，苔径谁往还。渐见松树偃，时闻鸟声闲。  
豁然喧氛尽，独对万重山。  
  
卷312_2  【烂柯山四首　石桥】刘迥  
石桥架绝壑，苍翠横鸟道。凭槛云脚下，颓阳日犹蚤。  
霓裳倘一遇，千载长不老。  
  
卷312_3  【烂柯山四首　仙人棋】刘迥  
灵境偶一寻，洞天碧云上。烂柯有遗迹，羽客何由访。  
日暮怅欲还，晴烟满千嶂。  
  
卷312_4  【烂柯山四首　石室二禅师】刘迥  
绳床宴坐久，石窟绝行迹。能在人代中，遂将人代隔。  
白云风飏飞，非欲待归客。  
  
卷312_5  【前年春与独孤常州兄花时为别倏已三年矣…抒情聊以奉寄】李幼卿  
近日霜毛一番新，别时芳草两回春。不堪花落花开处，  
况是江南江北人。薄宦龙钟心懒慢，故山寥落水奫沦。  
缘君爱我疵瑕少，愿窃仁风寄老身。  
  
卷312_6  【游烂柯山四首】李幼卿  
拂雾理孤策，薄霄眺层岑。迥升烟雾外，豁见天地心。  
物象不可及，迟回空咏吟。  
巨石何崔嵬，横桥架山顶。傍通日月过，仰望虹霓迥。  
圣者开津梁，谁能度兹岭。  
二仙自围棋，偶与樵夫会。仙家异人代，俄顷千年外。  
笙鹤何时还，仪形尚相对。  
石室过云外，二僧俨禅寂。不语对空山，无心向来客。  
作礼未及终，忘循旧形迹。  
  
卷312_7  【游烂柯山四首】李深  
寻源路不迷，绝顶与云齐。坐引群峰小，平看万木低。  
双林春色上，正有子规啼。  
嵌空横洞天，磅礴倚崖巘。宛如虹势出，可赏不可转。  
真兴得津梁，抽簪永游衍。  
羽客无姓名，仙棋但闻见。行看负薪客，坐使桑田变。  
怀古正怡然，前山早莺啭。  
稽首期发蒙，吾师岂无说。安禅即方丈，演法皆寂灭。  
鸣磬雨花香，斋堂饭松屑。  
  
卷312_8  【游烂柯山】羊滔  
步登春岩里，更上最远山。聊见宇宙阔，遂令身世闲。  
清辉赏不尽，高驾何时还。  
石梁耸千尽，高盼出林□。亘壑蹑丹虹，排云弄清影。  
路期访道客，游衍空井井。  
采薪穷冥搜，深路转清映。安知洞天里，偶坐得棋圣。  
至今追灵迹，可用陶静性。  
沙门何处人，携手俱灭迹。深入不动境，乃知真圆寂。  
有时归罗浮，白日见飞锡。  
  
卷312_9  【游烂柯山】薛戎  
登岩已寂历，绝顶更岧峣。响像如天近，窥临与世遥。  
悠然畅心目，万虑一时销。  
圣游本无迹，留此示津梁。架险知何适，遗名但不亡。  
只今成佛宇，化度果难量。  
二仙行自适，日月徒迁徙。不语寄手谈，无心引樵子。  
蒙分一丸药，相偶穷年祀。  
仙山习禅处，了知通李释。昔作异时人，今成相对寂。  
便是不二门，自生瞻仰意。  
  
卷312_10  【游烂柯山】谢勮  
独凌清景出，下视众山中。云日遥相对，川原无不通。  
自致高标末，何心待驭风。  
宛演横半规，穹崇翠微上。云扃掩苔石，千古无人赏。  
宁知后贤心，登此共来往。  
仙弈示樵夫，能言忘归路。因看斧柯烂，孙子发已素。  
孰云遗迹久，举意如旦暮。  
仙僧会真要，应物常渊默。惟将无住理，转与信人说。  
月影清江中，可观不可得。  

## 全唐诗(中)　卷三百一十三

卷313_1  【奉和圣制三日书怀因以示百寮】崔元翰  
佳节上元巳，芳时属暮春。流觞想兰亭，捧剑传金人。  
风轻水初绿，日迟花更新。天文信昭回，皇道颇敷陈。  
恭己每从俭，清心常保真。戒兹游衍乐，书以示群臣。  
  
卷313_2  【奉和圣制重阳旦日百寮曲江宴示怀】崔元翰  
偶圣睹昌期，受恩惭弱质。幸逢良宴会，况是清秋日。  
远岫对壶觞，澄澜映簪绂。炮羔备丰膳，集凤调鸣律。  
薄劣厕英豪，欢娱忘衰疾。平皋行雁下，曲渚双凫出。  
沙岸菊开花，霜枝果垂实。天文见成象，帝念资勤恤。  
探道得玄珠，斋心居特室。岂如横汾唱，其事徒骄逸。  
  
卷313_3  【奉和圣制中元日题奉敬寺】崔元翰  
妙道非本说，殊途成异名。圣人得其要，俱以化群生。  
凤吹从上苑，龙宫连外城。花鬘列后殿，云车驻前庭。  
松竹含新秋，轩窗有馀清。缅怀崆峒事，须继箫管声。  
离相境都寂，忘言理更精。域中信称大，天下乃为轻。  
屈己由济物，尧心岂所荣。  
  
卷313_4  【奉和登玄武楼观射即事书怀赐孟涉应制】崔元翰  
宁岁常有备，殊方靡不宾。禁营列武卫，帝座彰威神。  
讲事一临幸，加恩遍抚巡。城高凤楼耸，场迥兽侯新。  
饮羽连百中，控弦逾六钧。拣材尽爪士，受任皆信臣。  
光赏文藻丽，便繁心膂亲。复如观太清，昭烂垂芳辰。  
  
卷313_5  【清明节郭侍御偶与李侍御孔校书王秀才…呈马十八郎丞公】崔元翰  
山色入层城，钟声临复岫。乘闲息边事，探异怜春候。  
曲阁下重阶，回廊遥对霤。石间花遍落，草上云时覆。  
钻火见樵人，饮泉逢野兽。道情亲法侣，时望登朝右。  
执宪纠奸邪，刊书正讹谬。茂才当时选，公子生人秀。  
赠答继篇章，欢娱重朋旧。垂帘独衰疾，击缶酬金奏。  
  
卷313_6  【杂言奉和圣制至承光院见自生藤感其得地因以成咏应制】崔元翰  
新藤正可玩，得地又蓬时。罗生密叶交绿蔓，  
欲布清阴垂紫蕤。已带朝光暖，犹含轻露滋。  
遥依千华殿，稍上万年枝。馀芳连桂树，积润傍莲池。  
岂如幽谷无人见，空覆荒榛杂兔丝。圣心对此应有感，  
隐迹如斯谁复知。怀贤劳永叹，比物赋新诗。  
聘丘园，访茅茨，为谢中林士，王道本无私。  
  
卷313_7  【雨中对后檐丛竹】崔元翰  
含风摇砚水，带雨拂墙衣。乍似秋江上，渔家半掩扉。  
  
卷313_8  【赋得沈珠于泉】独孤良器  
皎洁沈泉水，荧煌照乘珠。沈非将宝契，还与不贪符。  
风折璿成浪，空涵影似浮。深看星并入，静向月同无。  
光价怜时重，亡情信道枢。不应无胫至，自为暗投殊。  
  
卷313_9  【雪席口占】高崇文  
崇文宗武不崇文，提戈出塞号将军。  
那个髇儿射雁落，白毛空里乱纷纷。  
  
卷313_10  【行县至浮查山寺】罗珦  
三十年前此布衣，鹿鸣西上虎符归。行时宾从过前寺，  
到处松杉长旧围。野老竞遮官道拜，沙鸥遥避隼旟飞。  
春风一宿琉璃地，自有泉声惬素机。  
  
卷313_11  【赋四相诗　中书令汉阳王张柬之】皇甫澈  
周历革元命，天步值艰阻。烈烈张汉阳，左袒清诸武。  
休明神器正，文物旧仪睹。南向翊大君，西宫朝圣母。  
茂勋镂钟鼎，鸿劳食茅土。至今称五王，卓立迈万古。  
  
卷313_12  【赋四相诗　中书令钟绍京】皇甫澈  
景龙仙驾远，中禁奸衅结。谋猷叶圣朝，披鳞奋英节。  
青宫阊阖启，涤秽氛沴灭。紫气重昭回，皇天新日月。  
从容庙堂上，肃穆人神悦。唐元佐命功，辉焕何烈烈。  
  
卷313_13  【赋四相诗　礼部尚书门下侍郎平章事李岘】皇甫澈  
时来遇明圣，道济宁邦国。猗欤瑚琏器，竭我股肱力。  
进贤黜不肖，错枉举诸直。宦官既却坐，权奸亦移职。  
载践每若惊，三已无愠色。昭昭垂宪章，来世实作则。  
  
卷313_14  【赋四相诗　门下侍郎平章事王缙】皇甫澈  
舟楫济巨川，山河资秀气。服膺究儒业，屈指取高位。  
北征戮骄悍，东守辑携贰。论道致巍巍，持衡无事事。  
知己不易遇，宰相固有器。瞻事华壁中，来者谁其嗣。  
  
卷313_15  【上巳泛舟得迟字】张登  
令节推元巳，天涯喜有期。初筵临泛地，旧俗祓禳时。  
枉渚潮新上，残春日正迟。竹枝游女曲，桃叶渡江词。  
风鹢今方退，沙鸥亦未疑。且同山简醉，倒载莫褰帷。  
  
卷313_16  【送王主簿游南海】张登  
平生推久要，留滞共三年。明日东南路，穷荒雾露天。  
旷怀常寄酒，素业不言钱。道在贫非病，时来丑亦妍。  
过山乘蜡屐，涉海附楼船。行矣无为恨，宗门有大贤。  
  
卷313_17  【重阳宴集同用寒字】张登  
锡宴逢佳节，穷荒亦共欢。恩深百日泽，雨借九秋寒。  
望气人谣洽，临风客以难。座移山色在，杯尽菊香残。  
欲识投醪遍，应从落帽看。还宵须命烛，举首谢三官。  
  
卷313_18  【仲秋夜郡内西亭对月】张登  
天高月满影悠悠，一夜炎荒并觉秋。气与露清凝众草，  
色如霜白怯轻裘。高临华宇还知隙，静映长江不共流。  
□直西倾河汉曙，遗风犹想武昌楼。  
  
卷313_19  【冬至夜郡斋宴别前华阴卢主簿】张登  
虎宿方冬至，鸡人积夜筹。相逢一尊酒，共结两乡愁。  
王俭花为府，卢谌幄内璆。明朝更临水，怅望岭南流。  
  
卷313_20  【小雪日戏题绝句】张登  
甲子徒推小雪天，刺梧犹绿槿花然。  
融和长养无时歇，却是炎洲雨露偏。  
  
卷313_21  【招客游寺】张登  
江城吏散卷春阴，山寺鸣钟隔雨深。  
招取遗民赴僧社，竹堂分坐静看心。  
  
卷313_22  【句】张登  
孤高齐帝石，萧洒晋亭峰。（见《漳州名胜志》）。  
境旷穷山外，城标涨海头。  
  
卷313_23  【陪韩退之、窦贻、周同寻刘尊师不遇，得师字】韦执中  
早尚逍遥境，常怀汗漫期。星郎同访道，羽客杳何之。  
物外求仙侣，人间失我师。不知柯烂者，何处看围棋。  
  
卷313_24  【寻人偶题】邵真  
日昃不复午，落花难归树。生能几何，莫厌相逢遇。  
  
卷313_25  【墙阴残雪】何频瑜  
积雪还因地，墙阴久尚残。影添斜月白，光借夕阳寒。  
皎洁开帘近，清荧步履看。状花飞著树，如玉不成盘。  
冰薄方宁及，霜浓比亦难。谁怜高卧处，岁暮叹袁安。  
  
卷313_26  【题度支杂事典庭中柏树】骆浚  
干耸一条青玉直，叶铺千叠绿云低。  
争如燕雀偏巢此，却是鸳鸯不得栖。  
  
卷313_27  【梢云（一作曹松）】罗让  
殊质资灵贶，凌空发瑞云。梢梢含树彩，郁郁动霞文。  
不比因风起，全非触石分。叶光闲泛滟，枝杪静氛氲。  
隐见心无宰，裴回庆自君。翻飞如可托，长愿在横汾。  
  
卷313_28  【闰月定四时】罗让  
月闰随寒暑，畴人定职司。馀分将考日，积算自成时。  
律候行宜表，阴阳运不欺。气薰灰琯验，数扐卦辞推。  
六律文明序，三年理暗移。当知岁功立，唯是奉无私。  

## 全唐诗(中)　卷三百一十四

卷314_1  【享文恭太子庙乐章】陈京  
歌以德发，声以乐贵。乐善名存，追仙礼异。  
鸾旌拱修，凤鸣合次。神听皇慈，仲月皆至。  
  
卷314_2  【步虚词十九首】韦渠牟  
玉简真人降，金书道箓通。烟霞方蔽日，云雨已生风。  
四极威仪异，三天使命同。那将人世恋，不去上清宫。  
羽驾正翩翩，云鸿最自然。霞冠将月晓，珠珮与星连。  
镂玉留新诀，雕金得旧编。不知飞鸾鹤，更有几人仙。  
上帝求仙使，真符取玉郎。三才闲布象，二景郁生光。  
骑吏排龙虎，笙歌走凤凰。天高人不见，暗入白云乡。  
鸾鹤共裴回，仙官使者催。香花三洞启，风雨百神来。  
凤篆文初定，龙泥印已开。何须生羽翼，始得上瑶台。  
羽节忽排烟，苏君已得仙。命风驱日月，缩地走山川。  
几处留丹灶，何时种玉田。一朝骑白虎，直上紫微天。  
静发降灵香，思神意智长。虎存时促步，龙想更成章。  
扣齿风雷响，挑灯日月光。仙云在何处，仿佛满空堂。  
几度游三洞，何方召百神。风云皆守一，龙虎亦全真。  
执节仙童小，烧香玉女春。应须绝岩内，委曲问皇人。  
上法杳无营，玄修似有情。道宫琼作想，真帝玉为名。  
召岳驰旌节，驱雷发吏兵。云车降何处，斋室有仙卿。  
羽卫一何鲜，香云起暮烟。方朝太素帝，更向玉清天。  
凤曲凝犹吹，龙骖俨欲前。真文几时降，知在永和年。  
大道何年学，真符此日催。还持金作印，未要玉为台。  
羽节分明授，霞衣整顿裁。应缘五云使，教上列仙来。  
独自授金书，萧条咏紫虚。龙行还当马，云起自成车。  
九转风烟合，千年井灶馀。参差从太一，寿等混元初。  
道学已通神，香花会女真。霞床珠斗帐，金荐玉舆轮。  
一室心偏静，三天夜正春。灵官竟谁降，仙相有夫人。  
上界有黄房，仙家道路长。神来知位次，乐变叶宫商。  
竞把琉璃盏，都倾白玉浆。霞衣最芬馥，苏合是灵香。  
珠佩紫霞缨，夫人会八灵。太霄犹有观，绝宅岂无形。  
暮雨裴回降，仙歌宛转听。谁逢玉妃辇，应检九真经。  
西海辞金母，东方拜木公。云行疑带雨，星步欲凌风。  
羽袖挥丹凤，霞巾曳彩虹。飘飖九霄外，下视望仙宫。  
玉树杂金花，天河织女家。月邀丹凤舄，风送紫鸾车。  
雾縠笼绡带，云屏列锦霞。瑶台千万里，不觉往来赊。  
舞凤凌天出，歌麟入夜听。云容衣眇眇，风韵曲泠泠。  
扣齿端金简，焚香检玉经。仙宫知不远，只近太微星。  
紫府与玄洲，谁来物外游。无烦骑白鹿，不用驾青牛。  
金化颜应驻，云飞鬓不秋。仍闻碧海上，更用玉为楼。  
辔鹤复骖鸾，全家去不难。鸡声随羽化，犬影入云看。  
酿玉当成酒，烧金且转丹。何妨五色绶，次第给仙官。  
  
卷314_3  【览外生卢纶诗，因以示此】韦渠牟  
卫玠清谈性最强，明时独拜正员郎。关心珠玉曾无价，  
满手琼瑶更有光。谋略久参花府盛，才名常带粉闱香。  
终期内殿联诗句，共汝朝天会柏梁。  
  
卷314_4  【赠窦五判官】韦渠牟  
故旧相逢三两家，爱君兄弟有声华。文辉锦彩珠垂露，  
逸兴江天绮散霞。美玉自矜频献璞，真金难与细披沙。  
终须撰取新诗品，更比芙蓉出水花。  
  
卷314_5  【湖上闲居（一作闲居湖上）】窦参  
避影将息阴，自然知音稀。向来深林中，偶亦有所窥。  
飞鸟口衔食，引雏上高枝。高枝但各有，安知宜不宜。  
止止复何云，物情何自私。  
  
卷314_6  【迁谪江表久未归】窦参  
一自经放逐，裴回无所从。便为寒山云，不得随飞龙。  
名岂不欲保，归岂不欲早。苟无三月资，难适千里道。  
离心与羁思，终日常草草。生年几齐，忧苦即先老。  
谁能假羽翼，使我畅怀抱。  
  
卷314_7  【登潜山观】窦参  
山势欲相抱，一条微径盘。攀萝歇复行，始得凌仙坛。  
闻道葛夫子，此中炼还丹。丹成五色光，服之生羽翰。  
灵草空自绿，馀霞谁共餐。至今步虚处，犹有孤飞鸾。  
幽幽古殿门，下压浮云端。万丈水声落，四时松色寒。  
既入无何乡，转嫌人事难。终当远尘俗，高卧从所安。  
  
卷314_8  【淮西席上醉歌】卢群  
祥瑞不在凤凰麒麟，太平须得边将忠臣。卫霍真诚奉主，  
貔虎十万一身。江河潜注息浪，蛮貊款塞无尘。  
但得百寮师长肝胆，不用三军罗绮金银。  
  
卷314_9  【天池晚棹】韦皋  
雨霁天池生意足，花间谁咏采莲曲。舟浮十里芰荷香，  
歌发一声山水绿。春暧鱼抛水面纶，晚晴鹭立波心玉。  
扣舷归载月黄昏，直至更深不假烛。  
  
卷314_10  【赠何遐】韦皋  
腰间宝剑七星文，掌上弯弓挂六钧。  
箭发□云双雁落，始知秦地有将军。  
  
卷314_11  【忆玉箫】韦皋  
黄雀衔来已数春，别时留解赠佳人。  
长江不见鱼书至，为遣相思梦入秦。  
  
卷314_12  【观翟玉妓】李愿  
女郎闺阁春，抱瑟坐花茵。艳粉宜斜烛，羞蛾惨向人。  
寄情摇玉柱，流眄整罗巾。幸以芳香袖，承君宛转尘。  
  
卷314_13  【思妇】李愿  
良人久不至，惟恨锦屏孤。憔悴衣宽日，空房问女巫。  
  
卷314_14  【徐州使院赋】王智兴  
三十年前老健儿，刚被郎中遣作诗。  
江南花柳从君咏，塞北烟尘我独知。  
  
卷314_15  【茶山诗】袁高  
禹贡通远俗，所图在安人。后王失其本，职吏不敢陈。  
亦有奸佞者，因兹欲求伸。动生千金费，日使万姓贫。  
我来顾渚源，得与茶事亲。氓辍耕农耒，采采实苦辛。  
一夫旦当役，尽室皆同臻。扪葛上欹壁，蓬头入荒榛。  
终朝不盈掬，手足皆鳞皴。悲嗟遍空山，草木为不春。  
阴岭芽未吐，使者牒已频。心争造化功，走挺糜鹿均。  
选纳无昼夜，捣声昏继晨。众工何枯栌，俯视弥伤神。  
皇帝尚巡狩，东郊路多堙。周回绕天涯，所献愈艰勤。  
况减兵革困，重兹固疲民。未知供御馀，谁合分此珍。  
顾省忝邦守，又惭复因循。茫茫沧海间，丹愤何由申。  
  
卷314_16  【送惟详律师自越之义兴】崔子向  
阳羡诸峰顶，何曾异剡山。雨晴人到寺，木落夜开关。  
缝衲纱灯亮，看心锡仗闲。西方知有社，未得与师还。  
  
卷314_17  【上鲍大夫（防）】崔子向  
行尽江南塞北时，无人不诵鲍家诗。  
东堂桂树何年折，直至如今少一枝。  
  
卷314_18  【题越王台】崔子向  
越井岗头松柏老，越王台上生秋草。  
古木多年无子孙，牛羊践踏成官道。  
  
卷314_19  【赠韩退之】张署  
九疑峰畔二江前，恋阙思乡日抵年。白简趋朝曾并命，  
苍梧左宦一联翩。鲛人远泛渔舟水，鵩鸟闲飞露里天。  
涣汗几时流率土，扁舟西下共归田。  
  
卷314_20  【享惠昭太子庙乐章（请神）】归登  
嘉荐既陈，祀事孔明。间歌在堂，万舞在庭。  
外则尽物，内则尽诚。凤笙如闻，歆其洁精。  

## 全唐诗(中)　卷三百一十五

卷315_1  【剡溪行却寄新别者】朱放  
潺湲寒溪上，自此成离别。回首望归人，移舟逢暮雪。  
频行识草树，渐老伤年发。唯有白云心，为向东山月。  
  
卷315_2  【九日陪刘中丞宴昌乐寺送梁廷评】朱放  
独坐三台妙，重阳百越间。水心观远俗，霜气入秋山。  
不弃遗簪旧，宁辞落帽还。仍闻西上客，咫尺谒天颜。  
  
卷315_3  【经故贺宾客镜湖道士观】朱放  
已得归乡里，逍遥一外臣。那随流水去，不待镜湖春。  
雪里登山屐，林间漉酒巾。空馀道士观，谁是学仙人。  
  
卷315_4  【送著公归越（一作皇甫曾诗）】朱放  
谁能愁此别，到越会相逢。长忆云门寺，门前千万峰。  
石床埋积雪，山路倒枯松。莫学白道士，无人知去踪。  
  
卷315_5  【秣陵送客入京】朱放  
秣陵春已至，君去学归鸿。绿水琴声切，青袍草色同。  
鸟喧金谷树，花满洛阳宫。日日相思处，江边杨柳风。  
  
卷315_6  【灵门寺赠灵一上人】朱放  
所思劳旦夕，惆怅去湘东。禅客知何在，春山几处同。  
独行残雪里，相见暮云中。请住东林寺，弥年事远公。  
  
卷315_7  【江上送别】朱放  
浦边新见柳摇时，北客相逢只自悲。惆怅空知思后会，  
艰难不敢料前期。行看汉月愁征战，共折江花怨别离。  
向夕孤城分首处，寂寥横笛为君吹。  
  
卷315_8  【归桐庐旧居寄严长史（一作章八元诗）】朱放  
昨辞天子棹归舟，家在桐庐忆旧丘。三月暖时花竞发，  
两溪分处水争流。近闻江老传乡语，遥见家山减旅愁。  
或在醉中逢夜雪，怀贤应向剡川游。  
  
卷315_9  【竹】朱放  
青林何森然，沈沈独曙前。出墙同淅沥，开户满婵娟。  
箨卷初呈粉，苔侵乱上钱。疏中思水过，深处若山连。  
叠夜常栖露，清朝乍有蝉。砌阴迎缓策，檐翠对欹眠。  
迸笋双分箭，繁梢一向偏。月过惊散雪，风动极闻泉。  
幽谷添诗谱，高人欲制篇。萧萧意何恨，不独往湘川。  
  
卷315_10  【铜雀妓】朱放  
恨唱歌声咽，愁翻舞袖迟。西陵日欲暮，是妾断肠时。  
  
卷315_11  【毗陵留别】朱放  
别离非一处，此处最伤情。白发将春草，相随日日生。  
  
卷315_12  【题竹林寺】朱放  
岁月人间促，烟霞此地多。殷勤竹林寺，能得几回过。  
  
卷315_13  【答陆澧】朱放  
松叶堪为酒，春来酿几多。不辞山路远，踏雪也相过。  
  
卷315_14  【杨子津送人】朱放  
今朝杨子津，忽见五溪人。老病无馀事，丹砂乞五斤。  
  
卷315_15  【山中谒皇甫曾】朱放  
寻源路已尽，笑入白云间。不解乘轺客，那知有此山。  
  
卷315_16  【剡山夜月（一题剡溪舟行）】朱放  
月在沃洲山上，人归剡县溪边。  
漠漠黄花覆水，时时白鹭惊船。  
  
卷315_17  【九日与杨凝、崔淑期登江上山会有故不得往因赠之】朱放  
欲从携手登高去，一到门前意已无。  
那得更将头上发，学他年少插茱萸。  
  
卷315_18  【山中听子规（一作顾况诗）】朱放  
幽人自爱山中宿，又近葛洪丹井西。  
窗中有个长松树，半夜子规来上啼。  
  
卷315_19  【乱后经淮阴岸】朱放  
荒村古岸谁家在，野水浮云处处愁。  
唯有河边衰柳树，蝉声相送到扬州。  
  
卷315_20  【送张山人】朱放  
知君住处足风烟，古寺荒村在眼前。  
便欲移家逐君去，唯愁未有买山钱。  
  
卷315_21  【别李季兰】朱放  
古岸新花开一枝，岸傍花下有分离。  
莫将罗袖拂花落，便是行人肠断时。  
  
卷315_22  【游石涧寺】朱放  
闻道幽深石涧寺，不逢流水亦难知。  
莫道山僧无伴侣，猕猴长在古松枝。  
  
卷315_23  【新安所居答相访人所居萧使君为制】朱放  
谢公见我多愁疾，为我开门对碧山。  
君若欲来看猿鸟，不须争把桂枝攀。  
  
卷315_24  【送魏校书】朱放  
长恨江南足别离，几回相送复相随。  
杨花撩乱扑流水，愁杀人行知不知。  
  
卷315_25  【送温台】朱放  
眇眇天涯君去时，浮云流水自相随。  
人生一世长如客，何必今朝是别离。  
  
卷315_26  【句】朱放  
爱彼云外人，求取涧底泉。  
风吹芭蕉拆，鸟啄梧桐落。（并《诗式》）。  

## 全唐诗(中)　卷三百一十六

卷316_1  【古意】武元衡  
蜀国春与秋，岷江朝夕流。长波东接海，万里至扬州。  
开门面淮甸，楚俗饶欢宴。舞榭黄金梯，歌楼白云面。  
荡子未言归，池塘月如练。  
  
卷316_2  【塞下曲】武元衡  
草枯马蹄轻，角弓劲如石。骄虏初欲来，风尘暗南国。  
走檄召都尉，星火剿羌狄。吾身许报主，何暇避锋镝。  
白露湿铁衣，半夜待攻击。龙沙早立功，名向燕然勒。  
  
卷316_3  【独不见】武元衡  
荆门一柱观，楚国三休殿。环珮俨神仙，辉光生顾盼。  
春风细腰舞，明月高堂宴。梦泽水连云，渚宫花似霰。  
俄惊白日晚，始悟炎凉变。别岛异波潮，离鸿分海县。  
南北断相闻，叹嗟独不见。  
  
卷316_4  【旬假南亭寄熊郎中】武元衡  
旬休屏戎事，凉雨北窗眠。江城一夜雨，万里绕山川。  
草木散幽气，池塘鸣早蝉。妍芳落春后，旅思生秋前。  
红槿粲庭艳，绿蒲繁渚烟。行歌独谣酌，坐发朱丝弦。  
哀玉不可扣，华烛徒湛然。闻君乐林卧，郡阁旷周旋。  
酬对龙象侣，灌注清泠泉。如何无碍智，犹苦病缠牵。  
  
卷316_5  【晨兴寄赠窦使君（一作晨兴赠友，寄呈窦使君）】武元衡  
江陵岁方晏，晨起眄庭柯。白露伤红叶，清风断绿萝。  
徇时真气索，念远怀忧多。夙昔乐山意，纵横南浦波。  
有美婵娟子，百虑攒双蛾。缄情郁不舒，幽行骈复罗。  
为予歌苦寒，酌酒朱颜酡。世事浮云变，功名将奈何。  
  
卷316_6  【秋日对酒】武元衡  
行年过始衰，秋至独先悲。事往怜神魄，感深滋涕洟。  
百忧纷在虑，一醉兀无思。宝瑟拂尘匣，徽音凝朱丝。  
幽圃蕙兰气，烟窗松桂姿。我乏济时略，杖节抚藩维。  
山川大兵后，牢落空城池。惊沙犹振野，绿草生荒陂。  
物变风雨顺，人怀天地慈。春耕事秋战，戎马去封陲。  
波澜暗超忽，坚白亦磷缁。客有自嵩颍，重征栖隐期。  
丹诀学仙晚，白云归谷迟。君恩不可报，霜露绕南枝。  
  
卷316_7  【安邑里中秋怀寄高员外】武元衡  
原宪素非贫，嵇康自寡欲。守道识通穷，达命齐荣辱。  
庭梧变葱蒨，篱菊扬芳馥。坠叶翻夕霜，高堂瞬华烛。  
况兹寒夜永，复叹流年促。感物思殷勤，怀贤心踯躅。  
雄词封禅草，丽句阳春曲。高德十年兄，异才千里足。  
咫尺邈雪霜，相望如琼玉。欲识岁寒心，松筠更秋绿。  
  
卷316_8  【送唐次】武元衡  
都门去马嘶，灞水春流浅。青槐驿路长，白日离尊晚。  
望望烟景微，草色行人远。  
  
卷316_9  【秋夜雨中怀友】武元衡  
庭空雨鸣骄，天寒雁啼苦。青灯淡吐光，白发悄无语。  
几年不与联床吟，君方客吴我犹楚。  
  
卷316_10  【望夫石】武元衡  
佳名望夫处，苔藓封孤石。万里水连天，巴江暮云碧。  
湘妃泣下竹成斑，子规夜啼江树白。  
  
卷316_11  【行路难】武元衡  
君不见道傍废井傍开花，原是昔年骄贵家。  
几度美人来照影，濯纤笑引银瓶绠。风飘雨散今奈何，  
绣闼雕甍绿苔多。笙歌鼎沸君莫矜，豪奢未必长多金。  
休说编氓朴无耻，至竟终须合天理。非故败他却成此，  
苏张终作多言鬼。行路难，路难不在九折湾。  
  
卷316_12  【长相思】武元衡  
长相思，陇云愁，单于台上望伊州。雁书绝，蝉鬓秋。  
行人天一畔，暮雨海西头。殷勤大河水，东注不还流。  
  
卷316_13  【出塞作】武元衡  
夙驾逾人境，长驱出塞垣。边风引去骑，胡沙拂征辕。  
奏笳山月白，结阵瘴云昏。虽云风景异华夏，  
亦喜地理通楼烦。白羽矢飞先火炮，黄金甲耀夺朝暾。  
要须洒扫龙沙净，归谒明光一报恩。  
  
卷316_14  【桃源行送友】武元衡  
武陵川径入幽遐，中有鸡犬秦人家，家傍流水多桃花。  
桃花两边种来久，流水一通何时有。垂条落蕊暗春风，  
夹岸芳菲至山口。岁岁年年能寂寥，林下青苔日为厚。  
时有仙鸟来衔花，曾无世人此携手。可怜不知若为名，  
君往从之多所更。驿荒桥平路尽，崩湍怪石小溪行。  
相见维舟登览处，红堤绿岸宛然成。多君此去从仙隐，  
令人晚节悔营营。  
  
卷316_15  【长安叙怀寄崔十五】武元衡  
延首直城西，花飞绿草齐。迢遥隔山水，怅望思游子。  
百啭黄鹂细雨中，千条翠柳衡门里。门对长安九衢路，  
愁心不惜芳菲度。风尘冉冉秋复春，钟鼓喧喧朝复暮。  
汉家宫阙在中天，紫陌朝臣车马连。萧萧霓旌合仙仗，  
悠悠剑佩入炉烟。李广少时思报国，终军未遇敢论边。  
无媒守儒行，荣悴纷相映。家甚长卿贫，身多公干病。  
不知身病竟如何，懒向青山眠薜萝。鸡黍空多元伯惠，  
琴书不见子猷过。超名累岁与君同，自叹还随鹢退风。  
闻说唐生子孙在，何当一为问穷通。  
  
卷316_16  【兵行褒斜谷作】武元衡  
古地接龟沙，边风送征雁。霜明草正腓，峰逼日易晏。  
集旅布嵌谷，驱马历层涧。岷河源涉屡，蜀甸途行惯。  
矢橐弧室岂领军，儋爵食禄由从宦。注意奏凯赴都畿，  
速令提兵还石坂。三川顿使气象清，卖刀买犊消忧患。  
  
卷316_17  【西亭早秋送徐员外】武元衡  
鼎铉辞台座，麾幢领益州。曲池连月晓，横角满城秋。  
有美皇华使，曾同白社游。今年重相见，偏觉艳歌愁。  
  
卷316_18  【送徐员外还京（一作使还上都）】武元衡  
九折朱轮动，三巴白露生。蕙兰秋意晚，关塞别魂惊。  
宝瑟连宵怨，金罍尽醉倾。旄头星未落，分手辘轳鸣。  
  
卷316_19  【送柳郎中（一作柳侍御，一作李侍郎）裴起居】武元衡  
沱江水绿波，喧鸟去乔柯。南浦别离处，东风兰杜多。  
长亭春婉娩，层汉路蹉跎。会有归朝日，班超奈老何。  
  
卷316_20  【八月十五酬从兄常望月有怀】武元衡  
坐爱圆景满，况兹秋夜长。寒光生露草，夕韵出风篁。  
地远惊金奏，天高失雁行。如何北楼望，不得共池塘。  
  
卷316_21  【酬太常从兄留别（一作送太常十二兄罢册南诏却赴上都）】武元衡  
乡路日兹始，征轩行复留。张骞随汉节，王濬守刀州。  
泽国烟花度，铜梁雾雨愁。别离无可奈，万恨锦江流。  
  
卷316_22  【春日与诸公泛舟】武元衡  
千里雪山开，沱江春水来。驻帆云缥缈，吹管鹤裴回。  
身外流年驶，尊前落景催。不应归棹远，明月在高台。  
  
卷316_23  【送兄归洛使谒严司空】武元衡  
六岁蜀城守，千茎蓬鬓丝。忧心不自遣，骨肉又伤离。  
楚峡饶云雨，巴江足梦思。殷勤孔北海，时节易流移。  
  
卷316_24  【同洛阳诸公饯卢起居】武元衡  
萧条寒日晏，凄惨别魂惊。宝瑟无声怨，金囊故赠轻。  
赤墀方载笔，油幕尚言兵。暮宿青泥驿，烦君泪满缨。  
  
卷316_25  【台中题壁】武元衡  
柏台年未老，蓬鬓忽苍苍。无事裨明主，何心弄宪章。  
雀声愁霰雪，鸿思恨关梁。会脱簪缨去，故山瑶草芳。  
  
卷316_26  【江上寄隐者】武元衡  
归舟不计程，江月屡亏盈。霭霭沧波路，悠悠离别情。  
蒹葭连水国，鼙鼓近梁城。却忆沿江叟，汀洲春草生。  
  
卷316_27  【送严绅游兰溪】武元衡  
剡岭穷边海，君游别岭西。暮云秋水阔，寒雨夜猿啼。  
地僻秦人少，山多越路迷。萧萧驱匹马，何处是兰溪。  
  
卷316_28  【秋思】武元衡  
秋室浩烟雾，风柳怨寒蜩。机杼夜声切，蕙兰芳意消。  
美人湘水曲，桂楫洞庭遥。常恐时光谢，蹉跎红艳凋。  
  
卷316_29  【夏日别卢太卿（一作江津对雨送卢侍御）】武元衡  
汉水清且广，江波渺复深。叶舟烟雨夜，之子别离心。  
汀草结春怨，山云连暝阴。年年南北泪，今古共沾襟。  
  
卷316_30  【西亭题壁寄中书李相公（一作寄上中书李相公）】武元衡  
昏旦倦兴寝，端忧力尚微。廉颇不觉老，蘧瑗始知非。  
授钺虚三顾，持衡旷万机。空馀蝴蝶梦，迢递故山归。  
  
卷316_31  【八月十五夜与诸公锦楼望月得中字】武元衡  
玉轮初满空，迥出锦城东。相向秦楼镜，分飞碣石鸿。  
桂香随窈窕，珠缀隔玲珑。不及前秋月，圆辉凤沼中。  
  
卷316_32  【四川使宅有韦令公时孔雀…妓兴嗟久之因赋此诗用广其意】武元衡  
荀令昔居此，故巢留越禽。动摇金翠尾，飞舞碧梧阴。  
上客彻瑶瑟，美人伤蕙心。会因南国使，得放海云深。  
  
卷316_33  【窦三中丞去岁有台中五言四韵未及酬…因追曩篇持以赠之】武元衡  
在昔谬司宪，常僚惟有君。报恩如皎日，致位等青云。  
削稿书难见，除苛事早吟。双旌不可驻，风雪路岐分。  
  
卷316_34  【春分与诸公同宴呈陆三十四郎中】武元衡  
南国宴佳宾，交情老倍亲。月惭红烛泪，花笑白头人。  
宝瑟常馀怨，琼枝不让春。更闻歌子夜，桃李艳妆新。  
  
卷316_35  【津梁寺采新茶与幕中诸公遍赏芳香尤异…四韵兼呈陆郎中】武元衡  
灵州碧岩下，荑英初散芳。涂涂犹宿露，采采不盈筐。  
阴窦藏烟湿，单衣染焙香。幸将调鼎味，一为奏明光。  
  
卷316_36  【元和癸巳余领蜀之七年奉诏征还…途经百牢关因题石门洞】武元衡  
昔佩兵符去，今持相印还。天光临井络，春物度巴山。  
鸟道青冥外，风泉洞壑间。何惭班定远，辛苦玉门关。  
  
卷316_37  【夕次潘山下】武元衡  
南国独行日，三巴春草齐。漾波归海疾，危栈入云迷。  
锦谷岚烟里，刀州晚照西。旅情方浩荡，蜀魄满林啼。  
  
卷316_38  【夏日对雨寄朱放拾遗】武元衡  
才非谷永传，无意谒王侯。小暑金将伏，微凉麦正秋。  
远山欹枕见，暮雨闭门愁。更忆东林寺，诗家第一流。  
  
卷316_39  【早春送欧阳炼师归山】武元衡  
双鹤五云车，初辞汉帝家。寰新甲子，天路旧烟霞。  
羽节临风驻，霓裳逐雨斜。昆仑有琪树，相忆寄瑶华。  
  
卷316_40  【长安春望】武元衡  
宿雨净烟霞，春风绽百花。绿杨中禁路，朱戟五侯家。  
草色金堤晚，莺声御柳斜。无媒犹未达，应共惜年华。  
  
卷316_41  【经严秘校维故宅】武元衡  
掩泪山阳宅，生涯此路穷。香销芸阁闭，星落草堂空。  
丽藻浮名里，哀声夕照中。不堪投钓处，邻笛怨春风。  
  
卷316_42  【秋夜寄江南旧游】武元衡  
寥落九秋晚，端忧时物残。隔林萤影度，出禁漏声寒。  
愁雨洞房掩，孤灯遥夜阑。怀贤梦南国，兴尽水漫漫。  
  
卷316_43  【送陆书还吴】武元衡  
君住包山下，何年入帝乡。成名归旧业，叹别见秋光。  
橘柚吴洲远，芦花楚水长。我行经此路，京口向云阳。  
  
卷316_44  【山中月夜寄朱张二舍人】武元衡  
午夜更漏里，九重霄汉间。月华云阙迥，秋色凤池闲。  
御锦通清禁，天书出暗关。嵇康不求达，终岁在空山。  
  
卷316_45  【送冯谏议赴河北宣慰】武元衡  
汉代衣冠盛，尧年雨露多。恩荣辞紫禁，冰雪渡黄河。  
待诏孤城启，宣风万岁和。今宵燕分野，应见使星过。  
  
卷316_46  【夜坐闻雨寄严十少府】武元衡  
多负云霄志，生涯岁序侵。风翻凉叶乱，雨滴洞房深。  
迢递三秋梦，殷勤独夜心。怀贤不觉寐，清磬发东林。  
  
卷316_47  【资圣寺贲法师晚春茶会】武元衡  
虚室昼常掩，心源知悟空。禅庭一雨后，莲界万花中。  
时节流芳暮，人天此会同。不知方便理，何路出樊笼。  
  
卷316_48  【慈恩寺起上人院】武元衡  
禅堂支许同，清论道源穷。起灭秋云尽，虚无夕霭空。  
池澄山倒影，林动叶翻风。他日焚香待，还来礼惠聪。  
  
卷316_49  【送魏正则擢第归江陵】武元衡  
客路商山外，离筵小暑前。高文常独步，折桂及龆年。  
关国通秦限，波涛隔汉川。叨同会府选，分手倍依然。  
  
卷316_50  【酬韩弇归崖见寄】武元衡  
惆怅人间事，东山遂独游。露凝瑶草晚，鱼戏石潭秋。  
轩冕应相待，烟霞莫遽留。君看仲连意，功立始沧洲。  
  
卷316_51  【河东赠别炼师】武元衡  
多累有行役，相逢秋节分。游人甘失路，野鹤亦离群。  
戎马犯边垒，天兵屯塞云。孔璋才素健，羽檄定纷纷。  
  
卷316_52  【秋日将赴江上，杨弘微时任凤翔，寄诗别】武元衡  
寂寞两相阻，悠悠南北心。燕惊沧海远，鸿避朔云深。  
夜梦江亭月，离忧陇树阴。兼秋无限思，惆怅属瑶琴。  
  
卷316_53  【夏与熊王二秀才同宿僧院】武元衡  
共将缨上尘，来问雪山人。世网从知累，禅心自证真。  
境空宜入梦，藤古不留春。一听林公法，灵嘉愿寄身。  
  
卷316_54  【宜阳所居白蜀葵答咏柬诸公】武元衡  
冉冉众芳歇，亭亭虚室前。敷荣时已背，幽赏地宜偏。  
红艳世方重，素华徒可怜。何当君子愿，知不竞喧妍。  
  
卷316_55  【送寇侍御司马之明州】武元衡  
斗酒上河梁，惊魂去越乡。地穷沧海阔，云入剡山长。  
莲唱蒲萄熟，人烟橘柚香。兰亭应驻楫，今古共风光。  
  
卷316_56  【送严侍御】武元衡  
巴檄故人去，苍苍枫树林。云山千里合，雾雨四时阴。  
峡路猿声断，桃源犬吠深。不须贪胜赏，汉节待南侵。  
  
卷316_57  【酬元十二】武元衡  
偶寻乌府客，同醉习家池。积雪初迷径，孤云遂失期。  
风前劳引领，月下重相思。何必因尊酒，幽心两自知。  
  
卷316_58  【秋晚途次坊州界寄崔玉员外】武元衡  
崎岖崖谷迷，寒雨暮成泥。征路出山顶，乱云生马蹄。  
望乡程杳杳，怀远思凄凄。欲识分麾重，孤城万壑西。  
  
卷316_59  【度东径岭】武元衡  
又过雁门北，不胜南客悲。三边上岩见，双泪望乡垂。  
暮角云中戍，残阳天际旗。更看飞白羽，胡马在封陲。  
  
卷316_60  【送李正字之蜀】武元衡  
已献甘泉赋，仍登片玉科。汉官新组绶，蜀国旧烟萝。  
剑壁秋云断，巴江夜月多。无穷别离思，遥寄竹枝歌。  
  
卷316_61  【玉泉寺与润上人望秋山怀张少尹】武元衡  
山寒天降霜，烟月共苍苍。况此绿岩晚，尚馀丹桂芳。  
禅心殊众乐，人世满秋光。莫怪频回首，孤云思帝乡。  
  
卷316_62  【酬崔使君寄麈尾】武元衡  
贤人嘉尚同，今制古遗风。寄我襟怀里，辞君掌握中。  
金声劳振远，玉柄借谈空。执玩驰心处，迢迢巴峡东。  
  
卷316_63  【送邓州潘使君赴任】武元衡  
川陆一都会，旌旗千里舒。虎符中禁授，熊轼上流居。  
橘柚金难并，池塘练不如。春风行部日，应驻士元车。  
  
卷316_64  【和李中丞题故将军林亭】武元衡  
帝里清和节，侯家邸第春。烟霏瑶草露，苔暗杏梁尘。  
城郭悲歌旧，池塘丽句新。年年车马客，钟鼓乐他人。  
  
卷316_65  【送韦侍御司议赴东都】武元衡  
洛京千里近，离绪亦纷纷。文宪芙蓉沼，元方羔雁群。  
河关连巩树，嵩少接秦云。独有临风思，睽携不可闻。  
  
卷316_66  【送吴侍御司马赴台州】武元衡  
卢耽佐郡遥，川陆共迢迢。风景轻吴会，文章变越谣。  
烟林繁橘柚，云海浩波潮。余有灵山梦，前君到石桥。  
  
卷316_67  【送七兄赴歙州】武元衡  
车马去憧憧，都门闻晓钟。客程将日远，离绪与春浓。  
流水逾千度，归云隔万重。玉杯倾酒尽，不换惨凄容。  
  
卷316_68  【德宗皇帝挽歌词三首】武元衡  
道启轩皇圣，威扬夏禹功。讴歌亭育外，文武盛明中。  
日月光连璧，烟尘屏大风。为人祈福处，台树与天通。  
圣历□勤政，瑶图庆运长。寿宫开此地，仙驾缈何乡。  
风断清笳调，云愁绿旆扬。上升知不恨，弘济任城王。  
尝闻阊阖前，星拱北辰箓。今来大明祖，辇驾桥山曲。  
松柏韵幽音，鱼龙焰寒烛。岁岁秋风辞，兆人歌不足。  
  
卷316_69  【顺宗至德大圣皇帝挽歌词三首】武元衡  
桥山同轨会，轩后葬衣冠。东海风波变，西陵松柏攒。  
鼎湖仙已去，金掌露宁乾。万木泉扃月，空怜凫雁寒。  
容卫晓徘徊，严城阊阖开。乌号龙驭远，遏密凤声哀。  
昆浪黄河注，崦嵫白日颓。恭闻天子孝，不忍望铜台。  
哀挽渭川曲，空歌汾水阳。夜泉愁更咽，秋日惨无光。  
缵夏功传启，兴周业继昌。回瞻五陵上，烟雨为苍苍。  
  
卷316_70  【昭德皇后挽歌词】武元衡  
玉扆将迁坐，金鸡忽报晨。珮环仙驭远，星月夜台新。  
剑没川空冷，菱寒镜不春。国门车马会，多是濯龙亲。  
  
卷316_71  【春晚奉陪相公西亭宴集】武元衡  
林花春向兰，高会重邀欢。感物惜芳景，放怀因彩翰。  
玉颜秾处并，银烛焰中看。若折持相赠，风光益别难。  

## 全唐诗(中)　卷三百一十七

卷317_1  【送崔判官使太原】武元衡  
劳君车马此逡巡，我与刘君本世亲。两地山河分节制，  
十年京洛共风尘。笙歌几处胡天月，罗绮长留蜀国春。  
报主由来须尽敌，相期万里宝刀新。  
  
卷317_2  【幕中诸公有观猎之作因继之】武元衡  
刀州城北剑山东，甲士屯云骑散风。旌旆遍张林岭动，  
豺狼驱尽塞垣空。衔芦远雁愁萦缴，绕树啼猿怯避弓。  
为报府中诸从事，燕然未勒莫论功。  
  
卷317_3  【同幕中诸公送李侍御归朝】武元衡  
昔年专席奉清朝，今日持书即旧僚。珠履会中箫管思，  
白云归处帝乡遥。巴江暮雨连三峡，剑壁危梁上九霄。  
岁月不堪相送尽，颓颜更被别离凋。  
  
卷317_4  【送张六谏议归朝】武元衡  
诏书前日下丹霄，头戴儒冠脱皂貂。笛怨柳营烟漠漠，  
云愁江馆雨萧萧。鸳鸿得路争先翥，松柏凌寒独后凋。  
归去朝端如有问，玉关门外老班超。  
  
卷317_5  【酬严司空荆南见寄】武元衡  
金貂再领三公府，玉帐连封万户侯。帘卷青山巫峡晓，  
烟开碧树渚宫秋。刘琨坐啸风清塞，谢脁题诗月满楼。  
白雪调高歌不得，美人南国翠蛾愁。  
  
卷317_6  【南徐别业早春有怀】武元衡  
生涯扰扰竟何成，自爱深居隐姓名。远雁临空翻夕照，  
残云带雨过春城。花枝入户犹含润，泉水侵阶乍有声。  
虚度年华不相见，离肠怀土并关情。  
  
卷317_7  【摩诃池宴】武元衡  
摩诃池上春光早，爱水看花日日来。秾李雪开歌扇掩，  
绿杨风动舞腰回。芜台事往空留恨，金谷时危悟惜才。  
昼短欲将清夜继，西园自有月裴回。  
  
卷317_8  【至栎阳崇道寺闻严十少府趋侍】武元衡  
云连万木夕沈沈，草色泉声古院深。闻说羊车趋盛府，  
何言琼树在东林。松筠自古多年契，风月怀贤此夜心。  
惆怅送君身未达，不堪摇落听秋砧。  
  
卷317_9  【春暮郊居寄朱舍人】武元衡  
幽深不让子真居，度日闲眠世事疏。春水满池新雨霁，  
香风入户落花馀。目随鸿雁穷苍翠，心寄溪云任卷舒。  
回首知音青琐闼，何时一为荐相如。  
  
卷317_10  【送温况游蜀】武元衡  
游人西去客三巴，身逐孤蓬不定家。山近峨眉飞暮雨，  
江连濯锦起朝霞。云深九折刀州远，路绕千岩剑阁斜。  
应到严君开卦处，将余一为问生涯。  
  
卷317_11  【崔敷叹春物将谢恨不同览时余方为事牵束…不遇题之留赠】武元衡  
九陌迟迟丽景斜，禁街西访隐沦赊。门依高柳空飞絮，  
身逐闲云不在家。轩冕强来趋世路，琴尊空负赏年华。  
残阳寂寞东城去，惆怅春风落尽花。  
  
卷317_12  【秋灯对雨寄史近崔积】武元衡  
坐听宫城传晚漏，起看衰叶下寒枝。空庭绿草结离念，  
细雨黄花赠所思。蟋蟀已惊良节度，茱萸偏忆故人期。  
相逢莫厌尊前醉，春去秋来自不知。  
  
卷317_13  【春题龙门香山寺】武元衡  
众香天上梵仙宫，钟磬寥寥半碧空。清景乍开松岭月，  
乱流长响石楼风。山河杳映春云外，城阙参差茂树中。  
欲尽出寻那可得，三千世界本无穷。  
  
卷317_14  【酬陆三与邹十八侍御】武元衡  
城分流水郭连山，拂露开怀一解颜。令尹关中仙史会，  
河阳县里玉人闲。共怜秋隼惊飞至，久想云鸿待侣还。  
莫恨殷勤留此地，东崖桂树昔同攀。  
  
卷317_15  【酬谈校书长安秋夜对月寄诸故旧】武元衡  
故园千里渺遐情，黄叶萧条白露生。惊鹊绕枝风满幌，  
寒钟送晓月当楹。蓬山高价传新韵，槐市芳年挹盛名。  
莫怪孔融悲岁序，五侯门馆重娄卿。  
  
卷317_16  【送田三端公还鄂州】武元衡  
孤云迢递恋沧洲，劝酒梨花对白头。南陌送归车骑合，  
东城怨别管弦愁。青油幕里人如玉，黄鹤楼中月并钩。  
君去庾公应借问，驰心千里大江流。  
  
卷317_17  【送李秀才赴滑州诣大夫舅】武元衡  
陌头车马去翩翩，白面怀书美少年。东武扬公姻娅重，  
西州谢傅舅甥贤。长亭叫月新秋雁，官渡含风古树蝉。  
知己满朝留不住，贵臣河上拥旌旃。  
  
卷317_18  【秋日书怀】武元衡  
金貂玉铉奉君恩，夜漏晨钟老掖垣。参决万机空有愧，  
静观群动亦无言。杯中壮志红颜歇，林下秋声绛叶翻。  
倦鸟不知归去日，青芜白露满郊园。  
  
卷317_19  【南昌滩】武元衡  
渠江明净峡逶迤，船到名滩拽[zB _blank ]迟。橹窡动摇妨作梦，  
巴童指点笑吟诗。畬馀宿麦黄山腹，日背残花白水湄。  
物色可怜心莫限，此行都是独行时。  
  
卷317_27  【奉和圣制丰年多庆九日示怀】武元衡  
令节寰宇泰，神都佳气浓。赓歌禹功盛，击壤尧年丰。  
九奏碧霄里，千官皇泽中。南山澄凝黛，曲水清涵空。  
金玉美王度，欢康谣国风。睿文垂日月，永与天无穷。  
  
卷317_28  【夏日陪冯许二侍郎与严秘书游昊天观览…同里杨华州中丞】武元衡  
三伏草木变，九城车马烦。碧霄回骑射，丹洞入桃源。  
台殿云浮栋，緌缨鹤在轩。莫将真破妄，聊用静持喧。  
石甃古苔冷，水筠凉簟翻。黄公垆下叹，旌旆国东门。  
  
卷317_29  【奉和圣制重阳日即事】武元衡  
玉烛降寒露，我皇歌古风。重阳德泽展，万国欢娱同。  
绮陌拥行骑，香尘凝晓空。神都自蔼蔼，佳气助葱葱。  
律吕阴阳畅，景光天地通。徒然被鸿霈，无以报玄功。  
  
卷317_30  【秋日台中寄怀简诸僚】武元衡  
宪府日多事，秋光照碧林。干云岩翠合，布石地苔深。  
忧悔耿遐抱，尘埃缁素襟。物情牵跼促，友道旷招寻。  
颓节风霜变，流年芳景侵。池荷足幽气，烟竹又繁阴。  
簪组赤墀恋，池鱼沧海心。涤烦滞幽赏，永度瑶华音。  
  
卷317_31  【奉酬淮南中书相公见寄】武元衡  
扬州隋故都，竹使汉名儒。翊圣恩华异，持衡节制殊。  
朝廷连受脤，台座接訏谟。金玉裁王度，丹书奉帝俞。  
九重辞象魏，千里握兵符。铁马秋临塞，虹旌夜渡泸。  
江长梅笛怨，天远桂轮孤。浩叹烟霜晓，芳期兰蕙芜。  
雅言书一札，宾海雁东隅。岁月奔波尽，音徽雾雨濡。  
蜀江分井络，锦浪入淮湖。独抱相思恨，关山不可逾。  
  
卷317_32  【甫构西亭偶题因呈监军及幕中诸公】武元衡  
瀛海无因泛，昆丘岂易寻。数峰聊在目，一境暂清心。  
悦彼松柏性，爱兹桃李阴。列芳凭有土，丛干聚成林。  
信矣子牟恋，归欤尼父吟。暗香兰露滴，空翠蕙楼深。  
负鼎位尝忝，荷戈年屡侵。百城烦鞅掌，九仞喜岖嶔。  
巴汉溯沿楫，岷峨千万岑。恩偏不敢去，范蠡畏熔金。  
  
卷317_33  【和杨弘微春日曲江南望】武元衡  
迟景霭悠悠，伤春南陌头。暄风一澹荡，遐思几殷优。  
龙去空仙沼，鸾飞掩妓楼。芳菲馀雨露，冠盖旧公侯。  
朱戟千门闭，黄鹂百啭愁。烟濛宫树晚，花咽石泉流。  
寒谷律潜应，中林兰自幽。商山将避汉，晋室正藩周。  
黍稷闻兴叹，琼瑶畏见投。君心即吾事，微向在沧洲。  
  
卷317_34  【长安秋夜怀陈京昆季】武元衡  
钟鼓九衢绝，出门千里同。远情高枕夜，秋思北窗空。  
静见烟凝烛，闲听叶坠桐。玉壶思洞彻，琼树忆葱笼。  
萤影疏帘外，鸿声暗雨中。羁愁难会面，懒慢责微躬。  
甲乙科攀桂，图书阁践蓬。一瓢非可乐，六翮未因风。  
寥落悲秋尽，蹉跎惜岁穷。明朝不相见，流泪菊花丛。  
  
卷317_35  【冬日，汉江南行将赴夏口，途次江陵界，寄裴尚书】武元衡  
五部拥双旌，南依墨客卿。关山迥梁甸，波浪接湓城。  
烟景迷时候，云帆渺去程。蛤珠冯月吐，芦雁触罗惊。  
浦树凝寒晦，江天湛镜清。赏心随处惬，壮志逐年轻。  
舟楫不可驻，提封如任情。向方曾指路，射策许言兵。  
兰渚歇芳意，菱歌非应声。元戎武昌守，羊祜幸连营。  
  
卷317_36  【奉酬中书李相公早朝于中书候传点，偶书所怀】武元衡  
寥落曙钟断，微明烟月沉。翠霞仙仗合，清漏掖垣深。  
北极星遥拱，南山阙迥临。兰釭竟晓焰，琪树欲秋阴。  
霄汉惭联步，貂蝉愧并簪。德容温比玉，王度式如金。  
鱼水千年运，箫韶九奏音。代天惊度日，掷地喜开襟。  
文武时方泰，唐虞道可寻。忝陪申及甫，清净奉尧心。  
  
卷317_37  【甲午岁相国李公有北园寄赠之作…寓哀冥寞以广遗韵云】武元衡  
机事劳西掖，幽怀寄北园。鹤巢深更静，蝉噪断犹喧。  
仙酝百花馥，艳歌双袖翻。碧云诗变雅，皇泽叶流根。  
未报雕龙赠，俄伤泪剑痕。佳城关白日，哀挽向青门。  
礼命公台重，烟霜陇树繁。天高不可问，空使辅星昏。  
  
卷317_38  【和杨三舍人晚秋与崔二舍人张秘监苗考功…因以继和】武元衡  
瑶圃高秋会，金闺奉诏辰。朱轮天上客，白石洞中人。  
珮响泉声杂，朝衣羽服亲。九重青琐闭，三秀紫芝新。  
化药秦方士，偷桃汉侍臣。玉笙王子驾，辽鹤令威身。  
叹逝颓波速，缄词丽曲春。重将凄恨意，苔壁问遗尘。  
  
卷317_39  【酬李十一尚书西亭暇日书怀见寄十二韵之作】武元衡  
鼎铉昔云忝，西南分主忧。烟尘开僰道，旌节护蛮陬。  
任重功无立，力微恩未酬。据鞍惭齿发，责帅惧春秋。  
高德闻郑履，俭居称晏裘。三刀君入梦，九折我回輈。  
时景屡迁易，兹言期退休。方追故山事，岂谓台阶留。  
遐抱清净理，眷言兰杜幽。一缄琼玖赠，万里别离愁。  
巴岭云外没，蜀江天际流。怀贤耿遥思，相望凤池头。  
  
卷317_40  【秋怀奉寄朱补阙】武元衡  
上苑繁霜降，骚人起恨初。白云深陋巷，衰草遍闲居。  
暮色秋烟重，寒声牖叶虚。潘生秋思苦，陶令世情疏。  
已制归田赋，犹陈谏猎书。不知青琐客，投分竟何如。  
  
卷317_41  【奉酬中书相公至日圜丘行事…于集贤院叙情见寄之什】武元衡  
郊庙祗严祀，斋庄觌上玄。别开金虎观，不离紫微天。  
树古长杨接，池清太液连。仲山方补衮，文举自伤年。  
风溢铜壶漏，香凝绮阁烟。仍闻白雪唱，流咏满鹍弦。  
  
卷317_42  【途次】武元衡  
去国策羸马，劳歌行路难。地崇秦制险，人乐汉恩宽。  
御沼澄泉碧，宫梨佛露丹。鼎成仙驭远，龙化宿云残。  
不问三苗宠，谁陪万国欢。至今松桂色，长助玉楼寒。  
  
卷317_43  【题故蔡国公主九华观上池院】武元衡  
朱门临九衢，云木蔼仙居。曲沼天波接，层台凤舞馀。  
曙烟深碧筱，香露湿红蕖。瑶瑟含风韵，纱窗积翠虚。  
秦楼今寂寞，真界竟何如。不与蓬瀛异，迢迢远玉除。  
  
卷317_44  【酬严维秋夜见寄】武元衡  
遥夜思悠悠，闻钟远梦休。乱林萤烛暗，零露竹风秋。  
启户云归栋，褰帘月上钩。昭明逢圣代，羁旅别沧洲。  
骑省潘郎思，衡闱宋玉愁。神仙惭李郭，词赋谢曹刘。  
松柏应无变，琼瑶不可酬。谁堪此时景，寂寞下高楼。  
  
卷317_45  【途次近蜀驿蒙恩赐宝刀及飞龙厩马…寄中书李郑二公】武元衡  
草草事行役，迟迟违故关。碧帏遥隐雾，红旆渐依山。  
感激酬恩泪，星霜去国颜。捧刀金锡字，归马玉连环。  
威凤翔双阙，征夫纵百蛮。应怜宣室召，温树不同攀。  
  
卷317_46  【归燕】武元衡  
春色遍芳菲，闲檐双燕归。还同旧侣至，来绕故巢飞。  
敢望烟霄达，多惭羽翮微。衔泥傍金砌，拾蕊到荆扉。  
云海经时别，雕梁长日依。能一顾，转盻自光辉。  
  
卷317_47  【送许著作分司东都】武元衡  
瑶瑟激凄响，征鸿翻夕阳。署分刊竹简，书蠹护芸香。  
马色关城晓，蝉声驿路长。石渠荣正礼，兰室重元方。  
不作经年别，离魂亦暂伤。  
  
卷317_48  【闻相公三兄小园置宴以元衡寓直因寄上兼呈中书三兄】武元衡  
休沐限中禁，家山传胜游。露寒潘省夜，木落庾园秋。  
兰菊回幽步，壶觞洽旧俦。位高天禄阁，词异畔牢愁。  
孤思琴先觉，驰晖水竞流。明朝不相见，清祀在圜丘。  
  
卷317_49  【酬陆员外歙州许员外郢州二使君】武元衡  
吴洲云海接，楚驿梦林长。符节分忧重，鹓鸿去路翔。  
艳歌愁翠黛，宝瑟韵清商。洲草遥池合，春风晓旆张。  
晋臣多乐广，汉主识冯唐。不作经年别，离魂亦未伤。  
  
卷317_50  【渐至涪州先寄王使君】武元衡  
治教通夷俗，均输问大田。江分巴字水，树入夜郎烟。  
毒雾含秋气，阴岩蔽曙天。路难空计日，身老不由年。  
将命宁知远，归心讵可传。星郎复何事，出守五溪边。  
  
卷317_51  【石州城】武元衡  
丈夫心爱横行，报国知嫌命轻。楼兰径百战，  
更道戍龙城。锦字窦车骑，胡笳李少卿。生离两不见，  
万古难为情。  
  
卷317_52  【寒食下第】武元衡  
柳挂九衢丝，花飘万家雪。如何憔悴人，对此芳菲节。  
  
卷317_53  【途中即事】武元衡  
南征复北还，扰扰百年间。自笑红尘里，生涯不暂闲。  
  
卷317_54  【春日偶作】武元衡  
纵横桃李枝，淡荡春风吹。美人歌白苎，万恨在蛾眉。  
  
卷317_55  【夏夜作】武元衡  
夜久喧暂息，池台惟月明。无因驻清景，日出事还生。  
  
卷317_56  【左掖梨花】武元衡  
巧笑解迎人，晴雪香堪惜。随风蝶影翻，误点朝衣赤。  
  
卷317_57  【同陈六侍御寒食游禅定藏山上人院】武元衡  
年少轻行乐，东城南陌头。与君寂寞意，共作草堂游。  
  
卷317_58  【赠佳人】武元衡  
步摇金翠玉搔头，倾国倾城胜莫愁。  
若逞仙姿游洛浦，定知神女谢风流。  
  
卷317_59  【休暇日，中书相公致斋禁省，因以寄赠】武元衡  
尝闻圣主得贤臣，三接能令四海春。  
月满禁垣斋沐夜，清吟属和更何人。  
  
卷317_60  【春兴】武元衡  
杨柳阴阴细雨晴，残花落尽见流莺。  
春风一夜吹香梦，梦逐春风到洛城。  
  
卷317_61  【酬裴起居西亭留题（一作留赠）】武元衡  
艳歌能起关山恨，红烛偏凝寒塞情。  
况是池塘风雨夜，不堪丝管尽离声。  
  
卷317_62  【送张侍御赴京】武元衡  
江南烟雨塞鸿飞，西府文章谢掾归。  
相送汀州兰棹晚，菱歌一曲泪沾衣。  
  
卷317_63  【鄂渚送友】武元衡  
云帆淼淼巴陵渡，烟树苍苍故郢城。  
江上梅花无数落，送君南浦不胜情。  
  
卷317_64  【送裴戡行军（一作饯裴行军赴朝命）】武元衡  
珠履三千醉不欢，玉人犹苦夜冰寒。  
送君偏有无言泪，天下关山行路难。  
  
卷317_65  【宿青阳驿】武元衡  
空山摇落三秋暮，萤过疏帘月露团。  
寂寞银灯愁不寐，萧萧风竹夜窗寒。  
  
卷317_66  【送崔舍人起居】武元衡  
赤墀同拜紫泥封，驷牡连征侍九重。  
惟有白须张司马，不言名利尚相从。  
  
卷317_67  【路岐重赋】武元衡  
芳郊欲别阑干泪，故国难期聚散云。  
分手更逢江驿暮，马嘶猿叫不堪闻。  
  
卷317_68  【重送卢三十一起居】武元衡  
相如拥传有光辉，何事阑干泪湿衣。  
旧府东山馀妓在，重将歌舞送君归。  
  
卷317_69  【送张谏议】武元衡  
汉庭从事五人来，回首疆场独未回。  
今日送君魂断处，寒云寥落数株梅。  
  
卷317_70  【同诸公夜宴监军玩花之作（一作同幕府夜宴惜花）】武元衡  
五侯门馆百花繁，红烛摇风白雪翻。  
不似凤凰池畔见，飘扬今隔上林园。  
  
卷317_71  【郊居寓目偶题】武元衡  
晨趋禁掖暮郊园，松桂苍苍烟露繁。  
明月上时群动息，雪峰高处正当轩。  
  
卷317_72  【题嘉陵驿】武元衡  
悠悠风旆绕山川，山驿空濛雨似烟。  
路半嘉陵头已白，蜀门西上更青天。  
  
卷317_73  【送柳郎中裴起居】武元衡  
望乡台上秦人在，学射山中杜魄哀。  
落日河桥千骑别，春风寂寞旆旌回。  
  
卷317_74  【秋日出游偶作】武元衡  
黄花丹叶满江城，暂爱江头风景清。  
闲步欲舒山野性，貔貅不许独行人。  
  
卷317_75  【夏夜饯裴行军赴朝命】武元衡  
三年同看锦城花，银烛连宵照绮霞。  
报国从来先意气，临岐不用重咨嗟。  
  
卷317_76  【摩诃池送李侍御之凤翔】武元衡  
柳暗花明池上山，高楼歌酒换离颜。  
他时欲寄相思字，何处黄云是陇间。  
  
卷317_77  【送魏正则擢第归江陵】武元衡  
商山路接玉山深，古木苍然尽合阴。  
会府登筵君最少，江城秋至肯惊心。  
  
卷317_78  【登阖闾古城】武元衡  
登高望远自伤情，柳发花开映古城。  
全盛已随流水去，黄鹂空啭旧春声。  
  
卷317_79  【寻三藏上人】武元衡  
北风吹雪暮萧萧，问法寻僧上界遥。  
临水手持筇竹杖，逢君不语指芭蕉。  
  
卷317_80  【山居】武元衡  
身依泉壑将时背，路入烟萝得地深。  
终岁不知城郭事，手栽林竹尽成阴。  
  
卷317_81  【长安贼中寄题江南所居茱萸树】武元衡  
手种茱萸旧井傍，几回春露又秋霜。  
今来独向秦中见，攀折无时不断肠。  
  
卷317_82  【春斋夜雨忆郭通微】武元衡  
桃源在在阻风尘，世事悠悠又遇春。  
雨滴闲阶清夜久，焚香偏忆白云人。  
  
卷317_83  【送严秀才】武元衡  
灞浐别离肠已断，江山迢递信仍稀。  
送君偏下临岐泪，家在南州身未归。  
  
卷317_84  【春日酬熊执易南亭花发见赠】武元衡  
千株桃杏参差发，想见花时人却愁。  
曾忝陆机琴酒会，春亭惟愿一淹留。  
  
卷317_85  【中春亭雪夜寄西邻韩李二舍人】武元衡  
广庭飞雪对愁人，寒谷由来不悟春。  
却笑山阴乘兴夜，何如今日戴家邻。  
  
卷317_86  【立秋日与陆华原于县界南馆送邹十八】武元衡  
风入昭阳池馆秋，片云孤鹤两难留。  
明朝独向青山郭，唯有蝉声催白头。  
  
卷317_87  【酬韦胄曹登天长寺上方见寄】武元衡  
青门几度沾襟泪，并在东林雪外峰。  
今日重烦相忆处，春光知绕凤池浓。  
  
卷317_88  【陌上暮春】武元衡  
青青南陌柳如丝，柳色莺声晚日迟。  
何处最伤游客思，春风三月落花时。  
  
卷317_89  【春日偶作】武元衡  
飞花寂寂燕双双，南客衡门对楚江。  
惆怅管弦何处发，春风吹到读书窗。  
  
卷317_90  【春暮寄杜嘉兴昆弟】武元衡  
柳色千家与万家，轻风细雨落残花。  
数枝琼玉无由见，空掩柴扉度岁华。  
  
卷317_91  【渡淮】武元衡  
暮涛凝雪长淮水，细雨飞梅五月天。  
行子不须愁夜泊，绿杨多处有人烟。  
  
卷317_92  【与崔十五同访裴校书不遇】武元衡  
梨花落尽柳花时，庭树流莺日过迟。  
几度相思不相见，春风何处有佳期。  
  
卷317_93  【夏日寄陆三达陆四逢并王念八仲周】武元衡  
士衡兄弟旧齐名，还似当年在洛城。  
闻说重门方隐相，古槐高柳夏阴清。  
  
卷317_94  【秋原寓目】武元衡  
木落风高天宇开，秋原一望思悠哉。  
边城今少射雕骑，连雁嗷嗷何处来。  
  
卷317_95  【赠歌人（一作赠佳人）】武元衡  
林莺一哢四时春，蝉翼罗衣白玉人。  
曾逐使君歌舞地，清声长啸翠眉颦。  
  
卷317_96  【同苗郎中送严侍御赴黔中，因访仙源之事】武元衡  
武陵源在朗江东，流水飞花仙洞中。  
莫问阮郎千古事，绿杨深处翠霞空。  
  
卷317_97  【使次盘豆驿望永乐县】武元衡  
山川不记何年别，城郭应非昔所经。  
欲驻征车终日望，天河云雨晦冥冥。  
  
卷317_98  【缑山道中口号】武元衡  
秋山寂寂秋水清，寒郊木叶飞无声。  
王子白云仙去久，洛滨行路夜吹笙。  
  
卷317_99  【岁暮送舍人】武元衡  
边城岁暮望乡关，身逐戎旌未得还。  
欲别临岐无限泪，故园花发寄君攀。  
  
卷317_100  【寓兴呈崔员外诸公】武元衡  
三月杨花飞满空，飘飖十里雪如风。  
不知何处香醪熟，愿醉佳园芳树中。  
  
卷317_101  【单于晓角】武元衡  
胡儿吹角汉城头，月皎霜寒大漠秋。  
三奏未终天便晓，何人不起望乡愁。  
  
卷317_102  【汴河闻笳（一作闻角）】武元衡  
何处金笳月里悲，悠悠边客梦先知。  
单于城下关山曲，今日中原总解吹。  
  
卷317_103  【塞上春怀】武元衡  
东风河外五城喧，南客征袍满泪痕。  
愁至独登高处望，蔼然云树重伤魂。  
  
卷317_104  【塞外月夜寄荆南熊侍御】武元衡  
南依刘表北刘琨，征战年年箫鼓喧。  
云雨一乖千万里，长城秋月洞庭猿。  
  
卷317_105  【单于罢战却归题善阳馆】武元衡  
单于南去善阳关，身逐归云到处闲。  
曾是五年莲府客，每闻胡虏哭阴山。  
  
卷317_106  【韦常侍以宾客致仕，同诸公题壁】武元衡  
孤云永日自徘徊，岩馆苍苍遍绿苔。  
望苑忽惊新诏下，彩鸾归处玉笼开。  
  
卷317_107  【学仙难】武元衡  
玉殿笙歌汉帝愁，鸾龙俨驾望瀛洲。  
黄金化尽方士死，青天欲上无缘由。  
  
卷317_108  【唐昌观玉蕊花】武元衡  
琪树芊芊玉蕊新，洞宫长闭彩霞春。  
日暮落英铺地雪，献花应过九天人。  
  
卷317_109  【春晓闻莺】武元衡  
寥寥兰台晓梦惊，绿林残月思孤莺。  
犹疑蜀魄千年恨，化作冤禽万啭声。  
  
卷317_110  【闻严秘书与正字及诸客夜会因寄】武元衡  
衡门寥落岁阴穷，露湿莓苔叶厌风。  
闻道今宵阮家会，竹林明月七人同。  
  
卷317_111  【戏赠韩二秀才】武元衡  
名高折桂方年少，心苦为文命未通。  
闻说东堂今有待，飞鸣何处及春风。  
  
卷317_112  【闻王仲周所居牡丹花发，因戏赠】武元衡  
闻说庭花发暮春，长安才子看须频。  
花开花落无人见，借问何人是主人。  
  
卷317_113  【酬王十八见招】武元衡  
王昌家直在城东，落尽庭花昨夜风。  
高兴不辞千日醉，随君走马向新丰。  
  
卷317_114  【赠道者（一作赠送）】武元衡  
麻衣如雪一枝梅，笑掩微妆入梦来。  
若到越溪逢越女，红莲池里白莲开。  
  
卷317_115  【重送白将军】武元衡  
红烛芳筵惜夜分，歌楼管咽思难闻。  
早知怨别人间世，不下青山老白云。  
  
卷317_116  【和李丞题李将军林园】武元衡  
落英飘蕊雪纷纷，啼鸟如悲霍冠军。  
逝水不回弦管绝，玉楼迢递锁浮云。  
  
卷317_117  【同张惟送霍总（一作送崔总赴池州）】武元衡  
春风箫管怨津楼，三奏行人醉不留。  
别后相思江上岸，落花飞处杜鹃愁。  
  
卷317_118  【赠别崔起居】武元衡  
三十年前会府同，红颜销尽两成翁。  
别泪共将何处洒，锦江南渡足春风。  
  
卷317_119  【春日偶题】武元衡  
山川百战古刀州，龙节来分圣主忧。  
静守化条无一事，春风独上望京楼。  
  
卷317_120  【听歌】武元衡  
月上重楼丝管秋，佳人夜唱古梁州。  
满堂谁是知音者，不惜千金与莫愁。  
  
卷317_121  【酬韦胄曹】武元衡  
相逢异县蹉跎意，无复少年容易欢。  
桃李美人攀折尽，何如松柏四时寒。  
  
卷317_122  【同幕府夜宴惜花】武元衡  
芳草落花明月榭，朝云暮雨锦城春。  
莫愁红艳风前散，自有青蛾镜里人。  
  
卷317_123  【代佳人赠张郎中】武元衡  
洛阳佳丽本神仙，冰雪颜容桃李年。  
心爱阮郎留不住，独将珠泪湿红铅。  
  
卷317_124  【饯裴行军赴朝命】武元衡  
来时圣主假光辉，心恃朝恩计日归。  
谁料忽成云雨别，独将边泪洒戎衣。  
  
卷317_125  【秋日经潼关感寓】武元衡  
昔年曾逐汉征东，三授兵符百战中。  
力保山河嗟下世，秋风牢落故营空。  
  
卷317_126  【赠歌人】武元衡  
仙歌静转玉箫催，疑是流莺禁苑来。  
他日相思梦巫峡，莫教云雨晦阳台。  
  
卷317_127  【见郭侍郎题壁】武元衡  
万里枫江偶问程，青苔壁上故人名。  
悠悠身世限南北，一别十年空复情。  

## 全唐诗(中)　卷三百一十八

卷318_1  【癸巳岁吉甫圜丘摄事合于中书后阁…呈集贤院诸学士】李吉甫  
淮海同三入，枢衡过六年。庙斋兢永夕，书府会群仙。  
粉壁连霜曙，冰池对月圆。岁时忧里换，钟漏静中传。  
蓬发颜空老，松心契独全。赠言因傅说，垂训在三篇。  
  
卷318_2  【夏夜北园即事寄门下武相公】李吉甫  
结构非华宇，登临似古原。僻殊萧相宅，芜胜邵平园。  
避暑依南庑，追凉在北轩。烟霞霄外静，草露月中繁。  
鹊绕惊还止，虫吟思不喧。怀君欲有赠，宿昔贵忘言。  
  
卷318_3  【九日小园独谣赠门下武相公】李吉甫  
小园休沐暇，暂与故山期。树杪悬丹枣，苔阴落紫梨。  
舞丛新菊遍，绕格古藤垂。受露红兰晚，迎霜白薤肥。  
上公留凤沼，冠剑侍清祠。应念端居者，长惭补衮诗。  
  
卷318_4  【怀伊川赋】李吉甫  
龙门南岳尽伊原，草树人烟目所存。  
正是北州梨枣熟，梦魂秋日到郊园。  
  
卷318_5  【奉和武相公省中宿斋，酬李相公见寄】郑絪  
高阁安仁省，名园广武庐。沐兰朝太一，种竹咏华胥。  
禁静疏钟彻，庭开爽韵虚。洪钧齐万物，缥帙整群书。  
寒露滋新菊，秋风落故蕖。同怀不同赏，幽意竟何如。  
  
卷318_6  【寒夜闻霜钟】郑絪  
霜钟初应律，寂寂出重林。拂水宜清听，凌空散迥音。  
舂容时未歇，摇曳夜方深。月下和虚籁，风前间远砧。  
净兼寒漏彻，闲畏曙更侵。遥相千山外，泠泠何处寻。  
  
卷318_7  【奉酬宣上人九月十五日东亭望月见赠因怀紫阁旧游】郑絪  
中年偶逐鸳鸾侣，弱岁多从糜鹿群。紫阁道流今不见，  
红楼禅客早曾闻。松斋月朗星初散，苔砌霜繁夜欲分。  
一览彩笺佳句满，何人更咏惠休文。  
  
卷318_8  【九日登高怀邵二】郑絪  
簪茱泛菊俯平阡，饮过三杯却惘然。  
十岁此辰同醉友，登高各处已三年。  
  
卷318_9  【享太庙乐章】郑絪  
於穆时文，受天明命。允恭玄默，化成理定。  
出震嗣德，应乾传圣。猗欤缉熙，千亿流庆。  
  
卷318_10  【句】郑絪  
情人共惆怅，良友不同游。（《纪事》云：絪九日有怀邵  
二诗，又怀林十二云云，其重友如此）古  
  
卷318_11  【和黄门相公诏还题石门洞（黄门，武元衡也）】郑馀庆  
紫氛随马处，黄阁驻车情。嵌壑惊山势，周滩恋水声。  
地分三蜀限，关志百牢名。琬琰攀酬郢，微言鼎饪情。  
  
卷318_12  【享太庙乐章】郑馀庆  
开邸除暴，时迈勋尊。三元告命，四极骏奔。  
金枝翠叶，辉烛瑶琨。象德亿载，贻庆汤孙。  
  
卷318_13  【和黄门武相公诏还题石门洞】赵宗儒  
益部恩辉降，同荣汉相还。韶芳满归路，轩骑出重关。  
望日朝天阙，披云过蜀山。更题风雅韵，永绝翠岩间。  
  
卷318_14  【和武相锦楼玩月得浓字（时为西川营田副使）】柳公绰  
此夜年年月，偏宜此地逢。近看江水浅，遥辨雪山重。  
万井金花肃，千林玉露浓。不唯楼上思，飞盖亦陪从。  
  
卷318_15  【题梓州牛头寺】柳公绰  
一出西城第二桥，两边山木晚萧萧。  
井花净洗行人耳，留听溪声入夜潮。  
  
卷318_16  【赠毛仙翁】柳公绰  
桃源千里远，花洞四时春。中有含真客，长为不死人。  
松高枝叶茂，鹤老羽毛新。莫遣同篱槿，朝荣暮化尘。  
  
卷318_17  【和武相公中秋锦楼玩月得苍字（时为西川观察判官）】张正一  
高秋今夜月，皓色正苍苍。远水澄如练，孤鸿迥带霜。  
旅人方积思，繁宿稍沉光。朱槛叨陪赏，尤宜清漏长。  
  
卷318_18  【奉和武相公中秋锦楼玩月得来字】徐放  
玉露中秋夜，金波碧落开。鹊惊初泛滥，鸿思共裴回。  
远月清光遍，高空爽气来。此时陪永望，更得上燕台。  
  
卷318_19  【和武相公中秋锦楼玩月（得前字、秋字二篇）】崔备  
清景同千里，寒光尽一年。竟天多雁过，通夕少人眠。  
照别江楼上，添愁野帐前。隋侯恩未报，犹有夜珠圆。  
四时皆有月，一夜独当秋。照耀初含露，裴回正满楼。  
遥连雪山净，迥入锦江流。愿以清光末，年年许从游。  
  
卷318_20  【奉陪武相公西亭夜宴陆郎中】崔备  
宾阁玳筵开，通宵递玉杯。尘随歌扇起，雪逐舞衣回。  
剪烛清光发，添香暖气来。令君敦宿好，更为一裴回。  
  
卷318_21  【清溪路中寄诸公（一作寄韦于二侍御）】崔备  
偏郡隔云岑，回溪路更深。少留攀桂树，长渴望梅林。  
野笋资公膳，山花慰客心。别来无信息，可谓井瓶沉。  
  
卷318_22  【奉酬中书相公至日圜丘行事…见寄之什（一作崔曙诗）】崔备  
典籍开书府，恩荣避鼎司。郊丘资有事，斋戒守无为。  
宿雾蒙琼树，馀香覆玉墀。进经逢乙夜，展礼值明时。  
勋共山河列，名同竹帛垂。年年佐尧舜，相与致雍熙。  
  
卷318_23  【使院忆山中道侣，兼怀李约】崔备  
松竹去名岳，衡茅思旧居。山君水上印，天女月中书。  
旧秩芸香在，空奁药气馀。褐衣宽易揽，白发少难梳。  
病柳伤摧折，残花惜扫除。忆巢同倦鸟，避网甚跳鱼。  
阮巷惭交绝，商岩愧迹疏。与君非宦侣，何日共樵渔。  
  
卷318_24  【奉陪武相公西亭夜宴陆郎中（时为武元衡幕僚）】萧祜  
弘阁陈芳宴，佳宾此会难。交逢贵日重，醉得少时欢。  
舒黛凝歌思，求音足笔端。一闻清佩动，珠玉夜珊珊。  
  
卷318_25  【游石堂观】萧祜  
西山高高何所如，上有古昔真人居。嵌崖巨石自成室，  
其下磅礴含清虚。我来斯邑访遗迹，乃遇沈生耽载籍。  
沈生为政哀茕嫠，又能索隐探灵奇。欣然向我话佳境，  
与我崎岖到山顶。甘瓜剖绿出寒泉，碧瓯浮花酌春茗。  
嚼瓜啜茗身清凉，汗消絺绤如迎霜。胡为空山百草花，  
倏尔笾豆肆我旁。始惊知周无小大，力寡多方验斯在。  
妙用腾声冠盖间，胜游恣意烟霞外。故碑石像凡几年，  
云郁雨霏生绿烟。我知游此多灵仙，缥缈月中飞下天。  
天风微微夕露委，松梢飕飕晓声起。凤去空遗箫管音，  
星翻寥落银河水。劝君学道此时来，结茅独宿何辽哉。  
斋心玄默感灵卫，必见鸾鹤相裴回。我爱崇山双剑北，  
峰如人首拄天黑。群仙伛偻势奔走，状若归尊趋有德。  
半岩有洞顶有池，出入灵怪潜蛟螭。我去不得昼夜思，  
梦游曾信南风吹。南风吹我到林岭，故国不见秦天迥。  
山花名药扑地香，月色泉声洞心冷。荫松散发逢异人，  
寂寞旷然口不言。道陵公远莫能识，发短耳长谁独存。  
司农惊觉忽惆怅，可惜所游俱是妄。蕴怀耿耿谁与言，  
直至今来意通形神开，拥传又恨斜阳催。  
一丘人境尚堪恋，何况海上金银台。  
  
卷318_26  【奉陪武相公西亭夜宴陆郎中】王良士  
芳气袭猗兰，青云展旧欢。仙来红烛下，花发彩毫端。  
海岳期方远，松筠岁正寒。仍闻言赠处，一字重琅玕。  
  
卷318_27  【南至日隔霜仗望含元殿炉烟（一作车缅诗）】王良士  
抗殿疏龙首，高高接上玄。节当南至日，星是北辰天。  
宝戟罗仙仗，金炉引御烟。霏微双阙丽，容曳九门连。  
拂曙祥光满，分晴瑞色鲜。一阳今在历，生植仰陶甄。  
  
卷318_28  【奉陪武相公西亭夜宴陆郎中】独孤实  
仙郎膺上才，夜宴接三台。烛引银河转，花连锦帐开。  
静看歌扇举，不觉舞腰回。寥落东方曙，无辞尽玉杯。  
  
卷318_29  【奉陪武相公西亭夜宴陆郎中】卢士政  
华堂良宴开，星使自天来。舞转朱丝逐，歌馀素扇回。  
水光凌曲槛，夜色霭高台。不在宾阶末，何由接上台。  
  
卷318_30  【闻莺】于敖  
玉绳河汉晓纵横，万籁潜收莺独鸣。  
能将百啭清心骨，宁止闲窗梦不成。  
  
卷318_31  【和武相公闻莺】皇甫镛  
华馆沈沈曙境清，伯劳初啭月微明。  
不知台座宵吟久，犹向花窗惊梦声。  

## 全唐诗(中)　卷三百一十九

卷319_1  【白露为霜】颜粲  
悲秋将岁晚，繁露已成霜。遍渚芦先白，沾篱菊自黄。  
应钟鸣远寺，拥雁度三湘。气逼襦衣薄，寒侵宵梦长。  
满庭添月色，拂水敛荷香。独念蓬门下，穷年在一方。  
  
卷319_2  【吴宫教美人战（一作吴秘诗）】颜粲  
有客陈兵画，功成欲霸吴。玉颜承将略，金钿指军符。  
转佩风云暗，鸣鼙锦绣趋。雪花频落粉，香汗尽流珠。  
掩笑谁干令，严刑必用诛。至今孙子术，犹可静边隅。  
  
卷319_3  【月映清淮流】徐敞  
遥夜淮弥净，浮空月正明。虚无含气白，凝澹映波清。  
见底深还浅，居高缺复盈。处柔知坎德，持洁表阴精。  
利物功难并，和光道已成。安流方利涉，应鉴此时情。  
  
卷319_4  【圆灵水镜】徐敞  
浮光上东洛，扬彩满圆灵。明灭沦江水，盈虚逐砌蓂。  
不分沙岸白，偏照海山清。练色临窗牖，蟾光霭户庭。  
成轮疑璧影，初魄类弓形。远近凝清质，娟娟出众星。  
  
卷319_5  【虹藏不见】徐敞  
迎冬小雪至，应节晚虹藏。玉气徒成象，星精不散光。  
美人初比色，飞鸟罢呈祥。石涧收晴影，天津失彩梁。  
霏霏空暮雨，杳杳映残阳。舒卷应时令，因知圣历长。  
  
卷319_6  【白露为霜】徐敞  
早寒青女至，零露结为霜。入夜飞清景，凌晨积素光。  
驷星初晰晰，葭菼复苍苍。色冒沙滩白，威加木叶黄。  
鲜辉袭纨扇，杀气掩干将。葛屦那堪履，徒令君子伤。  
  
卷319_7  【赋得金茎露】徐敞  
武帝贵长生，延年饵玉英。铜盘贮珠露，仙掌抗金茎。  
拂曙氛埃敛，凌空沆瀣清。岧峣捧瑞气，巃嵸出宫城。  
势入浮云耸，形标霁色明。大君当御宇，何必去蓬瀛。  
  
卷319_8  【圆灵水镜】张聿  
凤池开月镜，清莹写寥天。影散微波上，光含片玉悬。  
菱花凝泛滟，桂树映清鲜。乐广披云日，山涛卷雾年。  
濯缨何处去，鉴物自堪妍。回首看云液，蟾蜍势正圆。  
  
卷319_9  【景风扇物】张聿  
何处青蘋末，呈祥起远空。晓来摇草树，轻度净尘蒙。  
水上微波动，林前媚景通。寥天鸣万籁，兰径长幽丛。  
渐飏抟扶势，应从橐籥功。开襟若有日，愿睹大王风。  
  
卷319_10  【剑化为龙】张聿  
古剑诚难屈，精明有所从。沉埋方出狱，合会却成龙。  
牛斗光初歇，蜿蜒气渐浓。云涛透百丈，水府跃千重。  
拖尾迷莲锷，张鳞露锦容。至今沙岸下，谁得睹玄踪。  
  
卷319_11  【馀瑞麦】张聿  
瑞麦生尧日，芃芃雨露偏。两岐分更合，异亩颖仍连。  
冀获明王庆，宁唯太守贤。仁风吹靡靡，甘雨长芊芊。  
圣德应多稔，皇家配有年。已闻天下泰，谁为济西田。  
  
卷319_12  【赋得首夏犹清和（一作黎逢诗）】张聿  
早夏宜春景，和光起禁城。祝融将御节，炎帝启朱明。  
日送残花晚，风过御苑清。郊原浮麦气，池沼发荷英。  
树影临山动，禽飞入汉轻。幸逢尧禹化，全胜谷中情。  
  
卷319_13  【移居洞庭】麹信陵  
重林将叠嶂，此处可逃秦。水隔人间世，花开洞里春。  
荷锄分地利，纵酒乐天真。万事更何有，吾今已外身。  
  
卷319_14  【吴门送客】麹信陵  
乱山吴苑外，临水让王祠。素是伤情处，春非送客时。  
不须愁落日，且愿驻青丝。千里会应到，一尊谁共持。  
  
卷319_15  【长安道】麹信陵  
朱门映绿杨，双阙抵通庄。玉珮声逾远，红尘犹自香。  
  
卷319_16  【出自贼中谒恒上人】麹信陵  
再拜吾师喜复悲，誓心从此永归依。  
浮生怳忽若真梦，何事于中有是非。  
  
卷319_17  【过真律师旧院】麹信陵  
寂然秋院闭秋光，过客闲来礼影堂。  
坚冰销尽还成水，本自无形何足伤。  
  
卷319_18  【酬谈上人咏海石榴】麹信陵  
真僧相劝外浮华，万法无常可叹嗟。  
但试寻思阶下树，何人种此我看花。  
  
卷319_19  【句】麹信陵  
台笠冒山雨，渚田耕荇花。（见《石林燕语》）。  
  
卷319_20  【冬日可爱（一作陈讽诗）】张正元  
寒日临清昼，辽天一望时。未消埋径雪，先暖读书帷。  
属思光难驻，舒情影若遗。晋臣曾比德，谢客昔言诗。  
散彩宁偏煦，流阴信不追。馀辉如可就，回烛幸无私。  
  
卷319_21  【临川羡鱼】张正元  
有客百愁侵，求鱼正在今。广川何渺漫，高岸几登临。  
风水宁相阻，烟霞岂惮深。不应同逐鹿，讵肯比从禽。  
结网非无力，忘筌自有心。永存芳饵在，伫立思沈沈。  
  
卷319_22  【青云干吕】王履贞  
异方占瑞气，干吕见青云。表圣兴中国，来王谒大君。  
迎祥殊大乐，叶庆类横汾。自感明时起，非因触石分。  
映霄难辨色，从吹乍成文。须使流千载，垂芳在典坟。  
  
卷319_23  【青云干吕】彭伉  
祥辉上干吕，郁郁又纷纷。远示无为化，将明至道君。  
势凝千里静，色向九霄分。已见从龙意，宁知触石文。  
状烟殊散漫，捧日更氛氲。自使来宾国，西瞻仰瑞云。  
圣布中区化，祥符异域云。含春初应吕，晕碧已成文。  
东起随风暖，西流共日曛。升时嘉异月，为庆等凝汾。  
轻与晴烟比，高将晓雾分。飘飘如可致，愿此翊明君。  
  
卷319_24  【寄妻】彭伉  
莫讶相如献赋迟，锦书谁道泪沾衣。  
不须化作山头石，待我堂前折桂枝。  
  
卷319_25  【青云干吕（一作吴泌诗）】林藻  
应节偏干吕，亭亭在紫氛。缀空初布影，捧日已成文。  
结盖祥光迥，为楼翠色分。还同起封上，更似出横汾。  
作瑞来藩国，呈形表圣君。裴回如有托，谁道比闲云。  
  
卷319_26  【吴宫教战（一作叶季良诗）】林藻  
强吴矜霸略，讲武在深宫。尽出娇娥辈，先观上将风。  
挥戈罗袖卷，擐甲汗装红。轻笑分旗下，含羞入队中。  
鼓停行未整，刑举令方崇。自可威邻国，何劳骋战功。  
  
卷319_27  【梨岭（见闽南唐雅）】林藻  
曾向岭头题姓字，不穿杨叶不言归。  
弟兄各折一枝桂，还向岭头联影飞。  
  
卷319_28  【赠冯宿】李观  
寒城上秦原，游子衣飘飘。黑云截万里，猎火从中烧。  
阴空蒸长烟，杀气独不销。冰交石可裂，风疾山如摇。  
时无青松心，顾我独不凋。  
  
卷319_29  【宿裴友书斋】李观  
卧君山窗下，山鸟与我言。清风何飕飗，松柏中夜繁。  
久游失归趣，宿此似故园。林烟横近郊，谿月落古原。  
稚子不待晓，花间出柴门。  
  
卷319_30  【御沟新柳】李观  
御沟回广陌，芳柳对行人。翠色枝枝满，年光树树新。  
畏逢攀折客，愁见别离辰。近映章台骑，遥分禁苑春。  
嫩阴初覆水，高影渐离尘。莫入胡儿笛，还令泪湿巾。  
  
卷319_31  【试中和节诏赐公卿尺诗】李观  
淑节韶光媚，皇明宠锡崇。具寮颁玉尺，成器幸良工。  
岂止寻常用，将传度量同。何不取利，物亦赖其功。  
紫翰宣殊造，丹诚厉匪躬。奉之无失坠，恩泽自天中。  
  
卷319_32  【省试恩赐耆老布帛（一作崔宗诗）】李绛  
涣汗中天发，殊私海外存。衰颜逢圣代，华发受皇恩。  
烛物明尧日，垂衣辟禹门。惜时悲落景，赐帛慰馀魂。  
厚泽沾翔泳，微生保子孙。盛明今尚齿，欢奉九衢樽。  
  
卷319_33  【和裴相国答张秘书赠马诗】李绛  
高才名价欲凌云，上驷光华远赠君。念旧露垂丞相简，  
感知星动客卿文。纵横逸气宁称力，驰骋长途定出群。  
伏枥莫令空度岁，黄金结束取功勋。  
  
卷319_34  【赐耆老布帛（一作张复元诗）】崔枢  
殊私及耆老，圣德赈黎元。布帛忻天赐，生涯作主恩。  
情均皆挟纩，礼异贲丘园。庆洽时方泰，仁沾月告存。  
宁知酬雨露，空识荷乾坤。击壤将何幸，裴回望九门。  
  
卷319_35  【齐优开笼飞去所献楚王鹄】崔枢  
受命笼齐鹄，交欢献楚王。惠心先巧辩，戢羽见回翔。  
意适清风远，忧除白日长。度云摇旧影，过树阅新芳。  
直取名翻重，宁唯好不伤。谁言滑稽理，千载戒禽荒。  
  
卷319_36  【试中和节诏赐公卿尺诗】陆复礼  
春仲令初吉，欢娱乐大中。皇恩贞百度，宝尺赐群公。  
欲使方隅法，还令规矩同。捧观珍质丽，拜受圣恩崇。  
如荷丘山重，思酬方寸功。从兹度天地，与国庆无穷。  
  
卷319_37  【赋得白云起封中（一作陈希烈诗）】李正辞  
千年泰山顶，云起汉皇封。不作奇峰状，宁分触石容。  
为霖虽易得，表圣自难逢。冉冉排空上，依依叠影重。  
素光非曳练，灵贶是从龙。岂学无心出，东西任所从。  
  
卷319_38  【赋得白云起封中（一作许康佐诗）】张嗣初  
英英白云起，呈瑞出封中。表圣宁因地，逢时岂待风。  
浮光弥皎洁，流影更冲融。自叶尧年美，谁云汉日同。  
金泥光乍掩，玉检气潜通。欲与非烟并，亭亭不散空。  
  
卷319_39  【春色满皇州】张嗣初  
何处年华好，皇州淑气匀。韶阳潜应律，草木暗迎春。  
柳变金堤畔，兰抽曲水滨。轻黄垂辇道，微绿映天津。  
丽景浮丹阙，晴光拥紫宸。不知幽远地，今日几枝新。  
  
卷319_40  【日暮碧云合】许康佐  
日际愁阴生，天涯暮云碧。重重不辨盖，沈沈乍如积。  
林色黯疑暝，隙光俄已夕。出岫且从龙，萦空宁触石。  
馀辉澹瑶草，浮影凝绮席。时景讵能留，几思轻尺璧。  
  
卷319_41  【白云起封中（一作张嗣初诗）】许康佐  
英英白云起，呈瑞出封中。表圣宁依地，逢时岂待风。  
浮辉弥皎洁，流影更冲融。自叶尧天美，谁言汉日同。  
泥金光乍掩，检玉气俄通。犹愿非烟瑞，亭亭不散空。  
  
卷319_42  【石季伦金谷园（一本题作金谷怀古）】许尧佐  
石氏遗文在，凄凉见故园。轻风思奏乐，衰草忆行轩。  
舞榭苍苔掩，歌台落叶繁。断云归旧壑，流水咽新源。  
曲沼残烟敛，丛篁宿鸟喧。唯馀池上月，犹似对金尊。  
  
卷319_43  【石季伦金谷园】李君房  
梓泽风流地，凄凉迹尚存。残芳迷妓女，衰草忆王孙。  
舞态随人谢，歌声寄鸟言。池平森灌木，月落吊空园。  
流水悲难驻，浮云影自翻。宾阶馀藓石，车马讵喧喧。  
  
卷319_44  【享惠昭太子庙乐章登歌】杜羔  
因心克孝，位震遗芬。宾天道茂，轸怀气分。  
发祇乃祀，咳叹如闻。二歌斯升，以咏德薰。  
  
卷319_45  【南至日隔仗望含元殿香炉（一作王良士诗）】车缅  
抗殿疏元首，高高接上元。节当南至日，星是北辰天。  
宝戟罗仙仗，金炉引瑞烟。霏微双阙丽，溶曳九州连。  
拂曙祥光满，分晴晓色鲜。一阳今在历，生植愿陶甄。  

## 全唐诗(中)　卷三百二十

卷320_1  【奉和圣制九月十八日赐百寮追赏因书所怀】权德舆  
锡宴朝野洽，追欢尧舜情。秋堂丝管动，水榭烟霞生。  
黄花媚新霁，碧树含馀清。同和六律应，交泰万宇平。  
春藻下中天，湛恩阐文明。小臣谅何以，亦此摽华缨。  
  
卷320_2  【奉和圣制九日言怀赐中书门下及百寮】权德舆  
令节在丰岁，皇情喜乂安。丝竹调六律，簪裾列千官。  
烟霜暮景清，水木秋光寒。筵开曲池上，望尽终南端。  
天文丽庆霄，墨妙惊飞鸾。愿言黄花酒，永奉今日欢。  
  
卷320_3  【奉和圣制重阳日中外同欢以诗言志因示百僚】权德舆  
玉醴宴嘉节，拜恩欢有馀。煌煌菊花秀，馥馥萸房舒。  
白露秋稼熟，清风天籁虚。和声度箫韶，瑞气深储胥。  
百辟皆醉止，万方今宴如。宸衷在化成，藻思焕琼琚。  
微臣徒窃抃，岂足歌唐虞。  
  
卷320_4  【奉和圣制中春麟德殿会百寮观新乐】权德舆  
仲春蔼芳景，内庭宴群臣。森森列干戚，济济趋钩陈。  
大乐本天地，中和序人伦。正声迈咸濩，易象含羲文。  
玉俎映朝服，金钿明舞茵。韶光雪初霁，圣藻风自薰。  
时泰恩泽溥，功成行缀新。赓歌仰昭回，窃比华封人。  
  
卷320_5  【奉和圣制中和节赐百官宴集因示所怀】权德舆  
万方庆嘉节，宴喜皇泽均。晓开蓂叶初，景丽星鸟春。  
藻思贞百度，著明并三辰。物情舒在阳，时令弘至仁。  
衢酒和乐被，薰弦声曲新。赓歌武弁侧，永荷玄化醇。  
  
卷320_6  【奉和圣制重阳日即事六韵】权德舆  
嘉节在阳数，至欢朝野同。恩随千钟洽，庆属五稼丰。  
时菊洗露华，秋池涵霁空。金丝响仙乐，剑舄罗宗公。  
天道光下济，睿词敷大中。多惭击壤曲，何以答尧聪。  
  
卷320_7  【奉和圣制丰年多庆九日示怀】权德舆  
寒露应秋杪，清光澄曙空。泽均行苇厚，年庆华黍丰。  
声明畅八表，宴喜陶九功。文丽日月合，乐和天地同。  
圣言在推诚，臣职惟匪躬。琐细何以报，翾飞淳化中。  
  
卷320_8  【赠文敬太子庙时享退文舞迎武舞乐章】权德舆  
干旄羽籥相亏蔽，一进一退殊行缀。  
昔献三雍盛礼容，今陈六佾崇仪制。  
  
卷320_9  【读穀梁传二首】权德舆  
荀寅士吉射，诚乃蔽聪明。奈何赵志父，专举晋阳兵。  
下令汉七国，借此以为名。吾嘉徙薪智，祸乱何由生。  
忆昔溴梁会，岂伊无诸侯。群臣自盟歃，君政如赘旒。  
有力则宗楚，何人复尊周。空文徒尔贬，见此眦血流。  
  
卷320_10  【刘绍相访夜话，因书即事】权德舆  
故人怆久别，兹夕款郊扉。山僮漉野酝，稚子褰书帷。  
清露泫珠莹，金波流玉徽。忘言我造适，瞪视君无违。  
但令静胜躁，自使癯者肥。不待蘧生年，从此知昔非。  
  
卷320_11  【卧病喜惠上人、李炼师、茅处士见访，因以赠】权德舆  
沈疴结繁虑，卧见书窗曙。方外三贤人，惠然来相亲。  
整巾起曳策，喜非车马客。支郎有佳文，新句凌碧云。  
霓裳何飘飘，浩志凌紫氛。复有沈冥士，远系三茅君。  
各言麋鹿性，不与簪组群。清言出象系，旷迹逃玄纁。  
心源暂澄寂，世故方纠纷。终当逐师辈，岩桂香氲芬。  
  
卷320_12  【多病戏书，因示长孺】权德舆  
行年未四十，已觉百病生。眼眩飞蝇影，耳厌远蝉声。  
甘辛败六藏，冰炭交七情。唯思曲肱枕，搔首掷华缨。  
  
卷320_13  【古兴】权德舆  
月中有桂树，无翼难上天。海底有龙珠，下隔万丈渊。  
人生大限虽百岁，就中三十称一世。晦明乌兔相推迁，  
雪霜渐到双鬓边。沉忧戚戚多浩叹，不得如意居太半。  
一气暂聚常恐散，黄河清兮白石烂。  
  
卷320_14  【感寓】权德舆  
残雨倦欹枕，病中时序分。秋虫与秋叶，一夜隔窗闻。  
虚室对摇落，晤言无与群。冥心试观化，世故如丝棼。  
但看鸢戾天，岂见山出云。下里徒击节，朱弦秘南薰。  
梧桐秀朝阳，上有威凤文。终待九成奏，来仪瑞吾君。  
  
卷320_15  【跌伤伏枕，有劝醲酒者暂忘所苦，因有一绝】权德舆  
一杯宜病士，四体委胡床。暂得遗形处，陶然在醉乡。  
  
卷320_16  【病中苦热】权德舆  
三伏鼓洪炉，支离一病夫。倦眠身似火，渴歠汗如珠。  
悸乏心难定，沉烦气欲无。何时洒微雨，因与好风俱。  
  
卷320_17  【览镜见白发数茎光鲜特异】权德舆  
秋来皎洁白须光，试脱朝簪学酒狂。  
一曲酣歌还自乐，儿孙嬉笑挽衣裳。  
  
卷320_18  【南亭晓坐因以示璩】权德舆  
隐几日无事，风交松桂枝。园庐含晓霁，草木发华姿。  
迹似南山隐，官从小宰移。万殊同野马，方寸即灵龟。  
弱质常多病，流年近始衰。图书传授处，家有一男儿。  
  
卷320_19  【竹径偶然作】权德舆  
退朝此休沐，闭户无尘氛。杖策入幽径，清风随此君。  
琴觞恣偃傲，兰蕙相氛氲。幽赏方自适，林西烟景曛。  
  
卷320_20  【拜昭陵过咸阳墅】权德舆  
季子乏二顷，扬雄才一廛。伊予此南亩，数已逾前贤。  
顷岁辱明命，铭勋镂贞坚。遂兹操书致，内顾增缺然。  
乃葺场圃事，迨今三四年。适因昭陵拜，得抵咸阳田。  
田夫竞致辞，乡耋争来前。村盘既罗列，鸡黍皆珍鲜。  
古称禄代耕，人以食为天。自惭廪给厚，谅使井税先。  
涂涂沟塍雾，漠漠桑柘烟。荒蹊没古木，精舍临秋泉。  
池笼岂所安，樵牧乃所便。终当解缨络，田里谐因缘。  
  
卷320_21  【早春南亭即事】权德舆  
虚斋坐清昼，梅坼柳条鲜。节候开新历，筋骸减故年。  
振衣惭艾绶，窥镜叹华颠。独有开怀处，孙孩戏目前。  
  
卷320_22  【璩授京兆府参军戏书以示兼呈独孤郎】权德舆  
见尔府中趋，初官足慰吾。老牛还舐犊，凡鸟亦将雏。  
喜至翻成感，痴来或欲殊。因惭玉润客，应笑此非夫。  
  
卷320_23  【书绅诗】权德舆  
和静有真质，斯人称最灵。感物惑天性，触里纷多名。  
祸机生隐微，智者鉴未形。败礼因近习，哲人自居贞。  
当令念虑端，鄙嫚不能萌。苟非不逾矩，焉得遂性情。  
谨之在事初，动用各有程。千里起步武，彗云自纤茎。  
心源一流放，骇浪奔长鲸。渊木苟端深，枝流则贞清。  
和理通性术，悠久方昭明。先师留中庸，可以导此生。  
  
卷320_24  【侍从游后湖宴坐】权德舆  
绝境殊不远，湖塘直吾庐。烟霞旦夕生，泛览诚可娱。  
慈颜俯见喻，辍尔诗与书。清旭理轻舟，嬉游散烦劬。  
宿雨荡残燠，惠风与之俱。心灵一开旷，机巧眇已疏。  
中流有荷花，花实相芬敷。田田绿叶映，艳艳红姿舒。  
繁香好风结，净质清露濡。丹霞无容辉，嫭色亦踟蹰。  
秾芳射水木，欹叶游龟鱼。化工若有情，生植皆不如。  
轻舟任沿溯，毕景乃踌躇。家人亦恬旷，稚齿皆忻愉。  
素弦激凄清，旨酒盈樽壶。寿觞既频献，乐极随歌呼。  
圆月初出海，澄辉来满湖。清光照酒酣，俯倾百虑无。  
以兹心目畅，敌彼名利途。轻肥何为者，浆藿自有馀。  
愿销区中累，保此湖上居。无用诚自适，年年玩芙蕖。  
  
卷320_25  【晨坐寓兴】权德舆  
清晨坐虚斋，群动寂未喧。泊然一室内，因见万化源。  
得丧心既齐，清净教益敦。境来每自惬，理胜或不言。  
亭柯见荣枯，止水知清浑。悠悠世上人，此理法难论。  
  
卷320_26  【郊居岁暮因书所怀】权德舆  
养拙方去喧，深居绝人事。返耕忘帝力，乐道疏代累。  
翛然衡茅下，便有江海意。宁知肉食尊，自觉儒衣贵。  
烟霜当暮节，水石多幽致。三径日闲安，千峰对深邃。  
策藜出村渡，岸帻寻古寺。月魄清夜琴，猿声警朝寐。  
地偏芝桂长，境胜烟霞异。独鸟带晴光，疏篁净寒翠。  
窗前风叶下，枕上溪云至。散发对农书，斋心看道记。  
清言核名理，开卷穷精义。求誉观朵颐，危身陷芳饵。  
纷吾守孤直，世业常恐坠。就学缉韦编，铭心对欹器。  
元和畅万物，动植咸使遂。素履期不渝，永怀丘中志。  
  
卷320_27  【暮春闲居示同志】权德舆  
避喧非傲世，幽兴乐郊园。好古每开卷，居贫常闭门。  
曙钟来古寺，旭日上西轩。稍与清境会，暂无尘事烦。  
静看云起灭，闲望鸟飞翻。乍问山僧偈，时听渔父言。  
体羸谙药性，事简见心源。冠带惊年长，诗书喜道存。  
小池泉脉凑，危栋燕雏喧。风入松阴静，花添竹影繁。  
灌园输井税，学稼奉晨昏。此外知何有，怡然向一樽。  
  
卷320_28  【田家即事】权德舆  
闲卧藜床对落晖，翛然便觉世情非。漠漠稻花资旅食，  
青青荷叶制儒衣。山僧相访期中饭，渔父同游或夜归。  
待学尚平婚嫁毕，渚烟溪月共忘机。  
  
卷320_29  【寓兴】权德舆  
弱冠无所就，百忧钟一身。世德既颠坠，素怀亦堙沦。  
风烟隔嵩丘，羸疾滞漳滨。昭代未通籍，丰年犹食贫。  
敢求庖有鱼，但虑甑生尘。俯首愧僮仆，蹇步羞亲宾。  
岂伊当途者，一一由中人。已矣勿复言，吾将问秋旻。  
  
卷320_30  【浩歌】权德舆  
杖策出蓬荜，浩歌秋兴长。北风吹荷衣，萧飒景气凉。  
通逵抵山郭，里巷连湖光。孤云净远峰，绿水溢芳塘。  
鱼鸟乐天性，杂英互芬芳。我心独何为，万虑萦中肠。  
履道身未泰，主家谋不臧。心为世教牵，迹寄翰墨场。  
出处两未定，羁羸空自伤。沈忧不可裁，伫立河之梁。  
晚归茅檐下，左右陈壶觞。独酌复长谣，放心游八荒。  
得丧同一域，是非亦何常。胡为苦此生，矻矻徒自强。  
乃知杯中物，可使忧患忘。因兹谢时辈，栖息无何乡。  
  
卷320_31  【与道者同守庚申】权德舆  
洞真善救世，守夜看仙经。俾我外持内，当兹申配庚。  
斋心已恬愉，澡身自澄明。沉沉帘帏下，霭霭灯烛清。  
四支动有息，一室虚白生。收视忘趋舍，叩齿集神灵。  
伊予嗜欲寡，居常痾恙轻。三尸既伏窜，九藏乃和平。  
无令耳目胜，则使性命倾。窅然深夜中，若与元气并。  
释宗称定慧，儒师著诚明。派分示三教，理诣无二名。  
吉祥能止止，委顺则生生。视履苟无咎，天祐期永贞。  
应物智不劳，虚中理自冥。岂资金丹术，即此驻颓龄。  
  
卷320_32  【丙寅岁苦贫戏题】权德舆  
清朝起藜床，雪霜对枯篱。家人来告予，今日无晨炊。  
鹾醯一已整，新炭固难期。厚生彼何人，工拙各异宜。  
间岁从使檄，亲宾苦川驰。虽非悖而入，与出常相随。  
吴门与南亩，颇亦持镃基。有时遇丰年，岁计犹不支。  
颜渊谅贤人，陋巷能自怡。中忆裴子野，泰然倾薄糜。  
愧非古人心，戚戚愁朝饥。近古犹不及，太上那可希。  
奈何时风扇，使我正性衰。巧智竞忧劳，展转生浇漓。  
吾观黄金印，未胜青松枝。粗令有鱼菽，岂复求轻肥。  
顾惭主家拙，甘使群下嗤。如何致一杯，醉后无所知。  
  
卷320_33  【独酌】权德舆  
独酌复独酌，满盏流霞色。身外皆虚名，酒中有全德。  
风清与月朗，对此情何极。  
  
卷320_34  【知非】权德舆  
名教自可乐，搢绅贵行道。何必学狂歌，深山对丰草。  
  
卷320_35  【诫言】权德舆  
言之或未行，前哲所不取。方寸虽浩然，因之三缄口。  
  
卷320_36  【醉后】权德舆  
美禄与贤人，相逢自可亲。愿将花柳月，尽赏醉乡春。  

## 全唐诗(中)　卷三百二十一

卷321_1  【奉和李相公早朝于中书候传点偶书所怀奉呈门…中书相公】权德舆  
五更钟漏歇，千门扃钥开。紫宸残月下，黄道晓光来。  
辨色趋中禁，分班列上台。祥烟初缭绕，威凤正裴回。  
斧藻归全德，轮辕适众材。化成风偃草，道合鼎调梅。  
渥命随三接，皇恩畅九垓。嘉言造膝去，喜气沃心回。  
东阁延多士，南山赋有台。阳春那敢和，空此咏康哉。  
  
卷321_2  【奉和于司空二十五丈新卜城南郊…奉献兼呈李裴相公】权德舆  
一德承昌运，三公翊至尊。云龙谐理代，鱼水见深恩。  
别墅池塘晓，晴郊草木蕃。沟塍连杜曲，茅土盛于门。  
卜筑因登览，经邦每讨论。退朝鸣玉会，入室断金言。  
材俊依东阁，壶觞接后园。径深云自起，风静叶初翻。  
宰物归心匠，虚中即化源。巴人宁敢和，空此愧游藩。  
  
卷321_3  【奉和新卜城南郊居得与卫右丞邻舍，因赋诗寄赠】权德舆  
上宰坐论道，郊居仍里仁。六符既昭晰，万象随陶钧。  
旭旦下玉墀，鸣驺拂车茵。轩窗退残暑，风物迎萧辰。  
山泽蜃雨出，林塘鱼鸟驯。岂同求羊径，共是羲皇人。  
石君五曹重，左户三壤均。居止烟火接，逢迎鸡黍频。  
大方本无隅，盛德必有邻。千年郢曲后，复此闻阳春。  
  
卷321_4  【奉和韦曲庄言怀，贻东曲外族诸弟】权德舆  
韦曲冠盖里，鲜原郁青葱。公台睦中外，墅舍邻西东。  
驺驭出国门，晨曦正曈曨。燕居平外土，野服参华虫。  
疆畎分古渠，烟霞连灌丛。长幼序以齿，欢言无不同。  
忆昔全盛时，勋劬播休功。代业扩宇内，光尘蔼墟中。  
慨息多永叹，歌诗厚时风。小生忝瓜葛，慕义斯无穷。  
  
卷321_5  【和王侍郎病中领度支，烦迫之馀，过西园书堂闲望】权德舆  
凭槛辍繁务，晴光烟树分。中邦均禹贡，上药验桐君。  
满径风转蕙，卷帘山出云。锵然玉音发，馀兴在斯文。  
  
卷321_6  【奉和度支李侍郎早朝】权德舆  
夙驾趋北阙，晓星启东方。鸣驺分骑吏，列烛散康庄。  
照灼华簪并，逶迤绮陌长。腰金初辨色，喷玉自生光。  
献替均三壤，贞明集百祥。下才叨接武，空此愧文昌。  
  
卷321_7  【奉和刘侍郎司徒奉诏伐叛书情呈宰相】权德舆  
玉帐元侯重，黄枢上宰雄。缘情词律外，宣力庙谋中。  
震耀恭天讨，严凝助岁功。行看画麟阁，凛凛有英风。  
  
卷321_8  【奉和鄜州刘大夫麦秋出师遮虏有怀中朝亲故】权德舆  
天子爱全才，故人雄外台。绿油登上将，青绶亚中台。  
亭障鸣笳入，风云转旆来。兰坊分杳杳，麦垄望莓莓。  
月向雕弓满，莲依宝剑开。行师齐鹤列，锡马尽龙媒。  
壮志征染甫，嘉招萃楚材。千寻推直干，百炼去纤埃。  
间阔劳相望，欢言幸早陪。每联花下骑，几泛竹间杯。  
芳讯双鱼远，流年两鬓催。何时介圭觐，携手咏康哉。  
  
卷321_9  【太原郑尚书远寄新诗，走笔酬赠，因代书贺】权德舆  
晓开阊阖出丝言，共喜全才镇北门。职重油幢推上略，  
荣兼革履见深恩。昔岁经过同二仲，登朝并命惭无用。  
曲台分季奉斋祠，直笔系年陪侍从。芬芳鸡舌向南宫，  
伏奏丹墀迹又同。公望数承黄纸诏，虚怀自号白云翁。  
戎装躞蹀纷出祖，金印煌煌宠司武。时看介士阅犀渠，  
每狎儒生冠章甫。晋祠汾水古并州，千骑双旌居上头。  
新握兵符应感激，远缄诗句更风流。缁衣诸侯谅称美，  
白衣尚书何可比。只今麟阁待丹青，努力加餐报天子。  
  
卷321_10  【奉和许阁老酬淮南崔十七端公见寄】权德舆  
文行蕴良图，声华挹大巫。抡才超粉署，驳议在黄枢。  
自得环中辨，偏推席上儒。八音谐雅乐，六辔骋康衢。  
密侍仝锵珮，雄才本弃繻。炉烟霏琐闼，宫漏滴铜壶。  
旧友双鱼至，新文六义敷。断金挥丽藻，比玉咏生刍。  
交辟尝推重，单辞忽受诬。风波疲贾谊，岐路泣杨朱。  
溟涨前程险，炎荒旅梦孤。空悲鸢跕水，翻羡雁衔芦。  
故国方迢递，羁愁自郁纡。远猷来象魏，霈泽过番禺。  
尽室扁舟客，还家万里途。索居因仕宦，著论拟潜夫。  
帆席来应驶，郊园半已芜。夕阳寻古径，凉吹动纤枯。  
忆昔同驱传，忘怀或据梧。幕庭依古刹，缗税给中都。  
瓜步经过惯，龙沙眺听殊。春山岚漠漠，秋渚露涂涂。  
孰谓原思病，非关宁武愚。方看簪獬豸，俄叹絷騊駼。  
芳讯风情在，佳期岁序徂。二贤欢最久，三益义非无。  
柏悦心应尔，松寒志不渝。子将陪禁掖，亭伯限江湖。  
交分终推毂，离忧莫向隅。分曹日相见，延首忆田苏。  
  
卷321_11  【奉和李给事省中书情寄刘苗崔三曹长因呈许陈二阁老】权德舆  
常寮几处伏明光，新诏联翩夕拜郎。五夜漏清天欲曙，  
万年枝暖日初长。分曹列侍登文石，促膝闲谣接羽觞。  
共说汉朝荣上赏，岂令三友滞冯唐。  
  
卷321_12  【过张监阁老宅对酒奉酬见赠（其年停贡举）】权德舆  
里仁无外事，徐步一开颜。荆玉收难尽，齐竽喜暂闲。  
秋风倾菊酒，霁景下蓬山。不用投车辖，甘从倒载还。  
  
卷321_13  【奉和张舍人阁老阁中直夜思闻雅琴因以书事通简僚友】权德舆  
紫垣宿清夜，蔼蔼复沈沈。圆月衡汉净，好风松涤深。  
轩窗韵虚籁，兰雪怀幽音。珠露销暑气，玉徽结遐心。  
盛才本殊伦，雅诰方在今。伫见舒彩翮，翻飞归凤林。  
  
卷321_14  【和兵部李尚书东亭诗】权德舆  
三接履声退，东亭斯旷然。风流披鹤氅，操割佩龙泉。  
云卷岩巘叠，雨馀松桂鲜。岂烦禽尚游，所贵天理全。  
  
卷321_15  【和司门殷员外早秋省中书直夜，寄荆南卫象端公】权德舆  
共嗟王粲滞荆州，才子为郎忆旧游。凉夜偏宜粉署直，  
清言远待玉人酬。风生北渚烟波阔，露下南宫星汉秋。  
早晚得为同舍侣，知君两地结离忧。  
  
卷321_16  【酬陆三十二参浙东见寄】权德舆  
骢马别已久，鲤鱼来自烹。殷勤故人意，怊怅中林情。  
茫茫重江外，杳杳一枝琼。搔首望良觌，为君华发生。  
  
卷321_17  【奉酬张监阁老雪后过中书见赠加两韵简南省僚旧】权德舆  
寓直久叨荣，新恩倍若惊。风清五夜永，节换一阳生。  
潘鬓年空长，齐竽艺本轻。常时望连茹，今日剧悬旌。  
枉步欢方接，含毫思又萦。烦君白雪句，岁晏若为情。  
  
卷321_18  【酬主客仲员外见贺正除】权德舆  
五年承乏奉如纶，才薄那堪侍从臣。禁署独闻清漏晓，  
命书惭对紫泥新。周班每喜簪裾接，郢曲偏宜讽咏频。  
忆昔曲台尝议礼，见君论著最相亲。  
  
卷321_19  【奉和太府韦卿阁老左藏库中假山之作】权德舆  
春山仙掌百花开，九棘腰金有上才。忽向庭中摹峻极，  
如从洞里见昭回。小松已负干霄状，片石皆疑缩地来。  
都内今朝似方外，仍传丽曲寄云台。  
  
卷321_20  【奉和崔评事寄外甥刘同州…杨少尹、李侍御并见寄之作】权德舆  
芳讯来江湖，开缄粲瑶碧。诗因乘黄赠，才擅雕龙格。  
深陈名教本，谅以仁义积。藻思成采章，雅音闻皦绎。  
清时左冯翊，贵士二千石。前日应星文，今兹敞华戟。  
谢公尝乞墅，宁氏终相宅。往岁疲草玄，忘年齐举白。  
酒酣吟更苦，夜艾谈方剧。枣巷风雨秋，石头烟水夕。  
多逢长者辙，不屑诸公辟。酷似仰牢之，雄词挹亭伯。  
老骥念千里，饥鹰舒六翮。叵能舍郊扉，来偶朝中客。  
  
卷321_21  【和职方殷郎中留滞江汉初至南宫，呈诸公并见寄】权德舆  
十载别文昌，藩符寄武当。师贞上介辟，恩擢正员郎。  
藻思烟霞丽，归轩印绶光。还希驻辇问，莫自叹冯唐。  
  
卷321_22  【奉酬从兄南仲见示十九韵】权德舆  
晋季天下乱，安丘佐关中。德辉霭家牒，侯籍推时功。  
簪缨盛西州，清白传素风。逢时有舒卷，缮性无穷通。  
吾兄挺奇资，向晦道自充。耕凿汝山下，退然安困蒙。  
诗成三百篇，儒有一亩宫。琴书满座右，芝朮生墙东。  
丽藻粲相鲜，晨辉艳芳丛。清光杳无际，皓魄流霜空。  
邦有贤诸侯，主盟词律雄。荐贤比文举，理郡迈文翁。  
楼中赏不独，池畔醉每同。圣朝辟四门，发迹贵名公。  
小生何为者，往岁学雕虫。华簪映武弁，一年被微躬。  
开缄捧新诗，琼玉寒青葱。谬进空内讼，结怀远忡忡。  
时来无自疑，刷翮摩苍穹。  
  
卷321_23  【酬崔千牛四郎早秋见寄】权德舆  
浩歌坐虚室，庭树生凉风。碧云灭奇彩，白露萎芳丛。  
感此时物变，悠然遐想通。偶来被簪组，自觉如池龙。  
少年才藻新，金鼎世业崇。凤文已彪炳，琼树何青葱。  
联镳长安道，接武承明宫。君登玉墀上，我侍彤庭中。  
疲病多内愧，切磋常见同。起予览新诗，逸韵凌秋空。  
相爱每不足，因兹寓深衷。  
  
卷321_24  【酬灵彻上人以诗代书见寄（时在荐福寺坐夏）】权德舆  
莲花出水地无尘，中有南宗了义人。已取贝多翻半字，  
还将阳焰谕三身。碧云飞处诗偏丽，白月圆时信本真。  
更喜开缄销热恼，西方社里旧相亲。  
  
卷321_25  【酬蔡十二博士见寄四韵】权德舆  
芜城十年别，蓬转居不定。终岁白屋贫，独谣清酒圣。  
风尘韦带减，霜雪松心劲。何以浣相思，启元能尽性。  
  
卷321_26  【戏和三韵】权德舆  
墨翟突不黔，范丹甑生尘。君今复劳歌，鹤发吹湿薪。  
前诏许真秩，何如巾软轮。  
  
卷321_27  【李十韶州寄途中绝句使者取报修书之际口号酬赠】权德舆  
诏下忽临山水郡，不妨从事恣攀登。  
莫言向北千行雁，别有图南六月鹏。  
  
卷321_28  【崔四郎协律以诗见寄，兼惠蜀琴，因以酬赠】权德舆  
临风结烦想，客至传好音。白雪缄郢曲，朱弦亘蜀琴。  
泠泠响幽韵，款款寄遐心。岁晚何以报，与君期断金。  
  
卷321_29  【酬冯绛州早秋绛台感怀见寄】权德舆  
良牧闲无事，层台思眇然。六条萦印绶，三晋辨山川。  
洗嫧讴谣合，开襟眺听偏。秋光连大卤，霁景下新田。  
叶落径庭树，人归曲沃烟。武符颁美化，亥字访疑年。  
经术推多识，卿曹亦累迁。祠常并冕，官品每差肩。  
接部青丝骑，裁诗白露天。音愧相访，商洛正闲眠。  
  
卷321_30  【酬赵尚书杏园花下醉后见寄（时为太常卿）】权德舆  
春光深处曲江西，八座风流信马蹄。  
鹤发杏花相映好，羡君终日醉如泥。  
  
卷321_31  【酬赵尚书城南看花日晚先归见寄】权德舆  
杜城韦曲遍寻春，处处繁花满目新。  
日暮归鞍不相待，与君同是醉乡人。  

## 全唐诗(中)　卷三百二十二

卷322_1  【伏蒙十六叔寄示喜庆感怀三十韵因献之】权德舆  
受氏自有殷，树功缅前秦。圭田接土宇，侯籍相纷纶。  
道义集天爵，菁华极人文。握兰中台并，折桂东堂春。  
祖德蹈前哲，家风播清芬。先公秉明义，大节逢艰屯。  
独立挺忠孝，至诚感神人。命书备追锡，迹远道不伸。  
小生谅无似，积庆遭昌辰。九年西掖忝，五转南宫频。  
司理因旷职，曲台仍礼神。愧非夔龙姿，忽佐尧舜君。  
内惟负且乘，徒以弱似仁。岂足议大政，所忧玷彝伦。  
叔父贞素履，含章穷典坟。百氏若珠贯，九流皆翚分。  
黄钟蕴声调，白玉那缁磷。清论坐虚室，长谣宜幅巾。  
开关接人祠，支策无俗宾。种杏当暑热，烹茶含露新。  
井径交碧藓，轩窗栖白云。飞沉禽鱼乐，芬馥兰桂薰。  
经术弘义训，息男茂嘉闻。筮仕就色养，宴居忘食贫。  
四方有翘车，上国有蒲轮。行当反招隐，岂得常退身。  
秦吴路杳杳，朔海望沄沄。侍坐驰梦寐，结怀积昏昕。  
发函捧新诗，慈诲情殷勤。省躬日三复，拜首书诸绅。  
  
卷322_2  【酬李二十二兄主簿马迹山见寄】权德舆  
杳杳尘外想，悠悠区中缘。如何战未胜，曾是教所牵。  
远郊有灵峰，夙昔栖真仙。鸾声去已久，马迹空依然。  
丹崖转初旭，碧落凝秋烟。松风共萧飒，萝月想婵娟。  
内兄蕴遐心，嘉遁性所便。不能栖枳棘，且复探云泉。  
中有冥寂人，闲读逍遥篇。联袂共支策，抠衣尝绝编。  
徐行石上苔，静韵风中弦。烟霞湿儒服，日月生寥天。  
新诗来起予，璀璨六义全。能尽含写意，转令山水鲜。  
若闻笙鹤声，宛在耳目前。登攀阻心赏，愁绝空怀贤。  
出处岂异途，心冥即真筌。暂从西府檄，终卧东菑田。  
不嫌予步蹇，但恐君行膻。如能固旷怀，谷口期穷年。  
  
卷322_3  【酬陆四十楚源春夜宿虎丘山对月寄梁四敬之兼见贻之作】权德舆  
东风变蘅薄，时景日妍和。更想千峰夜，浩然幽意多。  
蕙香袭闲趾，松露泫乔柯。潭影漾霞月，石床封薜萝。  
夫君非岁时，已负青冥姿。龙虎一门盛，渊云四海推。  
駸駸步騕褭，婉婉翥长离。悬圃尽琼树，家林轻桂枝。  
声荣徒外奖，恬淡方自适。逸气凌颢清，仁祠访金碧。  
芊眠瑶草秀，断续云窦滴。芳讯发幽缄，新诗比良觌。  
故人石渠署，美价满中朝。落落杉松直，芬芬兰杜飘。  
雄词鼓溟海，旷达豁烟霄。营道幸同术，论心皆后凋。  
循环伐木咏，缅邈招隐情。惭兹拥肿才，爱彼潺湲清。  
拘牵尚多故，梦想何由并。终结方外期，不待华发生。  
  
卷322_4  【酬穆七侍郎早登使院西楼感怀】权德舆  
耿耿宵欲半，振衣庭户前。浩歌抚长剑，临风泛清弦。  
晴霜丽寒芜，微月露碧鲜。杉梧韵幽籁，河汉明秋天。  
良夜虽可玩，沉忧逾浩然。楼中迟启明，林际挥宿烟。  
晨风响钟鼓，曙色映山川。滔滔天外驶，杲杲朝日悬。  
因穷西南永，得见天地全。动植相纠纷，车从竞喧阗。  
鳣鲔跃洪流，麇麚倚荒阡。嗈嗈白云雁，嘒嘒清露蝉。  
一气鼓万殊，晦明相推迁。羲和无停鞅，不得常少年。  
当令志气神，及此鬓发玄。岂唯十六族，今古称其贤。  
夫君才气雄，振藻何翩翩。诗轻沈隐侯，赋拟王仲宣。  
小鸟抢榆枋，大鹏激三千。与君期晚岁，方结林栖缘。  
  
卷322_5  【奉和李大夫题郑评事江楼】权德舆  
达士无外累，隐几依南郭。茅栋上江开，布帆当砌落。  
支颐散华发，欹枕曝灵药。入鸟不乱行，观鱼还自乐。  
何时金马诏，早岁建安作。往事尽筌蹄，虚怀寄杯杓。  
邦君驻千骑，清论时间酌。凭槛出烟埃，振衣向寥廓。  
心源齐彼是，人境胜岩壑。何必栖冥冥，然为避矰缴。  
  
卷322_6  【春游茅山酬杜评事见寄】权德舆  
喜得赏心处，春山岂计程。连溪芳草合，半岭白云晴。  
绝涧漱冰碧，仙坛挹颢清。怀君在人境，不共此时情。  
  
卷322_7  【和韩侍御白发】权德舆  
白发今朝见，虚斋晓镜清。乍分霜简色，微映铁冠生。  
幕下多能事，周行挹令名。流年未可叹，正遇太阶平。  
  
卷322_8  【和邵端公醉后寄于谏议之作】权德舆  
莫羡檐前柳，春风独早归。阳和次第发，桃李更芳菲。  
  
卷322_9  【和李大夫西山祈雨，因感张曲江故事十韵】权德舆  
亚相冠貂蝉，分忧统十联。火星当永日，云汉倬炎天。  
斋祷期灵贶，精诚契昔贤。中宵出驺驭，清夜旅牲牷。  
触日看初起，随车应物先。雷音生绝巘，雨足晦平阡。  
潇洒四冥合，空濛万顷连。歌谣喧泽国，稼穑遍原田。  
故事三台盛，新文六义全。作霖应自此，天下待丰年。  
  
卷322_10  【同陆太祝鸿渐崔法曹载华见萧侍御留后…喜而有作三首】权德舆  
专城书素至留台，忽报张纲揽辔回。  
共看昨日蝇飞处，并是今朝鹊喜来。  
鹤发州民拥使车，人人自说受恩初。  
如今天下无冤气，乞为邦君雪谤书。  
众人哺啜喜君醒，渭水由来不杂泾。  
遮莫雪霜撩乱下，松枝竹叶自青青。  
  
卷322_11  【答韦秀才寄一首】权德舆  
中峰云暗雨霏霏，水涨花塘未得归。  
心忆琼枝望不见，几回虚湿薜萝衣。  
  
卷322_12  【户部王曹长杨考功崔刑部二院长…因书所怀且叙所知】权德舆  
忽惊西江侣，共作南宫郎。宿昔芝兰室，今兹鸳鹭行。  
子猷美风味，左户推公器。含毫白雪飞，出匣青萍利。  
子云尝燕居，作赋似相如。闲成考课奏，别贡贤良书。  
子玉谅贞实，持刑慎丹笔。秋天鸿鹄姿，晚岁松筠质。  
伊予诚薄才，何幸复趋陪。偶来尘右掖，空此忆中台。  
时节东流驶，悲欢追往事。待月登庾楼，排云上萧寺。  
盍簪莲府宴，落帽龙沙醉。极浦送风帆，灵山眺烟翠。  
解颐通善谑，喻指穷精义。搦管或飞章，分曹时按吏。  
雨散与蓬飘，秦吴两寂寥。方期全拥肿，岂望蹑扶摇。  
夜直分三署，晨趋共九霄。外庭时接武，广陌更连镳。  
北极星辰拱，南薰气序调。欣随众君子，并立圣明朝。  
  
卷322_13  【贡院对雪，以绝句代八行，奉寄崔阁老】权德舆  
寓宿春闱岁欲除，严风密雪绝双鱼。  
思君独步西垣里，日日含香草诏书。  
  
卷322_14  【初秋月夜中书宿直，因呈杨阁老】权德舆  
欹枕直庐暇，风蝉迎早秋。沈沈玉堂夕，皎皎金波流。  
对掌喜新命，分曹谐旧游。相思玩华彩，因感庾公楼。  
  
卷322_15  【唐开州文编远寄新赋累惠良药咏叹仰佩…聊书还答】权德舆  
风雨竦庭柯，端忧坐空堂。多病时节换，所思道里长。  
故人朱两轓，出自尚书郎。下车今几时，理行远芬芳。  
琼瑶览良讯，芣苡满素囊。结根在贵州，蠲疾传古方。  
探撷当五月，殷勤逾八行。深情婉如此，善祝何可忘。  
复有金玉音，焕如龙凤章。一闻灵洞说，若睹群仙翔。  
三清飞庆霄，百汰成雄铓。体物信无对，洒心愿相将。  
昔年同旅食，终日窥文房。春风眺芜城，秋水渡柳杨。  
君为太史氏，弱质羁楚乡。今来忝司谏，千骑遥相望。  
归云夕鳞鳞，圆魄夜苍苍。远思结铃阁，何人交羽觞。  
伫见征颍川，无为薄淮阳。政成看再入，列侍炉烟傍。  
  
卷322_16  【待漏假寐梦归江东旧居】权德舆  
十年江浦卧郊园，闲夜分明结梦魂。舍下烟萝通古寺，  
湖中云雨到前轩。南宗长老知心法，东郭先生识化源。  
觉后忽闻清漏晓，又随簪珮入君门。  
  
卷322_17  【祗命赴京，途次淮口，因书所怀】权德舆  
弱植素寡偶，趋时非所任。感恩再登龙，求友皆断金。  
彪炳睹奇采，凄锵闻雅音。适欣佳期接，遽叹离思侵。  
靡靡遵远道，忡忡劳寸心。难成独酌谣，空奏伐木吟。  
泬寥清冬时，萧索白昼阴。交欢谅如昨，滞念纷在今。  
因风试矫翼，倦飞会归林。向晚清淮驶，回首楚云深。  
  
卷322_18  【省中春晚忽忆江南旧居戏书所怀因寄两浙亲故杂言】权德舆  
前年冠獬豸，戎府随宾介。去年簪进贤，赞导法宫前。  
今兹戴武弁，谬列金门彦。问我何所能，头冠忽三变。  
野性惯疏闲，晨趋兴暮还。花时限清禁，霁后爱南山。  
晚景支颐对尊酒，旧游忆在江湖久。庾楼柳寺共开襟，  
枫岸烟塘几携手。结庐常占练湖春，犹寄藜床与幅巾。  
疲羸只欲思三径，戆直那堪备七人。更想东南多竹箭，  
悬圃琅玕共葱蒨。裁书且附双鲤鱼，偏恨相思未相见。  
  
卷322_19  【寄李衡州（时所居即衡州宅）】权德舆  
片石丛花画不如，庇身三径岂吾庐。  
主人千骑东方远，唯望衡阳雁足书。  
  
卷322_20  【寄临海郡崔稚璋】权德舆  
美酒步兵厨，古人尝宦游。赤城临海峤，君子今督邮。  
吏隐丰暇日，琴壶共冥搜。新诗寒玉韵，旷思孤云秋。  
志士诚勇退，鄙夫自包羞。终当就知己，莫恋潺湲流。  
  
卷322_21  【李韶州著书常论释氏之理贵州有能公遗迹诗以问之】权德舆  
常日区中暇，时闻象外言。曹溪有宗旨，一为勘心源。  
  
卷322_22  【马上赠虚公】权德舆  
马足早尘深，飘缨又满襟。吾师有甘露，为洗此时心。  
  
卷322_23  【郴州换印缄遣之际率成三韵，因寄李二兄员外使君】权德舆  
缄题桂阳印，持寄朗陵兄。刺举官犹屈，风谣政已成。  
行看换龟纽，奏最谒承明。  
  
卷322_24  【早发杭州泛富春江寄陆三十一公佐】权德舆  
候晓起徒驭，春江多好风。白波连青云，荡漾晨光中。  
四望浩无际，沉忧将此同。未离奔走途，但恐成悲翁。  
俯见触饵鳞，仰目凌霄鸿。缨尘日已厚，心累何时空。  
区区此人世，所向皆樊笼。唯应杯中物，醒醉为穷通。  
故人悬圃姿，琼树纷青葱。终当此山去，共结兰桂丛。  
  
卷322_25  【寄侍御从舅】权德舆  
靡靡南轩蕙，迎风转芳滋。落落幽涧松，百尺无附枝。  
世物自多故，达人心不羁。偶陈幕中画，未负林间期。  
感恩从慰荐，循性难絷维。野鹤无俗质，孤云多异姿。  
清泠松露泫，照灼岩花迟。终当税尘驾，来就东山嬉。  
  
卷322_26  【湖上晚眺呈惠上人】权德舆  
湖上烟景好，鸟飞云自还。幸因居止近，日觉性情闲。  
独酌乍临水，清机常见山。此时何所忆，净侣话玄关。  
  
卷322_27  【新秋月夜寄故人】权德舆  
客心宜静夜，月色澹新秋。影落三湘水，诗传八咏楼。  
何穷对酒望，几处卷帘愁。若问相思意，随君万里游。  
  
卷322_28  【自杨子归丹阳初遂闲居聊呈惠公】权德舆  
移疾喜无事，卷帘松竹寒。稍知名是累，日与静相欢。  
蹇浅逢机少，迂疏应物难。只思闲夜月，共向沃州看。  
  
卷322_29  【月夜过灵彻上人房因赠】权德舆  
此身会逐白云去，未洗尘缨还自伤。  
今夜幸逢清净境，满庭秋月对支郎。  
  
卷322_30  【戏赠张炼师】权德舆  
月帔飘飖摘杏花，相邀洞口劝流霞。  
半酣乍奏云和曲，疑是龟山阿母家。  
  
卷322_31  【戏赠天竺灵隐二寺寺主】权德舆  
石路泉流两寺分，寻常钟磬隔山闻。  
山僧半在中峰住，共占青峦与白云。  
  
卷322_32  【赠广通上人】权德舆  
身随猿鸟在深山，早有诗名到世间。  
客至上方留盥漱，龙泓洞水昼潺潺。  
  
卷322_33  【赠老将】权德舆  
白草黄云塞上秋，曾随骠骑出并州。  
辘轳剑折虬须白，转战功多独不侯。  
  
卷322_34  【戏赠表兄崔秀才】权德舆  
何事年年恋隐沦，成名须遣及青春。  
明时早献甘泉去，若待公车却误人。  
  
卷322_35  【醉后戏赠苏九翛（苏常好读元鲁山文或劝入关者故戏之）】权德舆  
白首书窗成巨儒，不知簪组遍屠沽。  
劝君莫问长安路，且读鲁山于蒍于。  

## 全唐诗(中)　卷三百二十三

卷323_1  【奉送韦起居老舅百日假满归嵩阳旧居】权德舆  
威凤翔紫气，孤云出寥天。奇采与幽姿，缥缈皆自然。  
尝闻陶唐氏，亦有巢由全。以此耸风俗，岂必效羁牵。  
大君遂群方，左史蹈前贤。振衣去朝市，赐告归林泉。  
滑和固难久，循性得所便。有名皆畏途，无事乃真筌。  
旧壑穷杳窕，新潭漾沦涟。岩花落又开，山月缺复圆。  
轻策逗萝径，幅巾凌翠烟。机闲鱼鸟狎，体和芝朮鲜。  
四皓本违难，二疏犹待年。况今寰海清，复此鬓发玄。  
顾惭缨上尘，未绝区中缘。齐竽终自退，心寄嵩峰巅。  
  
卷323_2  【奉送孔十兄宾客承恩致政归东都旧居】权德舆  
达人旷迹通出处，每忆安居旧山去。乞身已见抗疏频，  
优礼新闻诏书许。家法遥传阙里训，心源早逐嵩丘侣。  
南史编年著盛名，东朝侍讲常虚伫。角巾华发忽自遂，  
命服金龟君更与。白云出岫暂逶迤，鸿鹄入冥无处所。  
归路依依童稚乐，都门蔼蔼壶觞举。能将此道助皇风，  
自可殊途并伊吕。  
  
卷323_3  【送密秀才吏部驳放后归蜀，应崔大理序】权德舆  
蜀国本多士，雄文似相如。之子西南秀，名在贤能书。  
薄禄且未及，故山念归欤。迢迢三千里，返驾一羸车。  
玉垒长路尽，锦江春物馀。此行无愠色，知尔恋林庐。  
  
卷323_4  【送袁中丞持节册南诏五韵（净字）】权德舆  
西南使星去，远彻通朝聘。烟雨僰道深，麾幢汉仪盛。  
途轻五尺险，水爱双流净。上国洽恩波，外臣遵礼命。  
离堂驻驺驭，且尽樽中圣。  
  
卷323_5  【人日送房二十六侍御归越】权德舆  
驿骑归时骢马蹄，莲花府映若邪溪。  
帝城人日风光早，不惜离堂醉似泥。  
  
卷323_6  【送张阁老中丞持节册吊回鹘】权德舆  
旌旆翩翩拥汉官，君行常得远人欢。分职南台知礼重，  
辍书东观见才难。金章玉节鸣驺远，白草黄云出塞寒。  
欲散别离唯有醉，暂烦宾从驻征鞍。  
  
卷323_7  【送二十叔赴任馀杭尉（琴字）】权德舆  
拜首直城阴，樽开意不任。梅仙归剧县，阮巷奏离琴。  
春草吴门绿，秋涛浙水深。十年曾旅寓，应惬宦游心。  
  
卷323_8  【春送十四叔赴任渝州录事绝句（中字）】权德舆  
随牒忽离南北巷，解巾都吏有清风。  
巴城锁印六联静，尽日闲谣廨署中。  
  
卷323_9  【送韦十二丈赴襄城令三韵（柳字）】权德舆  
留连出关骑，斟酌临岐酒。旧业传一经，新官栽五柳。  
去去望行尘，青门重回首。  
  
卷323_10  【送薛十九丈授将作主簿，分司东都，赋得春草】权德舆  
芊芊远郊外，杳杳春岩曲。愁处映微波，望中连净绿。  
日暮藉离觞，折芳心断续。  
  
卷323_11  【送正字十九兄归江东醉后绝句】权德舆  
命驾相思不为名，春风归骑出关程。  
离堂莫起临岐叹，文举终当荐祢衡。  
  
卷323_12  【送张詹事致政归嵩山旧隐（青字）】权德舆  
解龟辞汉庭，却忆少微星。直指常持宪，平反更恤刑。  
闲思紫芝侣，归卧白云扃。明诏优筋力，安车适性灵。  
群公来蔼蔼，独鹤去冥冥。想到挥金处，嵩吟枕上青。  
  
卷323_13  【送许著作分司东都】权德舆  
月旦继平舆，风流仕石渠。分曹向瀍洛，守职正图书。  
棣萼荣相映，琼枝色不如。宾朋争漉酒，徒御侍巾车。  
异日始离抱，维思烹鲤鱼。  
  
卷323_14  【送少清赴润州参军，因思练旧居（得销字）】权德舆  
二纪乐箪瓢，烟霞暮与朝。因君宦游去，记得春江潮。  
远别更搔首，初官方折腰。青门望离袂，魂为阿连销。  
  
卷323_15  【送濬上人归扬州禅智寺】权德舆  
蠹露宗通法已传，麻衣筇杖去悠然。  
扬州后学应相待，遥想幡花古寺前。  
  
卷323_16  【献岁送李十兄赴黔中酒后绝句】权德舆  
一樽岁酒且留欢，三峡黔江去路难。  
志士感恩无远近，异时应戴惠文冠。  
  
卷323_17  【送张仆射朝见毕归镇】权德舆  
青光照目青门曙，玉勒雕戈拥驺驭。东方连帅南阳公，  
文武吉甫如古风。独奉新恩来谒帝，感深更见新诗丽。  
共看三接欲为霖，却念百城同望岁。双旌去去恋储胥，  
归路莺花伴隼旟。今日汉庭求上略，留侯自有一编书。  
  
卷323_18  【送韦行军员外赴河阳】权德舆  
五代武弁侍明光，辍佐中权拜外郎。记事还同楚倚相，  
传经远自汉扶阳。离堂处处罗簪组，东望河桥壮鼙鼓。  
三城晓角启轩门，一县繁花照莲府。上略儒风并者稀，  
翩翩驺骑有光辉。只今右职多虚位，应待他时伏奏归。  
  
卷323_19  【送韦中丞奉使新罗（往字）】权德舆  
淳化洽声明，殊方均惠养。计书重译至，锡命双旌往。  
星辞北极远，水泛东溟广。斗柄辨宵程，天琛宜昼赏。  
孤光洲岛迥，净绿烟霞敞。展礼盛宾徒，交欢觌君长。  
经途劳视听，怆别萦梦想。延颈旬岁期，新恩在归鞅。  
  
卷323_20  【送从翁赴任长子县令】权德舆  
家风本钜儒，吏职化双凫。启事才方惬，临人政自殊。  
地雄韩上党，秩比鲁中都。拜首春郊夕，离杯莫向隅。  
  
卷323_21  【送从弟广东归绝句】权德舆  
夏云如火铄晨辉，款段羸车整素衣。  
知尔业成还出谷，今朝莫怆断行飞。  
  
卷323_22  【送王炼师赴王屋洞】权德舆  
稔岁在芝田，归程入洞天。白云辞上国，青鸟会群仙。  
自以棋销日，宁资药驻年。相看话离合，风驭忽泠然。  
  
卷323_23  【送薛温州（惊字）】权德舆  
昨日馈连营，今来刺列城。方期建礼直，忽访永嘉程。  
郡内裁诗暇，楼中迟客情。凭君减千骑，莫遣海鸥惊。  
  
卷323_24  【送黔中裴中丞阁老赴任（回字）】权德舆  
五谏留中禁，双旌辍上才。内臣持凤诏，天厩锡龙媒。  
宴语暌兰室，辉荣亚柏台。怀黄宜命服，举白叹离杯。  
景霁山川迥，风清雾露开。辰溪分浩淼，僰道接萦回。  
胜理环中得，殊琛徼外来。行看旬岁诏，传庆在公台。  
  
卷323_25  【送崔谕德致政东归】权德舆  
天子坐法宫，诏书下江东。懿此嘉遁士，蒲车赴丘中。  
褐衣入承明，朴略多古风。直道侍太子，昌言沃宸聪。  
岩居四十年，心与鸥鸟同。一朝受恩泽，自说如池龙。  
乞骸归故山，累疏明深衷。大君不夺志，命锡忽以崇。  
旭旦出国门，轻装若秋蓬。家依白云峤，手植丹桂丛。  
竹斋引寒泉，霞月相玲珑。旷然解赤绶，去逐冥冥鸿。  
  
卷323_26  【送三十叔赴任晋陵（心字）】权德舆  
春云结暮阴，侍坐捧离襟。黄绶轻装去，青门芳草深。  
十年尘右职，三径寄遐心。便道停桡处，应过旧竹林。  
  
卷323_27  【送安南裴都护】权德舆  
忽佩交州印，初辞列宿文。莫言方任远，且贵主忧分。  
迥转朱鸢路，连飞翠羽群。戈船航涨海，旌旆卷炎云。  
绝徼褰帷识，名香夹毂焚。怀来通北户，长养洽南薰。  
暂叹同心阻，行看异绩闻。归时无所欲，薏苡或烦君。  
  
卷323_28  【送别沅泛】权德舆  
念尔强学殖，非贯早从师。温温禀义方，慥慥习书诗。  
计偕来上国，宴喜方怡怡。经术既修明，艺文亦葳蕤。  
伊予谅无取，琐质荷洪慈。偶来贰仪曹，量力何可支。  
废业固相受，避嫌诚自私。徇吾刺促心，婉尔康庄姿。  
古人贵直道，内讼乖坦夷。用兹处大官，无乃玷清时。  
羸车出门去，怅望交涕洟。琢磨贵分阴，岁月若飙驰。  
千里起足下，丰年系镃dQ。苟令志气坚，伫见缨珮随。  
斑斓五彩服，前路春物熙。旧游忆江南，环堵留蓬茨。  
湖水白于练，莼羹细若丝。别来十三年，梦寐时见之。  
宠荣忽逾量，荏苒不自知。晨兴愧华簪，止足为灵龟。  
遐路各自爱，大来行可期。青冥在目前，努力调羽仪。  
  
卷323_29  【送张曹长工部大夫奉使西番】权德舆  
殊邻覆露同，奉使小司空。西候车徒出，南台节印雄。  
吊祠将渥命，导驿畅皇风。故地山河在，新恩玉帛通。  
塞云凝废垒，关月照惊蓬。青史书归日，翻轻五利功。  
  
卷323_30  【九华观宴饯崔十七叔判官赴义武幕兼呈书记萧校书】权德舆  
炎光三伏昼，洞府宜幽步。宿雨润芝田，鲜风摇桂树。  
阴阴台殿敞，靡靡轩车驻。晚酌临水清，晨装出关路。  
偏荣本郡辟，倍感元臣遇。记室有门人，因君达书素。  
  
卷323_31  【送文畅上人东游】权德舆  
桑门许辩才，外学接宗雷。护法麻衣净，翻经贝叶开。  
宗通知不染，妄想自堪哀。或结西方社，师游早晚回。  
  
卷323_32  【送灵武范司空】权德舆  
上略在安边，吴钩结束鲜。三公临右地，七萃拥中坚。  
旧垒销烽火，新营辨井泉。伐谋师以律，贾勇士争先。  
塞迥晴看月，沙平远际天。荣薰知屈指，应在盛秋前。  
  
卷323_33  【送商州杜中丞赴任】权德舆  
安康地里接商於，帝命专城总赋舆。夕拜忽辞青琐闼，  
晨装独捧紫泥书。深山古驿分驺骑，芳草闲云逐隼旟。  
绮皓清风千古在，因君一为谢岩居。  
  
卷323_34  【送殷卿罢举归淮南旧居】权德舆  
计偕十上竟无成，忽忆岩居便独行。志业尝探绝编义，  
风尘虚作弃繻生。岁储应叹山田薄，里社时逢野酝清。  
惆怅中年群从少，相看欲别倍关情。  

## 全唐诗(中)　卷三百二十四

卷324_1  【送杜尹赴东都】权德舆  
商於留异绩，河洛贺新迁。朝选吴公守，时推杜尹贤。  
如纶披凤诏，出匣淬龙泉。风雨交中土，簪裾敞别筵。  
清明人比玉，照灼府如莲。伫报司州政，征黄似颍川。  
  
卷324_2  【送孔江州（一作送人之九江）】权德舆  
九派寻阳郡，分明似画图。秋光连瀑布，晴翠辨香炉。  
才子厌兰省，邦君荣竹符。江城多暇日，能寄八行无。  
  
卷324_3  【送浑邓州】权德舆  
年少守南阳，新恩印绶光。轻轩出绕霤，利刃发干将。  
风劲初下叶，云寒方护霜。想君行县处，露冕菊潭香。  
  
卷324_4  【埇桥达奚四、于十九、陈大三侍御夜宴叙各赋二韵】权德舆  
满树铁冠琼树枝，樽前烛下心相知。  
明朝又与白云远，自古河梁多别离。  
  
卷324_5  【酬别蔡十二见赠】权德舆  
伊人茂天爵，恬澹卧郊园。傲世方隐几，说经久颛门。  
浩歌曳柴车，讵羡丹毂尊。严霜被鹑衣，不知狐白温。  
游心羲文际，爱我相讨论。潢污忽朝宗，传骑令载奔。  
峥嵘岁阴晚，愀怆离念繁。别馆丝桐清，寒郊烟雨昏。  
中饮见逸气，纵谈穷化元。伫见公车起，圣代待乞言。  
  
卷324_6  【扬州与丁山人别】权德舆  
将军易道令威仙，华发清谈得此贤。  
惆怅今朝广陵别，辽东后会复何年。  
  
卷324_7  【送台州崔录事】权德舆  
不嫌临海远，微禄代躬耕。郡纪纲职，扁舟山水程。  
诗因琪树丽，心与瀑泉清。盛府知音在，何时荐政成。  
  
卷324_8  【送信安刘少府（自常州参军选授）】权德舆  
相看结离念，尽此林中渌。夷代轻远游，上才随薄禄。  
参卿滞孙楚，隐市同梅福。吏散时泛弦，宾来闲覆局。  
襟情无俗虑，谈笑成逸躅。此路足滩声，羡君多水宿。  
  
卷324_9  【送李城门罢官归嵩阳（城门院在遗补院东）】权德舆  
与君相识处，吏隐在墙东。启闭千门静，逢迎两掖通。  
罢官多暇日，肄业有儒风。归去尘寰外，春山桂树丛。  
  
卷324_10  【送上虞丞】权德舆  
越郡佳山水，菁江接上虞。计程航一苇，试吏佐双凫。  
云壑窥仙籍，风谣验地图。因寻黄绢字，为我吊曹盱。  
  
卷324_11  【送卢评事婺州省觐】权德舆  
知向东阳去，晨装见彩衣。客愁青眼别，家喜玉人归。  
漠漠水烟晚，萧萧枫叶飞。双溪泊船处，候吏拜胡威。  
  
卷324_12  【送崔端公郎君入京觐省】权德舆  
已见风姿美，仍闻艺业勤。清秋上国路，白皙少年人。  
带月轻帆疾，迎霜彩服新。过庭若有问，一为说漳滨。  
  
卷324_13  【送张周二秀才谒宣州薛侍郎】权德舆  
儒衣两少年，春棹毂溪船。湖月供诗兴，岚风费酒钱。  
上帆涵浦岸，欹枕傲晴天。不用愁羁旅，宣城太守贤。  
  
卷324_14  【送张将军归东都旧业】权德舆  
功名不复求，旧业向东周。白草辞边骑，青门别故侯。  
摧残宝剑折，羸病绿珠愁。日暮寒风起，犹疑大漠秋。  
  
卷324_15  【送句容王少府簿领赴上都】权德舆  
上国路绵绵，行人候晓天。离亭绿绮奏，乡树白云连。  
江露湿征袂，山莺宜泊船。春风若为别，相顾起尊前。  
  
卷324_16  【送从弟谒员外叔父回归义兴】权德舆  
异乡兄弟少，见尔自依然。来酌林中酒，去耕湖上田。  
何朝逢暑雨，几夜泊鱼烟。馀力当勤学，成名贵少年。  
  
卷324_17  【送梁道士谒寿州崔大夫】权德舆  
年少一仙官，清羸驾彩鸾。洞宫云渺渺，花路水漫漫。  
岁计芝田熟，晨装月帔寒。遥知小山桂，五马待邀欢。  
  
卷324_18  【送郑秀才贡举】权德舆  
西笑意如何，知随贡举科。吟诗向月露，驱马出烟萝。  
晚色平芜远，秋声候雁多。自怜归未得，相送一劳歌。  
  
卷324_19  【送谢孝廉移家越州】权德舆  
家承晋太傅，身慕鲁诸生。又见一帆去，共愁千里程。  
沙平古树迥，潮满晓江晴。从此幽深去，无妨隐姓名。  
  
卷324_20  【送韩孝廉侍从赴举】权德舆  
贡士去翩翩，如君最少年。彩衣行不废，儒服代相传。  
晓月经淮路，繁阴过楚天。清谈遇知己，应访孝廉船。  
  
卷324_21  【送陆拾遗祗召赴行在】权德舆  
鹓鹭承新命，翻飞入汉庭。歌诗能合雅，献纳每论经。  
月晓蜀江迥，猿啼楚树青。幸因焚草暇，书札访沈冥。  
  
卷324_22  【送映师归本寺】权德舆  
还归柳市去，远远出人群。苔甃桐花落，山窗桂树薰。  
引泉通绝涧，放鹤入孤云。幸许宗雷到，清谈不易闻。  
  
卷324_23  【送宇文文府赴行在】权德舆  
送君当岁暮，斗酒破离颜。车骑拥寒水，雪云凝远山。  
且安黄绶屈，莫羡白鸥闲。从此图南路，青云步武间。  
  
卷324_24  【送岳州温录事赴任】权德舆  
解巾州主簿，捧檄不辞遥。独鹤九霄翼，寒松百尺条。  
晨装沾雨雪，旅宿候风潮。为政闲无事，清谈肃郡僚。  
  
卷324_25  【送山人归旧隐】权德舆  
工为楚辞赋，更著鲁衣冠。岁俭山田薄，秋深晨服寒。  
武人荣燕颔，志士恋渔竿。会被公车荐，知君久晦难。  
  
卷324_26  【惠上人房宴别】权德舆  
方袍相引到龙华，支策开襟路不赊。法味已同香积会，  
礼容疑在少施家。逸民羽客期皆至，疏竹青苔景半斜。  
究竟相依何处好，匡山古社足烟霞。  
  
卷324_27  【送裴秀才贡举】权德舆  
儒衣风貌清，去抵汉公卿。宾贡年犹少，篇章艺已成。  
临流惜暮景，话别起乡情。离酌不辞醉，西江春草生。  
  
卷324_28  【送袁太祝衢婺巡覆（同用山字）】权德舆  
校缗税亩不妨闲，清兴自随鱼鸟间。  
知君此去足佳句，路出桐溪千万山。  
  
卷324_29  【送湖南李侍御赴本使赋采菱亭诗】权德舆  
旧俗采菱处，津亭风景和。沅江收暮霭，楚女发清歌。  
曲岸萦湘叶，荒阶上白波。兰桡向莲府，一为枉帆过。  
  
卷324_30  【送穆侍御归东都】权德舆  
知君儒服贵，彩绣两相辉。婉婉成名后，翩翩拥传归。  
江深烟屿没，山暗雨云飞。共待酬恩罢，相将去息机。  
  
卷324_31  【送崔端公赴度支江陵院三韵（照字）】权德舆  
津亭风雪霁，斗酒留征棹。星传指湘江，瑶琴多楚调。  
偏愁欲别处，黯黯颓阳照。  
  
卷324_32  【送陆太祝赴湖南幕同用送字（三韵）】权德舆  
不惮征路遥，定缘宾礼重。新知折柳赠，旧侣乘篮送。  
此去佳句多，枫江接云梦。  
  
卷324_33  【送李处士归弋阳山居（限姓名中用韵）】权德舆  
暂来城市意何如，却忆葛阳溪上居。不惮薄田输井税，  
自将嘉句著州闾。波翻极浦樯竿出，霜落秋郊树影疏。  
想到家山无俗侣，逢迎只是坐篮舆。  
  
卷324_34  【送清洨上人谒信州陆员外】权德舆  
暂辞长老去随缘，候晓轻装寄客船。佳句已齐康宝月，  
清谈远指谢临川。滩经水濑逢新雪，路过渔潭宿暝烟。  
暇日若随千骑出，南岩只在郡楼前。  
  
卷324_35  【送别同用阔字（三韵）】权德舆  
耿耿离念繁，萧萧凉叶脱。缁尘素衣敝，风露秋江阔。  
想得读书窗，岩花对巾褐。  
  
卷324_36  【送人使之江陵（赏字）】权德舆  
嘉招不辞远，捧檄利攸往。行役念前程，宴游暌旧赏。  
征轺星乍动，江信潮应上。烟水飞一帆，霜风摇五两。  
纷纷别袂举，切切离鸿响。后会杳何时，悠然劳梦想。  
  
卷324_37  【馀干赠别张二十二侍御（一作馀干别张侍御）】权德舆  
芜城陌上春风别，干越亭边岁暮逢。  
驱车又怆南北路，返照寒江千万峰。  
  
卷324_38  【杂言赋得风送崔秀才归白田限三五六七言（暄字）】权德舆  
响深涧，思啼猿。闇入蘋洲暖，轻随柳陌暄。  
澹荡乍飘云影，芳菲遍满花源。寂寞春江别君处，  
和烟带雨送征轩。  
  
卷324_39  【杂言同用离骚体送张评事襄阳觐省】权德舆  
黯离堂兮日晚，俨壶觞兮送远。远水霁兮微明，  
杜蘅秀兮白芷生。波泫泫兮烟幂幂，凝暮色于空碧。  
纷离念兮随君，溯九江兮经七泽。君之去兮不可留，  
五彩裳兮木兰舟。  
  
卷324_40  【岭上逢久别者又别】权德舆  
十年曾一别，征路此相逢。马首向何处，夕阳千万峰。  
  
卷324_41  【赠别表兄韦卿】权德舆  
新读兵书事护羌，腰间宝剑映金章。  
少年百战应轻别，莫笑儒生泪数行。  
  
卷324_42  【古离别（一作古别离）】权德舆  
人生天地间，瞥若六辔驰。夭寿既常数，奈何生别离。  
迹当中人域，正性日已衰。是非千万境，杳霭情尘滋。  
出门事何常，暂别亦难期。冉冉叹流景，悠悠限山陂。  
尽此一夕欢，华樽会前墀。鸡鸣东方曙，夙驾临通逵。  
欲出强移步，欲留难致辞。两情不得已，念此留何为。  
天明去已远，寂默居人归。入门复上堂，怳怳生惊疑。  
经履同游处，犹言常相随。览物或临盘，翻怪来何迟。  
乃知前日欢，本为今日悲。特此别后心，宁及未见时。  
则知交疏分，久久翻易持。报君未别后，别后当自知。  

## 全唐诗(中)　卷三百二十五

卷325_1  【早夏青龙寺致斋凭眺感物因书十四韵】权德舆  
晓出文昌宫，憩兹青莲宇。洁斋奉明祀，凭览伤夐古。  
秦为三月火，汉乃一抔土。诈力自湮沦，霸仪终莽卤。  
中南横峻极，积翠泄云雨。首夏谅清和，芳阴接场圃。  
仁祠閟严净，稽首洗灵府。虚室僧正禅，危梁燕初乳。  
通庄走声利，结驷乃旁午。观化复何如，刳心信为愈。  
盛时忽过量，弱质本无取。静永环中枢，益愧腰下组。  
尘劳期抖擞，陟降聊俯偻。遗韵留壁间，凄然感东武。  
  
卷325_2  【仲秋朝拜昭陵】权德舆  
清秋寿原上，诏拜承吉卜。尝读贞观书，及兹幸斋沐。  
文皇昔潜耀，随季自颠覆。抚运斯顺人，救焚非逐鹿。  
神祇戴元圣，君父纳大麓。良将授兵符，直臣调鼎餗。  
无疆传庆祚，有截荷亭育。仙驭凌紫氛，神游弃黄屋。  
方祗护山迹，先正陪岩腹。杳杳九嵕深，沈沈万灵肃。  
鸟飞田已辟，龙去云犹簇。金气爽林峦，乾冈走崖谷。  
吾皇弘孝理，率土蒙景福。拥佑乃清夷，威灵谅回复。  
礼承三公重，心愧二卿禄。展敬何所伸，曾以斧山木。  
  
卷325_3  【拜昭陵出城与张秘监阁老同里临行别…归寻辱清辞辄酬之】权德舆  
仲月当南吕，晨装拜穀林。逢君在东观，不得话离襟。  
策马缘云路，开缄扣玉音。还期才浃日，里社酒同斟。  
  
卷325_4  【酬冯监拜昭陵回途中遇雨见示】权德舆  
之子共乘轺，清秋拜上霄。曙霞迎夙驾，零雨湿回镳。  
甘谷行初尽，轩台去渐遥。望中犹可辨，耘鸟下山椒。  
  
卷325_5  【朔旦冬至摄职南郊，因书即事】权德舆  
大明南至庆天正，朔旦圆丘乐六成。文轨尽同尧历象，  
斋祠忝备汉公卿。星辰列位祥光满，金石交音晓奏清。  
更有观台称贺处，黄云捧日瑞升平。  
  
卷325_6  【奉和张监阁老过八陵院题赠杜卿崔员外】权德舆  
崇饰山园孝理深，万方同感圣人心。已闻东阁招从事，  
每向西垣奉德音。公府从容谈婉婉，宾阶清切景沈沈。  
与君跬步如同舍，终日相期此盍簪。  
  
卷325_7  【奉和郑宾客相公摄官丰陵扈从之作（时充卤簿使）】权德舆  
五辂导灵輼，千夫象缭垣。行宫移晓漏，彩仗下秋原。  
莫究希夷理，空怀涣汗恩。颐神方蹈道，传圣乃尊尊。  
共祝如山寿，俄惊凭几言。遐荒七月会，肸蚃百灵奔。  
豹尾从风直，鸾旗映日翻。涂刍联法从，营骑肃旌门。  
杳霭虞泉夕，凄清楚挽喧。不堪程尽处，呜咽望文园。  
  
卷325_8  【詹事府宿斋绝句】权德舆  
清斋四体泰，白昼一室空。摧颓有古树，骚屑多悲风。  
  
卷325_9  【和王祭酒太社宿斋，不得赴李尚书宅会，戏书见寄】权德舆  
元礼门前劳引望，句龙坛下阻欢娱。  
此时对局空相忆，博进何人更乐输。  
  
卷325_10  【酬裴端公八月十五日夜对月见怀】权德舆  
凉夜清秋半，空庭皓月圆。动摇随积水，皎洁满晴天。  
多病嘉期阻，深情丽曲传。偏怀赏心处，同望庾楼前。  
  
卷325_11  【奉和崔阁老清明日候许阁老交直之际…独行口号因以简赠】权德舆  
紫禁宿初回，清明花乱开。相招直城外，远远上春台。  
谏曹将列宿，几处期子玉。深竹与清泉，家家桃李鲜。  
折芳行载酒，胜赏随君有。愁疾自无悰，临风一搔首。  
  
卷325_12  【和张秘监阁老献岁过蒋大拾遗因呈两省诸公并见示】权德舆  
二贤同载笔，久次入新年。焚草淹轻秩，藏书厌旧编。  
竹风晴翠动，松雪瑞光鲜。庆赐行春令，从兹伫九迁。  
  
卷325_13  【酬崔舍人阁老冬至日宿直省中奉简两掖阁老并见示】权德舆  
令节一阳新，西垣宿近臣。晓光连凤沼，残漏近鸡人。  
白雪飞成曲，黄钟律应均。层霄翔迅羽，广陌驻归轮。  
清切晨趋贵，恩华夜直频。辍才时所重，分命秩皆真。  
左掖期连茹，南宫愧积薪。九年叨此地，回首倍相亲。  
  
卷325_14  【八月十五日夜瑶台寺对月绝句】权德舆  
嬴女乘鸾已上天，仁祠空在鼎湖边。  
凉风遥夜清秋半，一望金波照粉田。  
  
卷325_15  【夏至日作】权德舆  
璿枢无停运，四序相错行。寄言赫曦景，今日一阴生。  
  
卷325_16  【二月二十七日社兼春分端居有怀简所思者】权德舆  
清昼开帘坐，风光处处生。看花诗思发，对酒客愁轻。  
社日双飞燕，春分百啭莺。所思终不见，还是一含情。  
  
卷325_17  【甲子岁元日呈郑侍御明府】权德舆  
万里烟尘合，秦吴遂渺然。无人来上国，洒泪向新年。  
世故看风叶，生涯寄海田。屠苏聊一醉，犹赖主人贤。  
  
卷325_18  【七夕】权德舆  
佳期人不见，天上喜新秋。玉珮沾清露，香车渡浅流。  
东西一水隔，迢递两年愁。别有穿针处，微明月映楼。  
  
卷325_19  【嘉兴九日寄丹阳亲故】权德舆  
穷年路岐客，西望思茫茫。积水曾南渡，浮云失旧乡。  
海边寻别墅，愁里见重阳。草露荷衣冷，山风菊酒香。  
独谣看坠叶，远目遍秋光。更羡登攀处，烟花满练塘。  
  
卷325_20  【九日北楼宴集】权德舆  
萧飒秋声楼上闻，霜风漠漠起阴云。不见携觞王太守，  
空思落帽孟参军。风吟蟋蟀寒偏急，酒泛茱萸晚易醺。  
心忆旧山何日见，并将愁泪共纷纷。  
  
卷325_21  【奉陪李大夫九日龙沙宴会（迟字）】权德舆  
龙沙重九会，千骑驻旌旗。水木秋光净，丝桐雅奏迟。  
烟芜敛暝色，霜菊发寒姿。今日从公醉，全胜落帽时。  
  
卷325_22  【腊日龙沙会绝句】权德舆  
帘外寒江千里色，林中樽酒七人期。  
宁知腊日龙沙会，却胜重阳落帽时。  
  
卷325_23  【严陵钓台下作】权德舆  
绝顶耸苍翠，清湍石磷磷。先生晦其中，天子不得臣。  
心灵栖颢气，缨冕犹缁尘。不乐禁中卧，却归江上春。  
潜驱东汉风，日使薄者醇。焉用佐天子，特此报故人。  
人知大贤心，不独私其身。弛张有深致，耕钓陶天真。  
奈何清风后，扰扰论屈伸。交情同市道，利欲相纷纶。  
我行访遗台，仰古怀逸民。矰缴鸿鹄远，雪霜松桂新。  
江流去不穷，山色凌秋旻。世自今古，清辉照无垠。  
  
卷325_24  【晓发武阳馆即事书情】权德舆  
清晨策羸车，嘲唽闻村鸡。行将骑吏亲，日与情爱暌。  
东风变林樾，南亩事耕犁。青菰冒白水，方塘接广畦。  
杂英被长坂，野草蔓幽蹊。泻卤成沃壤，枯株发柔荑。  
芳树莺命雏，深林麏引麑。杳杳途未极，团团日已西。  
哲士务缨弁，鄙夫恋蓬藜。终当税尘驾，盥濯依春溪。  
  
卷325_25  【丰城剑池驿感题】权德舆  
龙剑昔未发，泥沙相晦藏。向非张茂先，孰辨斗牛光。  
神物不自达，圣贤亦彷徨。我行丰城野，慷慨心内伤。  
  
卷325_26  【奉使宜春夜渡新淦江陆路至黄檗馆路上遇风雨作】权德舆  
草草理夜装，涉江又登陆。望路殊未穷，指期今已促。  
传呼戒徒御，振辔转林麓。阴云拥岩端，澍雨当山腹。  
震雷如在耳，飞电来照目。兽迹不敢窥，马蹄唯务速。  
虔心若斋礼，濡体如沐浴。万窍相怒号，百泉暗奔瀑。  
危梁虑足跌，峻坂忧车覆。问我何以然，前日受微禄。  
转知人代事，缨组乃徽束。向若家居时，安枕春梦熟。  
遵途稍已近，候吏来相续。晓霁心始安，林端见初旭。  
  
卷325_27  【细柳驿】权德舆  
细柳肃军令，条侯信殊伦。棘门乃儿戏，从古多其人。  
神武今不杀，介夫如搢绅。息驾幸兹地，怀哉悚精神。  
  
卷325_28  【渭水】权德舆  
吕叟年八十，皤然持钓钩。意在静天下，岂唯食营丘。  
师臣有家法，小白犹尊周。日暮驻征策，爱兹清渭流。  
  
卷325_29  【宫人斜绝句】权德舆  
一路斜分古驿前，阴风切切晦秋烟。  
铅华新旧共冥寞，日暮愁鸱飞野田。  
  
卷325_30  【敷水驿】权德舆  
空见水名敷，秦楼昔事无。临风驻征骑，聊复捋髭须。  
  
卷325_31  【朝元阁】权德舆  
缭垣复道上层霄，十月离宫万国朝。  
胡马忽来清跸去，空馀台殿照山椒。  
  
卷325_32  【石瓮寺】权德舆  
石瓮灵泉胜宝井，汲人回挂青丝绠。  
厨烟半逐白云飞，当昼老僧来灌顶。  
  
卷325_33  【盘豆驿】权德舆  
盘豆绿云上古驿，望思台下使人愁。  
江充得计太子死，日暮戾园风雨秋。  
  
卷325_34  【晚渡扬子江却寄江南亲故】权德舆  
返照满寒流，轻舟任摇漾。支颐见千里，烟景非一状。  
远岫有无中，片帆风水上。天清去鸟灭，浦迥寒沙涨。  
树晚叠秋岚，江空翻宿浪。胸中千万虑，对此一清旷。  
回首碧云深，佳人不可望。  
  
卷325_35  【新安江路】权德舆  
深潭与浅滩，万转出新安。远禽鱼净，山深水木寒。  
啸起青蘋末，吟瞩白云端。即事遂幽赏，何心挂儒冠。  
  
卷325_36  【月夜江行】权德舆  
扣船不得寐，浩露清衣襟。弥伤孤舟夜，远结万里心。  
幽兴惜瑶草，素怀寄鸣琴。三奏月初上，寂寞寒江深。  
  
卷325_37  【江城夜泊寄所思】权德舆  
客程殊未极，舣棹泊回塘。水宿知寒早，愁眠觉夜长。  
远钟和暗杵，曙月照晴霜。此夕相思意，摇摇不暂忘。  
  
卷325_38  【陪包谏议湖墅路中举帆（同用山字）】权德舆  
萧萧凉雨歇，境物望中闲。风际片帆去，烟中独鸟还。  
断桥通远浦，野墅接秋山。更喜陪清兴，尊前一解颜。  
  
卷325_39  【富阳陆路】权德舆  
又入乱峰去，远程殊未归。烟萝迷客路，山果落征衣。  
欹石临清浅，晴云出翠微。渔潭明夜泊，心忆谢玄晖。  
  
卷325_40  【晓】权德舆  
晓风摇五两，残月映石壁。稍稍曙光开，片帆在空碧。  
  
卷325_41  【昼】权德舆  
孤舟漾暧景，独鹤下秋空。安流日正昼，净绿天无风。  
  
卷325_42  【晚】权德舆  
古树夕阳尽，空江暮霭收。寂寞扣船坐，独生千里愁。  
  
卷325_43  【夜】权德舆  
猿声到枕上，愁梦纷难理。寂寞深夜寒，青霜落秋水。  

## 全唐诗(中)　卷三百二十六

卷326_1  【奉和韦谏议奉送水部家兄上后书情…呈两省阁老院长】权德舆  
驷牡龙旂庆至今，一门儒服耀华簪。望皆同照乘宝，  
家风不重满籝金。护衣直夜南宫静，焚草清时左掖深。  
何幸末班陪两地，阳春欲和意难任。  
  
卷326_2  【奉和史馆张阁老以许陈二阁长…南北省会于左掖因而有咏】权德舆  
伯仲尽时贤，平舆与颍川。桂枝尝遍折，棣萼更相鲜。  
丹地晨趋并，黄扉夕拜联。岂如分侍从，来就凤池边。  
  
卷326_3  【韦宾客宅与诸博士宴集】权德舆  
累抗气身章，湛恩比上庠。宾筵征稷嗣，家法自扶阳。  
簪组欢言久，琴壶雅兴长。阴岚冒苔石，轻籁韵风篁。  
佩玉三朝贵，挥金百虑忘。因知卧商洛，岂胜白云乡。  
  
卷326_4  【酬张秘监阁老喜太常中书二阁老与德舆同日迁官…之作】权德舆  
珠树共飞栖，分封受紫泥。正名推五字，贵仕仰三珪。  
继组心知忝，腰章事颇齐。蓬山有佳句，喜气在新题。  
  
卷326_5  【国子柳博士兼领太常博士，辄申贺赠】权德舆  
博士本秦官，求才帖职难。临风曲台净，对月璧池寒。  
讲学分阴重，斋祠晓漏残。朝衣辨色处，双绶更宜看。  
  
卷326_6  【过隐者湖上所居】权德舆  
蜗舍映平湖，皤然一鲁儒。唯将酒作圣，不厌谷名愚。  
兵法窥黄石，天官辨白榆。行看软轮起，未可号潜夫。  
  
卷326_7  【从叔将军宅蔷薇花开太府韦卿有题壁长句因以和作】权德舆  
环列从容蹀躞归，光风骀荡发红薇。莺藏密叶宜新霁，  
蹀绕低枝爱晚晖。艳色当轩迷舞袖，繁香满径拂朝衣。  
名卿洞壑仍相近，佳句新成和者稀。  
  
卷326_8  【奉和许阁老霁后慈恩寺杏园看花同用花字口号】权德舆  
杏林微雨霁，灼灼满瑶华。左掖期先至，中园景未斜。  
含毫歌白雪，藉草醉流霞。独限金闺籍，支颐啜茗花。  
  
卷326_9  【奉和陈阁老寒食初假当直从东省往集贤…寄张蒋二阁老】权德舆  
昼漏沈沈倦琐闱，西垣东观阅芳菲。  
繁花满树似留客，应为主人休浣归。  
  
卷326_10  【晚秋陪崔阁老、张秘监阁老、苗…斐然酬和有愧芜音】权德舆  
方驾游何许，仙源去似归。萦回留胜赏，萧洒出尘机。  
泛菊贤人至，烧丹姹女飞。步虚清晓籁，隐几吸晨晖。  
竹径琅玕合，芝田沆瀣晞。银钩三洞字，瑶笥六铢衣。  
丽句翻红药，佳期限紫微。徒然一相望，郢曲和应稀。  
  
卷326_11  【春日同诸公过兵部王尚书林园】权德舆  
休沐君相近，时容曳履过。花间留客久，台上见春多。  
松色明金艾，莺声杂玉珂。更逢新酒熟，相与藉庭莎。  
  
卷326_12  【与沈十九拾遗同游栖霞寺上方于亮上人院会宿二首】权德舆  
摄山标胜绝，暇日谐想瞩。萦纡松路深，缭绕云岩曲。  
重楼回树杪，古像凿山腹。远水木清，地深兰桂馥。  
层台耸金碧，绝顶摩净绿。下界诚可悲，南朝纷在目。  
焚香入古殿，待月出深竹。稍觉天籁清，自伤人世促。  
宗雷此相遇，偃放从所欲。清论松枝低，闲吟茗花熟。  
一生如土梗，万虑相桎梏。永愿事潜师，穷年此栖宿。  
偶来人境外，心赏幸随君。殿烟霞夕，深山松桂薰。  
岩花点寒溜，石磴扫春云。清净诸天近，喧尘下界分。  
名僧康宝月，上客沈休文。共宿东林夜，清猿彻曙闻。  
  
卷326_13  【题崔山人草堂】权德舆  
竹径茆堂接洞天，闲时麈尾濑春泉。  
世人车马不知处，时有归云到枕边。  
  
卷326_14  【徐孺亭马上口号】权德舆  
湖上荒亭临水开，龟文篆字积莓苔。  
曲江北海今何处，尽逐东流去不回。  
  
卷326_15  【哭刘四尚书（勒于碑阴）】权德舆  
士友惜贤人，天朝丧守臣。才华推独步，声气幸相亲。  
理析寰中妙，儒为席上珍。笑言成月旦，风韵挹天真。  
丹地膺推择，青油寄抚循。岂言朝象魏，翻是卧漳滨。  
命赐龙泉重，追荣密印陈。撤弦惊物故，庀具见家贫。  
牢落风悲笛，汍澜涕泣巾。只嗟蒿里月，非复柳营春。  
黄绢碑文在，青松隧路新。音容无处所，归作北邙尘。  
  
卷326_16  【张工部至薄寒山下有书无由驰报輤车之至倍切悲怀】权德舆  
书来远自薄寒山，缭绕洮河出古关。  
今日难裁秣陵报，薤歌寥落柳车边。  
  
卷326_17  【工部发引日属伤足卧疾不遂执绋】权德舆  
子春伤足日，况有寝门哀。元伯归全去，无由白马来。  
笳箫里巷咽，龟筮墓田开。片石潺湲泪，含悲叙史才。  
  
卷326_18  【从事淮南府过亡友杨校书旧厅感念愀然】权德舆  
故人随化往，倏忽今六霜。及我就拘限，清风留此堂。  
松竹逾映蔚，芝兰自销亡。绝弦罢流水，闻笛同山阳。  
炯如冰玉姿，粲若鸾凤章。欲翥摧劲翮，先秋落贞芳。  
正平赋鹦鹉，文考颂灵光。二子古不吊，夫君今何伤。  
黄墟既杳杳，玄化亦茫茫。岂必限宿草，含凄洒衣裳。  
  
卷326_19  【哭李晦群崔季文二处士】权德舆  
华封西祝尧，贵寿多男子。二贤无主后，贫贱大壮齿。  
未成鸿鹄姿，遽顿骅骝趾。子渊将叔度，自古不得已。  
  
卷326_20  【观葬者】权德舆  
涂刍随昼哭，数里至松门。贵尽人间礼，宁知逝者魂。  
笳箫出古陌，烟雨闭寒原。万古皆如此，伤心反不言。  
  
卷326_21  【成南阳墓】权德舆  
枯荄没古基，驳藓蔽丰碑。向晚微风起，如闻坐啸时。  
  
卷326_22  【周平西墓】权德舆  
英威今寂寞，陈迹对崇丘。壮志清风在，荒坟白日愁。  
穷泉那复晓，乔木不知秋。岁岁寒塘侧，无人水自流。  
  
卷326_23  【苏小小墓】权德舆  
万古荒坟在，悠然我独寻。寂寥红粉尽，冥寞黄泉深。  
蔓草映寒水，空郊暧夕阴。风流有佳句，吟眺一伤心。  
  
卷326_24  【题柳郎中茅山故居（一作柳谷汧故居）】权德舆  
下马荒阶日欲曛，潺潺石溜静中闻。  
鸟啼花落人声绝，寂寞山窗掩白云。  
  
卷326_25  【哭张十八校书（数日前辱书，未及还答，俄承凶讣）】权德舆  
芸阁为郎一命初，桐州寄傲十年馀。魂随逝水归何处，  
名在新诗众不如。蹉跎江浦生华发，牢落寒原会素车。  
更忆八行前日到，含凄为报秣陵书。  
  
卷326_26  【题亡友江畔旧居】权德舆  
寥落留三径，柴扉对楚江。蟏蛸集暗壁，蜥蜴走寒窗。  
松盖欹书幌，苔衣上酒缸。平生断金契，到此泪成双。  

## 全唐诗(中)　卷三百二十七

卷327_1  【德宗神武孝文皇帝挽歌词三首】权德舆  
覆露雍熙运，澄清教化源。赓歌凝庶绩，羽舞被深恩。  
纂业光文祖，贻谋属孝孙。恭闻留末命，犹是爱元元。  
梯航来万国，玉帛庆三朝。湛露恩方浃，薰风曲正调。  
晏车悲卤簿，广乐遏箫韶。最怆号弓处，龙髯上紫霄。  
常时柏梁宴，今日谷林归。玉斝恩波遍，灵輼烟雨霏。  
乔山森羽骑，渭水拥旌旂。仙驭何由见，耘田鸟自飞。  
  
卷327_2  【顺宗至德大安孝皇帝挽歌三首（时充卤簿使）】权德舆  
十叶开昌运，三辰丽德音。荐功期瘗玉，昭俭每捐金。  
解泽皇风遍，虞泉白日沈。仍闻起居注，焚奏感人心。  
孝理本忧勤，玄功在啬神。睿图传上嗣，寿酒比家人。  
仙驭三清远，行宫万象新。小臣司吉从，还扈属车尘。  
候晓传清跸，迎风引彩旒。共瞻宫辂出，遥想望陵愁。  
弓剑随云气，衣冠奉月游。空馀驾龙处，摇落鼎湖秋。  
  
卷327_3  【昭德皇后挽歌词】权德舆  
淮水源流远，涂山礼命升。往年求故剑，今夕祔初陵。  
鸾镜金波涩，翚衣玉彩凝。千年子孙庆，孝理在蒸蒸。  
  
卷327_4  【大行皇太后挽歌词三首（王氏）】权德舆  
筮水灵源濬，因山祔礼崇。从龙开ek路，合璧向方中。  
殿帐金根出，廞衣玉座空。唯馀文母化，阴德满公宫。  
配礼归清庙，灵仪出直城。九虞宁厚载，一惠易尊名。  
晓漏铜壶涩，秋风羽翣轻。容车攀望处，孺慕切皇情。  
哀笳出长信，宝剑入延津。呜咽宫车进，凄凉祠殿新。  
青乌灵兆久，白燕瑞书频。从此山园夕，金波照玉尘。  
  
卷327_5  【惠昭皇太子挽歌词二首】权德舆  
前星落庆霄，薤露逐晨飙。宫仗黄麾出，仙游紫府遥。  
空嗟凤吹去，无复鸡鸣朝。今夜西园月，重轮更寂寥。  
东朝闻楚挽，羽翿依稀转。天归京兆新，日与长安远。  
兰芳落故殿，桂影销空苑。骑吹咽不前，风悲九旗卷。  
  
卷327_6  【赠文敬太子挽歌词二首】权德舆  
盘石公封重，瑶山赠礼尊。归全荣备物，乐善积深恩。  
雁沼寒波咽，鸾旌夕吹翻。唯馀西靡树，千古霸陵原。  
铜壶晓漏初，羽翣拥涂车。方外留鸿宝，人间得善书。  
清笳悲画绶，朱邸散长裾。还似缑山驾，飘飘向碧虚。  
  
卷327_7  【赠郑国庄穆公主挽歌二首】权德舆  
追饰崇汤沐，遗芳蔼禁闱。秋原森羽卫，夜壑掩容辉。  
睿藻悲难尽，公宫望不归。笳箫向烟雾，疑是彩鸾飞。  
旧馆闭平阳，容车启寿堂。霜凝蕣英落，风度薤歌长。  
淑德图书在，皇慈礼命彰。凄凉霸川曲，垄树已成行。  
  
卷327_8  【赠魏国宪穆公主挽歌词二首】权德舆  
汉制荣车服，周诗美肃雍。礼尊同姓主，恩锡大名封。  
外馆留图史，阴堂闭德容。睿词悲薤露，千古仰芳踪。  
秦楼晓月残，卤簿列材官。红绶兰桂歇，粉田风露寒。  
凝笳悲驷马，清镜掩孤鸾。愍册徽音在，都人雪涕看。  
  
卷327_9  【赠梁国惠康公主挽歌词二首】权德舆  
外馆嫔仪贵，中参睿渥深。初笄横白玉，盛服镂黄金。  
风度箫声远，河低婺彩沈。夜台留册谥，凄怆即徽音。  
杳霭异湘川，飘飖驾紫烟。凤楼人已去，鸾镜月空悬。  
雾湿汤沐地，霜凝脂粉田。音容无处所，应在玉皇前。  
  
卷327_10  【故太尉兼中书令赠太师西平王挽词】权德舆  
翊戴推元老，谋猷合大君。河山封故地，金石表新坟。  
剑履归长夜，笳箫咽暮云。还经誓师处，薤露不堪闻。  
  
卷327_11  【故司徒兼侍中赠太傅北平王挽词】权德舆  
授律勋庸盛，居中鼎鼐和。佐时调四气，尽力净三河。  
忽访天京兆，空传汉伏波。今朝麟阁上，偏轸圣情多。  
  
卷327_12  【奉和礼部尚书酬杨著作竹亭歌】权德舆  
直城朱户相逦连，九逵丹毂声阗阗。春官自有花源赏，  
终日南山当目前。晨摇玉佩趋温室，莫入竹溪疑洞天。  
烟销雨过看不足，晴翠鲜飙逗深谷。独谣一曲泛流霞，  
闲对千竿连净绿。萦回疏凿随胜地，石磴岩扉光景异。  
虚斋寂寂清籁吟，幽涧纷纷杂英坠。家承麟趾贵，  
剑有龙泉赐，上奉明时事无事。间方外兴偏多，  
能以簪缨狎薜萝。常通内学青莲偈，更奏新声白雪歌。  
风入松，云归栋，鸿飞灭处犹目送。蝶舞闲时梦忽成，  
兰台有客叙交情，返照中林曳履声。直为君恩催造膝，  
东方辨色谒承明。  
  
卷327_13  【奉和张仆射朝天行】权德舆  
元侯重寄贞师律，三郡四封今静谧。丹毂常思阙下来，  
紫泥忽自天中出。军装喜气倍趋程，千骑鸣珂入凤城。  
周王致理称申甫，今日贤臣见明主。拜恩稽首纷无已，  
凝旒前席皇情喜。逢时自是山出云，献可还同石投水。  
昔岁褒衣梁甫吟，当时已有致君心。专城一鼓妖氛静，  
拥旆十年天泽深。日日披诚奉昌运，王人织路传清问。  
仙酝尝分玉斝浓，御闲更辍金羁骏。元正前殿朝君臣，  
一人负扆百福新。宫悬彩仗俨然合，瑞气炉烟相与春。  
万年枝上东风早，珮玉晨趋光景好。涂山已见首诸侯，  
麟阁终当画元老。温室沈沈漏刻移，退朝宾侣每相随。  
雄词乐职波涛阔，旷度交欢云雾披。自古全才贵文武，  
懦夫只解冠章甫。见公抽匣百炼光，试欲磨铅谅无助。  
  
卷327_14  【和李中丞慈恩寺清上人院牡丹花歌】权德舆  
澹荡韶光三月中，牡丹偏自占春风。时过宝地寻香径，  
已见新花出故丛。曲水亭西杏园北，浓芳深院红霞色。  
擢秀全胜珠树林，结根幸在青莲域。艳蕊鲜房次第开，  
含烟洗露照苍苔。庞眉倚杖禅僧起，轻翅萦枝舞蝶来。  
独坐南台时共美，闲行古刹情何已。花间一曲奏阳春，  
应为芬芳比君子。  
  
卷327_15  【锡杖歌送明楚上人归佛川】权德舆  
上人远自西天竺，头陀行遍国朝寺。口翻贝叶古字经，  
手持金策声泠泠。护法护身唯振锡，石濑云溪深寂寂。  
乍来松径风更寒，遥映霜天月成魄。后夜空山禅诵时，  
寥寥挂在枯树枝。真法常传心不住，东西南北随缘路。  
佛川此去何时回，应真莫便游天台。  
  
卷327_16  【马秀才草书歌（大理马正之二）】权德舆  
伯英草圣称绝伦，后来学者无其人。白眉年少未弱冠，  
落纸纷纷运纤腕。初闻之子十岁馀，当时时辈皆不如。  
犹轻昔日墨池学，未许前贤团扇书。艳彩芳姿相点缀，  
水映荷花风转蕙。三春并向指下生，万象争分笔端势。  
有时当暑如清秋，满堂风雨寒飕飕。乍疑崩崖瀑水落，  
又见古木饥鼯愁。变化纵横出新意，眼看一字千金贵。  
忆昔谢安问献之，时人虽见那得知。  
  
卷327_17  【离合诗赠张监阁老（一作以离合诗赠秘书监张荐）】权德舆  
黄叶从风散，暗嗟时节换。忽见鬓边霜，勿辞林下觞。  
躬行君子道，身负芳名早。帐殿汉官仪，巾车塞垣草。  
交情剧断金，文律每招寻。始知蓬山下，如见古人心。  
  
卷327_18  【春日雪酬潘孟阳回文】权德舆  
酒杯春醉好，飞雪晚庭闲。久忆同前赏，中林对远山。  
  
卷327_19  【五杂组】权德舆  
五杂组，旗亭客。往复还，城南陌。不得已，天涯谪。  
  
卷327_20  【数名诗】权德舆  
一区扬雄宅，恬然无所欲。二顷季子田，岁晏常自足。  
三端固为累，事物反徽束。四体苟不勤，安得丰菽粟。  
五侯诚暐晔，荣甚或为辱。六翮未骞翔，虞罗乃相触。  
七人称作者，杳杳有遐躅。八桂挺奇姿，森森照初旭。  
九歌伤泽畔，怨思徒刺促。十翼有格言，幽贞谢浮俗。  
  
卷327_21  【星名诗】权德舆  
虚怀何所欲，岁晏聊懒逸。云翼谢翩翻，松心保贞实。  
风秋景气爽，叶落井径出。陶然美酒酣，所谓幽人吉。  
自当轻尺璧，岂复扫一室。安用簪进贤，少微斯可必。  
  
卷327_22  【卦名诗】权德舆  
节变忽惊春，临风骋望频。支颐倦书幌，步履整山巾。  
时鸟渐成曲，杂芳随意新。曙霞连观阙，绮陌丽咸秦。  
天地今交泰，云雷背遘屯。中孚谅可乐，书此示家人。  
  
卷327_23  【药名诗】权德舆  
七泽兰芳千里春，潇湘花落石磷磷。  
有时浪白微风起，坐钓藤阴不见人。  
  
卷327_24  【古人名诗】权德舆  
藩宣秉戎寄，衡石崇势位。年纪信不留，弛张良自愧。  
樵苏则为惬，瓜李斯可畏。不顾荣官尊，每陈丰亩利。  
家林类岩巘，负郭躬敛积。忌满宠生嫌，养蒙恬胜智。  
疏钟皓月晓，晚景丹霞异。涧谷永不谖，山梁冀无累。  
颇符生肇学，得展禽尚志。从此直不疑，支离疏世事。  
  
卷327_25  【州名诗寄道士】权德舆  
金兰同道义，琼简复芝田。平楚白云合，幽崖丹桂连。  
松峰明爱景，石窦纳新泉。冀永南山寿，欢随万福延。  
  
卷327_26  【八音诗】权德舆  
金谷盛繁华，凉台列簪组。石崇留客醉，绿珠当座舞。  
丝泪可销骨，冶容竟何补。竹林谅贤人，满酌无所苦。  
匏居容宴豆，儒室贵环堵。土鼓与污尊，颐神则为愈。  
革道当在早，谦光斯可取。木雁才不才，吾知养生主。  
  
卷327_27  【建除诗】权德舆  
建节出王都，雄雄大丈夫。除书加右职，骑吏拥前驱。  
满月张繁弱，含霜耀鹿卢。平明跃騕褭，清夜击珊瑚。  
定远功那比，平津策乃迂。执心思报国，效节在忘躯。  
破胆销丹浦，颦蛾舞绿珠。危冠徒自爱，长毂事应殊。  
成绩封千室，畴劳使五符。收功轻骠卫，致埋迈黄虞。  
开济今如此，英威古不侔。闭关草玄者，无乃误为儒。  
  
卷327_28  【六府诗】权德舆  
金罍映玉俎，宾友纷宴喜。木兰泛方塘，桂酒启皓齿。  
水榭临空迥，酣歌当座起。火云散奇峰，瑶瑟韵清徵。  
土梗乃虚论，康庄有逸轨。穀成一编书，谈笑佐天子。  
  
卷327_29  【三妇诗】权德舆  
大妇刺绣文，中妇缝罗裙。小妇无所作，娇歌遏行云。  
丈人且安坐，金炉香正薰。  
  
卷327_30  【安语】权德舆  
岩岩五岳镇方舆，八极廓清氛祲除。  
挥金得谢归里闾，象床角枕支体舒。  
  
卷327_31  【危语】权德舆  
被病独行逢乳虎，狂风骇浪失棹橹。  
举人看榜闻晓鼓，孱夫孽子遇妒母。  
  
卷327_32  【大言】权德舆  
华嵩为佩河为带，南交北朔跬步内。  
搏鹏作腊巨鳌鲙，伸舒轶出元气外。  
  
卷327_33  【小言】权德舆  
醯鸡伺晨驾蚊翼，毫端棘刺分畛域。  
蛛丝结构聊荫息，蚁垤崔嵬不可陟。  

## 全唐诗(中)　卷三百二十八

卷328_1  【杂诗五首】权德舆  
婉彼嬴氏女，吹箫偶萧史。彩鸾驾非烟，绰约两仙子。  
神期谅交感，相顾乃如此。岂比成都人，琴心中夜起。  
阳台巫山上，风雨忽清旷。朝云与游龙，变化千万状。  
魂交复目断，缥缈难比况。兰泽不可亲，凝情坐惆怅。  
淇水春正绿，上宫兰叶齐。光风两摇荡，鸣珮出中闺。  
一顾授横波，千金呈瓠犀。徒然路傍子，怳怳复凄凄。  
碧树泛鲜飙，玉琴含妙曲。佳人掩鸾镜，婉婉凝相瞩。  
文袿映束素，香黛宜fT绿。寂寞远怀春，何时来比目。  
含颦倚瑶瑟，丹慊结繁虑。失身不自还，万恨随玉箸。  
蘼芜山下路，团扇秋风去。君看心断时，犹在目成处。  
  
卷328_2  【广陵诗】权德舆  
广陵实佳丽，隋季此为京。八方称辐凑，五达如砥平。  
大旆映空色，笳箫发连营。层台出重霄，金碧摩颢清。  
交驰流水毂，迥接浮云甍。青楼旭日映，绿野春风晴。  
喷玉光照地，颦蛾价倾城。灯前互巧笑，陌上相逢迎。  
飘飘翠羽薄，掩映红襦明。兰麝远不散，管弦闲自清。  
曲士守文墨，达人随性情。茫茫竟同尽，冉冉将何营。  
且申今日欢，莫务身后名。肯学诸儒辈，书窗误一生。  
  
卷328_3  【古意】权德舆  
家人强进酒，酒后能忘情。持杯未饮时，众感纷已盈。  
明月照我房，庭柯振秋声。空庭白露下，枕席凉风生。  
所思万里馀，水阔山纵横。佳期凭梦想，未晓愁鸡鸣。  
愿将一心人，当年欢乐平。长筵映玉俎，素手弹秦筝。  
fT睇呈巧笑，惠音激凄清。此愿良未果，永怀空如酲。  
  
卷328_4  【杂言和常州李员外副使春日戏题十首】权德舆  
随风柳絮轻，映日杏花明。无奈花深处，流莺三数声。  
兰桡画舸转花塘，水映风摇路渐香。  
任兴不知行近远，更怜微月照鸣榔。  
檐前晓色惊双燕，户外春风舞百花。  
粉署可怜闲对此，唯令碧玉泛流霞。  
枕上觉，窗外晓。怯朝光，惊曙鸟。花坠露，满芳沼。  
柳如丝，风袅袅。佳期远，相见少。试一望，魂杳渺。  
闲庭无事，独步春辉。韶光满目，落蕊盈衣。芳树交柯，  
文禽并飞。婉彼君子，怅然有违。对酒不饮，横琴不挥。  
不挥者何，知音诚稀。  
江春好游衍，处处芳菲积。彩舫入花津，香车依柳陌。  
绿杨烟袅袅，红蕊莺寂寂。如何愁思人，独与风光隔。  
曙月渐到窗前，移尊更就芳筵。轻吹乍摇兰烛，  
春光暗入花钿。丝竹偏宜静夜，绮罗共占韶年。  
不遣通宵尽醉，定知辜负风烟。  
露洗百花新，帘开月照人。绿窗销暗烛，兰径扫清尘。  
双燕频惊梦，三桃竞报春。相思寂不语，珠泪洒红巾。  
雨歇风轻一院香，红芳绿草接东墙。  
春衣试出当轩立，定被邻家暗断肠。  
春风半，春光遍。柳如丝，花似霰。归心劳梦寐，  
远目伤游眄。可惜长安无限春，年年空向江南见。  
  
卷328_5  【相思曲（一作长相思）】权德舆  
少小别潘郎，娇羞倚画堂。有时裁尺素，无事约残黄。  
鹊语临妆镜，花飞落绣床。相思不解说，明月照空房。  
  
卷328_6  【古乐府】权德舆  
风光澹荡百花吐，楼上朝朝学歌舞。身年二八婿侍中，  
幼妹承恩兄尚主。绿窗珠箔绣鸳鸯，侍婢先焚百和香。  
莺啼日出不知曙，寂寂罗帏春梦长。  
  
卷328_7  【渡江秋怨二首】权德舆  
秋江平，秋月明，孤舟独夜万里情。万里情，相思远，  
人不见兮泪满眼。  
渡秋江兮渺然，望秋月兮婵娟。色如练，万里遍，  
我有所思兮不得见。不得见兮露寒水深，耿遥夜兮伤心。  
  
卷328_8  【秋闺月】权德舆  
三五二八月如练，海上天涯应共见。不知何处玉楼前，  
乍入深闺玳瑁筵。露浓香径和愁坐，风动罗帏照独眠。  
初卷珠帘看不足。斜抱箜篌未成曲。稍映妆台临绮窗，  
遥知不语泪双双。此时愁望知何极，万里秋天同一色。  
霭霭遥分陌上光，迢迢对此闺中忆。早晚归来欢宴同，  
可怜歌吹月明中。此夜不堪肠断绝，愿随流影到辽东。  
  
卷328_9  【薄命篇（一作妾薄命篇）】权德舆  
昔住邯郸年尚少，只是娇羞弄花鸟。青楼碧纱大道边，  
绿杨日暮风袅袅。婵娟玉貌二八馀，自怜颜色花不如。  
丽质全胜秦氏女，藁砧宁用专城居。岁去年来年渐长，  
青春红粉全堪赏。玉楼珠箔但闲居，南陌东城讵来往。  
韶光日日看渐迟。摽梅既落行有时。宁知燕赵娉婷子，  
翻嫁幽并游侠儿。年年结束青丝骑，出门一去何时至。  
秋月空悬翡翠帘，春帏懒卧鸳鸯被。沙塞经时不寄书，  
深闺愁独意何如。花前拭泪情无限，月下调琴恨有馀。  
离别苦多相见少，洞房愁梦何由晓。闲看双燕泪霏霏，  
静对空床魂悄悄。镜里红颜不自禁，陌头香骑动春心。  
为问佳期早晚是，人人总解有黄金。  
  
卷328_10  【放歌行】权德舆  
夕阳不驻东流急，荣名贵在当年立。青春虚度无所成，  
白首衔悲亦何及。拂衣西笑出东山，君臣道合俄顷间。  
一言一笑玉墀上，变化生涯如等闲。朱门杳杳列华戟，  
座中皆是王侯客。鸣环动珮暗珊珊，骏马花骢白玉鞍。  
十千斗酒不知贵，半醉留宾邀尽欢。银烛煌煌夜将久，  
侍婢金罍泻春酒。春酒盛来琥珀光，暗闻兰麝几般香。  
乍看皓腕映罗袖，微听清歌发杏梁。双鬟美人君不见，  
一一皆胜赵飞燕。迎杯乍举石榴裙，匀粉时交合欢扇。  
未央钟漏醉中闻，联骑朝天曙色分。双阙烟云遥霭霭，  
五衢车马乱纷纷。罢朝鸣珮骤归鞍，今日还同昨日欢。  
岁岁年年恣游宴，出门满路光辉遍。一身自乐何足言，  
九族为荣真可羡。男儿称意须及时，闭门下帷人不知。  
年光看逐转蓬尽，徒咏东山招隐诗。  
  
卷328_11  【旅馆雪晴，又睹新月，众兴所感，因成杂言】权德舆  
寥寥深夜雪初晴，楼上云开月渐明。池中片影依稀见，  
帘外清光远近生。皎皎晴空疑破镜，广庭积素偏相映。  
珠帘卷却光更深，玉指持来色逾净。梦觉青楼最可怜，  
婵娟素魄满寒天。天地寥寥同一色，秦淮楚江无限极。  
归鸿断猿何处声，深闺旅馆遥相忆。长安五侯华阁开，  
嘉宾列坐倾金罍。赏明月，玩流雪，纤手蛾眉座中设，  
清歌一声无断绝。夜已央，乐未阑。狐裘兽炭不知寒，  
珠环翠珮声珊珊。履舄纷纭桂袖攒，朱颜倚醉尽君欢。  
人生少年全不久，相看且劝杯中酒。丈夫富贵自有期，  
映雪读书徒白首。  
  
卷328_12  【玉台体十二首】权德舆  
鸾啼兰已红，见出凤城东。粉汗宜斜日，衣香逐上风。  
情来不自觉，暗驻五花骢。  
婵娟二八正娇羞，日暮相逢南陌头。  
试问佳期不肯道，落花深处指青楼。  
隐映罗衫薄，轻盈玉腕圆。相逢不肯语，微笑画屏前。  
知向辽东去，由来几许愁。破颜君莫怪，娇小不禁羞。  
楼上吹箫罢，闺中刺绣阑。佳期不可见，尽日泪潺潺。  
泪尽珊瑚枕，魂销玳瑁床。罗衣不忍著，羞见绣鸳鸯。  
君去期花时，花时君不至。檐前双燕飞，落妾相思泪。  
空闺灭烛后，罗幌独眠时。泪尽肠欲断，心知人不知。  
秋风一夜至，吹尽后庭花。莫作经时别，西邻是宋家。  
独自披衣坐，更深月露寒。隔帘肠欲断，争敢下阶看。  
昨夜裙带解，今朝蟢子飞。铅华不可弃，莫是藁砧归。  
万里行人至，深闺夜未眠。双眉灯下扫，不待镜台前。  
  
卷328_13  【赠友人（时友人新有别恨者）】权德舆  
知向巫山逢日暮，轻袿玉佩暂淹留。  
晓随云雨归何处，还是襄王梦觉愁。  
  
卷328_14  【舟行见月】权德舆  
月入孤舟夜半晴，寥寥霜雁两三声。  
洞房烛影在何处，欲寄相思梦不成。  
  
卷328_15  【杂兴五首】权德舆  
丛鬓愁眉时势新，初笄绝代北方人。  
一颦一笑千金重，肯似成都夜失身。  
乍听丝声似竹声，又疑丹穴九雏惊。  
金波露洗净于昼，寂寞不堪深夜情。  
琥珀尊开月映帘，调弦理曲指纤纤。  
含羞敛态劝君住，更奏新声刮骨盐。  
乳燕双飞莺乱啼，百花如绣照深闺。  
新妆对镜知无比，微笑时时出瓠犀。  
巫山云雨洛川神，珠襻香腰稳称身。  
惆怅妆成君不见，含情起立问傍人。  

## 全唐诗(中)　卷三百二十九

卷329_1  【祗役江西路上以诗代书寄内】权德舆  
辛苦事行役，风波倦晨暮。摇摇结遐心，靡靡即长路。  
别来如昨日，每见缺蟾兔。潮信催客帆，春光变江树。  
宦游岂云惬，归梦无复数。愧非超旷姿，循此跼促步。  
笑言思暇日，规劝多远度。鹑服我久安，荆钗君所慕。  
伊予多昧理，初不涉世务。适因拥肿材，成此懒慢趣。  
一身常抱病，不复理章句。胸中无町畦，与物且多忤。  
既非大川楫，则守南山雾。胡为出处间，徒使名利污。  
羁孤望予禄，孩稚待我餔。未能即忘怀，恨恨以此故。  
终当税鞿鞅，岂待毕婚娶。如何久人寰，俯仰学举措。  
衡茅去迢递，水陆两驰骛。晰晰窥晓星，涂涂践朝露。  
静闻田鹤起，远见沙鸨聚。怪石不易跻，急湍那可溯。  
渔商闻远岸，烟火明古渡。下碇夜已深，上碕波不驻。  
畏途信非一，离念纷难具。枕席有馀清，壶觞无与晤。  
南方出兰桂，归日自分付。北窗留琴书，无乃委童孺。  
春江足鱼雁，彼此勤尺素。早晚到中闺，怡然两相顾。  
  
卷329_2  【夜泊有怀】权德舆  
栖鸟向前林，暝色生寒芜。孤舟去不息，众感非一途。  
川程方浩淼，离思方郁纡。转枕眼未熟，拥衾泪已濡。  
窘然风水上，寝食疲朝晡。心想洞房夜，知君还向隅。  
  
卷329_3  【自桐庐如兰溪有寄】权德舆  
东南江路旧知名，惆怅春深又独行。新妇山头云半敛，  
女儿滩上月初明。风前荡飏双飞蝶，花里间关百啭莺。  
满目归心何处说，欹眠搔首不胜情。  
  
卷329_4  【相思树】权德舆  
家寄江东远，身对江西春。空见相思树，不见相思人。  
  
卷329_5  【石楠树】权德舆  
石楠红叶透帘春，忆得妆成下锦茵。  
试折一枝含万恨，分明说向梦中人。  
  
卷329_6  【斗子滩】权德舆  
斗子滩头夜已深，月华偏照此时心。  
春江风水连天阔，归梦悠扬何处寻。  
  
卷329_7  【黄檗馆】权德舆  
驱车振楫越山川，候晓通宵冒烟雨。  
青枫浦上魂已销，黄檗馆前心自苦。  
  
卷329_8  【清明日次弋阳】权德舆  
自叹清明在远乡，桐花覆水葛溪长。  
家人定是持新火，点作孤灯照洞房。  
  
卷329_9  【中书夜直寄赠】权德舆  
通籍在金闺，怀君百虑迷。迢迢五夜永，脉脉两心齐。  
步履疲青琐，开缄倦紫泥。不堪风雨夜，转枕忆鸿妻。  
  
卷329_10  【病中寓直代书题寄】权德舆  
愚夫何所任，多病感君深。自谓青春壮，宁知白发侵。  
寝兴劳善祝，疏懒愧良箴。寂寞闻宫漏，那堪直夜心。  
  
卷329_11  【端午日礼部宿斋有衣服彩结之贶以诗还答】权德舆  
良辰当五日，偕老祝千年。彩缕同心丽，轻裾映体鲜。  
寂寥斋画省，款曲擘香笺。更想传觞处，孙孩遍目前。  
  
卷329_12  【酬九日】权德舆  
重九共游娱，秋光景气殊。他日头似雪，还对插茱萸。  
  
卷329_13  【和九日从杨氏姊游】权德舆  
秋光风露天，令节庆初筵。易象家人吉，闺门女士贤。  
招邀菊酒会，属和柳花篇。今日同心赏，全胜落帽年。  
  
卷329_14  【上巳日贡院考杂文不遂赴九华观祓禊之会以二绝句申赠】权德舆  
三日韶光处处新，九华仙洞七香轮。  
老夫留滞何由往，珉玉相和正绕身。  
禊饮寻春兴有馀，深情婉婉见双鱼。  
同心齐体如身到，临水烦君便祓除。  
  
卷329_15  【和九华观见怀贡院八韵】权德舆  
上巳好风景，仙家足芳菲。地殊兰亭会，人似山阴归。  
丹灶缀珠掩，白云岩径微。真宫集女士，虚室涵春辉。  
拘限心杳杳，欢言望依依。滞兹文墨职，坐与琴觞违。  
丽曲涤烦虚，幽缄发清机。支颐一吟想，恨不双翻飞。  
  
卷329_16  【桃源篇】权德舆  
小年尝读桃源记，忽睹良工施绘事。岩径初欣缭绕通，  
溪风转觉芬芳异。一路鲜云杂彩霞，渔舟远远逐桃花。  
渐入空濛迷鸟道，宁知掩映有人家。庞眉秀骨争迎客，  
凿井耕田人世隔。不知汉代有衣冠，犹说秦家变阡陌。  
石髓云英甘且香，仙翁留饭出青囊。相逢自是松乔侣，  
良会应殊刘阮郎。内子闲吟倚瑶瑟，玩此沈沈销永日。  
忽闻丽曲金玉声，便使老夫思阁笔。  
  
卷329_17  【新月与儿女夜坐听琴举酒】权德舆  
泥泥露凝叶，骚骚风入林。以兹皓月圆，不厌良夜深。  
列坐屏轻箑，放怀弦素琴。儿女各冠笄，孙孩绕衣襟。  
乃知大隐趣，宛若沧洲心。方结偕老期，岂惮华发侵。  
笑语向兰室，风流传玉音。愧君袖中字，价重双南金。  
  
卷329_18  【七夕】权德舆  
今日云輧渡鹊桥，应非脉脉与迢迢。  
家人竞喜开妆镜，月下穿针拜九霄。  
  
卷329_19  【县君赴兴庆宫朝贺载之奉行册礼，因书即事】权德舆  
合卺交欢二十年，今朝比翼共朝天。风传漏刻香车度，  
日照旌旗彩仗鲜。顾我华簪鸣玉珮，看君盛服耀金钿。  
相期偕老宜家处，鹤发鱼轩更可怜。  
  
卷329_20  【元和元年蒙恩封成纪县伯时室中封安喜县君…聊申贺赠】权德舆  
启土封成纪，宜家县安喜。同欣井赋开，共受闺门祉。  
珩璜联采组，琴瑟谐宫徵。更待悬车时，与君欢暮齿。  
  
卷329_21  【河南崔尹即安喜从兄宜于室家四十馀岁…因成绝句】权德舆  
五色金光鸾凤飞，三川墨妙巧相辉。  
尊崇善祝今如此，共待曾玄捧翟衣。  
  
卷329_22  【奉使丰陵职司卤簿，通宵涉路，因寄内】权德舆  
彩仗列森森，行宫夜漏深。殳鋋方启路，钲鼓正交音。  
曙月思兰室，前山辨谷林。家人念行役，应见此时心。  
  
卷329_23  【酬南园新亭宴会璩新第慰庆之作，时任宾客】权德舆  
南宫烟景浓，平视中南峰。官闲似休沐，尽室来相从。  
日抱汉阴瓮，或成蝴蝶梦。树老欲连云，竹深疑入洞。  
欢言交羽觞，列坐俨成行。歌吟不能去，待此明月光。  
好逑蕴明识，内顾多惭色。不厌梁鸿贫，常讥伯宗直。  
予婿信时英，谏垣金玉声。男儿才弱冠，射策幸成名。  
偃放斯自足，翛然去营欲。散木固无堪，虚舟常任触。  
大隐本吾心，喜君流好音。相期悬车岁，此地即中林。  
  
卷329_24  【七夕见与诸孙题乞巧文】权德舆  
外孙争乞巧，内子共题文。隐映花奁对，参差绮席分。  
鹊桥临片月，河鼓掩轻云。羡此婴儿辈，吹呼彻曙闻。  
  
卷329_25  【太常寺宿斋有寄】权德舆  
转枕挑灯候晓鸡，相君应叹太常妻。  
长年多病偏相忆，不遣归时醉似泥。  
  
卷329_26  【朝回阅乐寄绝句】权德舆  
子城风暖百花初，楼上龟兹引导车。  
曲罢卿卿理驺驭，细君相望意何如。  
  
卷329_27  【中书宿斋有寄】权德舆  
铜壶漏滴斗阑干，泛滟金波照露盘。  
遥想洞房眠正熟，不堪深夜凤池寒。  
  
卷329_28  【中书送敕赐斋馔戏酬】权德舆  
常日每齐眉，今朝共解颐。遥知大官膳，应与众雏嬉。  
  
卷329_29  【敕赐长寿酒因口号以赠】权德舆  
恩沾长寿酒，归遗同心人。满酌共君醉，一杯千万春。  
  
卷329_30  【湖南观察使故相国袁公挽歌二首（一作刘禹锡诗）】权德舆  
五驱龙虎节，一入凤凰池。令尹自无喜，羊公人不疑。  
天归京兆日，叶下洞庭时。湘水秋风至，凄凉吹素旗。  
丹旐发江皋，人悲雁亦号。湘南罢亥市，汉上改词曹。  
表墓双碑立，尊名一字褒。常闻平楚狱，为报里门高。  
  
卷329_31  【玉山岭上作】权德舆  
悠悠驱匹马，征路上连冈。晚翠深云窦，寒苔净石梁。  
荻花偏似雪，枫叶不禁霜。愁见前程远，空郊下夕阳。  
  
卷329_32  【题邵端公林亭】权德舆  
春光何处好，柱史有林塘。莺啭风初暖，花开日欲长。  
凿池通野水，扫径阅新芳。更置盈尊酒，时时醉楚狂。  
  
卷329_33  【酬裴杰秀才新樱桃】权德舆  
新果真琼液，来应宴紫兰。圆疑窃龙颔，色已夺鸡冠。  
远火微微辨，残星隐隐看。茂先知味易，曼倩恨偷难。  
忍用烹騂骆，从将玩玉盘。流年如可驻，何必九华丹。  
  
卷329_34  【次滕老庄】权德舆  
征途无旅馆，当昼喜逢君。羸病仍留客，朝朝扫白云。  
  
卷329_35  【宿严陵】权德舆  
身羁从事驱征传，江入新安泛暮涛。  
今夜子陵滩下泊，自惭相去九牛毛。  
  
卷329_36  【题云师山房】权德舆  
云公兰若深山里，月明松殿微风起。  
试问空门清净心，莲花不著秋潭水。  
  
卷329_37  【栖霞寺云居室】权德舆  
一径萦纡至此穷，山僧盥漱白云中。  
闲吟定后更何事，石上松枝常有风。  
  
卷329_38  【舟行夜泊】权德舆  
萧萧落叶送残秋，寂寞寒波急暝流。  
今夜不知何处泊，断猿晴月引孤舟。  
  
卷329_39  【发硖石路上却寄内】权德舆  
莎栅东行五谷深，千峰万壑雨沈沈。  
细君几日路经此，应见悲翁相望心。  
  
卷329_40  【冬至宿斋时郡君南内朝谒因寄】权德舆  
清斋独向丘园拜，盛服想君兴庆朝。  
明日一阳生百福，不辞相望阻寒宵。  
  
卷329_41  【和河南罗主簿送校书兄归江南】权德舆  
兄弟泣殊方，天涯指故乡。断云无定处，归雁不成行。  
草莽人烟少，风波水驿长。上虞亲渤澥，东楚隔潇湘。  
古戍阴传火，寒芜晓带霜。海门潮滟滟，沙岸荻苍苍。  
京辇辞芸阁，衡方忆草堂。君始宁隐，还缉旧荷裳。  
  
卷329_42  【与故人夜坐道旧】权德舆  
笑语欢今夕，烟霞怆昔游。清羸还对月，迟暮更逢秋。  
胜理方自得，浮名不在求。终当制初服，相与卧林丘。  
  
卷329_43  【句】权德舆  
耒水波纹细，湘江竹叶轻。（耒口，见《衡州名胜志》）。  
古时楼上清明夜，月照楼前撩乱花。今日成阴复成子，  
可怜春尽未归家。（见《野客从谈》）斋  
新妇矶头云半敛，女儿滩畔月初明。（见《野客丛谈》）主  
回合千峰里，晴光似画图。  
征车随反照，候吏映白云。（《石塘路有怀院中诸公》）古  

## 全唐诗(中)　卷三百三十

卷330_1  【奉酬礼部阁老转韵离合见赠（时为秘书监）】张荐  
移居既同里，多幸陪君子。弘雅重当朝，弓旌早见招。  
植根琼林圃，直夜金闺步。劝深子玉铭，力竞相如赋。  
间阔向春闱，日复想光仪。格言信难继，木石强为词。  
  
卷330_2  【和潘孟阳春日雪回文绝句】张荐  
迟迟日气暖，漫漫雪天春。君欲醉饮，思见此交亲。  
  
卷330_3  【享文恭太子庙乐章】张荐  
三献具举，九旗将旋。追劳表德，罢享宾天。  
风引仙管，堂虚画筵。芳馨常在，瞻望悠然。  
  
卷330_4  【礼部权侍郎阁老史馆张秘监阁老有离合酬赠…聊继此章】崔邠  
脉脉羡佳期，月夜吟丽词。谏垣则随步，东观方承顾。  
林雪消艳阳，简册漏华光。坐更芝兰室，千载各芬芳。  
节苦文俱盛，即时人并命。翩翻紫霄中，羽翮相辉映。  
  
卷330_5  【享文恭太子庙乐章】崔邠  
醴齐泛樽彝，轩县动干戚。入室僾如在，升阶虔所历。  
奋疾合威容，定利舒皦泽。方崇庙貌礼，永被君恩锡。  
  
卷330_6  【和权载之离合诗（时为中书舍人）】杨於陵  
校德尽珪璋，才臣时所扬。放情寄文律，方茂经邦术。  
王猷符发挥，十载契心期。昼游有嘉话，书法无隐辞。  
信兹酬和美，言与芝兰比。昨来恣吟绎，日觉祛蒙鄙。  
  
卷330_7  【郡斋有紫薇双本自朱明接于徂暑其花芳馥…因诗纪述】杨於陵  
晏朝受明命，继夏走天衢。逮兹三伏候，息驾万里途。  
省躬既跼蹐，结思多烦纡。簿领幸无事，宴休谁与娱。  
内斋有嘉树，双植分庭隅。绿叶下成幄，紫花纷若铺。  
摛霞晚舒艳，凝露朝垂珠。炎沴昼方铄，幽姿闲且都。  
夭桃固难匹，芍药宁为徒。懿此时节久，讵同光景驱。  
陶甄试一致，品汇乃散殊。濯质非受彩，无心那夺朱。  
粤予负羁絷，留赏益踟蹰。通夕靡云倦，西南山月孤。  
  
卷330_8  【赠毛仙翁】杨於陵  
先生赤松侣，混俗游人间。昆阆无穷路，何时下故山。  
千年犹孺质，秘术救尘寰。莫便冲天去，云雷不可攀。  
  
卷330_9  【答权载之离合诗（时为给事中）】许孟容  
史才司秘府，文哲今超古。亦有擅风骚，六联文墨曹。  
圣贤三代意，工艺千金字。化识从臣谣，人推仙阁吏。  
如登昆阆时，口诵灵真词。孙简下威凤，系霜琼玉枝。  
  
卷330_10  【奉和武相公春晓闻莺】许孟容  
碧树当窗啼晓莺，间关入梦听难成。  
千回万啭尽愁思，疑是血魂哀困声。  
  
卷330_11  【享文恭太子庙乐章】许孟容  
觞牢具品，管弦有节。祝道寅恭，神仪昭晰。  
桐珪早贵，象辂追设。磬达乐成，降歆丰洁。  
  
卷330_12  【和权载之离合诗（时为给事中）】冯伉  
车马退朝后，聿怀在文友。动词宗伯雄，重美良史功。  
亦曾吟鲍谢，二妙尤增价。雨霜鸿唳天，匝树鸟鸣夜。  
覃思各纵横，早擅希代名。息心欲焚砚，自靦陪群英。  
  
卷330_13  【享文恭太子庙乐章二首】冯伉  
撰日瞻景，诚陈乐张。礼容秩秩，羽舞煌煌。  
肃将涤濯，祗荐芬芳。永锡繁祉，思深享尝。  
干旄羽籥相亏蔽，一进一退殊行缀。  
昔献三雍盛礼容，今陈六佾崇仪制。  
  
卷330_14  【和权载之离合诗】潘孟阳  
咏歌有离合，永夜观酬答。笥中操彩笺，竹简何足编。  
意深俱妙绝，心契交情结。计彼官接联，言初并清切。  
翔集本相随，羽仪良在斯。烟云竞文藻，因喜玩新诗。  
  
卷330_15  【春日雪以回文绝句呈张荐权德舆】潘孟阳  
春梅杂落雪，发树几花开。真须尽兴饮，仁里愿同来。  
  
卷330_16  【元日和布泽】潘孟阳  
至德生成泰，咸欢照育恩。流辉沾万物，布泽在三元。  
北阙祥云迥，东方嘉气繁。青阳初应律，苍玉正临轩。  
恩洽因时令，风和比化原。自惭同草木，无以答乾坤。  
  
卷330_17  【和权载之离合诗（时为国子司业）】武少仪  
少年慕时彦，小悟文多变。木铎比群英，八方流德声。  
雷陈美交契，雨雪音尘继。恩顾各飞翔，因诗睹瑰丽。  
傅野绝遗贤，人希有盛迁。早钦风与雅，日咏赠酬篇。  
  
卷330_18  【诸葛丞相庙（《蜀志》一作武侯祠）】武少仪  
执简焚香入庙门，武侯神象俨如存。因机定蜀延衰汉，  
以计连吴振弱孙。欲尽智能倾僭盗，善持忠节转庸昏。  
宣王请战贻巾帼，始见才吞亦气吞。  

## 全唐诗(中)　卷三百三十一

卷331_1  【享太庙乐章】段文昌  
肃肃清庙，登显至德。泽周八荒，兵定四极。  
生物咸遂，群盗灭息。明圣钦承，子孙千亿。  
  
卷331_2  【题武担寺西台】段文昌  
秋天如镜空，楼阁尽玲珑。水暗馀霞外，山明落照中。  
鸟行看渐远，松韵听难穷。今日登临意，多欢语笑同。  
  
卷331_3  【晚夏登张仪楼呈院中诸公】段文昌  
重楼窗户开，四望敛烟埃。远岫林端出，清波城下回。  
乍疑蝉韵促，稍觉雪风来。并起乡关思，销忧在酒杯。  
  
卷331_4  【还别业寻龙华山寺广宣上人】段文昌  
十里惟闻松桂风，江山忽转见龙宫。  
正与休师方话旧，风烟几度入楼中。  
  
卷331_5  【奉陪段相公晚夏登张仪楼】姚向  
秦相驾群材，登临契上台。查从银汉落，江自雪山来。  
俪曲亲流火，凌风洽小杯。帝乡如在目，欲下尽裴回。  
  
卷331_6  【和段相公登武担寺西台】姚向  
开阁锦城中，馀闲访梵宫。九层连昼景，万象写秋空。  
天半将身到，江长与海通。提携出尘土，曾是穆清风。  
  
卷331_7  【和段相公登武担寺西台】温会  
桑台烟树中，台榭造云空。眺听逢秋兴，篇辞变国风。  
坐愁高鸟起，笑指远人同。始愧才情薄，跻攀继韵穷。  
  
卷331_8  【奉陪段相公晚夏登张仪楼】温会  
危轩重叠开，访古上裴回。有舌嗟秦策，飞梁驾楚材。  
云霄随凤到，物象为诗来。欲和关山意，巴歌调更哀。  
  
卷331_9  【和段相公登武担寺西台】李敬伯  
台上起凉风，乘闲览岁功。自随台席贵，尽许羽觞同。  
楼殿斜晖照，江山极望通。赋诗思共乐，俱得咏诗丰。  
  
卷331_10  【奉陪段相公晚夏登张仪楼】李敬伯  
层屋架城隈，宾筵此日开。文锋摧八阵，星分应三台。  
望雪烦襟释，当欢远思来。披云霄汉近，暂觉出尘埃。  
  
卷331_11  【奉陪段相公晚夏登张仪楼】姚康  
登览值晴开，诗从野思来。蜀川新草木，秦日旧楼台。  
池景摇中座，山光接上台。近秋宜晚景，极目断浮埃。  
  
卷331_12  【和段相公登武担寺西台】姚康  
松径引清风，登台古寺中。江平沙岸白，日下锦川红。  
疏树山根净，深云鸟迹穷。自惭陪末席，便与九霄通。  
  
卷331_13  【礼部试早春残雪】姚康  
微暖春潜至，轻明雪尚残。银铺光渐湿，珪破色仍寒。  
无柳花常在，非秋露正团。素光浮转薄，皓质驻应难。  
幸得依阴处，偏宜带月看。玉尘销欲尽，穷巷起袁安。  
  
卷331_14  【赋得巨鱼纵大壑】姚康  
水府乘闲望，圆波息跃鱼。从来暴泥久，今日脱泉初。  
得志宁相忌，无心任宛如。龙门应可度，鲛室岂常居。  
掉尾方穷乐，游鳞每自舒。乘流千里去，风力藉吹嘘。  

## 全唐诗(中)　卷三百三十二

卷332_1  【早春对雨】羊士谔  
南馆垂杨早，东风细雨频。轻寒消玉斝，幽赏滞朱轮。  
千里巴江守，三年故国春。含情非迟客，悬榻但生尘。  
  
卷332_2  【永宁小园即事】羊士谔  
萧条梧竹下，秋物映园庐。宿雨方然桂，朝饥更摘蔬。  
阴苔生白石，时菊覆清渠。陈力当何事，忘言愧道书。  
  
卷332_3  【台中遇直，晨览萧侍御壁画山水】羊士谔  
虫思庭莎白露天，微风吹竹晓凄然。  
今来始悟朝回客，暗写归心向石泉。  
  
卷332_4  【过三乡望女几山，早岁有卜筑之志】羊士谔  
女几山头春雪消，路傍仙杏发柔条。  
心期欲去知何日，惆怅回车上野桥。  
  
卷332_5  【和李都官郎中经宫人斜】羊士谔  
翡翠无穷掩夜泉，犹疑一半作神仙。  
秋来还照长门月，珠露寒花是野田。  
  
卷332_6  【山阁闻笛】羊士谔  
临风玉管吹参差，山坞春深日又迟。  
李白桃红满城郭，马融闲卧望京师。  
  
卷332_7  【登楼】羊士谔  
槐柳萧疏绕郡城，夜添山雨作江声。  
秋风南陌无车马，独上高楼故国情。  
  
卷332_8  【忆江南旧游二首】羊士谔  
山阴道上桂花初，王谢风流满晋书。  
曾作江南步从事，秋来还复忆鲈鱼。  
曲水三春弄彩毫，樟亭八月又观涛。  
金罍几醉乌程酒，鹤舫闲吟把蟹螯。  
  
卷332_9  【郡中即事三首】羊士谔  
晓风山郭雁飞初，霜拂回塘水榭虚。鼓角清明如战垒，  
梧桐摇落似贫居。青门远忆中人产，白首闲看太史书。  
城下秋江寒见底，宾筵莫讶食无鱼。  
  
卷332_10  【郡中即事三首（一作《玩荷花》）】羊士谔  
红衣落尽暗香残，叶上秋光白露寒。  
越女含情已无限，莫教长袖倚阑干。  
  
卷332_11  【郡中即事三首（一作《寄裴校书》）】羊士谔  
登临何事见琼枝，白露黄花自绕篱。  
惟有楼中好山色，稻畦残水入秋池。  
  
卷332_12  【野望二首】羊士谔  
萋萋麦陇杏花风，好是行春野望中。  
日暮不辞停五马，鸳鸯飞去绿江空。  
忘怀不使海鸥疑，水映桃花酒满卮。  
亭上一声歌白苎，野人归棹亦行迟。  
  
卷332_13  【游西山兰若】羊士谔  
路傍垂柳古今情，春草春泉咽又生。  
借问山僧好风景，看花携酒几人行。  
  
卷332_14  【泛舟入后溪（后一首一作于鹄诗）】羊士谔  
东风朝日破轻岚，仙棹初移酒未酣。  
玉笛闲吹折杨柳，春风无事傍鱼潭。  
雨馀芳草净沙尘，水绿滩平一带春。  
唯有啼鹃似留客，桃花深处更无人。  
  
卷332_15  【看花】羊士谔  
一到花间一忘归，玉杯瑶瑟减光辉。  
歌筵更覆青油幕，忽似朝云瑞雪飞。  
  
卷332_16  【春望】羊士谔  
莫问华簪发已斑，归心满目是青山。  
独上层城倚危槛，柳营春尽马嘶闲。  
  
卷332_17  【寄江陵韩少尹】羊士谔  
别来玄鬓共成霜，云起无心出帝乡。  
蜀国鱼笺数行字，忆君秋梦过南塘。  
  
卷332_18  【贺州宴行营回将】羊士谔  
九剑盈庭酒满卮，戍人归日及瓜时。  
元戎静镇无边事，遣向营中偃画旗。  
  
卷332_19  【游郭驸马大安山池】羊士谔  
马嘶芳草自淹留，别馆何人属细侯。仙杏破颜逢醉客，  
彩鸳飞去避行舟。洞箫日暖移宾榻，垂柳风多掩妓楼。  
坐阅清晖不知暮，烟横北渚水悠悠。  
  
卷332_20  【故萧尚书瘿柏斋前玉蕊树，与王起居吏部孟员外同赏】羊士谔  
柏寝闭何时，瑶华自满枝。天清凝积素，风暖动芬丝。  
留步苍苔暗，停觞白日迟。因吟茂陵草，幽赏待妍词。  
  
卷332_21  【和武相早朝中书候传点书怀奉呈】羊士谔  
殿省秘清晓，夔龙升紫微。星辰拱帝座，剑履翊天机。  
耿耿金波缺，沉沉玉漏稀。彩笺蹲鸷兽，画扇列名翚。  
志业丹青重，恩华雨露霏。三台昭建极，一德庆垂衣。  
昌运瞻文教，雄图本武威。殊勋如带远，佳气似烟非。  
抗节衷无隐，同心尚弼违。良哉致君日，维岳有光辉。  
  
卷332_22  【和萧侍御监祭白帝城西村寺斋沐览镜…吏部孟员外并见赠】羊士谔  
晚沐金仙宇，迎秋白帝祠。轩裳烦吏职，风物动心期。  
清镜开尘匣，华簪指发丝。南宫有高步，岁晏岂磷缁。  
  
卷332_23  【送张郎中副使自南省赴凤翔府幕】羊士谔  
仙郎佐氏谋，廷议宠元侯。城郭须来贡，河隍亦顺流。  
亚夫高垒静，充国大田秋。当奋燕然笔，铭功向陇头。  
  
卷332_24  【和窦吏部雪中寓直】羊士谔  
瑞花飘朔雪，灏气满南宫。迢递层城掩，徘徊午夜中。  
金闺通籍恨，银烛直庐空。谁问乌台客，家山忆桂丛。  
  
卷332_25  【小园春至偶呈吏部窦郎中】羊士谔  
松筱虽苦节，冰霜惨其间。欣然发佳色，如喜东风还。  
幽抱想前躅，冥鸿度南山。春台一以眺，达士亦解颜。  
偃息非老圃，沉吟閟玄关。驰晖忽复失，壮气不得闲。  
君子当济物，丹梯谁共攀。心期自有约，去扫苍苔斑。  
  
卷332_26  【酬吏部窦郎中直夜见寄】羊士谔  
解巾侍云陛，三命早为郎。复以雕龙彩，旋归振鹭行。  
玉书期养素，金印已怀黄。兹夕南宫咏，遐情愧不忘。  
  
卷332_27  【永宁里园亭休沐怅然成咏】羊士谔  
云景含初夏，休归曲陌深。幽帘宜永日，珍树始清阴。  
迟客唯长簟，忘言有匣琴。画披灵物态，书见古人心。  
芳草多留步，鲜飙自满襟。劳形非立事，潇洒愧头簪。  
  
卷332_28  【登乐游原寄司封孟郎中卢补阙】羊士谔  
爽节时清眺，秋怀怅独过。神皋值宿雨，曲水已增波。  
白鸟凌风迥，红蕖濯露多。伊川有归思，君子复如何。  
  
卷332_29  【乾元初，严黄门自京兆少尹贬牧巴郡…十四韵刻于石壁】羊士谔  
石座双峰古，云泉九曲深。寂寥疏凿意，芜没岁时侵。  
绕席流还壅，浮杯咽复沉。追怀王谢侣，更似会稽岑。  
谁谓天池翼，相期宅畔吟。光辉轻尺璧，然诺重黄金。  
几醉东山妓，长悬北阙心。蕙兰留杂佩，桃李想华簪。  
闭阁余何事，鸣驺亦屡寻。轩裳遵往辙，风景憩中林。  
横吹多凄调，安歌送好音。初筵方侧弁，故老忽沾襟。  
盛世当弘济，平生谅所钦。无能愧陈力，惆怅拂瑶琴。  
  
卷332_30  【闲斋示一二道者】羊士谔  
幽兰谁复奏，闲匣以端忧。止惭先觉，归欤想故侯。  
山蝉铃阁晚，江雨麦田秋。唯有空门学，相期老一丘。  
  
卷332_31  【南池荷花】羊士谔  
蝉噪城沟水，芙蓉忽已繁。红花迷越艳，芳意过湘沅。  
湛露宜清暑，披香正满轩。朝朝只自赏，秾李亦何言。  
  
卷332_32  【郡中玩月，寄江南李少尹虞部孟员外三首】羊士谔  
月满自高丘，江通无狭流。轩窗开到晓，风物坐含秋。  
鹊警银河断，蛩悲翠幕幽。清光望不极，耿耿下西楼。  
桂华临洛浦，如挹李膺仙。兹夕披云望，还吟掷地篇。  
凤池分直夜，牛渚泛舟年。会是风流赏，惟君内史贤。  
圆景旷佳宾，徘徊夜漏频。金波徒泛酒，瑶瑟已生尘。  
露白移长簟，风清挂幅巾。西园旧才子，想见洛阳人。  
  
卷332_33  【城隍庙赛雨二首】羊士谔  
零雨慰斯人，斋心荐绿蘋。山风箫鼓响，如祭敬亭神。  
积润通千里，推诚奠一卮。回飙经画壁，忽似偃云旗。  
  
卷332_34  【郡楼晴望二首】羊士谔  
霁色朝云尽，亭皋露亦晞。褰开临曲槛，萧瑟换轻衣。  
地远秦人望，天晴社燕飞。无功惭岁晚，唯念故山归。  
一雨晴山郭，惊秋碧树风。兰卮谁与荐，玉旆自无悰。  
云景嘶宾雁，岚阴露彩虹。闲吟懒闭阁，旦夕郡楼中。  
  
卷332_35  【初移琪树】羊士谔  
爱此丘中物，烟霜尽日看。无穷碧云意，更助绿窗寒。  
  
卷332_36  【燕居】羊士谔  
秋斋膏沐暇，旭日照轩墀。露重芭蕉叶，香凝橘柚枝。  
简书随吏散，宝骑与僧期。报国得何力，流年已觉衰。  
  
卷332_37  【寄黔府窦中丞】羊士谔  
汉臣旌节贵，万里护牂牁。夏月天无暑，秋风水不波。  
朝衣蟠艾绶，戎幕偃雕戈。满岁归龙阙，良哉伫作歌。  
  
卷332_38  【书楼怀古】羊士谔  
何独文翁化，风流与代深。泉云无旧辙，骚雅有遗音。  
远目穷巴汉，闲情阅古今。忘言意不极，日暮但横琴。  
  
卷332_39  【九月十日郡楼独酌】羊士谔  
掾史当授衣，郡中稀物役。嘉辰怅已失，残菊谁为惜。  
棂轩一尊泛，天景洞虚碧。暮节独赏心，寒江鸣湍石。  
归期北州里，旧友东山客。飘荡云海深，相思桂花白。  
  
卷332_40  【暮秋言怀】羊士谔  
城隅凝彩画，红树带青山。迟客金尊晚，谈空玉柄闲。  
驰晖三峡水，旅梦百劳关。非是淮阳薄，丘中只望还。  
  
卷332_41  【题枇杷树】羊士谔  
珍树寒始花，氛氲九秋月。佳期若有待，芳意常无绝。  
袅袅碧海风，濛濛绿枝雪。急景自馀妍，春禽幸流悦。  
  
卷332_42  【上元日紫极宫门观州民然灯张乐】羊士谔  
山郭通衢隘，瑶坛紫府深。灯花助春意，舞绶织欢心。  
闲似淮阳卧，恭闻乐职吟。唯将圣明化，聊以达飞沉。  
  
卷332_43  【西郊兰若】羊士谔  
云天宜北户，塔庙似西方。林下僧无事，江清日复长。  
石泉盈掬冷，山实满枝香。寂寞传心印，玄言亦已忘。  
  
卷332_44  【在郡三年，今秋见白发，聊以书事】羊士谔  
二毛非骑省，朝镜忽秋风。丝缕寒衣上，霜华旧简中。  
承明那足厌，车服愧无功。日日山城守，淹留岩桂丛。  
  
卷332_45  【郡中端居，有怀袁州王员外使君】羊士谔  
忆作同门友，承明奉直庐。禁闱人自异，休浣迹非疏。  
珥笔金华殿，三朝玉玺书。恩光荣侍从，文彩应符徐。  
青眼真知我，玄谈愧起予。兰卮招促膝，松砌引长裾。  
丽日流莺早，凉天坠露初。前山临紫阁，曲水眺红蕖。  
谁为音尘旷，俄惊岁月除。风波移故辙，符守忽离居。  
济物阴功在，分忧盛业馀。弱翁方大用，延首迟双鱼。  
  
卷332_46  【山寺题壁】羊士谔  
物外真何事，幽廊步不穷。一灯心法在，三世影堂空。  
山果青苔上，寒蝉落叶中。归来还闭阁，棠树几秋风。  
  
卷332_47  【暇日适值澄霁江亭游宴】羊士谔  
碧落风如洗，清光镜不分。弦歌方对酒，山谷尽无云。  
振卧淮阳病，悲秋宋玉文。今来强携妓，醉舞石榴裙。  
  
卷332_48  【玩槿花】羊士谔  
何乃诗人兴，妍词属舜华。风流感异代，窈窕比同车。  
凝艳垂清露，惊秋隔绛纱。蝉鸣复虫思，惆怅竹阴斜。  
  
卷332_49  【郡斋读经】羊士谔  
壮龄非济物，柔翰误为儒。及此斋心暇，翛然与道俱。  
散材诚独善，正觉岂无徒。半偈莲生水，幽香桂满炉。  
息阴惭蔽芾，讲义得醍醐。迹似桃源客，身撄竹使符。  
华夷参吏事，巴汉混州图。偃草怀君子，移风念啬夫。  
翳桑俄有绩，宿麦复盈租。圆寂期超诣，凋残幸已苏。  
解空囊不智，灭景谷何愚。几日遵归辙，东菑殆欲芜。  
  
卷332_50  【州民自言巴土冬湿且多阴晦今兹晴朗苦…因示寮吏】羊士谔  
雨霜以成岁，看旧感前闻。爱景随朝日，凝阴积暮云。  
□□□□□，忘言酒暂醺。□□□□□，□□□□□。  
  
卷332_51  【斋中有兽皮茵偶成咏】羊士谔  
逸才岂凡兽，服猛愚人得。山泽生异姿，蒙戎蔚佳色。  
青毡持与藉，重锦裁为饰。卧阁幸相宜，温然承宴息。  
  
卷332_52  【野夫采鞭于东山偶得元者】羊士谔  
追风岂无策，持斧有遐想。凤去留孤根，岩悬非朽壤。  
苔斑自天生，玉节垂云长。勿谓山之幽，丹梯亦可上。  
  
卷332_53  【守郡累年俄及知命聊以言志】羊士谔  
南国疑逋客，东山作老夫。登朝非大隐，出谷是真愚。  
气直惭龙剑，心清爱玉壶。聊持循吏传，早晚□为徒。  
  
卷332_54  【东渡早梅一树，岁华如雪，酣赏成咏】羊士谔  
暇日留□事，期云亦□开。乡心持岁酒，津下赏山梅。  
晚实和商鼎，浓香拂寿杯。唯应招北客，日日踏青来。  
  
卷332_55  【题郡南山光福寺寺即严黄门所置…即郄拾遗之词也】羊士谔  
传闻黄阁守，兹地赋长沙。少壮称时杰，功名惜岁华。  
岩廊初建刹，宾从亟鸣笳。玉帐空严道，甘棠见野花。  
碑残犹堕泪，城古自归鸦。籍籍清风在，怀人谅不遐。  
  
卷332_56  【雨中寒食】羊士谔  
令节逢烟雨，园亭但掩关。佳人宿妆薄，芳树彩绳闲。  
归思偏消酒，春寒为近山。花枝不可见，别恨灞陵间。  
  
卷332_57  【晚夏郡中卧疾】羊士谔  
事外心如寄，虚斋卧更幽。微风生白羽，畏日隔青油。  
用拙怀归去，沉痾畏借留。东山自有计，蓬鬓莫先秋。  
  
卷332_58  【酬卢司门晚夏过永宁里弊居林亭见寄】羊士谔  
自叹淮阳卧，谁知去国心。幽亭来北户，高韵得南金。  
苔甃窥泉少，篮舆爱竹深。风蝉一清暑，应喜脱朝簪。  
  
卷332_59  【山郭风雨朝霁怅然秋思】羊士谔  
桐竹离披晓，凉风似故园。惊秋对旭日，感物坐前轩。  
江燕飞还尽，山榴落尚繁。平生信有意，衰久已忘言。  
  
卷332_60  【南馆林塘】羊士谔  
郡阁山斜对，风烟隔短墙。清池如写月，珍树尽凌霜。  
行乐知无闷，加餐颇自强。心期空岁晚，鱼意久相忘。  
  
卷332_61  【腊夜对酒】羊士谔  
琥珀杯中物，琼枝席上人。乐声方助醉，烛影已含春。  
自顾行将老，何辞坐达晨。传觞称厚德，不问吐车茵。  
  
卷332_62  【池上构小山咏怀】羊士谔  
玉立出岩石，风清曲□□。偶成聊近意，静对想凝神。  
牛渚中流月，兰亭上道春。来心可见，寂寞为斯人。  
  
卷332_63  【林塘腊候】羊士谔  
南国冰霜晚，年华已暗归。闲招别馆客，远念故山薇。  
野艇虚还触，笼禽倦更飞。忘言亦何事，酣赏步清辉。  
  
卷332_64  【酬礼部崔员外备独永宁里弊居见寄来诗云图书…守山城】羊士谔  
守土亲巴俗，腰章□汉仪。春行乐职咏，秋感伴牢词。  
旧里藏旧阁，闲门闭槿篱。遥惭退朝客，下马独相思。  
  
卷332_65  【梁国惠康公主挽歌词二首（驸马即司空于公之子）】羊士谔  
汤沐成陈迹，山林遂寂寥。鹊飞应织素，凤起独吹箫。  
玉殿中参罢，云輧上汉遥。皇情非不极，空辍未央朝。  
授册荣天使，陈诗感圣恩。山河启梁国，缟素及于门。  
泉向金卮咽，霜来玉树繁。都人听哀挽，泪尽望寒原。  
  
卷332_66  【南池晨望】羊士谔  
起来林上月，潇洒故人情。铃阁人何事，莲塘晓独行。  
衣沾竹露爽，茶对石泉清。鼓吹前贤薄，群蛙试一鸣。  
  
卷332_67  【林馆避暑】羊士谔  
池岛清阴里，无人泛酒船。山蜩金奏响，荷露水精圆。  
静胜朝还暮，幽观白已玄。家林正如此，何事赋归田。  
  
卷332_68  【巴南郡斋雨中偶看长历是日小雪有怀昔年朝谒因成八韵】羊士谔  
夷落朝云候，王正小雪辰。缅怀朝紫陌，曾是洒朱轮。  
气耿簪裾肃，风严刻漏频。暗飞金马仗，寒舞玉京尘。  
豸角随中宪，龙池列近臣。蕊珠凝瑞彩，悬圃净华茵。  
帝泽千箱庆，天颜万物春。明廷犹咫尺，高咏愧巴人。  
  
卷332_69  【褒城驿池塘玩月】羊士谔  
夜长秋始半，圆景丽银河。北渚清光溢，西山爽气多。  
鹤飞闻坠露，鱼戏见增波。千里家林望，凉飙换绿萝。  
  
卷332_70  【资阳郡中咏怀】羊士谔  
腰章非达士，闭阁是潜夫。匣剑宁求试，笼禽但自拘。  
江清牛渚镇，酒熟步兵厨。唯此前贤意，风流似不孤。  
  
卷332_71  【寒食宴城北山池，即故郡守荣阳郑钢目为折柳亭】羊士谔  
别馆青山郭，游人折柳行。落花经上巳，细雨带清明。  
鶗鴂流芳暗，鸳鸯曲水平。归心何处醉，宝瑟有馀声。  
  
卷332_72  【酬彭州萧使君秋中言怀】羊士谔  
右职移青绶，雄藩拜紫泥。江回玉垒下，气爽锦城西。  
皋鹤惊秋律，琴乌怨夜啼。离居同舍念，宿昔奉金闺。  
  
卷332_73  【资中早春】羊士谔  
一雨东风晚，山莺独报春。淹留巫峡梦，惆怅洛阳人。  
柳意笼丹槛，梅香覆锦茵。年华行可惜，瑶瑟莫生尘。  
  
卷332_74  【郡楼怀长安亲友】羊士谔  
残暑三巴地，沉阴八月天。气昏高阁雨，梦倦下帘眠。  
愁鬓华簪小，归心社燕前。相思杜陵野，沟水独潺湲。  
  
卷332_75  【王起居独游青龙寺玩红叶因寄】羊士谔  
十亩苍苔绕画廊，几株红树过清霜。  
高情还似看花去，闲对南山步夕阳。  
  
卷332_76  【夜听琵琶三首】羊士谔  
掩抑危弦咽又通，朔云边月想朦胧。  
当时谁佩将军印，长使蛾眉怨不穷。  
一曲徘徊星汉稀，夜兰幽怨重依依。  
忽似摐金来上马，南枝栖鸟尽惊飞。  
破拨声繁恨已长，低鬟敛黛更摧藏。  
潺湲陇水听难尽，并觉风沙绕杏梁。  
  
卷332_77  【彭州萧使君出妓夜宴见送】羊士谔  
玉颜红烛忽惊春，微步凌波暗拂尘。  
自是当歌敛眉黛，不因惆怅为行人。  
  
卷332_78  【题松江馆】羊士谔  
津柳江风白浪平，棹移高馆古今情。  
扁舟一去鸱夷子，应笑分符计日程。  
  
卷332_79  【偶题寄独孤使君】羊士谔  
病起淮阳自有时，秋来未觉长年悲。  
坐逢在日唯相望，袅袅凉风满桂枝。  
  
卷332_80  【永宁里小园与沈校书接近，怅然题寄】羊士谔  
故里心期奈别何，手移芳树忆庭柯。  
东皋黍熟君应醉，梨叶初红白露多。  
  
卷332_81  【斋中咏怀】羊士谔  
无心唯有白云知，闲卧高斋梦蝶时。  
不觉东风过寒食，雨来萱草出巴篱。  
  
卷332_82  【登郡前山】羊士谔  
洛阳归客滞巴东，处处山樱雪满丛。  
岘首当时为风景，岂将官舍作池笼。  
  
卷332_83  【客有自渠州来说常谏议使君故事，怅然成咏】羊士谔  
才子长沙暂左迁，能将意气慰当年。  
至今犹有东山妓，长使歌诗被管弦。  
  
卷332_84  【春日朝罢呈台中寮友】羊士谔  
退食鹓行振羽仪，九霄双阙迥参差。云披彩仗春风度，  
日暖香阶昼刻移。玉树笼烟鳷鹊观，石渠流水凤凰池。  
时清执法惭无事，未有长杨汉主知。  
  
卷332_85  【州民有献杏者，瑰丽溢目，因感花未几，聊以成咏】羊士谔  
南郭东风赏杏坛，几株芳树昨留欢。却忆落花飘绮席，  
忽惊如实满雕盘。蛾眉半敛千金薄，鷤鴂初鸣百草阑。  
志士古来悲节换，美人啼鸟亦长叹。  
  
卷332_86  【西川独孤侍御见寄七言四韵…翰墨都捐逮此酬答诚乖拙速】羊士谔  
百雉层城上将坛，列营西照雪峰寒。文章立事须铭鼎，  
谈笑论功耻据鞍。草檄清油推健笔，曳裾黄阁耸危冠。  
双金未比三千字，负弩空惭知者难。  
  
卷332_87  【都城从事萧员外寄海梨花诗，尽绮丽至惠然远及】羊士谔  
珠履行台拥附蝉，外郎高步似神仙。陈词今见唐风盛，  
从事遥瞻卫国贤。掷地好词凌彩笔，浣花春水腻鱼笺。  
东山芳意须同赏，子看囊盛几日传。  
  
卷332_88  【赴资阳经嶓冢山（汉水所出，元和三年已授此官）】羊士谔  
宁辞旧路驾朱轓，重使疲人感汉恩。  
今日鸣驺到嶓峡，还胜博望至河源。  
  
卷332_89  【郡中言怀寄西川萧员外】羊士谔  
功名无力愧勤王，已近终南得草堂。身外尽归天竺偈，  
腰间唯有会稽章。何时腊酒逢山客，可惜梅枝亚石床。  
岁晚我知仙客意，悬心应在白云乡。  
  
卷332_90  【郡斋感物寄长安亲友】羊士谔  
晴天春意并无穷，过腊江楼日日风。琼树花香故人别，  
兰卮酒色去年同。闲吟铃阁巴歌里，回首神皋瑞气中。  
自愧朝衣犹在箧，归来应是白头翁。  
  
卷332_91  【息舟荆溪，入阳羡南山，游善权寺，呈李功曹巨】羊士谔  
结缆兰香渚，柴车上连冈。晏温值初霁，去绕山河长。  
献岁冰雪尽，细泉生路傍。行披烟杉入，激涧横石梁。  
层阁表精庐，飞甍切云翔。冲襟得高步，清眺极远方。  
潭嶂积佳气，荑英多早芳。具观泽国秀，重使春心伤。  
念遵烦促途，荣利骛隙光。勉君脱冠意，共匿无何乡。  
  
卷332_92  【乱后曲江】羊士谔  
忆昔曾游曲水滨，春来长有探春人。  
游春人静空地在，直至春深不似春。  
  
卷332_93  【寻山家（一作长孙佐辅诗）】羊士谔  
独访山家歇还涉，茅屋斜连隔松叶。  
主人闻语未开门，绕篱野菜飞黄蝶。  
  
卷332_94  【寄裴校书】羊士谔  
登高何处见琼枝，白露黄花自绕篱。  
惟有楼中好山色，稻畦残水入秋池。  
  
卷332_95  【句】羊士谔  
风泉留古韵，笙磬想遗音。  
桂朽有遗馥，莺飞安可待。  
尘沙蔼如雾，长波惊飙度。雁起汀洲寒，马嘶高城暮。  
银釭倦秋馆，绮瑟瞻永路。重有携手期，清光倚玉树。  
（以上见张为《主客图》）。  

## 全唐诗(中)　卷三百三十三

卷333_1  【秋夜闲居即事寄庐山郑员外、蜀郡符处士】杨巨源  
忧思繁未整，良辰会无由。引领迟佳音，星纪屡以周。  
蓬阆绝华耀，况乃处穷愁。坠叶寒拥砌，灯火夜悠悠。  
开琴弄清弦，窥月俯澄流。冉冉鸿雁度，萧萧帷箔秋。  
怅怀石门咏，缅慕碧鸡游。仿佛蒙颜色，崇兰隐芳洲。  
  
卷333_2  【独不见】杨巨源  
东风艳阳色，柳绿花如霰。竞理同心鬟，争持合欢扇。  
香传贾娘手，粉离何郎面。最恨卷帘时，含情独不见。  
  
卷333_3  【题赵孟庄】杨巨源  
管鲍化为尘，交友存如线。升堂俱自媚，得路难相见。  
懿君敦三益，颓俗期一变。心同袭芝兰，气合回霜霰。  
石门云卧久，玉洞花寻遍。王濬爱旌旗，梁竦劳州县。  
烟鸿秋更远，天马寒愈健。愿事郭先生，青囊书几卷。  
  
卷333_4  【辞魏博田尚书出境后，感恩恋德，因登丛台】杨巨源  
荐书及龙钟，此事镂心骨。亲知殊悢悢，徒御方咄咄。  
丛台邯郸郭，台上见新月。离恨始分明，归思更超忽。  
怀仁泪空尽，感事情又发。他时躧履声，晓日照丹阙。  
  
卷333_5  【夏日苦热，同长孙主簿过仁寿寺纳凉】杨巨源  
火入天地炉，南方正何剧。四郊长云红，六合太阳赤。  
赫赫沸泉壑，焰焰焦砂石。思减祝融权，期匡诸子宅。  
因投竹林寺，一问青莲客。心空得清凉，理证等喧寂。  
开襟天籁回，步履雨花积。微风动珠帘，惠气入瑶席。  
境闲性方谧，尘远趣皆适。淹驾殊未还，朱栏敞虚碧。  
  
卷333_6  【送李虞仲秀才归东都，因寄元李二友】杨巨源  
高翼闲未倦，孤云旷无期。晴霞海西畔，秋草燕南时。  
邺中多上才，耿耿丹霄姿。顾我于逆旅，与君发光仪。  
同将儒者方，获忝携人知。幽兰与芳佩，寒玉锵美词。  
旧友在伊洛，鸣蝉思山陂。到来再春风，梦尽双琼枝。  
素业且无负，青冥殊未迟。南桥天气好，脉脉一相思。  
  
卷333_7  【和卢谏议朝回书情即事寄两省阁老兼呈二起居谏院诸院长】杨巨源  
宠位资寂用，回头怜二疏。超遥比鹤性，皎洁同僧居。  
华组澹无累，单床欢有馀。题诗天风洒，属思红霞舒。  
蔼蔼延閤东，晨光映林初。炉香深内殿，山色明前除。  
对客默焚稿，何人知谏书。全仁气逾劲，大辨言甚徐。  
逸步寄青琐，闲吟亲绮疏。清辉被鸾渚，瑞蔼含龙渠。  
谢监营野墅，陶公爱吾庐。悠然远者怀，圣代飘长裾。  
端弼缉元化，至音生太虚。一戎殄欃枪，重译充储胥。  
借地种寒竹，看云忆春蔬。灵机栖杳冥，谈笑登轩车。  
晚迹识麒麟，秋英见芙蕖。危言直且庄，旷抱郁以摅。  
志业耿冰雪，光容粲璠玙。时贤俨仙掖，气谢心何如。  
  
卷333_8  【奉酬窦郎中早入省苦寒见寄】杨巨源  
玄冥怒含风，群物戒严节。空山顽石破，幽涧层冰裂。  
题诗金华彦，接武丹霄烈。旷怀玉京云，孤唱粉垣雪。  
穷阴总凝沍，正气直肃杀。天狼看坠地，霜兔敢拒穴。  
悠然蓬蒿士，亦得奉朝谒。羸骖苦迟迟，单仆怨切切。  
端闱仙阶邃，广陌冻桥滑。旭日鸳鹭行，瑞烟芙蓉阙。  
司寒申郑重，成岁在凛冽。谢监逢酒时，袁生闭门月。  
渐思霜霰减，欲报阳和发。谁家挟纩心，何地当垆热。  
惨舒能一改，恭听远者说。  
  
卷333_9  【野园献果呈员外】杨巨源  
西园果初熟，上客心逾惬。凝粉乍辞枝，飘红仍带叶。  
幽姿写琼实，殷彩呈妆颊。持此赠佳期，清芬罗袖裛。  
  
卷333_10  【大堤曲】杨巨源  
二八婵娟大堤女，开垆相对依江渚。待客登楼向水看，  
邀郎卷幔临花语。细雨濛濛湿芰荷，巴东商侣挂帆多。  
自传芳酒涴红袖，谁调妍妆回翠娥。珍簟华灯夕阳后，  
当垆理瑟矜纤手。月落星微五鼓声，春风摇荡窗前柳。  
岁岁逢迎沙岸间，北人多识绿云鬟。无端嫁与五陵少，  
离别烟波伤玉颜。  
  
卷333_11  【杨花落】杨巨源  
北斗南回春物老，红英落尽绿尚早。韶风澹荡无所依，  
偏惜垂杨作春好。此时可怜杨柳花，荥盈艳曳满人家。  
人家女儿出罗幕，静扫玉庭待花落。宝环纤手捧更飞，  
翠羽轻裾承不著。历历瑶琴舞金陈，菲红拂黛怜玉人。  
东园桃李芳已歇，独有杨花娇暮春。  
  
卷333_12  【月宫词】杨巨源  
宫中月明何所似，如积如流满田地。迥过前殿曾学眉，  
回照长门惯催泪。昭阳昨夜秋风来。绮阁金铺情影开。  
藻井浮花共陵乱，玉阶零露相裴回。稍映明河泛仙驭，  
满窗犹在更衣处。管弦回烛无限情。环珮凭栏不能去。  
皎皎苍苍千里同，穿烟飘叶九门通。珠帘欲卷畏成水，  
瑶席初陈惊似空。复值君王事欢宴，宫女三千一时见。  
飞盖愁看素晕低，称觞愿踏清辉遍。江上无云夜可怜，  
冒沙披浪自婵娟。若共心赏风流夜，那比高高太液前。  
  
卷333_13  【赠从弟茂卿（时欲北游）】杨巨源  
吾从骥足杨茂卿，性灵且奇才甚清。海内方微风雅道，  
邺中更有文章盟。扣寂由来在渊思，搜奇本自通禅智。  
王维证时符水月，杜甫狂处遗天地。流水东西岐路分，  
幽州迢递旧来闻。若为向北驱疲马，山似寒空塞似云。  
  
卷333_14  【乌啼曲赠张评事】杨巨源  
可怜杨叶复杨花，雪净烟深碧玉家。乌栖不定枝条弱，  
城头夜半声哑哑。浮萍流荡门前水，任罥芙蓉莫堕沙。  
  
卷333_15  【端午日伏蒙内侍赐晨服】杨巨源  
彩缕纤仍丽，凌风卷复开。方应五日至，应自九天来。  
在笥清光发，当轩暑气回。遥知及时节，刀尺火云催。  
  
卷333_16  【胡姬词】杨巨源  
妍艳照江头，春风好客留。当垆知妾惯，送酒为郎羞。  
香渡传蕉扇，妆成上竹楼。数钱怜皓腕，非是不能留。  
  
卷333_17  【春日有赠】杨巨源  
堤暖柳丝斜，风光属谢家。晚心应恋水，春恨定因花。  
步远怜芳草，归迟见绮霞。由来感情思，独自惜年华。  
  
卷333_18  【襄阳乐】杨巨源  
闲随少年去，试上大堤游。画角栖乌起，清弦过客愁。  
碑沉楚山石，珠彻汉江秋。处处风情好，卢家更上楼。  
  
卷333_19  【关山月】杨巨源  
苍茫临故关，迢递照秋山。万里平芜静，孤城落叶闲。  
露浓栖雁起，天远戍兵还。复映征西府，光深组练间。  
  
卷333_20  【长城闻笛】杨巨源  
孤城笛满林，断续共霜砧。夜月降羌泪，秋风老将心。  
静过寒垒遍，暗入故关深。惆怅梅花落，山川不可寻。  
  
卷333_21  【春晚东归留赠李功曹】杨巨源  
芳田岐路斜，脉脉惜年华。云路青丝骑，香含翠幰车。  
歌声仍隔水，醉色未侵花。唯有怀乡客，东飞羡曙鸦。  
  
卷333_22  【送殷员外使北蕃】杨巨源  
二轩将雨露，万里入烟沙。和气生中国，薰风属外家。  
塞芦随雁影，关柳拂驼花。努力黄云北，仙曹有雉车。  
  
卷333_23  【送许侍御充云南哀册使判官】杨巨源  
万里永昌城，威仪奉圣明。冰心瘴江冷，霜宪漏天晴。  
荒外开亭候，云南降旆旌。他时功自许，绝域转哀荣。  
  
卷333_24  【秋日题陈宗儒圃亭，凄然感旧】杨巨源  
曾随何水部，待月东亭宿。今日重凭栏，清风空在竹。  
前山依旧碧，闲草经秋绿。时物方宛然，蛛丝一何速。  
  
卷333_25  【和郑少师相公题慈恩寺禅院】杨巨源  
旧寺长桐孙，朝天是圣恩。谢公诗更老，萧傅道方尊。  
白法知深得，苍生要重论。若为将此望，心地向空门。  
  
卷333_26  【同赵校书题普救寺】杨巨源  
东门高处天，一望几悠然。白浪过城下，青山满寺前。  
尘光分驿道，岚色到人烟。气象须文字，逢君大雅篇。  
  
卷333_27  【春日与刘评事过故证上人院】杨巨源  
曾共刘咨议，同时事道林。与君方掩泪，来客是知心。  
阶雪凌春积，钟烟向夕深。依然旧童子，相送出花阴。  
  
卷333_28  【春雪题兴善寺广宣上人竹院】杨巨源  
皎洁青莲客，焚香对雪朝。竹内催淅沥，花雨让飘飖。  
触石和云积，萦池拂水消。只应将日月，颜色不相饶。  
  
卷333_29  【清明日后土祠送田彻】杨巨源  
清明千万家，处处是年华。榆柳芳辰火，梧桐今日花。  
祭祠结云绮，游陌拥香车。惆怅田郎去，原回烟树斜。  
  
卷333_30  【酬令狐员外直夜书怀见寄】杨巨源  
花枝暖欲舒，粉署夜方初。世职推传盛，春刑是减馀。  
芸香能护字，铅椠善呈书。此地从头白，经年望雉车。  
  
卷333_31  【题表丈三大夫书斋】杨巨源  
盛府自莲花，群公是岁华。兰姿丈人圃，松色大夫家。  
素卷堆瑶席，朱弦映绛纱。诗题三百首，高韵照春霞。  
  
卷333_32  【春日送沈赞府归浔阳觐叔父】杨巨源  
浔阳阮咸宅，九派竹林前。花屿高如浪，云峰远似天。  
江声在南巷，海气入东田。才子今朝去，风涛思渺然。  
  
卷333_33  【与李文仲秀才同赋泛酒花诗】杨巨源  
若道春无赖，飞花合逐风。巧知人意里，解入酒杯中。  
香湿胜含露，光摇似泛空。请君回首看，几片舞芳丛。  
  
卷333_34  【登宁州城楼】杨巨源  
宋玉本悲秋，今朝更上楼。清波城下去，此意重悠悠。  
晚菊临杯思，寒山满郡愁。故关非内地，一为汉家羞。  
  
卷333_35  【同薛侍御登黎阳县楼眺黄河】杨巨源  
倚槛恣流目，高城临大川。九回纡白浪，一半在青天。  
气肃晴空外，光翻晓日边。开襟值佳景，怀抱更悠然。  
  
卷333_36  【和权相公南园闲涉寄广宣上人】杨巨源  
浩气抱天和，闲园载酒过。步因秋景旷，心向晚云多。  
翠玉思回凤，玄珠肯在鹅。问师登几地，空性奈诗何。  
  
卷333_37  【供奉定法师归安南】杨巨源  
故乡南越外，万里白云峰。经论辞天去，香花入海逢。  
鹭涛清梵彻，蜃阁化城重。心到长安陌，交州后夜钟。  
  
卷333_38  【池上竹】杨巨源  
一丛婵娟色，四面清冷波。气润晚烟重，光闲秋露多。  
翠筠入疏柳，清影拂圆荷。岁晏琅玕实，心期有凤过。  
  
卷333_39  【长安春游】杨巨源  
凤城春报曲江头，上客年年是胜游。日暖云山当广陌，  
天清丝管在高楼。茏葱树色分仙阁，缥缈花香泛御沟。  
桂壁朱门新邸第，汉家恩泽问酂侯。  
  
卷333_40  【送定法师归蜀，法师即红楼院供奉广宣上人兄弟】杨巨源  
凤城初日照红楼，禁寺公卿识惠休。诗引棣华沾一雨，  
经分贝叶向双流。孤猿学定前山夕，远雁伤离几地秋。  
空性碧云无处所，约公曾许剡溪游。  
  
卷333_41  【早朝】杨巨源  
钟声清禁才应彻，漏报仙闱俨已开。双阙薄烟笼菡萏，  
九成初日照蓬莱。朝时但向丹墀拜，仗下方从碧殿回。  
圣道逍遥更何事，愿将巴曲赞康哉。  
  
卷333_42  【赠张将军】杨巨源  
关西诸将揖容光，独立营门剑有霜。爱鲁连归海上，  
肯令王翦在频阳。天晴红帜当山满，日暮清笳入塞长。  
年少功高人最羡，汉家坛树月苍苍。  
  
卷333_43  【和侯大夫秋原山观征人回】杨巨源  
两河战罢万方清，原上军回识旧营。立马望云秋塞静，  
射雕临水晚天晴。戍闲部伍分岐路，地远家乡寄旆旌。  
圣代止戈资庙略，诸侯不复更长征。  
  
卷333_44  【送人过卫州】杨巨源  
忆昔征南府内游，君家东閤最淹留。纵横联句长侵晓，  
次第看花直到秋。论旧举杯先下泪，伤离临水更登楼。  
相思前路几回首，满眼青山过卫州。  
  
卷333_45  【寄中书同年舍人】杨巨源  
晴明紫阁最高峰，仙掖开帘范彦龙。五色天书词焕烂，  
九华春殿语从容。彩毫应染炉烟细，清珮仍含玉漏重。  
二十年前同日喜，碧霄何路得相逢。  
  
卷333_46  【酬于驸马二首】杨巨源  
绮陌尘香曙色分，碧山如画又逢君。蛟藏秋月一片水，  
骥锁晴空千尺云。戚里旧知何驸马，诗家今得鲍参军。  
阳和本是烟霄曲，须向花间次第闻。  
芳时碧落心应断，今日清词事不同。瑶草秋残仙圃在，  
彩云天远凤楼空。晴花暖送金羁影，凉叶寒生玉簟风。  
长得闻诗欢自足，会看春露湿兰丛。  
  
卷333_47  【将归东都寄令狐舍人】杨巨源  
绿杨红杏满城春，一骑悠悠万井尘。岐路未关今日事，  
风光欲醉长年人。闲过绮陌寻高寺，强对朱门谒近臣。  
多病晚来还有策，雒阳山色旧相亲。  
  
卷333_48  【寄江州白司马】杨巨源  
江州司马平安否，惠远东林住得无。湓浦曾闻似衣带，  
庐峰见说胜香炉。题诗岁晏离鸿断，望阙天遥病鹤孤。  
莫谩拘牵雨花社，青云依旧是前途。  
  
卷333_49  【薛司空自青州归朝】杨巨源  
天眷君陈久在东，归朝人看大司空。黄河岸畔长无事，  
沧海东边独有功。已变畏途成雅俗，仍过旧里揖秋风。  
一门累叶凌烟阁，次第仪形汉上公。  
  
卷333_50  【送章孝标校书归杭州因寄白舍人】杨巨源  
曾过灵隐江边寺，独宿东楼看海门。潮色银河铺碧落，  
日光金柱出红盆。不妨公事资高卧，无限诗情要细论。  
若访郡人徐孺子，应须骑马到沙村。  
  
卷333_51  【述旧纪勋寄太原李光颜侍中二首】杨巨源  
玉塞含凄见雁行，北垣新诏拜龙骧。弟兄间世真飞将，  
貔虎归时似故乡。鼓角因风飘朔气，旌旗映水发秋光。  
河源收地心犹壮，笑向天西万里霜。  
倚天长剑截云孤，报国纵横见丈夫。五载登坛真宰相，  
六重分阃正司徒。曾闻转战平坚寇，共说题诗压腐儒。  
料敌知机在方寸，不劳心力讲阴符。  
  
卷333_52  【酬卢员外】杨巨源  
谢傅旌旗控上游，卢郎樽俎借前筹。舜城风土临清庙，  
魏国山川在白楼。云寺当时接高步，水亭今日又同游。  
满筵旧府笙歌在，独有羊昙最泪流。  
  
卷333_53  【古意赠王常侍】杨巨源  
绣户纱窗北里深，香风暗动凤凰簪。组紃常在佳人手。  
刀尺空摇寒女心。欲学齐讴逐云管，还思楚练拂霜砧。  
东家少妇当机织，应念无衣雪满林。  
  
卷333_54  【送裴中丞出使】杨巨源  
一清淮甸假朝纲，金印初迎细柳黄。辞阙天威和雨露，  
出关春色避风霜。龙韬何必陈三略，虎旅由来肃万方。  
宣谕生灵真重任，回轩应问石渠郎。  
  
卷333_55  【送绛州卢使君】杨巨源  
应将清净结心期，又共阳和到郡时。绛老问年须算字，  
庾公逢月要题诗。朱栏迢递因高胜，粉堞清明欲下迟。  
他日征还作霖雨，不须求赛敬亭祠。  
  
卷333_56  【赠李傅】杨巨源  
知因公望掩能文，誓激明诚在致君。曾罢双旌瞻白日，  
犹将一剑许黄云。摇窗竹色留僧语，入院松声共鹤闻，  
莫被此心生晚计，镇南人忆杜将军。  
  
卷333_57  【上裴中丞】杨巨源  
六年西掖弘汤诰，三捷东堂总汉科。政引风霜成物色，  
语回天地到阳和。清威更助朝端重，圣泽曾随笔下多。  
应笑白须扬执戟，可怜春日老如何。  
  
卷333_58  【和人与人分惠赐冰】杨巨源  
天水藏来玉堕空，先颁密署几人同。映盘皎洁非资月，  
披扇清凉不在风。莹质方从纶阁内，凝辉更向画堂中。  
丽词珍贶难双有，迢递金舆殿角东。  
  
卷333_59  【观打球有作】杨巨源  
亲扫球场如砥平，龙骧骤马晓光晴。入门百拜瞻雄势，  
动地三军唱好声。玉勒回时沾赤汗，花騣分处拂红缨。  
欲令四海氛烟静，杖底纤尘不敢生。  
  
卷333_60  【早春即事呈刘员外】杨巨源  
明朝晴暖即相随，肯信春光被雨欺。且任文书堆案上，  
免令杯酒负花时。马蹄经历须应遍，莺语叮咛已怪迟。  
更待杂芳成艳锦，邺中争唱仲宣诗。  
  
卷333_61  【送司徒童子】杨巨源  
卫多君子鲁多儒，七岁闻天笑舞雩。光彩春风初转蕙，  
性灵秋水不藏珠。两经在口知名小，百拜垂髫禀气殊。  
况复元侯旌尔善，桂林枝上得鹓雏。  
  
卷333_62  【寄昭应王丞】杨巨源  
武皇金辂辗香尘，每岁朝元及此辰。光动泉心初浴日，  
气蒸山腹总成春。讴歌已入云韶曲，词赋方归侍从臣。  
瑞霭朝朝犹望幸，天教赤县有诗人。  
  
卷333_63  【酬崔博士】杨巨源  
自知顽叟更何能，唯学雕虫谬见称。长被有情邀唱和，  
近来无力更祗承。青松树杪三千鹤，白玉壶中一片冰。  
今日为君书壁右，孤城莫怕世人憎。  
  
卷333_64  【酬裴舍人见寄】杨巨源  
谁道重迁是旧班，自将霄汉比乡关。二妃楼下宜临水，  
五老祠西好看山。再葺吾庐心已足，每来公府路常闲。  
诗陪亚相逾三纪，石笥烟霞不共攀。  
  
卷333_65  【和刘员外陪韩仆射野亭公宴】杨巨源  
好客风流玳瑁簪，重檐高幕晓沈沈。绮筵霜重旌旗满，  
玉帐天清丝管声。繁戏徒过鲁儒目，众欢方集汉郎心。  
寒笳一曲严城暮，云骑连嘶香外林。  
  
卷333_66  【酬崔驸马惠笺百张兼贻四韵】杨巨源  
百张云样乱花开，七字文头艳锦回。浮碧空从天上得，  
殷红应自日边来。捧持价重凌云叶，封裹香深笑海苔。  
满箧清光应照眼，欲题凡韵辄裴回。  
  
卷333_67  【赠史开封】杨巨源  
天低荒草誓师坛，邓艾心知战地宽。鼓角迥临霜野曙，  
旌旗高对雪峰寒。五营向水红尘起，一剑当风白日看。  
曾从伏波征绝域，碛西蕃部怯金鞍。  
  
卷333_68  【奉寄通州元九侍御】杨巨源  
大明宫殿郁苍苍，紫禁龙楼直署香。九陌华轩争道路，  
一枝寒玉任烟霜。须听瑞雪传心语，莫被啼猿续泪行。  
共说圣朝容直气，期君新岁奉恩光。  
  
卷333_69  【赠浑钜中允】杨巨源  
公子髫年四海闻，城南侍猎雪雰雰。马盘旷野弦开月，  
雁落寒原箭在云。曾向天西穿虏阵，惯游花下领儒群。  
一枝琼萼朝光好，彩服飘飘从冠军。  
  
卷333_70  【重送胡大夫赴振武】杨巨源  
向年擢桂儒生业，今日分茅圣主恩。旌旆仍将过乡路，  
轩车争看出都门。间文武能双捷，天下安危待一论。  
布惠宣威大夫事，不妨诗思许琴尊。  
  
卷333_71  【送陈判官罢举赴江外】杨巨源  
练思多时冰雪清，拂衣无语别书生。莫将甲乙为前累，  
不废烟霄是此行。定爱红云燃楚色，应看白雨打江声。  
心期玉帐亲台位，魏勃因君说姓名。  
  
卷333_72  【奉和裴相公】杨巨源  
竹寺题名一半空，衰荣三十六人中。在生本要求知己，  
垂老应怜值相公。敢望燮和回旧律，任应时节到春风。  
若为问得苍苍意，造化无言自是功。  
  
卷333_73  【和大夫边春呈长安亲故】杨巨源  
严城吹笛思寒梅，二月冰河一半开。紫陌诗情依旧在，  
黑山弓力畏春来。游人曲岸看花发，走马平沙猎雪回。  
旌旆朝天不知晚，将星高处近三台。  
  
卷333_74  【张郎中段员外初直翰林报寄长句】杨巨源  
秋空如练瑞云明，天上人间莫问程。丹凤词头供二妙，  
金銮殿角直三清。方瞻北极临星月，犹向南班滞姓名。  
启沃朝朝深禁里，香炉烟外是公卿。  
  
卷333_75  【奉酬端公春雪见寄】杨巨源  
造化多情状物亲，剪花铺玉万重新。闲飘上路呈丰岁，  
狂舞中庭学醉春。兴逸何妨寻剡客，唱高还肯寄巴人。  
遥知独立芝兰阁，满眼清光压俗尘。  
  
卷333_76  【卢郎中拜陵遇雪蒙见召因寄】杨巨源  
南宫使者有光辉，欲拜诸陵瑞雪飞。蘋叶已修青玉荐，  
柳花仍拂赤车衣。应同谷口寻春去，定似山阴带月归。  
寒冷出郊犹未得，羡公将事看芳菲。  
  
卷333_77  【冬夜陪丘侍御先辈听崔校书弹琴】杨巨源  
雪满中庭月映林，谢家幽赏在瑶琴。楚妃波浪天南远，  
蔡女烟沙漠北深。顾盼何曾因误曲，殷勤终是感知音。  
若将雅调开诗兴，未抵丘迟一片心。  
  
卷333_78  【元日含元殿下立仗丹凤楼门下宣赦相公称贺二首】杨巨源  
天垂台耀扫欃枪，寿献香山祝圣明。丹凤楼前歌九奏，  
金鸡竿下鼓千声。衣冠南面薰风动，文字东方喜气生。  
从此登封资庙略，两河连海一时清。  
临轩启扇似云收，率土朝天剧水流。瑞色含春当正殿，  
香烟捧日在高楼。三朝气蚤迎恩泽，万岁声长绕冕旒。  
请问汉家功第一，麒麟阁上识酂侯。  
  
卷333_79  【元日观朝】杨巨源  
北极长尊报圣期，周家何用问元龟。天颜入曙千官拜，  
元日迎春万物知。阊阖回临黄道正，衣裳高对碧山垂。  
微臣愿献尧人祝，寿酒年年太液池。  
  
卷333_80  【题贾巡官林亭】杨巨源  
白鸟闲栖亭树枝，绿樽仍对菊花篱。许询本爱交禅侣，  
陈寔由来是好儿。明月出云秋馆思，远泉经雨夜窗知。  
门前长者无虚辙，一片寒光动水池。  
  
卷333_81  【和元员外题升平里新斋】杨巨源  
自知休沐诸幽胜，遂肯高斋枕广衢。旧地已开新玉圃，  
春山仍展绿云图。心源邀得闲诗证，肺气宜将慢酒扶。  
此外唯应任真宰，同尘敢是道门枢。  
  
卷333_82  【送澹公归嵩山龙潭寺葬本师】杨巨源  
野烟秋水苍茫远，禅境真机去住闲。双树为家思旧壑，  
千花成塔礼寒山。洞宫曾向龙边宿，云径应从鸟外还。  
莫恋本师金骨地，空门无处复无关。  
  
卷333_83  【邵州陪王郎中宴】杨巨源  
西塞无尘多玉筵，貔貅鸳鹭俨相连。红茵照水开樽俎，  
翠幕当云发管弦。歌态晓临团扇静，舞容春映薄衫妍。  
鲁儒纵使他时有，不似欢娱及少年。  
  
卷333_84  【和令狐舍人酬峰上人题山栏孤竹】杨巨源  
满院冰姿粉箨残，一茎青翠近帘端。离丛自欲亲香火，  
抱节何妨共岁寒。能让繁声任真籁，解将孤影对芳兰。  
范云许访西林寺，枝叶须和彩凤看。  
  
卷333_85  【寄赠田仓曹湾】杨巨源  
芳兰媚庭除，灼灼红英舒。身为陋巷客，门有绛辕车。  
朝览夷吾传，暮习颍阳书。眄云高羽翼，待贾蕴璠玙。  
缨弁虽云阻，音尘岂复疏。若因风雨晦，应念寂寥居。  
  
卷333_86  【上刘侍中】杨巨源  
命代生申甫，承家翊禹汤。庙谟膺间气，师律动清霜。  
钟鼎勋庸大，山河诫誓长。英姿凌虎视，逸步压龙骧。  
道协陶钧力，恩回日月光。一言弘社稷，九命备珪璋。  
政洽军逾肃，仁敷物已康。朱门重棨戟，丹诏半缣缃。  
位总云龙野，师临涿鹿乡。射雕天更碧，吹角塞仍黄。  
深入平夷落，横行辟汉疆。功垂贞石远，名映色丝香。  
断碛瞻貔武，临池识凤凰。舞腰凝绮榭，歌响拂雕梁。  
杯净传鹦鹉，裘鲜照鹔鹴。吟诗白羽扇，校猎绿沈枪。  
风景佳人地，烟沙壮士场。幕中邀谢鉴，麾下得周郎。  
珠影含空彻，琼枝映座芳。王浑知武子，陈寔奖元方。  
富贵春无限，欢娱夜未央。管弦随玉帐，尊俎奉金章。  
俗理宁因劝，边城讵假防。军容雄朔漠，公望冠岩廊。  
分野邻孤岛，京坻溢万厢。曙华分碣石，秋色入衡阳。  
城远迷玄兔，川明辩白狼。忠贤多感激，今古共苍茫。  
堤拥红蕖艳，桥分翠柳行。轩车纷自至，亭馆郁相当。  
珍簟回烦暑，层轩引早凉。听琴知思静，说剑觉神扬。  
佳景燕台上，清辉郑驿傍。鼓鼙喧北里，珪玉映东床。  
敢衒由之瑟，甘循赐也墙。官微思假路，战胜忝升堂。  
欲奋三年翼，频回一夕肠。消忧期酒圣，乘兴任诗狂。  
海内栽桃李，天涯荷稻粱。升沈门下意，谁道在苍苍。  
  
卷333_87  【赠侯侍御】杨巨源  
步逸辞群迹，机真结远心。敦诗扬大雅，映古酌高音。  
逃祸栖蜗舍，因醒解豸簪。紫兰秋露湿，黄鹤晚天阴。  
旧业馀荒草，寒山出远林。月明多宿寺，世乱重悲琴。  
霄汉时应在，诗书道未沈。坐期阊阖霁，云暖一开襟。  
  
卷333_88  【怀德抒情寄上信州座主】杨巨源  
五马江天郡，诸生泪共垂。宴馀明主德，恩在侍臣知。  
怅望缄双鲤，龙钟假一枝。玉峰遥寄梦，云海暗伤离。  
幢盖全家去，琴书首路随。沧州值康乐，明月向元规。  
鹓凤终凌汉，蛟龙会出池。蕙香因曙发，松色肯寒移。  
举世瞻风藻，当朝揖羽仪。加餐门下意，溪水绿逶迤。  
  
卷333_89  【送杜郎中使君赴虔州】杨巨源  
迢递南康路，清辉得使君。虎符秋领俗，鹓署早辞群。  
地远仍连戍，城严本带军。傍江低槛月，当岭满窗云。  
境胜闾阎间，天清水陆分。和诗将惠政，颂述九衢闻。  
  
卷333_90  【别鹤词送令狐校书之桂府】杨巨源  
海鹤一为别，高程方窅然。影摇江汉路，思结潇湘天。  
皎然仰白日，真姿栖紫烟。含情九霄际，顾侣五云前。  
遐心属清都，凄响激朱弦。超遥闻风雨，迢递各山川。  
东南信多水，会合当有年。雌飞唳冥冥，此意何由传。  
  
卷333_91  【夏日裴尹员外西斋看花】杨巨源  
笑向东来客，看花枉在前。始知清夏月，更胜艳阳天。  
露湿呈妆污，风吹畏火燃。葱茏和叶盛，烂熳压枝鲜。  
红彩当铃阁，清香到玉筵。蝶栖惊曙色，莺语滞晴烟。  
得地殊堪赏，过时倍觉妍。芳菲迟最好，唯是谢家怜。  
  
卷333_92  【赠邻家老将】杨巨源  
白首羽林郎，丁年戍朔方。阴天瞻碛落，秋日渡辽阳。  
大漠寒山黑，孤城夜月黄。十年依蓐食，万里带金疮。  
拂雪陈师祭，冲风立教场。箭飞琼羽合，旗动火云张。  
虎翼分营势，鱼鳞拥阵行。誓心清塞色，斗血杂沙光。  
战地晴辉薄，军门晓气长。寇深争暗袭，关迥勒春防。  
身贱竟何诉，天高徒自伤。功成封宠将，力尽到贫乡。  
雀老方悲海，鹰衰却念霜。空馀孤剑在，开匣一沾裳。  
  
卷333_93  【和吕舍人喜张员外自北番回至境上，先寄二十韵】杨巨源  
割爱天文动，敦和国步安。仙姿归旧好，戎意结新欢。  
并命瞻鹓鹭，同心揖蕙兰。玉箫临祖帐，金榜引征鞍。  
广陌双旌去，平沙万里看。海云侵鬓起，边月向眉残。  
突兀阴山迥，苍茫朔野宽。毳庐同甲帐，韦橐比雕盘。  
义著亲胡俗，仪全识汉官。地邻冰鼠净，天映烛龙寒。  
节异苏卿执，弦殊蔡女弹。碛分黄渺渺，塞极黑漫漫。  
欢味膻腥列，徵声by僸攒。归期先雁候，登路剧鹏抟。  
上客离心远，西宫草诏殚。丽词传锦绮，珍价掩琅玕。  
百两开戎垒，千蹄入御栏。瑞光麟阁上，喜气凤城端。  
尚德曾辞剑，柔凶本舞干。茫茫斗星北，威服古来难。  
  
卷333_94  【春日奉献圣寿无疆词十首】杨巨源  
文物京华盛，讴歌国步康。瑶池供寿酒，银汉丽宸章。  
灵雨含双阙，雷霆肃万方。代推仙祚远，春共圣恩长。  
凤扆临花暖，龙垆旁日香。遥知千万岁，天意奉君王。  
鸳鹭彤庭际，轩车绮陌前。九城多好色，万井半祥烟。  
人醉逢尧酒，莺歌答舜弦。花明御沟水，香暖禁城天。  
赐宴文逾盛，徵歌物更妍。无穷艳阳月，长照太平年。  
云陛临黄道，天门在碧虚。大明含睿藻，元气抱宸居。  
戈偃征苗后，诗传宴镐初。年华富仙苑，时哲满公车。  
化入絪缊大，恩垂涣汗馀。悠然万方静，风俗揖华胥。  
玉漏飘青琐，金铺丽紫宸。云山九门曙，天地一家春。  
瑞霭方呈赏，暄风本配仁。岩廊开凤翼，水殿压鳌身。  
文雅逢明代，欢娱及贱臣。年年未央阙，恩共物华新。  
垂拱乾坤正，欢心品类同。紫烟含北极，玄泽付东风。  
珠缀留晴景，金茎直晓空。发生资盛德，交泰让全功。  
间气登三事，祥光启四聪。遐荒似川水，天外亦朝宗。  
代是文明昼，春当宴喜时。垆烟添柳重，宫漏出花迟。  
汉典方宽律，周官正采诗。碧宵传凤吹，红旭在龙旗。  
造化膺神契，阳和沃圣思。无因随百兽，率舞奉丹墀。  
睿德符玄化，芳情翊太和。日轮皇鉴远，天仗圣朝多。  
曙色含金榜，晴光转玉珂。中宫陈广乐，元老进赓歌。  
莲叶看龟上，桐花识凤过。小臣空击壤，沧海是恩波。  
物象朝高殿，簪裾溢上京。春当九衢好，天向万方明。  
乐报箫韶发，杯看沆瀣生。芙蓉丹阙暖，杨柳玉楼晴。  
阊阖开中禁，衣裳俨太清。南山同圣寿，长对凤凰城。  
日上苍龙阙，香含紫禁林。晴光五云叠，春色九重深。  
赏叶元和德，文垂雅颂音。景云随御辇，颢气在宸襟。  
永保无疆寿，长怀不战心。圣朝多庆赐，琼树粉墙阴。  
化洽生成遂，功宣动植知。瑞凝三秀草，春入万年枝。  
凤掖嘉言进，鸳行喜气随。仗临丹地近，衣对碧山垂。  
渥泽方柔远，聪明本听卑。愿同东观士，长对汉威仪。  
  
卷333_95  【衔鱼翠鸟】杨巨源  
有意莲叶间，瞥然下高树。擘破得全鱼，一点翠光去。  
  
卷333_96  【和郑相公寻宣上人不遇】杨巨源  
方寻莲境去，又值竹房空。几韵飘寒玉，馀清不在风。  
  
卷333_97  【题范阳金台驿】杨巨源  
六国唯求客，千金遂筑台。若令逢圣代，憔悴郭生回。  
  
卷333_98  【寄薛侍御】杨巨源  
世上无穷事，生涯莫废诗。何曾好风月，不是忆君时。  
  
卷333_99  【赋得灞岸柳留辞郑员外】杨巨源  
杨柳含烟灞岸春，年年攀折为行人。  
好风倘借低枝便，莫遣青丝扫路尘。  
  
卷333_100  【折杨柳（一作和练秀才杨柳，一作戴叔伦诗）】杨巨源  
水边杨柳麹尘丝，立马烦君折一枝。  
惟有春风最相惜，殷勤更向手中吹。  
  
卷333_101  【雪中听筝】杨巨源  
玉柱泠泠对寒雪，清商怨徵声何切。  
谁怜楚客向隅时，一片愁心与弦绝。  
  
卷333_102  【卢龙塞行送韦掌记二首】杨巨源  
雨雪纷纷黑水外，行人共指卢龙塞。  
万里飞沙压鼓鼙，三军杀气凝旌旆。  
陈琳书记本翩翩，料敌能兵夺酒泉。  
圣主好文兼好武，封侯莫比汉皇年。  
  
卷333_103  【题五老峰下费君书院】杨巨源  
解向花间栽碧松，门前不负老人峰。  
已将心事随身隐，认得溪云第几重。  
  
卷333_104  【僧院听琴（一作宿藏公院听齐孝若弹琴）】杨巨源  
禅思何妨在玉琴，真僧不见听时心。  
离声怨调秋堂夕，云向苍梧湘水深。  
  
卷333_105  【和武相公春晓闻莺】杨巨源  
语恨飞迟天欲明，殷勤似诉有馀情。  
仁风已及芳菲节，犹向花溪鸣几声。  
  
卷333_106  【唐昌观玉蕊花】杨巨源  
晴空素艳照霞新，香洒天风不到尘。  
持赠昔闻将白雪，蕊珠宫上玉花春。  
  
卷333_107  【山中主人】杨巨源  
十里青山有一家，翠屏深处更添霞。  
若为说得溪中事，锦石和烟四面花。  
  
卷333_108  【太原赠李属侍御】杨巨源  
路入桑干塞雁飞，枣郎年少有光辉。  
春风走马三千里，不废看花君绣衣。  
  
卷333_109  【崔娘诗】杨巨源  
清润潘郎玉不如，中庭蕙草雪消初。  
风流才子多春思，肠断萧娘一纸书。  
  
卷333_110  【题云师山房（一作权德舆诗，又作戎昱诗）】杨巨源  
云公兰若深山里，月明松殿微风起。  
试问空门清净心，莲花不著秋潭水。  
  
卷333_111  【城东早春】杨巨源  
诗家清景在新春，绿柳才黄半未匀。  
若待上林花似锦，出门俱是看花人。  
  
卷333_112  【秋日登亭赠薛侍御】杨巨源  
潦倒从军何取益，东西走马暂同游。  
梁王旧客皆能赋，今日因何独怨秋。  
  
卷333_113  【石水词二首】杨巨源  
银罂深锁贮清光，无限来人不得尝。  
知共金丹争气力，一杯全胜五云浆。  
山叟和云劚翠屏，煎时分日检仙经。  
天人持此扶衰病，胜得瑶池水一瓶。  
  
卷333_114  【答振武李逢吉判官】杨巨源  
近来时辈都无兴，把酒皆言肺病同。  
唯有单于李评事，不将华发负春风。  
  
卷333_115  【宫燕词】杨巨源  
毛衣似锦语如弦，日暖争高绮陌天。  
几处野花留不得，双双飞向御炉前。  
  
卷333_116  【赠崔驸马】杨巨源  
百尺梧桐画阁齐，箫声落处翠云低。  
平阳不惜黄金埒，细雨花骢踏作泥。  
  
卷333_117  【听李凭弹箜篌二首】杨巨源  
听奏繁弦玉殿清，风传曲度禁林明。  
君王听乐梨园暖，翻到云门第几声。  
花咽娇莺玉漱泉，名高半在御筵前。  
汉王欲助人间乐，从遣新声坠九天。  
  
卷333_118  【临水看花】杨巨源  
一树红花映绿波，晴明骑马好经过。  
今朝几许风吹落，闻道萧郎最惜多。  
  
卷333_119  【观妓人入道二首】杨巨源  
荀令歌钟北里亭，翠娥红粉敞云屏。  
舞衣施尽馀香在，今日花前学诵经。  
碧玉芳年事冠军，清歌空得隔花闻。  
春来削发芙蓉寺，蝉鬓临风堕绿云。  
  
卷333_120  【方城驿逢孟侍御】杨巨源  
走马温汤直隼飞，相逢矍铄理征衣。  
军中得力儿男事，入驿从容见落晖。  
  
卷333_121  【题清凉寺】杨巨源  
凭槛霏微松树烟，陶潜曾用道林钱。  
一声寒磬空心晓，花雨知从第几天。  
  
卷333_122  【酬令狐舍人】杨巨源  
晓禁苍苍换直还，暂低鸾翼向人间。  
亦知受业公门事，数仞丘墙不见山。  
  
卷333_123  【和令狐郎中】杨巨源  
题诗一代占清机，秉笔三年直紫微。  
自禀道情龆龀异，不同蘧玉学知非。  
  
卷333_124  【美人春怨】杨巨源  
妾家巫峡阳，罗幌寝兰堂。晓日临窗久，春风引梦长。  
落钗仍挂鬓，微汗欲销黄。纵便朦胧觉，魂犹逐楚王。  
  
卷333_125  【艳女词】杨巨源  
露井桃花发，双双燕并飞。美人姿态里，春色上罗衣。  
自爱频开镜，时羞欲掩扉。心知行路客，遥惹五香归。  
  
卷333_126  【名姝咏】杨巨源  
阿娇年未多，体弱性能和。怕重愁拈镜，怜轻喜曳罗。  
临津双洛浦，对月两嫦娥。独有荆王殿，时时暮雨过。  
  
卷333_127  【送太和公主和蕃】杨巨源  
北路古来难，年光独认寒。朔云侵鬓起，边月向眉残。  
芦井寻沙到，花门度碛看。薰风一万里，来处是长安。  
  
卷333_128  【秋日韦少府厅池上咏石】杨巨源  
主人得幽石，日觉公堂清。一片池上色，孤峰云外情。  
旧溪红藓在，秋水绿痕生。何必澄湖彻，移来有令名。  
  
卷333_129  【失题】杨巨源  
何事慰朝夕，不逾诗酒情。山河空道路，蕃汉共刀兵。  
礼乐新朝市，园林旧弟兄。向风一点泪，塞晚暮江平。  
  
卷333_130  【春日题龙门香山寺】杨巨源  
众香天上梵王宫，钟磬寥寥半碧空。清景乍开松岭月，  
乱流长响石楼风。山河杳映春云外，城阙参差晓树中。  
欲尽出寻那可得，三千世界本无穷。  
  
卷333_131  【寄申州卢拱使君】杨巨源  
领郡仍闻总虎貔，致身还是见男儿。小船隔水催桃叶。  
大鼓当风舞柘枝。酒坐微酣诸客倒，球场慢拨几人随。  
从来乐事憎诗苦，莫放窗中远岫知。  
  
卷333_132  【郊居秋日酬奚赞府见寄】杨巨源  
繁菊照深居，芳香春不如。闻寻周处士，知伴庾尚书。  
日晚汀洲旷，天晴草木疏。闲言挥麈柄，清步掩蜗庐。  
野老能亲牧，高人念远渔。幽丛临古岸，轻叶度寒渠。  
暮色无狂蝶，秋华有嫩蔬。若为酬郢曲，从此愧璠玙。  
  
卷333_133  【圣恩洗雪镇州寄献裴相公】杨巨源  
天借春光洗绿林，战尘收尽见花阴。好生本是君王德，  
忍死何妨壮士心。曾贺截云翻栅远，仍闻劚冻下营深。  
井陉昨日双旗入，萧相无言泪湿襟。  
  
卷333_134  【贺田仆射子弟荣拜金吾】杨巨源  
五侯恩泽不同年，叔侄朱门rV槊连。凤沼九重相喜气，  
雁行一半入祥烟。街衢烛影侵寒月，文武珂声叠晓天。  
为数麒麟高阁上，谁家父子勒燕然。  
  
卷333_135  【和裴舍人观田尚书出猎】杨巨源  
圣代司空比玉清，雄藩观猎见皇情。云禽已觉高无益，  
霜兔应知狡不成。飞鞚拥尘寒草尽，弯弓开月朔风生。  
今朝始贺将军贵，紫禁诗人看旆旌。  
  
卷333_136  【送李舍人归兰陵里】杨巨源  
清词举世皆藏箧，美酒当山为满樽。三亩嫩蔬临绮陌，  
四行高树拥朱门。家贫境胜心无累，名重官闲口不论。  
惟有道情常自足，启期天地易知恩。  
  
卷333_137  【同太常尉迟博士阙下待漏】杨巨源  
沈沈延阁抱丹墀，松色苔花颢露滋。爽气晓来青玉甃，  
薰风宿在翠花旗。方瞻御陌三条广，犹觉仙门一刻迟。  
此地含香从白首，冯唐何事怨明时。  
  
卷333_138  【见薛侍御戴不损裹帽子因赠】杨巨源  
潘郎对青镜，乌帽似新裁。晓露鸦初洗，春荷叶半开。  
堪将护巾栉，不独隔尘埃。已见笼蝉翼，无因映鹿胎。  
何人呈巧思，好手自西来。有意怜衰丑，烦君致一枚。  
  
卷333_139  【胡二十拜户部兼判度支】杨巨源  
清机果被公材挠，雄拜知承圣主恩。庙略已调天府实，  
国征方觉地官尊。徒言玉节将分阃，定是沙堤欲到门。  
为爱山前新卜第，不妨风月事琴樽。  
  
卷333_140  【元日呈李逢吉舍人】杨巨源  
华夷文物贺新年，霜仗遥排凤阙前。一片彩霞迎曙日，  
万条红烛动春天。称觞山色和元气，端冕炉香叠瑞烟。  
共说正初当圣泽，试过西掖问群贤。  
  
卷333_141  【和杜中丞西禅院看花】杨巨源  
一林堆锦映千灯，照眼牵情欲不胜。倚晴明娇自足，  
解将颜色醉相仍。好风轻引香烟入，甘露才和粉艳凝。  
深处最怜莺蹂践，懒时先被蝶侵凌。对持真境应无取，  
分付空门又未能。迎日似翻红烧断，临流疑映绮霞层。  
幽含晚态怜丹桂，盛续春光识紫藤。每到花枝独惆怅，  
山东惟有杜中丞。  
  
卷333_142  【句】杨巨源  
三刀梦益州，一箭取辽城。（以下见《纪事》）。  
伊陟无闻祖，韦贤不到孙。  

## 全唐诗(中)　卷三百三十四

卷334_1  【夏至日衡阳郡斋书怀】令狐楚  
一来江城守，七见江月圆。齿发将六十，乡关越三千。  
褰帷罕游观，闭閤多沉眠。新节还复至，故交尽相捐。  
何时羾阊阖，上诉高高天。  
  
卷334_2  【八月十七日夜书怀】令狐楚  
三五既不留，二八又还过。金蟾著未出，玉树悲稍破。  
谁向西园游，空归北堂卧。佳期信难得，永夕无可奈。  
抚枕独高歌，烦君为予和。  
  
卷334_3  【九日言怀】令狐楚  
二九即重阳，天清野菊黄。近来逢此日，多是在他乡。  
晚色霞千片，秋声雁一行。不能高处望，恐断老人肠。  
  
卷334_4  【和寄窦七中丞】令狐楚  
仙吏秦峨别，新诗鄂渚来。才推今北斗，职赋旧三台。  
雕镂心偏许，缄封手自开。何年相赠答，却得到中台。  
  
卷334_5  【立秋日悲怀】令狐楚  
清晓上高台，秋风今日来。又添新节恨，犹抱故年哀。  
泪岂挥能尽，泉终闭不开。更伤春月过，私服示无缞。  
  
卷334_6  【秋怀寄钱侍郎】令狐楚  
晚岁俱为郡，新秋各异乡。燕鸿一声叫，郢树尽青苍。  
山露侵衣润，江风卷簟凉。相思如汉水，日夜向浔阳。  
  
卷334_7  【立秋日】令狐楚  
平日本多恨，新秋偏易悲。燕词如惜别，柳意已呈衰。  
事国终无补，还家未有期。心中旧气味，苦校去年时。  
  
卷334_8  【赠毛仙翁】令狐楚  
宣州浑是上清宫，客有真人貌似童。绀发垂缨光髧髧，  
细髯缘颔绿茸茸。壶中药物梯霞诀，肘后方书缩地功。  
既许焚香为弟子，愿教年纪共椿同。  
  
卷334_9  【游义兴寺寄上李逢吉相公】令狐楚  
柳营无事诣莲宫，步步犹疑是梦中。劳役徒为万夫长，  
闲游曾与二人同。凤鸾飞去仙巢在，龙象潜来讲席空。  
松下花飞频伫立，一心千里忆梁公。  
  
卷334_10  【游晋祠上李逢吉相公】令狐楚  
不立晋祠三十年，白头重到一凄然。泉声自昔锵寒玉，  
草色虽秋耀翠钿。少壮同游宁有数，尊荣再会便无缘。  
相思临水下双泪，寄入并汾向洛川。  
  
卷334_11  【节度宣武酬乐天梦得】令狐楚  
蓬莱仙监客曹郎，曾枉高车客大梁。见拥旌旄治军旅，  
知亲笔砚事文章。愁看柳色悬离恨，忆递花枝助酒狂。  
洛下相逢肯相寄，南金璀错玉凄凉。  
  
卷334_12  【奉和严司空重阳日同崔常侍崔郎及诸公登龙山落帽台佳宴】令狐楚  
谢公秋思渺天涯，蜡屐登高为菊花。贵重近臣光绮席，  
笑怜从事落乌纱。萸房暗绽红珠朵，茗碗寒供白露芽。  
咏碎龙山归出号，马奔流电妓奔车。  
  
卷334_13  【立春后言怀招汴州李匡衙推】令狐楚  
闲斋夜击唾壶歌，试望夷门奈远何。每听塞笳离梦断，  
时窥清鉴旅愁多。初惊宵漏丁丁促，已觉春风习习和。  
海内故人君最老，花开鞭马更相过。  
  
卷334_14  【奉和仆射相公酬忠武李相公见寄之作】令狐楚  
丽藻飞来自相庭，五文相错八音清。初瞻绮色连霞色，  
又听金声继玉声。才出山西文与武，欢从塞北弟兼兄。  
白头老尹三川上，双和阳春喜复惊。  
  
卷334_15  【郡斋左偏栽竹百馀竿炎凉已周青翠不改而为墙垣…之趣】令狐楚  
斋居栽竹北窗边，素壁新开映碧鲜。青蔼近当行药处，  
绿阴深到卧帷前。风惊晓叶如闻雨，月过春枝似带烟。  
老子忆山心暂缓，退公闲坐对婵娟。  
  
卷334_16  【省中直夜对雪寄李师素侍郎】令狐楚  
密雪纷初降，重城杳未开。杂花飞烂漫，连蝶舞徘徊。  
洒散千株叶，销凝九陌埃。素华凝粉署，清气绕霜台。  
明觉侵窗积，寒知度塞来。谢家争拟絮，越岭误惊梅。  
暗魄微茫照，严飙次第催。稍封黄竹亚，先集紫兰摧。  
孙室临书幌，梁园泛酒杯。静怀琼树倚，醉忆玉山颓。  
翠陌饥乌噪，苍云远雁哀。此时方夜直，想望意悠哉。  
  
卷334_17  【南宫夜直宿见李给事封题其所下制敕知奏直…以诗寄】令狐楚  
番直同遥夜，严扃限几重。青编书白雀，黄纸降苍龙。  
北极丝纶句，东垣翰墨踪。尚垂玄露点，犹湿紫泥封。  
炫眼凝仙烛，驰心袅禁钟。定应形梦寐，暂似接音容。  
玉树春枝动，金樽腊酿醲。在朝君最旧，休浣许过从。  
  
卷334_18  【将赴洛下，旅次汉南，献上相公二十兄言怀八韵】令狐楚  
台室名曾继，旌门节暂过。欢情老去少，苦事别离多。  
便为开樽俎，应怜出网罗。百忧今已失，一醉孰知他。  
帝德千年日，君恩万里波。许随黄绮辈，闲唱紫芝歌。  
龙衮期重补，梅羹伫再和。嵩丘来携手，君子意如何。  
  
卷334_19  【青云干吕】令狐楚  
郁郁复纷纷，青霄干吕云。色令天下见，候向管中分。  
远覆无人境，遥彰有德君。瑞容惊不散，冥感信稀闻。  
湛露羞依草，南风耻带薰。恭惟汉武帝，馀烈尚氛氲。  
  
卷334_20  【圣明乐】令狐楚  
海浪恬月徼，边尘静异山。从今万里外，不复锁萧关。  
  
卷334_21  【春闺思】令狐楚  
戴胜飞晴野，凌澌下浊河。春风楼上望，谁见泪痕多。  
  
卷334_22  【宫中乐五首】令狐楚  
楚塞金陵靖，巴山玉垒空。万方无一事，端拱大明宫。  
雪霁长杨苑，冰开太液池。宫中行乐日，天下盛明时。  
柳色烟相似，梨花雪不如。春风真有意，一一丽皇居。  
月上宫花静，烟含苑树深。银台门已闭，仙漏夜沉沉。  
九重青琐闼，百尺碧云楼。明月秋风起，珠帘上玉钩。  
  
卷334_23  【春游曲三首】令狐楚  
晓游临碧殿，日上望春亭。芳树罗仙仗，晴山展翠屏。  
一夜好风吹，新花一万枝。风前调玉管，花下簇金羁。  
阊阖春风起，蓬莱雪水消。相将折杨柳，争取最长条。  
  
卷334_24  【远别离二首】令狐楚  
杨柳黄金穗，梧桐碧玉枝。春来消息断，早晚是归期。  
玳织鸳鸯履，金装翡翠篸。畏人相问著，不拟到城南。  
  
卷334_25  【闺人赠远二首】令狐楚  
君行登陇上，妾梦在闺中。玉箸千行落，银床一半空。  
绮席春眠觉，纱窗晓望迷。朦胧残梦里，犹自在辽西。  
  
卷334_26  【从军词五首】令狐楚  
荒鸡隔水啼，汗马逐风嘶。终日随征旆，何时罢鼓鼙。  
孤心眠夜雪，满眼是秋沙。万里犹防塞，三年不见家。  
却望冰河阔，前登雪岭高。征人几多在，又拟战临洮。  
胡风千里惊，汉月五更明。纵有还家梦，犹闻出塞声。  
暮雪连青海，阴霞覆白山。可怜班定远，生入玉门关。  
  
卷334_27  【思君恩】令狐楚  
小苑莺歌歇，长门蝶舞多。眼看春又去，翠辇不经过。  
  
卷334_28  【王昭君】令狐楚  
锦车天外去，毳幕雪中开。魏阙苍龙远，萧关赤雁哀。  
  
卷334_29  【发潭州寄李宁常侍】令狐楚  
君今侍紫垣，我已堕青天。委废从兹日，旋归在几年。  
心为西靡树，眼是北流泉。更过长沙去，江风满驿船。  
  
卷334_30  【李相薨后题断金集（一作裴夷直诗）】令狐楚  
一览断金集，载悲埋玉人。牙弦千古绝，珠泪万行新。  
  
卷334_31  【年少行四首】令狐楚  
少小边州惯放狂，骣骑蕃马射黄羊。  
如今年老无筋力，犹倚营门数雁行。  
家本清河住五城，须凭弓箭得功名。  
等闲飞鞚秋原上，独向寒云试射声。  
弓背霞明剑照霜，秋风走马出咸阳。  
未收天子河湟地，不拟回头望故乡。  
霜满中庭月满楼，金樽玉柱对清秋。  
当年称意须行乐，不到天明不肯休。  
  
卷334_32  【塞下曲二首】令狐楚  
雪满衣裳冰满须，晓随飞将伐单于。  
平生意气今何在，把得家书泪似珠。  
边草萧条塞雁飞，征人南望泪沾衣。  
黄尘满面长须战，白发生头未得归。  
  
卷334_33  【游春词】令狐楚  
高楼晓见一花开，便觉春光四面来。  
暖日晴云知次第，东风不用更相催。  
  
卷334_34  【汉苑行】令狐楚  
云霞五采浮天阙，梅柳千般夹御沟。  
不上黄花南北望，岂知春色满神州。  
  
卷334_35  【中元日赠张尊师】令狐楚  
偶来人世值中元，不献玄都永日闲。  
寂寂焚香在仙观，知师遥礼玉京山。  
  
卷334_36  【赴东都别牡丹】令狐楚  
十年不见小庭花，紫萼临开又别家。  
上马出门回首望，何时更得到京华。  
  
卷334_37  【寄礼部刘郎中】令狐楚  
一别三年在上京，仙垣终日选群英。  
除书每下皆先看，唯有刘郎无姓名。  
  
卷334_38  【坐中闻思帝乡有感】令狐楚  
年年不见帝乡春，白日寻思夜梦频。  
上酒忽闻吹此曲，坐中惆怅更何人。  
  
卷334_39  【春思寄梦得乐天】令狐楚  
花满中庭酒满樽，平明独坐到黄昏。  
春来诗思偏何处，飞过函关入鼎门。  
  
卷334_40  【皇城中花园讥刘白赏春不及】令狐楚  
五凤楼西花一园，低枝小树尽芳繁。  
洛阳才子何曾爱，下马贪趋广运门。  
  
卷334_41  【相思河】令狐楚  
谁把相思号此河，塞垣车马往来多。  
只应自古征人泪，洒向空洲作碧波。  
  
卷334_42  【三月晦日会李员外座中频以老大不醉见讥因有此赠】令狐楚  
三月唯残一日春，玉山倾倒白鸥驯。  
不辞便学山公醉，花下无人作主人。  
  
卷334_43  【赋山】令狐楚  
山。耸峻，回环。沧海上，白云间。商老深寻，  
谢公远攀。岩泉滴滴，幽谷鸟关关。树岛西连陇塞，  
猿声南彻荆蛮。世人只向簪裾老，芳草空馀麋鹿闲。  
  
卷334_44  【句】令狐楚  
何日居三署，终年尾百僚。（见《定命录》）。  
移石几回敲废印，开箱何处送新图。（《春明退朝录》）。  
唯应四仲祭，使者暂悲嗟。（《宫人斜》）。  
偶逢蒲家郎，乃是葛仙客。行常乘青竹，饥即煮白石。  
腰间嫌大组，心内保尺宅。我愿从之游，深卜炼上液。  
（见《锦绣万花谷》）。  
