---
title: 第21部分
index: true
icon: editor
order: 21
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(中)　卷四百四十三

卷443_1  【初罢中书舍人】白居易  
自惭拙宦叨清贵，还有痴心怕素餐。或望君臣相献替，  
可图妻子免饥寒。性疏岂合承恩久，命薄元知济事难。  
分寸宠光酬未得，不休更拟觅何官。  
  
卷443_2  【宿阳城驿对月（自此后诗赴杭州路中作）】白居易  
亲故寻回驾，妻孥未出关。凤凰池上月，送我过商山。  
  
卷443_3  【商山路有感】白居易  
忆昨征还日，三人归路同。此生都是梦，前事旋成空。  
杓直泉埋玉，虞平烛过风。唯残乐天在，头白向江东。  
  
卷443_4  【重感】白居易  
停骖歇路隅，重感一长吁。扰扰生还死，纷纷荣又枯。  
困支青竹杖，闲捋白髭须。莫叹身衰老，交游半已无。  
  
卷443_5  【逢张十八员外籍】白居易  
旅思正茫茫，相逢此道傍。晓岚林叶暗，秋露草花香。  
白发江城守，青衫水部郎。客亭同宿处，忽似夜归乡。  
  
卷443_6  【赴杭州重宿棣华驿，见杨八旧诗，感题一绝】白居易  
往恨今愁应不殊，题诗梁下又踟蹰。  
羡君犹梦见兄弟，我到天明睡亦无。  
  
卷443_7  【寓言题僧】白居易  
劫风火起烧荒宅，苦海波生荡破船。  
力小无因救焚溺，清凉山下且安禅。  
  
卷443_8  【内乡村路作】白居易  
日下风高野路凉，缓驱疲马暗思乡。  
渭村秋物应如此，枣赤梨红稻穗黄。  
  
卷443_9  【路上寄银匙与阿龟】白居易  
谪宦心都惯，辞乡去不难。缘留龟子住，涕泪一阑干。  
小子须娇养，邹婆为好看。银匙封寄汝，忆我即加餐。  
  
卷443_10  【山泉煎茶有怀】白居易  
坐酌泠泠水，看煎瑟瑟尘。无由持一碗，寄与爱茶人。  
  
卷443_11  【郢州赠别王八使君】白居易  
昔是诗狂客，今为酒病夫。强吟翻怅望，纵醉不欢娱。  
鬓发三分白，交亲一半无。郢城君莫厌，犹校近京都。  
  
卷443_12  【吉祥寺见钱侍郎题名】白居易  
云雨三年别，风波万里行。愁来正萧索，况见古人名。  
  
卷443_13  【重到江州感旧游，题郡楼十一韵】白居易  
掌纶知是忝，剖竹信为荣。才薄官仍重，恩深责尚轻。  
昔征从典午，今出自承明。凤诏休挥翰，渔歌欲濯缨。  
还乘小艛艓，却到古湓城。醉客临江待，禅僧出郭迎。  
青山满眼在，白发半头生。又校三年老，何曾一事成。  
重过萧寺宿，再上庾楼行。云水新秋思，闾阎旧日情。  
郡民犹认得，司马咏诗声。  
  
卷443_14  【赠江州李十使君员外十二韵】白居易  
我本江湖上，悠悠任运身。朝随卖药客，暮伴钓鱼人。  
迹为烧丹隐，家缘嗜酒贫。经过剡溪雪，寻觅武陵春。  
岂有疏狂性，堪为侍从臣。仰头惊凤阙，下口触龙鳞。  
剑佩辞天上，风波向海滨。非贤虚偶圣，无屈敢求伸。  
昔去曾同日，今来即后尘。中年俱白发，左宦各朱轮。  
长短才虽异，荣枯事略均。殷勤李员外，不合不相亲。  
  
卷443_15  【题别遗爱草堂兼呈李十使君（李亦庐山人，常隐白鹿洞）】白居易  
曾住炉峰下，书堂对药台。斩新萝径合，依旧竹窗开。  
砌水亲开决，池荷手自栽。五年方暂至，一宿又须回。  
纵未长归得，犹胜不到来。君家白鹿洞，闻道亦生苔。  
  
卷443_16  【重题（一作重题别遗爱草堂）】白居易  
泉石尚依依，林疏僧亦稀。何年辞水阁，今夜宿云扉。  
谩献长杨赋，虚抛薜荔衣。不能成一事，赢得白头归。  
  
卷443_17  【夜泊旅望】白居易  
少睡多愁客，中宵起望乡。沙明连浦月，帆白满船霜。  
近海江弥阔，迎秋夜更长。烟波三十宿，犹未到钱唐。  
  
卷443_18  【九江北岸遇风雨】白居易  
黄梅县边黄梅雨，白头浪里白头翁。九江阔处不见岸，  
五月尽时多恶风。间稳路应无限，何事抛身在此中。  
  
卷443_19  【舟中晚起】白居易  
日高犹掩水窗眠，枕簟清凉八月天。泊处或依沽酒店，  
宿时多伴钓鱼船。退身江海应无用，忧国朝廷自有贤。  
且向钱唐湖上去，冷吟闲醉二三年。  
  
卷443_20  【秋寒】白居易  
雪鬓年颜老，霜庭景气秋。病看妻检药，寒遣婢梳头。  
身外名何有，人间事且休。澹然方寸内，唯拟学虚舟。  
  
卷443_21  【初到郡斋寄钱湖州李苏州（聊取二郡一哂故有落句之戏）】白居易  
俱来沧海郡，半作白头翁。谩道风烟接，何曾笑语同。  
吏稀秋税毕，客散晚庭空。霁后当楼月，潮来满座风。  
霅溪殊冷僻，茂苑太繁雄。唯此钱唐郡，闲忙恰得中。  
  
卷443_22  【对酒自勉】白居易  
五十江城守，停杯一自思。头仍未尽白，官亦不全卑。  
荣宠寻过分，欢娱已校迟。肺伤虽怕酒，心健尚夸诗。  
夜舞吴娘袖，春歌蛮子词。犹堪三五岁，相伴醉花时。  
  
卷443_23  【郡楼夜宴留客】白居易  
北客劳相访，东楼为一开。褰帘待月出，把火看潮来。  
艳听竹枝曲，香传莲子杯。寒天殊未晓，归骑且迟回。  
  
卷443_24  【醉题候仙亭】白居易  
蹇步垂朱绶，华缨映白须。何因驻衰老，只有且欢娱。  
酒兴还应在，诗情可便无。登山与临水，犹未要人扶。  
  
卷443_25  【东院】白居易  
松下轩廊竹下房，暖檐晴日满绳床。净名居士经三卷，  
荣启先生琴一张。老去齿衰嫌橘醋，病来肺渴觉茶香。  
有时闲酌无人伴，独自腾腾入醉乡。  
  
卷443_26  【虚白堂】白居易  
虚白堂前衙退后，更无一事到中心。  
移床就日檐间卧，卧咏闲诗侧枕琴。  
  
卷443_27  【闲夜咏怀，因招周协律，刘、薛二秀才】白居易  
世名检束为朝士，心性疏慵是野夫。高置寒灯如客店，  
深藏夜火似僧炉。香浓酒熟能尝否，冷淡诗成肯和无。  
若厌雅吟须俗饮，妓筵勉力为君铺。  
  
卷443_28  【晚兴】白居易  
极浦收残雨，高城驻落晖。山明虹半出，松暗鹤双归。  
将吏随衙散，文书入务稀。闲吟倚新竹，筠粉污朱衣。  
  
卷443_29  【衰病】白居易  
老与病相仍，华簪发不胜。行多朝散药，睡少夜停灯。  
禄食分供鹤，朝衣减施僧。性多移不得，郡政谩如绳。  
  
卷443_30  【病中对病鹤】白居易  
同病病夫怜病鹤，精神不损翅翎伤。未堪再举摩霄汉，  
只合相随觅稻粱。但作悲吟和嘹唳，难将俗貌对昂藏。  
唯应一事宜为伴，我发君毛俱似霜。  
  
卷443_31  【夜归】白居易  
半醉闲行湖岸东，马鞭敲镫辔珑璁。万株松树青山上，  
十里沙堤明月中。楼角渐移当路影，潮头欲过满江风。  
归来未放笙歌散，画戟门开蜡烛红。  
  
卷443_32  【腊后岁前遇景咏意】白居易  
海梅半白柳微黄，冻水初融日欲长。度腊都无苦霜霰，  
迎春先有好风光。郡中起晚听衙鼓，城上行慵倚女墙。  
公事渐闲身且健，使君殊未厌馀杭。  
  
卷443_33  【白发】白居易  
雪发随梳落，霜毛绕鬓垂。加添老气味，改变旧容仪。  
不肯长如漆，无过总作丝。最憎明镜里，黑白半头时。  
  
卷443_34  【钱湖州以箬下酒李苏州以…酒相次寄到无因同饮聊咏所怀】白居易  
劳将箬下忘忧物，寄与江城爱酒翁。铛脚三州何处会，  
瓮头一醆几时同。倾如竹叶盈樽绿，饮作桃花上面红。  
莫怪殷勤醉相忆，曾陪西省与南宫。  
  
卷443_35  【花楼望雪命宴赋诗】白居易  
连天际海白皑皑，好上高楼望一回。何处更能分道路，  
此时兼不认池台。万重云树山头翠，百尺花楼江畔开。  
素壁联题分韵句，红炉巡饮暖寒杯。冰铺湖水银为面，  
风卷汀沙玉作堆。绊惹舞人春艳曳，句留醉客夜裴回。  
输将虚白堂前鹤，失却樟亭驿后梅。别有故情偏忆得，  
曾经穷苦照书来。  
  
卷443_36  【晚岁】白居易  
壮岁忽已去，浮荣何足论。身为百口长，官是一州尊。  
不觉白双鬓，徒言朱两轓。病难施郡政，老未答君恩。  
岁暮别兄弟，年衰无子孙。惹愁谙世网，治苦赖空门。  
揽带知腰瘦，看灯觉眼昏。不缘衣食系，寻合返丘园。  
  
卷443_37  【宿竹阁】白居易  
晚坐松檐下，宵眠竹阁间。清虚当服药，幽独抵归山。  
巧未能胜拙，忙应不及闲。无劳别修道，即此是玄关。  
  
卷443_38  【岁暮枉衢州张使君书并诗，因以长句报之】白居易  
西州彼此意何如，官职蹉跎岁欲除。浮石潭边停五马，  
望涛楼上得双鱼。万言旧手才难敌，五字新题思有馀。  
贫薄诗家无好物，反投桃李报琼琚。  
  
卷443_39  【和薛秀才寻梅花同饮见赠】白居易  
忽惊林下发寒梅，便试花前饮冷杯。白马走迎诗客去，  
红筵铺待舞人来。歌声怨处微微落，酒气熏时旋旋开。  
若到岁寒无雨雪，犹应醉得两三回。  
  
卷443_40  【与诸客空腹饮】白居易  
隔宿书招客，平明饮暖寒。麹神寅日合，酒圣卯时欢。  
促膝才飞白，酡颜已渥丹。碧筹攒米碗，红袖拂骰盘。  
醉后歌尤异，狂来舞不难。抛杯语同坐，莫作老人看。  
  
卷443_41  【小岁日对酒吟钱湖州所寄诗】白居易  
独酌无多兴，闲吟有所思。一杯新岁酒，两句故人诗。  
杨柳初黄日，髭须半白时。蹉跎春气味，彼此老心知。  
  
卷443_42  【钱唐湖春行】白居易  
孤山寺北贾亭西，水面初平云脚低。几处早莺争暖树，  
谁家新燕啄春泥。乱花渐欲迷人眼，浅草才能没马蹄。  
最爱湖东行不足，绿杨阴里白沙堤。  
  
卷443_43  【题灵隐寺红辛夷花，戏酬光上人】白居易  
紫粉笔含尖火焰，红胭脂染小莲花。  
芳情乡思知多少，恼得山僧悔出家。  
  
卷443_44  【重向火】白居易  
火销灰复死，疏弃已经旬。岂是人情薄，其如天气春。  
风寒忽再起，手冷重相亲。却就红炉坐，心如逢故人。  
  
卷443_45  【候仙亭同诸客醉作】白居易  
谢安山下空携妓，柳恽洲边只赋诗。  
争及湖亭今日会，嘲花咏水赠蛾眉。  
  
卷443_46  【城上】白居易  
城上冬冬鼓，朝衙复晚衙。为君慵不出，落尽绕城花。  
  
卷443_47  【早行林下】白居易  
披衣未冠栉，晨起入前林。宿露残花气，朝光新叶阴。  
傍松人迹少，隔竹鸟声深。闲倚小桥立，倾头时一吟。  
  
卷443_48  【送李校书趁寒食归义兴山居】白居易  
大见腾腾诗酒客，不忧生计似君稀。  
到舍将何作寒食，满船唯载树阴归。  
  
卷443_49  【题孤山寺山石榴花示诸僧众】白居易  
山榴花似结红巾，容艳新妍占断春。色相故关行道地，  
香尘拟触坐禅人。瞿昙弟子君知否，恐是天魔女化身。  
  
卷443_50  【独行】白居易  
暗诵黄庭经在口，闲携青竹杖随身。  
晚花新笋堪为伴，独入林行不要人。  
  
卷443_51  【二月五日花下作】白居易  
二月五日花如雪，五十二人头似霜。闻有酒时须笑乐，  
不关身事莫思量。羲和趁日沉西海，鬼伯驱人葬北邙。  
只有且来花下醉，从人笑道老颠狂。  
  
卷443_52  【戏题木兰花】白居易  
紫房日照胭脂拆，素艳风吹腻粉开。  
怪得独饶脂粉态，木兰曾作女郎来。  
  
卷443_53  【清明日观妓舞听客诗】白居易  
看舞颜如玉，听诗韵似金。绮罗从许笑，弦管不妨吟。  
可惜春风老，无嫌酒醆深。辞花送寒食，并在此时心。  
  
卷443_54  【西湖晚归，回望孤山寺，赠诸客】白居易  
柳湖松岛莲花寺，晚动归桡出道场。卢橘子低山雨重，  
棕榈叶战水风凉。烟波澹荡摇空碧，楼殿参差倚夕阳。  
到岸请君回首望，蓬莱宫在海中央。  
  
卷443_55  【湖中自照】白居易  
重重照影看容鬓，不见朱颜见白丝。  
失却少年无处觅，泥他湖水欲何为。  
  
卷443_56  【赠苏炼师】白居易  
两鬓苍然心浩然，松窗深处药炉前。携将道士通宵语，  
忘却花时尽日眠。明镜懒开长在匣，素琴欲弄半无弦。  
犹嫌庄子多词句，只读逍遥六七篇。  
  
卷443_57  【杭州春望】白居易  
望海楼明照曙霞，护江堤白蹋晴沙。涛声夜入伍员庙，  
柳色春藏苏小家。红袖织绫夸柿蒂，青旗沽酒趁梨花。  
谁开湖寺西南路，草绿裙腰一道斜。  
  
卷443_58  【饮散夜归赠诸客】白居易  
鞍马夜纷纷，香街起暗尘。回鞭招饮妓，分火送归人。  
风月应堪惜，杯觞莫厌频。明朝三月尽，忍不送残春。  
  
卷443_59  【湖亭晚归】白居易  
尽日湖亭卧，心闲事亦稀。起因残醉醒，坐待晚凉归。  
松雨飘藤帽，江风透葛衣。柳堤行不厌，沙软絮霏霏。  
  
卷443_60  【东楼南望八韵】白居易  
不厌东南望，江楼对海门。风涛生有信，天水合无痕。  
鹢带云帆动，鸥和雪浪翻。鱼盐聚为市，烟火起成村。  
日脚金波碎，峰头钿点繁。送秋千里雁，报暝一声猿。  
已豁烦襟闷，仍开病眼昏。郡中登眺处，无胜此东轩。  
  
卷443_61  【醉中酬殷协律】白居易  
泗水亭边一分散，浙江楼上重游陪。挥鞭二十年前别，  
命驾三千里外来。醉袖放狂相向舞，愁眉和笑一时开。  
留君夜住非无分，且尽青娥红烛台。  
  
卷443_62  【孤山寺遇雨】白居易  
拂波云色重，洒叶雨声繁。水鹭双飞起，风荷一向翻。  
空濛连北岸，萧飒入东轩。或拟湖中宿，留船在寺门。  
  
卷443_63  【樟亭双樱树】白居易  
南馆西轩两树樱，春条长足夏阴成。  
素华朱实今虽尽，碧叶风来别有情。  
  
卷443_64  【湖上夜饮】白居易  
郭外迎人月，湖边醒酒风。谁留使君饮，红烛在舟中。  
  
卷443_65  【赠沙鸥】白居易  
老逼教垂白，官科遣著绯。形骸虽有累，方寸却无机。  
遇酒多先醉，逢山爱晚归。沙鸥不知我，犹避隼旟飞。  
  
卷443_66  【馀杭形胜】白居易  
馀杭形胜四方无，州傍青山县枕湖。绕郭荷花三十里，  
拂城松树一千株。梦儿亭古传名谢，教妓楼新道姓苏。  
独有使君年太老，风光不称白髭须。  
  
卷443_67  【江楼夕望招客】白居易  
海天东望夕茫茫，山势川形阔复长。灯火万家城四畔，  
星河一道水中央。风吹古木晴天雨，月照平沙夏夜霜。  
能就江楼销暑否，比君茅舍较清凉。  
  
卷443_68  【新秋病起】白居易  
一叶落梧桐，年光半又空。秋多上阶日，凉足入怀风。  
病瘦形如鹤，愁焦鬓似蓬。损心诗思里，伐性酒狂中。  
华盖何曾惜，金丹不致功。犹须自惭愧，得作白头翁。  
  
卷443_69  【木芙蓉花下招客饮】白居易  
晚凉思饮两三杯，召得江头酒客来。  
莫怕秋无伴醉物，水莲花尽木莲开。  
  
卷443_70  【悲歌】白居易  
白头新洗镜新磨，老逼身来不奈何。耳里频闻故人死，  
眼前唯觉少年多。塞鸿遇暖犹回翅，江水因潮亦反波。  
独有衰颜留不得，醉来无计但悲歌。  
  
卷443_71  【江楼晚眺，景物鲜奇，吟玩成篇，寄水部张员外】白居易  
澹烟疏雨间斜阳，江色鲜明海气凉。蜃散云收破楼阁，  
虹残水照断桥梁。风翻白浪花千片，雁点青天字一行。  
好著丹青图画取，题诗寄与水曹郎。  
  
卷443_72  【夜招周协律，兼答所赠】白居易  
满眼虽多客，开眉复向谁。少年非我伴，秋夜与君期。  
落魄俱耽酒，殷勤共爱诗。相怜别有意，彼此老无儿。  
  
卷443_73  【重酬周判官】白居易  
秋爱冷吟春爱醉，诗家眷属酒家仙。  
若教早被浮名系，可得闲游三十年。  
  
卷443_74  【饮后夜醒】白居易  
黄昏饮散归来卧，夜半人扶强起行。枕上酒容和睡醒，  
楼前海月伴潮生。将归梁燕还重宿，欲灭窗灯却复明。  
直至晓来犹妄想，耳中如有管弦声。  
  
卷443_75  【代卖薪女赠诸妓】白居易  
乱蓬为鬓布为巾，晓蹋寒山自负薪。  
一种钱唐江畔女，著红骑马是何人。  
  
卷443_76  【奉和李大夫题新诗二首各六韵　因严亭】白居易  
箕颍人穷独，蓬壶路阻难。何如兼吏隐，复得事跻攀。  
岩树罗阶下，江云贮栋间。似移天目石，疑入武丘山。  
清景徒堪赏，皇恩肯放闲。遥知兴未足，即被诏征还。  
  
卷443_77  【奉和李大夫题新诗二首各六韵　忘筌亭】白居易  
翠巘公门对，朱轩野径连。只开新户牖，不改旧风烟。  
虚室闲生白，高情澹入玄。酒容同座劝，诗借属城传。  
自笑沧江畔，遥思绛帐前。亭台随处有，争敢比忘筌。  
  
卷443_78  【予以长庆二年冬十月到杭州明年秋九月始与范…遂留绝句】白居易  
云水埋藏恩德洞，簪裾束缚使君身。  
暂来不宿归州去，应被山呼作俗人。  
  
卷443_79  【早冬】白居易  
十月江南天气好，可怜冬景似春华。霜轻未杀萋萋草，  
日暖初干漠漠沙。老柘叶黄如嫩树，寒樱枝白是狂花。  
此时却羡闲人醉，五马无由入酒家。  
  
卷443_80  【岁假内命酒赠周判官、萧协律】白居易  
共知欲老流年急，且喜新正假日频。闻健此时相劝醉，  
偷闲何处共寻春。脚随周叟行犹疾，头比萧翁白未匀。  
岁酒先拈辞不得，被君推作少年人。  
  
卷443_81  【与诸客携酒寻去年梅花有感】白居易  
马上同携今日杯，湖边共觅去春梅。年年只是人空老，  
处处何曾花不开。诗思又牵吟咏发，酒酣闲唤管弦来。  
樽前百事皆依旧，点检惟无薛秀才。  
  
卷443_82  【醉送李协律赴湖南辟命，因寄沈八中丞】白居易  
富阳山底樟亭畔，立马停舟飞酒盂。曾共中丞情缱绻，  
暂留协律语踟蹰。紫微星北承恩去，青草湖南称意无。  
不羡君官羡君幕，幕中收得阮元瑜。  
  
卷443_83  【内道场永讙上人就郡见访善说维摩经临别请诗因以此赠】白居易  
五夏登坛内殿师，水为心地玉为仪。正传金粟如来偈，  
何用钱唐太守诗。苦海出来应有路，灵山别后可无期。  
他生莫忘今朝会，虚白亭中法乐时。  
  
卷443_84  【见李苏州示男阿武诗，自感成咏】白居易  
遥羡青云里，祥鸾正引雏。自怜沧海伴，老蚌不生珠。  
  
卷443_85  【正月十五日夜月】白居易  
岁熟人心乐，朝游复夜游。春风来海上，明月在江头。  
灯火家家市，笙歌处处楼。无妨思帝里，不合厌杭州。  
  
卷443_86  【题州北路傍老柳树】白居易  
皮枯缘受风霜久，条短为应攀折频。但见半衰当此路，  
不知初种是何人。雪花零碎逐年减，烟叶稀疏随分新。  
莫道老株芳意少，逢春犹胜不逢春。  
  
卷443_87  【题清头陀】白居易  
头陀独宿寺西峰，百尺禅庵半夜钟。  
烟月苍苍风瑟瑟，更无杂树对山松。  
  
卷443_88  【自叹二首】白居易  
形羸自觉朝餐减，睡少偏知夜漏长。  
实事渐消虚事在，银鱼金带绕腰光。  
二毛晓落梳头懒，两眼春昏点药频。  
唯有闲行犹得在，心情未到不如人。  
  
卷443_89  【湖上醉中代诸妓寄严郎中】白居易  
笙歌杯酒正欢娱，忽忆仙郎望帝都。借问连宵直南省，  
何如尽日醉西湖。蛾眉别久心知否，鸡舌含多口厌无。  
还有些些惆怅事，春来山路见蘼芜。  
  
卷443_90  【自咏】白居易  
闷发每吟诗引兴，兴来兼酌酒开颜。欲逢假日先招客，  
正对衙时亦望山。句检簿书多卤莽，堤防官吏少机关。  
谁能头白劳心力，人道无才也是闲。  
  
卷443_91  【晚兴】白居易  
草浅马翩翩，新晴薄暮天。柳条春拂面，衫袖醉垂鞭。  
立语花堤上，行吟水寺前。等闲消一日，不觉过三年。  
  
卷443_92  【早兴】白居易  
晨光出照屋梁明，初打开门鼓一声。犬上阶眠知地湿，  
鸟临窗语报天晴。半销宿酒头仍重，新脱冬衣体乍轻。  
睡觉心空思想尽，近来乡梦不多成。  
  
卷443_93  【竹楼宿】白居易  
小书楼下千竿竹，深火炉前一醆灯。  
此处与谁相伴宿，烧丹道士坐禅僧。  
  
卷443_94  【湖上招客送春泛舟】白居易  
欲送残春招酒伴，客中谁最有风情。两瓶箬下新开得，  
一曲霓裳初教成。排比管弦行翠袖，指麾船舫点红旌。  
慢牵好向湖心去，恰似菱花镜上行。  
  
卷443_95  【戏醉客】白居易  
莫言鲁国书生懦，莫把杭州刺史欺。  
醉客请君开眼望，绿杨风下有红旗。  
  
卷443_96  【紫阳花】白居易  
何年植向仙坛上，早晚移栽到梵家。  
虽在人间人不识，与君名作紫阳花。  

## 全唐诗(中)　卷四百四十四

卷444_1  【郡斋旬假始命宴呈座客示郡寮（自此后在苏州作）】白居易  
公门日两衙，公假月三旬。衙用决簿领，旬以会亲宾。  
公多及私少，劳逸常不均。况为剧郡长，安得闲宴频。  
下车已二月，开筵始今晨。初黔军厨突，一拂郡榻尘。  
既备献酬礼，亦具水陆珍。萍醅箬溪醑，水鲙松江鳞。  
侑食乐悬动，佐欢妓席陈。风流吴中客，佳丽江南人。  
歌节点随袂，舞香遗在茵。清奏凝未阕，酡颜气已春。  
众宾勿遽起，群寮且逡巡。无轻一日醉，用犒九日勤。  
微彼九日勤，何以治吾民。微此一日醉，何以乐吾身。  
  
卷444_2  【题西亭】白居易  
朝亦视簿书，暮亦视簿书。簿书视未竟，蟋蟀鸣座隅。  
始觉芳岁晚，复嗟尘务拘。西园景多暇，可以少踌躇。  
池鸟澹容与，桥柳高扶疏。烟蔓袅青薜，水花披白蕖。  
何人造兹亭，华敞绰有馀。四檐轩鸟翅，复屋罗蜘蛛。  
直廊抵曲房，窈窕深且虚。修竹夹左右，清风来徐徐。  
此宜宴佳宾，鼓瑟吹笙竽。荒淫即不可，废旷将何如。  
幸有酒与乐，及时欢且娱。忽其解郡印，他人来此居。  
  
卷444_3  【郡中西园】白居易  
闲园多芳草，春夏香靡靡。深树足佳禽，旦暮鸣不已。  
院门闭松竹，庭径穿兰芷。爱彼池上桥，独来聊徙倚。  
鱼依藻长乐，鸥见人暂起。有时舟随风，尽日莲照水。  
谁知郡府内，景物闲如此。始悟喧静缘，何尝系远迩。  
  
卷444_4  【北亭卧】白居易  
树绿晚阴合，池凉朝气清。莲开有佳色，鹤唳无凡声。  
唯此闲寂境，惬我幽独情。病假十五日，十日卧兹亭。  
明朝吏呼起，还复视黎甿。  
  
卷444_5  【一叶落】白居易  
烦暑郁未退，凉飙潜已起。寒温与盛衰，递相为表里。  
萧萧秋林下，一叶忽先委。勿言微摇落，摇落从此始。  
  
卷444_6  【崔湖州赠红石琴荐焕如锦文，无以答之，以诗酬谢】白居易  
赪锦支绿绮，韵同相感深。千年古涧石，八月秋堂琴。  
引出山水思，助成金玉音。间无可比，比我与君心。  
  
卷444_7  【九日宴集，醉题郡楼，兼呈周、殷二判官】白居易  
前年九日馀杭郡，呼宾命宴虚白堂。去年九日到东洛，  
今年九日来吴乡。两边蓬鬓一时白，三处菊花同色黄。  
一日日知添老病，一年年觉惜重阳。江南九月未摇落，  
柳青蒲绿稻穗香。姑苏台榭倚苍霭，太湖山水含清光。  
可怜假日好天色，公门吏静风景凉。榜舟鞭马取宾客，  
扫楼拂席排壶觞。胡琴铮鏦指拨剌。吴娃美丽眉眼长。  
笙歌一曲思凝绝，金钿再拜光低昂。日脚欲落备灯烛，  
风头渐高加酒浆。觥醆艳翻菡萏叶，舞鬟摆落茱萸房。  
半酣凭槛起四顾，七堰八门六十坊。远近高低寺间出，  
东西南北桥相望。水道脉分棹鳞次，里闾棋布城册方。  
人烟树色无隙罅，十里一片青茫茫。自问有何才与政，  
高厅大馆居中央。铜鱼今乃泽国节，刺史是古吴都王。  
郊无戎马郡无事，门有棨戟腰有章。盛时傥来合惭愧，  
壮岁忽去还感伤。从事醒归应不可，使君醉倒亦何妨。  
请君停杯听我语，此语真实非虚狂。五旬已过不为夭，  
七十为期盖是常。须知菊酒登高会，从此多无二十场。  
  
卷444_8  【同微之赠别郭虚舟炼师五十韵】白居易  
我为江司马，君为荆判司。俱当愁悴日，始识虚舟师。  
师年三十馀，白皙好容仪。专心在铅汞，馀力工琴棋。  
静弹弦数声，闲饮酒一卮。因指尘土下，蜉蝣良可悲。  
不闻姑射上，千岁冰雪肌。不见辽城外，古今冢累累。  
嗟我天地间，有术人莫知。得可逃死籍，不唯走三尸。  
授我参同契，其辞妙且微。六一閟扃鐍，子午守雄雌。  
我读随日悟，心中了无疑。黄芽与紫车，谓其坐致之。  
自负因自叹，人生号男儿。若不佩金印，即合翳玉芝。  
高谢人间世，深结山中期。泥坛方合矩，铸鼎圆中规。  
炉橐一以动，瑞气红辉辉。心独叹拜，中夜偷一窥。  
二物正訢合，厥状何怪奇。绸缪夫妇体，狎猎鱼龙姿。  
简寂馆钟后，紫霄峰晓时。心尘未净洁，火候遂参差。  
万寿觊刀圭，千功失毫厘。先生弹指起，姹女随烟飞。  
始知缘会间，阴骘不可移。药灶今夕罢，诏书明日追。  
追我复追君，次第承恩私。官虽小大殊，同立白玉墀。  
我直紫微闼，手进赏罚词。君侍玉皇座，口含生杀机。  
直躬易媒孽，浮俗我瑕疵。转徙今安在，越峤吴江湄。  
一提支郡印，一建连帅旗。何言四百里，不见如天涯。  
秋风旦夕来，白日西南驰。雪霜各满鬓，朱紫徒为衣。  
师从庐山洞，访旧来于斯。寻君又觅我，风驭纷逶迤。  
帔裾曳黄绢，须发垂青丝。逢人但敛手，问道亦颔颐。  
孤云难久留，十日告将归。款曲话平昔，殷勤勉衰羸。  
后会杳何许，前心日磷缁。俗家无异物，何以充别资。  
素笺一百句，题附元家诗。朱顶鹤一只，与师云间骑。  
云间鹤背上，故情若相思。时时摘一句，唱作步虚辞。  
  
卷444_9  【霓裳羽衣歌（和微之）】白居易  
我昔元和侍宪皇，曾陪内宴宴昭阳。千歌百舞不可数，  
就中最爱霓裳舞。舞时寒食春风天，玉钩栏下香案前。  
案前舞者颜如玉，不著人家俗衣服。虹裳霞帔步摇冠，  
钿璎累累佩珊珊。娉婷似不任罗绮，顾听乐悬行复止。  
磬箫筝笛递相搀，击擫弹吹声逦迤。散序六奏未动衣，  
阳台宿云慵不飞。中序擘騞初入拍，秋竹竿裂春冰拆。  
飘然转旋回雪轻，嫣然纵送游龙惊。小垂手后柳无力，  
斜曳裾时云欲生。烟蛾敛略不胜态，风袖低昂如有情。  
上元点鬟招萼绿，王母挥袂别飞琼。繁音急节十二遍，  
跳珠撼玉何铿铮。翔鸾舞了却收翅，唳鹤曲终长引声。  
当时乍见惊心目，凝视谛听殊未足。一落人间八九年，  
耳冷不曾闻此曲。湓城但听山魈语，巴峡唯闻杜鹃哭。  
移领钱唐第二年，始有心情问丝竹。玲珑箜篌谢好筝，  
陈宠觱栗沈平笙。清弦脆管纤纤手，教得霓裳一曲成。  
虚白亭前湖水畔，前后祗应三度按。便除庶子抛却来，  
闻道如今各星散。今年五月至苏州，朝钟暮角催白头。  
贪看案牍常侵夜，不听笙歌直到秋。秋来无事多闲闷，  
忽忆霓裳无处问。闻君部内多乐徒，问有霓裳舞者无。  
答云七县十万户，无人知有霓裳舞。唯寄长歌与我来，  
题作霓裳羽衣谱。四幅花笺碧间红，霓裳实录在其中。  
千姿万状分明见，恰与昭阳舞者同。眼前仿佛睹形质，  
昔日今朝想如一。疑从魂梦呼召来，似著丹青图写出。  
我爱霓裳君合知，发于歌咏形于诗。君不见我歌云，  
惊破霓裳羽衣曲。又不见我诗云，曲爱霓裳未拍时。  
由来能事皆有主，杨氏创声君造谱。君言此舞难得人，  
须是倾城可怜女。吴妖小玉飞作烟，越艳西施化为土。  
娇花巧笑久寂寥，娃馆苎萝空处所。如君所言诚有是，  
君试从容听我语。若求国色始翻传，但恐人间废此舞。  
妍媸优劣宁相远，大都只在人抬举。李娟张态君莫嫌，  
亦拟随宜且教取。  
  
卷444_10  【小童薛阳陶吹觱栗歌（和浙西李大夫作）】白居易  
剪削干芦插寒竹，九孔漏声五音足。近来吹者谁得名，  
关璀老死李衮生。衮今又老谁其嗣，薛氏乐童年十二。  
指点之下师授声，含嚼之间天与气。润州城高霜月明，  
吟霜思月欲发声。山头江底何悄悄，猿声不喘鱼龙听。  
翕然声作疑管裂，诎然声尽疑刀截。有时婉软无筋骨，  
有时顿挫生棱节。急声圆转促不断，轹轹辚辚似珠贯。  
缓声展引长有条，有条直直如笔描。下声乍坠石沉重，  
高声忽举云飘萧。明旦公堂陈宴席，主人命乐娱宾客。  
碎丝细竹徒纷纷，宫调一声雄出群。众音覙缕不落道，  
有如部伍随将军。嗟尔阳陶方稚齿，下手发声已如此。  
若教头白吹不休，但恐声名压关李。  
  
卷444_11  【啄木曲】白居易  
莫买宝剪刀，虚费千金直。我有心中愁，知君剪不得。  
莫磨解结锥，徒劳人气力。我有肠中结，知君解不得。  
莫染红丝线，徒夸好颜色。我有双泪珠，知君穿不得。  
莫近红炉火，炎气徒相逼。我有两鬓霜，知君销不得。  
刀不能剪心愁，锥不能解肠结。线不能穿泪珠，  
火不能销鬓雪。不如饮此神圣杯，万念千忧一时歇。  
  
卷444_12  【题灵岩寺（寺即吴馆娃宫，鸣屟廊砚池采香径遗迹在焉）】白居易  
娃宫屟廊寻已倾，砚池香径又欲平。二三月时何草绿，  
几百年来空月明。使君虽老颇多思，携觞领妓处处行。  
今愁古恨入丝竹，一曲凉州无限情。直自当时到今日，  
中间歌吹更无声。  
  
卷444_13  【双石】白居易  
苍然两片石，厥状怪且丑。俗用无所堪，时人嫌不取。  
结从胚浑始，得自洞庭口。万古遗水滨，一朝入吾手。  
担舁来郡内，洗刷去泥垢。孔黑烟痕深，罅青苔色厚。  
老蛟蟠作足，古剑插为首。忽疑天上落，不似人间有。  
一可支吾琴，一可贮吾酒。峭绝高数尺，坳泓容一斗。  
五弦倚其左，一杯置其右。洼樽酌未空，玉山颓已久。  
人皆有所好，物各求其偶。渐恐少年场，不容垂白叟。  
回头问双石，能伴老夫否。石虽不能言，许我为三友。  
  
卷444_14  【宿东亭晓兴】白居易  
温温土炉火，耿耿纱笼烛。独抱一张琴，夜入东斋宿。  
窗声度残漏，帘影浮初旭。头痒晓梳多，眼昏春睡足。  
负暄檐宇下，散步池塘曲。南雁去未回，东风来何速。  
雪依瓦沟白，草绕墙根绿。何言万户州，太守常幽独。  
  
卷444_15  【日渐长，赠周、殷二判官】白居易  
日渐长，春尚早。墙头半露红萼枝，池岸新铺绿芽草。  
蹋草攀枝仰头叹，何人知此春怀抱。年颜盛壮名未成，  
官职欲高身已老。万茎白发真堪恨，一片绯衫何足道。  
赖得君来劝一杯，愁开闷破心头好。  
  
卷444_16  【花前叹】白居易  
前岁花前五十二，今年花前五十五。岁课年功头发知，  
从霜成雪君看取。几人得老莫自嫌，樊李吴韦尽成土。  
南州桃李北州梅，且喜年年作花主。花前置酒谁相劝，  
容坐唱歌满起舞。欲散重拈花细看，争知明日无风雨。  
  
卷444_17  【自咏五首】白居易  
朝亦随群动，暮亦随群动。荣华瞬息间，求得将何用。  
形骸与冠盖，假合相戏弄。但异睡著人，不知梦是梦。  
一家五十口，一郡十万户。出为差科头，入为衣食主。  
水旱合心忧，饥寒须手抚。何异食蓼虫，不知苦是苦。  
公私颇多事，衰惫殊少欢。迎送宾客懒，鞭笞黎庶难。  
老耳倦声乐，病口厌杯盘。既无可恋者，何以不休官。  
一日复一日，自问何留滞。为贪逐日俸，拟作归田计。  
亦须随丰约，可得无限剂。若待足始休，休官在何岁。  
官舍非我庐，官园非我树。洛中有小宅，渭上有别墅。  
既无婚嫁累，幸有归休处。归去诚已迟，犹胜不归去。  
  
卷444_18  【和微之听妻弹别鹤操，因为解释其义，依韵加四句】白居易  
义重莫若妻，生离不如死。誓将死同穴，其奈生无子。  
商陵追礼教，妇出不能止。舅姑明旦辞，夫妻中夜起。  
起闻双鹤别，若与人相似。听其悲唳声，亦如不得已。  
青田八九月，辽城一万里。裴回去住云，呜咽东西水。  
写之在琴曲，听者酸心髓。况当秋月弹，先入忧人耳。  
怨抑掩朱弦，沉吟停玉指。一闻无儿叹，相念两如此。  
无儿虽薄命，有妻偕老矣。幸免生别离，犹胜商陵氏。  
  
卷444_19  【题故元少尹集后二首】白居易  
黄壤讵知我，白头徒忆君。唯将老年泪，一洒故人文。  
遗文三十轴，轴轴金玉声。龙门原上土，埋骨不埋名。  
  
卷444_20  【和微之四月一日作】白居易  
四月一日天，花稀叶阴薄。泥新燕影忙，蜜熟蜂声乐。  
麦风低冉冉，稻水平漠漠。芳节或蹉跎，游心稍牢落。  
春华信为美，夏景亦未恶。飐浪嫩青荷，重栏晚红药。  
吴宫好风月，越郡多楼阁。两地诚可怜，其奈久离索。  
  
卷444_21  【吴中好风景二首】白居易  
吴中好风景，八月如三月。水荇叶仍香，木莲花未歇。  
海天微雨散，江郭纤埃灭。暑退衣服干，潮生船舫活。  
两衙渐多暇，亭午初无热。骑吏语使君，正是游时节。  
吴中好风景，风景无朝暮。晓色万家烟，秋声八月树。  
舟移管弦动，桥拥旌旗驻。改号齐云楼，重开武丘路。  
况当丰岁熟，好是欢游处。州民劝使君，且莫抛官去。  
  
卷444_22  【答刘禹锡白太守行】白居易  
吏满六百石，昔贤辄去之。秩登二千石，今我方罢归。  
我秩讶已多，我归惭已迟。犹胜尘土下，终老无休期。  
卧乞百日告，起吟五篇诗。朝与府吏别，暮与州民辞。  
去年到郡时，麦穗黄离离。今年去郡日，稻花白霏霏。  
为郡已周岁，半岁罹旱饥。襦袴无一片，甘棠无一枝。  
何乃老与幼，泣别尽沾衣。下惭苏人泪，上愧刘君辞。  
  
卷444_23  【别苏州】白居易  
浩浩姑苏民，郁郁长洲城。来惭荷宠命，去愧无能名。  
青紫行将吏，班白列黎氓。一时临水拜，十里随舟行。  
饯筵犹未收，征棹不可停。稍隔烟树色，尚闻丝竹声。  
怅望武丘路，沉吟浒水亭。还乡信有兴，去郡能无情。  
  
卷444_24  【卯时酒】白居易  
佛法赞醍醐，仙方夸沆瀣。未如卯时酒，神速功力倍。  
一杯置掌上，三咽入腹内。煦若春贯肠，暄如日炙背。  
岂独肢体畅，仍加志气大。当时遗形骸，竟日忘冠带。  
似游华胥国，疑反混元代。一性既完全，万机皆破碎。  
半醒思往来，往来吁可怪。宠辱忧喜间，惶惶二十载。  
前年辞紫闼，今岁抛皂盖。去矣鱼返泉，超然蝉离蜕。  
是非莫分别，行止无疑碍。浩气贮胸中，青云委身外。  
扪心私自语，自语谁能会。五十年来心，未如今日泰。  
况兹杯中物，行坐长相对。  
  
卷444_25  【自问行何迟】白居易  
前月发京口，今辰次淮涯。二旬四百里，自问行何迟。  
还乡无他计，罢郡有馀资。进不慕富贵，退未忧寒饥。  
以此易过日，腾腾何所为。逢山辄倚棹，遇寺多题诗。  
酒醒夜深后，睡足日高时。眼底一无事，心中百不知。  
想到京国日，懒放亦如斯。何必冒风水，促促赴程归。  
  
卷444_26  【除日答梦得同发楚州】白居易  
共作千里伴，俱为一郡回。岁阴中路尽，乡思先春来。  
山雪晚犹在，淮冰晴欲开。归欤吟可作，休恋主人杯。  
  
卷444_27  【问杨琼】白居易  
古人唱歌兼唱情，今人唱歌唯唱声。  
欲说向君君不会，试将此语问杨琼。  
  
卷444_28  【有感三首】白居易  
鬓发已斑白，衣绶方朱紫。穷贱当壮年，富荣临暮齿。  
车舆红尘合，第宅青烟起。彼来此须去，品物之常理。  
第宅非吾庐，逆旅暂留止。子孙非我有，委蜕而已矣。  
有如蚕造茧，又似花生子。子结花暗凋，茧成蚕老死。  
悲哉可奈何，举世皆如此。  
莫养瘦马驹，莫教小妓女。后事在目前，不信君看取。  
马肥快行走，妓长能歌舞。三年五岁间，已闻换一主。  
借问新旧主，谁乐谁辛苦。请君大带上，把笔书此语。  
往事勿追思，追思多悲怆。来事勿相迎，相迎已惆怅。  
不如兀然坐，不如塌然卧。食来即开口，睡来即合眼。  
二事最关身，安寝加餐饭。忘怀任行止，委命随修短。  
更若有兴来，狂歌酒一醆。  
  
卷444_29  【宿荥阳】白居易  
生长在荥阳，少小辞乡曲。迢迢四十载，复向荥阳宿。  
去时十一二，今年五十六。追思儿戏时，宛然犹在目。  
旧居失处所，故里无宗族。岂唯变市朝，兼亦迁陵谷。  
独有溱洧水，无情依旧绿。  
  
卷444_30  【经溱洧】白居易  
落日驻行骑，沉吟怀古情。郑风变已尽，溱洧至今清。  
不见士与女，亦无芍药名。  
  
卷444_31  【就花枝】白居易  
就花枝，移酒海，今朝不醉明朝悔。且算欢娱逐日来，  
任他容鬓随年改。醉翻衫袖抛小令，笑掷骰盘呼大采。  
自量气力与心情，三五年间犹得在。  
  
卷444_32  【喜雨】白居易  
圃旱忧葵堇，农旱忧禾菽。各有所私，我旱忧松竹。  
松干竹焦死，眷眷在心目。洒叶溉其根，汲水劳僮仆。  
油云忽东起，凉雨凄相续。似面洗垢尘，如头得膏沐。  
千柯习习润，万叶欣欣绿。千日浇灌功，不如一霢霂。  
方知宰生灵，何异活草木。所以圣与贤，同心调玉烛。  
  
卷444_33  【题道宗上人十韵】白居易  
如来说偈赞，菩萨著论议。是故宗律师，以诗为佛事。  
一音无差别，四句有诠次。欲使第一流，皆知不二义。  
精洁沾戒体，闲淡藏禅味。从容恣语言，缥缈离文字。  
旁延邦国彦，上达王公贵。先以诗句牵，后令入佛智。  
人多爱师句，我独知师意。不似休上人，空多碧云思。  
  
卷444_34  【寄皇甫宾客】白居易  
名利既两忘，形体方自遂。卧掩罗雀门，无人惊我睡。  
睡足斗擞衣，闲步中庭地。食饱摩挲腹，心头无一事。  
除却玄晏翁，何人知此味。  
  
卷444_35  【寄庾侍郎】白居易  
一双华亭鹤，数片太湖石。巉巉苍玉峰，矫矫青云翮。  
是时岁云暮，淡薄烟景夕。庭霜封石棱，池雪印鹤迹。  
幽致竟谁别，闲静聊自适。怀哉庾顺之，好是今宵客。  
  
卷444_36  【寄崔少监】白居易  
微微西风生，稍稍东方明。入秋神骨爽，琴晓丝桐清。  
弹为古宫调，玉水寒泠泠。自觉弦指下，不是寻常声。  
须臾群动息，掩琴坐空庭。直至日出后，犹得心和平。  
惜哉意未已，不使崔君听。  
  
卷444_37  【醉题沈子明壁】白居易  
不爱君池东十丛菊，不爱君池南万竿竹。爱君帘下唱歌人，  
色似芙蓉声似玉。我有阳关君未闻，若闻亦应愁杀君。  
  
卷444_38  【劝酒】白居易  
劝君一醆君莫辞，劝君两醆君莫疑，劝君三醆君始知。  
面上今日老昨日，心中醉时胜醒时。天地迢遥自长久，  
白兔赤乌相趁走。身后堆金拄北斗，不如生前一樽酒。  
君不见春明门外天欲明，喧喧歌哭半死生。  
游人驻马出不得，白舆素车争路行。归去来，头已白，  
典钱将用买酒吃。  
  
卷444_39  【落花】白居易  
留春春不住，春归人寂寞。厌风风不定，风起花萧索。  
既兴风前叹，重命花下酌。劝君尝绿醅，教人拾红萼。  
桃飘火焰焰，梨堕雪漠漠。独有病眼花，春风吹不落。  
  
卷444_40  【对镜吟】白居易  
白头老人照镜时，掩镜沉吟吟旧诗。二十年前一茎白，  
如今变作满头丝。吟罢回头索杯酒，醉来屈指数亲知。  
老于我者多穷贱，设使身存寒且饥。少于我者半为土，  
墓树已抽三五枝。我今幸得见头白，禄俸不薄官不卑。  
眼前有酒心无苦，只合欢娱不合悲。  
  
卷444_41  【耳顺吟，寄敦诗、梦得】白居易  
三十四十五欲牵，七十八十百病缠。五十六十却不恶，  
恬淡清净心安然。已过爱贪声利后，犹在病羸昏耄前。  
未无筋力寻山水，尚有心情听管弦。闲开新酒尝数醆，  
醉忆旧诗吟一篇。敦诗梦得且相劝，不用嫌他耳顺年。  
  
卷444_42  【别毡帐火炉】白居易  
忆昨腊月天，北风三尺雪。年老不禁寒，夜长安可彻。  
赖有青毡帐，风前自张设。复此红火炉，雪中相暖热。  
如鱼入渊水，似兔藏深穴。婉软蛰鳞苏，温燉冻肌活。  
方安阴惨夕，遽变阳和节。无奈时候迁，岂是恩情绝。  
毳bD逐日卷，香燎随灰灭。离恨属三春，佳期在十月。  
但令此身健，不作多时别。  
  
卷444_43  【六年春赠分司东都诸公（时为河南尹）】白居易  
我为同州牧，内愧无才术。忝擢恩已多，遭逢幸非一。  
偶当谷贱岁，适值民安日。郡县狱空虚，乡闾盗奔逸。  
其间最幸者，朝客多分秩。行接鸳鹭群，坐成芝兰室。  
时联拜表骑，间动题诗笔。夜雪秉烛游，春风携榼出。  
花教莺点检，柳付风排比。法酒淡清浆，含桃袅红实。  
洛童调金管，卢女铿瑶瑟。黛惨歌思深，腰凝舞拍密。  
每因同醉乐，自觉忘衰疾。始悟肘后方，不如杯中物。  
生涯随日过，世事何时毕。老子苦乖慵，希君数牵率。  
  
卷444_44  【九日代罗、樊二妓招舒著作（齐梁格）】白居易  
罗敷敛双袂，樊姬献一杯。不见舒员外，秋菊为谁开。  
  
卷444_45  【忆旧游（寄刘苏州）】白居易  
忆旧游，旧游安在哉。旧游之人半白首，旧游之地多苍苔。  
江南旧游凡几处，就中最忆吴江隈。长洲苑绿柳万树，  
齐云楼春酒一杯。阊门晓严旗鼓出，皋桥夕闹船舫回。  
修蛾慢脸灯下醉，急管繁弦头上催。六七年前狂烂熳，  
三千里外思裴回。李娟张态一春梦，周五殷三归夜台。  
虎丘月色为谁好，娃宫花枝应自开。赖得刘郎解吟咏，  
江山气色合归来。  
  
卷444_46  【答崔宾客晦叔十二月四日见寄（来篇云共相呼唤醉归来）】白居易  
今岁日馀二十六，来岁年登六十二，尚不能忧眼下身，  
因何更算人间事。居士忘筌默默坐，先生枕麹昏昏睡。  
早晚相从归醉乡，醉乡去此无多地。  
  
卷444_47  【劝我酒】白居易  
劝我酒，我不辞。请君歌，歌莫迟。歌声长，辞亦切，  
此辞听者堪愁绝。洛阳女儿面似花，河南大尹头如雪。  
  
卷444_48  【赠韦处士，六年夏大热旱】白居易  
骄阳连毒暑，动植皆枯槁。旱日乾密云，炎烟焦茂草。  
少壮犹困苦，况予病且老。脱无白栴檀，何以除热恼。  
汗巾束头鬓，膻食熏襟抱。始觉韦山人，休粮散发好。  

## 全唐诗(中)　卷四百四十五

卷445_1  【和微之诗二十三首　和晨霞（此后在上都作）】白居易  
君歌仙氏真，我歌慈氏真。慈氏发真念，念此阎浮人。  
左命大迦叶，右召桓提因。千万化菩萨，百亿诸鬼神。  
上自非相顶，下及风水轮。胎卵湿化类，蠢蠢难具陈。  
弘愿在救拔，大悲忘辛勤。无论善不善，岂间冤与亲。  
抉开生盲眼，摆去烦恼尘。烛以智慧日，洒之甘露津。  
千界一时度，万法无与邻。借问晨霞子，何如朝玉宸。  
  
卷445_2  【和微之诗二十三首　和送刘道士游天台】白居易  
闻君梦游仙，轻举超世雰。握持尊皇节，统卫吏兵军。  
灵旗星月象，天衣龙凤纹。佩服交带箓，讽吟蕊珠文。  
阆宫缥缈间，钧乐依稀闻。心谒西母，暝拜朝东君。  
烟霏子晋裾，霞烂麻姑裙。倏忽别真侣，怅望随归云。  
人生同大梦，梦与觉谁分。况此梦中梦，悠哉何足云。  
假如金阙顶，设使银河濆。既未出三界，犹应在五蕴。  
饮咽日月精，茹嚼沆瀣芬。尚是色香味，六尘之所熏。  
仙中有大仙，首出梦幻群。慈光一照烛，奥法相絪缊。  
不知万龄暮，不见三光曛。一性自了了，万缘徒纷纷。  
苦海不能漂，劫火不能焚。此是竺乾教，先生垂典坟。  
  
卷445_3  【和微之诗二十三首　和栉沐寄道友】白居易  
栉沐事朝谒，中门初动关。盛服去尚早，假寐须臾间。  
钟声发东寺，夜色藏南山。停骖待五漏，人马同时闲。  
高星粲金粟，落月沉玉环。出门向关路，坦坦无阻艰。  
始出里北閈，稍转市西闤。晨烛照朝服，紫烂复朱殷。  
由来朝廷士，一入多不还。因循掷白日，积渐凋朱颜。  
青云已难致，碧落安能攀。但且知止足，尚可销忧患。  
  
卷445_4  【和微之诗二十三首　和祝苍华】白居易  
日居复月诸，环回照下土。使我玄云发，化为素丝缕。  
禀质本羸劣，养生仍莽卤。痛饮困连宵，悲吟饥过午。  
遂令头上发，种种无尺五。根稀比黍苗，梢细同钗股。  
岂是乏膏沐，非关栉风雨。最为悲伤多，心焦衰落苦。  
馀者能有几，落者不可数。秃似鹊填河，堕如乌解羽。  
苍华何用祝，苦辞亦休吐。匹如剃头僧，岂要巾冠主。  
  
卷445_5  【和微之诗二十三首　和我年三首】白居易  
我年五十七，荣名得几许。甲乙三道科，苏杭两州主。  
才能本浅薄，心力虚劳苦。可能随众人，终老于尘土。  
我年五十七，归去诚已迟。历官十五政，数若珠累累。  
野萍始宾荐，场苗初絷维。因读管萧书，窃慕大有为。  
及遭荣遇来，乃觉才力羸。黄纸诏频草，朱轮车载脂。  
妻孥及仆使，皆免寒与饥。省躬私自愧，知我者微之。  
永怀山阴守，未遂嵩阳期。如何坐留滞，头白江之湄。  
我年五十七，荣名得非少。报国竟何如，谋身犹未了。  
昔尝速官谤，恩大而惩小。一黜鹤辞轩，七年鱼在沼。  
将枯鳞再跃，经铩翮重矫。白日上昭昭，青云高渺渺。  
平生颇同病，老大宜相晓。紫绶足可荣，白头不为夭。  
夙怀慕箕颍，晚节期松筱。何当阙下来，同拜陈情表。  
  
卷445_6  【和微之诗二十三首　和三月三十日四十韵】白居易  
送春君何在，君在山阴署。忆我苏杭时，春游亦多处。  
为君歌往事，岂敢辞劳虑。莫怪言语狂，须知酬答遽。  
江南腊月半，水冻凝如瘀。寒景尚苍茫，和风已吹嘘。  
女墙城似灶，雁齿桥如锯。鱼尾上奫沦，草芽生沮洳。  
律迟太簇管，日缓羲和驭。布泽木龙催，迎春土牛助。  
雨师习习洒，云将飘飘翥。四野万里晴，千山一时曙。  
杭土丽且康，苏民富而庶。善恶有惩劝，刚柔无吐茹。  
两衙少辞牒，四境稀书疏。俗以劳俫安，政因闲暇著。  
仙亭日登眺，虎丘时游豫。寻幽驻旌轩，选胜回宾御。  
舟移溪鸟避，乐作林猿觑。池古莫耶沉，石奇罗刹踞。  
水苗泥易耨，畬粟灰难锄。紫蕨抽出畦，白莲埋在淤。  
萎花红带黯，湿叶黄含菸。镜动波飐菱，雪回风旋絮。  
手经攀桂馥，齿为尝梅楚。坐并船脚欹，行多马蹄跙。  
圣贤清浊醉，水陆鲜肥饫。鱼鲙芥酱调，水葵盐豉絮。  
虽微五袴咏，幸免兆人诅。但令乐不荒，何必游无倨。  
吴苑仆寻罢，越城公尚据。旧游几客存，新宴谁人与。  
莫空文举酒，强下何曾箸。江上易优游，城中多毁誉。  
分应当自尽，事勿求人恕。我既无子孙，君仍毕婚娶。  
久为云雨别，终拟江湖去。范蠡有扁舟，陶潜有篮舆。  
两心苦相忆，两口遥相语。最恨七年春，春来各一处。  
  
卷445_7  【和微之诗二十三首　和寄乐天】白居易  
贤愚类相交，人情之大率。然自古今来，几人号胶漆。  
近闻屈指数，元某与白乙。旁爱及弟兄，中权避家室。  
松筠与金石，未足喻坚密。在车如轮辕，在身如肘腋。  
又如风云会，天使相召匹。不似势利交，有名而无实。  
顷我在杭岁，值君之越日。望愁来仪迟，宴惜流景疾。  
坐耀黄金带，酌酡赪玉质。酣歌口不停，狂舞衣相拂。  
平生赏心事，施展十未一。会笑始哑哑，离嗟乃唧唧。  
饯筵才收拾，征棹遽排比。后恨苦绵绵，前欢何卒卒。  
居人色惨淡，行子心纡郁。风袂去时挥，云帆望中失。  
宿酲和别思，目眩心忽忽。病魂黯然销，老泪凄其出。  
别君只如昨，芳岁换六七。俱是官家身，后期难自必。  
  
卷445_8  【和微之诗二十三首　和寄问刘、白】白居易  
正与刘梦得，醉笑大开口。适值此诗来，欢喜君知否。  
遂令高卷幕，兼遣重添酒。起望会稽云，东南一回首。  
爱君金玉句，举世谁人有。功用随日新，资材本天授。  
吟哦不能散，自午将及酉。遂留梦得眠，匡床宿东牖。  
  
卷445_9  【和微之诗二十三首　和新楼北园偶集从孙公度…皆先归】白居易  
闻君新楼宴，下对北园花。既贤豪，宾客皆才华。  
初筵日未高，中饮景已斜。天地为幕席，富贵如泥沙。  
嵇刘陶阮徒，不足置齿牙。卧瓮鄙毕卓，落帽嗤孟嘉。  
芳草供枕藉，乱莺助喧哗。醉乡得道路，狂海无津涯。  
一岁春又尽，百年期不赊。同醉君莫辞，独醒古所嗟。  
销愁若沃雪，破闷如割瓜。称觞起为寿，此乐无以加。  
歌声凝贯珠，舞袖飘乱麻。相公谓四座，今日非自夸。  
有奴善吹笙，有婢弹琵琶。十指纤若笋，双鬟黳如鸦。  
履舄起交杂，杯盘散纷拏。归去勿拥遏，倒载逃难遮。  
明日宴东武，后日游若耶。岂独相公乐，讴歌千万家。  
  
卷445_10  【和微之诗二十三首　和除夜作】白居易  
君赋此诗夜，穷阴岁之馀。我和此诗日，微和春之初。  
老知颜状改，病觉肢体虚。头上毛发短，口中牙齿疏。  
一落老病界，难逃生死墟。况此促促世，与君多索居。  
君在浙江东，荣驾方伯舆。我在魏阙下，谬乘大夫车。  
妻孥常各饱，奴婢亦盈庐。唯是利人事，比君全不如。  
我统十郎官，君领百吏胥。我掌四曹局，君管十乡闾。  
君为父母君，大惠在资储。我为刀笔吏，小恶乃诛锄。  
君提七郡籍，我按三尺书。俱已佩金印，尝同趋玉除。  
外宠信非薄，中怀何不摅。恩光未报答，日月空居诸。  
磊落尝许君，跼促应笑予。所以自知分，欲先歌归欤。  
  
卷445_11  【和微之诗二十三首　和知非】白居易  
因君知非问，诠较天下事。第一莫若禅，第二无如醉。  
禅能泯人我，醉可忘荣悴。与君次第言，为我少留意。  
儒教重礼法，道家养神气。重礼足滋彰，养神多避忌。  
不如学禅定，中有甚深味。旷廓了如空，澄凝胜于睡。  
屏除默默念，销尽悠悠思。春无伤春心，秋无感秋泪。  
坐成真谛乐，如受空王赐。既得脱尘劳，兼应离惭愧。  
除禅其次醉，此说非无谓。一酌机即忘，三杯性咸遂。  
逐臣去室妇，降虏败军帅。思苦膏火煎，忧深扃锁秘。  
须凭百杯沃，莫惜千金费。便似罩中鱼，脱飞生两翅。  
劝君虽老大，逢酒莫回避。不然即学禅，两途同一致。  
  
卷445_12  【和微之诗二十三首　和望晓】白居易  
休吟稽山晓，听咏秦城旦。鸣鸡初有声，宿鸟犹未散。  
丁丁漏向尽，冬冬鼓过半。南山青沈沈，东方白漫漫。  
街心若流水，城角如断岸。星河稍隅落，宫阙方轮焕。  
朝车雷四合，骑火星一贯。赫奕冠盖盛，荧煌朱紫烂。  
沙堤亘蟆池，市路绕龙断。白日忽照耀，红尘纷散乱。  
贵教过客避，荣任行人看。祥烟满虚空，春色无边畔。  
鹓行候晷刻，龙尾登霄汉。台殿暖宜攀，风光晴可玩。  
草铺地茵褥，云卷天帏幔。莺杂佩锵锵，花饶衣粲粲。  
何言终日乐，独起临风叹。叹我同心人，一别春七换。  
相望山隔碍，欲去官羁绊。何日到江东，超然似张翰。  
  
卷445_13  【和微之诗二十三首　和李势女】白居易  
减一分太短，增一分太长。不朱面若花，不粉肌如霜。  
色为天下艳，心乃女中郎。自言重不幸，家破身未亡。  
人各有一死，此死职所当。忍将先人体，与主为疣疮。  
妾死主意快，从此两无妨。愿信赤心语，速即白刃光。  
南郡忽感激，却立舍锋铓。抚背称阿姉，归我如归乡。  
竟以恩信待，岂止猜妒忘。由来几上肉，不足挥干将。  
南郡死已久，骨枯墓苍苍。愿于墓上头，立石镌此章。  
劝诫天下妇，不令阴胜阳。  
  
卷445_14  【和微之诗二十三首　和酬郑侍御东阳春闷放怀追越游见寄】白居易  
君得嘉鱼置宾席，乐如南有嘉鱼时。劲气森爽竹竿竦，  
妍文焕烂芙蓉披。载笔在幕名已重，补衮于朝官尚卑。  
一缄疏入掩谷永，三都赋成排左思。自言拜辞主人后，  
离心荡飏风前旗。东南门馆别经岁，春眼怅望秋心悲。  
昨日嘉鱼来访我，方驾同出何所之。乐游原头春尚早，  
百舌新语声椑椑。日趁花忙向南拆，风催柳急从东吹。  
流年惝怳不饶我，美景鲜妍来为谁。红尘三条界阡陌，  
碧草千里铺郊畿。馀霞断时绮幅裂，斜云展处罗文纰。  
暮钟远近声互动，暝鸟高下飞追随。酒酣将归未能去，  
怅然回望天四垂。生何足养嵇著论，途何足泣杨涟洏。  
胡不花下伴春醉，满酌绿酒听黄鹂。嘉鱼点头时一叹，  
听我此言不知疲。语终兴尽各分散，东西轩骑分逶迤。  
此诗勿遣闲人见，见恐与他为笑资。白首旧寮知我者，  
凭君一咏向周师。  
  
卷445_15  【和微之诗二十三首　和自劝二首】白居易  
稀稀疏疏绕篱竹，窄窄狭狭向阳屋。屋中有一曝背翁，  
委置形骸如土木。日暮半炉麸炭火，夜深一醆纱笼烛。  
不知有益及民无，二十年来食官禄。就暖移盘檐下食，  
防寒拥被帷中宿。秋官月俸八九万，岂徒遣尔身温足。  
勤操丹笔念黄沙，莫使饥寒囚滞狱。  
急景凋年急于水，念此揽衣中夜起。门无宿客共谁言，  
暖酒挑灯对妻子。身饮数杯妻一醆，馀酌分张与儿女。  
微酣静坐未能眠，风霰萧萧打窗纸。自问有何才与术，  
入为丞郎出刺史。争知寿命短复长，岂得营营心不止。  
请看韦孔与钱崔，半月之间四人死。  
  
卷445_16  【和微之诗二十三首　和雨中花】白居易  
真宰倒持生杀柄，闲物命长人短命。松枝上鹤蓍下龟，  
千年不死仍无病。生不得似龟鹤，少去老来同旦暝。  
何异花开旦暝间，未落仍遭风雨横。草得经年菜连月，  
唯花不与多时节。一年三百六十日，花能几日供攀折。  
桃李无言难自诉，黄莺解语凭君说。莺虽为说不分明，  
叶底枝头谩饶舌。  
  
卷445_17  【和微之诗二十三首　和晨兴因报问龟儿】白居易  
冬旦寒惨澹，云日无晶辉。当此岁暮感，见君晨兴诗。  
君诗亦多苦，苦在兄远离。我苦不在远，缠绵肝与脾。  
西院病孀妇，后床孤侄儿。黄昏一恸后，夜半十起时。  
病眼两行血，衰鬓万茎丝。咽绝五脏脉，瘦消百骸脂。  
双目失一目，四肢断两肢。不如溘然逝，安用半活为。  
谁谓荼檗苦，荼檗甘如饴。谁谓汤火热，汤火冷如澌。  
前时君寄诗，忧念问阿龟。喉燥声气窒，经年无报辞。  
及睹晨兴句，未吟先涕垂。因兹涟洳际，一吐心中悲。  
茫茫四海间，此苦唯君知。去我四千里，使我告诉谁。  
仰头向青天，但见雁南飞。凭雁寄一语，为我达微之。  
弦绝有续胶，树斩可接枝。唯我中肠断，应无连得期。  
  
卷445_18  【和微之诗二十三首　和朝回与王炼师游南山下】白居易  
蔼蔼春景馀，峨峨夏云初。躞蹀退朝骑，飘飖随风裾。  
晨从四丞相，入拜白玉除。暮与一道士，出寻青溪居。  
吏隐本齐致，朝野孰云殊。道在有中适，机忘无外虞。  
但愧烟霄上，鸾凤为吾徒。又惭云林间，鸥鹤不我疏。  
坐倾数杯酒，卧枕一卷书。兴酣头兀兀，睡觉心于于。  
以此送日月，问师为何如。  
  
卷445_19  【和微之诗二十三首　和尝新酒】白居易  
空腹尝新酒，偶成卯时醉。醉来拥褐裘，直至斋时睡。  
睡酣不语笑，真寝无梦寐。殆欲忘形骸，讵知属天地。  
醒馀和未散，起坐澹无事。举臂一欠伸，引琴弹秋思。  
  
卷445_20  【和微之诗二十三首　和顺之琴者】白居易  
阴阴花院月，耿耿兰房烛。中有弄琴人，声貌俱如玉。  
清泠石泉引，雅澹风松曲。遂使君子心，不爱凡丝竹。  
  
卷445_21  【感旧写真】白居易  
李放写我真，写来二十载。莫问真何如，画亦销光彩。  
朱颜与玄鬓，日夜改复改。无磋貌遽非，且喜身犹在。  
  
卷445_22  【授太子宾客归洛（自此后东都作）】白居易  
南省去拂衣，东都来掩扉。病将老齐至，心与身同归。  
白首外缘少，红尘前事非。怀哉紫芝叟，千载心相依。  
  
卷445_23  【秋池二首】白居易  
身闲无所为，心闲无所思。况当故园夜，复此新秋池。  
岸暗鸟栖后，桥明月出时。菱风香散漫，桂露光参差。  
静境多独得，幽怀竟谁知。悠然心中语，自问来何迟。  
朝衣薄且健，晚簟清仍滑。社近燕影稀，雨馀蝉声歇。  
闲中得诗境，此境幽难说。露荷珠自倾，风竹玉相戛。  
谁能一同宿，共玩新秋月。暑退早凉归，池边好时节。  
  
卷445_24  【中隐】白居易  
大隐住朝市，小隐入丘樊。丘樊太冷落，朝市太嚣喧。  
不如作中隐，隐在留司官。似出复似处，非忙亦非闲。  
不劳心与力，又免饥与寒。终岁无公事，随月有俸钱。  
君若好登临，城南有秋山。君若爱游荡，城东有春园。  
君若欲一醉，时出赴宾筵。洛中多君子，可以恣欢言。  
君若欲高卧，但自深掩关。亦无车马客，造次到门前。  
人生处一世，其道难两全。贱即苦冻馁，贵则多忧患。  
唯此中隐士，致身吉且安。穷通与丰约，正在四者间。  
  
卷445_25  【问秋光】白居易  
殷卿领北镇，崔尹开南幕。外事信为荣，中怀未必乐。  
何如不才者，兀兀无所作。不引窗下琴，即举池上酌。  
淡交唯对水，老伴无如鹤。自适颇从容，旁观诚濩落。  
身心转恬泰，烟景弥淡泊。回首语秋光，东来应不错。  
  
卷445_26  【引泉】白居易  
一为止足限，二为衰疾牵。邴罢不因事，陶归非待年。  
归来嵩洛下，闭户何翛然。静扫林下地，闲疏池畔泉。  
伊流狭似带，洛石大如拳。谁教明月下，为我声溅溅。  
竟夕舟中坐，有时桥上眠。何用施屏障，水竹绕床前。  
  
卷445_27  【知足吟（和崔十八未贫作）】白居易  
不种一陇田，仓中有馀粟。不采一株桑，箱中有馀服。  
官闲离忧责，身泰无羁束。中人百户税，宾客一年禄。  
樽中不乏酒，篱下仍多菊。是物皆有馀，非心无所欲。  
吟君未贫作，同歌知足曲。自问此时心，不足何时足。  
  
卷445_28  【酬集贤刘郎中对月见寄，兼怀元浙东】白居易  
月在洛阳天，天高净如水。下有白头人，揽衣中夜起。  
思远镜亭上，光深书殿里。眇然三处心，相去各千里。  
  
卷445_29  【太湖石】白居易  
远望老嵯峨，近观怪嶔崟。才高八九尺，势若千万寻。  
嵌空华阳洞，重叠匡山岑。邈矣仙掌迥，呀然剑门深。  
形质冠今古，气色通晴阴。未秋已瑟瑟，欲雨先沈沈。  
天姿信为异，时用非所任。磨刀不如砺，捣帛不如砧。  
何乃主人意，重之如万金。岂伊造物者，独能知我心。  
  
卷445_30  【偶作二首】白居易  
扰扰贪生人，几何不夭阏。遑遑爱名人，几何能贵达。  
伊余信多幸，拖紫垂白发。身为三品官，年已五十八。  
筋骸虽早衰，尚未苦羸惙。资产虽不丰，亦不甚贫竭。  
登山力犹在，遇酒兴时发。无事日月长，不羁天地阔。  
安身有处所，适意无时节。解带松下风，抱琴池上月。  
人间所重者，相印将军钺。谋虑系安危，威权主生杀。  
焦心一身苦，炙手旁人热。未必方寸间，得如吾快活。  
日出起盥栉，振衣入道场。寂然无他念，但对一炉香。  
日高始就食，食亦非膏粱。精粗随所有，亦足饱充肠。  
日午脱巾簪，燕息窗下床。清风飒然至，卧可致羲皇。  
日西引杖屦，散步游林塘。或饮茶一醆，或吟诗一章。  
日入多不食，有时唯命觞。何以送闲夜，一曲秋霓裳。  
一日分五时，作息率有常。自喜老后健，不嫌闲中忙。  
是非一以贯，身世交相忘。若问此何许，此是无何乡。  
  
卷445_31  【葺池上旧亭】白居易  
池月夜凄凉，池风晓萧飒。欲入池上冬，先葺池上閤。  
向暖窗户开，迎寒帘幕合。苔封旧瓦木，水照新朱蜡。  
软火深土炉，香醪小瓷榼。中有独宿翁，一灯对一榻。  
  
卷445_32  【崔十八新池】白居易  
爱君新小池，池色无人知。见底月明夜，无波风定时。  
忽看不似水，一泊稀琉璃。  
  
卷445_33  【玩止水】白居易  
动者乐流水，静者乐止水。利物不如流，鉴形不如止。  
凄清早霜降，淅沥微风起。中面红叶开，四隅绿萍委。  
广狭八九丈，湾环有涯涘。浅深三四尺，洞彻无表里。  
净分鹤翘足，澄见鱼掉尾。迎眸洗眼尘，隔胸荡心滓。  
定将禅不别，明与诚相似。清能律贪夫，淡可交君子。  
岂唯空狎玩，亦取相伦拟。欲识静者心，心源只如此。  
  
卷445_34  【闻崔十八宿予新昌弊宅时予亦宿崔家依仁新亭…聊以写怀】白居易  
陋巷掩弊庐，高居敞华屋。新昌七株松，依仁万茎竹。  
松前月台白，竹下风池绿。君向我斋眠，我在君亭宿。  
平生有微尚，彼此多幽独。何必本主人，两心聊自足。  
  
卷445_35  【日长】白居易  
日长昼加餐，夜短朝馀睡。春来寝食间，虽老犹有味。  
林塘得芳景，园曲生幽致。爱水多棹舟，惜花不扫地。  
幸无眼下病，且向樽前醉。身外何足言，人间本无事。  
  
卷445_36  【三月三十日作】白居易  
今朝三月尽，寂寞春事毕。黄鸟渐无声，朱樱新结实。  
临风独长叹，此叹意非一。半百过九年，艳阳残一日。  
随年减欢笑，逐日添衰疾。且遣花下歌，送此杯中物。  
  
卷445_37  【慵不能】白居易  
架上非无书，眼慵不能看。匣中亦有琴，手慵不能弹。  
腰慵不能带，头慵不能冠。午后恣情寝，午时随事餐。  
一餐终日饱，一寝至夜安。饥寒亦闲事，况乃不饥寒。  
  
卷445_38  【晨兴】白居易  
宿鸟动前林，晨光上东屋。铜炉添早香，纱笼灭残烛。  
头醒风稍愈，眼饱睡初足。起坐兀无思，叩齿三十六。  
何以解宿斋，一杯云母粥。  
  
卷445_39  【朝课】白居易  
平甃白石渠，静扫青苔院。池上好风来，新荷大如扇。  
小亭中何有，素琴对黄卷。蕊珠讽数篇，秋思弹一遍。  
从容朝课毕，方与客相见。  
  
卷445_40  【天竺寺七叶堂避暑】白居易  
郁郁复郁郁，伏热何时毕。行入七叶堂，烦暑随步失。  
檐雨稍霏微，窗风正萧瑟。清宵一觉睡，可以销百疾。  
  
卷445_41  【香山寺石楼潭夜浴】白居易  
炎光昼方炽，暑气宵弥毒。摇扇风甚微，褰裳汗霢霂。  
起向月下行，来就潭中浴。平石为浴床，洼石为浴斛。  
绡巾薄露顶，草屦轻乘足。清凉咏而归，归上石楼宿。  
  
卷445_42  【嗟发落】白居易  
朝亦嗟发落，暮亦嗟发落。落尽诚可嗟，尽来亦不恶。  
既不劳洗沐，又不烦梳掠。最宜湿暑天，头轻无髻缚。  
脱置垢巾帻，解去尘缨络。银瓶贮寒泉，当顶倾一勺。  
有如醍醐灌，坐受清凉乐。因悟自在僧，亦资于剃削。  
  
卷445_43  【安稳眠】白居易  
家虽日渐贫，犹未苦饥冻。身虽日渐老，幸无急病痛。  
眼逢闹处合，心向闲时用。既得安稳眠，亦无颠倒梦。  
  
卷445_44  【池上夜境】白居易  
晴空星月落池塘，澄鲜净绿表里光。露簟清莹迎夜滑，  
风襟潇洒先秋凉。无人惊处野禽下，新睡觉时幽草香。  
但问尘埃能去否，濯缨何必向沧浪。  
  
卷445_45  【书绅】白居易  
仕有职役劳，农有畎亩勤。优哉分司叟，心力无苦辛。  
岁晚头又白，自问何欣欣。新酒始开瓮，旧谷犹满囷。  
吾尝静自思，往往夜达晨。何以送吾老，何以安吾贫。  
岁计莫如谷，饱则不干人。日计莫如醉，醉则兼忘身。  
诚知有道理，未敢劝交亲。恐为人所哂，聊自书诸绅。  
  
卷445_46  【秋游平泉，赠韦处士、闲禅师】白居易  
秋景引闲步，山游不知疲。杖藜舍舆马，十里与僧期。  
昔尝忧六十，四体不支持。今来已及此，犹未苦衰羸。  
心兴遇境发，身力因行知。寻云到起处，爱泉听滴时。  
南村韦处士，西寺闲禅师。山头与涧底，闻健且相随。  
  
卷445_47  【游坊口悬泉，偶题石上（时为河南尹）】白居易  
济源山水好，老尹知之久。常日听人言，今秋入吾手。  
孔山刀剑立，沁水龙蛇走。危磴上悬泉，澄湾转坊口。  
虚明见深底，净绿无纤垢。仙棹浪悠扬，尘缨风斗薮。  
岩寒松柏短，石古莓苔厚。锦坐缨高低，翠屏张左右。  
虽无安石妓，不乏文举酒。谈笑逐身来，管弦随事有。  
时逢杖锡客，或值垂纶叟。相与澹忘归，自辰将及酉。  
公门欲返驾，溪路犹回首。早晚重来游，心期罢官后。  
  
卷445_48  【对火玩雪】白居易  
平生所心爱，爱火兼怜雪。火是腊天春，雪为阴夜月。  
鹅毛纷正堕，兽炭敲初折。盈尺白盐寒，满炉红玉热。  
稍宜杯酌动，渐引笙歌发。但识欢来由，不知醉时节。  
银盘堆柳絮，罗袖抟琼屑。共愁明日销，便作经年别。  
  
卷445_49  【六年寒食洛下宴游，赠冯、李二少尹】白居易  
丰年寒食节，美景洛阳城。三尹皆强健，七日尽晴明。  
东郊蹋青草，南园攀紫荆。风拆海榴艳，露坠木兰英。  
假开春未老，宴合日屡倾。珠翠混花影，管弦藏水声。  
佳会不易得，良辰亦难并。听吟歌暂辍，看舞杯徐行。  
米价贱如土，酒味浓于饧。此时不尽醉，但恐负平生。  
殷勤二曹长，各捧一银觥。  
  
卷445_50  【苦热中寄舒员外】白居易  
何堪日衰病，复此时炎燠。厌对俗杯盘，倦听凡丝竹。  
藤床铺晚雪，角枕截寒玉。安得清瘦人，新秋夜同宿。  
非君固不可，何夕枉高躅。  
  
卷445_51  【闲夕】白居易  
一声早蝉发，数点新萤度。兰釭耿无烟，筠簟清有露。  
未归后房寝，且下前轩步。斜月入低廊，凉风满高树。  
放怀常自适，遇境多成趣。何法使之然，心中无细故。  
  
卷445_52  【寄情】白居易  
灼灼早春梅，东南枝最早。持来玩未足，花向手中老。  
芳香销掌握，怅望生怀抱。岂无后开花，念此先开好。  
  
卷445_53  【舒员外游香山寺数日不归兼辱尺书大夸胜事…长句以赠之】白居易  
香山石楼倚天开，翠屏壁立波环回。黄菊繁时好客到，  
碧云合处佳人来。酡颜一笑夭桃绽，清吟数声寒玉哀。  
轩骑逶迟棹容与，留连三日不能回。白头老尹府中坐，  
早衙才退暮衙催。庭前阶上何所有，累囚成贯案成堆。  
岂无池塘长秋草，亦有丝竹生尘埃。今日清光昨夜月，  
竟无人来劝一杯。  
  
卷445_54  【早冬游王屋自灵都抵阳台上方望天坛偶吟成章寄…李相公】白居易  
霜降山水清，王屋十月时。石泉碧漾漾，岩树红离离。  
朝为灵都游，暮有阳台期。飘然世尘外，鸾鹤如可追。  
忽念公程尽，复惭身力衰。天坛在天半，欲上心迟迟。  
尝闻此游者，隐客与损之。各抱贵仙骨，俱非泥垢姿。  
二人相顾言，彼此称男儿。若不为松乔，即须作皋夔。  
今果如其语，光彩双葳蕤。一人佩金印，一人翳玉芝。  
我来高其事，咏叹偶成诗。为君题石上，欲使故山知。  
  
卷445_55  【吴宫辞】白居易  
淡红花帔浅檀蛾，睡脸初开似剪波。  
坐对珠笼闲理曲，琵琶鹦鹉语相和。  

## 全唐诗(中)　卷四百四十六

卷446_1  【元微之除浙东观察使，喜得杭越邻州，先赠长句】白居易  
稽山镜水欢游地，犀带金章荣贵身。官职比君虽校小，  
封疆与我且为邻。郡楼对玩千峰月，江界平分两岸春。  
杭越风光诗酒主，相看更合与何人。  
  
卷446_2  【席上答微之】白居易  
我住浙江西，君去浙江东。勿言一水隔，便与千里同。  
富贵无人劝君酒，今宵为我尽杯中。  
  
卷446_3  【答微之上船后留别】白居易  
烛下尊前一分手，舟中岸上两回头。  
归来虚白堂中梦，合眼先应到越州。  
  
卷446_4  【答微之泊西陵驿见寄（一无泊字）】白居易  
烟波尽处一点白，应是西陵古驿台。  
知在台边望不见，暮潮空送渡船回。  
  
卷446_5  【答微之夸越州州宅】白居易  
贺上人回得报书，大夸州宅似仙居。厌看冯翊风沙久，  
喜见兰亭烟景初。日出旌旗生气色，月明楼阁在空虚。  
知君暗数江南郡，除却馀杭尽不如。  
  
卷446_6  【微之重夸州居其落句有西州罗刹之谑因嘲兹石聊以寄怀】白居易  
君问西州城下事，醉中叠纸为君书。嵌空石面标罗刹，  
压捺潮头敌子胥。神鬼曾鞭犹不动，波涛虽打欲何如。  
谁知太守心相似，抵滞坚顽两有馀。  
  
卷446_7  【张十八员外以新诗二十五首见寄郡楼月下吟玩…寄微之】白居易  
秦城南省清秋夜，江郡东楼明月时。去我三千六百里，  
得君二十五篇诗。阳春曲调高难和，淡水交情老始知。  
坐到天明吟未足，重封转寄与微之。  
  
卷446_8  【酬微之】白居易  
满帙填箱唱和诗，少年为戏老成悲。声声丽曲敲寒玉，  
句句妍辞缀色丝。吟玩独当明月夜，伤嗟同是白头时。  
由来才命相磨折，天遣无儿欲怨谁。  
  
卷446_9  【馀思未尽，加为六韵，重寄微之】白居易  
海内声华并在身，箧中文字绝无伦。遥知独对封章草，  
忽忆同为献纳臣。走笔往来盈卷轴，除官递互掌丝纶。  
制从长庆辞高古，诗到元和体变新。各有文姬才稚齿，  
俱无通子继馀尘。琴书何必求王粲，与女犹胜与外人。  
  
卷446_10  【答微之咏怀见寄】白居易  
閤中同直前春事，船里相逢昨日情。分袂二年劳梦寐，  
并床三宿话平生。紫微北畔辞宫阙，沧海西头对郡城。  
聚散穷通何足道，醉来一曲放歌行。  
  
卷446_11  【酬微之夸镜湖】白居易  
我嗟身老岁方徂，君更官高兴转孤。军门郡阁曾闲否，  
禹穴耶溪得到无。酒盏省陪波卷白，骰盘思共彩呼卢。  
一泓镜水谁能羡，自有胸中万顷湖。  
  
卷446_12  【雪中即事答微之】白居易  
连夜江云黄惨澹，平明山雪白模糊。银河沙涨三千里，  
梅岭花排一万株。北市风生飘散面，东楼日出照凝酥。  
谁家高士关门户，何处行人失道途。舞鹤庭前毛稍定，  
捣衣砧上练新铺。戏团稚女呵红手，愁坐衰翁对白须。  
压瘴一州除疾苦，呈丰万井尽欢娱。润含玉德怀君子，  
寒助霜威忆大夫。莫道烟波一水隔，何妨气候两乡殊。  
越中地暖多成雨，还有瑶台琼树无。  
  
卷446_13  【醉封诗筒寄微之】白居易  
一生休戚与穷通，处处相随事事同。未死又怜沧海郡，  
无儿俱作白头翁。展眉只仰三杯后，代面唯凭五字中。  
为向两州邮吏道，莫辞来去递诗筒。  
  
卷446_14  【除夜寄微之】白居易  
鬓毛不觉白毵毵，一事无成百不堪。共惜盛时辞阙下，  
同嗟除夜在江南。家山泉石寻常忆，世路风波子细谙。  
老校于君合先退，明年半百又加三。  
  
卷446_15  【苏州李中丞以元日郡斋感怀诗寄微之及予辄依…兼呈微之】白居易  
白首馀杭白太守，落魄抛名来已久。一辞渭北故园春，  
再把江南新岁酒。杯前笑歌徒勉强，镜里形容渐衰朽。  
领郡惭当潦倒年，邻州喜得平生友。长洲草接松江岸，  
曲水花连镜湖口。老去还能痛饮无，春来曾作闲游否。  
凭莺传语报李六，倩雁将书与元九。莫嗟一日日催人，  
且贵一年年入手。  
  
卷446_16  【早春西湖闲游怅然兴怀忆与微之同赏…偶成十八韵寄微之】白居易  
上马复呼宾，湖边景气新。管弦三数事，骑从十馀人。  
立换登山屐，行携漉酒巾。逢花看当妓，遇草坐为茵。  
西日笼黄柳，东风荡白蘋。小桥装雁齿，轻浪甃鱼鳞。  
画舫牵徐转，银船酌慢巡。野情遗世累，醉态任天真。  
彼此年将老，平生分最亲。高天从所愿，远地得为邻。  
云树分三驿，烟波限一津。翻嗟寸步隔，却厌尺书频。  
浙右称雄镇，山阴委重臣。贵垂长紫绶，荣驾大朱轮。  
出动刀枪队，归生道路尘。雁惊弓易散，鸥怕鼓难驯。  
百吏瞻相面，千夫捧拥身。自然闲兴少，应负镜湖春。  
  
卷446_17  【答微之见寄（时在郡楼对雪）】白居易  
可怜风景浙东西，先数馀杭次会稽。禹庙未胜天竺寺，  
钱湖不羡若耶溪。摆尘野鹤春毛暖，拍水沙鸥湿翅低。  
更对雪楼君爱否，红栏碧甃点银泥。  
  
卷446_18  【祭社宵兴灯前偶作】白居易  
城头传鼓角，灯下整衣冠。夜镜藏须白，秋泉漱齿寒。  
欲将闲送老，须著病辞官。更待年终后，支持归计看。  
  
卷446_19  【闲卧】白居易  
尽日前轩卧，神闲境亦空。有山当枕上，无事到心中。  
帘卷侵床日，屏遮入座风。望春春未到，应在海门东。  
  
卷446_20  【新春江次】白居易  
浦干潮未应，堤湿冻初销。粉片妆梅朵，金丝刷柳条。  
鸭头新绿水，雁齿小红桥。莫怪珂声碎，春来五马骄。  
  
卷446_21  【春题湖上】白居易  
湖上春来似画图，乱峰围绕水平铺。松排山面千重翠，  
月点波心一颗珠。碧毯线头抽早稻，青罗裙带展新蒲。  
未能抛得杭州去，一半句留是此湖。  
  
卷446_22  【早春忆微之】白居易  
昏昏老与病相和，感物思君叹复歌。声早鸡先知夜短，  
色浓柳最占春多。沙头雨染斑斑草，水面风驱瑟瑟波。  
可道眼前光景恶，其如难见故人何。  
  
卷446_23  【失鹤】白居易  
失为庭前雪，飞因海上风。九霄应得侣，三夜不归笼。  
声断碧云外，影沉明月中。郡斋从此后，谁伴白头翁。  
  
卷446_24  【自感】白居易  
宴游寝食渐无味，杯酒管弦徒绕身。  
宾客欢娱僮仆饱，始知官职为他人。  
  
卷446_25  【得湖州崔十八使君书喜与杭越邻郡因成长句代贺兼寄微之】白居易  
三郡何因此结缘，贞元科第忝同年。故情欢喜开书后，  
旧事思量在眼前。越国封疆吞碧海，杭城楼閤入青烟。  
吴兴卑小君应屈，为是蓬莱最后仙。  
  
卷446_26  【同诸客携酒早看樱桃花】白居易  
晓报樱桃发，春携酒客过。绿饧粘盏杓，红雪压枝柯。  
天色晴明少，人生事故多。停杯替花语，不醉拟如何。  
  
卷446_27  【柳絮】白居易  
三月尽是头白日，与春老别更依依。  
凭莺为向杨花道，绊惹春风莫放归。  
  
卷446_28  【早饮湖州酒，寄崔使君】白居易  
一榼扶头酒，泓澄泻玉壶。十分蘸甲酌，潋艳满银盂。  
捧出光华动，尝看气味殊。手中稀琥珀，舌上冷醍醐。  
瓶里有时尽，江边无处沽。不知崔太守，更有寄来无。  
  
卷446_29  【病中书事】白居易  
三载卧山城，闲知节物情。莺多过春语，蝉不待秋鸣。  
气嗽因寒发，风痰欲雨生。病身无所用，唯解卜阴晴。  
  
卷446_30  【与微之唱和来去常以竹筒贮诗陈协律美而成篇因以此答】白居易  
拣得琅玕截作筒，缄题章句写心胸。随风每喜飞如鸟，  
渡水常忧化作龙。粉节坚如太守信，霜筠冷称大夫容。  
烦君赞咏心知愧，鱼目骊珠同一封。  
  
卷446_31  【醉戏诸妓】白居易  
席上争飞使君酒，歌中多唱舍人诗。  
不知明日休官后，逐我东山去是谁。  
  
卷446_32  【北院】白居易  
北院人稀到，东窗事最偏。竹烟行灶上，石壁卧房前。  
性拙身多暇，心慵事少缘。还如病居士，唯置一床眠。  
  
卷446_33  【酬周协律】白居易  
五十钱唐守，应为送老官。滥蒙辞客爱，犹作近臣看。  
凿落愁须饮，琵琶闷遣弹。白头虽强醉，不似少年欢。  
  
卷446_34  【题石山人】白居易  
腾腾兀兀在人间，贵贱贤愚尽往还。膻腻筵中唯饮酒，  
歌钟会处独思山。存神不许三尸住，混俗无妨两鬓斑。  
除却馀杭白太守，何人更解爱君闲。  
  
卷446_35  【诗解】白居易  
新篇日日成，不是爱声名。旧句时时改，无妨悦性情。  
但令长守郡，不觉却归城。只拟江湖上，吟哦过一生。  
  
卷446_36  【潮】白居易  
早潮才落晚潮来，一月周流六十回。  
不独光阴朝复暮，杭州老去被潮催。  
  
卷446_37  【闻歌妓唱严郎中诗，因以绝句寄之（严前为郡守）】白居易  
已留旧政布中和，又付新词与艳歌。  
但是人家有遗爱，就中苏小感恩多。  
  
卷446_38  【柘枝妓】白居易  
平铺一合锦筵开，连击三声画鼓催。红蜡烛移桃叶起，  
紫罗衫动柘枝来。带垂钿胯花腰重，帽转金铃雪面回。  
看即曲终留不住，云飘雨送向阳台。  
  
卷446_39  【急乐世辞（《乐府诗》作《急世乐》）】白居易  
正抽碧线绣红罗，忽听黄莺敛翠蛾。  
秋思冬愁春怅望，大都不称意时多。  
  
卷446_40  【天竺寺送坚上人归庐山】白居易  
锡杖登高寺，香炉忆旧峰。偶来舟不系，忽去鸟无踪。  
岂要留离偈，宁劳动别容。与师俱是梦，梦里暂相逢。  
  
卷446_41  【除官赴阙，留赠微之】白居易  
去年十月半，君来过浙东。今年五月尽，我发向关中。  
两乡默默心相别，一水盈盈路不通。从此津人应省事，  
寂寥无复递诗筒。  
  
卷446_42  【留题郡斋】白居易  
吟山歌水嘲风月，便是三年官满时。春为醉眠多闭閤，  
秋因晴望暂褰帷。更无一事移风俗，唯化州民解咏诗。  
  
卷446_43  【别州民】白居易  
耆老遮归路，壶浆满别筵。甘棠无一树，那得泪潸然。  
税重多贫户，农饥足旱田。唯留一湖水，与汝救凶年。  
  
卷446_44  【留题天竺、灵隐两寺】白居易  
在郡六百日，入山十二回。宿因月桂落，醉为海榴开。  
黄纸除书到，青宫诏命催。僧徒多怅望，宾从亦裴回。  
寺闇烟埋竹，林香雨落梅。别桥怜白石，辞洞恋青苔。  
渐出松间路，犹飞马上杯。谁教冷泉水，送我下山来。  
  
卷446_45  【西湖留别】白居易  
征途行色惨风烟，祖帐离声咽管弦。翠黛不须留五马，  
皇恩只许住三年。绿藤阴下铺歌席，红藕花中泊妓船。  
处处回头尽堪恋，就中难别是湖边。  
  
卷446_46  【重寄别微之】白居易  
凭仗江波寄一辞，不须惆怅报微之。  
犹胜往岁峡中别，滟滪堆边招手时。  
  
卷446_47  【重题别东楼】白居易  
东楼胜事我偏知，气象多随昏旦移。湖卷衣裳白重叠，  
山张屏障绿参差。海仙楼塔晴方出，江女笙箫夜始吹。  
春雨星攒寻蟹火，秋风霞飐弄涛旗。宴宜云髻新梳后，  
曲爱霓裳未拍时。太守三年嘲不尽，郡斋空作百篇诗。  
  
卷446_48  【别周军事】白居易  
主人头白官仍冷，去后怜君是底人。  
试谒会稽元相去，不妨相见却殷勤。  
  
卷446_49  【看常州柘枝，赠贾使君】白居易  
莫惜新衣舞柘枝，也从尘污汗沾垂。  
料君即却归朝去，不见银泥衫故时。  
  
卷446_50  【汴河路有感】白居易  
三十年前路，孤舟重往还。绕身新眷属，举目旧乡关。  
事去唯留水，人非但见山。啼襟与愁鬓，此日两成斑。  
  
卷446_51  【埇桥旧业】白居易  
别业埇城北，抛来二十春。改移新径路，变换旧村邻。  
有税田畴薄，无官弟侄贫。田园何用问，强半属他人。  
  
卷446_52  【茅城驿】白居易  
汴河无景思，秋日又凄凄。地薄桑麻瘦，村贫屋舍低。  
早苗多间草，浊水半和泥。最是萧条处，茅城驿向西。  
  
卷446_53  【河阴夜泊忆微之】白居易  
忆君我正泊行舟，望我君应上郡楼。  
万里月明同此夜，黄河东面海西头。  
  
卷446_54  【杭州回舫】白居易  
自别钱塘山水后，不多饮酒懒吟诗。  
欲将此意凭回棹，报与西湖风月知。  
  
卷446_55  【途中题山泉】白居易  
决决涌岩穴，溅溅出洞门。向东应入海，从此不归源。  
似叶飘辞树，如云断别根。吾身亦如此，何日返乡园。  
  
卷446_56  【欲到东洛，得杨使君书，因以此报】白居易  
向公心切向财疏，淮上休官洛下居。三郡政能从独步，  
十年生计复何如。使君滩上久分手，别驾渡头先得书。  
且喜平安又相见，其馀外事尽空虚。  
  
卷446_57  【洛下寓居】白居易  
秋馆清凉日，书因解闷看。夜窗幽独处，琴不为人弹。  
游宴慵多废，趋朝老渐难。禅僧教断酒，道士劝休官。  
渭曲庄犹在，钱唐俸尚残。如能便归去，亦不至饥寒。  
  
卷446_58  【味道】白居易  
叩齿晨兴秋院静，焚香冥坐晚窗深。七篇真诰论仙事，  
一卷檀经说佛心。此日尽知前境妄，多生曾被外尘侵。  
自嫌习性犹残处，爱咏闲诗好听琴。  
  
卷446_59  【好听琴】白居易  
本性好丝桐，尘机闻即空。一声来耳里，万事离心中。  
清畅堪销疾，恬和好养蒙。尤宜听三乐，安慰白头翁。  
  
卷446_60  【爱咏诗】白居易  
辞章讽咏成千首，心行归依向一乘。  
坐倚绳床闲自念，前生应是一诗僧。  
  
卷446_61  【酬皇甫庶子见寄】白居易  
掌纶不称吾应笑，典郡无能我自知。别诏忽惊新命出，  
同寮偶与夙心期。春坊潇洒优闲地，秋鬓苍浪老大时。  
独占二疏应未可，龙楼见拟觅分司。  
  
卷446_62  【卧疾】白居易  
闲官卧疾绝经过，居处萧条近洛河。  
水北水南秋月夜，管弦声少杵声多。  
  
卷446_63  【远师】白居易  
东宫白庶子，南寺远禅师。何处遥相见，心无一事时。  
  
卷446_64  【问远师】白居易  
荤膻停夜食，吟咏散秋怀。笑问东林老，诗应不破斋。  
  
卷446_65  【小院酒醒】白居易  
酒醒闲独步，小院夜深凉。一领新秋簟，三间明月廊。  
未收残盏杓，初换热衣裳。好是幽眠处，松阴六尺床。  
  
卷446_66  【赠侯三郎中】白居易  
老爱东都好寄身，足泉多竹少埃尘。年丰最喜唯贫客，  
秋冷先知是瘦人。幸有琴书堪作伴，苦无田宅可为邻。  
洛中纵未长居得，且与苏田游过春。  
  
卷446_67  【求分司东都，寄牛相公十韵】白居易  
忽忽心如梦，星星鬓似丝。纵贫长有酒，虽老未抛诗。  
俭薄身都惯，疏顽性颇宜。饭粗餐亦饱，被暖起常迟。  
万里归何得，三年伴是谁。华亭鹤不去，天竺石相随。  
王尹贳将马，田家卖与池。开门闲坐日，绕水独行时。  
懒慢交游许，衰羸相府知。官寮幸无事，可惜不分司。  
  
卷446_68  【酬杨八】白居易  
君以旷怀宜静境，我因蹇步称闲官。  
闭门足病非高士，劳作云心鹤眼看。  
  
卷446_69  【履道新居二十韵】白居易  
履道坊西角，官河曲北头。林园四邻好，风景一家秋。  
门闭深沈树，池通浅沮沟。拔青松直上，铺碧水平流。  
篱菊黄金合，窗筠绿玉稠。疑连紫阳洞，似到白蘋洲。  
僧至多同宿，宾来辄少留。岂无诗引兴，兼有酒销忧。  
移榻临平岸，携茶上小舟。果穿闻鸟啄，萍破见鱼游。  
地与尘相远，人将境共幽。泛潭菱点镜，沉浦月生钩。  
厨晓烟孤起，庭寒雨半收。老饥初爱粥，瘦冷早披裘。  
洛下招新隐，秦中忘旧游。辞章留凤阁，班籍寄龙楼。  
病惬官曹静，闲惭俸禄优。琴书中有得，衣食外何求。  
济世才无取，谋身智不周。应须共心语，万事一时休。  
  
卷446_70  【九日思杭州旧游，寄周判官及诸客】白居易  
忽忆郡南山顶上，昔时同醉是今辰。笙歌委曲声延耳，  
金翠动摇光照身。风景不随宫相去，欢娱应逐使君新。  
江山宾客皆如旧，唯是当筵换主人。  
  
卷446_71  【秋晚】白居易  
烟景淡濛濛，池边微有风。觉寒蛩近壁，知暝鹤归笼。  
长貌随年改，衰情与物同。夜来霜厚薄，梨叶半低红。  
  
卷446_72  【分司】白居易  
散秩留司殊有味，最宜病拙不才身。行香拜表为公事，  
碧洛青嵩当主人。已出闲游多到夜，却归慵卧又经旬。  
钱唐五马留三匹，还拟骑游搅扰春。  
  
卷446_73  【河南王尹初到，以诗代书先问之】白居易  
别来王阁老，三岁似须臾。鬓上斑多少，杯前兴有无。  
官从分紧慢，情莫问荣枯。许入朱门否，篮舆一病夫。  
  
卷446_74  【池西亭】白居易  
朱栏映晚树，金魄落秋池。还似钱唐夜，西楼月出时。  
  
卷446_75  【临池闲卧】白居易  
小竹围庭匝，平池与砌连。闲多临水坐，老爱向阳眠。  
营役抛身外，幽奇送枕前。谁家卧床脚，解系钓鱼船。  
  
卷446_76  【吾庐】白居易  
吾庐不独贮妻儿，自觉年侵身力衰。眼下营求容足地，  
心中准拟挂冠时。新昌小院松当户，履道幽居竹绕池。  
莫道两都空有宅，林泉风月是家资。  
  
卷446_77  【题新居，寄宣州崔相公（所居南邻即崔家池）】白居易  
门庭有水巷无尘，好称闲官作主人。冷似雀罗虽少客，  
宽于蜗舍足容身。疏通竹径将迎月，扫掠莎台欲待春。  
济世料君归未得，南园北曲谩为邻。  
  
卷446_78  【忆杭州梅花，因叙旧游，寄萧协律】白居易  
三年闲闷在馀杭，曾为梅花醉几场。伍相庙边繁似雪，  
孤山园里丽如妆。蹋随游骑心长惜，折赠佳人手亦香。  
赏自初开直至落，欢因小饮便成狂。薛刘相次埋新垄，  
沈谢双飞出故乡。歌伴酒徒零散尽，唯残头白老萧郎。  
  
卷446_79  【病中辱张常侍题集贤院诗，因以继和】白居易  
天禄阁门开，甘泉侍从回。图书皆帝籍，寮友尽仙才。  
骑省通中掖，龙楼隔上台。犹怜病宫相，诗寄洛阳来。  
  
卷446_80  【早春晚归】白居易  
晚归骑马过天津，沙白桥红返照新。草色连延多隙地，  
鼓声闲缓少忙人。还如南国饶沟水，不似西京足路尘。  
金谷风光依旧在，无人管领石家春。  
  
卷446_81  【赠杨使君】白居易  
曾嗟放逐同巴峡，且喜归还会洛阳。时命到来须作用，  
功名未立莫思量。银衔叱拨欺风雪，金屑琵琶费酒浆。  
更待城东桃李发，共君沉醉两三场。  
  
卷446_82  【赠皇甫庶子】白居易  
何因散地共徘徊，人道君才我不才。骑少马蹄生易蹶，  
用稀印锁涩难开。妻知年老添衣絮，婢报天寒拨酒醅。  
更愧小胥咨拜表，单衫冲雪夜深来。  
  
卷446_83  【池上竹下作】白居易  
穿篱绕舍碧逶迤，十亩闲居半是池。食饱窗间新睡后，  
脚轻林下独行时。水能性淡为吾友，竹解心虚即我师。  
何必悠悠人世上，劳心费目觅亲知。  
  
卷446_84  【闲出觅春，戏赠诸郎官】白居易  
年来数出觅风光，亦不全闲亦不忙。放鞚体安骑稳马，  
隔袍身暖照晴阳。迎春日日添诗思，送老时时放酒狂。  
除却髭须白一色，其馀未伏少年郎。  
  
卷446_85  【别春炉】白居易  
暖阁春初入，温炉兴稍阑。晚风犹冷在，夜火且留看。  
独宿相依久，多情欲别难。谁能共天语，长遣四时寒。  
  
卷446_86  【泛小fq二首】白居易  
水一塘，fq一只。fq头漾漾知风起，fq背萧萧闻雨滴。  
醉卧船中欲醒时，忽疑身是江南客。  
船缓进，水平流。一茎竹篙剔船尾，两幅青幕覆船头。  
亚竹乱藤多照岸，如从凤口向湖州。  
  
卷446_87  【梦行简】白居易  
天气妍和水色鲜，闲吟独步小桥边。  
池塘草绿无佳句，虚卧春窗梦阿怜。  
  
卷446_88  【题新居呈王尹，兼简府中三掾】白居易  
弊宅须重葺，贫家乏羡财。桥凭川守造，树倩府僚栽。  
朱板新犹湿，红英暖渐开。仍期更携酒，倚槛看花来。  
  
卷446_89  【云和】白居易  
非琴非瑟亦非筝，拨柱推弦调未成。  
欲散白头千万恨，只消红袖两三声。  
  
卷446_90  【春老】白居易  
欲随年少强游春，自觉风光不属身。  
歌舞屏风花障上，几时曾画白头人。  
  
卷446_91  【春雪过皇甫家】白居易  
晚来篮舆雪中回，喜遇君家门正开。  
唯要主人青眼待，琴诗谈笑自将来。  
  
卷446_92  【崔侍御以孩子三日示其所生诗见示因以二绝句和之】白居易  
洞房门上挂桑弧，香水盆中浴凤雏。  
还似初生三日魄，嫦娥满月即成珠。  
爱惜肯将同宝玉，喜欢应胜得王侯。  
弄璋诗句多才思，愁杀无儿老邓攸。  
  
卷446_93  【与皇甫庶子同游城东】白居易  
闲游何必多徒侣，相劝时时举一杯。博望苑中无职役，  
建春门外足池台。绿油剪叶蒲新长，红蜡黏枝杏欲开。  
白马朱衣两宫相，可怜天气出城来。  
  
卷446_94  【洛城东花下作】白居易  
记得旧诗章，花多数洛阳。及逢枝似雪，已是鬓成霜。  
向后光阴促，从前事意忙。无因重年少，何计驻时芳。  
欲送愁离面，须倾酒入肠。白头无藉在，醉倒亦何妨。  
  
卷446_95  【晚春寄微之并崔湖州】白居易  
洛阳陌上少交亲，履道城边欲暮春。  
崔在吴兴元在越，出门骑马觅何人。  
  
卷446_96  【城东闲行，因题尉迟司业水阁】白居易  
闲绕洛阳城，无人知姓名。病乘篮舆出，老著茜衫行。  
处处花相引，时时酒一倾。借君溪阁上，醉咏两三声。  
  
卷446_97  【寄皇甫七】白居易  
孟夏爱吾庐，陶潜语不虚。花樽飘落酒，风案展开书。  
邻女偷新果，家僮漉小鱼。不知皇甫七，池上兴何如。  
  
卷446_98  【访皇甫七】白居易  
上马行数里，逢花倾一杯。更无停泊处，还是觅君来。  

## 全唐诗(中)　卷四百四十七

卷447_1  【除苏州刺史，别洛城东花】白居易  
乱雪千花落，新丝两鬓生。老除吴郡守，春别洛阳城。  
江上今重去，城东更一行。别花何用伴，劝酒有残莺。  
  
卷447_2  【奉和汴州令狐令公二十二韵（同用淹字）】白居易  
客有东征者，夷门一落帆。二年方得到，五日未为淹。  
在浚旌重葺，游梁馆更添。心因好善乐，貌为礼贤谦。  
俗阜知敦劝，民安见察廉。仁风扇道路，阴雨膏闾阎。  
文律操将柄，兵机钓得钤。碧幢油叶叶，红旆火襜襜。  
景象春加丽，威容晓助严。枪森赤豹尾，纛吒黑龙髯。  
门静尘初敛，城昏日半衔。选幽开后院，占胜坐前檐。  
平展丝头毯，高褰锦额帘。雷捶柘枝鼓，雪摆胡腾衫。  
发滑歌钗坠，妆光舞汗沾。回灯花簇簇，过酒玉纤纤。  
馔盛盘心殢，醅浓盏底黏。陆珍熊掌烂，海味蟹螯咸。  
福履千夫祝，形仪四座瞻。羊公长在岘，傅说莫归岩。  
眷爱人人遍，风情事事兼。犹嫌客不醉，同赋夜厌厌。  
  
卷447_3  【船夜援琴】白居易  
鸟栖鱼不动，月照夜江深。身外都无事，舟中只有琴。  
七弦为益友，两耳是知音。心静即声淡，其间无古今。  
  
卷447_4  【答刘和州禹锡】白居易  
换印虽频命未通，历阳湖上又秋风。不教才展休明代，  
为罚诗争造化功。我亦思归田舍下，君应厌卧郡斋中。  
好相收拾为闲伴，年齿官班约略同。  
  
卷447_5  【渡淮】白居易  
淮水东南阔，无风渡亦难。孤烟生乍直，远树望多圆。  
春浪棹声急，夕阳帆影残。清流宜映月，今夜重吟看。  
  
卷447_6  【赴苏州至常州，答贾舍人】白居易  
杭城隔岁转苏台，还拥前时五马回。厌见簿书先眼合，  
喜逢杯酒暂眉开。未酬恩宠年空去，欲立功名命不来。  
一别承明三领郡，甘从人道是粗才。  
  
卷447_7  【去岁罢杭州今春领吴郡惭无善政聊写鄙怀兼寄三相公】白居易  
为问三丞相，如何秉国钧。那将最剧郡，付与苦慵人。  
岂有吟诗客，堪为持节臣。不才空饱暖，无惠及饥贫。  
昨卧南城月，今行北境春。铅刀磨欲尽，银印换何频。  
杭老遮车辙，吴童扫路尘。虚迎复虚送，惭见两州民。  
  
卷447_8  【宣武令狐相公以诗寄赠传播吴中聊奉短草用申酬谢】白居易  
新诗传咏忽纷纷，楚老吴娃耳遍闻。尽解呼为好才子，  
不知官是上将军。辞人命薄多无位，战将功高少有文。  
谢脁篇章韩信钺，一生双得不如君。  
  
卷447_9  【自咏】白居易  
形容瘦薄诗情苦，岂是人间有相人。只合一生眠白屋，  
何因三度拥朱轮。金章未佩虽非贵，银榼常携亦不贫。  
唯是无儿头早白，被天磨折恰平均。  
  
卷447_10  【吟前篇，因寄微之】白居易  
君颜贵茂不清羸，君句雄华不苦悲。  
何事遣君还似我，髭须早白亦无儿。  
  
卷447_11  【紫薇花】白居易  
紫薇花对紫微翁，名目虽同貌不同。独占芳菲当夏景，  
不将颜色托春风。浔阳官舍双高树，兴善僧庭一大丛。  
何似苏州安置处，花堂栏下月明中。  
  
卷447_12  【自到郡斋仅经旬日方专公务未及宴游偷闲…仍呈吴中诸客】白居易  
渭北离乡客，江南守土臣。涉途初改月，入境已经旬。  
甲郡标天下，环封极海滨。版图十万户，兵籍五千人。  
自顾才能少，何堪宠命频。冒荣惭印绶，虚奖负丝纶。  
候病须通脉，防流要塞津。救烦无若静，补拙莫如勤。  
削使科条简，摊令赋役均。以兹为报效，安敢不躬亲。  
襦袴提于手，韦弦佩在绅。敢辞称俗吏，且愿活疲民。  
常未征黄霸，湖犹借寇恂。愧无铛脚政，徒忝犬牙邻。  
制诰夸黄绢，诗篇占白蘋。铜符抛不得，琼树见无因。  
警寐钟传夜，催衙鼓报晨。唯知对胥吏，未暇接亲宾。  
色变云迎夏，声残鸟过春。麦风非逐扇，梅雨异随轮。  
武寺山如故，王楼月自新。池塘闲长草，丝竹废生尘。  
暑遣烧神酎，晴教[z4 _blank ]舞茵。待还公事了，亦拟乐吾身。  
  
卷447_17  【题笼鹤】白居易  
经旬不饮酒，逾月未闻歌。岂是风情少，其如尘事多。  
虎丘惭客问，娃馆妒人过。莫笑笼中鹤，相看去几何。  
  
卷447_18  【答客问杭州】白居易  
为我踟蹰停酒盏，与君约略说杭州。山名天竺堆青黛，  
湖号钱唐泻绿油。大屋檐多装雁齿，小航船亦画龙头。  
所嗟水路无三百，官系何因得再游。  
  
卷447_19  【登阊门闲望】白居易  
阊门四望郁苍苍，始觉州雄土俗强。十万夫家供课税，  
五千子弟守封疆。阖闾城碧铺秋草，乌鹊桥红带夕阳。  
处处楼前飘管吹，家家门外泊舟航。云埋虎寺山藏色，  
月耀娃宫水放光。曾赏钱唐嫌茂苑，今来未敢苦夸张。  
  
卷447_20  【代诸妓赠送周判官】白居易  
妓筵今夜别姑苏，客棹明朝向镜湖。莫泛扁舟寻范蠡，  
且随五马觅罗敷。兰亭月破能回否，娃馆秋凉却到无。  
好与使君为老伴，归来休染白髭须。  
  
卷447_21  【秋寄微之十二韵】白居易  
娃馆松江北，稽城浙水东。屈君为长吏，伴我作衰翁。  
旌旆知非远，烟云望不通。忙多对酒榼，兴少阅诗筒。  
淡白秋来日，疏凉雨后风。馀霞数片绮，新月一张弓。  
影满衰桐树，香凋晚蕙丛。饥啼春谷鸟，寒怨络丝虫。  
览镜头虽白，听歌耳未聋。老愁从此遣，醉笑与谁同。  
清旦方堆案，黄昏始退公。可怜朝暮景，销在两衙中。  
  
卷447_22  【池上早秋】白居易  
荷芰绿参差，新秋水满池。早凉生北槛，残照下东篱。  
露饱蝉声懒，风干柳意衰。过潘二十岁，何必更愁悲。  
  
卷447_23  【郡西亭偶咏】白居易  
常爱西亭面北林，公私尘事不能侵。共闲作伴无如鹤，  
与老相宜只有琴。莫遣是非分作界，须教吏隐合为心。  
可怜此道人皆见，但要修行功用深。  
  
卷447_24  【故衫】白居易  
闇淡绯衫称老身，半披半曳出朱门。袖中吴郡新诗本，  
襟上杭州旧酒痕。残色过梅看向尽，故香因洗嗅犹存。  
曾经烂熳三年著，欲弃空箱似少恩。  
  
卷447_25  【郡中夜听李山人弹三乐】白居易  
风琴秋拂匣，月户夜开关。荣启先生乐，姑苏太守闲。  
传声千古后，得意一时间。却怪钟期耳，唯听水与山。  
  
卷447_26  【东城桂三首】白居易  
子堕本从天竺寺，根盘今在阖闾城。  
当时应逐南风落，落向人间取次生。  
霜雪压多虽不死，荆榛长疾欲相埋。  
长忧落在樵人手，卖作苏州一束柴。  
遥知天上桂花孤，试问嫦娥更要无。  
月宫幸有闲田地，何不中央种两株。  
  
卷447_27  【闻行简恩赐章服，喜成长句寄之】白居易  
吾年五十加朝散，尔亦今年赐服章。齿发恰同知命岁，  
官衔俱是客曹郎。荣传锦帐花联萼，彩动绫袍雁趁行。  
大抵著绯宜老大，莫嫌秋鬓数茎霜。  
  
卷447_28  【唤笙歌】白居易  
露坠萎花槿，风吹败叶荷。老心欢乐少，秋眼感伤多。  
芳岁今如此，衰翁可奈何。犹应不如醉，试遣唤笙歌。  
  
卷447_29  【对酒吟】白居易  
一抛学士笔，三佩使君符。未换银青绶，唯添雪白须。  
公门衙退掩，妓席客来铺。履舄从相近，讴吟任所须。  
金衔嘶五马，钿带舞双姝。不得当年有，犹胜到老无。  
合声歌汉月，齐手拍吴歈。今夜还先醉，应烦红袖扶。  
  
卷447_30  【偶饮】白居易  
三盏醺醺四体融，妓亭檐下夕阳中。千声方响敲相续，  
一曲云和戛未终。今日心情如往日，秋风气味似春风。  
唯憎小吏樽前报，道去衙时水五筒。  
  
卷447_31  【早发赴洞庭舟中作】白居易  
阊门曙色欲苍苍，星月高低宿水光。棹举影摇灯烛动，  
舟移声拽管弦长。渐看海树红生日，遥见包山白带霜。  
出郭已行十五里，唯消一曲慢霓裳。  
  
卷447_32  【宿湖中】白居易  
水天向晚碧沉沉，树影霞光重叠深。浸月冷波千顷练，  
苞霜新橘万株金。幸无案牍何妨醉，纵有笙歌不废吟。  
十只画船何处宿，洞庭山脚太湖心。  
  
卷447_33  【拣贡橘书情】白居易  
洞庭贡橘拣宜精，太守勤王请自行。珠颗形容随日长，  
琼浆气味得霜成。登山敢惜驽骀力，望阙难伸蝼蚁情。  
疏贱无由亲跪献，愿凭朱实表丹诚。  
  
卷447_34  【夜泛阳坞入明月湾即事，寄崔湖州】白居易  
湖山处处好淹留，最爱东湾北坞头。掩映橘林千点火，  
泓澄潭水一盆油。龙头画舸衔明月，鹊脚红旗蘸碧流。  
为报茶山崔太守，与君各是一家游。  
  
卷447_35  【泛太湖书事，寄微之】白居易  
烟渚云帆处处通，飘然舟似入虚空。玉杯浅酌巡初匝，  
金管徐吹曲未终。黄夹缬林寒有叶，碧琉璃水净无风。  
避旗飞鹭翩翻白，惊鼓跳鱼拨剌红。涧雪压多松偃蹇，  
岩泉滴久石玲珑。书为故事留湖上，吟作新诗寄浙东。  
军府威容从道盛，江山气色定知同。报君一事君应羡，  
五宿澄波皓月中。  
  
卷447_36  【题新馆】白居易  
曾为白社羁游子，今作朱门醉饱身。十万户州尤觉贵，  
二千石禄敢言贫。重裘每念单衣士，兼味尝思旅食人。  
新馆寒来多少客，欲回歌酒暖风尘。  
  
卷447_37  【西楼喜雪命宴】白居易  
宿云黄惨澹，晓雪白飘飖。散面遮槐市，堆花压柳桥。  
四郊铺缟素，万室甃琼瑶。银榼携桑落，金炉上丽谯。  
光迎舞妓动，寒近醉人销。歌乐虽盈耳，惭无五袴谣。  
  
卷447_38  【新栽梅】白居易  
池边新种七株梅，欲到花时点检来。  
莫怕长洲桃李妒，今年好为使君开。  
  
卷447_39  【酬刘和州戏赠】白居易  
钱唐山水接苏台，两地褰帷愧不才。政事素无争学得，  
风情旧有且将来。双蛾解珮啼相送，五马鸣珂笑却回。  
不似刘郎无景行，长抛春恨在天台。  
  
卷447_40  【戏和贾常州醉中二绝句】白居易  
闻道毗陵诗酒兴，近来积渐学姑苏。  
罨头新令从偷去，刮骨清吟得似无。  
越调管吹留客曲，吴吟诗送暖寒杯。  
娃宫无限风流事，好遣孙心暂学来。  
  
卷447_41  【岁暮寄微之三首】白居易  
微之别久能无叹，知退书稀岂免愁。甲子百年过半后，  
光阴一岁欲终头。池冰晓合胶船底，楼雪晴销露瓦沟。  
自觉欢情随日减，苏州心不及杭州。  
荣进虽频退亦频，与君才命不调匀。若不九重中掌事，  
即须千里外抛身。紫垣南北厅曾对，沧海东西郡又邻。  
唯欠结庐嵩洛下，一时归去作闲人。  
白头岁暮苦相思，除却悲吟无可为。枕上从妨一夜睡，  
灯前读尽十年诗。龙钟校正骑驴日，憔悴通江司马时。  
若并如今是全活，纡朱拖紫且开眉。  
  
卷447_42  【岁日家宴戏示弟侄等兼呈张侍御二十八丈殷判官二十三兄】白居易  
弟妹妻孥小侄甥，娇痴弄我助欢情。岁盏后推蓝尾酒，  
春盘先劝胶牙饧。形骸潦倒虽堪叹，骨肉团圆亦可荣。  
犹有夸张少年处，笑呼张丈唤殷兄。  
  
卷447_43  【正月三日闲行】白居易  
黄鹂巷口莺欲语，乌鹊河头冰欲销。  
绿浪东西南北水，红栏三百九十桥。  
鸳鸯荡漾双双翅，杨柳交加万万条。  
借问春风来早晚，只从前日到今朝。  
  
卷447_44  【夜归】白居易  
逐胜移朝宴，留欢放晚衙。宾寮多谢客，骑从半吴娃。  
到处销春景，归时及月华。城阴一道直，烛焰两行斜。  
东吹先催柳，南霜不杀花。皋桥夜沽酒，灯火是谁家。  
  
卷447_45  【自叹】白居易  
岂独年相迫，兼为病所侵。春来痰气动，老去嗽声深。  
眼暗犹操笔，头斑未挂簪。因循过日月，真是俗人心。  
  
卷447_46  【郡中闲独，寄微之及崔湖州】白居易  
少年宾旅非吾辈，晚岁簪缨束我身。酒散更无同宿客，  
诗成长作独吟人。蘋洲会面知何日，镜水离心又一春。  
两处也应相忆在，官高年长少情亲。  
  
卷447_47  【小舫】白居易  
小舫一艘新造了，轻装梁柱庳安篷。深坊静岸游应遍，  
浅水低桥去尽通。黄柳影笼随棹月，白蘋香起打头风。  
慢牵欲傍樱桃泊，借问谁家花最红。  
  
卷447_48  【马坠强出，赠同座】白居易  
足伤遭马坠，腰重倩人抬。只合窗间卧，何由花下来。  
坐依桃叶枝，行呷地黄杯。强出非他意，东风落尽梅。  
  
卷447_49  【夜闻贾常州、崔湖州茶山境会想羡欢宴因寄此诗】白居易  
遥闻境会茶山夜，珠翠歌钟俱绕身。盘下中分两州界，  
灯前合作一家春。青娥递舞应争妙，紫笋齐尝各斗新。  
自叹花时北窗下，蒲黄酒对病眠人。  
  
卷447_50  【酬微之开拆新楼初毕相报末联见戏之作】白居易  
海山郁郁石棱棱，新豁高居正好登。南临赡部三千界，  
东对蓬宫十二层。报我楼成秋望月，把君诗读夜回灯。  
无妨却有他心眼，妆点亭台即不能。  
  
卷447_51  【病中多雨逢寒食】白居易  
水国多阴常懒出，老夫饶病爱闲眠。三旬卧度莺花月，  
一半春销风雨天。薄暮何人吹觱篥，新晴几处缚秋千。  
彩绳芳树长如旧，唯是年年换少年。  
  
卷447_52  【清明夜】白居易  
好风胧月清明夜，碧砌红轩刺史家。  
独绕回廊行复歇，遥听弦管暗看花。  
  
卷447_53  【苏州柳】白居易  
金谷园中黄袅娜，曲江亭畔碧婆娑。老来处处游行遍，  
不似苏州柳最多。絮扑白头条拂面，使君无计奈春何。  
  
卷447_54  【三月二十八日赠周判官】白居易  
一春惆怅残三日，醉问周郎忆得无。  
柳絮送人莺劝酒，去年今日别东都。  
  
卷447_55  【偶作】白居易  
红杏初生叶，青梅已缀枝。阑珊花落后，寂寞酒醒时。  
坐闷低眉久，行慵举足迟。少年君莫怪，头白自应知。  
  
卷447_56  【重答刘和州】白居易  
分无佳丽敌西施，敢有文章替左司。随分笙歌聊自乐，  
等闲篇咏被人知。花边妓引寻香径，月下僧留宿剑池。  
可惜当时好风景，吴王应不解吟诗。  
  
卷447_57  【奉送三兄】白居易  
少年曾管二千兵，昼听笙歌夜斫营。自反丘园头尽白，  
每逢旗鼓眼犹明。杭州暮醉连床卧，吴郡春游并马行。  
自愧阿连官职慢，只教兄作使君兄。  
  
卷447_58  【城上夜宴】白居易  
留春不住登城望，惜夜相将秉烛游。风月万家河两岸，  
笙歌一曲郡西楼。诗听越客吟何苦，酒被吴娃劝不休。  
从道人生都是梦，梦中欢笑亦胜愁。  
  
卷447_59  【重题小舫，赠周从事，兼戏微之】白居易  
细篷青篾织鱼鳞，小眼红窗衬麹尘。阔狭才容从事座，  
高低恰称使君身。舞筵须拣腰轻女，仙棹难胜骨重人。  
不似镜湖廉使出，高樯大艑闹惊春。  
  
卷447_60  【吴樱桃】白居易  
含桃最说出东吴，香色鲜秾气味殊。洽恰举头千万颗，  
婆娑拂面两三株。鸟偷飞处衔将火，人摘争时蹋破珠。  
可惜风吹兼雨打，明朝后日即应无。  
  
卷447_61  【春尽劝客酒】白居易  
林下春将尽，池边日半斜。樱桃落砌颗，夜合隔帘花。  
尝酒留闲客，行茶使小娃。残杯劝不饮，留醉向谁家。  
  
卷447_62  【仲夏斋居，偶题八韵，寄微之及崔湖州】白居易  
腥血与荤蔬，停来一月馀。肌肤虽瘦损，方寸任清虚。  
体适通宵坐，头慵隔日梳。眼前无俗物，身外即僧居。  
水榭风来远，松廊雨过初。褰帘放巢燕，投食施池鱼。  
久别闲游伴，频劳问疾书。不知湖与越，吏隐兴何如。  
  
卷447_63  【官宅】白居易  
红紫共纷纷，祗承老使君。移舟木兰棹，行酒石榴裙。  
水色窗窗见，花香院院闻。恋他官舍住，双鬓白如云。  
  
卷447_64  【六月三日夜闻蝉】白居易  
荷香清露坠，柳动好风生。微月初三夜，新蝉第一声。  
乍闻愁北客，静听忆东京。我有竹林宅，别来蝉再鸣。  
不知池上月，谁拨小船行。  
  
卷447_65  【莲石】白居易  
青石一两片，白莲三四枝。寄将东洛去，心与物相随。  
石倚风前树，莲栽月下池。遥知安置处，预想发荣时。  
领郡来何远，还乡去已迟。莫言千里别，岁晚有心期。  
  
卷447_66  【眼病二首】白居易  
散乱空中千片雪，蒙笼物上一重纱。纵逢晴景如看雾，  
不是春天亦见花。僧说客尘来眼界，医言风眩在肝家。  
两头治疗何曾瘥，药力微茫佛力赊。  
眼藏损伤来已久，病根牢固去应难。医师尽劝先停酒，  
道侣多教早罢官。案上谩铺龙树论，盒中虚撚决明丸。  
人间方药应无益，争得金篦试刮看。  
  
卷447_67  【题东武丘寺六韵】白居易  
香刹看非远，祇园入始深。龙蟠松矫矫，玉立竹森森。  
怪石千僧坐，灵池一剑沉。海当亭两面，山在寺中心。  
酒熟凭花劝，诗成倩鸟吟。寄言轩冕客，此地好抽簪。  
  
卷447_68  【夜游西武丘寺八韵】白居易  
不厌西丘寺，闲来即一过。舟船转云岛，楼阁出烟萝。  
路入青松影，门临白月波。鱼跳惊秉烛，猿觑怪鸣珂。  
摇曳双红旆，娉婷十翠娥。香花助罗绮，钟梵避笙歌。  
领郡时将久，游山数几何。一年十二度，非少亦非多。  
  
卷447_69  【咏怀】白居易  
苏杭自昔称名郡，牧守当今当好官。两地江山蹋得遍，  
五年风月咏将残。几时酒醆曾抛却，何处花枝不把看。  
白发满头归得也，诗情酒兴渐阑珊。  
  
卷447_70  【重咏】白居易  
日觉双眸暗，年惊两鬓苍。病应无处避，老更不宜忙。  
徇俗心情少，休官道理长。今秋归去定，何必重思量。  
  
卷447_71  【百日假满】白居易  
心中久有归田计，身上都无济世才。长告初从百日满，  
故乡元约一年回。马辞辕下头高举，鹤出笼中翅大开。  
但拂衣行莫回顾，的无官职趁人来。  
  
卷447_72  【九日寄微之】白居易  
眼闇头风事事妨，绕篱新菊为谁黄。闲游日久心慵倦，  
痛饮年深肺损伤。吴郡两回逢九月，越州四度见重阳。  
怕飞杯酒多分数，厌听笙歌旧曲章。蟋蟀声寒初过雨，  
茱萸色浅未经霜。去秋共数登高会，又被今年减一场。  
  
卷447_73  【题报恩寺】白居易  
好是清凉地，都无系绊身。晚晴宜野寺，秋景属闲人。  
净石堪敷坐，寒泉可濯巾。自惭容鬓上，犹带郡庭尘。  
  
卷447_74  【晚起】白居易  
卧听冬冬衙鼓声，起迟睡足长心情。华簪脱后头虽白，  
堆案抛来眼校明。闲上篮舆乘兴出，醉回花舫信风行。  
明朝更濯尘缨去，闻道松江水最清。  
  
卷447_75  【自思益寺次楞伽寺作】白居易  
朝从思益峰游后，晚到楞伽寺歇时。照水姿容虽已老，  
上山筋力未全衰。行逢禅客多相问，坐倚渔舟一自思，  
犹去悬车十五载，休官非早亦非迟。  
  
卷447_76  【松江亭携乐观渔宴宿】白居易  
震泽平芜岸，松江落叶波。在官常梦想，为客始经过。  
水面排罾网，船头簇绮罗。朝盘鲙红鲤，夜烛舞青娥。  
雁断知风急，潮平见月多。繁丝与促管，不解和渔歌。  
  
卷447_77  【宿灵岩寺上院】白居易  
高高白月上青林，客去僧归独夜深。荤血屏除唯对酒，  
歌钟放散只留琴。更无俗物当人眼，但有泉声洗我心。  
最爱晓亭东望好，太湖烟水绿沉沉。  
  
卷447_78  【酬别周从事二首】白居易  
腰痛拜迎人客倦，眼昏勾押簿书难。  
辞官归去缘衰病，莫作陶潜范蠡看。  
洛下田园久抛掷，吴中歌酒莫留连。  
嵩阳云树伊川月，已校归迟四五年。  
  
卷447_79  【武丘寺路（去年重开寺路桃李莲荷约种数千株）】白居易  
自开山寺路，水陆往来频。银勒牵骄马，花船载丽人。  
芰荷生欲遍，桃李种仍新。好住湖堤上，长留一道春。  
  
卷447_80  【齐云楼晚望偶题十韵兼呈冯侍御，周、殷二协律】白居易  
潦倒宦情尽，萧条芳岁阑。欲辞南国去，重上北城看。  
复叠江山壮，平铺井邑宽。稠过杨府，坊闹半长安。  
插雾峰头没，穿霞日脚残。水光红漾漾，树色绿漫漫。  
约略留遗爱，殷勤念旧欢。病抛官职易，老别友朋难。  
九月全无热，西风亦未寒。齐云楼北面，半日凭栏干。  
  
卷447_81  【河亭晴望（九月八日）】白居易  
风转云头敛，烟销水面开。晴虹桥影出，秋雁橹声来。  
郡静官初罢，乡遥信未回。明朝是重九，谁劝菊花杯。  
  
卷447_82  【留别微之】白居易  
干时久与本心违，悟道深知前事非。犹厌劳形辞郡印，  
那将趁伴著朝衣。五千言里教知足，三百篇中劝式微。  
少室云边伊水畔，比君校老合先归。  
  
卷447_83  【自喜】白居易  
自喜天教我少缘，家徒行计两翩翩。身兼妻子都三口，  
鹤与琴书共一船。僮仆减来无冗食，资粮算外有馀钱。  
携将贮作丘中费，犹免饥寒得数年。  
  
卷447_84  【武丘寺路宴留别诸妓】白居易  
银泥裙映锦障泥，画舸停桡马簇蹄。清管曲终鹦鹉语，  
红旗影动䮂䮧嘶。渐消醉色朱颜浅，欲语离情翠黛低。  
莫忘使君吟咏处，女坟湖北武丘西。  
  
卷447_85  【江上对酒二首】白居易  
酒助疏顽性，琴资缓慢情。有慵将送老，无智可劳生。  
忽忽忘机坐，伥伥任运行。家乡安处是，那独在神京。  
久贮沧浪意，初辞桎梏身。昏昏常带酒，默默不应人。  
坐稳便箕踞，眠多爱欠伸。客来存礼数，始著白纶巾。  
  
卷447_86  【望亭驿酬别周判官】白居易  
何事出长洲，连宵饮不休。醒应难作别，欢渐少于愁。  
灯火穿村市，笙歌上驿楼。何言五十里，已不属苏州。  
  
卷447_87  【见小侄龟儿咏灯诗并腊娘制衣，因寄行简】白居易  
已知腊子能裁服，复报龟儿解咏灯。  
巧妇才人常薄命，莫教男女苦多能。  
  
卷447_88  【酒筵上答张居士】白居易  
但要前尘减，无妨外相同。虽过酒肆上，不离道场中。  
弦管声非实，花钿色是空。何人知此义，唯有净名翁。  
  
卷447_89  【鹦鹉】白居易  
陇西鹦鹉到江东，养得经年觜渐红。常恐思归先剪翅，  
每因喂食暂开笼。怜巧语情虽重，鸟忆高飞意不同。  
应似朱门歌舞妓，深藏牢闭后房中。  
  
卷447_90  【听琵琶妓弹略略】白居易  
腕软拨头轻，新教略略成。四弦千遍语，一曲万重情。  
法向师边得，能从意上生。莫欺江外手，别是一家声。  
  
卷447_91  【写新诗寄微之，偶题卷后】白居易  
写了吟看满卷愁，浅红笺纸小银钩。  
未容寄与微之去，已被人传到越州。  
  
卷447_92  【宝历二年八月三十日夜梦后作】白居易  
尘缨忽解诚堪喜，世网重来未可知。  
莫忘全吴馆中梦，岭南泥雨步行时。  
  
卷447_93  【与梦得同登栖灵塔（一无栖字）】白居易  
半月悠悠在广陵，何楼何塔不同登。  
共怜筋力犹堪在，上到栖灵第九层。  
  
卷447_94  【梦苏州水阁，寄冯侍御】白居易  
扬州驿里梦苏州，梦到花桥水阁头。  
觉后不知冯侍御，此中昨夜共谁游。  
  
卷447_95  【喜罢郡】白居易  
五年两郡亦堪嗟，偷出游山走看花。自此光阴为己有，  
从前日月属官家。樽前免被催迎使，枕上休闻报坐衙。  
睡到午时欢到夜，回看官职是泥沙。  
  
卷447_96  【答次休上人】白居易  
姓白使君无丽句，名休座主有新文。  
禅心不合生分别，莫爱馀霞嫌碧云。  

## 全唐诗(中)　卷四百四十八

卷448_1  【感悟妄缘，题如上人壁】白居易  
自从为騃童，直至作衰翁。所好随年异，为忙终日同。  
弄沙成佛塔，锵玉谒王宫。彼此皆儿戏，须臾即色空。  
有营非了义，无著是真宗。兼恐勤修道，犹应在妄中。  
  
卷448_2  【思子台有感二首】白居易  
曾家机上闻投杼，尹氏园中见掇蜂。  
但以恩情生隙罅，何人不解作江充。  
闇生魑魅蠹生虫，何异谗生疑阻中。  
但使武皇心似烛，江充不敢作江充。  
  
卷448_3  【赋得边城角】白居易  
边角两三枝，霜天陇上儿。望乡相并立，向月一时吹。  
战马头皆举，征人手尽垂。呜呜三奏罢，城上展旌旗。  
  
卷448_4  【忆洛中所居】白居易  
忽忆东都宅，春来事宛然。雪销行径里，水上卧房前。  
厌绿栽黄竹，嫌红种白莲。醉教莺送酒，闲遣鹤看船。  
幸是林园主，惭为食禄牵。宦情薄似纸，乡思争于弦。  
岂合姑苏守，归休更待年。  
  
卷448_5  【想归田园】白居易  
恋他朝市求何事，想取丘园乐此身。千首恶诗吟过日，  
一壶好酒醉消春。归乡年亦非全老，罢郡家仍未苦贫。  
快活不知如我者，人间能有几多人。  
  
卷448_6  【琴茶】白居易  
兀兀寄形群动内，陶陶任性一生间。自抛官后春多醉，  
不读书来老更闲。琴里知闻唯渌水，茶中故旧是蒙山。  
穷通行止长相伴，谁道吾今无往还。  
  
卷448_7  【赠楚州郭使君】白居易  
淮水东南第一州，山围雉堞月当楼。黄金印绶悬腰底，  
白雪歌诗落笔头。笑看儿童骑竹马，醉携宾客上仙舟。  
当家美事堆身上，何啻林宗与细侯。  
  
卷448_8  【和郭使君题枸杞（一作枸杞寄郭使君）】白居易  
山阳太守政严明，吏静人安无犬惊。  
不知灵药根成狗，怪得时闻吠夜声。  
  
卷448_9  【初到洛下闲游】白居易  
汉庭重少身宜退，洛下闲居迹可逃。趁伴入朝应老丑，  
寻春放醉尚粗豪。诗携彩纸新装卷，酒典绯花旧赐袍。  
曾在东方千骑上，至今躞蹀马头高。  
  
卷448_10  【醉赠刘二十八使君】白居易  
为我引杯添酒饮，与君把箸击盘歌。诗称国手徒为尔，  
命压人头不奈何。举眼风光长寂寞，满朝官职独蹉跎。  
亦知合被才名折，二十三年折太多。  
  
卷448_11  【太湖石】白居易  
烟翠三秋色，波涛万古痕。削成青玉片，截断碧云根。  
风气通岩穴，苔文护洞门。三峰具体小，应是华山孙。  
  
卷448_12  【过敷水】白居易  
垂鞭欲渡罗敷水，处分鸣驺且缓驱。秦氏双蛾久冥漠，  
苏台五马尚踟蹰。村童店女仰头笑，今日使君真是愚。  
  
卷448_13  【南院】白居易  
林院无情绪，经春不一开。杨花飞作穗，榆荚落成堆。  
壮气从中减，流年逐后催。只应如过客，病去老迎来。  
  
卷448_14  【闲咏】白居易  
步月怜清景，眠松爱绿阴。早年诗思苦，晚岁道情深。  
夜学禅多坐，秋牵兴暂吟。悠然两事外，无处更留心。  
  
卷448_15  【初授秘监，拜赐金紫，闲吟小酌，偶写所怀】白居易  
紫袍新秘监，白首旧书生。鬓雪人间寿，腰金世上荣。  
子孙无可念，产业不能营。酒引眼前兴，诗留身后名。  
闲倾三数酌，醉咏十馀声。便是羲皇代，先从心太平。  
  
卷448_16  【新昌闲居，招杨郎中兄弟】白居易  
纱巾角枕病眠翁，忙少闲多谁与同。但有双松当砌下，  
更无一事到心中。金章紫绶堪如梦，皂盖朱轮别似空。  
暑月贫家何所有，客来唯赠北窗风。  
  
卷448_17  【秘省后厅】白居易  
槐花雨润新秋地，桐叶风翻欲夜天。  
尽日后厅无一事，白头老监枕书眠。  
  
卷448_18  【松斋偶兴】白居易  
置心思虑外，灭迹是非间。约俸为生计，随官换往还。  
耳烦闻晓角，眼醒见秋山。赖此松檐下，朝回半日闲。  
  
卷448_19  【和杨郎中贺杨仆射致仕后杨侍郎门生合宴席上作】白居易  
业重关西继大名，恩深阙下遂高情。祥鳣降伴趋庭鲤，  
贺燕飞和出谷莺。范蠡舟中无子弟，疏家席上欠门生。  
可怜玉树连桃李，从古无如此会荣。  
  
卷448_20  【松下琴赠客】白居易  
松寂风初定，琴清夜欲阑。偶因群动息，试拨一声看。  
寡鹤当徽怨，秋泉应指寒。惭君此倾听，本不为君弹。  
  
卷448_21  【秋斋】白居易  
晨起秋斋冷，萧条称病容。清风两窗竹，白露一庭松。  
阮籍谋身拙，嵇康向事慵。生涯别有处，浩气在心胸。  
  
卷448_22  【涂山寺独游】白居易  
野径行无伴，僧房宿有期。涂山来去熟，唯是马蹄知。  
  
卷448_23  【登观音台望城】白居易  
百千家似围棋局，十二街如种菜畦。  
遥认微微入朝火，一条星宿五门西。  
  
卷448_24  【登灵应台北望】白居易  
临高始见人寰小，对远方知色界空。  
回首却归朝市去，一稊米落太仓中。  
  
卷448_25  【酬裴相公题兴化小池见招长句】白居易  
为爱小塘招散客，不嫌老监与新诗。山公倒载无妨学，  
范蠡扁舟未要追。蓬断偶飘桃李径，鸥惊误拂凤凰池。  
敢辞课拙酬高韵，一勺争禁万顷陂。  
  
卷448_26  【闲行】白居易  
五十年来思虑熟，忙人应未胜闲人。林园傲逸真成贵，  
衣食单疏不是贫。专掌图书无过地，遍寻山水自由身。  
傥年七十犹强健，尚得闲行十五春。  
  
卷448_27  【闲出】白居易  
兀兀出门何处去，新昌街晚树阴斜。  
马蹄知意缘行熟，不向杨家即庾家。  
  
卷448_28  【与僧智如夜话】白居易  
懒钝尤知命，幽栖渐得朋。门闲无谒客，室静有禅僧。  
炉向初冬火，笼停半夜灯。忧劳缘智巧，自喜百无能。  
  
卷448_29  【忆庐山旧隐及洛下新居】白居易  
形骸黾勉班行内，骨肉句留俸禄中。无奈攀缘随手长，  
亦知恩爱到头空。草堂久闭庐山下，竹院新抛洛水东。  
自是未能归去得，世间谁要白须翁。  
  
卷448_30  【晚寒（晚一作暝）】白居易  
急景流如箭，凄风利似刀。暝催鸡翅敛，寒束树枝高。  
缩水浓和酒，加绵厚絮袍。可怜冬计毕，暖卧醉陶陶。  
  
卷448_31  【偶眠（偶一作醉）】白居易  
放杯书案上，枕臂火炉前。老爱寻思事，慵多取次眠。  
妻教卸乌帽，婢与展青毡。便是屏风样，何劳画古贤。  
  
卷448_32  【华城西北雉堞最高崔相公首创楼台钱左丞继种…怅然成咏】白居易  
高居称君子，潇洒四无邻。丞相栋梁久，使君桃李新。  
凝情看丽句，驻步想清尘。况是寒天客，楼空无主人。  
  
卷448_33  【奉使途中，戏赠张常侍】白居易  
早风吹土满长衢，驿骑星轺尽疾驱。  
共笑篮舁亦称使，日驰一驿向东都。  
  
卷448_34  【有小白马乘驭多时奉使东行至稠桑驿溘然而毙…题二十韵】白居易  
能骤复能驰，翩翩白马儿。毛寒一团雪，鬃薄万条丝。  
皂盖春行日，骊驹晓从时。双旌前独步，五马内偏骑。  
芳草承蹄叶，垂杨拂顶枝。跨将迎好客，惜不换妖姬。  
慢鞚游萧寺，闲驱醉习池。睡来乘作梦，兴发倚成诗。  
鞭为驯难下，鞍缘稳不离。北归还共到，东使亦相随。  
赭白何曾变，玄黄岂得知。嘶风觉声急，踏雪怪行迟。  
昨夜犹刍秣，今朝尚絷维。卧槽应不起，顾主遂长辞。  
尘灭駸駸迹，霜留皎皎姿。度关形未改，过隙影难追。  
念倍燕求骏，情深项别骓。银收钩臆带，金卸络头羁。  
何处埋奇骨，谁家觅弊帷。稠桑驿门外，吟罢涕双垂。  
  
卷448_35  【题喷玉泉（泉在寿安山下高百馀尺直泻潭中）】白居易  
泉喷声如玉，潭澄色似空。练垂青嶂上，珠泻绿盆中。  
溜滴三秋雨，寒生六月风。何时此岩下，来作濯缨翁。  
  
卷448_36  【酬皇甫宾客】白居易  
闲官兼慢使，著处易停轮。况欲逢新岁，仍初见故人。  
冒寒寻到洛，待暖始归秦。亦拟同携手，城东略看春。  
  
卷448_37  【种白莲】白居易  
吴中白藕洛中栽，莫恋江南花懒开。  
万里携归尔知否，红蕉朱槿不将来。  
  
卷448_38  【答苏庶子】白居易  
偶作关东使，重陪洛下游。病来从断酒，老去可禁愁。  
款曲偏青眼，蹉跎各白头。蓬山闲气味，依约似龙楼。  
  
卷448_39  【答尉迟少监水阁重宴】白居易  
人情依旧岁华新，今日重招往日宾。鸡黍重回千里驾，  
林园闇换四年春。水轩平写琉璃镜，草岸斜铺翡翠茵。  
闻道经营费心力，忍教成后属他人。  
  
卷448_40  【和刘郎中伤鄂姬】白居易  
不独君嗟我亦嗟，西风北雪杀南花。  
不知月夜魂归处，鹦鹉洲头第几家。  
  
卷448_41  【赠东邻王十三】白居易  
携手池边月，开襟竹下风。驱愁知酒力，破睡见茶功。  
居处东西接，年颜老少同。能来为伴否，伊上作渔翁。  
  
卷448_42  【早春同刘郎中寄宣武令狐相公】白居易  
梁园不到一年强，遥想清吟对绿觞。更有何人能饮酌，  
新添几卷好篇章。马头拂柳时回辔，豹尾穿花暂亚枪。  
谁引相公开口笑，不逢白监与刘郎。  
  
卷448_43  【寄太原李相公】白居易  
闻道北都今一变，政和军乐万人安。绮罗二八围宾榻，  
组练三千夹将坛。蝉鬓应夸丞相少，貂裘不觉太原寒。  
世间大有虚荣贵，百岁无君一日欢。  
  
卷448_44  【雪中寄令狐相公，兼呈梦得】白居易  
兔园春雪梁王会，想对金罍咏玉尘。  
今日相如身在此，不知客右坐何人。  
  
卷448_45  【出使在途所骑马死改乘肩舆将归长安偶咏…寄太原李相公】白居易  
驿路崎岖泥雪寒，欲登篮舆一长叹。风光不见桃花骑，  
尘土空留杏叶鞍。丧乘独归殊不易，脱骖相赠岂为难。  
并州好马应无数，不怕旌旄试觅看。  
  
卷448_46  【有双鹤留在洛中忽见刘郎中依然鸣顾刘因为鹤叹…答之】白居易  
辞乡远隔华亭水，逐我来栖缑岭云。  
惭愧稻粱长不饱，未曾回眼向鸡群。  
荒草院中池水畔，衔恩不去又经春。  
见君惊喜双回顾，应为吟声似主人。  
  
卷448_47  【宿窦使君庄水亭】白居易  
使君何在在江东，池柳初黄杏欲红。  
有兴即来闲便宿，不知谁是主人翁。  
  
卷448_48  【龙门下作】白居易  
龙门涧下濯尘缨，拟作闲人过此生。  
筋力不将诸处用，登山临水咏诗行。  
  
卷448_49  【姚侍御见过，戏赠】白居易  
晚起春寒慵裹头，客来池上偶同游。  
东台御史多提举，莫按金章系布裘。  
  
卷448_50  【履道春居】白居易  
微雨洒园林，新晴好一寻。低风洗池面，斜日拆花心。  
暝助岚阴重，春添水色深。不如陶省事，犹抱有弦琴。  
  
卷448_51  【题洛中第宅】白居易  
水木谁家宅，门高占地宽。悬鱼挂青甃，行马护朱栏。  
春榭笼烟暖，秋庭锁月寒。松胶黏琥珀，筠粉扑琅玕。  
试问池台主，多为将相官。终身不曾到，唯展宅图看。  
  
卷448_52  【寄殷协律（多叙江南旧游）】白居易  
五岁优游同过日，一朝消散似浮云。琴诗酒伴皆抛我，  
雪月花时最忆君。几度听鸡歌白日，亦曾骑马咏红裙。  
吴娘暮雨萧萧曲，自别江南更不闻。  
  
卷448_53  【洛下诸客就宅相送，偶题西亭】白居易  
几榻临池坐，轩车冒雪过。交亲致杯酒，僮仆解笙歌。  
流岁行将晚，浮荣得几多。林泉应问我，不住意如何。  
  
卷448_54  【答林泉】白居易  
好住旧林泉，回头一怅然。渐知吾潦倒，深愧尔留连。  
欲作栖云计，须营种黍钱。更容求一郡，不得亦归田。  
  
卷448_55  【将发洛中枉令狐相公手札兼辱二篇宠行以长句答之】白居易  
尺素忽惊来梓泽，双金不惜送蓬山。八行落泊飞云雨，  
五字枪鏦动珮环。玉韵乍听堪醒酒，银钩细读当披颜。  
收藏便作终身宝，何啻三年怀袖间。  
  
卷448_56  【临都驿答梦得六言二首】白居易  
扬子津头月下，临都驿里灯前。  
昨日老于前日，去年春似今年。  
谢守归为秘监，冯公老作郎官。  
前事不须问著，新诗且更吟看。  
  
卷448_57  【喜钱左丞再除华州，以诗伸贺】白居易  
左辖辍中台，门东委上才。彤襜经宿到，绛帐及春开。  
民望恳难夺，天心慈易回。那知不隔岁，重借寇恂来。  
  
卷448_58  【和钱华州题少华清光绝句】白居易  
高情雅韵三峰守，主领清光管白云。  
自笑亦曾为刺史，苏州肥腻不如君。  
  
卷448_59  【送陕府王大夫】白居易  
金马门前回剑珮，铁牛城下拥旌旗。  
他时万一为交代，留取甘棠三两枝。  
  
卷448_60  【代迎春花招刘郎中】白居易  
幸与松筠相近栽，不随桃李一时开。  
杏园岂敢妨君去，未有花时且看来。  
  
卷448_61  【玩迎春花赠杨郎中】白居易  
金英翠萼带春寒，黄色花中有几般。  
恁君与向游人道，莫作蔓菁花眼看。  
  
卷448_62  【闲出】白居易  
身外无羁束，心中少是非。被花留便住，逢酒醉方归。  
人事行时少，官曹入日稀。春寒游正好，稳马薄绵衣。  
  
卷448_63  【座上赠卢判官】白居易  
把酒承花花落频，花香酒味相和春。  
莫言不是江南会，虚白亭中旧主人。  
  
卷448_64  【曲江有感】白居易  
曲江西岸又春风，万树花前一老翁。  
遇酒逢花还且醉，若论惆怅事何穷。  
  
卷448_65  【杏园花下赠刘郎中】白居易  
怪君把酒偏惆怅，曾是贞元花下人。  
自别花来多少事，东风二十四回春。  
  
卷448_66  【花前有感，兼呈崔相公、刘郎中】白居易  
落花如雪鬓如霜，醉把花看益自伤。少日为名多检束，  
长年无兴可颠狂。四时轮转春常少，百刻支分夜苦长。  
何事同生壬子岁，老于崔相及刘郎。  
  
卷448_67  【微之就拜尚书居易续除刑部因书贺意兼咏离怀】白居易  
我为宪部入南宫，君作尚书镇浙东。老去一时成白首，  
别来七度换春风。簪缨假合虚名在，筋力销磨实事空。  
远地官高亲故少，些些谈笑与谁同。  
  
卷448_68  【喜与韦左丞同入南省，因叙旧以赠之】白居易  
早年同遇陶钧主，利钝精粗共在熔。金剑淬来长透匣，  
铅刀磨尽不成锋。差肩北省惭非据，接武南宫幸再容。  
跛鳖虽迟骐骥疾，何妨中路亦相逢。  
  
卷448_69  【伊州】白居易  
老去将何散老愁，新教小玉唱伊州。  
亦应不得多年听，未教成时已白头。  
  
卷448_70  【早朝】白居易  
鼓动出新昌，鸡鸣赴建章。翩翩稳鞍马，楚楚健衣裳。  
宫漏传残夜，城阴送早凉。月堤槐露气，风烛桦烟香。  
双阙龙相对，千官雁一行。汉庭方尚少，惭叹鬓如霜。  
  
卷448_71  【答裴相公乞鹤（一作酬裴相公乞予双鹤）】白居易  
警露声音好，冲天相貌殊。终宜向辽廓，不称在泥涂。  
白首劳为伴，朱门幸见呼。不知疏野性，解爱凤池无。  
  
卷448_72  【晚从省归】白居易  
朝回北阙值清晨，晚出南宫送暮春。入去丞郎非散秩，  
归来诗酒是闲人。犹思泉石多成梦，尚叹簪裾未离身。  
终是不如山下去，心头眼底两无尘。  
  
卷448_73  【北窗闲坐】白居易  
虚窗两丛竹，静室一炉香。门外红尘合，城中白日忙。  
无烦寻道士，不要学仙方。自有延年术，心闲岁月长。  
  
卷448_74  【酬严给事（闻玉蕊花下有游仙绝句）】白居易  
嬴女偷乘凤去时，洞中潜歇弄琼枝。  
不缘啼鸟春饶舌，青琐仙郎可得知。  
  
卷448_75  【京路】白居易  
西来为看秦山雪，东去缘寻洛苑春。  
来去腾腾两京路，闲行除我更无人。  
  
卷448_76  【华州西】白居易  
每逢人静慵多歇，不计程行困即眠。  
上得篮舆未能去，春风敷水店门前。  
  
卷448_77  【从陕至东京】白居易  
从陕至东京，山低路渐平。风光四百里，车马十三程。  
花共垂鞭看，杯多并辔倾。笙歌与谈笑，随分自将行。  
  
卷448_78  【送春】白居易  
银花凿落从君劝，金屑琵琶为我弹。  
不独送春兼送老，更尝一着更听看。  
  
卷448_79  【宿杜曲花下】白居易  
觅得花千树，携来酒一壶。懒归兼拟宿，未醉岂劳扶。  
但惜春将晚，宁愁日渐晡。篮舆为卧舍，漆盝是行厨。  
斑竹盛茶柜，红泥罨饭炉。眼前无所阙，身外更何须。  
小面琵琶婢，苍头觱篥奴。从君饱富贵，曾作此游无。  
  
卷448_80  【逢旧】白居易  
久别偶相逢，俱疑是梦中。即今欢乐事，放醆又成空。  
  
卷448_81  【绣妇叹】白居易  
连枝花样绣罗襦，本拟新年饷小姑。自觉逢春饶怅望，  
谁能每日趁功夫。针头不解愁眉结，线缕难穿泪脸珠。  
虽凭绣床都不绣，同床绣伴得知无。  
  
卷448_82  【春词】白居易  
低花树映小妆楼，春入眉心两点愁。  
斜倚栏干背鹦鹉，思量何事不回头。  
  
卷448_83  【恨词】白居易  
翠黛眉低敛，红珠泪暗销。从来恨人意，不省似今朝。  
  
卷448_84  【山石榴花十二韵】白居易  
晔晔复煌煌，花中无比方。艳夭宜小院，条短称低廊。  
本是山头物，今为砌下芳。千丛相向背，万朵互低昂。  
照灼连朱槛，玲珑映粉墙。风来添意态，日出助晶光。  
渐绽胭脂萼，犹含琴轸房。离披乱剪彩，斑驳未匀妆。  
绛焰灯千炷，红裙妓一行。此时逢国色，何处觅天香。  
恐合栽金阙，思将献玉皇。好差青鸟使，封作百花王。  
  
卷448_85  【送敏中归豳宁幕】白居易  
六十衰翁儿女悲，傍人应笑尔应知。弟兄垂老相逢日，  
杯酒临欢欲散时。前路加餐须努力，今宵尽醉莫推辞。  
司徒知我难为别，直过秋归未讶迟。  
  
卷448_86  【宴散】白居易  
小宴追凉散，平桥步月回。笙歌归院落，灯火下楼台。  
残暑蝉催尽，新秋雁带来。将何迎睡兴，临卧举残杯。  
  
卷448_87  【人定】白居易  
人定月胧明，香消枕簟清。翠屏遮烛影，红袖下帘声。  
坐久吟方罢，眠初梦未成。谁家教鹦鹉，故故语相惊。  
  
卷448_88  【池上】白居易  
褭褭凉风动，凄凄寒露零。兰衰花始白，荷破叶犹青。  
独立栖沙鹤，双飞照水萤。若为寥落境，仍值酒初醒。  
  
卷448_89  【池窗】白居易  
池晚莲芳谢，窗秋竹意深。更无人作伴，唯对一张琴。  
  
卷448_90  【花酒】白居易  
香醅浅酌浮如蚁，雪鬓新梳薄似蝉。  
为报洛城花酒道，莫辞送老二三年。  
  
卷448_91  【题崔常侍济源庄】白居易  
谷口谁家住，云扃锁竹泉。何处去，萝薜换貂蝉。  
籍在金闺内，班排玉扆前。诚知忆山水，归得是何年。  
  
卷448_92  【认春戏呈冯少尹、李郎中、陈主簿】白居易  
认得春风先到处，西园南面水东头。柳初变后条犹重，  
花未开时枝已稠。闇助醉欢寻绿酒，潜添睡兴著红楼。  
知君未别阳和意，直待春深始拟游。  
  
卷448_93  【魏堤有怀】白居易  
魏王堤下水，声似使君滩。惆怅回头听，踌蹰立马看。  
荡风波眼急，翻雪浪心寒。忆得瞿唐事，重吟行路难。  
  
卷448_94  【柘枝词】白居易  
柳闇长廊合，花深小院开。苍头铺锦褥，皓腕捧银杯。  
绣帽珠稠缀，香衫袖窄裁。将军拄球杖，看按柘枝来。  
  
卷448_95  【代梦得吟】白居易  
后来变化三分贵，同辈凋零太半无。世上争先从尽汝，  
人间斗在不如吾。竿头已到应难久，局势虽迟未必输。  
不见山苗与林叶，迎春先绿亦先枯。  
  
卷448_96  【寄答周协律（来诗多叙苏州旧游）】白居易  
故人叙旧寄新篇，惆怅江南到眼前。闇想楼台万馀里，  
不闻歌吹一周年。桥头谁更看新月，池畔犹应泊旧船。  
最忆后庭杯酒散，红屏风掩绿窗眠。  

## 全唐诗(中)　卷四百四十九

卷449_1  【太和戊申岁大有年诏赐百寮出城观稼谨书盛事以俟采诗】白居易  
清晨承诏命，丰岁阅田闾。膏雨抽苗足，凉风吐穗初。  
早禾黄错落，晚稻绿扶疏。好入诗家咏，宜令史馆书。  
散为万姓食，堆作九年储。莫道如云稼，今秋云不如。  
  
卷449_2  【赠悼怀太子挽歌辞二首（奉诏撰进）】白居易  
竹马书薨岁，铜龙表葬时。永言窀穸事，全用少阳仪。  
寿夭由天命，哀荣出圣慈。恭闻褒赠诏，轸念在与夷。  
剪叶藩封早，承华册命尊。笙歌辞洛苑，风雪蔽梁园。  
卤簿凌霜宿，铭旌向月翻。宫寮不逮事，哭送出都门。  
  
卷449_3  【雨中招张司业宿】白居易  
过夏衣香润，迎秋簟色鲜。斜支花石枕，卧咏蕊珠篇。  
泥泞非游日，阴沉好睡天。能来同宿否，听雨对床眠。  
  
卷449_4  【和集贤刘学士早朝作】白居易  
吟君昨日早朝诗，金御炉前唤仗时。烟吐白龙头宛转，  
扇开青雉尾参差。暂留春殿多称屈，合入纶闱即可知。  
从此摩霄去非晚，鬓边未有一茎丝。  
  
卷449_5  【送陕州王司马建赴任（建，善诗者）】白居易  
陕州司马去何如，养静资贫两有馀。公事闲忙同少尹，  
料钱多少敌尚书。只携美酒为行伴，唯作新诗趁下车。  
自有铁牛无咏者，料君投刃必应虚。  
  
卷449_6  【对琴待月】白居易  
竹院新晴夜，松窗未卧时。共琴为老伴，与月有秋期。  
玉轸临风久，金波出雾迟。幽音待清景，唯是我心知。  
  
卷449_7  【杨家南亭】白居易  
小亭门向月斜开，满地凉风满地苔。  
此院好弹秋思处，终须一夜抱琴来。  
  
卷449_8  【早寒】白居易  
黄叶聚墙角，青苔围柱根。被经霜后薄，镜遇雨来昏。  
半卷寒檐幕，斜开暖阁门。迎冬兼送老，只仰酒盈尊。  
  
卷449_9  【斋月静居】白居易  
病来心静一无思，老去身闲百不为。忽忽眼尘犹爱睡，  
些些口业尚夸诗。荤腥每断斋居月，香火常亲宴坐时。  
万虑消停百神泰，唯应寂寞杀三尸。  
  
卷449_10  【宿裴相公兴化池亭（兼蒙借船舫游泛）】白居易  
林亭一出宿风尘，忘却平津是要津。松阁晴看山色近，  
石渠秋放水声新。孙弘阁闹无闲客，傅说舟忙不借人。  
何似抡才济川外，别开池馆待交亲。  
  
卷449_11  【和刘郎中望终南山秋雪】白居易  
遍览古今集，都无秋雪诗。阳春先唱后，阴岭未消时。  
草讶霜凝重，松疑鹤散迟。清光莫独占，亦对白云司。  
  
卷449_12  【广府胡尚书频寄诗，因答绝句】白居易  
尚书清白临南海，虽饮贪泉心不回。  
唯向诗中得珠玉，时时寄到帝乡来。  
  
卷449_13  【送鹤与裴相临别赠诗】白居易  
司空爱尔尔须知，不信听吟送鹤诗。羽翮势高宁惜别，  
稻粱恩厚莫愁饥。夜栖少共鸡争树，晓浴先饶凤占池。  
稳上青云勿回顾，的应胜在白家时。  
  
卷449_14  【令狐相公拜尚书后有喜从镇归朝之作刘郎中先和因以继之】白居易  
车骑新从梁苑回，履声珮响入中台。凤池望在终重去，  
龙节功成且纳来。金勒最宜乘雪出，玉觞何必待花开。  
尚书首唱郎中和，不计官资只计才。  
  
卷449_15  【送河南尹冯学士赴任】白居易  
石渠金谷中间路，轩骑翩翩十日程。清洛饮冰添苦节，  
碧嵩看雪助高情。谩夸河北操旄钺，莫羡江西拥旆旌。  
何似府寮京令外，别教三十六峰迎。  
  
卷449_16  【读鄂公传】白居易  
高卧深居不见人，功名斗薮似灰尘。  
唯留一部清商乐，月下风前伴老身。  
  
卷449_17  【乌夜啼（一有赋得字）】白居易  
城上归时晚，庭前宿处危。月明无叶树，霜滑有风枝。  
啼涩饥喉咽，飞低冻翅垂。画堂鹦鹉鸟，冷暖不相知。  
  
卷449_18  【镜换杯】白居易  
欲将珠匣青铜镜，换取金尊白玉卮。镜里老来无避处，  
尊前愁至有消时。茶能散闷为功浅，萱纵忘忧得力迟。  
不似杜康神用速，十分一盏便开眉。  
  
卷449_19  【冬夜闻虫】白居易  
虫声冬思苦于秋，不解愁人闻亦愁。  
我是老翁听不畏，少年莫听白君头。  
  
卷449_20  【双鹦鹉】白居易  
绿衣整顿双栖起，红觜分明对语时。始觉琵琶弦莽卤，  
方知吉了舌参差。郑牛识字吾常叹，丁鹤能歌尔亦知。  
若称白家鹦鹉鸟，笼中兼合解吟诗。  
  
卷449_21  【赠朱道士】白居易  
仪容白皙上仙郎，方寸清虚内道场。两翼化生因服药，  
三尸卧死为休粮。醮坛北向宵占斗，寝室东开早纳阳。  
尽日窗间更无事，唯烧一炷降真香。  
  
卷449_22  【昨以拙诗十首寄西川杜相公相公亦以新作…用伸答谢】白居易  
诗家律手在成都，权与寻常将相殊。剪截五言兼用钺，  
陶钧六义别开炉。惊人卷轴须知有，随事文章不道无。  
篇数虽同光价异，十鱼目换十骊珠。  
  
卷449_23  【和汴州令狐相公新于郡内栽竹百竿拆壁开轩…七言五韵】白居易  
梁园修竹旧传名，园废年深竹不生。千亩荒凉寻未得，  
百竿青翠种新成。墙开乍见重添兴，窗静时闻别有情。  
烟叶蒙笼侵夜色，风枝萧飒欲秋声。更登楼望尤堪重，  
千万人家无一茎。  
  
卷449_24  【重答汝州李六使君见和忆吴中旧游五首】白居易  
为忆娃宫与虎丘，玩君新作不能休。蜀笺写出篇篇好，  
吴调吟时句句愁。洛下林园终共住，江南风月会重游。  
由来事过多堪惜，何况苏州胜汝州。  
  
卷449_25  【见殷尧藩侍御忆江南诗三十首诗中多叙苏杭…继和之】白居易  
江南名郡数苏杭，写在殷家三十章。君是旅人犹苦忆，  
我为刺史更难忘。境牵吟咏真诗国，兴入笙歌好醉乡。  
为念旧游终一去，扁舟直拟到沧浪。  
  
卷449_26  【闻新蝉赠刘二十八】白居易  
蝉发一声时，槐花带两枝。只应催我老，兼遣报君知。  
白发生头速，青云入手迟。无过一杯酒，相劝数开眉。  
  
卷449_27  【赠王山人】白居易  
玉芝观里王居士，服气餐霞善养身。夜后不闻龟喘息，  
秋来唯长鹤精神。容颜尽怪长如故，名姓多疑不是真。  
贵重荣华轻寿命，知君闷见世间人。  
  
卷449_28  【和刘郎中学士题集贤阁】白居易  
朱阁青山高庳齐，与君才子作诗题。傍闻大内笙歌近，  
下视诸司屋舍低。万卷图书天禄上，一条风景月华西。  
欲知丞相优贤意，百步新廊不蹋泥。  
  
卷449_29  【观幻】白居易  
有起皆因灭，无暌不暂同。从欢终作戚，转苦又成空。  
次第花生眼，须臾烛过风。更无寻觅处，鸟迹印空中。  
  
卷449_30  【病假中庞少尹携鱼酒相过】白居易  
宦情牢落年将暮，病假联绵日渐深。被老相催虽白首，  
与春无分未甘心。闲停茶碗从容语，醉把花枝取次吟。  
劳动故人庞阁老，提鱼携酒远相寻。  
  
卷449_31  【听田顺儿歌】白居易  
戛玉敲冰声未停，嫌云不遏入青冥。  
争得黄金满衫袖，一时抛与断年听。  
  
卷449_32  【听曹刚琵琶兼示重莲】白居易  
拨拨弦弦意不同，胡啼番语两玲珑。  
谁能截得曹刚手，插向重莲衣袖中。  
  
卷449_33  【酬令狐相公春日寻花见寄六韵】白居易  
病卧帝王州，花时不得游。老应随日至，春肯为人留。  
粉坏杏将谢，火繁桃尚稠。白飘僧院地，红落酒家楼。  
空里雪相似，晚来风不休。吟君怅望句，如到曲江头。  
  
卷449_34  【和刘郎中曲江春望见示】白居易  
芳景多游客，衰翁独在家。肺伤妨饮酒，眼痛忌看花。  
寺路随江曲，宫墙夹道斜。羡君犹壮健，不枉度年华。  
  
卷449_35  【送东都留守令狐尚书赴任】白居易  
翠华黄屋未东巡，碧洛青嵩付大臣。地称高情多水竹，  
山宜闲望少风尘。龙门即拟为游客，金谷先凭作主人。  
歌酒家家花处处，莫空管领上阳春。  
  
卷449_36  【自题新昌居止，因招杨郎中小饮】白居易  
地偏坊远巷仍斜，最近东头是白家。宿雨长齐邻舍柳，  
晴光照出夹城花。春风小榼三升酒，寒食深炉一碗茶。  
能到南园同醉否，笙歌随分有些些。  
  
卷449_37  【南园试小乐】白居易  
小园斑驳花初发，新乐铮摐教欲成。红萼紫房皆手植，  
苍头碧玉尽家生。高调管色吹银字，慢拽歌词唱渭城。  
不饮一杯听一曲，将何安慰老心情。  
  
卷449_38  【和微之春日投简阳明洞天五十韵】白居易  
青阳行已半，白日坐将徂。越国强仍大，稽城高且孤。  
利饶盐煮海，名胜水澄湖。牛斗天垂象，台明地展图。  
瑰奇填市井，佳丽溢闉闍。勾践遗风霸，西施旧俗姝。  
船头龙夭矫，桥脚兽睢盱。乡味珍蟛蚏，时鲜贵鹧鸪。  
语言诸夏异，衣服一方殊。捣练蛾眉婢，鸣榔蛙角奴。  
江清敌伊洛，山翠胜荆巫。华表双栖鹤，联樯几点乌。  
烟波分渡口，云树接城隅。涧远松如画，洲平水似铺。  
绿科秧早稻，紫笋折新芦。暖蹋泥中藕，香寻石上蒲。  
雨来萌尽达，雷后蛰全苏。柳眼黄丝颣，花房绛蜡珠。  
林风新竹折，野烧老桑枯。带亸长枝蕙，钱穿短贯榆。  
暄和生野菜，卑湿长街芜。女浣纱相伴，儿烹鲤一呼。  
山魈啼稚子，林狖挂山都。产业论蚕蚁，孳生计鸭雏。  
泉岩雪飘洒，苔壁锦漫糊。堰限舟航路，堤通车马途。  
耶溪岸回合，禹庙径盘纡。洞穴何因凿，星槎谁与刳。  
石凹仙药臼，峰峭佛香炉。去为投金简，来因挈玉壶。  
贵仍招客宿，健未要人扶。闻望贤丞相，仪形美丈夫。  
前驱驻旌旆，偏坐列笙竽。刺史旟翻隼，尚书履曳凫。  
学禅超后有，观妙造虚无。髻里传僧宝，环中得道枢。  
登楼诗八咏，置砚赋三都。捧拥罗将绮，趋跄紫与朱。  
庙谟藏稷契，兵略贮孙吴。令下三军整，风高四海趋。  
千家得慈母，六郡事严姑。重士过三哺，轻财抵一铢。  
送觥歌宛转，嘲妓笑卢胡。佐饮时炮鳖，蠲酲数鲙鲈。  
醉乡虽咫尺，乐事亦须臾。若不中贤圣，何由外智愚。  
伊予一生志，我尔百年躯。江上三千里，城中十二衢。  
出多无伴侣，归只对妻孥。白首青山约，抽身去得无。  
  
卷449_39  【酬郑侍御多雨春空过诗三十韵（次用本韵）】白居易  
南雨来多滞，东风动即狂。月行离毕急，龙走召云忙。  
鬼转雷车响，蛇腾电策光。浸淫天似漏，沮洳地成疮。  
惨淡阴烟白，空濛宿雾黄。暗遮千里目，闷结九回肠。  
寂寞羁臣馆，深沉思妇房。镜昏鸾灭影，衣润麝消香。  
兰湿难纫珮，花凋易落妆。沾黄莺翅重，滋绿草心长。  
紫陌皆泥泞，黄污共淼茫。恐霖成怪沴，望霁剧祯祥。  
楚柳腰肢亸，湘筠涕泪滂。昼昏疑是夜，阴盛胜于阳。  
居士巾皆垫，行人盖尽张。跳蛙还屡出，移蚁欲深藏。  
端坐交游废，闲行去步妨。愁生垂白叟，恼杀蹋青娘。  
变海常须虑，为鱼慎勿忘。此时方共惧，何处可相将。  
已望东溟祷，仍封北户禳。却思逢旱魃，谁喜见商羊。  
预怕为蚕病，先忧作麦伤。惠应施浃洽，政岂假揄扬。  
祀典修咸秩，农书振满床。丹诚期恳苦，白日会昭彰。  
赈廪赒饥户，苫城备坏墙。且当营岁事，宁暇惜年芳。  
德胜令灾弭，人安在吏良。尚书心若此，不枉系金章。  
  
卷449_40  【和春深二十首】白居易  
何处春深好，春深富贵家。马为中路鸟，妓作后庭花。  
罗绮驱论队，金银用断车。眼前何所苦，唯苦日西斜。  
何处春深好，春深贫贱家。荒凉三径草，冷落四邻花。  
奴困归佣力，妻愁出赁车。途穷平路险，举足剧褒斜。  
何处春深好，春深执政家。凤池添砚水，鸡树落衣花。  
诏借当衢宅，恩容上殿车。延英开对久，门与日西斜。  
何处春深好，春深方镇家。通犀排带胯，瑞鹘勘袍花。  
飞絮冲球马，垂杨拂妓车。戎装拜春设，左握宝刀斜。  
何处春深好，春深刺史家。阴繁棠布叶，岐秀麦分花。  
五匹鸣珂马，双轮画轼车。和风引行乐，叶叶隼旟斜。  
何处春深好，春深学士家。凤书裁五色，马鬣剪三花。  
蜡炬开明火，银台赐物车。相逢不敢揖，彼此帽低斜。  
何处春深好，春深女学家。惯看温室树，饱识浴堂花。  
御印提随仗，香笺把下车。宋家宫样髻，一片绿云斜。  
何处春深好，春深御史家。絮萦骢马尾，蝶绕绣衣花。  
破柱行持斧，埋轮立驻车。入班遥认得，鱼贯一行斜。  
何处春深好，春深迁客家。一杯寒食酒，万里故园花。  
炎瘴蒸如火，光阴走似车。为忧鵩鸟至，只恐日光斜。  
何处春深好，春深经业家。唯求太常第，不管曲江花。  
折桂名惭郄，收萤志慕车。官场泥补处，最怕寸阴斜。  
何处春深好，春深隐士家。野衣裁薜叶，山饭晒松花。  
兰索纫幽珮，蒲轮驻软车。林间箕踞坐，白眼向人斜。  
何处春深好，春深渔父家。松湾随棹月，桃浦落船花。  
投饵移轻楫，牵轮转小车。萧萧芦叶里，风起钓丝斜。  
何处春深好，春深潮户家。涛翻三月雪，浪喷四时花。  
曳练驰千马，惊雷走万车。馀波落何处，江转富阳斜。  
何处春深好，春深痛饮家。十分杯里物，五色眼前花。  
餔歠眠糟瓮，流涎见麹车。中山一沉醉，千度日西斜。  
何处春深好，春深上巳家。兰亭席上酒，曲洛岸边花。  
弄水游童棹，湔裾小妇车。齐桡争渡处，一匹锦标斜。  
何处春深好，春深寒食家。玲珑镂鸡子，宛转彩球花。  
碧草追游骑，红尘拜扫车。秋千细腰女，摇曳逐风斜。  
何处春深好，春深博弈家。一先争破眼，六聚斗成花。  
鼓应投壶马，兵冲象戏车。弹棋局上事，最妙是长斜。  
何处春深好，春深嫁女家。紫排襦上雉，黄帖鬓边花。  
转烛初移障，鸣环欲上车。青衣传毡褥，锦绣一条斜。  
何处春深好，春深娶妇家。两行笼里烛，一树扇间花。  
宾拜登华席，亲迎障幰车。催妆诗未了，星斗渐倾斜。  
何处春深好，春深妓女家。眉欺杨柳叶，裙妒石榴花。  
兰麝熏行被，金铜钉坐车。杭州苏小小，人道最夭斜。  
  
卷449_41  【咏家酝十韵】白居易  
独醒从古笑灵均，长醉如今斅伯伦。旧法依稀传自杜，  
新方要妙得于陈。井泉王相资重九，麹糵精灵用上寅。  
酿糯岂劳炊范黍，撇篘何假漉陶巾。常嫌竹叶犹凡浊，  
始觉榴花不正真。瓮揭开时香酷烈，瓶封贮后味甘辛。  
捧疑明水从空化，饮似阳和满腹春。色洞玉壶无表里，  
光摇金醆有精神。能销忙事成闲事，转得忧人作乐人。  
应是世间贤圣物，与君还往拟终身。  
  
卷449_42  【池鹤二首】白居易  
高竹笼前无伴侣，乱鸡群里有风标。低头乍恐丹砂落，  
晒翅常疑白雪消。转觉鸬鹚毛色下，苦嫌鹦鹉语声娇。  
临风一唳思何事，怅望青田云水遥。  
池中此鹤鹤中稀，恐是辽东老令威。带雪松枝翘膝胫，  
放花菱片缀毛衣。低回且向林间宿，奋迅终须天外飞。  
若问故巢知处在，主人相恋未能归。  
  
卷449_43  【对酒五首】白居易  
巧拙贤愚相是非，何如一醉尽忘机。  
君知天地中宽窄，雕鹗鸾皇各自飞。  
蜗牛角上争何事，石火光中寄此身。  
随富随贫且欢乐，不开口笑是痴人。  
丹砂见火去无迹，白发泥人来不休。  
赖有酒仙相暖热，松乔醉即到前头。  
百岁无多时壮健，一春能几日晴明。  
相逢且莫推辞醉，听唱阳关第四声。  
昨日低眉问疾来，今朝收泪吊人回。  
眼前流例君看取，且遣琵琶送一杯。  
  
卷449_44  【僧院花】白居易  
欲悟色空为佛事，故栽芳树在僧家。  
细看便是华严偈，方便风开智慧花。  
  
卷449_45  【老戒】白居易  
我有白头戒，闻于韩侍郎。老多忧活计，病更恋班行。  
矍铄夸身健，周遮说话长。不知吾免否，两鬓已成霜。  
  
卷449_46  【洛桥寒食日作十韵】白居易  
上苑风烟好，中桥道路平。蹴球尘不起，泼火雨新晴。  
宿醉头仍重，晨游眼乍明。老慵虽省事，春诱尚多情。  
遇客踟蹰立，寻花取次行。连钱嚼金勒，凿落写银罂。  
府酝伤教送，官娃岂要迎。舞腰那及柳，歌舌不如莺。  
乡国真堪恋，光阴可合轻。三年遇寒食，尽在洛阳城。  
  
卷449_47  【快活】白居易  
可惜莺啼花落处，一壶浊酒送残春。可怜月好风凉夜，  
一部清商伴老身。饱食安眠消日月，闲谈冷笑接交亲。  
谁知将相王侯外，别有优游快活人。  
  
卷449_48  【送令狐相公赴太原】白居易  
六纛双旌万铁衣，并汾旧路满光辉。青衫书记何年去，  
红旆将军昨日归。诗作马蹄随笔走，猎酣鹰翅伴觥飞。  
此都莫作多时计，再为苍生入紫微。  
  
卷449_49  【不出】白居易  
檐前新叶覆残花，席上馀杯对早茶。  
好是老身销日处，谁能骑马傍人家。  
  
卷449_50  【惜落花】白居易  
夜来风雨急，无复旧花林。枝上三分落，园中二寸深。  
日斜啼鸟思，春尽老人心。莫怪添杯饮，情多酒不禁。  
  
卷449_51  【老病】白居易  
昼听笙歌夜醉眠，若非月下即花前。  
如今老病须知分，不负春来二十年。  
  
卷449_52  【忆晦叔】白居易  
游山弄水携诗卷，看月寻花把酒杯。  
六事尽思君作伴，几时归到洛阳来。  
  
卷449_53  【送徐州高仆射赴镇】白居易  
大红旆引碧幢旌，新拜将军指点行。战将易求何足贵，  
书生难得始堪荣。离筵歌舞花丛散，候骑刀枪雪队迎。  
应笑蹉跎白头尹，风尘唯管洛阳城。  
  
卷449_54  【琴酒】白居易  
耳根得听琴初畅，心地忘机酒半酣。  
若使启期兼解醉，应言四乐不言三。  
  
卷449_55  【听幽兰】白居易  
琴中古曲是幽兰，为我殷勤更弄看。  
欲得身心俱静好，自弹不及听人弹。  
  
卷449_56  【六年秋重题白莲】白居易  
素房含露玉冠鲜，绀叶摇风钿扇圆。本是吴州供进藕，  
今为伊水寄生莲。移根到此三千里，结子经今六七年。  
不独池中花故旧，兼乘旧日采花船。  
  
卷449_57  【元相公挽歌词三首】白居易  
铭旌官重威仪盛，骑吹声繁卤簿长。  
后魏帝孙唐宰相，六年七月葬咸阳。  
墓门已闭笳箫去，唯有夫人哭不休。  
苍苍露草咸阳垄，此是千秋第一秋。  
送葬万人皆惨澹，反虞驷马亦悲鸣。  
琴书剑珮谁收拾，三岁遗孤新学行。  
  
卷449_58  【卧听法曲霓裳】白居易  
金磬玉笙调已久，牙床角枕睡常迟。朦胧闲梦初成后，  
宛转柔声入破时。乐可理心应不谬，酒能陶性信无疑。  
起尝残酌听馀曲，斜背银缸半下帷。  
  
卷449_59  【结之】白居易  
欢爱今何在，悲啼亦是空。同为一夜梦，共过十年中。  
  
卷449_60  【五凤楼晚望（六年八月十日作）】白居易  
晴阳晚照湿烟销，五凤楼高天泬寥。野绿全经朝雨洗，  
林红半被暮云烧。龙门翠黛眉相对，伊水黄金线一条。  
自入秋来风景好，就中最好是今朝。  
  
卷449_61  【寄刘苏州】白居易  
去年八月哭微之，今年八月哭敦诗。何堪老泪交流日，  
多是秋风摇落时。泣罢几回深自念，情来一倍苦相思。  
同年同病同心事，除却苏州更是谁。  
  
卷449_62  【送客】白居易  
病上篮舆相送来，衰容秋思两悠哉。  
凉风袅袅吹槐子，却请行人劝一杯。  
  
卷449_63  【秋思】白居易  
夕照红于烧，晴空碧胜蓝。兽形云不一，弓势月初三。  
雁思来天北，砧愁满水南。萧条秋气味，未老已深谙。  
  
卷449_64  【酬梦得秋夕不寐见寄（次用本韵）】白居易  
碧簟绛纱帐，夜凉风景清。病闻和药气，渴听碾茶声。  
露竹偷灯影，烟松护月明。何言千里隔，秋思一时生。  
  
卷449_65  【题周家歌者】白居易  
清紧如敲玉，深圆似转簧。一声肠一断，能有几多肠。  
  
卷449_66  【忆梦得（梦得能唱竹枝，听者愁绝）】白居易  
齿发各蹉跎，疏慵与病和。爱花心在否，见酒兴如何。  
年长风情少，官高俗虑多。几时红烛下，闻唱竹枝歌。  
  
卷449_67  【赠同座】白居易  
春黛双蛾嫩，秋蓬两鬓侵。谋欢身太晚，恨老意弥深。  
薄解灯前舞，尤能酒后吟。花丛便不入，犹自未甘心。  
  
卷449_68  【失婢】白居易  
宅院小墙庳，坊门帖榜迟。旧恩惭自薄，前事悔难追。  
笼鸟无常主，风花不恋枝。今宵在何处，唯有月明知。  
  
卷449_69  【夜招晦叔】白居易  
庭草留霜池结冰，黄昏钟绝冻云凝。碧毡帐上正飘雪，  
红火炉前初炷灯。高调秦筝一两弄，小花蛮榼二三升。  
为君更奏湘神曲，夜就侬来能不能。  
  
卷449_70  【戏答皇甫监（时皇甫监初丧偶）】白居易  
寒宵劝酒君须饮，君是孤眠七十身。  
莫道非人身不暖，十分一醆暖于人。  
  
卷449_71  【和杨师皋伤小姬英英】白居易  
自从娇騃一相依，共见杨花七度飞。玳瑁床空收枕席，  
琵琶弦断倚屏帏。间有梦何曾入，泉下无家岂是归。  
坟上少啼留取泪，明年寒食更沾衣。  
  
卷449_72  【池边即事】白居易  
毡帐胡琴出塞曲，兰塘越棹弄潮声。  
何言此处同风月，蓟北江南万里情。  
  
卷449_73  【闻乐感邻】白居易  
老去亲朋零落尽，秋来弦管感伤多。尚书宅畔悲邻笛，  
廷尉门前叹雀罗。绿绮窗空分妓女，绛纱帐掩罢笙歌。  
欢娱未足身先去，争奈书生薄命何。  

## 全唐诗(中)　卷四百五十

卷450_1  【戊申岁暮咏怀三首】白居易  
穷冬月末两三日，半百年过六七时。龙尾趁朝无气力，  
牛头参道有心期。荣华外物终须悟，老病傍人岂得知。  
犹被妻儿教渐退，莫求致仕且分司。  
唯生一女才十二，只欠三年未六旬。婚嫁累轻何怕老，  
饥寒心惯不忧贫。紫泥丹笔皆经手，赤绂金章尽到身。  
更拟踟蹰觅何事，不归嵩洛作闲人。  
七年囚闭作笼禽，但愿开笼便入林。幸得展张今日翅，  
不能辜负昔时心。间祸福愚难料，世上风波老不禁。  
万一差池似前事，又应追悔不抽簪。  
  
卷450_2  【赠梦得】白居易  
心中万事不思量，坐倚屏风卧向阳。渐觉咏诗犹老丑，  
岂宜凭酒更粗狂。头垂白发我思退，脚蹋青云君欲忙。  
只有今春相伴在，花前剩醉两三场。  
  
卷450_3  【想东游五十韵】白居易  
海内时无事，江南岁有秋。生民皆乐业，地主尽贤侯。  
郊静销戎马，城高逼斗牛。平河七百里，沃壤二三州。  
坐有湖山趣，行无风浪忧。食宁妨解缆，寝不废乘流。  
泉石谙天竺，烟霞识虎丘。馀芳认兰泽，遗咏思蘋洲。  
菡萏红涂粉，菰蒲绿泼油。鳞差渔户舍，绮错稻田沟。  
紫洞藏仙窟，玄泉贮怪湫。精神昂老鹤，姿彩媚潜虬。  
静阅天工妙，闲窥物状幽。投竿出比目，掷果下猕猴。  
味苦莲心小，浆甜蔗节稠。橘苞从自结，藕孔是谁锼。  
逐日移潮信，随风变棹讴。递夫交烈火，候吏次鸣驺。  
梵塔形疑踊，阊门势欲浮。客迎携酒榼，僧待置茶瓯。  
小宴闲谈笑，初筵雅献酬。稍催朱蜡炬，徐动碧牙筹。  
圆醆飞莲子，长裾曳石榴。柘枝随画鼓，调笑从香球。  
幕飏云飘槛，帘褰月露钩。舞繁红袖凝，歌切翠眉愁。  
弦管宁容歇，杯盘未许收。良辰宜酩酊，卒岁好优游。  
鲙缕鲜仍细，莼丝滑且柔。饱餐为日计，稳睡是身谋。  
名愧空虚得，官知止足休。自嫌犹屑屑，众笑大悠悠。  
物表疏形役，人寰足悔尤。蛾须远灯烛，兔勿近罝罘。  
幻世春来梦，浮生水上沤。百忧中莫入，一醉外何求。  
未死痴王湛，无儿老邓攸。蜀琴安膝上，周易在床头。  
去去无程客，行行不系舟。劳君频问讯，劝我少淹留。  
云雨多分散，关山苦阻修。一吟江月别，七见日星周。  
珠玉传新什，鹓鸾念故俦。悬旌心宛转，束楚意绸缪。  
驿舫妆青雀，官槽秣紫骝。镜湖期远泛，禹穴约冥搜。  
预扫题诗壁，先开望海楼。饮思亲履舄，宿忆并衾裯。  
志气吾衰也，风情子在不。应须相见后，别作一家游。  
  
卷450_4  【病免后喜除宾客】白居易  
卧在漳滨满十旬，起为商皓伴三人。  
从今且莫嫌身病，不病何由索得身。  
  
卷450_5  【长乐亭留别】白居易  
灞浐风烟函谷路，曾经几度别长安。昔时蹙促为迁客，  
今日从容自去官。优诏幸分四皓秩，祖筵惭继二疏欢。  
尘缨世网重重缚，回顾方知出得难。  
  
卷450_6  【陕府王大夫相迎偶赠】白居易  
紫微阁老自多情，白首园公岂要迎。伴我绿槐阴下歇，  
向君红旆影前行。纶巾发少浑欹仄，篮舆肩齐甚稳平。  
但问主人留几日，分司宾客去无程。  
  
卷450_7  【别陕州王司马】白居易  
笙歌惆怅欲为别，风景阑珊初过春。  
争得遣君诗不苦，黄河岸上白头人。  
  
卷450_8  【将至东都先寄令狐留守】白居易  
黄鸟无声叶满枝，闲吟想到洛城时。惜逢金谷三春尽，  
恨拜铜楼一月迟。诗境忽来还自得，醉乡潜去与谁期。  
东都添个狂宾客，先报壶觞风月知。  
  
卷450_9  【答崔十八见寄】白居易  
明朝欲见琴尊伴，洗拭金杯拂玉徽。君乞曹州刺史替，  
我抛刑部侍郎归。倚疮老马收蹄立，避箭高鸿尽翅飞。  
岂料洛阳风月夜，故人垂老得相依。  
  
卷450_10  【赠皇甫宾客】白居易  
轻衣稳马槐阴路，渐近东来渐少尘。耳闹久憎闻俗事，  
眼明初喜见闲人。昔曾对作承华相，今复连为博望宾。  
始信淡交宜久远，与君转老转相亲。  
  
卷450_11  【归履道宅】白居易  
驿吏引藤舆，家童开竹扉。往时多暂住，今日是长归。  
眼下有衣食，耳边无是非。不论贫与富，饮水亦应肥。  
  
卷450_12  【问江南物】白居易  
归来未及问生涯，先问江南物在耶。引手摩挲青石笋，  
回头点检白莲花。苏州舫故龙头暗，王尹桥倾雁齿斜。  
别有夜深惆怅事，月明双鹤在裴家。  
  
卷450_13  【萧庶子相过】白居易  
半日停车马，何人在白家。殷勤萧庶子，爱酒不嫌茶。  
  
卷450_14  【答尉迟少尹问所须】白居易  
乍到频劳问所须，所须非玉亦非珠。  
爱君水阁宜闲咏，每有诗成许去无。  
  
卷450_15  【咏闲】白居易  
但有闲销日，都无事系怀。朝眠因客起，午饭伴僧斋。  
树合阴交户，池分水夹阶。就中今夜好，风月似江淮。  
  
卷450_16  【同崔十八寄元浙东王陕州】白居易  
未能同隐云林下，且复相招禄仕间。随月有钱胜卖药，  
终年无事抵归山。镜湖水远何由泛，棠树枝高不易攀。  
惆怅八科残四在，两人荣闹两人闲。  
  
卷450_17  【答苏庶子月夜闻家僮奏乐见赠】白居易  
墙西明月水东亭，一曲霓裳按小伶。  
不敢邀君无别意，弦生管涩未堪听。  
  
卷450_18  【偶吟】白居易  
里巷多通水，林园尽不扃。松身为外户，池面是中庭。  
元氏诗三帙，陈家酒一瓶。醉来狂发咏，邻女映篱听。  
  
卷450_19  【白莲池泛舟】白居易  
白藕新花照水开，红窗小舫信风回。  
谁教一片江南兴，逐我殷勤万里来。  
  
卷450_20  【池上即事】白居易  
行寻甃石引新泉，坐看修桥补钓船。绿竹挂衣凉处歇，  
清风展簟困时眠。身闲当贵真天爵，官散无忧即地仙。  
林下水边无厌日，便堪终老岂论年。  
  
卷450_21  【酬裴相公见寄二绝】白居易  
习静心方泰，劳生事渐稀。可怜安稳地，舍此欲何归。  
一双垂翅鹤，数首解嘲文。总是迂闲物，争堪伴相君。  
  
卷450_22  【答梦得闻蝉见寄（一作新蝉酬刘梦得见寄）】白居易  
开缄思浩然，独咏晚风前。貌非前日，蝉声似去年。  
槐花新雨后，柳影欲秋天。听罢无他计，相思又一篇。  
  
卷450_23  【令狐尚书许过弊居先赠长句】白居易  
不矜轩冕爱林泉，许到池头一醉眠。已遣平治行药径，  
兼教扫拂钓鱼船。应将笔砚随诗主，定有笙歌伴酒仙。  
只候高情无别物，苍苔石笋白花莲。  
  
卷450_24  【自题】白居易  
老宜官冷静，贫赖俸优饶。热月无堆案，寒天不趁朝。  
傍看应寂寞，自觉甚逍遥。徒对盈尊酒，兼无愁可销。  
  
卷450_25  【答崔十八】白居易  
劳将白叟比黄公，今古由来事不同。  
我有商山君未见，清泉白石在胸中。  
  
卷450_26  【偶咏】白居易  
御热蕉衣健，扶羸竹杖轻。诵经凭槛立，散药绕廊行。  
暝槿无风落，秋虫欲雨鸣。身闲当将息，病亦有心情。  
  
卷450_27  【答苏六】白居易  
但喜暑随三伏去，不知秋送二毛来。  
更无别计相宽慰，故遣阳关劝一杯。  
  
卷450_28  【秋游】白居易  
下马闲行伊水头，凉风清景胜春游。  
何事古今诗句里，不多说著洛阳秋。  
  
卷450_29  【偶作】白居易  
张翰一杯酒，荣期三乐歌。聪明伤混沌，烦恼污头陀。  
簟冷秋生早，阶闲日上多。近来门更静，无雀可张罗。  
  
卷450_30  【游平原赠晦叔】白居易  
照水容虽老，登山力未衰。欲眠先命酒，暂歇亦吟诗。  
且喜身无缚，终惭鬓有丝。回头语闲伴，闲校十年迟。  
  
卷450_31  【不出门】白居易  
不出门来又数旬，将何销日与谁亲。鹤笼开处见君子，  
书卷展时逢古人。自静其心延寿命，无求于物长精神。  
能行便是真修道，何必降魔调伏身。  
  
卷450_32  【叹鹤病】白居易  
右翅低垂左胫伤，可怜风貌甚昂藏。  
亦知白日青天好，未要高飞且养疮。  
  
卷450_33  【临都驿送崔十八】白居易  
勿言临都五六里，扶病出城相送来。莫道长安一步地，  
马头西去几时回。与君后会知何处，为我今朝尽一杯。  
  
卷450_34  【对镜】白居易  
三分鬓发二分丝，晓镜秋容相对时。去作忙官应太老，  
退为闲叟未全迟。静中得味何须道，稳处安身更莫疑。  
若使至今黄绮在，闻吾此语亦分司。  
  
卷450_35  【劝酒十四首　何处难忘酒七首】白居易  
何处难忘酒，长安喜气新。初登高第后，乍作好官人。  
省壁明张榜，朝衣稳称身。此时无一醆，争奈帝城春。  
何处难忘酒，天涯话旧情。青云俱不达，白发递相惊。  
二十年前别，三千里外行。此时无一醆，何以叙平生。  
何处难忘酒，朱门羡少年。春分花发后，寒食月明前。  
小院回罗绮，深房理管弦。此时无一醆，争过艳阳天。  
何处难忘酒，霜庭老病翁。暗声啼蟋蟀，干叶落梧桐。  
鬓为愁先白，颜因醉暂红。此时无一醆，何计奈秋风。  
何处难忘酒，军功第一高。还乡随露布，半路授旌旄。  
玉柱剥葱手，金章烂椹袍。此时无一醆，何以骋雄豪。  
何处难忘酒，青门送别多。敛襟收涕泪，簇马听笙歌。  
烟树灞陵岸，风尘长乐坡。此时无一醆，争奈去留何。  
何处难忘酒，逐臣归故园。赦书逢驿骑，贺客出都门。  
半面瘴烟色，满衫乡泪痕。此时无一醆，何物可招魂。  
  
卷450_36  【劝酒十四首　不如来饮酒七首】白居易  
莫隐深山去，君应到自嫌。齿伤朝水冷，貌苦夜霜严。  
渔去风生浦，樵归雪满岩。不如来饮酒，相对醉厌厌。  
莫作农夫去，君应见自愁。迎春犁瘦地，趁晚喂羸牛。  
数被官加税，稀逢岁有秋。不如来饮酒，酒伴醉悠悠。  
莫作商人去，恓惶君未谙。雪霜行塞北，风水宿江南。  
藏镪百千万，沉舟十二三。不如来饮酒，仰面醉酣酣。  
莫事长征去，辛勤难具论。何曾画麟阁，只是老辕门。  
虮虱衣中物，刀枪面上痕。不如来饮酒，合眼醉昏昏。  
莫学长生去，仙方误杀君。那将薤上露，拟待鹤边云。  
矻矻皆烧药，累累尽作坟。不如来饮酒，闲坐醉醺醺。  
莫上青云去，青云足爱憎。自贤夸智慧，相纠斗功能。  
鱼烂缘吞饵，蛾焦为扑灯。不如来饮酒，任性醉腾腾。  
莫入红尘去，令人心力劳。相争两蜗角，所得一牛毛。  
且灭嗔中火，休磨笑里刀。不如来饮酒，稳卧醉陶陶。  
  
卷450_37  【和令狐相公寄刘郎中兼见示长句】白居易  
日月天衢仰面看，尚淹池凤滞台鸾。碧幢千里空移镇，  
赤笔三年未转官。别后纵吟终少兴，病来虽饮不多欢。  
酒军诗敌如相遇，临老犹能一据鞍。  
  
卷450_38  【即事】白居易  
见月连宵坐，闻风尽日眠。室香罗药气，笼暖焙茶烟。  
鹤啄新晴地，鸡栖薄暮天。自看淘酒米，倚杖小池前。  
  
卷450_39  【期宿客不至】白居易  
风飘雨洒帘帷故，竹映松遮灯火深。  
宿客不来嫌冷落，一尊酒对一张琴。  
  
卷450_40  【问移竹】白居易  
问君移竹意如何，慎勿排行但间窠。  
多种少栽皆有意，大都少校不如多。  
  
卷450_41  【重阳席上赋白菊】白居易  
满园花菊郁金黄，中有孤丛色似霜。  
还似今朝歌酒席，白头翁入少年场。  
  
卷450_42  【偶吟二首】白居易  
眼下有衣兼有食，心中无喜亦无忧。正如身后有何事，  
应向人间无所求。静念道经深闭目，闲迎禅客小低头。  
犹残少许云泉兴，一岁龙门数度游。  
晴教晒药泥茶灶，闲看科松洗竹林。活计纵贫长净洁，  
池亭虽小颇幽深。厨香炊黍调和酒，窗暖安弦拂拭琴。  
老去生涯只如此，更无馀事可劳心。  
  
卷450_43  【何处春先到】白居易  
何处春先到，桥东水北亭。冻花开未得，冷酒酌难醒。  
就日移轻榻，遮风展小屏。不劳人劝醉，莺语渐丁宁。  
  
卷450_44  【勉闲游】白居易  
天时人事常多故，一岁春能几处游。不是尘埃便风雨，  
若非疾病即悲忧。贫穷心苦多无兴，富贵身忙不自由。  
唯有分司官恰好，闲游虽老未能休。  
  
卷450_45  【寄两银榼与裴侍郎，因题两绝句】白居易  
贫无好物堪为信，双榼虽轻意不轻。  
愿奉谢公池上酌，丹心绿酒一时倾。  
惯和麹糵堪盛否，重用盐梅试洗看。  
小器不知容几许，襄阳米贱酒升宽。  
  
卷450_46  【小桥柳】白居易  
细水涓涓似泪流，日西惆怅小桥头。  
衰杨叶尽空枝在，犹被霜风吹不休。  
  
卷450_47  【哭微之二首】白居易  
八月凉风吹白幕，寝门廊下哭微之。  
妻孥朋友来相吊，唯道皇天无所知。  
文章卓荦生无敌，风骨英灵殁有神。  
哭送咸阳北原上，可能随例作灰尘。  
  
卷450_48  【马上晚吟】白居易  
人少街荒已寂寥，风多尘起重萧条。上阳落叶飘宫树，  
中渡流澌拥渭桥。出早冒寒衣校薄，归迟侵黑酒全消。  
如今不是闲行日，日短天阴坊曲遥。  
  
卷450_49  【醉中重留梦得】白居易  
刘郎刘郎莫先起，苏台苏台隔云水。  
酒醆来从一百分，马头去便三千里。  
  
卷450_50  【雪夜喜李郎中见访，兼酬所赠】白居易  
可怜今夜鹅毛雪，引得高情鹤氅人。红蜡烛前明似昼，  
青毡帐里暖如春。十分满醆黄金液，一尺中庭白玉尘。  
对此欲留君便宿，诗情酒分合相亲。  
  
卷450_51  【任老】白居易  
不愁陌上春光尽，亦任庭前日影斜。  
面黑眼昏头雪白，老应无可更增加。  
  
卷450_52  【劝欢】白居易  
火急欢娱慎勿迟，眼看老病悔难追。  
尊前花下歌筵里，会有求来不得时。  
  
卷450_53  【答王尚书问履道池旧桥】白居易  
虹梁雁齿随年换，素板朱栏逐日修。但恨尚书能久别，  
莫忘州守不频游。重移旧柱开中眼，乱种新花拥两头。  
李郭小船何足问，待君乘过济川舟。  
  
卷450_54  【晚归府】白居易  
晚从履道来归府，街路虽长尹不嫌。  
马上凉于床上坐，绿槐风透紫蕉衫。  
  
卷450_55  【从龙潭寺至少林寺，题赠同游者】白居易  
山屐田衣六七贤，搴芳蹋翠弄潺湲。九龙潭月落杯酒，  
三品松风飘管弦。强健且宜游胜地，清凉不觉过炎天。  
始知驾鹤乘云外，别有逍遥地上仙。  
  
卷450_56  【夜从法王寺下归岳寺】白居易  
双刹夹虚空，缘云一径通。似从忉利下，如过剑门中。  
灯火光初合，笙歌曲未终。可怜狮子座，舁出净名翁。  
  
卷450_57  【宿龙潭寺】白居易  
夜上九潭谁是伴，云随飞盖月随杯。  
明年尚作三川守，此地兼将歌舞来。  
  
卷450_58  【嵩阳观夜奏霓裳】白居易  
开元遗曲自凄凉，况近秋天调是商。爱者谁人唯白尹，  
奏时何处在嵩阳。回临山月声弥怨，散入松风韵更长。  
子晋少姨闻定怪，人间亦便有霓裳。  
  
卷450_59  【过元家履信宅】白居易  
鸡犬丧家分散后，林园失主寂寥时。落花不语空辞树，  
流水无情自入池。风荡宴船初破漏，雨淋歌阁欲倾欹。  
前庭后院伤心事，唯是春风秋月知。  
  
卷450_60  【和杜录事题红叶】白居易  
寒山十月旦，霜叶一时新。似烧非因火，如花不待春。  
连行排绛帐，乱落剪红巾。解驻篮舆看，风前唯两人。  
  
卷450_61  【题崔常侍济上别墅（时常侍以长告罢归，今故先报泉石）】白居易  
求荣争宠任纷纷，脱叶金貂只有君。散员疏去未为贵，  
小邑陶休何足云。山色好当晴后见，泉声宜向醉中闻。  
主人忆尔尔知否，抛却青云归白云。  
  
卷450_62  【过温尚书旧庄】白居易  
白石清泉抛济口，碧幢红旆照河阳。  
村人都不知时事，犹自呼为处士庄。  
  
卷450_63  【天坛峰下赠杜录事】白居易  
年颜气力渐衰残，王屋中峰欲上难。顶上将探小有洞，  
喉中须咽大还丹。河车九转宜精炼，火候三年在好看。  
他日药成分一粒，与君先去扫天坛。  
  
卷450_64  【赠僧五首　钵塔院如大师（师年八十三）】白居易  
百千万劫菩提种，八十三年功德林。若不秉持僧行苦，  
将何报答佛恩深。慈悲不瞬诸天眼，清净无尘几地心。  
每岁八关蒙九授，殷勤一戒重千金。  
  
卷450_65  【赠僧五首　神照上人（照以说坛为佛事）】白居易  
心如定水随形应，口似悬河逐病治。  
曾向众中先礼拜，西方去日莫相遗。  
  
卷450_66  【赠僧五首　自远禅师（远以无事为佛事）】白居易  
自出家来长自在，缘身一衲一绳床。  
令人见即心无事，每一相逢是道场。  
  
卷450_67  【赠僧五首　宗实上人（实即樊司空之子舍官位妻子出家）】白居易  
荣华恩爱弃成唾，戒定真如和作香。  
今古虽殊同一法，瞿昙抛却转轮王。  
  
卷450_68  【赠僧五首　清闲上人（自蜀入洛，于长寿寺说法度人）】白居易  
梓潼眷属何年别，长寿坛场近日开。  
应是蜀人皆度了，法轮移向洛中来。  
  
卷450_69  【弹秋思】白居易  
信意闲弹秋思时，调清声直韵疏迟。  
近来渐喜无人听，琴格高低心自知。  
  
卷450_70  【自咏】白居易  
随宜饮食聊充腹，取次衣裘亦暖身。未必得年非瘦薄，  
无妨长福是单贫。老龟岂羡牺牲饱，蟠木宁争桃李春。  
随分自安心自断，是非何用问闲人。  
  
卷450_71  【分司初到洛中，偶题六韵，兼戏呈冯尹】白居易  
相府念多病，春宫容不才。官衔依口得，俸料逐身来。  
白首林园在，红尘车马回。招呼新客侣，扫掠旧池台。  
小舫宜携乐，新荷好盖杯。不知金谷主，早晚贺筵开。  
  
卷450_72  【春风】白居易  
春风先发苑中梅，樱杏桃梨次第开。  
荠花榆荚深村里，亦道春风为我来。  

## 全唐诗(中)　卷四百五十一

卷451_1  【洛阳春】白居易  
洛阳陌上春长在，惜别今来二十年。  
唯觅少年心不得，其馀万事尽依然。  
  
卷451_2  【恨去年】白居易  
老去唯耽酒，春来不著家。去年来校晚，不见洛阳花。  
  
卷451_3  【早出晚归】白居易  
早起或因携酒出，晚归多是看花回。  
若抛风景长闲坐，自问东京作底来。  
  
卷451_4  【魏王堤】白居易  
花寒懒发鸟慵啼，信马闲行到日西。  
何处未春先有思，柳条无力魏王堤。  
  
卷451_5  【尝黄醅新酎忆微之】白居易  
世间好物黄醅酒，天下闲人白侍郎。爱向卯时谋洽乐，  
亦曾酉日放粗狂。醉来枕麹贫如富，身后堆金有若亡。  
元九计程殊未到，瓮头一醆共谁尝。  
  
卷451_6  【劝行乐】白居易  
少年信美何曾久，春日虽迟不再中。  
欢笑胜愁歌胜哭，请君莫道等头空。  
  
卷451_7  【老慵】白居易  
岂是交亲向我疏，老慵自爱闭门居。  
近来渐喜知闻断，免恼嵇康索报书。  
  
卷451_8  【酬别微之（临都驿醉后作）】白居易  
沣头峡口钱唐岸，三别都经二十年。且喜筋骸俱健在，  
勿嫌须鬓各皤然。君归北阙朝天帝，我住东京作地仙。  
博望自来非弃置，承明重入莫拘牵。醉收杯杓停灯语，  
寒展衾裯对枕眠。犹被分司官系绊，送君不得过甘泉。  
  
卷451_9  【予与微之老而无子发于言叹著在诗篇今年冬各有一子…嘲】白居易  
常忧到老都无子，何况新生又是儿。阴德自然宜有庆，  
皇天可得道无知。一园水竹今为主，百卷文章更付谁。  
莫虑鹓雏无浴处，即应重入凤凰池。  
五十八翁方有后，静思堪喜亦堪嗟。一珠甚小还惭蚌，  
八子虽多不羡鸦。秋月晚生丹桂实，春风新长紫兰芽。  
持杯祝愿无他语，慎勿顽愚似汝爷。  
  
卷451_10  【自问】白居易  
年来私自问，何故不归京。佩玉腰无力，看花眼不明。  
老慵难发遣，春病易滋生。赖有弹琴女，时时听一声。  
  
卷451_11  【晚桃花】白居易  
一树红桃亚拂池，竹遮松荫晚开时。非因斜日无由见，  
不是闲人岂得知。寒地生材遗校易，贫家养女嫁常迟。  
春深欲落谁怜惜，白侍郎来折一枝。  
  
卷451_12  【夜调琴忆崔少卿】白居易  
今夜调琴忽有情，欲弹惆怅忆崔卿。  
何人解爱中徽上，秋思头边八九声。  
  
卷451_13  【阿崔】白居易  
谢病卧东都，羸然一老夫。孤单同伯道，迟暮过商瞿。  
岂料鬓成雪，方看掌弄珠。已衰宁望有，虽晚亦胜无。  
兰入前春梦，桑悬昨日弧。里闾多庆贺，亲戚共欢娱。  
腻剃新胎发，香绷小绣襦。玉芽开手爪，酥颗点肌肤。  
弓冶将传汝，琴书勿坠吾。未能知寿夭，何暇虑贤愚。  
乳气初离壳，啼声渐变雏。何时能反哺，供养白头乌。  
  
卷451_14  【赠邻里往还】白居易  
问予何故独安然，免被饥寒婚嫁牵。骨肉都卢无十口，  
粮储依约有三年。但能斗薮人间事，便是逍遥地上仙。  
唯恐往还相厌贱，南家饮酒北家眠。  
  
卷451_15  【王子晋庙】白居易  
子晋庙前山月明，人闻往往夜吹笙。  
鸾吟凤唱听无拍，多似霓裳散序声。  
  
卷451_16  【晚起】白居易  
起晚怜春暖，归迟爱月明。放慵长饱睡，闻健且闲行。  
北阙停朝簿，西方入社名。唯吟一句偈，无念是无生。  
  
卷451_17  【酬皇甫宾客】白居易  
玄晏家风黄绮身，深居高卧养精神。性慵无病常称病，  
心足虽贫不道贫。竹院君闲销永日，花亭我醉送残春。  
自嫌诗酒犹多兴，若比先生是俗人。  
  
卷451_18  【池上赠韦山人】白居易  
新竹夹平流，新荷拂小舟。众皆嫌好拙，谁肯伴闲游。  
客为忙多去，僧因饭暂留。独怜韦处士，尽日共悠悠。  
  
卷451_19  【无梦】白居易  
老眼花前暗，春衣雨后寒。旧诗多忘却，新酒且尝看。  
拙定于身稳，慵应趁伴难。渐销名利想，无梦到长安。  
  
卷451_20  【对小潭寄远上人】白居易  
小潭澄见底，闲客坐开襟。借问不流水，何如无念心。  
彼惟清且浅，此乃寂而深。是义谁能答，明朝问道林。  
  
卷451_21  【闲吟二首】白居易  
留司老宾客，春尽兴如何。官寺行香少，僧房寄宿多。  
闲倾一醆酒，醉听两声歌。忆得陶潜语，羲皇无以过。  
闲游来早晚，已得一周年。嵩洛供云水，朝廷乞俸钱。  
长歌时独酌，饱食后安眠。闻道山榴发，明朝向玉泉。  
  
卷451_22  【独游玉泉寺（三月三十日）】白居易  
云树玉泉寺，肩舁半日程。更无人作伴，只共酒同行。  
新叶千万影，残莺三两声。闲游竟未足，春尽有馀情。  
  
卷451_23  【晚出寻人不遇】白居易  
篮舆不乘乘晚凉，相寻不遇亦无妨。  
轻衣稳马槐阴下，自要闲行一两坊。  
  
卷451_24  【苦热】白居易  
头痛汗盈巾，连宵复达晨。不堪逢苦热，犹赖是闲人。  
朝客应烦倦，农夫更苦辛。始惭当此日，得作自由身。  
  
卷451_25  【销暑】白居易  
何以销烦暑，端居一院中。眼前无长物，窗下有清风。  
热散由心静，凉生为室空。此时身自得，难更与人同。  
  
卷451_26  【行香归】白居易  
出作行香客，归如坐夏僧。床前双草屦，檐下一纱灯。  
珮委腰无力，冠欹发不胜。鸾台龙尾道，合尽少年登。  
  
卷451_27  【同王十七庶子李六员外郑二侍御同年四人游龙门有感而作】白居易  
一曲悲歌酒一尊，同年零落几人存。世如阅水应堪叹，  
名是浮云岂足论。各从仕禄休明代，共感平生知己恩。  
今日与君重上处，龙门不是旧龙门。  
  
卷451_28  【池上小宴问程秀才】白居易  
洛下林园好自知，江南景物暗相随。净淘红粒罯香饭，  
薄切紫鳞烹水葵。雨滴篷声青雀舫，浪摇花影白莲池。  
停杯一问苏州客，何似吴松江上时。  
  
卷451_29  【桥亭卯饮】白居易  
卯时偶饮斋时卧，林下高桥桥上亭。松影过窗眠始觉，  
竹风吹雨醉初醒。就荷叶上包鱼鲊，当石渠中浸酒瓶。  
生计悠悠身兀兀，甘从妻唤作刘伶。  
  
卷451_30  【舟中夜坐】白居易  
潭边霁后多清景，桥下凉来足好风。  
秋鹤一双船一只，夜深相伴月明中。  
  
卷451_31  【戏和微之答窦七行军之作（依本韵）】白居易  
旌钺从櫜鞬，宾僚礼数全。夔龙来要地，鹓鹭下辽天。  
赭汗骑骄马，青娥舞醉仙。合成江上作，散到洛中传。  
陋巷能无酒，贫池亦有船。春装秋未寄，谩道有闲钱。  
  
卷451_32  【闲忙】白居易  
奔走朝行内，栖迟林墅间。多因病后退，少及健时还。  
斑白霜侵鬓，苍黄日下山。闲忙俱过日，忙校不如闲。  
  
卷451_33  【西风】白居易  
西风来几日，一叶已先飞。新霁乘轻屐，初凉换熟衣。  
浅渠销慢水，疏竹漏斜晖。薄暮青苔巷，家僮引鹤归。  
  
卷451_34  【题西亭】白居易  
多见朱门富贵人，林园未毕即无身。  
我今幸作西亭主，已见池塘五度春。  
  
卷451_35  【观游鱼】白居易  
绕池闲步看鱼游，正值儿童弄钓舟。  
一种爱鱼心各异，我来施食尔垂钩。  
  
卷451_36  【看采莲】白居易  
小桃闲上小莲船，半采红莲半白莲。  
不似江南恶风浪，芙蓉池在卧床前。  
  
卷451_37  【看采菱】白居易  
菱池如镜净无波，白点花稀青角多。  
时唱一声新水调，谩人道是采菱歌。  
  
卷451_38  【夭老】白居易  
早世身如风里烛，暮年发似镜中丝。  
谁人断得人间事，少夭堪伤老又悲。  
  
卷451_39  【秋池】白居易  
洗浪清风透水霜，水边闲坐一绳床。  
眼尘心垢见皆尽，不是秋池是道场。  
  
卷451_40  【登天宫阁】白居易  
午时乘兴出，薄暮未能还。高上烟中阁，平看雪后山。  
委形群动里，任性一生间。洛下多闲客，其中我最闲。  
  
卷451_41  【新雪二首（寄杨舍人）】白居易  
不思北省烟霄地，不忆南宫风月天。  
唯忆静恭杨阁老，小园新雪暖炉前。  
不思朱雀街东鼓，不忆青龙寺后钟。  
唯忆夜深新雪后，新昌台上七株松。  
  
卷451_42  【日高卧】白居易  
怕寒放懒日高卧，临老谁言牵率身。夹幕绕房深似洞，  
重裀衬枕暖于春，小青衣动桃根起，嫩绿醅浮竹叶新。  
未裹头前倾一醆，何如冲雪趁朝人。  
  
卷451_43  【和微之任校书郎日过三乡】白居易  
三乡过日君年几，今日君年五十馀。  
不独年催身亦变，校书郎变作尚书。  
  
卷451_44  【和微之十七与君别及陇月花枝之咏】白居易  
别时十七今头白，恼乱君心三十年。  
垂老休吟花月句，恐君更结后身缘。  
  
卷451_45  【和微之叹槿花】白居易  
朝荣殊可惜，暮落实堪嗟。若向花中比，犹应胜眼花。  
  
卷451_46  【思往喜今】白居易  
忆除司马向江州，及此凡经十五秋。虽在簪裾从俗累，  
半寻山水是闲游。谪居终带乡关思，领郡犹分邦国忧。  
争似如今作宾客，都无一念到心头。  
  
卷451_47  【题平泉薛家雪堆庄】白居易  
怪石千年应自结，灵泉一带是谁开。蹙为宛转青蛇项，  
喷作玲珑白雪堆。赤日旱天长看雨，玄阴腊月亦闻雷。  
所嗟地去都门远，不得肩舁每日来。  
  
卷451_48  【和微之道保生三日】白居易  
相看鬓似丝，始作弄璋诗。且有承家望，谁论得力时。  
莫兴三日叹，犹胜七年迟。我未能忘喜，君应不合悲。  
嘉名称道保，乞姓号崔儿。但恐持相并，蒹葭琼树枝。  
  
卷451_49  【哭皇甫七郎中（湜）】白居易  
志业过玄晏，词华似祢衡。多才非福禄，薄命是聪明。  
不得人间寿，还留身后名。涉江文一首，便可敌公卿。  
  
卷451_50  【晚起】白居易  
烂熳朝眠后，频伸晚起时。暖炉生火早，寒镜裹头迟。  
融雪煎香茗，调酥煮乳糜。慵馋还自哂，快活亦谁知。  
酒性温无毒，琴声淡不悲。荣公三乐外，仍弄小男儿。  
  
卷451_51  【疑梦二首】白居易  
莫惊宠辱虚忧喜，莫计恩雠浪苦辛。  
黄帝孔丘无处问，安知不是梦中身。  
鹿疑郑相终难辨，蝶化庄生讵可知。  
假使如今不是梦，能长于梦几多时。  
  
卷451_52  【夜宴惜别】白居易  
笙歌旖旎曲终头，转作离声满坐愁。筝怨朱弦从此断，  
烛啼红泪为谁流。夜长似岁欢宜尽，醉未如泥饮莫休。  
何况鸡鸣即须别，门前风雨冷修修。  
  
卷451_53  【归来二周岁】白居易  
归来二周岁，二岁似须臾。池藕重生叶，林鸦再引雏。  
时丰实仓廪，春暖葺庖厨。更作三年计，三年身健无。  
  
卷451_54  【吾土】白居易  
身心安处为吾土，岂限长安与洛阳。水竹花前谋活计，  
琴诗酒里到家乡。荣先生老何妨乐，楚接舆歌未必狂。  
不用将金买庄宅，城东无主是春光。  
  
卷451_55  【题岐王旧山池石壁】白居易  
树深藤老竹回环，石壁重重锦翠斑。俗客看来犹解爱，  
忙人到此亦须闲。况当霁景凉风后，如在千岩万壑间。  
黄绮更归何处去，洛阳城内有商山。  
  
卷451_56  【病眼花】白居易  
头风目眩乘衰老，只有增加岂有瘳。花发眼中犹足怪，  
柳生肘上亦须休。大窠罗绮看才辨，小字文书见便愁。  
必若不能分黑白，却应无悔复无尤。  
  
卷451_57  【早饮醉中除河南尹敕到】白居易  
雪拥衡门水满池，温炉卯后暖寒时。绿醅新酎尝初醉，  
黄纸除书到不知。厚俸自来诚忝滥，老身欲起尚迟疑。  
应须了却丘中计，女嫁男婚三径资。  
  
卷451_58  【除夜】白居易  
病眼少眠非守岁，老心多感又临春。  
火销灯尽天明后，便是平头六十人。  
  
卷451_59  【府西池】白居易  
柳无气力枝先动，池有波纹冰尽开。  
今日不知谁计会，春风春水一时来。  
  
卷451_60  【天津桥】白居易  
津桥东北斗亭西，到此令人诗思迷。眉月晚生神女浦，  
脸波春傍窈娘堤。柳丝袅袅风缲出，草缕茸茸雨剪齐。  
报道前驱少呼喝，恐惊黄鸟不成啼。  
  
卷451_61  【不准拟二首】白居易  
篮舆腾腾一老夫，褐裘乌帽白髭须。早衰饶病多蔬食，  
筋力消磨合有无。不准拟身年六十，上山仍未要人扶。  
忆昔谪居炎瘴地，巴猿引哭虎随行。多于贾谊长沙苦，  
小校潘安白发生。不准拟身年六十，游春犹自有心情。  
  
卷451_62  【府中夜赏】白居易  
樱桃厅院春偏好，石井栏堂夜更幽。白粉墙头花半出，  
绯纱烛下水平流。闲留宾客尝新酒，醉领笙歌上小舟。  
舞袖飘飖棹容与，忽疑身是梦中游。  
  
卷451_63  【府西池北新葺水斋，即事招宾，偶题十六韵】白居易  
缭绕府西面，潺湲池北头。凿开明月峡，决破白蘋洲。  
清浅漪澜急，夤缘浦屿幽。直冲行径断，平入卧斋流。  
石叠青棱玉，波翻白片鸥。喷时千点雨，澄处一泓油。  
绝境应难别，同心岂易求。少逢人爱玩，多是我淹留。  
夹岸铺长簟，当轩泊小舟。枕前看鹤浴，床下见鱼游。  
洞户斜开扇，疏帘半上钩。紫浮萍泛泛，碧亚竹修修。  
读罢书仍展，棋终局未收。午茶能散睡，卯酒善销愁。  
檐雨晚初霁，窗风凉欲休。谁能伴老尹，时复一闲游。  
  
卷451_64  【哭崔儿】白居易  
掌珠一颗儿三岁，鬓雪千茎父六旬。岂料汝先为异物，  
常忧吾不见成人。悲肠自断非因剑，啼眼加昏不是尘。  
怀抱又空天默默，依前重作邓攸身。  
  
卷451_65  【初丧崔儿报微之晦叔】白居易  
书报微之晦叔知，欲题崔字泪先垂。世间此恨偏敦我，  
天下何人不哭儿。蝉老悲鸣抛蜕后，龙眠惊觉失珠时。  
文章十帙官三品，身后传谁庇荫谁。  
  
卷451_66  【府斋感怀酬梦得】白居易  
府伶呼唤争先到，家酝提携动辄随。合是人生开眼日，  
自当年老敛眉时。丹砂炼作三铢土，玄发看成一把丝。  
劳寄新诗远安慰，不闻枯树再生枝。  
  
卷451_67  【斋居】白居易  
香火多相对，荤腥久不尝。黄耆数匙粥，赤箭一瓯汤。  
厚俸将何用，闲居不可忘。明年官满后，拟买雪堆庄。  
  
卷451_68  【与诸道者同游二室至九龙潭作】白居易  
喜逢二室游仙子，厌作三川守土臣。举手摩挲潭上石，  
开襟斗薮府中尘。他日终为独往客，今朝未是自由身。  
若言尹是嵩山主，三十六峰应笑人。  
  
卷451_69  【履道池上作】白居易  
家池动作经旬别，松竹琴鱼好在无。树暗小巢藏巧妇，  
渠荒新叶长慈姑。不因车马时时到，岂觉林园日日芜。  
犹喜春深公事少，每来花下得踟蹰。  
  
卷451_70  【六十拜河南尹】白居易  
六十河南尹，前途足可知。老应无处避，病不与人期。  
幸遇芳菲日，犹当强健时。万金何假藉，一醆莫推辞。  
流水光阴急，浮云富贵迟。间若无酒，尽合鬓成丝。  
  
卷451_71  【重修府西水亭院】白居易  
因下疏为沼，随高筑作台。龙门分水入，金谷取花栽。  
绕岸行初匝，凭轩立未回。园西有池位，留与后人开。  
  
卷451_72  【与诸公同出城观稼】白居易  
老尹醉醺醺，来随年少群。不忧头似雪，但喜稼如云。  
岁望千箱积，秋怜五谷分。何人知帝力，尧舜正为君。  
  
卷451_73  【水堂醉卧问杜三十一】白居易  
闻君洛下住多年，何处春流最可怜。为问魏王堤岸下，  
何如同德寺门前。无妨水色堪闲玩，不得泉声伴醉眠。  
那似此堂帘幕底，连明连夜碧潺湲。  
  
卷451_74  【岁暮言怀】白居易  
职与才相背，心将口自言。磨铅教切玉，驱鹤遣乘轩。  
只合居岩窟，何因入府门。年终若无替，转恐负君恩。  
  
卷451_75  【座中戏呈诸少年】白居易  
衰容禁得无多酒，秋鬓新添几许霜。纵有风情应淡薄，  
假如老健莫夸张。兴来吟咏从成癖，饮后酣歌少放狂。  
不为倚官兼挟势，因何入得少年场。  
  
卷451_76  【雪后早过天津桥偶呈诸客】白居易  
官桥晴雪晓峨峨，老尹行吟独一过。紫绶相辉应不恶，  
白须同色复如何。悠扬短景凋年急，牢落衰情感事多。  
犹赖洛中饶醉客，时时bZ我唤笙歌。  
  
卷451_77  【新制绫袄成，感而有咏】白居易  
水波文袄造新成，绫软绵匀温复轻。晨兴好拥向阳坐，  
晚出宜披蹋雪行。鹤氅毳疏无实事，木棉花冷得虚名。  
宴安往往欢侵夜，卧稳昏昏睡到明。百姓多寒无可救，  
一身独暖亦何情。心中为念农桑苦，耳里如闻饥冻声。  
争得大裘长万丈，与君都盖洛阳城。  
  
卷451_78  【早春雪后赠洛阳李长官长水郑明府二同年】白居易  
献岁晴和风景新，铜驼街郭暖无尘。府庭共贺三川雪，  
县道分行百里春。朱绂洛阳官位屈，青袍长水俸钱贫。  
有何功德纡金紫，若比同年是幸人。  
  
卷451_79  【醉吟】白居易  
醉来忘渴复忘饥，冠带形骸杳若遗。耳底斋钟初过后，  
心头卯酒未消时。临风朗咏从人听，看雪闲行任马迟。  
应被众疑公事慢，承前府尹不吟诗。  
  
卷451_80  【府酒五绝　变法】白居易  
自惭到府来周岁，惠爱威棱一事无。  
唯是改张官酒法，渐从浊水作醍醐。  
  
卷451_81  【府酒五绝　招客】白居易  
日午微风且暮寒，春风冷峭雪乾残。  
碧毡帐下红炉畔，试为来尝一醆看。  
  
卷451_82  【府酒五绝　辨味】白居易  
甘露太甜非正味，醴泉虽洁不芳馨。  
杯中此物何人别，柔旨之中有典刑。  
  
卷451_83  【府酒五绝　自劝】白居易  
忆昔羁贫应举年，脱衣典酒曲江边。  
十千一斗犹赊饮，何况官供不著钱。  
  
卷451_84  【府酒五绝　谕妓】白居易  
烛泪夜粘桃叶袖，酒痕春污石榴裙。  
莫辞辛苦供欢宴，老后思量悔煞君。  
  
卷451_85  【晚归早出】白居易  
筋力年年减，风光日日新。退衙归逼夜，拜表出侵晨。  
何处台无月，谁家池不春。莫言无胜地，自是少闲人。  
坐厌推囚案，行嫌引马尘。几时辞府印，却作自由身。  
  
卷451_86  【南龙兴寺残雪】白居易  
南龙兴寺春晴后，缓步徐吟绕四廊。老趁风花应不称，  
闲寻松雪正相当。吏人引从多乘舆，宾客逢迎少下堂。  
不拟人间更求事，些些疏懒亦何妨。  
  
卷451_87  【天宫阁早春】白居易  
天宫高阁上何频，每上令人耳目新。前日晚登缘看雪，  
今朝晴望为迎春。林莺何处吟筝柱，墙柳谁家晒麹尘。  
可惜三川虚作主，风光不属白头人。  
  
卷451_88  【履道居三首】白居易  
莫嫌地窄林亭小，莫厌贫家活计微。  
大有高门锁宽宅，主人到老不曾归。  
东里素帷犹未彻，南邻丹旐又新悬。  
衡门蜗舍自惭愧，收得身来已五年。  
世事平分众所知，何尝苦乐不相随。  
唯馀耽酒狂歌客，只有乐时无苦时。  
  
卷451_89  【和梦得冬日晨兴】白居易  
漏传初五点，鸡报第三声。帐下从容起，窗间曨昒明。  
照书灯未灭，暖酒火重生。理曲弦歌动，先闻唱渭城。  
  
卷451_90  【雪夜对酒招客】白居易  
帐小青毡暖，杯香绿蚁新。醉怜今夜月，欢忆去年人。  
暗落灯花烬，闲生草座尘。殷勤报弦管，明日有嘉宾。  
  
卷451_91  【赠晦叔忆梦得】白居易  
自别崔公四五秋，因何临老转风流。归来不说秦中事，  
歇定唯谋洛下游。酒面浮花应是喜，歌眉敛黛不关愁。  
得君更有无厌意，犹恨尊前欠老刘。  
  
卷451_92  【醉后重赠晦叔】白居易  
老伴知君少，欢情向我偏。无论疏与数，相见辄欣然。  
各以诗成癖，俱因酒得仙。笑回青眼语，醉并白头眠。  
岂是今投分，多疑宿结缘。间更何事，携手送衰年。  
  
卷451_93  【睡觉】白居易  
星河耿耿漏绵绵，月暗灯微欲曙天。转枕频伸书帐下，  
披裘箕踞火炉前。老眠早觉常残夜，病力先衰不待年。  
五欲已销诸念息，世间无境可勾牵。  

## 全唐诗(中)　卷四百五十二

卷452_1  【咏兴五首　解印出公府】白居易  
解印出公府，斗薮尘土衣。百吏放尔散，双鹤随我归。  
归来履道宅，下马入柴扉。马嘶返旧枥，鹤舞还故池。  
鸡犬何忻忻，邻里亦依依。年颜老去日，生计胜前时。  
有帛御冬寒，有谷防岁饥。饱于东方朔，乐于荣启期。  
人生且如此，此外吾不知。  
  
卷452_2  【咏兴五首　出府归吾庐】白居易  
出府归吾庐，静然安且逸。更无客干谒，时有僧问疾。  
家僮十馀人，枥马三四匹。慵发经旬卧，兴来连日出。  
出游爱何处，嵩碧伊瑟瑟。况有清和天，正当疏散日。  
身闲自为贵，何必居荣秩。心足即非贫，岂唯金满室。  
吾观权势者，苦以身徇物。炙手外炎炎，履冰中栗栗。  
朝饥口忘味，夕惕心忧失。但有富贵名，而无富贵实。  
  
卷452_3  【咏兴五首　池上有小舟】白居易  
池上有小舟，舟中有胡床。床前有新酒，独酌还独尝。  
熏若春日气，皎如秋水光。可洗机巧心，可荡尘垢肠。  
岸曲舟行迟，一曲进一觞。未知几曲醉，醉入无何乡。  
寅缘潭岛间，水竹深青苍。身闲心无事，白日为我长。  
我若未忘世，虽闲心亦忙。世若未忘我，虽退身难藏。  
我今异于是，身世交相忘。  
  
卷452_4  【咏兴五首　四月池水满】白居易  
四月池水满，龟游鱼跃出。吾亦爱吾池，池边开一室。  
人鱼虽异族，其乐归于一。且与尔为徒，逍遥同过日。  
尔无羡沧海，蒲藻可委质。吾亦忘青云，衡茅足容膝。  
况吾与尔辈，本非蛟龙匹。假如云雨来，只是池中物。  
  
卷452_5  【咏兴五首　小庭亦有月】白居易  
小庭亦有月，小院亦有花。可怜好风景，不解嫌贫家。  
菱角执笙簧，谷儿抹琵琶。红绡信手舞，紫绡随意歌。  
村歌与社舞，客哂主人夸。但问乐不乐，岂在钟鼓多。  
客告暮将归，主称日未斜。请客稍深酌，愿见朱颜酡。  
客知主意厚，分数随口加。堂上烛未秉，座中冠已峨。  
左顾短红袖，右命小青娥。长跪谢贵客，蓬门劳见过。  
客散有馀兴，醉卧独吟哦。幕天而席地，谁奈刘伶何。  
  
卷452_6  【秋凉闲卧】白居易  
残暑昼犹长，早凉秋尚嫩。露荷散清香，风竹含疏韵。  
幽闲竟日卧，衰病无人问。薄暮宅门前，槐花深一寸。  
  
卷452_7  【酬思黯相公见过弊居戏赠】白居易  
轩盖光照地，行人为裴回。呼传君子出，乃是故人来。  
访我入穷巷，引君登小台。台前多竹树，池上无尘埃。  
贫家何所有，新酒三两杯。停杯款曲语，上马复迟回。  
留守不外宿，日斜宫漏催。但留金刀赠，未接玉山颓。  
家酝不敢惜，待君来即开。村妓不辞出，恐君冁然咍。  
  
卷452_8  【再授宾客分司】白居易  
优稳四皓官，清崇三品列。伊予再尘忝，内愧非才哲。  
俸钱七八万，给受无虚月。分命在东司，又不劳朝谒。  
既资闲养疾，亦赖慵藏拙。宾友得从容，琴觞恣怡悦。  
乘篮城外去，系马花前歇。六游金谷春，五看龙门雪。  
吾若默无语，安知吾快活。吾欲更尽言，复恐人豪夺。  
应为时所笑，苦惜分司阙。但问适意无，岂论官冷热。  
  
卷452_9  【把酒】白居易  
把酒仰问天，古今谁不死。所贵未死间，少忧多欢喜。  
穷通谅在天，忧喜即由己。是故达道人，去彼而取此。  
勿言未富贵，久忝居禄仕。借问宗族间，几人拖金紫。  
勿忧渐衰老，且喜加年纪。试数班行中，几人及暮齿。  
朝餐不过饱，五鼎徒为尔。夕寝止求安，一衾而已矣。  
此外皆长物，于我云相似。有子不留金，何况兼无子。  
  
卷452_10  【首夏】白居易  
林静蚊未生，池静蛙未鸣。景长天气好，竟日和且清。  
春禽馀哢在，夏木新阴成。兀尔水边坐，翛然桥上行。  
自问一何适，身闲官不轻。料钱随月用，生计逐日营。  
食饱惭伯夷，酒足愧渊明。寿倍颜氏子，富百黔娄生。  
有一即为乐，况吾四者并。所以私自慰，虽老有心情。  
  
卷452_11  【代鹤】白居易  
我本海上鹤，偶逢江南客。感君一顾恩，同来洛阳陌。  
洛阳寡族类，皎皎唯两翼。貌是天与高，色非日浴白。  
主人诚可恋，其奈轩庭窄。饮啄杂鸡群，年深损标格。  
故乡渺何处，云水重重隔。谁念深笼中，七换摩天翮。  
  
卷452_12  【立秋夕有怀梦得】白居易  
露簟荻竹清，风扇蒲葵轻。一与故人别，再见新蝉鸣。  
是夕凉飚起，闲境入幽情。回灯见栖鹤，隔竹闻吹笙。  
夜茶一两杓，秋吟三数声。所思渺千里，云外长洲城。  
  
卷452_13  【哭崔常侍晦叔】白居易  
顽贱一拳石，精珍百炼金。名价既相远，交分何其深。  
中诚一以合，外物不能侵。逶迤二十年，与世同浮沈。  
晚有退闲约，白首归云林。垂老忽相失，悲哉口语心。  
春日嵩高阳，秋夜清洛阴。丘园共谁卜，山水共谁寻。  
风月共谁赏，诗篇共谁吟。花开共谁看，酒熟共谁斟。  
惠死庄杜口，钟殁师废琴。道理使之然，从古非独今。  
吾道自此孤，我情安可任。唯将病眼泪，一洒秋风襟。  
  
卷452_14  【新秋晓兴】白居易  
浊暑忽已退，清宵未全长。晨釭耿残焰，宿閤凝微香。  
喔喔鸡下树，辉辉日上梁。枕低茵席软，卧稳身入床。  
睡足景犹早，起初风乍凉。展张小屏幛，收拾生衣裳。  
还有惆怅事，迟迟未能忘。拂镜梳白发，可怜冰照霜。  
  
卷452_15  【秋日与张宾客舒著作同游龙门醉中狂歌凡二百三十八字】白居易  
秋天高高秋光清，秋风袅袅秋虫鸣。嵩峰馀霞锦绮卷，  
伊水细浪鳞甲生。洛阳闲客知无数，少出游山多在城。  
商岭老人自追逐，蓬丘逸士相逢迎。南出鼎门十八里，  
庄店逦迤桥道平。不寒不热好时节，鞍马稳快衣衫轻。  
并辔踟蹰下西岸，扣舷容与绕中汀。开怀旷达无所系，  
触目胜绝不可名。荷衰欲黄荇犹绿，鱼乐自跃鸥不惊。  
翠藻蔓长孔雀尾，彩船橹急寒雁声。家酝一壶白玉液，  
野花数把黄金英。昼游四看西日暮，夜话三及东方明。  
暂停杯觞辍吟咏，我有狂言君试听。丈夫一生有二志，  
兼济独善难得并。不能救疗生民病，即须先濯尘土缨。  
况吾头白眼已暗，终日戚促何所成。不如展眉开口笑，  
龙门醉卧香山行。  
  
卷452_16  【履信池樱桃岛上醉后走笔送别舒员外兼…李卿考功崔郎中】白居易  
樱桃岛前春，去春花万枝。忽忆与宗卿闲饮日，  
又忆与考功狂醉时。岁晚无花空有叶，风吹满地乾重叠。  
蹋叶悲秋复忆春，池边树下重殷勤。今朝一酌临寒水，  
此地三回别故人。樱桃花，来春千万朵，  
来春共谁花下坐。不论崔李上青云，明日舒三亦抛我。  
  
卷452_17  【秋池独泛】白居易  
萧疏秋竹篱，清浅秋风池。一只短舫艇，一张斑鹿皮。  
皮上有野叟，手中持酒卮。半酣箕踞坐，自问身为谁。  
严子垂钓日，苏门长啸时。悠然意自得，意外何人知。  
  
卷452_18  【冬日早起闲咏】白居易  
水塘耀初旭，风竹飘馀霰。幽境虽目前，不因闲不见。  
晨起对炉香，道经寻两卷。晚坐拂琴尘，秋思弹一遍。  
此外更无事，开尊时自劝。何必东风来，一杯春上面。  
  
卷452_19  【岁暮】白居易  
惨澹岁云暮，穷阴动经旬。霜风裂人面，冰雪摧车轮。  
而我当是时，独不知苦辛。晨炊廪有米，夕爨厨有薪。  
夹帽长覆耳，重裘宽裹身。加之一杯酒，煦妪如阳春。  
洛城士与庶，比屋多饥贫。何处炉有火，谁家甑无尘。  
如我饱暖者，百人无一人。安得不惭愧，放歌聊自陈。  
  
卷452_20  【南池早春有怀】白居易  
朝游北桥上，晚憩南塘畔。西日雪全销，东风冰尽泮。  
蓰蓰鱼尾掉，瞥瞥鹅毛换。泥暖草芽生，沙虚泉脉散。  
晴芳冒苔岛，宿润侵蒲岸。洛下日初长，江南春欲半。  
时光共抛掷，人事堪嗟叹。倚棹忽寻思，去年池上伴。  
  
卷452_21  【古意】白居易  
脉脉复脉脉，美人千里隔。不见来几时，瑶草三四碧。  
玉琴声悄悄，鸾镜尘幂幂。昔为连理枝，今作分飞翮。  
寄书多不达，加饭终无益。心肠不自宽，衣带何由窄。  
  
卷452_22  【山游示小妓】白居易  
双鬟垂未合，三十才过半。本是绮罗人，今为山水伴。  
春泉共挥弄，好树同攀玩。笑容共底迷，酒思风前乱。  
红凝舞袖急，黛惨歌声缓。莫唱杨柳枝，无肠与君断。  
  
卷452_23  【神照禅师同宿】白居易  
八年三月晦，山梨花满枝。龙门水西寺，夜与远公期。  
晏坐自相对，密语谁得知。前后际断处，一念不生时。  
  
卷452_24  【张常侍相访】白居易  
西亭晚寂寞，莺散柳阴繁。水户帘不卷，风床席自翻。  
忽闻车马客，来访蓬蒿门。况是张常侍，安得不开尊。  
  
卷452_25  【早夏游宴】白居易  
虽慵兴犹在，虽老心犹健。昨日山水游，今朝花酒宴。  
山榴艳似火，王蕊飘如霰。荣落逐瞬迁，炎凉随刻变。  
未收木绵褥，已动蒲葵扇。且喜物与人，年年得相见。  
  
卷452_26  【感白莲花】白居易  
白白芙蓉花，本生吴江濆。不与红者杂，色类自区分。  
谁移尔至此，姑苏白使君。初来苦憔悴，久乃芳氛氲。  
月月叶换叶，年年根生根。陈根与故叶，销化成泥尘。  
化者日已远，来者日复新。一为池中物，永别江南春。  
忽想西凉州，中有天宝民。埋殁汉父祖，孳生胡子孙。  
已忘乡土恋，岂念君亲恩。生人尚复尔，草木何足云。  
  
卷452_27  【咏所乐】白居易  
兽乐在山谷，鱼乐在陂池。虫乐在深草，鸟乐在高枝。  
所乐虽不同，同归适其宜。不以彼易此，况论是与非。  
而我何所乐，所乐在分司。分司有何乐，乐哉人不知。  
官优有禄料，职散无羁縻。懒与道相近，钝将闲自随。  
昨朝拜表回，今晚行香归。归来北窗下，解巾脱尘衣。  
冷泉灌我顶，暖水濯四肢。体中幸无疾，卧任清风吹。  
心中又无事，坐任白日移。或开书一篇，或引酒一卮。  
但得如今日，终身无厌时。  
  
卷452_28  【思旧】白居易  
闲日一思旧，旧游如目前。再思今何在，零落归下泉。  
退之服硫黄，一病讫不痊。微之炼秋石，未老身溘然。  
杜子得丹诀，终日断腥膻。崔君夸药力，经冬不衣绵。  
或疾或暴夭，悉不过中年。唯予不服食，老命反迟延。  
况在少壮时，亦为嗜欲牵。但耽荤与血，不识汞与铅。  
饥来吞热物，渴来饮寒泉。诗役五藏神，酒汩三丹田。  
随日合破坏，至今粗完全。齿牙未缺落，肢体尚轻便。  
已开第七秩，饱食仍安眠。且进杯中物，其馀皆付天。  
  
卷452_29  【寄卢少尹】白居易  
老诲心不乱，庄戒形太劳。生命既能保，死籍亦可逃。  
嘉肴与旨酒，信是腐肠膏。艳声与丽色，真为伐性刀。  
补养在积功，如裘集众毛。将欲致千里，可得差一毫。  
颜回何为者，簟瓢才自给。肥醲不到口，年不登三十。  
张苍何为者，染爱浩无际。妾媵填后房，竟寿百馀岁。  
苍寿有何德，回夭有何辜。谁谓具圣体，不如肥瓠躯。  
遂使世俗心，多疑仙道书。寄问卢先生，此理当何如。  
  
卷452_30  【池上清晨候皇甫郎中】白居易  
晓景丽未热，晨飚鲜且凉。池幽绿蘋合，霜洁白莲香。  
深扫竹间径，静拂松下床。玉柄鹤翎扇，银罂云母浆。  
屏除无俗物，瞻望唯清光。何人拟相访，嬴女从萧郎。  
  
卷452_31  【咏怀】白居易  
我知世无幻，了无干世意。世知我无堪，亦无责我事。  
由兹两相忘，因得长自遂。自遂意何如，闲官在闲地。  
闲地唯东都，东都少名利。闲官是宾客，宾客无牵累。  
嵇康日日懒，毕卓时时醉。酒肆夜深归，僧房日高睡。  
形安不劳苦，神泰无忧畏。从官三十年，无如今气味。  
鸿虽脱罗弋，鹤尚居禄位。唯此未忘怀，有时犹内愧。  
  
卷452_32  【北窗三友】白居易  
今日北窗下，自问何所为。欣然得三友，三友者为谁。  
琴罢辄举酒，酒罢辄吟诗。三友递相引，循环无已时。  
一弹惬中心，一咏畅四肢。犹恐中有间，以酒弥缝之。  
岂独吾拙好，古人多若斯。嗜诗有渊明，嗜琴有启期。  
嗜酒有伯伦，三人皆吾师。或乏儋石储，或穿带索衣。  
弦歌复觞咏，乐道知所归。三师去已远，高风不可追。  
三友游甚熟，无日不相随。左掷白玉卮，右拂黄金徽。  
兴酣不叠纸，走笔操狂词。谁能持此词，为我谢亲知。  
纵未以为是，岂以我为非。  
  
卷452_33  【吟四虽（杂言）】白居易  
酒酣后，歌歇时。请君添一酌，听我吟四虽。年虽老，  
犹少于韦长史。命虽薄，犹胜于郑长水。眼虽病，  
犹明于徐郎中。家虽贫，犹富于郭庶子。省躬审分何侥幸，  
值酒逢歌且欢喜。忘荣知足委天和，亦应得尽生生理。  
  
卷452_34  【裴侍中晋公以集贤林亭即事诗三十六韵见赠…以伸酬献】白居易  
三江路千里，五湖天一涯。何如集贤第，中有平津池。  
池胜主见觉，景新人未知。竹森翠琅玕，水深洞琉璃。  
水竹以为质，质立而文随。文之者何人，公来亲指麾。  
疏凿出人意，结构得地宜。灵襟一搜索，胜概无遁遗。  
因下张沼沚，依高筑阶基。嵩峰见数片，伊水分一支。  
南溪修且直，长波碧逶迤。北馆壮复丽，倒影红参差。  
东岛号晨光，杲曜迎朝曦。西岭名夕阳，杳暧留落晖。  
前有水心亭，动荡架涟漪。后有开阖堂，寒温变天时。  
幽泉镜泓澄，怪石山欹危。春葩雪漠漠，夏果珠离离。  
主人命方舟，宛在水中坻。亲宾次第至，酒乐前后施。  
解缆始登泛，山游仍水嬉。沿洄无滞碍，向背穷幽奇。  
瞥过远桥下，飘旋深涧陲。管弦去缥缈，罗绮来霏微。  
棹风逐舞回，梁尘随歌飞。宴馀日云暮，醉客未放归。  
高声索彩笺，大笑催金卮。唱和笔走疾，问答杯行迟。  
一咏清两耳，一酣畅四肢。客忘贵贱，不知俱是谁。  
客有诗魔者，吟哦不知疲。乞公残纸墨，一扫狂歌词。  
维云社稷臣，赫赫文武姿。十授丞相印，五建大将旗。  
四朝致勋华，一身冠皋夔。去年才七十，决赴悬车期。  
公志不可夺，君恩亦难希。从容就中道，勉黾来保厘。  
貂蝉虽未脱，鸾皇已不羁。历征今与古，独步无等夷。  
陆贾功业少，二疏官秩卑。乘舟范蠡惧，辟谷留侯饥。  
岂若公今日，身安家国肥。羊祜在汉南，空留岘首碑。  
柳恽在江南，只赋汀洲诗。谢安入东山，但说携蛾眉。  
山简醉高阳，唯闻倒接[z5 _blank ]。岂如公今日，馀力兼有之。  
愿公寿如山，安乐长在兹。愿我比蒲稗，永得相因依。  
  
卷452_21  【晚归香山寺，因咏所怀】白居易  
我年日已老，我身日已闲。闲出都门望，但见水与山。  
关塞碧岩岩，伊流清潺潺。中有古精舍，轩户无扃关。  
岸草歇可藉，径萝行可攀。朝随浮云出，夕与飞鸟还。  
吾道本迂拙，世途多险艰。尝闻嵇吕辈，尤悔生疏顽。  
巢悟入箕颍，皓知返商巅。岂唯乐肥遁，聊复祛忧患。  
吾亦从此去，终老伊嵩间。  
  
卷452_22  【张常侍池凉夜闲宴赠诸公】白居易  
竹桥新月上，水岸凉风至。对月五六人，管弦三两事。  
留连池上酌，款曲城外意。或啸或讴吟，谁知此闲味。  
回看市朝客，矻矻趋名利。朝忙少游宴，夕困多眠睡。  
清凉属吾徒，相逢勿辞醉。  
  
卷452_23  【和皇甫郎中秋晓同登天宫阁言怀六韵】白居易  
碧天忽已高，白日犹未短。玲珑晓楼阁，清脆秋丝管。  
张翰一杯酣，嵇康终日懒。尘中足忧累，云外多疏散。  
病木斧斤遗，冥鸿羁绁断。逍遥二三子，永愿为闲伴。  
  
卷452_24  【送吕漳州】白居易  
今朝一壶酒，言送漳州牧。半自要闲游，爱花怜草绿。  
花前下鞍马，草上携丝竹。行客饮数杯，主人歌一曲。  
端居惜风景，屡出劳僮仆。独醉似无名，借君作题目。  
  
卷452_25  【短歌曲】白居易  
世人求富贵，多为奉嗜欲。盛衰不自由，得失常相逐。  
问君少年日，苦学将干禄。负笈尘中游，抱书雪前读。  
布衾不周体，藜茹才充腹。三十登宦途，五十被朝服。  
奴温新挟纩，马肥初食粟。未敢议欢游，尚为名检束。  
耳目聋暗后，堂上调丝竹。牙齿缺落时，盘中堆酒肉。  
彼来此已去，外馀中不足。少壮与荣华，相避如寒燠。  
青云去地远，白日经天速。从古无奈何，短歌听一曲。  
  
卷452_26  【咏怀】白居易  
高人乐丘园，中人慕官职。一事尚难成，两途安可得。  
遑遑干世者，多苦时命塞。亦有爱闲人，又为穷饿逼。  
我今幸双遂，禄仕兼游息。未尝羡荣华，不省劳心力。  
妻孥与婢仆，亦免愁衣食。所以吾一家，面无忧喜色。  
  
卷452_27  【府西亭纳凉归】白居易  
避暑府西亭，晚归有闲思。夏浅蝉未多，绿槐阴满地。  
带宽衫解领，马稳人拢辔。面上有凉风，眼前无俗事。  
路经府门过，落日照官次。牵联缧绁囚，奔走尘埃吏。  
低眉悄不语，谁复知兹意。忆得五年前，晚衙时气味。  
  
卷452_28  【老热】白居易  
一饱百情足，一酣万事休。何人不衰老，我老心无忧。  
仕者拘职役，农者劳田畴。何人不苦热，我热身自由。  
卧风北窗下，坐月南池头。脑凉脱乌帽，足热濯清流。  
慵发昼高枕，兴来夜泛舟。何乃有馀适，只缘无过求。  
或问诸亲友，乐天是与不。亦无别言语，多道天悠悠。  
悠悠君不知，此味深且幽。但恐君知后，亦来从我游。  
  
卷452_29  【新秋喜凉，因寄兵部杨侍郎】白居易  
外强火未退，中锐金方战。一夕风雨来，炎凉随数变。  
徐徐炎景度，稍稍凉飙扇。枕簟忽凄清，巾裳亦轻健。  
老夫纳秋候，心体殊安便。睡足一屈伸，搔首摩挲面。  
褰帘对池竹，幽寂如僧院。俯观游鱼群，仰数浮云片。  
闲忙各有趣，彼此宁相见。昨日闻慕巢，召对延英殿。  
  
卷452_30  【懒放二首，呈刘梦得、吴方之】白居易  
青衣报平旦，呼我起盥栉。今早天气寒，郎君应不出。  
又无宾客至，何以销闲日。已向微阳前，暖酒开诗帙。  
朝怜一床日，暮爱一炉火。床暖日高眠，炉温夜深坐。  
雀罗门懒出，鹤发头慵裹。除却刘与吴，何人来问我。  
  
卷452_31  【六十六】白居易  
病知心力减，老觉光阴速。五十八归来，今年六十六。  
鬓丝千万白，池草八九绿。童稚尽成人，园林半乔木。  
看山倚高石，引水穿深竹。虽有潺湲声，至今听未足。  
  
卷452_32  【三适赠道友】白居易  
褐绫袍厚暖，卧盖行坐披。紫毡履宽稳，蹇步颇相宜。  
足适已忘履，身适已忘衣。况我心又适，兼忘是与非。  
三适今为一，怡怡复熙熙。禅那不动处，混沌未凿时。  
此固不可说，为君强言之。  
  
卷452_33  【洛阳春赠刘李二宾客（齐梁格）】白居易  
水南冠盖地，城东桃李园。雪消洛阳堰，春入永通门。  
淑景方霭霭，游人稍喧喧。年丰酒浆贱，日晏歌吹繁。  
中有老朝客，华发映朱轩。从容三两人，藉草开一尊。  
尊前春可惜，身外事勿论。明日期何处，杏花游赵村。  
  
卷452_34  【寒食】白居易  
人老何所乐，乐在归乡国。我归故园来，九度逢寒食。  
故园在何处，池馆东城侧。四邻梨花时，二月伊水色。  
岂独好风土，仍多旧亲戚。出去恣欢游，归来聊燕息。  
有官供禄俸，无事劳心力。但恐优稳多，微躬销不得。  
  
卷452_35  【和裴令公一日日一年年杂言见赠】白居易  
一日日，作老翁。一年年，过春风。公心不以贵隔我，  
我散唯将闲伴公。我无才能忝高秩，合是人间闲散物。  
公有功德在生民，何因得作自由身。前日魏王潭上宴连夜，  
今日午桥池头游拂晨。山客砚前吟待月，野人尊前醉送春。  
不敢与公闲中争第一，亦应占得第二第三人。  

## 全唐诗(中)　卷四百五十三

卷453_1  【题裴晋公女几山刻石诗后】白居易  
何处画功业，何处题诗篇。麒麟高阁上，女几小山前。  
尔后多少时，四朝二十年。贼骨化为土，贼垒犁为田。  
一从贼垒平，陈蔡民晏然。骡军成牛户，鬼火变人烟。  
生子已嫁娶，种桑亦丝绵。皆云公之德，欲报无由缘。  
公今在何处，守都镇三川。旧宅留永乐，新居开集贤。  
公今在何官，被衮珥貂蝉。战袍破犹在，髀肉生欲圆。  
襟怀转萧洒，气力弥精坚。登山不拄杖，上马能掉鞭。  
利泽浸入池，福降升自天。昔号天下将，今称地上仙。  
勿追赤松游，勿拍洪崖肩。商山有遗老，可以奉周旋。  
  
卷453_2  【洛阳有愚叟】白居易  
洛阳有愚叟，白黑无分别。浪迹虽似狂，谋身亦不拙。  
点检盘中饭，非精亦非粝。点检身上衣，无馀亦无阙。  
天时方得所，不寒复不热。体气正调和，不饥仍不渴。  
闲将酒壶出，醉向人家歇。野食或烹鲜，寓眠多拥褐。  
抱琴荣启乐，荷锸刘伶达。放眼看青山，任头生白发。  
不知天地内，更得几年活。从此到终身，尽为闲日月。  
  
卷453_3  【饱食闲坐】白居易  
红粒陆浑稻，白鳞伊水鲂。庖童呼我食，饭热鱼鲜香。  
箸箸适我口，匙匙充我肠。八珍与五鼎，无复心思量。  
扪腹起盥漱，下阶振衣裳。绕庭行数匝，却上檐下床。  
箕踞拥裘坐，半身在日旸。可怜饱暖味，谁肯来同尝。  
是岁太和八，兵销时渐康。朝廷重经术，草泽搜贤良。  
尧舜求理切，夔龙启沃忙。怀才抱智者，无不走遑遑。  
唯此不才叟，顽慵恋洛阳。饱食不出门，闲坐不下堂。  
子弟多寂寞，僮仆少精光。衣食虽充给，神意不扬扬。  
为尔谋则短，为吾谋甚长。  
  
卷453_4  【闲居自题】白居易  
门前有流水，墙上多高树。竹径绕荷池，萦回百馀步。  
波闲戏鱼鳖，风静下鸥鹭。寂无城市喧，渺有江湖趣。  
吾庐在其上，偃卧朝复暮。洛下安一居，山中亦慵去。  
时逢过客爱，问是谁家住。此是白家翁，闭门终老处。  
  
卷453_5  【览镜喜老】白居易  
今朝览明镜，须鬓尽成丝。行年六十四，安得不衰羸。  
亲属惜我老，相顾兴叹咨。而我独微笑，此意何人知。  
笑罢仍命酒，掩镜捋白髭。尔辈且安坐，从容听我词。  
生若不足恋，老亦何足悲。生若苟可恋，老即生多时。  
不老即须夭，不夭即须衰。晚衰胜早夭，此理决不疑。  
古人亦有言，浮生七十稀。我今欠六岁，多幸或庶几。  
倘得及此限，何羡荣启期。当喜不当叹，更倾酒一卮。  
  
卷453_6  【风雪中作】白居易  
岁暮风动地，夜寒雪连天。老夫何处宿，暖帐温炉前。  
两重褐绮衾，一领花茸毡。粥熟呼不起，日高安稳眠。  
是时心与身，了无闲事牵。以此度风雪，闲居来六年。  
忽思远游客，复想早朝士。蹋冻侵夜行，凌寒未明起。  
心为身君父，身为心臣子。不得身自由，皆为心所使。  
我心既知足，我身自安止。方寸语形骸，吾应不负尔。  
  
卷453_7  【对琴酒】白居易  
西窗明且暖，晚坐卷书帷。琴匣拂开后，酒瓶添满时。  
角尊白螺醆，玉轸黄金徽。未及弹与酌，相对已依依。  
泠泠秋泉韵，贮在龙凤池。油油春云心，一杯可致之。  
自古有琴酒，得此味者稀。只因康与籍，及我三心知。  
  
卷453_8  【雪中晏起偶咏所怀兼呈张常侍、韦庶子、皇甫郎中】白居易  
穷阴苍苍雪雰雰，雪深没胫泥埋轮。东家典钱归碍夜，  
南家贳米出凌晨。我独何者无此弊，复帐重衾暖若春。  
怕寒放懒不肯动，日高眠足方频伸。瓶中有酒炉有炭，  
瓮中有饭庖有薪。奴温婢饱身晏起，致兹快活良有因。  
上无皋陶伯益廊庙材，的不能匡君辅国活生民。  
下无巢父许由箕颍操，又不能食薇饮水自苦辛。  
君不见南山悠悠多白云，又不见西京浩浩唯红尘。  
红尘闹热白云冷，好于冷热中间安置身。三年侥幸忝洛尹，  
两任优稳为商宾。非贤非愚非智慧，不贵不富不贱贫。  
冉冉老去过六十，腾腾闲来经七春。不知张韦与皇甫，  
私唤我作何如人。  
  
卷453_9  【和裴侍中南园静兴见示】白居易  
池馆清且幽，高怀亦如此。有时帘动风，尽日桥照水。  
静将鹤为伴，闲与云相似。何必学留侯，崎岖觅松子。  
  
卷453_10  【春寒】白居易  
今朝春气寒，自问何所欲。酥暖薤白酒，乳和地黄粥。  
岂惟厌馋口，亦可调病腹。助酌有枯鱼，佐餐兼旨蓄。  
省躬念前哲，醉饱多惭忸。君不闻靖节先生尊长空，  
广文先生饭不足。  
  
卷453_11  【菩提寺上方晚望香山寺，寄舒员外】白居易  
晚登西宝刹，晴望东精舍。反照转楼台，辉辉似图画。  
冰浮水明灭，雪压松偃亚。石阁僧上来，云汀雁飞下。  
西京闹于市，东洛闲如社。曾忆旧游无，香山明月夜。  
  
卷453_12  【二月一日作，赠韦七庶子】白居易  
园杏红萼坼，庭兰紫芽出。不觉春已深，今朝二月一。  
去冬病疮痏，将养遵医术。今春入道场，清净依僧律。  
尝闻圣贤语，所慎斋与疾。遂使爱酒人，停杯一百日。  
明朝二月二，疾平斋复毕。应须挈一壶，寻花觅韦七。  
  
卷453_13  【犬鸢】白居易  
晚来天气好，散步中门前。门前何所有，偶睹犬与鸢。  
鸢饱凌风飞，犬暖向日眠。腹舒稳贴地，翅凝高摩天。  
上无罗弋忧，下无羁锁牵。见彼物遂性，我亦心适然。  
心适复何为，一咏逍遥篇。此仍著于适，尚未能忘言。  
  
卷453_14  【梦刘二十八，因诗问之】白居易  
昨夜梦梦得，初觉思踟蹰。忽忘来汝郡，犹疑在吴都。  
吴都三千里，汝郡二百馀。非梦亦不见，近与远何殊。  
尚能齐近远，焉用论荣枯。但问寝与食，近日两何如。  
病后能吟否，春来曾醉无。楼台与风景，汝又何如苏。  
相思一相报，勿复慵为书。  
  
卷453_15  【闲吟】白居易  
贫穷汲汲求衣食，富贵营营役心力。生不富即贫穷，  
光阴易过闲难得。我今幸在穷富间，虽在朝廷不入山。  
看雪寻花玩风月，洛阳城里七年闲。  
  
卷453_16  【西行】白居易  
衣裘不单薄，车马不羸弱。蔼蔼三月天，闲行亦不恶。  
寿安流水馆，硖石青山郭。官道柳阴阴，行宫花漠漠。  
常闻俗间语，有钱在处乐。我虽非富人，亦不苦寂寞。  
家僮解弦管，骑从携杯杓。时向春风前，歇鞍开一酌。  
  
卷453_17  【东归】白居易  
翩翩平肩舆，中有醉老夫。膝上展诗卷，竿头悬酒壶。  
食宿无定程，仆马多缓驱。临水歇半日，望山倾一盂。  
藉草坐嵬峨，攀花行踟蹰。风将景共暖，体与心同舒。  
始悟有营者，居家如在途。方知无系者，在道如安居。  
前夕宿三堂，今旦游申湖。残春三百里，送我归东都。  
  
卷453_18  【途中作】白居易  
早起上肩舁，一杯平旦醉。晚憩下肩舁，一觉残春睡。  
身不经营物，心不思量事。但恐绮与里，只如吾气味。  
  
卷453_19  【小台】白居易  
新树低如帐，小台平似掌。六尺白藤床，一茎青竹杖。  
风飘竹皮落，苔印鹤迹上。幽境与谁同，闲人自来往。  
  
卷453_20  【睡后茶兴忆杨同州】白居易  
昨晚饮太多，嵬峨连宵醉。今朝餐又饱，烂漫移时睡。  
睡足摩挲眼，眼前无一事。信脚绕池行，偶然得幽致。  
婆娑绿阴树，斑驳青苔地。此处置绳床，傍边洗茶器。  
白瓷瓯甚洁，红炉炭方炽。沫下麹尘香，花浮鱼眼沸。  
盛来有佳色，咽罢馀芳气。不见杨慕巢，谁人知此味。  
  
卷453_21  【题文集柜】白居易  
破柏作书柜，柜牢柏复坚。收贮谁家集，题云白乐天。  
我生业文字，自幼及老年。前后七十卷，小大三千篇。  
诚知终散失，未忍遽弃捐。自开自锁闭，置在书帷前。  
身是邓伯道，世无王仲宣。只应分付女，留与外孙传。  
  
卷453_22  【旱热二首】白居易  
彤云散不雨，赫日吁可畏。端坐犹挥汗，出门岂容易。  
忽思公府内，青衫折腰吏。复想驿路中，红尘走马使。  
征夫更辛苦，逐客弥憔悴。日入尚趋程，宵分不遑寐。  
安知北窗叟，偃卧风飒至。簟拂碧龙鳞，扇摇白鹤翅。  
岂唯身所得，兼示心无事。谁言苦热天，元有清凉地。  
勃勃旱尘气，炎炎赤日光。飞禽飐将坠，行人渴欲狂。  
壮者不耐饥，饥火烧其肠。肥者不禁热，喘急汗如浆。  
此时方自悟，老瘦亦何妨。肉轻足健逸，发少头清凉。  
薄食不饥渴，端居省衣裳。数匙粱饭冷，一领绡衫香。  
持此聊过日，焉知畏景长。  
  
卷453_23  【偶作二首】白居易  
战马春放归，农牛冬歇息。何独徇名人，终身役心力。  
来者殊未已，去者不知还。我今悟已晚，六十方退闲。  
犹胜不悟者，老死红尘间。  
名无高与卑，未得多健羡。事无小与大，已得多厌贱。  
如此常自苦，反此或自安。此理知甚易，此道行甚难。  
勿信人虚语，君当事上看。  
  
卷453_24  【池上作（西溪、南潭，皆池中胜地也）】白居易  
西溪风生竹森森，南潭萍开水沈沈。丛翠万竿湘岸色，  
空碧一泊松江心。浦派萦回误远近，桥岛向背迷窥临。  
澄澜方丈若万顷，倒影咫尺如千寻。泛然独游邈然坐，  
坐念行心思古今。菟裘不闻有泉沼，西河亦恐无云林。  
岂如白翁退老地，树高竹密池塘深。华亭双鹤白矫矫，  
太湖四石青岑岑。眼前尽日更无客，膝上此时唯有琴。  
洛阳冠盖自相索，谁肯来此同抽簪。  
  
卷453_25  【何处堪避暑】白居易  
何处堪避暑，林间背日楼。何处好追凉，池上随风舟。  
日高饥始食，食竟饱还游。游罢睡一觉，觉来茶一瓯。  
眼明见青山，耳醒闻碧流。脱袜闲濯足，解巾快搔头。  
如此来几时，已过六七秋。从心至百骸，无一不自由。  
拙退是其分，荣耀非所求。虽被世间笑，终无身外忧。  
此语君莫怪，静思吾亦愁。如何三伏月，杨尹谪虔州。  
  
卷453_26  【诏下】白居易  
昨日诏下去罪人，今日诏下得贤臣。进退者谁非我事，  
世间宠辱常纷纷。我心与世两相忘，时事虽闻如不闻。  
但喜今年饱饭吃，洛阳禾稼如秋云。更倾一尊歌一曲，  
不独忘世兼忘身。  
  
卷453_27  【七月一日作】白居易  
七月一日天，秋生履道里。闲居见清景，高兴从此始。  
林间暑雨歇，池上凉风起。桥竹碧鲜鲜，岸莎青靡靡。  
苍然古磐石，清浅平流水。何言中门前，便是深山里。  
双僮侍坐卧，一杖扶行止。饥闻麻粥香，渴觉云汤美。  
平生所好物，今日多在此。此外更何思，市朝心已矣。  
  
卷453_28  【开襟】白居易  
开襟何处好，竹下池边地。馀热体犹烦，早凉风有味。  
黄萎槐蕊结，红破莲芳坠。无奈每年秋，先来入衰思。  
  
卷453_29  【自宾客迁太子少傅分司】白居易  
头上渐无发，耳间新有毫。形容逐日老，官秩随年高。  
优饶又加俸，闲稳仍分曹。饮食免藜藿，居处非蓬蒿。  
何言家尚贫，银榼提绿醪。勿谓身未贵，金章照紫袍。  
诚合知止足，岂宜更贪饕。默默心自问，于国有何劳。  
  
卷453_30  【自在】白居易  
杲杲冬日光，明暖真可爱。移榻向阳坐，拥裘仍解带。  
小奴捶我足，小婢搔我背。自问我为谁，胡然独安泰。  
安泰良有以，与君论梗概。心了事未了，饥寒迫于外。  
事了心未了，念虑煎于内。我今实多幸，事与心和会。  
内外及中间，了然无一碍。所以日阳中，向君言自在。  
  
卷453_31  【咏史（九年十一月作）】白居易  
秦磨利刀斩李斯，齐烧沸鼎烹郦其。可怜黄绮入商洛，  
闲卧白云歌紫芝。彼为菹醢机上尽，此为鸾皇天外飞。  
去者逍遥来者死，乃知祸福非天为。  
  
卷453_32  【因梦有悟】白居易  
交友沦殁尽，悠悠劳梦思。平生所厚者，昨夜梦见之。  
梦中几许事，枕上无多时。款曲数杯酒，从容一局棋。  
初见韦尚书，金紫何辉辉。中遇李侍郎，笑言甚怡怡。  
终为崔常侍，意色苦依依。一夕三改变，梦心不惊疑。  
此事人尽怪，此理谁得知。我粗知此理，闻于竺乾师。  
识行妄分别，智隐迷是非。若转识为智，菩提其庶几。  
  
卷453_33  【春游】白居易  
上马临出门，出门复逡巡。回头问妻子，应怪春游频。  
诚知春游频，其奈老大身。朱颜去复去，白发新更新。  
请君屈十指，为我数交亲。大限年百岁，几人及七旬。  
我今六十五，走若下坂轮。假使得七十，只有五度春。  
逢春不游乐，但恐是痴人。  
  
卷453_34  【题天竺南院赠闲元旻清四上人】白居易  
杂芳涧草合，繁绿岩树新。山深景候晚，四月有馀春。  
竹寺过微雨，石径无纤尘。白衣一居士，方袍四道人。  
地是佛国土，人非俗交亲。城中山下别，相送亦殷勤。  
  
卷453_35  【哭师皋】白居易  
南康丹旐引魂回，洛阳篮舁送葬来。北邙原边尹村畔，  
月苦烟愁夜过半。妻孥兄弟号一声，十二人肠一时断。  
往者何人送者谁，乐天哭别师皋时。平生分义向人尽，  
今日哀冤唯我知。我知何益徒垂泪，篮舆回竿马回辔。  
何日重闻扫市歌，谁家收得琵琶伎。萧萧风树白杨影，  
苍苍露草青蒿气。更就坟前哭一声，与君此别终天地。  
  
卷453_36  【隐几赠客】白居易  
宦情本淡薄，年貌又老丑。紫绶与金章，于予亦何有。  
有时独隐几，答然无所偶。卧枕一卷书，起尝一杯酒。  
书将引昏睡，酒用扶衰朽。客到忽已酣，脱巾坐搔首。  
疏顽倚老病，容恕惭交友。忽思庄生言，亦拟鞭其后。  
  
卷453_37  【夏日作】白居易  
葛衣疏且单，纱帽轻复宽。一衣与一帽，可以过炎天。  
止于便吾体，何必被罗纨。宿雨林笋嫩，晨露园葵鲜。  
烹葵炮嫩笋，可以备朝餐。止于适吾口，何必饫腥膻。  
饭讫盥漱已，扪腹方果然。婆娑庭前步，安稳窗下眠。  
外养物不费，内归心不烦。不费用难尽，不烦神易安。  
庶几无夭阏，得以终天年。  
  
卷453_38  【晚凉偶咏】白居易  
日下西墙西，风来北窗北。中有逐凉人，单床独栖息。  
飘萧过云雨，摇曳归飞翼。新叶多好阴，初筠有佳色。  
幽深小池馆，优稳闲官职。不爱勿复论，爱亦不易得。  
  
卷453_39  【酬牛相公宫城早秋寓言见示兼呈梦得（时梦得有疾）】白居易  
七月中气后，金与火交争。一闻白雪唱，暑退清风生。  
碧树未摇落，寒蝉始悲鸣。夜凉枕簟滑，秋燥衣巾轻。  
疏受老慵出，刘桢疾未平。何人伴公醉，新月上宫城。  
  
卷453_40  【小台晚坐忆梦得】白居易  
汲泉洒小台，台上无纤埃。解带面西坐，轻襟随风开。  
晚凉闲兴动，忆同倾一杯。月明候柴户，藜杖何时来。  
  
卷453_41  【种桃歌】白居易  
食桃种其核，一年核生芽。二年长枝叶，三年桃有花。  
忆昨五六岁，灼灼盛芬华。迨兹八九载，有减而无加。  
去春已稀少，今春渐无多。明年后年后，芳意当如何。  
命酒树下饮，停杯拾馀葩。因桃忽自感，悲吒成狂歌。  
  
卷453_42  【狂言示诸侄】白居易  
世欺不识字，我忝攻文笔。世欺不得官，我忝居班秩。  
人老多病苦，我今幸无疾。老多忧累，我今婚嫁毕。  
心安不移转，身泰无牵率。所以十年来，形神闲且逸。  
况当垂老岁，所要无多物。一裘暖过冬，一饭饱终日。  
勿言舍宅小，不过寝一室。何用鞍马多，不能骑两匹。  
如我优幸身，人中十有七。如我知足心，人中百无一。  
傍观愚亦见，当己贤多失。不敢论他人，狂言示诸侄。  
  
卷453_43  【偶以拙诗数首寄呈裴少尹侍郎蒙以盛制四篇…美而谢之】白居易  
投君之文甚荒芜，数篇价直一束刍。报我之章何璀璨，  
累累四贯骊龙珠。毛诗三百篇后得，文选六十卷中无。  
一麋丽龟绝报赛，五鹿连柱难支梧。高兴独因秋日尽，  
清吟多与好风俱。银钩金错两殊重，宜上屏风张座隅。  

## 全唐诗(中)　卷四百五十四

卷454_1  【六年冬暮赠崔常侍晦叔（时为河南尹）】白居易  
鬓毛霜一色，光景水争流。易过唯冬日，难销是老愁。  
香开绿蚁酒，暖拥褐绫裘。已共崔君约，尊前倒即休。  
  
卷454_2  【戏招诸客】白居易  
黄醅绿醑迎冬熟，绛帐红炉逐夜开。  
谁道洛中多逸客，不将书唤不曾来。  
  
卷454_3  【十二月二十三日作，兼呈晦叔】白居易  
案头历日虽未尽，向后唯残六七行。床下酒瓶虽不满，  
犹应醉得两三场。病身不许依年老，拙宦虚教逐日忙。  
闻健偷闲且勤饮，一杯之外莫思量。  
  
卷454_4  【七年元日对酒五首】白居易  
庆吊经过懒，逢迎跪拜迟。不因时节日，岂觉此身羸。  
众老忧添岁，余衰喜入春。年开第七秩，屈指几多人。  
三杯蓝尾酒，一碟胶牙饧。除却崔常侍，无人共我争。  
今朝吴与洛，相忆一欣然。梦得君知否，俱过本命年。  
同岁崔何在，同年杜又无。应无藏避处，只有且欢娱。  
  
卷454_5  【七年春题府厅】白居易  
潦倒守三川，因循涉四年。推诚废钩距，示耻用蒲鞭。  
以此称公事，将何销俸钱。虽非好官职，岁久亦妨贤。  
  
卷454_6  【早春醉吟，寄太原令狐相公、苏州刘郎中】白居易  
雪夜闲游多秉烛，花时暂出亦提壶。别来少遇新诗敌，  
老去难逢旧饮徒。大振威名降北虏，勤行惠化活东吴。  
不知歌酒腾腾兴，得似河南醉尹无。  
  
卷454_7  【洛下送牛相公出镇淮南】白居易  
北阙至东京，风光十六程。坐移丞相阁，春入广陵城。  
红旆拥双节，白须无一茎。万人开路看，百吏立班迎。  
阃外君弥重，尊前我亦荣。何须身自得，将相是门生。  
  
卷454_8  【筝】白居易  
云髻飘萧绿，花颜旖旎红。双眸剪秋水，十指剥春葱。  
楚艳为门阀，秦声是女工。甲明银玓瓅，柱触玉玲珑。  
猿苦啼嫌月，莺娇语bZ风。移愁来手底，送恨入弦中。  
赵瑟清相似，胡琴闹不同。慢弹回断雁，急奏转飞蓬。  
霜珮锵还委，冰泉咽复通。珠联千拍碎，刀截一声终。  
倚丽精神定，矜能意态融。歇时情不断，休去思无穷。  
灯下青春夜，尊前白首翁。且听应得在，老耳未多聋。  
  
卷454_9  【洛中春游呈诸亲友】白居易  
莫叹年将暮，须怜岁又新。府中三遇腊，洛下五逢春。  
春树花珠颗，春塘水麹尘。春娃无气力，春马有精神。  
并辔鞭徐动，连盘酒慢巡。经过旧邻里，追逐好交亲。  
笑语销闲日，酣歌送老身。一生欢乐事，亦不少于人。  
  
卷454_10  【酬舒三员外见赠长句】白居易  
自请假来多少日，五旬光景似须臾。已判到老为狂客，  
不分当春作病夫。杨柳花飘新白雪，樱桃子缀小红珠。  
头风不敢多多饮，能酌三分相劝无。  
  
卷454_11  【将归一绝】白居易  
欲去公门返野扉，预思泉竹已依依。  
更怜家酝迎春熟，一瓮醍醐待我归。  
  
卷454_12  【罢府归旧居（自此后重授宾客归履道宅作）】白居易  
陋巷乘篮入，朱门挂印回。腰间抛组绶，缨上拂尘埃。  
屈曲闲池沼，无非手自开。青苍好竹树，亦是眼看栽。  
石片抬琴匣，松枝阁酒杯。此生终老处，昨日却归来。  
  
卷454_13  【睡觉偶吟】白居易  
官初罢后归来夜，天欲明前睡觉时。  
起坐思量更无事，身心安乐复谁知。  
  
卷454_14  【问支琴石】白居易  
疑因星陨空中落，叹被泥埋涧底沈。天上定应胜地上，  
支机未必及支琴。提携拂拭知恩否，虽不能言合有心。  
  
卷454_15  【自喜】白居易  
身慵难勉强，性拙易迟回。布被辰时起，柴门午后开。  
忙驱能者去，闲逐钝人来。自喜谁能会，无才胜有才。  
  
卷454_16  【裴常侍以题蔷薇架十八韵见示因广为三十韵以和之】白居易  
托质依高架，攒花对小堂。晚开春去后，独秀院中央。  
霁景朱明早，芳时白昼长。秾因天与色，丽共日争光。  
剪碧排千萼，研朱染万房。烟条涂石绿，粉蕊扑雌黄。  
根动彤云涌，枝摇赤羽翔。九微灯炫转，七宝帐荧煌。  
淑气熏行径，清阴接步廊。照梁迷藻棁，耀壁变雕墙。  
烂若丛然火，殷于叶得霜。胭脂含脸笑，苏合裛衣香。  
浃洽濡晨露，玲珑漏夕阳。合罗排勘缬，醉晕浅深妆。  
乍见疑回面，遥看误断肠。风朝舞飞燕，雨夜泣萧娘。  
桃李惭无语，芝兰让不芳。山榴何细碎，石竹苦寻常。  
蕙惨偎栏避，莲羞映浦藏。怯教蕉叶战，妒得柳花狂。  
岂可轻嘲咏，应须痛比方。画屏风自展，绣伞盖谁张。  
翠锦挑成字，丹砂印著行。猩猩凝血点，瑟瑟蹙金匡。  
散乱萎红片，尖纤嫩紫芒。触僧飘毳褐，留妓冒罗裳。  
寡和阳春曲，多情骑省郎。缘夸美颜色，引出好文章。  
东顾辞仁里，西归入帝乡。假如君爱杀，留著莫移将。  
  
卷454_17  【感旧诗卷】白居易  
夜深吟罢一长吁，老泪灯前湿白须。  
二十年前旧诗卷，十人酬和九人无。  
  
卷454_18  【酬李二十侍郎】白居易  
笋老兰长花渐稀，衰翁相对惜芳菲。残莺著雨慵休啭，  
落絮无风凝不飞。行掇木芽供野食，坐牵萝蔓挂朝衣。  
十年分手今同醉，醉未如泥莫道归。  
  
卷454_19  【和梦得】白居易  
纶阁沈沈天宠命，苏台籍籍有能声。岂唯不得清文力，  
但恐空传冗吏名。郎署回翔何水部，江湖留滞谢宣城。  
所嗟非独君如此，自古才难共命争。  
  
卷454_20  【赠草堂宗密上人】白居易  
吾师道与佛相应，念念无为法法能。口藏宣传十二部，  
心台照耀百千灯。尽离文字非中道，长住虚空是小乘。  
少有人知菩萨行，世间只是重高僧。  
  
卷454_21  【喜照密闲实四上人见过】白居易  
紫袍朝士白髯翁，与俗乖疏与道通。官秩三回分洛下，  
交游一半在僧中。臭帑世界终须出，香火因缘久愿同。  
斋后将何充供养，西轩泉石北窗风。  
  
卷454_22  【赠皇甫六张十五李二十三宾客】白居易  
昨日三川新罢守，今年四皓尽分司。幸陪散秩闲居日，  
好是登山临水时。家未苦贫常酝酒，身虽衰病尚吟诗。  
龙门泉石香山月，早晚同游报一期。  
  
卷454_23  【微之敦诗晦叔相次长逝，岿然自伤，因成二绝】白居易  
并失鹓鸾侣，空留麋鹿身。只应嵩洛下，长作独游人。  
长夜君先去，残年我几何。秋风满衫泪，泉下故人多。  
  
卷454_24  【池上闲咏】白居易  
青莎台上起书楼，绿藻潭中系钓舟。日晚爱行深竹里，  
月明多上小桥头。暂尝新酒还成醉，亦出中门便当游。  
一部清商聊送老，白须萧飒管弦秋。  
  
卷454_25  【凉风叹】白居易  
昨夜凉风又飒然，萤飘叶坠卧床前。  
逢秋莫叹须知分，已过潘安三十年。  
  
卷454_26  【和高仆射罢节度让尚书授少保分司喜遂游山水之作】白居易  
暂辞八座罢双旌，便作登山临水行。能以忠贞酬重任，  
不将富贵碍高情。朱门出去簪缨从，绛帐归来歌吹迎。  
鞍辔闹装光满马，何人信道是书生。  
  
卷454_27  【送考功崔郎中赴阙】白居易  
称意新官又少年，秋凉身健好朝天。  
青云上了无多路，却要徐驱稳著鞭。  
  
卷454_28  【重修香山寺毕，题二十二韵以纪之】白居易  
阙塞龙门口，祇园鹫岭头。曾随减劫坏，今遇胜缘修。  
再莹新金刹，重装旧石楼。病僧皆引起，忙客亦淹留。  
四望穷沙界，孤标出赡州。地图铺洛邑，天柱倚崧丘。  
两面苍苍岸，中心瑟瑟流。波翻八滩雪，堰护一潭油。  
台殿朝弥丽，房廊夜更幽。千花高下塔，一叶往来舟。  
岫合云初吐，林开雾半收。静闻樵子语，远听棹郎讴。  
官散殊无事，身闲甚自由。吟来携笔砚，宿去抱衾裯。  
霁月当窗白，凉风满簟秋。烟香封药灶，泉冷洗茶瓯。  
南祖心应学，西方社可投。先宜知止足，次要悟浮休。  
觉路随方乐，迷涂到老愁。须除爱名障，莫作恋家囚。  
便合穷年住，何言竟日游。可怜终老地，此是我菟裘。  
  
卷454_29  【送杨八给事赴常州】白居易  
无嗟别青琐，且喜拥朱轮。五十得三品，百千无一人。  
须勤念黎庶，莫苦忆交亲。此外无过醉，毗陵何限春。  
  
卷454_30  【闻歌者唱微之诗】白居易  
新诗绝笔声名歇，旧卷生尘箧笥深。  
时向歌中闻一句，未容倾耳已伤心。  
  
卷454_31  【醉送李二十常侍赴镇浙东】白居易  
靖安客舍花枝下，共脱青衫典浊醪。今日洛桥还醉别，  
金杯翻污麒麟袍。喧阗夙驾君脂辖，酩酊离筵我藉糟。  
好去商山紫芝伴，珊瑚鞭动马头高。  
  
卷454_32  【醉别程秀才】白居易  
五度龙门点额回，却缘多艺复多才。贫泥客路黏难出，  
愁锁乡心掣不开。何必更游京国去，不如且入醉乡来。  
吴弦楚调潇湘弄，为我殷勤送一杯。  
  
卷454_33  【自咏】白居易  
白衣居士紫芝仙，半醉行歌半坐禅。今日维摩兼饮酒，  
当时绮季不请钱。等闲池上留宾客，随事灯前有管弦。  
但问此身销得否，分司气味不论年。  
  
卷454_34  【把酒思闲事二首】白居易  
把酒思闲事，春愁谁最深。乞钱羁客面，落第举人心。  
月下低眉立，灯前抱膝吟。凭君劝一醉，胜与万黄金。  
把酒思闲事，春娇何处多。试鞍新白马，弄镜小青娥。  
掌上初教舞，花前欲按歌。凭君劝一醉，劝了问如何。  
  
卷454_35  【衰荷】白居易  
白露凋花花不残，凉风吹叶叶初乾。  
无人解爱萧条境，更绕衰丛一匝看。  
  
卷454_36  【池上送考功崔郎中，兼别房窦二妓】白居易  
文昌列宿征还日，洛浦行云放散时。  
鹓鹭上天花逐水，无因再会白家池。  
  
卷454_37  【自问】白居易  
依仁台废悲风晚，履信池荒宿草春。  
自问老身骑马出，洛阳城里觅何人。  
  
卷454_38  【送陈许高仆射赴镇】白居易  
敦诗说礼中军帅，重士轻财大丈夫。常与师徒同苦乐，  
不教亲故隔荣枯。花钿坐绕黄金印，丝管行随白玉壶。  
商皓老狂唯爱醉，时时能寄酒钱无。  
  
卷454_39  【青毡帐二十韵】白居易  
合聚千羊毳，施张百子弮。骨盘边柳健，色染塞蓝鲜。  
北制因戎创，南移逐虏迁。汰风吹不动，御雨湿弥坚。  
有顶中央耸，无隅四向圆。傍通门豁尔，内密气温然。  
远别关山外，初安庭户前。影孤明月夜，价重苦寒年。  
软暖围毡毯，枪摐束管弦。最宜霜后地，偏称雪中天。  
侧置低歌座，平铺小舞筵。闲多揭帘入，醉便拥袍眠。  
铁檠移灯背，银囊带火悬。深藏晓兰焰，暗贮宿香烟。  
兽炭休亲近，狐裘可弃捐。砚温融冻墨，瓶暖变春泉。  
蕙帐徒招隐，茅庵浪坐禅。贫僧应叹羡，寒士定留连。  
客宾于中接，儿孙向后传。王家夸旧物，未及此青毡。  
  
卷454_40  【答梦得秋日书怀见寄】白居易  
幸免非常病，甘当本分衰。眼昏灯最觉，腰瘦带先知。  
树叶霜红日，髭须雪白时。悲愁缘欲老，老过却无悲。  
  
卷454_41  【同诸客题于家公主旧宅】白居易  
平阳旧宅少人游，应是游人到即愁。布谷鸟啼桃李院，  
络丝虫怨凤凰楼。台倾滑石犹残砌，帘断珍珠不满钩。  
闻道至今萧史在，髭须雪白向明州。  
  
卷454_42  【答梦得八月十五日夜玩月见寄】白居易  
南国碧云客，东京白首翁。松江初有月，伊水正无风。  
远思两乡断，清光千里同。不知娃馆上，何似石楼中。  
  
卷454_43  【初冬早起寄梦得】白居易  
起戴乌纱帽，行披白布裘。炉温先暖酒，手冷未梳头。  
早起烟霜白，初寒鸟雀愁。诗成遣谁和，还是寄苏州。  
  
卷454_44  【秋夜听高调凉州】白居易  
楼上金风声渐紧，月中银字韵初调。  
促张弦柱吹高管，一曲凉州入泬寥。  
  
卷454_45  【香山寺二绝】白居易  
空山寂静老夫闲，伴鸟随云往复还。  
家酝满瓶书满架，半移生计入香山。  
爱风岩上攀松盖，恋月潭边坐石棱。  
且共云泉结缘境，他生当作此山僧。  
  
卷454_46  【送舒著作重授省郎赴阙】白居易  
三岁相依在洛都，游花宴月饱欢娱。惜别笙歌多怨咽，  
愿留轩盖少踟蹰。剑磨光彩依前出，鹏举风云逐后驱。  
从此求闲应不得，更能重醉白家无。  
  
卷454_47  【同诸客嘲雪中马上妓】白居易  
珊瑚鞭亸马踟蹰，引手低蛾索一盂。腰为逆风成弱柳，  
面因冲冷作凝酥。银篦稳篸乌罗帽，花襜宜乘叱拨驹。  
雪里君看何所似，王昭君妹写真图。  
  
卷454_48  【喜刘苏州恩赐金紫，遥想贺宴，以诗庆之】白居易  
海内姑苏太守贤，恩加章绶岂徒然。贺宾喜色欺杯酒，  
醉妓欢声遏管弦。鱼珮葺鳞光照地，鹘衔瑞带势冲天。  
莫嫌鬓上些些白，金紫由来称长年。  
  
卷454_49  【蓝田刘明府携酌相过与皇甫郎中卯时同饮醉后赠之】白居易  
腊月九日暖寒客，卯时十分空腹杯。玄晏舞狂乌帽落，  
蓝田醉倒玉山颓。貌偷花色老暂去，歌蹋柳枝春暗来。  
不为刘家贤圣物，愁翁笑口大难开。  
  
卷454_50  【刘苏州以华亭一鹤远寄，以诗谢之】白居易  
老鹤风姿异，衰翁诗思深。素毛如我鬓，丹顶似君心。  
松际雪相映，鸡群尘不侵。殷勤远来意，一只重千金。  
  
卷454_51  【早春忆苏州寄梦得】白居易  
吴苑四时风景好，就中偏好是春天。霞光曙后殷于火，  
水色晴来嫩似烟。士女笙歌宜月下，使君金紫称花前。  
诚知欢乐堪留恋，其奈离乡已四年。  
  
卷454_52  【尝新酒忆晦叔二首】白居易  
尊里看无色，杯中动有光。自君抛我去，此物共谁尝。  
世上强欺弱，人间醉胜醒。自君抛我去，此语更谁听。  
  
卷454_53  【负春】白居易  
病来道士教调气，老去山僧劝坐禅。  
孤负春风杨柳曲，去年断酒到今年。  
  
卷454_54  【池上闲吟二首】白居易  
高卧闲行自在身，池边六见柳条新。幸逢尧舜无为日，  
得作羲皇向上人。四皓再除犹且健，三州罢守未全贫。  
莫愁客到无供给，家酝香浓野菜春。  
非庄非宅非兰若，竹树池亭十亩馀。非道非僧非俗吏，  
褐裘乌帽闭门居。梦游信意宁殊蝶，心乐身闲便是鱼。  
虽未定知生与死，其间胜负两何如。  
  
卷454_55  【早春招张宾客】白居易  
久雨初晴天气新，风烟草树尽欣欣。虽当冷落衰残日，  
还有阳和暖活身。池色溶溶蓝染水，花光焰焰火烧春。  
商山老伴相收拾，不用随他年少人。  
  
卷454_56  【营闲事】白居易  
自笑营闲事，从朝到日斜。浇畦引泉脉，扫径避兰芽。  
暖变墙衣色，晴催木笔花。桃根知酒渴，晚送一瓯茶。  
  
卷454_57  【感春】白居易  
老思不禁春，风光照眼新。花房红鸟觜，池浪碧鱼鳞。  
倚棹谁为伴，持杯自问身。心情多少在，六十二三人。  
  
卷454_58  【春池上戏赠李郎中】白居易  
满池春水何人爱，唯我回看指似君。  
直似挼蓝新汁色，与君南宅染罗裙。  
  
卷454_59  【玩半开花赠皇甫郎中（八年寒食日池东小楼上作）】白居易  
勿讶春来晚，无嫌花发迟。怜全盛日，我爱半开时。  
紫蜡黏为蒂，红苏点作蕤。成都新夹缬，梁汉碎胭脂。  
树杪真珠颗，墙头小女儿。浅深妆驳落，高下火参差。  
蝶戏争香朵，莺啼选稳枝。好教郎作伴，合共酒相随。  
醉玩无胜此，狂嘲更让谁。犹残少年兴，不似老人诗。  
西日凭轻照，东风莫杀吹。明朝应烂漫，后夜更离披。  
林下遥相忆，尊前暗有期。衔杯嚼蕊思，唯我与君知。  
  
卷454_60  【池边】白居易  
柳老香丝宛，荷新钿扇圆。残春深树里，斜日小楼前。  
醉遣收杯杓，闲听理管弦。池边更无事，看补采莲船。  
  
卷454_61  【家酿新熟每尝辄醉妻侄等劝令少饮因成长句以谕之】白居易  
君应怪我朝朝饮，不说向君君不知。身上幸无疼痛处，  
瓮头正是撇尝时。刘妻劝谏夫休醉，王侄分疏叔不痴。  
六十三翁头雪白，假如醒黠欲何为。  
  
卷454_62  【送常秀才下第东归】白居易  
东归多旅恨，西上少知音。寒食看花眼，春风落日心。  
百忧当二月，一醉直千金。到处公卿席，无辞酒醆深。  
  
卷454_63  【且游】白居易  
手里一杯满，心中百事休。春应唯仰醉，老更不禁愁。  
弄水回船尾，寻花信马头。眼看筋力减，游得且须游。  
  
卷454_64  【题王家庄临水柳亭】白居易  
弱柳缘堤种，虚亭压水开。条疑逐风去，波欲上阶来。  
翠羽偷鱼入，红腰学舞回。春愁正无绪，争不尽残杯。  
  
卷454_65  【题令狐家木兰花】白居易  
腻如玉指涂朱粉，光似金刀剪紫霞。  
从此时时春梦里，应添一树女郎花。  
  
卷454_66  【拜表回闲游】白居易  
玉珮金章紫花绶，纻衫藤带白纶巾。晨兴拜表称朝士，  
晚出游山作野人。达磨传心令息念，玄元留意遣同尘。  
八关净戒斋销日，一曲狂歌醉送春。酒肆法堂方丈室，  
其间岂是两般身。  
  
卷454_67  【西街渠中，种莲垒石，颇有幽致，偶题小楼】白居易  
朱槛低墙上，清流小阁前。雇人栽菡萏，买石造潺湲。  
影落江心月，声移谷口泉。闲看卷帘坐，醉听掩窗眠。  
路笑淘官水，家愁费料钱。是非君莫问，一对一翛然。  
  
卷454_68  【晚春闲居杨工部寄诗、杨常州寄茶同到因以长句答之】白居易  
宿酲寂寞眠初起，春意阑珊日又斜。劝我加餐因早笋，  
恨人休醉是残花。闲吟工部新来句，渴饮毗陵远到茶。  
兄弟东西官职冷，门前车马向谁家。  
  
卷454_69  【玉泉寺南三里涧下多深红踯躅繁艳殊常感惜题诗以示游者】白居易  
玉泉南涧花奇怪，不似花丛似火堆。今日多情唯我到，  
每年无故为谁开。宁辞辛苦行三里，更与留连饮两杯。  
犹有一般辜负事，不将歌舞管弦来。  
  
卷454_70  【早服云母散】白居易  
晓服云英漱井华，寥然身若在烟霞。药销日晏三匙饭，  
酒渴春深一碗茶。每夜坐禅观水月，有时行醉玩风花。  
净名事理人难解，身不出家心出家。  
  
卷454_71  【三月晦日晚闻鸟声】白居易  
晚来林鸟语殷勤，似惜风光说向人。遣脱破袍劳报暖，  
催沽美酒敢辞贫。声声劝醉应须醉，一岁唯残半日春。  
  
卷454_72  【早夏游平原回】白居易  
夏早日初长，南风草木香。肩舆颇平稳，涧路甚清凉。  
紫蕨行看采，青梅旋摘尝。疗饥兼解渴，一醆冷云浆。  
  
卷454_73  【宿天竺寺回】白居易  
野寺经三宿，都城复一还。家仍念婚嫁，身尚系官班。  
萧洒秋临水，沉吟晚下山。长闲犹未得，逐日且偷闲。  
  
卷454_74  【侍中晋公欲到东洛先蒙书问期宿龙门思往感今辄献长句】白居易  
昔蒙兴化池头送，今许龙门潭上期。聚散但惭长见念，  
荣枯安敢道相思。功成名遂来虽久，云卧山游去未迟。  
闻说风情筋力在，只如初破蔡州时。  
  
卷454_75  【奉和晋公侍中蒙除留守行及洛师感悦发中斐然成咏之作】白居易  
鸾凤翱翔在寥廓，貂蝉萧洒出埃尘。致成尧舜升平代，  
收得夔龙强健身。抛掷功名还史册，分张欢乐与交亲。  
商山老皓虽休去，终是留侯门下人。  
  
卷454_76  【送刘五司马赴任硖州兼寄崔使君】白居易  
位下才高多怨天，刘兄道胜独恬然。贫于扬子两三倍，  
老过荣公六七年。笔砚莫抛留压案，箪瓢从陋也销钱。  
郡丞自合当优礼，何况夷陵太守贤。  
  
卷454_77  【菩提寺上方晚眺】白居易  
楼阁高低树浅深，山光水色暝沉沉。嵩烟半卷青绡幕，  
伊浪平铺绿绮衾。飞鸟灭时宜极目，远风来处好开襟。  
谁知不离簪缨内，长得逍遥自在心。  
  
卷454_78  【杨柳枝词八首】白居易  
六么水调家家唱，白雪梅花处处吹。  
古歌旧曲君休听，听取新翻杨柳枝。  
陶令门前四五树，亚夫营里百千条。  
何似东都正二月，黄金枝映洛阳桥。  
依依褭褭复青青，句引春风无限情。  
白雪花繁空扑地，绿丝条弱不胜莺。  
红板江桥青酒旗，馆娃宫暖日斜时。  
可怜雨歇东风定，万树千条各自垂。  
苏州杨柳任君夸，更有钱唐胜馆娃。  
若解多情寻小小，绿杨深处是苏家。  
苏家小女旧知名，杨柳风前别有情。  
剥条盘作银环样，卷叶吹为玉笛声。  
叶含浓露如啼眼，枝袅轻风似舞腰。  
小树不禁攀折苦，乞君留取两三条。  
人言柳叶似愁眉，更有愁肠似柳丝。  
柳丝挽断肠牵断，彼此应无续得期。  

## 全唐诗(中)　卷四百五十五

卷455_1  【读老子】白居易  
言者不如知者默，此语吾闻于老君。  
若道老君是知者，缘何自著五千文。  
  
卷455_2  【读庄子】白居易  
庄生齐物同归一，我道同中有不同。  
遂性逍遥虽一致，鸾凰终校胜蛇虫。  
  
卷455_3  【读禅经】白居易  
须知诸相皆非相，若住无馀却有馀。言下忘言一时了，  
梦中说梦两重虚。空花岂得兼求果，阳焰如何更觅鱼。  
摄动是禅禅是动，不禅不动即如如。  
  
卷455_4  【感兴二首】白居易  
吉凶祸福有来由，但要深知不要忧。只见火光烧润屋，  
不闻风浪覆虚舟。名为公器无多取，利是身灾合少求。  
虽异匏瓜难不食，大都食足早宜休。  
鱼能深入宁忧钓，鸟解高飞岂触罗。热处先争炙手去，  
悔时其奈噬脐何。尊前诱得猩猩血，幕上偷安燕燕窠。  
我有一言君记取，世间自取苦人多。  
  
卷455_5  【问鹤】白居易  
乌鸢争食雀争窠，独立池边风雪多。  
尽日蹋冰翘一足，不鸣不动意如何。  
  
卷455_6  【代鹤答】白居易  
鹰爪攫鸡鸡肋折，鹘拳蹴雁雁头垂。  
何如敛翅水边立，飞上云松栖稳枝。  
  
卷455_7  【闲卧有所思二首】白居易  
向夕搴帘卧枕琴，微凉入户起开襟。偶因明月清风夜，  
忽想迁臣逐客心。何处投荒初恐惧，谁人绕泽正悲吟。  
始知洛下分司坐，一日安闲直万金。  
权门要路是身灾，散地闲居少祸胎。今日怜君岭南去，  
当时笑我洛中来。虫全性命缘无毒，木尽天年为不才。  
大抵吉凶多自致，李斯一去二疏回。  
  
卷455_8  【喜闲】白居易  
萧洒伊嵩下，优游黄绮间。未曾一日闷，已得六年闲。  
鱼鸟为徒侣，烟霞是往还。伴僧禅闭目，迎客笑开颜。  
兴发宵游寺，慵时昼掩关。夜来风月好，悔不宿香山。  
  
卷455_9  【诗酒琴人例多薄命予酷好三事雅当此科…成狂咏聊写愧怀】白居易  
爱琴爱酒爱诗客，多贱多穷多苦辛。中散步兵终不贵，  
孟郊张籍过于贫。一之已叹关于命，三者何堪并在身。  
只合飘零随草木，谁教凌厉出风尘。荣名厚禄二千石，  
乐饮闲游三十春。何得无厌时咄咄，犹言薄命不如人。  
  
卷455_10  【寄明州于驸马使君三绝句】白居易  
有花有酒有笙歌，其奈难逢亲故何。  
近海饶风春足雨，白须太守闷时多。  
平阳音乐随都尉，留滞三年在浙东。  
吴越声邪无法用，莫教偷入管弦中。  
何郎小妓歌喉好，严老呼为一串珠。  
海味腥咸损声气，听看犹得断肠无。  
  
卷455_11  【闲卧】白居易  
薄食当斋戒，散班同隐沦。佛容为弟子，天许作闲人。  
唯置床临水，都无物近身。清风散发卧，兼不要纱巾。  
  
卷455_12  【春早秋初，因时即事，兼寄浙东李侍郎】白居易  
春早秋初昼夜长，可怜天气好年光。和风细动帘帷暖，  
清露微凝枕簟凉。窗下晓眠初减被，池边晚坐乍移床。  
闲从蕙草侵阶绿，静任槐花满地黄。理曲管弦闻后院，  
熨衣灯火映深房。四时新景何人别，遥忆多情李侍郎。  
  
卷455_13  【新秋喜凉】白居易  
过得炎蒸月，尤宜老病身。衣裳朝不润，枕簟夜相亲。  
楼月纤纤早，波风袅袅新。光阴与时节，先感是诗人。  
  
卷455_14  【初夏闲吟，兼呈韦宾客】白居易  
孟夏清和月，东都闲散官。体中无病痛，眼下未饥寒。  
世事闻常闷，交游见即欢。杯觞留客切，妓乐取人宽。  
雪鬓随身老，云心著处安。此中殊有味，试说向君看。  
  
卷455_15  【哭崔二十四常侍】白居易  
貂冠初别九重门，马鬣新封四尺坟。薤露歌词非白雪，  
旌铭官爵是浮云。伯伦每置随身锸，元亮先为自祭文。  
莫道高风无继者，一千年内有崔君。  
  
卷455_16  【奉酬侍中夏中雨后游城南庄见示八韵】白居易  
岛树间林峦，云收雨气残。四山岚色重，五月水声寒。  
老鹤两三只，新篁千万竿。化成天竺寺，移得子陵滩。  
心觉闲弥贵，身缘健更欢。帝将风后待，人作谢公看。  
甪里年虽老，高阳兴未阑。佳辰不见召，争免趁杯盘。  
  
卷455_17  【送兖州崔大夫驸马赴镇（唐人绝句作送崔驸马赴衮州）】白居易  
戚里夸为贤驸马，儒家认作好诗人。  
鲁侯不得辜风景，沂水年年有暮春。  
  
卷455_18  【少年问】白居易  
少年怪我问如何，何事朝朝醉复歌。  
号作乐天应不错，忧愁时少乐时多。  
  
卷455_19  【问少年】白居易  
千首诗堆青玉案，十分酒写白金盂。  
回头却问诸年少，作个狂夫得了无。  
  
卷455_20  【代琵琶弟子谢女师曹供奉寄新调弄谱】白居易  
琵琶师在九重城，忽得书来喜且惊。一纸展看非旧谱，  
四弦翻出是新声。蕤宾掩抑娇多怨，散水玲珑峭更清。  
珠颗泪沾金捍拨，红妆弟子不胜情。  
  
卷455_21  【代林园戏赠】白居易  
南院今秋游宴少，西坊近日往来频。  
假如宰相池亭好，作客何如作主人。  
  
卷455_22  【戏答林园】白居易  
岂独西坊来往频，偷闲处处作游人。  
衡门虽是栖迟地，不可终朝锁老身。  
  
卷455_23  【重戏赠】白居易  
集贤池馆从他盛，履道林亭勿自轻。  
往往归来嫌窄小，年年为主莫无情。  
  
卷455_24  【重戏答】白居易  
小水低亭自可亲，大池高馆不关身。  
林园莫妒裴家好，憎故怜新岂是人。  
  
卷455_25  【早秋登天宫寺阁赠诸客】白居易  
天宫阁上醉萧辰，丝管闲听酒慢巡。  
为向凉风清景道，今朝属我两三人。  
  
卷455_26  【晓上天津桥闲望偶逢卢郎中、张员外携酒同倾】白居易  
上阳宫里晓钟后，天津桥头残月前。空阔境疑非下界，  
飘飖身似在寥天。星河隐映初生日，楼阁葱茏半出烟。  
此处相逢倾一醆，始知地上有神仙。  
  
卷455_27  【八月十五日夜同诸客玩月】白居易  
月好共传唯此夜，境闲皆道是东都。嵩山表里千重雪，  
洛水高低两颗珠。清景难逢宜爱惜，白头相劝强欢娱。  
诚知亦有来年会，保得晴明强健无。  
  
卷455_28  【对晚开夜合花赠皇甫郎中】白居易  
移晚校一月，花迟过半年。红开杪秋日，翠合欲昏天。  
白露滴未死，凉风吹更鲜。后时谁肯顾，唯我与君怜。  
  
卷455_29  【醉游平泉】白居易  
狂歌箕踞酒尊前，眼不看人面向天。  
洛客最闲唯有我，一年四度到平泉。  
  
卷455_30  【题赠平泉韦征君拾遗】白居易  
箕颍千年后，唯君得古风。位留丹陛上，身入白云中。  
躁静心相背，高低迹不同。笼鸡与梁燕，不信有冥鸿。  
  
卷455_31  【酬皇甫郎中对新菊花见忆】白居易  
爱菊高人吟逸韵，悲秋病客感衰怀。黄花助兴方携酒，  
红叶添愁正满阶。居士荤腥今已断，仙郎杯杓为谁排。  
愧君相忆东篱下，拟废重阳一日斋。  
  
卷455_32  【夜宴醉后留献裴侍中】白居易  
九烛台前十二姝，主人留醉任欢娱。翩翻舞袖双飞蝶，  
宛转歌声一索珠。坐久欲醒还酩酊，夜深初散又踟蹰。  
南山宾客东山妓，此会人间曾有无。  
  
卷455_33  【和韦庶子远坊赴宴未夜先归之作兼呈裴员外】白居易  
促席留欢日未曛，远坊归思已纷纷。无妨按辔行乘月，  
何必逃杯走似云。银烛忍抛杨柳曲，金鞍潜送石榴裙。  
到时常晚归时早，笑乐三分校一分。  
  
卷455_34  【集贤池答侍中问】白居易  
主人晚入皇城宿，问客裴回何所须。  
池月幸闲无用处，今宵能借客游无。  
  
卷455_35  【杨柳枝二十韵】白居易  
小妓携桃叶，新声蹋柳枝。妆成剪烛后，醉起拂衫时。  
绣履娇行缓，花筵笑上迟。身轻委回雪，罗薄透凝脂。  
笙引簧频暖，筝催柱数移。乐童翻怨调，才子与妍词。  
便想人如树，先将发比丝。风条摇两带，烟叶贴双眉。  
口动樱桃破，鬟低翡翠垂。枝柔腰袅娜，荑嫩手葳蕤。  
唳鹤晴呼侣，哀猿夜叫儿。玉敲音历历，珠贯字累累。  
袖为收声点，钗因赴节遗。重重遍头别，一一拍心知。  
塞北愁攀折，江南苦别离。黄遮金谷岸，绿映杏园池。  
春惜芳华好，秋怜颜色衰。取来歌里唱，胜向笛中吹。  
曲罢那能别，情多不自持。缠头无别物，一首断肠诗。  
  
卷455_36  【答皇甫十郎中秋深酒熟见忆】白居易  
烟景冷苍茫，秋深夜夜霜。为思池上酌，先觉瓮头香。  
未暇倾巾漉，还应染指尝。醍醐惭气味，琥珀让晶光。  
若许陪歌席，须容散道场。月终斋戒毕，犹及菊花黄。  
  
卷455_37  【老去】白居易  
老去愧妻儿，冬来有劝词。暖寒从饮酒，冲冷少吟诗。  
战胜心还壮，斋勤体校羸。由来世间法，损益合相随。  
  
卷455_38  【送宗实上人游江南】白居易  
忽辞洛下缘何事，拟向江南住几时。  
每过渡头应问法，无妨菩萨是船师。  
  
卷455_39  【和同州杨侍郎夸柘枝见寄】白居易  
细吟冯翊使君诗，忆作馀杭太守时。  
君有一般输我事，柘枝看校十年迟。  
  
卷455_40  【冬初酒熟二首】白居易  
霜繁脆庭柳，风利剪池荷。月色晓弥苦，鸟声寒更多。  
秋怀久寥落，冬计又如何。一瓮新醅酒，萍浮春水波。  
酒熟无来客，因成独酌谣。间老黄绮，地上散松乔。  
忽忽醒还醉，悠悠暮复朝。残年多少在，尽付此中销。  
  
卷455_41  【送姚杭州赴任，因思旧游二首】白居易  
与君细话杭州事，为我留心莫等闲。闾里固宜勤抚恤，  
楼台亦要数跻攀。笙歌缥缈虚空里，风月依稀梦想间。  
且喜诗人重管领，遥飞一醆贺江山。  
渺渺钱唐路几千，想君到后事依然。静逢竺寺猿偷橘，  
闲看苏家女采莲。故妓数人凭问讯，新诗两首倩留传。  
舍人虽健无多兴，老校当时八九年。  
  
卷455_42  【寄李相公】白居易  
渐老只谋欢，虽贫不要官。唯求造化力，试为驻春看。  
  
卷455_43  【冬日平泉路晚归】白居易  
山路难行日易斜，烟村霜树欲栖鸦。  
夜归不到应闲事，热饮三杯即是家。  
  
卷455_44  【利仁北街作】白居易  
草色斑斑春雨晴，利仁坊北面西行。  
踟蹰立马缘何事，认得张家歌吹声。  
  
卷455_45  【洛阳堰闲行】白居易  
洛阳堰上新晴日，长夏门前欲暮春。  
遇酒即沽逢树歇，七年此地作闲人。  
  
卷455_46  【过永宁】白居易  
村杏野桃繁似雪，行人不醉为谁开。  
赖逢山县卢明府，引我花前劝一杯。  
  
卷455_47  【往年稠桑曾丧白马题诗厅壁今来尚存又复感怀更题绝句】白居易  
路傍埋骨蒿草合，壁上题诗尘藓生。  
马死七年犹怅望，自知无乃太多情。  
  
卷455_48  【罗敷水】白居易  
野店东头花落处，一条流水号罗敷。  
芳魂艳骨知何处，春草茫茫墓亦无。  
  
卷455_49  【路逢青州王大夫赴镇，立马赠别】白居易  
大旆拥金羁，书生得者稀。何劳问官职，岂不见光辉。  
赫赫人争看，翩翩马欲飞。不期前岁尹，驻节语依依。  
  
卷455_50  【和杨同州寒食乾坑会后闻杨工部欲到知予与工部有宿酲】白居易  
夜饮归常晚，朝眠起更迟。举头中酒后，引手索茶时。  
拂枕青长袖，欹簪白接[z5 _blank ]。宿酲无兴味，先是肺神知。  
  
卷455_21  【和刘汝州酬侍中见寄长句因书集贤坊胜事戏而问之】白居易  
洛川汝海封畿接，履道集贤来往频。一复时程虽不远，  
百馀步地更相亲。朱门陪宴多投辖，青眼留欢任吐茵。  
闻道郡斋还有酒，花前月下对何人。  
  
卷455_22  【池上二绝】白居易  
山僧对棋坐，局上竹阴清。映竹无人见，时闻下子声。  
小娃撑小艇，偷采白莲回。不解藏踪迹，浮萍一道开。  
  
卷455_23  【白羽扇】白居易  
素是自然色，圆因裁制功。飒如松起籁，飘似鹤翻空。  
盛夏不销雪，终年无尽风。引秋生手里，藏月入怀中。  
麈尾斑非疋，蒲葵陋不同。何人称相对，清瘦白须翁。  
  
卷455_24  【五月斋戒罢宴彻乐闻韦宾客皇甫郎中饮会亦稀…长句呈谢】白居易  
妓房匣镜满红埃，酒库封瓶生绿苔。居士尔时缘护戒，  
车公何事亦停杯。散斋香火今朝散，开素盘筵后日开。  
随意往还君莫怪，坐禅僧去饮徒来。  
  
卷455_25  【闲园独赏（因梦得所寄蜂鹤之咏，因成此篇以和之）】白居易  
午后郊园静，晴来景物新。雨添山气色，风借水精神。  
永日若为度，独游何所亲。仙禽狎君子，芳树倚佳人。  
蚁斗王争肉，蜗移舍逐身。蝶双知伉俪，蜂分见君臣。  
蠢蠕形虽小，逍遥性即均。不知鹏与鷃，相去几微尘。  
  
卷455_26  【种柳三咏】白居易  
白头种松桂，早晚见成林。不及栽杨柳，明年便有阴。  
春风为催促，副取老人心。  
从君种杨柳，夹水意如何。准拟三年后，青丝拂绿波。  
仍教小楼上，对唱柳枝歌。  
更想五年后，千千条麹尘。路傍深映月，楼上暗藏春。  
愁杀闲游客，闻歌不见人。  
  
卷455_27  【偶吟】白居易  
好官病免曾三度，散地归休已七年。老自退闲非世弃，  
贫蒙强健是天怜。韦荆南去留春服，王侍中来乞酒钱。  
便得一年生计足，与君美食复甘眠。  
  
卷455_28  【池上即事】白居易  
移床避日依松竹，解带当风挂薜萝。钿砌池心绿蘋合，  
粉开花面白莲多。久阴新霁宜丝管，苦热初凉入绮罗。  
家酝瓶空人客绝，今宵争奈月明何。  
  
卷455_29  【南塘暝兴】白居易  
水色昏犹白，霞光暗渐无。风荷摇破扇，波月动连珠。  
蟋蟀啼相应，鸳鸯宿不孤。小僮频报夜，归步尚踟蹰。  
  
卷455_30  【小宅】白居易  
小宅里闾接，疏篱鸡犬通。渠分南巷水，窗借北家风。  
庾信园殊小，陶潜屋不丰。何劳问宽窄，宽窄在心中。  
  
卷455_31  【谕亲友】白居易  
适情处处皆安乐，大抵园林胜市朝。烦闹荣华犹易过，  
优闲福禄更难销。自怜老大宜疏散，却被交亲叹寂寥。  
终日相逢不相见，两心相去一何遥。  
  
卷455_32  【龙门送别皇甫泽州赴任、韦山人南游】白居易  
隼旟归洛知何日，鹤驾还嵩莫过春。  
惆怅香山云水冷，明朝便是独游人。  
  
卷455_33  【刘苏州寄酿酒糯米李浙东寄杨柳枝舞衫偶因尝酒…寄谢之】白居易  
柳枝谩蹋试双袖，桑落初香尝一杯。金屑醅浓吴米酿，  
银泥衫稳越娃裁。舞时已觉愁眉展，醉后仍教笑口开。  
惭愧故人怜寂寞，三千里外寄欢来。  
  
卷455_34  【诏授同州刺史，病不赴任，因咏所怀】白居易  
同州慵不去，此意复谁知。诚爱俸钱厚，其如身力衰。  
可怜病判案，何似醉吟诗。劳逸悬相远，行藏决不疑。  
徒烦人劝谏，只合自寻思。白发来无限，青山去有期。  
野心惟怕闹，家口莫愁饥。卖却新昌宅，聊充送老资。  
  
卷455_35  【寄杨六侍郎（时杨初授户部，予不赴同州）】白居易  
西户最荣君好去，左冯虽稳我慵来。  
秋风一箸鲈鱼鲙，张翰摇头唤不回。  
  
卷455_36  【韦七自太子宾客再除秘书监，以长句贺而饯之】白居易  
离筵莫怆且同欢，共贺新恩拜旧官。屈就商山伴麋鹿，  
好归芸阁狎鹓鸾。落星石上苍苔古，画鹤厅前白露寒。  
老监姓名应在壁，相思试为拂尘看。  
  
卷455_37  【酒熟忆皇甫十】白居易  
新酒此时熟，故人何日来。自从金谷别，不见玉山颓。  
疏索柳花碗，寂寥荷叶杯。今冬问毡帐，雪里为谁开。  
  
卷455_38  【九年十一月二十一日感事而作（其日独游香山寺）】白居易  
祸福茫茫不可期，大都早退似先知。当君白首同归日，  
是我青山独往时。顾索素琴应不暇，忆牵黄犬定难追。  
麒麟作脯龙为醢，何似泥中曳尾龟。  
  
卷455_39  【即事重题】白居易  
重裘暖帽宽毡履，小阁低窗深地炉。  
身稳心安眠未起，西京朝士得知无。  
  
卷455_40  【将归渭村先寄舍弟】白居易  
一年年觉此身衰，一日日知前事非。咏月嘲风先要减，  
登山临水亦宜稀。子平嫁娶贫中毕，元亮田园醉里归。  
为报阿连寒食下，与吾酿酒扫柴扉。  
  
卷455_41  【看嵩洛有叹】白居易  
今日看嵩洛，回头叹世间。荣华急如水，忧患大于山。  
见苦方知乐，经忙始爱闲。未闻笼里鸟，飞出肯飞还。  
  
卷455_42  【咏怀】白居易  
随缘逐处便安闲，不入朝廷不住山。心似虚舟浮水上，  
身同宿鸟寄林间。尚平婚嫁了无累，冯翊符章封却还。  
处分贫家残活计，匹如身后莫相关。  
  
卷455_43  【咏老赠梦得】白居易  
与君俱老也，自问老何如。眼涩夜先卧，头慵朝未梳。  
有时扶杖出，尽日闭门居。懒照新磨镜，休看小字书。  
情于故人重，迹共少年疏。唯是闲谈兴，相逢尚有馀。  
