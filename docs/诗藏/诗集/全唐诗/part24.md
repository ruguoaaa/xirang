---
title: 第24部分
index: true
icon: editor
order: 24
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(中)　卷四百九十八

卷498_1  【闲居遣怀十首】姚合  
身外无徭役，开门百事闲。倚松听唳鹤，策杖望秋山。  
萍任连池绿，苔从匝地斑。料无车马客，何必扫柴关。  
闲卧销长日，亲朋笑我疏。诗篇随分有，人事度年无。  
情性僻难改，愁怀酒为除。谁能思此计，空备满床书。  
白日逍遥过，看山复绕池。展书寻古事，翻卷改新诗。  
赊酒风前酌，留僧竹里棋。同人笑相问，羡我足闲时。  
好景时牵目，茅斋兴有馀。远山经雨后，庭树得秋初。  
道侣怜栽药，高人笑养鱼。优游随本性，甘被弃慵疏。  
永日厨烟绝，何曾暂废吟。闲时随思缉，小酒恣情斟。  
看月嫌松密，垂纶爱水深。世间多少事，无事可关心。  
一生能几日，愁恨也无端。遇酒酕醄饮，逢花烂熳看。  
青云非失路，白发未相干。以此多携解，将心但自宽。  
万事徒纷扰，难关枕上身。朗吟销白日，沈醉度青春。  
演步怜山近，闲眠厌客频。市朝曾不到，长免满衣尘。  
野性多疏惰，幽栖更称情。独行看影笑，闲坐弄琴声。  
懒拜腰肢硬，慵趋礼乐生。业文随日遣，不是为求名。  
生计甘寥落，高名愧自由。惯无身外事，不信世间愁。  
好酒盈杯酌，闲诗任笔酬。凉风从入户，云水更宜秋。  
拙直难和洽，从人笑掩关。不能行户外，宁解走尘间。  
被酒长酣思，无愁可上颜。何言归去事，著处是青山。  
  
卷498_2  【武功县中作三十首（一作武功县闲居）】姚合  
县去帝城远，为官与隐齐。马随山鹿放，鸡杂野禽栖。  
绕舍惟藤架，侵阶是药畦。更师嵇叔夜，不拟作书题。  
方拙天然性，为官是事疏。惟寻向山路，不寄入城书。  
因病多收药，缘餐学钓鱼。养身成好事，此外更空虚。  
微官如马足，只是在泥尘。到处贫随我，终年老趁人。  
簿书销眼力，杯酒耗心神。早作归休计，深居养此身。  
簿书多不会，薄俸亦难销。醉卧慵开眼，闲行懒系腰。  
移花兼蝶至，买石得云饶。且自心中乐，从他笑寂寥。  
晓钟惊睡觉，事事便相关。小市柴薪贵，贫家砧杵闲。  
读书多旋忘，赊酒数空还。长羡刘伶辈，高眠出世间。  
性疏常爱卧，亲故笑悠悠。纵出多携枕，因衙始裹头。  
上山方觉老，过寺暂忘愁。三考千馀日，低腰不拟休。  
客至皆相笑，诗书满卧床。爱闲求病假，因醉弃官方。  
鬓发寒唯短，衣衫瘦渐长。自嫌多检束，不似旧来狂。  
一日看除目，终年损道心。山宜冲雪上，诗好带风吟。  
野客嫌知印，家人笑买琴。只应随分过，已是错弥深。  
邻里皆相爱，门开数见过。秋凉送客远，夜静咏诗多。  
就架题书目，寻栏记药窠。到官无别事，种得满庭莎。  
穷达天应与，人间事莫论。微官长似客，远县岂胜村。  
竟日多无食，连宵不闭门。心调笔砚，唯写五千言。  
县僻仍牢落，游人到便回。路当边地去，村入郭门来。  
酒户愁偏长，诗情病不开。可曾衙小吏，恐谓踏青苔。  
自下青山路，三年著绿衣。官卑食肉僭，才短事人非。  
野客教长醉，高僧劝早归。不知何计是，免与本心违。  
月出方能起，庭前看种莎。吏来山鸟散，酒熟野人过。  
岐路荒城少，烟霞远岫多。同官数相引，下马上西坡。  
作吏荒城里，穷愁欲不胜。病多唯识药，年老渐亲僧。  
梦觉空堂月，诗成满砚冰。故人多得路，寂寞不相称。  
谁念东山客，栖栖守印床。何年得事尽，终日逐人忙。  
醉卧谁知叫，闲书不著行。间长检束，与此岂相当。  
朝朝眉不展，多病怕逢迎。引水远通涧，垒山高过城。  
秋灯照树色，寒雨落池声。好是吟诗夜，披衣坐到明。  
簿籍谁能问，风寒趁早眠。每旬常乞假，隔月探支钱。  
还往嫌诗僻，亲情怪酒颠。谋身须上计，终久是归田。  
闭门风雨里，落叶与阶齐。野客嫌杯小，山翁喜枕低。  
听琴知道性，寻药得诗题。谁更能骑马，闲行只杖藜。  
腥膻都不食，稍稍觉神清。夜犬因风吠，邻鸡带雨鸣。  
守官常卧病，学道别称名。小有洞中路，谁能引我行。  
宦名浑不计，酒熟且开封。晴月销灯色，寒天挫笔锋。  
惊禽时并起，闲客数相逢。旧国萧条思，青山隔几重。  
假日多无事，谁知我独忙。移山入县宅，种竹上城墙。  
惊蝶遗花蕊，游蜂带蜜香。唯愁明早出，端坐吏人旁。  
门外青山路，因循自不归。养生宜县僻，说品喜官微。  
净爱山僧饭，闲披野客衣。谁怜幽谷鸟，不解入城飞。  
一官无限日，愁闷欲何如。扫舍惊巢燕，寻方落壁鱼。  
从僧乞净水，凭客报闲书。白发谁能镊，年来四十馀。  
朝朝门不闭，长似在山时。宾客抽书读，儿童斫竹骑。  
久贫还易老，多病懒能医。道友应相怪，休官日已迟。  
戚戚常无思，循资格上官。闲人得事晚，常骨觅仙难。  
醉卧疑身病，贫居觉道宽。新诗久不写，自算少人看。  
漫作容身计，今知拙有馀。青衫迎驿使，白发忆山居。  
道友怜蔬食，吏人嫌草书。须为长久事，归去自耕锄。  
主印三年坐，山居百事休。焚香开敕库，踏月上城楼。  
饮酒多成病，吟诗易长愁。殷勤问渔者，暂借手中钩。  
长忆青山下，深居遂性情。垒阶溪石净，烧竹灶烟轻。  
点笔图云势，弹琴学鸟声。今朝知县印，梦里百忧生。  
自知狂僻性，吏事固相疏。只是看山立，无嫌出县居。  
印朱沾墨砚，户籍杂经书。月俸寻常请，无妨乏斗储。  
作吏无能事，为文旧致功。诗标八病外，心落百忧中。  
拜别登朝客，归依炼药翁。不知还往内，谁与此心同。  
  
卷498_3  【罢武功县将入城】姚合  
乍抛衫笏觉身轻，依旧还称学道名。欲泥山僧分屋住，  
羞从野老借牛耕。妻儿尽怕为逋客，亲故相邀遣到城。  
无奈同官珍重意，几回临路却休行。  
青衫脱下便狂歌，种薤栽莎劚古坡。野客相逢添酒病，  
春山暂上著诗魔。亦知官罢贫还甚，且喜闲来睡得多。  
欲与九衢亲故别，明朝拄杖始经过。  
  
卷498_4  【秋日闲居二首】姚合  
九陌宅重重，何门怜此翁。荒庭唯菊茂，幽径与山通。  
落叶带衣上，闲云来酒中。此心谁得见，林下鹿应同。  
先忆花时节，家山听更归。爱诗看古集，忆酒典寒衣。  
睡少身还健，愁多食不肥。自怜疏懒性，无事出门稀。  
  
卷498_5  【闲居晚夏】姚合  
闲居无事扰，旧病亦多痊。选字诗中老，看山屋外眠。  
片霞侵落日，繁叶咽鸣蝉。对此心还乐，谁知乏酒钱。  
  
卷498_6  【闲居】姚合  
不自识疏鄙，终年住在城。过门无马迹，满宅是蝉声。  
带病吟虽苦，休官梦已清。何当学禅观，依止古先生。  
  
卷498_7  【街西居三首】姚合  
受得山野性，住城多事违。青山在宅南，回首东西稀。  
浅浅一井泉，数家同汲之。独我恶水浊，凿井庭之陲。  
自凿还自饮，亦为众所非。吁嗟世间事，洁身诚难为。  
日出穷巷喜，温然胜重衣。重衣岂不暖，所暖人不齐。  
兀兀复行行，不离阶与墀。  
丈夫非马蹄，安得知路岐。穷贱餐茹薄，兴与养性宜。  
乃知长生术，豪贵难得之。  
  
卷498_8  【闲居遣兴】姚合  
终年城里住，门户似山林。客怪身名晚，妻嫌酒病深。  
写方多识药，失谱废弹琴。文字非经济，空虚用破心。  
  
卷498_9  【庄居即事】姚合  
休看小字大书名，向日持经眼却明。时过无心求富贵，  
身闲不梦见公卿。因寻岳寺荤辛断，自到王城礼数生。  
斜月照床新睡觉，西风半夜鹤来声。  
  
卷498_10  【亲仁里居】姚合  
三年赁舍亲仁里，寂寞何曾似在城。饮酒自缘防冷病，  
寻人多是为闲行。轩车无路通门巷，亲友因诗道姓名。  
自别青山归未得，羡君长听石泉声。  
  
卷498_11  【庄居野行】姚合  
客行野田间，比屋皆闭户。借问屋中人，尽去作商贾。  
官家不税商，税农服作苦。居人尽东西，道路侵垄亩。  
采玉上山颠，探珠入水府。边兵索衣食，此物同泥土。  
古来一人耕，三人食犹饥。如今千万家，无一把锄犁。  
我仓常空虚，我田生蒺藜。上天不雨粟，何由活烝黎。  
  
卷498_12  【春日闲居】姚合  
居止日萧条，庭前唯药苗。身闲眠自久，眼荖视还遥。  
檐燕酬莺语，邻花杂絮飘。客来无酒饮，搔首掷空瓢。  
  
卷498_13  【独居】姚合  
深闭柴门长不出，功夫自课少闲时。翻音免问他人字，  
覆局何劳对手棋。生计如云无定所，穷愁似影每相随。  
到头归向青山是，尘路茫茫欲告谁。  
  
卷498_14  【早春闲居】姚合  
寂寞日何为，闲居春色迟。惊风起庭雪，寒雨长檐澌。  
强饮樽中酒，嘲山世外诗。此生仍且在，难与老相离。  
  
卷498_15  【原上新居（一作王建诗）】姚合  
秋来梨果熟，行哭小儿饥。邻富鸡长往，庄贫客渐稀。  
借牛耕地晚，卖树纳钱迟。墙下当官道，依前夹竹篱。  
  
卷498_16  【将归山】姚合  
野人惯去山中住，自到城来闷不胜。宫树蝉声多却乐，  
侯门月色少于灯。饥来唯拟重餐药，归去还应只别僧。  
闻道旧溪茆屋畔，春风新上数枝藤。  
  
卷498_17  【山中述怀】姚合  
为客久未归，寒山独掩扉。晓来山鸟散，雨过杏花稀。  
天远云空积，溪深水自微。此情对春色，尽醉欲忘机。  
  
卷498_18  【偶然书怀】姚合  
十年通籍入金门，自愧名微枉搢绅。炼得丹砂疑不食，  
从兹白发日相亲。家山迢递归无路，杯酒稀疏病到身。  
汉有冯唐唐有我，老为郎吏更何人。  
  
卷498_19  【客舍有怀】姚合  
旅人无事喜，终日思悠悠。逢酒嫌杯浅，寻书怕字稠。  
贫来许钱圣，梦觉见身愁。寂寞中林下，饥鹰望到秋。  
  
卷498_20  【及第后夜中书事】姚合  
夜睡常惊起，春光属野夫。新衔添一字，旧友逊前途。  
喜过还疑梦，狂来不似儒。爱花持烛看，忆酒犯街沽。  
天上名应定，人间盛更无。报恩丞相閤，何啻杀微躯。  
  
卷498_21  【偶题】姚合  
年年九陌看春还，旧隐空劳梦寐间。迟日逍遥芸草长，  
圣朝清净谏臣闲。偶逢游客同倾酒，自有前驺耻见山。  
道侣书来相责诮，朝朝欲报作何颜。  
  
卷498_22  【感时】姚合  
忆昔未出身，索寞无精神。逢人话天命，自贱如埃尘。  
君今才出身，飒爽鞍马春。逢人话天命，自重如千钧。  
信涉名利道，举动皆丧真。君今自世情，何况天下人。  
  
卷498_23  【忆山】姚合  
闲处无人到，乖疏称野情。日高搔首起，林下散衣行。  
泉引窗前过，云看石罅生。别来愁欲老，虚负出山名。  
  
卷498_24  【客游旅怀】姚合  
客行无定止，终日路岐间。马为赊来贵，僮缘借得顽。  
诗书愁触雨，店舍喜逢山。旧业嵩阳下，三年未得还。  
  
卷498_25  【迎春】姚合  
半年留醉待花开，晓去迎春夜始回。风暖慢行寻曲水，  
天晴远望立高台。亦知无处将诗请，唯得终朝把酒催。  
今日柳条全弄色，游人相伴看春来。  
  
卷498_26  【游春十二首】姚合  
正月一日后，寻春更不眠。自知还近僻，众说过于颠。  
看水宁依路，登山欲到天。悠悠芳思起，多是晚风前。  
官卑长少事，县僻又无城。未晓冲寒起，迎春忍病行。  
树枝风掉软，菜甲土浮轻。好个林间鹊，今朝足喜声。  
诗酒相牵引，朝朝思不穷。苔痕雪水里，春色竹烟中。  
迎雨缘池草，摧花倚树风。书非名利事，爱此少人同。  
尘中主印吏，谁遣有高情。趁暖檐前坐，寻芳树底行。  
土融凝墅色，冰败满池声。渐觉春相泥，朝来睡不轻。  
疏顽无异事，随例但添年。旧历藏深箧，新衣薄絮绵。  
暖风浑酒色，晴日畅琴弦。同伴无辞困，游春贵在先。  
看春长不足，岂更觉身劳。寺里花枝净，山中水色高。  
嫩云轻似絮，新草细如毛。并起诗人思，还应费笔毫。  
悠悠小县吏，憔悴入新年。远思遭诗恼，闲情被酒牵。  
恋花林下饮，爱草野中眠。疏懒今成性，谁人肯更怜。  
处处春光遍，游人亦不稀。向阳倾冷酒，看影试新衣。  
嫩树行移长，幽禽语旋飞。同来皆去尽，冲夜独吟归。  
朝朝看春色，春色似相怜。酒醒莺啼里，诗成蝶舞前。  
摘花盈手露，折竹满庭烟。亲故多相笑，疏狂似少年。  
卑官还不恶，行止得逍遥。晴野花侵路，春陂水上桥。  
尘埃生暖色，药草长新苗。看却烟光散，狂风处处飘。  
身被春光引，经时更不归。嚼花香满口，书竹粉黏衣。  
弄日莺狂语，迎风蝶倒飞。自知疏懒性，得事亦应稀。  
晓脱青衫出，闲行气味长。一瓶春酒色，数顷野花香。  
朝客闻应羡，山僧见亦狂。不将僮仆去，恐为损风光。  
  
卷498_27  【赏春】姚合  
闲人只是爱春光，迎得春来喜欲狂。买酒怕迟教走马，  
看花嫌远自移床。娇莺语足方离树，戏蝶飞高始过墙。  
颠倒醉眠三数日，人间百事不思量。  
  
卷498_28  【春日即事】姚合  
春来眠不得，谁复念生涯。夜听四邻乐，朝寻九陌花。  
轻烟浮草色，微雨濯年华。乞假非关病，朝衣在酒家。  
  
卷498_29  【春日江次】姚合  
野步出茆斋，闲行坐石台。久悲乡路远，犹喜杏花开。  
鸥鹭皆飞去，帆樯何处来。因凝千里目，落日尚徘徊。  
  
卷498_30  【扬州春词三首】姚合  
广陵寒食天，无雾复无烟。暖日凝花柳，春风散管弦。  
园林多是宅，车马少于船。莫唤游人住，游人困不眠。  
满郭是春光，街衢土亦香。竹风轻履舄，花露腻衣裳。  
谷鸟鸣还艳，山夫到更狂。可怜游赏地，炀帝国倾亡。  
江北烟光里，淮南胜事多。市鄽持烛入，邻里漾船过。  
有地惟栽竹，无家不养鹅。春风荡城郭，满耳是笙歌。  
  
卷498_31  【寒食二首（一作张籍诗）】姚合  
今朝一百五，出户雨初晴。舞爱双飞蝶，歌闻百啭莺。  
江深青草岸，花满白云城。为政多孱懦，应无酷吏名。  
出城烟火少，况复是今朝。闲坐将谁语，临觞只自谣。  
阶前春藓遍，衣上落花飘。伎乐州人戏，使君心寂寥。  
  
卷498_32  【暮春书事】姚合  
穷巷少芳菲，苍苔一径微。酒醒闻客别，年长送春归。  
宿愿眠云峤，浮名系锁闱。未因丞相庇，难得脱朝衣。  
  
卷498_33  【春晚雨中】姚合  
寂寂春将老，闲人强自欢。迎风莺语涩，带雨蝶飞难。  
傍砌木初长，眠花景渐阑。临轩平目望，情思若为宽。  
  
卷498_34  【送春】姚合  
昨迎今复送，来晚去逡巡。芳尽空繁树，愁多独病身。  
静思倾酒懒，闲望上楼频。为向春风道，明年早报春。  
  
卷498_35  【别春】姚合  
留春不得被春欺，春若无情遣泥谁。寂寞自疑生冷病，  
凄凉还似别亲知。随风未辨归何处，浇酒唯求住少时。  
一去近当三百日，从朝至夜是相思。  
  
卷498_36  【夏夜】姚合  
闲斋深夜静，独坐又闲行。密树月笼影，疏篱水隔声。  
断猿时叫谷，栖鸟每摇柽。寂寞求名士，谁知此夕情。  
  
卷498_37  【秋日有怀】姚合  
秋来不复眠，但觉思悠然。菊色欲经露，虫声渐替蝉。  
诗情生酒里，心事在山边。旧里无因到，西风又一年。  
  
卷498_38  【秋夕遣怀】姚合  
昨宵白露下，秋气满山城。风劲衣巾脆，窗虚笔墨轻。  
临书爱真迹，避酒怕狂名。只拟随麋鹿，悠悠过一生。  
  
卷498_39  【秋中夜坐】姚合  
疏散永无事，不眠常夜分。月中松露滴，风引鹤同闻。  
  
卷498_40  【同卫尉崔少卿九月六日饮】姚合  
酒熟菊还芳，花飘盏亦香。与君先一醉，举世待重阳。  
风色初晴利，虫声向晚长。此时如不饮，心事亦应伤。  
  
卷498_41  【九日忆砚山旧居】姚合  
帝里闲人少，谁同把酒杯。砚山篱下菊，今日几枝开。  
晓角惊眠起，秋风引病来。长年归思切，更值雁声催。  
  
卷498_42  【秋晚江次】姚合  
萧萧晚景寒，独立望江壖。沙渚几行雁，风湾一只船。  
落霞澄返照，孤屿隔微烟。极目思无尽，乡心到眼前。  
  
卷498_43  【除夜二首】姚合  
衰残归未遂，寂寞此宵情。旧国当千里，新年隔数更。  
寒犹近北峭，风渐向东生。谁见长安陌，晨钟度火城。  
殷勤惜此夜，此夜在逡巡。烛尽年还别，鸡鸣老更新。  
傩声方去疫，酒色已迎春。明日持杯处，谁为最后人。  
  
卷498_44  【晦日送穷三首】姚合  
年年到此日，沥酒拜街中。万户千门看，无人不送穷。  
送穷穷不去，相泥欲何为。今日官家宅，淹留又几时。  
古人皆恨别，此别恨消魂。只是空相送，年年不出门。  
  
卷498_45  【咏云】姚合  
霭霭纷纷不可穷，戛笙歌处尽随龙。来依银汉一千里，  
归傍巫山十二峰。呈瑞每闻开丽色，避风仍见挂乔松。  
怜君翠染双蝉鬓，镜里朝朝近玉容。  
  
卷498_46  【咏雪】姚合  
愁云残腊下阳台，混却乾坤六出开。与月交光呈瑞色，  
共花争艳傍寒梅。飞随郢客歌声远，散逐宫娥舞袖回。  
其那知音不相见，剡溪乘兴为君来。  
  
卷498_47  【郡中对雪】姚合  
霏微著草树，渐布与阶平。远近如空色，飘飏无落声。  
飞鸦疑翅重，去马觉蹄轻。遥想故山下，樵夫应滞行。  
  
卷498_48  【对月】姚合  
银轮玉兔向东流，莹净三更正好游。  
一片黑云何处起，皂罗笼却水精球。  
  
卷498_49  【八月十五夜看月】姚合  
亭亭千万里，三五复秋中。此夕光应绝，常时思不同。  
九霄微有露，四海静无风。惆怅逡巡别，谁能看碧空。  
  
卷498_50  【赋月华临静夜】姚合  
长空埃壒灭，皎皎月华临。色正秋将半，光鲜夜自深。  
九霄晴更彻，四野气难侵。静照遥山出，孤明列宿沉。  
高人应不寐，惊鹊复何心。漏尽东方晓，佳期何处寻。  
  
卷498_51  【酬任畴协律夏中苦雨见寄】姚合  
银汉波澜溢，经旬雨未休。细听宜隔牖，远望忆高楼。  
风急飘还断，云低落更稠。走童惊掣电，饥鸟啄浮沤。  
丝网张空际，蛛绳续瓦沟。青蛙多入户，潢潦欲胜舟。  
雷怒疑山破，池浑似土流。灰人漫禳厌，水马恣沈浮。  
广陌应翻浪，贫居恐作湫。阳精藏不耀，阴气盛难收。  
远色重林暮，繁声四壁秋。望晴思见日，防冷欲披裘。  
枕润眠还懒，车羸出转忧。散空烟漠漠，迸溜竹修修。  
树暗蝉吟咽，巢倾燕语愁。琴书凉簟净，灯烛夜窗幽。  
天下那能向，龙边岂易求。湿烟凝灶额，荒草覆墙头。  
酒思凄方罢，诗情耿始抽。下床先仗屐，汲井恐飘瓯。  
危坐徒相忆，佳期未有由。劳君寄新什，终日不能酬。  
  
卷498_52  【和座主相公雨中作】姚合  
清气润华屋，东风吹雨匀。花低惊艳重，竹净觉声真。  
山际凝如雾，云中散似尘。萧萧下碧落，点点救生民。  
缓洒雷霆细，微沾瓦砾新。诗成难继和，造化笔通神。  
  
卷498_53  【恶神行雨】姚合  
凶神扇pQ恶神行，汹涌挨排白雾生。风击水凹波扑凸，  
雨漴山口地嵌坑。龙喷黑气翻腾滚，鬼掣红光劈划揁。  
哮吼忽雷声揭石，满天啾唧闹轰轰。  
  
卷498_54  【苦雨】姚合  
江昏山半晴，南阻绝人行。葭菼连云色，松杉共雨声。  
早秋仍燕舞，深夜更鼍鸣。为报迷津客，讹言未可轻。  

## 全唐诗(中)　卷四百九十九

卷499_1  【题凤翔西郭新亭】姚合  
西郭尘埃外，新亭制度奇。地形当要处，人力是闲时。  
结构方殊绝，高低更合宜。栋梁清俸买，松竹远山移。  
佛寺幽难敌，仙家景可追。良工惭巧尽，上客恨逢迟。  
两面寒波涨，当前软柳垂。清虚宜月入，凉冷胜风吹。  
宴赏军容静，登临妓乐随。鱼龙听弦管，凫鹤识旌旗。  
泛鹢春流阔，飞觞白日欹。闲花长在户，嫩藓乍缘墀。  
永望情无极，频来困不辞。云峰晴转翠，烟树晓逾滋。  
向野惟贪静，临空遽觉危。行人如不到，游乐更何为。  
  
卷499_2  【题金州西园九首　江榭】姚合  
亭亭白云榭，下有清江流。见江不得亲，不如波上鸥。  
有榭江可见，无榭无双眸。  
  
卷499_3  【题金州西园九首　药堂】姚合  
僮仆不到阈，双扉常自关。四壁画远水，堂前耸秋山。  
时闻有仙鼠，窃药檐隙间。  
  
卷499_4  【题金州西园九首　草阁】姚合  
编草覆柏椽，轩扉皆竹织。閤成似僧居，学僧居未得。  
有时公府劳，还复来此息。  
  
卷499_5  【题金州西园九首　松坛】姚合  
盘盘松上盖，下覆青石坛。月中零露垂，日出露尚漙。  
山翁称绝境，海桥无所观。  
  
卷499_6  【题金州西园九首　葼径】姚合  
药院径亦高，往来踏葼影。方当繁暑日，草屩微微冷。  
爱此不能行，折薪坐煎茗。  
  
卷499_7  【题金州西园九首　垣竹】姚合  
种竹爱庭际，亦以资玩赏。穷秋雨萧条，但见墙垣长。  
宣尼高数仞，固应非土壤。  
  
卷499_8  【题金州西园九首　石庭】姚合  
布石满山庭，磷磷洁还清。幽人常履此，月下屐齿鸣。  
药草枝叶动，似向山中生。  
  
卷499_9  【题金州西园九首　莓苔】姚合  
茅堂阶岂高，数寸是苔藓。只恐秋雨中，窗户亦不溅。  
眼前无此物，我情何由遣。  
  
卷499_10  【题金州西园九首　芭蕉屏】姚合  
芭蕉丛丛生，月照参差影。数叶大如墙，作我门之屏。  
稍稍闻见稀，耳目得安静。  
  
卷499_11  【杏溪十首　杏溪】姚合  
桃花四散飞，桃子压枝垂。寂寂青阴里，幽人举步迟。  
殷勤念此径，我去复来谁。  
  
卷499_12  【杏溪十首　莲塘】姚合  
方塘菡萏高，繁艳相照耀。幽人夜眠起，忽疑野中烧。  
晓寻不知休，白石岸亦峭。  
  
卷499_13  【杏溪十首　架水藤】姚合  
濛濛紫花藤，下复清溪水。若遣随波流，不如风飘起。  
风飘或近堤，随波千万里。  
  
卷499_14  【杏溪十首　石潭】姚合  
晓向潭上行，夕就潭边宿。清冷无波澜，潎潎鱼相逐。  
钓翁坐不起，见我往来熟。  
  
卷499_15  【杏溪十首　溪路】姚合  
此路何潇洒，永无公卿迹。日日多往来，藜杖与桑屐。  
路边何所有，磊磊青渌石。  
  
卷499_16  【杏溪十首　望江峰】姚合  
念昔有此峰，在彼江陵先。举世未能知，愚亦望同贤。  
我来心益闷，欲上天公笺。  
  
卷499_17  【杏溪十首　杏水】姚合  
不与江水接，自出林中央。穿花复远水，一山闻杏香。  
我来持茗瓯，日屡此来尝。  
  
卷499_18  【杏溪十首　渚上竹】姚合  
叶叶新春筠，下复清浅流。微风屡此来，决决复修修。  
诗人月下吟，月堕吟不休。  
  
卷499_19  【杏溪十首　枫林堰】姚合  
森森枫树林，护此石门堰。杏堤数里馀，枫影覆亦遍。  
鸬鹚与钓童，质异同所愿。  
  
卷499_20  【杏溪十首　石濑】姚合  
散漫复潺湲，半砂半和石。清风波亦无，历历鱼可搦。  
我来亦屡久，归路常日夕。  
  
卷499_21  【陕下厉玄侍御宅五题　濯缨溪】姚合  
旧山宁要去，此有濯缨泉。晓景松枝覆，秋光月色连。  
行寻屐齿尽，坐对角巾偏。寂寂幽栖处，无妨请俸钱。  
  
卷499_22  【陕下厉玄侍御宅五题　垂钓亭】姚合  
由钓起茅亭，柴扉复竹楹。波清见丝影，坐久识鱼情。  
白鸟依窗宿，青蒲傍砌生。欲同渔父舍，须自减逢迎。  
  
卷499_23  【陕下厉玄侍御宅五题　吟诗岛】姚合  
幽岛藓层层，诗人日日登。坐危石是榻，吟冷唾成冰。  
静对唯秋水，同来但老僧。竹枝题字处，小篆复谁能。  
  
卷499_24  【陕下厉玄侍御宅五题　竹里径】姚合  
微径婵娟里，唯闻静者知。迹深苔长处，步狭笋生时。  
高是连幽树，穷应到曲池。纱巾灵寿杖，行乐复相宜。  
  
卷499_25  【陕下厉玄侍御宅五题　泛觞泉】姚合  
不上酒家楼，池边日献酬。杯来转巴字，客坐绕方流。  
酹滴苔纹断，泉连石岸秋。若能山下置，岁晚愿同游。  
  
卷499_26  【题僧院引泉】姚合  
泉眼高千尺，山僧取得归。架空横竹引，凿石透渠飞。  
洗药溪流浊，浇花雨力微。朝昏长绕看，护惜似持衣。  
  
卷499_27  【题家园新池】姚合  
数日自穿池，引泉来近陂。寻渠通咽处，绕岸待清时。  
深好求鱼养，闲堪与鹤期。幽声听难尽，入夜睡常迟。  
  
卷499_28  【咏盆池】姚合  
浮萍重叠水团圆，客绕千遭屐齿痕。  
莫惊池里寻常满，一井清泉是上源。  
  
卷499_29  【买太湖石】姚合  
我尝游太湖，爱石青嵯峨。波澜取不得，自后长咨嗟。  
奇哉卖石翁，不傍豪贵家。负石听苦吟，虽贫亦来过。  
贵我辨识精，取价复不多。比之昔所见，珍怪颇更加。  
背面淙注痕，孔隙若琢磨。水称至柔物，湖乃生壮波。  
或云此天生，嵌空亦非他。气质偶不合，如地生江河。  
置之书房前，晓雾常纷罗。碧光入四邻，墙壁难蔽遮。  
客来谓我宅，忽若岩之阿。  
  
卷499_30  【天竺寺殿前立石】姚合  
补天残片女娲抛，扑落禅门压地坳。霹雳划深龙旧攫，  
屈槃痕浅虎新抓。苔黏月眼风挑剔，尘结云头雨磕敲。  
秋至莫言长矻立，春来自有薜萝交。  
  
卷499_31  【杭州观潮】姚合  
楼有章亭号，涛来自古今。势连沧海阔，色比白云深。  
怒雪驱寒气，狂雷散大音。浪高风更起，波急石难沈。  
鸟惧多遥过，龙惊不敢吟。坳如开玉穴，危似走琼岑。  
但褫千人魄，那知伍相心。岸摧连古道，洲涨踣丛林。  
跳沫山皆湿，当江日半阴。天然与禹凿，此理遣谁寻。  
  
卷499_32  【题李频新居】姚合  
赁居求贱处，深僻任人嫌。盖地花如绣，当门竹胜帘。  
劝僧尝药酒，教仆辨书签。庭际山宜小，休令著石添。  
  
卷499_33  【寄题纵上人院】姚合  
营营是与非，前乐后还悲。今世已如此，他生愿似师。  
禅房空旦暮，画壁半陈隋。绕径苍苔迹，幽人来是谁。  
  
卷499_34  【题山寺】姚合  
千重山崦里，楼阁影参差。未暇寻僧院，先看置寺碑。  
竹深行渐暗，石稳坐多时。塔虫蛇善，阴廊鸟雀痴。  
云开上界近，泉落下方迟。为爱青桐叶，因题满树诗。  
  
卷499_35  【题贞女祠】姚合  
此女骨为土，贞名不可移。精灵閟何处，蘋藻奠空祠。  
水石生异状，杉松无病枝。我来方谢雨，延滞失归期。  
  
卷499_36  【题刑部马员外修行里南街新居】姚合  
帝里谁无宅，青山只属君。闲窗连竹色，幽砌上苔文。  
远近高低树，东西南北云。朝朝常独见，免被四邻分。  
  
卷499_37  【题郭侍郎亲仁里幽居】姚合  
入门尘外思，苔径药苗间。洞里应生玉，庭前自有山。  
帝城唯此静，朝客更谁闲。野鹤松中语，时时去复还。  
  
卷499_38  【题宣义池亭】姚合  
春入池亭好，风光暖更鲜。寻芳行不困，逐胜坐还迁。  
细草乱如发，幽禽鸣似弦。苔文翻古篆，石色学秋天。  
花落能漂酒，萍开解避船。暂来还愈疾，久住合成仙。  
迸笋支阶起，垂藤压树偏。此生应借看，自计买无钱。  
  
卷499_39  【题薛十二池亭（一作王建诗）】姚合  
每日树边消一日，绕池行过又须行。异花多是非时有，  
好竹皆当要处生。斜立小桥看岛势，远移幽石作泉声。  
浮萍著岸风吹歇，水面无尘晚更清。  
  
卷499_40  【题大理崔少卿驸马林亭】姚合  
每来归意懒，都尉似山人。台榭栖双鹭，松篁隔四邻。  
迸泉清胜雨，深洞暖如春。更看题诗处，前轩粉壁新。  
  
卷499_41  【题杭州南亭】姚合  
旧隐即云林，思归日日深。如今来此地，无复有前心。  
古石生灵草，长松栖异禽。暮潮檐下过，溅浪湿衣襟。  
  
卷499_42  【题郑驸马林亭】姚合  
东园连宅起，胜事与心期。幽洞自生药，新篁迸入池。  
密林行不尽，芳草坐难移。石翠疑无质，莺歌似有词。  
莎台高出树，藓壁净题诗。我独多来赏，九衢人不知。  
  
卷499_43  【题厉玄侍御所居】姚合  
幽栖一亩宫，清峭似山峰。邻里不通径，俸钱唯买松。  
野人时寄宿，谷鸟自相逢。朝路床前是，谁知晓起慵。  
  
卷499_44  【题田将军宅】姚合  
焚香书院最风流，莎草缘墙绿藓秋。近砌别穿浇药井，  
临街新起看山楼。栖禽恋竹明犹在，闲客观花夜未休。  
好是暗移城里宅，清凉浑得似江头。  
  
卷499_45  【题崔驸马宅】姚合  
心在林泉身在城，凤凰楼下得闲名。洞中见凿寻仙路，  
月里犹烧煮药铛。数树异花皆敕赐，并竿修竹自天生。  
诗人多说离君宅，不得青苔地上行。  
  
卷499_46  【题河上亭】姚合  
亭亭河上亭，鱼踯水禽鸣。九曲何时尽，千峰今日清。  
晨光秋更远，暑气夏常轻。杯里移樯影，琴中有浪声。  
岸莎连砌静，渔火入窗明。来此多沈醉，神高无宿酲。  
  
卷499_47  【题长安薛员外水阁】姚合  
亭亭新阁成，风景益鲜明。石尽太湖色，水多湘渚声。  
翠筠和粉长，零露逐荷倾。时倚高窗望，幽寻小径行。  
林疏看鸟语，池近识鱼情。政暇招闲客，唯将酒送迎。  
  
卷499_48  【题梁国公主池亭】姚合  
平阳池馆枕秦川，门锁南山一带烟。素奈花开西子面，  
绿榆枝种沈郎钱。装帘玳瑁随风落，庭岸趁暖眠。  
寂寞空馀歌舞地，玉箫惊起凤归天。  
  
卷499_49  【寄题尉迟少卿郊居】姚合  
卿仕在关东，林居思不穷。朝衣挂壁上，厩马放田中。  
隅坐唯禅子，随行只药童。砌莎留宿露，庭竹出清风。  
浓翠生苔点，辛香发桂丛。莲池伊水入，石径远山通。  
愚者心还静，高人迹自同。无能相近住，终日羡邻翁。  
  
卷499_50  【题永城驿】姚合  
秋赋春还计尽违，自知身是拙求知。惟思旷海无休日，  
却喜孤舟似去时。连浦一程兼汴宋，夹堤千柳杂唐隋。  
从来此恨皆前达，敢负吾君作楚词。  

## 全唐诗(中)　卷五百

卷500_1  【过张邯郸庄】姚合  
客行长似病，烦热束四肢。到君读书堂，忽若逢良医。  
堂前水交流，堂下树交枝。两门延风凉，洗我昏浊肌。  
与子还往熟，坐卧恣所宜。时时相献酬，文字当酒卮。  
野饭具藜藿，永日亦不饥。苟餐非其所，鲙炙为蒺藜。  
时清士人闲，耕作唯文词。岂独乡里荐，当取四海知。  
  
卷500_2  【过杨处士幽居】姚合  
引水穿风竹，幽声胜远溪。裁衣延野客，翦翅养山鸡。  
酒熟听琴酌，诗成削树题。惟愁春气暖，松下雪和泥。  
  
卷500_3  【过李处士山居】姚合  
闲居昼掩扉，门柳荫蔬畦。因病方收药，寻僧始度溪。  
少逢人到户，时有燕衔泥。萧洒身无事，名高孰与齐。  
  
卷500_4  【过无可僧院】姚合  
忆师眠复起，永夜思迢迢。月下门方掩，林中寺更遥。  
钟声空下界，池色在清宵。终拟修禅观，窗间卷欲烧。  
  
卷500_5  【过稠上人院】姚合  
清羸一饭师，闲院亦披衣。应诏常翻译，修心出是非。  
雪中疏磬度，林际晚风归。蔬食常来此，人间护净稀。  
  
卷500_6  【过不疑上人院】姚合  
九经通大义，内典自应精。帘冷连松影，苔深减履声。  
相逢幸此日，相失恐来生。觉路何门去，师须引我行。  
  
卷500_7  【过昙花宝上人院】姚合  
九陌最幽寺，吾师院复深。烟霜同覆屋，松竹杂成林。  
鸟语境弥寂，客来机自沈。早知能到此，应不戴朝簪。  
  
卷500_8  【过杜氏江亭】姚合  
上国千馀里，逢春且胜游。暂闻新鸟戏，似解旅人愁。  
野色吞山尽，江烟衬水流。村醪须一醉，无恨滞行舟。  
  
卷500_9  【过张云峰院宿】姚合  
不吃胡麻饭，杯中自得仙。隔篱招好客，扫室置芳筵。  
家酝香醪嫩，时新异果鲜。夜深唯畏晓，坐稳岂思眠。  
棋罢嫌无敌，诗成贵在前。明朝题壁上，谁得众人传。  
  
卷500_10  【过钦上人院】姚合  
有相无相身，唯师说始真。修篁半庭影，清磬几僧邻。  
古壁丹青落，虚檐鸟雀驯。伊余求了义，羸马往来频。  
  
卷500_11  【过无可上人院】姚合  
寥寥听不尽，孤磬与疏钟。烦恼师长别，清凉我暂逢。  
蚁行经古藓，鹤毳落深松。自想归时路，尘埃复几重。  
  
卷500_12  【过城南僧院】姚合  
寺对远山起，幽居仍是师。斜阳通暗隙，残雪落疏篱。  
松静鹤栖定，廊虚钟尽迟。朝朝趋府吏，来此是相宜。  
  
卷500_13  【过灵泉寺】姚合  
偶寻灵迹去，幽径入氲氛。转壑惊飞鸟，穿山踏乱云。  
水从岩下落，溪向寺前分。释子游何处，空堂日渐曛。  
  
卷500_14  【过天津桥晴望】姚合  
闲立津桥上，寒光动远林。皇宫对嵩顶，清洛贯城心。  
雪路初晴出，人家向晚深。自从王在镐，天宝至如今。  
  
卷500_15  【春日游慈恩寺】姚合  
年长归何处，青山未有家。赏春无酒饮，多看寺中花。  
  
卷500_16  【游天台上方（一作游天长寺上方）】姚合  
晓上上方高处立，路人羡我此时身。  
白云向我头上过，我更羡他云路人。  
  
卷500_17  【游终南山】姚合  
策杖度溪桥，云深步数劳。青猿吟岭际，白鹤坐松梢。  
天外浮烟远，山根野水交。自缘名利系，好此结蓬茆。  
  
卷500_18  【游杏溪兰若】姚合  
踏得度溪湾，晨游暮不还。月明松影路，春满杏花山。  
戏狖跳林末，高僧住石间。未肯离腰组，来此复何颜。  
  
卷500_19  【游谢公亭】姚合  
行行方避梦，又到谢亭来。举世皆如此，伊余何处回。  
竹鲜多透石，泉洁亦无苔。坐与僧同语，谁能顾酒杯。  
  
卷500_20  【游阳河岸】姚合  
终日游山困，今朝始傍河。寻芳愁路尽，逢景畏人多。  
鸟语催沽酒，鱼来似听歌。醉时眠石上，肢体自婆娑。  
  
卷500_21  【游河桥晓望】姚合  
闲上津桥立，天涯一望间。秋风波上岸，旭日气连山。  
偶圣今方变，朝宗岂复还。昆仑在蕃界，作将亦何颜。  
  
卷500_22  【秋夜月中登天坛】姚合  
秋蟾流异彩，斋洁上坛行。天近星辰大，山深世界清。  
仙飙石上起，海日夜中明。何计长来此，闲眠过一生。  
  
卷500_23  【游昊天玄都观（一作裴考功、厉察院同游昊天玄都观）】姚合  
性同相见易，紫府共闲行。阴径红桃落，秋坛白石生。  
藓文连竹色，鹤语应松声。风定药香细，树声泉气清。  
垂檐灵草影，绕壁古山名。围外坊无禁，归时踏月明。  
  
卷500_24  【同裴起居厉侍御放朝游曲江】姚合  
暑月放朝频，青槐路绝尘。雨晴江色出，风动草香新。  
独立分幽岛，同行得静人。此欢宜稍滞，此去与谁亲。  
  
卷500_25  【晓望华清宫】姚合  
晓看楼殿更鲜明，遥隔朱栏见鹿行。  
武帝自知身不死，教修玉殿号长生。  
  
卷500_26  【夏日登楼晚望】姚合  
避暑高楼上，平芜望不穷。鸟穷山色去，人歇树阴中。  
数带长河水，千条弱柳风。暗思多少事，懒话与芝翁。  
  
卷500_27  【霁后登楼】姚合  
高楼初霁后，远望思无穷。雨洗青山净，春蒸大野融。  
碧池舒暖景，弱柳亸和风。为有登临兴，独吟落照中。  
  
卷500_28  【早夏郡楼宴集】姚合  
官散有闲情，登楼步稍轻。窗云带雨气，林鸟杂人声。  
晓日襟前度，微风酒上生。城中会难得，扫壁各书名。  
  
卷500_29  【夜宴太仆田卿宅】姚合  
故人九寺长，邀我此同欢。永夜开筵静，中年饮酒难。  
微风侵烛影，叠漏过林端。腊后分朝日，天明几刻残。  
  
卷500_30  【春日同会卫尉崔少卿宅】姚合  
诗家会诗客，池阁晓初晴。鸟尽山中语，琴多谱外声。  
映花相劝酒，入洞各题名。疏野常如此，谁人信在城。  
  
卷500_31  【军城夜会】姚合  
军城夜禁乐，饮酒每题诗。坐稳吟难尽，寒多醉较迟。  
远钟惊漏压，微月被灯欺。此会诚堪惜，天明是别离。  
  
卷500_32  【晦日宴刘值录事宅】姚合  
花落莺飞深院静，满堂宾客尽诗人。  
城中杯酒家家有，唯是君家酒送春。  
  
卷500_33  【宴光禄田卿宅】姚合  
竹里开华馆，珍羞次第尝。春风酒影动，晴日乐声长。  
久坐难辞醉，衰年亦暂狂。殷勤还继烛，永夕梦相妨。  
  
卷500_34  【会将作崔监东园】姚合  
墙北走红尘，墙东接白云。山光衣上见，药气酒中闻。  
此会诚堪惜，穷秋日又曛。间唯有醉，醉后复何云。  
  
卷500_35  【同诸公会太府韩卿宅】姚合  
九寺名卿才思雄，邀欢笔下与杯中。六街鼓绝尘埃息，  
四座筵开语笑同。焰焰兰缸明狭室，丁丁玉漏发深宫。  
即听鸡唱天门晓，吏事相牵西复东。  
  
卷500_36  【乞酒】姚合  
闻君有美酒，与我正相宜。溢瓮清如水，黏杯半似脂。  
岂唯消旧病，且要引新诗。况此便便腹，无非是满卮。  
  
卷500_37  【寄卫拾遗乞酒】姚合  
老人罢卮酒，不醉已经年。自饮君家酒，一杯三日眠。  
味轻花上露，色似洞中泉。莫厌时时寄，须知法未传。  
  
卷500_38  【乞新茶】姚合  
嫩绿微黄碧涧春，采时闻道断荤辛。  
不将钱买将诗乞，借问山翁有几人。  
  
卷500_39  【西掖寓直春晓闻残漏】姚合  
直庐仙掖近，春气曙犹寒。隐隐银河在，丁丁玉漏残。  
微风飘更切，万籁杂应难。凤阁明初启，鸡人唱渐阑。  
静宜来禁里，清是下云端。我识朝天路，从容自整冠。  
  
卷500_40  【杭州郡斋南亭】姚合  
符印悬腰下，东山不得归。独行南北近，渐老往还稀。  
迸笋侵窗长，惊蝉出树飞。田田池上叶，长是使君衣。  
  
卷500_41  【郡中西园（一作许浑诗）】姚合  
西园春欲尽，芳草径难分。静语唯幽鸟，闲眠独使君。  
密林生雨气，古石带潮文。虽去清秋远，朝朝见白云。  
  
卷500_42  【杭州官舍偶书】姚合  
钱塘刺史谩题诗，贫褊无恩懦少威。春尽酒杯花影在，  
潮回画槛水声微，闲吟山际邀僧上，暮入林中看鹤归。  
无术理人人自理，朝朝渐觉簿书稀。  
  
卷500_43  【省直书事】姚合  
默默沧江老，官分右掖荣。立朝班近殿，奏直上知名。  
晓雾和香气，晴楼下乐声。蜀笺金屑腻，月兔笔毫精。  
禁树霏烟覆，宫墙瑞草生。露盘秋更出，玉漏昼还清。  
碧藓无尘染，寒蝉似鸟鸣。竹深云自宿，天近日先明。  
孱懦难封诏，疏愚但掷觥。素餐终日足，宁免众人轻。  
  
卷500_44  【杭州官舍即事】姚合  
临江府署清，闲卧复闲行。苔藓疏尘色，梧桐出雨声。  
渐除身外事，暗作道家名。更喜仙山近，庭前药自生。  
  
卷500_45  【假日书事呈院中司徒】姚合  
十日公府静，巾栉起清晨。寒蝉近衰柳，古木似高人。  
学佛宁忧老，为儒自喜贫。海山归未得，芝朮梦中春。  
  
卷500_46  【书县丞旧厅】姚合  
宫殿半山上，人家向下居。厅眠易魇，老吏语多虚。  
雨水浇荒竹，溪沙拥废渠。圣朝收外府，皆是九天除。  
  
卷500_47  【县中秋宿】姚合  
鼓绝门方掩，萧条作吏心。露垂庭际草，萤照竹间禽。  
棋罢嫌无月，眠迟听尽砧。还知未离此，时复更相寻。  
  
卷500_48  【夏夜宿江驿】姚合  
竹屋临江岸，清宵兴自长。夜深倾北斗，叶落映横塘。  
渚闹渔歌响，风和角粽香。却愁南去棹，早晚到潇湘。  
  
卷500_49  【陕城即事】姚合  
左右分京阙，黄河与宅连。何功来此地，窃位已经年。  
天下才弥小，关中镇最先。陇山望可见，惆怅是穷边。  

## 全唐诗(中)　卷五百零一

卷501_1  【和东都令狐留守相公（一作奉寄东都留守令狐相公）】姚合  
除官东守洛阳宫，恩比藩方任更雄。拜表出时传七刻，  
排班衙日有三公。旌旗严重临关外，庭宇清深接禁中。  
三十六峰诗酒思，朝朝闲望与谁同。  
  
卷501_2  【和高谏议蒙兼宾客时入翰苑】姚合  
兼秩恩归第一流，时寻仙路向瀛洲。钟声迢递银河晓，  
林色葱笼玉露秋。紫殿讲筵邻御座，青宫宾榻入龙楼。  
从来共结归山侣，今日多应独自休。  
  
卷501_3  【和卢给事酬裴员外】姚合  
南山雪色彻皇州，钟鼓声交晓气浮。鸳鹭簪裾上龙尾，  
蓬莱宫殿压鳌头。夕郎夜直吟仙掖，天乐和声下禁楼。  
赠答诗成才思敌，病夫欲和几朝愁。  
  
卷501_4  【和裴结端公早朝（一作和郭端公早朝）】姚合  
鱼钥千门启，鸡人唱晓传。冕旒临玉殿，丞相入炉烟。  
列位同居左，分行忝在前。仰闻天语近，俯拜珮声连。  
彩仗祥光动，彤庭霁色鲜。威仪谁可纪，柱史有新篇。  
  
卷501_5  【和门下李相饯西蜀相公】姚合  
圣朝同舜日，作相有夔龙。理化知无外，烝黎尽可封。  
燮和皆达识，出入并登庸。武骑增馀勇，儒冠贵所从。  
赠诗全六义，出镇越千峰。连日陈天乐，芳筵叠酒钟。  
乌台情已洽，凤阁分弥浓。栈转旌摇水，崖高马蹋松。  
恩深施远俗，化美见前踪。江晓流巴字，山晴耸剑峰。  
双油拥上宰，四海羡临邛。先路声华远，离京诏旨重。  
岁除今向尽，春色即相逢。嫩叶抽赪蕊，新苔长翠茸。  
冰销鱼潎潎，林暖鸟噰噰。泉落闻难尽，花开看不供。  
青城方眷恋，黄阁竟从容。计日归台席，还听长乐钟。  
  
卷501_6  【和座主相公西亭秋日即事】姚合  
西亭秋望好，宁要更垂帘。夫子墙还峻，酂侯宅过谦。  
微风红叶下，新雨绿苔黏。窗外松初长，栏中药旋添。  
海图装玉轴，书目记牙签。竹色晴连地，山光远入檐。  
酒浓杯稍重，诗冷语多尖。属和才虽浅，题高免客嫌。  
  
卷501_7  【和秘书崔少监春日游青龙寺僧院】姚合  
官清书府足闲时，晓起攀花折柳枝。九陌城中寻不尽，  
千峰寺里看相宜。高人酒味多和药，自古风光只属诗。  
见说往来多静者，未知前日更逢谁。  
  
卷501_8  【和李绅助教不赴看花】姚合  
笑辞聘礼深坊住，门馆长闲似退居。太学官资清品秩，  
高人公事说经书。年华未是登朝晚，春色何因向酒疏。  
且看牡丹吟丽句，不知此外复何如。  
  
卷501_9  【和李十二舍人冬至日】姚合  
献寿人皆庆，南山复北堂。从今千万日，此日又初长。  
  
卷501_10  【和裴令公新成绿野堂即事】姚合  
结构立嘉名，轩窗四面明。丘墙高莫比，萧宅僻还清。  
池际龟潜戏，庭前药旋生。树深檐稍邃，石峭径难平。  
道旷襟情远，神闲视听精。今功独出，大小隐俱成。  
曙雨新苔色，秋风长桂声。携诗就竹写，取酒对花倾。  
古寺招僧饭，方塘看鹤行。间无此贵，半仗暮归城。  
  
卷501_11  【和厉玄侍御题户部李相公庐山西林草堂】姚合  
茅屋临江起，登庸复应期。遥知归去日，自致太平时。  
幽药禅僧护，高窗宿鸟窥。行人尽歌咏，唯子独能诗。  
  
卷501_12  【和郑相演杨尚书蜀中唱和诗】姚合  
天福坤维厚，忠贤拥节旄。江同渭滨远，山似傅岩高。  
元气符才格，文星照笔毫。五言全丽则，六义出风骚。  
圣日麻双下，洪炉柄共操。宠荣连雨露，先后比萧曹。  
唱绝时难和，吟多客讵劳。四方虽纸贵，谁怕费钱刀。  
  
卷501_13  【和户部侍郎省中晚归】姚合  
寒日南宫晚，闲吟半醉归。位高行路静，诗好和人稀。  
古树苔文匝，遥峰雪色微。宁知逢彩笔，寂寞有光辉。  
  
卷501_14  【和元八郎中秋居】姚合  
圣代无为化，郎中似散仙。晚眠随客醉，夜坐学僧禅。  
酒用林花酿，茶将野水煎。生知此味，独恨少因缘。  
  
卷501_15  【和李十二舍人、裴四二舍人两阁老酬白少傅见寄】姚合  
罢草王言星岁久，嵩高山色日相亲。萧条雨夜吟连晓，  
撩乱花时看尽春。此世逍遥应独得，古来闲散有谁邻。  
林中长老呼居士，天下书生仰达人。酒挈数瓶杯亦阔，  
诗成千首语皆新。纶闱并命诚宜贺，不念衰年寄上频。  
  
卷501_16  【和刘禹锡主客冬初拜表怀上都故人】姚合  
九陌喧喧骑吏催，百官拜表禁城开。林疏晓日明红叶，  
尘静寒霜覆绿苔。玉佩声微班始定，金函光动按初来。  
此时共想朝天客，谢食方从阁里回。  
  
卷501_17  【和太仆田卿酬殷尧藩侍御见寄】姚合  
往还知分熟，酬赠思同新。嗜饮殷偏逸，闲吟卿亦贫。  
古苔寒更翠，修竹静无邻。促席灯浮酒，听鸿霜满身。  
浅才唯是我，高论更何人。携手宜相访，穷行少路尘。  
  
卷501_18  【和膳部李郎中秋夕】姚合  
淅淅复修修，凉风似水流。此生难免老，举世大同愁。  
萤影明苔藓，鸿声傍斗牛。犹分省署直，何日是归休。  
  
卷501_19  【和前吏部韩侍郎夜泛南溪】姚合  
辞得官来疾渐平，世间难有此高情。  
新秋月满南溪里，引客乘船处处行。  
  
卷501_20  【和王郎中题华州李中丞厅】姚合  
莲华峰下郡斋前，绕砌穿池贮瀑泉。  
君到亦应闲不得，主人草圣复诗仙。  
  
卷501_21  【和厉玄侍御、无可上人会宿见寄】姚合  
九衢难会宿，况复是寒天。朝客清贫老，林僧默悟禅。  
眠迟消漏水，吟苦堕寒涎。异日来寻我，沧江有钓船。  
  
卷501_22  【和令狐六员外直夜即事寄上相公】姚合  
霜台同处轩窗接，粉署先登语笑疏。皓月满帘听玉漏，  
紫泥盈手发天书。吟诗清美招闲客，对酒逍遥卧直庐。  
荣贵人间难有比，相公离此十年馀。  
  
卷501_23  【答孟侍御早朝见寄】姚合  
河倾月向西，九陌鼓声齐。尘静霜华远，烟生曙色低。  
禁门人已度，宫树鸟犹栖。疏懒劳相问，登山有旧梯。  
  
卷501_24  【和友人新居园上】姚合  
新居多野思，不似在京城。墙上云相压，庭前竹乱生。  
寻师望药力，依谱上琴声。好是中秋夜，无尘有月明。  
  
卷501_25  【和裴令公游南庄忆白二十、韦七二宾客】姚合  
四郊初雨歇，高树滴犹残。池满红莲湿，云收绿野宽。  
花开半山晓，竹动数村寒。斗雀翻衣袂，惊鱼触钓竿。  
樽前多野客，膝下尽郎官。劚石通泉脉，移松出药栏。  
关东分务重，天下似公难。半醉思韦白，题诗染彩翰。  
  
卷501_26  【和李舍人秋日卧疾言怀】姚合  
闲卧襟情远，西风菊渐芳。虚窗通晓景，珍簟卷秋光。  
果坠青莎径，尘离绿藓墙。药奁开静室，书阁出丛篁。  
对酒吟难尽，思山梦稍长。王言生彩笔，朝服惹炉香。  
松影幽连砌，虫声冷到床。诗成谁敢和，清思若怀霜。  
  
卷501_27  【和李十二舍人直日放朝对雪】姚合  
今朝街鼓何人听，朝客开门对雪眠。  
岂比直庐丹禁里，九重天近色弥鲜。  
  
卷501_28  【答李频秀才】姚合  
一年离九陌，壁上挂朝袍。物外诗情远，人间酒味高。  
思归知病长，失寝觉神劳。衰老无多思，因君把笔毫。  
  
卷501_29  【答胡遇】姚合  
一会一分离，贫游少定期。酒多为客稳，米贵入城迟。  
晴日偷将睡，秋山乞与诗。纵然眉得展，不似见君时。  
  
卷501_30  【答友人招游】姚合  
不来知尽怪，失意懒春游。闻鸟宁惊梦，看花怕引愁。  
赌棋招敌手，沽酒自扶头。何似华筵上，推辞候到筹。  
  
卷501_31  【答窦知言】姚合  
冬日易惨恶，暴风拔山根。尘沙落黄河，浊波如地翻。  
飞鸟皆束翼，居人不开门。独我赴省期，冒此驰毂辕。  
陕城城西边，逢子亦且奔。所趋事一心，相见如弟昆。  
我惨得子舒，我寒得子温。同行十日程，僮仆性亦敦。  
到京人事多，日无闲精魂。念子珍重我，吐辞发蒙昏。  
反复千万意，一百六十言。格高思清冷，山低济浑浑。  
尝闻朋友惠，赠言始为恩。金玉日消费，好句长存存。  
倒篚别收贮，不与俗士论。每当清夜吟，使我如哀猿。  
  
卷501_32  【酬田就】姚合  
闲居多僻静，犹恐道相违。只是夜深坐，那堪春未归。  
嫩苔粘野色，香絮扑人衣。纵有野僧到，终朝不话非。  
  
卷501_33  【酬礼部李员外见寄】姚合  
本求仙郡是闲居，岂向郎官更有书。溪石谁思玉匠爱，  
烟鸿愿与弋人疏。自来江上眠方稳，旧在城中病悉除。  
唯见君诗难便舍，寒宵吟到晓更初。  
  
卷501_34  【酬令狐郎中见寄】姚合  
昨是儿童今是翁，人间日月急如风。  
常闻欲向沧江去，除我无人与子同。  
  
卷501_35  【酬李廓精舍南台望月见寄】姚合  
看月空门里，诗家境有馀。露寒僧梵出，林静鸟巢疏。  
远色当秋半，清光胜夜初。独无台上思，寂寞守吾庐。  
  
卷501_36  【酬光禄田卿末伏见寄】姚合  
下伏秋期近，还知扇渐疏。惊飙坠邻果，暴雨落江鱼。  
贵寺虽同秩，闲曹只管书。朝朝廊下食，相庇在肴菹。  
  
卷501_37  【酬薛奉礼见赠之作】姚合  
栖栖沧海一耕人，诏遣江边作使君。山顶雨馀青到地，  
涛头风起白连云。诗成客见书墙和，药熟僧来就鼎分。  
珍重来章相借分，芳名未识已曾闻。  
  
卷501_38  【酬卢汀谏议】姚合  
粟如流水帛如山，依念仓边语笑间。篇什纵横文案少，  
亲朋撩乱吏人闲。杯觞引满从衣湿，墙壁书多任手顽。  
遥贺来年二三月，彩衣先辈过春关。  
  
卷501_39  【酬万年张郎中见寄】姚合  
贡籍常同府，周行今一时。谏曹诚已忝，京邑岂相宜。  
黑发年来尽，沧江归去迟。何时得携手，林下静吟诗。  
  
卷501_40  【酬光禄田卿六韵见寄】姚合  
以病辞朝谒，迂疏种药翁。心弥念鱼鸟，诏遣理兵戎。  
绕户旌旗影，吹人鼓角风。雪晴嵩岳顶，树老陕城宫。  
莅职才微薄，归山路未通。名卿诗句峭，诮我在关东。  
  
卷501_41  【酬杨汝士尚书喜人移居】姚合  
未得沧江外，衰残读药书。圣朝优上秩，仁里许闲居。  
树对枝相接，泉同井不疏。酬章深自鄙，欲寄复踌躇。  
  
卷501_42  【酬田卿书斋即事见寄】姚合  
幽斋琴思静，晚下紫宸朝。旧隐同溪远，周行隔品遥。  
深槐蝉唧唧，疏竹雨萧萧。不是相寻懒，烦君举酒瓢。  
  
卷501_43  【酬张籍司业见寄】姚合  
日日在心中，青山青桂丛。高人多爱静，归路亦应同。  
罢吏方无病，因僧得解空。新诗劳见问，吟对竹林风。  
  
卷501_44  【谢汾州田大夫寄茸毡葡萄】姚合  
筐封紫葡萄，筒卷白茸毛。卧暖身应健，含消齿免劳。  
衾衣疏不称，梨栗鄙难高。晓起题诗报，寒澌满笔毫。  
  
卷501_45  【牧杭州谢李太尉德裕】姚合  
皇恩特许拜杭坛，欲谢旌旄去就难。  
偷拟白头瞻画戟，四神俱散发毛寒。  
  
卷501_46  【杏园宴上谢座主】姚合  
得陪桃李植芳丛，别感生成太昊功。  
今日无言春雨后，似含冷涕谢东风。  
  
卷501_47  【谢韬光上人】姚合  
上方清净无因住，唯愿他生得住持。  
只恐无生复无我，不知何处更逢师。  
  
卷501_48  【谢秦校书与无可上人见访】姚合  
道同无宿约，三伏自从容。窗豁山侵座，扇摇风下松。  
客吟多绕竹，僧饭只凭钟。向晚分归路，莓苔行迹重。  
  
卷501_49  【喜胡遇至】姚合  
穷居稀出入，门户满尘埃。病少闲人问，贫唯密友来。  
茅斋从扫破，药酒遣生开。多事经时别，还愁不宿回。  
就林烧嫩笋，绕树拣香梅。相对题新什，迟成举罚杯。  
  
卷501_50  【喜贾岛至】姚合  
布囊悬蹇驴，千里到贫居。饮酒谁堪伴，留诗自与书。  
爱眠知不醉，省语似相疏。军吏衣裳窄，还应暗笑余。  
  
卷501_51  【喜喻凫至】姚合  
欲出心还懒，闲吟绕寝床。道书虫食尽，酒律客偷将。  
愁至为多病，贫来减得狂。见君何所似，如热得清凉。  
  
卷501_52  【喜雍陶秋夜访宿】姚合  
晓立侍炉烟，夜归蓬荜眠。露华明菊上，萤影灭灯前。  
清漏和砧叠，栖禽与叶连。高人来此宿，为似在山颠。  
  
卷501_53  【喜贾岛雨中访宿】姚合  
雨里难逢客，闲吟不复眠。虫声秋并起，林色夜相连。  
爱酒此生里，趋朝未老前。终须携手去，沧海棹鱼船。  
  
卷501_54  【喜马戴冬夜见过期无可上人不至】姚合  
客来初夜里，药酒自开封。老渐多归思，贫惟长病容。  
苦寒灯焰细，近晓鼓声重。僧可还相舍，深居闭古松。  
内殿臣相命，开樽话旧时。夜钟催鸟绝，积雪阻僧期。  
林静寒声远，天阴曙色迟。今宵复何夕，鸣珮坐相随。  
  
卷501_55  【访僧法通不遇】姚合  
访师师不遇，礼佛佛无言。依旧将烦恼，黄昏入宅门。  
  
卷501_56  【夜期友生不至】姚合  
忍寒停酒待君来，酒作凌澌火作灰。  
半夜出门重立望，月明先自下高台。  
  
卷501_57  【寻僧不遇】姚合  
入门愁自散，不假见僧翁。花落煎茶水，松生醒酒风。  
拂床寻古画，拔刺看新丛。别有游人见，多疑住此中。  
  
卷501_58  【过友人山庄】姚合  
蕙带缠腰复野蔬，一庄水竹数房书。  
举头忽见南山雪，便说休官相近居。  
  
卷501_59  【奉和前司封苏郎中喜严常侍萧给事见访惊斑鬓之什】姚合  
绕鬓沧浪有几茎，珥貂相问夕郎惊。只应为酒微微变，  
不是因年渐渐生。东观诗成号良史，中台官罢揖高名。  
即提彩笔裁天诏，谁得吟诗自在行。  
  
卷501_60  【奉和门下相公雨中寄裴给事】姚合  
晓起闲看雨，垂檐自滴阶。风清想林壑，云湿似江淮。  
石信浮沤重，泥从积藓埋。气消浓酒力，心助独吟怀。  
飒飒通琴韵，萧萧静竹斋。彩毫无限思，念与夕郎乖。  
  
卷501_61  【答韩湘】姚合  
疏散无世用，为文乏天格。把笔日不休，忽忽有所得。  
所得良自慰，不求他人识。子独访我来，致诗过相饰。  
君子无浮言，此诗应亦直。但虑忧我深，鉴亦随之惑。  
子在名场中，屡战还屡北。我无数子明，端坐空叹息。  
昨闻过春关，名系吏部籍。三十登高科，前涂浩难测。  
诗人多峭冷，如水在胸臆。岂随寻常人，五藏为酒食。  
期来作酬章，危坐吟到夕。难为间其辞，益贵我纸墨。  
  
卷501_62  【奉和四松】姚合  
四松相对植，苍翠映中台。擢干凌空去，移根劚石开。  
阴阳气潜煦，造化手亲栽。日月滋佳色，烟霄长异材。  
清音胜在涧，寒影遍生苔。静绕霜沾履，闲看酒满杯。  
同荣朱户际，永日白云隈。密叶闻风度，高枝见鹤来。  
赏心难可尽，丽什妙难裁。此地无因到，循环几百回。  

## 全唐诗(中)　卷五百零二

卷502_1  【和李补阙曲江看莲花】姚合  
露荷迎曙发，灼灼复田田。乍见神应骇，频来眼尚颠。  
光凝珠有蒂，焰起火无烟。粉腻黄丝蕊，心重碧玉钱。  
日浮秋转丽，雨洒晚弥鲜。醉艳酣千朵，愁红思一川。  
绿茎扶萼正，翠菂满房圆。淡晕还殊众，繁英得自然。  
高名犹不厌，上客去争先。景逸倾芳酒，怀浓习彩笺。  
海霞宁有态，蜀锦不成妍。客至应消病，僧来欲破禅。  
晓多临水立，夜只傍堤眠。金似明沙渚，灯疑宿浦船。  
风惊丛乍密，鱼戏影微偏。秾彩烧晴雾，殷姿缬碧泉。  
画工投粉笔，宫女弃花钿。鸟恋惊难起，蜂偷困不前。  
绕行香烂熳，折赠意缠绵。谁计江南曲，风流合管弦。  
  
卷502_2  【和王郎中召看牡丹】姚合  
葩叠萼相重，烧栏复照空。妍姿朝景里，醉艳晚烟中。  
乍怪霞临砌，还疑烛出笼。绕行惊地赤，移坐觉衣红。  
殷丽开繁朵，香浓发几丛。裁绡样岂似，染茜色宁同。  
嫩畏人看损，鲜愁日炙融。婵娟涵宿露，烂熳抵春风。  
纵赏襟情合，闲吟景思通。客来归尽懒，莺恋语无穷。  
万物珍那比，千金买不充。如今难更有，纵有在仙宫。  
  
卷502_3  【咏南池嘉莲】姚合  
芙蓉池里叶田田，一本双花出碧泉。浓淡共妍香各散，  
东西分艳蒂相连。自知政术无他异，纵是祯祥亦偶然。  
四野人闻皆尽喜，争来入郭看嘉莲。  
  
卷502_4  【种苇】姚合  
欲种数茎苇，出门来往频。近陂收本土，选地问幽人。  
静看唯思长，初移未觉匀。坐中寻竹客，将去更逡巡。  
  
卷502_5  【采松花】姚合  
拟服松花无处学，嵩阳道士忽相教。  
今朝试上高枝采，不觉倾翻仙鹤巢。  
  
卷502_6  【咏新菊】姚合  
黄金色未足，摘取且尝新。若待重阳日，何曾异众人。  
  
卷502_7  【杨柳枝词五首】姚合  
黄金丝挂粉墙头，动似颠狂静似愁。  
游客见时心自醉，无因得见谢家楼。  
叶叶如眉翠色浓，黄莺偏恋语从容。  
桥边陌上无人识，雨湿烟和思万重。  
江上东西离别饶，旧条折尽折新条。  
亦知春色人将去，犹胜狂风取次飘。  
二月杨花触处飞，悠悠漠漠自东西。  
谢家咏雪徒相比，吹落庭前便作泥。  
江亭杨柳折还垂，月照深黄几树丝。  
见说隋堤枯已尽，年年行客怪春迟。  
  
卷502_8  【郡中冬夜闻蛩】姚合  
秋蛩声尚在，切切起苍苔。久是忘情者，今还有事来。  
微霜风稍静，圆月雾初开。此思谁能遣，应须执酒杯。  
  
卷502_9  【闻新蝉寄李馀】姚合  
往年六月蝉应到，每到闻时骨欲惊。  
今日槐花还似发，却愁听尽更无声。  
  
卷502_10  【闻蝉寄贾岛】姚合  
秋来吟更苦，半咽半随风。禅客心应乱，愁人耳愿聋。  
雨晴烟树里，日晚古城中。远思应难尽，谁当与我同。  
  
卷502_11  【题鹤雏】姚合  
羽毛生未齐，嶛峭丑于鸡。夜夜穿笼出，捣衣砧上栖。  
  
卷502_12  【咏莺】姚合  
春来深谷雪方消，莺别寒林傍翠条。到处为怜烟景好，  
隔帘多爱语声娇。不同蜀魄啼残月，唯逐天鸡转诘朝。  
少妇听时思旧曲，玉楼从此动云韶。  
  
卷502_13  【老马】姚合  
卧来扶不起，唯向主人嘶。惆怅东郊道，秋来雨作泥。  
  
卷502_14  【咏镜】姚合  
铸为明镜绝尘埃，翡翠窗前挂玉台。绣带共寻龙口出，  
菱花争向匣中开。孤光常见鸾踪在，分处还因鹊影回。  
好是照身宜谢女，嫦娥飞向玉宫来。  
  
卷502_15  【咏破屏风（一作章孝标诗）】姚合  
时人嫌古画，倚壁不曾收。露滴胶山断，风吹绢海秋。  
残雪飞屋里，片水落床头。尚胜凡花鸟，君能补缀不。  
  
卷502_16  【古碑】姚合  
荒田一片石，文字满青苔。不是逢闲客，何人肯读来。  
  
卷502_17  【拾得古砚】姚合  
僻性爱古物，终岁求不获。昨朝得古砚，黄河滩之侧。  
念此黄河中，应有昔人宅。宅亦作流水，斯砚未变易。  
波澜所激触，背面生罅隙。质状朴且丑，今人作不得。  
捧持且惊叹，不敢施笔墨。或恐先圣人，尝用修六籍。  
置之洁净室，一日三磨拭。大喜豪贵嫌，久长得保惜。  
  
卷502_18  【裴大夫见过】姚合  
湖南谯国尽英髦，心事相期节义高。  
解下佩刀无所惜，新闻天子付三刀。  
  
卷502_19  【谢韬光上人赠百龄藤杖】姚合  
衰病近来行少力，光公乞我百龄藤。  
闲来杖此向何处，过水缘山只访僧。  
  
卷502_20  【咏贵游】姚合  
贵游多爱向深春，到处香凝数里尘。红杏花开连锦障，  
绿杨阴合拂朱轮。凤凰尊畔飞金盏，丝竹声中醉玉人。  
日暮垂鞭共归去，西园宾客附龙鳞。  
  
卷502_21  【穷边词二首】姚合  
将军作镇古汧洲，水腻山春节气柔。  
清夜满城丝管散，行人不信是边头。  
箭利弓调四镇兵，蕃人不敢近东行。  
沿边千里浑无事，唯见平安火入城。  
  
卷502_22  【剑器词三首】姚合  
圣朝能用将，破敌速如神。掉剑龙缠臂，开旗火满身。  
积尸川没岸，流血野无尘。今日当场舞，应知是战人。  
昼渡黄河水，将军险用师。雪光偏著甲，风力不禁旗。  
阵变龙蛇活，军雄鼓角知。今朝重起舞，记得战酣时。  
破虏行千里，三军意气粗。展旗遮日黑，驱马饮河枯。  
邻境求兵略，皇恩索阵图。元和太平乐，自古恐应无。  
  
卷502_23  【从军乐二首】姚合  
每日寻兵籍，经年别酒徒。眼疼长不校，肺病且还无。  
僮仆惊衣窄，亲情觉语粗。几时得归去，依旧作山夫。  
朝朝十指痛，唯署点兵符。贫贱依前在，颠狂一半无。  
身惭山友弃，胆赖酒杯扶。谁道从军乐，年来镊白须。  
  
卷502_24  【敬宗皇帝挽词三首】姚合  
从谏停东幸，垂衣宝历昌。汉昭登位少，周代卜年长。  
彩仗三清路，麻衣万国丧。玄宫今一闭，终古柏苍苍。  
晚色启重扉，旌旗路渐移。荆山鼎成日，湘浦竹斑时。  
臣子终身感，山园七月期。金茎看尚在，承露复何为。  
紫陌起仙飙，川原共寂寥。灵輴万国护，仪殿百神朝。  
漏滴秋风路，笳吟灞水桥。微臣空感咽，踊绝觉天遥。  
  
卷502_25  【文宗皇帝挽词三首】姚合  
垂拱开成化，愔愔雅乐全。千官方就日，四海忽无天。  
尧舜非传子，殷周但卜年。圣功青史外，刊石在陵前。  
代以无为理，车书万国同。继兄还付弟，授圣悉推公。  
云雾疑无日，笳箫别起风。金茎难复见，寒露落空中。  
龙归攀不得，髯在侍臣边。彻奠新阡起，登山吉从全。  
关河佳气散，夷夏哭声连。寂寞玄宫闭，朝昏千万年。  
  
卷502_26  【庄恪太子挽词二首】姚合  
晓漏启严城，宫臣缟素行。灵仪先卤簿，新谥在铭旌。  
云晦郊原色，风连霰雪声。凄凉望苑路，春草即应生。  
寒日青宫闭，玄堂渭水滨。华夷笺乍绝，凶吉礼空新。  
薤露歌连哭，泉扉夜作晨。吹笙今一去，千古在逡巡。  
  
卷502_27  【哭费拾遗征君】姚合  
服儒师道旨，粝食卧中林。谁识先生事，无身是本心。  
空山流水远，故国白云深。日夕谁来哭，唯应猿鸟吟。  
  
卷502_28  【哭砚山孙道士】姚合  
修短皆由命，暗怀师出尘。岂知修道者，难免不亡身。  
永秘黄庭诀，高悬漉酒巾。可怜白犬子，闲吠远行人。  
  
卷502_29  【哭贾岛二首】姚合  
白日西边没，沧波东去流。名虽千古在，身已一生休。  
岂料文章远，那知瑞草秋。曾闻有书剑，应是别人收。  
杳杳黄泉下，嗟君向此行。有名传后世，无子过今生。  
新墓松三尺，空阶月二更。从今旧诗卷，人觅写应争。  
  
卷502_30  【杨给事师皋哭亡爱姬英英窃闻诗人多赋因而继和】姚合  
真珠为土玉为尘，未识遥闻鼻亦辛。天上还应收至宝，  
世间难得是佳人。朱丝自断虚银烛，红粉潜销冷绣裀。  
见说忘情唯有酒，夕阳对酒更伤神。  
  
卷502_31  【喜览泾州卢侍御诗卷】姚合  
新诗十九首，丽格出青冥。得处神应骇，成时力尽停。  
正愁闻更喜，沈醉见还醒。自是天才健，非关笔砚灵。  
  
卷502_32  【喜览裴中丞诗卷（一作寄裴使君）】姚合  
新诗盈道路，清韵似敲金。调格江山峻，功夫日月深。  
蜀笺方入写，越客始消吟。后辈难知处，朝朝枉用心。  
  
卷502_33  【心怀霜】姚合  
欲识为诗苦，秋霜若在心。神清方耿耿，气肃觉沈沈。  
皓素中方委，严凝得更深。依稀轻夕渚，仿佛在寒林。  
思劲凄孤韵，声酸激冷吟。还如饮冰士，励节望知音。  
  
卷502_34  【听僧云端讲经】姚合  
无生深旨诚难解，唯是师言得正真。  
远近持斋来谛听，酒坊鱼市尽无人。  
  
卷502_35  【腊日猎】姚合  
健夫结束执旌旗，晓度长江自合围。野外狐狸搜得尽，  
天边鸿雁射来稀。苍鹰落日饥唯急，白马平川走似飞。  
蜡节畋游非为己，莫惊刺史夜深归。  
  
卷502_36  【闻魏州破贼】姚合  
生灵苏息到元和，上将功成自执戈。烟雾扫开尊北岳，  
蛟龙斩断净南河。旗回海眼军容壮，兵合天心杀气多。  
从此四方无一事，朝朝雨露是恩波。  
  
卷502_37  【下第】姚合  
枉为乡里举，射鹄艺浑疏。归路羞人问，春城赁舍居。  
闭门辞杂客，开箧读生书。以此投知己，还因胜自馀。  
  
卷502_38  【得舍弟书】姚合  
亲戚多离散，三年独在城。贫居深稳卧，晚学爱闲名。  
小弟有书至，异乡无地行。悲欢相并起，何处说心情。  
  
卷502_39  【病僧】姚合  
三年病不出，苔藓满藤鞋。倚壁看经坐，闻钟吃药斋。  
茶烟熏杀竹，檐雨滴穿阶。无暇频相访，秋风寂寞怀。  
  
卷502_40  【成名后留别从兄】姚合  
一辞山舍废躬耕，无事悠悠住帝城。为客衣裳多不稳，  
和人诗句固难精。几年秋赋唯知病，昨日春闱偶有名。  
却出关东悲复喜，归寻弟妹别仁兄。  
  
卷502_41  【佛舍见胡子有嘲（一作嘲胡子小男）】姚合  
明明复夜夜，胡子即成翁。唯是真知性，不来生灭中。  
  
卷502_42  【白鼻騧】姚合  
为底胡姬酒，长来白鼻騧。摘莲抛水上，郎意在浮花。  
  
卷502_43  【崔少卿鹤】姚合  
入门石径半高低，闲处无非是药畦。  
致得仙禽无去意，花间舞罢洞中栖。  
  
卷502_44  【新昌里】姚合  
旧客常乐坊，井泉浊而咸。新屋新昌里，井泉清而甘。  
僮仆惯苦饮，食美翻憎嫌。朝朝忍饥行，戚戚如难堪。  
中下无正性，所习便淫耽。一染不可变，甚于茜与蓝。  
近贫日益廉，近富日益贪。以此当自警，慎勿信邪谗。  
  
卷502_45  【塞下曲】姚合  
碛露黄云下，凝寒鼓不鸣。战须移死地，军讳杀降兵。  
印马秋遮虏，蒸沙夜筑城。旧乡归不得，都尉负功名。  
  
卷502_46  【从军行】姚合  
滥得进士名，才用苦不长。性癖艺亦独，十年作诗章。  
六义虽粗成，名字犹未扬。将军俯招引，遣脱儒衣裳。  
常恐虚受恩，不惯把刀枪。又无远筹略，坐使虏灭亡。  
昨来发兵师，各各赴战场。顾我同老弱，不得随戎行。  
丈夫生世间，职分贵所当。从军不出门，岂异病在床。  
谁不恋其家，其家无风霜。鹰鹘念搏击，岂贵食满肠。  
  
卷502_47  【杏园】姚合  
江头数顷杏花开，车马争先尽此来。  
欲待无人连夜看，黄昏树树满尘埃。  
  
卷502_48  【闲居】姚合  
日日门长闭，怜家亦懒过。头风春饮苦，眼晕夜书多。  
幽鸟偏栖竹，凡人笑种莎。近来难得酒，无计奈愁何。  
  
卷502_49  【句】姚合  
天遥来雁小，江阔去帆孤。（见《画苑》，郭熙取作画意）知  
南陌游人回首去，东林道者杖藜归。（咏道旁亭子）古  
萄藤洞庭头，引叶漾盈摇。皎洁钩高挂，玲珑影落寮。  
阴烟压幽屋，濛密梦冥苗。清秋青且翠，冬到冻都凋。  
（《蒲萄架》）知  

## 全唐诗(中)　卷五百零三

卷503_1  【留辞杭州姚合郎中】周贺  
波涛千里隔，抱疾亦相寻。会宿逢高士，辞归值积霖。  
丛桑山店迥，孤烛海船深。尚有重来约，知无省阁心。  
  
卷503_2  【酬吴之问见赠（一作酬吴处士。一作寄朱庆馀）】周贺  
已当鸣雁夜，多事不同居。故疾离城晚，秋霖见月疏。  
趁风开静户，带叶卷残书。荡桨期南去，荒园久废锄。  
  
卷503_3  【送分定归灵夏】周贺  
南游多老病，见说讲经稀。塞寺几僧在，关城空自归。  
带河衰草断，映日旱沙飞。却到禅斋后，边军识衲衣。  
  
卷503_4  【与崔弇话别】周贺  
归思缘平泽，幽斋夜话迟。寻冯翊去，草向建康衰。  
雨雪生中路，干戈阻后期。几年方见面，应是镊苍髭。  
  
卷503_5  【题何氏池亭】周贺  
信是虚闲地，亭高亦有苔。绕池逢石坐，穿竹引山回。  
果落纤萍散，龟行细草开。偏好事，终不厌频来。  
  
卷503_6  【送表兄东南游】周贺  
山水叠层层，吾兄涉又登。挂帆春背雁，寻磬夜逢僧。  
雪溜悬衡岳，江云盖秣陵。评文永不忘，此说是中兴。  
  
卷503_7  【送康绍归建业】周贺  
南朝秋色满，君去意如何。帝业空城在，民田坏冢多。  
月圆台独上，栗绽寺频过。篱下西江阔，相思见白波。  
  
卷503_8  【再过王辂原居纳凉】周贺  
夏天多忆此，早晚得秋分。旧月来还见，新蝉坐忽闻。  
扇风调病叶，沟水隔残云。别有微凉处，从容不似君。  
  
卷503_9  【送耿山人归湖南（一作送耿逸人南归）】周贺  
南行随越僧，别业几池菱。两鬓已垂白，五湖归挂罾。  
夜涛鸣栅锁，寒苇露船灯。去此应无事，却来知不能。  
  
卷503_10  【送省己上人归太原】周贺  
惜别听边漏，窗灯落烬重。寒僧回绝塞，夕雪下穷冬。  
出定闻残角，休兵见坏锋。何年更来此，老却倚阶松。  
  
卷503_11  【宿甄山南溪昼公院（一作宿杼山昼公禅堂）】周贺  
从作两河客，别离经半年。却来峰顶宿，知废甄南禅。  
馀雾沉斜月，孤灯照落泉。何当闲事尽，相伴老溪边。  
  
卷503_12  【相次寻举客寄住人（一作再经三叟居）】周贺  
停桡因旧识，白发向波涛。以我往来倦，知君耕稼劳。  
渚田临舍尽，坂路出檐高。游者还南去，终期伴尔曹。  
  
卷503_13  【出关寄贾岛】周贺  
旧乡无子孙，谁共老青门。迢递早秋路，别离深夜村。  
伊流偕行客，岳响答啼猿。去后期招隐，何当复此言。  
  
卷503_14  【暮冬长安旅舍】周贺  
湖外谁相识，思归日日频。遍寻新住客，少见故乡人。  
失计空知命，劳生耻为身。惟看洞庭树，即是旧山春。  
  
卷503_15  【赠胡僧】周贺  
瘦形无血色，草屦著行穿。闲话似持咒，不眠同坐禅。  
背经来汉地，袒膊过冬天。情性人难会，游方应信缘。  
  
卷503_16  【赠李主簿】周贺  
税时兼主印，每日得闲稀。对酒妨料吏，为官亦典衣。  
案迟吟坐待，宅近步行归。见说论诗道，应愁判是非。  
  
卷503_17  【同朱庆馀宿翊西上人房】周贺  
溪僧还共谒，相与坐寒天。屋雪凌高烛，山茶称远泉。  
夜清更彻寺，空阔雁冲烟。莫怪多时话，重来又隔年。  
  
卷503_18  【寄姚合郎中】周贺  
转刺名山郡，连年别省曹。分题得客少，著价买书高。  
晚柳蝉和角，寒城烛照涛。鄱溪卧疾久，未获后乘骚。  
  
卷503_19  【休粮僧】周贺  
一斋难过日，况是更休粮。养力时行道，闻钟不上堂。  
唯留温药火，未写化金方。旧有山厨在，从僧请作房。  
  
卷503_20  【怀西峰隐者】周贺  
灌木藏岑色，天寒望即愁。高斋何日去，远瀑入城流。  
腊近溪书绝，灯残夜雪稠。迩来相忆处，枕上苦吟休。  
  
卷503_21  【赠柏岩禅师】周贺  
野寺绝依念，灵山会遍行。老来披衲重，病后读经生。  
乞食嫌村远，寻溪爱路平。多年柏岩住，不记柏岩名。  
  
卷503_22  【旅怀】周贺  
不觉月又尽，未归还到春。雪通庐岳梦，树匝草堂身。  
泽雁和寒露，江槎带远薪。何年自此去，旧国复为邻。  
  
卷503_23  【缑氏韦明府厅】周贺  
贵邑清风满，谁同上宰心。杉松出郭外，雨电下嵩阴。  
度雁方离垒，来僧始别岑。西池月才迥，会接一宵吟。  
  
卷503_24  【送朱庆馀（一作广陵道逢方干）】周贺  
野客行无定，全家在浦东。寄眠僧阁静，赠别橐金空。  
旧里千山隔，归舟百计同。药资如有分，相约老吴中。  
  
卷503_25  【宿开元寺楼】周贺  
西峰残日落，谁见寂寥心。孤枕客眠久，两廊僧话深。  
寒扉关雨气，风叶隐钟音。此爱东楼望，仍期别夜寻。  
  
卷503_26  【送僧还南岳】周贺  
辞僧下水栅，因梦岳钟声。远路独归寺，几时重到城。  
风高寒叶落，雨绝夜堂清。自说深居后，邻州亦不行。  
  
卷503_27  【秋思】周贺  
杨柳已秋思，楚田仍刈禾。归心病起切，败叶夜来多。  
细雨城蝉噪，残阳峤客过。旧山馀业在，杳隔洞庭波。  
  
卷503_28  【旅情】周贺  
黄叶下阶频，徐徐起病身。残秋萤出尽，独夜雁来新。  
别业去千里，旧乡空四邻。孤舟寻几度，又识岳阳人。  
  
卷503_29  【送灵应禅师（一作送禅师）】周贺  
寒天仍远去，离寺雪霏霏。迹曾重到，生涯不暂归。  
坐禅山店暝，补衲夜灯微。巡礼何时住，相逢的是稀。  
  
卷503_30  【送陆判官防秋（一作送防秋人）】周贺  
匹马无穷地，三年逐大军。算程淮邑远，起帐夕阳曛。  
瀑浪行时漱，边笳语次闻。要传书札去，应到碛东云。  
  
卷503_31  【山居秋思】周贺  
一从云水住，曾不下西岑。落木孤猿在，秋庭积雾深。  
泉流通井脉，虫响出墙阴。夜静溪声彻，寒灯尚独吟。  
  
卷503_32  【赠皎然上人】周贺  
竹庭瓶水新，深称北窗人。讲罢见黄叶，诗成寻旧邻。  
锡阴迷坐石，池影露斋身。苦作南行约，劳生始问津。  
  
卷503_33  【春日山居寄友人】周贺  
春居无俗喧，时立涧前村。路远少来客，山深多过猿。  
带岩松色老，临水杏花繁。除忆文流外，何人更可言。  
  
卷503_34  【留别南徐故人】周贺  
三年蒙见待，此夕是前程。未断却来约，且伸临去情。  
潮回滩鸟下，月上客船明。他日南徐道，缘君又重行。  
  
卷503_35  【送僧归江南】周贺  
洗足北林去，远途今已分。麻衣行岳色，竹杖带湘云。  
饥鼠缘危壁，寒狸出坏坟。前峰一声磬，此夕不同闻。  
  
卷503_36  【早春越中留故人（一作早秋别卢玄休）】周贺  
此行经岁近，唯约半年回。野渡人初过，前山云未开。  
雁群逢晓断，林色映川来。清夜芦中客，严家旧钓台。  
  
卷503_37  【送友人】周贺  
弹琴多去情，浮楫背潮行。望丰壖宿，虫依蠹木鸣。  
樯烟离浦色，芦雨入船声。如疾登云路，凭君寄此生。  
  
卷503_38  【春日重到王依村居】周贺  
野烟居舍在，曾约此重过。久雨初招客，新田未种禾。  
夜虫鸣井浪，春鸟宿庭柯。莫为儿孙役，馀生能几何。  
  
卷503_39  【入静隐寺途中作】周贺  
乱云迷远寺，入路认青松。鸟道缘巢影，僧鞋印雪踪。  
草烟连野烧，溪雾隔霜钟。更遇樵人问，犹言过数峰。  
  
卷503_40  【送杨岳归巴陵】周贺  
何处得乡信，告行当雨天。离京口日，潮送岳阳船。  
孤鸟背林色，远帆开浦烟。悲君唯此别，不肯话回年。  
  
卷503_41  【赠朱庆馀校书】周贺  
风泉尽结冰，寒梦彻西陵。越信楚城得，远怀中夜兴。  
树停沙岛鹤，茶会石桥僧。寺阁边官舍，行吟过几层。  
  
卷503_42  【逢播公】周贺  
带病希相见，西城早晚来。衲衣风坏帛，香印雨沾灰。  
坐久钟声尽，谈馀岳影回。却思同宿夜，高枕说天台。  
  
卷503_43  【寻北冈韩处士】周贺  
相过值早凉，松帚扫山床。坐石泉痕黑，登城藓色黄。  
逆风沈寺磬，初日晒邻桑。几处逢僧说，期来宿北冈。  
  
卷503_44  【哭闲霄上人】周贺  
林径西风急，松枝讲钞馀。冻髭亡夜剃，遗偈病时书。  
地燥焚身后，堂空著影初。吊来频落泪，曾忆到吾庐。  
  
卷503_45  【城中秋作】周贺  
已落关东叶，空悬浙右心。寒灯随故病，伏雨接秋霖。  
客话曾谁和，虫声少我吟。蒹葭半波水，夜夜宿边禽。  
  
卷503_46  【玉芝观王道士（一作章道士房）】周贺  
四面杉萝合，空堂画老仙。蠹根停雪水，曲角积茶烟。  
道至心极尽，宵晴瑟韵全。暂来还又去，未得坐经年。  
  
卷503_47  【出关后寄贾岛】周贺  
故国知何处，西风已度关。归人值落叶，远路入寒山。  
多难喜相识，久贫宁自闲。唯将往来信，遥慰别离颜。  
  
卷503_48  【题昼公院（一作四明兰若赠寂禅师）】周贺  
丛木开风径，过从白昼寒。舍深原草合，茶疾竹薪干。  
夕雨生眠兴，禅心少话端。频来觉无事，尽日坐相看。  
  
卷503_49  【京口赠崔固】周贺  
积雨晴时近，西风叶满泉。相逢嵩岳客，共听楚城蝉。  
宿馆横秋岛，归帆涨远田。别多还寂寞，不似剡中年。  
  
卷503_50  【书实上人房（一作送晏上人，一作寄林禅师）】周贺  
绝顶言无伴，长怀剃发师。禅中灯落烬，讲次柏生枝。  
沙井泉澄疾，秋钟韵尽迟。里闾还受请，空有向南期。  
  
卷503_51  【送张諲之睦州】周贺  
遥忆新安旧，扁舟往复还。浅深看水石，来往逐云山。  
到县馀花在，过门五柳闲。东征随子去，俱隐薜萝间。  
  
卷503_52  【赠王道士】周贺  
药力资苍鬓，应非旧日身。一为嵩岳客，几葬洛阳人。  
石缝瓢探水，云根斧斫薪。关西来往路，谁得水银银。  
  
卷503_53  【冬日山居思乡】周贺  
大野始严凝，云天晓色澄。树寒稀宿鸟，山迥少来僧。  
背日收窗雪，开炉释砚冰。忽然归故国，孤想寓西陵。  
  
卷503_54  【如空上人移居大云寺】周贺  
竹溪人请住，何日向中峰。瓦舍山情少，斋身疾色浓。  
夏高移坐次，菊浅露行踪。来往湓城下，三年两度逢。  
  
卷503_55  【送幻群法师】周贺  
北京一别后，吴楚几听砧。住久白发出，讲长枯叶深。  
香连邻舍像，磬彻远巢禽。寂默应关道，何人见此心。  
  
卷503_56  【春喜友人至山舍】周贺  
鸟鸣春日晓，喜见竹门开。路自高岩出，人骑大马来。  
折花林影断，移石洞阴回。更欲留深语，重城暮色催。  
  
卷503_57  【春日重至南徐旧居】周贺  
绿水阴空院，春深喜再来。独眠从草长，留酒看花开。  
过雨还山出，向风孤鸟回。忽思秋夕事，云物却悠哉。  
  
卷503_58  【早秋过郭涯书堂（一作郭劲书斋）】周贺  
暑消冈舍清，闲语有馀情。涧水生茶味，松风灭扇声。  
远分临海雨，静觉掩山城。此地秋吟苦，时来绕菊行。  
  
卷503_59  【长安送人（一作送乡人）】周贺  
上国多离别，年年渭水滨。空将未归意，说向欲行人。  
雁度池塘月，山连井邑春。临岐惜分手，日暮一沾巾。  
  
卷503_60  【寄宁海李明府】周贺  
山县风光异，公门水石清。一官居外府，几载别东京。  
故疾梅天发，新诗雪夜成。家贫思减选，时静忆归耕。  
把疏寻书义，澄心得狱情。梦灵邀客解，剑古拣人呈。  
守月通宵坐，寻花迥路行。从来爱知道，何虑白髭生。  
  
卷503_61  【投江州张郎中】周贺  
要地无闲日，仍容冒谒频。借山年涉闰，寝郡月逾旬。  
驿径曾冲雪，方泉省涤尘。随行溪路细，接话草堂新。  
减药痊馀癖，飞书苦问贫。噪蝉离宿壳，吟客寄秋身。  
炼句贻箱箧，悬图见蜀岷。使君匡岳近，终作社中人。  
  
卷503_62  【晚题江馆（一作晚秋江馆书事寄姚郎中）】周贺  
病寄曲江居带城，傍门孤柳一蝉鸣。澄波月上见鱼掷，  
晚径叶多闻犬行。越岛夜无侵阁色，寺钟凉有隔原声。  
故园尽卖休官去，潮水秋来空自平。  
  
卷503_63  【秋晚归庐山留别道友】周贺  
病起陵阳思翠微，秋风动后著行衣。月生石齿人同见，  
霜落木梢愁独归。已许衲僧修静社，便将樵叟对闲扉。  
不嫌旧隐相随去，庐岳临天好息机。  
  
卷503_64  【同徐处士秋怀少室旧居（一作秋日同朱庆馀怀少室旧隐）】周贺  
曾居少室黄河畔，秋梦长悬未得回。扶病半年离水石，  
思归一夜隔风雷。荒斋几遇僧眠后，晚菊频经鹿踏来。  
灯下此心谁共说，傍松幽径已多栽。  
  
卷503_65  【赠神遘上人】周贺  
草履蒲团山意存，坐看庭木长桐孙。行斋罢讲仍香气，  
布褐离床带雨痕。夏满寻医还出寺，晴来晒疏暂开门。  
道情淡薄闲愁尽，霜色何因入鬓根。  
  
卷503_66  【赠道人（一作赠李道士）】周贺  
布褐高眠石窦春，迸泉多溅黑纱巾。摇头说易当朝客，  
落手围棋对俗人。自算天年穷甲子，谁同雨夜守庚申。  
拟归太华何时去，他日相寻乞药银。  
  
卷503_67  【赠厉玄侍御】周贺  
山松径与瀑泉通，巾舄行吟想越中。塞雁去经华顶末，  
乡僧来自海涛东。关分河汉秋钟绝，露滴弥猴夜岳空。  
抱疾因寻周柱史，杜陵寒叶落无穷。  
  
卷503_68  【送韩评事（一作韩评事别业）】周贺  
门枕平湖秋景好，水烟松色远相依。罢官馀俸租田种，  
送客回舟载石归。离岸游鱼逢浪返。望巢寒鸟逆风飞。  
嵩阳旧隐多时别，闭目闲吟忆翠微。  
  
卷503_69  【宿隐静寺上人】周贺  
一宿五峰杯度寺，虚廊中夜磬声分。疏林未落上方月，  
深涧忽生平地云。幽鸟背泉栖静境，远人当烛想遗文。  
暂来此地歇劳足，望断故山沧海濆。  
  
卷503_70  【寄新头陀】周贺  
见说北京寻祖后，瓶盂自挈绕穷边。相逢竹坞晦暝夜，  
一别苕溪多少年。远洞省穿湖底过，断崖曾向壁中禅。  
青城不得师同住，坐想沧江忆浩然。  
  
卷503_71  【湘汉旅怀翁杰】周贺  
一宿空江听急流，仍同贾客坐归舟。远书来隔巴陵雨，  
衰鬓去经彭蠡秋。不拟为身谋旧业，终期断谷隐高丘。  
吾宗尚作无憀者，中夜闲吟生旅愁。  
  
卷503_72  【寄韩司兵（一作泗上逢韩司徒归北）】周贺  
多病十年无旧识，沧州乱后只逢君。已知罢秩辞泷水，  
相劝移家近岳云。泗上旅帆侵叠浪，雪中归路踏荒坟。  
若为此别终期老，书札何因寄北军。  
  
卷503_73  【寺居寄杨侍御】周贺  
雨过北林空晚凉，院闲人去掩斜阳。十年多病度落叶，  
万里乱愁生夜床。终欲返耕甘性拙，久惭他事与身忙。  
还知谢客名先重，肯为诗篇问楚狂。  
  
卷503_74  【上陕府姚中丞】周贺  
此心长爱狎禽鱼，仍候登封独著书。领郡只嫌生药少，  
在官长恨与山疏。成家尽是经纶后，得句应多谏诤馀。  
见说养真求退静，溪南泉石许同居。  
  
卷503_75  【赠僧】周贺  
藩府十年为律业，南朝本寺往来新。辞归几别深山客，  
赴请多从远处人。松吹入堂资讲力，野蔬供饭爽禅身。  
他年更息登坛计，应与云泉作四邻。  
  
卷503_76  【送石协律归吴】周贺  
僧窗梦后忆归耕，水涉应多半月程。幕府罢来无药价，  
纱巾带去有山情。夜随净渚离蛩语，早过寒潮背井行。  
已让辟书称抱疾，沧洲便许白髭生。  
  
卷503_77  【寄金陵僧】周贺  
水石致身闲自得，平云竹阁少炎蒸。床几减供禽食，  
禅径寒通照像灯。觅句当秋山落叶，临书近腊砚生冰。  
行登总到诸山寺，坐听蝉声满四棱。  
  
卷503_78  【送忍禅师归庐岳（一作送庐岳僧。一作朱庆馀诗）】周贺  
浪匝湓城岳壁青，白头僧去扫禅扃。龛灯度雪补残衲，  
山日上轩看旧经。泉水带冰寒溜涩，薜萝新雨曙烟腥。  
已知身事非吾道，甘卧荒斋竹满庭。  
  
卷503_79  【赠姚合郎中】周贺  
望重来为守土臣，清高还似武功贫。道从会解唯求静，  
诗造玄微不趁新。玉帛已知难挠思，云泉终是得闲身。  
两衙向后长无事，门馆多逢请益人。  
  
卷503_80  【宿李主簿（一作刘员外）】周贺  
独树倚亭新月入，城墙四面锁山多。  
去年今夜还来此，坐见西风袅鹊窠。  
  
卷503_81  【寄潘纬】周贺  
杨柳垂丝与地连，归来一醉向溪边。  
相逢头白莫惆怅，世上无人长少年。  
  
卷503_82  【浔阳与孙郎中宴回】周贺  
别酒已酣春漏前，他人扶上北归船。  
浔阳渡口月未上，渔火照江仍独眠。  
  
卷503_83  【送宗禅师（一作送僧归南岳）】周贺  
衡阳到却十三春，行脚同来有几人。  
老大又思归岳里，当时来漆祖师身。  
  
卷503_84  【送僧】周贺  
草履初登南客船，铜瓶犹贮北山泉。  
衡阳旧寺秋归去，门锁寒潭几树蝉。  
  
卷503_85  【送蜀僧】周贺  
万里独行无弟子，惟赍筇竹与檀龛。  
看经更向吴中老，应是山川似剑南。  
  
卷503_86  【过僧竹院】周贺  
一生爱竹自未有，每到此房归不能。  
高人留宿话禅后，寂寞雨堂空夜灯。  
  
卷503_87  【忆浔阳旧居兼感长孙郎中（一作寄长孙中丞）】周贺  
浔阳却到是何日，此地今无旧使君。  
长忆穷冬宿庐岳，瀑泉冰折共僧闻。  
  
卷503_88  【送郭秀才归金陵】周贺  
夏后客堂黄叶多，又怀家国起悲歌。酒前欲别语难尽，  
云际相思心若何。鸟下独山秋寺磬，人随大舸晚江波。  
南徐旧业几时到，门掩残阳积翠萝。  
  
卷503_89  【宿李枢书斋】周贺  
小斋经暮雨，四面绝纤埃。眠客闻风觉，飞虫入烛来。  
夜凉书读遍，月正户全开。住远稀相见，留连宿始回。  
  
卷503_90  【杪秋登江楼（一作岳阳楼）】周贺  
平楚起寒色，长沙犹未还。世情何处淡，湘水向人闲。  
空翠隐高鸟，夕阳归远山。孤云万馀里，惆怅洞庭间。  
  
卷503_91  【秋宿洞庭】周贺  
洞庭初叶下，旅客不胜愁。明月天涯夜，青山江上秋。  
一官成白首，万里寄沧洲。只被浮名系，宁无愧海鸥。  
  
卷503_92  【重阳（一作九月九日）】周贺  
云木疏黄秋满川，茱萸风里一樽前。几回为客逢佳节，  
曾见何人再少年。霜报征衣冷针指，雁惊幽隐泣云泉。  
古来醉乐皆难得，留取穷通委上天。  
  
卷503_93  【送李亿东归】周贺  
黄山远隔秦树，紫禁斜通渭城。别路青青柳发，  
前溪漠漠花生。和风澹荡归客，落日殷勤早莺。  
灞上金樽未饮，宴歌已有馀声。  

## 全唐诗(中)　卷五百零四

卷504_1  【泊灵溪馆】郑巢  
孤吟疏雨绝，荒馆乱峰前。晓鹭栖危石，秋萍满败船。  
溜从华顶落，树与赤城连。已有求闲意，相期在暮年。  
  
卷504_2  【瀑布寺贞上人院】郑巢  
林疏多暮蝉，师去宿山烟。壁灯熏画，秋琴雨润弦。  
竹间窥远鹤，岩上取寒泉。西岳沙房在，归期更几年。  
  
卷504_3  【寄贞法师】郑巢  
巡礼知难尽，幽人见亦稀。几年潭上过，何待雪中归。  
远瀑穿经室，寒螀发定衣。无因寻道者，独坐对松扉。  
  
卷504_4  【送灵溪李侍郎】郑巢  
貂裘离阙下，初佐汉元勋。河偃流澌叠，沙晴远树分。  
牛羊下暮霭，鼓角调寒云。中夕萧关宿，边声不可闻。  
  
卷504_5  【送姚郎中罢郡游越】郑巢  
逍遥方罢郡，高兴接东瓯。几处行杉径，何时宿石楼。  
湘声穿古窦，华影在空舟。惆怅云门路，无因得从游。  
  
卷504_6  【送魏校书赴夏口从事】郑巢  
西风吹远蝉，驿路在云边。独梦诸山外，高谈大旆前。  
夜灯分楚塞，秋角满湘船。郡邑多岩窦，何方便学仙。  
  
卷504_7  【送衡州薛从事】郑巢  
吟去望双旌，沧洲晚气清。遥分高岳色，乱出远蝉声。  
楚霁云连寺，湘寒浪浸城。孤猿不可听，一听白髭生。  
  
卷504_8  【送边使】郑巢  
关河度几重，边色上离容。灞水方为别，沙场又入冬。  
曙雕回大旆，夕雪没前峰。汉使多长策，须令远国从。  
  
卷504_9  【送人赴举】郑巢  
篇章动玉京，坠叶满前程。旧国与僧别，秋江罢钓行。  
马过隋代寺，樯出楚山城。应近嵩阳宿，潜闻瀑布声。  
  
卷504_10  【送袁肇归山阴】郑巢  
论文意有违，寒雨洒行衣。南渡久谁语，后吟今独归。  
河帆因树落，沙鸟背潮飞。若值云门侣，多因宿翠微。  
  
卷504_11  【送李式】郑巢  
潇湘路杳然，清兴起秋前。去寺多随磬，看山半在船。  
绿云天外鹤，红树雨中蝉。莫使游华顶，逍遥更过年。  
  
卷504_12  【送韦弇】郑巢  
挂席曙钟初，家山半在吴。橹声过远寺，江色润秋芜。  
陂鹤巢城木，边鸿宿岸芦。君当永夜，独钓五湖隅。  
  
卷504_13  【送人南游】郑巢  
南京路悄然，欹石漱流泉。远寺寒云外，扬帆暑雨前。  
雁行回晓岫，蜃色上湖田。更想清吟处，多同隐者眠。  
  
卷504_14  【送省空上人归南岳】郑巢  
又归衡岳寺，旧院树冥冥。坐石缝寒衲，寻龛补坏经。  
峤云笼曙磬，潭草落秋萍。谁伴高窗宿，禅衣挂桂馨。  
  
卷504_15  【送象上人还山中】郑巢  
竹锡与袈裟，灵山笑暗霞。泉痕生净藓，烧力落寒花。  
高户闲听雪，空窗静捣茶。终期宿华顶，须会说三巴。  
  
卷504_16  【送僧归富春】郑巢  
忆过僧禅处，遥山抱竹门。房关藓色，秋径扫潮痕。  
石净闻泉落，沙寒见鹤翻。终当从此望，更与道人言。  
  
卷504_17  【送琇上人】郑巢  
古殿焚香外，清羸坐石棱。茶烟开瓦雪，鹤迹上潭冰。  
孤磬侵云动，灵山隔水登。白云归意远，旧寺在庐陵。  
  
卷504_18  【哭虚海上人】郑巢  
一化西风外，禅流稍稍分。买碑行暮雨，斫石葬寒云。  
静户关松色，荒斋聚鸟群。朗吟声不倦，高传有遗文。  
  
卷504_19  【和姚郎中题凝公院】郑巢  
后房寒竹连，白昼坐冥然。片衲何山至，空堂几夜禅。  
叶侵经上字，冰结砚中泉。雪夕谁同话，悬灯古像前。  
  
卷504_20  【赠丘先生】郑巢  
云泉心不爽，垂日坐柴关。砚取檐前雨，图开异国山。  
原僧招过宿，沙鸟伴长闲。地与中峰近，残阳独不还。  
  
卷504_21  【赠蛮僧】郑巢  
南海何年过，中林一磬微。病逢秋雨发，心逐暮潮归。  
久卧前山寺，犹逢故国衣。近来慵步履，石藓满柴扉。  
  
卷504_22  【秋思】郑巢  
寒蛩鸣不定，郭外水云幽。南浦雁来日，北窗人卧秋。  
病身多在远，生计少于愁。薄暮西风急，清砧响未休。  
  
卷504_23  【楚城秋夕】郑巢  
故苑多愁夕，西风木叶黄。寒江浸雾月，晓角满城霜。  
弟侄来书少，关河去路长。几时停桂楫，故国隔潇湘。  
  
卷504_24  【秋日陪姚郎中登郡中南亭】郑巢  
云水生寒色，高亭发远心。雁来疏角韵，槐落减秋阴。  
隔石尝茶坐，当山抱瑟吟。谁知潇洒意，不似有朝簪。  
  
卷504_25  【宿天竺寺】郑巢  
暮过潭上寺，独宿白云间。钟磬遥连树，星河半隔山。  
石中泉暗落，松外户初关。却忆终南里，前秋此夕还。  
  
卷504_26  【陈氏园林】郑巢  
当门三四峰，高兴几人同。寻鹤新泉外，留僧古木中。  
蝉鸣槐叶雨，鱼散芰荷风。多喜陪幽赏，清吟绕石丛。  
  
卷504_27  【题崔中丞北斋】郑巢  
湖近草侵庭，秋来道兴生。寒潮添井味，远漏带松声。  
放卷听泉坐，寻僧踏雪行。何年各无事，高论宿青城。  
  
卷504_28  【题崔行先石室别墅】郑巢  
山空水绕篱，几日此栖迟。采菊频秋醉，留僧拟夜棋。  
桂阴生野菌，石缝结寒澌。更喜连幽洞，唯君与我知。  
  
卷504_29  【题灵隐寺皖公院】郑巢  
山寒叶满衣，孤鹤偶清羸。已在云房老，休为内殿期。  
岚昏声磬早，果熟唤猿迟。未得终高论，明朝更别离。  

## 全唐诗(中)　卷五百零五

卷505_1  【题寺壁二首】吕群  
路行三蜀尽，身及一阳生。赖有残灯火，相依坐到明。  
社后辞巢燕，霜前别蒂蓬。愿为蝴蝶梦，飞去觅关中。  
  
卷505_2  【黄蜀葵】崔涯  
野栏秋景晚，疏散两三枝。嫩碧浅轻态，幽香闲澹姿。  
露倾金盏小，风引道冠欹。独立悄无语，清愁人讵知。  
  
卷505_3  【咏春风】崔涯  
动地经天物不伤，高情逸韵住何方。扶持燕雀连天去，  
断送杨花尽日狂。绕桂月明过万户，弄帆晴晚渡三湘。  
孤云虽是无心物，借便吹教到帝乡。  
  
卷505_4  【竹】崔涯  
领得溪风不放回，傍窗缘砌遍庭栽。须招野客为邻住，  
看引山禽入郭来。幽院独惊秋气早，小门深向绿阴开。  
谁怜翠色兼寒影，静落茶瓯与酒杯。  
  
卷505_5  【侠士诗】崔涯  
太行岭上二尺雪，崔涯袖中三尺铁。  
一朝若遇有心人，出门便与妻儿别。  
  
卷505_6  【别妻】崔涯  
陇上泉流陇下分，断肠呜咽不堪闻。  
嫦娥一入月中去，巫峡千秋空白云。  
  
卷505_7  【杂嘲二首】崔涯  
二年不到宋家东，阿母深居僻巷中。  
含泪向人羞不语，琵琶弦断倚屏风。  
日暮迎来香閤中，百年心事一宵同。  
寒鸡鼓翼纱窗外，已觉恩情逐晓风。  
  
卷505_8  【悼妓】崔涯  
赤板桥西小竹篱，槿花还似去年时。  
淡黄衫子浑无色，肠断丁香画雀儿。  
  
卷505_9  【自苏州至望亭驿有作（一作李嘉祐诗）】郭良骥  
南浦菰蒲绕白蘋，东吴黎庶逐黄巾。野棠自发空流水，  
江燕初归不见人。远岫依依如送客，平田渺渺独伤春。  
那堪回首长洲苑，烽火年年报虏尘。  
  
卷505_10  【邺中行】郭良骥  
年去年来秋更春，魏家园庙已成尘。  
只今惟有西陵在，无复当时歌舞人。  
  
卷505_11  【公无渡河】王睿  
浊波洋洋兮凝晓雾，公无渡河兮公竟渡。  
风号水激兮呼不闻，提壶看入兮中流去。  
浪摆衣裳兮随步没，沉尸深入兮蛟螭窟。  
蛟螭尽醉兮君血干，推出黄沙兮泛君骨。  
当时君死妾何适，遂就波涛合魂魄。愿持精卫衔石心，  
穷取河源塞泉脉。  
  
卷505_12  【松】王睿  
寒松耸拔倚苍岑，绿叶扶疏自结阴。丁固梦时还有意，  
秦王封日岂无心。常将正节栖孤鹤，不遣高枝宿众禽。  
好是特凋群木后，护霜凌雪翠逾深。  
  
卷505_13  【竹】王睿  
庭竹森疏玉质寒，色包葱碧尽琅玕。翠筠不乐湘娥泪，  
斑箨堪裁汉主冠。成韵含风已萧瑟，媚涟凝渌更檀栾。  
此君引凤为龙日，耸节稍云直上看。  
  
卷505_14  【解昭君怨】王睿  
莫怨工人丑画身，莫嫌明主遣和亲。  
当时若不嫁胡虏，只是宫中一舞人。  
  
卷505_15  【祠渔山神女歌二首】王睿  
蓪草头花椰叶裙，蒲葵树下舞蛮云。  
引领望江遥滴酒，白蘋风起水生文。  
枨枨山响答琵琶，酒湿青莎肉饲鸦。  
树叶无声神去后，纸钱灰出木绵花。  
  
卷505_16  【牡丹（一作王毂诗）】王睿  
牡丹妖艳乱人心，一国如狂不惜金。  
曷若东园桃与李，果成无语自成阴。  
  
卷505_17  【秋（一作王毂诗）】王睿  
蝉噪古槐疏叶下，树衔斜日映孤城。  
欲知潘鬓愁多少，一夜新添白数茎。  
  
卷505_18  【燕（一作王毂诗）】王睿  
海燕双飞意若何，曲梁呕嘎语声多。  
茅檐不必嫌卑陋，犹胜吴宫爇尔窠。  
  
卷505_19  【白云向空尽（一作周成诗）】焦郁  
白云升远岫，摇曳入晴空。乘化随舒卷，无心任始终。  
欲销仍带日，将断更因风。势薄飞难定，天高色易穷。  
影收元气表，光灭太虚中。倘若从龙去，还施济物功。  
  
卷505_20  【春雪】焦郁  
散漫天涯色，乘春四望平。不分残照影，何处断鸿声。  
缭绕先经塞，霏微近过城。因风低未敛，带雨重还轻。  
干吕知时泰，如膏候岁成。小儒同品物，无以答皇明。  
春雪空濛帘外斜，霏微半入野人家。  
长天远树山山白，不辨梅花与柳花。  
  
卷505_21  【赠去婢】崔郊  
公子王孙逐后尘，绿珠垂泪滴罗巾。  
侯门一入深如海，从此萧郎是路人。  
  
卷505_22  【江西投谒所知为典客所阻因赋】刘鲁风  
万卷书生刘鲁风，烟波万里谒文翁。  
无钱乞与韩知客，名纸毛生不肯通。  
  
卷505_23  【玉清行】柳泌  
遥遥寒冬时，萧萧蹑太无。仰望蕊宫殿，横天临不虚。  
下看白日流，上造真皇居。西牖日门开，南衢星宿疏。  
王母来瑶池，庆云拥琼舆。嵬峨丹凤冠，摇曳紫霞裾。  
照彻圣姿严，飘飖神步徐。仙郎执玉节，侍女捧金书。  
灵香散彩烟，北阙路輧阗。龙马行无迹，歌钟声沸天。  
驭风升宝座，郁景晏华筵。妙奏三春曲，高罗万古仙。  
七珍飞满座，九液酌如泉。灵佩垂轩下，旗幡列帐前。  
狮麟威赫赫，鸾凤影翩翩。顾盼乃须臾，已是数千年。  
  
卷505_24  【琼台】柳泌  
崖壁盘空天路回，白云行尽见琼台。  
洞门黯黯阴云闭，金阙曈曈日殿开。  
  
卷505_25  【操莲曲】何希尧  
锦莲浮处水粼粼，风外香生袜底尘。  
荷叶荷裙相映色，闻歌不见采莲人。  
  
卷505_26  【一枝花】何希尧  
几树晴葩映水开，乱红狼藉点苍苔。  
东风留得残枝在，为惜馀芳独看来。  
  
卷505_27  【柳枝词】何希尧  
大堤杨柳雨沈沈，万缕千条惹恨深。  
飞絮满天人去远，东风无力系春心。  
  
卷505_28  【海棠】何希尧  
著雨胭脂点点消，半开时节最妖娆。  
谁家更有黄金屋，深锁东风贮阿娇。  
  
卷505_29  【遗临平监吏】朱冲和  
三千里外布干戈，果得鲸鲵入网罗。  
今日宝刀无杀气，只缘君处受恩多。  
  
卷505_30  【荻塘西庄赠房元垂】张光朝  
门在荻塘西，塘高何联联。往昔分地利，远近无闲田。  
水国信污下，霖霪即成川。苗稼尽淹没，兹乡独丰年。  
家肥待亲懿，人乐思管弦。日晏始能起，盥漱看厨烟。  
酝酒寒正熟，养鱼长食鲜。黄昏钟未鸣，偃息早已眠。  
何意久城市，寂寥丘中缘。俯仰在颜色，区区人事间。  
忆昔炎汉时，乃知绮季贤。静默不能仕，养老终南山。  
  
卷505_31  【天门街西观荣王聘妃（荣王，宪宗幼子）】张光朝  
仙媛来朱邸，名山出紫微。三周初展义，百两遂言归。  
郑国通梁苑，天津接帝畿。桥成乌鹊助，盖转凤凰飞。  
霜仗迎秋色，星缸满夜辉。从兹磐石固，应为得贤妃。  
  
卷505_32  【天门街西观荣王聘妃】梁铉  
帝子乘龙夜，三星照户前。两行宫火出，十里道铺筵。  
罗绮明中识，箫韶暗里传。灯攒九华扇，帐撒五铢钱。  
交颈文鸳合，和鸣彩凤连。欲知来日美，双拜紫微天。  

## 全唐诗(中)　卷五百零六

卷506_1  【上浙东元相】章孝标  
婺女星边喜气频，越王台上坐诗人。雪晴山水勾留客，  
风暖旌旗计会春。黎庶已同猗顿富，烟花却为相公贫。  
何言禹迹无人继，万顷湖田又斩新。  
  
卷506_2  【赠茅山高拾遗蔓】章孝标  
人皆贪禄利，白首更营营。若见无为理，兼忘不朽名。  
幽禽窥饭下，好药入篱生。梦觉幽泉滴，应疑禁漏声。  
  
卷506_3  【次韵和光禄钱卿二首】章孝标  
大隐严城内，闲门向水开。扇风知暑退，树影觉秋来。  
望远云生海，行稀砌长苔。废兴今古事，何必叹池灰。  
闲论忧王室，愁眉仗酒开。方嗟三覆役，又喜四愁来。  
晨起萤穿竹，晡餐鸟下苔。同期阳月至，灵室祝葭灰。  
  
卷506_4  【赠庐山钱卿】章孝标  
象魏抽簪早，匡庐筑室牢。宦情归去薄，天爵隐来高。  
箧有新征诏，囊馀旧缊袍。何如舍麋鹿，明主仰风骚。  
  
卷506_5  【山中送进士刘蟾赴举】章孝标  
去住迹虽异，爱憎情不同。因君向帝里，使我厌山中。  
故友多朝客，新文尽国风。艺精心更苦，何患不成功。  
  
卷506_6  【送进士陈峣往睦州谒冯郎中】章孝标  
孤帆几日程，投刺水边城。倚棹逢春老，登筵见月生。  
饮酣杯有浪，棋散漏无声。太守怜才者，从容礼不轻。  
  
卷506_7  【丰城剑池即事】章孝标  
神物不复见，小池空在兹。因嫌冲斗夜，未是偃戈时。  
岸古鱼藏穴，蒲凋翠立危。吾皇别有剑，何必铸金为。  
  
卷506_8  【咏弓】章孝标  
较量武艺论勋庸，曾发将军箭落鸿。握内从夸弯似月，  
眼前还怕撇来风。只知击起穿雕镞，不解容和射鹄功。  
得病自从杯里后，至今形状怕相逢。  
  
卷506_9  【送无相禅师入关】章孝标  
九衢车马尘，不染了空人。暂舍中峰雪，应看内殿春。  
斋心无外事，定力见前身。圣主方崇教，深宜谒紫宸。  
  
卷506_10  【赠匡山道者】章孝标  
尝闻一粒功，足以反衰容。方寸如不达，此生安可逢。  
寄书时态尽，忆语道情浓。争得携巾屦，同归鸟外峰。  
  
卷506_11  【道者与金丹开合已失，因为二首，再有投掷】章孝标  
木钻钻盘石，辛勤四十年。一朝才见物，五色互呈妍。  
七魄憎阳盛，三彭恶命延。被他迷失却，叹息只潸然。  
阴阳曾作炭，造化亦分功。减自青囊里，收安玉合中。  
凡材难度世，神物自归空。惆怅流年速，看成白首翁。  
  
卷506_12  【思越州山水寄朱庆馀】章孝标  
窗户潮头雪，云霞镜里天。岛桐秋送雨，江艇暮摇烟。  
藕折莲芽脆，茶挑茗眼鲜。还将欧冶剑，更淬若耶泉。  
  
卷506_13  【蜀中上王尚书】章孝标  
梓桐花幕碧云浮，天许文星寄上头。武略剑峰环相府，  
诗情锦浪浴仙洲。丁香风里飞笺草，邛竹烟中动酒钩。  
自古名高闲不得，肯容王粲赋登楼。  
  
卷506_14  【赠陆鬯浙西进诗除官】章孝标  
帝城云物得阳春，水国烟花失主人。  
昨日天风吹乐府，六宫丝管一时新。  
  
卷506_15  【古行宫】章孝标  
瓦烟疏冷古行宫，寂寞朱门反锁空。残粉水银流砌下，  
堕环秋月落泥中。莺传旧语娇春日，花学严妆妒晓风。  
天子时清不巡幸，只应鸾凤集梧桐。  
  
卷506_16  【题上皇观】章孝标  
烟霞星盖七星坛，想像先朝驻禁銮。辇路已平栽药地，  
皇风犹在步虚寒。楼台瑞气晴萧索，杉桧龙身老屈蟠。  
翻感惠休并李郭，剑门空处望长安。  
  
卷506_17  【鹰】章孝标  
星眸未放瞥秋毫，频掣金铃试雪毛。会使老拳供口腹，  
莫辞亲手啖腥臊。穿云自怪身如电，煞兔谁知吻胜刀。  
可惜忍饥寒日暮，向人鵮断碧丝绦。  
  
卷506_18  【方山寺松下泉】章孝标  
石脉绽寒光，松根喷晓霜。注瓶云母滑，漱齿茯苓香。  
野客偷煎茗，山僧惜净床。三禅不要问，孤月在中央。  
  
卷506_19  【瀑布】章孝标  
秋河溢长空，天洒万丈布。深雷隐云壑，孤电挂岩树。  
沧溟晓喷寒，碧落晴荡素。非趋下流急，热使不得住。  
  
卷506_20  【送张使君赴饶州（一作送饶州张蒙使君赴任）】章孝标  
饶阳因富得州名，不独农桑别有营。日暖提筐依茗树，  
天阴把酒入银坑。江寒鱼动枪旗影，山晚云和鼓角声。  
太守能诗兼爱静，西楼见月几篇成。  
  
卷506_21  【和滕迈先辈伤马】章孝标  
浮云变化失龙儿，始忆嘶风喷沫时。蹄想尘中翻碧玉，  
尾休烟里掉青丝。曾同客舍吞饥渴，久共名场踏嶮巇。  
今日枥前兴一叹，不关行李乏金羁。  
  
卷506_22  【省试骐骥长鸣】章孝标  
有马骨堪惊，无人眼暂明。力穷吴坂峻，嘶苦朔风生。  
逐逐怀良御，萧萧顾乐鸣。瑶池期弄影，天路拟飞声。  
皎月谁知种，浮云莫问程。盐车今愿脱，千里为君行。  
  
卷506_23  【鲤鱼】章孝标  
眼似真珠鳞似金，时时动浪出还沈。  
河中得上龙门去，不叹江湖岁月深。  
  
卷506_24  【饥鹰词】章孝标  
遥想平原兔正肥，千回砺吻振毛衣。  
纵令啄解丝绦结，未得人呼不敢飞。  
  
卷506_25  【归燕词辞工部侍郎（一作下第后献主司）】章孝标  
旧垒危巢泥已落，今年故向社前归。  
连云大厦无栖处，更望谁家门户飞。  
  
卷506_26  【归海上旧居】章孝标  
乡路绕蒹葭，萦纡出海涯。衣披蜃气，马迹印盐花。  
草没题诗石，潮摧坐钓槎。还归旧窗里，凝思向馀霞。  
  
卷506_27  【答友人惠牙簪】章孝标  
牙簪不可忘，来处隔炎荒。截得半环月，磨成四寸霜。  
晓辞梳齿腻，秋入发根凉。好是纱巾下，纤纤锥出囊。  
  
卷506_28  【日者】章孝标  
十指中央了五行，说人休咎见前生。  
我来本乞真消息，却怕呵钱卦欲成。  
  
卷506_29  【送金可纪归新罗】章孝标  
登唐科第语唐音，望日初生忆故林。鲛室夜眠阴火冷，  
蜃楼朝泊晓霞深。风高一叶飞鱼背，潮净三山出海心。  
想把文章合夷乐，蟠桃花里醉人参。  
  
卷506_30  【闻角】章孝标  
边秋画角怨金微，半夜对吹惊贼围。塞雁绕空秋不下，  
胡云著草冻还飞。关头老马嘶看月，碛里疲兵泪湿衣。  
馀韵袅空何处尽，戍天寥落晓星稀。  
  
卷506_31  【梦乡】章孝标  
家住吴王旧苑东，屋头山水胜屏风。  
寻常梦在秋江上，钓艇游扬藕叶中。  
  
卷506_32  【织绫词】章孝标  
去年蚕恶绫帛贵，官急无丝织红泪。残经脆纬不通梭，  
鹊凤阑珊失头尾。今年蚕好缲白丝，鸟鲜花活人不知。  
瑶台雪里鹤张翅，禁苑风前梅折枝。不学邻家妇慵懒，  
蜡揩粉拭谩官眼。  
  
卷506_33  【诸葛武侯庙】章孝标  
木牛零落阵图残，山姥烧钱古柏寒。  
七纵七擒何处在，茅花枥叶盖神坛。  
  
卷506_34  【长安秋夜】章孝标  
田家无五行，水旱卜蛙声。牛犊乘春放，儿童候暖耕。  
池塘烟未起，桑柘雨初晴。步晚香醪熟，村村自送迎。  
  
卷506_35  【钱塘赠武翊黄】章孝标  
曾将心剑作戈矛，一战名场造化愁。花锦文章开四面，  
天人科第上三头。鸳鸿待侣飞清禁，山水缘情住外州。  
时伴庾公看海月，好吟诗断望潮楼。  
  
卷506_36  【风不鸣条（一作左牢诗）】章孝标  
旭日悬清景，微风在绿条。入松声不发，过柳影空摇。  
长养应潜变，扶疏每暗飘。有林时杳杳，无树暂萧萧。  
慢逐清烟散，轻和瑞气饶。丰年知有待，歌咏美唐尧。  
  
卷506_37  【贻美人】章孝标  
诸侯帐下惯新妆，皆怯刘家薄媚娘。宝髻巧梳金翡翠，  
罗裙宜著绣鸳鸯。轻轻舞汗初沾袖，细细歌声欲绕梁。  
何事不归巫峡去，故来人世断人肠。  
  
卷506_38  【闻云中唳鹤】章孝标  
久在青田唳，天高忽暂闻。翩翩萦碧落，嘹唳入重云。  
出谷莺何待，鸣岐凤欲群。九皋宁足道，此去透絪缊。  
  
卷506_39  【柘枝】章孝标  
柘枝初出鼓声招，花钿罗衫耸细腰。移步锦靴空绰约，  
迎风绣帽动飘飖。亚身踏节鸾形转，背面羞人凤影娇。  
只恐相公看未足，便随风雨上青霄。  
  
卷506_40  【上太皇先生】章孝标  
颢气贯精神，苍崖老姓名。烟霞空送景，水木苦无情。  
劚药云根断，眠花石面平。折松开月色，决水放秋声。  
颜为忘忧嫩，身缘绝粒轻。围棋看局势，对镜戮妖精。  
过海量鲸力，归天算鹤程。露凝钟乳冷，风定玉箫清。  
坐觉衣裳古，行疑羽翼生。应怜市朝客，开眼锁浮荣。  
  
卷506_41  【破山水屏风（一作姚合诗）】章孝标  
时人嫌古画，倚壁不曾收。雨滴胶山断，风吹绢海秋。  
残云飞屋里，片水落床头。尚胜凡花鸟，君能补缀休。  
  
卷506_42  【览杨校书文卷】章孝标  
跪伸霜素剖琅玕，身堕瑶池魄暗寒。红锦晚开云母殿，  
白珠秋写水精盘。情高鹤立昆仑峭，思壮鲸跳渤澥宽。  
谁有轩辕古铜片，为持相并照妖看。  
  
卷506_43  【送陈校书赴蔡州幕】章孝标  
天假纵横入幕筹，东南顿减一方忧。行赍健笔辞天阁，  
坐见妖星落蔡州。青草袍襟翻日脚，黄金马镫照旄头。  
此行领取从军乐，莫虑功名不拜侯。  
  
卷506_44  【少年行】章孝标  
平明小猎出中军，异国名香满袖薰。画榼倒悬鹦鹉嘴，  
花衫对舞凤凰文。手抬白马嘶春雪，臂竦青骹入暮云。  
落日胡姬楼上饮，风吹箫管满楼闻。  
  
卷506_45  【蜀中赠广上人】章孝标  
曾持麈尾引金根，万乘前头草五言。疏讲青龙归禁苑，  
歌抄白雪乞梨园。朝惊云气遮天阁，暮踏猿声入剑门。  
今日西川无子美，诗风又起浣花村。  
  
卷506_46  【和顾校书新开井】章孝标  
霜锸破桐阴，青丝试浅深。月轮开地脉，镜面写天心。  
碧甃花千片，香泉乳百寻。欲知争汲引，听取辘轳音。  
  
卷506_47  【游云际寺】章孝标  
衫袖拂青冥，推鞍上翠屏。尘埃辞马尾，城阙入窗棂。  
云领浮名去，钟撞大梦醒。茫茫山下事，满眼送流萍。  
  
卷506_48  【赠刘宽夫昆季（一作赠刘侍郎兄弟三人同时及第）】章孝标  
文聚星辰衣彩霞，问谁兄弟是刘家。雁行云掺参差翼，  
琼树风开次第花。天假声名悬日月，国凭骚雅变浮华。  
曾穷晋汉儒林传，龙虎虽多未足夸。  
  
卷506_49  【赠杭州严史君】章孝标  
州青县白浙河濆，饱向苍龙阙下闻。鼓角自严寒海月，  
旌旗不动湿江云。风骚处处文章主，井邑家家父母君。  
长恐抱辕留不住，九天鸳鹭待成群。  
  
卷506_50  【题朱秀城南亭子】章孝标  
朱家亭子象悬匏，阶莹青莎栋剪茆。瘿挂眼开欺鸲鹆，  
花缘网结妒螵蛸。有时风月输三虎，无壁琴书属四郊。  
土木欲知精洁处，社天归燕怯安巢。  
  
卷506_51  【上西川王尚书】章孝标  
人人入蜀谒文翁，妍丑终须露镜中。诗景荒凉难道合，  
客情疏密分当同。城南歌吹琴台月，江上旌旗锦水风。  
下客低头来又去，暗堆冰炭在深衷。  
  
卷506_52  【骆谷行】章孝标  
扪云袅栈入青冥，鞿马铃骡傍日星。仰踏剑棱梯万仞，  
下缘冰岫杳千寻。山花织锦时聊看，涧水弹琴不暇听。  
若比争名求利处，寻思此路却安宁。  
  
卷506_53  【初及第归酬孟元翊见赠】章孝标  
六年衣破帝城尘，一日天池水脱鳞。未有片言惊后辈，  
不无惭色见同人。每登公宴思来日，渐听乡音认本身。  
何幸致诗相慰贺，东归花发杏桃春。  
  
卷506_54  【淮南李相公绅席上赋春雪】章孝标  
六出花飞处处飘，粘窗著砌上寒条。  
朱门到晓难盈尺，尽是三军喜气消。  
  
卷506_55  【及第后寄广陵故人（一作寄淮南李相公绅）】章孝标  
及第全胜十政官，金鞍镀了出长安。  
马头渐入扬州郭，为报时人洗眼看。  
  
卷506_56  【小松】章孝标  
爪叶鳞条龙不盘，梳风幕翠一庭寒。  
莫言只是人长短，须作浮云向上看。  
  
卷506_57  【宫词】章孝标  
明日銮舆欲向东，守宫金翠带愁红。  
九门佳气已西去，千里花开一夜风。  
  
卷506_58  【题杭州樟亭驿】章孝标  
樟亭驿上题诗客，一半寻为山下尘。  
世事日随流水去，红花还似白头人。  
  
卷506_59  【刘侍中宅盘花紫蔷薇】章孝标  
真宰偏饶丽景家，当春盘出带根霞。  
从开一朵朝衣色，免踏尘埃看杂花。  
  
卷506_60  【题东林寺寄江州李员外】章孝标  
山势棱层入杳冥，寺形高下趁山行。象牙床坐莲花佛，  
玛瑙函盛贝叶经。日映砌阴移宝阁，风吹天乐动金铃。  
门前更有清江水，便是浔阳太守厅。  
  
卷506_61  【玄都观栽桃十韵】章孝标  
驱使鬼神功，攒栽万树红。薰香丹凤阙，妆点紫琼宫。  
宝帐重庶日，妖金遍累空。色然烧药火，影舞步虚风。  
粉扑青牛过，枝惊白鹤冲。拜星春锦上，服食晚霞中。  
棋局阴长合，箫声秘不通。艳阳迷俗客，幽邃失壶公。  
根柢终盘石，桑麻自转蓬。求师饱灵药，他日访辽东。  
  
卷506_62  【僧院小松】章孝标  
抛杉背柏冷僧帘，锁月梳风出殿檐。  
还似天台新雨后，小峰云外碧尖尖。  
  
卷506_63  【春原早望】章孝标  
一忝乡书荐，长安未得回。年光逐渭水，春色上秦台。  
燕掠平芜去，人冲细雨来。东风生故里，又过几花开。  
  
卷506_64  【西山广福院】章孝标  
野寺孤峰上，危楼耸翠微。卷帘沧海近，洗钵白云飞。  
竹影临经案，松花点衲衣。日斜登望处，湖畔一僧归。  
  
卷506_65  【游地肺】章孝标  
市朝扰扰千古，林壑冥冥四贤。黄鹤不归丹灶，  
白云自养芝田。溪滩永夜流月，羽翼清秋在天。  
高迹无人更蹑，碧峰寥落孤烟。  
  
卷506_66  【八月】章孝标  
徙倚仙居绕翠楼，分明宫漏静兼秋。  
长安夜夜家家月，几处笙歌几处愁。  
  
卷506_67  【题紫微山上方】章孝标  
地势连沧海，山名号紫微。景闲僧坐久，路僻客来稀。  
峡影云相照，河流石自围。尘喧都不到，安得此忘归。  

## 全唐诗(中)　卷五百零七

卷507_1  【题杜宾客新丰里幽居】蒋防  
退迹依三径，辞荣继二疏。圣情容解印，帝里许悬车。  
已去龙楼籍，犹分御廪储。风泉输耳目，松竹助玄虚。  
调护心常在，山林意有馀。应嗤紫芝客，远就白云居。  
  
卷507_2  【望禁苑祥光】蒋防  
嘉瑞生天色，葱茏几效祥。树摇三殿侧，日映九城傍。  
仙雾今同色，卿云未可章。拱汾疑鼎气，临渭比荧光。  
岂并春风旧，俄同圣寿长。微臣时一望，短羽欲翱翔。  
  
卷507_3  【冬至日祥风应候（一作穆寂诗）】蒋防  
节逢清景空，气占二仪中。独喜登高日，先知应候风。  
瑞呈光舜化，庆表盛尧聪。况与承时叶，还将入律同。  
微微万井逼，习习九门通。绕殿炉烟起，殷勤报岁功。  
  
卷507_4  【春风扇微和】蒋防  
丽日催迟景，和风扇早春。暖浮丹凤阙，韶媚黑龙津。  
澹荡迎仙仗，霏微送画轮。绿摇官柳散，红待禁花新。  
舞席皆回雪，歌筵暗送尘。幸当阳律候，惟愿及佳辰。  
  
卷507_5  【日暖万年枝】蒋防  
新阳归上苑，嘉树独含妍。散漫添和气，曈曨卷曙烟。  
流辉宜圣日，接影贵芳年。自与恩光近，那关煦妪偏。  
结根诚得地，表寿愿符天。谁道凌寒质，从兹不暧然。  
  
卷507_6  【秋月悬清辉】蒋防  
秋月沿霄汉，亭亭委素辉。山明桂花发，池满夜珠归。  
入牖人偏揽，临枝鹊正飞。影连平野净，轮度晓云微。  
晶晃浮轻露，裴回映薄帷。此时千里道，延望独依依。  
  
卷507_7  【八风从律】蒋防  
制律窥元化，因声感八风。还从万籁起，更与五音同。  
习习芦灰上，泠泠玉管中。气随时物好，响彻霁天空。  
自得阴阳顺，能令惠泽通。愿吹寒谷里，从此达前蒙。  
  
卷507_8  【藩臣恋魏阙】蒋防  
剖竹随皇命，分忧镇大藩。恩波怀魏阙，献纳望天阍。  
政奉南风顺，心依北极尊。梦魂通玉陛，动息寄朱轩。  
直以蒸黎念，思陈政化源。如何子牟意，今古道斯存。  
  
卷507_9  【秋稼如云】蒋防  
肆目如云处，三田大有秋。葱茏初蔽野，散漫正盈畴。  
稍混从龙势，宁同触石幽。紫芒分幂幂，青颖澹油油。  
始惬仓箱望，终无灭裂忧。西成知不远，雨露复何酬。  
  
卷507_10  【玉卮无当】蒋防  
美玉常为器，兹焉变漏卮。酒浆悲莫挹，樽俎念空施。  
符彩功难补，盈虚数已亏。岂惟孤玩好，抑亦类瑕疵。  
清越音虽在，操持意渐隳。赋形期大匠，良璞勿同斯。  
  
卷507_11  【至人无梦】蒋防  
已赜希微理，知将静默邻。坐忘宁有梦，迹灭未凝神。  
化蝶诚知幻，征兰匪契真。抱玄虽解带，守一自离尘。  
寥朗壶中晓，虚明洞里春。翛然碧霞客，那比漆园人。  
  
卷507_12  【玄都楼桃】蒋防  
旧传天上千年熟，今日人间五日香。  
红软满枝须作意，莫交方朔施偷将。  
  
卷507_13  【题李宾客旧居】李虞  
逢时不得致升平，岂是明君忘姓名。  
眼暗发枯缘世事，今来无泪哭先生。  
  
卷507_14  【前相国赞皇公早葺平泉山居暂还憩…十四首奉寄】裴潾  
动复有原，进退有期。用在得正，明以知微。夫惟哲人，  
会且有归。静固胜热，安每虑危。将憩于盘，止亦先机。  
植爱在根，钟福有兆。珠潜巨海，玉蕴昆峤。披室生白，  
照夜成昼。挥翰飞文，入侍左右。出纳帝命，弘兹在宥。  
历难求试，执宪成风。四镇咸乂，三阶以融。捧日柱天，  
造膝纳忠。建储固本，树屏息戎。彼狐彼鼠，窒穴扫踪。  
我力或屈，我躬莫污。三黜如饴，三起惟惧。再宾为宠，  
一麾为饫。昔在治繁，常思归去。今则合契，行斯中虑。  
有凤自南，亦翙其羽。好姱佳丽，于伊之浒。五彩含章，  
九苞合矩。佩仁服义，鸣中律吕。我来思卷，薄言遵渚。  
凿龙中辟，伊原古奔。下有秘洞，豁起石门。竹涧水横，  
松架雪屯。岫环如壁，岩虚若轩。朝昏含景，夏凊冬温。  
南溪回舟，西岭望竦。水远如空，山微似巃。二室峰连，  
四山骈耸。五女乍欹，玉华独踊。云翔日耀，如戴如拱。  
飞泉挂空，如决天浔。万仞悬注，直贯潭心。月正中央，  
洞见浅深。群山无影，孤鹤时吟。我啸我歌，或眺或临。  
鸟之在巢，风起林摇。退翔城颠，翠虬扪天。雨止雪旋，  
亦息于渊。皆知进，我独止焉。皆务明，我独晦焉。  
邈矣其山，默矣其泉。  
寝丘之田，土山之上。孙既贻谋，谢亦遐想。俭则为福，  
华固难长。宁若我心，一泉一壤。造适为足，超然孤赏。  
其风自西，言发帝庭。飘彼黄素，堕于山楹。公拜稽首，  
靡敢受荣。宸严再临，俾抚百城。恋此莫处，星言其征。  
公昔南迈，我不及睹。言旋旧观，莫获安语。今则不遑，  
载鶱载举。离忧莫写，欢好曷叙。怆矣东望，泣涕如雨。  
山嵇之旧，刘卢之恩。举世莫尚，惟公是敦。哀我蠢蠢，  
念我谆谆。振此铩翮，扇之腾翻。斯德未报，只誓子孙。  
迢迢秦塞，南望吴门。对酒不饮，设琴不援。何以代面，  
寄之濡翰。何以写怀，诗以足言。无密玉音，以慰我魂。  
  
卷507_15  【白牡丹（一作长安牡丹）】裴潾  
长安豪贵惜春残，争赏先开紫牡丹。  
别有玉杯承露冷，无人起就月中看。  
  
卷507_16  【送黄明府晔赴岳州湘阴任】刘三复  
拟占名场第一科，龙门十上困风波。三年护塞从戎远，  
万里投荒失意多。花县到时铜墨贵，叶舟行处水云和。  
遥知布惠苏民后，应向祠堂吊汨罗。  
  
卷507_17  【留题桂州碧浔亭】韦瓘  
半年领郡固无劳，一日为心素所操。轮奂未成绳墨在，  
规模已壮闶闳高。理人虽切才常短，薄宦都缘命不遭。  
从此归耕洛川上，大千江路任风涛。  
  
卷507_18  【赠毛仙翁】崔郾  
存亡去住一壶中，兄事安期弟葛洪。甲子已过千岁鹤，  
仪容方称十年童。心灵暗合行人数，药力潜均造化功。  
终待此身无系累，武陵山下等黄公。  

## 全唐诗(中)　卷五百零八

卷508_1  【鸟散馀花落】孔温业  
美景春堪赏，芳园白日斜。共看飞好鸟，复见落馀花。  
来往惊翻电，经过想散霞。雨馀飘处处，风送满家家。  
求友声初去，离枝色可嗟。从兹时节换，谁为惜年华。  
  
卷508_2  【鸟散馀花落】赵存约  
春晓游禽集，幽庭几树花。坐来惊艳色，飞去堕晴霞。  
翅拂繁枝落，风添舞影斜。彩云飘玉砌，绛雪下仙家。  
分散音初静，凋零蕊带葩。空阶瞻玩久，应共惜年华。  
  
卷508_3  【鸟散馀花落】窦洵直  
晚树春归后，花飞鸟下初。参差分羽翼，零落满空虚。  
风外清香转，林边艳影疏。轻盈疑雪舞，仿佛似霞舒。  
万片情难极，迁乔思有馀。微臣一何幸，吟赏对寒居。  
  
卷508_4  【公无渡河】陈标  
阴云飒飒浪花愁，半度惊湍半挂舟。声尽云天君不住，  
命悬鱼鳖妾同休。黛娥芳脸垂珠泪，罗袜香裾赴碧流。  
馀魄岂能衔木石，独将遗恨付箜篌。  
  
卷508_5  【秦王卷衣】陈标  
秦王宫阙霭春烟，珠树琼枝近碧天。御气馨香苏合启，  
帘光浮动水精悬。霏微罗縠随芳袖，宛转鲛鮹逐宝筵。  
从此咸阳一回首，暮云愁色已千年。  
  
卷508_6  【婕妤怨】陈标  
掌上恩移玉帐空，香珠满眼泣春风。飘零怨柳凋眉翠，  
狼藉愁桃坠脸红。凤辇只应三殿北，鸾声不向五湖中。  
笙歌处处回天眷，独自无情长信宫。  
  
卷508_7  【饮马长城窟】陈标  
日日风吹虏骑尘，年年饮马汉营人。千堆战骨那知主，  
万里枯沙不辨春。浴谷气寒愁坠指，断崖冰滑恐伤神。  
金鞍玉勒无颜色，泪满征衣怨暴秦。  
  
卷508_8  【江南行】陈标  
水光春色满江天，蘋叶风吹荷叶钱。香蚁翠旗临岸市，  
艳娥红袖渡江船。晓惊白鹭联翩雪，浪蹙青茭潋滟烟。  
不怕江洲芳草暮，待将秋兴折湖莲。  
  
卷508_9  【长安秋思（一作白纻歌）】陈标  
吴女秋机织曙霜，冰蚕吐丝月盈筐。金刀玉指裁缝促，  
水殿花楼弦管长。舞袖慢移凝瑞雪，歌尘微动避雕梁。  
唯愁陌上芳菲度，狼藉风池荷叶黄。  
  
卷508_10  【赠元和十三年登第进士】陈标  
春官南院粉墙东，地色初分月色红。文字一千重马拥，  
喜欢三十二人同。眼看鱼变辞凡水，心逐鹦飞出瑞风。  
莫怪云泥从此别，总曾惆怅去年中。  
  
卷508_11  【焦桐树】陈标  
江上烹鱼采野樵，鸾枝摧折半曾烧。未经良匠材虽散，  
待得知音尾已焦。若使琢磨徽白玉，便来风律轸青瑶。  
还能万里传山水，三峡泉声岂寂寥。  
  
卷508_12  【寄友人】陈标  
杜甫在时贪入蜀，孟郊生处却归秦。  
如今始会麻姑意，借问山川与后人。  
  
卷508_13  【啄木谣】陈标  
丁丁向晚急还稀，啄遍庭槐未肯归。  
终日与君除蠹害，莫嫌无事不频飞。  
  
卷508_14  【僧院牡丹】陈标  
琉璃地上开红艳，碧落天头散晓霞。  
应是向西无地种，不然争肯重莲花。  
  
卷508_15  【蜀葵】陈标  
眼前无奈蜀葵何，浅紫深红数百窠。  
能共牡丹争几许，得人嫌处只缘多。  
  
卷508_16  【离家】袁不约  
步步远晨昏，凄心出里门。见乌唯有泪，看雁更伤魂。  
宿酒宁辞醉，回书讳苦言。野人应怪笑，不解爱田园。  
  
卷508_17  【送人至岭南】袁不约  
度岭春风暖，花多不识名。瘴烟迷月色，巴路傍溪声。  
畏药将银试，防蛟避水行。君怜酒兴，莫杀醉猩猩。  
  
卷508_18  【长安夜游】袁不约  
凤城连夜九门通，帝女皇妃出汉宫。千乘宝莲珠箔卷，  
万条银烛碧纱笼。歌声缓过青楼月，香霭潜来紫陌风。  
长乐晓钟归骑后，遗簪堕珥满街中。  
  
卷508_19  【病宫人（一作张祜诗）】袁不约  
佳人卧病动经秋，帘幕褴縿不挂钩。四体强扶藤夹膝，  
双环慵整玉搔头。花颜有幸君王问，药饵无徵待诏愁。  
惆怅近来销瘦尽，泪珠时傍枕函流。  
  
卷508_20  【句】袁不约  
愁声秋绕杵，寒色碧归山。（《深秋》）斋  
送将欢笑去，收得寂寥回。（《客去》）主  
  
卷508_21  【临邛怨】李馀  
藕花衫子柳花裙，多著沈香慢火熏。  
惆怅妆成君不见，空教绿绮伴文君。  
  
卷508_22  【寒食】李馀  
玉轮江上雨丝丝，公子游春醉不知。  
翦渡归来风正急，水溅鞍帕嫩鹅儿。  
  
卷508_23  【句】李馀  
长安东门别，立马生白发。  
霁后轩盖繁，南山瑞烟发。  
尝忧车马繁，土薄闻水声。（并见张为《主客图》）主  
  
卷508_24  【至日上公献寿酒】白敏中  
候晓天门辟，朝天万国同。瑞云升观阙，香气映华宫。  
日色临仙籞，龙颜对昊宫。羽仪瞻百姓，献寿侍三公。  
化被君王洽，恩沾草木丰。自欣朝玉座，宴此咏皇风。  
  
卷508_25  【贺收复秦原诸州诗】白敏中  
一诏皇城四海颁，丑戎无数束身还。戍楼吹笛人休战，  
牧野嘶风马自闲。河水九盘收数曲，天山千里锁诸关。  
西边北塞今无事，为报东南夷与蛮。  
  
卷508_26  【句】白敏中  
南浦花临水，东楼月映风。（镇剑南，经忠州，寻乐天  
遗迹作。见《纪事》）斋  
  
卷508_27  【遣兴】李敬方  
果窥丹灶鹤，莫羡白头翁。日月仙壶外，筋骸药臼中。  
云归无定所，鸟迹不留空。何必劳方寸，岖崎问远公。  
  
卷508_28  【劝酒】李敬方  
不向花前醉，花应解笑人。只忧连夜雨，又过一年春。  
日日无穷事，区区有限身。若非杯酒里，何以寄天真。  
  
卷508_29  【近无西耗（一作李宣远诗）】李敬方  
远戎兵压境，迁客泪横襟。烽候惊春塞，缧囚困越吟。  
自怜牛马走，未识犬羊心。一月无消息，西看日又沈。  
  
卷508_30  【天台晴望（时左迁台州刺史。题一作喜晴）】李敬方  
天台十二旬，一片雨中春。林果黄梅尽，山苗半夏新。  
阳乌晴展翅，阴魄夜飞轮。坐冀无云物，分明见北辰。  
  
卷508_31  【闻高侍御卒贬所】李敬方  
西京高院长，直气似吾徒。走马论边备，飞声感庙谟。  
官移人未察，身没事多符。寂寞他年后，名编野史无。  
  
卷508_32  【题黄山汤院】李敬方  
楚镇惟黄岫，灵泉浴圣源。煎熬何处所，炉炭孰司存。  
沙暖泉长拂，霜笼水更温。不疏还自决，虽挠未尝浑。  
地启岩为洞，天开石作盆。常留今日色，不减故年痕。  
阴焰潜生海，阳光暗烛坤。定应邻火宅，非独过焦原。  
龙讶经冬润，莺疑满谷暄。善烹寒食茗，能变早春园。  
及物功何大，随流道益尊。洁斋齐物主，疗病夺医门。  
外秘千峰秀，旁通百潦奔。禅家休问疾，骚客罢招魂。  
卧理黔川守，分忧汉主恩。惨伤因有暇，徒御诫无喧。  
痒闷头风切，爬搔臂力烦。披榛通白道，束马置朱幡。  
谢屐缘危磴，戎装逗远村。慢游登竹径，高步入山根。  
崖巘差行灶，蓬茅过小轩。御寒增帐幕，甃影尽玙璠。  
不与华池语，宁将浴室论。洗心过顷刻，浸发迨朝暾。  
汗洽聊箕踞，支羸暂虎蹲。濯缨闲更入，漱齿渴仍吞。  
气燠胜重絸，风和敌一尊。适来还蹭蹬，复出又攀援。  
形秽忻除垢，神嚣喜破昏。明夷徵立象，既济感文言。  
已阂眠沙麂，仍妨卧石猿。香驱蒸雾起，烟霿湿云屯。  
破险更祠宇，凭高易庙垣。旧基绝仄足，新构忽行鹓。  
胜地非无栋，征途遽改辕。贪程归路远，折政讼庭繁。  
兴往留年月，诗成遗子孙。已镌东壁石，名姓寄无垠。  
  
卷508_33  【太和公主还宫】李敬方  
二纪烟尘外，凄凉转战归。胡笳悲蔡琰，汉使泣明妃。  
金殿更戎幄，青祛换毳衣。登车随伴仗，谒庙入中闱。  
汤沐疏封在，关山故梦非。笑看鸿北向，休咏鹊南飞。  
宫髻怜新样，庭柯想旧围。生还侍儿少，熟识内家稀。  
凤去楼扃夜，鸾孤匣掩辉。应怜禁园柳，相见倍依依。  
  
卷508_34  【汴河直进船】李敬方  
汴水通淮利最多，生人为害亦相和。  
东南四十三州地，取尽脂膏是此河。  
  
卷508_35  【享太庙乐章】李回  
受天明命，敷祐下土。化时以俭，卫文以武。  
氛消夷夏，俗臻往古。亿万斯年，形于律吕。  
  
卷508_36  【天长路别朱大山路却寄】李回  
驿骑难随伴，寻山半忆君。苍崖残月路，犹数过溪云。  
  
卷508_37  【寄酬朱大后亭夜坐留别】李回  
十夜郡城宿，苦吟身未闲。那堪西郭别，雪路问青山。  
  
卷508_38  【祖龙行】常楚老  
黑云兵气射天裂，壮士朝眠梦冤结。祖龙一夜死沙丘，  
胡亥空随鲍鱼辙。腐肉偷生三千里，伪书先赐扶苏死。  
墓接骊山土未乾，瑞光已向芒砀起。陈胜城中鼓三下，  
秦家天地如崩瓦。龙蛇撩乱入咸阳，少帝空随汉家马。  
  
卷508_39  【江上蚊子】常楚老  
飘摇挟翅亚红腹，江边夜起如雷哭。请问贪婪一点心。  
臭腐填腹几多足。越女如花住江曲，嫦娥夜夜凝双睩。  
怕君撩乱锦窗中，十轴轻绡围夜玉。  
  
卷508_40  【句】常楚老  
一从黄帝葬桥山，碧落千门锁元气。（《天上行》。  
《诗话总归》）知  
  
卷508_41  【九成宫（一作华清宫）】李甘  
中原无鹿海无波，凤辇鸾旗出幸多。  
今日故宫归寂寞，太平功业在山河。  
  
卷508_42  【谒李相不遇】平曾  
老夫三日门前立，珠箔银屏昼不开。  
诗卷却抛书袋里，正如闲看华山来。  
  
卷508_43  【留别薛仆射（薛平仆射出镇浙西主礼稍薄曾留诗讽之）】平曾  
梯山航海几崎岖，来谒金陵薛大夫。毛发竖时趋剑戟，  
衣冠俨处拜冰壶。诚知两轴非珠玉，深愧三缣恤旅途。  
明日过江风景好，不堪回首望勾吴。  
  
卷508_44  【絷白马诗上薛仆射】平曾  
白马披鬃练一团，今朝被绊欲行难。雪中放去空留迹，  
月下牵来只见鞍。向北长鸣天外远，临风斜控耳边寒。  
自知毛骨还应异，更请孙阳仔细看。  
  
卷508_45  【题所书黄庭经后（泥金正书）】景审  
金粉为书重莫过，黄庭旧许右军多。  
请看今日酬恩德，何似当年为爱鹅。  
  
卷508_46  【句】景审  
暮鸦不噪禁城树，衙鼓未残兵卫秋。（见张为《主客图》）知  

## 全唐诗(中)　卷五百零九

卷509_1  【秋日陕州道中作】顾非熊  
孤客秋风里，驱车入陕西。关河午时路，村落一声鸡。  
树势标秦远，天形到岳低。谁知我名姓，来往自栖栖。  
  
卷509_2  【经杭州】顾非熊  
郡郭绕江濆，人家近白云。晚涛临槛看，夜橹隔城闻。  
浦转山初尽，虹斜雨未分。有谁知我意，心绪逐鸥群。  
  
卷509_3  【经河中】顾非熊  
一望蒲城路，关河气象雄。楼台山色里，杨柳水声中。  
思起怀吴客，行斜向碛鸿。我来寻古迹，唯见舜祠风。  
  
卷509_4  【送僧归洞庭】顾非熊  
江山万万重，归去指何峰。未入连云寺，先斋越浪钟。  
岛香回栈柏，秋荫出庵松。若救吴人病，须降震泽龙。  
  
卷509_5  【题觉真上人院】顾非熊  
长安车马地，此院闭松声。新罢九天讲，旧曾诸岳行。  
能诗因作偈，好客岂关名。约我中秋夜，同来看月明。  
  
卷509_6  【寄太白无能禅师】顾非熊  
太白山中寺，师居最上方。猎人偷佛火，栎鼠戏禅床。  
定久衣尘积，行稀径草长。有谁来问法，林杪过残阳。  
  
卷509_7  【舒州酬别侍御】顾非熊  
故交他郡见，下马失愁容。执手向残日，分襟在晚钟。  
乡心随皖水，客路过庐峰。众惜君材器，何为滞所从。  
  
卷509_8  【姚岩寺路怀友（一作桃岩怀贾岛）】顾非熊  
路向姚岩寺，多行洞壑间。鹤声连坞静，溪色带村闲。  
疏叶秋前渚，斜阳雨外山。怜君不得见，诗思最相关。  
  
卷509_9  【天河阁到啼猿阁即事】顾非熊  
万壑褒中路，何层不架虚。湿云和栈起，燋枿带畲馀。  
岩狖牵垂果，湍禽接迸鱼。每逢维艇处，坞里有人居。  
  
卷509_10  【夏日会修行段将军宅】顾非熊  
爱君书院静，莎覆藓阶浓。连穗古藤暗，领雏幽鸟重。  
樽前迎远客，林杪见晴峰。谁谓朱门内，云山满座逢。  
  
卷509_11  【送杭州姚员外】顾非熊  
浙江江上郡，杨柳到时春。堑起背城雁，帆分向海人。  
峤云侵寺吐，汀月隔楼新。静理更何事，还应咏白蘋。  
  
卷509_12  【送朴处士归新罗】顾非熊  
少年离本国，今去已成翁。客梦孤舟里，乡山积水东。  
鳌沈崩巨岸，龙斗出遥空。学得中华语，将归谁与同。  
  
卷509_13  【送马戴入山】顾非熊  
古木乱重重，何人识去踪。斜阳收万壑，圆月上三峰。  
云里泉萦石，窗间鸟下松。唯应采药客，时与此相逢。  
  
卷509_14  【送喻凫春归江南】顾非熊  
去年登第客，今日及春归。莺影离秦马，莲香入楚衣。  
里闾争庆贺，亲戚共光辉。唯我门前浦，苔应满钓矶。  
  
卷509_15  【送友人及第归苏州】顾非熊  
见君先得意，希我命还通。不道才堪并，多缘蹇共同。  
鹤鸣荒苑内，鱼跃夜潮中。若问家山路，知连震泽东。  
  
卷509_16  【送皇甫司录赴黔南幕】顾非熊  
黔南从事客，禄利先来饶。官受外台屈，家移一舸遥。  
夜猿声不断，寒木叶微凋。远别因多感，新郎倍寂寥。  
  
卷509_17  【寄九华山费拾遗】顾非熊  
先生九华隐，鸟道隔尘埃。石室和云住，山田引烧开。  
久闻仙客降，高卧诏书来。一入深林去，人间更不回。  
  
卷509_18  【雁】顾非熊  
逐暖来南国，迎寒背朔云。下时波势出，起处阵形分。  
声急奔前侣，行低续后群。何人寄书札，绝域可知闻。  
  
卷509_19  【铜雀妓】顾非熊  
鸦散陵树晓，筵开繐帐空。婵娟宠休妒，歌舞怨来同。  
往事与尘化，新愁生曲终。回轩叶正落，寂寞听秋风。  
  
卷509_20  【早秋雨夕】顾非熊  
贫居常寂寞，况复是秋天。黄叶如霜后，清风似水边。  
中宵疑有雁，当夕暂无蝉。就枕终难寐，残灯灭又然。  
  
卷509_21  【天津桥晚望】顾非熊  
晴登洛桥望，寒色古槐稀。流水东不息，翠华西未归。  
云收中岳近，钟出后宫微。回首禁门路，群鸦度落晖。  
  
卷509_22  【月夜登王屋仙坛】顾非熊  
月临峰顶坛，气爽觉天宽。身去银河近，衣沾玉露寒。  
云中日已赤，山外夜初残。即此是仙境，惟愁再上难。  
  
卷509_23  【下第后晓坐】顾非熊  
远客滞都邑，老惊时节催。海边身梦觉，枕上鼓声来。  
起见银河没，坐知阊阖开。何为此生内，终夜泣尘埃。  
  
卷509_24  【下第后送友人不及】顾非熊  
失意经寒食，情偏感别离。来逢人已去，坐见柳空垂。  
细雨飞黄鸟，新蒲长绿池。自倾相送酒，终不展愁眉。  
  
卷509_25  【与无可宿辉公院】顾非熊  
夜僧同静语，秋寺近严城。世路虽多梗，玄心各自明。  
寒池清月彩，危阁听林声。倘许双摩顶，随缘万劫生。  
  
卷509_26  【题平陆县亭】顾非熊  
孤亭临峭岸，别有远泉来。山与中条合，河逢一曲回。  
夜声多雁过，晚色乱云开。却自求僮仆，淹留莫谩催。  
  
卷509_27  【题马儒乂石门山居】顾非熊  
寻君石门隐，山近渐无青。鹿迹入柴户，树身穿草亭。  
云低收药径，苔惹取泉瓶。此地客难到，夜琴谁共听。  
  
卷509_28  【题春明门外镇国禅院】顾非熊  
空门临大道，师坐此中禅。过客自生敬，焚香惟默然。  
书灯明象外，古木覆檐前。不得如驯鸽，人间万虑牵。  
  
卷509_29  【夏夜汉渚归舟即事】顾非熊  
扁舟江濑尽，归路海山青。巨浸分圆象，危樯入众星。  
雨遥明电影，蜃晓识楼形。不是长游客，那知造化灵。  
  
卷509_30  【酬均州郑使君见送归茅山】顾非熊  
饯行诗意厚，惜别独筵重。解缆城边柳，还舟海上峰。  
饮猿当濑见，浴鸟带槎逢。吏隐应难逐，为霖是蛰龙。  
  
卷509_31  【成名后将归茅山酬群公见送】顾非熊  
此名谁不得，人贺至公难。素业承家了，离筵去国欢。  
暮天行雁断，晓渡落潮寒。旧隐茅峰下，松根石上盘。  
  
卷509_32  【酬陈摽评事喜及第与段何共贻】顾非熊  
至公平得意，自喜不因媒。榜入金门去，名从玉案来。  
欢情听鸟语，笑眼对花开。若拟华筵贺，当期醉百杯。  
  
卷509_33  【关试后嘉会里闻蝉感怀呈主司】顾非熊  
昔闻惊节换，常抱异乡愁。今听当名遂，方欢上国游。  
吟才依树午，风已报庭秋。并觉声声好，怀恩忽泪流。  
  
卷509_34  【赠友人】顾非熊  
吾友昔同道，唯予今独行。青云期未遂，白发镊还生。  
旧隐连江色，新春闻鸟声。休明独不遇，何计可归耕。  
  
卷509_35  【落第后赠同居友人】顾非熊  
有情天地内，多感是诗人。见月长怜夜，看花又惜春。  
愁为终日客，闲过少年身。寂寞正相对，笙歌满四邻。  
  
卷509_36  【冬日寄蔡先辈校书京】顾非熊  
弱冠下茅岭，中年道不行。旧交因贵绝，新月对愁生。  
旅思风飘叶，归心雁过城。惟君知我苦，何异爨桐鸣。  
  
卷509_37  【行经褒城寄兴元姚从事】顾非熊  
往岁客龟城，同时听鹿鸣。君兼莲幕贵，我得桂枝荣。  
栈阁危初尽，褒川路忽平。心期一壶酒，静话别离情。  
  
卷509_38  【下第后寄高山人】顾非熊  
我家堂屋前，仰视大茅巅。潭静鸟声异，地寒松色鲜。  
人眠瓮牖月，鹿饮竹门泉。多愧邻高隐，无成又一年。  
  
卷509_39  【寄紫阁无名新罗头陀僧】顾非熊  
棕床已自檠，野宿更何营。大海谁同过，空山虎共行。  
身心相外尽，鬓发定中生。紫阁人来礼，无名便是名。  
  
卷509_40  【送信州卢员外兼寄薛员外】顾非熊  
五马弋阳行，分忧出禁城。粉闱移席近，茜旆越疆行。  
德茂荣方渐，仁深瑞必呈。疲甿复何幸，前政已残声。  
  
卷509_41  【送于中丞入回鹘】顾非熊  
风沙万里行，边色看双旌。去展中华礼，将安外国情。  
朝衣惊异俗，牙帐见新正。料得归来路，春深草未生。  
  
卷509_42  【送李廓侍御赴剑南】顾非熊  
鸟道见狼烟，元戎正急贤。图书借朋友，吟咏入戈鋋。  
山色城池近，江声鼓角连。不应夸战胜，知在檄蛮篇。  
  
卷509_43  【送友人归汉阳】顾非熊  
樽前别楚客，云水思萦回。秦野春将尽，商山花不开。  
鸥惊帆乍起，虹见雨初来。自有归期在，蝉声处处催。  
  
卷509_44  【送造微上人归淮南觐兄】顾非熊  
到家方坐夏，柳巷对兄禅。雨断芜城路，虹分建邺天。  
赴斋随野鹤，迎水上渔船。终拟归何处，三湘思渺然。  
  
卷509_45  【赋得江边柳送陈许郭员外】顾非熊  
拂水复含烟，行分古岸边。春风正摇落，客思共悠然。  
絮急频萦水，根灵复系船。微阴覆离岸，只此醉昏眠。  
  
卷509_46  【武宗挽歌词二首】顾非熊  
睿略皇威远，英风帝业开。竹林方受位，薤露忽兴哀。  
静塞妖星落，和戎贵主回。龙髯不可附，空见望仙台。  
苍生期渐泰，皇道欲中兴。国用销灵像，农功复冗僧。  
冕旒辞北阙，歌舞怨西陵。惟有金茎石，长宵对玉绳。  
  
卷509_47  【会中赋得新年】顾非熊  
万古如昨日，一年加一晨。暗生无限事，潜老几多人。  
归路旧侣尽，故乡回雁新。那堪独惆怅，犹是白衣身。  
  
卷509_48  【斜谷邮亭玩海棠花】顾非熊  
忽识海棠花，令人只叹嗟。艳繁惟共笑，香近试堪夸。  
驻骑忘山险，持杯任日斜。何川是多处，应绕羽人家。  
  
卷509_49  【万年厉员外宅残菊】顾非熊  
才过重阳后，人心已为残。近霜须苦惜，带蝶更宜看。  
色减频经雨，香销恐渐寒。今朝陶令宅，不醉却应难。  
  
卷509_50  【题永福寺临淮亭（亭即司马复明府所置）】顾非熊  
淮上前朝寺，因公始建亭。虽无山可望，多有鹤堪听。  
引客闲垂钓，看僧静灌瓶。带潮秋见月，隔竹晓闻经。  
水气侵衣冷，蘋风入座馨。路逢沙獭上，船值海人停。  
砧杵鸣孤戍，乌鸢下远汀。连波芳草阔，极目暮天青。  
创置嗟心匠，幽栖得地形。常来劝农事，赖此近郊坰。  
  
卷509_51  【陈情上郑主司】顾非熊  
登第久无缘，归情思渺然。艺惭公道日，身贱太平年。  
未识笙歌乐，虚逢岁月迁。羁怀吟独苦，愁眼愧花妍。  
求达非荣己，修辞欲继先。秦城春十二，吴苑路三千。  
茅屋山岚入，柴门海浪连。遥心犹送雁，归梦不离船。  
时节思家夜，风霜作客天。庭闱乖旦暮，兄弟阻团圆。  
朝乏新知己，村荒旧业田。受恩期望外，效死誓生前。  
愿察为裘意，彷徉和角篇。恳情今吐尽，万一冀哀怜。  
  
卷509_52  【长安清明言怀】顾非熊  
明时帝里遇清明，还逐游人出禁城。九陌芳菲莺自啭，  
万家车马雨初晴。客中下第逢今日，愁里看花厌此生。  
春色来年谁是主，不堪憔悴更无成。  
  
卷509_53  【出塞即事二首】顾非熊  
塞山行尽到乌延，万顷沙堆见极边。河上月沉鸿雁起，  
碛中风度犬羊膻。席箕草断城池外，护柳花开帐幕前。  
此处游人堪下泪，更闻终日望狼烟。  
贺兰山便是戎疆，此去萧关路几荒。无限城池非汉界，  
几多人物在胡乡。诸侯持节望吾土，男子生身负我唐。  
回望风光成异域，谁能献计复河湟。  
  
卷509_54  【送李相公昭义平复起彼宣慰员外副行】顾非熊  
天井虽收寇未平，所司促战急王程。晓驰云骑穿花去，  
夜与星郎带月行。新咏尽题关外事，故乡因过洛阳城。  
时逢寒食游人识，竟说从来有大名。  
  
卷509_55  【送从叔尉渑池】顾非熊  
同登科第皆清列，尚爱东畿一尉闲。虽有田园供海畔，  
且无宗党在朝班。甘贫只为心知道，晚达多缘性好山。  
白首青衫犹未换，又骑羸马出函关。  
  
卷509_56  【哭韩将军】顾非熊  
将军不复见仪形，笑语随风入杳冥。战马旧骑嘶引葬，  
歌姬新嫁哭辞灵。功勋客问求为志，服玩僧收与转经。  
寂寞一家春色里，百花开落满山庭。  
  
卷509_57  【崔卿双白鹭】顾非熊  
朝客高清爱水禽，绿波双鹭在园林。立当风里丝摇急，  
步绕池边字印深。刷羽竞生堪画势，依泉各有取鱼心。  
我乡多傍门前见，坐觉烟波思不禁。  
  
卷509_58  【子夜夏秋二曲】顾非熊  
相持薄罗扇，绿树听鸣蜩。君筵呈妙舞，香汗湿鲛绡。  
银床梧叶下，便觉漏声长。露砌蛩吟切，那怜白苎凉。  
  
卷509_59  【关山月】顾非熊  
海上清光发，边营照转凄。深闺此宵梦，带月过辽西。  
  
卷509_60  【采莲词】顾非熊  
纤手折芙蕖，花洒罗衫湿。女伴唤回船，前溪风浪急。  
  
卷509_61  【秋月夜】顾非熊  
旅雁迎风度，阶翻月露华。砧声鸣夜永，江上几多家。  
  
卷509_62  【登楼】顾非熊  
登楼一南望，淮树楚山连。见雁无书寄，归吴定此年。  
  
卷509_63  【阊门书感】顾非熊  
凫鹥踏波舞，树色接横塘。远近蘼芜绿，吴宫总夕阳。  
  
卷509_64  【送内乡张主簿赴任】顾非熊  
松窗久是餐霞客，山县新为主印官。  
混俗故来分利禄，不教长作异人看。  
  
卷509_65  【瓜洲送朱万言】顾非熊  
渡头风晚叶飞频，君去还吴我入秦。  
双泪别家犹未断，不堪仍送故乡人。  
  
卷509_66  【秋夜长安病后作】顾非熊  
秋中帝里经旬雨，晴后蝉声更不闻。  
牢落闲庭新病起，故乡南去雁成群。  
  
卷509_67  【题王使君片石】顾非熊  
势似孤峰一片成，坐来疑有白云生。  
主人莫怪殷勤看，远客长怀旧隐情。  
  
卷509_68  【暮春早起】顾非熊  
柳梢暗露滴清晨，帘下偏惊独起人。  
鶗鴂数声花渐落，园林是处总残春。  
  
卷509_69  【途次怀归】顾非熊  
陇头禾偃乳乌飞，兀倚征鞍倍忆归。  
正值江南新酿熟，可容闲却老莱衣。  
  
卷509_70  【寄陆隐君】顾非熊  
相思迢递隔重城，鸟散阶前竹坞清。  
定拟秋凉过南崦，长松石上听泉声。  
  
卷509_71  【寄吴山净上人】顾非熊  
忆共蒲团话夜钟，别来落叶閟行踪。  
遥知黛色秋常玩，住向灵岩第几峰。  
  
卷509_72  【送徐五纶南行过吴】顾非熊  
吴门东去路三千，到得阊门暂泊船。  
老父出迎应倒屣，贫居江上信谁传。  

## 全唐诗(中)　卷五百一十

卷510_1  【游天台山】张祜  
崔嵬海西镇，灵迹传万古。群峰日来朝，累累孙侍祖。  
三茅即拳石，二室犹块土。傍洞窟神仙，中岩宅龙虎。  
名从乾取象，位与坤作辅。鸾鹤自相群，前人空若瞽。  
巉巉割秋碧，娲女徒巧补。视听出尘埃，处高心渐苦。  
才登招手石，肘底笑天姥。仰看华盖尖，赤日云上午。  
奔雷撼深谷，下见山脚雨。回首望四明，矗若城一堵。  
昏晨邈千态，恐动非自主。控鹄大梦中，坐觉身栩栩。  
东溟子时月，却孕元化母。彭蠡不盈杯，浙江微辨缕。  
石梁屹横架，万仞青壁竖。却瞰赤城颠，势来如刀弩。  
盘松国清道，九里天莫睹。穹崇上攒三，突兀傍耸五。  
空崖绝凡路，痴立麋与麈。邈峻极天门，觑深窥地户。  
金庭路非远，徒步将欲举。身乐道家流，惇儒若一矩。  
行寻白云叟，礼象登峻宇。佛窟绕杉岚，仙坛半榛莽。  
悬崖与飞瀑，险喷难足俯。海眼三井通，洞门双阙拄。  
琼台下昏侧，手足前采乳。但造不死乡，前劳何足数。  
  
卷510_2  【送蜀客】张祜  
楚客去岷江，西南指天末。平生不达意，万里船一发。  
行行三峡夜，十二峰顶月。哀猿别曾林，忽忽声断咽。  
嘉陵水初涨，岩岭耗积雪。不妨高唐云，却藉宋玉说。  
峨眉远凝黛，脚底谷洞穴。锦城昼氲氲，锦水春活活。  
成都滞游地，酒客须醉杀。莫恋卓家垆，相如已屑屑。  
  
卷510_3  【团扇郎】张祜  
白团扇，今来此去捐。愿得入郎手，团圆郎眼前。  
  
卷510_4  【西江行】张祜  
日下西塞山，南来洞庭客。晴空一鸟渡，万里秋江碧。  
惆怅异乡人，偶言空脉脉。  
  
卷510_5  【溳川寺路】张祜  
日沉西涧阴，远驱愁突兀。烟苔湿凝地，露竹光滴月。  
时见一僧来，脚边云勃勃。  
  
卷510_6  【夜雨】张祜  
霭霭云四黑，秋林响空堂。始从寒瓦中，淅沥断人肠。  
愁肠方九回，寂寂夜未央。  
  
卷510_7  【秋晚途中作】张祜  
落日驰车道，秋郊思不胜。水云遥断绪，山日半衔棱。  
远吠邻村处，计想羡他能。  
  
卷510_8  【拔蒲歌】张祜  
拔蒲来，领郎镜湖边。郎心在何处，莫趁新莲去。  
拔得无心蒲，问郎看好无。  
  
卷510_9  【车遥遥】张祜  
东方曨曨车轧轧，地色不分新去辙。闺门半掩窗半空，  
斑斑枕花残泪红。君心若车千万转，妾身如辙遗渐远。  
碧川迢迢山宛宛，马蹄在耳轮在眼。桑间女儿情不浅，  
莫道野蚕能作茧。  
  
卷510_10  【捉搦歌】张祜  
门上关，墙上棘，窗中女子声唧唧。洛阳大道徒自直。  
女子心在婆舍侧，呜呜笼鸟触四隅。养男男娶妇，  
养女女嫁夫。阿婆六十翁七十，不知女子长日泣，  
从他嫁去无悒悒。  
  
卷510_11  【雁门太守行】张祜  
城头月没霜如水，趚趚踏沙人似鬼。灯前拭泪试香裘，  
长引一声残漏子。驼囊泻酒酒一杯，前头滴血心不回。  
闺中年少妻莫哀，鱼金虎竹天上来，雁门山边骨成灰。  
  
卷510_12  【思归引】张祜  
重重作闺清旦鐍，两耳深声长不彻。深宫坐愁百年身，  
一片玉中生愤血。焦桐弹罢丝自绝，漠漠暗魂愁夜月。  
故乡不归谁共穴，石上作蒲蒲九节。  
  
卷510_13  【司马相如琴歌】张祜  
凤兮凤兮非无皇，山重水阔不可量。  
梧桐结阴在朝阳，濯羽弱水鸣高翔。  
  
卷510_14  【雉朝飞操】张祜  
朝阳陇东泛暖景，双啄双飞双顾影。朱冠锦襦聊日整，  
漠漠雾中如衣褧。伤心卢女弦，七十老翁长独眠。  
雄飞在草雌在田，衷肠结愤气呵天。圣人在上心不偏，  
翁得女妻甚可怜。  
  
卷510_15  【观徐州李司空猎】张祜  
晓出郡城东，分围浅草中。红旗开向日，白马骤迎风。  
背手抽金镞，翻身控角弓。万人齐指处，一雁落寒空。  
  
卷510_16  【猎】张祜  
残猎渭城东，萧萧西北风。雪花鹰背上，冰片马蹄中。  
臂挂捎荆兔，腰悬落箭鸿。归来逞馀勇，儿子乱弯弓。  
  
卷510_17  【鹦鹉】张祜  
栖栖南越鸟，色丽思沈淫。暮隔碧云海，春依红树林。  
雕笼悲敛翅，画阁岂关心。无事能言语，人闻怨恨深。  
  
卷510_18  【再吟鹦鹉】张祜  
万里去心违，奇毛觉自非。美人怜解语，凡鸟畏多机。  
未胜无丹嘴，何劳事绿衣。雕笼终不恋，会向故山归。  
  
卷510_19  【酬郑模司直见寄】张祜  
故人沧海曲，聊复话平生。喜是狂奴态，羞为老婢声。  
宦途终日薄，身事长年轻。犹赖书千卷，长随一棹行。  
  
卷510_20  【送苏绍之归岭南】张祜  
孤舟越客吟，万里旷离襟。夜月江流阔，春云岭路深。  
珠繁杨氏果，翠耀孔家禽。无复天南梦，相思空树林。  
  
卷510_21  【送沈下贤谪尉南康】张祜  
秋风江上草，先是客心摧。万里故人去，一行新雁来。  
山高云绪断，浦迥日波颓。莫怪南康远，相思不可裁。  
  
卷510_22  【送卢弘本浙东觐省】张祜  
东望故山高，秋归值小舠。怀中陆绩橘，江上伍员涛。  
好去宁鸡口，加餐及蟹螯。君思无倦，为我续离骚。  
  
卷510_23  【晚次荆溪馆呈崔明府】张祜  
舣舟阳羡馆，飞步缭疏楹。山暝水云碧，月凉烟树清。  
长桥深漾影，远橹下摇声。况是无三害，弦歌初政成。  
  
卷510_24  【寄朗州徐员外】张祜  
江岭昔飘蓬，人间值俊雄。关西今孔子，城北旧徐公。  
清夜游何处，良辰此不同。伤心几年事，一半在湖中。  
  
卷510_25  【旅次上饶溪】张祜  
碧溪行几折，凝棹宿汀沙。角断孤城掩，楼深片月斜。  
夜桥昏水气，秋竹静霜华。更想曾题壁，凋零可叹嗟。  
  
卷510_26  【送徐彦夫南迁】张祜  
万里客南迁，孤城涨海边。瘴云秋不断，阴火夜长然。  
月上行虚市，风回望舶船。君还自洁，更为酌贪泉。  
  
卷510_27  【送韦整尉长沙】张祜  
远远长沙去，怜君利一官。风帆彭蠡疾，云水洞庭宽。  
木客提蔬束，江乌接饭丸。莫言卑湿地，未必乏新欢。  
  
卷510_28  【送外甥】张祜  
衰年生侄少，唯尔最关心。偶作魏舒别，聊为殷浩吟。  
白波舟不定，黄叶路难寻。自此尊中物，谁当更共斟。  
  
卷510_29  【赠薛鼎臣侍御（一作送刘崇德尉睦州建德县）】张祜  
一命前途远，双曹小邑闲。夜潮人到郭，春雾鸟啼山。  
浅濑横沙堰，高岩峻石斑。不堪曾倚棹，犹复梦升攀。  
  
卷510_30  【送曾黯游夔州】张祜  
不远夔州路，层波滟滪连。下来千里峡，入去一条天。  
树色秋帆上，滩声夜枕前。何堪正危侧，百丈半山颠。  
  
卷510_31  【送李长史归涪州】张祜  
涪江江上客，岁晚却还乡。暮过高唐雨，秋经巫峡霜。  
急滩船失次，叠嶂树无行。好为题新什，知君思不常。  
  
卷510_32  【赠契衡上人】张祜  
小门开板阁，终日是逢迎。语笑人同坐，修持意别行。  
水花秋始发，风竹夏长清。一恨凄惶久，怜师记姓名。  
  
卷510_33  【走笔赠许玖赴桂州命】张祜  
桂林真重德，莲幕藉殊才。直气自消瘴，远心无暂灰。  
剑棱丛石险，箭激乱流回。莫说雁不到，长江鱼尽来。  
  
卷510_34  【题上饶亭】张祜  
溪亭拂一琴，促轸坐披衿。夜月水南寺，秋风城外砧。  
早霜红叶静，新雨碧潭深。唯是壶中物，忧来且自斟。  
  
卷510_35  【题僧壁】张祜  
出门无一事，忽忽到天涯。客地多逢酒，僧房却厌花。  
棋因王粲覆，鼓是祢衡挝。自喜疏成品，生前不怨嗟。  
  
卷510_36  【寄卢载】张祜  
故人卢氏子，十载旷佳期。少见双鱼信，多闻八米诗。  
侏儒他甚饱，款段尔应羸。忽谓今刘二，相逢不熟槌。  
  
卷510_37  【送杨秀才游蜀】张祜  
鄂渚逢游客，瞿塘上去船。峡深明月夜，江静碧云天。  
旧俗巴渝舞，新声蜀国弦。不堪挥惨恨，一涕自潸然。  
  
卷510_38  【送杨秀才往夔州】张祜  
鄂渚逢游客，瞿塘上去船。江连万里海，峡入一条天。  
鸟影沉沙日，猿声隔树烟。新诗逢北使，为草几巴笺。  
  
卷510_39  【途中逢李道实游蔡州】张祜  
征马汉江头，逢君上蔡游。野桥经亥市，山路过申州。  
僻地人行涩，荒林虎迹稠。殷勤话新守，生物赖诸侯。  
  
卷510_40  【富阳道中送王正夫】张祜  
析析上荒原，霜林赤叶翻。孤帆天外出，远戍日中昏。  
摘橘防深刺，攀萝畏断根。何堪衰草色，一酌送王孙。  
  
卷510_41  【送韦正字析贯赴制举】张祜  
可爱汉文年，鸿恩荡海壖。木鸡方备德，金马正求贤。  
大战希游刃，长途在著鞭。伫看晁董策，便向史中传。  
  
卷510_42  【赠贞固上人】张祜  
南国披僧籍，高标一道林。律仪精毡布，真行正吞针。  
掇火身潜起，焚香口旋吟。非论坐中社，余亦旧知音。  
  
卷510_43  【题赠志凝上人】张祜  
悟色身无染，观空事不生。道心长日笑，觉路几年行。  
片月山林静，孤云海棹轻。愿为尘外契，一就智珠明。  
  
卷510_44  【送琼贞发述怀】张祜  
送出南溪日，离情不忍看。渐遥犹顾首，帆去意难判。  
最恨临行夜，相期几百般。但能存岁节，终久得同欢。  
  
卷510_45  【寄灵澈上人】张祜  
老僧何处寺，秋梦绕江滨。独树月中鹤，孤舟云外人。  
荣华长指幻，衰病久观身。应笑无成者，沧洲垂一轮。  
  
卷510_46  【溪行寄京师故人道侣】张祜  
白日长多事，清溪偶独寻。云归秋水阔，月出夜山深。  
坐想天涯去，行悲泽畔吟。东郊故人在，应笑未抽簪。  
  
卷510_47  【赠僧云栖】张祜  
麈尾与筇枝，几年离石坛。梵馀林雪厚，棋罢岳钟残。  
开卷喜先悟，漱瓶知早寒。衡阳寺前雁，今日到长安。  
  
卷510_48  【送魏尚书赴镇州行营】张祜  
河塞日駸駸，恩仇报尽深。伍员忠是节，陆绩孝为心。  
坐激书生愤，行歌壮士吟。惭非燕地客，不得受黄金。  
  
卷510_49  【寄迁客】张祜  
万里南迁客，辛勤岭路遥。溪行防水弩，野店避山魈。  
瘴海须求药，贪泉莫举瓢。但能坚志义，白日甚昭昭。  
  
卷510_50  【题苏小小墓】张祜  
漠漠穷尘地，萧萧古树林。脸浓花自发，眉恨柳长深。  
夜月人何待，春风鸟为吟。不知谁共穴，徒愿结同心。  
  
卷510_51  【江南作（一作江上旅泊）】张祜  
楚塞南行久，秦城北望遥。少年花已过，衰病柳先凋。  
客泪收回日，乡心寄落潮。殷勤问春雁，何处是烟霄。  
  
卷510_52  【题王右丞山水障二首】张祜  
精华在笔端，咫尺匠心难。日月中堂见，江湖满座看。  
夜凝岚气湿，秋浸壁光寒。料得昔人意，平生诗思残。  
右丞今已殁，遗画世间稀。咫尺江湖尽，寻常鸥鸟飞。  
山光全在掌，云气欲生衣。以此常为玩，平生沧海机。  
  
卷510_53  【将之衡阳道中作】张祜  
万里南方去，扁舟泛自身。长年无爱物，深话少情人。  
醉卧襟长散，闲书字不真。衡阳路犹远，独与雁为宾。  
  
卷510_54  【读狄梁公传】张祜  
失运庐陵厄，乘时武后尊。五丁扶造化，一柱正乾坤。  
上保储皇位，深然国老勋。圣朝虽百代，长合问王孙。  
  
卷510_55  【题真娘墓（在虎丘西寺内）】张祜  
佛地葬罗衣，孤魂此是归。舞为蝴蝶梦，歌谢伯劳飞。  
翠发朝云在，青蛾夜月微。伤心一花落，无复怨春辉。  
  
卷510_56  【洞庭南馆】张祜  
一径逗霜林，朱栏绕碧岑。地盘云梦角，山镇洞庭心。  
树白看烟起，沙红见日沉。还因此悲屈，惆怅又行吟。  
  
卷510_57  【题赠仲仪上人院】张祜  
星霜几朝寺，香火静居人。黄叶不经意，青山无事身。  
抛生台上日，结座履中尘。自说一时课，别来诗更新。  
  
卷510_58  【题圣女庙】张祜  
古庙无人入，苍皮涩老桐。蚁行蝉壳上，蛇窜雀巢中。  
浅水孤舟泊，轻尘一座蒙。晚来云雨去，荒草是残风。  
  
卷510_59  【题山水障子】张祜  
一见秋山色，方怜画手稀。波涛连壁动，云物下檐飞。  
岭树冬犹发，江帆暮不归。端然是渔叟，相向日依依。  
  
卷510_60  【咏风】张祜  
摇摇歌扇举，悄悄舞衣轻。引笛秋临塞，吹沙夜绕城。  
向峰回雁影，出峡送猿声。何似琴中奏，依依别带情。  
  
卷510_61  【奉和令狐相公送陈肱侍御】张祜  
高馆动离瑟，亲宾聊叹稀。笑歌情不尽，欢待礼无违。  
清露府莲结，碧云皋鹤飞。还家与□惠，雨露岂殊归。  
  
卷510_62  【陪范宣城北楼夜宴】张祜  
华轩敞碧流，官妓拥诸侯。粉项高丛鬓，檀妆慢裹头。  
亚身摧蜡烛，斜眼送香球。何处偏堪恨，千回下客筹。  
  
卷510_63  【宪宗皇帝挽歌词】张祜  
呜咽上攀龙，升平不易逢。武皇虚好道，文帝未登封。  
寿域无千载，泉门是九重。桥山非远地，云去莫疑峰。  
  
卷510_64  【发蜀客】张祜  
风吹鲁国人，飘荡蜀江滨。湿地饶蛙黾，衰年足鬼神。  
时清归去路，日复病来身。千万长堤柳，从他烂熳春。  
  
卷510_65  【江城晚眺】张祜  
重槛构云端，江城四郁盘。河流出郭静，山色对楼寒。  
浪草侵天白，霜林映日丹。悠然此江思，树杪几樯竿。  
  
卷510_66  【题樟亭】张祜  
晓霁凭虚槛，云山四望通。地盘江岸绝，天映海门空。  
树色连秋霭，潮声入夜风。年年此光景，催尽白头翁。  
  
卷510_67  【乐静】张祜  
引手强篸巾，徐徐起病身。远心群野鹤，闲话对村人。  
发匣琴徽静，开瓶酒味真。纵闻兵赋急，原宪本家贫。  
  
卷510_68  【登广武原】张祜  
广武原西北，华夷此浩然。地盘山入海，河绕国连天。  
远树千门邑，高樯万里船。乡心日云暮，犹在楚城边。  
  
卷510_69  【观宋州田大夫打球】张祜  
白马顿红缨，梢球紫袖轻。晓冰蹄下裂，寒瓦杖头鸣。  
叉手胶粘去，分鬃线道絣。自言无战伐，髀肉已曾生。  
  
卷510_70  【题丹阳永泰寺练湖亭】张祜  
小槛俯澄鲜，龙宫浸浩然。孤光悬夜月，一片割秋天。  
浅派胤沙草，馀波漂岸船。聊当因畎浍，披拂坐潺湲。  
  
卷510_71  【题程氏书斋】张祜  
僻巷难通马，深园不藉篱。青萝缠柏叶，红粉坠莲枝。  
雨燕衔泥近，风鱼咂网迟。缘君寻小阮，好是更题诗。  
  
卷510_72  【毁浮图年逢东林寺旧】张祜  
可惜东林寺，空门失所依。翻经谢灵运，画壁陆探微。  
隙地泉声在，荒途马迹稀。殷勤话僧辈，未敢保儒衣。  
  
卷510_73  【贵池道中作】张祜  
羸骖驱野岸，山远路盘盘。清露月华晓，碧江星影寒。  
离群徒长泣，去国自加餐。霄汉宁无旧，相哀自语端。  
  
卷510_74  【喜王子载话旧】张祜  
相逢青眼日，相叹白头时。累话三朝事，重看一局棋。  
欢娱非老大，成长是婴儿。且尽尊中物，无烦更后期。  
  
卷510_75  【秋日病中】张祜  
析析檐前竹，秋声拂簟凉。病加阴已久，愁觉夜初长。  
坐拾车前子，行看肘后方。无端忧食忌，开镜倍萎黄。  
  
卷510_76  【访许用晦】张祜  
远郭日曛曛，停桡一访君。小桥通野水，高树入江云。  
酒兴曾无敌，诗情旧逸群。怪来音信少，五十我无闻。  
  
卷510_77  【题海盐南馆】张祜  
故人营此地，台馆尚依依。黑夜山魈语，黄昏海燕归。  
旧阴杨叶在，残雨槿花稀。无复南亭赏，高檐红烛辉。  
  
卷510_78  【晚秋江上作】张祜  
万里穷秋客，萧条对落晖。烟霞山鸟散，风雨庙神归。  
地远蛩声切，天长雁影稀。那堪正砧杵，幽思想寒衣。  
  
卷510_79  【吴宫曲】张祜  
日下苑西宫，花飘香径红。玉钗斜白燕，罗带弄青虫。  
皓齿初含雪，柔枝欲断风。可怜倾国艳，谁信女为戎。  
  
卷510_80  【赋昭君冢】张祜  
万里关山冢，明妃旧死心。恨为秋色晚，愁结暮云阴。  
夜切胡风起，天高汉月临。已知无玉貌，何事送黄金。  
  
卷510_81  【哭汴州陆大夫】张祜  
利剑太坚操，何妨拔一毛。冤深陆机雾，愤积伍员涛。  
直道非无验，明时不录劳。谁当青史上，卒为显词褒。  
  
卷510_82  【晚夏归别业】张祜  
古岸扁舟晚，荒园一径微。鸟啼新果熟，花落故人稀。  
宿润侵苔甃，斜阳照竹扉。相逢尽乡老，无复话时机。  
  
卷510_83  【公子行】张祜  
春色满城池，杯盘著处移。镫金斜雁子，鞍帕嫩鹅儿。  
买笑歌桃李，寻歌折柳枝。可怜明月夜，长是管弦随。  
  
卷510_84  【题曾氏园林】张祜  
十亩长堤宅，萧疏半老槐。醉眠风卷簟，棋罢月移阶。  
斫树遗桑斧，浇花湿笋鞋。还将齐物论，终岁自安排。  
  
卷510_85  【读始兴公传】张祜  
殁世议方存，升平道几论。诗情光日月，笔力动乾坤。  
乱首光雄算，朝纲在典坟。明时封禅绩，山下见丘门。  
  
卷510_86  【中秋月】张祜  
碧落桂含姿，清秋是素期。一年逢好夜，万里见明时。  
绝域行应久，高城下更迟。间系情事，何处不相思。  
  
卷510_87  【江西道中作三首】张祜  
日落江村远，烟云度几重。问人孤驿路，驱马乱山峰。  
夜入霜林火，寒生水寺钟。凄凉哭途意，行处又饥凶。  
西江江上月，远远照征衣。夜色草中网，秋声林外机。  
渚田牛路熟，石岸客船稀。无复是乡井，鹧鸪聊自飞。  
秋滩一望平，远远见山城。落日啼乌桕，空林露寄生。  
烧畬残火色，荡桨夜溪声。况是会游处，桑田小变更。  
  
卷510_88  【题常州水西馆】张祜  
隙地丛筠植，修廊列堵环。楼台疏占水，冈岸远成山。  
尽日草深映，无风舟自闲。聊当俟芳夕，一泛芰荷间。  
  
卷510_89  【题李渎山居玉潭（一作玉潭山居）】张祜  
古树千年色，苍崖百尺阴。发寒泉气静，神骇玉光沉。  
上穴青冥小，中连碧海深。何当烟月下，一听夜龙吟。  
  
卷510_90  【题陆墉金沙洞居】张祜  
东溪泉一眼，归卧惬高疏。决水金沙静，梯云石壁虚。  
细吟搔短发，深话笑长裾。莫道遗名品，尝闻入洛初。  
  
卷510_91  【题陆敦礼山居伏牛潭】张祜  
伏牛真怪事，馀胜几人谙。日彩沉青壁，烟容静碧潭。  
泛心何虑冷，漱齿讵忘甘。幸挈壶中物，期君正兴酣。  
  
卷510_92  【旅次石头岸】张祜  
行行石头岸，身事两相违。旧国日边远，故人江上稀。  
水声寒不尽，山色暮相依。惆怅未成语，数行鸦又飞。  
  
卷510_93  【观宋州于使君家乐琵琶】张祜  
历历四弦分，重来上界闻。玉盘飞夜雹，金磬入秋云。  
陇雾笳凝水，砂风雁咽群。不堪天塞恨，青冢是昭君。  
  
卷510_94  【筝】张祜  
绰绰下云烟，微收皓腕鲜。夜风生碧柱，春水咽红弦。  
翠佩轻犹触，莺枝涩未迁。芳音何更妙，清月共婵娟。  
  
卷510_95  【歌】张祜  
一夜列三清，闻歌曲阜城。雪飞红烬影，珠贯碧云声。  
皓齿娇微发，青蛾怨自生。不知新弟子，谁解啭喉轻。  
  
卷510_96  【笙】张祜  
董双成一妙，历历韵风篁。清露鹤声远，碧云仙吹长。  
气侵银项湿，膏胤漆瓢香。曲罢不知处，巫山空夕阳。  
  
卷510_97  【五弦】张祜  
小小月轮中，斜抽半袖红。玉瓶秋滴水，珠箔夜悬风。  
徵调侵弦乙，商声过指拢。只愁才曲罢，云雨去巴东。  
  
卷510_98  【觱篥】张祜  
一管妙清商，纤红玉指长。雪藤新换束，霞锦旋抽囊。  
并揭声犹远，深含曲未央。坐中知密顾，微笑是周郎。  
  
卷510_99  【笛】张祜  
紫清人一管，吹在月堂中。雁起雪云夕，龙吟烟水空。  
虏尘深汉地，羌思切边风。试弄阳春曲，西园桃已红。  
  
卷510_100  【舞】张祜  
荆台呈妙舞，云雨半罗衣。袅袅腰疑折，褰褰袖欲飞。  
雾轻红踯躅，风艳紫蔷薇。强许传新态，人间弟子稀。  
  
卷510_101  【箜篌】张祜  
星汉夜牢牢，深帘调更高。乱流公莫度，沉骨妪空嗥。  
向月轻轮甲，迎风重纫条。不堪闻别引，沧海恨波涛。  
  
卷510_102  【箫】张祜  
清籁远愔愔，秦楼夜思深。碧空人已去，沧海凤难寻。  
杳妙和云绝，依微向水沉。还将九成意，高阁伫芳音。  
  
卷510_103  【夕次桐庐】张祜  
百里清溪口，扁舟此去过。晚潮风势急，寒叶雨声多。  
戍出山头鼓，樵通竹里歌。不堪无酒夜，回首梦烟波。  
  
卷510_104  【入潼关】张祜  
都城三百里，雄险此回环。地势遥尊岳，河流侧让关。  
秦皇曾虎视，汉祖昔龙颜。何处枭凶辈，干戈自不闲。  
  
卷510_105  【南宫叹亦述玄宗追恨太真妃事】张祜  
北陆冰初结，南宫漏更长。何劳却睡草，不验返魂香。  
月隐仙娥艳，风残梦蝶扬。徒悲旧行迹，一夜玉阶霜。  
  
卷510_106  【题平望驿】张祜  
一派吴兴水，西来此驿分。路遥经几日，身去是孤云。  
雨气朝忙蚁，雷声夜聚蚊。何堪秋草色，到处重离群。  
  
卷510_107  【隋宫怀古】张祜  
废宫深苑路，炀帝此东行。往事馀山色，流年是水声。  
古墙丹雘尽，深栋黑煤生。惆怅从今客，经过未了情。  
  
卷510_108  【偶苏求至话别（后六句与送苏绍之归岭南诗同）】张祜  
几年沧海别，万里白头吟。夜月江流阔，春云岭路深。  
珠繁杨氏果，翠耀孔家禽。无复天南梦，相思空树林。  
  
卷510_109  【秋霁】张祜  
垂老归休意，栖栖陋巷中。暗灯棋子落，残语酒瓶空。  
滴幂侵檐露，虚疏入槛风。何妨一蝉嘒，自抱木兰丛。  
  
卷510_110  【咏史二首】张祜  
汉代非良计，西戎世世尘。无何求善马，不算苦生民。  
外国雠虚结，中华愤莫伸。却教为后耻，昭帝远和亲。  
留名鲁连去，于世绝遗音。尽爱聊城下，宁知沧海深。  
偶然飞一箭，无事在千金。回望凌烟阁，何人是此心。  
  
卷510_111  【洞房燕】张祜  
清晓洞房开，佳人喜燕来。乍疑钗上动，轻似掌中回。  
暗语临窗户，深窥傍镜台。新妆正含思，莫拂画梁埃。  
  
卷510_112  【答僧赠柱杖】张祜  
千回掌上横，珍重远方情。客问何人与，闽僧寄一茎。  
画空疑未决，卓地计初成。幸以文堪采，扶持力不轻。  
  
卷510_113  【鹭鸶】张祜  
深窥思不穷，揭趾浅沙中。一点山光净，孤飞潭影空。  
暗栖松叶露，双下蓼花风。好是沧波侣，垂丝趣亦同。  
  
卷510_114  【塞下】张祜  
万里配长征，连年惯野营。入群来拣马，抛伴去擒生。  
箭插雕翎阔，弓盘鹊角轻。闲看行近远，西去受降城。  
  
卷510_115  【忆云阳宅】张祜  
一别云阳宅，深愁度岁华。翠浓春槛柳，红满夜庭花。  
鸟影垂纤竹，鱼行践浅沙。聊当因寤寐，归思浩无涯。  
  
卷510_116  【题造微禅师院】张祜  
夜香闻偈后，岑寂掩双扉。照竹灯和雪，穿云月到衣。  
草堂疏磬断，江寺故人稀。唯忆江南雨，春风独鸟归。  
  
卷510_117  【酬武蕴之，乙丑之岁始见华发余自悲遂成继和】张祜  
贾生年尚少，华发近相侵。不是流光促，因缘别恨深。  
怜君成苦调，感我独长吟。岂料清秋日，星星共映簪。  
  
卷510_118  【题万道人禅房】张祜  
何处凿禅壁，西南江上峰。残阳过远水，落叶满疏钟。  
世事静中去，道心尘外逢。欲知情不动，床下虎留踪。  
  
卷510_119  【病后访山客】张祜  
久病倦衾枕，独行来访君。因逢归马客，共对出溪云。  
新月坐中见，暮蝉愁处闻。相欢贵无事，莫想路歧分。  
  
卷510_120  【题松汀驿】张祜  
山色远含空，苍茫泽国东。海明先见日，江白迥闻风。  
鸟道高原去，人烟小径通。那知旧遗逸，不在五湖中。  
  
卷510_121  【处士隐居】张祜  
斜日半飞阁，高帘轻翳空。清香芙蓉水，碧冷琅玕风。  
绝岸派沿洑，修廊趾崇隆。唯当饵仙术，坐作朱颜翁。  
  
卷510_122  【早春钱塘湖晚眺】张祜  
落日下林坂，抚襟睇前踪。轻澌流回浦，残雪明高峰。  
仰视天宇旷，俯登云树重。聊当问真界，昨夜西峦钟。  
  
卷510_123  【濠州水馆】张祜  
高阁去烦燠，客心遂安舒。清流中浴鸟，白石下游鱼。  
秋树色凋翠，夜桥声袅虚。南轩更何待，坐见玉蟾蜍。  
  
卷510_124  【石头城寺】张祜  
山势抱烟光，重门突兀傍。连檐金像阁，半壁石龛廊。  
碧树丛高顶，清池占下方。徒悲宦游意，尽日老僧房。  
  
卷510_125  【伤迁客殁南中】张祜  
故人何处殁，谪宦极南天。远地身狼狈，穷途事果然。  
白须才过海，丹旐却归船。肠断相逢路，新来客又迁。  
  
卷510_126  【乌夜啼】张祜  
忽忽南飞返，危丝共怨凄。暗霜移树宿，残夜绕枝啼。  
咽绝声重叙，愔淫思乍迷。不妨还报喜，误使玉颜低。  
  
卷510_127  【题润州金山寺】张祜  
一宿金山寺，超然离世群。僧归夜船月，龙出晓堂云。  
树色中流见，钟声两岸闻。翻思在朝市，终日醉醺醺。  
  
卷510_128  【题润州甘露寺】张祜  
千重构横险，高步出尘埃。日月光先见，江山势尽来。  
冷云归水石，清露滴楼台。况是东溟上，平生意一开。  
  
卷510_129  【题杭州孤山寺】张祜  
楼台耸碧岑，一径入湖心。不雨山长润，无云水自阴。  
断桥荒藓涩，空院落花深。犹忆西窗月，钟声在北林。  
  
卷510_130  【题馀杭县龙泉观】张祜  
四回山一面，台殿已嵯峨。中路见山远，上方行石多。  
天晴花气漫，地暖鸟音和。徒漱葛仙井，此生其奈何。  
  
卷510_131  【题径山大觉禅师影堂】张祜  
超然彼岸人，一径谢微尘。见相即非相，观身岂是身。  
空门性未灭，旧里化犹新。谩指堂中影，谁言影似真。  
  
卷510_132  【题濠州钟离寺】张祜  
遥遥东郭寺，数里占原田。远岫碧光合，长淮清派连。  
院藏归鸟树，钟到落帆船。唯羡空门叟，栖心尽百年。  
  
卷510_133  【秋夜宿灵隐寺师上人】张祜  
月色荒城外，江声野寺中。贫知交道薄，老信释门空。  
露叶凋阶藓，风枝戛井桐。不妨无酒夜，闲话值生公。  
  
卷510_134  【题苏州灵岩寺】张祜  
碧海西陵岸，吴王此盛时。山行今佛寺，水见旧宫池。  
亡国人遗恨，空门事少悲。聊当值僧语，尽日把松枝。  
  
卷510_135  【题苏州楞伽寺】张祜  
楼台山半腹，又此一经行。树隔夫差苑，溪连勾践城。  
上坡松径涩，深坐石池清。况是西峰顶，凄凉故国情。  
  
卷510_136  【题苏州思益寺】张祜  
四面山形断，楼台此迥临。两峰高崒屼，一水下淫渗。  
凿石西龛小，穿松北坞深。会当来结社，长日为僧吟。  
  
卷510_137  【题重居寺】张祜  
浮图经近郭，长日羡僧闲。竹径深开院，松门远对山。  
重廊标板榜，高殿锁金环。更问寻雷室，西行咫尺间。  
  
卷510_138  【题善权寺】张祜  
碧峰南一寺，最胜是仙源。峻坂依岩壁，清泉泄洞门。  
金函崇宝藏，玉树閟灵根。寄谢香花叟，高踪不可援。  
  
卷510_139  【题南陵隐静寺】张祜  
松径上登攀，深行烟霭间。合流厨下水，对耸殿前山。  
润壁鸟音迥，泉源僧步闲。更怜飞一锡，天外与云还。  
  
卷510_140  【题丘山寺】张祜  
几代儒家业，何年佛寺碑。地平边海处，江出上山时。  
故国人长往，空门事可知。凄凉问禅客，身外即无为。  
  
卷510_141  【题道光上人山院】张祜  
真僧上方界，山路正岩岩。地僻泉长冷，亭香草不凡。  
火田生白菌，烟岫老青杉。尽日唯山水，当知律行严。  
  
卷510_142  【赠庐山僧】张祜  
一室炉峰下，荒榛手自开。粉牌新薤叶，竹援小葱台。  
树黑云归去，山明日上来。便知心是佛，坚坐对寒灰。  
  
卷510_143  【题惠山寺（一作常州无锡县惠山寺）】张祜  
旧宅人何在，空门客自过。泉声到池尽，山色上楼多。  
小洞生斜竹，重阶夹细莎。殷勤望城市，云水暮钟和。  
  
卷510_144  【题虎丘寺】张祜  
轻棹驻回流，门登西虎丘。雾青山月晓，云白海天秋。  
倚殿松株涩，欹庭石片幽。青蛾几时墓，空色尚悠悠。  
  
卷510_145  【题普贤寺】张祜  
何人知寺路，松竹暗春山。潭黑龙应在，巢空鹤未还。  
经年来客倦，半日与僧闲。更共尝新茗，闻钟笑语间。  
  
卷510_146  【题虎丘东寺】张祜  
云树拥崔嵬，深行异俗埃。寺门山外入，石壁地中开。  
仰砌池光动，登楼海气来。伤心万古意，金玉葬寒灰。  
  
卷510_147  【题虎丘西寺】张祜  
嚣尘楚城外，一寺枕通波。松色入门远，冈形连院多。  
花时长到处，别路半经过。惆怅旧禅客，空房深薜萝。  
  
卷510_148  【题招隐寺】张祜  
千年戴颙宅，佛庙此崇修。井人名在，清泉鹿迹幽。  
竹光寒闭院，山影夜藏楼。未得高僧旨，烟霞空暂游。  
  
卷510_149  【塞下曲】张祜  
二十逐嫖姚，分兵远戍辽。雪迷经塞夜，冰壮渡河朝。  
促放雕难下，生骑马未调。小儒何足问，看取剑横腰。  
  
卷510_150  【宿淮阴水馆】张祜  
积水自成阴，昏昏月映林。五更离浦棹，一夜隔淮砧。  
漂母乡非远，王孙道岂沉。不当无健妪，谁肯效前心。  
  
卷510_151  【题小松】张祜  
何处劚云烟，新移此馆前。碧姿尘不染，清影露长鲜。  
耸地心才直，凌云操未全。可悲人自老，何日是千年。  
  
卷510_152  【夏日梅溪馆寄庞舍人】张祜  
东阳宾礼重，高馆望行期。埽簟因松叶，篸瓜使竹枝。  
卷帘闻鸟近，翻枕梦人迟。坐听津桥说，今营太守碑。  
  
卷510_153  【感河上兵】张祜  
一闻河塞上，非是欲权兵。首尾诚须畏，膏肓慎勿轻。  
多门徒可入，尽室且思行。莫为无媒者，沧浪不濯缨。  
  
卷510_154  【赠淮南将（一作少年行）】张祜  
年少好风情，垂鞭眦睚行。带金狮子小，裘锦麒麟狞。  
拣匠装银镫，堆钱买钿筝。李陵虽效死，时论亦轻生。  
  
卷510_155  【题惠昌上人】张祜  
半岩开一室，香穟细氛氲。石上漱秋水，月中行夏云。  
律持僧讲疏，经诵梵书文。好是风廊下，遥遥挂褐裙。  
  
卷510_156  【塞上曲】张祜  
边风卷地时，日暮帐初移。碛迥三通角，山寒一点旗。  
连收榻索马，引满射雕儿。莫道功勋细，将军昔戍师。  
  
卷510_157  【折杨柳】张祜  
红粉青楼曙，垂杨仲月春。怀君重攀折，非妾妒腰身。  
舞带萦丝断，娇娥向叶嚬。横吹凡几曲，独自最愁人。  
  
卷510_158  【采桑】张祜  
自古多征战，由来尚甲兵。长驱千里去，一举两番平。  
按剑从沙漠，歌谣满帝京。寄言天下将，须立武功名。  
  
卷510_159  【禅智寺】张祜  
宝殿依山嶮，临虚势若吞。画檐齐木末，香砌压云根。  
远景窗中岫，孤烟竹里村。凭高聊一望，乡思隔吴门。  
  
卷510_160  【寄题商洛王隐居】张祜  
近逢商洛口，知尔坐南塘。草阁平春水，柴门掩夕阳。  
随蜂收野蜜，寻麝采生香。更忆前年醉，松花满石床。  
  
卷510_161  【送客归湘楚】张祜  
无辞一杯酒，昔日与君深。秋色换归鬓，曙光生别心。  
桂花山庙冷，枫树水楼阴。此路千馀里，应劳楚客吟。  
  
卷510_162  【登金山寺】张祜  
古今斯岛绝，南北大江分。水阔吞沧海，亭高宿断云。  
返潮千涧落，啼鸟半空闻。皆是登临处，归航酒半醺。  

## 全唐诗(中)　卷五百一十一

卷511_1  【洛阳感寓】张祜  
扰扰都城晓四开，不关名利也尘埃。千门甲第身遥入，  
万里铭旌死后来。洛水暮烟横莽苍，邙山秋日露崔嵬。  
须知此事堪为镜，莫遣黄金漫作堆。  
  
卷511_2  【从军行】张祜  
少年金紫就光辉，直指边城虎翼飞。一卷旌收千骑虏，  
万全身出百重围。黄云断塞寻鹰去，白草连天射雁归。  
白首汉廷刀笔吏，丈夫功业本相依。  
  
卷511_3  【爱妾换马（后首一作陈标诗）】张祜  
一面妖桃千里蹄，娇姿骏骨价应齐。乍牵玉勒辞金栈，  
催整花钿出绣闺。去日岂无沾袂泣，归时还有顿衔嘶。  
婵娟躞蹀春风里，挥手摇鞭杨柳堤。  
绮阁香销华厩空，忍将行雨换追风。休怜柳叶双眉翠，  
却爱桃花两耳红。侍宴永辞春色里，趁朝休立漏声中。  
恩劳未尽情先尽，暗泣嘶风两意同。  
  
卷511_4  【病宫人（一作袁不约诗）】张祜  
佳人卧病动经秋，帘幕褴縿不挂钩。四体强扶藤夹膝，  
双鬟慵插玉搔头。花颜有幸君王问，药饵无征待诏愁。  
惆怅近来消瘦尽，泪珠时傍枕函流。  
  
卷511_5  【观杭州柘枝】张祜  
舞停歌罢鼓连催，软骨仙蛾暂起来。红罨画衫缠腕出，  
碧排方胯背腰来。旁收拍拍金铃摆，却踏声声锦袎摧。  
看著遍头香袖褶，粉屏香帕又重隈。  
  
卷511_6  【周员外席上观柘枝（一作周员外出双舞柘枝妓）】张祜  
画鼓拖环锦臂攘，小娥双换舞衣裳。金丝蹙雾红衫薄，  
银蔓垂花紫带长。鸾影乍回头并举，凤声初歇翅齐张。  
一时欻腕招残拍，斜敛轻身拜玉郎。  
  
卷511_7  【观杨瑗柘枝】张祜  
促叠蛮鼍引柘枝，卷帘虚帽带交垂。紫罗衫宛蹲身处，  
红锦靴柔踏节时。微动翠蛾抛旧态，缓遮檀口唱新词。  
看看舞罢轻云起，却赴襄王梦里期。  
  
卷511_8  【感王将军柘枝妓殁】张祜  
寂寞春风旧柘枝，舞人休唱曲休吹。鸳鸯钿带抛何处，  
孔雀罗衫付阿谁。画鼓不闻招节拍，锦靴空想挫腰肢。  
今来座上偏惆怅，曾是堂前教彻时。  
  
卷511_9  【扬州法云寺双桧】张祜  
谢家双植本图荣，树老人因地变更。朱顶鹤知深盖偃，  
白眉僧见小枝生。高临月殿秋云影，静入风檐夜雨声。  
纵使百年为上寿，绿阴终借暂时行。  
  
卷511_10  【忆游天台寄道流】张祜  
忆昨天台到赤城，几朝仙籁耳中生。云龙出水风声过，  
海鹤鸣皋日色清。石笋半山移步险，桂花当洞拂衣轻。  
今来尽是人间梦，刘阮茫茫何处行。  
  
卷511_11  【寄王尊师】张祜  
天台南洞一灵仙，骨耸冰棱貌莹然。曾对浦云长昧齿，  
重来华表不知年。溪桥晚下玄龟出，草露朝行白鹿眠。  
犹忆夜深华盖上，更无人处话丹田。  
  
卷511_12  【公子行】张祜  
锦堂昼永绣帘垂，立却花骢待出时。红粉美人擎酒劝，  
青衣年少臂鹰随。轻将玉杖敲花片，旋把金鞭约柳枝。  
近地独游三五骑，等闲行傍曲江池。  
  
卷511_13  【寓怀寄苏州刘郎中（时以天平公荐罢归）】张祜  
一闻周召佐明时，西望都门强策羸。天子好文才自薄，  
诸侯力荐命犹奇。贺知章口徒劳说，孟浩然身更不疑。  
唯是胜游行未遍，欲离京国尚迟迟。  
  
卷511_14  【和杜牧之齐山登高】张祜  
秋溪南岸菊霏霏，急管烦弦对落晖。红叶树深山径断，  
碧云江静浦帆稀。不堪孙盛嘲时笑，愿送王弘醉夜归。  
流落正怜芳意在，砧声徒促授寒衣。  
  
卷511_15  【题于越亭】张祜  
扁舟亭下驻烟波，十五年游重此过。洲觜露沙人渡浅，  
树稍藏竹鸟啼多。山衔落照欹红盖，水蹙斜文卷绿罗。  
肠断中秋正圆月，夜来谁唱异乡歌。  
  
卷511_16  【秋夜登润州慈和寺上方】张祜  
清夜浮埃暂歇鄽，塔轮金照露华鲜。行中路月生海，  
鹤语上方星满天。楼影半连深岸水，钟声寒彻远林烟。  
僧房闭尽下楼去，一半梦魂离世缘。  
  
卷511_17  【寄献萧相公】张祜  
东去江干是胜游，鼎湖兴望不堪愁。谢安近日违朝旨，  
傅说当时允帝求。暂向聊城飞一箭，长为沧海系扁舟。  
分明此事无人见，白首相看未肯休。  
  
卷511_18  【哭京兆庞尹】张祜  
扬子江头昔共迷，一为京兆隔云泥。故人昨日同时吊，  
旧马今朝别处嘶。向壁愁眉无复画，扶床稚齿已能啼。  
也知世路名堪贵，谁信庄周论物齐。  
  
卷511_19  【送周尚书赴滑台】张祜  
楚谣襦袴整三年，喉舌新恩下九天。鼓角雄都分节钺，  
蛇龙旧国罢楼船。昆河已在兵钤内，堂柳空留鹤岭前。  
多病无由酬一顾，鄢陵千骑去翩翩。  
  
卷511_20  【和杜使君九华楼见寄】张祜  
孤城高柳晓鸣鸦，风帘半钩清露华。九峰聚翠宿危槛，  
一夜孤光悬冷沙。出岸远晖帆欲落，入谿寒影雁差斜。  
杜陵归去春应早，莫厌青山谢脁家。  
  
卷511_21  【送人归蜀】张祜  
锦城春色溯江源，三峡经过几夜猿。红树两厓开霁色，  
碧岩千仞涨波痕。萧萧暮雨荆王梦，漠漠春烟蜀帝魂。  
长怨相如留滞处，富家还忆卓王孙。  
  
卷511_22  【酬答柳宗言秀才见赠】张祜  
南下天台厌绝冥，五湖波上泛如萍。江鸥自戏为踪迹，  
野鹿闲惊是性灵。任子偶垂沧海钓，戴逵虚认少微星。  
金门后俊徒相唁，且为人间寄茯苓。  
  
卷511_23  【题杭州天竺寺】张祜  
西南山最胜，一界是诸天。上路穿岩竹，分流入寺泉。  
蹑云丹井畔，望月石桥边。洞壑江声远，楼台海气连。  
塔明春岭雪，钟散暮松烟。何处去犹恨，更看峰顶莲。  
  
卷511_24  【题杭州灵隐寺】张祜  
峰峦开一掌，朱槛几环延。佛地花分界，僧房竹引泉。  
五更楼下月，十里郭中烟。后塔耸亭后，前山横阁前。  
溪沙涵水静，涧石点苔鲜。好是呼猿久，西岩深响连。  
  
卷511_25  【中秋夜杭州玩月】张祜  
万古太阴精，中秋海上生。鬼愁缘辟照，人爱为高明。  
历历华星远，霏霏薄晕萦。影流江不尽，轮曳谷无声。  
似镜当楼晓，如珠出浦盈。岸沙全借白，山木半含清。  
小槛循环看，长堤蹋阵行。殷勤未归客，烟水夜来情。  
  
卷511_26  【高闲上人】张祜  
座上辞安国，禅房恋沃州。道心黄叶老，诗思碧云秋。  
卷轴朝廷饯，书函内库收。陶欣入社叟，生怯论经俦。  
日色屏初揭，风声笔未休。长波溢海岸，大点出嵩丘。  
不绝羲之法，难穷智永流。殷勤一笺在，留著看银钩。  
  
卷511_27  【题灵隐寺师一上人十韵】张祜  
八十空门子，深山土木骸。片衣闲自衲，单食老长斋。  
道性终能遣，人情少不乖。樔枸居上院，薜荔俯层阶。  
洗钵前临水，窥门外有柴。朗吟挥竹拂，高楫曳芒鞋。  
迸笋斜穿坞，飞泉下喷崖。种花忻土润，拨石虑沙埋。  
旧往师招隐，初临我咏怀。何当缘兴玩，更为表新牌。  
  
卷511_28  【投常州从兄中丞】张祜  
扁舟何所往，言入善人邦。旧爱鹏抟海，今闻虎渡江。  
士因为政乐，儒为说诗降。素履冰容静，新词玉润枞。  
金鱼聊解带，画鹢稍移桩。邀妓思逃席，留宾命倒缸。  
史材谁是伍，经术世无双。广厦当宏构，洪钟并待撞。  
成龙须讲邴，展骥莫先庞。应念宗中末，秋萤照一窗。  
  
卷511_29  【送王昌涉侍御】张祜  
十里指东平，军前首出征。诸侯青服旧，御史紫衣荣。  
入陈枭心死，分围虎力生。画时安楚塞，刻日下齐城。  
号令朝移幕，偷踪夜斫营。云梯曾险上，地道惯深行。  
举旆招降将，投戈趁败兵。自惭居虏者，当此立功名。  
  
卷511_30  【少年乐（一作贵家郎）】张祜  
二十便封侯，名居第一流。绿鬟深小院，清管下高楼。  
醉把金船掷，闲敲玉镫游。带盘红鼹鼠，袍砑紫犀牛。  
锦袋归调箭，罗鞋起拨球。眼前长贵盛，那信世间愁。  
  
卷511_31  【华清宫和杜舍人】张祜  
五十年天子，离宫旧粉墙。登封时正泰，御宇日初长。  
上位先名实，中兴事宪章。举戎轻甲胄，馀地取河湟。  
道帝玄元祖，儒封孔子王。因缘百司署，丛会一人汤。  
渭水波摇绿，秦山草半黄。马头开夜照，鹰眼利星芒。  
下箭朱弓满，鸣鞭皓腕攘。畋思获吕望，谏祇避周昌。  
兔迹贪前逐，枭心不早防。几添鹦鹉劝，频赐荔支尝。  
月锁千门静，天高一笛凉。细音摇翠佩，轻步宛霓裳。  
祸乱根潜结，升平意遽忘。衣冠逃犬虏，鼙鼓动渔阳。  
外戚心殊迫，中途事可量。雪埋妃子貌，刃断禄儿肠。  
近侍烟尘隔，前踪辇路荒。益知迷宠佞，惟恨丧忠良。  
北阙尊明主，南宫逊上皇。禁清馀凤吹，池冷映龙光。  
祝寿山犹在，流年水共伤。杜鹃魂厌蜀，蝴蝶梦悲庄。  
雀卵遗雕栱，虫丝罥画梁。紫苔侵壁润，红树闭门芳。  
守吏齐鸳瓦，耕民得翠珰。欢康昔时乐，讲武旧兵场。  
暮草深岩霭，幽花坠径香。不堪垂白叟，行折御沟杨。  
  
卷511_32  【穆护砂】张祜  
玉管朝朝弄，清歌日日新。折花当驿路，寄与陇头人。  
  
卷511_33  【思归乐二首】张祜  
晚日催弦管，春风入绮罗。杏花如有意，偏落舞衫多。  
万里春应尽，三江雁亦稀。连天汉水广，孤客未言归。  
  
卷511_34  【金殿乐】张祜  
入夜秋砧动，千声起四邻。不缘楼上月，应为陇头人。  
  
卷511_35  【墙头花二首】张祜  
蟋蟀鸣洞房，梧桐落金井。为君裁舞衣，天寒剪刀冷。  
妾有罗衣裳，秦王在时作。为舞春风多，秋来不堪著。  
  
卷511_36  【胡渭州】张祜  
杨柳千寻色，桃花一苑芳。风吹入帘里，唯有惹衣香。  
  
卷511_37  【白鼻騧】张祜  
为底胡姬酒，长来白鼻騧。摘莲抛水上，郎意在浮花。  
  
卷511_38  【戎浑（即王维观猎诗前四句）】张祜  
风劲角弓鸣，将军猎渭城。草枯鹰眼疾，雪尽马蹄轻。  
  
卷511_39  【杨下采桑】张祜  
飞丝惹绿尘，软叶对孤轮。今朝入园去，物色强著人。  
  
卷511_40  【宫词二首】张祜  
故国三千里，深宫二十年。一声河满子，双泪落君前。  
自倚能歌日，先皇掌上怜。新声何处唱，肠断李延年。  
  
卷511_41  【昭君怨二首】张祜  
万里边城远，千山行路难。举头唯见日，何处是长安。  
汉庭无大议，戎虏几先和。莫羡倾城色，昭君恨最多。  
  
卷511_42  【夕次竟陵】张祜  
南风吹五两，日暮竟陵城。肠断巴江月，夜蝉何处声。  
  
卷511_43  【信州水亭】张祜  
南檐架短廊，沙路白茫茫。尽日不归处，一庭栀子香。  
  
卷511_44  【苏小小歌三首】张祜  
车轮不可遮，马足不可绊。长怨十字街，使郎心四散。  
新人千里去，故人千里来。剪刀横眼底，方觉泪难裁。  
登山不愁峻，涉海不愁深。中擘庭前枣，教郎见赤心。  
  
卷511_45  【树中草】张祜  
青青树中草，托根非不危。草生树却死，荣枯君可知。  
  
卷511_46  【七里濑渔家】张祜  
七里垂钓叟，还傍钓台居。莫恨无名姓，严陵不卖鱼。  
  
卷511_47  【读曲歌五首】张祜  
窗中独自起，帘外独自行。愁见蜘蛛织，寻思直到明。  
碓上米不舂，窗中丝罢络。看渠驾去车，定是无四角。  
不见心相许，徒云脚漫勤。摘荷空摘叶，是底采莲人。  
窗外山魈立，知渠脚不多。三更机底下，摸著是谁梭。  
郎去摘黄瓜，郎来收赤枣。郎耕种麻地，今作西舍道。  
  
卷511_48  【玉树后庭花】张祜  
轻车何草草，独唱后庭花。玉座谁为主，徒悲张丽华。  
  
卷511_49  【莫愁乐】张祜  
侬居石城下，郎到石城游。自郎石城出，长在石城头。  
  
卷511_50  【襄阳乐】张祜  
大堤花月夜，长江春水流。东风正上信，春夜特来游。  
  
卷511_51  【自君之出矣】张祜  
自君之出矣，万物看成古。千寻葶苈枝，急奈长长苦。  
  
卷511_52  【梦江南】张祜  
行吟洞庭句，不见洞庭人。尽日碧江梦，江南红树春。  
  
卷511_53  【将离岳州留献徐员外】张祜  
高斋长对酒，下客亦沾鱼。不为江南去，还来郡北居。  
  
卷511_54  【题彭泽卢明府新楼】张祜  
碧落新楼迥，清池古树闲。先贤尽为宰，空看县南山。  
  
卷511_55  【赠禅师】张祜  
坐见三生事，宗传一衲来。已知无法说，心向定中灰。  
  
卷511_56  【江南逢故人】张祜  
河洛多尘事，江山半旧游。春风故人夜，又醉白蘋洲。  
  
卷511_57  【松江怀古】张祜  
碧树吴洲远，青山震泽深。无人踪范蠡，烟水暮沈沈。  
  
卷511_58  【书愤】张祜  
三十未封侯，颠狂遍九州。平生镆铘剑，不报小人雠。  
  
卷511_59  【题孟处士宅】张祜  
高才何必贵，下位不妨贤。孟简虽持节，襄阳属浩然。  
  
卷511_60  【首阳竹】张祜  
首阳山下路，孤竹节长存。为问无心草，如何庇本根。  
  
卷511_61  【题僧影堂】张祜  
寒叶坠清霜，空帘著烬香。生前既无事，何事更悲伤。  
  
卷511_62  【边思】张祜  
苏武节旌尽，李陵音信稀。花当陇上发，人向陇头归。  
  
卷511_63  【题弋阳馆】张祜  
一叶飘然下弋阳，残霞昏日树苍苍。  
吴溪漫淬干将剑，却是猿声断客肠。  
  
卷511_64  【题秀师影堂】张祜  
阴阴古寺杉松下，记得长明一焰灯。  
尽日看山人不会，影堂中是别来僧。  
  
卷511_65  【赠李修源（一作送温飞卿赴方城）】张祜  
岳阳新尉晓衙参，却是傍人意未甘。  
昨夜与君思贾谊，长沙犹在洞庭南。  
  
卷511_66  【瓜洲闻晓角】张祜  
寒耿稀星照碧霄，月楼吹角夜江遥。  
五更人起烟霜静，一曲残声遍落潮。  
  
卷511_67  【元日仗】张祜  
文武千官岁仗兵，万方同轨奏升平。  
上皇一御含元殿，丹凤门开白日明。  
  
卷511_68  【连昌宫】张祜  
龙虎旌旗雨露飘，玉楼歌断碧山遥。  
玄宗上马太真去，红树满园香自销。  
  
卷511_69  【正月十五夜灯】张祜  
千门开锁万灯明，正月中旬动帝京。  
三百内人连袖舞，一时天上著词声。  
  
卷511_70  【上巳乐】张祜  
猩猩血彩系头标，天上齐声举画桡。  
却是内人争意切，六宫红袖一时招。  
  
卷511_71  【千秋乐】张祜  
八月平时花萼楼，万方同乐奏千秋。  
倾城人看长竿出，一伎初成赵解愁。  
  
卷511_72  【春莺啭】张祜  
兴庆池南柳未开，太真先把一枝梅。  
内人已唱春莺啭，花下傞傞软舞来。  
  
卷511_73  【大酺乐二首】张祜  
车驾东来值太平，大酺三日洛阳城。  
小儿一伎竿头绝，天下传呼万岁声。  
紫陌酺归日欲斜，红尘开路薛王家。  
双鬟笑说楼前鼓，两仗争轮好落花。  
  
卷511_74  【邠王小管】张祜  
虢国潜行韩国随，宜春深院映花枝。  
金舆远幸无人见，偷把邠王小管吹。  
  
卷511_75  【李谟笛】张祜  
平时东幸洛阳城，天乐宫中夜彻明。  
无奈李谟偷曲谱，酒楼吹笛是新声。  
  
卷511_76  【宁哥来】张祜  
日映宫城雾半开，太真帘下畏人猜。  
黄翻绰指向西树，不信宁哥回马来。  
  
卷511_77  【丁巳年仲冬月江上作】张祜  
南来驱马渡江濆，消息前年此月闻。  
唯是贾生先恸哭，不堪天意重阴云。  
  
卷511_78  【邺中怀古】张祜  
邺中城下漳河水，日夜东流莫记春。  
肠断宫中望陵处，不堪台上也无人。  
  
卷511_79  【读池州杜员外杜秋娘诗】张祜  
年少多情杜牧之，风流仍作杜秋诗。  
可知不是长门闭，也得相如第一词。  
  
卷511_80  【杭州开元寺牡丹】张祜  
浓艳初开小药栏，人人惆怅出长安。  
风流却是钱塘寺，不踏红尘见牡丹。  
  
卷511_81  【招徐宗偃画松石】张祜  
咫尺云山便出尘，我生长日自因循。  
凭君画取江南胜，留向东斋伴老身。  
  
卷511_82  【平阴夏日作】张祜  
西来渐觉细尘红，扰扰舟车路向东。  
可惜夏天明月夜，土山前面障南风。  
  
卷511_83  【赠处士】张祜  
小径上山山甚小，每怜僧院笑僧禅。  
人间莫道无难事，二十年来已是玄。  
  
卷511_84  【邠娘羯鼓】张祜  
新教邠娘羯鼓成，大酺初日最先呈。  
冬儿指向贞贞说，一曲乾鸣两杖轻。  
  
卷511_85  【退宫人二首】张祜  
开元皇帝掌中怜，流落人间二十年。  
长说承天门上宴，百官楼下拾金钱。  
歌喉渐退出宫闱，泣话伶官上许归。  
犹说入时欢圣寿，内人初著五方衣。  
  
卷511_86  【耍娘歌】张祜  
宜春花夜雪千枝，妃子偷行上密随。  
便唤耍娘歌一曲，六宫生老是蛾眉。  
  
卷511_87  【悖拏儿舞】张祜  
春风南内百花时，道唱梁州急遍吹。  
揭手便拈金碗舞，上皇惊笑悖拏儿。  
  
卷511_88  【题灵彻上人旧房】张祜  
寂寞空门支道林，满堂诗板旧知音。  
秋风吹叶古廊下，一半绳床灯影深。  
  
卷511_89  【晚秋潼关西门作】张祜  
日落寒郊烟物清，古槐阴黑少人行。  
关门西去华山色，秦地东来河水声。  
  
卷511_90  【赠内人】张祜  
禁门宫树月痕过，媚眼唯看宿燕窠。  
斜拔玉钗灯影畔，剔开红焰救飞蛾。  
  
卷511_91  【洛中作】张祜  
元和天子昔平戎，惆怅金舆尚未通。  
尽日洛桥闲处看，秋风时节上阳宫。  
  
卷511_92  【折杨柳枝二首】张祜  
莫折宫前杨柳枝，玄宗曾向笛中吹。  
伤心日暮烟霞起，无限春愁生翠眉。  
凝碧池边敛翠眉，景阳楼下绾青丝。  
那胜妃子朝元阁，玉手和烟弄一枝。  
  
卷511_93  【华清宫四首】张祜  
风树离离月稍明，九天龙气在华清。  
宫门深锁无人觉，半夜云中羯鼓声。  
天阙沈沈夜未央，碧云仙曲舞霓裳。  
一声玉笛向空尽，月满骊山宫漏长。  
红树萧萧阁半开，上皇曾幸此宫来。  
至今风俗骊山下，村笛犹吹阿滥堆。  
水绕宫墙处处声，残红长绿露华清。  
武皇一夕梦不觉，十二玉楼空月明。  
  
卷511_94  【赠窦家小儿】张祜  
深绿衣裳小小人，每来听里解相亲。  
天生合去云霄上，一尺松栽已出尘。  
  
卷511_95  【听崔莒侍御叶家歌】张祜  
宛罗重縠起歌筵，活凤生花动碧烟。  
一声唱断无人和，触破秋云直上天。  
  
卷511_96  【长门怨】张祜  
日映宫墙柳色寒，笙歌遥指碧云端。  
珠铅滴尽无心语，强把花枝冷笑看。  
  
卷511_97  【读老庄】张祜  
等闲缉缀闲言语，夸向时人唤作诗。  
昨日偶拈庄老读，万寻山上一毫厘。  
  
卷511_98  【偶题】张祜  
古来名下岂虚为，李白颠狂自称时。  
唯恨世间无贺老，谪仙长在没人知。  
  
卷511_99  【别玉华仙侣】张祜  
绕舍烟霞为四邻，寒泉白石日相亲。  
尘机不尽住不得，珍重玉山山上人。  
  
卷511_100  【汴上送客（一作汴上同杨升秀才送客归）】张祜  
河流西下雁南飞，楚客相逢泪湿衣。  
张翰思归何太切，扁舟不住又东归。  
  
卷511_101  【邮亭残花（一作平原路上题邮亭残花）】张祜  
云暗山横日欲斜，邮亭下马对残花。  
自从身逐征西府，每到花时不在家。  
  
卷511_102  【秋时送郑侍御】张祜  
离鸿声怨碧云净，楚瑟调高清晓天。  
尽日相看俱不语，西风摇落数枝莲。  
  
卷511_103  【宿武牢关】张祜  
行人候晓久裴徊，不待鸡鸣未得开。  
堪羡寒溪自无事，潺潺一夜宿关来。  
  
卷511_104  【夜宿湓浦逢崔升】张祜  
江流不动月西沈，南北行人万里心。  
况是相逢雁天夕，星河寥落水云深。  
  
卷511_105  【京城寓怀】张祜  
三十年持一钓竿，偶随书荐入长安。  
由来不是求名者，唯待春风看牡丹。  
  
卷511_106  【集灵台二首（后篇一作杜甫诗）】张祜  
日光斜照集灵台，红树花迎晓露开。  
昨夜上皇新授箓，太真含笑入帘来。  
虢国夫人承主恩，平明骑马入宫门。  
却嫌脂粉污颜色，淡扫蛾眉朝至尊。  
  
卷511_107  【感归】张祜  
行却江南路几千，归来不把一文钱。  
乡人笑我穷寒鬼，还似襄阳孟浩然。  
  
卷511_108  【偶作】张祜  
遍识青霄路上人，相逢只是语逡巡。  
可胜饮尽江南酒，岁月犹残李白身。  
  
卷511_109  【劝饮酒】张祜  
烧得硫黄漫学仙，未胜长付酒家钱。  
窦常不吃齐推乐，却在人间八十年。  
  
卷511_110  【阿鸨汤】张祜  
月照宫城红树芳，绿窗灯影在雕梁。  
金舆未到长生殿，妃子偷寻阿鸨汤。  
  
卷511_111  【马嵬坡】张祜  
旌旗不整奈君何，南去人稀北去多。  
尘土已残香粉艳，荔枝犹到马嵬坡。  
  
卷511_112  【太真香囊子】张祜  
蹙金妃子小花囊，销耗胸前结旧香。  
谁为君王重解得，一生遗恨系心肠。  
  
卷511_113  【雨霖铃】张祜  
雨霖铃夜却归秦，犹见张徽一曲新。  
长说上皇和泪教，月明南内更无人。  
  
卷511_114  【听歌二首（前篇一作听刘端公田家歌，后篇作耿家歌）】张祜  
儿郎漫说转喉轻，须待情来意自生。  
只是眼前丝竹和，大家声里唱新声。  
十二年前边塞行，坐中无语叹歌情。  
不堪昨夜先垂泪，西去阳关第一声。  
  
卷511_115  【听筝（一作题宋州田大夫家乐丘家筝）】张祜  
十指纤纤玉笋红，雁行轻遏翠弦中。  
分明似说长城苦，水咽云寒一夜风。  
  
卷511_116  【王家琵琶】张祜  
金屑檀槽玉腕明，子弦轻撚为多情。  
只愁拍尽凉州破，画出风雷是拨声。  
  
卷511_117  【李家柘枝】张祜  
红铅拂脸细腰人，金绣罗衫软著身。  
长恐舞时残拍尽，却思云雨更无因。  
  
卷511_118  【楚州韦中丞箜篌】张祜  
千重钩锁撼金铃，万颗真珠泻玉瓶。  
恰值满堂人欲醉，甲光才触一时醒。  
  
卷511_119  【边上逢歌者】张祜  
垂老秋歌出塞庭，遏云相付旧秦青。  
少年翻掷新声尽，却向人前侧耳听。  
  
卷511_120  【马嵬归】张祜  
云愁鸟恨驿坡前，孑孑龙旗指望贤。  
无复一生重语事，柘黄衫袖掩潸然。  
  
卷511_121  【塞上闻笛（一作董家笛）】张祜  
一夜梅花笛里飞，冷沙晴槛月光辉。  
北风吹尽向何处，高入塞云燕雁稀。  
  
卷511_122  【经旧游】张祜  
去年来送行人处，依旧虫声古岸南。  
斜日照溪云影断，水葓花穗倒空潭。  
  
卷511_123  【东山寺】张祜  
寒色苍苍老柏风，石苔清滑露光融。  
半夜四山钟磬尽，水精宫殿月玲珑。  
  
卷511_124  【峰顶寺】张祜  
月明如水山头寺，仰面看天石上行。  
夜半深廊人语定，一枝松动鹤来声。  
  
卷511_125  【题润州鹤林寺】张祜  
古寺名僧多异时，道情虚遣俗情悲。  
千年鹤在市朝变，来去旧山人不知。  
  
卷511_126  【题胜上人山房】张祜  
清昼房廊山半开，一瓶新汲洒莓苔。  
古松百尺始生叶，飒飒风声天上来。  
  
卷511_127  【李夫人词】张祜  
延年不语望三星，莫说夫人上涕零。  
争奈世间惆怅在，甘泉宫夜看图形。  
  
卷511_128  【题金陵渡】张祜  
金陵津渡小山楼，一宿行人自可愁。  
潮落夜江斜月里，两三星火是瓜州。  
  
卷511_129  【过阴陵】张祜  
壮士凄惶到山下，行人惆怅上山头。  
生前此路已迷失，寂寞孤魂何处游。  
  
卷511_130  【纵游淮南】张祜  
十里长街市井连，月明桥上看神仙。  
人生只合扬州死，禅智山光好墓田。  
  
卷511_131  【登乐游原】张祜  
几年诗酒滞江干，水积云重思万端。  
今日南方惆怅尽，乐游原上见长安。  
  
卷511_132  【过石头城】张祜  
累累墟墓葬西原，六代同归蔓草根。  
唯是岁华流尽处，石头城下水千痕。  
  
卷511_133  【黄蜀葵花】张祜  
名花八叶嫩黄金，色照书窗透竹林。  
无奈美人闲把嗅，直疑檀口印中心。  
  
卷511_134  【杨花】张祜  
散乱随风处处匀，庭前几日雪花新。  
无端惹著潘郎鬓，惊杀绿窗红粉人。  
  
卷511_135  【蔷薇花】张祜  
晓风抹尽燕支颗，夜雨催成蜀锦机。  
当昼开时正明媚，故乡疑是买臣归。  
  
卷511_136  【戏颜郎中猎】张祜  
忽闻射猎出军城，人著戎衣马带缨。  
倒把角弓呈一箭，满川狐兔当头行。  
  
卷511_137  【江上旅泊呈杜员外】张祜  
牛渚南来沙岸长，远吟佳句望池阳。  
野人未必非毛遂，太守还须是孟尝。  
  
卷511_138  【容儿钵头】张祜  
争走金车叱鞅牛，笑声唯是说千秋。  
两边角子羊门里，犹学容儿弄钵头。  
  
卷511_139  【热戏乐】张祜  
热戏争心剧火烧，铜槌暗热不相饶。  
上皇失喜宁王笑，百尺幢竿果动摇。  
  
卷511_140  【玉环琵琶】张祜  
宫楼一曲琵琶声，满眼云山是去程。  
回顾段师非汝意，玉环休把恨分明。  
  
卷511_141  【题酸枣驿前碑】张祜  
苍苔古涩自雕疏，谁道中郎笔力馀。  
长爱当时遇王粲，每来碑下不关书。  
  
卷511_142  【题朱兵曹山居】张祜  
朱氏西斋万卷书，水门山阔自高疏。  
我来穿穴非无意，愿向君家作壁鱼。  
  
卷511_143  【题画僧二首（前篇一作酬信上人赠张僧繇画僧）】张祜  
骨峭情高彼岸人，一杯长泛海为津。  
僧仪又入清流品，却恐前生是许询。  
瘦颈隆肩碧眼生，翰林亲赞虎头能。  
终年不语看如意，似证禅心入大乘。  
  
卷511_144  【送走马使】张祜  
新样花文配蜀罗，同心双带蹙金蛾。  
惯将喉舌传军好，马迹铃声遍两河。  
  
卷511_145  【题御沟】张祜  
万树垂杨拂御沟，溶溶漾漾绕神州。  
都缘济物心无阻，从此恩波处处流。  
  
卷511_146  【题青龙寺】张祜  
二十年沈沧海间，一游京国也应闲。  
人人尽到求名处，独向青龙寺看山。  
  
卷511_147  【硫黄】张祜  
一粒硫黄入贵门，寝堂深处问玄言。  
时人尽说韦山甫，昨日馀干吊子孙。  
  
卷511_148  【散花楼】张祜  
锦江城外锦城头，回望秦川上轸忧。  
正值血魂来梦里，杜鹃声在散花楼。  
  
卷511_149  【王家五弦】张祜  
五条弦出万端情，撚拨间关漫态生。  
唯羡风流田太守，小金铃子耳边鸣。  
  
卷511_150  【听薛阳陶吹芦管】张祜  
紫清人下薛阳陶，末曲新笳调更高。  
无奈一声天外绝，百年已死断肠刀。  
  
卷511_151  【过汾水关】张祜  
千里南来背日行，关门无事一侯嬴。  
山根百尺路前去，十夜耳中汾水声。  
  
卷511_152  【樱桃】张祜  
石榴未拆梅犹小，爱此山花四五株。  
斜日庭前风袅袅，碧油千片漏红珠。  
  
卷511_153  【酬凌秀才惠枕】张祜  
八寸黄杨惠不轻，虎头光照簟文清。  
空心想此缘成梦，拔剑灯前一夜行。  
  
卷511_154  【感春申君】张祜  
薄俗何心议感恩，谄容卑迹赖君门。  
春申还道三千客，寂寞无人杀李园。  
  
卷511_155  【孟才人叹】张祜  
偶因歌态咏娇嚬，传唱宫中十二春。  
却为一声河满子，下泉须吊旧才人。  
  
卷511_156  【听简上人吹芦管三首】张祜  
蜀国僧吹芦一枝，陇西游客泪先垂。  
至今留得新声在，却为中原人不知。  
细芦僧管夜沈沈，越鸟巴猿寄恨吟。  
吹到耳边声尽处，一条丝断碧云心。  
月落江城树绕鸦，一声芦管是天涯。  
分明西国人来说，赤佛堂西是汉家。  
  
卷511_157  【听岳州徐员外弹琴】张祜  
玉律潜符一古琴，哲人心见圣人心。  
尽日南风似遗意，九疑猿鸟满山吟。  
  
卷511_158  【钩弋夫人词】张祜  
惆怅云陵事不回，万金重更筑仙台。  
莫言天上无消息，犹是夫人作鸟来。  
  
卷511_159  【鸿沟】张祜  
龙蛇百战争天下，各制雄心指此沟。  
宁似九州分国土，地图初割海中流。  
  
卷511_160  【悲纳铁】张祜  
长闻为政古诸侯，使佩刀人尽佩牛。  
谁谓今来正耕垦，却销农器作戈矛。  
  
卷511_161  【胡渭州】张祜  
亭亭孤月照行舟，寂寂长江万里流。  
乡国不知何处是，云山漫漫使人愁。  
  
卷511_162  【破阵乐】张祜  
秋风四面足风沙，塞外征人暂别家。  
千里不辞行路远，时光早晚到天涯。  
  
卷511_163  【枫桥】张祜  
长洲苑外草萧萧，却算游城岁月遥。  
唯有别时今不忘，暮烟疏雨过枫桥。  
  
卷511_164  【句】张祜  
万国见清道，一身成白头。（《上令狐相公》。  
以下见《纪事》）斋  
此地荣辱盛，岂宜山中人。（《秋晚》）主  
椿儿绕树春园里，桂子寻花夜月中。（见《桂苑丛谈》）知  
一身扶杖二儿随。（见《野客丛谈》）古  
夏雨莲苞破，秋风桂子凋。（《题天竺寺》。  
以下并见《海录碎事》）主  
杜鹃花发杜鹃叫，乌臼花生乌臼啼。  
茶风无奈笔，酒秃不胜簪。  

## 全唐诗(中)　卷五百一十二

卷512_1  【答李昌期】杨洵美  
三山载群仙，峨峨咸浪中。云衣剪不得，此路安可从。  
我生亦何事，出门如飞蓬。白日又黄昏，所悲瑶草空。  
虫声故乡梦，枕上禾黍风。吾道如未丧，天运何时通。  
  
卷512_2  【宫词】长孙翱  
一道甘泉接御沟，上皇行处不曾秋。  
谁言水是无情物，也到宫前咽不流。  
  
卷512_3  【和于中丞登越王楼见寄】卢求  
高情推谢守，善政属绵州。未落紫泥诏，闲登白雪楼。  
晴江如送日，寒岭镇迎秋。满壁朝天士，唯予不系舟。  
  
卷512_4  【雨】欧阳衮  
细雨弄春阴，馀寒入昼深。山姿轻薄雾，烟色澹幽林。  
鹿践莓苔滑，鱼牵水荇沈。怀情方未已，清酒漫须斟。  
  
卷512_5  【田家】欧阳衮  
黯黯日将夕，牛羊村外来。岩阿青气发，篱落杏花开。  
草木应初感，鶬鹒亦已催。晚间春作好，行乐不须猜。  
  
卷512_6  【神光寺】欧阳衮  
香刹悬青磴，飞楼界碧空。石门栖怖鸽，慈塔绕归鸿。  
有法将心镜，无名属性通。从来乐幽寂，寻觅未能穷。  
  
卷512_7  【和项斯游头陀寺上方】欧阳衮  
步入桃源里，晴花更满枝。峰回山意旷，林杳竹光迟。  
远寺寻龙藏，名香发雁池。间能将远语，况及上阳时。  
  
卷512_8  【秦原道中】欧阳衮  
分险架长澜，斜梁控夕峦。宿云依岭断，初月入江寒。  
缁化秦裘敝，尘惊汉策残。无言倦行旅，遥路属时难。  
  
卷512_9  【月峰寺忆理公】欧阳衮  
共来江海上，清论一宵同。禅榻浑依旧，心期浩已空。  
惊春花落树，闻梵涧摇风。二谛欣咨启，还应梦寐通。  
  
卷512_10  【寄陈去疾进士】欧阳衮  
放迹疑辞垢，栖心亦道门。玄言萝幌馥，诗思竹炉温。  
解带摇花落，弹琴散鸟喧。江山兹夕意，唯有素交存。  
  
卷512_11  【听郢客歌阳春白雪】欧阳衮  
寂听郢中人，高歌已绝伦。临风飘白雪，向日奏阳春。  
调雅偏盈耳，声长杳入神。连连贯珠并，袅袅遏云频。  
度曲知难和，凝情想任真。周郎如赏羡，莫使滞芳晨。  
  
卷512_12  【南涧寺】欧阳衮  
春寺无人乱鸟啼，藤萝阴磴野僧迷。云藏古壁遗龙象，  
草没香台抱鹿麛。松籁泠泠疑梵呗，柳烟历历见招提。  
为耽寂乐亲禅侣，莫怪闲行费马蹄。  

## 全唐诗(中)　卷五百一十三

卷513_1  【献岁书情】裴夷直  
白发添双鬓，空宫又一年。音书鸿不到，梦寐兔空悬。  
地远星辰侧，天高雨露偏。圣期知有感，云海漫相连。  
  
卷513_2  【奉和大梁相公重九日军中宴会之什】裴夷直  
今古同嘉节，欢娱但异名。陶公缘绿醑，谢傅为苍生。  
酒泛金英丽，诗通玉律清。何言辞物累，方系万人情。  
  
卷513_3  【奉和大梁相公同张员外重九日宴集】裴夷直  
重九思嘉节，追欢从谢公。酒清欺玉露，菊盛愧金风。  
不待秋蟾白，须沈落照红。更将门下客，酬和管弦中。  
  
卷513_4  【同乐天中秋夜洛河玩月二首】裴夷直  
清洛半秋悬璧月，彩船当夕泛银河。苍龙颔底珠皆没，  
白帝心边镜乍磨。海上几时霜雪积，人间此夜管弦多。  
须知天地为炉意，尽取黄金铸作波。  
不热不寒三五夕，晴川明月正相临。千珠竞没苍龙颔，  
一镜高悬白帝心。几处凄凉缘地远，有时惆怅值云阴。  
如何清洛如清昼，共见初升又见沈。  
  
卷513_5  【和邢郎中病中重阳强游乐游原】裴夷直  
嘉晨令节共陶陶，风景牵情并不劳。晓日整冠兰室静，  
秋原骑马菊花高。晴光一一呈金刹，诗思浸浸逼水曹。  
何必销忧凭外物，只将清韵敌春醪。  
  
卷513_6  【观淬龙泉剑】裴夷直  
欧冶将成器，风胡幸见逢。发硎思剸玉，投水化为龙。  
讵肯藏深匣，终朝用刜钟。莲花生宝锷，秋日励霜锋。  
炼质才三尺，吹毛过百重。击磨如不倦，提握愿长从。  
  
卷513_7  【春色满皇州】裴夷直  
寒销山水地，春遍帝王州。北阙晴光动，南山喜气浮。  
夭红妆暖树，急绿走阴沟。思妇开香阁，王孙上玉楼。  
氛氲直城北，骀荡曲江头。今日灵台下，翻然却是愁。  
  
卷513_8  【亚夫碎玉斗（一作裴次元诗）】裴夷直  
雄谋竟不决，宝玉终不爱。倏尔霜刃挥，飒然春冰碎。  
飞光动旗帜，散响惊环珮。霜洒绣障前，星流锦筵内。  
图王业已失，为虏言空悔。独有青史中，英风观千载。  
  
卷513_9  【水亭】裴夷直  
岁律行将变，君恩竟未回。门前即潮水，朝去暮常来。  
  
卷513_10  【扬州寄诸子】裴夷直  
千里隔烟波，孤舟宿何处。遥思耿不眠，淮南夜风雨。  
  
卷513_11  【酬卢郎中游寺见招不遇】裴夷直  
偶出送山客，不知游梵宫。秋光古松下，谁伴一仙翁。  
  
卷513_12  【寓言】裴夷直  
秋树却逢暖，未凋能几时。何须尚松桂，摇动暂青枝。  
  
卷513_13  【唁人丧侍儿】裴夷直  
夜情河耿耿，春恨草绵绵。唯有嫦娥月，从今照墓田。  
  
卷513_14  【席上夜别张主簿】裴夷直  
红烛剪还明，绿尊添又满。不愁前路长，只畏今宵短。  
  
卷513_15  【方丈泉】裴夷直  
循涯不知浅，见底似非深。永日无波浪，澄澄照我心。  
  
卷513_16  【晚望】裴夷直  
日下夕阴长，前山凝积翠。白鸟一行飞，联联粉书字。  
  
卷513_17  【前山】裴夷直  
只谓一苍翠，不知犹数重。晚来云映处，更见两三峰。  
  
卷513_18  【发交州日留题解炼师房】裴夷直  
久喜房廊接，今成道路赊。明朝回首处，此地是天涯。  
  
卷513_19  【令和州买松】裴夷直  
好觅凌霜质，仍须带雨栽。须知剖竹日，便是看松来。  
  
卷513_20  【题断金集后（一作令狐楚诗）】裴夷直  
一览断金集，再悲埋玉人。牙弦千古绝，珠泪万行新。  
  
卷513_21  【晚凉】裴夷直  
檐前蔽日多高树，竹下添池有小渠。  
山客野僧归去后，晚凉移案独临书。  
  
卷513_22  【和周侍御洛城雪】裴夷直  
天街飞辔踏琼英，四顾全疑在玉京。  
一种相如抽秘思，兔园那比凤凰城。  
  
卷513_23  【奉和大梁相公送人二首】裴夷直  
谢公日日伤离别，又向西堂送阿连。  
想到越中秋已尽，镜河应羡月团圆。  
北津杨柳迎烟绿，南岸阑干映水红。  
君到襄阳渡江处，始应回首忆羊公。  
  
卷513_24  【酬唐仁烈相别后喜阻风未发见寄】裴夷直  
离心一起泪双流，春浪无情也白头。  
风若有知须放去，莫教重别又重愁。  
  
卷513_25  【秦中卧病思归】裴夷直  
索索凉风满树头，破窗残月五更秋。  
病身归处吴江上，一寸心中万里愁。  
  
卷513_26  【送王缋】裴夷直  
翠羽长将玉树期，偶然飞下肯多时。  
翩翩一路岚阴晚，却入青葱宿旧枝。  
  
卷513_27  【赠美人琴弦】裴夷直  
应从玉指到金徽，万态千情料可知。  
今夜灯前湘水怨，殷勤封在七条丝。  
  
卷513_28  【病中知皇子陂荷花盛发寄王缋】裴夷直  
十里莲塘路不赊，病来帘外是天涯。  
烦君四句遥相寄，应得诗中便看花。  
  
卷513_29  【戏唐仁烈（一作岁日先把屠苏酒戏唐仁烈）】裴夷直  
自知年几偏应少，先把屠苏不让春。  
倘更数年逢此日，还应惆怅羡他人。  
  
卷513_30  【上下七盘二首】裴夷直  
斗回山路掩皇州，二载欢娱一望休。  
从此万重青嶂合，无因更得重回头。  
商山半月雨漫漫，偶值新晴下七盘。  
山似换来天似洗，可怜风日到长安。  
  
卷513_31  【八月十五日夜】裴夷直  
去年今夜在商州，还为清光上驿楼。  
宛是依依旧颜色，自怜人换几般愁。  
  
卷513_32  【南诏朱藤杖】裴夷直  
六节南藤色似朱，拄行阶砌胜人扶。  
会须将入深山去，倚看云泉作老夫。  
  
卷513_33  【夜意】裴夷直  
萧疏尽地林无影，浩荡连天月有波。  
独立空亭人睡后，洛桥风便水声多。  
  
卷513_34  【漫作】裴夷直  
月色莫来孤寝处，春风又向别人家。  
梁园桃李虽无数，断定今年不看花。  
  
卷513_35  【访刘君】裴夷直  
扰扰驰蹄又走轮，五更飞尽九衢尘。  
灵芝破观深松院，还有斋时未起人。  
  
卷513_36  【杨柳枝词】裴夷直  
已作绿丝笼晓日，又成飞絮扑晴波。  
隋家不合栽杨柳，长遣行人春恨多。  
  
卷513_37  【寄杭州崔使君】裴夷直  
朝下归来只闭关，羡君高步出人寰。  
三年不见尘中事，满眼江涛送雪山。  
  
卷513_38  【穷冬曲江闲步】裴夷直  
雪尽南坡雁北飞，草根春意胜春晖。  
曲江永日无人到，独绕寒池又独归。  
  
卷513_39  【省中题新植双松】裴夷直  
端坐高宫起远心，云高水阔共幽沈。  
更堂寓直将谁语，自种双松伴夜吟。  
  
卷513_40  【崇山郡】裴夷直  
地尽炎荒瘴海头，圣朝今又放驩兜。  
交州已在南天外，更过交州四五州。  
  
卷513_41  【临水】裴夷直  
一见心原断百忧，益知身世两悠悠。  
江亭独倚阑干处，人亦无言水自流。  
  
卷513_42  【题江上柳寄李使君】裴夷直  
桂江南渡无杨柳，见此令人眼暂明。  
应学郡中贤太守，依依相向许多情。  
  
卷513_43  【江上见月怀古】裴夷直  
月上江平夜不风，伏波遗迹半成空。  
今宵倍欲悲陵谷，铜柱分明在水中。  
  
卷513_44  【鹦鹉】裴夷直  
劝尔莫移禽鸟性，翠毛红觜任天真。  
如今漫学人言巧，解语终须累尔身。  
  
卷513_45  【寄婺州李给事二首】裴夷直  
心尽玉皇恩已远，迹留江郡宦应孤。  
不知壮气今何似，犹得凌云贯日无。  
瘴鬼翻能念直心，五年相遇不相侵。  
目前唯有思君病，无底沧溟未是深。  
  
卷513_46  【秋日】裴夷直  
六眸龟北凉应早，三足乌南日正长。  
常记京关怨摇落，如今目断满林霜。  
  
卷513_47  【遣意】裴夷直  
梧桐坠露悲先朽，松桂凌霜倚后枯。  
不是世间长在物，暂分贞脆竟何殊。  
  
卷513_48  【戏酬惟赏上人】裴夷直  
师是浮云无著身，我居尘网敢相亲。  
应从海上秋风便，偶自飞来不为人。  
  
卷513_49  【寓言】裴夷直  
流水颓阳不暂停，东流西落两无情。  
不是世间人自老，古来华发此中生。  
  
卷513_50  【忆家】裴夷直  
天海相连无尽处，梦魂来往尚应难。  
谁言南海无霜雪，试向愁人两鬓看。  
  
卷513_51  【留客】裴夷直  
青梅欲熟笋初长，嫩绿新阴绕砌凉。  
湖馆翛然无俗客，白衣居士且匡床。  
  
卷513_52  【别蕲春王判官】裴夷直  
四十年来真久故，三千里外暂相逢。  
今日一杯成远别，烟波眇眇恨重重。  
  
卷513_53  【将发循州社日于所居馆宴送】裴夷直  
浪花如雪叠江风，社过高秋万恨中。  
明日便随江燕去，依依俱是故巢空。  

## 全唐诗(中)　卷五百一十四

卷514_1  【泛溪】朱庆馀  
曲渚回花舫，生衣卧向风。鸟飞溪色里，人语棹声中。  
馀卉才分影，新蒲自作丛。前湾更幽绝，虽浅去犹通。  
  
卷514_2  【宿陈处士书斋】朱庆馀  
结茅当此地，下马见高情。菰叶寒塘晚，杉阴白石明。  
向炉新茗色，隔雪远钟声。闲得相逢少，吟多寐不成。  
  
卷514_3  【上宣州沈大夫】朱庆馀  
科名继世古来稀，高步何年下紫微。帝命几曾移重镇，  
时清犹望领春闱。登朝旧友常思见，开幕贤人并望归。  
今日得游风化地，却回沧海有光辉。  
  
卷514_4  【杭州送萧宝校书】朱庆馀  
马识青山路，人随白浪船。别君犹有泪，学道谩经年。  
  
卷514_5  【送盛长史（盛随军）】朱庆馀  
莫辞东路远，此别岂闲行。职处中军要，官兼上佐荣。  
野亭枫叶暗，秋水藕花明。拜省期将近，孤舟促去程。  
  
卷514_6  【宿道士观】朱庆馀  
堂闭仙人影，空坛月露初。闲听道家子，盥漱读灵书。  
  
卷514_7  【湖州韩使君置宴（一作陪韩中丞宴不饮酒）】朱庆馀  
老大成名仍足病，纵听丝竹也无欢。  
高情太守容闲坐，借与青山尽日看。  
  
卷514_8  【题仙游寺】朱庆馀  
石抱龙堂藓石干，山遮白日寺门寒。  
长松瀑布饶奇状，曾有仙人驻鹤看。  
  
卷514_9  【宫词】朱庆馀  
寂寂花时闭院门，美人相并立琼轩。  
含情欲说宫中事，鹦鹉前头不敢言。  
  
卷514_10  【公子行】朱庆馀  
闲从结客冶游时，忘却红楼薄暮期。  
醉上黄金堤上去，马鞭捎断绿杨丝。  
  
卷514_11  【送陈摽】朱庆馀  
满酌劝童仆，好随郎马蹄。春风慎行李，莫上白铜鞮。  
  
卷514_12  【寻古观】朱庆馀  
仙观曾过知不远，花藏石室杳难寻。  
泉边白鹿闻人语，看过天坛渐入深。  
  
卷514_13  【南岭路】朱庆馀  
越岭向南风景异，人人传说到京城。  
经冬来往不踏雪，尽在刺桐花下行。  
  
卷514_14  【陪江州李使君重阳宴百花亭】朱庆馀  
闲携九日酒，共到百花亭。醉里求诗境，回看岛屿青。  
  
卷514_15  【上张水部】朱庆馀  
出入门阑久，儿童亦有情。不忘将姓字，常说向公卿。  
每许连床坐，仍容并马行。恩深转无语，怀抱甚分明。  
  
卷514_16  【凤翔西池与贾岛纳凉】朱庆馀  
四面无炎气，清池阔复深。蝶飞逢草住，鱼戏见人沈。  
拂石安茶器，移床选树阴。几回同到此，尽日得闲吟。  
  
卷514_17  【上汴州令狐相公】朱庆馀  
罢相恩犹在，那容处静司。政严初领节，名重更因诗。  
公事巡营外，戎装拜敕时。恭闻长与善，应念出身迟。  
  
卷514_18  【送于中丞入蕃册立】朱庆馀  
上马生边思，戎装别众僚。双旌衔命重，空碛去程遥。  
迥没沙中树，孤飞雪外雕。蕃庭过册礼，几日却回朝。  
  
卷514_19  【送淮阴丁明府】朱庆馀  
之官未入境，已有爱人心。遣吏回中路，停舟对远林。  
岛声淮浪静，雨色稻苗深。暇日公门掩，唯应伴客吟。  
  
卷514_20  【送韦校书佐灵州幕】朱庆馀  
共知行处乐，犹惜此时分。职已为书记，官曾校典坟。  
寒城初落叶，高戍远生云。边事何须问，深谋只在君。  
  
卷514_21  【上江州李史君】朱庆馀  
起家声望重，自古更谁过。得在朝廷少，还因谏诤多。  
经年愁瘴疠，几处遇恩波。入境无馀事，唯闻父老歌。  
  
卷514_22  【发凤翔后涂中怀田少府】朱庆馀  
识君春未半，意欲住经秋。见酒连诗句，逢花跋马头。  
别来唯独宿，梦里尚同游。所在求飧过，无因离得愁。  
  
卷514_23  【雪夜与真上人宿韩协律宅】朱庆馀  
斜雪微沾砌，空堂夜语清。逆风听漏短，回烛向楼明。  
盥漱随禅伴，讴吟得野情。此欢那敢忘，世贵丈夫名。  
  
卷514_24  【与贾岛、顾非熊、无可上人宿万年姚少府宅】朱庆馀  
莫厌通宵坐，贫中会聚难。堂虚雪气入，灯在漏声残。  
役思因生病，当禅岂觉寒。开门各有事，非不惜馀欢。  
  
卷514_25  【震为苍筤竹】朱庆馀  
为擢东方秀，修然异众筠。青苍才映粉，蒙密正含春。  
嫩箨沾微雨，幽根绝细尘。乍怜分径小，偏觉带烟新。  
结实皆留凤，垂阴似庇人。顾唯竿在手，深水挂赪鳞。  
  
卷514_26  【题青龙寺】朱庆馀  
寺好因岗势，登临值夕阳。青山当佛阁，红叶满僧廊。  
竹色连平地，虫声在上方。最怜东面静，为近楚城墙。  
  
卷514_27  【送滕庶子致仕归江南】朱庆馀  
常怀独往意，此日去朝簪。丹诏荣归骑，清风满故林。  
诸侯新起敬，遗老重相寻。在处饶山水，堪行慰所心。  
  
卷514_28  【夏日题武功姚主簿】朱庆馀  
亭午无公事，垂帘树色间。僧来茶灶动，吏去印床闲。  
傍竹行寻巷，当门立看山。吟诗老不倦，未省话官班。  
  
卷514_29  【送张景宣下第东归（归扬州觐省）】朱庆馀  
归省值花时，闲吟落第诗。高情怜道在，公论觉才遗。  
春雨连淮暗，私船过马迟。离心可惆怅，为有入城期。  
  
卷514_30  【送顾非熊下第归】朱庆馀  
但取诗名远，宁论下第频。惜为今日别，共受几年贫。  
听雨宿吴寺，过江逢越人。从本府荐，秋晚又辞亲。  
  
卷514_31  【送韦繇校书赴浙东幕】朱庆馀  
丞相辟书新，秋关独去人。官离芸阁早，名占甲科频。  
水驿迎船火，山城候骑尘。湖边寄家久，到日喜荣亲。  
  
卷514_32  【寻贾岛所居】朱庆馀  
求闲身未得，此日到京东。独在钟声外，相逢树色中。  
谁言人渐老，所向意皆同。月上因留宿，移床对药丛。  
  
卷514_33  【题毗陵上人院】朱庆馀  
院深终日静，落叶覆秋虫。盥漱新斋后，修行未老中。  
映松山色远，隔水磬声通。此处宜清夜，高吟永与同。  
  
卷514_34  【送李侍御入蕃】朱庆馀  
远使随双节，新官属外台。戎装非好武，书记本多才。  
移帐依泉宿，迎人带雪来。心知玉关道，稀见一花开。  
  
卷514_35  【望萧关】朱庆馀  
渐见风沙暗，萧关欲到时。儿童能探火，妇女解缝旗。  
川绝衔鱼鹭，林多带箭麋。暂来戎马地，不敢苦吟诗。  
  
卷514_36  【送韩校书赴江西幕】朱庆馀  
从军五湖外，终是称诗人。酒后愁将别，涂中过却春。  
山桥槲叶暗，水馆燕巢新。驿舫迎应远，京书寄自频。  
野情随到处，公务日关身。久共趋名利，龙钟独滞秦。  
  
卷514_37  【题寄王秘书】朱庆馀  
唯求买药价，此外更无机。扶病看红叶，辞官著白衣。  
断篱通野径，高树荫邻扉。时馥留僧宿，馀人得见稀。  
  
卷514_38  【山居】朱庆馀  
归来青壁下，又见满篱霜。转觉琴斋静，闲从菊地荒。  
山泉共鹿饮，林果让僧尝。时复收新药，随云过石梁。  
  
卷514_39  【重过惟贞上人院】朱庆馀  
老去唯求静，都忘外学名。扫床秋叶满，对客远云生。  
香閤闲留宿，晴阶暖共行。窗西暮山色，依旧入诗情。  
  
卷514_40  【与石昼秀才过普照寺】朱庆馀  
问人知寺路，松竹暗春山。潭黑龙应在，巢空鹤未还。  
经年为客倦，半日与僧闲。更共尝新茗，闻钟笑语间。  
  
卷514_41  【题任处士幽居】朱庆馀  
惜与幽人别，停舟对草堂。湖云侵卧位，杉露滴茶床。  
山月吟时在，池花觉后香。生涯无一物，谁与读书粮。  
  
卷514_42  【送僧往太原谒李司空】朱庆馀  
已共邻房别，应无更住心。中时过野店，后夜宿寒林。  
寺去人烟远，城连塞雪深。禅馀得新句，堪对上公吟。  
  
卷514_43  【将之上京别淮南书记李侍御】朱庆馀  
心地偶相见，语多为别难。诗成公府晚，路入翠微寒。  
逢石自应坐，有花谁共看。身为当去雁，云尽到长安。  
  
卷514_44  【韩协律相送精舍读书四韵奉寄呈陆补阙】朱庆馀  
白鹤西山别，更看上去船。遥知寻寺路，应念宿江烟。  
到处无闲日，回期已隔年。何因陪夜坐，清论谏臣边。  
  
卷514_45  【过苏州晓上人院】朱庆馀  
夏满律当清，无中景自生。移松不避远，取石亦亲行。  
经案离时少，绳床著处平。若将林下比，应只欠泉声。  
  
卷514_46  【送僧游缙云】朱庆馀  
但望青山去，何山不是缘。寺幽堪讲律，月冷称当禅。  
水落无风夜，猿吟欲雨天。寻师若有路，终作缓归年。  
  
卷514_47  【赠道者】朱庆馀  
自识来清瘦，寻常语论真。药成休伏火，符验不传人。  
独有年过鹤，曾无病到身。潜教问弟子，居处与谁邻。  
  
卷514_48  【杭州卢录事山亭】朱庆馀  
山色满公署，到来诗景饶。解衣临曲榭，隔竹见红蕉。  
清漏焚香夕，轻岚视事朝。静中看锁印，高处见迎潮。  
曳履庭芜近，当身树叶飘。傍城馀菊在，步入一仙瓢。  
  
卷514_49  【送品上人入秦】朱庆馀  
独去何人见，林塘共寂寥。生缘闻磬早，觉路出尘遥。  
江雪沾新草，秦园发故条。心知禅定处，石室对芭蕉。  
  
卷514_50  【题蔷薇花】朱庆馀  
四面垂条密，浮阴入夏清。绿攒伤手刺，红堕断肠英。  
粉著蜂须腻，光凝蝶翅明。雨中看亦好，况复值初晴。  
  
卷514_51  【题胡氏溪亭】朱庆馀  
亭与溪相近，无时不有风。涧松生便黑，野藓看多红。  
雨足秋声后，山沈夜色中。能守静，略与客心同。  
  
卷514_52  【看涛】朱庆馀  
不知来远近，但见白峨峨。风雨驱寒玉，鱼龙迸上波。  
声长势未尽，晓去夕还过。要路横天堑，其如造化何。  
  
卷514_53  【和刘补阙秋园寓兴之什十首】朱庆馀  
闲园清气满，新兴日堪追。隔水蝉鸣后，当檐雁过时。  
雨馀槐穟重，霜近药苗衰。不以朝簪贵，多将野客期。  
谁言高静意，不异在衡茅。竹冷人离洞，天晴鹤出巢。  
深篱藏白菌，荒蔓露青匏。几见中宵月，清光坠树梢。  
逍遥人事外，杖屦入杉萝。草色寒犹在，虫声晚渐多。  
静逢山鸟下，幽称野僧过。几许新开菊，闲从落叶和。  
留情清景宴，朝罢有馀闲。蝶散红兰外，萤飞白露间。  
墙高微见寺，林静远分山。吟足期相访，残阳自掩关。  
深斋尝独处，讵肯厌秋声。翠筱寒愈静，孤花晚更明。  
每因逢石坐，多见抱书行。入夜听疏杵，遥知耿此情。  
苍翠经宵在，园庐景自深。风凄欲去燕，月思向来砧。  
碧石当莎径，寒烟冒竹林。杯瓢闲寄咏，清绝是知音。  
门巷唯苔藓，谁言不称贫。台闲人下晚，果熟鸟来频。  
石脉潜通井，松枝静离尘。残蔬得晴后，又见一番新。  
卷帘天色静，近濑觉衣单。蕉叶犹停翠，桐阴已爽寒。  
云从高处望，琴爱静时弹。正去重阳近，吟秋意未阑。  
竹径通邻圃，清深称独游。虫丝交影细，藤子坠声幽。  
积润苔纹厚，迎寒荠叶稠。闲来寻古画，未废执茶瓯。  
风物已萧飒，晚烟生霁容。斜分紫陌树，远隔翠微钟。  
宿客论文静，闲灯落烬重。无穷林下意，真得古人风。  
  
卷514_54  【上翰林蒋防舍人】朱庆馀  
清重可过知内制，从前礼绝外庭人。看花在处多随驾，  
召宴无时不及旬。马自赐来骑觉稳，诗缘得后意长新。  
应怜独在文场久，十有馀年浪过春。  
  
卷514_55  【上翰林李舍人】朱庆馀  
记得早年曾拜识，便怜孤进赏文章。免令汩没惭时辈，  
与作声名彻举场。一自凤池承密旨，今因世路接馀光。  
云泥虽隔思长在，纵使无成也不忘。  
  
卷514_56  【题章正字道正新居（孝标）】朱庆馀  
独在御楼南畔住，生涯还似旧时贫。全无竹可侵行径，  
一半花犹属别人。吟处不妨嫌鼓闹，眼前唯称与僧邻。  
近来渐觉青莎巷，车马过从已有尘。  
  
卷514_57  【送李馀及第归蜀】朱庆馀  
从得高科名转盛，亦言归去满城知。发时谁不开筵送，  
到处人争与马骑。剑路红蕉明栈阁，巴村绿树荫神祠。  
乡中后辈游门馆，半是来求近日诗。  
  
卷514_58  【送唐中丞开淘西湖夏日游泛因书示郡人】朱庆馀  
萍岸新淘见碧霄，中流相去忽成遥。空馀孤屿来诗景，  
无复横槎碍柳条。红旆路幽山翠湿，锦帆风起浪花飘。  
共知浸润同雷泽，何虑川源有旱苗。  
  
卷514_59  【过旧宅（一作题王侯废宅）】朱庆馀  
古巷戟门谁旧宅，早曾闻说属官家。更无新燕来巢屋，  
唯有闲人去看花。空厩欲摧尘满枥，小池初涸草侵沙。  
荣华事歇皆如此，立马踟蹰到日斜。  
  
卷514_60  【鄂渚送白舍人赴杭州】朱庆馀  
岂知鹦鹉洲边路，得见凤凰池上人。  
从此不同诸客礼，故乡西与郡城邻。  
  
卷514_61  【题崔驸马林亭】朱庆馀  
选居幽近御街东，易得诗人聚会同。白练鸟飞深竹里，  
朱弦琴在乱书中。亭开山色当高枕，楼静箫声落远风。  
何事宦涂犹寂寞，都缘清苦道难通。  
  
卷514_62  【赠韩协律】朱庆馀  
永日微吟在竹前，骨清唯爱漱寒泉。门闲多有投文客，  
身病长无买药钱。岭寺听猿频独宿，湖亭避宴动经年。  
亲知尽怪疏荣禄，的是将心暗学禅。  
  
卷514_63  【自萧关望临洮】朱庆馀  
玉关西路出临洮，风卷边沙入马毛。寺寺院中无竹树，  
家家壁上有弓刀。惟怜战士垂金甲，不尚游人著白袍。  
日暮独吟秋色里，平原一望戍楼高。  
  
卷514_64  【送崔约下第归淮南觐省】朱庆馀  
远忆拜亲留不住，出门行计与谁同。程涂半是依船上，  
请谒多愁值雨中。堰水静连堤树绿，村桥时映野花红。  
回期须及来春事，莫便江边逐钓翁。  
  
卷514_65  【羽林郎】朱庆馀  
紫髯年少奉恩初，直阁将军尽不如。酒后引兵围百草，  
风前驻旆领边书。宅将公主同时赐，官与中郎共日除。  
大笑鲁儒年四十，腰间犹未识金鱼。  
  
卷514_66  【归故园】朱庆馀  
桑柘骈阗数亩间，门前五柳正堪攀。尊中美酒长须满，  
身外浮名总是闲。竹径有时风为扫，柴门无事日常关。  
于焉已是忘机地，何用将金别买山。  
  
卷514_67  【同友人看花】朱庆馀  
寻花不问春深浅，纵是残红也入诗。  
每个树边行一匝，谁家园里最多时。  
  
卷514_68  【种花】朱庆馀  
忆昔两京官道上，可怜桃李昼阴垂。  
不知谁作巡花使，空记玄宗遣种时。  
  
卷514_69  【早发庐江涂中遇雪寄李侍御】朱庆馀  
芦苇声多雁满陂，湿云连野见山稀。  
遥知将吏相逢处，半是春城贺雪归。  
  
卷514_70  【登望云亭招友】朱庆馀  
日日恐无云可望，不辞逐静望来频。  
共知亭下眠云远，解到上头能几人。  
  
卷514_71  【刘补阙西亭晚宴】朱庆馀  
虫声已尽菊花干，共立松阴向晚寒。  
对酒看山俱惜去，不知斜月下栏干。  
  
卷514_72  【送长安罗少府】朱庆馀  
科名再得年犹少，今日休官更觉贤。去国已辞趋府伴，  
向家还入渡江船。雪晴新雁斜行出，潮落残云远色鲜。  
在处若逢山水住，到时应不及秋前。  
  
卷514_73  【林下招胡长官（一作寄招胡明府）】朱庆馀  
语低清貌似休粮，称著朱衣入草堂。  
销暑近来无别物，桂阴当午满绳床。  
  
卷514_74  【与真上人一二禅师题玢寺主院】朱庆馀  
杖屦相随任处便，不唯空寄上方眠。  
归时亦取湖边路，晚映枫林共上船。  
  
卷514_75  【寻僧】朱庆馀  
吟背春城出草迟，天晴紫阁赴僧期。  
山边树下行人少，一派新泉日午时。  
  
卷514_76  【题王丘长史宅】朱庆馀  
更无人吏在门前，不似居官似学仙。药气暗侵朝服上，  
花阴晚到簿书边。玉琴闲把看山坐，筒簟长铺与客眠。  
时见街中骑瘦马，低头只是为诗篇。  
  
卷514_77  【寄刘少府】朱庆馀  
唯爱图书兼古器，在官犹自未离贫。  
更闻县去青山近，称与诗人作主人。  
  
卷514_78  【哭胡遇】朱庆馀  
寻僧昨日尚相随，忽见绯幡意可知。题处旧诗休更读，  
买来新马忆曾骑。不应随分空营奠，终拟求人与立碑。  
每向宣阳里中过，遥闻哭临泪先垂。  
  
卷514_79  【自述】朱庆馀  
诗人甘寂寞，居处遍苍苔。后夜蟾光满，邻家树影来。  
岂知莲帐好，自爱草堂开。愿答相思意，援毫愧不才。  

## 全唐诗(中)　卷五百一十五

卷515_1  【省试晦日与同志昆明池泛舟】朱庆馀  
故人同泛处，远色望中明。静见沙痕露，微思月魄生。  
周回馀雪在，浩渺暮云平。戏鸟随兰棹，空波荡石鲸。  
劫灰难问理，岛树偶知名。自省曾追赏，无如此日情。  
  
卷515_2  【送崔拾遗赴阙】朱庆馀  
清貌凌寒玉，朝来拜拾遗。行承天子诏，去感主人知。  
剑佩分班日，风霜独立时。名高住不得，非与九霄期。  
  
卷515_3  【酬李处士见赠】朱庆馀  
干上非无援，才多却累身。云霄未得路，江海作闲人。  
久别唯谋道，相逢不话贫。行藏一如此，可便老风尘。  
  
卷515_4  【送僧游温州】朱庆馀  
夏满随所适，江湖非系缘。卷经离峤寺，隔苇上秋船。  
水落无风夜，猿啼欲雨天。石门期独往，谢守有遗篇。  
  
卷515_5  【梦谢亭】朱庆馀  
梦后何人见，孤亭似旧时。褰开诚得地，冥感竟因诗。  
不往过应少，悲来下独迟。顾惭非谢客，灵贶杳难追。  
  
卷515_6  【河亭】朱庆馀  
孤亭临绝岸，猿鸟识幽蹊。花落曾谁到，诗成独未题。  
潮痕经雨在，石笋与杉齐。谢守便登陟，秋来屐齿低。  
  
卷515_7  【送吴秀才之山西】朱庆馀  
泽潞西边路，兰桡北去人。出门谁恨别，投分不缘贫。  
杯酒从年少，知音在日新。东湖发诗意，夏卉竟如春。  
  
卷515_8  【和处州严郎中游南溪】朱庆馀  
四望非人境，从前洞穴深。潭清蒲远岸，岚积树无阴。  
看草初移屐，扪萝忽并簪。世嫌山水僻，谁伴谢公吟。  
  
卷515_9  【秋宵宴别卢侍御】朱庆馀  
风亭弦管绝，玉漏一声新。绿茗香醒酒，寒灯静照人。  
清班无意恋，素业本来贫。明发青山道，谁逢去马尘。  
  
卷515_10  【酬于訢校书见贻】朱庆馀  
能□得从军，清嬴□□□。绮罗徒满目，山水不离心。  
暂别愁花老，相思倚竹阴。家贫无以养，未可话抽簪。  
  
卷515_11  【送石协律归吴兴别业】朱庆馀  
识来无定居，此去复何如。一与耕者遇，转将朝客疏。  
资身唯药草，教子但诗书。曾许黄庭本，斯言岂合虚。  
  
卷515_12  【同卢校书游新兴寺】朱庆馀  
山深云景别，有寺亦堪过。才子将迎远，林僧气性和。  
潭清蒲影定，松老鹤声多。岂不思公府，其如野兴何。  
  
卷515_13  【送马秀才】朱庆馀  
清貌不识睡，见来尝苦吟。风尘归省日，江海寄家心。  
与鹤期前岛，随僧过远林。相于竟何事，无语与知音。  
  
卷515_14  【赠律师院】朱庆馀  
粉壁通莲径，扁舟到不迷。苇声过枕上，湖色满窗西。  
但见修行苦，谁论夏腊低。闲看种来树，已觉与身齐。  
  
卷515_15  【送僧往台岳】朱庆馀  
五城初罢讲，海上忆闲行。触雪麻衣静，登山竹锡轻。  
天寒岳寺出，日晚岛泉清。坐与幽期遇，何人识此情。  
  
卷515_16  【送惠雅上人西游】朱庆馀  
五湖僧独往，此去与谁期。兴远常怜鹤，禅馀肯废诗。  
望云回寺晚，为讲到城迟。还想安居日，应当后夏时。  
  
卷515_17  【将之上京留别淮南书记李侍御】朱庆馀  
半似无名位，门当静处开。心皆向德，物色不供才。  
酒兴春边过，军谋意外来。取名荣相府，却虑诏书催。  
  
卷515_18  【送祝秀才归衢州】朱庆馀  
旧隐縠溪上，忆归年已深。学徒花下别，乡路雪边寻。  
骑吏陪春赏，江僧伴晚吟。高科如在意，当自惜光阴。  
  
卷515_19  【过孟浩然旧居】朱庆馀  
命合终山水，才非不称时。冢边空有树，身后独无儿。  
散尽诗篇本，长存道德碑。平生谁见重，应只是王维。  
  
卷515_20  【送虚上人游天台】朱庆馀  
青冥通去路，谁见独随缘。此地春前别，何山夜后禅。  
石桥隐深树，朱阙见晴天。好是修行处，师当住几年。  
  
卷515_21  【孔尚书致仕因而有寄赠】朱庆馀  
高人心易足，三表乞身闲。与世长疏索，唯僧得往还。  
直声留阙下，生事在林间。时复逢清景，乘车看远山。  
  
卷515_22  【和处州韦使君新开南溪】朱庆馀  
地里光图谶，樵人共说深。悠然想高躅，坐使变荒岑。  
疏凿因殊旧，亭台亦自今。静容猿暂下，闲与鹤同寻。  
转旆驯禽起，褰帷瀑溜侵。石稀潭见底，岚暗树无阴。  
跻险难通屐，攀栖称抱琴。云风开物意，潭水识人心。  
携榼巡花遍，移舟惜景沈。世嫌山水僻，谁伴谢公吟。  
  
卷515_23  【送罗先辈书记归后却还闽中留别】朱庆馀  
同是越人从小别，忽归乡里见皆惊。湖边访旧知谁在，  
幕下留欢但觉荣。望岭又生红槿思，登车岂倦白云程。  
况当季父承恩日，廉问南州政已成。  
  
卷515_24  【送浙东陆中丞】朱庆馀  
坐将文教镇藩维，花满东南圣主知。公务肯容私暂入，  
丰年长与德相随。无贤不是朱门客，有子皆如玉树枝。  
自爱此身居乐土，咏歌林下日忘疲。  
  
卷515_25  【送元处士游天台】朱庆馀  
青冥路口绝人行，独与僧期上赤城。树列烟岚春更好，  
溪藏冰雪夜偏明。空山雉雊禾苗短，野馆风来竹气清。  
若过石桥看瀑布，不妨高处便题名。  
  
卷515_26  【吴兴新堤】朱庆馀  
春堤一望思无涯，树势还同水势斜。深映菰蒲三十里，  
晴分功利几千家。谋成既不劳人力，境远偏宜隔浪花。  
若与青山长作固，汀洲肯恨柳丝遮。  
  
卷515_27  【酬萧员外见寄】朱庆馀  
麦风吹雨正徘徊，忽报书从郡阁来。道薄谬应宗伯选，  
诗成徒费谢公才。九霄示路空知感，十上惊魂尚未回。  
胜寄幸容溪馆宿，龙钟惭见妓筵开。倘期霁后陪新兴，  
一滴还须当一杯。  
  
卷515_28  【台州郑员外郡斋双鹤】朱庆馀  
丹顶分明音响别，况闻来处隔云涛。情悬碧落飞何晚，  
立近清池意自高。向夜双栖惊玉漏，临轩对舞拂朱袍。  
仙郎为尔开笼早，莫虑回翔损羽毛。  
  
卷515_29  【送窦秀才】朱庆馀  
江南才子日纷纷，少有篇章得似君。清话未同山寺宿，  
离歌已向客亭闻。梅天马上愁黄鸟，泽国帆前见白云。  
通籍名高年又少，回头应笑晚从军。  
  
卷515_30  【送邵州林使君】朱庆馀  
轩车此去也逢时，地近湘南颇入诗。一月计程那是远，  
中年出守未为迟。水边花气熏章服，岭上岚光照画旗。  
想得化行风土变，州人应为立生祠。  
  
卷515_31  【送饶州张使君】朱庆馀  
白头为郡清秋别，山水南行岂觉赊。楚老只应思入境，  
吴儿从此去移家。馆依高岭分樟叶，路出重江见苇花。  
务退唯当吟咏苦，留心曾不在生涯。  
  
卷515_32  【题开元寺】朱庆馀  
西入山门十里程，粉墙书字甚分明。萧帝坏陵深虎迹，  
广师遗院闭松声。长廊画剥僧形影，石壁尘昏客姓名。  
何必更将空色遣，眼前人事是浮生。  
  
卷515_33  【与庞复言携酒望洞庭】朱庆馀  
南湖春色通平远，贪记诗情忘酒杯。帆自巴陵山下过，  
雨从神女峡边来。青蒲映水疏还密，白鸟翻空去复回。  
尽日与君同看望，了然胜见画屏开。  
  
卷515_34  【送浙东周判官】朱庆馀  
久闻从事沧江外，谁谓无官已白头。来备戎装嘶数骑，  
去持丹诏入孤舟。蝉鸣远驿残阳树，鹭起湖田片雨秋。  
到日重陪丞相宴，镜湖新月在城楼。  
  
卷515_35  【塞下曲】朱庆馀  
万里去长征，连年惯野营。入群来择马，抛伴去擒生。  
箭撚雕翎阔，弓盘鹊角轻。问看行近远，西过受降城。  
  
卷515_36  【送僧】朱庆馀  
客行皆有为，师去是闲游。野望携金策，禅栖寄石楼。  
山深松翠冷，潭静菊花秋。几处题青壁，袈裟溅瀑流。  
  
卷515_37  【望早日】朱庆馀  
窗下闻鸡后，苍茫映远林。才分天地色，便禁虎狼心。  
是处程涂远，何山洞府深。此时堪伫望，万象豁尘襟。  
  
卷515_38  【旅中秋月有怀】朱庆馀  
久客未还乡，中秋倍可伤。暮天飞旅雁，故国在衡阳。  
岛外归云迥，林间坠叶黄。数宵千里梦，时见旧书堂。  
  
卷515_39  【十六夜月】朱庆馀  
昨夜忽已过，冰轮始觉亏。孤光犹不定，浮世更堪疑。  
影落澄江海，寒生静路岐。皎然银汉外，长有众星随。  
  
卷515_40  【行路难】朱庆馀  
世事浇浮后，艰难向此生。心不自足，公道为谁平。  
德丧淳风尽，年荒蔓草盈。堪悲山下路，非只客中行。  
  
卷515_41  【闲居冬末寄友人】朱庆馀  
短亭分袂后，倚槛思偏孤。雨雪落残腊，轮蹄在远涂。  
人情难故旧，草色易凋枯。共有男儿事，何年入帝都。  
  
卷515_42  【望九疑】朱庆馀  
浮生犹役役，未得便寻真。白日如无路，青山岂有人。  
烟收遥岫小，雨过晚川新。倚杖何凝望，中宵梦往频。  
  
卷515_43  【赠陈逸人】朱庆馀  
乐道辞荣禄，安居桂水东。得闲多事外，知足少年中。  
药圃无凡草，松庭有素风。朝昏吟步处，琴酒与谁同。  
  
卷515_44  【湖中闲夜遣兴】朱庆馀  
钓艇同琴酒，良宵背水滨。风波不起处，星月尽随身。  
浦迥湘烟卷，林香岳气春。谁知此中兴，宁羡五湖人。  
  
卷515_45  【题娥皇庙】朱庆馀  
娥皇挥涕处，东望九疑天。往事难重问，孤峰尚惨然。  
夜深寒峒响，秋近碧萝鲜。未省明君意，遗踪万古传。  
  
卷515_46  【送友人赴举】朱庆馀  
世路□□久，嗟君进取身。十年虽苦志，万里托何人。  
处困非乖道，求名本为亲。惟应□□意，先与化龙鳞。  
  
卷515_47  【中秋月】朱庆馀  
自古分功定，唯应缺又盈。一宵当皎洁，四海尽澄清。  
静觉风微起，寒过雪乍倾。孤高稀此遇，吟赏倍牵情。  
  
卷515_48  【宿山居】朱庆馀  
山店灯前客，酬身未有媒。乡关贫后别，风雨夜深来。  
上国求丹桂，衡门长绿苔。堪惊双鬓雪，不待岁寒催。  
  
卷515_49  【夏末留别洞庭知己】朱庆馀  
清秋时节近，分袂独凄然。此地折高柳，何门听暮蝉。  
浪摇湖外日，山背楚南天。空感迢迢事，荣归在几年。  
  
卷515_50  【过洞庭】朱庆馀  
帆挂狂风起，茫茫既往时。波涛如未息，舟楫亦堪疑。  
旅雁投孤岛，长天下四维。前程有平处，谁敢与心期。  
  
卷515_51  【旅中过重阳】朱庆馀  
一岁重阳至，羁游在异乡。登高思旧友，满目是穷荒。  
草际飞云片，天涯落雁行。故山篱畔菊，今日为谁黄。  
  
卷515_52  【送人下第归】朱庆馀  
独立身难达，新春与志违。异乡青草长，故国白头归。  
岸阔湖波溢，程遥楚岫微。高秋期再会，此去莫忘机。  
  
卷515_53  【叙吟】朱庆馀  
雅道辛勤久，潜疑鬓雪侵。未能酬片善，难更免孤吟。  
有景皆牵思，无愁不到心。遥天一轮月，几夜见西沈。  
  
卷515_54  【塞下感怀】朱庆馀  
塞下闲为客，乡心岂易安。程涂过万里，身事尚孤寒。  
竟日风沙急，临秋草木残。何年方致主，时拂剑尘看。  
  
卷515_55  【宿江馆】朱庆馀  
江馆迢遥处，知音信渐赊。夜深乡梦觉，窗下月明斜。  
起雁看荒草，惊波尚白沙。那堪动乡思，故国在天涯。  
  
卷515_56  【早梅】朱庆馀  
天然根性异，万物尽难陪。自古承春早，严冬斗雪开。  
艳寒宜雨露，香冷隔尘埃。堪把依松竹，良涂一处栽。  
  
卷515_57  【夏日访贞上人院】朱庆馀  
炎夏寻灵境，高僧澹荡中。命棋隈绿竹，尽日有清风。  
流水离经阁，闲云入梵宫。此时袪万虑，直似出尘笼。  
  
卷515_58  【春日旅次】朱庆馀  
林中莺又啭，为客恨因循。故里遥千里，青春过数春。  
弟兄来渐少，岁月去何频。早晚荣归计，中堂会所亲。  
  
卷515_59  【赠至寂禅师】朱庆馀  
处世唯据衲，禅门几岁寒。法空无所染，性悟不多看。  
竟日门长掩，相逢草自残。有时寻道侣，飞锡度峰峦。  
  
卷515_60  【闲居即事】朱庆馀  
深嶂多幽景，闲居野兴清。满庭秋雨过，连夜绿苔生。  
石面横琴坐，松阴采药行。超然尘事外，不似绊浮名。  
  
卷515_61  【废宅花】朱庆馀  
数树荒庭上，芬芳映绿苔。自缘逢暖发，不是为人开。  
色艳莺犹在，香消蝶已回。相从无胜事，谁向此倾杯。  
  
卷515_62  【寄友人】朱庆馀  
当代知音少，相思在此身。一分南北路，长问往来人。  
是处应为客，何门许扫尘。凭书正惆怅，蜀魄数声新。  
  
卷515_63  【途中感怀】朱庆馀  
世上名利牵，途中意惨然。到家能几日，为客便经年。  
迹似萍随水，情同鹤在田。何当功业遂，归路下遥天。  
  
卷515_64  【赠道者】朱庆馀  
独住神仙境，门当瀑布开。地多临水石，行不惹尘埃。  
风起松花散，琴鸣鹤翅回。还归九天上，时有故人来。  
  
卷515_65  【长安春日野中】朱庆馀  
青春思楚地，闲步出秦城。满眼是岐路，何年见弟兄。  
烟霞装媚景，霄汉指前程。尽日徘徊处，归鸿过玉京。  
  
卷515_66  【长城】朱庆馀  
秦帝防胡虏，关心倍可嗟。一人如有德，四海尽为家。  
往事乾坤在，荒基草木遮。至今徒者骨，犹自哭风沙。  
  
卷515_67  【酬李躔侍御】朱庆馀  
此去非关兴，君行不当游。无因两处马，共饮一溪流。  
  
卷515_68  【别李侍御后亭夜坐却寄】朱庆馀  
已作亭下别，未忘灯下情。吟多欲就枕，更漏转分明。  
  
卷515_69  【题钱宇别墅】朱庆馀  
林居向晚饶清景，惜去非关恋酒杯。石净每因杉露滴，  
地幽渐觉水禽来。药蔬秋后供僧尽，竹杖吟中望月回。  
红叶闲飘篱落迥，行人远见草堂开。  
  
卷515_70  【近试上张籍水部（一作闺意献张水部）】朱庆馀  
洞房昨夜停红烛，待晓堂前拜舅姑。  
妆罢低声问夫婿，画眉深浅入时无。  
  
卷515_71  【留别卢玄休归荆门】朱庆馀  
江边离别心，言罢各沾襟。以我去帆远，知君离恨深。  
云开孤鸟出，浪起白鸥沈。更作来年约，阳台许伴寻。  
  
卷515_72  【采莲】朱庆馀  
隔烟花草远濛濛，恨个来时路不同。  
正是停桡相遇处，鸳鸯飞去急流中。  
  
卷515_73  【都门晚望】朱庆馀  
绿槐花堕御沟边，步出都门雨后天。  
日暮野人耕种罢，烽楼原上一条烟。  
  
卷515_74  【舜井】朱庆馀  
碧甃磷磷不记年，青萝锁在小山颠。  
向来下视千山水，疑是苍梧万里天。  
  
卷515_75  【商州王中丞留吃枳壳】朱庆馀  
方物就中名最远，只应愈疾味偏佳。  
若交尽乞人人与，采尽商山枳壳花。  
  
卷515_76  【登玄都阁】朱庆馀  
野色晴宜上阁看，树阴遥映御沟寒。  
豪家旧宅无人住，空见朱门锁牡丹。  
  
卷515_77  【赠凤翔柳司录】朱庆馀  
杏园北寺题名日，数到如今四十年。  
点检生涯与官职，一茎野竹在身边。  
  
卷515_78  【啄木儿】朱庆馀  
丁丁向晚急还稀，啄遍庭槐未肯归。  
终日与君除蠹害，莫嫌无事不频飞。  
  
卷515_79  【榜曲】朱庆馀  
荷花明灭水烟空，惆怅来时径不同。  
欲到前洲堪入处，鸳鸯飞出碧流中。  
  
卷515_80  【逢山人】朱庆馀  
星月相逢现此身，自然无迹又无尘。  
秋来若向金天会，便是青莲叶上人。  
  
卷515_81  【过耶溪】朱庆馀  
春溪缭绕出无穷，两岸桃花正好风。  
恰是扁舟堪入处，鸳鸯飞起碧流中。  
  
卷515_82  【贺张水部员外拜命】朱庆馀  
省中官最美，无似水曹郎。前代佳名逊，当时重姓张。  
白须吟丽句，红叶吐朝阳。徒有归山意，君恩未可忘。  
  
卷515_83  【送璧州刘使君】朱庆馀  
王府登朝后，巴乡典郡新。江分入峡路，山见采鞭人。  
旧业孤城梦，生祠几处身。君素清俭，料得却来贫。  
  
卷515_84  【赠江夏卢使君】朱庆馀  
诗人中最屈，无与使君俦。白发虽求退，明时合见收。  
登山犹自健，纵酒可多愁。好是能骑马，相逢见鄂州。  
  
卷515_85  【送崔秀才游江陵】朱庆馀  
樽前荆楚客，云外思萦回。秦野春已尽，商山花正开。  
鸥惊帆乍起，虹见雨初来。自有归期在，蝉声处处催。  
  
卷515_86  【观涛】朱庆馀  
木落霜飞天地清，空江百里见潮生。鲜飙出海鱼龙气，  
晴雪喷山雷鼓声。云日半阴川渐满，客帆皆过浪难平。  
高楼晓望无穷意，丹叶黄花绕郡城。  
  
卷515_87  【南湖】朱庆馀  
湖上微风小槛凉，翻翻菱荇满回塘。野船著岸入春草，  
水鸟带波飞夕阳。芦叶有声疑露雨，浪花无际似潇湘。  
飘然蓬艇东归客，尽日相看忆楚乡。  
  
卷515_88  【镜湖西岛言事】朱庆馀  
慵拙幸便荒僻地，纵闻猿鸟亦何愁。偶因药酒欺梅雨，  
却著寒衣过麦秋。岁计有馀添橡实，生涯一半在渔舟。  
世人若便无知己，应向此溪成白头。  
  
卷515_89  【送刘思复南河从军】朱庆馀  
七千里别宁无恨，且贵从军乐事多。不驻节旄先候发，  
偶逢山寺亦难过。蛮人独放畬田火，海兽群游落日波。  
远作受恩身不易，莫抛书剑近笙歌。  

## 全唐诗(中)　卷五百一十六

卷516_1  【宣武军镇作】王彦威  
天兵十万勇如貔，正是酬恩报国时。汴水波澜喧鼓角，  
隋堤杨柳拂旌旗。前驱红旆关西将，坐间青娥赵国姬。  
寄语长安旧冠盖，粗官到底是男儿。  
  
卷516_2  【春雪映早梅】庾敬休  
清晨凝雪彩，新候变庭梅。树爱春荣遍，窗惊曙色催。  
寒江添粉壁，积润履青苔。分明六出瑞，隐映几枝开。  
闻笛花疑落，挥琴兴转来。曲成非寡和，长使思悠哉。  
  
卷516_3  【题雁塔】许玫  
宝轮金地压人寰，独坐苍冥启玉关。北岭风烟开魏阙，  
南轩气象镇商山。灞陵车马垂杨里，京国城池落照间。  
暂放尘心游物外，六街钟鼓又催还。  
  
卷516_4  【从军行】厉玄  
边草旱不春，剑光增野尘。战场收骥尾，清瀚怯龙鳞。  
帆色起归越，松声厌避秦。几时逢范蠡，处处是通津。  
  
卷516_5  【寄婺州温郎中（时刺睦州）】厉玄  
积雪没兰溪，邻州望不迷。波中分雁宿，树杪接猿啼。  
婺女家空在，星郎手未携。故山新寺额，掩泣荷重题。  
  
卷516_6  【送顾非熊及第归茅山】厉玄  
故山登第去，不似旧归难。帆卷江初夜，梅生洞少寒。  
采薇留客饮，折竹扫仙坛。名在仪曹籍，何人肯挂冠。  
  
卷516_7  【送黄晔明府岳州湘阴赴任】厉玄  
恩沾谴雪几人同，归宰湘阴六月中。商岭马嘶残暑雨，  
席帆高挂早秋风。贡名频向书闱失，飞檄曾传朔漠空。  
西省尚嗟君宦远，水鸡啼处莫听鸿。  
  
卷516_8  【缑山月夜闻王子晋吹笙】厉玄  
缑山明月夜，岑寂隔尘氛。紫府参差曲，清宵次第闻。  
韵流多入洞，声度半和云。拂竹鸾惊侣，经松鹤对群。  
蟾光听处合，仙路望中分。坐惜千岩曙，遗香过汝坟。  
  
卷516_9  【和白敏中圣德和平致兹休运岁终功就合咏盛明呈上】魏扶  
萧关新复旧山川，古戍秦原景象鲜。戎虏乞降归惠化，  
皇威渐被慑腥膻。穹庐远戍烟尘灭，神武光扬竹帛传。  
左衽尽知歌帝泽，从兹不更备三边。  
  
卷516_10  【贡院题】魏扶  
梧桐叶落满庭阴，锁闭朱门试院深。  
曾是昔年辛苦地，不将今日负初心。  
  
卷516_11  【赋愁】魏扶  
愁。迥野，深秋。生枕上，起眉头。闺阁危坐，风尘远游。  
巴猿啼不住，谷水咽还流。送客泊舟入浦，思乡望月登楼。  
烟波早晚长羁旅，弦管终年乐五侯。  
  
卷516_12  【登郡中销暑楼寄东川汝士】杨汉公  
岧峣下瞰霅溪流，极目烟波望梓州。  
虽有清风当夏景，只能销暑不销忧。  
  
卷516_13  【明月楼】杨汉公  
吴兴城阙水云中，画舫青帘处处通。  
溪上玉楼楼上月，清光合作水晶宫。  
  
卷516_14  【送阆州妓人归老】何扶  
竹翠婵娟草径幽，佳人归老傍汀洲。玉蟾露冷梁尘暗，  
金凤花开云鬓秋。十亩稻香新绿野，一声歌断旧青楼。  
芭蕉半卷西池雨，日暮门前双白鸥。  
  
卷516_15  【寄旧同年】何扶  
金榜题名墨尚新，今年依旧去年春。  
花间每被红妆问，何事重来只一人。  
  
卷516_16  【望九华山】柴夔  
九华如剑插云霓，青霭连空望欲迷。北截吴门疑地尽，  
南连楚界觉天低。龙池水蘸中秋月，石路人攀上汉梯。  
惆怅旧游无复到，会须登此出尘泥。  
  
卷516_17  【寄妾赵氏（一作赵氏诗）】房千里  
鸾凤分飞海树秋，忍听钟鼓越王楼。只应霜月明君意，  
缓抚瑶琴送我愁。山远莫教双泪尽，雁来空寄八行幽。  
相如若返临邛市，画舸朱轩万里游。  
  
卷516_18  【早行】刘郇伯  
钟静人犹寝，天高月自凉。一星深戍火，残月半桥霜。  
客老愁尘下，蝉寒怨路傍。青山依旧色，宛是马卿乡。  
  
卷516_19  【句】刘郇伯  
人生分外愁。（郇伯与范酂为友，酂得句云：  
“岁尽天涯雨。”久而莫属，郇伯云云，范甚赏之。  
见《北梦琐言》）主  
  
卷516_20  【赠成都僧】李章武  
南宗尚许通方便，何处心中更有经。  
好去苾刍云水畔，何山松柏不青青。  
  
卷516_21  【享太庙乐章】萧仿  
圣祚无疆，庆传乐章。金枝繁茂，玉叶延长。  
海渎常晏，波涛不扬。汪汪美化，垂范今王。  
  
卷516_22  【享太庙乐章】萧仿  
于铄丕嗣，惟帝之光。羽籥象德，金石荐祥。  
圣系无极，景命永昌。神降上哲，维天配长。  
  
卷516_23  【答杨尚书】柳棠  
未向燕台逢厚礼，幸因社会接馀欢。  
一鱼吃了终无愧，鹍化为鹏也不难。  
  
卷516_24  【席上戏东川杨尚书】柳棠  
莫言名位未相俦，风月何曾阻献酬。  
前辈不须轻后辈，靖安今日在衡州。  
  
卷516_25  【缑山月夜闻王子晋吹笙（与厉玄同题）】钟辂  
月满缑山夜，风传子晋笙。初闻盈谷远，渐听入云清。  
杳异人间曲，遥分鹤上情。孤鸾惊欲舞，万籁寂无声。  
此夕留烟驾，何时返玉京。唯愁音响绝，晓色出都城。  

## 全唐诗(中)　卷五百一十七

卷517_1  【南溪书院】杨发  
茅屋住来久，山深不置门。草生垂井口，花发接篱根。  
入院将雏鸟，攀萝抱子猿。曾逢异人说，风景似桃源。  
  
卷517_2  【春园醉醒闲卧小斋】杨发  
酣醉送馀春，醒来恨更频。花残蜂蠹物，叶暗鸟欺人。  
帘闭高眠贵，斋空浩气新。从今北窗蝶，长是梦中身。  
  
卷517_3  【小园秋兴】杨发  
谁言帝城里，独作野人居。石磴晴看叠，山苗晚自锄。  
相惭五秉粟，尚癖一车书。昔日扬雄宅，还无卿相舆。  
  
卷517_4  【与诸公池上待月】杨发  
树密云萦岸，池遥水际空。芰开方吐镜，蘋动欲含风。  
渐映沙汀白，微分渚叶红。金波宜共赏，仙棹一宵同。  
  
卷517_5  【檐雀】杨发  
弱羽怯孤飞，投檐幸所依。衔环唯报德，贺厦本知归。  
红觜休争顾，丹心自识机。从来攀凤足，生死恋光辉。  
  
卷517_6  【残花（一作罗隐诗）】杨发  
已笑良时晚，仍悲别酒催。暖芳随日薄，残片逐风回。  
黛敛愁歌扇，妆残泣镜台。繁阴莫矜衒，终是共尘埃。  
  
卷517_7  【山泉（一作李才江诗）】杨发  
半空飞下水，势去响如雷。静彻啼猿寺，高陵坐客台。  
耳同经剑阁，身若到天台。溅树吹成冻，邻祠触作灰。  
深中试榔栗，浅处落莓苔。半夜重城闭，潺湲枕底来。  
  
卷517_8  【秋晚日少陵原游山泉之什】杨发  
喧浊侵肌性未沈，每来云外恣幽寻。尘衣更喜秋泉洁，  
倦迹方依竹洞深。暂过偶然应系分，有期终去但劳心。  
唯怜一夜空山月，似许他年伴独吟。  
  
卷517_9  【秋晴独立南亭】杨发  
昼对南风独闭关，暗期幽鸟去仍还。如今有待终身贵，  
未若忘机尽日闲。心似蒙庄游物外，官惭许掾在人间。  
开襟自向清风笑，无限秋光为解颜。  
  
卷517_10  【宿黄花馆】杨发  
孤馆萧条槐叶稀，暮蝉声隔水声微。年年为客路无尽，  
日日送人身未归。何处迷鸿离浦月，谁家愁妇捣霜衣。  
夜深不卧帘犹卷，数点残萤入户飞。  
  
卷517_11  【南野逢田客】杨发  
桑柘悠悠水蘸堤，晚风晴景不妨犁。高机犹织卧蚕子，  
下坂未饥逢饲妻。杏色满林羊酪熟，麦凉浮垄雉媒低。  
生时自乐死由命，万事在天管不迷。  
  
卷517_12  【东斋夜宴酬绍之起居见赠】杨发  
龙门八上不知津，唯有君心困益亲。白社追游名自远，  
青袍相映道逾新。十年江海鱼缄尽，一夜笙歌凤吹频。  
渐老旧交情更重，莫将美酒负良辰。  
  
卷517_13  【玩残花】杨发  
十日浓芳一岁程，东风初急眼偏明。  
低枝似泥幽人醉，莫道无情似有情。  
  
卷517_14  【咏蛙】杨收  
兔边分玉树，龙底耀铜仪。会当同鼓吹，不复问官私。  
  
卷517_15  【笔】杨收  
虽匪囊中物，何坚不可钻。一朝操政柄，定使冠三端。  
  
卷517_16  【嘲吴人观者】杨收  
尔幸无羸角，何用触吾藩。若是升堂者，还应自得门。  
  
卷517_17  【甲子岁书事（时会昌四年，讨刘稹也）】杨乘  
竖子未鼎烹，大君尚旰食。风雷随出师，云霞有战色。  
犒功椎万牛，募勇悬千帛。武士日曳柴，飞将兢执馘。  
喜气迎捷书，欢声送羽檄。天兵日雄强，桀犬稍离析。  
贼臂既已断，贼喉既已扼。乐祸但鲸鲵，同恶为肘腋。  
小大势难侔，逆顺初不敌。违命固天亡，恃险乖长策。  
虿毒久萌牙，狼顾非日夕。礼貌忽骄狂，疏奏遂指斥。  
动众岂佳兵，含忍恐无益。鸿恩既已孤，小效不足惜。  
腐儒一铅刀，投笔时感激。帝阍不敢干，恓恓坐长画。  
  
卷517_18  【南徐春日怀古】杨乘  
六代骄奢地，三春物象繁。灵湖通涨海，天堑隔中原。  
晓渡高帆驶，阴风巨舰翻。旌旗西日落，戈甲夏云屯。  
豹变资陈武，龙飞拥晋元。风流前事尽，文物旧仪存。  
邪侮尝移润，忠贞几度冤。兴亡山兀兀，今古水浑浑。  
露滴蜂偷蕊，莺啼日到轩。酒肠堆曲糵，诗思绕乾坤。  
愁梦全无蝶，离忧每愧萱。形骸劳大块，玉石任炎昆。  
出处宁由己，升沈未足言。且应中圣乐，坐起任昏昏。  
  
卷517_19  【吴中书事】杨乘  
十万人家天堑东，管弦台榭满春风。名归范蠡五湖上，  
国破西施一笑中。香径自生兰叶小，响廊深映月华空。  
尊前多暇但怀古，尽日愁吟谁与同。  
  
卷517_20  【建邺怀古】杨乘  
故城故垒满江濆，尽是干戈旧苦辛。  
见此即须知帝力，生来便作太平人。  
  
卷517_21  【榜句】杨乘  
伶俜乖拙两何如，昼泥琴声夜泥书。  
数拍胡笳弹未熟，故人新命画胡车。  
  
卷517_22  【题杨收相公宅】尹璞  
祸福从来路不遥，偶然平地上烟霄。  
烟霄未稳还平地，门对孤峰占寂寥。  

## 全唐诗(中)　卷五百一十八

卷518_1  【明月照高楼】雍陶  
朗月何高高，楼中帘影寒。一妇独含叹，四坐谁成欢。  
时节屡已移，游旅杳不还。沧溟倘未涸，妾泪终不干。  
君若无定云，妾若不动山。云行出山易，山逐云去难。  
愿为边塞尘，因风委君颜。君颜良洗多，荡妾浊水间。  
  
卷518_2  【酬秘书王丞见寄】雍陶  
朝下有闲思，南沟边水行。因来见寥落，转自叹平生。  
白首丈夫气，赤心知己情。留诗本相慰，却忆苦吟声。  
  
卷518_3  【僧金河戍客】雍陶  
惯猎金河路，曾逢雪不迷。射雕青冢北，走马黑山西。  
戍远旌幡少，年深帐幕低。酬恩须尽敌，休说梦中闺。  
  
卷518_4  【孤桐】雍陶  
疏桐馀一干，风雨日萧条。岁晚琴材老，天寒桂叶凋。  
已悲根半死，复恐尾全焦。幸在龙门下，知音肯寂寥。  
  
卷518_5  【秋露】雍陶  
白露暧秋色，月明清漏中。痕沾珠箔重，点落玉盘空。  
竹动时惊鸟，莎寒暗滴虫。满园生永夜，渐欲与霜同。  
  
卷518_6  【送徐使君赴岳州】雍陶  
渺渺楚江上，风旗摇去舟。马归云梦晚，猿叫洞庭秋。  
别思满南渡，乡心生北楼。巴陵山水郡，应称谢公游。  
  
卷518_7  【送裴璋还蜀因亦怀归】雍陶  
客在剑门外，新年音信稀。自为千里别，已送几人归。  
陌上月初落，马前花正飞。离言殊未尽，春雨满行衣。  
  
卷518_8  【送前鄠县李少府】雍陶  
近出圭峰下，还期又不赊。身闲多宿寺，官满未移家。  
罢钓临秋水，开尊对月华。自当蓬阁选，岂得卧烟霞。  
  
卷518_9  【送宜春裴明府之任】雍陶  
南行春已满，路半水茫然。楚望花当渡，湘阴橘满川。  
山横湖色上，帆出鸟行前。此任无辞远，亲人贵用还。  
  
卷518_10  【赠宗静上人】雍陶  
世上方传教，山中未得归。闲花飘讲席，驯鸽污禅衣。  
积雨谁过寺，残钟自掩扉。寒来垂顶帽，白发剃应稀。  
  
卷518_11  【同贾岛宿无可上人院】雍陶  
何处销愁宿，携囊就远僧。中宵吟有雪，空屋语无灯。  
静境唯闻铎，寒床但枕肱。还因爱闲客，始得见南能。  
  
卷518_12  【和刘补阙秋园寓兴六首】雍陶  
水木夕阴冷，池塘秋意多。庭风吹故叶，阶露净寒莎。  
愁燕窥灯语，情人见月过。砧声听已别，虫响复相和。  
闭门无事后，此地即山中。但觉鸟声异，不知人境同。  
晚花开为雨，残果落因风。独坐还吟酌，诗成酒已空。  
自得家林趣，常时在外稀。对僧餐野食，迎客著山衣。  
雀斗翻檐散，蝉惊出树飞。功成他日后，何必五湖归。  
秋色庭芜上，清朝见露华。疏篁抽晚笋，幽药吐寒芽。  
引水新渠净，登台小径斜。来多爱此，萧爽似仙家。  
禁掖朝回后，林园胜赏时。野人来辨药，庭鹤往看棋。  
晚日明丹枣，朝霜润紫梨。还因重风景，犹自有秋诗。  
圣代少封事，闲居方屏喧。漏寒云外阙，木落月中园。  
山鸟宿檐树，水萤流洞门。无人见清景，林下自开尊。  
  
卷518_13  【岳阳晚景】雍陶  
汉阳无远寺，见说过汾城。云雨经春客，江山几日程。  
终随鸥鸟去，只在海潮生。前路逢渔父，多愁问姓名。  
  
卷518_14  【塞上宿野寺】雍陶  
塞上蕃僧老，天寒疾上关。远烟平似水，高树暗如山。  
去马朝常急，行人夜始闲。更深听刁斗，时到磬声间。  
  
卷518_15  【寒食夜池上对月怀友】雍陶  
人间多别离，处处是相思。海内无烟夜，天涯有月时。  
跳鱼翻荇叶，惊鹊出花枝。亲友皆千里，三更独绕池。  
  
卷518_16  【自述】雍陶  
万事谁能问，一名犹未知。贫当多累日，闲过少年时。  
灯下和愁睡，花前带酒悲。无谋常委命，转觉命堪疑。  
  
卷518_17  【送契玄上人南游】雍陶  
红叶落湘川，枫明映水天。寻钟过楚寺，拥锡上泷船。  
病客思留药，迷人待说禅。南中多古迹，应访虎溪泉。  
  
卷518_18  【少年行（一作汉宫少年行）】雍陶  
不倚军功有侠名，可怜球猎少年情。戴铃健鹘随声下，  
撼珮骄骢弄影行。觅匠重装燕客剑，对人新按越姬筝。  
岂知儒者心偏苦，吟向秋风白发生。  
  
卷518_19  【咏双白鹭（一作崔少府池鹭）】雍陶  
双鹭应怜水满池，风飘不动顶丝垂。立当青草人先见，  
行榜白莲鱼未知。一足独拳寒雨里，数声相叫早秋时。  
林塘得尔须增价，况与诗家物色宜。  
  
卷518_20  【晴诗（一作塞路初晴）】雍陶  
晚虹斜日塞天昏，一半山川带雨痕。新水乱侵青草路，  
残烟犹傍绿杨村。胡人羊马休南牧，汉将旌旗在北门。  
行子喜闻无战伐，闲看游骑猎秋原。  
  
卷518_21  【送徐山人归睦州旧隐】雍陶  
君在桐庐何处住，草堂应与戴家邻。初归山犬翻惊主，  
久别江鸥却避人。终日欲为相逐计，临岐空羡独行身。  
秋风钓艇遥相忆，七里滩西片月新。  
  
卷518_22  【到蜀后记途中经历】雍陶  
剑峰重叠雪云漫，忆昨来时处处难。大散岭头春足雨，  
褒斜谷里夏犹寒。蜀门去国三千里，巴路登山八十盘。  
自到成都烧酒熟，不思身更入长安。  
  
卷518_23  【忆山寄僧】雍陶  
尘路谁知蹋雪踪，到来空认出云峰。天晴远见月中树，  
风便细听烟际钟。阅世数思僧并院，忆山长羡鹤归松。  
新愁旧恨多难说，半在眉间半在胸。  
  
卷518_24  【赠玉芝观王尊师】雍陶  
处处烟霞寻总遍，却来城市喜逢师。时流见说无人在，  
年纪唯应有鹤知。大药已成宁畏晚，小松初种不嫌迟。  
长忧一日归天去，未授灵方遣问谁。  
  
卷518_25  【哭饶州吴谏议使君】雍陶  
忽闻身谢满朝惊，俄感鄱阳罢市情。遗爱永存今似古，  
高名不朽死如生。神仙难见青骡事，谏议空留白马名。  
授馆曾为门下客，几回垂泪过宣平。  
  
卷518_26  【经杜甫旧宅】雍陶  
浣花溪里花多处，为忆先生在蜀时。万古只应留旧宅，  
千金无复换新诗。沙崩水槛鸥飞尽，树压村桥马过迟。  
山月不知人事变，夜来江上与谁期。  
  
卷518_27  【河阴新城】雍陶  
高城新筑压长川，虎踞龙盘气色全。五里似云根不动，  
一重如月晕长圆。河流暗与沟池合，山色遥将睥睨连。  
自有此来当汴口，武牢何用锁风烟。  
  
卷518_28  【秋居病中】雍陶  
幽居悄悄何人到，落日清凉满树梢。新句有时愁里得，  
古方无效病来抛。荒檐数蝶悬蛛网，空屋孤萤入燕巢。  
独卧南窗秋色晚，一庭红叶掩衡茅。  
  
卷518_29  【罢还边将】雍陶  
白须虏将话边事，自失公权怨语多。汉主岂劳思李牧，  
赵王犹是用廉颇。新鹰饱肉唯闲猎，旧剑生衣懒更磨。  
百战无功身老去，羡他年少渡黄河。  
  
卷518_30  【永乐殷尧藩明府县池嘉莲咏】雍陶  
青蘋白石匝莲塘，水里莲开带瑞光。露湿红芳双朵重，  
风飘绿蒂一枝长。同心栀子徒夸艳，合穗嘉禾岂解香。  
不独丰祥先有应，更宜花县对潘郎。  
  
卷518_31  【酬李绀岁除送酒】雍陶  
岁尽贫生事事须，就中深恨酒钱无。故人充寿能分送，  
远客消愁免自沽。一夜四乘倾凿落，五更三点把屠苏。  
已供时节深珍重，况许今朝更挈壶。  
  
卷518_32  【蜀路倦行因有所感】雍陶  
乱峰碎石金牛路，过客应骑铁马行。白日欲斜催后乘，  
青云何处问前程。飞蝇一一皆先去，度鸟双双亦远鸣。  
蹇步不唯伤旅思，此中兼见宦途情。  
  
卷518_33  【寄永乐殷尧藩明府】雍陶  
古县萧条秋景晚，昔年陶令亦如君。头巾漉酒临黄菊，  
手板支颐向白云。百里岂能容骥足，九霄终自别鸡群。  
相思不恨书来少，佳句多从阙下闻。  
  
卷518_34  【蜀中战后感事】雍陶  
蜀道英灵地，山重水又回。文章四子盛，道路五丁开。  
词客题桥去，忠臣叱驭来。卧龙同骇浪，跃马比浮埃。  
已谓无妖土，那知有祸胎。蕃兵依濮柳，蛮旆指江梅。  
战后悲逢血，烧馀恨见灰。空留犀厌怪，无复酒除灾。  
岁积苌弘怨，春深杜宇哀。家贫移未得，愁上望乡台。  
  
卷518_35  【答蜀中经蛮后友人马艾见寄】雍陶  
茜马渡泸水，北来如鸟轻。几年朝凤阙，一日破龟城。  
此地有征战，谁家无死生。悲还旧里，鸟喜下空营。  
弟侄意初定，交朋心尚惊。自从经难后，吟苦似猿声。  
  
卷518_36  【卢岳闲居十韵】雍陶  
扰扰走人寰，争如占得闲。防愁心付酒，求静力登山。  
见药芳时采，逢花好处攀。望云开病眼，临涧洗愁颜。  
春色流岩下，秋声碎竹间。锦文苔点点，钱样菊斑斑。  
路远朝无客，门深夜不关。鹤飞高缥缈，莺语巧绵蛮。  
养拙甘沈默，忘怀绝险艰。更怜云外路，空去又空还。  
  
卷518_37  【送于中丞使北蕃】雍陶  
朔将引双旌，山遥碛雪平。经年通国信，计日得蕃情。  
野次依泉宿，沙中望火行。远雕秋有力，寒马夜无声。  
看猎临胡帐，思乡见汉城。来春拥边骑，新草满归程。  
  
卷518_38  【和河南白尹西池北新葺水斋招赏十二韵】雍陶  
二室峰前水，三川府右亭。乱流深竹径，分绕小花汀。  
池角通泉脉，堂心豁地形。坐中寒瑟瑟，床下细泠泠。  
雨夜思巫峡，秋朝想洞庭。千年孤镜碧，一片远天青。  
鱼戏摇红尾，鸥闲退白翎。荷倾泻珠露，沙乱动金星。  
藤架如纱帐，苔墙似锦屏。龙门人少到，仙棹自多停。  
游忆高僧伴，吟招野客听。馀波不能惜，便欲养浮萍。  
  
卷518_39  【感兴】雍陶  
贫女貌非丑，要须缘嫁迟。还似求名客，无媒不及时。  
  
卷518_40  【长安客感】雍陶  
日过千万家，一家非所依。不及行尘影，犹随马蹄归。  
  
卷518_41  【春怀旧游】雍陶  
吟想旧经过，花时奈远何。别来长似见，春梦入关多。  
  
卷518_42  【离京城宿商山作】雍陶  
山月吟声苦，春风引思长。无由及尘土，犹带杏花香。  
  
卷518_43  【秋馆雨夜】雍陶  
夜雨空馆静，幽人起裴回。长安醉眠客，岂知新雁来。  
  
卷518_44  【闻子规】雍陶  
百鸟有啼时，子规声不歇。春寒四邻静，独叫三更月。  
  
卷518_45  【怀无可上人】雍陶  
山寺秋时后，僧家夏满时。清凉多古迹，几处有新诗。  
  
卷518_46  【长安客感】雍陶  
客泪如危叶，长悬零落心。况是悲秋日，临风制不禁。  
  
卷518_47  【送客遥望】雍陶  
别远心更苦，遥将目送君。光华不可见，孤鹤没秋云。  
  
卷518_48  【伤靡草】雍陶  
靡草似客心，年年亦先死。无由伴花落，暂得因风起。  
  
卷518_49  【放鹤】雍陶  
从今一去不须低，见说辽东好去栖。  
努力莫辞仙路远，白云飞处免群鸡。  
  
卷518_50  【早秋月夜】雍陶  
身闲伴月夜深行，风触衣裳四体轻。  
为见近来天气好，几篇诗兴入秋成。  
  
卷518_51  【蝉】雍陶  
高树蝉声入晚云，不唯愁我亦愁君。  
何时各得身无事，每到闻时似不闻。  
  
卷518_52  【公子行】雍陶  
公子风流嫌锦绣，新裁白纻作春衣。  
金鞭留当谁家酒，拂柳穿花信马归。  
  
卷518_53  【题情尽桥】雍陶  
从来只有情难尽，何事名为情尽桥。  
自此改名为折柳，任他离恨一条条。  
  
卷518_54  【峡中行】雍陶  
两崖开尽水回环，一叶才通石罅间。  
楚客莫言山势险，世人心更险于山。  
  
卷518_55  【韦处士郊居】雍陶  
满庭诗境飘红叶，绕砌琴声滴暗泉。  
门外晚晴秋色老，万条寒玉一溪烟。  
  
卷518_56  【秋怀】雍陶  
古槐烟薄晚鸦愁，独向黄昏立御沟。  
南国望中生远思，一行新雁去汀洲。  
  
卷518_57  【再下第将归荆楚上白舍人】雍陶  
穷通应计一时间，今日甘从刖足还。  
长倚玉人心自醉，不辞归去哭荆山。  
  
卷518_58  【春行武关作】雍陶  
风香春暖展归程，全胜游仙入洞情。  
一路缘溪花覆水，不妨闲看不妨行。  
  
卷518_59  【恨别二首】雍陶  
知君饯酒深深意，图使行人涕不流。  
如今却恨酒中别，不得一言千里愁。  
人言日远还疏索，别后都非未别心。  
唯我忆君千里意，一年不见一重深。  
  
卷518_60  【送人归吴】雍陶  
远爱春波正满湖，羡君东去是归途。  
吟诗好向月中宿，一叫水天沙鹤孤。  
  
卷518_61  【喜梦归】雍陶  
旅馆岁阑频有梦，分明最似此宵希。  
觉来莫道还无益，未得归时且当归。  
  
卷518_62  【路中问程知欲达青云驿】雍陶  
行愁驿路问来人，西去经过愿一闻。  
落日回鞭相指点，前程从此是青云。  
  
卷518_63  【题君山（一作洞庭诗）】雍陶  
风波不动影沈沈，翠色全微碧色深。  
应是水仙梳洗处，一螺青黛镜中心。  
  
卷518_64  【离家后作】雍陶  
世上无媒似我希，一身惟有影相随。  
出门便作焚舟计，生不成名死不归。  
  
卷518_65  【寄题岘亭】雍陶  
岘亭留恨为伤杯，未得醒醒看便回。  
却想醉游如梦见，直疑元本不曾来。  
  
卷518_66  【病鹤】雍陶  
忆得当时病未遭，身为仙驭雪为毛。  
今来沙上飞无力，羞见樯乌立处高。  
  
卷518_67  【状春】雍陶  
含春笑日花心艳，带雨牵风柳态妖。  
珍重两般堪比处，醉时红脸舞时腰。  
  
卷518_68  【春咏】雍陶  
风恼花枝不耐频，等闲飞落易愁人。  
殷勤最是章台柳，一树千条管带春。  
  
卷518_69  【非酒】雍陶  
人人慢说酒消忧，我道翻为引恨由。  
一夜醒来灯火暗，不应愁事亦成愁。  
  
卷518_70  【苦寒】雍陶  
今年无异去年寒，何事朝来独忍难。  
应是渐为贫客久，锦衣著尽布衣单。  
  
卷518_71  【送客】雍陶  
若论秋思人人苦，最觉愁多客又深。  
何况病来惆怅尽，不知争作送君心。  
  
卷518_72  【人问应举】雍陶  
莫惊西上独迟回，只为衡门未有媒。  
惆怅赋成身不去，一名闲事逐秋回。  
  
卷518_73  【送客不及】雍陶  
水阔江天两不分，行人两处更相闻。  
遥遥已失风帆影，半日虚销指点云。  
  
卷518_74  【闻杜鹃二首】雍陶  
碧竿微露月玲珑，谢豹伤心独叫风。  
高处已应闻滴血，山榴一夜几枝红。  
蜀客春城闻蜀鸟，思归声引未归心。  
却知夜夜愁相似，尔正啼时我正吟。  
  
卷518_75  【西归出斜谷】雍陶  
行过险栈出褒斜，出尽平川似到家。  
万里客愁今日散，马前初见米囊花。  
  
卷518_76  【宿嘉陵驿（一作嘉陵馆楼）】雍陶  
离思茫茫正值秋，每因风景却生愁。  
今宵难作刀州梦，月色江声共一楼。  
  
卷518_77  【旅怀】雍陶  
旧里已悲无产业，故山犹恋有烟霞。  
自从为客归时少，旅馆僧房却是家。  
  
卷518_78  【贫居春怨】雍陶  
贫居尽日冷风烟，独向檐床看雨眠。  
寂寞春风花落尽，满庭榆荚似秋天。  
  
卷518_79  【忆江南旧居】雍陶  
闲思往事在湖亭，亭上秋灯照月明。  
宿客尽眠眠不得，半窗残月带潮声。  
  
卷518_80  【夷陵城】雍陶  
世家曾览楚英雄，国破城荒万事空。  
唯有邮亭阶下柳，春来犹似细腰宫。  
  
卷518_81  【访友人幽居二首】雍陶  
落花门外春将尽，飞絮庭前日欲高。  
深院客来人未起，黄鹂枝上啄樱桃。  
莎深苔滑地无尘，竹冷花迟剩驻春。  
尽日弄琴谁共听，与君兼鹤是三人。  
  
卷518_82  【宿大彻禅师故院】雍陶  
竹房谁继生前事，松月空悬过去心。  
秋磬数声天欲晓，影堂斜掩一灯深。  
  
卷518_83  【送蜀客】雍陶  
剑南风景腊前春，山鸟江风得雨新。  
莫怪送君行较远，自缘身是忆归人。  
  
卷518_84  【题宝应县】雍陶  
雪楼当日动晴寒，渭水梁山鸟外看。  
闻说德宗曾到此，吟诗不敢倚阑干。  
  
卷518_85  【和孙明府怀旧山】雍陶  
五柳先生本在山，偶然为客落人间。  
秋来见月多归思，自起开笼放白鹇。  
  
卷518_86  【城西访友人别墅】雍陶  
澧水桥西小路斜，日高犹未到君家。  
村园门巷多相似，处处春风枳壳花。  
  
卷518_87  【题大安池亭】雍陶  
幽岛曲池相隐映，小桥虚阁半高低。  
好风好月无人宿，夜夜水禽船上栖。  
  
卷518_88  【送春】雍陶  
勿言春尽春还至，少壮看花复几回。  
今日已从愁里去，明年更莫共愁来。  
  
卷518_89  【武侯庙古柏】雍陶  
密叶四时同一色，高枝千岁对孤峰。  
此中疑有精灵在，为见盘根似卧龙。  
  
卷518_90  【哀蜀人为南蛮俘虏五章　初出成都闻哭声】雍陶  
但见城池还汉将，岂知佳丽属蛮兵。  
锦江南度遥闻哭，尽是离家别国声。  
  
卷518_91  【哀蜀人为南蛮俘虏五章　过大渡河蛮使许之泣望乡国】雍陶  
大渡河边蛮亦愁，汉人将渡尽回头。  
此中剩寄思乡泪，南去应无水北流。  
  
卷518_92  【哀蜀人为南蛮俘虏五章　出青溪关有迟留之意】雍陶  
欲出乡关行步迟，此生无复却回时。  
千冤万恨何人见，唯有空山鸟兽知。  
  
卷518_93  【哀蜀人为南蛮俘虏五章　别巂州一时恸哭云日为之变色】雍陶  
越巂城南无汉地，伤心从此便为蛮。  
冤声一恸悲风起，云暗青天日下山。  
  
卷518_94  【哀蜀人为南蛮俘虏五章　入蛮界不许有悲泣之声】雍陶  
云南路出陷河西，毒草长青瘴色低。  
渐近蛮城谁敢哭，一时收泪羡猿啼。  
  
卷518_95  【宿石门山居】雍陶  
窗灯欲灭夜愁生，萤火飞来促织鸣。  
宿客几回眠又起，一溪秋水枕边声。  
  
卷518_96  【过旧宅看花】雍陶  
山桃野杏两三栽，树树繁花去复开。  
今日主人相引看，谁知曾是客移来。  
  
卷518_97  【寄襄阳章孝标】雍陶  
青油幕下白云边，日日空山夜夜泉。  
闻说小斋多野意，枳花阴里麝香眠。  
  
卷518_98  【洛中感事】雍陶  
洛城今古足繁华，最恨乔家似石家。  
行到窈娘身没处，水边愁见亚枝花。  
  
卷518_99  【阴地关见入蕃公主石上手迹】雍陶  
汉家公主昔和蕃，石上今馀手迹存。  
风雨几年侵不灭，分明纤指印苔痕。  
  
卷518_100  【美人春风怨】雍陶  
澹荡春风满眼来，落花飞蝶共裴回。  
偏能飘散同心蒂，无那愁眉吹不开。  
  
卷518_101  【过南邻花园】雍陶  
莫怪频过有酒家，多情长是惜年华。  
春风堪赏还堪恨，才见开花又落花。  
  
卷518_102  【劝行乐】雍陶  
老去风光不属身，黄金莫惜买青春。  
白头纵作花园主，醉折花枝是别人。  
  
卷518_103  【渡桑干河】雍陶  
南客岂曾谙塞北，年年唯见雁飞回。  
今朝忽渡桑干水，不似身来似梦来。  
  
卷518_104  【月下喜吕郎中除兵部】雍陶  
北阙云间见碧天，南宫月似旧时圆。  
喜看列宿今朝正，休叹参差十四年。  
  
卷518_105  【天津桥望春】雍陶  
津桥春水浸红霞，烟柳风丝拂岸斜。  
翠辇不来金殿闭，宫莺衔出上阳花。  
  
卷518_106  【自蔚州南入真谷有似剑门，因有归思】雍陶  
我家蜀地身离久，忽见胡山似剑门。  
马上欲垂千里泪，耳边唯欠一声猿。  
  
卷518_107  【再经天涯地角山】雍陶  
每忆云山养短才，悔缘名利入尘埃。  
十年马足行多少，两度天涯地角来。  
  
卷518_108  【题等界寺二首】雍陶  
吴蜀千年等界村，英雄无主岂长存。  
思量往事今何在，万里山中一寺门。  
两国道涂都万里，来从此地等平分。  
行人竞说东西利，事不关心耳不闻。  
  
卷518_109  【洛源驿戏题】雍陶  
柳阴春岭鸟新啼，暖色浓烟深处迷。  
如恨往来人不见，水声呦咽出花溪。  
  
卷518_110  【遣愁】雍陶  
抛掷泥中一听沈，不能三叹引愁深。  
莫言客子无愁易，须识愁多暗损心。  
  
卷518_111  【送友人弃官归山居】雍陶  
不爱人间紫与绯，却思松下著山衣。  
春郊雨尽多新草，一路青青蹋雨归。  
  
卷518_112  【山行】雍陶  
野花幽鸟几千般，头白山僧遍识难。  
世上游人无复见，一生唯向画图看。  
  
卷518_113  【送客二首】雍陶  
与君同在少年场，知己萧条壮士伤。  
可惜报恩无处所，却提孤剑过咸阳。  
行人立马强盘回，别字犹含未忍开。  
好去出门休落泪，不如前路早归来。  
  
卷518_114  【安国寺赠广宣上人】雍陶  
马急人忙尘路喧，几从朝出到黄昏。  
今来合掌听师语，一似敲冰清耳根。  
  
卷518_115  【初醒】雍陶  
心中得胜暂抛愁，醉卧京风拂簟秋。  
半夜觉来新酒醒，一条斜月到床头。  
  
卷518_116  【送客归襄阳旧居】雍陶  
襄阳耆旧别来稀，此去何人共掩扉。  
唯有白铜鞮上月，水楼闲处待君归。  
  
卷518_117  【夜闻方响】雍陶  
方响闻时夜已深，声声敲著客愁心。  
不知正在谁家乐，月下犹疑是远砧。  
  
卷518_118  【路逢有似亡友者，恻然赋此】雍陶  
吾友今生不可逢，风流空想旧仪容。  
朝来马上频回首，惆怅他人似蔡邕。  
  
卷518_119  【望月怀江上旧游】雍陶  
往岁曾随江客船，秋风明月洞庭边。  
为看今夜天如水，忆得当时水似天。  
  
卷518_120  【途中西望】雍陶  
行行何处散离愁，长路无因暂上楼。  
唯到高原即西望，马知人意亦回头。  
  
卷518_121  【题友人所居（即故元少尹宅）】雍陶  
亚尹故居经几主，只因君住有诗情。  
夜吟邻叟闻惆怅，七八年来无此声。  
  
卷518_122  【蔚州晏内遇新雪】雍陶  
胡卢河畔逢秋雪，疑是风飘白鹤毛。  
坐客停杯看未定，将军已湿褐花袍。  
  
卷518_123  【句】雍陶  
古木闽州道，驱羸落照间。投村碍野水，问店隔荒山。  
（见《泉州志》）知  

## 全唐诗(中)　卷五百一十九

卷519_1  【立春日】李远  
暖日傍帘晓，浓春开箧红。钗斜穿彩燕，罗薄剪春虫。  
巧著金刀力，寒侵玉指风。娉婷何处戴，山鬓绿成丛。  
  
卷519_2  【翦彩】李远  
翦彩赠相亲，银钗缀凤真。双双衔绶鸟，两两度桥人。  
叶逐金刀出，花随玉指新。愿君千万岁，无岁不逢春。  
  
卷519_3  【题僧院】李远  
不用问汤休，何人免白头。百年如过鸟，万事尽浮沤。  
别绪长牵梦，情由乱种愁。却嫌风景丽，窗外碧云秋。  
  
卷519_4  【观廉女真葬（女真善隶书，常为内中学士）】李远  
玉窗抛翠管，轻袖掩银鸾。错落云车断，丁泠金磬寒。  
鹤寻深院宿，人借旧书看。寂寞焚香处，红花满石坛。  
  
卷519_5  【闲居】李远  
尘事久相弃，沈浮皆不知。牛羊归古巷，燕雀绕疏篱。  
买药经年晒，留僧尽日棋。唯忧钓鱼伴，秋水隔波时。  
  
卷519_6  【及第后送家兄游蜀】李远  
人谁无远别，此别意多违。正鹄虽言中，冥鸿不共飞。  
玉京烟雨断，巴国梦魂归。若过严家濑，殷勤看钓矶。  
  
卷519_7  【送人入蜀】李远  
蜀客本多愁，君今是胜游。碧藏云外树，红露驿边楼。  
杜魄呼名语，巴江作字流。不知烟雨夜，何处梦刀州。  
  
卷519_8  【游故王驸马池亭】李远  
花树杳玲珑，渔舟处处通。醉销罗绮艳，香暖芰荷风。  
野鸟翻萍绿，斜桥印水红。子猷箫管绝，谁爱碧鲜浓。  
  
卷519_9  【悲铜雀台】李远  
西陵树已尽，铜雀思偏多。雪密疑楼阁，花开想绮罗。  
影销堂上舞，声断帐前歌。唯有漳河水，年年旧绿波。  
  
卷519_10  【陪新及第赴同年会】李远  
曾攀芳桂英，处处共君行。今日杏园宴，当时天乐声。  
柳浓堪系马，花上未藏莺。满座皆仙侣，同年别有情。  
  
卷519_11  【咏雁】李远  
早晚辞沙漠，南来处处飞。关山多雨雪，风水损毛衣。  
碧海魂应断，红楼信自稀。不知矰缴外，留得几行归。  
  
卷519_12  【与碧溪上人别】李远  
欲入凤城游，西溪别惠休。色随花旋落，年共水争流。  
客思偏来夜，蝉声觉送秋。明朝逢旧侣，唯拟上歌楼。  
  
卷519_13  【赠殷山人】李远  
有客抱琴宿，值予多怨怀。啼乌弦易断，啸鹤调难谐。  
曲罢月移幌，韵清风满斋。谁能将此妙，一为奏金阶。  
  
卷519_14  【咏壁鱼】李远  
鳞细粉光鲜，开书乱眼前。透窗疑漏网，落砚似流泉。  
潜穴河图内，吞钩乙字边。莫言鬐鬣小，食尽白蘋篇。  
  
卷519_15  【听话丛台】李远  
有客新从赵地回，自言曾上古丛台。云遮襄国天边去，  
树绕漳河地里来。弦管变成山鸟哢，绮罗留作野花开。  
金舆玉辇无行迹，风雨惟知长绿苔。  
  
卷519_16  【失鹤】李远  
秋风吹却九皋禽，一片闲云万里心。碧落有情应怅望，  
青天无路可追寻。来时白云翎犹短，去日丹砂顶渐深。  
华表柱头留语后，更无消息到如今。  
  
卷519_17  【赠写御容李长史】李远  
玉座尘消砚水清，龙髯不动彩毫轻。初分隆准山河秀，  
乍点重瞳日月明。宫女卷帘皆暗认，侍臣开殿尽遥惊。  
三朝供奉无人敌，始觉僧繇浪得名。  
  
卷519_18  【赠潼关不下山僧】李远  
与君同在苦空间，君得空门我爱闲。禁足已教修雁塔，  
终身不拟下鸡山。窗中遥指三千界，枕上斜看百二关。  
香茗一瓯从此别，转蓬流水几时还。  
  
卷519_19  【过旧游见双鹤怆然有怀】李远  
谢公何岁掩松楸，双鹤依然傍玉楼。朱顶巑岏荒草上，  
雪毛零落小池头。蓬瀛路断君何在，云水情深我尚留。  
他日若来华表上，更添多少令威愁。  
  
卷519_20  【赠友人】李远  
凤城烟霭思偏多，曾向刘郎住处过。银烛焰前贪劝酒，  
玉箫声里已闻歌。佳人惜别看嘶马，公子含情向翠蛾。  
今日重来门巷改，出墙桐树绿婆娑。  
  
卷519_21  【赠南岳僧】李远  
曾住衡阳岳寺边，门开江水与云连。数州城郭藏寒树，  
一片风帆著远天。猿啸不离行道处，客来皆到卧床前。  
今朝惆怅红尘里，惟忆闲陪尽日眠。  
  
卷519_22  【赠弘文杜校书】李远  
高倚霞梯万丈馀，共看移步入宸居。晓随鹓鹭排金锁，  
静对铅黄校玉书。漠漠禁烟笼远树，泠泠宫漏响前除。  
还闻汉帝亲词赋，好为从容奏子虚。  
  
卷519_23  【听王氏话归州昭君庙】李远  
献之闲坐说归州，曾到昭君庙里游。自古行人多怨恨，  
至今乡土尽风流。泉如珠泪侵阶滴，花似红妆满岸愁。  
河畔犹残翠眉样，有时新月傍帘钩。  
  
卷519_24  【过马嵬山（一作李益诗）】李远  
金甲云旗尽日回，仓皇罗袖满尘埃。浓香犹自飘銮辂，  
恨魄无因离马嵬。南内宫人悲帐殿，东溟方士问蓬莱。  
唯馀坡上弯环月，时送残蛾入帝台。  
  
卷519_25  【吴越怀古】李远  
吴越千年奈怨何，两宫清吹作樵歌。姑苏一败云无色，  
范蠡长游水自波。霞拂故城疑转旆，月依荒树想嚬蛾。  
行人欲问西施馆，江鸟寒飞碧草多。  
  
卷519_26  【长安即事寄友人】李远  
绮陌千年思断蓬，今来还宿凤城东。瑶台钟鼓长依旧，  
巫陕烟花自不同。千结故心为怨网，万条新景作愁笼。  
何时更伴刘郎去，却见夭桃满树红。  
  
卷519_27  【闻明上人逝寄友人】李远  
萧寺曾过最上方，碧桐浓叶覆西廊。游人缥缈红衣乱，  
座客从容白日长。别后旋成庄叟梦，书来忽报惠休亡。  
他时若更相随去，只是含酸对影堂。  
  
卷519_28  【赠咸阳李少府】李远  
美貌雄才已少齐，宝书仙简两看题。金刀片片裁新锦，  
玉步重重上旧梯。鹏到碧天排雾去，凤游琼树拣枝栖。  
蓬瀛宴罢试回首，一望尘中路正迷。  
  
卷519_29  【邻人自金仙观移竹】李远  
移居新竹已堪看，劚破莓苔得几竿。圆节不教伤粉箨，  
低枝犹拟拂霜坛。墙头枝动如烟绿，枕上风来送夜寒。  
第一莫教渔父见，且从萧飒满朱栏。  
  
卷519_30  【慈恩寺避暑】李远  
香荷疑散麝，风铎似调琴。不觉清凉晚，归人满柳阴。  
  
卷519_31  【读田光传】李远  
秦灭燕丹怨正深，古来豪客尽沾襟。  
荆卿不了真闲事，辜负田光一片心。  
  
卷519_32  【友人下第因以赠之】李远  
刘毅虽然不掷卢，谁人不道解樗蒲。  
黄金百万终须得，只有挼莎更一呼。  
  
卷519_33  【咏鸳鸯】李远  
鸳鸯离别伤，人意似鸳鸯。试取鸳鸯看，多应断寸肠。  
  
卷519_34  【赠筝妓伍卿】李远  
轻轻没后更无筝，玉腕红纱到伍卿。  
座客满筵都不语，一行哀雁十三声。  
  
卷519_35  【黄陵庙词（一作李群玉诗）】李远  
黄陵庙前莎草春，黄陵女儿蒨裙新。  
轻舟小楫唱歌去，水远山长愁杀人。  
  
卷519_36  【句】李远  
人事三杯酒，流年一局棋。（《北梦琐言》）。  
青山不厌三杯酒，长日惟消一局棋。（《唐语林》）。  
