---
title: 第31部分
index: true
icon: editor
order: 31
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(下)　卷六百五十六

卷656_1  【七夕】罗隐  
络角星河菡萏天，一家欢笑设红筵。应倾谢女珠玑箧，  
尽写檀郎锦绣篇。香帐簇成排窈窕，金针穿罢拜婵娟。  
铜壶漏报天将晓，惆怅佳期又一年。  
  
卷656_2  【送臧濆下第谒窦鄜州】罗隐  
赋得长杨不直钱，却来京口看莺迁。也知绛灌轻才子，  
好谒尤常醉少年。万里故乡云缥缈，一春生计泪澜汍。  
多情柱史应相问，与话归心正浩然。  
  
卷656_3  【清明日曲江怀友】罗隐  
君与田苏即旧游，我于交分亦绸缪。二年隔绝黄泉下，  
尽日悲凉曲水头。鸥鸟似能齐物理，杏花疑欲伴人愁。  
寡妻稚子应寒食，遥望江陵一泪流。  
  
卷656_4  【送郑州严员外】罗隐  
欲将刀笔润王猷，东去先分圣主忧。满扇好风吹郑圃，  
一车甘雨别皇州。尚书碛冷鸿声晚，仆射陂寒树影秋。  
从此文星在何处，武牢关外庾公楼。  
  
卷656_5  【孙员外赴阙后重到三衢】罗隐  
远山高枝思悠哉，重倚危楼尽一杯。谢守已随征诏入，  
鲁儒犹逐断蓬来。地寒谩忆移暄手，时急方须济世才。  
宣室夜阑如有问，可能全忘未然灰。  
  
卷656_6  【衡阳泊木居士庙下作（一题作题木居士庙）】罗隐  
乌噪残阳草满庭，此中枯木似人形。只应神物长为主，  
未必浮槎即有灵。八月风波飘不去，四时黍稷荐惟馨。  
南朝庾信无因赋，牢落祠前水气腥。  
  
卷656_7  【钟陵见杨秀才（一题作见进士杨寻）】罗隐  
孺亭滕阁少踟蹰，三度南游一事无。只觉流年如鸟逝，  
不知何处有龙屠。云归洪井枝柯敛，水下漳江气色粗。  
赖得与君同此醉，醒来愁被鬼揶揄。  
  
卷656_8  【自湘川东下立春泊夏口阻风登孙权城】罗隐  
吴门此去逾千里，湘浦离来想数旬。只见风师长占路，  
不知青帝已行春。危怜坏堞犹遮水，狂爱寒梅欲傍人。  
事往时移何足问，且凭村酒暖精神。  
  
卷656_9  【春日忆湖南旧游寄卢校书】罗隐  
旅榜前年过洞庭，曾提刀笔事甘宁。玳筵离隔将军幕，  
朱履频窥处士星。恩重匣中孤剑在，梦馀江畔数峰青。  
金貂见服嘉宾散，回首昭丘一涕零。  
  
卷656_10  【贺淮南节度卢员外赐绯】罗隐  
俭莲高贵九霄闻，粲粲朱衣降五云。骢马早年曾避路，  
银鱼今日且从军。御题彩服垂天眷，袍展花心透縠纹。  
应笑当年老莱子，鲜华都自降明君。  
  
卷656_11  【春日独游禅智寺】罗隐  
树远连天水接空，几年行乐旧隋宫。花开花谢还如此，  
人去人来自不同。鸾凤调高何处酒，吴牛蹄健满车风。  
思量只合腾腾醉，煮海平陈一梦中。  
  
卷656_12  【和淮南李司空同转运员外（一作同转运卢员外赐绯）】罗隐  
层层高阁旧瀛洲，此地须征第一流。丞相近年萦倚望，  
重才今日喜遨游。荣持健笔金黄贵，恨咽离筵管吹秋。  
谁继伊皋送行句，梁王诗好郢人愁。  
  
卷656_13  【后土庙】罗隐  
四海兵戈尚未宁，始于云外学仪形。九天玄女犹无圣，  
后土夫人岂有灵。一带好云侵鬓绿，两层危岫拂眉青。  
韦郎年少知何在，端坐思量太白经。  
  
卷656_14  【金陵夜泊】罗隐  
冷烟轻淡傍衰丛，此夕秦淮驻断蓬。栖雁远惊沽酒火，  
乱鸦高避落帆风。地销王气波声急，山带秋阴树影空。  
六代精灵人不见，思量应在月明中。  
  
卷656_15  【上江州陈员外】罗隐  
寒江九派转城楼，东下钟陵第一州。自中台方贵盛，  
地从西晋即风流。旧班久望鹓晴翥，馀力犹闻虎夜浮。  
应恨属官无健令，异时佳节阻闲游。  
  
卷656_16  【广陵开元寺阁上作】罗隐  
满槛山川漾落晖，槛前前事去如飞。云中鸡犬刘安过，  
月里笙歌炀帝归。江蹙海门帆散去，地吞淮口树相依。  
红楼翠幕知多少，长向东风有是非。  
  
卷656_17  【上鄂州韦尚书】罗隐  
往岁先皇驭九州，侍臣才业最风流。文穷典诰虽馀力，  
俗致雍熙尽密谋。兰省换班青作绶，柏台前引绛为鞲。  
都缘未负江山兴，开济生灵校一秋。  
  
卷656_18  【早春巴陵道中】罗隐  
远雪亭亭望未销，岳阳春浅似相饶。短芦冒土初生笋，  
高柳偷风已弄条。波泛洞庭猵獭健，谷连荆楚鬼神妖。  
中流菱唱泊何处，一只画船兰作桡。  
  
卷656_19  【广陵秋日酬进士臧濆见寄】罗隐  
驿西斜日满窗前，独凭秋栏思渺绵。数尺断蓬惭故国，  
一轮清镜泣流年。已知世事真徒尔，纵有心期亦偶然。  
空愧荀家好兄弟，雁来鱼去是因缘。  
  
卷656_20  【淮南送李司空朝觐】罗隐  
圣君宵旰望时雍，丹诏西来雨露浓。宣父道高休叹凤，  
武侯才大本吟龙。九州似鼎终须负，万物为铜只待熔。  
腊后春前更何事，便看经度奏东封。  
  
卷656_21  【秋日禅智寺见裴郎中题名寄韦瞻】罗隐  
野寺疏钟万木秋，偶寻题处认名侯。官离南郡应闲暇，  
地胜东山想驻留。百醆浓醪成别梦，两行垂露浣羁愁。  
心知只有韦公在，更对真踪话旧游。  
  
卷656_22  【广陵春日忆池阳有寄】罗隐  
烟水濛濛接板桥，数年经历驻征桡。醉凭危槛波千顷，  
愁倚长亭柳万条。别后故人冠獬豸，病来知己赏鹪鹩。  
清流夹宅千家住，会待闲乘一信潮。  
  
卷656_23  【春中湘中题岳麓寺僧舍】罗隐  
蟾宫虎穴两皆休，来凭危栏送远愁。多事林莺还谩语，  
薄情边雁不回头。春融只待乾坤醉，水阔深知世界浮。  
欲共高僧话心迹，野花芳草奈相尤。  
  
卷656_24  【出试后投所知】罗隐  
此日蓬壶两日程，当时消息甚分明。桃须曼倩催方熟，  
橘待洪崖遣始行。岛外音书应有意，眼前尘土渐无情。  
莫教更似山西鼠，啮破愁肠恨一生。  
  
卷656_25  【湘南春日怀古】罗隐  
晴江春暖兰蕙薰，凫鹥苒苒鸥著群。洛阳贾谊自无命，  
少陵杜甫兼有文。空阔远帆遮落日，苍茫野树碍归云。  
松醪酒好昭潭静，闲过中流一吊君。  
  
卷656_26  【江州望庐山】罗隐  
东南苍翠何崔嵬，横流一望幽抱开。影寒已令水底去，  
脚阔欲过湖心来。深处不唯容鬼怪，暗中兼恐有风雷。  
仙人往往今谁在，红杏花香重首回。  
  
卷656_27  【金陵寄窦尚书】罗隐  
二年岐路有西东，长忆优游楚驿中。虎帐谈高无客继，  
马卿官傲少人同。世危肯使依刘表，山好犹能忆谢公。  
此去此恩言不得，谩将闲泪对春风。  
  
卷656_28  【清溪江令公宅】罗隐  
蛮笺象管夜深时，曾赋陈宫第一诗。宴罢风流人不见，  
废来踪迹草应知。莺怜胜事啼空巷，蝶恋馀香舞好枝。  
还有往年金甃井，牧童樵叟等闲窥。  
  
卷656_29  【郑州献卢舍人（时本官王令公收复两京后）】罗隐  
海槎闲暇阆风轻，不是安流不肯行。鸡省露浓汤饼熟，  
凤池烟暖诏书成。渔筹已合光儒梦，尧印何妨且治兵。  
会待两都收复后，右图仪表左题名。  
  
卷656_30  【别池阳所居】罗隐  
黄尘初起此留连，火耨刀耕六七年。雨夜老农伤水旱，  
雪晴渔父共舟船。已悲世乱身须去，肯愧途危迹屡迁。  
却是九华山有意，列行相送到江边。  
  
卷656_31  【送内使周大夫自杭州朝贡】罗隐  
八都上将近平戎，便附輶轩奏圣聪。三接驾前朝觐礼，  
一函江表战征功。云间阆苑何时见，水底瑶池触处通。  
知有殿庭馀力在，莫辞消息寄西风。  
  
卷656_32  【酬黄从事怀旧见寄】罗隐  
旧游不合到心中，把得君诗意亦同。水馆酒阑清夜月，  
香街人散白杨风。长绳系日虽难绊，辨口谈天不易穷。  
世事自随蓬转在，思量何处是飞蓬。  
  
卷656_33  【绣】罗隐  
一片丝罗□□□，洞房西室女工劳。花随玉指添春色，  
鸟逐金针长羽毛。蜀锦谩夸声自贵，越绫虚说价功高。  
可中用作鸳鸯被，红叶枝枝不碍刀。  
  
卷656_34  【西施】罗隐  
家国兴亡自有时，吴人何苦怨西施。  
西施若解倾吴国，越国亡来又是谁。  
  
卷656_35  【自遣】罗隐  
得即高歌失即休，多愁多恨亦悠悠。  
今朝有酒今朝醉，明日愁来明日愁。  
  
卷656_36  【白角篦】罗隐  
白似琼瑶滑似苔，随梳伴镜拂尘埃。  
莫言此个尖头物，几度撩人恶发来。  
  
卷656_37  【铜雀台】罗隐  
强歌强舞竟难胜，花落花开泪满膺。  
只合当年伴君死，免交憔悴望西陵。  
  
卷656_38  【鹦鹉】罗隐  
莫恨雕笼翠羽残，江南地暖陇西寒。  
劝君不用分明语，语得分明出转难。  
  
卷656_39  【金钱花】罗隐  
占得佳名绕树芳，依依相伴向秋光。  
若教此物堪收贮，应被豪门尽劚将。  
  
卷656_40  【梅】罗隐  
天赐胭脂一抹腮，盘中磊落笛中哀。  
虽然未得和羹便，曾与将军止渴来。  

## 全唐诗(下)　卷六百五十七

卷657_1  【钱尚父生日】罗隐  
大昴分光降斗牛，兴唐宗社作诸侯。伊夔事业扶千载，  
韩白机谋冠九州。贵盛上持龙节钺，延长应续鹤春秋。  
锦衣玉食将何报，更俟庄椿一举头。  
  
卷657_2  【寄前户部陆郎中】罗隐  
出驯桑雉入朝簪，箫洒清名映士林。近日篇章欺白雪，  
早年词赋得黄金。桂堂纵道探龙颔，兰省何曾驻鹤心。  
离乱事多人不会，酒浓花暖且闲吟。  
  
卷657_3  【登瓦棺寺阁】罗隐  
下盘空迹上云浮，偶逐僧行步步愁。暂憩已知须用意，  
渐来争忍不回头。烟中树老重江晚，铎外风轻四境秋。  
懒指台城更东望，鹊飞龙斗尽荒丘。  
  
卷657_4  【九华山费征君所居】罗隐  
草堂何处试徘徊，见说遗踪向此开。蟾桂自归三径后，  
鹤书曾降九天来。白云事迹依前在，青琐光阴竟不回。  
尽夕为君思曩日，野泉呜咽路莓苔。  
  
卷657_5  【途中寄怀】罗隐  
不知何处是前程，合眼腾腾信马行。两鬓已衰时未遇，  
数峰虽在病相撄。尘埃巩洛虚光景，诗酒江湖漫姓名。  
试哭军门看谁问，旧来还似祢先生。  
  
卷657_6  【京口见李侍郎】罗隐  
傞傞江柳欲矜春，铁瓮城边见故人。屈指不堪言甲子，  
披风常记是庚申。别来且喜身俱健，乱后休悲业尽贫。  
还有杖头沽酒物，待寻山寺话逡巡。  
  
卷657_7  【秋日酬张特玄】罗隐  
病寄南徐两度秋，故人依约亦扬州。偶因雁足思闲事，  
拟棹孤舟访旧游。风急几闻江上笛，月高谁共酒家楼。  
平生意气消磨尽，甘露轩前看水流。  
  
卷657_8  【登高咏菊尽（一作李山甫诗）】罗隐  
篱畔霜前偶得存，苦教迟晚避兰荪。能销造化几多力，  
不受阳和一点恩。生处岂容依玉砌，要时还许上金樽。  
陶公没后无知己，露滴幽丛见泪痕。  
  
卷657_9  【登夏州城楼】罗隐  
寒城猎猎戍旗风，独倚危楼怅望中。万里山河唐土地，  
千年魂魄晋英雄。离心不忍听边马，往事应须问塞鸿。  
好脱儒冠从校尉，一枝长戟六钧弓。  
  
卷657_10  【水边偶题】罗隐  
野水无情去不回，水边花好为谁开。只知事逐眼前去，  
不觉老从头上来。穷似丘轲休叹息，达如周召亦尘埃。  
思量此理何人会，蒙邑先生最有才。  
  
卷657_11  【故洛阳公镇大梁时隐得游门下今之经历事往…以伤以谢】罗隐  
孤舟欲泊思何穷，曾忆西来值雪中。珠履少年初满座，  
白衣游子也从公。狂抛赋笔琉璃冷，醉倚歌筵玳瑁红。  
今日斯文向谁说，泪碑棠树两成空。  
  
卷657_12  【杜陵秋思】罗隐  
南望商於北帝都，两堪栖托两无图。只闻斥逐张公子，  
不觉悲同楚大夫。岩畔早凉生紫桂，井边疏影落高梧。  
一杯渌酒他年忆，沥向清波寄五湖。  
  
卷657_13  【隐尝在江陵忝故中令白公叨蒙知遇…遂成长句】罗隐  
往岁酂侯镇渚宫，曾将清律暖孤蓬。才怜曼倩三冬后，  
艺许由基一箭中。言重不能轻薄命，地寒终是泣春风。  
凤凰池涸台星拆，回首岐山忆至公。  
  
卷657_14  【夜泊毗陵无锡县有寄】罗隐  
草虫幽咽树初团，独系孤舟夜已阑。浊浪势奔吴苑急，  
疏钟声彻惠山寒。愁催鬓发凋何易，贫恋家乡别渐难。  
他日亲朋应大笑，始知书剑是无端。  
  
卷657_15  【桃花】罗隐  
暖触衣襟漠漠香，间梅遮柳不胜芳。数枝艳拂文君酒，  
半里红欹宋玉墙。尽日无人疑怅望，有时经雨乍凄凉。  
旧山山下还如此，回首东风一断肠。  
  
卷657_16  【筹笔驿】罗隐  
抛掷南阳为主忧，北征东讨尽良筹。时来天地皆同力，  
运去英雄不自由。千里山河轻孺子，两朝冠剑恨谯周。  
唯馀岩下多情水，犹解年年傍驿流。  
  
卷657_17  【重过随州故兵部李侍郎恩知因抒长句】罗隐  
庄周高论伯牙琴，闲夜思量泪满襟。四海共谁言近事，  
九原从此负初心。鸥翻汉浦风波急，雁下郧溪雾雨深。  
惭愧苍生还有意，解歌襦袴至如今。  
  
卷657_18  【商於驿楼东望有感】罗隐  
山川去接汉江东，曾伴隋侯醉此中。歌绕夜梁珠宛转，  
舞娇春席雪朦胧。棠遗善政阴犹在，薤送哀声事已空。  
惆怅知音竟难得，两行清泪白杨风。  
  
卷657_19  【寄南城韦逸人】罗隐  
杜甫诗中韦曲花，至今无赖尚豪家。美人晓折露沾袖，  
公子醉时香满车。万里丹青传不得，二年风雨恨无涯。  
羡他南涧高眠客，春去春来任物华。  
  
卷657_20  【梅花】罗隐  
吴王醉处十馀里，照野拂衣今正繁。经雨不随山鸟散，  
倚风疑共路人言。愁怜粉艳飘歌席，静爱寒香扑酒樽。  
欲寄所思无好信，为人惆怅又黄昏。  
  
卷657_21  【淮南高骈所造迎仙楼】罗隐  
鸾音鹤信杳难回，凤驾龙车早晚来。仙境是谁知处所，  
人间空自造楼台。云侵朱槛应难到，虫网闲窗永不开。  
子细思量成底事，露凝风摆作尘埃。  
  
卷657_22  【和禅月大师见赠】罗隐  
高僧惠我七言诗，顿豁尘心展白眉。秀似谷中花媚日，  
清如潭底月圆时。应观法界莲千叶，肯折人间桂一支。  
漂荡秦吴十馀载，因循犹恨识师迟。  
  
卷657_23  【谒文宣王庙】罗隐  
晚来乘兴谒先师，松柏凄凄人不知。九仞萧墙堆瓦砾，  
三间茅殿走狐狸。雨淋状似悲麟泣，露滴还同叹凤悲。  
傥使小儒名稍立，岂教吾道受栖迟。  
  
卷657_24  【代文宣王答】罗隐  
三教之中儒最尊，止戈为武武尊文。吾今尚自披蓑笠，  
你等何须读典坟。释氏宝楼侵碧汉，道家宫殿拂青云。  
若教颜闵英灵在，终不羞他李老君。  
  
卷657_25  【重送朗州张员外】罗隐  
朱轮此去正春风，且驻青云听断蓬。一榻早年容孺子，  
双旌今日别文翁。诚知汲善心长在，争奈干时迹转穷。  
酬德酬恩两无路，谩劳惆怅凤城东。  
  
卷657_26  【广陵秋夜读进士常修三篇因题】罗隐  
入蜀归吴三首诗，藏于笥箧重于师。剑关夜读相如听，  
瓜步秋吟炀帝悲。景物也知输健笔，时情谁不许高枝。  
明年二月春风里，江岛闲人慰所思。  
  
卷657_27  【逼试投所知】罗隐  
桃在仙翁旧苑傍，暖烟轻霭扑人香。十年此地频偷眼，  
二月春风最断肠。曾恨梦中无好事，也知囊里有仙方。  
寻思仙骨终难得，始与回头问玉皇。  
  
卷657_28  【汉江上作】罗隐  
汉江波浪渌于苔，每到江边病眼开。半雨半风终日恨，  
无名无迹几时回。云生岸谷秋阴合，树接帆樯晚思来。  
对此空惭圣明代，忍教缨上有尘埃。  
  
卷657_29  【秋夜寄进士顾荣】罗隐  
秋河耿耿夜沈沈，往事三更尽到心。多病谩劳窥圣代，  
薄才终是费知音。家山梦后帆千尺，尘土搔来发一簪。  
空羡良朋尽高价，可怜东箭与南金。  
  
卷657_30  【寄渭北徐从事】罗隐  
暖云慵堕柳垂条，骢马徐郎过渭桥。官秩旧参荀秘监，  
樽罍今伴霍嫖姚。科随鹄箭频曾中，礼向侯弓以重招。  
莫恨东风促行李，不多时节却归朝。  
  
卷657_31  【徐寇南逼感事献江南知己次韵】罗隐  
酒阑离思浩无穷，西望维扬忆数公。万里飘零身未了，  
一家知奖意曾同。云横晋国尘应暗，路转吴江信不通。  
今日便成卢子谅，满襟珠泪堕霜风。  
  
卷657_32  【寄三衢孙员外】罗隐  
小敷文伯见何时，南望三衢渴复饥。天子未能崇典诰，  
诸生徒欲恋旌旗。风高绿野苗千顷，露冷平楼酒满卮。  
尽是数旬陪奉处，使君争肯不相思。  
  
卷657_33  【淮南送卢端公归台】罗隐  
凤鸾势逸九霄宽，北去南来任羽翰。朱绂两参王俭府，  
绣衣三领杜林官。道从上国曾匡济，才向牢盆始重难。  
应笑张纲谩生事，埋轮不得在长安。  
  
卷657_34  【炀帝陵】罗隐  
入郭登桥出郭船，红楼日日柳年年。  
君王忍把平陈业，只博雷塘数亩田。  
  
卷657_35  【马嵬坡】罗隐  
佛屋前头野草春，贵妃轻骨此为尘。  
从来绝色知难得，不破中原未是人。  
  
卷657_36  【柳】罗隐  
灞岸晴来送别频，相偎相倚不胜春。  
自家飞絮犹无定，争解垂丝绊路人。  
  
卷657_37  【隋堤柳】罗隐  
夹路依依千里遥，路人回首认隋朝。  
春风未借宣华意，犹费工夫长绿条。  
  
卷657_38  【孟浩然墓】罗隐  
数步荒榛接旧蹊，寒江漠漠草凄凄。  
鹿门黄土无多少，恰到书生冢便低。  
  
卷657_39  【秦纪】罗隐  
长策东鞭及海隅，鼋鼍奔走鬼神趋。  
怜君未到沙丘日，肯信人间有死无。  
  
卷657_40  【仙掌】罗隐  
掌前流水驻无尘，掌下轩车日日新。  
谩向山头高举手，何曾招得路行人。  

## 全唐诗(下)　卷六百五十八

卷658_1  【咏月】罗隐  
湖上风高动白蘋，暂延清景此逡巡。隔年违别成何事，  
半夜相看似故人。蟾向静中矜爪距，兔隈明处弄精神。  
嫦娥老大应惆怅，倚泣苍苍桂一轮。  
  
卷658_2  【宿荆州江陵驿】罗隐  
西游象阙愧知音，东下荆溪称越吟。风动芰荷香四散，  
月明楼阁影相侵。闲欹别枕千般梦，醉送征帆万里心。  
薜荔衣裳木兰楫，异时烟雨好追寻。  
  
卷658_3  【抚州别阮兵曹】罗隐  
雪晴天外见诸峰，幽轧行轮有去踪。内史宅边今独恨，  
步兵厨畔旧相容。十年别鬓疑朝镜，千里归心著晚钟。  
若不他时更青眼，未知谁肯荐临邛。  
  
卷658_4  【新安投所知】罗隐  
少年容易舍樵渔，曾辱明公荐子虚。汉殿夜寒时不食，  
宋都风急命何疏。云埋野艇吟归去，草没山田赋遂初。  
长剑一寻歌一奏，此心争肯为鲈鱼。  
  
卷658_5  【江边有寄】罗隐  
江边旧业半雕残，每轸归心即万端。狂折野梅山店暖，  
醉吹村笛酒楼寒。只言圣代谋身易，争奈贫儒得路难。  
同病同忧更何事，为君提笔画渔竿。  
  
卷658_6  【送友人归夷门】罗隐  
二年流落大梁城，每送君归即有情。别路算来成底事，  
旧游言著似前生。苑荒懒认词人会，门在空怜烈士名。  
至竟男儿分应定，不须惆怅谷中莺。  
  
卷658_7  【湘中见进士乔诩】罗隐  
吴公台下别经秋，破虏城边暂驻留。一笑有情堪解梦，  
数年无故不同游。云牵楚思横鱼艇，柳送乡心入酒楼。  
且酌松醪依旧醉，谁能相见向春愁。  
  
卷658_8  【上霅川裴郎中】罗隐  
贵提金印出咸秦，潇洒江城两度春。一派水清疑见胆，  
数重山翠欲留人。望崇早合归黄阁，诗好何妨恋白蘋。  
自是受恩心未足，却垂双翅羡吴均。  
  
卷658_9  【钱塘江潮】罗隐  
怒声汹汹势悠悠，罗刹江边地欲浮。漫道往来存大信，  
也知反覆向平流。任抛巨浸疑无底，猛过西陵只有头。  
至竟朝昏谁主掌，好骑赪鲤问阳侯。  
  
卷658_10  【送人赴职任褒中】罗隐  
物态时情难重陈，夫君此去莫伤春。男儿只要有知己，  
才子何堪更问津。万转江山通蜀国，两行珠翠见褒人。  
海棠花谢东风老，应念京都共苦辛。  
  
卷658_11  【临川投穆中丞】罗隐  
试将生计问蓬根，心委寒灰首戴盆。翅弱未知三岛路，  
舌顽虚掉五侯门。啸烟白狖沈高木，捣月清砧触旅魂。  
家在碧江归不得，十年鱼艇长苔痕。  
  
卷658_12  【早春送张坤归大梁（一题作早春送大梁卢从事）】罗隐  
萧萧羸马正尘埃，又送輶轩向吹台。别酒莫辞今夜醉，  
故人知是几时回。泉经华岳犹应冻，花到梁园始合开。  
为谢东门抱关吏，不堪惆怅满离杯。  
  
卷658_13  【东归途中作】罗隐  
松橘苍黄覆钓矶，早年生计近年违。老知风月终堪恨，  
贫觉家山不易归。别岸客帆和雁落，晚程霜叶向人飞。  
买臣严助精灵在，应笑无成一布衣。  
  
卷658_14  【送进士臧濆下第后归池州】罗隐  
赋成无处换黄金，却向春风动越吟。天子爱才虽仄席，  
诸生多病又沾襟。柳攀灞岸狂遮袂，水忆池阳渌满心。  
珍重彩衣归正好，莫将闲事系升沈。  
  
卷658_15  【湘中赠范郧】罗隐  
丹桂无心彼此谙，二年疏懒共江潭。愁知酒醆终难舍，  
老觉人情转不堪。云外鸳鸯非故旧，眼前胶漆似烟岚。  
劳歌一曲霜风暮，击折湘妃白玉簪。  
  
卷658_16  【寄张侍郎】罗隐  
衰羸岂合话荆州，争奈思多不自由。无路重趋桓典马，  
有诗曾上仲宣楼。尘销别迹堪垂泪，树拂他门懒举头。  
一种人间太平日，独教零落忆沧洲。  
  
卷658_17  【渚宫秋思】罗隐  
楚城日暮烟霭深，楚人驻马还登临。襄王台下水无赖，  
神女庙前云有心。千载是非难重问，一江风雨好闲吟。  
欲招屈宋当时魄，兰败荷枯不可寻。  
  
卷658_18  【闲居早秋】罗隐  
槐杪清蝉烟雨馀，萧萧凉叶堕衣裾。噪槎乌散沈苍岭，  
弄杵风高上碧虚。百岁梦生悲蛱蝶，一朝香死泣芙蕖。  
六宫谁买相如赋，团扇恩情日日疏。  
  
卷658_19  【建康】罗隐  
潮平远岸草侵沙，东晋衰来最可嗟。庾舅已能窥帝室，  
王都还是预人家。山寒老树啼风曲，泉暖枯骸动芷牙。  
欲起九原看一遍，秦淮声急日西斜。  
  
卷658_20  【送舒州宿松县傅少府（一题作送宿松傅少府）】罗隐  
江蓠漠漠树重重，东过清淮到宿松。县好也知临浣水，  
官闲应得看灊峰。春生绿野吴歌怨，雪霁平郊楚酒浓。  
留取馀杯待张翰，明年归棹一从容。  
  
卷658_21  【经故洛阳城】罗隐  
败垣危堞迹依稀，试驻羸骖吊落晖。跋扈以成梁冀在，  
简书难问杜乔归。由来世事须翻覆，未必馀才解是非。  
千载昆阳好功业，与君门下作恩威。  
  
卷658_22  【夏州胡常侍】罗隐  
百尺高台勃勃州，大刀长戟汉诸侯。征鸿过尽边云阔，  
战马闲来塞草秋。国计已推肝胆许，家财不为子孙谋。  
仍闻陇蜀由多事，深喜将军未白头。  
  
卷658_23  【寄进士卢休】罗隐  
半年池口恨萍蓬，今日思量已梦中。游子马蹄难重到，  
故人尊酒与谁同。山横翠后千重绿，蜡想歌时一烬红。  
从此客程君不见，麦秋梅雨遍江东。  
  
卷658_24  【赠先辈令狐补阙】罗隐  
中间声迹早薰然，阻避钧衡过十年。碧海浪高终济物，  
苍梧云好已归天。花迎彩服离莺谷，柳傍东风触马鞭。  
应念凄凉洞庭客，夜深双泪忆渔船。  
  
卷658_25  【送秦州从事】罗隐  
一枝何足解人愁，抛却还随定远侯。紫陌红尘今别恨，  
九衢双阙夜同游。芳时易失劳行止，良会难期且驻留。  
若到边庭有来使，试批书尾话梁州。  
  
卷658_26  【湖州裴郎中赴阙后投简寄友生】罗隐  
锦帐郎官塞诏年，汀洲曾驻木兰船。祢衡酒醒春瓶倒，  
柳恽诗成海月圆。歌蹙远山珠滴滴，漏催香烛泪涟涟。  
使君入拜吾徒在，宣室他时岂偶然。  
  
卷658_27  【秋日泊平望驿寄太常裴郎中】罗隐  
蘋洲重到杳难期，西倚邮亭忆往时。北海尊中常有酒，  
东阳楼上岂无诗。地清每负生灵望，官重方升礼乐司。  
闻说江南旧歌曲，至今犹自唱吴姬。  
  
卷658_28  【西塞山（在武昌界，孙吴以之为西塞）】罗隐  
吴塞当时指此山，吴都亡后绿孱颜。岭梅乍暖残妆恨，  
沙鸟初晴小队闲。波阔鱼龙应混杂，壁危猿狖奈奸顽。  
会将一副寒蓑笠，来与渔翁作往还。  
  
卷658_29  【秋日汴河客舍酬友人（一作汴州客舍有酬）】罗隐  
梁宋追游早岁同，偶然违别事皆空。年如流水催何急，  
道似危途动即穷。醉舞且欣连夜月，狂吟还聚上楼风。  
烦君更枉骚人句，白凤灵蛇满袖中。  
  
卷658_30  【东归】罗隐  
仙桂高高似有神，貂裘敝尽取无因。难将白发期公道，  
不觉丹枝属别人。双阙往来惭请谒，五湖归后耻交亲。  
盈盘紫蟹千卮酒，添得临岐泪满巾。  
  
卷658_31  【广陵李仆射借示近诗因投献】罗隐  
朝论国计暮论兵，馀力犹随凤藻生。语继盘盂抛俗格，  
气兼河岳带商声。闲寻绮思千花丽，静想高吟六义清。  
天柄已持尧典在，更堪回首问缘情。  
  
卷658_32  【三衢哭孙员外】罗隐  
燕恋雕梁马恋轩，此心从此更何言。直将尘外三生命，  
未敌君侯一日恩。红蜡有时还入梦，片帆何处独销魂。  
忍看明发衣襟上，珠泪痕中见酒痕。  
  
卷658_33  【箧中得故王郎中书】罗隐  
凤里前年别望郎，丁宁唯恐滞吴乡。劝疏杯酒知妨事，  
乞与书题作裹粮。苹鹿未能移海曲，县花寻已落河阳。  
九原自此无因见，反覆遗踪泪万行。  
  
卷658_34  【泪】罗隐  
逼脸横颐咽复匀，也曾谗毁也伤神。  
自从鲁国潸然后，不是奸人即妇人。  
  
卷658_35  【子规】罗隐  
铜梁路远草青青，此恨那堪枕上听。  
一种有冤犹可报，不如衔石叠沧溟。  
  
卷658_36  【姑苏台】罗隐  
让高泰伯开基日，贤见延陵复命时。  
未会子孙因底事，解崇台榭为西施。  
  
卷658_37  【王濬墓】罗隐  
男儿未必尽英雄，但到时来即命通。  
若使吴都犹王气，将军何处立殊功。  
  
卷658_38  【京中晚望】罗隐  
心如野鹿迹如萍，谩向人间性一灵。  
往事不知多少梦，夜来和酒一时醒。  
  
卷658_39  【寄窦泽处士二首】罗隐  
兰亭醉客旧知闻，欲问平安隔海云。  
不是金陵钱太尉，世间谁肯更容身。  
鳌背楼台拂白榆，此中槎客亦踟踌。  
牢山道士无仙骨，却向人间作酒徒。  

## 全唐诗(下)　卷六百五十九

卷659_1  【省试秋风生桂枝】罗隐  
凉吹从何起，中宵景象清。漫随云叶动，高傍桂枝生。  
漠漠看无际，萧萧别有声。远吹斜汉转，低拂白榆轻。  
寥泬工夫大，乾坤岁序更。因悲远归客，长望一枝荣。  
  
卷659_2  【思故人】罗隐  
故人不可见，聊复拂鸣琴。鹊绕风枝急，萤藏露草深。  
平生四方志，此夜五湖心。惆怅友朋尽，洋洋漫好音。  
  
卷659_3  【寄陆龟蒙（李相公在淮南征陆龟蒙诗）】罗隐  
龙楼李丞相，昔岁仰高文。黄阁寻无主，青山竟未焚。  
夜船乘海月，秋寺伴江云。却恐尘埃里，浮名点污君。  
  
卷659_4  【题方干诗】罗隐  
中间李建州，夏汭偶同游。顾我论佳句，推君最上流。  
九霄无鹤板，双鬓老渔舟。世难方如此，何当浣旅愁。  
  
卷659_5  【秋江】罗隐  
秋江待晚潮，客思旆旌摇。细雨翻芦叶，高风却柳条。  
兵戈村落破，饥俭虎狼骄。吾土兼连此，离魂望里消。  
  
卷659_6  【寄制诰李舍人】罗隐  
梁王握豹韬，雪里见枚皋。上客趋丹陛，游人叹二毛。  
门闲知待诏，星动想濡毫。一首长杨赋，应嫌索价高。  
  
卷659_7  【秋日怀孟夷庚】罗隐  
秋日黄陂下，孤舟忆共谁。江山三楚分，风雨二妃祠。  
知己秦貂没，流年贾鵩悲。中原正兵马，相见是何时。  
  
卷659_8  【送李右丞分司】罗隐  
分漕得洛川，谠议更昭然。在省曾批敕，中台肯避权。  
所悲时渐薄，共贺道由全。卖与清平代，相兼直几钱。  
  
卷659_9  【郴江迁客】罗隐  
不是逢清世，何由见皂囊。事虽危虎尾，名胜泊鹓行。  
毒雾郴江阔，愁云楚驿长。归时有诗赋，一为吊沉湘。  
  
卷659_10  【感旧】罗隐  
剑佩孙弘阁，戈鋋太尉营。重言虚有位，孤立竟无成。  
丘陇笳箫咽，池台岁月平。此恩何以报，归处是柴荆。  
  
卷659_11  【鹰】罗隐  
越海霜天暮，辞韬野草干。俊通司隶职，严奉武夫官。  
眼恶藏蜂在，心粗逐物殚。近来脂腻足，驱遣不妨难。  
  
卷659_12  【秋日寄狄补阙】罗隐  
红尘扰扰间，立马看南山。谩道经年往，何妨逐日闲。  
病中霜叶赤，愁里鬓毛斑。不为良知在，驱车已出关。  
  
卷659_13  【寄易定公乘亿侍郎】罗隐  
谢舞仍宫柳，高奇世少双。侍中生不到，园令死须降。  
班秩通乌府，樽罍奉碧幢。昭王有馀烈，试为祷迷邦。  
  
卷659_14  【寄大理徐郎中（一本大理下有寺字）】罗隐  
佐棘竟谁同，因思证圣中。事虽忘显报，理合有阴功。  
官序诜枝老，幽尘范甑空。几时潘好礼，重与话清风。  
  
卷659_15  【寄苏拾遗（拾遗，许公之后，今犹居开元中旧第）】罗隐  
早岁长杨赋，当年谏猎书。格高时辈伏，言数宦情疏。  
慷慨传丹桂，艰难保旧居。退朝观藁草，能望马相如。  
  
卷659_16  【寄许融（一题作与于韫玉话别）】罗隐  
多病仍疏拙，唯君与我同。帝乡年共老，江徼业俱空。  
燕冷辞华屋，蛩凉恨晓丛。白云高几许，全属采芝翁。  
  
卷659_17  【寄礼部郑员外】罗隐  
栾郄门风大，裴王礼乐优。班资冠鸡舌，人品压龙头。  
夜直炉香细，晴编疏草稠。近闻潘散骑，三十二悲秋。  
  
卷659_18  【菊】罗隐  
篱落岁云暮，数枝聊自芳。雪裁纤蕊密，金拆小苞香。  
千载白衣酒，一生青女霜。春丛莫轻薄，彼此有行藏。  
  
卷659_19  【台城】罗隐  
水国春常在，台城夜未寒。丽华承宠渥，江令捧杯盘。  
宴罢明堂烂，诗成宝炬残。兵来吾有计，金井玉钩栏。  
  
卷659_20  【旧游】罗隐  
良时不复再，渐老更难言。远水犹经眼，高楼似断魂。  
依依宋玉宅，历历长卿村。今日空江畔，相于只酒樽。  
  
卷659_21  【寄虔州薛大夫】罗隐  
祝融峰下别，三载梦魂劳。地转南康重，官兼亚相高。  
海鹏终负日，神马背眠槽。会得窥成绩，幽窗染兔毫。  
  
卷659_22  【苏小小墓】罗隐  
魂兮檇李城，犹未有人耕。好月当年事，残花触处情。  
向谁曾艳冶，随分得声名。应侍吴王宴，兰桡暗送迎。  
  
卷659_23  【寒食日早出城东】罗隐  
青门欲曙天，车马已喧阗。禁柳疏风雨，墙花拆露鲜。  
向谁夸丽景，只是叹流年。不得高飞便，回头望纸鸢。  
  
卷659_24  【秋日怀贾随进士】罗隐  
边寇日骚动，故人音信稀。长缨惭贾谊，孤愤忆韩非。  
晓匣鱼肠冷，春园鸭掌肥。君安未得，聊且示忘机。  
  
卷659_25  【乱后逢友人】罗隐  
沧海去未得，倚舟聊问津。生灵寇盗尽，方镇改更贫。  
梦里旧行处，眼前新贵人。从来事如此，君莫独沾巾。  
  
卷659_26  【残花（一作杨发诗）】罗隐  
已叹良时晚，仍悲别酒催。暖芳随日薄，轻片逐风回。  
黛敛愁歌扇，妆残泣镜台。繁阴莫矜衒，终是共尘埃。  
  
卷659_27  【秋日富春江行】罗隐  
远岸平如剪，澄江静似铺。紫鳞仙客驭，金颗李衡奴。  
冷叠群山阔，清涵万象殊。严陵亦高见，归卧是良图。  
  
卷659_28  【寄侯博士】罗隐  
规谏扬雄赋，邅回贾谊官。久贫还往少，孤立转迁难。  
清镜流年急，高槐旅舍寒。侏儒亦何有，饱食向长安。  
  
卷659_29  【送沈光侍御赴职闽中】罗隐  
未至应居右，全家出帝乡。礼优逢苑雪，官重带台霜。  
夜浦吴潮吼，春滩建水狂。延平有风雨，从此是腾骧。  
  
卷659_30  【寄袁皓侍郎】罗隐  
东台失路岐，荣辱事堪悲。我寝牛衣敝，君居豸角危。  
风尘惭上品，才业愧明时。千里芙蓉幕，何由话所思。  
  
卷659_31  【寄金吾李荪常侍】罗隐  
西班掌禁兵，兰锜最分明。晓色严天仗，春寒避火城。  
安危虽已任，韬略即嘉声。请问何功德，壶关寇始平。  
  
卷659_32  【商於驿与于蕴玉话别】罗隐  
南朝徐庾流，洛下忆同游。酒采闲坊菊，山登远寺楼。  
相思劳寄梦，偶别已经秋。还被青青桂，催君不自由。  
  
卷659_33  【封禅寺居】罗隐  
盛礼何由睹，嘉名偶寄居。周南太史泪，蛮徼长卿书。  
砌竹摇风直，庭花泣露疏。谁能赋秋兴，千里隔吾庐。  
  
卷659_34  【钱】罗隐  
志士不敢道，贮之成祸胎。小人无事艺，假尔作梯媒。  
解释愁肠结，能分睡眼开。朱门狼虎性，一半逐君回。  
  
卷659_35  【投寄韦右丞】罗隐  
赤壁征文聘，中台拜郄诜。官资参令仆，曹署辖星辰。  
幞被从谁起，持纲自此新。举朝明典教，封纳诏书频。  
禁树曾摛藻，台乌旧避尘。便应酬倚注，何处话穷鳞。  
  
卷659_36  【红叶】罗隐  
不奈荒城畔，那堪晚照中。野晴霜浥绿，山冷雨催红。  
游子灞陵道，美人长信宫。等闲居岁暮，摇落意无穷。  
  
卷659_37  【期徐道者不至】罗隐  
辽鹤虚空语，冥鸿未易亲。偶然来即是，必拟见无因。  
霜霰穷冬令，杯盘旅舍贫。只应蓟子训，醉后懒分身。  
  
卷659_38  【岁除夜】罗隐  
官历行将尽，村醪强自倾。厌寒思暖律，畏老惜残更。  
岁月已如此，寇戎犹未平。儿童不谙事，歌吹待天明。  
  
卷659_39  【雪】罗隐  
尽道丰年瑞，丰年事若何。长安有贫者，为瑞不宜多。  
  
卷659_40  【旅梦】罗隐  
旅梦思迁次，穷愁有叹嗟。子鹅京口远，粳米会稽赊。  
漏涩才成滴，灯寒不作花。出门聊一望，蟾桂向人斜。  
  
卷659_41  【秋寄张坤】罗隐  
庭树已黄落，闭门俱寂寥。未知栖托处，空羡圣明朝。  
酒醒乡心阔，云晴客思遥。吾徒自多感，颜子只箪瓢。  
  
卷659_42  【伤华发】罗隐  
旧国迢迢远，清秋种种新。已衰曾轸虑，初见忽沾巾。  
日薄梳兼懒，根危镊恐频。青铜不自见，只拟老他人。  
  
卷659_43  【九江早秋】罗隐  
雨过晚凉生，楼中枕簟清。海风吹乱木，岩磬落孤城。  
百岁几多日，四蹄无限程。西邻莫高唱，俱是别离情。  
  
卷659_44  【初秋寄友人】罗隐  
九华曾屏迹，罹乱与心违。是处堪终老，新秋又未归。  
病中芳草歇，愁里白云飞。樵侣兼同志，音书近亦稀。  
  
卷659_45  【秋居有寄】罗隐  
端居湖岸东，生计有无中。魇处千般鬼，寒时百种风。  
性灵从道拙，心事奈成空。多谢金台客，何当一笑同。  
  
卷659_46  【雪霁】罗隐  
南山雪乍晴，寒气转峥嵘。锁却闲门出，随他骏马行。  
一竿如有计，五鼎岂须烹。愁见天街草，青青又欲生。  
  
卷659_47  【堠子】罗隐  
终日路岐旁，前程亦可量。未能惭面黑，只是恨头方。  
雅旨逾千里，高文近两行。君知不识字，第一莫形相。  
  
卷659_48  【初夏寄顾绍宗】罗隐  
江上偶分袂，四回寒暑更。青山无路入，白发满头生。  
郢浦雁寻过，镜湖蝉又鸣。怜君未归日，杯酒若为情。  
  
卷659_49  【寄第五尊师】罗隐  
苕溪烟月久因循，野鹤衣裘独茧纶。只说泊船无定处，  
不知携手是何人。朱黄拣日囚尸鬼，青白临时注脑神。  
欲访先生问经诀，世间难得不由身。  
  
卷659_50  【寄西华黄炼师】罗隐  
西华有路入中华，依约山川认永嘉。羽客昔时留筱簜，  
故人今又种烟霞。坛高已降三清鹤，海近应通八月槎。  
盛事两般君总得，老莱衣服戴颙家。  
  
卷659_51  【所思（一作西上）】罗隐  
西上青云未有期，东归沧海一何迟。酒阑梦觉不称意，  
花落月明空所思。长恐病侵多事日，可堪贫过少年时。  
斗鸡走狗五陵道，惆怅输他轻薄儿。  

## 全唐诗(下)　卷六百六十

卷660_1  【送支使萧中丞赴阙】罗隐  
八年刀笔到京华，归去青冥路未赊。今日风流卿相客，  
旧时基业帝王家。彤庭彩凤虽添瑞，望府红莲已减花。  
从此常僚如有问，海边麋鹿斗边槎。  
  
卷660_2  【送人归湘中兼寄旧知】罗隐  
青溪烟雨九华山，乱后应同梦寐间。万里分飞休掩袂，  
两旬相见且开颜。君依宰相貂蝉贵，我恋王门鬓发斑。  
为谢伏波筵上客，几时金印拟西还。  
  
卷660_3  【自贻】罗隐  
衰老应难更进趋，药畦经卷自朝晡。纵无显效亦藏拙，  
若有所成甘守株。汉武巡游虚轧轧，秦皇吞并谩驱驱。  
如何只见丁家鹤，依旧辽东叹绿芜。  
  
卷660_4  【暇日感怀因寄同院吴蜕拾遗】罗隐  
璧池清秩访燕台，曾捧瀛洲札翰来。今日二难俱大夜，  
当时三幅谩高才。戏悲槐市便便笥，狂忆樟亭满满杯。  
犹幸小兰同舍在，每因相见即衔哀。  
  
卷660_5  【偶兴】罗隐  
逐队随行二十春，曲江池畔避车尘。  
如今赢得将衰老，闲看人间得意人。  
  
卷660_6  【题凿石山僧院】罗隐  
日夜潮声送是非，一回登眺一忘机。  
怜师好事无人见，不把兰芽染褐衣。  
  
卷660_7  【圉城偶作】罗隐  
东望陈留日欲曛，每因刀笔想夫君。  
自从郭泰碑铭后，只见黄金不见文。  
  
卷660_8  【乌程】罗隐  
两府攀陪十五年，郡中甘雨幕中莲。  
一瓶犹是乌程酒，须对霜风度泫然。  
  
卷660_9  【送杨炼师却归贞浩岩】罗隐  
宦途不复更经营，归去东南任意行。别后几回思会面，  
到来相见似前生。久居竹盖知勤苦，旧业莲峰想变更。  
为谢佯狂吴道士，耳中时有铁船声。  
  
卷660_10  【暇日投钱尚父】罗隐  
牛斗星边女宿间，栋梁虚敞丽江关。望高汉相东西阁，  
名重淮王大小山。醴设斗倾金凿落，马归争撼玉连环。  
自惭麋鹿无能事，未报深恩鬓已斑。  
  
卷660_11  【览晋史（张翰思吴中鲈鲙莼羹）】罗隐  
齐王僚属好男儿，偶觅东归便得归。满目路岐抛似梦，  
一船风雨去如飞。盘擎紫线莼初熟，箸拨红丝鲙正肥。  
惆怅途中无限事，与君千载两忘机。  
  
卷660_12  【感别元帅尚父（一作病中上钱尚父）】罗隐  
玉函瑶检下台司，记得当时捧领时。半壁龙蛇蟠造化，  
满筐山岳动神祇。疲牛舐犊心犹切，阴鹤鸣雏力已衰。  
稚子不才身抱疾，日窥贞迹泪双垂。  
  
卷660_13  【尚父偶建小楼，特摛丽藻绝句不敢称扬三首】罗隐  
结构叨冯柱石才，敢期幢盖此裴回。  
阳春曲调高谁和，尽日焚香倚隗台。  
玳簪珠履愧非才，时凭阑干首重回。  
只待淮妖剪除后，别倾卮酒贺行台。  
阑槛初成愧楚才，不知星彩尚迂回。  
风流孔令陶钧外，犹记山妖逼小台。  
  
卷660_14  【题玄同先生草堂三首】罗隐  
杳杳诸天路，苍苍大涤山。景舆留不得，毛节去应闲。  
相府旧知己，教门新启关。太平匡济术，流落在人间。  
先生诀行日，曾奉数行书。意密寻难会，情深恨有馀。  
石桥春暖后，句漏药成初。珍重云兼鹤，从来不定居。  
常时忆讨论，历历事犹存。酒向馀杭尽，云从大涤昏。  
往来无道侣，归去有台恩。自此玄言绝，长应闭洞门。  
  
卷660_15  【城西作】罗隐  
从军无一事，终日掩空斋。道薄交游少，才疏进取乖。  
野禽鸣聒耳，庭草绿侵阶。幸自同樗栎，何妨惬所怀。  
  
卷660_16  【冬暮城西晚眺】罗隐  
谬忝莲华幕，虚沾柏署官。欹危长抱疾，衰老不禁寒。  
时事已日过，世途行转难。千崖兼万壑，只向望中看。  
  
卷660_17  【秋霁后】罗隐  
净碧山光冷，圆明露点匀。渚莲丹脸恨，堤柳翠眉颦。  
蝉已送行客，雁应辞主人。蝇蚊渐无况，日晚自相亲。  
  
卷660_18  【茅斋】罗隐  
从事不从事，养生非养生。职为尸禄本，官是受恩名。  
时态已相失，岁华徒自惊。西斋一卮酒，衰老与谁倾。  
  
卷660_19  【使者】罗隐  
使者衔中旨，崎岖万里行。心犹未革，天意似难明。  
四海霍光第，六宫张奉营。陪臣无以报，西望不胜情。  
  
卷660_20  【途中逢刘知远】罗隐  
吴楚烟波里，巢由季孟间。只言无事贵，不道致身闲。  
别渚莲根断，归心桂树顽。空劳钟璞意，尘世隔函关。  
  
卷660_21  【遁迹】罗隐  
遁迹知安住，沾襟欲奈何。朝廷犹礼乐，郡邑忍干戈。  
华马凭谁问，胡尘自此多。因思汉明帝，中夜忆廉颇。  
  
卷660_22  【陇头水】罗隐  
借问陇头水，年年恨何事。全疑呜咽声，中有征人泪。  
自古无长策，况我非深智。何计谢潺湲，一宵空不寐。  
  
卷660_23  【秦中富人】罗隐  
高高起华堂，区区引流水。粪土金玉珍，犹嫌未奢侈。  
陋巷满蓬蒿，谁知有颜子。  
  
卷660_24  【思归行（一作于濆诗）】罗隐  
不耕南亩田，为爱东堂桂。身同树上花，一落又经岁。  
交亲亦相薄，知己恩潜替。日开十二门，自是无归计。  
  
卷660_25  【即事中元甲子（一作韦庄诗）】罗隐  
三秦流血已成川，塞上黄云战马闲。只有羸兵填渭水，  
终无奇事出商山。田园已没红尘内，弟侄相逢白刃间。  
惆怅翠华犹未返，泪痕空滴剑文斑。  
  
卷660_26  【魏城逢故人（一题作绵谷回寄蔡氏昆仲）】罗隐  
一年两度锦江游，前值东风后值秋。芳草有情皆碍马，  
好云无处不遮楼。山将别恨和心断，水带离声入梦流。  
今日因君试回首，淡烟乔木隔绵州。  
  
卷660_27  【游江夏口】罗隐  
醉别江东酒一杯，往年曾此驻尘埃。鱼听建业歌声过，  
水看瞿塘雪影来。黄祖不能容贱客，费祎终是负仙才。  
平生胆气平生恨，今日江边首懒回。  
  
卷660_28  【春思】罗隐  
荡漾春风渌似波，惹情摇恨去傞傞。燕翻永日音声好，  
柳舞空城意绪多。蜀国暖回溪峡浪，卫娘清转遏云歌。  
可怜户外桃兼李，仲蔚蓬蒿奈尔何。  
  
卷660_29  【黄鹤驿寓题】罗隐  
野云芳草绕离鞭，敢对青楼倚少年。秋色未催榆塞雁，  
人心先下洞庭船。高歌酒市非狂者，大嚼屠门亦偶然。  
车马同归莫同恨，古人头白尽林泉。  
  
卷660_30  【安陆赠徐砺】罗隐  
灵蛇桥下水声声，曾向桥边话别情。一榻偶依陈太守，  
三年深忆祢先生。尘欺鬓色非前事，火爇蓬根有去程。  
还把馀杯重相劝，不堪秋色背郧城。  
  
卷660_31  【寄钟常侍】罗隐  
一从朱履步金台，蘖苦冰寒奉上台。峻节不由人学得，  
远途终是自将来。风高渐展摩天翼，干耸方呈构厦材。  
应笑樟亭旧同舍，九州无验满炉灰。  
  
卷660_32  【中秋夜不见月】罗隐  
阴云薄暮上空虚，此夕清光已破除。  
只恐异时开霁后，玉轮依旧养蟾蜍。  
  
卷660_33  【魏博罗令公附卷有回】罗隐  
寒门虽得在诸宗，栖北巢南恨不同。马上固惭消髀肉，  
幄中由羡愈头风。蹉跎岁月心仍切，迢递江山梦未通。  
深荷吾宗有知己，好将刀笔为英雄。  
  
卷660_34  【寄处默师】罗隐  
甘露卷帘看雨脚，樟亭倚柱望潮头。十年顾我醉中过，  
两地与师方外游。久隔兵戈常寄梦，近无书信更堪忧。  
香炉烟霭虎溪月，终棹铁船寻惠休。  
  
卷660_35  【病中上钱尚父】罗隐  
左脚方行右臂挛，每惭名迹污宾筵。纵饶吴土容衰病，  
争奈燕台费料钱。藜杖已干难更把，竹舆虽在不堪悬。  
深恩重德无言处，回首浮生泪泫然。  

## 全唐诗(下)　卷六百六十一

卷661_1  【送梅处士归宁国】罗隐  
十五年前即别君，别时天下未纷纭。乱罹且喜身俱在，  
存没那堪耳更闻。良会谩劳悲曩迹，旧交谁去吊荒坟。  
殷勤为谢逃名客，想望千秋岭上云。  
  
卷661_2  【经故友所居（一题上有琼华观三字）】罗隐  
槐花漠漠向人黄，此地追游迹已荒。清论不知庄叟达，  
死交空叹赵岐忙。病来未忍言闲事，老去唯知觅醉乡。  
日暮街东策羸马，一声横笛似山阳。  
  
卷661_3  【大梁从事居汜水（一题作赠卢从事）】罗隐  
前年帝里望行尘，记得仙家第四人。泉暖旧谙龙偃息，  
露寒初见鹤精神。歌声上榻梁园晚，梦绕残钟汜水春。  
知有箧中编集在，只应从此是经纶。  
  
卷661_4  【杜处士新居】罗隐  
翠敛王孙草，荒诛宋玉茅。寇馀无故物，时薄少深交。  
迸笋穿行径，饥雏出坏巢。小园吾亦有，多病近来抛。  
  
卷661_5  【绝境】罗隐  
绝境非身事，流年但物华。水梳苔发直，风引蕙心斜。  
凡客从题凤，肤音未胜蛙。小船兼有桨，始与问渔家。  
  
卷661_6  【雪中怀友人】罗隐  
腊酒复腊雪，故人今越乡。所思谁把盏，端坐恨无航。  
兔苑旧游尽，龟台仙路长。未知邹孟子，何以奉梁王。  
  
卷661_7  【秋晚】罗隐  
宰邑惭良术，为文愧壮图。纵饶长委命，争奈渐非夫。  
杯酒有时有，乱罹无处无。金庭在何域，回首一踟蹰。  
  
卷661_8  【升仙桥】罗隐  
危梁枕路岐，驻马问前时。价自友朋得，名因妇女知。  
直须论运命，不得逞文词。执戟君乡里，荣华竟若为。  
  
卷661_9  【姑苏真娘墓】罗隐  
春草荒坟墓，萋萋向虎丘。死犹嫌寂寞，生肯不风流。  
皎镜山泉冷，轻裾海雾秋。还应伴西子，香径夜深游。  
  
卷661_10  【灵山寺】罗隐  
晚景聊摅抱，凭栏几荡魂。槛虚从四面，江阔奈孤根。  
幽径薜萝色，小山苔藓痕。欲依师问道，何处系心猿。  
  
卷661_11  【倚棹】罗隐  
倚棹听邻笛，沾衣认酒垆。自缘悲巨室，谁复为穷途。  
树解将军梦，城遗御史乌。直应齐始了，倾酌向寒芜。  
  
卷661_12  【秋夕对月】罗隐  
夜月色可掬，倚楼聊解颜。未能分寇盗，徒欲满关山。  
背冷金蟾滑，毛寒玉兔顽。姮娥谩偷药，长寡老中闲。  
  
卷661_13  【寄征士魏员外】罗隐  
家遁苏门节，清贫粉署官。不矜朝命重，只恨路行难。  
窗晓鸡谭倦，庭秋蝶梦阑。羡君归未得，还有钓鱼竿。  
  
卷661_14  【宿彭蠡馆】罗隐  
孤馆少行旅，解鞍增别愁。远山矜薄暮，高柳怯清秋。  
病里见时态，醉中思旧游。所怀今已矣，何必恨东流。  
  
卷661_15  【萤】罗隐  
空庭夜未央，点点度西墙。抱影何微细，乘时忽发扬。  
不思因腐草，便拟倚孤光。若道能通照，车公业肯长。  
  
卷661_16  【早秋宿叶堕所居】罗隐  
池荷叶正圆，长历报时殚。旷野云蒸热，空庭雨始寒。  
蝇蚊犹得志，簟席若为安。浮世知谁是，劳歌共一欢。  
  
卷661_17  【蝶】罗隐  
汉王刀笔精，写尔逼天生。舞巧何妨急，飞高所恨轻。  
野田黄雀虑，山馆主人情。此物那堪作，庄周梦不成。  
  
卷661_18  【春居】罗隐  
春风百卉摇，旧国路迢迢。偶病成疏散，因贫得寂寥。  
倚帘高柳弱，乘露小桃夭。春色常无处，村醪更一瓢。  
  
卷661_19  【轻飙】罗隐  
轻飙掠晚莎，秋物惨关河。战垒平时少，斋坛上处多。  
楚虽屈子重，汉亦忆廉颇。不及云台议，空山老薜萝。  
  
卷661_20  【燕】罗隐  
不必嫌漂露，何妨养羽毛。汉妃金屋远，卢女杏梁高。  
野迥双飞急，烟晴对语劳。犹胜黄雀在，栖息是蓬蒿。  
  
卷661_21  【陕西晚思】罗隐  
长途已自穷，此去更西东。树色荣衰里，人心往返中。  
别情流水急，归梦故山空。莫忘交游分，从来事一同。  
  
卷661_22  【除夜寄张达】罗隐  
梅花已著眼，竹叶况粘唇。只此留残岁，那堪忆故人。  
乱罹书不远，衰病日相亲。江浦思归意，明朝又一春。  
  
卷661_23  【寄酬邺王罗令公五首（前三首一作感德叙怀寄上罗邺王）】罗隐  
营室东回荫斥丘，少年承袭拥青油。坐调金鼎尊明主，  
横把雕戈拜列侯。书札二王争巧拙，篇章七子避风流。  
西园旧迹今应在，衰老无因奉胜游。  
脉散源分历几朝，纵然官宦只卑僚。正忧末派沦沧海，  
忽见高枝拂绛霄。十万貔貅趋玉帐，三千宾客珥金貂。  
良时难得吾宗少，应念寒门更寂寥。  
敢将衰弱附强宗，细算还缘血脉同。湘浦烟波无旧迹，  
邺都兰菊有遗风。每怜罹乱书犹达，所恨云泥路不通。  
珍重珠玑兼绣段，草玄堂下寄扬雄。  
水云开霁立高亭，依约黎阳对福星。只见篇章矜镂管，  
不知勋业柱青冥。早缘入梦金方砺，晚为传家鼎始铭。  
鹤发四垂烟阁远，此生何处拜仪形。  
锦笈朱囊连复连，紫鸾飞下浙江边。绡从海室夺烟雾，  
乐奏帝宫胜管弦。长笑应刘悲显达，每嫌伊霍少诗篇。  
戴湾老圃根基薄，虚费工夫八十年。  
  
卷661_24  【春日投钱塘元帅尚父二首】罗隐  
正忧衰老辱金台，敢望昭王顾问来。门外旌旗屯虎豹，  
壁闲章句动风雷。三都节已联翩降，两地花应次第开。  
若比紫髯分鼎足，未闻馀力有琼瑰。  
征东幕府十三州，敢望非才忝上游。官秩已叨吴品职，  
姓名兼显鲁春秋。盐车顾后声方重，火井窥来焰始浮。  
一句黄河千载事，麦城王粲谩登楼。  
  
卷661_25  【钱塘府亭】罗隐  
新恩别启馆娃宫，还拜吴王向此中。九牧土田周制在，  
两藩茅社汉仪同。春生旧苑芳洲雨，香入高台小径风。  
更有宠光人未见，问安调膳尽三公。  
  
卷661_26  【野狐泉】罗隐  
潏潏寒光溅路尘，相传妖物此潜身。  
又应改换皮毛后，何处人间作好人。  
  
卷661_27  【宿纪南驿】罗隐  
策蹇南游忆楚朝，阴风淅淅树萧萧。  
不知无忌奸邪骨，又作何山野葛苗。  
  
卷661_28  【赠无相禅师】罗隐  
人人尽道事空王，心里忙于市井忙。  
惟有马当山上客，死门生路两相忘。  
  
卷661_29  【遣兴】罗隐  
青云路不通，归计奈长蒙。老恐医方误，穷忧酒醆空。  
何堪罹乱后，更入是非中。长短遭讥笑，回头避钓翁。  
  
卷661_30  【江夏酬高崇节】罗隐  
腊雪都堂试，春风汴水行。十年虽抱疾，何处不无情。  
群盗正当路，此游应隔生。劳君问流落，山下已躬耕。  
  
卷661_31  【莺声】罗隐  
井上梧桐暗，花间雾露晞。一枝晴复暖，百啭是兼非。  
金屋梦初觉，玉关人未归。不堪闲日听，因尔又沾衣。  
  
卷661_32  【仿玉台体】罗隐  
青楼枕路隅，壁甃复椒涂。晚梦通帘柙，春寒逼酒垆。  
解吟怜芍药，难见恨菖蒲。试问年多少，邻姬亦姓胡。  

## 全唐诗(下)　卷六百六十二

卷662_1  【夜泊义兴戏呈邑宰】罗隐  
溪畔维舟问戴星，此中三害有图经。  
长桥可避南山远，却恐难防是最灵。  
  
卷662_2  【听琵琶】罗隐  
香筵酒散思朝散，偶向梧桐暗处闻。  
大底曲中皆有恨，满楼人自不知君。  
  
卷662_3  【经耒阳杜工部墓】罗隐  
紫菊馨香覆楚醪，奠君江畔雨萧骚。旅魂自是才相累，  
闲骨何妨冢更高。騄骥丧来空蹇蹶，芝兰衰后长蓬蒿。  
屈原宋玉邻君处，几驾青螭缓郁陶。  
  
卷662_4  【题袁溪张逸人所居】罗隐  
蒲梢猎猎燕差差，数里溪光日落时。芳树文君机上锦，  
远山孙寿镜中眉。鸡窗夜静开书卷，鱼槛春深展钓丝。  
若使浮名拘绊得，世间何处有男儿。  
  
卷662_5  【升平公主旧第】罗隐  
乘凤仙人降此时，玉篇才罢到文词。两轮水磑光明照，  
百尺鲛绡换好诗。带砺山河今尽在，风流樽俎见无期。  
坛场客散香街暝，惆怅齐竽取次吹。  
  
卷662_6  【寄黔中王从事】罗隐  
故人刀笔事军书，南转黔江半月馀。别后乡关情几许，  
近来诗酒兴何如。贪将醉袖矜莺谷，不把瑶缄附鲤鱼。  
今日举觞君莫问，生涯牢落鬓萧疏。  
  
卷662_7  【关亭春望】罗隐  
关畔春云拂马头，马前春事共悠悠。风摇岸柳长条困，  
露裛山花小朵愁。信越功名高似狗，裴王气力大于牛。  
未知至竟将何用，渭水泾川一向流。  
  
卷662_8  【寄徐济进士】罗隐  
往年疏懒共江湖，月满花香记得无。霜压楚莲秋后折，  
雨催蛮酒夜深酤。红尘偶别迷前事，丹桂相倾愧后徒。  
出得函关抽得手，从来不及阮元瑜。  
  
卷662_9  【寄韦赡】罗隐  
石城蓑笠阻心期，落尽山花有所思。羸马二年蓬转后，  
故人何处月明时。风催晓雁看看别，雨胁秋蝇渐渐痴。  
禅智阑干市桥酒，纵然相见只相悲。  
  
卷662_10  【霅溪晚泊寄裴庶子】罗隐  
溪风如扇雨如丝，闲步闲吟柳恽诗。杯酒疏狂非曩日，  
野花狼藉似当时。道穷谩有依刘感，才急应无借寇期。  
满眼云山莫相笑，与君俱是受深知。  
  
卷662_11  【送姚安之赴任秋浦】罗隐  
官罢春坊地象雷，片帆高指贵池开。五侯水暖鱼鳞去，  
九子山晴雁叙来。江夏黄童徒逞辩，广都庞令恐非才。  
到头称意须年少，赢得时光向酒杯。  
  
卷662_12  【寄乔逸人】罗隐  
南经湘浦北扬州，别后风帆几度游。春酒谁家禁烂漫，  
野花何处最淹留。欲凭尺素边鸿懒，未定雕梁海燕愁。  
长短此行须入手，更饶君占一年秋。  
  
卷662_13  【塞外】罗隐  
塞外偷儿塞内兵，圣君宵旰望升平。碧幢未作朝廷计，  
白梃犹驱妇女行。可使御戎无上策，只应忧国是虚声。  
汉王第宅秦田土，今日将军已自荣。  
  
卷662_14  【裴庶子除太仆卿因贺】罗隐  
楚珪班序未为轻，莫惜良途副圣明。宫省旧推皇甫谧，  
寺曹今得夏侯婴。秩随科第临时贵，官逐簪裾到处清。  
应笑马安虚巧宦，四回迁转始为卿。  
  
卷662_15  【咏史】罗隐  
蠹简遗编试一寻，寂寥前事似如今。徐陵笔砚珊瑚架，  
赵胜宾朋玳瑁簪。未必片言资国计，只应邪说动人心。  
九原郝泚何由起，虚误西蕃八尺金。  
  
卷662_16  【中元夜泊淮口】罗隐  
木叶回飘水面平，偶因孤棹已三更。秋凉雾露侵灯下，  
夜静鱼龙逼岸行。欹枕正牵题柱思，隔楼谁转绕梁声。  
锦帆天子狂魂魄，应过扬州看月明。  
  
卷662_17  【寄池州郑员外】罗隐  
兽绕朱轮酒满船，郡城萧洒贵池边。衣同莱子曾分笔，  
扇似袁宏别有天。九点好山楼上客，两行高柳雨中烟。  
陵阳百姓将何福，社舞村歌又一年。  
  
卷662_18  【归梦】罗隐  
陆海波涛渐渐深，一回归梦抵千金。路傍草色休多事，  
墙外莺声肯有心。日晚向隅悲断梗，夜阑浇酒哭知音。  
贪财败阵谁相悉，鲍叔如今不可寻。  
  
卷662_19  【送溪州使君】罗隐  
兵寇伤残国力衰，就中南土藉良医。凤衔泥诏辞丹阙，  
雕倚霜风上画旗。官职不须轻远地，生灵只是计临时。  
灞桥酒醆黔巫月，从此江心两所思。  
  
卷662_20  【送霅川郑员外】罗隐  
明时塞诏列分麾，东拥朱轮出帝畿。铜虎贵提天子印，  
银鱼荣傍老莱衣。歌听茗坞春山暖，诗咏蘋洲暮鸟飞。  
知有掖垣南步在，可能须待政成归。  
  
卷662_21  【酬寄右司李员外】罗隐  
当年忆见桂枝春，自此清途未四旬。左省望高推健笔，  
右曹官重得名人。闲摛丽藻嫌秋兴，静猎遗编笑过秦。  
犹把随和向泥滓，应怜疏散任天真。  
  
卷662_22  【莲塘驿】罗隐  
莲塘馆东初日明，莲塘馆西行人行。隔林啼鸟似相应，  
当路好花疑有情。一梦不须追往事，数杯犹可慰劳生。  
莫言来去只如此，君看鬓边霜几茎。  
  
卷662_23  【甘露寺火后】罗隐  
六朝胜事已尘埃，犹有闲人怅望来。只道鬼神能护物，  
不知龙象自成灰。犀惭水府浑非怪，燕说吴宫未是灾。  
还识平泉故侯否，一生踪迹比楼台。  
  
卷662_24  【春日登上元石头故城】罗隐  
万里伤心极目春，东南王气只逡巡。野花相笑落满地，  
山鸟自惊啼傍人。谩道城池须险阻，可知豪杰亦埃尘。  
太平寺主惟轻薄，却把三公与贼臣。  
  
卷662_25  【送宣武徐巡官】罗隐  
傲睨公卿二十年，东来西去只悠然。白知关畔元非马，  
玄觉壶中别有天。汉帝诏衔应异日，梁王风雪是初筵。  
临行不惜刀圭便，愁杀长安买笑钱。  
  
卷662_26  【冬暮寄裴郎中】罗隐  
晓发星星入镜宜，早年容易近年悲。敢言得事时将晚，  
只恐酬恩日渐迟。南国倾心应望速，东堂开口欲从谁。  
仙郎旧有黄金约，沥胆隳肝更祷祈。  
  
卷662_27  【中元甲子以辛丑驾幸蜀四首（第五首一作偶怀）】罗隐  
子仪不起浑瑊亡，西幸谁人从武皇。四海为家虽未远，  
九州多事竟难防。已闻旰食思真将，会待畋游致假王。  
应感两朝巡狩迹，绿槐端正驿荒凉。  
爪牙柱石两俱销，一点渝尘九土摇。敢恨甲兵为弃物，  
所嗟流品误清朝。几时睿算歼张角，何处愚人戴隗嚣。  
跪望嵕山重启告，可能馀烈不胜妖。  
邪气奔屯瑞气移，清平过尽到艰危。纵饶犬彘迷常理，  
不奈豺狼幸此时。九庙有灵思李令，三川悲忆恨张仪。  
可怜一曲还京乐，重对红蕉教蜀儿。  
白丁攘臂犯长安，翠辇苍黄路屈盘。丹凤有情尘外远，  
玉龙无迹渡头寒。静怜贵族谋身易，危惜文皇创业难。  
不将不侯何计是，钓鱼船上泪阑干。  
  
卷662_28  【题润州妙善前石羊】罗隐  
紫髯桑盖此沈吟，很石犹存事可寻。汉鼎未安聊把手，  
楚醪虽满肯同心。英雄已往时难问，苔藓何知日渐深。  
还有市鄽沽酒客，雀喧鸠聚话蹄涔。  
  
卷662_29  【登宛陵条风楼寄窦常侍】罗隐  
乱罹时节懒登临，试借条风半日吟。只有远山含暖律，  
不知高阁动归心。溪喧晚棹千声浪，云护寒郊数丈阴。  
自笑疏慵似麋鹿，也教台上费黄金。  
  
卷662_30  【台城】罗隐  
晚云阴映下空城，六代累累夕照明。玉井已干龙不起，  
金瓯虽破虎曾争。亦知霸世才难得，却是蒙尘事最平。  
深谷作陵山作海，茂弘流辈莫伤情。  
  
卷662_31  【甘露寺看雪上周相公】罗隐  
筛寒洒白乱溟濛，祷请功兼造化功。光薄乍迷京口月，  
影交初转海门风。细黏谢客衣裾上，轻堕梁王酒醆中。  
一种为祥君看取，半禳灾沴半年丰。  
  
卷662_32  【寄京阙陆郎中昆仲】罗隐  
柏台兰署四周旋，宾榻何妨雁影连。才见玳簪欹细柳，  
便知油幕胜红莲。家从入洛声名大，迹为依刘事分偏。  
争奈乱罹人渐少，麦城新赋许谁传。  
  
卷662_33  【偶题（一作嘲钟陵妓云英）】罗隐  
钟陵醉别十馀春，重见云英掌上身。  
我未成名君未嫁，可能俱是不如人。  
  
卷662_34  【故都】罗隐  
江南江北两风流，一作迷津一拜侯。  
至竟不如隋炀帝，破家犹得到扬州。  
  
卷662_35  【董仲舒】罗隐  
灾变儒生不合闻，谩将刀笔指乾坤。  
偶然留得阴阳术，闭却南门又北门。  
  
卷662_36  【献尚父大王】罗隐  
数年铁甲定东瓯，夜渡江山瞻斗牛。  
今日朱方平殄后，虎符龙节十三州。  
  
卷662_37  【蜂】罗隐  
不论平地与山尖，无限风光尽被占。  
采得百花成蜜后，为谁辛苦为谁甜。  
  
卷662_38  【帘二首】罗隐  
叠影重纹映画堂，玉钩银烛共荧煌。  
会应得见神仙在，休下真珠十二行。  
翡翠佳名世共稀，玉堂高下巧相宜。  
殷勤为嘱纤纤手，卷上银钩莫放垂。  

## 全唐诗(下)　卷六百六十三

卷663_1  【送顾云下第】罗隐  
行行杯酒莫辞频，怨叹劳歌两未伸。汉帝后宫犹识字，  
楚王前殿更无人。年深旅舍衣裳敝，潮打村田活计贫。  
百岁都来多几日，不堪相别又伤春。  
  
卷663_2  【村桥】罗隐  
村桥酒旆月明楼，偶逐渔舟系叶舟。莫学鲁人疑海鸟，  
须知庄叟恶牺牛。心寒已分灰无焰，事往曾将水共流。  
除却思量太平在，肯抛疏散换公侯。  
  
卷663_3  【送刘校书之新安寄吴常侍】罗隐  
野云如火照行尘，会绩溪边去问津。才子省衔非幕客，  
楚君科第是同人。狂思下国千场醉，病负东堂两度春。  
他日酒筵应见问，鹿裘渔艇隔朱轮。  
  
卷663_4  【官池秋夕】罗隐  
池边月影闲婆娑，池上醉来成短歌。芙渠抵死怨珠露，  
蟋蟀苦口嫌金波。往事向人言不得，旧游临老恨空多。  
松醪作酒兰为棹，十载烟尘奈尔何。  
  
卷663_5  【奉使宛陵别二三从事】罗隐  
梁王雪里有深知，偶别家乡隔路岐。官品共传胜曩日，  
酒杯争肯忍当时。豫章地暖矜千尺，越峤天寒愧一枝。  
还有钓鱼蓑笠在，不堪风雨失归期。  
  
卷663_6  【金陵思古】罗隐  
杜秋在时花解言，杜秋死后花更繁。柔姿曼态葬何处，  
天红腻白愁荒原。高洞紫箫吹梦想，小窗残雨湿精魂。  
绮筵金缕无消息，一阵征帆过海门。  
  
卷663_7  【送王使君赴苏台】罗隐  
东南一望可长吁，犹忆王孙领虎符。两地干戈连越绝，  
数年麋鹿卧姑苏。疲甿赋重全家尽，旧族兵侵太半无。  
料得伍员兼旅寓，不妨招取好揶揄。  
  
卷663_8  【忆九华】罗隐  
九华巉崒荫柴扉，长忆前时此息机。黄菊倚风村酒熟，  
绿蒲低雨钓鱼归。干戈已是三年别，尘土那堪万事违。  
回首佳期恨多少，夜阑霜露又沾衣。  
  
卷663_9  【送裴饶归会稽】罗隐  
金庭路指剡川隈，珍重良朋自此来。两鬓不堪悲岁月，  
一卮犹得话尘埃。家通曩分心空在，世逼横流眼未开。  
笑杀山阴雪中客，等闲乘兴又须回。  
  
卷663_10  【送程尊师之晋陵】罗隐  
栋间云出认行轩，郊外阴阴夏木繁。高道乍为张翰侣，  
使君兼是世龙孙。溪含句曲清连底，酒贳馀杭渌满樽。  
莫见时危便乘兴，人来何处不桃源。  
  
卷663_11  【吴门晚泊寄句曲道友】罗隐  
采香径在人不留，采香径下停叶舟。桃花李花斗红白，  
山鸟水鸟自献酬。十万梅鋗空寸土，三分孙策竟荒丘。  
未知到了关身否，笑杀雷平许远游。  
  
卷663_12  【贵池晓望】罗隐  
稂莠参天剪未平，且乘孤棹且行行。计疏狡兔无三窟，  
羁甚宾鸿欲一生。合眼亦知非本意，伤心其奈是多情。  
前溪好泊谁为主，昨夜沙禽占月明。  
  
卷663_13  【寄崔庆孙】罗隐  
故人何处又留连，月冷风高镜水边。文阵解围才昨日，  
醉乡分袂已三年。交情澹泊应长在，俗态流离且勉旃。  
还拟山阴一乘兴，雪寒难得渡江船。  
  
卷663_14  【寄杨秘书】罗隐  
萧萧檐雪打窗声，因忆江东阮步兵。两信海潮书不达，  
数峰稽岭眼长明。梅繁几处垂鞭看，酒好何人倚槛倾。  
会待与君开秫瓮，满船般载镜中行。  
  
卷663_15  【酬章处士见寄】罗隐  
中原甲马未曾安，今日逢君事万端。乱后几回乡梦隔，  
别来何处路行难。霜鳞共落三门浪，雪鬓同归七里滩。  
何必新诗更相戏，小楼吟罢暮天寒。  
  
卷663_16  【送丁明府赴紫溪任】罗隐  
金徽玉轸肯躇蹰，偶滞良途半月馀。楼上酒阑梅拆后，  
马前山好雪晴初。栾公社在怜乡树，潘令花繁贺版舆。  
县谱莫辞留旧本，异时量度更何如。  
  
卷663_17  【寄前宣州窦常侍】罗隐  
往年西谒谢玄晖，樽酒留欢醉始归。曲槛柳浓莺未老，  
小园花暖蝶初飞。喷香瑞兽金三尺，舞雪佳人玉一围。  
今日乱罹寻不得，满蓑风雨钓鱼矶。  
  
卷663_18  【秦望山僧院】罗隐  
巉巉危岫倚沧洲，闻说秦皇亦此游。霸主卷衣才二世，  
老僧传锡已千秋。阴崖水赖松梢直，藓壁苔侵画像愁。  
各是病来俱未了，莫将烦恼问汤休。  
  
卷663_19  【送光禄崔卿赴阙】罗隐  
一年极目望西辕，此日殷勤圣主恩。上国已留虞寄命，  
中朝应听范汪言。官从府幕归卿寺，路向干戈见禁门。  
鹓侣寂寥曹署冷，更堪呜咽问田园。  
  
卷663_20  【寄程尊师】罗隐  
鹤信虽然到五湖，烟波迢递路崎岖。玉书分薄花生眼，  
金鼎功迟雪满须。三秀紫芝劳梦寐，一番红槿恨朝晡。  
未知朽败凡间骨，中授先生指教无。  
  
卷663_21  【定远楼】罗隐  
前年上将定妖氛，曾筑岩城驻大军。近日关防虽弛柝，  
旧时栏槛尚侵云。蛮兵绩盛人皆伏，坐石名高世共闻。  
唯恐乱来良吏少，不知谁解叙功勋。  
  
卷663_22  【送程尊师东游有寄】罗隐  
华盖峰前拟卜耕，主人无奈又闲行。且凭鹤驾寻沧海，  
又恐犀轩过赤城。绛简便应朝右弼，紫旄兼合见东卿。  
劝君莫忘归时节，芝似萤光处处生。  
  
卷663_23  【江亭别裴饶】罗隐  
行杯且待怨歌终，多病怜君事事同。衰鬓别来光景里，  
故乡归去乱罹中。乾坤垫裂三分在，井邑摧残一半空。  
日晚长亭问西使，不堪车马尚萍蓬。  
  
卷663_24  【江南寄所知周仆射】罗隐  
曾陪公子醉西园，岘首碑前事懒言。世乱共嗟王粲老，  
时危俱受信陵恩。潮怜把醆吟江徼，雨忆凭阑望海门。  
飞盖寂寥清宴罢，不知簪履更谁存。  
  
卷663_25  【钱唐见芮逢】罗隐  
蔡伦池北雁峰前，罹乱相兼十九年。所喜故人犹会面，  
不堪良牧已重泉。醉思把箸欹歌席，狂忆判身入酒船。  
今日与君赢得在，戴家湾里两皤然。  
  
卷663_26  【江都】罗隐  
淮王高宴动江都，曾忆狂生亦坐隅。九里楼台牵翡翠，  
两行鸳鹭踏真珠。歌听丽句秦云咽，诗转新题蜀锦铺。  
惆怅晋阳星拆后，世间兵革地荒芜。  
  
卷663_27  【湖上岁暮感怀有寄友人】罗隐  
雪天萤席几辛勤，同志当时四五人。兰版地寒俱受露，  
桂堂风恶独伤春。音书久绝应埋玉，编简难言竟委尘。  
唯有广都庞令在，白头樽酒忆交亲。  
  
卷663_28  【送张绾游钟陵】罗隐  
南忆龙沙两岸行，当时天下尚清平。醉眠野寺花方落，  
吟倚江楼月欲明。老去亦知难重到，乱来争肯不牵情。  
西山十二真人在，从此烦君语姓名。  
  
卷663_29  【送z6光大师（师以草书应制）】罗隐  
禹祠分首戴湾逢，健笔寻知达九重。圣主赐衣怜绝艺，  
侍臣摛藻许高踪。宁亲久别街西寺，待诏初离海上峰。  
一种苦心师得了，不须回首笑龙钟。  
  
卷663_30  【息夫人庙】罗隐  
百雉摧残连野青，庙门犹见昔朝廷。一生虽抱楚王恨，  
千载终为息地灵。虫网翠环终缥缈，风吹宝瑟助微冥。  
玉颜浑似羞来客，依旧无言照画屏。  
  
卷663_31  【漂母冢】罗隐  
寂寂荒坟一水滨，芦洲绝岛自相亲。青娥已落淮边月，  
白骨甘为泉下尘。原上荻花飘素发，道傍菰叶碎罗巾。  
虽然寂寞千秋魄，犹是韩侯旧主人。  
  
卷663_32  【感怀】罗隐  
石径松轩亦自由，谩随浮世逐飘流。驽骀路结前程恨，  
蟋蟀床生半夜秋。掩耳恶闻宫妾语，低颜须向路人羞。  
虽教小事相催逼，未到青云拟白头。  
  
卷663_33  【扇上画牡丹】罗隐  
为爱红芳满砌阶，教人扇上画将来。叶随彩笔参差长，  
花逐轻风次第开。闲挂几曾停蛱蝶，频摇不怕落莓苔。  
根生无地如仙桂，疑是姮娥月里栽。  
  
卷663_34  【书怀】罗隐  
钓船抛却异乡来，拟向何门用不才。  
日晚独登楼上望，马蹄车辙满尘埃。  
  
卷663_35  【七夕】罗隐  
月帐星房次第开，两情惟恐曙光催。  
时人不用穿针待，没得心情送巧来。  
  
卷663_36  【柳】罗隐  
一簇青烟锁玉楼，半垂阑畔半垂沟。  
明年更有新条在，绕乱春风卒未休。  
  
卷663_37  【罗敷水】罗隐  
雉声角角野田春，试驻征车问水滨。  
数树枯桑虽不语，思量应合识秦人。  
  
卷663_38  【京中正月七日立春】罗隐  
一二三四五六七，万木生芽是今日。  
远天归雁拂云飞，近水游鱼迸冰出。  
  
卷663_39  【贵游】罗隐  
馆陶园外雨初晴，绣毂香车入凤城。  
八尺家僮三尺箠，何知高祖要苍生。  
  
卷663_40  【严陵滩】罗隐  
中都九鼎勤英髦，渔钓牛蓑且遁逃。  
世祖升遐夫子死，原陵不及钓台高。  

## 全唐诗(下)　卷六百六十四

卷664_1  【虚白堂前牡丹相传云太傅手植在钱塘】罗隐  
欲询往事奈无言，六十年来托此根。香暖几飘袁虎扇，  
格高长对孔融樽。曾忧世乱阴难合，且喜春残色上存。  
莫背阑干便相笑，与君俱受主人恩。  
  
卷664_2  【县斋秋晚酬友人朱瓒见寄】罗隐  
中和节后捧琼瑰，坐读行吟数月来。只叹雕龙方擅价，  
不知赪尾竟空回。千枝白露陶潜柳，百尺黄金郭隗台。  
惆怅报君无玉案，水天东望一裴回。  
  
卷664_3  【第五将军于馀杭天柱宫入道因题寄】罗隐  
交梨火枣味何如，闻说苕川已下车。瓦榼尚携京口酒，  
草堂应写颍阳书。亦知得意须乘鹤，未必忘机便钓鱼。  
却恐武皇还望祀，软轮征入问玄虚。  
  
卷664_4  【寄无相禅师】罗隐  
老住西峰第几层，为师回首忆南能。有缘有相应非佛，  
无我无人始是僧。烂椹作袍名复利，铄金为讲爱兼憎。  
何如一衲尘埃外，日日香烟夜夜灯。  
  
卷664_5  【秋日有寄】罗隐  
丹青未合便回头，见尽人间事始休。只有百神朝宝镜，  
永无纤浪犯虚舟。曾临铁瓮虽分职，近得金陵亦偶游。  
东去西来人不会，上卿踪迹本玄洲。  
  
卷664_6  【送前南昌崔令替任映摄新城县（一作崔令映替任）】罗隐  
五年苛政甚虫螟，深喜夫君已戴星。大族不唯专礼乐，  
上才终是惜生灵。亦知单父琴犹在，莫厌东归酒未醒。  
二月春风何处好，亚夫营畔柳青青。  
  
卷664_7  【下第作】罗隐  
年年模样一般般，何似东归把钓竿。岩谷谩劳思雨露，  
彩云终是逐鹓鸾。尘迷魏阙身应老，水到吴门叶欲残。  
至竟穷途也须达，不能长与世人看。  
  
卷664_8  【丁亥岁作（中元甲子）】罗隐  
病想医门渴望梅，十年心地仅成灰。早知世事长如此，  
自是孤寒不合来。谷畔气浓高蔽日，蛰边声暖乍闻雷。  
满城桃李君看取，一一还从旧处开。  
  
卷664_9  【北邙山】罗隐  
一种山前路入秦，嵩山堪爱此伤神。魏明未死虚留意，  
庄叟虽生酌满巾。何必更寻无主骨，也知曾有弄权人。  
羡他缑岭吹箫客，闲访云头看俗尘。  
  
卷664_10  【重过三衢哭孙员外】罗隐  
烂柯山下忍重到，双桧楼前日欲残。华屋未移春照灼，  
故侯何在泪汍澜。不唯济物工夫大，长忆容才尺度宽。  
一恸旁人莫相笑，知音衰尽路行难。  
  
卷664_11  【送蕲州裴员外】罗隐  
六枝仙桂最先春，萧洒高辞九陌尘。两晋家声须有主，  
六朝文雅别无人。荣驱豹尾抛同辈，贵上螭头见近臣。  
蕲水苍生莫相羡，早看归去掌丝纶。  
  
卷664_12  【重九日广陵道中】罗隐  
秋山抱病何处登，前时韦曲今广陵。广陵大醉不解闷，  
韦曲旧游堪拊膺。佳节纵饶随分过，流年无奈得人憎。  
却驱羸马向前去，牢落路岐非所能。  
  
卷664_13  【东归别所知】罗隐  
芙蓉宫阙二妃坛，两处因依五岁寒。邹律有风吹不变，  
郄枝无分住应难。愁心似火还烧鬓，别泪非珠谩落盘。  
却羡淮南好鸡犬，也能终始逐刘安。  
  
卷664_14  【旅舍书怀寄所知二首（后首一作汉东秋思）】罗隐  
思量前事不堪寻，牢落馀情满素琴。四海岂无腾跃路，  
一家长有别离心。道从汩没甘雌伏，迹恐因循更陆沈。  
寂寞谁应吊空馆，异乡时节独沾襟。  
簟卷两床琴瑟秋，暂凭前计奈相尤。尘飘马尾甘蓬转，  
酒忆江边有梦留。隋帝旧祠虽寂寞，楚妃清唱亦风流。  
可怜别恨无人见，独背残阳下寺楼。  
  
卷664_15  【西京道中】罗隐  
半夜秋声触断蓬，百年身事算成空。祢生词赋抛江夏，  
汉祖精神忆沛中。未必他时能富贵，只应从此见穷通。  
边禽陇水休相笑，自有沧洲一棹风。  
  
卷664_16  【粉】罗隐  
每持纤白助君时，霜自无憀雪自疑。郎若姓何应解傅，  
女能窥宋不劳施。妆成丽色唯花妒，落尽啼痕只镜知。  
最好玉京仙署里，更和秋月照琼枝。  
  
卷664_17  【赠渔翁】罗隐  
叶艇悠扬鹤发垂，生涯空托一纶丝。是非不向眼前起，  
寒暑任从波上移。风漾长歌笼月里，梦和春雨昼眠时。  
逍遥此意谁人会，应有青山渌水知。  
  
卷664_18  【下第寄张坤】罗隐  
谩费精神掉五侯，破琴孤剑是身仇。九衢双阙拟何去，  
玉垒铜梁空旧游。蝴蝶有情牵晚梦，杜鹃无赖伴春愁。  
思量不及张公子，经岁池江倚酒楼。  
  
卷664_19  【东归别常修】罗隐  
六载辛勤九陌中，却寻归路五湖东。名惭桂苑一枝绿，  
鲙忆松江两箸红。浮世到头须适性，男儿何必尽成功。  
唯惭鲍叔深知我，他日蒲帆百尺风。  
  
卷664_20  【言】罗隐  
珪玷由来尚可磨，似簧终日复如何。成名成事皆因慎，  
亡国亡家只为多。须信祸胎生利口，莫将讥思逞悬河。  
猩猩鹦鹉无端解，长向人间被网罗。  
  
卷664_21  【简令生日】罗隐  
祥烟霭霭拂楼台，庆积玄元节后来。已向青阳标四序，  
便从嵩岳应三台。龟衔玉柄增年算，鹤舞琼筵献寿杯。  
自顾下儒何以祝，柱天功业济时才。  
  
卷664_22  【晚眺】罗隐  
凭古城边眺晚晴，远村高树转分明。天如镜面都来静，  
地似人心总不平。云向岭头闲不彻，水流溪里太忙生。  
谁人得及庄居老，免被荣枯宠辱惊。  
  
卷664_23  【野花（一作罗邺诗）】罗隐  
万点红芳血色殷，为无名字对空山。多因戏蝶寻香住，  
少有行人辍棹攀。若在侯门看不足，为生江岸见如闲。  
结根必竟输桃李，长向春城紫陌间。  
  
卷664_24  【病骢马】罗隐  
枥上病骢蹄褭褭，江边废宅路迢迢。自经梅雨长垂耳，  
乍食菰浆欲折腰。金络衔头光未灭，玉花毛色瘦来焦。  
曾听禁漏惊街鼓，惯踏康庄怕小桥。夜半雄声心尚壮，  
日中高卧尾还摇。龙媒落地天池远，何事牵牛在碧霄？知  
  
卷664_25  【狄浦】罗隐  
晴川倚落晖，极目思依依。野色寒来浅，人家乱后稀。  
久贫身不达，多病意长违。还有渔舟在，时时梦里归。  
  
卷664_26  【南康道中】罗隐  
弱冠负文翰，此中听鹿鸣。使君延上榻，时辈仰前程。  
丹桂竟多故，白云空有情。唯馀路旁泪，沾洒向尘缨。  
  
卷664_27  【北固亭东望寄默师】罗隐  
高亭暮色中，往事更谁同。水谩矜天阔，山应到此穷。  
病怜京口酒，老怯海门风。唯有言堪解，何由见远公。  
  
卷664_28  【华清宫】罗隐  
楼殿层层佳气多，开元时节好笙歌。  
也知道德胜尧舜，争奈杨妃解笑何。  
  
卷664_29  【韩信庙】罗隐  
剪项移秦势自雄，布衣还是负深功。  
寡妻稚女俱堪恨，却把馀杯奠蒯通。  
  
卷664_30  【韦公子】罗隐  
击柱狂歌惨别颜，百年人事梦魂间。  
李将军自嘉声在，不得封侯亦自闲。  
  
卷664_31  【望思台】罗隐  
芳草台边魂不归，野烟乔木弄残晖。  
可怜高祖清平业，留与闲人作是非。  
  
卷664_32  【帝幸蜀（乾符岁，一作狄归昌诗）】罗隐  
马嵬山色翠依依，又见銮舆幸蜀归。  
泉下阿蛮应有语，这回休更怨杨妃。  
  
卷664_33  【王夷甫】罗隐  
把得闲书坐水滨，读来前事亦酸辛。  
莫言麈尾清谭柄，坏却淳风是此人。  
  
卷664_34  【鹭鸶】罗隐  
斜阳澹澹柳阴阴，风袅寒丝映水深。  
不要向人夸素白，也知常有羡鱼心。  
  
卷664_35  【书淮阴侯传】罗隐  
寒灯挑尽见遗尘，试沥椒浆合有神。  
莫恨高皇不终始，灭秦谋项是何人。  
  
卷664_36  【青山庙（子胥庙）】罗隐  
市箫声咽迹崎岖，雪耻酬恩此丈夫。  
霸主两亡时亦异，不知魂魄更无归。  
  
卷664_37  【小松】罗隐  
已有清阴逼座隅，爱声仙客肯过无。  
陵迁谷变须高节，莫向人间作大夫。  
  
卷664_38  【竹】罗隐  
篱外清阴接药阑，晓风交戛碧琅玕。  
子猷死后知音少，粉节霜筠谩岁寒。  
  
卷664_39  【谩天岭】罗隐  
西去休言蜀道难，此中危峻已多端。  
到头未会苍苍色，争得禁他两度谩。  

## 全唐诗(下)　卷六百六十五

卷665_1  【秋虫赋（以下补遗）】罗隐  
物之小兮，迎网而毙；物之大兮，兼网而逝。网也者，  
绳其小而不绳其大。吾不知尔身之危兮，腹之馁兮，吁！古  
  
卷665_2  【蟋蟀诗】罗隐  
顽飔毙芳，吹愁夕长。屑戍有动，歌离吊梦。  
如诉如言，绪引虚宽。周隙伺榻，繁咽夤缘。  
范睡蝉老，冠峨緌好。不冠不緌，尔奚以悲。  
蚊蚋有毒，食人肌肉。苍蝇多端，黑白偷安。  
尔也出处，物兮莫累。坏舍啼衰，虚堂泣曙。  
勿徇喧哗，鼠岂无牙。勿学萋菲，垣亦有耳。  
危条槁飞，抽恨咿咿。别帐缸冷，柔魂不定。  
美人在何，夜影流波。与子伫立，裴回思多。  
  
卷665_3  【西川与蔡十九同别子超】罗隐  
相欢虽则不多时，相别那能不敛眉。蜀客赋高君解爱，  
楚宫腰细我还知。百年恩爱无终始，万里因缘有梦思。  
肠断门前旧行处，不堪全属五陵儿。  
  
卷665_4  【龙泉东下却寄孙员外】罗隐  
縠江东下几多程，每泊孤舟即有情。山色已随游子远，  
水纹犹认主人清。恩如海岳何时报，恨似烟花触处生。  
百尺风帆两行泪，不堪回首望峥嵘。  
  
卷665_5  【牡丹】罗隐  
艳多烟重欲开难，红蕊当心一抹檀。公子醉归灯下见，  
美人朝插镜中看。当庭始觉春风贵，带雨方知国色寒。  
日晚更将何所似，太真无力凭阑干。  
  
卷665_6  【巫山高】罗隐  
下压重泉上千仞，香云结梦西风紧。纵有精灵得往来，  
狖轭鼯轩亦颠陨。岚光双双雷隐隐，愁为衣裳恨为鬓。  
暮洒朝行何所之，江边日月情无尽。珠零冷露丹堕枫，  
细腰长脸愁满宫。生对面犹异同，况在千岩万壑中。  
  
卷665_7  【江南行】罗隐  
江烟湿雨蛟绡软，漠漠小山眉黛浅。水国多愁又有情，  
夜槽压酒银船满。细丝摇柳凝晓空，吴王台榭春梦中。  
鸳鸯鸂鶒唤不起，平铺绿水眠东风。西陵路边月悄悄，  
油碧轻车苏小小。  
  
卷665_8  【空城雀】罗隐  
雀入官仓中，所食能损几。所恨往复频，官仓乃害尔。  
鱼网不在天，鸟网不张水。饮啄要自然，何必空城里。  
  
卷665_9  【芳树】罗隐  
细萼慢逐风，暖香闲破鼻。青帝固有心，时时漏天意。  
去年高枝犹堕地，今年低枝已憔悴。吾所以见造化之权，  
变通之理，春夏作头，秋冬为尾，循环反覆无终已。  
人生长短同一轨，若使威可以制，力可以止，  
则秦皇不肯敛手下沙丘，孟贲不合低头入蒿里。  
伊人强猛犹如此，顾我劳生何足恃。但愿我开素袍，  
倾绿蚁，陶陶兀兀大醉于清宵白昼间，任他上是天，  
下是地。  
  
卷665_10  【听琴】罗隐  
寒雨萧萧落井梧，夜深何处怨啼乌。  
不知一盏临邛酒，救得相如渴病无。  
  
卷665_11  【大梁见乔诩】罗隐  
湘水春浮岸，淮灯夜满桥。六年悲梗断，两地各萍漂。  
刀笔依三事，篇章奏珥貂。迹卑甘汩没，名散称逍遥。  
好寺松为径，空江桂作桡。野香花伴落，缸暖酒和烧。  
晋沼寻游凤，秦冠竟叹鸮。骨凡鸡犬薄，魂断蕙兰招。  
怅望添燕琯，蹉跎厌鲁瓢。败桐方委爨，冤匣正冲霄。  
战代安釐国，封崇孝景朝。千年非有限，一醉解无聊。  
漏永灯花暗，炉红雪片销。久游家共远，相对鬓俱凋。  
运命从难合，光阴奈不饶。到头蓑笠契，两信钓鱼潮。  
  
卷665_12  【寄洪正师】罗隐  
寄蹇浑成迹，经年滞杜南。价轻犹有二，足刖已过三。  
鸡肋曹公忿，猪肝仲叔惭。会应谋避地，依约近禅庵。  
  
卷665_13  【圣真观刘真师院十韵】罗隐  
帘下严君卜，窗间少室峰。摄生门已尽，混迹世犹逢。  
山薮师王烈，簪缨友戴颙。鱼跳介象鲙，饭吐葛玄蜂。  
紫饱垂新椹，黄轻堕小松。尘埃金谷路，楼阁上阳钟。  
野耗鸢肩寄，仙书鸟爪封。支床龟纵老，取箭鹤何慵。  
别久曾牵念，闲来肯压重。尚馀青竹在，试为剪成龙。  
  
卷665_14  【寄聂尊师】罗隐  
欲芟荆棘种交梨，指画城中日恐迟。  
安得紫青磨镜石，与君闲处看荣衰。  
  
卷665_15  【金山僧院】罗隐  
根盘蛟蜃路藤萝，四面无尘辍棹过。  
得似吾师始惆怅，眼前终日有风波。  
  
卷665_16  【酬高崇节】罗隐  
旧游虽一梦，别绪忽千般。败草汤陵晚，衰槐楚寺寒。  
数奇常自愧，时薄欲何干。犹赖君相勉，殷勤贡禹冠。  
  
卷665_17  【送汝州李中丞十二韵】罗隐  
群盗方为梗，分符奏未宁。黄巾攻郡邑，白梃掠生灵。  
尘土周畿暗，疮痍汝水腥。一凶虽剪灭，数县尚凋零。  
理必资宽猛，谋须藉典刑。与能才物论，慎选忽天庭。  
官品尊台秩，山河拥福星。虎知应去境，牛在肯全形。  
旧政穷人瘼，新衔展武经。关防秋草白，城壁晚峰青。  
破胆期来复，迷魂想待醒。鲁山行县后，聊为奠惟馨。  
  
卷665_18  【淮南送节度卢端公将命之汴州端公常为汴州相公从事】罗隐  
吹台高倚圃田东，此去轺车事不同。珠履旧参萧相国，  
彩衣今佐晋司空。醉离淮甸寒星下，吟指梁园密雪中。  
到彼的知宣室语，几时征拜黑头公。  
  
卷665_19  【送卢端公归台卢校书之夏县】罗隐  
绵绵堤草拂征轮，龙虎俱辞楚水滨。只见胜之为御史，  
不知梅福是仙人。地推八米源流盛，才笑三张事业贫。  
一种西归一般达，柏台霜冷夏城春。  
  
卷665_20  【送朗州张员外】罗隐  
圣朝纶阁最延才，须牧生民始入来。凤藻已期他日用，  
隼旟应是隔年回。旗飘岘首岚光重，酒奠湘江杜魄哀。  
肠断秦原二三月，好花全为使君开。  
  
卷665_21  【淮南送工部卢员外赴阙】罗隐  
始从豸角曳长裾，又吐鸡香奏玉除。隋邸旧僚推谢掾，  
汉廷高议得相如。贵分赤笔升兰署，荣著绯衣从板舆。  
遥想到时秋欲尽，禁城凉冷露槐疏。  
  
卷665_22  【淮南送司勋李郎中赴阙】罗隐  
中朝品秩重文章，双笔依前赐望郎。五夜星辰归帝座，  
半年樽俎奉梁王。南都水暖莲分影，北极天寒雁著行。  
不必恋恩多感激，过淮应合见徵黄。  
  
卷665_23  【送陆郎中赴阙】罗隐  
幕下留连两月强，炉边侍史旧焚香。不关雨露偏垂意，  
自是鸳鸾合著行。三署履声通建礼，九霄星彩映明光。  
少瑜镂管丘迟锦，从此西垣使凤凰。  
  
卷665_24  【途中送人东游有寄】罗隐  
离骖莫惜暂逡巡，君向池阳我入秦。岁月易抛非曩日，  
酒杯难得是同人。路经隋苑桥灯夜，江转台城岸草春。  
此处故交谁见问，为言霜鬓压风尘。  
  
卷665_25  【过废江宁县（王昌龄曾尉此县）】罗隐  
县前水色细鳞鳞，一为夫君吊水滨。漫把文章矜后代，  
可知荣贵是他人。莺偷旧韵还成曲，草赖馀吟尽解春。  
我亦有心无处说，等闲停棹似迷津。  
  
卷665_26  【边夜】罗隐  
光景漂如水，生涯转似萍。雁门穷朔路，牛斗故乡星。  
句尽人谁切，歌终泪自零。夜阑回首算，何处不长亭。  
  
卷665_27  【哭张博士太常】罗隐  
前辈倏云殁，愧君曾比方。格卑虽不称，言重亦难忘。  
谏草犹青琐，悲风已白杨。只应移理窟，泉下对真长。  
  
卷665_28  【淮口军葬】罗隐  
一阵孤军不复回，更无分别只荒堆。  
莫言赋分须如此，曾作文皇赤子来。  
  
卷665_29  【燕昭王墓】罗隐  
战国苍茫难重寻，此中踪迹想知音。强停别骑山花晓，  
欲吊遗魂野草深。浮世近来轻骏骨，高台何处有黄金。  
思量郭隗平生事，不殉昭王是负心。  
  
卷665_30  【江南】罗隐  
玉树歌声泽国春，累累辎重忆亡陈。  
垂衣端拱浑闲事，忍把江山乞与人。  
  
卷665_31  【江北】罗隐  
废宫荒苑莫闲愁，成败终须要彻头。  
一种风流一种死，朝歌争得似扬州。  
  
卷665_32  【早登新安县楼】罗隐  
关城树色齐，往事未全迷。塞路真人气，封门壮士泥。  
草浓延蝶舞，花密教莺啼。若以鸣为德，鸾皇不及鸡。  
  
卷665_33  【干越亭】罗隐  
楚水萧萧多病身，强凭危槛送残春。高城自有陵兼谷，  
流水那知越与秦。岸下藤萝阴作怪，桥边蛟蜃夜欺人。  
琵琶洲远江村阔，回首征途泪满巾。  
  
卷665_34  【南园题】罗隐  
搏击路终迷，南园且灌畦。敢言逃俗态，自是乐幽栖。  
叶长春松阔，科圆早薤齐。雨沾虚槛冷，雪压远山低。  
竹好还成径，桃夭亦有蹊。小窗奔野马，闲瓮养醯鸡。  
水石心逾切，烟霄分已暌。病怜王猛畚，愚笑隗嚣泥。  
泽国潮平岸，江村柳覆堤。到头乘兴是，谁手好提携。  
  
卷665_35  【人日新安道中见梅花（其年以徐寇停举）】罗隐  
长途酒醒腊春寒，嫩蕊香英扑马鞍。  
不上寿阳公主面，怜君开得却无端。  
  
卷665_36  【许由庙】罗隐  
高挂风瓢濯汉滨，土阶三尺愧清尘。  
可怜比屋堪封日，若到人间是众人。  
  
卷665_37  【题段太尉庙】罗隐  
近甸蒙尘日，南梁反正年。飘流茂陵碗，零落太官椽。  
建纛非降楚，披图异录燕。堪嗟侍中血，不及御衣前。  
  
卷665_38  【湘妃庙】罗隐  
刘表荒碑断水滨，庙前幽草闭残春。已将怨泪流斑竹，  
又感悲风入白蘋。八族未来谁北拱，四凶犹在莫南巡。  
九峰相似堪疑处，望见苍梧不见人。  
  
卷665_39  【八骏图】罗隐  
穆满当年物外程，电腰风脚一何轻。  
如今纵有骅骝在，不得长鞭不肯行。  
  
卷665_40  【庭花】罗隐  
昨日芳艳浓，开尊几同醉。今朝风雨恶，惆怅人生事。  
南威病不起，西子老兼至。向晚寂无人，相偎堕红泪。  
  
卷665_41  【病中题主人庭鹤】罗隐  
辽水华亭旧所闻，病中毛羽最怜君。  
稻粱且足身兼健，何必青云与白云。  
  
卷665_42  【蝉】罗隐  
天地工夫一不遗，与君声调借君緌。  
风栖露饱今如此，应忘当年滓浊时。  
  
卷665_43  【薛阳陶觱篥歌】罗隐  
平泉上相东征日，曾为阳陶歌觱篥。乌江太守会稽侯，  
相次三篇皆俊逸。桥山殡葬衣冠后，金印苍黄南去疾。  
龙楼冷落夏口寒，从此风流为废物。间至艺难得主，  
怀抱差池恨星律。邗沟仆射戎政闲，试渡瓜洲吐伊郁。  
西风九月草树秋，万喧沈寂登高楼。左篁揭指徵羽吼，  
炀帝起坐淮王愁。高飘咽灭出滞气，下感知己时横流。  
穿空激远不可遏，仿佛似向伊水头。伊水林泉今已矣，  
因取遗编认前事。武宗皇帝御宇时，四海恬然知所自。  
扫除桀黠似提帚，制压群豪若穿鼻。九鼎调和各有门，  
谢安空俭真儿戏。功高近代竟谁知，艺小似君犹不弃。  
勿惜喑呜更一吹，与君共下难逢泪。  
  
卷665_44  【酬丘光庭】罗隐  
正月十一日书札，五月十六日到来。柳吟秦望咫尺地，  
鲤鱼何处闲裴回。故人情意未疏索，次第序述眉眼开。  
上言二年隔烟水，下有数幅真琼瑰。行吟坐读口不倦，  
瀑泉激射琅玕摧。壁池兰蕙日已老，村酒蘸甲时几杯。  
鹤龄鸿算不复见，雨后蓑笠空莓苔。自从黄寇扰中土，  
人心波荡犹未回。道殷合眼拜九列，张濬掉舌升三台。  
朝廷济济百揆序，宁将对面容奸回。祸生有基妖有渐，  
翠华西幸蒙尘埃。三川梗塞两河闭，大明宫殿生蒿莱。  
懦夫早岁不量力，策蹇仰北高崔嵬。千门万户扃锁密，  
良匠不肯雕散材。君今得意尚如此，况我麋鹿悠悠哉！  
荣衰贵贱目所睹，莫嫌头白黄金台。  
  
卷665_45  【投宣武郑尚书二十韵】罗隐  
汉代簪缨盛，梁园雉堞雄。物情须重德，时论在明公。  
族大逾开魏，神高本降嵩。世家惟蹇谔，官业即清通。  
翰苑论思外，纶闱啸傲中。健豪惊彩凤，高步出冥鸿。  
履历虽吾道，行藏必圣聪。绛霄无系滞，浙水忽西东。  
庾监高楼月，袁郎满扇风。四年将故事，两地有全功。  
去去才须展，行行道益隆。避权辞宪署，仗节出南宫。  
雁影相承接，龙图共始终。自然须作砺，不必恨临戎。  
幕下莲花盛，竿头cG佩红。骑儿逢郭伋，战士得文翁。  
人地应无比，簟瓢奈屡空。因思一枝桂，已作断根蓬。  
往事应归捷，劳歌且责躬。殷勤信陵馆，今日自途穷。  
  
卷665_46  【投浙东王大夫二十韵】罗隐  
越岭千峰秀，淮流一派长。暂凭开物手，来展济时方。  
旧迹兰亭在，高风桂树香。地清无等级，天阔任徊翔。  
麈尾谈何胜，螭头笔更狂。直曾批凤诏，高已冠鹓行。  
啸傲辞民部，雍容出帝乡。赵尧推印绶，句践与封疆。  
水占仙人吹，城留御史床。嘉宾邹润甫，百姓贺知章。  
席暖飞鹦鹉，尘轻驻骕骦。夜歌珠断续，晴舞雪悠扬。  
化向棠阴布，春随棣萼芳。盛名韬不得，雄略晦弥彰。  
自愧三冬学，来窥数仞墙。感深惟刻骨，时去欲沾裳。  
想望鱼烧尾，咨嗟鼠啮肠。可能因蹇拙，便合老沧浪。  
题柱心犹壮，移山志不忘。深惭百般病，今日问医王。  
  
卷665_47  【寄剡县主簿】罗隐  
金庭养真地，珠篆会稽官。境胜堪长往，时危喜暂安。  
洞连沧海阔，山拥赤城寒。他日抛尘土，因君拟炼丹。  
  
卷665_48  【中秋不见月】罗隐  
风帘淅淅漏灯痕，一半秋光此夕分。  
天为素娥孀怨苦，并教西北起浮云。  
  
卷665_49  【答宗人衮】罗隐  
昆仑水色九般流，饮即神仙憩即休。敢恨守株曾失意，  
始知缘木更难求。鴒原谩欲均馀力，鹤发那堪问旧游。  
遥望北辰当上国，羡君归棹五诸侯。  
  
卷665_50  【早行】罗隐  
雨洒江声风又吹，扁舟正与睡相宜。  
无端戍鼓催前去，别却青山向晓时。  
  
卷665_51  【咏白菊（一作罗绍威诗）】罗隐  
虽被风霜竞欲催，皎然颜色不低摧。已疑素手能妆出，  
又似金钱未染来。香散自宜飘渌酒，叶交仍得荫香苔。  
寻思闭户中宵见，应认寒窗雪一堆。  
  
卷665_52  【晚泊宿松】罗隐  
解缆随江流，晚泊古淮岸。归云送春和，繁星丽云汉。  
春深胡雁飞，人喧水禽散。仰君邈难亲，沈思夜将旦。  
  
卷665_53  【钱塘遇默师忆润州旧游】罗隐  
歌敲玉唾壶，醉击珊瑚枝。石羊妙善街，甘露平泉碑。  
扪苔想豪杰，剔藓看文词。归来北固山，水槛光参差。  
  
卷665_54  【江南别】罗隐  
去年今夜江南别，鸳鸯翅冷飞蓬爇。今年今夜江北边，  
鲤鱼肠断音书绝。男儿心事无了时，出门上马不自知。  
  
卷665_55  【四顶山】罗隐  
胜景天然别，精神入画图。一山分四顶，三面瞰平湖。  
过夏僧无热，凌冬草不枯。游人来至此，愿剃发和须。  
  
卷665_56  【姥山】罗隐  
临塘古庙一神仙，绣幌花容色俨然。为逐朝云来此地，  
因随暮雨不归天。眉分初月湖中鉴，香散馀风竹上烟。  
借问邑人沈水事，已经秦汉几千年。  
  
卷665_57  【岐王宅】罗隐  
朱邸平台隔禁闱，贵游陈迹尚依稀。云低雍畤祈年去，  
雨细长杨从猎归。申白宾朋传道义，应刘文彩寄音徽。  
承平旧物惟君尽，犹写雕鞍伴六飞。  
  
卷665_58  【长明灯】罗隐  
破暗长明世代深，烟和香气两沈沈。不知初点人何在，  
只见当年火至今。晓似红莲开沼面，夜如寒月镇潭心。  
孤光自有龙神护，雀戏蛾飞不敢侵。  
  
卷665_59  【堋口逢人】罗隐  
艰难别离久，中外往还深。已改当时发，空馀旧日心。  
  
卷665_60  【遇边使】罗隐  
累年无的信，每夜望边城。袖掩千行泪，书封一尺金。  
  
卷665_61  【移住别友】罗隐  
自到西川住，惟君别有情。常逢对门远，又隔一重城。  
  
卷665_62  【宫词】罗隐  
巧画蛾眉独出群，当时人道便承恩。  
经年不见君王面，落日黄昏空掩门。  
  
卷665_63  【泾溪】罗隐  
泾溪石险人竞惧，终岁不闻倾覆人。  
却是平流无石处，时时闻说有沈沦。  
  
卷665_64  【题杜甫集】罗隐  
楚水悠悠浸楚亭，楚南天地两无情。  
忍交孙武重泉下，不见时人说用兵。  
  
卷665_65  【感弄猴人赐朱绂】罗隐  
十二三年就试期，五湖烟月奈相违。  
何如买取胡孙弄，一笑君王便著绯。  
  
卷665_66  【题磻溪垂钓图】罗隐  
吕望当年展庙谟，直钩钓国更谁如。  
若教生在西湖上，也是须供使宅鱼。  
  
卷665_67  【春风】罗隐  
也知有意吹嘘切，争奈人间善恶分。  
但是秕糠微细物，等闲抬举到青云。  
  
卷665_68  【竹下残雪】罗隐  
墙下浓阴对此君，小山尖险玉为群。  
夜来解冻风虽急，不向寒城减一分。  
  
卷665_69  【杏花】罗隐  
暖气潜催次第春，梅花已谢杏花新。  
半开半落闲园里，何异荣枯世上人。  
  
卷665_70  【镇海军所贡（题不全）】罗隐  
檐前飞雪扇前尘，千里移添上苑春。  
他日丁宁柿林院，莫宣恩泽与闲人。  
  
卷665_71  【席上歌水调】罗隐  
馀声宛宛拂庭梅，通济渠边去又回。  
若使炀皇魂魄在，为君应合过江来。  
  
卷665_72  【题新榜（在浙幕，沈崧得新榜示题其末）】罗隐  
黄土原边狡兔肥，犬如流电马如飞。  
灞陵老将无功业，犹忆当时夜猎归。  
  
卷665_73  【句】罗隐  
夏窗七叶连阴暗。（《游城南记》：杜佑有别墅，  
为城南之最，有树每朵七叶，因以为名，隐诗纪之）主  
赖家桥上潏河边。（隐又有城南杂感诗，其题有景星观、  
姚家园、叶家林及此句，今杂感诗亡）古  
细看月轮真有意，已知青桂近嫦娥。（《曾公类苑》：  
裴筠娶箫楚公女，便擢进士，隐诗云云）主  
一个祢衡容不得，思量黄祖谩英雄。（《吴越备史》：  
隐初见钱镠，惧不见，用遂以所为夏口诗标于卷末云云，  
镠览之大笑，因加殊遇）斋  
张华谩出如丹语，不及刘侯一纸书。（《鉴戒录》云：  
郑畋女喜隐此诗）知  
山雨霏微宿上亭，雨中因想雨淋铃。（上亭驿《天中记》）古  
老僧斋罢关门睡，不管波涛四面生。（金山僧院。  
《诗话总龟》）主  

## 全唐诗(下)　卷六百六十六

卷666_1  【比红儿诗】罗虬  
姓字看侵尺五天，芳菲占断百花鲜。  
马嵬好笑当时事，虚赚明皇幸蜀川。  
金谷园中花正繁，坠楼从道感深恩。  
齐奴却是来东市，不为红儿死更冤。  
陷却平阳为小怜，周师百万战长川。  
更教乞与红儿貌，举国山川不值钱。  
一曲都缘张丽华，六宫齐唱后庭花。  
若教比并红儿貌，枉破当年国与家。  
乐营门外柳如阴，中有佳人画阁深。  
若是五陵公子见，买时应不啻千金。  
青丝高绾石榴裙，肠断当筵酒半醺。  
置向汉宫图画里，入胡应不数昭君。  
斜凭栏杆醉态新，敛眸微盻不胜春。  
当时若遇东昏主，金叶莲花是此人。  
匼匝千山与万山，碧桃花下景长闲。  
神仙得似红儿貌，应免刘郎忆世间。  
越山重叠越溪斜，西子休怜解浣纱。  
得似红儿今日貌，肯教将去与夫差。  
诏下人间觅好花，月眉云髻选人家。  
红儿若向当时见，系臂先封第一纱。  
锋镝纵横不敢看，泪垂玉箸正汍澜。  
应缘近似红儿貌，始得深宫奉五官。  
金缕浓薰百和香，脸红眉黛入时妆。  
当时便向乔家见，未敢将心在窈娘。  
通宵甲帐散香尘，汉帝精神礼百神。  
若见红儿醉中态，也应休忆李夫人。  
拔得芙蓉出水新，魏家公子信才人。  
若教瞥见红儿貌，不肯留情付洛神。  
芳姿不合并常人，云在遥天玉在尘。  
因事爱思荀奉倩，一生闲坐枉伤神。  
笔底如风思涌泉，赋中休谩说婵娟。  
红儿若在东家住，不得登墙尔许年。  
一抹浓红傍脸斜，妆成不语独攀花。  
当时若是逢韩寿，未必埋踪在贾家。  
树袅西风日半沉，地无人迹转伤心。  
阿娇得似红儿貌，不费长门买赋金。  
五云高捧紫金堂，花下投壶侍玉皇。  
从到世人都不识，也应知有杜兰香。  
戏水源头指旧踪，当时一笑也难逢。  
红儿若为回桃脸，岂比连催举五烽。  
虢国夫人照夜玑，若为求得与红儿。  
醉和香态浓春睡，一树繁花偃绣帏。  
知有持盈玉叶冠，剪云裁月照人寒。  
若使红儿风帽戴，直使瑶池会上看。  
明媚何曾让玉环，破瓜年几百花颜。  
若教貌向南朝见，定却梅妆似等闲。  
世事悠悠未足称，肯将闲事更争能。  
自从命向红儿去，不欲留心在裂缯。  
自隐新从梦里来，岭云微步下阳台。  
含情一向春风笑，羞杀凡花尽不开。  
舍却青娥换玉鞍，古来公子苦无端。  
莫言一匹追风马，天骥牵来也不看。  
槛外花低瑞露浓，梦魂惊觉晕春容。  
凭君细看红儿貌，最称严妆待晓钟。  
薄罗轻剪越溪纹，鸦翅低垂两鬓分。  
料得相如偷见面，不应琴里挑文君。  
南国东邻各一时，后来惟有杜红儿。  
若教楚国宫人见，羞把腰身并柳枝。  
照耀金钗簇腻鬟，见时直向画屏间。  
黄姑阿母能判剖，十斛明珠也是闲。  
轻小休夸似燕身，生来占断紫宫春。  
汉皇若遇红儿貌，掌上无因著别人。  
鹦鹉娥如裛露红，镜前眉样自深宫。  
稍教得似红儿貌，不嫁南朝沈侍中。  
拟将心地学安禅，争奈红儿笑靥圆。  
何物把来堪比并，野塘初绽一枝莲。  
浸草漂花绕槛香，最怜穿度乐营墙。  
殷勤留滞缘何事，曾照红儿一面妆。  
雕阴旧俗骋婵娟，有个红儿赛洛川。  
常笑世人语虚诞，今朝自见火中莲。  
渡口诸侬乐未休，竟陵西望路悠悠。  
石城有个红儿貌，两桨无因迎莫愁。  
谁向深山识大仙，劝人山上引春泉。  
定知不及红儿貌，枉却工夫溉玉田。  
倾国倾城总绝伦，红儿花下认真身。  
十年东北看燕赵，眼冷何曾见一人。  
今时自是不谙知，前代由来岂见遗。  
一笑阳城人便惑，何堪教见杜红儿。  
京口喧喧百万人，竞传河鼓谢星津。  
柰花似雪簪云髻，今日夭容是后身。  
青史书时未是真，可能纤手却强秦。  
再三为谢齐皇后，要解连环别与人。  
绣帐鸳鸯对刺纹，博山微暖麝微曛。  
诗成若有红儿貌，悔道当时月坠云。  
薄粉轻朱取次施，大都端正亦相宜。  
只如花下红儿态，不藉城中半额眉。  
妆成浑欲认前朝，金凤双钗逐步摇。  
未必慕容宫里伴，舞风歌月胜纤腰。  
琥珀钗成恩正深，玉儿妖惑荡君心。  
莫教回首看妆面，始觉曾虚掷万金。  
自有闲花一面春，脸檀眉黛一时新。  
殷勤为报梁家妇，休把啼妆赚后人。  
轻梳小髻号慵来，巧中君心不用媒。  
可得红儿抛醉眼，汉皇恩泽一时回。  
千里长江旦暮潮，吴都风俗尚纤腰。  
周郎若见红儿貌，料得无心念小乔。  
月落潜奔暗解携，本心谁道独单栖。  
还缘交甫非良偶，不肯终身作羿妻。  
汉皇曾识许飞琼，写向人间作画屏。  
昨日红儿花下见，大都相似更娉婷。  
魏帝休夸薛夜来，雾绡云縠称身裁。  
红儿秀发君知否，倚槛繁花带露开。  
晓月雕梁燕语频，见花难可比他人。  
年年媚景归何处，长作红儿面上春。  
逗玉溅盆冬殿开，邀恩先赐夜明苔。  
红儿若是三千数，多少芳心似死灰。  
画帘垂地紫金床，暗引羊车驻七香。  
若见红儿此中住，不劳盐筱洒宫廊。  
苏小空匀一面妆，便留名字在钱塘。  
藏鸦门外诸年少，不识红儿未是狂。  
一首长歌万恨来，惹愁漂泊水难回。  
崔徽有底多头面，费得微之尔许才。  
昔年黄阁识奇章，爱说真珠似窈娘。  
若见红儿深夜态，便应休说绣衣裳。  
凤折莺离恨转深，此身难负百年心。  
红儿若向隋朝见，破镜无因更重寻。  
行绾秾云立暗轩，我来犹爱不成冤。  
当时若见红儿貌，未必邢相有此言。  
总似红儿媚态新，莫论千度笑争春。  
任伊孙武心如铁，不办军前杀此人。  
暖塘争赴荡舟期，行唱菱歌著艳词。  
为问东山谢丞相，可能诸妓胜红儿。  
吴兴皇后欲辞家，泽国重台展曙华。  
今日红儿貌倾国，恐须真宰别开花。  
陌上行人歌黍离，三千门客欲何之。  
若教粗及红儿貌，争取楼前斩爱姬。  
休话如皋一笑时，金髇中臆锦离披。  
陋容枉把雕弓射，射尽春禽未展眉。  
长恨西风送早秋，低眉深恨嫁牵牛。  
若同人世长相对，争作夫妻得到头。  
谢娘休漫逞风姿，未必娉婷胜柳枝。  
闻道只因嘲落絮，何曾得似杜红儿。  
总传桃叶渡江时，只为王家一首诗。  
今日红儿自堪赋，不须重唱旧来词。  
巫山洛浦本无情，总为佳人便得名。  
今日雕阴有神艳，后来公子莫相轻。  
几抛云髻恨金墉，泪洗花颜百战中。  
应有红儿些子貌，却言皇后长深宫。  
倚槛还应有所思，半开东阁见娇姿。  
可中得似红儿貌，若遇韩朋好杀伊。  
晓向妆台与画眉，镜中长欲助娇姿。  
若教得似红儿貌，走马章台任道迟。  
练得霜华助翠钿，相期朝谒玉皇前。  
依稀有似红儿貌，方得吹箫引上天。  
重门深掩几枝花，未胜红儿莫大夸。  
王相不能探物理，可能虚上短辕车。  
前代休怜事可奇，后来还出有光辉。  
争知昼卧纱窗里，不见神人覆玉衣。  
化羽尝闻赴九天，只疑尘世是虚传。  
自从一见红儿貌，始信人间有谪仙。  
从道长陵小市东，巧将花貌占春风。  
红儿若是同时见，未必伊先入紫宫。  
人间难免是深情，命断红儿向此生。  
不似前时李丞相，枉抛才力为莺莺。  
凤舞香飘绣幕风，暖穿驰道百花中。  
还缘有似红儿貌，始道迎将入汉宫。  
休道将军出世才，尽驱诸妓下歌台。  
都缘没个红儿貌，致使轻教后阁开。  
冯媛须知住汉宫，将身只是解当熊。  
不闻有貌倾人国，争得今朝更似红。  
能将一笑使人迷，花艳何须上大堤。  
疏属便同巫峡路，洛川真是武陵溪。  
辞辇当时意可知，宠深还恐宠先衰。  
若教得似红儿貌，占却君恩自不疑。  
三吴时俗重风光，未见红儿一面妆。  
好写妖娆与教看，便应休更话真娘。  
波平楚泽浸星辰，台上君王宴早春。  
毕竟章华会中客，冠缨虚绝为何人。  
红儿不向汉宫生，便使双成谩得名。  
疑是麻姑恼尘世，暂教微步下层城。  
天碧轻纱只六铢，宛如含露透肌肤。  
便教汉曲争明媚，应没心情更弄珠。  
共嗟含恨向衡阳，方寸花笺寄沈郎。  
不似红儿些子貌，当时争得少年狂。  
浅色桃花亚短墙，不因风送也闻香。  
凝情尽日君知否，还似红儿淡薄妆。  
火色樱桃摘得初，仙宫只有世间无。  
凝情尽日君知否，真似红儿口上朱。  
宿雨初晴春日长，入帘花气静难忘。  
凝情尽日君知否，真似红儿舞袖香。  
初月纤纤映碧池，池波不动独看时。  
凝情尽日君知否，真似红儿罢舞眉。  
浓艳浓香雪压枝，袅烟和露晓风吹。  
红儿被掩妆成后，含笑无人独立时。  
楼上娇歌袅夜霜，近来休数踏歌娘。  
红儿谩唱伊州遍，认取轻敲玉韵长。  
金粟妆成扼臂环，舞腰轻薄瑞云间。  
红儿生在开元末，羞杀新丰谢阿蛮。  
君看红儿学醉妆，夸裁宫襭砑裙长。  
谁能更把闲心力，比并当时武媚娘。  
栀子同心裛露垂，折来深恐没人知。  
花前醉客频相问，不赠红儿赠阿谁。  
云间翡翠一双飞，水上鸳鸯不暂离。  
写向人间百般态，与君题作比红诗。  
旧恨长怀不语中，几回偷泣向春风。  
还缘不及红儿貌，却得生教入楚宫。  
一舸春深指鄂君，好风从度水成纹。  
越人若见红儿貌，绣被应羞彻夜薰。  
花落尘中玉堕泥，香魂应上窈娘堤。  
欲知此恨无穷处，长倩城乌夜夜啼。  
  
卷666_2  【句】罗虬  
窗前远岫悬生碧，帘外残霞挂熟红。（见《语林》）主  

## 全唐诗(下)　卷六百六十七

卷667_1  【星精亭】郑损  
星沈万古痕，孤绝势无邻。地窄少留竹，空多剩占云。  
钓篷和雨看，樵斧带霜闻。莫惜寻常到，清风不负人。  
  
卷667_2  【钓阁】郑损  
小阁惬幽寻，周遭万竹森。谁知一沼内，亦有五湖心。  
钓直鱼应笑，身闲乐自深。晚来春醉熟，香饵任浮沈。  
  
卷667_3  【玉声亭】郑损  
世间泉石本无价，那更天然落景中。汉佩琮琤寒溜雨，  
秦箫缥缈夜敲风。一方清气群阴伏，半局闲棋万虑空。  
借问主人能住久，后来好事有谁同。  
  
卷667_4  【艺堂】郑损  
堂开冻石千年翠，艺讲秋胶百步威。揖让未能忘典礼，  
英雄孰不惯戎衣。风波险似金机骇，日月忙如雪羽飞。  
莫怪尊前频浩叹，男儿志愿与时违。  
  
卷667_5  【星精石】郑损  
突险呀空龙虎蹲，由来英气蓄寒根。苍苔点染云生靥，  
老雨淋漓铁渍痕。松韵远趋疑认祖，山阴轻覆似怜孙。  
孤岩恰恰容幽构，可爱江南释子园。  
  
卷667_6  【泛香亭】郑损  
流杯处处称佳致，何似斯亭出自然。山溜穿云来几里，  
石盘和藓凿何年。声交鸣玉歌沈板，色幌寒金酒满船。  
莫怪坐中难得醉，醒人心骨有潺湲。  
  
卷667_7  【巴州寒食晚眺】张祎  
东望青天周与秦，杏花榆叶故园春。  
野寺一倾寒食酒，晚来风景重愁人。  
  
卷667_8  【题击瓯楼】张祎  
驻旌元帅遗风在，击缶高人逸兴酣。  
水转巴文清溜急，山连蒙岫翠光涵。  
  
卷667_9  【题司空图壁】卢携  
姓氏司空贵，官班御史卑。老夫如且在，不用叹屯奇。  
  
卷667_10  【愁诗】李廷璧  
到来难遣去难留，著骨黏心万事休。潘岳愁丝生鬓里，  
婕妤悲色上眉头。长途诗尽空骑马，远雁声初独倚楼。  
更有相思不相见，酒醒灯背月如钩。  
  
卷667_11  【题菖蒲废观】许三畏  
本是安期烧药处，今来改作坐禅宫。数僧梵响满楼月，  
深谷猿声半夜风。金简事移松阁迥，彩云影散阆山空。  
我来不见修真客，却得真如问远公。  
  
卷667_12  【致孙状元诉醵罚钱】卢嗣业  
未识都知面，频输复分钱。苦心事笔砚，得志助花钿。  
徒步求秋赋，持杯给暮饘。力微多谢病，非不奉同年。  
  
卷667_13  【红蔷薇】牛峤  
晓啼珠露浑无力，绣簇罗襦不著行。  
若缀寿阳公主额，六宫争肯学梅妆。  
  
卷667_14  【杨柳枝五首】牛峤  
解冻风来末上青，解垂罗袖拜卿卿。  
无端袅娜临官路，舞送行人过一生。  
吴王宫里色偏深，一簇纤条万缕金。  
不愤钱塘苏小小，引郎松下结同心。  
桥北桥南千万条，恨伊张绪不相饶。  
金羁白马临风望，认得羊家静婉腰。  
狂雪随风扑马飞，惹烟无力被春欺。  
莫交移入灵和殿，宫女三千又妒伊。  
袅翠笼烟拂暖波，舞裙新染麴尘罗。  
章华台畔隋堤上，傍得春风尔许多。  
  
卷667_15  【及第后宿平康里诗】郑合  
春来无处不闲行，楚润相看别有情。  
好是五更残酒醒，时时闻唤状头声。  
  
卷667_16  【贺裴廷裕蜀中登第诗】李搏  
铜梁千里曙云开，仙箓新从紫府来。天上已张新羽翼，  
世间无复旧尘埃。嘉祯果中君平卜，贺喜须斟卓氏杯。  
应笑戎藩刀笔吏，至今泥滓曝鱼鳃。  
  
卷667_17  【复谑廷裕】李搏  
曾随风水化凡鳞，安上门前一字新。  
闻道蜀江风景好，不知何似杏园春。  
  
卷667_18  【吊贾岛】李克恭  
一一玄微缥缈成，尽吟方便爽神情。宣宗谪去为闲事，  
韩愈知来已振名。海底也应搜得净，月轮常被玩教倾。  
如何未隔四十载，不遇论量向此生。  
  
卷667_19  【君山】程贺  
曾游方外见麻姑，说道君山此本无。  
云是昆仑山顶石，海风吹落洞庭湖。  
  
卷667_20  【东归诗】卢尚卿  
九重丹诏下尘埃，深锁文闱罢选才。桂树放教遮月长，  
杏园终待隔年开。自从玉帐论兵后，不许金门谏猎来。  
今日灞陵桥上过，路人应笑腊前回。  
  
卷667_21  【题玉芝双奉院】顾在镕  
入门如洞府，花木与时稀。夜坐山当户，秋吟叶满衣。  
犬随童子出，鸟避俗人飞。至药应将熟，年年火气微。  
  
卷667_22  【宿麻平驿】顾在镕  
及到怡情处，暂忘登陟劳。青山看不厌，明月坐来高。  
犬为孤村吠，猿因冷木号。微吟还独酌，多兴忆同袍。  
  
卷667_23  【题光福上方塔】顾在镕  
苍岛孤生白浪中，倚天高塔势翻空。烟凝远岫列寒翠，  
霜染疏林堕碎红。汀沼或栖彭泽雁，楼台深贮洞庭风。  
六时金磬落何处，偏傍芦苇惊钓翁。  
  
卷667_24  【枯木诗辞召命作】翁洮  
枯木傍溪崖，由来岁月赊。有根盘水石，无叶接烟霞。  
二月苔为色，三冬雪作花。不因星使至，谁识是灵槎。  
  
卷667_25  【赠进士王雄】翁洮  
河清海晏少波涛，几载垂钩不得鳌。空向人间修谏草，  
又来江上咏离骚。笳吹古堞边声远，岳倚晴空楚色高。  
何事明廷有徐庶，总教三径卧蓬蒿。  
  
卷667_26  【渔者】翁洮  
一叶飘然任浪吹，雨蓑烟笠肯忘机。只贪浊水张罗众，  
却笑清流把钓稀。苇岸夜依明月宿，柴门晴棹白云归。  
到头得丧终须达，谁道渔樵有是非。  
  
卷667_27  【上子男寿昌宰】翁洮  
陶公为政卓潘齐，入县看花柳满堤。百里江山聊展骥，  
九皋云月怪驱鸡。高楼野色迎襟袖，比屋歌声远鼓鼙。  
只恐攀辕留不住，明时霄汉有丹梯。  
  
卷667_28  【赠方干先生】翁洮  
由来箕踞任天真，别有诗名出世尘。不爱春宫分桂树，  
欲教天子枉蒲轮。城头鼙鼓三声晓，岛外湖山一簇春。  
独向若耶溪上住，谁知不是钓鳌人。  
  
卷667_29  【赠进士李德新接海棠梨】翁洮  
蜀人犹说种难成，何事江东见接生。席上若微桃李伴，  
花中堪作牡丹兄。高轩日午争浓艳，小径风移旋落英。  
一种呈妍今得地，剑峰梨岭谩纵横。  
  
卷667_30  【春日题航头桥】翁洮  
故园桥上绝埃尘，此日凭栏兴自新。云影晚将仙掌曙，  
水光迷得武陵春。薜萝烟里高低路，杨柳风前去住人。  
莫怪马卿题姓字，终朝云雨化龙津。  
  
卷667_31  【和方干题李频庄】翁洮  
高情度日非无事，自是高情不觉喧。海气暗蒸莲叶沼，  
山光晴逗苇花村。吟时胜概题诗板，静处繁华付酒尊。  
闲伴白云收桂子，每寻流水劚桐孙。犹凭律吕传心曲，  
岂虑星霜到鬓根。多少清风归此地，十年虚打五侯门。  
  
卷667_32  【苇丛】翁洮  
得地自成丛，那因种植功。有花皆吐雪，无韵不含风。  
倒影翘沙鸟，幽根立水虫。萧萧寒雨夜，江汉思无穷。  
  
卷667_33  【春】翁洮  
漠漠烟花处处通，游人南北思无穷。林间鸟奏笙簧月，  
野外花含锦绣风。鸑抱云霞朝凤阙，鱼翻波浪化龙宫。  
此时谁羡神仙客，车马悠扬九陌中。  
  
卷667_34  【夏】翁洮  
触目皆因长养功，浮生何处问穷通。柳长北阙丝千缕，  
云簇南山火万笼。大野烟尘飘赫日，高楼帘幕逗薰风。  
身心已在喧阗处，惟羡沧浪把钓翁。  
  
卷667_35  【秋】翁洮  
宋玉高吟思万重，澄澄寰宇振金风。云闲日月浮虚白，  
木落山川叠碎红。寥泬雁多宫漏永，河渠烟敛塞天空。  
侯门处处槐花□，献赋何时遇至公。  
  
卷667_36  【冬】翁洮  
寂寂栖心向杳冥，苦吟寒律句偏清。云凝止水鱼龙蛰，  
雪点遥峰草木荣。迥夜炉翻埃烬色，天河冰辗辘轳声。  
归飞未得东风力，魂断三山九万程。  
  
卷667_37  【过洞庭】李屿  
浩渺注横流，千潭合万湫。半洪侵楚翼，一汊属吴头。  
动轴当新霁，漫空正仲秋。势翻荆口迮，声拥岳阳浮。  
远脉滋衡岳，微凉散橘洲。星辰连影动，岚翠逐隅收。  
渐落分行雁，旋添趁伴舟。升腾人莫测，安稳路何忧。  
气与尘中别，言堪象外搜。此身如粗了，来把一竿休。  
  
卷667_38  【严塘经乱书事】郑启  
尘生宫阙雾濛濛，万骑龙飞幸蜀中。在野傅岩君不梦，  
乘轩卫懿鹤何功。虽知四海同盟久，未合中原武备空。  
星落夜原妖气满，汉家麟阁待英雄。  
梁园皓色月如珪，清景伤时一惨凄。未见山前归牧马，  
犹闻江上带征鞞。鲲为鱼队潜鳞困，鹤处鸡群病翅低。  
正是四郊多垒日，波涛早晚静鲸鲵。  
  
卷667_39  【邓表山】郑启  
白日三清此上时，观开山下彩云飞。仙坛丹灶灵犹在，  
鹤驾清朝去不归。晋末几迁陵谷改，尘中空换子孙非。  
松花落尽无消息，半夜疏钟彻翠微。  
  
卷667_40  【记知闻近过关试】韩仪  
短行轴了付三铨，休把新衔恼必先。  
今日便称前进士，好留春色与明年。  
  
卷667_41  【郊居】温宪  
村前村后树，寓赏有馀情。青麦路初断，紫花田未耕。  
雉声闻不到，山势望犹横。寂寞春风里，吟酣信马行。  
  
卷667_42  【杏花】温宪  
团雪上晴梢，红明映碧寥。店香风起夜，村白雨休朝。  
静落犹和蒂，繁开正蔽条。澹然闲赏久，无以破妖娆。  
  
卷667_43  【春鸠】温宪  
村南微雨新，平绿净无尘。散睡桑条暖，闲鸣屋脊春。  
远闻和晓梦，相应在诸邻。行乐花时节，追飞见亦频。  
  
卷667_44  【题崇庆寺壁】温宪  
十口沟隍待一身，半年千里绝音尘。  
鬓毛如雪心如死，犹作长安下第人。  
  
卷667_45  【报颜标】姚岩杰  
为报颜公识我么，我心唯只与天和。眼前俗物关情少，  
醉后青山入意多。田子莫嫌弹铗恨，宁生休唱饭牛歌。  
圣朝若为苍生计，也合公车到薜萝。  

## 全唐诗(下)　卷六百六十八

卷668_1  【途中除夜】高蟾  
南北浮萍迹，年华又暗催。残灯和腊尽，晓角带春来。  
鬓欲渐侵雪，心仍未肯灰。金门旧知己，谁为脱尘埃。  
  
卷668_2  【长门怨】高蟾  
天上何劳万古春，君前谁是百年人。魂销尚愧金炉烬，  
思起犹惭玉辇尘。烟翠薄情攀不得，星茫浮艳采无因。  
可怜明镜来相向，何似恩光朝夕新。  
  
卷668_3  【秋日寄华阳山人】高蟾  
云木送秋何草草，风波凝冷太星星。银鞍公子魂俱断，  
玉弩将军涕自零。茅洞白龙和雨看，荆溪黄鹄带霜听。  
人间不见清凉事，犹向溪翁乞画屏。  
  
卷668_4  【感事】高蟾  
浊河从北下，清洛向东流。清浊皆如此，何人不白头。  
  
卷668_5  【楚思】高蟾  
叠浪与云急，翠兰和意香。风流化为雨，日暮下巫阳。  
  
卷668_6  【雪中】高蟾  
金阁倚云开，朱轩犯雪来。三冬辛苦样，天意似难栽。  
  
卷668_7  【道中有感】高蟾  
一醉六十日，一裘三十年。年华经几日，日日掉征鞭。  
  
卷668_8  【宋汴道中】高蟾  
平野有千里，居人无一家。甲兵年正少，日久戍天涯。  
  
卷668_9  【秋思】高蟾  
天地太萧索，山川何渺茫。不堪星斗柄，犹把岁寒量。  
  
卷668_10  【即事】高蟾  
三年离水石，一旦隐樵渔。为问青云上，何人识卷舒。  
  
卷668_11  【渔家】高蟾  
野水千年在，闲花一夕空。近来浮世狭，何似钓船中。  
  
卷668_12  【关中】高蟾  
风雨去愁晚，关河归思凉。西游无紫气，一夕九回肠。  
  
卷668_13  【归思】高蟾  
紫府归期断，芳洲别思迢。黄金作人世，只被岁寒消。  
  
卷668_14  【下第出春明门】高蟾  
曾和秋雨驱愁入，却向春风领恨回。  
深谢灞陵堤畔柳，与人头上拂尘埃。  
  
卷668_15  【华清宫】高蟾  
何事金舆不再游，翠鬟丹脸岂胜愁。  
重门深锁禁钟后，月满骊山宫树秋。  
  
卷668_16  【秋日北固晚望二首】高蟾  
风含远思翛翛晚，日照高情的的秋。  
何事满江惆怅水，年年无语向东流。  
泽国路岐当面苦，江城砧杵入心寒。  
不知白发谁医得，为问无情岁月看。  
  
卷668_17  【送张道士】高蟾  
因将岁月离三岛，闲贮风烟在一壶。  
为问金乌头白后，人间流水却回无。  
  
卷668_18  【吴门春雨】高蟾  
吴甸落花春漫漫，吴宫芳树晚沈沈。  
王孙不耐如丝雨，罥断春风一寸心。  
  
卷668_19  【旅夕】高蟾  
风散古陂惊宿雁，月临荒戍起啼鸦。  
不堪吟断无人见，时复寒灯落一花。  
  
卷668_20  【瓜洲夜泊】高蟾  
偶为芳草无情客，况是青山有事身。  
一夕瓜洲渡头宿，天风吹尽广陵尘。  
  
卷668_21  【金陵晚望】高蟾  
曾伴浮云归晚翠，犹陪落日泛秋声。  
世间无限丹青手，一片伤心画不成。  
  
卷668_22  【晚思】高蟾  
虞泉冬恨由来短，杨叶春期分外长。  
惆怅浮生不知处，明朝依旧出沧浪。  
  
卷668_23  【长信宫二首（后首一作长门怨）】高蟾  
天上梦魂何杳杳，日宫消息太沈沈。  
君恩不似黄金井，一处团圆万丈深。  
天上凤凰休寄梦，人间鹦鹉旧堪悲。  
平生心绪无人识，一只金梭万丈丝。  
  
卷668_24  【长安旅怀】高蟾  
马嘶九陌年年苦，人语千门日日新。  
唯有终南寂无事，寒光不入帝乡尘。  
  
卷668_25  【春】高蟾  
天柱几条支白日，天门几扇锁明时。  
阳春发处无根蒂，凭仗东风分外吹。  
明月断魂清霭霭，平芜归思绿迢迢。  
人生莫遣头如雪，纵得春风亦不消。  
  
卷668_26  【秋】高蟾  
阳羡溪声冷骇人，洞庭山翠晚凝神。  
天将金玉为风露，曾为高秋几度贫。  
  
卷668_27  【灞陵亭】高蟾  
一条归梦朱弦直，一片离心白羽轻。  
明日灞陵新霁后，马头烟树绿相迎。  
  
卷668_28  【偶作二首】高蟾  
丁当玉佩三更雨，平帖金闺一觉云。  
明日薄情何处去，风流春水不知君。  
霞衣重叠红蝉暖，云髻葱笼紫凤寒。  
天上少年分散后，一条烟水若为看。  
  
卷668_29  【永夕】高蟾  
云鸿宿处江村冷，独狖啼时海国阴。  
不会残灯无一事，觉来犹有向隅心。  
  
卷668_30  【落花】高蟾  
一叶落时空下泪，三春归尽复何情。  
无人共得东风语，半日尊前计不成。  
  
卷668_31  【下第后上永崇高侍郎】高蟾  
天上碧桃和露种，日边红杏倚云栽。  
芙蓉生在秋江上，不向东风怨未开。  
  
卷668_32  【句】高蟾  
君恩秋后叶，日日向人疏。（《宫词》）斋  

## 全唐诗(下)　卷六百六十九

卷669_1  【城南偶题】章碣  
谁家朱阁道边开，竹拂栏干满壁苔。野水不知何处去，  
游人却是等闲来。南山气耸分红树，北阙风高隔紫苔。  
可惜登临好光景，五门须听鼓声回。  
  
卷669_2  【赠边将】章碣  
千千铁骑拥尘红，去去平吞万里空。宛转龙蟠金剑雪，  
连钱豹躩绣旗风。行收部落归天阙，旋进封疆入帝聪。  
只有河源与辽海，如今全属指麾中。  
  
卷669_3  【桃源】章碣  
绝壁相欹是洞门，昔人从此入仙源。数株花下逢珠翠，  
半曲歌中老子孙。别后自疑园吏梦，归来谁信钓翁言。  
山前空有无情水，犹绕当时碧树村。  
  
卷669_4  【曲江】章碣  
日照香尘逐马蹄，风吹浪溅几回堤。无穷罗绮填花径，  
大半笙歌占麦畦。落絮却笼他树白，娇莺更学别禽啼。  
只缘频燕蓬洲客，引得游人去似迷。  
  
卷669_5  【送韦岫郎中典泗州（一作癸丑岁毗陵会中贻同老）】章碣  
玉皇恩诏别星班，去压徐方分野间。有鸟尽巢垂汴柳，  
无楼不到隔淮山。旌旗渐向行时拥，案牍应从到日闲。  
想忆朝天独吟坐，旋飞新作过秦关。  
  
卷669_6  【赠婺州苏员外】章碣  
帝念琼枝欲并芳，星分婺女寄仙郎。鸾从阙下虽辞侣，  
雁到江都却续行。烟月一时搜古句，山川两地植甘棠。  
即看龙虎西归去，便佐羲轩活万方。  
  
卷669_7  【寄友人】章碣  
谢家山水属君家，曾共持钩掷岁华。竹里竹鸡眠藓石，  
溪头鸂鶒踏金沙。登楼夜坐三层月，接果春看五色花。  
昨日西风动归思，满船凉叶在天涯。  
  
卷669_8  【雨】章碣  
低着烟花漠漠轻，正堪吟坐掩柴扃。乱沾细网垂穷巷，  
斜送阴云入古厅。锁却暮愁终不散，添成春醉转难醒。  
霁来还有风流事，重染南山一遍青。  
  
卷669_9  【观锡宴】章碣  
倾朝朱紫正骈阗，红杏青莎映广筵。不道楼台无锦绣，  
只愁尘土扑神仙。鱼衔嫩草浮池面，蝶趁飞花到酒边。  
日暮骅骝相拥去，几人沉醉失金鞭。  
  
卷669_10  【城东即事】章碣  
闲寻香陌凤城东，时暂开襟向远风。玉笛一声芳草外，  
锦鸳双起碧流中。苑边花竹浓如绣，渭北山川淡似空。  
回首汉宫烟霭里，天河金阁未央宫。  
  
卷669_11  【夏日湖上即事寄晋陵萧明府】章碣  
亭午羲和驻火轮，开门嘉树庇湖濆。行来宾客奇茶味，  
睡起儿童带簟纹。屋小有时投树影，舟轻不觉入鸥群。  
陶家岂是无诗酒，公退堪惊日已曛。  
  
卷669_12  【对月】章碣  
残霞卷尽出东溟，万古难消一片冰。公子踏开香径藓，  
美人吹灭画堂灯。琼轮正辗丹霄去，银箭休催皓露凝。  
别有洞天三十六，水晶台殿冷层层。  
  
卷669_13  【浙西送杜晦侍御入关】章碣  
紫诏征贤发帝聪，绣衣行处扑香风。鹗归秦树幽禽散，  
星出吴天列舍空。捧日思驰仙掌外，朝宗势动海门中。  
鞭鞘所拂三千里，多少诸侯合避骢。  
  
卷669_14  【寄江东道友】章碣  
野亭歌罢指西秦，避俗争名兴各新。碧带黄麻呈缥缈，  
短竿长线弄因循。夜潮分卷三江月，晓骑齐驱九陌尘。  
可惜人间好声势，片帆羸马不相亲。  
  
卷669_15  【下第有怀】章碣  
故乡朝夕有人还，欲作家书下笔难。灭烛何曾妨夜坐，  
倾壶不独为春寒。迁来莺语虽堪听，落了杨花也怕看。  
但使他年遇公道，月轮长在桂珊珊。  
  
卷669_16  【春日经湖上友人别业】章碣  
何处狂歌破积愁，携觞共下木兰舟。绿泉溅石银屏湿，  
黄鸟逢人玉笛休。天借烟霞装岛屿，春铺锦绣作汀洲。  
一年一电逡巡事，不合花前不醉游。  
  
卷669_17  【长安春日】章碣  
春日皇家瑞景迟，东风无力雨微微。六宫罗绮同时泊，  
九陌烟花一样飞。暖著柳丝金蕊重，冷开山翠雪棱稀。  
输他得路蓬洲客，红绿山头烂醉归。  
  
卷669_18  【陪浙西王侍郎夜宴】章碣  
深锁雷门宴上才，旋看歌舞旋传杯。黄金鸂鶒当筵睡，  
红锦蔷薇映烛开。稽岭好风吹玉佩，镜湖残月照楼台。  
小儒末座频倾耳，只怕城头画角催。  
  
卷669_19  【春别】章碣  
掷下离觞指乱山，趋程不待凤笙残。花边马嚼金衔去，  
楼上人垂玉箸看。柳陌虽然风袅袅，葱河犹自雪漫漫。  
殷勤莫厌貂裘重，恐犯三边五月寒。  
  
卷669_20  【送谢进士还闽】章碣  
百越风烟接巨鳌，还乡心壮不知劳。雷霆入地建溪险，  
星斗逼人梨岭高。却拥木绵吟丽句，便攀龙眼醉香醪。  
名场声利喧喧在，莫向林泉改鬓毛。  
  
卷669_21  【焚书坑】章碣  
竹帛烟销帝业虚，关河空锁祖龙居。  
坑灰未冷山东乱，刘项元来不读书。  
  
卷669_22  【东都望幸】章碣  
懒修珠翠上高台，眉月连娟恨不开。  
纵使东巡也无益，君王自领美人来。  
  
卷669_23  【旅舍早起】章碣  
迹暗心多感，神疲梦不游。惊舟同厌夜，独树对悲秋。  
晚角和人战，残星入汉流。门前早行子，敲镫唱离忧。  
  
卷669_24  【癸卯岁毗陵登高会中贻同志】章碣  
流落常嗟胜会稀，故人相遇菊花时。凤笙龙笛数巡酒，  
红树碧山无限诗。尘土十分归举子，乾坤大半属偷儿。  
长杨羽猎须留本，开济重为阙下期。  
  
卷669_25  【上元夜建元寺观灯呈智通上人】章碣  
建元看别上元灯，处处回廊斗火层。珠玉乱抛高殿佛，  
绮罗深拜远山僧。临风走笔思呈惠，到晓行禅合伴能。  
无限喧阗留不得，月华西下露华凝。  
  
卷669_26  【变体诗（蔡宽夫《诗话》：碣诗平侧各一韵，自号变体）】章碣  
东南路尽吴江畔，正是穷愁暮雨天。鸥鹭不嫌斜两岸，  
波涛欺得逆风船。偶逢岛寺停帆看，深羡渔翁下钓眠。  
今古若论英达算，鸱夷高兴固无边。  

## 全唐诗(下)　卷六百七十

卷670_1  【长安书怀】秦韬玉  
凉风吹雨滴寒更，乡思欺人拨不平。长有归心悬马首，  
可堪无寐枕蛩声。岚收楚岫和空碧，秋染湘江到底清。  
早晚身闲著蓑去，橘香深处钓船横。  
  
卷670_2  【桧树】秦韬玉  
翠云交干瘦轮囷，啸雨吟风几百春。深盖屈盘青麈尾，  
老皮张展黑龙鳞。唯堆寒色资琴兴，不放秋声染俗尘。  
岁月如波事如梦，竟留苍翠待何人。  
  
卷670_3  【读五侯传】秦韬玉  
汉亡金镜道将衰，便有奸臣竞佐时。专国只夸兄弟贵，  
举家谁念子孙危。后宫得宠人争附，前殿陈诚帝不疑。  
朱紫盈门自称贵，可嗟区宇尽疮痍。  
  
卷670_4  【春雪】秦韬玉  
云重寒空思寂寥，玉尘如糁满春朝。片才著地轻轻陷，  
力不禁风旋旋销。惹砌任他香粉妒，萦丛自学小梅娇。  
谁家醉卷珠帘看，弦管堂深暖易调。  
  
卷670_5  【贫女】秦韬玉  
蓬门未识绮罗香，拟托良媒益自伤。谁爱风流高格调，  
共怜时世俭梳妆。敢将十指夸偏巧，不把双眉斗画长。  
苦恨年年压金线，为他人作嫁衣裳。  
  
卷670_6  【题竹】秦韬玉  
削玉森森幽思清，院家高兴尚分明。卷帘阴薄漏山色，  
欹枕韵寒宜雨声。斜对酒缸偏觉好，静笼棋局最多情。  
却惊九陌轮蹄外，独有溪烟数十茎。  
  
卷670_7  【鹦鹉】秦韬玉  
每闻别雁竞悲鸣，却叹金笼寄此生。早是翠襟争爱惜，  
可堪丹觜强分明。云漫陇树魂应断，歌接秦楼梦不成。  
幸自祢衡人未识，赚他作赋被时轻。  
  
卷670_8  【寄李处士】秦韬玉  
吕望甘罗道已彰，只凭时数为门张。世途必竟皆应定，  
人事都来不在忙。要路强干情本薄，旧山归去意偏长。  
因君指似封侯骨，渐拟回头别醉乡。  
  
卷670_9  【对花】秦韬玉  
长与韶光暗有期，可怜蜂蝶却先知。谁家促席临低树，  
何处横钗戴小枝。丽日多情疑曲照，和风得路合偏吹。  
向人虽道浑无语，笑劝王孙到醉时。  
  
卷670_10  【寄怀】秦韬玉  
总藏心剑事儒风，大道如今已浑同。会致名津搜俊彦，  
是张愁网绊英雄。苏公有国皆悬印，楚将无官可赏功。  
若使重生太平日，也应回首哭途穷。  
  
卷670_11  【题刑部李郎中山亭】秦韬玉  
侬家云水本相知，每到高斋强展眉。瘦竹亸烟遮板阁，  
卷荷擎雨出盆池。笑吟山色同欹枕，闲背庭阴对覆棋。  
不是主人多野兴，肯开青眼重渔师。  
  
卷670_12  【八月十五日夜同卫谏议看月】秦韬玉  
常时月好赖新晴，不似年年此夜生。初出海涛疑尚湿，  
渐来云路觉偏清。寒光入水蛟龙起，静色当天鬼魅惊。  
岂独座中堪仰望，孤高应到凤凰城。  
  
卷670_13  【亭台】秦韬玉  
雕楹累栋架崔嵬，院宇生烟次第开。为向西窗添月色，  
岂辞南海取花栽。意将画地成幽沼，势拟驱山近小台。  
清境渐深官转重，春时长是别人来。  
  
卷670_14  【边将】秦韬玉  
剑光如电马如风，百捷长轻是掌中。无定河边蕃将死，  
受降城外虏尘空。旗缝雁翅和竿袅，箭撚雕翎逐隼雄。  
自指燕山最高石，不知谁为勒殊功。  
  
卷670_15  【塞下】秦韬玉  
到处人皆著战袍，麾旗风紧马蹄劳。黑山霜重弓添硬，  
青冢沙平月更高。大野几重开雪岭，长河无限旧云涛。  
凤林关外皆唐土，何日陈兵戍不毛。  
  
卷670_16  【织锦妇】秦韬玉  
桃花日日觅新奇，有镜何曾及画眉。只恐轻梭难作匹，  
岂辞纤手遍生胝。合蝉巧间双盘带，联雁斜衔小折枝。  
豪贵大堆酬曲彻，可怜辛苦一丝丝。  
  
卷670_17  【钓翁】秦韬玉  
一竿青竹老江隈，荷叶衣裳可自裁。潭定静悬丝影直，  
风高斜飐浪纹开。朝携轻棹穿云去，暮背寒塘戴月回。  
世上无穷嶮巇事，算应难入钓船来。  
  
卷670_18  【曲江】秦韬玉  
曲沼深塘跃锦鳞，槐烟径里碧波新。此中境既无佳境，  
他处春应不是春。金榜真仙开乐席，银鞍公子醉花尘。  
明年二月重来看，好共东风作主人。  
  
卷670_19  【隋堤】秦韬玉  
种柳开河为胜游，堤前常使路人愁。阴埋野色万条思，  
翠束寒声千里秋。西日至今悲兔苑，东波终不反龙舟。  
远山应见繁华事，不语青青对水流。  
  
卷670_20  【天街】秦韬玉  
九衢风景尽争新，独占天门近紫宸。宝马竞随朝暮客，  
香车争碾古今尘。烟光正入南山色，气势遥连北阙春。  
莫见繁华只如此，暗中还换往来人。  
  
卷670_21  【紫骝马】秦韬玉  
渥洼奇骨本难求，况是豪家重紫骝。膘大宜悬银压胯，  
力浑欺著玉衔头。生狞弄影风随步，踥蹀冲尘汗满沟。  
若遇丈夫能控驭，任从骑取觅封侯。  
  
卷670_22  【问古】秦韬玉  
大底荣枯各自行，兼疑阴骘也难明。无门雪向头中出，  
得路云从脚下生。深作四溟何浩渺，高为五岳太峥嵘。  
都来总向人间看，直到皇天可是平。  
  
卷670_23  【豪家】秦韬玉  
石甃通渠引御波，绿槐阴里五侯家。地衣镇角香狮子，  
帘额侵钩绣避邪。按彻清歌天未晓，饮回深院漏犹赊。  
四邻池馆吞将尽，尚自堆金为买花。  
  
卷670_24  【陈宫】秦韬玉  
临春高阁拟瀛洲，贪宠张妃作胜游。更把江山为己有，  
岂知台榭是身雠。金城暗逐歌声碎，钱瓮潜随舞势休。  
谁识古宫堪恨处，井桐吟雨不胜秋。  
  
卷670_25  【送友人罢举授南陵令】秦韬玉  
共言愁是酌离杯，况值弦歌枉大才。献赋未为龙化去，  
除书犹喜凤衔来。花明驿路燕脂暖，山入江亭罨画开。  
莫把新诗题别处，谢家临水有池台。  
  
卷670_26  【投知己】秦韬玉  
炉中九转炼虽成，教主看时亦自惊。群岳并天先减翠，  
大江临海恐无声。赋归已罢吴门钓，身老仍抛楚岸耕。  
唯有太平方寸血，今朝尽向隗台倾。  
  
卷670_27  【牡丹】秦韬玉  
拆妖放艳有谁催，疑就仙中旋折来。图把一春皆占断，  
固留三月始教开。压枝金蕊香如扑，逐朵檀心巧胜裁。  
好是酒阑丝竹罢，倚风含笑向楼台。  
  
卷670_28  【春游】秦韬玉  
选胜逢君叙解携，思和芳草远烟迷。小梅香里黄莺啭，  
垂柳阴中白马嘶。春引美人歌遍熟，风牵公子酒旗低。  
早知有此关身事，悔不前年住越溪。  
  
卷670_29  【仙掌】秦韬玉  
万仞连峰积翠新，灵踪依旧印轮巡。何如捧日安皇道，  
莫把回山示世人。已擘峻流穿太岳，长扶王气拥强秦。  
为余势负天工背，索取风云际会身。  
  
卷670_30  【燕子】秦韬玉  
不知大厦许栖无，频已衔泥到座隅。  
曾与佳人并头语，几回抛却绣工夫。  
  
卷670_31  【奉和春日玩雪】秦韬玉  
北阙同云掩晓霞，东风春雪满山家。  
琼章定少千人和，银树先开六出花。  
  
卷670_32  【独坐吟】秦韬玉  
客愁不尽本如水，草色含情更无已。  
又觉春愁似草生，何人种在情田里。  
  
卷670_33  【采茶歌（一作紫笋茶歌）】秦韬玉  
天柱香芽露香发，烂研瑟瑟穿荻篾。太守怜才寄野人，  
山童碾破团团月。倚云便酌泉声煮，兽炭潜然虬珠吐。  
看著晴天早日明，鼎中飒飒筛风雨。老翠看尘下才熟，  
搅时绕箸天云绿，耽书病酒两多情，坐对闽瓯睡先足。  
洗我胸中幽思清，鬼神应愁歌欲成。  
  
卷670_34  【贵公子行】秦韬玉  
阶前莎球绿不卷，银龟喷香挽不断。乱花织锦柳撚线，  
妆点池台画屏展。公业传国初，六亲联络驰朝车。  
斗鸡走狗家世事，抱来皆佩黄金鱼。却笑儒生把书卷，  
学得颜回忍饥面。  
  
卷670_35  【吹笙歌】秦韬玉  
信陵名重怜高才，见我长吹青眼开。便出燕姬再倾醑，  
此时花下逢仙侣。弯弯狂月压秋波，两条黄金f8黄雾。  
逸艳初因醉态见，浓春可是韶光与。纤纤软玉捧暖笙，  
深思香风吹不去。檀唇呼吸宫商改，怨情渐逐清新举。  
岐山取得娇凤雏，管中藏著轻轻语。好笑襄王大迂阔，  
曾卧巫云见神女。银锁金簧不得听，空劳翠辇冲泥雨。  
  
卷670_36  【咏手】秦韬玉  
一双十指玉纤纤，不是风流物不拈。鸾镜巧梳匀翠黛，  
画楼闲望擘珠帘。金杯有喜轻轻点，银鸭无香旋旋添。  
因把剪刀嫌道冷，泥人呵了弄人髯。  
  
卷670_37  【句】秦韬玉  
女娲罗裙长百尺，搭在湘江作山色。（《潇湘》。  
见《诗话总龟》）斋  

## 全唐诗(下)　卷六百七十一

卷671_1  【逢韩喜】唐彦谦  
相逢浑不觉，只似茂陵贫。袅袅花骄客，潇潇雨净春。  
借书消茗困，索句写梅真。此去青云上，知君有几人。  
  
卷671_2  【夜坐示友】唐彦谦  
夜久烛花落，凄声生远林。有怀嫌会浅，无事又秋深。  
黄叶归田梦，白头行路吟。山中亦可乐，不似此同襟。  
  
卷671_3  【梅亭】唐彦谦  
东海穷诗客，西风古驿亭。发从残岁白，山入故乡青。  
世事徒三窟，儿曹且一经。丁宁速赊酒，煮栗试砂瓶。  
  
卷671_4  【岁除】唐彦谦  
索索风搜客，沈沈雨洗年。残林生猎迹，归鸟避窑烟。  
节物杯浆外，溪山鬓影前。行藏都未定，笔砚或能捐。  
  
卷671_5  【咏月】唐彦谦  
阴盛此宵中，多为雨与风。坐无风雨至，看与雪霜同。  
抱湿离遥海，倾寒向远空。年年不相值，还似道难通。  
  
卷671_6  【闻应德茂先离棠溪】唐彦谦  
落日芦花雨，行人谷树村。青山时问路，红叶自知门。  
苜蓿穷诗味，芭蕉醉墨痕。端知弃城市，经席许频温。  
  
卷671_7  【松】唐彦谦  
托根蟠泰华，倚干蚀莓苔。谁云山泽间，而无梁栋材。  
  
卷671_8  【梅】唐彦谦  
玉人下瑶台，香风动轻素。画角弄江城，鸣珰月中堕。  
  
卷671_9  【兰二首】唐彦谦  
清风摇翠环，凉露滴苍玉。美人胡不纫，幽香蔼空谷。  
谢庭漫芳草，楚畹多绿莎。于焉忽相见，岁晏将如何。  
  
卷671_10  【葡萄】唐彦谦  
金谷风露凉，绿珠醉初醒。珠帐夜不收，月明堕清影。  
  
卷671_11  【春草】唐彦谦  
随梦入池塘，无心在金谷。青风自年年，吹遍天涯绿。  
  
卷671_12  【渔】唐彦谦  
相聚即为邻，烟火自成簇。约伴过前溪，撑破蘼芜绿。  
  
卷671_13  【留别四首】唐彦谦  
鹏程三万里，别酒一千钟。好景当三月，春光上国浓。  
野花红滴滴，江燕语喃喃。鼓吹翻新调，都亭酒正酣。  
登庸趋俊乂，厕用野无遗。起喜赓歌日，明良际会时。  
盐车淹素志，长坂入青云。老骥春风里，奔腾独异群。  
  
卷671_14  【秋葵】唐彦谦  
月瓣团栾剪赭罗，长条排蕊缀鸣珂。  
倾阳一点丹心在，承得中天雨露多。  
  
卷671_15  【春草】唐彦谦  
天北天南绕路边，托根无处不延绵。  
萋萋总是无情物，吹绿东风又一年。  
  
卷671_16  【春日偶成】唐彦谦  
dG筝箫管和琵琶，兴满金尊酒量赊。  
歌舞留春春似海，美人颜色正如花。  
  
卷671_17  【秋日感怀】唐彦谦  
溪上芙蓉映醉颜，悲秋宋玉鬓毛斑。  
无情最恨东流水，暗逐芳年去不还。  
  
卷671_18  【七夕】唐彦谦  
会合无由叹久违，一年一度是缘非。  
而予愿乞天孙巧，五色纫针补衮衣。  
  
卷671_19  【怀友】唐彦谦  
金井凉生梧叶秋，闲看新月上帘钩。  
冰壶总忆人如玉，目断重云十二楼。  
  
卷671_20  【翡翠】唐彦谦  
莎草江汀漫晚潮，翠华香扑水光遥。  
玉楼春暖笙歌夜，妆点花钿上舞翘。  
  
卷671_21  【咏马二首】唐彦谦  
紫云团影电飞瞳，骏骨龙媒自不同。  
骑过玉楼金辔响，一声嘶断落花风。  
崚嶒高耸骨如山，远放春郊苜蓿间。  
百战沙场汗流血，梦魂犹在玉门关。  
  
卷671_22  【留别】唐彦谦  
丹湖湖上送行舟，白雁啼残芦叶秋。  
采石江头旧时路，题诗还忆水边楼。  
  
卷671_23  【咏竹】唐彦谦  
醉卧凉阴沁骨清，石床冰簟梦难成。  
月明午夜生虚籁，误听风声是雨声。  
  
卷671_24  【忆孟浩然】唐彦谦  
郊外凌兢西复东，雪晴驴背兴无穷。  
句搜明月梨花内，趣入春风柳絮中。  
  
卷671_25  【寄友三首】唐彦谦  
新酒秦淮缩项鳊，凌霄花下共流连。  
别来客邸空翘首，细雨春风忆往年。  
寒灯孤对拥青毡，牢落何如似客边。  
却忆花前酣后饮，醉呼明月上遥天。  
客里逢春一惘然，梅花落尽柳如烟。  
无情最恨东来雁，底事音书不肯传。  
  
卷671_26  【无题十首】唐彦谦  
细草铺茵绿满堤，燕飞晴日正迟迟。  
寻芳陌上花如锦，折得东风第一枝。  
锦筝银甲响鹍弦，勾引春声上绮筵。  
醉倚阑干花下月，犀梳斜亸鬓云边。  
楚云湘雨会阳台，锦帐芙蓉向夜开。  
吹罢玉箫春似海，一双彩凤忽飞来。  
春江新水促归航，惜别花前酒漫觞。  
倒尽银瓶浑不醉，却怜和泪入愁肠。  
谁知别易会应难，目断青鸾信渺漫。  
情似蓝桥桥下水，年来流恨几时干。  
漏滴铜龙夜已深，柳梢斜月弄疏阴。  
满园芳草年年恨，剔尽灯花夜夜心。  
夜合庭前花正开，轻罗小扇为谁裁。  
多情惊起双蝴蝶，飞入巫山梦里来。  
忆别悠悠岁月长，酒兵无计敌愁肠。  
柔丝漫折长亭柳，绾得同心欲寄将。  
杨柳青青映画楼，翠眉终日锁离愁。  
杜鹃啼落枝头月，多为伤春恨不休。  
云色鲛绡拭泪颜，一帘春雨杏花寒。  
几时重会鸳鸯侣，月下吹笙和彩鸾。  
  
卷671_27  【寄同上人】唐彦谦  
高高山顶寺，更有最高人。定起松鸣屋，吟圆月上身。  
云藏三伏热，水散百溪津。曾乞兰花供，无书又过春。  
  
卷671_28  【夜坐】唐彦谦  
愁鬓丁年白，寒灯丙夜青。不眠惊戍鼓，久客厌邮铃。  
汹汹城喷海，疏疏屋漏星。十年穷父子，相守慰飘零。  
  
卷671_29  【吊方干处士二首】唐彦谦  
不谓高名下，终全玉雪身。交犹及前辈，语不似今人。  
别号行鸣雁，遗编感获麟。敛衣应自定，只著古衣巾。  
不比他人死，何诗可挽君。渊明元懒仕，东野别攻文。  
沧海诸公泪，青山处士坟。相看莫浪哭，私谥有前闻。  
  
卷671_30  【题证道寺】唐彦谦  
弯环青径斜，自是野僧家。满涧洗岩液，插天排石牙。  
炉寒馀柏子，架静落藤花。记得逃兵日，门多贵客车。  
  
卷671_31  【宿赵gj别业】唐彦谦  
溪山兵后县，风雪旅中人。迫夜愁严鼓，冲寒托软巾。  
摧藏名字在，疏率馔殽真。今代徐元直，高风自可亲。  
  
卷671_32  【原上】唐彦谦  
危桥横古渡，村野带平林。野鹜寒塘静，山禽晓树深。  
雨微风矗□，云暗雪侵寻。安道门前水，清游岂独吟。  
  
卷671_33  【寄台省知己】唐彦谦  
久怀声籍甚，千里致双鱼。宦路终推毂，亲帏且著书。  
才名贾太傅，文学马相如。辙迹东巡海，何时适我闾。  
  
卷671_34  【自咏】唐彦谦  
白发三千丈，青春四十年。两牙摇欲落，双膝痺如挛。  
强仕非时彦，无闻惜昔贤。自期终见恶，未忍舍遗编。  
  
卷671_35  【游阳明洞呈王理得诸君】唐彦谦  
禹穴苍茫不可探，人传灵笈锁烟岚。初晴鹤点青边嶂，  
欲雨龙移黑处潭。北半斋坛天寂寂，东风仙洞草毵毵。  
堪怜尹叟非关吏，犹向江南逐老聃。  
  
卷671_36  【新丰】唐彦谦  
沛中歌舞百馀人，帝业功成里巷新。半夜素灵先哭楚，  
一星遗火下烧秦。貔貅扫尽无三户，鸡犬归来识四邻。  
惆怅故园前事远，晓风长路起埃尘。  
  
卷671_37  【拜越公墓因游定水寺有怀源老】唐彦谦  
越公已作飞仙去，犹得潭潭好墓田。老树背风深拓地，  
野云依海细分天。青峰晓接鸣钟寺，玉井秋澄试茗泉。  
我与源公旧相识，遗言潇洒有人传。  
  
卷671_38  【任潜谋隐之作】唐彦谦  
江边秋日逢任子，大理索诗吾欲忘。为问山资何次第，  
只馀丹诀转凄凉，黄金范蠡曾辞禄，白首虞翻未信方。  
千古浮云共归思，晓风城郭水花香。  
  
卷671_39  【晚秋游中溪】唐彦谦  
淡竹冈前沙雁飞，小花尖下柘丸肥。山云不卷雨自薄，  
天气欲寒人正归。招伴只须新稻酒，临风犹有旧苔矶。  
故人旧业依稀在，怪石老松今是非。  
  
卷671_40  【寄陈少府兼简叔高】唐彦谦  
怀人路绝云归海，避俗门深草蔽丘。万事渐消闲客梦，  
一年虚白少年头。山螀啼缓从除架，淮雁来多莫上楼。  
近日邻家有新酿，每逢诗伴得淹留。  
  
卷671_41  【过清凉寺王导墓下】唐彦谦  
江左风流廊庙人，荒坟抛与梵宫邻。多年羊虎犹眠石，  
败壁貂蝉只贮尘。万古云山同白骨，一庭花木自青春。  
永思陵下犹凄切，废屋寒风吹野薪。  
  
卷671_42  【第三溪】唐彦谦  
日晏霜浓十二月，林疏石瘦第三溪。云沙有径萦寒烧，  
松屋无人闻昼鸡。几聚衣冠埋作土，当年歌舞醉如泥。  
早知涉世真成梦，不弃山田春雨犁。  
  
卷671_43  【蒲津河亭】唐彦谦  
宿雨清秋霁景澄，广亭高树向晨兴。烟横博望乘槎水，  
日上文王避雨陵。孤棹夷犹期独往，曲阑愁绝每长凭。  
思乡怀古多伤别，况此哀吟意不胜。  
  
卷671_44  【毗陵道中】唐彦谦  
百年只有百清明，狼狈今年又避兵。烟火谁开寒食禁，  
簪裾那复丽人行。禾麻地废生边气，草木春寒起战声。  
渺渺飞鸿天断处，古来还是阖闾城。  
  
卷671_45  【越城待旦】唐彦谦  
策策虚楼竹隔明，悲来展转向谁倾。天寒胡雁出万里，  
月落越鸡啼四更。为底朱颜成老色，看人青史上新名。  
清溪白石村村有，五尺乌犍托此生。  
  
卷671_46  【过浩然先生墓】唐彦谦  
人间万卷庞眉老，眼见堂堂入草莱。行客须当下马过，  
故交谁复裹鸡来。山花不语如听讲，溪水无情自荐哀。  
犹胜黄金买碑碣，百年名字已烟埃。  
  
卷671_47  【赠孟德茂（浩然子）】唐彦谦  
江海悠悠雪欲飞，抱书空出又空归。沙头人满鸥应笑，  
船上酒香鱼正肥。尘土竟成谁计是，山林又悔一年非。  
平生万卷应夫子，两世功名穷布衣。  
  
卷671_48  【秋霁丰德寺与玄贞师咏月】唐彦谦  
露冷风轻霁魄圆，高楼更在碧山巅。四溟水合疑无地，  
八月槎通好上天。黯黯星辰环紫极，喧喧朝市匝青烟。  
夜深独与岩僧语，群动消声举世眠。  
  
卷671_49  【长陵】唐彦谦  
长安高阙此安刘，祔葬累累尽列侯。丰上旧居无故里，  
沛中原庙对荒丘。耳闻明主提三尺，眼见愚民盗一坏。  
千载腐儒骑瘦马，渭城斜月重回头。  
  
卷671_50  【留别】唐彦谦  
西入潼关路，何时更盍簪。年来人事改，老去鬓毛侵。  
花染离筵泪，葵倾报国心。龙潭千尺水，不似别情深。  
  
卷671_51  【宿独留】唐彦谦  
日晚宿留城，人家半掩门。群鸦栖老树，一犬吠荒村。  
争买鱼添价，新篘酒带浑。船头对新月，谁与共清论。  
  
卷671_52  【客中感怀】唐彦谦  
客路三千里，西风两鬓尘。贪名笑吴起，说国叹苏秦。  
托兴非耽酒，思家岂为莼。可怜今夜月，独照异乡人。  
  
卷671_53  【过三山寺】唐彦谦  
三山江上寺，宫殿望岧峣。石径侵高树，沙滩半种苗。  
一僧归晚日，群鹭宿寒潮。遥听风铃语，兴亡话六朝。  
  
卷671_54  【望夫石】唐彦谦  
江上见危矶，人形立翠微。妾来终日望，夫去几时归。  
明月空悬镜，苍苔漫补衣。可怜双泪眼，千古断斜晖。  
  
卷671_55  【过湖口】唐彦谦  
江湖分两路，此地是通津。云净山浮翠，风高浪泼银。  
人行俱是客，舟住即为邻。俯仰烟波内，蜉蝣寄此身。  
  
卷671_56  【夜泊东溪有怀】唐彦谦  
水昏天色晚，崖下泊行舟。独客伤归雁，孤眠叹野鸥。  
溪声牵别恨，乡梦惹离愁。酒醒推篷坐，凄凉望女牛。  
  
卷671_57  【登庐山】唐彦谦  
五老峰巅望，天涯在目前。湘潭浮夜雨，巴蜀暝寒烟。  
泰华根同峙，嵩衡脉共联。凭虚有仙骨，日月看推迁。  
  
卷671_58  【金陵九日】唐彦谦  
野菊西风满路香，雨花台上集壶觞。九重天近瞻钟阜，  
五色云中望建章。绿酒莫辞今日醉，黄金难买少年狂。  
清歌惊起南飞雁，散作秋声送夕阳。  
  
卷671_59  【游清凉寺】唐彦谦  
白云红树路纡萦，古殿长廊次第行。南望水连桃叶渡，  
北来山枕石头城。一尘不到心源净，万有俱空眼界清。  
竹院逢僧旧曾识，旋披禅衲为相迎。  
  
卷671_60  【高平九日】唐彦谦  
云净南山紫翠浮，凭陵绝顶望悠悠。偶逢佳节牵诗兴，  
漫把芳尊遣客愁。霜染鸦枫迎日醉，寒冲泾水带冰流。  
乌纱频岸西风里，笑插黄花满鬓秋。  
  
卷671_61  【金陵怀古】唐彦谦  
碧树凉生宿雨收，荷花荷叶满汀洲。登高有酒浑忘醉，  
慨古无言独倚楼。宫殿六朝遗古迹，衣冠千古漫荒丘。  
太平时节殊风景，山自青青水自流。  
  
卷671_62  【道中逢故人】唐彦谦  
兰陵市上忽相逢，叙别殷勤兴倍浓。良会若同鸡黍约，  
暂时不放酒杯空。愁牵白发三千丈，路入青山几万重。  
行色一鞭催去马，画桥嘶断落花风。  
  
卷671_63  【早行遇雪】唐彦谦  
下马天未明，风高雪何急。须臾路欲迷，顷刻山尽白。  
鸡犬寂无声，曙光射寒色。荒村绝烟火，髯冻布袍湿。  
王事不可缓，行行动凄恻。  
  
卷671_64  【樊登见寄四首】唐彦谦  
新辞翦秋水，洗我胸中尘。无由惬良会，极目空怀人。  
醉来拔剑歌，字字皆阳春。  
轻黄著柳条，新春喜更始。感时重搔首，怅望不能已。  
无由托深情，倾泻芳尊里。  
明月入我室，天风吹我袍。良夜最岑寂，旅况何萧条。  
驰情望海波，一鹤鸣九皋。  
悠悠括城北，眄眄岩泉西。宿草暝烟绿，苦竹含云低。  
幽怀不可托，鹧鸪空自啼。  
  
卷671_65  【春风四首】唐彦谦  
春风吹愁端，散漫不可收。不如古溪水，只望乡江流。  
新花红烁烁，旧花满山白。昔日金张门，狼藉馀废宅。  
回头语春风，莫向新花丛。我见朱颜人，多金亦成翁。  
多金不足惜，丹砂亦何益。更种明年花，春风自相识。  
  
卷671_66  【感物二首】唐彦谦  
騄骥初失群，亦自矜趫腾。俯仰岁时久，帖然困蚊蝇。  
豪鲸逸其穴，尺水成沧溟。岂无鱼鳖交，望望为所憎。  
物理有翕张，达人同废兴。幸无怵迫忧，聊复曲吾肱。  
鱼目出泥沙，空村百金珍。豫章值拥辏，细细供蒸薪。  
论材何必多，适用即能神。托交何必深，寡求永相亲。  
鲍叔拙羁鲁，张生穷厄陈。茫然扳援际，岂意出风尘。  
  
卷671_67  【和陶渊明贫士诗七首】唐彦谦  
贫贱如故旧，少壮即相依。中心不敢厌，但觉少光辉。  
向来乘时士，亦有能奋飞。一朝权势歇，欲退无所归。  
不如行其素，辛苦奈寒饥。生系天运，何用发深悲。  
我居在穷巷，来往无华轩。辛勤衣食物，出此二亩园。  
薤菘郁朝露，桑柘浮春烟。以兹乱心曲，智计无他奸。  
择胜不在奢，兴至发清言。相逢樵牧徒，混混谁愚贤。  
松风四山来，清宵响瑶琴。听之不能寐，中有怨叹音。  
旦起绕其树，磈砢不计寻。清阴可敷席，有酒谁与斟。  
由来大度士，不受流俗侵。浩歌相倡答，慰此霜雪心。  
中年涉事熟，欲学唾面娄。逡巡避少年，赴秽不敢酬。  
旁人吁已甚，自喜计虑周。微劳消厚疚，残辱胜深忧。  
从知为下安，处上反无俦。生各有志，勇懦从所求。  
古人重畎亩，有禄不待干。德成禄自至，释耒列王官。  
不仕亦不贫，本自足饔餐。后世耻躬耕，号呼脱饥寒。  
我生千祀后，念此愧在颜。为农倘可饱，何用出柴关。  
村郊多父老，面垢头如蓬。我尝使之年，言语不待工。  
古来名节士，敢望彭城龚。有叟诮其后，更恨道不通。  
鄙哉譊譊者，为隘不为通。低头拜野老，负米吾愿从。  
去年秋事荒，贩籴仰邻州。健者道路间，什百成朋俦。  
今年渐向熟，庶几民不流。书生自无田，与众同喜忧。  
作诗劳邻曲，有倡谁与酬。亦无采诗者，此修何可修。  
  
卷671_68  【舟中望紫岩】唐彦谦  
近山如画墙，远山如帚长。我从云中来，回头白茫茫。  
惜去乃尔觉，常时自相忘。相忘岂不佳，遣此怀春伤。  
飘洒从何来，衣巾湿微凉。初疑风雨集，冉冉游尘黄。  
无归亦自可，信美非吾乡。登舟望东云，犹向帆端翔。  
  
卷671_69  【九日游中溪】唐彦谦  
悠悠循涧行，磊磊据石坐。林垂短长云，山缀丹碧颗。  
蓼花最无数，照水娇婀娜。何知是节序，风日自清妥。  
群童竞时新，万果间蔬蓏。欣然为之醉，乌帽危不堕。  
此日山中怀，孟公不如我。  
  
卷671_70  【六月十三日上陈微博士】唐彦谦  
骄云飞散雨，随风为有无。老农终岁心，望施在须臾。  
平生官田粟，长此礼义躯。置之且勿戚，一饱任妻孥。  
青青泽中蒲，九夏气凄寒。翾翾翠碧羽，照影苍溪间。  
巢由薄天下，俗士荣一官。小大各有适，自全良独难。  
穷居无公忧，私此长夏日。蚊蝇如俗子，正尔相妒嫉。  
麾驱非吾任，遁避亦无术。惟当俟其定，静坐万虑一。  
  
卷671_71  【宿田家】唐彦谦  
落日下遥峰，荒村倦行履。停车息茅店，安寝正鼾睡。  
忽闻扣门急，云是下乡隶。公文捧花柙，鹰隼驾声势。  
良民惧官府，听之肝胆碎。阿母出搪塞，老脚走颠踬。  
小心事延款，□馀粮复匮。东邻借种鸡，西舍觅芳醑。  
再饭不厌饱，一饮直呼醉。明朝怯见官，苦苦灯前跪。  
使我不成眠，为渠滴清泪。民膏日已瘠，民力日愈弊。  
空怀伊尹心，何补尧舜治。  
  
卷671_72  【夏日访友】唐彦谦  
堤树生昼凉，浓阴扑空翠。孤舟唤野渡，村疃入幽邃。  
高轩俯清流，一犬隔花吠。童子立门墙，问我向何处。  
主人闻故旧，出迎时倒屣。惊迓叙间阔，屈指越寒暑。  
殷勤为延款，偶尔得良会。春盘擘紫虾，冰鲤斫银鲙。  
荷梗白玉香，荇菜青丝脆。腊酒击泥封，罗列总新味。  
移席临湖滨，对此有佳趣。流连送深杯，宾主共忘醉。  
清风岸乌纱，长揖谢君去。世事如浮云，东西渺烟水。  
  
卷671_73  【游南明山】唐彦谦  
久闻南明山，共慕南明寺。几度欲登临，日逐扰人事。  
于焉偶闲暇，鸣辔忽相聚。乘兴乐遨游，聊此托佳趣。  
涉水渡溪南，迢遥翠微里。石磴千叠斜，峭壁半空起。  
白云锁峰腰，红叶暗溪嘴。长藤络虚岩，疏花映寒水。  
金银拱梵刹，丹青照廊宇。石梁卧秋溟，风铃作檐语。  
深洞结苔阴，岚气滴晴雨。羊肠转咫尺，鸟道转千里。  
屈曲到禅房，上人喜延伫。香分宿火薰，茶汲清泉煮。  
投闲息万机，三生有宿契。行厨出盘飧，担瓮倒芳醑。  
脱冠挂长松，白石藉凭倚。宦途劳营营，暂此涤尘虑。  
阄令促传觞，投壶更联句。兴来较胜负，醉后忘尔汝。  
忽闻吼蒲牢，落日下云屿。长啸出烟萝，扬鞭赋归去。  
  
卷671_74  【索虾】唐彦谦  
姑孰多紫虾，独有湖阳优。出产在四时，极美宜于秋。  
双箝鼓繁须，当顶抽长矛。鞠躬见汤王，封作朱衣侯。  
所以供盘餐，罗列同珍羞。蒜友日相亲，瓜朋时与俦。  
既名钓诗钓，又作钩诗钩。于时同相访，数日承款留。  
厌饮多美味，独此心相投。别来岁云久，驰想空悠悠。  
衔杯动遐思，uT口涎空流。封缄托双鲤，于焉来远求。  
慷慨胡隐君，果肯分惠否。  
  
卷671_75  【采桑女】唐彦谦  
春风吹蚕细如蚁，桑芽才努青鸦嘴。侵晨探采谁家女，  
手挽长条泪如雨。去岁初眠当此时，今岁春寒叶放迟。  
愁听门外催里胥，官家二月收新丝。  
  
卷671_76  【送许户曹】唐彦谦  
沙头小燕鸣春和，杨柳垂丝烟倒拖。将军楼船发浩歌，  
云樯高插天嵯峨。白虹走香倾翠壶，劝饮花前金叵罗。  
神鳌驾粟升天河，新承雨泽浮恩波。  
  
卷671_77  【咏葡萄】唐彦谦  
西园晚霁浮嫩凉，开尊漫摘葡萄尝。满架高撑紫络索，  
一枝斜亸金琅珰。天风飕飕叶栩栩，蝴蝶声干作晴雨。  
神蛟清夜蛰寒潭，万片湿云飞不起。石家美人金谷游，  
罗帏翠幕珊瑚钩。玉盘新荐入华屋，珠帐高悬夜不收。  
胜游记得当年景，清气逼人毛骨冷。笑呼明镜上遥天，  
醉倚银床弄秋影。  
  
卷671_78  【蟹】唐彦谦  
湖田十月清霜堕，晚稻初香蟹如虎。扳罾拖网取赛多，  
篾篓挑将水边货。纵横连爪一尺长，秀凝铁色含湖光。  
蟛蜞石蟹已曾食，使我一见惊非常。买之最厌黄髯老，  
偿价十钱尚嫌少。漫夸丰味过蝤蛑，尖脐犹胜团脐好。  
充盘煮熟堆琳琅，橙膏酱渫调堪尝。一斗擘开红玉满，  
双螯uT出琼酥香。岸头沽得泥封酒，细嚼频斟弗停手。  
西风张翰苦思鲈，如斯丰味能知否？物之可爱尤可憎，  
尝闻取刺于青蝇。无肠公子固称美，弗使当道禁横行。  
  
卷671_79  【叙别】唐彦谦  
谯楼夜促莲花漏，树阴摇月蛟螭走。蟠拏对月吸深杯，  
月府清虚玉兔吼。翠盘擘脯胭脂香，碧碗敲冰分蔗浆。  
十载番思旧时事，好怀不似当年狂。夜合花香开小院，  
坐爱凉风吹醉面。酒中弹剑发清歌，白发年来为愁变。  

## 全唐诗(下)　卷六百七十二

卷672_1  【绯桃】唐彦谦  
短墙荒圃四无邻，烈火绯桃照地春。坐久好风休掩袂，  
夜来微雨已沾巾。敢同俗态期青眼，似有微词动绛唇。  
尽日更无乡井念，此时何必见秦人。  
  
卷672_2  【小院】唐彦谦  
小院无人夜，烟斜月转明。清宵易惆怅，不必有离情。  
  
卷672_3  【春雪初霁杏花正芳月上夜吟】唐彦谦  
霁景明如练，繁英杏正芳。姮娥应有语，悔共雪争光。  
  
卷672_4  【文惠宫人】唐彦谦  
认得前家令，宫人泪满裾。不知梁佐命，全是沈尚书。  
  
卷672_5  【赠窦尊师】唐彦谦  
我爱窦高士，弃官仍在家。为嫌句漏令，兼不要丹砂。  
  
卷672_6  【穆天子传】唐彦谦  
王母清歌玉琯悲，瑶台应有再来期。  
穆王不得重相见，恐为无端哭盛姬。  
  
卷672_7  【楚天】唐彦谦  
楚天遥望每长嚬，宋玉襄王尽作尘。  
不会瑶姬朝与暮，更为云雨待何人。  
  
卷672_8  【寄徐山人】唐彦谦  
一室清羸鹤体孤，气和神莹爽冰壶。  
吴中高士虽求死，不那稽山有谢敷。  
  
卷672_9  【题宗人故帖】唐彦谦  
所忠无处访相如，风笈尘编迹尚馀。  
惟有孝标情最厚，一编遗在茂陵书。  
  
卷672_10  【垂柳】唐彦谦  
绊惹春风别有情，世间谁敢斗轻盈。  
楚王江畔无端种，饿损纤腰学不成。  
  
卷672_11  【登兴元城观烽火】唐彦谦  
汉川城上角三呼，扈跸防边列万夫。  
褒姒冢前烽火起，不知泉下破颜无。  
  
卷672_12  【邓艾庙】唐彦谦  
昭烈遗黎死尚羞，挥刀斫石恨谯周。  
如何千载留遗庙，血食巴山伴武侯。  
  
卷672_13  【曲江春望】唐彦谦  
杏艳桃光夺晚霞，乐游无庙有年华。  
汉朝冠盖皆陵墓，十里宜春汉苑花。  
  
卷672_14  【汉殿】唐彦谦  
鸟去云飞意不通，夜坛斜月转松风。  
君王寂虑无消息，却就闲人觅巨公。  
  
卷672_15  【贺李昌时禁苑新命】唐彦谦  
振鹭翔鸾集禁闱，玉堂珠树莹风仪。  
不知新到灵和殿，张绪何如柳一枝。  
  
卷672_16  【牡丹】唐彦谦  
颜色无因饶锦绣，馨香惟解掩兰荪。  
那堪更被烟蒙蔽，南国西施泣断魂。  
  
卷672_17  【罗江驿】唐彦谦  
数枝高柳带鸣鸦，一树山榴自落花。  
已是向来多泪眼，短亭回首在天涯。  
  
卷672_18  【奏捷西蜀题沱江驿】唐彦谦  
野客乘轺非所宜，况将儒懦报戎机。  
锦江不识临邛酒，且免相如渴病归。  
  
卷672_19  【春早落英】唐彦谦  
纷纷从此见花残，转觉长绳系日难。  
楼上有愁春不浅，小桃风雪凭阑干。  
  
卷672_20  【仲山（高祖兄仲隐居之所）】唐彦谦  
千载遗踪寄薜萝，沛中乡里旧山河。  
长陵亦是闲丘陇，异日谁知与仲多。  
  
卷672_21  【汉嗣】唐彦谦  
汉嗣安危系数君，高皇决意势难分。  
张良口辨周昌吃，同建储宫第一勋。  
  
卷672_22  【四老庙】唐彦谦  
西汉储宫定不倾，可能园绮胜良平。  
举朝公将无全策，借请闲人羽翼成。  
  
卷672_23  【南梁戏题汉高庙】唐彦谦  
数载从军似武夫，今随戎捷气偏粗。  
汉皇若问何为者，免道高阳旧酒徒。  
  
卷672_24  【洛神】唐彦谦  
人世仙家本自殊，何须相见向中途。  
惊鸿瞥过游龙去，漫恼陈王一事无。  
  
卷672_25  【初秋到慈州冬首换绛牧】唐彦谦  
秋杪方攀玉树枝，隔年无计待春晖。  
自嫌暂作仙城守，不逐莺来共燕飞。  
  
卷672_26  【重经冯家旧里】唐彦谦  
冯家旧宅闭柴关，修竹犹存潏水湾。  
应系星辰天上去，不留英骨葬人间。  
  
卷672_27  【克复后登安国寺阁】唐彦谦  
千门万户鞠蒿藜，断烬遗垣一望迷。  
惆怅建章鸳瓦尽，夜来空见玉绳低。  
  
卷672_28  【题虔僧室】唐彦谦  
何缘春恨贮离忧，欲入空门万事休。  
水月定中何所谓，也嚬眉黛托腮愁。  
  
卷672_29  【见炀帝宝帐】唐彦谦  
汉文穷相作前王，悭惜明珠不斗量。  
翡翠鲛鮹何所直，千裨万接上书囊。  
  
卷672_30  【楼上偶题】唐彦谦  
尘土无因狎隐沦，青山一望每伤神。  
可能前岭空乔木，应有怀才抱器人。  
  
卷672_31  【亲仁里闻猿】唐彦谦  
朱雀街东半夜惊，楚魂湘梦两徒清。  
五更撩乱趋朝火，满口尘埃亦数声。  
  
卷672_32  【闻李渎司勋下世】唐彦谦  
异乡丹旐已飘扬，一顾深知实未亡。  
任被褚裒泉下笑，重将北面哭真长。  
  
卷672_33  【试夜题省廊桂】唐彦谦  
麻衣穿穴两京尘，十见东堂绿桂春。  
今日竞飞杨叶箭，魏舒休作画筹人。  
  
卷672_34  【竹风】唐彦谦  
竹映风窗数阵斜，旅人愁坐思无涯。  
夜来留得江湖梦，全为乾声似荻花。  
  
卷672_35  【长溪秋望】唐彦谦  
柳短莎长溪水流，雨微烟暝立溪头。  
寒鸦闪闪前山去，杜曲黄昏独自愁。  
  
卷672_36  【严子陵】唐彦谦  
严陵情性是真狂，抵触三公傲帝王。  
不怕旧交嗔僭越，唤他侯霸作君房。  
  
卷672_37  【北齐】唐彦谦  
草草招提强据鞍，周师乘胜莫回看。  
背城肯战知虚实，争奈人前忍笑难。  
  
卷672_38  【楚世家】唐彦谦  
偏信由来惑是非，一言邪佞脱危机。  
张仪重入怀王手，驷马安车却放归。  
  
卷672_39  【骊山道中】唐彦谦  
月殿真妃下彩烟，渔阳追虏及汤泉。  
君王指点新丰树，几不亲留七宝鞭。  
  
卷672_40  【韦曲】唐彦谦  
欲写愁肠愧不才，多情练漉已低摧。  
穷郊二月初离别，独傍寒村嗅野梅。  
  
卷672_41  【黄子陂荷花】唐彦谦  
十顷狂风撼曲尘，缘堤照水露红新。  
世间花气皆愁绝，恰是莲香更恼人。  
  
卷672_42  【野行】唐彦谦  
蝶恋晚花终不去，鸥逢春水固难飞。  
野人心地都无著，伴蝶随鸥亦不归。  
  
卷672_43  【兴元沈氏庄】唐彦谦  
清浅萦纡一水间，竹冈藤树小跻攀。露沾荒草行人过，  
月上高林宿鸟还。江绕武侯筹笔地，雨昏张载勒铭山。  
异乡一笑因酣醉，忘却愁来鬓发斑。  
  
卷672_44  【乱后经表兄琼华观旧居】唐彦谦  
一去仙居似转蓬，再经花谢倚春丛。醉中篇什金声在，  
别后音书锦字空。长忆映碑逢若士，未曾携杖逐壶公。  
东风狼藉苔侵径，蕙草香销杏带红。  
  
卷672_45  【秋霁夜吟寄友人】唐彦谦  
槐柳萧疏溽暑收，金商频伏火西流。尘衣岁晚缘身贱，  
雨簟更深满背秋。前事悲凉何足道，远书慵懒未能修。  
惟思待月高梧下，更就东床访惠休。  
  
卷672_46  【贺李昌时禁苑新命】唐彦谦  
玉简金文直上清，禁垣丹地闭严扃。黄扉议政参元化，  
紫殿称觞拂寿星。万户千门迷步武，非烟非雾隔仪形。  
尘中旧侣无音信，知道辽东鹤姓丁。  
  
卷672_47  【寄蒋二十四】唐彦谦  
鸟啭蜂飞日渐长，旅人情味悔思量。禅门澹薄无心地，  
世事生疏欲面墙。二月云烟迷柳色，九衢风土带花香。  
大知高士禁愁寂，试倚阑干莫断肠。  
  
卷672_48  【寄怀】唐彦谦  
有客伤春复怨离，夕阳亭畔草青时。泪从红蜡无由制，  
肠比朱弦恐更危。梅向好风惟是笑，柳因微雨不胜垂。  
双溪未去饶归梦，夜夜孤眠枕独欹。  
  
卷672_49  【送樊琯司业归朝】唐彦谦  
近者苏司业，文雄道最光。夫君居太学，妙誉继中行。  
汲郡陵初发，汾阴箧久亡。寂寥方倚席，容易忽升堂。  
去日应悬榻，来时定裂裳。惬心频拾芥，应手屡穿杨。  
辩急如无敌，飞腾固自强。论心期舌在，问事畏头长。  
驷马终题柱，诸生悉面墙。啖螯讥尔雅，卖饼诉公羊。  
未见泥函谷，俄惊火建章。烟尘昏象魏，行在隔巴梁。  
红粟填郿坞，青袍过寿阳。翦茅行殿湿，伐柏旧陵香。  
黉室青衿尽，渠门火旆扬。云飞同去国，星散各殊方。  
贱子悲穷辙，当年亦擅场。齑辛寻幼妇，醴酒忆先王。  
圣域探姬孔，皇风乐禹汤。畏诛轻李喜，言命小臧仓。  
折树休盘槊，沈钩且钓璜。鸿都问词客，他日莫相忘。  
  
卷672_50  【奉使岐下闻唐弘夫行军为贼所擒，伤而有作】唐彦谦  
报国捐躯实壮夫，楚囚垂欲复神都。云台画像皆何者，  
青史书名或不孤。散卒半随袁校尉，寡妻休问辟司徒。  
闻君败绩无归计，气激星辰坐向隅。  
  
卷672_51  【咸通中始闻褚河南归葬阳翟是岁上平徐方…成二十韵】唐彦谦  
册府藏馀烈，皇纲正本朝。不听还笏谏，几覆缀旒祧。  
咫尺言终直，怆惶道已消。泪心传位日，挥涕授遗朝。  
飞燕潜来赵，黄龙岂见谯。既迷秦帝鹿，难问贾生雕。  
穆卜缄縢秘，金根辙迹遥。北军那夺印，东海漫难桥。  
罗织黄门讼，笙簧白骨销。炎方无信息，丹旐竟沦漂。  
邂逅江鱼食，凄凉楚客招。文忠徒谥议，子卯但箫韶。  
未见公侯复，寻伤嗣续凋。流年随水逝，高谊薄层霄。  
柱石林公远，缣缃故国饶。奇踪天骥活，遗轴锦鸾翘。  
近者淮夷戮，前年归马调。始闻移北葬，兼议荫山苗。  
圣泽覃将溥，贞魂喜定飘。异时穷巷客，怀古漫成谣。  
  
卷672_52  【岐王宅】唐彦谦  
朱邸平台隔禁闱，贵游陈迹尚依稀。云低雍畤祈年去，  
雨细长杨纵猎归。申白宾朋传道义，应刘文彩寄音徽。  
承平旧物惟君尽，犹写雕鞍伴六飞。  
  
卷672_53  【东韦曲野思】唐彦谦  
淡雾轻云匝四垂，绿塘秋望独颦眉。野莲随水无人见，  
寒鹭窥鱼共影知。九陌要津劳目击，五湖闲梦诱心期。  
孤灯夜夜愁欹枕，一觉沧洲似昔时。  
  
卷672_54  【上巳（一作上巳日寄韩公）】唐彦谦  
上巳接寒食，莺花寥落晨。微微泼火雨，草草踏青人。  
凉似三秋景，清无九陌尘。与余同病者，对此合伤神。  
  
卷672_55  【移莎】唐彦谦  
移从杜城曲，置在小斋东。正是高秋里，仍兼细雨中。  
结根方迸竹，疏荫托高桐。苒苒齐芳草，飘飘笑断蓬。  
片时留静者，一夜响鸣蛩。野露通宵滴，溪烟尽日蒙。  
试才卑庾薤，求味笑周菘。只此霜栽好，他时赠伯翁。  
  
卷672_56  【西明寺威公盆池新稻】唐彦谦  
为笑江南种稻时，露蝉鸣后雨霏霏。莲盆积润分畦小，  
藻井垂阴擢秀稀。得地又生金象界，结根仍对水田衣。  
支公尚有三吴思，更使幽人忆钓矶。  
  
卷672_57  【红叶】唐彦谦  
无处不飘扬，高楼临道旁。素娥前夕月，青女夜来霜。  
宿雨随时润，秋晴著物光。幽怀长若此，病眼更相妨。  
蜀纸裁深色，燕脂落靓妆。低丛侵小阁，倒影入回塘。  
谢脁留霞绮，甘宁弃锦张。何人休远道，是处有斜阳。  
薜荔垂书幌，梧桐坠井床。晚风生旅馆，寒籁近僧房。  
桂绿明淮甸，枫丹照楚乡。雁疏临鄠杜，蝉急傍潇湘。  
树异桓宣武，园非顾辟疆。茂陵愁卧客，不自保危肠。  
  
卷672_58  【鸂鶒】唐彦谦  
一宿南塘烟雨时，好风摇动绿波微。惊离晓岸冲花去，  
暖下春汀照影飞。华屋撚弦弹鼓舞，绮窗含笔澹毛衣。  
画屏见后长回首，争得雕笼莫放归。  
  
卷672_59  【萤】唐彦谦  
日下芜城莽苍中，湿萤撩乱起衰丛。寒烟陈后长门闭，  
夜雨隋家旧苑空。星散欲陵前槛月，影低如试北窗风。  
羁人此夕方愁绪，心似寒灰首似蓬。  
  
卷672_60  【夜蝉】唐彦谦  
翠竹高梧夹后溪，劲风危露雨凄凄。那知北牖残灯暗，  
又送西楼片月低。清夜更长应未已，远烟寻断莫频嘶。  
羁人此夕如三岁，不整寒衾待曙鸡。  
  
卷672_61  【七夕】唐彦谦  
露白风清夜向晨，小星垂佩月埋轮。绛河浪浅休相隔，  
沧海波深尚作尘。天外凤凰何寂寞，世间乌鹊漫辛勤。  
倚阑殿北斜楼上，多少通宵不寐人。  
  
卷672_62  【中秋夜玩月】唐彦谦  
一夜高楼万景奇，碧天无际水无涯。只留皎月当层汉，  
并送浮云出四维。雾静不容玄豹隐，冰生惟恐夏虫疑。  
坐来离思忧将晓，争得嫦娥仔细知。  
  
卷672_63  【八月十六日夜月】唐彦谦  
断肠佳赏固难期，昨夜销魂更不疑。丹桂影空蟾有露，  
绿槐阴在鹊无枝。赖将吟咏聊惆怅，早是疏顽耐别离。  
堪恨贾生曾恸哭，不缘清景为忧时。  
  
卷672_64  【送韦向之睦州谒使君】唐彦谦  
才子南游多远情，闲舟荡漾任春行。  
新安江上长如此，何似新安太守清。  
  
卷672_65  【春残】唐彦谦  
景为春时短，愁随别夜长。暂棋宁号隐，轻醉不成乡。  
风雨曾通夕，莓苔有众芳。落花如便去，楼上即河梁。  
  
卷672_66  【玫瑰】唐彦谦  
麝炷腾清燎，鲛纱覆绿蒙。宫妆临晓日，锦段落东风。  
无力春烟里，多愁暮雨中。不知何事意，深浅两般红。  
  
卷672_67  【牡丹】唐彦谦  
真宰多情巧思新，固将能事送残春。为云为雨徒虚语，  
倾国倾城不在人。开日绮霞应失色，落时青帝合伤神。  
嫦娥婺女曾相送，留下鸦黄作蕊尘。  
  
卷672_68  【秋晚高楼】唐彦谦  
松拂疏窗竹映阑，素琴幽怨不成弹。清宵霁极云离岫，  
紫禁风高露满盘。晚蝶飘零惊宿雨，暮鸦凌乱报秋寒。  
高楼瞪目归鸿远，如信嵇康欲画难。  
  
卷672_69  【离鸾】唐彦谦  
闻道离鸾思故乡，也知情愿嫁王昌。尘埃一别杨朱路，  
风月三年宋玉墙。下疾不成双点泪，断多难到九回肠。  
庭前佳树名栀子，试结同心寄谢娘。  
  
卷672_70  【柳】唐彦谦  
春思春愁一万枝，远村遥岸寄相思。西园有雨和苔长，  
南内无人拂槛垂。游客寂寥缄远恨，暮莺啼叫惜芳时。  
晚来飞絮如霜鬓，恐为多情管别离。  
  
卷672_71  【春阴】唐彦谦  
一寸回肠百虑侵，旅愁危涕两争禁。天涯已有销魂别，  
楼上宁无拥鼻吟。感事不关河里笛，伤心应倍雍门琴。  
春云更觉愁于我，闲盖低村作暝阴。  
  
卷672_72  【春深独行马上有作】唐彦谦  
日烈风高野草香，百花狼藉柳披猖。连天瑞霭千门远，  
夹道新阴九陌长。众饮不欢逃席酒，独行无味放游缰。  
年来与问闲游者，若个伤春向路旁。  
  
卷672_73  【春雨】唐彦谦  
绮陌夜来雨，春楼寒望迷。远容迎燕戏，乱响隔莺啼。  
有恨开兰室，无言对李蹊。花欹浑拂槛，柳重欲垂堤。  
灯檠昏鱼目，薰炉咽麝脐。别轻天北鹤，梦怯汝南鸡。  
入户侵罗幌，捎檐润绣题。新丰树已失，长信草初齐。  
乱蝶寒犹舞，惊乌暝不栖。庾郎盘马地，却怕有春泥。  
  
卷672_74  【汉代】唐彦谦  
汉代金为屋，吴宫绮作寮。艳词传静婉，新曲定妖娆。  
箭响犹残梦，签声报早朝。鲜明临晓日，回转度春宵。  
半袖笼清镜，前丝压翠翘。静多如有待，闲极似无憀。  
梓泽花犹满，灵和柳未凋。障昏巫峡雨，屏掩浙江潮。  
未信潘名岳，应疑史姓萧。漏因歌暂断，灯为雨频挑。  
饮酒阑三雅，投壶赛百娇。钿蝉新翅重，金鸭旧香焦。  
水净疑澄练，霞孤欲建标。别随秦柱促，愁为蜀弦么。  
玄晏难瘳痹，临邛但发痟。联诗徵弱絮，思友咏甘蕉。  
王氏怜诸谢，周郎定小乔。黼帏翘彩雉，波扇画文鳐。  
荇密妨垂钓，荷欹欲度桥。不因衣带水，谁觉路迢迢。  
  
卷672_75  【牡丹】唐彦谦  
青帝于君事分偏，秾堆浮艳倚朱门。  
虽然占得笙歌地，将甚酬他雨露恩。  
  
卷672_76  【湘妃庙】唐彦谦  
刘表荒碑断水滨，庙前幽草闭残春。已将愁泪留斑竹，  
又感悲风入白蘋。八族未来谁北拱，四凶犹在莫南巡。  
九峰相似堪疑处，望见苍梧不见人。  
  
卷672_77  【句】唐彦谦  
独来成怅望，不去泥栏干。（惜花。见《诗人玉屑》）主  

## 全唐诗(下)　卷六百七十三

卷673_1  【题甘露寺】周朴  
层阁叠危壁，瑞因千古名。几连扬子路，独倚润州城。  
云近衔江色，雕高背磬声。僧居上方久，端坐见营营。  
  
卷673_2  【题玄公院】周朴  
院深尘自外，如佛值玄公。常迹或非次，志门因得中。  
衣巾离暑气，床榻向凉风。是事不逾分，只应明德同。  
  
卷673_3  【福州东禅寺】周朴  
瓯闽在郊外，师院号东禅。物得居来正，人经论后贤。  
瓟槽柳塞马，盖地月支綖。鹳鹊尚巢顶，谁堪举世传。  
  
卷673_4  【赠大沩和尚】周朴  
大沩清复深，万象影沈沈。有客衣多毳，空门偈胜金。  
王侯皆作礼，陆子只来吟。我问师心处，师言无处心。  
  
卷673_5  【秋夜不寐寄崔温进士】周朴  
愁多难得寐，展转读书床。不是旅人病，岂知秋夜长。  
归乡凭远梦，无梦更思乡。枕上移窗月，分明是泪光。  
  
卷673_6  【春中途中寄南巴崔使君】周朴  
旅人游汲汲，春气又融融。农事蛙声里，归程草色中。  
独惭出谷雨，未变暖天风。子玉和予去，应怜恨不穷。  
  
卷673_7  【寄处士方干】周朴  
桐庐江水闲，终日对柴关。因想别离处，不知多少山。  
钓舟春岸泊，庭树晓莺还。莫便求栖隐，桂枝堪恨颜。  
  
卷673_8  【寄塞北张符】周朴  
陇树塞风吹，辽城角几枝。霜凝无暂歇，君貌莫应衰。  
万里平沙际，一行边雁移。那堪朔烟起，家信正相离。  
  
卷673_9  【次梧州却寄永州使君】周朴  
随风身不定，今夜在苍梧。客泪有时有，猿声无处无。  
潮添瘴海阔，烟拂粤山孤。却忆零陵住，吟诗半玉壶。  
  
卷673_10  【赠念经僧】周朴  
庵前古折碑，夜静念经时。月皎海霞散，露浓山草垂。  
鬼闻抛故冢，禽听离寒枝。想得天花坠，馨香拂白眉。  
  
卷673_11  【董岭水】周朴  
湖州安吉县，门与白云齐。禹力不到处，河声流向西。  
去衙山色远，近水月光低。中有高人在，沙中曳杖藜。  
  
卷673_12  【早春】周朴  
良夜岁应足，严风为变春。遍回寒作暖，通改旧成新。  
秀树因馨雨，融冰雨泛蘋。韶光不偏党，积渐煦疲民。  
  
卷673_13  【秋深（一作塞上行）】周朴  
柳色尚沈沈，风吹秋更深。山河空远道，乡国自鸣砧。  
巷有千家月，人无万里心。长城哭崩后，寂绝至如今。  
  
卷673_14  【赠双峰山和尚】周朴  
峨峨双髻山，瀑布泻云间。尘世自疑水，禅门长去关。  
茯神松不异，藏宝石俱闲。向此师清业，如何方可攀。  
  
卷673_15  【赠无了禅师】周朴  
不学世所惜，是何无了公。灵匡虚院外，虎迹乱山中。  
昼夜必连去，古今争敢同。禅情岂堪问，问答更无穷。  
  
卷673_16  【王霸坛】周朴  
王君上升处，信首古居前。皂树即须朽，白龟应亦全。  
云间犹一日，尘里已千年。碧色坛如黛，时人谁可仙。  
  
卷673_17  【送梁道士】周朴  
旧居桐柏观，归去爱安闲。倒树造新屋，化人修古坛。  
晚花霜后落，山雨夜深寒。应有同溪客，相寻学炼丹。  
  
卷673_18  【边思】周朴  
年高来远戍，白首罢干戎。夜色蓟门火，秋声边塞风。  
碛浮悲老马，月满引新弓。百战阴山去，唯添上将雄。  
  
卷673_19  【哭陈庾】周朴  
系马向山立，一杯聊奠君。野烟孤客路，寒草故人坟。  
琴韵归流水，诗情寄白云。日斜休哭后，松韵不堪闻。  
  
卷673_20  【宿玉泉寺】周朴  
野寺度残夏，空房欲暮时。夜听猿不睡，秋思客先知。  
竹迥烟生薄，山高月上迟。又登尘路去，难与老僧期。  
  
卷673_21  【题赤城中岩寺】周朴  
浮世师休话，晋时灯照岩。禽飞穿静户，藤结入高杉。  
存没诗千首，废兴经数函。谁知将俗耳，来此避嚣谗。  
  
卷673_22  【塞上行】周朴  
秦筑长城在，连云碛气侵。风吹边草急，角绝塞鸿沈。  
世世征人往，年年战骨深。辽天望乡者，回首尽沾襟。  
  
卷673_23  【玉泉寺】周朴  
寺还名玉泉，澄水亦遭贤。物尚犹如此，人争合偶然。  
溪流云断外，山峻鸟飞还。初日长廊下，高僧正坐禅。  
  
卷673_24  【春宫怨（一作杜荀鹤诗）】周朴  
早被婵娟误，欲妆临镜慵。承恩不在貌，教妾若为容。  
风暖鸟声碎，日高花影重。年年越溪女，相忆采芙蓉。  
  
卷673_25  【宿刘温书斋】周朴  
不掩盈窗日，天然格调高。凉风移蟋蟀，落叶在离骚。  
回笔挑灯烬，悬图见海潮。因论三国志，空载几英豪。  
  
卷673_26  【登福州南涧寺】周朴  
万里重山绕福州，南横一道见溪流。天边飞鸟东西没，  
尘里行人早晚休。晓日青山当大海，连云古堑对高楼。  
那堪望断他乡目，只此萧条自白头。  
  
卷673_27  【望中怀古】周朴  
齐心楼上望浮云，万古千秋空姓名。尧水永销天际去，  
姬风一变世间平。高踪尽共烟霞在，大道长将日月明。  
从此安然寰海内，后来无复谩相倾。  
  
卷673_28  【升山寺】周朴  
升山自古道飞来，此是神功不可猜。气色虽然离禹穴，  
峰峦犹自接天台。岩边折树泉冲落，顶上浮云日照开。  
南望闽城尘世界，千秋万古卷尘埃。  
  
卷673_29  【哭李端】周朴  
三年剪拂感知音，哭向青山永夜心。竹在晓烟孤凤去，  
剑荒秋水一龙沈。新坟日落松声小，旧色春残草色深。  
不及此时亲执绋，石门遥想泪沾襟。  
  
卷673_30  【福州神光寺塔】周朴  
良匠用材为塔了，神光寺更得高名。风云会处千寻出，  
日月中时八面明。海水旋流倭国野，天文方戴福州城。  
相轮顶上望浮世，尘里人心应总平。  
  
卷673_31  【福州开元寺塔】周朴  
开元寺里七重塔，遥对方山影拟齐。杂俗人看离世界，  
孤高僧上觉天低。唯堪片片紫霞映，不与濛濛白雾迷。  
心若无私罗汉在，参差免向日虹西。  
  
卷673_32  【春日秦国怀古】周朴  
荒郊一望欲消魂，泾水萦纡傍远村。牛马放多春草尽，  
原田耕破古碑存。云和积雪苍山晚，烟伴残阳绿树昏。  
数里黄沙行客路，不堪回首思秦原。  
  
卷673_33  【春日游北园寄韩侍郎】周朴  
灼灼春园晚色分，露珠千点映寒云。多情舞蝶穿花去，  
解语流莺隔水闻。冷酒杯中宜泛滟，暖风林下自氛氲。  
仙桃不肯全开拆，应借馀芳待使君。  
  
卷673_34  【喜贺拔先辈衡阳除正字】周朴  
黄纸晴空坠一缄，圣朝恩泽洗冤谗。李膺门客为闲客，  
梅福官衔改旧衔。名自石渠书典籍，香从芸阁著衣衫。  
寰中不用忧天旱，霖雨看看属傅岩。  
  
卷673_35  【客州赁居寄萧郎中】周朴  
松店茅轩向水开，东头舍赁一裴徊。窗吟苦为秋江静，  
枕梦惊因晓角催。邻舍见愁赊酒与，主人知去索钱来。  
眼看白笔为霖雨，肯使红鳞便曝腮。  
  
卷673_36  【赠李裕先辈】周朴  
晓擎弓箭入初场，一发曾穿百步杨。仙籍旧题前进士，  
圣朝新奏校书郎。马疑金马门前马，香认芸香阁上香。  
闲伴李膺红烛下，慢吟丝竹浅飞觞。  
  
卷673_37  【桐柏观】周朴  
东南一境清心目，有此千峰插翠微。在下方冲月上，  
鹤从高处破烟飞。岩深水落寒侵骨，门静花开色照衣。  
欲识蓬莱今便是，更于何处学忘机。  
  
卷673_38  【塞上】周朴  
受降城必破，回落陇头移。蕃道北海北，谋生今始知。  
  
卷673_39  【塞上曲】周朴  
一阵风来一阵砂，有人行处没人家。  
黄河九曲冰先合，紫塞三春不见花。  
  
卷673_40  【塞下曲】周朴  
石国胡儿向碛东，爱吹横笛引秋风。  
夜来云雨皆飞尽，月照平沙万里空。  
  
卷673_41  【咏猿】周朴  
生在巫山更向西，不知何事到巴溪。  
中宵为忆秋云伴，遥隔朱门向月啼。  
  
卷673_42  【桃花】周朴  
桃花春色暖先开，明媚谁人不看来。  
可惜狂风吹落后，殷红片片点莓苔。  
  
卷673_43  【薛老峰】周朴  
薛老峰头三个字，须知此与石齐生。  
直教截断苍苔色，浮世人侪眼始明。  
  
卷673_44  【吊李群玉】周朴  
群玉诗名冠李唐，投诗换得校书郎。  
吟魂醉魄知何处，空有幽兰隔岸香。  
  
卷673_45  【无等岩】周朴  
建造上方藤影里，高僧往往似天台。  
不知名树檐前长，曾问道人岩下来。  
  
卷673_46  【句】周朴  
古陵寒雨集，高鸟夕阳明。  
高情千里外，长啸一声初。（以上见张为《主客图》）斋  
月离山一丈，风吹花数苞。（见《吟窗杂录》）主  
晓来山鸟闹，雨过杏花稀。（见《优古堂诗话》）知  
曲渚回湾锁钓舟。  
平潮晚影沈清底，远岳危栏等翠尖。（上见《海录碎事》）斋  
白日才离沧海底，清光先照户窗前。（灵岩广化寺，  
见《闽志》）知  
连云天堑有山色，极目海门无雁行。  
可怜黄雀衔将去，从此庄周梦不成。（《咏蝶》。  
见《泉州志》）主  
禅是大沩诗是朴，大唐天子只三人。（《赠大沩》）知  

## 全唐诗(下)　卷六百七十四

卷674_1  【感兴】郑谷  
禾黍不阳艳，竞栽桃李春。翻令力耕者，半作卖花人。  
  
卷674_2  【望湘亭】郑谷  
湘水似伊水，湘人非故人。登临独无语，风柳自摇春。  
  
卷674_3  【采桑】郑谷  
晓陌携笼去，桑林路隔淮。何如斗百草，赌取凤凰钗。  
  
卷674_4  【闷题】郑谷  
落第春相困，无心惜落花。荆山归不得，归得亦无家。  
  
卷674_5  【中台五题　乳毛松】郑谷  
松格一何高，何人号乳毛。霜天寓直夜，愧尔伴闲曹。  
  
卷674_6  【中台五题　樗里子墓】郑谷  
贤人骨已销，墓树几荣凋。正直魂如在，斋心愿一招。  
  
卷674_7  【中台五题　牡丹】郑谷  
乱前看不足，乱后眼偏明。却得蓬蒿力，遮藏见太平。  
  
卷674_8  【中台五题　玉蕊（乱前唐昌观玉蕊最盛）】郑谷  
唐昌树已荒，天意眷文昌。晓入微风起，春时雪满墙。  
  
卷674_9  【中台五题　石柱（外祖在南宫，七转名曹，镌记皆在）】郑谷  
暴乱免遗折，森罗贤达名。末郎何所取，叨继外门荣。  
  
卷674_10  【别同志】郑谷  
所立共寒苦，平生同与游。相看临远水，独自上孤舟。  
天淡沧浪晚，风悲兰杜秋。前程吟此景，为子上高楼。  
  
卷674_11  【送进士卢棨东归】郑谷  
灞岸草萋萋，离觞我独携。流年俱老大，失意又东西。  
晓楚山云满，春吴水树低。到家梅雨歇，犹有子规啼。  
  
卷674_12  【从叔郎中諴辍自秋曹分符安陆属群盗倡炽流毒…因有寄献】郑谷  
华省称前任，何惭削一麾。沧洲失孤垒，白发出重围。  
苦节翻多难，空山自喜归。悠悠清汉上，渔者日相依。  
  
卷674_13  【送徐涣端公南归】郑谷  
青衿离白社，朱绶始言归。此去应多羡，初心尽不违。  
江帆和日落，越鸟近乡飞。一路春风里，杨花雪满衣。  
  
卷674_14  【送祠部曹郎中邺出守洋州】郑谷  
为儒欣出守，上路亦戎装。旧制诗多讽，分忧俗必康。  
开怀江稻熟，寄信露橙香。郡阁清吟夜，寒星识望郎。  
  
卷674_15  【送进士许彬】郑谷  
泗上未休兵，壶关事可惊。流年催我老，远道念君行。  
残雪临晴水，寒梅发故城。何当食新稻，岁稔又时平。  
  
卷674_16  【次韵和王驾校书结绶见寄之什】郑谷  
直应归谏署，方肯别山村。勤苦常同业，孤单共感恩。  
醉披仙鹤氅，吟扣野僧门。梦见君高趣，天凉自灌园。  
  
卷674_17  【秘阁伴直】郑谷  
秘阁锁书深，墙南列晚岑。吏人同野鹿，庭木似山林。  
浅井寒芜入，回廊叠藓侵。闲看薛稷鹤，共起五湖心。  
  
卷674_18  【送太学颜明经及第东归】郑谷  
平楚干戈后，田园失耦耕。艰难登一第，离乱省诸兄。  
树没春江涨，人繁野渡晴。闲来思学馆，犹梦雪窗明。  
  
卷674_19  【送进士赵能卿下第南归】郑谷  
不归何慰亲，归去旧风尘。洒泪惭关吏，无言对越人。  
远帆花月夜，微岸水天春。莫便随渔钓，平生已苦辛。  
  
卷674_20  【送人游边】郑谷  
春亦怯边游，此行风正秋。别离逢雨夜，道路向云州。  
碛树藏城近，沙河漾日流。将军方破虏，莫惜献良筹。  
  
卷674_21  【送人之九江谒郡侯苗员外绅】郑谷  
泽国寻知己，南浮不偶游。湓城分楚塞，庐岳对江州。  
晓饭临孤屿，春帆入乱流。双旌相望处，月白庾公楼。  
  
卷674_22  【送许棠先辈之官泾县】郑谷  
白头新作尉，县在故山中。高第能卑宦，前贤尚此风。  
芜湖春荡漾，梅雨昼溟濛。佐理人安后，篇章莫废功。  
  
卷674_23  【送司封从叔员外徼赴华州裴尚书均辟】郑谷  
如何抛锦帐，莲府对莲峰。旧有云霞约，暂留鹓鹭踪。  
敷溪秋雪岸，树谷夕阳钟。尽入新吟境，归朝兴莫慵。  
  
卷674_24  【送京参翁先辈归闽中】郑谷  
解印东归去，人情此际多。名高五七字，道胜两重科。  
宿馆明寒烧，吟船兀夜波。家山春更好，越鸟在庭柯。  
  
卷674_25  【赠别】郑谷  
南游曾共游，相别倍相留。行色回灯晓，离声满竹秋。  
稳眠彭蠡浪，好醉岳阳楼。明日逢佳景，为君成白头。  
  
卷674_26  【南游】郑谷  
凄凉怀古意，湘浦吊灵均。故国经新岁，扁舟寄病身。  
山城多晓瘴，泽国少晴春。渐远无相识，青梅独向人。  
  
卷674_27  【巴賨旅寓寄朝中从叔】郑谷  
惊秋思浩然，信美向巴天。独倚临江树，初闻落日蝉。  
哀荣悲往事，漂泊念多年。未便甘休去，吾宗尽见怜。  
  
卷674_28  【寄司勋张员外学士】郑谷  
平昔偏知我，司勋张外郎。昨来闻俶扰，忧甚欲颠狂。  
烟暝搔愁鬓，春阴赖酒乡。江楼倚不得，横笛数声长。  
  
卷674_29  【寄边上从事】郑谷  
男儿怀壮节，何不事嫖姚。高叠观诸寨，全师护大朝。  
浅山寒放马，乱火夜防苗。下第春愁甚，劳君远见招。  
  
卷674_30  【寄左省韦起居序】郑谷  
风神何蕴藉，张绪正当年。端简炉香里，濡毫洞案边。  
饰装无雨备，著述减春眠。旦夕应弥入，银台晓候宣。  
  
卷674_31  【寄赠蓝田韦少府先辈】郑谷  
王畿第一县，县尉是词人。馆殿非初意，图书是旧贫。  
斫冰泉窦响，赛雪庙松春。自此升通籍，清华日近身。  
  
卷674_32  【寄怀元秀上人】郑谷  
悠悠干禄利，草草废渔樵。身世堪惆怅，风骚颇寂寥。  
高秋期野步，积雨放趋朝。得句如相忆，莎斋且见招。  
  
卷674_33  【赠圆昉公（昉，蜀僧。僖宗幸蜀，昉坚免紫衣）】郑谷  
天阶让紫衣，冷格鹤犹卑。道胜嫌名出，身闲觉老迟。  
晚香延宿火，寒磬度高枝。长说长松寺，他年与我期。  
  
卷674_34  【寄题方干处士】郑谷  
山雪照湖水，漾舟湖畔归。松篁调远籁，台榭发清辉。  
野岫分闲径，渔家并掩扉。暮年诗力在，新句更幽微。  
  
卷674_35  【寄献湖州从叔员外】郑谷  
顾渚山边郡，溪将罨画通。远看城郭里，全在水云中。  
西阁归何晚，东吴兴未穷。茶香紫笋露，洲回白蘋风。  
歌缓眉低翠，杯明蜡翦红。政成寻往事，辍棹问渔翁。  
  
卷674_36  【访姨兄王斌渭口别墅】郑谷  
枯桑河上村，寥落旧田园。少小曾来此，悲凉不可言。  
访邻多指冢，问路半移原。久歉家僮散，初晴野荠繁。  
客帆悬极浦，渔网晒危轩。苦涩诗盈箧，荒唐酒满尊。  
高枝霜果在，幽渚暝禽喧。远霭笼樵响，微烟起烧痕。  
哀荣孤族分，感激外兄恩。三宿忘归去，圭峰恰对门。  
  
卷674_37  【放朝偶作】郑谷  
寒极放朝天，欣闻半夜宣。时安逢密雪，日晏得高眠。  
拥褐同休假，吟诗贺有年。坐来幽兴在，松亚小窗前。  
  
卷674_38  【顺动后蓝田偶作（时丙辰初夏月）】郑谷  
小谏升中谏，三年侍玉除。且言无所补，浩叹欲何如。  
宫阙飞灰烬，嫔嫱落里闾。蓝峰秋更碧，沾洒望銮舆。  
  
卷674_39  【府中寓止寄赵大谏】郑谷  
老作含香客，贫无僦舍钱。神州容寄迹，大尹是同年。  
密迩都忘倦，乖慵益见怜。雪风花月好，中夜便招延。  
  
卷674_40  【峡中寓止二首】郑谷  
荆州未解围，小县结茅茨。强对官人笑，甘为野鹤欺。  
江春铺网阔，市晚鬻蔬迟。子美犹如此，翻然不敢悲。  
传闻殊不定，銮辂几时还。俗易无常性，江清见老颜。  
夜船归草市，春步上茶山。寨将来相问，儿童竞启关。  
  
卷674_41  【颜惠詹事即孤侄舅氏谪官黔巫舟中相遇怆然有寄】郑谷  
犹子在天末，念渠怀渭阳。巴山偶会遇，江浦共悲凉。  
谪宦君何远，穷游我自强。瘴村三月暮，雨熟野梅黄。  
  
卷674_42  【访题进士孙秦延福南街居】郑谷  
多病久离索，相寻聊解颜。短墙通御水，疏树出南山。  
岁月何难老，园林未得还。无门共荣达，孤坐却如闲。  
  
卷674_43  【访题进士张乔延兴门外所居】郑谷  
平生苦节同，旦夕会原东。掩卷斜阳里，看山落木中。  
星霜今欲老，江海业全空。近日文场内，因君起古风。  
  
卷674_44  【寄南浦谪官】郑谷  
多才翻得罪，天末抱穷忧。白首为迁客，青山绕万州。  
醉欹梅障晓，歌厌竹枝秋。望阙怀乡泪，荆江水共流。  
  
卷674_45  【李夷遇侍御久滞水乡因抒寄怀】郑谷  
簪豸年何久，悬帆兴甚长。江流爱吴越，诗格愈齐梁。  
竹寺晴吟远，兰洲晚泊香。高闲徒自任，华省待为郎。  
  
卷674_46  【寄膳部李郎中昌符】郑谷  
鄠郊陪野步，早岁偶因诗。自后吟新句，长愁减旧知。  
静灯微落烬，寒砚旋生澌。夜夜冥搜苦，那能鬓不衰。  
  
卷674_47  【寄前水部贾员外嵩】郑谷  
谢病别文昌，仙舟向越乡。贵为金马客，雅称水曹郎。  
白鹭同孤洁，清波共渺茫。相如词赋外，骚雅趣何长。  
  
卷674_48  【寄棋客】郑谷  
松窗楸局稳，相顾思皆凝。几局赌山果，一先饶海僧。  
覆图闻夜雨，下子对秋灯。何日无羁束，期君向杜陵。  
  
卷674_49  【闻进士许彬罢举归睦州怅然怀寄】郑谷  
桐庐归旧庐，垂老复樵渔。吾子虽言命，乡人懒读书。  
烟舟撑晚浦，雨屐剪春蔬。异代名方振，哀吟莫废初。  
  
卷674_50  【长安夜坐寄怀湖外嵇处士】郑谷  
万里念江海，浩然天地秋。风高群木落，夜久数星流。  
钟绝分宫漏，萤微隔御沟。遥思洞庭上，苇露滴渔舟。  
  
卷674_51  【赠文士王雄】郑谷  
知己竟何人，哀君尚苦辛。图书长在手，文学老于身。  
公道天难废，贞姿世任嗔。小斋松菊静，愿卜子为邻。  
  
卷674_52  【赠富平李宰】郑谷  
夫君清且贫，琴鹤最相亲。简肃诸曹事，安闲一境人。  
陵山云里拜，渠路雨中巡。易得连宵醉，千缸石冻春。  
  
卷674_53  【赠尚颜上人】郑谷  
相寻喜可知，放锡便论诗。酷爱山兼水，唯应我与师。  
风雷吟不觉，猿鹤老为期。近辈推栖白，其如趣向卑。  
  
卷674_54  【赠泗口苗居士】郑谷  
岁晏乐园林，维摩契道心。江云寒不散，庭雪夜方深。  
酒劝渔人饮，诗怜稚子吟。四郊多垒日，勉我舍朝簪。  
  
卷674_55  【梁烛处士辞金陵，相国杜公归旧山，因以寄赠】郑谷  
相庭留不得，江野有苔矶。两浙寻山遍，孤舟载鹤归。  
世间书读尽，云外客来稀。谏署搜贤急，应难惜布衣。  
  
卷674_56  【哭建州李员外频】郑谷  
令终归故里，末岁道如初。旧友谁为志，清风岂易书。  
雨坟生野蕨，乡奠钓江鱼。独夜吟还泣，前年伴直庐。  
  
卷674_57  【哭进士李洞二首】郑谷  
所惜绝吟声，不悲君不荣。李端终薄宦，贾岛得高名。  
旅葬新坟小，遗孤远俗轻。犹疑随计晚，昨夜草虫鸣。  
自闻东蜀病，唯我独关情。若近长江死，想君胜在生。  
瘴蒸丹旐湿，灯隔素帷清。冢树僧栽后，新蝉一两声。  
  
卷674_58  【南康郡牧陆肱郎中辟许棠先辈为郡从事，因有寄赠】郑谷  
末路思前侣，犹为恋故巢。江山多胜境，宾主是贫交。  
饮舫闲依苇，琴堂雅结茅。夜清僧伴宿，水月在松梢。  
  
卷674_59  【久不得张乔消息】郑谷  
天末去程孤，沿淮复向吴。乱离何处甚，安稳到家无。  
树尽云垂野，樯稀月满湖。伤心绕村落，应少旧耕夫。  
  
卷674_60  【题嵩高隐者居】郑谷  
岂易访仙踪，云萝千万重。他年来卜隐，此景愿相容。  
乱水林中路，深山雪里钟。见君琴酒乐，回首兴何慵。  
  
卷674_61  【赵璘郎中席上赋蝴蝶】郑谷  
寻艳复寻香，似闲还似忙。暖烟沈蕙径，微雨宿花房。  
书幌轻随梦，歌楼误采妆。王孙深属意，绣入舞衣裳。  
  
卷674_62  【贺进士骆用锡登第】郑谷  
苦辛垂二纪，擢第却沾裳。春榜到春晚，一家荣一乡。  
题名登塔喜，醵宴为花忙。好是东归日，高槐蕊半黄。  
  
卷674_63  【兴州东池】郑谷  
南连乳郡流，阔碧浸晴楼。彻底千峰影，无风一片秋。  
垂杨拂莲叶，返照媚渔舟。鉴貌还惆怅，难遮两鬓羞。  
  
卷674_64  【渠江旅思】郑谷  
流落复蹉跎，交亲半逝波。谋身非不切，言命欲如何。  
故楚春田废，穷巴瘴雨多。引人乡泪尽，夜夜竹枝歌。  
  
卷674_65  【登杭州城（一作题杭州樟亭，一作题樟亭驿楼）】郑谷  
漠漠江天外，登临返照间。潮来无别浦，木落见他山。  
沙鸟晴飞远，渔人夜唱闲。岁穷归未得，心逐片帆还。  
  
卷674_66  【曲江】郑谷  
细草岸西东，酒旗摇水风。楼台在烟杪，鸥鹭下沙中。  
翠幄晴相接，芳洲夜暂空。何人赏秋景，兴与此时同。  
  
卷674_67  【沙苑】郑谷  
茫茫信马行，不似近都城。苑吏犹迷路，江人莫问程。  
聚来千嶂出，落去一川平。日暮客心速，愁闻雁数声。  
  
卷674_68  【通川客舍】郑谷  
奔走失前计，淹留非本心。已难消永夜，况复听秋霖。  
渐解巴儿语，谁怜越客吟。黄花徒满手，白发不胜簪。  
  
卷674_69  【潼关道中】郑谷  
白道晓霜迷，离灯照马嘶。秋风满关树，残月隔河鸡。  
来往非无倦，穷通岂易齐。何年归故社，披雨剪春畦。  
  
卷674_70  【终南白鹤观】郑谷  
步步景通真，门前众水分。柽萝诸洞合，钟磬上清闻。  
古木千寻雪，寒山万丈云。终期扫坛级，来事紫阳君。  
  
卷674_71  【题兴善寺寂上人院】郑谷  
客来风雨后，院静似荒凉。罢讲蛩离砌，思山叶满廊。  
腊高兴故疾，炉暖发馀香。自说匡庐侧，杉阴半石床。  
  
卷674_72  【题水部李羽员外招国里居】郑谷  
野色入前轩，翛然琴与尊。画僧依寺壁，栽苇学江村。  
自酝花前酒，谁敲雪里门。不辞朝谒远，唯要近慈恩。  
  
卷674_73  【信美寺岑上人（一作司空图诗）】郑谷  
巡礼诸方遍，湘南颇有缘。焚香老山寺，乞食向江船。  
纱碧笼名画，灯寒照净禅。我来能永日，莲漏滴阶前。  
  
卷674_74  【池上】郑谷  
池榭惬幽独，狂吟学解嘲。露荷香自在，风竹冷相敲。  
丧志嫌孤宦，忘机爱澹交。仙山如有分，必拟访三茅。  
  
卷674_75  【游贵侯城南林墅】郑谷  
韦杜八九月，亭台高下风。独来新霁后，闲步澹烟中。  
荷密连池绿，柿繁和叶红。贪贵达，清境属邻翁。  
  
卷674_76  【江行】郑谷  
漂泊病难任，逢人泪满襟。关东多事日，天末未归心。  
夜雨荆江涨，春云郢树深。殷勤听渔唱，渐次入吴音。  
  
卷674_77  【舟次通泉精舍】郑谷  
江清如洛汭，寺好似香山。劳倦孤舟里，登临半日间。  
树凉巢鹤健，岩响语僧闲。更共幽云约，秋随绛帐还。  
  
卷674_78  【水轩】郑谷  
日日狎沙禽，偷安且放吟。读书老不入，爱酒病还深。  
歉后为羁客，兵馀问故林。杨花满床席，搔首度春阴。  
  
卷674_79  【浔阳姚宰厅作】郑谷  
县幽公事稀，庭草是山薇。足得招棋侣，何妨著道衣。  
野泉当案落，汀鹭入衙飞。寺去东林近，多应隔宿归。  
  
卷674_80  【梓潼岁暮】郑谷  
江城无宿雪，风物易为春。酒美消磨日，梅香著莫人。  
老吟穷景象，多难损精神。渐有还京望，绵州减战尘。  
  
卷674_81  【咸阳】郑谷  
咸阳城下宿，往事可悲思。未有谋身计，频迁反正期。  
冻河孤棹涩，老树叠巢危。莫问今行止，漂漂不自知。  
  
卷674_82  【长安感兴】郑谷  
徒劳悲丧乱，自古戒繁华。落日狐兔径，近年公相家。  
可悲闻玉笛，不见走香车。寂寞墙匡里，春阴挫杏花。  
  
卷674_83  【闻所知游樊川有寄】郑谷  
谁无泉石趣，朝下少同过。贪胜觉程近，爱闲经宿多。  
片沙留白鸟，高木引青萝。醉把渔竿去，殷勤藉岸莎。  
  
卷674_84  【张谷田舍】郑谷  
县官清且俭，深谷有人家。一径入寒竹，小桥穿野花。  
碓喧春涧满，梯倚绿桑斜。自说年来稔，前村酒可赊。  
  
卷674_85  【深居】郑谷  
吾道有谁同，深居自固穷。殷勤谢绿树，朝夕惠清风。  
书满闲窗下，琴横野艇中。年来头更白，雅称钓鱼翁。  
  
卷674_86  【端居】郑谷  
叶叶下高梧，端居失所图。乱离时辈少，风月夜吟孤。  
旧疾衰还有，穷愁醉暂无。秋光如水国，不语理霜须。  
  
卷674_87  【郊园】郑谷  
相近复相寻，山僧与水禽。烟蓑春钓静，雪屋夜棋深。  
雅道谁开口，时风未醒心。溪光何以报，只有醉和吟。  
  
卷674_88  【郊野】郑谷  
蓼水菊篱边，新晴有乱蝉。秋光终寂寞，晚醉自留连。  
野湿禾中露，村闲社后天。题诗满红叶，何必浣花笺。  
  
卷674_89  【旅寓洛南村舍】郑谷  
村落清明近，秋千稚女夸。春阴妨柳絮，月黑见梨花。  
白鸟窥鱼网，青帘认酒家。幽栖虽自适，交友在京华。  
  
卷674_90  【杏花】郑谷  
不学梅欺雪，轻红照碧池。小桃新谢后，双燕却来时。  
香属登龙客，烟笼宿蝶枝。临轩须貌取，风雨易离披。  
  
卷674_91  【水林檎花】郑谷  
一露一朝新，帘栊晓景分。艳和蜂蝶动，香带管弦闻。  
笑拟春无力，妆浓酒渐醺。直疑风起夜，飞去替行云。  
  
卷674_92  【蓼花】郑谷  
蔟蔟复悠悠，年年拂漫流。差池伴黄菊，冷淡过清秋。  
晚带鸣虫急，寒藏宿鹭愁。故溪归不得，凭仗系渔舟。  
  
卷674_93  【江梅】郑谷  
江梅且缓飞，前辈有歌词。莫惜黄金缕，难忘白雪枝。  
吟看归不得，醉嗅立如痴。和雨和烟折，含情寄所思。  
  
卷674_94  【荔枝】郑谷  
平昔谁相爱，骊山遇贵妃。枉教生处远，愁见摘来稀。  
晚夺红霞色，晴欺瘴日威。南荒何所恋，为尔即忘归。  
  
卷674_95  【驻跸华下同年司封员外从翁许共游西溪久违前契戏成寄赠】郑谷  
北渚牵吟兴，西溪爽共游。指期乘禁马，无暇狎沙鸥。  
纵目怀青岛，澄心想碧流。明公非不爱，应待泛龙舟。  
  
卷674_96  【谷自乱离之后在西蜀半纪之馀多寓止精舍…四韵以吊之】郑谷  
每思闻净话，雨夜对禅床。未得重相见，秋灯照影堂。  
孤云终负约，薄宦转堪伤。梦绕长松塔，遥焚一炷香。  
  
卷674_97  【投时相十韵】郑谷  
何以保孤危，操修自不知。众中常杜口，梦里亦吟诗。  
失计辞山早，非才得仕迟。薄冰安可履，暗室岂能欺。  
勤苦流萤信，吁嗟宿燕知。残钟残漏晓，落叶落花时。  
故旧寒门少，文章外族衰。此生多轗轲，半世足漂离。  
省署随清品，渔舟爽素期。恋恩休未遂，双鬓渐成丝。  

## 全唐诗(下)　卷六百七十五

卷675_1  【喜秀上人相访】郑谷  
雪初开一径，师忽扣双扉。老大情相近，林泉约共归。  
忧荣栖省署，孤僻谢朝衣。他夜松堂宿，论诗更入微。  
  
卷675_2  【夕阳】郑谷  
夕阳秋更好，敛敛蕙兰中。极浦明残雨，长天急远鸿。  
僧窗留半榻，渔舸透疏篷。莫恨清光尽，寒蟾即照空。  
  
卷675_3  【摇落】郑谷  
夜来摇落悲，桑枣半空枝。故国无消息，流年有乱离。  
霜秦闻雁早，烟渭认帆迟。日暮寒鼙急，边军在雍岐。  
  
卷675_4  【西蜀净众寺松溪八韵兼寄小笔崔处士】郑谷  
松因溪得名，溪吹答松声。缭绕能穿寺，幽奇不在城。  
寒烟斋后散，春雨夜中平。染岸苍苔古，翘沙白鸟明。  
澄分僧影瘦，光彻客心清。带梵侵云响，和钟击石鸣。  
淡烹新茗爽，暖泛落花轻。此景吟难尽，凭君画入京。  
  
卷675_5  【迁客】郑谷  
离夜闻横笛，可堪吹鹧鸪。雪冤知早晚，雨泣渡江湖。  
秋树吹黄叶，腊烟垂绿芜。虞翻归有日，莫便哭穷途。  
  
卷675_6  【蔡处士】郑谷  
无著复无求，平生不解愁。鬻蔬贫洁净，中酒病风流。  
旨趣陶山相，诗篇沈隐侯。小斋江色里，篱柱系渔舟。  
  
卷675_7  【予尝有雪景一绝为人所讽吟段赞善小笔精微…诗谢之】郑谷  
赞善贤相后，家藏名画多。留心于绘素，得事在烟波。  
属兴同吟咏，成功更琢磨。爱予风雪句，幽绝写渔蓑。  
  
卷675_8  【京兆府试残月如新月】郑谷  
荣落何相似，初终却一般。犹疑和夕照，谁信堕朝寒。  
水木辉华别，诗家比象难。佳人应误拜，栖鸟反求安。  
屈指期轮满，何心谓影残。庾楼清赏处，吟彻曙钟看。  
  
卷675_9  【咸通十四年府试木向荣（题中用韵）】郑谷  
园林青气动，众木散寒声。败叶墙阴在，滋条雪后荣。  
欣欣春令早，蔼蔼日华轻。庾岭梅先觉，隋堤柳暗惊。  
山川应物候，皋壤起农情。只待花开日，连栖出谷莺。  
  
卷675_10  【丞相孟夏祗荐南郊纪献十韵】郑谷  
节应清和候，郊宫事洁羞。至诚闻上帝，明德祀圆丘。  
雅用陶匏器，馨非黍稷流。就阳陈盛礼，匡国祷鸿休。  
渐晓兰迎露，微凉麦弄秋。寿山横紫阁，瑞霭抱皇州。  
外肃通班序，中严锡庆优。奏歌三酒备，表敬百神柔。  
池碧将还凤，原清再问牛。万方瞻辅翼，共贺赞皇猷。  
  
卷675_11  【叙事感恩上狄右丞】郑谷  
昔岁曾投贽，关河在左冯。庾公垂顾遇，王粲许从容。  
首荐叨殊礼，全家寓近封。白楼陪写望，青眼感遭逢。  
顾念梁间燕，深怜涧底松。岚光莲岳逼，酒味菊花浓。  
寇难旋移国，漂离几听蛩。半生悲逆旅，二纪间门墉。  
蜀雪随僧蹋，荆烟逐雁冲。凋零归两鬓，举止失前踪。  
得事虽甘晚，陈诗未肯慵。迩来趋九仞，又伴赏三峰。  
栖托情何限，吹嘘意数重。自兹俦侣内，无复叹龙钟。  
  
卷675_12  【咏怀】郑谷  
迂疏虽可欺，心路甚男儿。薄宦浑无味，平生粗有诗。  
淡交终不破，孤达晚相宜。直夜花前唤，朝寒雪里追。  
竹声输我听，茶格共僧知。景物还多感，情怀偶不卑。  
溪莺喧午寝，山蕨止春饥。险事销肠酒，清欢敌手棋。  
香锄抛药圃，烟艇忆莎陂。自许亨途在，儒纲复振时。  
  
卷675_13  【乾符丙申岁奉试春涨曲江池（用春字）】郑谷  
王泽尚通津，恩波此日新。深疑一夜雨，宛似五湖春。  
泛滟翘振鹭，澄清跃紫鳞。翠低孤屿柳，香失半汀蘋。  
凤辇寻佳境，龙舟命近臣。桂花如入手，愿作从游人。  
  
卷675_14  【华山】郑谷  
峭仞耸巍巍，晴岚染近畿。孤高不可状，图写尽应非。  
绝顶神仙会，半空鸾鹤归。云台分远霭，树谷隐斜晖。  
坠石连村响，狂雷发庙威。气中寒渭阔，影外白楼微。  
云对莲花落，泉横露掌飞。乳悬危磴滑，樵彻上方稀。  
淡泊生真趣，逍遥息世机。野花明涧路，春藓涩松围。  
远洞时闻磬，群僧昼掩扉。他年洗尘骨，香火愿相依。  
  
卷675_15  【入阁】郑谷  
秘殿临轩日，和銮返正年。两班文武盛，百辟羽仪全。  
霜漏清中禁，风旗拂曙天。门严新勘契，仗入乍承宣。  
玉几当红旭，金炉纵碧烟。对扬称法吏，赞引出宫钿。  
言动挥毫疾，雍容执簿专。寿山晴叆叇，颢气暖连延。  
礼有鸳鸾集，恩无雨露偏。小臣叨备位，歌咏泰阶前。  
  
卷675_16  【故少师从翁隐岩别墅乱后榛芜感旧怆怀遂有追纪】郑谷  
风骚为主人，凡俗仰清尘。密行称闺阃，明诚动搢绅。  
周旋居显重，内外掌丝纶。妙主蓬壶籍，忠为社稷臣。  
大仪墙仞峻，东辖纪纲新。闻善常开口，推公岂为身。  
立朝鸣珮重，归宅典衣贫。半醉看花晚，中餐煮菜春。  
晴台随鹿上，幽墅结僧邻。理论知清越，生徒得李频。  
药香沾笔砚，竹色染衣巾。寄鹤眠云叟，骑驴入室宾。  
近将姚监比，僻与段卿亲。叶积池边路，茶迟雪后薪。  
所难留著述，谁不秉陶钧。丧乱时多变，追思事已陈。  
浮华重发作，雅正甚湮沦。宗从今何在，依栖素有因。  
七松无影响，双泪益悲辛。犹喜于门秀，年来屈复伸。  
  
卷675_17  【送吏部曹郎中免官南归】郑谷  
高名向己求，古韵古无俦。风月抛兰省，江山复桂州。  
贤人知止足，中岁便归休。云鹤深相待，公卿不易留。  
满朝张祖席，半路上仙舟。箧重藏吴画，茶新换越瓯。  
郡迎红烛宴，寺宿翠岚楼。触目成幽兴，全家是胜游。  
篷声渔叟雨，苇色鹭鸶秋。久别郊园改，将归里巷修。  
桑麻胜禄食，节序免乡愁。阳朔花迎棹，崇贤叶满沟。  
席春欢促膝，檐日暖梳头。道畅应为蝶，时来必问牛。  
终须康庶品，未爽漱寒流。议在归群望，情难恋自由。  
小生诚浅拙，早岁便依投。夏课每垂奖，雪天常见忧。  
远招陪宿直，首荐向公侯。攀送偏挥洒，龙钟志未酬。  
  
卷675_18  【回銮】郑谷  
妖星沈雨露，和气满京关。上将忠勋立，明君法驾还。  
顺风调雅乐，夹道序群班。香泛传宣里，尘清指顾间。  
楼台新紫气，云物旧黄山。晓渭行朝肃，秋郊旷望闲。  
庙灵安国步，日角动天颜。浩浩升平曲，流歌彻百蛮。  
  
卷675_19  【峡中】郑谷  
万重烟霭里，隐隐见夔州。夜静明月峡，春寒堆雪楼。  
独吟谁会解，多病自淹留。往事如今日，聊同子美愁。  
  
卷675_20  【蜀中寓止夏日自贻】郑谷  
展转欹孤枕，风帏信寂寥。涨江垂螮蝀，骤雨闹芭蕉。  
道阻归期晚，年加记性销。故人衰飒尽，相望在行朝。  
  
卷675_21  【试笔偶书】郑谷  
沙鸟与山麋，由来性不羁。可凭唯在道，难解莫过诗。  
任笑孤吟僻，终嫌巧宦卑。乖慵恩地恕，冷淡好僧知。  
华省惭公器，沧江负钓师。露花春直夜，烟鼓早朝时。  
世路多艰梗，家风免坠遗。殷勤一蓑雨，只得梦中披。  
  
卷675_22  【奔避】郑谷  
奔避投人远，漂离易感恩。愁髯霜飒飒，病眼泪昏昏。  
孤馆秋声树，寒江落照村。更闻归路绝，新寨截荆门。  
  
卷675_23  【吊水部贾员外嵩】郑谷  
八韵与五字，俱为时所先。幽魂应自慰，李白墓相连。  
  
卷675_24  【贫女吟】郑谷  
尘压鸳鸯废锦机，满头空插丽春枝。  
东邻舞妓多金翠，笑剪灯花学画眉。  
  
卷675_25  【席上贻歌者】郑谷  
花月楼台近九衢，清歌一曲倒金壶。  
座中亦有江南客，莫向春风唱鹧鸪。  
  
卷675_26  【菊】郑谷  
王孙莫把比荆蒿，九日枝枝近鬓毛。  
露湿秋香满池岸，由来不羡瓦松高。  
  
卷675_27  【下峡】郑谷  
忆子啼猿绕树哀，雨随孤棹过阳台。  
波头未白人头白，瞥见春风滟滪堆。  
  
卷675_28  【文昌寓直】郑谷  
何逊空阶夜雨平，朝来交直雨新晴。  
落花乱上花砖上，不忍和苔蹋紫英。  
  
卷675_29  【街西晚归】郑谷  
御沟春水绕闲坊，信马归来傍短墙。  
幽榭名园临紫陌，晚风时带牡丹香。  
  
卷675_30  【十日菊】郑谷  
节去蜂愁蝶不知，晓庭还绕折残枝。  
自缘今日人心别，未必秋香一夜衰。  
  
卷675_31  【鹭鸶】郑谷  
闲立春塘烟淡淡，静眠寒苇雨飕飕。  
渔翁归后汀沙晚，飞下滩头更自由。  
  
卷675_32  【柳】郑谷  
半烟半雨江桥畔，映杏映桃山路中。  
会得离人无限意，千丝万絮惹春风。  
  
卷675_33  【下第退居二首】郑谷  
年来还未上丹梯，且著渔蓑谢故溪。  
落尽梨花春又了，破篱残雨晚莺啼。  
未尝青杏出长安，豪士应疑怕牡丹。  
只有退耕耕不得，茫然村落水吹残。  
  
卷675_34  【江宿闻芦管（商船小童善吹）】郑谷  
塞曲凄清楚水滨，声声吹出落梅春。  
须知风月千樯下，亦有葫芦河畔人。  
  
卷675_35  【闲题】郑谷  
举世何人肯自知，须逢精鉴定妍媸。  
若教嫫母临明镜，也道不劳红粉施。  
  
卷675_36  【曲江春草】郑谷  
花落江堤蔟暖烟，雨馀草色远相连。  
香轮莫辗青青破，留与愁人一醉眠。  
  
卷675_37  【雪中偶题】郑谷  
乱飘僧舍茶烟湿，密洒歌楼酒力微。  
江上晚来堪画处，渔人披得一蓑归。  
  
卷675_38  【题慈恩寺默公院】郑谷  
虽近曲江居古寺，旧山终忆九华峰。  
春来老病厌迎送，剪却牡丹栽野松。  
  
卷675_39  【江上阻风】郑谷  
水天春暗暮寒浓，船闭篷窗细雨中。  
闻道渔家酒初熟，晚来翻喜打头风。  
  
卷675_40  【淮上与友人别】郑谷  
扬子江头杨柳春，杨花愁杀渡江人。  
数声风笛离亭晚，君向潇湘我向秦。  
  
卷675_41  【忍公小轩二首】郑谷  
松溪水色绿于松，每到松溪到暮钟。  
闲得心源只如此，问禅何必向双峰。  
旧游前事半埃尘，多向林中结净因。  
一念一炉香火里，后身唯愿似师身。  
  
卷675_42  【淮上渔者】郑谷  
白头波上白头翁，家逐船移浦浦风。  
一尺鲈鱼新钓得，儿孙吹火荻花中。  
  
卷675_43  【兴州江馆】郑谷  
向蜀还秦计未成，寒蛩一夜绕床鸣。  
愁眠不稳孤灯尽，坐听嘉陵江水声。  
  
卷675_44  【题无本上人小斋】郑谷  
寒寺唯应我访师，人稀境静雪销迟。  
竹西落照侵窗好，堪惜归时落照时。  
  
卷675_45  【七祖院小山】郑谷  
小巧功成雨藓斑，轩车日日扣松关。  
峨嵋咫尺无人去，却向僧窗看假山。  
  
卷675_46  【定水寺行香】郑谷  
听经看画绕虚廊，风拂金炉待赐香。  
丞相未来春雪密，暂偷闲卧老僧床。  
  
卷675_47  【浯溪】郑谷  
湛湛清江叠叠山，白云白鸟在其间。  
渔翁醉睡又醒睡，谁道皇天最惜闲。  
  
卷675_48  【闷题】郑谷  
莫厌九衢尘土间，秋晴满眼是南山。  
僧家未必全无事，道著访僧心且闲。  
  
卷675_49  【重访黄神谷策禅者】郑谷  
初尘芸阁辞禅阁，却访支郎是老郎。  
我趣转卑师趣静，数峰秋雪一炉香。  
  
卷675_50  【别修觉寺无本上人】郑谷  
松上闲云石上苔，自嫌归去夕阳催。  
山门握手无他语，只约今冬看雪来。  
  
卷675_51  【赠日东鉴禅师】郑谷  
故国无心渡海潮，老禅方丈倚中条。  
夜深雨绝松堂静，一点山萤照寂寥。  
  
卷675_52  【传经院壁画松】郑谷  
危根瘦尽耸孤峰，珍重江僧好笔踪。  
得向游人多处画，却胜涧底作真松。  
  
卷675_53  【高蟾先辈以诗笔相示抒成寄酬】郑谷  
张生故国三千里，知者唯应杜紫微。  
君有君恩秋后叶，可能更羡谢玄晖。  
  
卷675_54  【为人题】郑谷  
泪湿孤鸾晓镜昏，近来方解惜青春。  
杏花杨柳年年好，不忍回看旧写真。  
  
卷675_55  【越鸟】郑谷  
背霜南雁不到处，倚棹北人初听时。  
梅雨满江春草歇，一声声在荔枝枝。  
  
卷675_56  【黄莺】郑谷  
春云薄薄日辉辉，宫树烟深隔水飞。  
应为能歌系仙籍，麻姑乞与女真衣。  
  
卷675_57  【失鹭鸶】郑谷  
野格由来倦小池，惊飞却下碧江涯。  
月昏风急何处宿，秋岸萧萧黄苇枝。  
  
卷675_58  【苔钱】郑谷  
春红秋紫绕池台，个个圆如济世财。  
雨后无端满穷巷，买花不得买愁来。  
  
卷675_59  【莲叶】郑谷  
移舟水溅差差绿，倚槛风摇柄柄香。  
多谢浣溪人不折，雨中留得盖鸳鸯。  
  
卷675_60  【蜀中赏海棠】郑谷  
浓淡芳春满蜀乡，半随风雨断莺肠。  
浣花溪上堪惆怅，子美无心为发扬。  
  
卷675_61  【投所知】郑谷  
砌下芝兰新满径，门前桃李旧垂阴。  
却应回念江边草，放出春烟一寸心。  
  
卷675_62  【早入谏院二首】郑谷  
玉阶春冷未催班，暂拂尘衣就笏眠。  
孤立小心还自笑，梦魂潜绕御炉烟。  
紫云重叠抱春城，廊下人稀唱漏声。  
偷得微吟斜倚柱，满衣花露听宫莺。  
  
卷675_63  【忝官谏垣明日转对】郑谷  
吾君英睿相君贤，其那寰区未晏然。  
明日翠华春殿下，不知何语可闻天。  
  
卷675_64  【再经南阳】郑谷  
平芜漠漠失楼台，昔日游人乱后来。  
寥落墙匡春欲暮，烧残官树有花开。  
  
卷675_65  【赠下第举公】郑谷  
见君失意我惆怅，记得当年落第情。  
出去无憀归又闷，花南慢打讲钟声。  
  
卷675_66  【春阴】郑谷  
推琴当酒度春阴，不解谋生只解吟。  
舞蝶歌莺莫相试，老郎心是老僧心。  
  
卷675_67  【送张逸人】郑谷  
人间疏散更无人，浪兀孤舟酒兀身。  
芦笋鲈鱼抛不得，五陵珍重五湖春。  
  
卷675_68  【初还京师寓止府署偶题屋壁】郑谷  
秋光不见旧亭台，四顾荒凉瓦砾堆。  
火力不能销地力，乱前黄菊眼前开。  
  
卷675_69  【擢第后入蜀经罗村，路见海棠盛开偶有题咏】郑谷  
上国休夸红杏艳，深溪自照绿苔矶。一枝低带流莺睡，  
数片狂和舞蝶飞。堪恨路长移不得，可无人与画将归。  
手中已有新春桂，多谢烟香更入衣。  
  
卷675_70  【次韵和礼部卢侍郎江上秋夕寓怀】郑谷  
卢郎到处觉风生，蜀郡留连亚相情。乱后江山悲庾信，  
夜来烟月属袁宏。梦归兰省寒星动，吟向莎洲宿鹭惊。  
未脱白衣头半白，叨陪属和倍为荣。  
  
卷675_71  【宜春再访芳公言公幽斋写怀叙事，因赋长言】郑谷  
入门长恐先师在，香印纱灯似昔年，涧路萦回斋处远，  
松堂虚豁讲声圆。顷为弟子曾同社，今忝星郎更契缘。  
顾渚一瓯春有味，中林话旧亦潸然。  
  
卷675_72  【读李白集】郑谷  
何事文星与酒星，一时钟在李先生。  
高吟大醉三千首，留著人间伴月明。  
  
卷675_73  【卷末偶题三首】郑谷  
一卷疏芜一百篇，名成未敢暂忘筌。  
何如海日生残夜，一句能令万古传。  
七岁侍行湖外去，岳阳楼上敢题诗。  
如今寒晚无功业，何以胜任国士知。  
一第由来是出身，垂名俱为国风陈。  
此生若不知骚雅，孤宦如何作近臣。  
  
卷675_74  【读前集二首】郑谷  
殷璠裁鉴英灵集，颇觉同才得旨深。  
何事后来高仲武，品题间气未公心。  
风骚如线不胜悲，国步多艰即此时。  
爱日满阶看古集，只应陶集是吾师。  
  
卷675_75  【渚宫乱后作】郑谷  
乡人来话乱离情，泪滴残阳问楚荆。白社已应无故老，  
清江依旧绕空城。高秋军旅齐山树，昔日渔家是野营。  
牢落故居灰烬后，黄花紫蔓上墙生。  
  
卷675_76  【鹧鸪（谷以此诗得名，时号为郑鹧鸪）】郑谷  
暖戏烟芜锦翼齐，品流应得近山鸡。雨昏青草湖边过，  
花落黄陵庙里啼。游子乍闻征袖湿，佳人才唱翠眉低。  
相呼相应湘江阔，苦竹丛深春日西。  
  
卷675_77  【燕】郑谷  
年去年来来去忙，春寒烟暝渡潇湘。低飞绿岸和梅雨，  
乱入红楼拣杏梁。闲几砚中窥水浅，落花径里得泥香。  
千言万语无人会，又逐流莺过短墙。  
  
卷675_78  【侯家鹧鸪】郑谷  
江天梅雨湿江蓠，到处烟香是此时。苦竹岭无归去日，  
海棠花落旧栖枝。春宵思极兰灯暗，晓月啼多锦幕垂。  
唯有佳人忆南国，殷勤为尔唱愁词。  
  
卷675_79  【雁】郑谷  
八月悲风九月霜，蓼花红淡苇条黄。石头城下波摇影，  
星子湾西云间行。惊散渔家吹短笛，失群征戍锁残阳。  
故乡闻尔亦惆怅，何况扁舟非故乡。  
  
卷675_80  【水（西蜀净众寺五题）】郑谷  
竹院松廊分数派，不空清泚亦逶迤。落花相逐去何处，  
幽鹭独来无限时。洗钵老僧临岸久，钓鱼闲客卷纶迟。  
晚晴一片连莎绿，悔与沧浪有旧期。  
  
卷675_81  【海棠】郑谷  
春风用意匀颜色，销得携觞与赋诗。秾丽最宜新著雨，  
娇饶全在欲开时。莫愁粉黛临窗懒，梁广丹青点笔迟。  
朝醉暮吟看不足，羡他蝴蝶宿深枝。  
  
卷675_82  【竹】郑谷  
宜烟宜雨又宜风，拂水藏村复间松。移得萧骚从远寺，  
洗来疏净见前峰。侵阶藓拆春芽迸，绕径莎微夏荫浓。  
无赖杏花多意绪，数枝穿翠好相容。  
  
卷675_83  【荔枝树】郑谷  
二京曾见画图中，数本芳菲色不同。孤棹今来巴徼外，  
一枝烟雨思无穷。夜郎城近含香瘴，杜宇巢低起暝风。  
肠断渝泸霜霰薄，不教叶似灞陵红。  
  
卷675_84  【锦二首】郑谷  
布素豪家定不看，若无文彩入时难。红迷天子帆边日，  
紫夺星郎帐外兰。春水濯来云雁活，夜机挑处雨灯寒。  
舞衣转转求新样，不问流离桑柘残。  
文君手里曙霞生，美号仍闻借蜀城。夺得始知袍更贵，  
著归方觉昼偏荣。宫花颜色开时丽，池雁毛衣浴后明。  
礼部郎官人所重，省中别占好窠名。  
  
卷675_85  【蜡烛】郑谷  
仙漏迟迟出建章，宫帘不动透清光。金闱露白新裁诏，  
画阁春红正试妆。泪滴杯盘何所恨，烬飘兰麝暗和香。  
多情更有分明处，照得歌尘下燕梁。  
  
卷675_86  【灯】郑谷  
雨向莎阶滴未休，冷光孤恨两悠悠。船中闻雁洞庭宿，  
床下有蛩长信秋。背照翠帘新洒别，不挑红烬正含愁。  
萧骚寒竹南窗静，一局闲棋为尔留。  
  
卷675_87  【宗人作尉唐昌官署幽胜而又博学精富得以言谈…留书屋壁】郑谷  
公堂潇洒有林泉，只隔苔墙是渚田。宗党相亲离乱世，  
春秋闲论战争年。远江惊鹭来池口，绝顶归云过竹边。  
风雨夜长同一宿，旧游多共忆樊川。  
  
卷675_88  【为户部李郎中与令季端公寓止渠州江寺偶作寄献】郑谷  
退居潇洒寄禅关，高挂朝簪净室间。孤岛虽留双鹤歇，  
五云争放二龙闲。轻舟共泛花边水，野屐同登竹外山。  
仙署金闺虚位久，夜清应梦近天颜。  
  
卷675_89  【重阳日访元秀上人】郑谷  
红叶黄花秋景宽，醉吟朝夕在樊川。却嫌今日登山俗，  
且共高僧对榻眠。别画长怀吴寺壁，宜茶偏赏霅溪泉。  
归来童稚争相笑，何事无人与酒船。  

## 全唐诗(下)　卷六百七十六

卷676_1  【阙下春日】郑谷  
建章宫殿紫云飘，春漏迟迟下绛霄。绮陌暖风嘶去马，  
粉廊初日照趋朝。花经宿雨香难拾，莺在豪家语更娇。  
秦楚年年有离别，扬鞭挥袖灞陵桥。  
  
卷676_2  【赠刘神童（六岁及第）】郑谷  
习读在前生，僧谈足可明。还家虽解喜，登第未知荣。  
时果曾沾赐，春闱不挂情。灯前犹恶睡，寤语读书声。  
  
卷676_3  【远游】郑谷  
江湖犹足事，食宿戍鼙喧。久客秋风起，孤舟夜浪翻。  
乡音离楚水，庙貌入湘源。岸阔凫鹥小，林垂橘柚繁。  
津官来有意，渔者笑无言。早晚酬僧约，中条有药园。  
  
卷676_4  【光化戊午年举公见示省试春草碧色诗偶赋是题】郑谷  
苌弘血染新，含露满江滨。想得寻花径，应迷拾翠人。  
窗纱迎拥砌，簪玉姑成茵。天借新晴色，云饶落日春。  
岚光垂处合，眉黛看时嚬。愿与仙桃比，无令惹路尘。  
  
卷676_5  【江际】郑谷  
杳杳渔舟破暝烟，疏疏芦苇旧江天。那堪流落逢摇落，  
可得潸然是偶然。万顷白波迷宿鹭，一林黄叶送残蝉。  
兵车未息年华促，早晚闲吟向浐川。  
  
卷676_6  【将之泸郡旅次遂州遇裴晤员外谪居于此话旧凄凉因寄二首】郑谷  
谁解登高问上玄，谪仙何事谪诗仙，云遮列宿离华省，  
树荫澄江入野船。黄鸟晚啼愁瘴雨，青梅早落中蛮烟。  
不知几首南行曲，留与巴儿万古传。  
昔年共照松溪影，松折溪荒僧已无。今日重思锦城事，  
雪销花谢梦何殊。乱离未定身俱老，骚雅全休道甚孤。  
我拜师门更南去，荔枝春熟向渝泸。  
  
卷676_7  【次韵和秀上人长安寺居言怀寄渚宫禅者】郑谷  
旧斋松老别多年，香社人稀丧乱间。出寺只知趋内殿，  
闭门长似在深山。卧听秦树秋钟断，吟想荆江夕鸟还。  
唯恐兴来飞锡去，老郎无路更追攀。  
  
卷676_8  【蜀中春日】郑谷  
海棠风外独沾巾，襟袖无端惹蜀尘。和暖又逢挑菜日，  
寂寥未是探花人。不嫌蚁酒冲愁肺，却忆渔蓑覆病身。  
何事晚来微雨后，锦江春学曲江春。  
  
卷676_9  【游蜀（一作蜀中春暮）】郑谷  
所向明知是暗投，两行清泪语前流。云横新塞遮秦甸，  
花落空山入阆州。不忿黄鹂惊晓梦，唯应杜宇信春愁。  
梅黄麦绿无归处，可得漂漂爱浪游。  
  
卷676_10  【峡中尝茶】郑谷  
蔟蔟新英摘露光，小江园里火煎尝。吴僧漫说鸦山好，  
蜀叟休夸鸟觜香。合座半瓯轻泛绿，开缄数片浅含黄。  
鹿门病客不归去，酒渴更知春味长。  
  
卷676_11  【辇下冬暮咏怀】郑谷  
永巷闲吟一径蒿，轻肥大笑事风骚。烟含紫禁花期近，  
雪满长安酒价高。失路渐惊前计错，逢僧更念此生劳。  
十年春泪催衰飒，羞向清流照鬓毛。  
  
卷676_12  【石城】郑谷  
石城昔为莫愁乡，莫愁魂散石城荒。江人依旧棹舴艋，  
江岸还飞双鸳鸯。帆去帆来风浩渺，花开花落春悲凉。  
烟浓草远望不尽，千古汉阳闲夕阳。  
  
卷676_13  【蜀中三首】郑谷  
马头春向鹿头关，远树平芜一望闲。雪下文君沾酒市，  
云藏李白读书山。江楼客恨黄梅后，村落人歌紫芋间。  
堤月桥灯好时景，汉庭无事不征蛮。  
夜无多雨晓生尘，草色岚光日日新。蒙顶茶畦千点露，  
浣花笺纸一溪春。扬雄宅在唯乔木，杜甫台荒绝旧邻。  
却共海棠花有约，数年留滞不归人。  
渚远江清碧簟纹，小桃花绕薛涛坟。朱桥直指金门路，  
粉堞高连玉垒云。窗下斫琴翘凤足，波中濯锦散鸥群。  
子规夜夜啼巴树，不并吴乡楚国闻。  
  
卷676_14  【少华甘露寺】郑谷  
石门萝径与天邻，雨桧风篁远近闻。饮涧鹿喧双派水，  
上楼僧蹋一梯云。孤烟薄暮关城没，远色初晴渭曲分。  
长欲然香来此宿，北林猿鹤旧同群。  
  
卷676_15  【慈恩寺偶题】郑谷  
往事悠悠添浩叹，劳生扰扰竟何能。故山岁晚不归去，  
高塔晴来独自登。林下听经秋苑鹿，江边扫叶夕阳僧。  
吟馀却起双峰念，曾看庵西瀑布冰。  
  
卷676_16  【石门山泉】郑谷  
一脉清冷何所之，萦莎漱藓入僧池。云边野客穷来处，  
石上寒猿见落时。聚沫绕崖残雪在，迸流穿树堕花随。  
烟春雨晚闲吟去，不复远寻皇子陂。  
  
卷676_17  【渭阳楼闲望】郑谷  
千重二华见皇州，望尽凝岚即此楼。细雨不藏秦树色，  
夕阳空照渭河流。后车宁见前车覆，今日难忘昨日忧。  
扰扰尘中犹未已，可能疏傅独能休。  
  
卷676_18  【送田光】郑谷  
九陌低迷谁问我，五湖流浪可悲君。著书笑破苏司业，  
赋咏思齐郑广文。理棹好携三百首，阻风须饮几千分。  
耒阳江口春山绿，恸哭应寻杜甫坟。  
  
卷676_19  【送进士吴延保及第后南游】郑谷  
得意却思寻旧迹，新衔未切向兰台。吟看秋草出关去，  
逢见故人随计来。胜地昔年诗板在，清歌几处郡筵开。  
江湖易有淹留兴，莫待春风落庾梅。  
  
卷676_20  【送进士王驾下第归蒲中（时行朝在西蜀）】郑谷  
失意离愁春不知，到家时是落花时。孤单取事休言命，  
早晚逢人苦爱诗。度塞风沙归路远，傍河桑柘旧居移。  
应嗟我又巴江去，游子悠悠听子规。  
  
卷676_21  【作尉鄠郊送进士潘为下第南归】郑谷  
归去宜春春水深，麦秋梅雨过湘阴。乡园几度经狂寇，  
桑柘谁家有旧林。结绶位卑甘晚达，登龙心在且高吟。  
灞陵桥上杨花里，酒满芳樽泪满襟。  
  
卷676_22  【送进士韦序赴举】郑谷  
丹霞照上三清路，瑞锦裁成五色毫。波浪不能随世态，  
鸾凰应得入吾曹。秋山晚水吟情远，雪竹风松醉格高。  
预想明年腾跃处，龙津春碧浸仙桃。  
  
卷676_23  【寄献狄右丞】郑谷  
逐胜偷闲向杜陵，爱僧不爱紫衣僧。身为醉客思吟客，  
官自中丞拜右丞。残月露垂朝阙盖，落花风动宿斋灯。  
孤单小谏渔舟在，心恋清潭去未能。  
  
卷676_24  【转正郎后寄献集贤相公】郑谷  
予名初在德门前，屈指年来三十年。自贺孤危终际会，  
别将流涕感阶缘。止陪鸳鹭居清秩，滥应星辰浼上玄。  
平昔苦心何所恨，受恩多是旧诗篇。  
  
卷676_25  【所知从事近藩偶有怀寄】郑谷  
官舍种莎僧对榻，生涯如在旧山贫。酒醒草檄闻残漏，  
花落移厨送晚春。水墨画松清睡眼，云霞仙氅挂吟身。  
霜台伏首思归切，莫把渔竿逐逸人。  
  
卷676_26  【献大京兆薛常侍能】郑谷  
耻将官业竞前途，自爱篇章古不如。一炷香新开道院，  
数坊人聚避朝车。纵游藉草花垂酒，闲卧临窗燕拂书。  
唯有明公赏新句，秋风不敢忆鲈鱼。  
  
卷676_27  【寄赠孙路处士】郑谷  
平生诗誉更谁过，归老东吴命若何。己凋零垂白发，  
故园寥落近沧波。酒醒藓砌花阴转，病起渔舟鹭迹多。  
深入富春人不见，闲门空掩半庭莎。  
  
卷676_28  【献制诰杨舍人】郑谷  
为郡东吴只饮冰，琐闱频降凤书征。随行已有朱衣吏，  
伴直多招紫阁僧。窗下调琴鸣远水，帘前睡鹤背秋灯。  
苇陂竹坞情无限，闲话毗陵问杜陵。  
  
卷676_29  【次韵酬张补阙因寒食见寄之什】郑谷  
柳近清明翠缕长，多情右衮不相忘。开缄虽睹新篇丽，  
破鼻须闻冷酒香。时态懒随人上下，花心甘被蝶分张。  
朝稀且莫轻春赏，胜事由来在帝乡。  
  
卷676_30  【赠宗人前公安宰君】郑谷  
喧卑从宦出喧卑，别画能琴又解棋。海上春耕因乱废，  
年来冬荐得官迟。风中夜犬惊槐巷，月下寒驴啮槿篱。  
孤散恨无推唱路，耿怀吟得赠君诗。  
  
卷676_31  【寄赠杨夔处士】郑谷  
结茅只约钓鱼台，溅水鸬鹚去又回。春卧瓮边听酒熟，  
露吟庭际待花开。三江胜景遨游遍，百氏群书讲贯来。  
国步未安风雅薄，可能高尚掞天才。  
  
卷676_32  【寄同年礼部赵郎中】郑谷  
仙步徐徐整羽衣，小仪澄澹转中仪。桦飘红烬趋朝路，  
兰纵清香宿省时。彩笔烟霞供不足，纶闱鸾凤讶来迟。  
自怜孤宦谁相念，祷祝空吟一首诗。  
  
卷676_33  【春暮咏怀寄集贤韦起居衮】郑谷  
寂寂风帘信自垂，杨花笋箨正离披。长安一夜残春雨，  
右省三年老拾遗。坐看群贤争得路，退量孤分且吟诗。  
五湖烟网非无意，未去难忘国士知。  
  
卷676_34  【多情】郑谷  
赋分多情却自嗟，萧衰未必为年华。睡轻可忍风敲竹，  
饮散那堪月在花。薄宦因循抛岘首，故人流落向天涯。  
莺春雁夜长如此，赖是幽居近酒家。  
  
卷676_35  【感怀投时相】郑谷  
非才偶忝直文昌，两鬓年深一镜霜。待漏敢辞称小吏，  
立班犹未出中行。孤吟马迹抛槐陌，远梦渔竿掷苇乡。  
丞相旧知为学苦，更教何处贡篇章。  
  
卷676_36  【自贻】郑谷  
饮筵博席与心违，野眺春吟更是谁。琴有涧风声转淡，  
诗无僧字格还卑。恨抛水国荷蓑雨，贫过长安樱笋时。  
头角俊髦应指笑，权门踪迹独差池。  
  
卷676_37  【自遣】郑谷  
强健宦途何足谓，入微章句更难论。谁知野性真天性，  
不扣权门扣道门。窥砚晚莺临砌树，迸阶春笋隔篱根。  
朝回何处消长日，紫阁峰南有旧村。  
  
卷676_38  【中年】郑谷  
漠漠秦云淡淡天，新年景象入中年。情多最恨花无语，  
愁破方知酒有权。苔色满墙寻故第，雨声一夜忆春田。  
衰迟自喜添诗学，更把前题改数联。  
  
卷676_39  【自适】郑谷  
紫陌奔驰不暂停，送迎终日在郊坰。年来鬓畔未垂白，  
雨后江头且蹋青。浮蚁满杯难暂舍，贯珠一曲莫辞听。  
春风只有九十日，可合花前半日醒。  
  
卷676_40  【结绶鄠郊縻摄府署偶有自咏】郑谷  
莺离寒谷士逢春，释褐来年暂种芸。自笑老为梅少府，  
可堪贫摄鲍参军。酒醒往事多兴念，吟苦邻居必厌闻。  
推却簿书搔短发，落花飞絮正纷纷。  
  
卷676_41  【漂泊】郑谷  
槿坠蓬疏池馆清，日光风绪淡无情。鲈鱼斫鲙输张翰，  
橘树呼奴羡李衡。十口漂零犹寄食，两川消息未休兵。  
黄花催促重阳近，何处登高望二京。  
  
卷676_42  【吊故礼部韦员外序】郑谷  
腊雪初晴花举杯，便期携手上春台。高情唯怕酒不满，  
长逝可悲花正开。晓奠莺啼残漏在，风帏燕觅旧巢来。  
杜陵芳草年年绿，醉魄吟魂无复回。  
  
卷676_43  【渼陂】郑谷  
昔事东流共不回，春深独向渼陂来。乱前别业依稀在，  
雨里繁花寂寞开。却展渔丝无野艇，旧题诗句没苍苔。  
潸然四顾难消遣，只有佯狂泥酒杯。  
  
卷676_44  【代秋扇词】郑谷  
露入庭芜恨已深，热时天下是知音。汗流浃背曾施力，  
气爽中宵便负心。一片山溪从蠹损，数行文字任尘侵。  
绿槐阴合清和后，不会何颜又见寻。  
  
卷676_45  【宣义里舍冬暮自贻】郑谷  
幽居不称在长安，沟浅浮春岸雪残。板屋渐移方带野，  
水车新入夜添寒。名如有分终须立，道若离心岂易宽。  
满眼尘埃驰骛去，独寻烟竹剪渔竿。  
  
卷676_46  【省中偶作】郑谷  
三转郎曹自勉旃，莎阶吟步想前贤。未如何逊无佳句，  
若比冯唐是壮年。捧制名题黄纸尾，约僧心在白云边。  
乳毛松雪春来好，直夜清闲且学禅。  
  
卷676_47  【同志顾云下第出京偶有寄勉】郑谷  
凤策联华是国华，春来偶未上仙槎。乡连南渡思菰米，  
泪滴东风避杏花。吟聒暮莺归庙院，睡消迟日寄僧家。  
一般情绪应相信，门静莎深树影斜。  
  
卷676_48  【敷溪高士】郑谷  
敷溪南岸掩柴荆，挂却朝衣爱净名。闲得林园栽树法，  
喜闻儿侄读书声。眠窗日暖添幽梦，步野风清散酒酲。  
谪去征还何扰扰，片云相伴看衰荣。  
  
卷676_49  【九日偶怀寄左省张起居】郑谷  
令节争欢我独闲，荒台尽日向晴山。浑无酒泛金英菊，  
漫道官趋玉笋班。深愧青莎迎野步，不堪红叶照衰颜。  
羡君官重多吟兴，醉带南陂落照还。  
  
卷676_50  【春夕伴同年礼部赵员外省直】郑谷  
锦帐名郎重锦科，清宵寓直纵吟哦。冰含玉镜春寒在，  
粉傅仙闱月色多。视草即应归属望，握兰知道暂经过。  
流莺百啭和残漏，犹把芳樽藉露莎。  
  
卷676_51  【倦客】郑谷  
十年五年岐路中，千里万里西复东。匹马愁冲晚村雪，  
孤舟闷阻春江风。达士由来知道在，昔贤何必哭途穷。  
闲烹芦笋炊菰米，会向源乡作醉翁。  
  
卷676_52  【温处士能画鹭鹚以四韵换之】郑谷  
昔年吟醉绕江蓠，爱把渔竿伴鹭鹚。闻说小毫能纵逸，  
敢凭轻素写幽奇。涓涓浪溅残菱蔓，戛戛风搜折苇枝。  
得向晓窗闲挂玩，雪蓑烟艇恨无遗。  
  
卷676_53  【驾部郑郎中三十八丈尹贰东周荣加金紫谷以末派…因贺送】郑谷  
香浮玉陛晓辞天，袍拂蒲茸称少年。郎署转曹虽久次，  
京河亚尹是优贤。纵游云水无公事，贵买琴书有俸钱。  
今日龙门看松雪，探春明日向平泉。  
  
卷676_54  【欹枕】郑谷  
欹枕高眠日午春，酒酣睡足最闲身。  
明朝会得穷通理，未必输他马上人。  
  
卷676_55  【野步】郑谷  
翠岚迎步兴何长，笑领渔翁入醉乡。  
日暮渚田微雨后，鹭鹚闲暇稻花香。  
  
卷676_56  【偶书】郑谷  
承时偷喜负明神，务实那能得庇身。  
不会苍苍主何事，忍饥多是力耕人。  
  
卷676_57  【静吟】郑谷  
骚雅荒凉我未安，月和馀雪夜吟寒。  
相门相客应相笑，得句胜于得好官。  
  
卷676_58  【和知己秋日伤怀】郑谷  
流水歌声共不回，去年天气旧亭台。  
梁尘寂寞燕归去，黄蜀葵花一朵开。  
  
卷676_59  【谷比岁受同年丈人故川守李侍郎教谕衰晏龙钟益用…自贻】郑谷  
多感京河李丈人，童蒙受教便书绅。文章至竟无功业，  
名宦由来致苦辛。皎日还应知守道，平生自信解甘贫。  
孤单所得皆逾分，归种敷溪一亩春。  
  
卷676_60  【郊墅】郑谷  
韦曲樊川雨半晴，竹庄花院遍题名。画成烟景垂杨色，  
滴破春愁压酒声。满野红尘谁得路，连天紫阁独关情。  
渼陂水色澄于镜，何必沧浪始濯缨。  
  
卷676_61  【舟行】郑谷  
九派迢迢九月残，舟人相语且相宽。村逢好处嫌风便，  
酒到醒来觉夜寒。蓼渚白波喧夏口，柿园红叶忆长安。  
季鹰可是思鲈鲙，引退知时自古难。  
  
卷676_62  【奔问三峰寓止近墅】郑谷  
半年奔走颇惊魂，来谒行宫泪眼昏。鸳鹭入朝同待漏，  
牛羊送日独归村。灞陵散失诗千首，太华凄凉酒一樽。  
兵革未休无异术，不知何以受君恩。  
  
卷676_63  【朝直】郑谷  
朝直叨居省阁间，由来疏退校安闲。落花夜静宫中漏，  
微雨春寒廊下班。自扣玄门齐宠辱，从他荣路用机关。  
孤峰未得深归去，名画偏求水墨山。  
  
卷676_64  【巴江（时僖宗省方南梁）】郑谷  
乱来奔走巴江滨，愁客多于江徼人。朝醉暮醉雪开霁，  
一枝两枝梅探春。诏书罪己方哀痛，乡县征兵尚苦辛。  
鬓秃又惊逢献岁，眼前浑不见交亲。  
  
卷676_65  【故许昌薛尚书能尝为都官郎中后数岁故建州…遂赋自贺】郑谷  
都官虽未是名郎，践历曾闻薛许昌。复有李公陪雅躅，  
岂宜郑子忝馀光。荣为后进趋兰署，喜拂前题在粉墙。  
他日节旄如可继，不嫌曹冷在中行。  
  
卷676_66  【访题表兄王藻渭上别业】郑谷  
桑林摇落渭川西，蓼水瀰瀰接稻泥。幽槛静来渔唱远，  
暝天寒极雁行低。浊醪最称看山醉，冷句偏宜选竹题。  
中表人稀离乱后，花时莫惜重相携。  
  
卷676_67  【题汝州从事厅】郑谷  
诗人公署如山舍，只向阶前便采薇。惊燕拂帘闲睡觉，  
落花沾砚会餐归。壁看旧记官多达，榜挂明文吏莫违。  
自说小池栽苇后，雨凉频见鹭鹚飞。  
  
卷676_68  【谷初忝谏垣今宪长薛公方在西阁知奖隆异以四韵代述荣感】郑谷  
旧诗常得在高吟，不奈公心爱苦心。道自琐闱言下振，  
恩从仙殿对回深。流年渐觉霜欺鬓，至药能教土化金。  
自拂青萍知有地，斋诚旦夕望为霖。  
  
卷676_69  【兵部卢郎中光济借示诗集，以四韵谢之】郑谷  
七子风骚寻失主，五君歌诵久无声。调和雅乐归时正，  
澄滤颓波到底清。才大始知寰宇窄，吟高何止鬼神惊。  
叶公好尚浑疏阔，忽见真龙几丧明。  
  
卷676_70  【贺左省新除韦拾遗】郑谷  
初升谏署是真仙，浪透桃花恰五年。垂白郎官居座末，  
著绯人吏立阶前。百寮班列趋丹陛，两掖风清上碧天。  
从此追飞何处去，金鸾殿与玉堂连。  
  
卷676_71  【右省张补阙茂枢同在谏垣连居光德新春赋咏聊以寄怀】郑谷  
小梅零落雪欺残，浩荡穷愁岂易宽。唯有朗吟偿晚景，  
且无浓醉厌春寒。高斋每喜追攀近，丽句先忧属和难。  
十五年前谙苦节，知心不独为同官。  
  
卷676_72  【右省补阙张茂枢同在谏垣邻居光德迭和篇什…因抒酬寄】郑谷  
何宋清名动粉闱，不才今日偶陈诗。考功岂敢闻题品，  
水部犹须系挈维。积雪巷深酬唱夜，落花墙隔笑言时。  
紫垣名士推扬切，为话心孤倍感知。  
  
卷676_73  【寄职方李员外】郑谷  
曾袖篇章谒长卿，今来附凤事何荣。星临南省陪仙步，  
春满东朝接珮声。谈笑不拘先后礼，岁寒仍契子孙情。  
龙墀仗下天街暖，共看圭峰并马行。  
  
卷676_74  【寄题诗僧秀公】郑谷  
灵一心传清塞心，可公吟后楚公吟。近来雅道相亲少，  
唯仰吾师所得深。好句未停无暇日，旧山归老有东林。  
冷曹孤宦甘寥落，多谢携筇数访寻。  
  
卷676_75  【东蜀春晚】郑谷  
如此浮生更别离，可堪长恸送春归。  
潼江水上杨花雪，刚逐孤舟缭绕飞。  
  
卷676_76  【永日有怀】郑谷  
能消永日是摴蒱，坑堑由来似宦途。  
两掷未终楗橛内，座中何惜为呼卢。  
  
卷676_77  【槐花】郑谷  
毵毵金蕊扑晴空，举子魂惊落照中。  
今日老郎犹有恨，昔年相虐十秋风。  
  
卷676_78  【小桃】郑谷  
和烟和雨遮敷水，映竹映村连灞桥。  
撩乱春风耐寒令，到头赢得杏花娇。  
  
卷676_79  【长江县经贾岛墓】郑谷  
水绕荒坟县路斜，耕人讶我久咨嗟。  
重来兼恐无寻处，落日风吹鼓子花。  
  
卷676_80  【嘉陵】郑谷  
细雨湿萋萋，人稀江日西。春愁肠已断，不在子规啼。  
  
卷676_81  【中秋】郑谷  
清香闻晓莲，水国雨馀天。天气正得所，客心刚悄然。  
乱兵何日息，故老几人全。此际难消遣，从来未学禅。  
  
卷676_82  【朝谒】郑谷  
捧日整朝簪，千官一片心。班趋黄道急，殿接紫宸深。  
威凤回香扆，新莺啭上林。小松含瑞露，春翠易成阴。  
  
卷676_83  【锦浦】郑谷  
流落夜凄凄，春寒锦浦西。不甘花逐水，可惜雪成泥。  
病眼嫌灯近，离肠赖酒迷。凭君嘱鹎鵊，莫向五更啼。  
  
卷676_84  【峨嵋山】郑谷  
万仞白云端，经春雪未残。夏消江峡满，晴照蜀楼寒。  
造境知僧熟，归林认鹤难。会须朝阙去，只有画图看。  
  
卷676_85  【蜀江有吊】郑谷  
孟子有良策，惜哉今已而。徒将心体国，不识道消时。  
折槛未为切，沈湘何足悲。苍苍无问处，烟雨遍江蓠。  
  
卷676_86  【书村叟壁】郑谷  
草肥朝牧牛，桑绿晚鸣鸠。列岫檐前见，清泉碓下流。  
春蔬和雨割，社酒向花篘。引我南陂去，篱边有小舟。  
  
卷676_87  【题进士王驾郊居】郑谷  
前山微有雨，永巷净无尘。牛卧篱阴晚，鸠鸣村意春。  
时浮应寡合，道在不嫌贫。后径临陂水，菰蒲是切邻。  
  
卷676_88  【题庄严寺休公院】郑谷  
秋深庭色好，红叶间青松。病客残无著，吾师甚见容。  
疏钟和细溜，高塔等遥峰。未省求名侣，频于此地逢。  
  
卷676_89  【题兴善寺】郑谷  
寺在帝城阴，清虚胜二林。藓侵隋画暗，茶助越瓯深。  
巢鹤和钟唳，诗僧倚锡吟。烟莎后池水，前迹杳难寻。  
  
卷676_90  【宿澄泉兰若】郑谷  
山半古招提，空林雪月迷。乱流分石上，斜汉在松西。  
云集寒庵宿，猿先晓磬啼。此心如了了，即此是曹溪。  
  
卷676_91  【送举子下第东归】郑谷  
夫子道何孤，青云未得途。诗书难舍鲁，山水暂游吴。  
野绿梅阴重，江春浪势粗。秣陵兵役后，旧业半成芜。  
  
卷676_92  【寄察院李侍御文炬】郑谷  
古柏间疏篁，清阴在印床。宿郊虔点馔，秋寺静监香。  
参集行多揖，风仪见即庄。伫闻横擘去，帷集谏书囊。  
  
卷676_93  【偶怀寄台院孙端公棨】郑谷  
才拙道仍孤，无何舍钓徒。班虽沾玉笋，香不近金炉。  
雨露瞻双阙，烟波隔五湖。唯君应见念，曾共伏青蒲。  
  
卷676_94  【次韵和秀上人游南五台（一作司空图诗）】郑谷  
中峰曾到处，题记没苍苔。振锡传深谷，翻经想旧台。  
苍松临砌偃，惊鹿蓦溪来。内殿评诗切，身回心未回。  
  
卷676_95  【乖慵】郑谷  
乖慵居竹里，凉冷卧池东。一霎芰荷雨，几回帘幕风。  
远僧来扣寂，小吏笑书空。衰鬓霜供白，愁颜酒借红。  
扇轻摇鹭羽，屏古画渔翁。自得无端趣，琴棋舫子中。  
  
卷676_96  【南宫寓直】郑谷  
寓直事非轻，宦孤忧且荣。制承黄纸重，词见紫垣清。  
晓霁庭松色，风和禁漏声。僧携新茗伴，吏扫落花迎。  
锁印诗心动，垂帘睡思生。粉廊曾试处，石柱昔贤名。  
来误宫窗燕，啼疑苑树莺。残阳应更好，归促恨严城。  
  
卷676_97  【恩门小谏雨中乞菊栽】郑谷  
握兰将满岁，栽菊伴吟诗。老去慵趋世，朝回独绕篱。  
递香风细细，浇绿水瀰瀰。只共山僧赏，何当国士移。  
孤根深有托，微雨正相宜。更待金英发，凭君插一枝。  
  
卷676_98  【荆渚八月十五夜值雨寄同年李屿】郑谷  
共待辉光夜，翻成黯澹秋。正宜清路望，潜起滴阶愁。  
棹倚袁宏渚，帘垂庾亮楼。桂无香实落，兰有露花休。  
玉漏添萧索，金尊阻献酬。明年佳景在，相约向神州。  
  
卷676_99  【寄左省张起居】郑谷  
含香复记言，清秩称当年。点笔非常笔，朝天最近天。  
家声三相后，公事一人前。诗句江郎伏，书踪甯氏传。  
风标欺鹭鹤，才力涌沙泉。居僻贫无虑，名高退更坚。  
渔舟思静泛，僧榻寄闲眠。消息当弥入，丝纶的粲然。  
依栖常接迹，属和旧盈编。开口人皆信，凄凉是谢毡。  
  
卷676_100  【前寄左省张起居一百言寻蒙唱酬见誉过实却用旧韵重答】郑谷  
减瘦经多难，忧伤集晚年。吟高风过树，坐久夜凉天。  
旅退惭随众，孤飞怯向前。钓朋蓑叟在，药术衲僧传。  
鬓秃趋荣路，肠焦鄙盗泉。品徒诚有隔，推唱意何坚。  
寒地殊知感，秋灯耿不眠。从来甘默尔，自此倍怡然。  
兰为官须握，蒲因学更编。预愁摇落后，子美笑无毡。  
  
卷676_101  【读故许昌薛尚书诗集】郑谷  
篇篇高且真，真为国风陈。澹薄虽师古，纵横得意新。  
翦裁成几箧，唱和是谁人。华岳题无敌，黄河句绝伦。  
吟残荔枝雨，咏彻海棠春。李白欺前辈，陶潜仰后尘。  
难忘嵩室下，不负蜀江滨。属思看山眼，冥搜倚树身。  
楷模劳梦想，讽诵爽精神。落笔空追怆，曾蒙借斧斤。  

## 全唐诗(下)　卷六百七十七

卷677_1  【送水部张郎中彦回宰洛阳】郑谷  
何逊兰休握，陶潜柳正垂。官清真塞诏，事简好吟诗。  
春漏怀丹阙，凉船泛碧伊。已虚西阁位，朝夕凤书追。  
  
卷677_2  【赠咸阳王主簿】郑谷  
可爱咸阳王主簿，穷经尽到昔贤心。登科未足酬多学，  
执卷犹闻惜寸阴。自与山妻舂斗粟，只凭邻叟典孤琴。  
我来赊酒相留宿，听我披衣看雪吟。  
  
卷677_3  【松】郑谷  
下视垂杨拂路尘，双峰石上覆苔文。浓霜满径无红叶，  
晚日高枝有白云。春砌花飘僧旋扫，寒溪子落鹤先闻。  
那堪寂寞悲风起，千树深藏李白坟。  
  
卷677_4  【梅】郑谷  
江国正寒春信稳，岭头枝上雪飘飘。何言落处堪惆怅，  
直是开时也寂寥。素艳照尊桃莫比，孤香黏袖李须饶。  
离人南去肠应断，片片随鞭过楚桥。  
  
卷677_5  【鹤】郑谷  
一自王乔放自由，俗人行处懒回头。睡轻旋觉松花堕，  
舞罢闲听涧水流。羽翼光明欺积雪，风神洒落占高秋。  
应嫌白鹭无仙骨，长伴渔翁宿苇洲。  
  
卷677_6  【重阳夜旅怀】郑谷  
强插黄花三两枝，还图一醉浸愁眉。  
半床斜月醉醒后，惆怅多于未醉时。  
  
卷677_7  【壬戌西幸后】郑谷  
武德门前颢气新，雪融鸳瓦土膏春。  
夜来梦到宣麻处，草没龙墀不见人。  
  
卷677_8  【多虞】郑谷  
多虞难住人稀处，近耗浑无战罢棋。  
向阙归山俱未得，且沽春酒且吟诗。  
  
卷677_9  【短褐】郑谷  
闲披短褐杖山藤，头不是僧心是僧。  
坐睡觉来清夜半，芭蕉影动道场灯。  
  
卷677_10  【曲江红杏】郑谷  
遮莫江头柳色遮，日浓莺睡一枝斜。  
女郎折得殷勤看，道是春风及第花。  
  
卷677_11  【折得梅】郑谷  
寒步江村折得梅，孤香不肯待春催。  
满枝尽是愁人泪，莫殢朝来露湿来。  
  
卷677_12  【牡丹】郑谷  
画堂帘卷张清宴，含香带雾情无限。  
春风爱惜未放开，柘枝鼓振红英绽。  
  
卷677_13  【寂寞】郑谷  
江郡人稀便是村，踏青天气欲黄昏。  
春愁不破还成醉，衣上泪痕和酒痕。  
  
卷677_14  【乱后灞上】郑谷  
柳丝牵水杏房红，烟岸人稀草色中。  
日暮一行高鸟处，依稀合是望春宫。  
  
卷677_15  【长门怨二首】郑谷  
闲把罗衣泣凤凰，先朝曾教舞霓裳。  
春来却羡庭花落，得逐晴风出禁墙。  
流水君恩共不回，杏花争忍扫成堆。  
残春未必多烟雨，泪滴闲阶长绿苔。  
  
卷677_16  【郊野戏题】郑谷  
竹巷溪桥天气凉，荷开稻熟村酒香。  
唯忧野叟相回避，莫道侬家是汉郎。  
  
卷677_17  【宗人惠四药】郑谷  
宗人忽惠西山药，四味清新香助茶。  
爽得心神便骑鹤，何须烧得白朱砂。  
  
卷677_18  【题张衡庙】郑谷  
远俗只凭淫祀切，多年平子固悠悠。  
江烟日午无箫鼓，直到如今咏四愁。  
  
卷677_19  【山鸟】郑谷  
惊飞失势粉墙高，好个声音好羽毛。  
小婢不须催柘弹，且从枝上吃樱桃。  
  
卷677_20  【黯然】郑谷  
搢绅奔避复沦亡，消息春来到水乡。  
屈指故人能几许，月明花好更悲凉。  
  
卷677_21  【借薛尚书集】郑谷  
江天冬暖似花时，上国音尘杳未知。  
正被虫声喧老耳，今君又借薛能诗。  
  
卷677_22  【小北厅闲题】郑谷  
冷曹孤宦本相宜，山在墙南落照时。  
洗竹浇莎足公事，一来赢写一联诗。  
  
卷677_23  【菊】郑谷  
日日池边载酒行，黄昏犹自绕黄英。  
重阳过后频来此，甚觉多情胜薄情。  
  
卷677_24  【赠杨夔二首】郑谷  
散赋冗书高且奇，百篇仍有百篇诗。  
江湖休洒春风泪，十轴香于一桂枝。  
时无韩柳道难穷，也觉天公不至公。  
看取年年金榜上，几人才气似扬雄。  

## 全唐诗(下)　卷六百七十八

卷678_1  【中秋夜有怀】许彬  
趋驰早晚休，一岁又残秋。若只如今日，何难致白头。  
沧波归处远，旅舍向边愁。赖见前贤说，穷通不自由。  
  
卷678_2  【寻白石山人涧】许彬  
路穷川岛上，果值古仙家。阴洞长鸣磬，石泉寒泛花。  
莓苔深峭壁，烟霭积层崖。难见囊中术，人间有岁华。  
  
卷678_3  【游头陀寺上方】许彬  
高步陟崔嵬，吟闲路惜回。寺从何代有，僧是梵宫来。  
暮霭连沙积，馀霞逼槛开。更期招静者，长啸上方台。  
  
卷678_4  【归山夜发湖中】许彬  
广泽去无边，夜程风信偏。疏星遥抵浪，远烧似迎船。  
响岳猿相次，翻空雁接连。北归家业就，深处更逾年。  
  
卷678_5  【同友人会裴明府县楼】许彬  
开阁雨吹尘，陶家揖上宾。湖山万叠翠，汀树一行春。  
景逼归檐燕，歌喧已醉身。登临兴未足，喜有数年因。  
  
卷678_6  【荆山夜泊与亲友遇】许彬  
山海两分歧，停舟偶此期。别来何限意，相见却无词。  
坐永神疑梦，愁多鬓欲丝。趋名易迟晚，此去莫经时。  
  
卷678_7  【北游夜怀】许彬  
苦心终是否，舍此复无营。已致归成晚，非缘去有程。  
馆空吟向月，霜曙坐闻更。住久谁相问，驰羸又独行。  
  
卷678_8  【重经汉南】许彬  
分散多如此，人情岂自由。重来看月夕，不似去年秋。  
息虑虽孤寝，论空未识愁。须同醉乡者，万事付江流。  
  
卷678_9  【湘江】许彬  
孤舟方此去，嘉景称于闻。烟尽九峰雪，雨生诸派云。  
沙寒鸿鹄聚，底极龟鱼分。异日谁为侣，逍遥耕钓群。  
  
卷678_10  【黔中书事】许彬  
巴蜀水南偏，山穷塞垒宽。岁时将近腊，草树未知寒。  
独狖啼朝雨，群牛向暮滩。更闻蛮俗近，烽火不艰难。  
  
卷678_11  【经李翰林庐山屏风叠所居】许彬  
放逐非多罪，江湖偶不回。深居应有谓，济代岂无才。  
叠巘晴舒障，寒川暗动雷。谁能续高兴，醉死一千杯。  
  
卷678_12  【酬简寂熊尊师以赵员外庐山草堂见借】许彬  
岂易投居止，庐山得此峰。曾已许，仙客偶相逢。  
顾己恩难答，穷经业未慵。还能励僮仆，稍更补杉松。  
  
卷678_13  【寄怀孙处士】许彬  
生平酌与吟，谁是见君心。上国一归去，沧波闲至今。  
钟繁秋寺远，岸阔晚涛深。疏放长如此，何人更得寻。  
  
卷678_14  【汉南怀友人】许彬  
此身西复东，何计此相逢。梦尽吴越水，恨深湘汉钟。  
积云开去路，曙雪叠前峰。谁即知非旧，怜君忽见容。  
  
卷678_15  【送人下第归江州】许彬  
名高不俟召，操赋献君门。偶屈应缘数，他人尽为冤。  
新春城外路，旧隐水边村。归去无劳久，知音待更论。  
  
卷678_16  【送苏处士归西山】许彬  
南游何所为，一箧又空归。守道安清世，无心换白衣。  
深溪猿共暮，绝顶客来稀。早晚还相见，论诗更及微。  
  
卷678_17  【送李处士归山】许彬  
旧山来复去，不与世人论。得道书留箧，忘机酒满尊。  
溪轩松偃坐，石室水临门。应有频相访，相看坐到昏。  
  
卷678_18  【送新罗客归】许彬  
君家沧海外，一别见何因。风土难知教，程途自致贫。  
浸天波色晚，横吹鸟行春。明发千樯下，应为更远人。  
  
卷678_19  【府试莱城晴日望三山】许彬  
不易识蓬瀛，凭高望有程。盘根出巨浸，远色到孤城。  
隐隐排云峻，层层就日明。净收残霭尽，浮动嫩岚轻。  
纵目徒多暇，驰心累发诚。从容更何往，此路彻三清。  
  
卷678_20  【题故李宾客庐山草堂】许彬  
难穷林下趣，坐使致君恩。术业行当代，封章动谏垣。  
已明邪佞迹，几雪薜萝冤。报主深知此，忧民讵可论。  
名将山共古，迹与道俱存。为谢重来者，何人更及门。  

## 全唐诗(下)　卷六百七十九

卷679_1  【秋夕送友人归吴】崔涂  
离心醉岂欢，把酒强相宽。世路须求达，还家亦未安。  
旅程愁算远，江月坐吟残。莫羡扁舟兴，功成去不难。  
  
卷679_2  【长安逢江南僧】崔涂  
孤云无定踪，忽到又相逢。说尽天涯事，听残上国钟。  
问人寻寺僻，乞食过街慵。忆到曾栖处，开门对数峰。  
  
卷679_3  【晚次修路僧】崔涂  
平尽不平处，尚嫌功未深。应难将世路，便得称师心。  
高鸟下残照，白烟生远林。更闻清磬发，聊喜缓尘襟。  
  
卷679_4  【湖外送友人游边】崔涂  
我泛潇湘浦，君行指塞云。两乡天外隔，一径渡头分。  
雨暗江花老，笳愁陇月曛。不堪来去雁，迢递思离群。  
  
卷679_5  【读段太尉碑】崔涂  
愤激计潜成，临危岂顾生。只空持一笏，便欲碎长鲸。  
国已酬徽烈，家犹耸义声。不知青史上，谁可计功名。  
  
卷679_6  【夕次洛阳道中】崔涂  
秋风吹故城，城下独吟行。高树鸟已息，古原人尚耕。  
流年川暗度，往事月空明。不复叹岐路，马前尘夜生。  
  
卷679_7  【读方干诗因怀别业】崔涂  
把君诗一吟，万里见君心。华发新知少，沧洲旧隐深。  
潮冲虚阁上，山入暮窗沈。忆宿高斋夜，庭枝识海禽。  
  
卷679_8  【题嵩阳隐者】崔涂  
四十年高梦，生涯指一丘。无人同久住，有鹤对冥修。  
草杂芝田出，泉和石髓流。更嫌庭树老，疑是世间秋。  
  
卷679_9  【友人问卜见招】崔涂  
何必问蓍龟，行藏自可期。但逢公道日，即是命通时。  
乐善知无厌，操心幸不欺。岂能花下泪，长似去年垂。  
  
卷679_10  【江行晚望】崔涂  
木落曙江晴，寒郊极望平。孤舟三楚去，万里独吟行。  
鸟占横查立，人当故里耕。十年来复去，不觉二毛生。  
  
卷679_11  【巫山庙】崔涂  
双黛俨如嚬，应伤故国春。江山非旧主，云雨是前身。  
梦觉传词客，灵犹福楚人。不知千载后，何处又为神。  
  
卷679_12  【秋夕与友人话别】崔涂  
怀君非一夕，此夕倍堪悲。华发犹漂泊，沧洲又别离。  
冷禽栖不定，衰叶堕无时。况值干戈隔，相逢未可期。  
  
卷679_13  【与友人同怀江南别业】崔涂  
因君话故国，此夕倍依依。旧业临秋水，何人在钓矶。  
浮名如纵得，沧海亦终归。却是风尘里，如何便息机。  
  
卷679_14  【苦吟】崔涂  
朝吟复暮吟，只此望知音。举世轻孤立，何人念苦心。  
他乡无旧识，落日羡归禽。况住寒江上，渔家似故林。  
  
卷679_15  【春日郊居酬友人见贻】崔涂  
荒斋原上掩，不出动经旬。忽觉草木变，始知天地春。  
方期五字达，未厌一箪贫。丽句劳相勉，余非乐钓纶。  
  
卷679_16  【问卜】崔涂  
承家望一名，几欲问君平。自小非无志，何年即有成。  
岂能长失路，争忍学归耕。不拟逢昭代，悠悠过此生。  
  
卷679_17  【蜀城春】崔涂  
天涯憔悴身，一望一沾巾。在处有芳草，满城无故人。  
怀才皆得路，失计自伤春。清镜不能照，鬓毛愁更新。  
  
卷679_18  【送道士于千龄游南岳】崔涂  
物外与谁期，人间又别离。四方多事日，高岳独游时。  
猿狖潇湘树，烟波屈宋祠。无因陪此去，空惜鬓将衰。  
  
卷679_19  【入蜀赴举秋夜与先生话别】崔涂  
欲怆峨嵋别，中宵寝不能。听残池上雨，吟尽枕前灯。  
失计方期隐，修心未到僧。云门一万里，应笑又担簦。  
  
卷679_20  【春晚怀进士韦澹】崔涂  
故里花应尽，江楼梦尚残。半生吟欲过，一命达何难。  
特立珪无玷，相思草有兰。二年春怅望，不似在长安。  
  
卷679_21  【言怀】崔涂  
干时虽苦节，趋世且无机。及觉知音少，翻疑所业非。  
青云如不到，白首亦难归。所以沧江上，年年别钓矶。  
  
卷679_22  【秋夜兴上人别】崔涂  
常时岂不别，此别异常情。南国初闻雁，中原未息兵。  
暗蛩侵语歇，疏磬入吟清。曾听无生说，辞师话此行。  
  
卷679_23  【感花】崔涂  
绣轭香鞯夜不归，少年争惜最红枝。  
东风一阵黄昏雨，又到繁华梦觉时。  
  
卷679_24  【秋宿天彭僧舍】崔涂  
身世两相惜，秋云每独兴。难将尘界事，话向雪山僧。  
力善知谁许，归耕又未能。此怀平不得，挑尽草堂灯。  
  
卷679_25  【秋夜僧舍闻猿】崔涂  
哀猿听未休，禅景夜方幽。暂得同僧静，那能免客愁。  
影摇云外树，声褭月中秋。曾向巴江宿，当时泪亦流。  
  
卷679_26  【过昭君故宅】崔涂  
以色静胡尘，名还异众嫔。免劳征战力，无愧绮罗身。  
骨竟埋青冢，魂应怨画人。不堪逢旧宅，寥落对江滨。  
  
卷679_27  【过洛阳故城】崔涂  
三十世皇都，萧条是霸图。片墙看破尽，遗迹渐应无。  
野径通荒苑，高槐映远衢。独吟人不问，清冷自呜呜。  
  
卷679_28  【秋夕与友人同会】崔涂  
章句积微功，星霜二十空。僻应如我少，吟喜得君同。  
月上僧归后，诗成客梦中。更闻栖鹤警，清露滴青松。  
  
卷679_29  【春日登吴门】崔涂  
故国望不见，愁襟难暂开。春潮映杨柳，细雨入楼台。  
静少人同到，晴逢雁正来。长安远于日，搔首独徘徊。  
  
卷679_30  【湘中秋怀迁客】崔涂  
兰杜晓香薄，汀洲夕露繁。并闻燕塞雁，独立楚人村。  
雾散孤城上，滩回曙枕喧。不堪逢贾傅，还欲吊湘沅。  
  
卷679_31  【南山旅舍与故人别（一作商山道中）】崔涂  
一日又将暮，一年看即残。病知新事少，老别旧交难。  
山尽路犹险，雨馀春却寒。那堪试回首，烽火是长安。  
  
卷679_32  【东林愿禅师院】崔涂  
与世渐无缘，身心独了然。讲销林下日，腊长定中年。  
磬绝朝斋后，香焚古寺前。非因送小朗，不到虎谿边。  
  
卷679_33  【孤雁】崔涂  
湘浦离应晚，边城去已孤。如何万里计，只在一枝芦。  
迥起波摇楚，寒栖月映蒲。不知天畔侣，何处下平芜。  
几行归去尽，片影独何之。暮雨相呼失，寒塘独下迟。  
渚云低暗度，关月冷遥随。未必逢矰缴，孤飞自可疑。  
  
卷679_34  【寄青城山颢禅师】崔涂  
怀师不可攀，师往杳冥间。林下谁闻法，尘中只见山。  
终年人不到，尽日鸟空还。曾听无生说，应怜独未还。  
  
卷679_35  【秋夕与王处士话别】崔涂  
微灯照寂寥，此夕正迢迢。丹桂得已晚，故山归尚遥。  
虫声移暗壁，月色动寒条。此去如真隐，期君试一瓢。  
  
卷679_36  【秋日犍为道中（一作途中感怀）】崔涂  
久客厌岐路，出门吟且悲。平生未到处，落日独行时。  
芳草不长绿，故人无重期。那堪更南渡，乡国已天涯。  
  
卷679_37  【送僧归江东（一作岐下送蒙上人归天台）】崔涂  
坐彻秦城夏，行登越客船。去留那有著，语默不离禅。  
叶拥临关路，霞明近海天。更寻同社侣，应得虎溪边。  
  
卷679_38  【喜友人及第】崔涂  
孤吟望至公，已老半生中。不有同人达，兼疑此道穷。  
只应才自薄，岂是命难通。尚激抟溟势，期君借北风。  
  
卷679_39  【上巳日永崇里言怀】崔涂  
未敢分明赏物华，十年如见梦中花。  
游人过尽衡门掩，独自凭栏到日斜。  
  
卷679_40  【送僧归天竺】崔涂  
忽忆曾栖处，千峰近沃州。别来秦树老，归去海门秋。  
汲带寒汀月，禅邻贾客舟。遥思清兴惬，不厌石林幽。  
  
卷679_41  【牛渚夜泊】崔涂  
烟老石矶平，袁郎夜泛情。数吟人不遇，千古月空明。  
人事年年别，春潮日日生。无因逢谢尚，风物自凄清。  
  
卷679_42  【送友人归江南】崔涂  
渚田芳草遍，共忆故山春。独往沧洲暮，相看白发新。  
定过林下寺，应见社中人。只恐东归后，难将鸥鸟亲。  
  
卷679_43  【过陶征君隐居】崔涂  
陶令昔居此，弄琴遗世荣。田园三亩绿，轩冕一铢轻。  
衰柳自无主，白云犹可耕。不随陵谷变，应只有高名。  
  
卷679_44  【江上旅泊】崔涂  
汀洲一夜泊，久客半连樯。尽说逢秋色，多同忆故乡。  
孤冈生晚烧，独树隐回塘。欲问东归路，遥知隔渺茫。  
  
卷679_45  【灞上】崔涂  
长安名利路，役役古由今。征骑少闲日，绿杨无旧阴。  
水侵秦甸阔，草接汉陵深。紫阁曾过处，依稀白鸟沈。  
  
卷679_46  【寄舅】崔涂  
中朝轩冕内，久绝甯家亲。白社同孤立，青云独并伸。  
致君期折槛，举职在埋轮。须信尧庭草，犹能指佞人。  
  
卷679_47  【赠休粮僧】崔涂  
闻钟独不斋，何事更关怀。静少人过院，闲从草上阶。  
生台无鸟下，石路有云埋。为忆禅中旧，时犹梦百崖。  
  
卷679_48  【题绝岛山寺】崔涂  
绝岛跨危栏，登临到此难。夕阳高鸟过，疏雨一钟残。  
骇浪摇空阔，灵山厌渺漫。那堪更回首，乡树隔云端。  
  
卷679_49  【读侯道华真人传】崔涂  
汉皇轻万乘，方士说三丹。不得修心要，翻知出世难。  
茂陵春竟绿，金掌曙空寒。何似先生去，翩翩逐彩鸾。  
  
卷679_50  【残花】崔涂  
迟迟傍晓阴，昨夜色犹深。毕竟终须落，堪悲古与今。  
明年何处见，尽日此时心。蜂蝶无情极，残香更不寻。  
  
卷679_51  【题兴善寺隋松院与人期不至】崔涂  
青青伊涧松，移植在莲宫。藓色前朝雨，秋声半夜风。  
长闲应未得，暂赏亦难同。不及禅栖者，相看老此中。  
  
卷679_52  【樵者】崔涂  
行山行采薇，闲翦蕙为衣。避世嫌山浅，逢人说姓稀。  
有时还独醉，何处掩衡扉。莫看棋终局，溪风晚待归。  
  
卷679_53  【南涧耕叟】崔涂  
年年南涧滨，力尽志犹存。雨雪朝耕苦，桑麻岁计贫。  
战添丁壮役，老忆太平春。见说经荒后，田园半属人。  
  
卷679_54  【春日闲居忆江南旧业】崔涂  
杜门朝复夕，岂是解谋身。梦不离泉石，林唯称隐沦。  
渐谙浮世事，转忆故山春。南国水风暖，又应生白蘋。  
  
卷679_55  【屈原庙】崔涂  
谗胜祸难防，沈冤信可伤。本图安楚国，不是怨怀王。  
庙古碑无字，洲晴蕙有香。独醒人尚笑，谁与奠椒浆。  
  
卷679_56  【宿庐山绝顶山舍】崔涂  
一磴出林端，千峰次第看。长闲如未遂，暂到亦应难。  
谷树云埋老，僧窗瀑影寒。自嫌心不达，向此梦长安。  
  
卷679_57  【王逸人隐居】崔涂  
一径入千岑，幽人许重寻。不逢秦世乱，未觉武陵深。  
石转生寒色，云归带夕阴。却愁危坐久，看尽暝栖禽。  
  
卷679_58  【申州道中】崔涂  
风紧日凄凄，乡心向此迷。水分平楚阔，山接故关低。  
客路缘烽火，人家厌鼓鼙。那堪独驰马，江树穆陵西。  
  
卷679_59  【江上怀翠微寺空上人】崔涂  
旅泛本无定，相逢那可期。空怀白阁夜，未答碧云诗。  
暮雨潮生早，春寒雁到迟。所思今不见，乡国正天涯。  
  
卷679_60  【秋宿鹤林寺】崔涂  
步步入林中，山穷意未穷。偏逢僧话久，转与鹤栖同。  
烛焰风销尽，兰条露湿空。又须从此别，江上正秋鸿。  
  
卷679_61  【远望】崔涂  
长为乡思侵，望极即沾襟。不是前山色，能伤愁客心。  
平芜连海尽，独树隐云深。况复斜阳外，分明有去禽。  
  
卷679_62  【秋晚书怀】崔涂  
看看秋色晚，又是出门时。白发生非早，青云去自迟。  
梦唯怀上国，迹不到他岐。以此坚吾道，还无愧已知。  
  
卷679_63  【途中秋晚送友人归江南】崔涂  
又指烟波算路岐，此生多是厌羁离。正逢摇落仍须别，  
不待登临已合悲。里巷半空兵过后，水云初冷雁来时。  
扁舟未得如君去，空向沧江梦所思。  
  
卷679_64  【己亥岁感事】崔涂  
正闻青犊起葭萌，又报黄巾犯汉营。岂是将皆无上略，  
直疑天自弃苍生。瓜沙旧戍犹传檄，吴楚新春已废耕。  
见说圣君能仄席，不知谁是请长缨。  
  
卷679_65  【金陵晚眺（一作怀古）】崔涂  
苇声骚屑水天秋，吟对金陵古渡头。千古是非输蝶梦，  
一轮风雨属渔舟。若无仙分应须老，幸有归山即合休。  
何必登临更惆怅，比来身世只如浮。  
  
卷679_66  【过长江贾岛主簿旧厅】崔涂  
雕琢文章字字精，我经此处倍伤情。身从谪宦方沾禄，  
才被槌埋更有声。过县已无曾识吏，到厅空见旧题名。  
长江一曲年年水，应为先生万古清。  
  
卷679_67  【途中感怀寄青城李明府】崔涂  
鳞鬣催残志未休，壮心翻是此身雠。并闻寒雨多因夜，  
不得乡书又到秋。耕钓旧交吟好忆，雪霜危栈去堪愁。  
如何只是三年别，君著朱衣我白头。  
  
卷679_68  【夏日书怀寄道友】崔涂  
达即匡邦退即耕，是非何足挠平生。终期道向希夷得，  
未省心因宠辱惊。峰转暂无当户影，雉飞时有隔林声。  
十年惟悟吟诗句，待得中原欲铸兵。  
  
卷679_69  【和进士张曙闻雁见寄】崔涂  
断行哀响递相催，争趁高秋作恨媒。云外关山闻独去，  
渡头风雨见初来。也知榆塞寒须别，莫恋蘋汀暖不回。  
试向富春江畔过，故园犹合有池台。  
  
卷679_70  【鹦鹉洲即事（一作眺望）】崔涂  
怅望春襟郁未开，重吟鹦鹉益堪哀。曹瞒尚不能容物，  
黄祖何曾解爱才。幽岛暖闻燕雁去，晓江晴觉蜀波来。  
何人正得风涛便，一点轻帆万里回。  
  
卷679_71  【读留侯传】崔涂  
覆楚雠韩势有馀，男儿遭遇更难如。偶成汉室千年业，  
只读圯桥一卷书。翻把壮心轻尺组，却烦商皓正皇储。  
若能终始匡天子，何必□□□□□。  
  
卷679_72  【赤壁怀古】崔涂  
汉室河山鼎势分，勤王谁肯顾元勋。不知征伐由天子，  
唯许英雄共使君。江上战馀陵是谷，渡头春在草连云。  
分明胜败无寻处，空听渔歌到夕曛。  
  
卷679_73  【东晋】崔涂  
五陵豪侠笑为儒，将为儒生只读书。  
看取不成投笔后，谢安功业复何如。  
秦国金陵王气全，一龙正道始东迁。  
兴亡竟不关人事，虚倚长淮五百年。  
  
卷679_74  【春夕】崔涂  
水流花谢两无情，送尽东风过楚城。胡蝶梦中家万里，  
子规枝上月三更。故园书动经年绝，华发春唯满镜生。  
自是不归归便得，五湖烟景有谁争。  
  
卷679_75  【涧松】崔涂  
寸寸凌霜长劲条，路人犹笑未干霄。  
南园桃李虽堪羡，争奈春残又寂寥。  
  
卷679_76  【湘中弦】崔涂  
苍山遥遥江潾潾，路傍老尽没闲人。  
王孙不见草空绿，惆怅渡头春复春。  
烟愁雨细云冥冥，杜兰香老三湘清。  
故山望断不知处，鶗鴂隔花时一声。  
  
卷679_77  【续纪汉武（一作读汉武内传）】崔涂  
分明三鸟下储胥，一觉钧天梦不如。  
争那白头方士到，茂陵红叶已萧疏。  
  
卷679_78  【陇上逢江南故人】崔涂  
三声戍角边城暮，万里乡心塞草春。  
莫学少年轻远别，陇关西少向东人。  
  
卷679_79  【夷陵夜泊】崔涂  
家依楚塞穷秋别，身逐孤舟万里行。  
一曲巴歌半江月，便应消得二毛生。  
  
卷679_80  【橹声】崔涂  
烟外桡声远，天涯幽梦回。争知江上客，不是故乡来。  
  
卷679_81  【海棠图】崔涂  
海棠花底三年客，不见海棠花盛开。  
却向江南看图画，始惭虚到蜀城来。  
  
卷679_82  【云】崔涂  
得路直为霖济物，不然闲共鹤忘机。  
无端却向阳台畔，长送襄王暮雨归。  
  
卷679_83  【过二妃庙】崔涂  
残阳楚水畔，独吊舜时人。不及庙前草，至今江上春。  
  
卷679_84  【送友人】崔涂  
登高迎送远，春恨并依依。不得沧洲信，空看白鹤归。  
  
卷679_85  【声】崔涂  
欢戚犹来恨不平，此中高下本无情。  
韩娥绝唱唐衢哭，尽是人间第一声。  
  
卷679_86  【放鹧鸪】崔涂  
秋入池塘风露微，晓开笼槛看初飞。  
满身金翠画不得，无限烟波何处归。  
  
卷679_87  【泉】崔涂  
远辞岩窦泻潺潺，静拂云根别故山。  
可惜寒声留不得，旋添波浪向人间。  
  
卷679_88  【巫山旅别】崔涂  
五千里外三年客，十二峰前一望秋。  
无限别魂招不得，夕阳西下水东流。  
  
卷679_89  【幽兰】崔涂  
幽植众宁知，芬芳只暗持。自无君子佩，未是国香衰。  
白露沾长早，春风到每迟。不如当路草，芬馥欲何为。  
  
卷679_90  【读庾信集】崔涂  
四朝十帝尽风流，建业长安两醉游。  
唯有一篇杨柳曲，江南江北为君愁。  
  
卷679_91  【过绣岭宫】崔涂  
古殿春残绿野阴，上皇曾此驻泥金。三城帐属升平梦，  
一曲铃关怅望心。苑路暗迷香辇绝，缭垣秋断草烟深。  
前朝旧物东流在，犹为年年下翠岑。  
  
卷679_92  【巴山道中除夜书怀】崔涂  
迢递三巴路，羁危万里身。乱山残雪夜，孤烛异乡春。  
渐与骨肉远，转于僮仆亲。那堪正漂泊，明日岁华新。  
  
卷679_93  【题净众寺古松】崔涂  
百尺森疏倚梵台，昔人谁见此初栽。故园未有偏堪恋，  
浮世如闲即合来。天暝岂分苍翠色，岁寒应识栋梁材。  
清阴可惜不驻得，归去暮城空首回。  
  
卷679_94  【折杨柳】崔涂  
朝朝车马如蓬转，处处江山待客归。  
若使人间少离别，杨花应合过春飞。  
  
卷679_95  【七夕】崔涂  
年年七夕渡瑶轩，谁道秋期有泪痕。  
自是人间一周岁，何妨天上只黄昏。  
  
卷679_96  【泛楚江】崔涂  
九重城外家书远，百里洲前客棹还。  
金印碧幢如见问，一生安稳是长闲。  
  
卷679_97  【初过汉江】崔涂  
襄阳好向岘亭看，人物萧条值岁阑。  
为报习家多置酒，夜来风雪过江寒。  
  
卷679_98  【题授阳镇路】崔涂  
越鸟巢边溪路断，秦人耕处洞门开。  
小桃花发春风起，千里江山一梦回。  
  
卷679_99  【初识梅花】崔涂  
江北不如南地暖，江南好断北人肠。  
燕脂桃颊梨花粉，共作寒梅一面妆。  
  
卷679_100  【江雨望花】崔涂  
细雨满江春水涨，好风留客野梅香。  
避秦不是无归意，一度逢花一断肠。  

## 全唐诗(下)　卷六百八十

卷680_1  【雨后月中玉堂闲坐】韩偓  
银台直北金銮外，暑雨初晴皓月中。唯对松篁听刻漏，  
更无尘土翳虚空。绿香熨齿冰盘果，清冷侵肌水殿风。  
夜久忽闻铃索动，玉堂西畔响丁东。  
  
卷680_2  【六月十七日召对自辰及申方归本院】韩偓  
清暑帘开散异香，恩深咫尺对龙章。花应洞里寻常发，  
日向壶中特地长。坐久忽疑槎犯斗，归来兼恐海生桑。  
如今冷笑东方朔，唯用诙谐侍汉皇。  
  
卷680_3  【与吴子华侍郎同年玉堂同直怀恩叙恳因成…兼呈诸同年】韩偓  
往年莺谷接清尘，今日鳌山作侍臣。二纪计偕劳笔研，  
一朝宣入掌丝纶。声名烜赫文章士，金紫雍容富贵身。  
绛帐恩深无路报，语馀相顾却酸辛。  
  
卷680_4  【和吴子华侍郎令狐昭化舍人叹白菊衰谢之绝次用本韵】韩偓  
正怜香雪披千片，忽讶残霞覆一丛。  
还似妖姬长年后，酒酣双脸却微红。  
  
卷680_5  【中秋禁直】韩偓  
星斗疏明禁漏残，紫泥封后独凭阑。露和玉屑金盘冷，  
月射珠光贝阙寒。天衬楼台笼苑外，风吹歌管下云端。  
长卿只为长门赋，未识君臣际会难。  
  
卷680_6  【侍宴】韩偓  
蜂黄蝶粉两依依，狎宴临春日正迟。  
密旨不教江令醉，丽华微笑认皇慈。  
  
卷680_7  【锡宴日作】韩偓  
玉衔花马蹋香街，诏遣追欢绮席开。中使押从天上去，  
外人知自日边来。臣心净比漪涟水，圣泽深于潋滟杯。  
才有异恩颁稷契，已将优礼及邹枚。清商适向梨园降，  
妙妓新行峡雨回。不敢通宵离禁直，晚乘残醉入银台。  
  
卷680_8  【宫柳】韩偓  
莫道秋来芳意违，宫娃犹似妒蛾眉。幸当玉辇经过处，  
不怕金风浩荡时。草色长承垂地叶，日华先动映楼枝。  
涧松亦有凌云分，争似移根太液池。  
  
卷680_9  【苑中】韩偓  
上苑离宫处处迷，相风高与露盘齐。金阶铸出狻猊立，  
玉树雕成狒cf啼，外使调鹰初得按，中官过马不教嘶。  
笙歌锦绣云霄里，独许词臣醉似泥。  
  
卷680_10  【从猎三首】韩偓  
猎犬谙斜路，宫嫔识认旗。马前双兔起，宣尔羽林儿。  
小镫狭鞦鞘，鞍轻妓细腰。有时齐走马，也学唱交交。  
蹀躞巴陵骏，毰毸碧野鸡。忽闻仙乐动，赐酒玉偏提。  
  
卷680_11  【辛酉岁冬十一月随驾幸岐下作】韩偓  
曳裾谈笑殿西头，忽听征铙从冕旒。凤盖行时移紫气，  
鸾旗驻处认皇州。晓题御服颁群吏，夜发宫嫔诏列侯。  
雨露涵濡三百载，不知谁拟杀身酬。  
  
卷680_12  【冬至夜作（天复二年壬戌，随驾在凤翔府）】韩偓  
中宵忽见动葭灰，料得南枝有早梅。四野便应枯草绿，  
九重先觉冻云开。阴冰莫向河源塞，阳气今从地底回。  
不道惨舒无定分，却忧蚊响又成雷。  
  
卷680_13  【秋霖夜忆家（随驾在凤翔府）】韩偓  
垂老何时见弟兄，背灯愁泣到天明。  
不知短发能多少，一滴秋霖白一茎。  
  
卷680_14  【恩赐樱桃分寄朝士（在岐下）】韩偓  
未许莺偷出汉宫，上林初进半金笼。蔗浆自透银杯冷，  
朱实相辉玉碗红。俱有乱离终日恨，贵将滋味片时同。  
霜威食檗应难近，宜在纱窗绣户中。  
  
卷680_15  【出官经硖石县（天复三年二月二十二日）】韩偓  
谪宦过东畿，所抵州名濮。故里欲清明，临风堪恸哭。  
溪长柳似帷，山暖花如醭。逆旅讶簪裾，野老悲陵谷。  
暝鸟影连翩，惊狐尾纛簌。尚得佐方州，信是皇恩沐。  
  
卷680_16  【访同年虞部李郎中（天复四年二月，在湖南）】韩偓  
策蹇相寻犯雪泥，厨烟未动日平西。门庭野水褵褷鹭，  
邻里短墙咿喔鸡。未入庆霄君择肉，畏逢华毂我吹齑。  
地炉贳酒成狂醉，更觉襟怀得丧齐。  
  
卷680_17  【赠渔者（在湖南）】韩偓  
个侬居处近诛茅，枳棘篱兼用荻梢。尽日风扉从自掩，  
无人筒钓是谁抛。城方四百墙阴直，江阔中心水脉坳。  
我亦好闲求老伴，莫嫌迁客且论交。  
  
卷680_18  【春阴独酌寄同年虞部李郎中（在湖南）】韩偓  
春阴漠漠土脉润，春寒微微风意和。闲嗤入甲奔竞态，  
醉唱落调渔樵歌。诗道揣量疑可进，宦情刓缺转无多。  
酒酣狂兴依然在，其奈千茎鬓雪何。  
  
卷680_19  【奉和峡州孙舍人肇荆南重围中寄诸朝士二篇时李…牵课】韩偓  
敏手何妨误汰金，敢怀私忿斅羊斟。直应宣室还三接，  
未必丰城便陆沈。炽炭一炉真玉性，浓霜千涧老松心。  
私恩尚有捐躯誓，况是君恩万倍深。  
征途安敢更迁延，冒入重围势使然。众果却应存苦李，  
五瓶惟恐竭甘泉。多端莫撼三珠树，密策寻遗七宝鞭。  
黄篾舫中梅雨里，野人无事日高眠。  
  
卷680_20  【雪中过重湖信笔偶题】韩偓  
道方时险拟如何，谪去甘心隐薜萝。青草湖将天暗合，  
白头浪与雪相和。旗亭腊酎逾年熟，水国春寒向晚多。  
处困不忙仍不怨，醉来唯是欲傞傞。  
  
卷680_21  【寄湖南从事】韩偓  
索寞襟怀酒半醒，无人一为解馀酲。岸头柳色春将尽，  
船背雨声天欲明。去国正悲同旅雁，隔江何忍更啼莺。  
莲花幕下风流客，试与温存谴逐情。  
  
卷680_22  【玩水禽（在古南醴陵县作）】韩偓  
两两珍禽渺渺溪，翠衿红掌净无泥。向阳眠处莎成毯，  
蹋水飞时浪作梯。依倚雕梁轻社燕，抑扬金距笑晨鸡。  
劝君细认渔翁意，莫遣縆罗误稳栖。  
  
卷680_23  【早玩雪梅有怀亲属】韩偓  
北陆候才变，南枝花已开。无人同怅望，把酒独裴回。  
冻白雪为伴，寒香风是媒。何因逢越使，肠断谪仙才。  
  
卷680_24  【欲明】韩偓  
欲明篱被风吹倒，过午门因客到开。忍苦可能遭鬼笑，  
息机应免致鸥猜。岳僧互乞新诗去，酒保频征旧债来。  
唯有狂吟与沈饮，时时犹自触灵台。  
  
卷680_25  【梅花】韩偓  
梅花不肯傍春光，自向深冬著艳阳。龙笛远吹胡地月，  
燕钗初试汉宫妆。风虽强暴翻添思，雪欲侵凌更助香。  
应笑暂时桃李树，盗天和气作年芳。  
  
卷680_26  【小隐】韩偓  
借得茅斋岳麓西，拟将身世老锄犁。清晨向市烟含郭，  
寒夜归村月照溪。炉为窗明僧偶坐，松因雪折鸟惊啼。  
灵椿朝菌由来事，却笑庄生始欲齐。  
  
卷680_27  【曛黑】韩偓  
古木侵天日已沈，露华凉冷润衣襟。  
江城曛黑人行绝，唯有啼乌伴夜碪。  
  
卷680_28  【晓日】韩偓  
天际霞光入水中，水中天际一时红。  
直须日观三更后，首送金乌上碧空。  
  
卷680_29  【醉著】韩偓  
万里清江万里天，一村桑柘一村烟。  
渔翁醉著无人唤，过午醒来雪满船。  
  
卷680_30  【柳】韩偓  
一笼金线拂弯桥，几被儿童损细腰。  
无奈灵和标格在，春来依旧褭长条。  
  
卷680_31  【病中初闻复官二首】韩偓  
抽毫连夜侍明光，执靮三年从省方。烧玉谩劳曾历试，  
铄金宁为欠周防。也知恩泽招谗口，还痛神祇误直肠。  
闻道复官翻涕泗，属车何在水茫茫。  
又挂朝衣一自惊，始知天意重推诚。青云有路通还去，  
白发无私健亦生。曾避暖池将浴凤，却同寒谷乍迁莺。  
宦途巇嶮终难测，稳泊渔舟隐姓名。  
  
卷680_32  【早起五言三韵】韩偓  
万树绿杨垂，千般黄鸟语。庭花风雨馀，岑寂如村坞。  
依依官渡头，晴阳照行旅。  
  
卷680_33  【家书后批二十八字（在醴陵，时闻家在登州）】韩偓  
四序风光总是愁，鬓毛衰飒涕横流。  
此书未到心先到，想在孤城海岸头。  
  
卷680_34  【湖南梅花一冬再发偶题于花援】韩偓  
湘浦梅花两度开，直应天意别栽培。玉为通体依稀见，  
香号返魂容易回。寒气与君霜里退，阳和为尔腊前来。  
夭桃莫倚东风势，调鼎何曾用不材。  
  
卷680_35  【即目二首】韩偓  
万古离怀憎物色，几生愁绪溺风光。废城沃土肥春草，  
野渡空船荡夕阳。倚道向人多脉脉，为情因酒易伥伥。  
宦途弃掷须甘分，回避红尘是所长。  
动非求进静非禅，咋舌吞声过十年。溪涨浪花如积石，  
雨晴云叶似连钱。干戈岁久谙戎事，枕簟秋凉减夜眠。  
攻苦惯来无不可，寸心如水但澄鲜。  
  
卷680_36  【净兴寺杜鹃一枝繁艳无比】韩偓  
一园红艳醉坡陀，自地连梢簇蒨罗。  
蜀魄未归长滴血，只应偏滴此丛多。  
  
卷680_37  【花时与钱尊师同醉因成二十字】韩偓  
桥下浅深水，竹间红白花。酒仙同避世，何用厌长沙。  
  
卷680_38  【避地】韩偓  
西山爽气生襟袖，南浦离愁入梦魂。泊孤舟青草岸，  
鸟鸣高树夕阳村。偷生亦似符天意，未死深疑负国恩。  
白面儿郎犹巧宦，不知谁与正乾坤。  
  
卷680_39  【息兵】韩偓  
渐觉人心望息兵，老儒希觊见澄清。正当困辱殊轻死，  
已过艰危却恋生。多难始应彰劲节，至公安肯为虚名。  
暂时胯下何须耻，自有苍苍鉴赤诚。  
  
卷680_40  【翠碧鸟（以上并在醴陵作）】韩偓  
天长水远网罗稀，保得重重翠碧衣。  
挟弹小儿多害物，劝君莫近市朝飞。  
  
卷680_41  【赠孙仁本尊师（在袁州）】韩偓  
齿如冰雪发如黳，几百年来醉似泥。  
不共世人争得失，卧床前有上天梯。  
  
卷680_42  【乙丑岁九月在萧滩镇驻泊两月忽得商马杨迢…因书四十字】韩偓  
旅寓在江郊，秋风正寂寥。紫泥虚宠奖，白发已渔樵。  
事往凄凉在，时危志气销。若为将朽质，犹拟杖于朝。  
  
卷680_43  【丙寅二月二十二日抚州如归馆雨中有怀诸朝客】韩偓  
凄凄恻恻又微嚬。欲话羁愁忆故人。薄酒旋醒寒彻夜，  
好花虚谢雨藏春。萍蓬已恨为逋客，江岭那知见侍臣。  
未必交情系贫富，柴门自古少车尘。  
  
卷680_44  【三月二十七日自抚州往南城县舟行见拂水蔷薇因有是作】韩偓  
江中春雨波浪肥，石上野花枝叶瘦。枝低波高如有情，  
浪去枝留如力斗。绿刺红房战褭时，吴娃越艳醺酣后。  
且将浊酒伴清吟，酒逸吟狂轻宇宙。  
  
卷680_45  【荔枝三首（丙寅年秋到福州，自此后并福州作）】韩偓  
遐方不许贡珍奇，密诏唯教进荔枝。  
汉武碧桃争比得，枉令方朔号偷儿。  
封开玉笼鸡冠湿，叶衬金盘鹤顶鲜。  
想得佳人微启齿，翠钗先取一双悬。  
巧裁霞片裹神浆，崖蜜天然有异香。  
应是仙人金掌露，结成冰入蒨罗囊。  
  
卷680_46  【寄上兄长】韩偓  
两地支离路八千，襟怀凄怆鬓苍然。  
乱来未必长团会，其奈而今更长年。  
  
卷680_47  【宝剑】韩偓  
因极还应有甚通，难将粪壤掩神踪。  
斗间紫气分明后，擘地成川看化龙。  
  
卷680_48  【登南神光寺塔院（一本题作登南台僧寺）】韩偓  
无奈离肠日九回，强摅离抱立高台。中华地向城边尽，  
外国云从岛上来。四序有花长见雨，一冬无雪却闻雷。  
日宫紫气生冠冕，试望扶桑病眼开。  
  
卷680_49  【两贤】韩偓  
卖卜严将卖饼孙，两贤高趣恐难伦。  
而今若有逃名者，应被品流呼差人。  
  
卷680_50  【再思】韩偓  
暴殄犹来是片时，无人向此略迟疑。流金铄石玉长润，  
败柳凋花松不知。但保行藏天是证，莫矜纤巧鬼难欺。  
近来更得穷经力，好事临行亦再思。  
  
卷680_51  【有瞩】韩偓  
晚凉闲步向江亭，默默看书旋旋行。风转滞帆狂得势，  
潮来诸水寂无声。谁将覆辙询长策，愿把棼丝属老成。  
安石本怀经济意，何妨一起为苍生。  
  
卷680_52  【秋深闲兴】韩偓  
此心兼笑野云忙，甘得贫闲味甚长。病起乍尝新橘柚，  
秋深初换旧衣裳。晴来喜鹊无穷语，雨后寒花特地香。  
把钓覆棋兼举白，不离名教可颠狂。  
  
卷680_53  【故都】韩偓  
故都遥想草萋萋，上帝深疑亦自迷。塞雁已侵池籞宿，  
宫鸦犹恋女墙啼。天涯烈士空垂涕，地下强魂必噬脐。  
掩鼻计成终不觉，冯驩无路斅鸣鸡。  
  
卷680_54  【梦仙】韩偓  
紫霄宫阙五云芝，九级坛前再拜时。鹤舞鹿眠春草远，  
山高水阔夕阳迟。每嗟阮肇归何速，深羡张骞去不疑。  
澡练纯阳功力在，此心唯有玉皇知。  
  
卷680_55  【赠吴颠尊师（丙寅年作）】韩偓  
饮酒经何代，休粮度此生。迹应常自浼，颠亦强为名。  
道若千钧重，身如一羽轻。毫厘分象纬，袒跣揖公卿。  
狗窦号光逸，渔阳裸祢衡。笑雷冬蛰震，岩电夜珠明。  
月魄侵簪冷，江光逼屐清。半酣思救世，一手拟扶倾。  
击地嗟衰俗，看天贮不平。自缘怀气义，可是计烹亨。  
议论通三教，年颜称五更。老狂人不厌，密行鬼应惊。  
未识心相许，开襟语便诚。伊余常仗义，愿拜十年兄。  
  
卷680_56  【送人弃官入道】韩偓  
仙李浓阴润，皇枝密叶敷。俊才轻折桂，捷径取纡朱。  
断绁三清路，扬鞭五达衢。侧身期破的，缩手待呼卢。  
社稷俄如缀，雄豪讵守株。忸怩非壮志，摆脱是良图。  
尘土留难住，缨緌弃若无。冥心归大道，回首笑吾徒。  
酒律应难忘，诗魔未肯徂。他年如拔宅，为我指清都。  

## 全唐诗(下)　卷六百八十一

卷681_1  【感事三十四韵（丁卯已后）】韩偓  
紫殿承恩岁，金銮入直年。归三岛路，日过八花砖。  
鸳鹭皆回席，皋夔亦慕膻。庆霄舒羽翼，尘世有神仙。  
虽遇河清圣，惭非岳降贤。皇慈容散拙，公议逼陶甄。  
江总参文会，陈暄侍狎筵。腐儒亲帝座，太史认星躔。  
侧弁聆神算，濡毫俟密宣。宫司持玉研，书省擘香笺。  
唯理心无党，怜才膝屡前。焦劳皆实录，宵旰岂虚传。  
始议新尧历，将期整舜弦。去梯言必尽，仄席意弥坚。  
上相思惩恶，中人讵省愆。鹿穷唯牴触，兔急且cg猭。  
本是谋赊死，因之致劫迁。氛霾言下合，日月暗中悬。  
恭显诚甘罪，韦平亦恃权。畏闻巢幕险，宁寤积薪然。  
谅直寻钳口，奸纤益比肩。晋谗终不解，鲁瘠竟难痊。  
只拟诛黄皓，何曾识霸先。嗾獒翻丑正，养虎欲求全。  
万乘烟尘里，千官剑戟边。斗魁当北坼，地轴向西偏。  
袁董非徒尔，师昭岂偶然。中原成劫火，东海遂桑田。  
溅血惭嵇绍，迟行笑褚渊。四夷同效顺，一命敢虚捐。  
山岳还青耸，穹苍旧碧鲜。独夫长啜泣，多士已忘筌。  
郁郁空狂叫，微微几病癫。丹梯倚寥廓，终去问青天。  
  
卷681_2  【向隅】韩偓  
守道得途迟，中兼遇乱离。刚肠成绕指，玄发转垂丝。  
客路少安处，病床无稳时。弟兄消息绝，独敛问隅眉。  
  
卷681_3  【社后】韩偓  
社后重阳近，云天澹薄间。目随棋客静，心共睡僧闲。  
归鸟城衔日，残虹雨在山。寂寥思晤语，何夕款柴关。  
  
卷681_4  【息虑】韩偓  
息虑狎群鸥，行藏合自由。春寒宜酒病，夜雨入乡愁。  
道向危时见，官因乱世休。外人相待浅，独说济川舟。  
  
卷681_5  【早起探春】韩偓  
句芒一夜长精神，腊后风头已见春。烟柳半眠藏利脸，  
雪梅含笑绽香唇。渐因闲暇思量酒，必怨颠狂泥摸人。  
若个高情能似我，且应欹枕睡清晨。  
  
卷681_6  【味道】韩偓  
如含瓦砾竟何功，痴黠相兼似得中。心系是非徒怅望，  
事须光景旋虚空。升沉不定都如梦，毁誉无恒却要聋。  
弋者甚多应扼腕，任他闲处指冥鸿。  
  
卷681_7  【秋郊闲望有感】韩偓  
枫叶微红近有霜，碧云秋色满吴乡。鱼冲骇浪雪鳞健，  
鸦闪夕阳金背光。心为感恩长惨戚，鬓缘经乱早苍浪。  
可怜广武山前语，楚汉宁教作战场。  
  
卷681_8  【李太舍池上玩红薇醉题】韩偓  
花低池小水泙泙，花落池心片片轻。酩酊不能羞白鬓，  
颠狂犹自眷红英。乍为旅客颜常厚，每见同人眼暂明。  
京洛园林归未得，天涯相顾一含情。  
  
卷681_9  【余寓汀州沙县，病中闻前郑左丞璘随外镇举荐…感悟也】韩偓  
莫恨当年入用迟，通材何处不逢知。桑田变后新舟楫，  
华表归来旧路岐。公干寂寥甘坐废，子牟欢抃促行期。  
移都已改侯王第，惆怅沙堤别筑基。  
  
卷681_10  【又一绝请为申达京洛亲交知余病废】韩偓  
鬓惹新霜耳旧聋，眼昏腰曲四肢风。  
交亲若要知形候，岚嶂烟中折臂翁。  
  
卷681_11  【梦中作】韩偓  
紫宸初启列鸳鸾，直向龙墀对揖班。九曜再新环北极，  
万方依旧祝南山。礼容肃睦缨緌外，和气熏蒸剑履间。  
扇合却循黄道退，庙堂谈笑百司闲。  
  
卷681_12  【己巳年正月十二日自沙县抵邵武军将谋抚…偶成一篇】韩偓  
访戴船回郊外泊，故乡何处望天涯。半明半暗山村日，  
自落自开江庙花。数醆绿醅桑落酒，一瓯香沫火前茶。  
（缺二句）古  
  
卷681_13  【建谿滩波心目惊眩余平生溺奇境今则畏怯不暇因书…八字】韩偓  
长贪山水羡渔樵，自笑扬鞭趁早朝。  
今日建谿惊恐后，李将军画也须烧。  
  
卷681_14  【自沙县抵龙溪县值泉州军过后村落皆空因有一绝】韩偓  
水自潺湲日自斜，尽无鸡犬有鸣鸦。  
千村万落如寒食，不见人烟空见花。  
  
卷681_15  【此翁（此后在桃林场）】韩偓  
高阁群公莫忌侬，侬心不在宦名中。岩光一唾垂緌紫，  
何胤三遗大带红。金劲任从千口铄，玉寒曾试几炉烘。  
唯应鬼眼兼天眼，窥见行藏信此翁。  
  
卷681_16  【失鹤】韩偓  
正怜标格出华亭，况是昂藏入相经。碧落顺风初得志，  
故巢因雨却闻腥。几时翔集来华表，每日沈吟看画屏。  
为报鸡群虚嫉妒，红尘向上有青冥。  
  
卷681_17  【卜隐】韩偓  
屏迹还应减是非，却忧蓝玉又光辉。桑梢出舍蚕初老，  
柳絮盖溪鱼正肥。世乱岂容长惬意，景清还觉易忘机。  
世间华美无心问，藜藿充肠苎作衣。  
  
卷681_18  【晨兴】韩偓  
晓景山河爽，闲居巷陌清。已能消滞念，兼得散馀酲。  
汲水人初起，回灯燕暂惊。放怀殊未足，圆隙已尘生。  
  
卷681_19  【暴雨】韩偓  
电尾烧黑云，雨脚飞银线。急点溅池心，微烟昏水面。  
气凉氛祲消，暑退松篁健。丛蓼亚赪茸，擎荷翻绿扇。  
风期谁与同，逸趣余探遍。欲去更迟留，胸中久交战。  
  
卷681_20  【山院避暑】韩偓  
行乐江郊外，追凉山寺中。静阴生晚绿，寂虑延清风。  
运塞地维窄，气苏天宇空。何人识幽抱，目送冥冥鸿。  
  
卷681_21  【闲兴】韩偓  
景寂有玄味，韵高无俗情。他山冰雪解，此水波澜生。  
影重验花密，滴稀知酒清。忙人常扰扰，安得心和平。  
  
卷681_22  【漫作二首】韩偓  
暑雨洒和气，香风吹日华。瞬龙惊汗漫，翥凤綷云霞。  
悬圃珠为树，天池玉作砂。丹霄能几级，何必待乘槎。  
黍谷纯阳入，鸾霄瑞彩生。岳灵分正气，仙卫借神兵。  
污俗迎风变，虚怀遇物倾。千钧将一羽，轻重在平衡。  
  
卷681_23  【腾腾】韩偓  
八年流落醉腾腾，点检行藏喜不胜。  
乌帽素餐兼施药，前生多恐是医僧。  
  
卷681_24  【寄隐者】韩偓  
烟郭云扃路不遥，怀贤犹恨太迢迢。长松夜落钗千股，  
小港春添水半腰。已约病身抛印绶，不嫌门巷似渔樵。  
渭滨晦迹南阳卧，若比吾徒更寂寥。  
  
卷681_25  【闲居】韩偓  
厌闻趋竞喜闲居，自种芜菁亦自锄。麋鹿跳梁忧触拨，  
鹰鹯搏击恐粗疏。拙谋却为多循理，所短深惭尽信书。  
刀尺不亏绳墨在，莫疑张翰恋鲈鱼。  
  
卷681_26  【僧影】韩偓  
山色依然僧已亡，竹间疏磬隔残阳。  
智灯已灭馀空烬，犹自光明照十方。  
  
卷681_27  【洞庭玩月】韩偓  
洞庭湖上清秋月，月皎湖宽万顷霜。玉碗深沈潭底白，  
金杯细碎浪头光。寒惊乌鹊离巢噪，冷射蛟螭换窟藏。  
更忆瑶台逢此夜，水晶宫殿挹琼浆。  
  
卷681_28  【赠隐逸】韩偓  
静景须教静者寻，清狂何必在山阴。蜂穿窗纸尘侵砚，  
鸟斗庭花露滴琴。莫笑乱离方解印，犹胜颠蹶未抽簪。  
筑金总得非名士，况是无人解筑金。  
  
卷681_29  【南浦】韩偓  
月若半环云若吐，高楼帘卷当南浦。应是石城艇子来，  
两桨咿哑过花坞。正值连宵酒未醒，不宜此际兼微雨。  
直教笔底有文星，亦应难状分明苦。  
  
卷681_30  【桃林场客舍之前有池半亩木槿栉比阏水遮山…五言八韵】韩偓  
插槿作藩篱，丛生覆小池。为能妨远目，因遣去闲枝。  
邻叟偷来赏，栖禽欲下疑。虚空无障处，蒙闭有开时。  
苇鹭怜潇洒，泥鳅畏日曦。稍宽春水面，尽见晚山眉。  
岸稳人偷钓，阶明日上基。世间多弊事，事事要良医。  
  
卷681_31  【中秋寄杨学士（一作中秋永夕奉寄杨学士兄弟）】韩偓  
鳞差甲子渐衰迟，依旧年年困乱离。  
八月夜长乡思切，鬓边添得几茎丝。  
  
卷681_32  【寄禅师】韩偓  
他心明与此心同，妙用忘言理暗通。气运阴阳成世界，  
水浮天地寄虚空。劫灰聚散铢锱黑，日御奔驰茧栗红。  
万物尽遭风鼓动，唯应禅室静无风。  
  
卷681_33  【清兴】韩偓  
阴沈天气连翩醉，摘索花枝料峭寒。  
拥鼻绕廊吟看雨，不知遗却竹皮冠。  
  
卷681_34  【深院】韩偓  
鹅儿唼啑栀黄觜，凤子轻盈腻粉腰。  
深院下帘人昼寝，红蔷薇架碧芭蕉。  
  
卷681_35  【凄凄】韩偓  
深将宠辱齐，往往亦凄凄。白日知丹抱，青云有旧蹊。  
嗜咸凌鲁济，恶洁助泾泥。风雨今如晦，堪怜报晓鸡。  
  
卷681_36  【火蛾】韩偓  
阳光不照临，积阴生此类。非无惜死心，奈有灭明意。  
妆穿粉焰焦，翅扑兰膏沸。为尔一伤嗟，自弃非天弃。  
  
卷681_37  【信笔】韩偓  
春风狂似虎，春浪白于鹅。柳密藏烟易，松长见日多。  
石崖采芝叟，乡俗摘茶歌。道在无伊郁，天将奈尔何。  
  
卷681_38  【雷公】韩偓  
闲人倚柱笑雷公，又向深山霹怪松。  
必若有苏天下意，何如惊起武侯龙。  
  
卷681_39  【船头】韩偓  
两岸绿芜齐似翦，掩映云山相向晚。  
船头独立望长空，日艳波光逼人眼。  
  
卷681_40  【喜凉】韩偓  
炉炭烧人百疾生，凤狂龙躁减心情。四山毒瘴乾坤浊，  
一簟凉风世界清。楚调忽惊凄玉柱，汉宫应已湿金茎。  
豪强顿息蛙唇吻，爽利重新鹘眼睛。稳想海槎朝犯斗，  
健思胡马夜翻营。东南亦是中华分，蒸郁相凌太不平。  
  
卷681_41  【天鉴】韩偓  
何劳谄笑学趋时，务实清修胜用机。猛虎十年摇尾立，  
苍鹰一旦醒心飞。神依正道终潜卫，天鉴衷肠竞不违。  
事历艰难人始重，九层成后喜从微。  
  
卷681_42  【江岸闲步（此后壬申年作，在南安县）】韩偓  
一手携书一杖筇，出门何处觅情通。立谈禅客传心印，  
坐睡渔师著背蓬。青布旗夸千日酒，白头浪吼半江风。  
淮阴市里人相见，尽道途穷未必穷。  
  
卷681_43  【野塘】韩偓  
侵晓乘凉偶独来，不因鱼跃见萍开。  
卷荷忽被微风触，泻下清香露一杯。  
  
卷681_44  【余卧疾深村闻一二郎官今称继使闽越笑余迂古…因成此篇】韩偓  
枕流方采北山薇，驿骑交迎市道儿。雾豹只忧无石室，  
泥鳅唯要有洿池。不羞莽卓黄金印，却笑羲皇白接[z5 _blank ]。  
莫负美名书信史，清风扫地更无遗。  
  
卷681_45  【安贫】韩偓  
手风慵展一行书，眼暗休寻九局图。窗里日光飞野马，  
案头筠管长蒲卢。谋身拙为安蛇足，报国危曾捋虎须。  
举世可能无默识，未知谁拟试齐竽。  
  
卷681_46  【残春旅舍】韩偓  
旅舍残春宿雨晴，恍然心地忆咸京。树头蜂抱花须落，  
池面鱼吹柳絮行。禅伏诗魔归净域，酒冲愁阵出奇兵。  
两梁免被尘埃污，拂拭朝簪待眼明。  
  
卷681_47  【鹊】韩偓  
偏承雨露润毛衣，黑白分明众所知。高处营巢亲凤阙，  
静时闲语上龙墀。化为金印新祥瑞，飞向银河旧路岐。  
莫怪天涯栖不稳，托身须是万年枝。  
  
卷681_48  【露】韩偓  
鹤非千岁饮犹难，莺舌偷含岂自安。光湿最宜丛菊亚，  
荡摇无奈绿荷干。名因霈泽随天眷，分与浓霜保岁寒。  
五色呈祥须得处，戛云仙掌有金盘。  
  
卷681_49  【赠僧】韩偓  
尽说归山避战尘，几人终肯别嚣氛。瓶添涧水盛将月，  
衲挂松枝惹得云。三接旧承前席遇，一灵今用戒香熏。  
相逢莫话金銮事，触拨伤心不愿闻。  
  
卷681_50  【感旧】韩偓  
省趋弘阁侍貂珰，指座深恩刻寸肠。秦苑已荒空逝水，  
楚天无限更斜阳。时昏却笑朱弦直，事过方闻锁骨香。  
入室故寮流落尽，路人惆怅见灵光。  
  
卷681_51  【八月六日作四首】韩偓  
日离黄道十年昏，敏手重开造化门。火帝动炉销剑戟，  
风师吹雨洗乾坤。左牵犬马诚难测，右袒簪缨最负恩。  
丹笔不知谁定罪，莫留遗迹怨神孙。  
金虎挻灾不复论，构成狂猘犯车尘。御衣空惜侍中血，  
国玺几危皇后身。图霸未能知盗道，饰非唯欲害仁人。  
黄旗紫气今仍旧，免使老臣攀画轮。  
簪裾皆是汉公卿，尽作锋铓剑血醒。显负旧恩归乱主，  
难教新国用轻刑。穴中狡兔终须尽，井上婴儿岂自宁。  
底事亦疑惩未了，更应书罪在泉扃。  
坐看包藏负国恩，无才不得预经纶。袁安坠睫寻忧汉，  
贾谊濡毫但过秦。威凤鬼应遮矢射，灵犀天与隔埃尘。  
堤防瓜李能终始，免愧于心负此身。  
  
卷681_52  【驿步（癸酉年在南安县）】韩偓  
暂息征车病眼开，况穿松竹入楼台。江流灯影向东去，  
树递雨声从北来。物近刘舆招垢腻，风经庾亮污尘埃。  
高情自古多惆怅，赖有南华养不材。  
  
卷681_53  【访隐者遇沈醉书其门而归】韩偓  
晓入江村觅钓翁，钓翁沈醉酒缸空。  
夜来风起闲花落，狼藉柴门鸟径中。  
  
卷681_54  【疏雨】韩偓  
疏雨从东送疾雷，小庭凉气净莓苔。卷帘燕子穿人去，  
洗砚鱼儿触手来。但欲进贤求上赏，唯将拯溺作良媒。  
戎衣一挂清天下，傅野非无济世才。  
  
卷681_55  【南安寓止】韩偓  
此地三年偶寄家，枳篱茅厂共桑麻。蝶矜翅暖徐窥草，  
蜂倚身轻凝看花。天近函关屯瑞气，水侵吴甸浸晴霞。  
岂知卜肆严夫子，潜指星机认海槎。  
  
卷681_56  【十月七日早起作时气疾初愈】韩偓  
疾愈身轻觉数通，山无岚瘴海无风。  
阳精欲出阴精落，天地包含紫气中。  
  
卷681_57  【有感】韩偓  
坚辞羽葆与吹铙，翻向天涯困系匏。故老未曾忘炙背，  
何人终拟问苞茅。融风渐暖将回雁，滫水犹腥近斩蛟。  
万里关山如咫尺，女床唯待凤归巢。  
  
卷681_58  【观斗鸡偶作】韩偓  
何曾解报稻粱恩，金距花冠气遏云。  
白日枭鸣无意问，唯将芥羽害同群。  
  
卷681_59  【蜻蜓】韩偓  
碧玉眼睛云母翅，轻于粉蝶瘦于蜂。  
坐来迎拂波光久，岂是殷勤为蓼丛。  
  
卷681_60  【即目】韩偓  
书墙暗记移花日，洗瓮先知酝酒期。  
须信闲人有忙事，早来冲雨觅渔师。  
  
卷681_61  【寄邻庄道侣】韩偓  
闻说经旬不启关，药窗谁伴醉开颜。  
夜来雪压村前竹，賸见溪南几尺山。  
  
卷681_62  【初赴期集】韩偓  
轻寒著背雨凄凄，九陌无尘未有泥。  
还是平时旧滋味，慢垂鞭袖过街西。  
  
卷681_63  【惜花】韩偓  
皱白离情高处切，腻香愁态静中深。眼随片片沿流去，  
恨满枝枝被雨淋。总得苔遮犹慰意，若教泥污更伤心。  
临轩一醆悲春酒，明日池塘是绿阴。  
  
卷681_64  【半醉】韩偓  
水向东流竟不回，红颜白发递相催。壮心暗逐高歌尽，  
往事空因半醉来。云护雁霜笼澹月，雨连莺晓落残梅。  
西楼怅望芳菲节，处处斜阳草似苔。  
  
卷681_65  【春尽】韩偓  
惜春连日醉昏昏，醒后衣裳见酒痕。细水浮花归别涧，  
断云含雨入孤村。入闲易有芳时恨，地胜难招自古魂。  
惭愧流莺相厚意，清晨犹为到西园。  
  
卷681_66  【睡起】韩偓  
睡起墙阴下药阑，瓦松花白闭柴关。断年不出僧嫌癖，  
逐日无机鹤伴闲。尘土莫寻行止处，烟波长在梦魂间。  
终撑舴艋称渔叟，赊买湖心一崦山。  
  
卷681_67  【寄友人】韩偓  
伤时惜别心交加，支颐一向千咨嗟。旷野风吹寒食月，  
广庭烟著黄昏花。长拟醺酣遗世事，若为局促问生涯。  
夫君亦是多情者，几处将愁殢酒家。  
  
卷681_68  【见别离者因赠之】韩偓  
征人草草尽戎装，征马萧萧立路傍。尊酒阑珊将远别，  
秋山迤逦更斜阳。白髭兄弟中年后，瘴海程途万里长。  
曾向天涯怀此恨，见君呜咽更凄凉。  
  
卷681_69  【伤乱】韩偓  
岸上花根总倒垂，水中花影几千枝。一枝一影寒山里，  
野水野花清露时。故国几年犹战斗，异乡终日见旌旗。  
交亲流落身羸病，谁在谁亡两不知。  
  
卷681_70  【南亭】韩偓  
每日在南亭，南亭似僧院。语静先闻，鸟啼深不见。  
松瘦石棱棱，山光溪淀淀。堑蔓坠长茸，岛花垂小蒨。  
行簪隐士冠，卧读先贤传。更有兴来时，取琴弹一遍。  
  
卷681_71  【太平谷中玩水上花】韩偓  
山头水从云外落，水面花自山中来。一溪红点我独惜，  
几树蜜房谁见开。应有妖魂随暮雨，岂无香迹在苍苔。  
凝眸不觉斜阳尽，忘逐樵人蹑石回。  
  
卷681_72  【雨】韩偓  
坐来簌簌山风急，山雨随风暗原隰。树带繁声出竹闻，  
溪将大点穿篱入。饷妇寥翘布领寒，牧童拥肿蓑衣湿。  
此时高味共谁论，拥鼻吟诗空伫立。  
  
卷681_73  【幽独】韩偓  
幽独起侵晨，山莺啼更早。门巷掩萧条，落花满芳草。  
烟和魂共远，春与人同老。默默又依依，凄然此怀抱。  
  
卷681_74  【江行】韩偓  
浪蹙青山江北岸，云含黑雨日西边。舟人偶语忧风色，  
行客无聊罢昼眠。争似槐花九衢里，马蹄安稳慢垂鞭。  
  
卷681_75  【汉江行次】韩偓  
村寺虽深已暗知，幡竿残日迥依依。沙头有庙青林合，  
驿步无人白鸟飞。牧笛自由随草远，渔歌得意扣舷归。  
竹园相接春波暖，痛忆家乡旧钓矶。  
  
卷681_76  【偶题】韩偓  
俟时轻进固相妨，实行丹心仗彼苍。  
萧艾转肥兰蕙瘦，可能天亦妒馨香。  
  
卷681_77  【湖南绝少含桃偶有人以新摘者见惠感事伤怀因成四韵】韩偓  
时节虽同气候殊，不积堪荐寝园无。合充凤食留三岛，  
谁许莺偷过五湖。苦笋恐难同象匕，酪浆无复莹玭珠。  
金銮岁岁长宣赐，忍泪看天忆帝都。  
  
卷681_78  【隰州新驿】韩偓  
盛德已图形，胡为忽构兵。燎原虽自及，诛乱不无名。  
掷鼠须防误，连鸡莫惮惊。本期将系虏，末策但婴城。  
肘腋人情变，朝廷物论生。果闻荒谷缢，旋睹藁街烹。  
帝怒今方息，时危喜暂清。始终俱以此，天意甚分明。  
  
卷681_79  【乱后春日途经野塘】韩偓  
世乱他乡见落梅，野塘晴暖独裴回。船冲水鸟飞还住，  
袖拂杨花去却来。季重旧游多丧逝，子山新赋极悲哀。  
眼看朝市成陵谷，始信昆明是劫灰。  
  
卷681_80  【赠易卜崔江处士（袁州）】韩偓  
白首穷经通秘义，青山养老度危时。门传组绶身能退，  
家学渔樵迹更奇。四海尽闻龟策妙，九霄堪叹鹤书迟。  
壶中日月将何用，借与闲人试一窥。  
  
卷681_81  【过临淮故里】韩偓  
交游昔岁已凋零，第宅今来亦变更。旧庙荒凉时飨绝，  
诸孙饥冻一官成。五湖竟负他年志，百战空垂异代名。  
荣盛几何流落久，遣人襟抱薄浮生。  
  
卷681_82  【赠湖南李思齐处士】韩偓  
两板船头浊酒壶，七丝琴畔白髭须。三春日日黄梅雨，  
孤客年年青草湖。燕侠冰霜难狎近，楚狂锋刃触凡愚。  
知余绝粒窥仙事，许到名山看药炉。  
