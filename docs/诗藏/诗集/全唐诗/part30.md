---
title: 第30部分
index: true
icon: editor
order: 30
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(下)　卷六百三十五

卷635_1  【送边上从事】周繇  
戎装佩镆铘，走马逐轻车。衰草城边路，残阳垄上笳。  
黄河穿汉界，青冢出胡沙。提笔男儿事，功名立可夸。  
  
卷635_2  【送洛阳崔员外】周繇  
塞诏除嵩洛，观图见废兴。城迁周古鼎，地列汉诸陵。  
日送归朝客，时招住岳僧。郡斋台阁满，公退即吟登。  
  
卷635_3  【送人尉黔中】周繇  
盘山行几驿，水路复通巴。峡涨三川雪，园开四季花。  
公庭飞白鸟，官俸请丹砂。尉黔中后，高吟采物华。  
  
卷635_4  【送宇文虞】周繇  
此别欲何往，未言归故林。行车新岁近，落日乱山深。  
野店寒无客，风巢动有禽。潜知经目事，大半是愁吟。  
  
卷635_5  【题东林寺虎掊泉】周繇  
胜致通幽感，灵泉有虎掊。爪抬山脉断，掌托石心拗。  
竹蔼疑相近，松阴盖亦交。转令栖遁者，真境逾难抛。  
  
卷635_6  【登甘露寺】周繇  
盘江上几层，峭壁半垂藤。殿锁南朝像，龛禅外国僧。  
海涛摏砌槛，山雨洒窗灯。日暮疏钟起，声声彻广陵。  
  
卷635_7  【甘露寺东轩】周繇  
每日怜晴眺，闲吟只自娱。山从平地有，水到远天无。  
老树多封楚，轻烟暗染吴。虽居此廊下，入户亦踌蹰。  
  
卷635_8  【甘露寺北轩】周繇  
晓色宜闲望，山风远益清。白云连晋阁，碧树尽芜城。  
少静沙痕出，烟消野火平。最堪佳此境，为我长诗情。  
  
卷635_9  【咏萤】周繇  
熠熠与娟娟，池塘竹树边。乱飞同曳火，成聚却无烟。  
微雨洒不灭，轻风吹欲燃。旧曾书案上，频把作囊悬。  
  
卷635_10  【望海】周繇  
苍茫空泛日，四顾绝人烟。半浸中华岸，旁通异域船。  
岛间应有国，波外恐无天。欲作乘槎客，翻愁去隔年。  
  
卷635_11  【送杨环校书归广南】周繇  
天南行李半波涛，滩树枝枝拂戏猱。初著蓝衫从远峤，  
乍辞云署泊轻艘。山村象踏桄榔叶，海外人收翡翠毛。  
名宦两成归旧隐，遍寻亲友兴何饶。  
  
卷635_12  【经故宅有感】周繇  
身没南荒雨露赊，朱门空锁旧繁华。池塘凿就方通水，  
桃杏栽成未见花。异代图书藏几箧，倾城罗绮散谁家。  
昔年埏埴生灵地，今日生人为叹嗟。  
  
卷635_13  【送入蕃使】周繇  
猎猎旗幡过大荒，敕书犹带御烟香。滹沱河冻军回探，  
逻逤孤城雁著行。远寨风狂移帐幕，平沙日晚卧牛羊。  
早终册礼朝天阙，莫遣虬髭染塞霜。  
  
卷635_14  【白石潭秋霁作】周繇  
潭心烟雾破斜晖，殷殷雷声隔翠微。崖蹙盘涡翻蜃窟，  
滩吹白石上渔矶。陵风舴艋讴哑去，出水鸬鹚薄泊飞。  
秋霁更谁同此望，远钟时见一僧归。  
  
卷635_15  【题金陵栖霞寺赠月公】周繇  
明家不要买山钱，施作清池种白莲。松桧老依云外地，  
楼台深锁洞中天。风经绝顶回疏雨，石倚危屏挂落泉。  
欲结茅庵伴师住，肯饶多少薜萝烟。  
  
卷635_16  【嘲段成式（一作广阳公宴）】周繇  
蹙鞠且徒为，宁如目送时。报仇惭选耎，存想恨逶迟。  
促坐疑辟咡，衔杯强朵颐。恣情窥窈窕，曾恃好风姿。  
色授应难夺，神交愿莫辞。请君看曲谱，不负少年期。  
  
卷635_17  【送江州薛尚书】周繇  
匡庐千万峰，影匝郡城中。忽佩虎符去，遥疑鸟道通。  
烟霞时满郭，波浪暮连空。树翳楼台月，帆飞鼓角风。  
郡斋多岳客，乡户半渔翁。王事行春外，题诗寄远公。  
  
卷635_18  【津头望白水】周繇  
晴江暗涨岸吹沙，山畔船冲树杪斜。  
城郭半淹桥市闹，鹭鸶缭绕入人家。  
  
卷635_19  【公子行】周繇  
青山薄薄漏春风，日暮鸣鞭柳影中。  
回望玉楼人不见，酒旗深处勒花骢。  
  
卷635_20  【看牡丹赠段成式（柯古前看吝酒）】周繇  
金蕊霞英叠彩香，初疑少女出兰房。  
逡巡又是一年别，寄语集仙呼索郎。  
  
卷635_21  【以人参遗段成式】周繇  
人形上品传方志，我得真英自紫团。  
惭非叔子空持药，更请伯言审细看。  
  
卷635_22  【和段成式】周繇  
回簪转黛喜猜防，粉署裁诗助酒狂。  
若遇仙丹偕羽化，但随萧史亦何伤。  
玉树琼筵映彩霞，澄虚楼阁似仙家。  
只缘存想归兰室，不向春风看夜花。  

## 全唐诗(下)　卷六百三十六

卷636_1  【杂兴】聂夷中  
两叶能蔽目，双豆能塞聪。理身不知道，将为天地聋。  
扰扰造化内，茫茫天地中。苟或有所愿，毛发亦不容。  
  
卷636_2  【杂怨（一作孟郊诗，题云征妇怨）】聂夷中  
生在绮罗下，岂识渔阳道。良人自戍来，夜夜梦中到。  
渔阳万里远，近于中门限。中门逾有时，渔阳常在眼。  
君泪濡罗巾，妾泪滴路尘。罗巾今在手，日得随妾身。  
路尘如因风，得上君车轮。  
  
卷636_3  【行路难】聂夷中  
莫言行路难，夷狄如中国。谓言骨肉亲，中门如异域。  
出处全在人，路亦无通塞。门前两条辙，何处去不得。  
  
卷636_4  【大垂手】聂夷中  
金刀剪轻云，盘用黄金缕。装束赵飞燕，教来掌上舞。  
舞罢飞燕死，片片随风去。  
  
卷636_5  【空城雀（一作孟郊诗）】聂夷中  
一雀入官仓，所食能损几。所虑往复频，官仓乃害尔。  
鱼网不在天，鸟网不在水。饮啄要自然，何必空城里。  
  
卷636_6  【胡无人行】聂夷中  
男儿徇大义，立节不沽名。腰间悬陆离，大歌胡无行。  
不读战国书，不览黄石经。醉卧咸阳楼，梦入受降城。  
更愿生羽翼，飞身入青冥。请携天子剑，斫下旄头星。  
自然胡无人，虽有无战争。悠哉典属国，驱羊老一生。  
  
卷636_7  【咏田家（一作伤田家）】聂夷中  
二月卖新丝，五月粜新谷。医得眼前疮，剜却心头肉。  
我愿君王心，化作光明烛。不照绮罗筵，只照逃亡屋。  
  
卷636_8  【燕台二首】聂夷中  
燕台累黄金，上欲招儒雅。贵得贤士来，更下于隗者。  
自然乐毅徒，趋风走天下。何必驰凤书，旁求向林野。  
燕台高百尺，燕灭台亦平。一种是亡国，犹得礼贤名。  
何似章华畔，空馀禾黍生。  
  
卷636_9  【古兴】聂夷中  
片玉一尘轻，粒粟山丘重。唐虞贵民食，只是勤播种。  
前圣后圣同，今人古人共。一岁如苦饥，金玉何所用。  
  
卷636_10  【劝酒二首】聂夷中  
白日无定影，清江无定波。无百年寿，百年复如何。  
堂上陈美酒，堂下列笙歌。与君入醉乡，醉乡乐天和。  
岁岁松柏茂，日日丘陵多。君看终南山，万古青峨峨。  
灞上送行客，听唱行客歌。适来桥下水，已作渭川波。  
人间荣乐少，四海别离多。但恐别离泪，自成苦水河。  
劝尔一杯酒，所赠无余多。  
  
卷636_11  【饮酒乐】聂夷中  
日月似有事，一夜行一周。草木犹须老，人生得无愁。  
一饮解百结，再饮破百忧。白发欺贫贱，不入醉人头。  
我愿东海水，尽向杯中流。安得阮步兵，同入醉乡游。  
  
卷636_12  【公子行二首】聂夷中  
汉代多豪族，恩深益骄逸。走马踏杀人，街吏不敢诘。  
红楼宴青春，数里望云蔚。金缸焰胜昼，不畏落晖疾。  
美人尽如月，南威莫能匹。芙蓉自天来，不向水中出。  
飞琼奏云和，碧箫吹凤质。唯恨鲁阳死，无人驻白日。  
花树出墙头，花里谁家楼。一行书不读，身封万户侯。  
美人楼上歌，不是古凉州。  
  
卷636_13  【短歌】聂夷中  
八月木阴薄，十叶三堕枝。生过五十，亦已同此时。  
朝出东郭门，嘉树郁参差。暮出西郭门，原草已离披。  
南邻好台榭，北邻善歌吹。荣华忽销歇，四顾令人悲。  
生死与荣辱，四者乃常期。耻其名，没世无人知。  
无言鬓似霜，勿谓事如丝。耆年无一善，何殊食乳儿。  
  
卷636_14  【过比干墓】聂夷中  
殷辛帝天下，厌为天下尊。乾纲既一断，贤愚无二门。  
佞是福身本，忠作丧己源。饿虎不食子，人无骨肉恩。  
日影不入地，下埋冤死魂。腐骨不为土，应作石木根。  
余来过此乡，下马吊此坟。静念君臣间，有道谁敢论。  
  
卷636_15  【住京寄同志】聂夷中  
有京如在道，日日先鸡起。不离十二街，日行一百里。  
役役大块上，周朝复秦市。贵贱与贤愚，古今同一轨。  
白兔落天西，赤鸦飞海底。一日复一日，日日无终始。  
自嫌性如石，不达荣辱理。试问九十翁，吾今尚如此。  
  
卷636_16  【赠农（一作孟郊诗）】聂夷中  
劝尔勤耕田，盈尔仓中粟。劝尔无伐桑，减尔身上服。  
清霜一委地，万草色不绿。狂风一飘林，万叶不著木。  
青春如不耕，何以自拘束。  
  
卷636_17  【客有追叹后时者作诗勉之】聂夷中  
后达多晚荣，速得多疾倾。君看构大厦，何曾一日成。  
在暖须在桑，在饱须在耕。君子贵弘道，道弘无不亨。  
太阳垂好光，毛发悉见形。我亦二十年，直似戴盆行。  
荆山产美玉，石石皆坚贞。未必尽有玉，玉且间石生。  
精卫一微物，犹恐填海平。  
  
卷636_18  【访嵩阳道士不遇】聂夷中  
先生五岳游，文焰灭金鼎。日下鹤过时，人间空落影。  
常言一粒药，不随死生境。何当列御寇，去问仙人请。  
  
卷636_19  【早发邺北经古城】聂夷中  
微月东南明，双牛耕古城。但耕古城地，不知古城名。  
当昔置此城，岂料今日耕。蔓草已离披，狐兔何纵横。  
秋云零落散，秋风萧条生。对古良可叹，念今转伤情。  
古人已冥冥，今人又营营。不知马蹄下，谁家旧台亭。  
  
卷636_20  【题贾氏林泉】聂夷中  
市朝束名利，林泉系清通。岂知黄尘内，迥有白云踪。  
轻流逗密蓧，直干入宽空。高吟五君咏，疑对九华峰。  
我知种竹心，欲扇清凉风。我知决泉意，将明济物功。  
有琴不张弦，众星列梧桐。须知淡澹听，声在无声中。  
地非樵者路，武陵又何逢。只虑迷所归，池上日西东。  
  
卷636_21  【送友人归江南】聂夷中  
泉州五更鼓，月落西南维。此时有行客，别我孤舟归。  
上国身无主，下第诚可悲。  
  
卷636_22  【秋夕】聂夷中  
日往无复见，秋堂暮仍学。玄发不知白，晓人寒铜觉。  
为材未离群，有玉犹在璞。谁把碧桐枝，刻作云门乐。  
  
卷636_23  【哭刘驾博士】聂夷中  
出门四顾望，此日何徘徊。终南旧山色，夫子安在哉。  
君诗如门户，夕闭昼还开。君名如四时，春尽夏复来。  
原野多丘陵，累累如高台。君坟须数尺，谁与夫子偕。  
  
卷636_24  【公子家（一作长安花，一作公子行）】聂夷中  
种花满西园，花发青楼道。花下一禾生，去之为恶草。  
  
卷636_25  【田家二首（后首一作李绅诗）】聂夷中  
父耕原上田，子劚山下荒。六月禾未秀，官家已修仓。  
锄田当日午，汗滴禾下土。谁念盘中餐，粒粒皆辛苦。  
  
卷636_26  【杂怨】聂夷中  
良人昨日去，明月又不圆。别时各有泪，零落青楼前。  
  
卷636_27  【乌夜啼】聂夷中  
众鸟各归枝，乌乌尔不栖。还应知妾恨，故向绿窗啼。  
  
卷636_28  【起夜来】聂夷中  
念远心如烧，不觉中夜起。桃花带露泛，立在月明里。  
  
卷636_29  【古别离（一作孟郊诗）】聂夷中  
欲别牵郎衣，问郎游何处。不恨归日迟，莫向临邛去。  
  
卷636_30  【长安道】聂夷中  
此地无驻马，夜中犹走轮。所以路傍草，少于衣上尘。  
  
卷636_31  【游子行】聂夷中  
萱草生堂阶，游子行天涯。慈亲倚门望，不见萱草花。  
  
卷636_32  【闻人说海北事有感】聂夷中  
故乡归路隔高雷，见说年来事可哀。村落日中眠虎豹，  
田园雨后长蒿莱。海隅久已无春色，地底真成有劫灰。  
荆棘满山行不得，不知当日是谁栽。  

## 全唐诗(下)　卷六百三十七

卷637_1  【华清词】顾云  
祥云皓鹤盘碧空，乔松稍稍韵微风。绛节影来，  
朱幡响丁东，相公清斋朝蕊宫。太上符箓龙蛇踪，  
散花天女侍香童。隔烟遥望见云水，弹璈吹凤清珑珑。  
丹砂黄金世可度，愿启一言告仙翁。道门弟子山中客，  
长向山中礼空碧。九色真龙上汉时，愿把霓幢引烟策。  
  
卷637_2  【天威行】顾云  
蛮岭高，蛮海阔，去舸回艘投此歇。一夜舟人得梦间，  
草草相呼一时发。飓风忽起云颠狂，波涛摆掣鱼龙僵。  
海神怕急上岸走，山燕股栗入石藏。金蛇飞状霍闪过，  
白日倒挂银绳长。轰轰砢砢雷车转，霹雳一声天地战。  
风定云开始望看，万里青山分两片。车遥遥，马阗阗，  
平如砥，直如弦。云南八国万部落，皆知此路来朝天。  
耿恭拜出井底水，广利刺开山上泉。若论终古济物意，  
二将之功皆小焉。  
  
卷637_3  【筑城篇】顾云  
三十六里西川地，围绕城郭峨天横。一家人率一口甓，  
版筑才兴城已成。役夫登登无倦色，馔饱觞酣方暂息。  
不假神龟出指踪，尽凭心匠为筹画。画阁团团真铁瓮，  
堵阔巉岩齐石壁。风吹四面旌旗动，火焰相烧满天赤。  
散花楼晚挂残虹，濯锦秋江澄倒碧。西川父老贺子孙，  
从兹始是中华人。  
  
卷637_4  【苏君厅观韩干马障歌】顾云  
杜甫歌诗吟不足，可怜曹霸丹青曲。直言弟子韩干马，  
画马无骨但有肉。今日披图见笔迹，始知甫也真凡目。  
秦王学士居武功，六印名家声价雄。乃孙屈迹宁百里，  
好奇学古有祖风。竹厅斜日弈棋散，延我直入书斋中。  
屹然六幅古屏上，欻见胡人牵入天厩之神龙。  
麟鬐凤臆真相似，秋竹惨惨披两耳。轻匀杏蕊糁皮毛，  
细捻银丝插鬃尾。思量动步应千里，谁见初离渥洼水？  
眼前只欠燕雪飞，蹄下如闻朔风起。朱崖谪掾从亡殁，  
更有何人鉴奇物。当时若遇燕昭王，肯把千金买枯骨。  
  
卷637_5  【苔歌】顾云  
槛前溪夺秋空色，百丈潭心数砂砾。松筠条条长碧苔，  
苔色碧于溪水碧。波回梳开孔雀尾，根细贴著盘陀石。  
拨浪轻拈出少时，一髻浓烟三四尺。山光日华乱相射，  
静缕蓝鬐匀襞积。试把临流抖擞看，琉璃珠子泪双滴。  
如看玉女洗头处，解破云鬟收未得。即是仙宫欲制六铢衣，  
染丝未倩鲛人织。采之不敢盈筐箧，苦怕龙神河伯惜。  
琼苏玉盐烂漫煮，咽入丹田续灵液。会待功成插翅飞，  
蓬莱顶上寻仙客。  
  
卷637_6  【池阳醉歌赠匡庐处士姚岩杰】顾云  
九华太守行春罢，高绛红筵压花榭。四面繁英拂槛开，  
帖雪团霞坠枝亚。空中焰若烧蓝天，万里滑静无纤烟。  
弦索紧快管声脆，急曲碎拍声相连。怜才多倾兴，  
许客酣歌露真性。春酎香浓枝盏黏，一醉有时三日病。  
鼋潭鳞粉解不去，鸦岭蕊花浇不醒。肺枯似著炉鞲煽，  
脑热如遭锤凿钉。蒙溪先生梁公孙，忽然示我十轴文。  
展开一卷读一首，四顾特地无涯垠。又开一轴读一帙，  
酒病豁若风驱云。文锋斡破造化窟，心刃掘出兴亡根。  
经疾史恙万片恨，墨炙笔针如有神。呵叱潘陆鄙琐屑，  
提挈扬孟归孔门。时时说及开元理，家风飒飒吹人耳。  
吴兢纂出升平源，十事分明铺在纸。裔孙才业今如此，  
谁人为奏明天子？銮驾何当猎左冯，神鹰一掷望千里。  
戏操狂翰涴蛮笺，傍人莫笑我率然。  
  
卷637_7  【咏柳二首】顾云  
带露含烟处处垂，绽黄摇绿嫩参差。长堤未见风飘絮，  
广陌初怜日映丝。斜傍画筵偷舞态，低临妆阁学愁眉。  
离亭不放到春暮，折尽拂檐千万枝。  
闲花野草总争新，眉皱丝干独不匀。  
乞取东风残气力，莫教虚度一年春。  

## 全唐诗(下)　卷六百三十八

卷638_1  【宴边将】张乔  
一曲梁州金石清，边风萧飒动江城。  
座中有老沙场客，横笛休吹塞上声。  
  
卷638_2  【郢州即事】张乔  
孤城临远水，千里见寒山。白雪无人唱，沧洲尽日闲。  
鸟归残烧外，帆出断云间。此地秋风起，应随计吏还。  
  
卷638_3  【送宾贡金夷吾奉使归本国】张乔  
渡海登仙籍，还家备汉仪。孤舟无岸泊，万里有星随。  
积水浮魂梦，流年半别离。东风未回日，音信杳难期。  
  
卷638_4  【华山】张乔  
谁将倚天剑，削出倚天峰。众水背流急，他山相向重。  
树黏青霭合，崖夹白云浓。一夜盆倾雨，前湫起毒龙。  
  
卷638_5  【滕王阁】张乔  
昔人登览处，遗阁大江隅。叠浪有时有，闲云无日无。  
早凉先燕去，返照后帆孤。未得营归计，菱歌满旧湖。  
  
卷638_6  【寄处士梁烛】张乔  
贤哉君子风，讽与古人同。采药楚云里，移家湘水东。  
星霜秋野阔，雨雹夜山空。早晚相招隐，深耕老此中。  
  
卷638_7  【送许棠下第游蜀】张乔  
天下猿多处，西南是蜀关。马登青壁瘦，人宿翠微闲。  
带雨逢残日，因江见断山。行歌风月好，莫老锦城间。  
  
卷638_8  【题终南山白鹤观】张乔  
上彻炼丹峰，求玄意未穷。坛青草合，往事白云空。  
仙境日月外，帝乡烟雾中。间足烦暑，欲去恋松风。  
  
卷638_9  【赠边将】张乔  
将军夸胆气，功在杀人多。对酒擎钟饮，临风拔剑歌。  
翻师平碎叶，掠地取交河。应笑孔门客，年年羡四科。  
  
卷638_10  【吊建州李员外】张乔  
铭旌归故里，猿鸟亦凄然。已葬桐江月，空回建水船。  
客传为郡日，僧说读书年。恐有吟魂在，深山古木边。  
  
卷638_11  【送许棠及第归宣州】张乔  
雅调一生吟，谁为晚达心。傍人贺及第，独自却沾襟。  
宴别喧天乐，家归碍日岑。青门许攀送，故里接云林。  
  
卷638_12  【送庞百篇之任青阳县尉】张乔  
都堂公试日，词翰独超群。品秩台庭与，篇章圣主闻。  
乡连三楚树，县封九华云。多少青门客，临岐共羡君。  
  
卷638_13  【曲江春】张乔  
寻春与送春，多绕曲江滨。一片凫鹥水，千秋辇毂尘。  
岸凉随众木，波影逐游人。自是游人老，年年管吹新。  
  
卷638_14  【秦原春望】张乔  
无穷名利尘，轩盖逐年新。北阙东堂路，千山万水人。  
云离僧榻曙，燕远凤楼春。荏苒文明代，难归钓艇身。  
  
卷638_15  【游华山云际寺（一作游少华山甘露寺）】张乔  
少华中峰寺，高秋众景归。地连秦塞起，河隔晋山微。  
晚木蝉相应，凉天雁并飞。殷勤记岩石，只恐再来稀。  
  
卷638_16  【送棋待诏朴球归新罗】张乔  
海东谁敌手，归去道应孤。阙下传新势，船中覆旧图。  
穷荒回日月，积水载寰区。故国多年别，桑田复在无。  
  
卷638_17  【送郑谷先辈赴妆州辟命】张乔  
看花兴未休，已散曲江游。载笔离秦甸，从军过洛州。  
嵩云将雨去，汝水背城流。应念依门客，蒿莱满径秋。  
  
卷638_18  【赠敬亭清越上人】张乔  
海上独随缘，归来二十年。久闲时得句，渐老不离禅。  
砌木欹临水，窗峰直倚天。犹期向云里，别扫石床眠。  
  
卷638_19  【题灵山寺】张乔  
树凉清岛寺，虚阁敞禅扉。四面闲云入，中流独鸟归。  
湖平幽径近，船泊夜灯微。一宿秋风里，烟波隔捣衣。  
  
卷638_20  【吊栖白上人】张乔  
今古递相送，几时无逝波。篇章名不朽，寂灭理如何。  
内殿留真影，闲房落贝多。从兹高塔寺，惆怅懒经过。  
  
卷638_21  【北山书事】张乔  
黄河一曲山，天半锁重关。圣日雄藩静，秋风老将闲。  
车舆穿谷口，市井响云间。大野无飞鸟，元戎校猎还。  
  
卷638_22  【长安书事】张乔  
出送乡人尽，沧洲未得还。秋风五陵树，晴日六街山。  
有景终年住，无机是处闲。何当向云外，免老别离间。  
  
卷638_23  【送郑侍御赴汴州辟命】张乔  
官从谏署清，暂去佐戎旌。朝客多相恋，吟僧欲伴行。  
河冰天际白，岳雪眼前明。即见东风起，梁园听早莺。  
  
卷638_24  【吊造微上人】张乔  
至人随化往，遗路自堪伤。白塔收真骨，青山闭影堂。  
钟残含细韵，烟灭有馀香。松上斋乌在，迟迟立夕阳。  
  
卷638_25  【经隐岩旧居（一作怀旧游）】张乔  
夜久村落静，徘徊杨柳津。青山犹有路，明月已无人。  
梦寐空前事，星霜倦此身。尝期结茅处，来往蹑遗尘。  
  
卷638_26  【再题敬亭清越上人山房】张乔  
重来访惠休，已是十年游。向水千松老，空山一磬秋。  
石窗清吹入，河汉夜光流。久别多新作，长吟洗俗愁。  
  
卷638_27  【浮汴东归】张乔  
日暖泗滨西，无穷岸草齐。薄烟衰草树，微月迥城鸡。  
水近沧浪急，山随绿野低。羞将旧名姓，还向旧游题。  
  
卷638_28  【雨中宿僧院】张乔  
千灯有宿因，长老许相亲。夜永楼台雨，更深江海人。  
劳生无了日，妄念起微尘。不是真如理，何门静此身。  
  
卷638_29  【江行至沙浦】张乔  
烟霞接杳冥，旅泊寄回汀。夜雨雷电歇，春江蛟蜃腥。  
城侵潮影白，峤截鸟行青。遍欲探泉石，南须过洞庭。  
  
卷638_30  【送友人归江南】张乔  
辛勤同失意，迢递独还家。落日江边笛，残春岛上花。  
亲安诚可喜，道在亦何嗟。谁伴高吟处，晴天望九华。  
  
卷638_31  【刘补阙自九华山拜官因以寄献】张乔  
冥鸿久不群，征拜动天文。地主迎过郡，山僧送出云。  
登车残月在，宿馆乱流分。若更思林下，还须共致君。  
  
卷638_32  【岳阳即事】张乔  
远色岳阳楼，湘帆数片愁。竹风山上路，沙月水中洲。  
力学桑田废，思归鬓发秋。功名如不立，岂易狎汀鸥。  
  
卷638_33  【题兴善寺僧道深院】张乔  
江峰峰顶人，受法老西秦。法本无前业，禅非为后身。  
院栽他国树，堂展祖师真。甚愿依宗旨，求闲未有因。  
  
卷638_34  【送龙门令刘沧】张乔  
去宰龙门县，应思变化年。还将鲁儒政，又与晋人传。  
峭壁开中古，长河落半天。几乡因劝勉，耕稼满云烟。  
  
卷638_35  【送友人往宜春（一作江南）】张乔  
落花兼柳絮，无处不纷纷。远道空归去，流莺独自闻。  
野桥喧磑水，山郭入楼云。故里南陵曲，秋期更送君。  
  
卷638_36  【书边事】张乔  
调角断清秋，征人倚戍楼。春风对青冢，白日落梁州。  
大汉无兵阻，穷边有客游。蕃情似此水，长愿向南流。  
  
卷638_37  【送僧雅觉归东海】张乔  
山川心地内，一念即千重。老别关中寺，禅归海外峰。  
鸟行来有路，帆影去无踪。几夜波涛息，先闻本国钟。  
  
卷638_38  【和薛监察题兴善寺古松（薛一作崔）】张乔  
种在法王城，前朝古寺名。瘦根盘地远，香吹入云清。  
鹤动池台影，僧禅雨雪声。看来人旋老，因此叹浮生。  
  
卷638_39  【听琴】张乔  
清月转瑶轸，弄中湘水寒。能令坐来客，不语自相看。  
静恐鬼神出，急疑风雨残。几时归岭峤，更过洞庭弹。  
  
卷638_40  【送友人游蜀】张乔  
此心知者稀，欲别倍相依。无食拟同去，有家还未归。  
巴山开国远，剑道入天微。必恐临邛客，疑君学赋非。  
  
卷638_41  【闻仰山禅师往曹溪因赠】张乔  
曹溪松下路，猿鸟重相亲。四海求玄理，千峰绕定身。  
异花天上堕，灵草雪中春。自惜经行处，焚香礼旧真。  
  
卷638_42  【蓝溪夜坐】张乔  
蓝水警尘梦，夜吟开草堂。月临山霭薄，松滴露花香。  
诗外真风远，人间静兴长。明朝访禅侣，更上翠微房。  
  
卷638_43  【题郑侍御蓝田别业】张乔  
秋山清若水，吟客静于僧。小径通商岭，高窗见杜陵。  
云霞朝入镜，猿鸟夜窥灯。许作前峰侣，终来寄上层。  
  
卷638_44  【送友人进士许棠】张乔  
离乡积岁年，归路远依然。夜火山头市，春江树杪船。  
干戈愁鬓改，瘴疠喜家全。何处营甘旨，潮涛浸薄田。  
  
卷638_45  【秘省伴直】张乔  
乔枝聚暝禽，叠阁锁遥岑。待月当秋直，看书废夜吟。  
残薪留火细，古井下瓶深。纵欲抄前史，贫难遂此心。  
  
卷638_46  【宿昭应】张乔  
夜忆开元寺，凄凉里巷间。薄烟通魏阙，明月照骊山。  
半壁空宫闭，连天白道闲。清晨更回首，独向灞陵还。  
  
卷638_47  【送陆处士】张乔  
樽前放浩歌，便起泛烟波。舟楫故人少，江湖明月多。  
孤峰经宿上，僻寺共云过。若向仙岩住，还应著薜萝。  
  
卷638_48  【送韩处士归少室山】张乔  
江外历千岑，还归少室吟。地闲缑岭月，窗迥洛城砧。  
石窦垂寒乳，松枝长别琴。他年瀑泉下，亦拟置家林。  
  
卷638_49  【赠初上人】张乔  
竹色覆禅栖，幽禽绕院啼。空门无去住，行客自东西。  
井气春来歇，庭枝雪后低。相看念山水，尽日话曹溪。  
  
卷638_50  【送新罗僧】张乔  
东来此学禅，多病念佛缘。把锡离岩寺，收经上海船。  
落帆敲石火，宿岛汲瓶泉。永向扶桑老，知无再少年。  
  
卷638_51  【题山僧院】张乔  
谿路曾来日，年多与旧同。地寒松影里，僧老磬声中。  
远水清风落，闲云别院通。心源若无碍，何必更论空。  
  
卷638_52  【书梅福殿壁二首】张乔  
梅真从羽化，万古是须臾。此地名空在，西山云亦孤。  
井痕平野水，坛级上春芜。纵有双飞鹤，年多松已枯。  
一自白云去，千秋坛月明。我来思往事，谁更得长生。  
雅韵磬钟远，真风楼殿清。今来为尉者，天下有仙名。  
  
卷638_53  【荆楚道中】张乔  
前程曾未到，岐路拟何为。返照行人急，荒郊去鸟迟。  
春宵多旅梦，夏闰远秋期。处处牵愁绪，无穷是柳丝。  
  
卷638_54  【送南陵尉李频】张乔  
重作东南尉，生涯尚似僧。客程淮馆月，乡思海船灯。  
晚雾看春毂，晴天见朗陵。不应三考足，先授诏书征。  
  
卷638_55  【将归江淮书（一作冬归有感）】张乔  
东风摇众木，即有看花期。紫陌频来日，沧洲独去时。  
郡因兵役苦，家为海翻移。未老多如此，那堪鬓不衰。  
  
卷638_56  【沿汉东归】张乔  
北去穷秦塞，南归绕汉川。深山逢古迹，远道见新年。  
绝壁云衔寺，空江雪洒船。萦回还此景，多坐夜灯前。  
  
卷638_57  【送蜀客】张乔  
剑阁缘空去，西南转几州。丹霄行客语，明月杜鹃愁。  
露带山花落，云随野水流。相如曾醉地，莫滞少年游。  
  
卷638_58  【塞上（一作塞下曲）】张乔  
勒兵辽水边，风急卷旌旃。绝塞寒无树，平沙势尽天。  
雪晴回探骑，月落控鸣弦。永定山河誓，南归改汉年。  
  
卷638_59  【送友人归袁州】张乔  
袁江猿鸟清，曾向此中行。才子登科去，诸侯扫榻迎。  
山藏明月浦，树绕白云城。远想安亲后，秋风梦不惊。  
  
卷638_60  【赠别李山人】张乔  
分合老西秦，年年梦白蘋。曾为洞庭客，还送洞庭人。  
语别惜残夜，思归愁见春。遥知泊舟处，沙月自相亲。  
  
卷638_61  【思宜春寄友人】张乔  
胜游虽隔年，魂梦亦依然。瀑水喧秋思，孤灯动夜船。  
断虹全岭雨，斜月半溪烟。旧日吟诗侣，何人更不眠。  
  
卷638_62  【江行夜雨】张乔  
江风木落天，游子感流年。万里波连蜀，三更雨到船。  
梦残灯影外，愁积苇丛边。不及樵渔客，全家住岛田。  
  
卷638_63  【赠仰大师】张乔  
仰山因久住，天下仰山名。井邑身虽到，林泉性本清。  
野云居处尽，江月定中明。仿佛曾相识，今来隔几生。  
  
卷638_64  【江南逢洛下友人】张乔  
洛下吟诗侣，南游只有君。波涛归路见，蟋蟀在船闻。  
晓月江城出，晴霞岛树分。无穷怀古意，岂独绕湘云。  
  
卷638_65  【东湖赠僧子兰（一作题兰上人）】张乔  
名利了无时，何人暂访师。道情闲外见，心地语来知。  
竹落穿窗叶，松寒荫井枝。匡山许同社，愿卜挂帆期。  
  
卷638_66  【隐岩陪郑少师夜坐】张乔  
幸喜陪驺驭，频来向此宵。砚磨清涧石，厨爨白云樵。  
竹外村烟细，灯中禁漏遥。衣冠与文理，静语对前朝。  
  
卷638_67  【送三传赴长城尉（一作送前辈读三传任长城尉）】张乔  
登科精鲁史，为尉及良时。高论穷诸国，长才并几司。  
地倾流水疾，山叠过云迟。暇日琴书畔，何人对手棋。  
  
卷638_68  【送李道士归南岳】张乔  
千峰隔湘水，迢递挂帆归。扫月眠苍壁，和云著褐衣。  
洞虚悬溜滴，径狭长松围。只恐相寻日，人间旧识稀。  
  
卷638_69  【延福里秋怀】张乔  
终年九陌行，要路迹皆生。苦学犹难至，甘贫岂有成。  
病携秋卷重，闲著暑衣轻。一别林泉久，中宵御水声。  
  
卷638_70  【题玄哲禅师影堂】张乔  
吾师视化身，一念即遗尘。岩谷藏虚塔，江湖散学人。  
云迷禅处石，院掩写来真。寂寞焚香后，闲阶细草生。  
  
卷638_71  【登慈恩寺塔】张乔  
窗户几层风，清凉碧落中。世人来往别，烟景古今同。  
列岫横秦断，长河极塞空。斜阳越乡思，天末见归鸿。  
  
卷638_72  【送友人东归】张乔  
远涉期秋卷，将行不废吟。故乡芳草路，来往别离心。  
挂席春风尽，开斋夏景深。子规谁共听，江月上清岑。  
  
卷638_73  【送僧鸾归蜀宁亲】张乔  
歌诗精外学，天子是知音。坐夏宫钟近，宁亲剑阁深。  
高名彻西国，旧迹寄东林。自此栖禅者，因师满蜀吟。  
  
卷638_74  【送人归江南】张乔  
贫归无定程，水宿与山行。未有安亲计，难为去国情。  
岛烟孤寺磬，江月远船筝。思苦秋回日，多应吟更清。  
  
卷638_75  【将离江上作】张乔  
白衣归树下，青草恋江边。三楚足深隐，五陵多少年。  
寂寥闻蜀魄，清绝怨湘弦。岐路在何处，西行心渺然。  
  
卷638_76  【别李参军】张乔  
王孙游不遇，况我五湖人。野店难投宿，渔家独问津。  
岭分中夜月，江隔两乡春。静想青云路，还应寄此身。  
  
卷638_77  【送睦州张参军】张乔  
重禄轻身日，清资近故乡。因知送君后，转自惜年芳。  
远水分林影，层峰起鸟行。扁舟此中去，溪月有余光。  
  
卷638_78  【赠棋僧侣】张乔  
机谋时未有，多向弈棋销。已与山僧敌，无令海客饶。  
静驱云阵起，疏点雁行遥。夜雨如相忆，松窗更见招。  
  
卷638_79  【题湖上友人居】张乔  
岂得恋樵渔，全家湖畔居。远无潮客信，闲寄岳僧书。  
野白梅繁后，山明雨散初。逍遥向云水，莫与宦情疏。  
  
卷638_80  【送友人归宣州】张乔  
失计复离愁，君归我独游。乱花藏道发，春水绕乡流。  
暝火丛桥市，晴山叠郡楼。无为谢公恋，吟过晓蝉秋。  
  
卷638_81  【题古观】张乔  
急景递衰老，此经谁养真。松留千载鹤，碑隔六朝人。  
洞水流花早，壶天闭雪春。其如为名利，归踏五陵尘。  
  
卷638_82  【送友人及第归江南】张乔  
岂易及归荣，辛勤致此名。登车思往事，回首勉诸生。  
路绕山光晓，帆通海气清。秋期却闲坐，林下听江声。  
  
卷638_83  【送朴充侍御归海东】张乔  
天涯离二纪，阙下历三朝。涨海虽然阔，归帆不觉遥。  
惊波时失侣，举火夜相招。来往寻遗事，秦皇有断桥。  
  
卷638_84  【吊前水部贾员外】张乔  
笼中江海禽，日夕有归心。魏阙长谣久，吴山独往深。  
别时群木落，终处乱猿吟。李白坟前路，溪僧送入林。  
  
卷638_85  【题小松】张乔  
松子落何年，纤枝长水边。斫开深涧雪，移出远林烟。  
带月栖幽鸟，兼花灌冷泉。微风动清韵，闲听罢琴眠。  
  
卷638_86  【寄中岳颛顼先生】张乔  
先生颛顼后，得道自何人。松柏卑于寿，儿孙老却身。  
夜窗峰顶曙，寒涧洞中春。恋此逍遥境，云间不可亲。  
  
卷638_87  【送沈先辈尉昭应】张乔  
馀才不废诗，佐邑喜闲司。丹陛终须去，青山未可期。  
叶凋温谷晚，云出古宫迟。若草东封疏，君王到有时。  
  
卷638_88  【送友人游湖南】张乔  
所投非旧知，亦似有前期。路向长江上，帆扬细雨时。  
春生南岳早，日转大荒迟。尽采潇湘句，重来会近期。  
  
卷638_89  【江上送友人南游】张乔  
何处积乡愁，天涯聚乱流。岸长群岫晚，湖阔片帆秋。  
买酒过渔舍，分灯与钓舟。潇湘见来雁，应念独边游。  
  
卷638_90  【江南别友人】张乔  
劳生故白头，头白未应休。阙下难孤立，天涯尚旅游。  
听猿吟岛寺，待月上江楼。醉别醒惆怅，云帆满乱流。  
  
卷638_91  【商山道中】张乔  
春去计秋期，长安在梦思。多逢山好处，少值客行时。  
云起争峰势，花交隐涧枝。停骖一惆怅，应只岭猿知。  
  
卷638_92  【吴江旅次】张乔  
行人愁落日，去鸟倦遥林。旷野鸣流水，空山响暮砧。  
旅途归计晚，乡树别年深。寂寞逢村酒，渔家一醉吟。  
  
卷638_93  【寄南中友人】张乔  
相梦如相见，相思去后频。旧时行处断，华发别来新。  
浪动三湘月，烟藏五岭春。又无归北客，书札寄何人。  
  
卷638_94  【寄绩溪陈明府】张乔  
古邑猿声里，空城只半存。岸移无旧路，沙涨别成村。  
鼓角喧京口，江山尽汝濆。六朝兴废地，行子一销魂。  
  
卷638_95  【试月中桂】张乔  
与月转洪濛，扶疏万古同。根非生下土，叶不坠秋风。  
每以圆时足，还随缺处空。影高群木外，香满一轮中。  
未种丹霄日，应虚玉兔宫。何当因羽化，细得问玄功。  
  
卷638_96  【游歙州兴唐寺】张乔  
山桥通绝境，到此忆天台。竹里寻幽径，云边上古台。  
鸟归残照出，钟断细泉来。为爱澄溪月，因成隔宿回。  
  
卷638_97  【题诠律师院】张乔  
院凉松雨声，相对有山情。未许谿边老，犹思岳顶行。  
纱灯留火细，石井灌瓶清。欲问吾师外，何人得此生。  
  
卷638_98  【金山寺空上人院】张乔  
已老金山顶，无心上石桥。讲移三楚遍，梵译五天遥。  
板阁禅秋月，铜瓶汲夜潮。自惭昏醉客，来坐亦通宵。  
  
卷638_99  【题广信寺】张乔  
亭北敞灵溪，林梢与槛齐。野云来影远，沙鸟去行低。  
晚渡明村火，晴山响郡鼙。思乡值摇落，赖不有猿啼。  

## 全唐诗(下)　卷六百三十九

卷639_1  【兴善寺贝多树】张乔  
还应毫末长，始见拂丹霄。得子从西国，成阴见昔朝。  
势随双刹直，寒出四墙遥。带月啼春鸟，连空噪暝蜩。  
远根穿古井，高顶起凉飙。影动悬灯夜，声繁过雨朝。  
静迟松桂老，坚任雪霜凋。永共终南在，应随劫火烧。  
  
卷639_2  【华山】张乔  
青苍河一隅，气状杳难图。卓杰三峰出，高奇四岳无。  
力疑擎上界，势独压中区。众水东西走，群山远近趋。  
天回诸宿照，地耸百灵扶。石壁烟霞丽，龙潭雨雹粗。  
澄凝临甸服，险固束神都。浅觉川原异，深应日月殊。  
鹤归青霭合，仙去白云孤。瀑漏斜飞冻，松长倒挂枯。  
每来寻洞穴，不拟返江湖。傥有芝田种，岩间老一夫。  
  
卷639_3  【送何道士归山】张乔  
身非绝粒本清羸，束挂仙经杖一枝。落叶独寻流水去，  
深山长与白云期。树临丹灶寒花疾，坛近清岚夜月迟。  
樵客若能随洞里，回归人世始应悲。  
  
卷639_4  【城东寓居寄知己】张乔  
花木闲门苔藓生，浐川特去得吟情。病来久绝洞庭信，  
年长却思庐岳耕。落日独归林下宿，暮云多绕水边行。  
干时退出长如此，频愧相忧道姓名。  
  
卷639_5  【再书边事】张乔  
万里沙西寇已平，犬羊群外筑空城。分营夜火烧云远，  
校猎秋雕掠草轻。秦将力随胡马竭，蕃河流入汉家清。  
羌戎不识干戈老，须贺当时圣主明。  
  
卷639_6  【游边感怀二首】张乔  
贫游缭绕困边沙，却被辽阳战士嗟。  
不是无家归不得，有家归去似无家。  
兄弟江南身塞北，雁飞犹自半年馀。  
夜来因得思乡梦，重读前秋转海书。  
  
卷639_7  【无题（一作赠友人）】张乔  
九霄无诏下，何事触清尘。宅带松萝僻，身惟猿鸟亲。  
吟看仙掌月，期有洞庭人。莫问烟霞句，悬知见岳神。  
  
卷639_8  【蝉】张乔  
先秋蝉一悲，长是客行时。曾感去年者，又鸣何处枝。  
细听残韵在，回望旧声迟。断续谁家树，凉风送别离。  
  
卷639_9  【江上逢进士许棠】张乔  
诗人推上第，新榜又无君。鹤发他乡老，渔歌故国闻。  
平江流晓月，独鸟伴馀云。且了髫年志，沙鸥未可群。  
  
卷639_10  【送河西从事】张乔  
结束佐戎旃，河西住几年。陇头随日去，碛里寄星眠。  
水近沙连帐，程遥马入天。圣朝思上策，重待奏安边。  
  
卷639_11  【河湟旧卒】张乔  
少年随将讨河湟，头白时清返故乡。  
十万汉军零落尽，独吹边曲向残阳。  
  
卷639_12  【促织】张乔  
念尔无机自有情，迎寒辛苦弄梭声。  
椒房金屋何曾识，偏向贫家壁下鸣。  
  
卷639_13  【猿（一作长安赠猿）】张乔  
挂月栖云向楚林，取来全是为清音。  
谁知系在黄金索，翻畏侯家不敢吟。  
  
卷639_14  【寄荐福寺栖白大师】张乔  
高塔六街无不见，塔边名出只吾师。  
尝闻朝客多相□，记得□□数句诗。  
  
卷639_15  【越中赠别】张乔  
东越相逢几醉眠，满楼明月镜湖边。  
别离吟断西陵渡，杨柳秋风两岸蝉。  
  
卷639_16  【寄清越上人（一作寄山僧）】张乔  
大道本来无所染，白云那得有心期。  
远公独刻莲花漏，犹向空山礼六时。  
  
卷639_17  【宿齐山僧舍】张乔  
一宿经窗卧白波，万重归梦隔烟萝。  
若言不得南宗要，长在禅床事更多。  
  
卷639_18  【春日游曲江】张乔  
日暖鸳鸯拍浪春，蒹葭浦际聚青蘋。  
若论来往乡心切，须是烟波岛上人。  
  
卷639_19  【渔家】张乔  
拥棹思悠悠，更深泛积流。唯将一星火，何处宿芦洲。  
  
卷639_20  【送人及第归海东】张乔  
东风日边起，草木一时春。自笑中华路，年年送远人。  
  
卷639_21  【题河中鹳雀楼】张乔  
高楼怀古动悲歌，鹳雀今无野燕过。树隔五陵秋色早，  
水连三晋夕阳多。渔人遗火成寒烧，牧笛吹风起夜波。  
十载重来值摇落，天涯归计欲如何。  
  
卷639_22  【宿洛都门】张乔  
山川马上度边禽，一宿都门永夜吟。  
客路不归秋又晚，西风吹动洛阳砧。  
  
卷639_23  【对月二首】张乔  
圆魄上寒空，皆言四海同。安知千里外，不有雨兼风。  
盈缺青冥外，东风万古吹。何人种丹桂，不长出轮枝。  
  
卷639_24  【赠友人】张乔  
自说安贫归未得，竹边门掩小池冰。典琴赊酒吟过寺，  
送客思乡上灞陵。待月夜留烟岛客，忆云闲访翠微僧。  
几时献了相如赋，共向嵩山采茯苓。  
  
卷639_25  【笛】张乔  
剪雨裁烟一节秋，落梅杨柳曲中愁。  
尊前暂借殷勤看，明日曾闻向陇头。  
  
卷639_26  【渔者】张乔  
首戴圆荷发不梳，叶舟为宅水为居。  
沙头聚看人如市，钓得澄江一丈鱼。  
  
卷639_27  【宿潺湲亭】张乔  
走月流烟叠树西，听来愁甚听猿啼。  
几时御水声边住，却梦潺湲宿此溪。  
  
卷639_28  【台城】张乔  
宫殿馀基长草花，景阳宫树噪村鸦。  
云屯雉堞依然在，空绕渔樵四五家。  
  
卷639_29  【寄山僧】张乔  
闲倚蒲团向日眠，不能归老岳云边。  
旧时僧侣无人在，惟有长松见少年。  
  
卷639_30  【题上元许棠所任王昌龄厅】张乔  
琉璃堂里当时客，久绝吟声继后尘。  
百四十年庭树老，如今重得见诗人。  
  
卷639_31  【自诮】张乔  
每到花时恨道穷，一生光景半成空。  
只应抱璞非良玉，岂得年年不至公。  
  
卷639_32  【赠河南诗友】张乔  
山东令族玉无尘，裁剪烟花笔下春。  
不把瑶华借风月，洛阳才子更何人。  
  
卷639_33  【寄维扬故人】张乔  
离别河边绾柳条，千山万水玉人遥。  
月明记得相寻处，城锁东风十五桥。  
  
卷639_34  【孤云】张乔  
舒卷因风何所之，碧天孤影势迟迟。  
莫言长是无心物，还有随龙作雨时。  
  
卷639_35  【咏棋子赠弈僧】张乔  
黑白谁能用入玄，千回生死体方圆。  
空门说得恒沙劫，应笑终年为一先。  
  
卷639_36  【谷口作】张乔  
巴客青冥过岭尘，雪崖交映一川春。  
晴朝采药寻源去，必恐云深见异人。  
  
卷639_37  【寄弟】张乔  
故里行人战后疏，青崖萍寄白云居。  
那堪又是伤春日，把得长安落第书。  
  
卷639_38  【春日有怀】张乔  
高下寻花春景迟，汾阳台榭白云诗。  
看山怀古翻惆怅，未胜遥传不到时。  
  
卷639_39  【鹭鸶障子】张乔  
剪得机中如雪素，画为江上带丝禽。  
闲来相对茅堂下，引出烟波万里心。  
  
卷639_40  【甘露寺僧房】张乔  
临水登山路，重寻旅思劳。竹阴行处密，僧腊别来高。  
远岫明寒火，危楼响夜涛。悲秋不成寐，明月上千舠。  
  
卷639_41  【宿江叟岛居】张乔  
一家烟岛隈，竹里夜窗开。数派分潮去，千樯聚月来。  
石楼云断续，涧渚雁徘徊。了得平生志，还归筑钓台。  
  
卷639_42  【江村】张乔  
贫游无定踪，乡信转难逢。寒渚暮烟阔，去帆归思重。  
潮平低戌火，木落远山钟。况是渔家宿，疏篱响夜舂。  
  
卷639_43  【赠进士顾云】张乔  
潮槛烟波别钓津，西京同□荻□贫。不知守道归何日，  
相对无言尽几春。晴景远山花外暮，云边高盖水边□。  
与君愁寂无消处，赊酒青门送楚人。  
  
卷639_44  【赠头陀僧】张乔  
自说年深别石桥，遍游灵迹熟南朝。已知世路皆虚幻，  
不觉空门是寂寥。沧海附船浮浪久，碧山寻塔上云遥。  
如今竹院藏衰老，一点寒灯弟子烧。  
  
卷639_45  【寻阳村舍】张乔  
荒林寄远居，坐卧见樵渔。夜火随船远，寒更出郡疏。  
雪迷登岳路，风阻转江书。寂寞高窗下，思乡岁欲除。  
  
卷639_46  【江楼作】张乔  
凭槛见天涯，非秋亦可悲。晚天帆去疾，春雪燕来迟。  
山水分乡县，干戈足别离。南人废耕织，早晚罢王师。  
  
卷639_47  【回鸾阁写望】张乔  
古阁上空半，寥寥千里心。多年为客路，尽日倚栏吟。  
山压秦川重，河来虏塞深。回銮今不见，烟雾杳沉沉。  
  
卷639_48  【题宣州开元寺】张乔  
谁家烟径长莓苔，金碧虚栏竹上开。流水远分山色断，  
清猿时带角声来。六朝明月唯诗在，三楚空山有雁回。  
达理始应尽惆怅，僧闲应得话天台。  
  
卷639_49  【题友人草堂】张乔  
空山卜隐初，生计亦无馀。三亩水边竹，一床琴畔书。  
深林收晚果，绝顶拾秋蔬。坚话长如此，何年献子虚。  
  
卷639_50  【七松亭】张乔  
七松亭上望秦川，高鸟闲云满目前。已比子真耕谷口，  
岂同陶令卧江边。临崖把卷惊回烧，扫石留僧听远泉。  
明月影中宫漏近，珮声应宿使朝天。  
  
卷639_51  【题友人林斋】张乔  
乔木带凉蝉，来吟暑雨天。不离高枕上，似宿远山边。  
簟冷窗中月，茶香竹里泉。吾庐近溪岛，忆别动经年。  
  
卷639_52  【经宣城元员外山居】张乔  
无人袭仙隐，石室闭空山。避烧猿犹到，随云鹤不还。  
涧荒岩影在，桥断树阴闲。但有黄河赋，长留在世间。  
  
卷639_53  【经九华山费征君故居】张乔  
草堂芜没后，来往问樵翁。断石荒林外，孤坟晚照中。  
数溪分大野，九子立寒空。烟壁曾行处，青云路不通。  
  
卷639_54  【题贾岛吟诗台】张乔  
吟魂不复游，台亦似荒丘。一径草中出，长江天外流。  
暝烟寒鸟集，残月夜虫愁。愿得生禾黍，锄平恨即休。  
  
卷639_55  【游南岳】张乔  
入岩仙境清，行尽复重行。若得闲无事，长来寄此生。  
涧松闲易老，笼烛晚生明。一宿泉声里，思乡梦不成。  
  
卷639_56  【寻桃源】张乔  
武林春草齐，花影隔澄溪。路远无人去，山空有鸟啼。  
水垂青霭断，松偃绿萝低。世上迷途客，经兹尽不迷。  
  
卷639_57  【青鸟泉】张乔  
只此沉仙翼，瑶池似不遥。有声悬翠壁，无势下丹霄。  
净濑烟霞古，寒原草木凋。山河几更变，幽咽到唐朝。  
  
卷639_58  【望巫山】张乔  
溪叠云深转谷迟，暝投孤店草虫悲。愁连远水波涛夜，  
梦断空山雨雹时。边海故园荒后卖，入关玄发夜来衰。  
东归未必胜羁旅，况是东归未有期。  
  
卷639_59  【省中偶作】张乔  
二转郎曹自勉旃，莎阶吟步想前贤。不如何逊无佳句，  
若比冯唐是壮年。捧制名题黄纸尾，约僧心在白云边。  
乳毛松雪春来好，直夜清闲且学禅。  
  
卷639_60  【秋夕】张乔  
春恨复秋悲，秋悲难到时。每逢明月夜，长起故山思。  
巷僻行吟远，蛩多独卧迟。溪僧与樵客，动别十年期。  
  
卷639_61  【山中冬夜】张乔  
寒叶风摇尽，空林鸟宿稀。涧冰妨鹿饮，山雪阻僧归。  
夜坐尘心定，长吟语力微。间去多事，何处梦柴扉。  
  
卷639_62  【宿刘温书斋】张乔  
不掩盈窗月，天然格调高。凉风移蟋蟀，落叶在离骚。  
回笔挑灯烬，悬图见海涛。因论三国志，空载几英豪。  
  
卷639_63  【归旧山】张乔  
昔年山下结茅茨，村落重来野径移。樵客相逢悲往事，  
林僧闲坐问归期。异藤遍树无空处，幽草缘溪少歇时。  
此景一抛吟欲老，可能文字圣朝知。  
  
卷639_64  【潭上作】张乔  
竹岛残阳映翠微，雪翎禽过碧潭飞。  
人间未有关身事，每到渔家不欲归。  
  
卷639_65  【杨花落】张乔  
北斗南回春物老，红英落尽绿尚早。韶风澹荡无所依，  
偏惜垂杨作春好。此时可怜杨柳花，萦盈艳曳满人家。  
人家女儿出罗幕，净扫玉除看花落。宝环纤手捧更飞，  
翠羽轻裙承不著。历历瑶琴舞袖陈，飞红拂黛怜玉人。  
东园桃李芳已歇，犹有杨花娇暮春。  
  
卷639_66  【九华楼晴望】张乔  
一夜江潭风雨后，九华晴望倚天秋。  
重来此地知何日，欲别殷勤更上楼。  
  
卷639_67  【终南山】张乔  
带雪复衔春，横天占半秦。势奇看不定，景变写难真。  
洞远皆通岳，川多更有神。白云幽绝处，自古属樵人。  
  
卷639_68  【哭陈陶】张乔  
先生抱衰疾，不起茂陵间。夕临诸孤少，荒居吊客还。  
遗文禅东岳，留语葬乡山。多雨铭旌故，残灯素帐闲。  
乐章谁与集，陇树即堪攀。神理今难问，予将叫帝关。  
  
卷639_69  【长门怨】张乔  
御泉长绕凤凰楼，自是恩波别处流。  
闲揲舞衣归未得，夜来砧杵六宫秋。  

## 全唐诗(下)　卷六百四十

卷640_1  【升平词五首（一作薛能诗）】曹唐  
瑞气绕宫楼，皇居上苑游。远冈连圣祚，平地载神州。  
会合兼重译，潺湲近八流。中兴岂假问，据此自千秋。  
寥泬敞延英，朝班立位横。宣传无草动，拜舞有衣声。  
鸳瓦霜消湿，虫丝日照明。辛勤自不到，遥见似前程。  
处处是欢心，时康岁已深。不同三尺剑，应似五弦琴。  
寿笑山犹尽，明嫌日有阴。何当怜一物，亦遣断愁吟。  
日日听歌谣，区中尽祝尧。虫蝗初不害，夷狄近全销。  
史笔唯书瑞，天台绝见妖。因令匹夫志，转欲事清朝。  
五帝三皇主，萧曹魏邴臣。文章唯返朴，戈甲尽生尘。  
谏纸应无用，朝纲自有伦。升平不可记，所见是闲人。  
  
卷640_2  【洛东兰若归】曹唐  
一衲老禅床，吾生半异乡。管弦愁里老，书剑梦中忙。  
鸟急山初暝，蝉稀树正凉。又归何处去，尘路月苍苍。  
  
卷640_3  【仙都即景】曹唐  
黄帝登真处，青青不记年。孤峰应碍日，一柱自擎天。  
石怪长栖鹤，云闲若有仙。鼎湖看不见，零落数枝莲。  
  
卷640_4  【汉武帝将候西王母下降】曹唐  
昆仑凝想最高峰，王母来乘五色龙。歌听紫鸾犹缥缈，  
语来青鸟许从容。风回水落三清月，漏苦霜传五夜钟。  
树影悠悠花悄悄，若闻箫管是行踪。  
  
卷640_5  【汉武帝于宫中宴西王母】曹唐  
鳌岫云低太一坛，武皇斋洁不胜欢。长生碧字期亲署，  
延寿丹泉许细看。剑佩有声宫树静，星河无影禁花寒。  
秋风袅袅月朗朗，玉女清歌一夜阑。  
  
卷640_6  【刘晨阮肇游天台】曹唐  
树入天台石路新，云和草静迥无尘。烟霞不省生前事，  
水木空疑梦后身。往往鸡鸣岩下月，时时犬吠洞中春。  
不知此地归何处，须就桃源问主人。  
  
卷640_7  【刘阮洞中遇仙子】曹唐  
天和树色霭苍苍，霞重岚深路渺茫。云实满山无鸟雀，  
水声沿涧有笙簧。碧沙洞里乾坤别，红树枝前日月长。  
愿得花间有人出，免令仙犬吠刘郎。  
  
卷640_8  【仙子送刘阮出洞】曹唐  
殷勤相送出天台，仙境那能却再来。云液每归须强饮，  
玉书无事莫频开。花当洞口应长在，水到人间定不回。  
惆怅溪头从此别，碧山明月闭苍苔。  
  
卷640_9  【仙子洞中有怀刘阮】曹唐  
不将清瑟理霓裳，尘梦那知鹤梦长。洞里有天春寂寂，  
人间无路月茫茫。玉沙瑶草连溪碧，流水桃花满涧香。  
晓露风灯零落尽，此生无处访刘郎。  
  
卷640_10  【刘阮再到天台不复见仙子】曹唐  
再到天台访玉真，青苔白石已成尘。笙歌冥寞闲深洞，  
云鹤萧条绝旧邻。草树总非前度色，烟霞不似昔年春。  
桃花流水依然在，不见当时劝酒人。  
  
卷640_11  【织女怀牵牛】曹唐  
北斗佳人双泪流，眼穿肠断为牵牛。封题锦字凝新恨，  
抛掷金梭织旧愁。桂树三春烟漠漠，银河一水夜悠悠。  
欲将心向仙郎说，借问榆花早晚秋。  
  
卷640_12  【王远宴麻姑蔡经宅】曹唐  
好风吹树杏花香，花下真人道姓王。大篆龙蛇随笔札，  
小天星斗满衣裳。闲抛南极归期晚，笑指东溟饮兴长。  
要唤麻姑同一醉，使人沽酒向馀杭。  
  
卷640_13  【萼绿华将归九疑留别许真人】曹唐  
九点秋烟黛色空，绿华归思颇无穷。每悲驭鹤身难任，  
长恨临霞语未终。河影暗吹云梦月，花声闲落洞庭风。  
蓝丝重勒金条脱，留与人间许侍中。  
  
卷640_14  【穆王宴王母于九光流霞馆】曹唐  
桑叶扶疏闭日华，穆王邀命宴流霞。霓旌著地云初驻，  
金奏掀天月欲斜。歌咽细风吹粉蕊，饮馀清露湿瑶砂。  
不知白马红缰解，偷吃东田碧玉花。  
  
卷640_15  【紫河张休真】曹唐  
琪树扶疏压瑞烟，玉皇朝客满花前。山川到处成三月，  
丝竹经时即万年。树石冥茫初缩地，杯盘狼藉未朝天。  
东风小饮人皆醉，从听黄龙枕水眠。  
  
卷640_16  【张硕重寄杜兰香】曹唐  
碧落香销兰露秋，星河无梦夜悠悠。灵妃不降三清驾，  
仙鹤空成万古愁。皓月隔花追款别，瑞烟笼树省淹留。  
人间何事堪惆怅，海色西风十二楼。  
  
卷640_17  【玉女杜兰香下嫁于张硕】曹唐  
天上人间两渺茫，不知谁识杜兰香。来经玉树三山远，  
去隔银河一水长。怨入清尘愁锦瑟，酒倾玄露醉瑶觞。  
遗情更说何珍重，擘破云鬟金凤凰。  
  
卷640_18  【萧史携弄玉上升】曹唐  
岂是丹台归路遥，紫鸾烟驾不同飘。一声洛水传幽咽，  
万片宫花共寂寥。红粉美人愁未散，清华公子笑相邀。  
缑山碧树青楼月，肠断春风为玉箫。  
  
卷640_19  【皇初平将入金华山】曹唐  
莫道真游烟景赊，潇湘有路入京华。溪头鹤树春常在，  
洞口人家日易斜。一水暗鸣闲绕涧，五云长往不还家。  
白羊成队难收拾，吃尽溪边巨胜花。  
  
卷640_20  【汉武帝思李夫人】曹唐  
惆怅冰颜不复归，晚秋黄叶满天飞。迎风细荇传香粉，  
隔水残霞见画衣。白玉帐寒鸳梦绝，紫阳宫远雁书稀。  
夜深池上兰桡歇，断续歌声彻太微。  
  
卷640_21  【送羽人王锡归罗浮】曹唐  
风前整顿紫荷巾，常向罗浮保养神。石磴倚天行带月，  
铁桥通海入无尘。龙蛇出洞闲邀雨，犀象眠花不避人。  
最爱葛洪寻药处，露苗烟蕊满山春。  
  
卷640_22  【送刘尊师祗诏阙庭三首】曹唐  
海风叶叶驾霓旌，天路悠悠接上清。锦诰凄凉遗去恨，  
玉箫哀绝醉离情。五湖夜月幡幢湿，双阙清风剑珮轻。  
从此暂辞华表柱，便应千载是归程。  
五峰已别隔人间，双阙何年许再还。既扫山川收地脉，  
须留日月驻天颜。霞觞共饮身虽在，风驭难陪迹未闲。  
从此枕中唯有梦，梦魂何处访三山。  
仙老闲眠碧草堂，帝书征入白云乡。龟台欲署长生籍，  
鸾殿还论不死方。红露想倾延命酒，素烟思爇降真香。  
五千言外无文字，更有何词赠武皇。  
  
卷640_23  【三年冬大礼五首】曹唐  
皇帝斋心洁素诚，自朝真祖报升平。华山秋草多归马，  
沧海寒波绝洗兵。银箭水残河势断，玉炉烟尽日华生。  
千官整肃三天夜，剑佩初闻入太清。  
海日西飞度禁林，太清宫殿月沉沉。不闻北斗倾尧酒，  
空觉南风入舜琴。歌压钧天闲梦尽，诏归秋水道情深。  
雪风更起古杉叶，时送步虚清磬音。  
太一天坛降紫君，属车龙鹤夜成群。春浮玉藻寒初落，  
露拂金茎曙欲分。三代乐回风入律，四溟歌驻水成文。  
千官不动旌旗下，日照南山万树云。  
山拥飞云海水清，天坛未夕仗先成。千官不起金縢议，  
万国空瞻玉藻声。禁火曙然烟焰袅，宫衣寒拂雪花轻。  
侧闻左右皆周吕，看取从容致太平。  
太和琴暖发南薰，水阔风高得细闻。沧海举歌夔是相，  
历山回禅舜为君。翠微呼处生丹障，清净封中起白云。  
今日病身惭小隐，欲将泉石勒移文。  
  
卷640_24  【暮春戏赠吴端公】曹唐  
年少英雄好丈夫，大家望拜执金吾。闲眠晓日听鶗鴂，  
笑倚春风仗辘轳。深院吹笙闻汉婢，静街调马任奚奴。  
牡丹花下帘钩外，独凭红肌捋虎须。  
  
卷640_25  【奉送严大夫再领容府二首】曹唐  
海风卷树冻岚消，忧国宁辞岭外遥。自顾勤劳甘百战，  
不将功业负三朝。剑澄黑水曾芟虎，箭劈黄云惯射雕。  
代北天南尽成事，肯将心许霍嫖姚。  
日照双旌射火山，笑迎宾从却南还。风云暗发谈谐外，  
感会潜生气概间。蕲竹水翻台榭湿，刺桐花落管弦闲。  
无因得靸真珠履，亲从新侯定八蛮。  
  
卷640_26  【赠南岳冯处士二首】曹唐  
白石溪边自结庐，风泉满院称幽居。鸟啼深树劚灵药，  
花落闲窗看道书。烟岚晚过鹿裘湿，水月夜明山舍虚。  
支颐冷笑缘名出，终日王门强曳裾。  
寂寥深木闭烟霞，洞里相知有几家。笑看潭鱼吹水沫，  
醉嗔溪鹿吃蕉花。穿厨历历泉声细，绕屋悠悠树影斜。  
夜静著灰封釜灶，自添文武养丹砂。  
  
卷640_27  【题子侄书院双松】曹唐  
自种双松费几钱，顿令院落似秋天。能藏此地新晴雨，  
却惹空山旧烧烟。枝压细风过枕上，影笼残月到窗前。  
莫教取次成闲梦，使汝悠悠十八年。  
  
卷640_28  【羽林贾中丞】曹唐  
四十年前百战身，曾驱虎队扫胡尘。风悲鼓角榆关暮，  
日暖旌旗陇草春。铁马惯牵邀上客，金鱼多解乞佳人。  
胸中别有安边计，谁睬髭须白似银。  
  
卷640_29  【送康祭酒赴轮台】曹唐  
灞水桥边酒一杯，送君千里赴轮台。霜粘海眼旗声冻，  
风射犀文甲缝开。断碛簇烟山似米，野营轩地鼓如雷。  
分明会得将军意，不斩楼兰不拟回。  
  
卷640_30  【南游】曹唐  
尽兴南游卒未回，水工舟子不须催。政思碧树关心句，  
难放红螺蘸甲杯。涨海潮生阴火灭，苍梧风暖瘴云开。  
芦花寂寂月如练，何处笛声江上来。  
  
卷640_31  【哭陷边许兵马使】曹唐  
北风裂地黯边霜，战败桑干日色黄。故国暗回残士卒，  
新坟空葬旧衣裳。散牵细马嘶青草，任去佳人吊白杨。  
除却阴符与兵法，更无一物在仪床。  
  
卷640_32  【和周侍御买剑】曹唐  
将军溢价买吴钩，要与中原静寇仇。试挂窗前惊电转，  
略抛床下怕泉流。青天露拔云霓泣，黑地潜擎鬼魅愁。  
见说夜深星斗畔，等闲期克月支头。  
  
卷640_33  【病马五首呈郑校书章三吴十五先辈】曹唐  
騄耳何年别渥洼，病来颜色半泥沙。四啼不凿金砧裂，  
双眼慵开玉箸斜。堕月兔毛干觳觫，失云龙骨瘦牙槎。  
平原好放无人放，嘶向秋风苜蓿花。  
陇上沙葱叶正齐，腾黄犹自跼羸啼。尾蟠夜雨红丝脆，  
头捽秋风白练低。力惫未思金络脑，影寒空望锦障泥。  
阶前莫怪垂双泪，不遇孙阳不敢嘶。  
不剪焦毛鬣半翻，何人别是古龙孙。霜侵病骨无骄气，  
土蚀骢花见卧痕。未喷断云归汉苑，曾追轻练过吴门。  
一朝千里心犹在，争肯潜忘秣饲恩。  
空被秋风吹病毛，无因濯浪刷洪涛。卧来总怪龙蹄跙，  
瘦尽谁惊虎口高。追电有心犹款段，逢人相骨强嘶号。  
欲将鬐鬣重裁剪，乞借新成利铰刀。  
病久无人著意看，玉华衫色欲凋残。饮惊白露泉花冷，  
吃怕清秋豆叶寒。长襜敢辞红锦重，旧缰宁畏紫丝蟠。  
王良若许相抬策，千里追风也不难。  
  
卷640_34  【长安客舍叙邵陵旧宴，寄永州萧使君五首】曹唐  
邵陵佳树碧葱茏，河汉西沈宴未终。残漏五更传海月，  
清笳三会揭天风。香熏舞席云鬟绿，光射头盘蜡烛红。  
今日却怀行乐处，两床丝竹水楼中。  
不知何路却飞翻，虚受贤侯郑重恩。五夜清歌敲玉树，  
三年洪饮倒金尊。招携永感双鱼在，报答空知一剑存。  
狼藉梨花满城月，当时长醉信陵门。  
粉堞彤轩画障西，水云红树窣璇题。鹧鸪欲绝歌声定，  
鸲鹆初惊舞袖齐。坐对玉山空甸线，细听金石怕低迷。  
东风夜月三年饮，不省非时不似泥。  
木鱼金钥锁春城，夜上红楼纵酒情。竹叶水繁更漏促，  
桐花风软管弦清。百分散打银船溢，十指宽催玉箸轻。  
星斗渐稀宾客散，碧云犹恋艳歌声。  
三年身逐汉诸侯，宾榻容居最上头。饱听笙歌陪痛饮，  
熟寻云水纵闲游。朱门锁闭烟岚暮，铃阁清泠水木秋。  
月满前山圆不动，更邀诗客上高楼。  
  
卷640_35  【勖剑】曹唐  
古物神光雪见羞，未能擎出恐泉流。暗临黑水蛟螭泣，  
潜倚空山鬼魅愁。生怕雷霆号涧底，长闻风雨在床头。  
垂情不用将闲气，恼乱司空犯斗牛。  
  
卷640_36  【仙都即景】曹唐  
蟠桃花老华阳东，轩后登真谢六宫。旌节暗迎归碧落，  
笙歌遥听隔崆峒。衣冠留葬桥山月，剑履将随浪海风。  
看却龙髯攀不得，红霞零落鼎湖空。  
  
卷640_37  【望九华寄池阳杜员外】曹唐  
戴月早辞三秀馆，迟明初识九华峰。差差玉剑寒铓利，  
袅袅青莲翠叶重。奇状却疑人画出，岚光如为客添浓。  
行春若到五溪上，此处褰帷正面逢。  

## 全唐诗(下)　卷六百四十一

卷641_1  【小游仙诗九十八首】曹唐  
玉箫金瑟发商声，桑叶枯干海水清。  
净扫蓬莱山下路，略邀王母话长生。  
上元元日豁明堂，五帝望空拜玉皇。  
万树琪花千圃药，心知不敢辄形相。  
骑龙重过玉溪头，红叶还春碧水流。  
省得壶中见天地，壶中天地不曾秋。  
真王未许久从容，立在花前别甯封。  
手把玉箫头不举，自愁如醉倚黄龙。  
金殿无人锁绛烟，玉郎并不赏丹田。  
白龙蹀躞难回跋，争下红绡碧玉鞭。  
玄洲草木不知黄，甲子初开浩劫长。  
无限万年年少女，手攀红树满残阳。  
宫阙重重闭玉林，昆仑高辟彩云深。  
黄龙掉尾引郎去，使妾月明何处寻。  
风满涂山玉蕊稀，赤龙闲卧鹤东飞。  
紫梨烂尽无人吃，何事韩君去不归。  
武帝徒劳厌暮年，不曾清净不精专。  
上元少女绝还往，满灶丹成白玉烟。  
百辟朝回闭玉除，露风清宴桂花疏。  
西归使者骑金虎，亸鞚垂鞭唱步虚。  
南斗阑珊北斗稀，茅君夜著紫霞衣。  
朝骑白鹿趁朝去，凤押笙歌逐后飞。  
焚香独自上天坛，桂树风吹玉简寒。  
长怕嵇康乏仙骨，与将仙籍再寻看。  
冰屋朱扉晓未开，谁将金策扣琼台。  
碧花红尾小仙犬，闲吠五云嗔客来。  
酒酽春浓琼草齐，真公饮散醉如泥。  
朱轮轧轧入云去，行到半天闻马嘶。  
白石山中自有天，竹花藤叶隔溪烟。  
朝来洞口围棋了，赌得青龙直几钱。  
海水西飞照柏林，青云斜倚锦云深。  
水风暗入古山叶，吹断步虚清磬音。  
玉诏新除沈侍郎，便分茅土镇东方。  
不知今夕游何处，侍从皆骑白凤凰。  
洞里烟霞无歇时，洞中天地足金芝。  
月明朗朗溪头树，白发老人相对棋。  
饥即餐霞闷即行，一声长啸万山青。  
穿花渡水来相访，珍重多才阮步兵。  
东妃闲著翠霞裙，自领笙歌出五云。  
清思密谈谁第一，不过邀取小茅君。  
月影悠悠秋树明，露吹犀簟象床轻。  
嫔妃久立帐门外，暗笑夫人推酒声。  
九天天路入云长，燕使何由到上方。  
玉女暗来花下立，手挼裙带问昭王。  
玉皇赐妾紫衣裳，教向桃源嫁阮郎。  
烂煮琼花劝君吃，恐君毛鬓暗成霜。  
花底休倾绿玉卮，云中含笑向安期。  
穷阳有数不知数，大似人间年少儿。  
玉色雌龙金络头，真妃骑出纵闲游。  
昆仑山上桃花底，一曲商歌天地秋。  
偷来洞口访刘君，缓步轻抬玉线裙。  
细擘桃花逐流水，更无言语倚彤云。  
西汉夫人下太虚，九霞裙幅五云舆。  
欲将碧字相教示，自解盘囊出素书。  
天上鸡鸣海日红，青腰侍女扫朱宫。  
洗花蒸叶滤清酒，待与夫人邀五翁。  
汗漫真游实可奇，人间天上几人知。  
周王不信长生话，空使苌弘碧泪垂。  
青锦缝裳绿玉珰，满身新带五云香。  
闲依碧海攀鸾驾，笑就苏君觅橘尝。  
鹤不西飞龙不行，露干云破洞箫清。  
少年仙子说闲事，遥隔彩云闻笑声。  
洞里烟深木叶粗，乘风使者降玄都。  
隔花相见遥相贺，擎出怀中赤玉符。  
芝蕙芸花烂漫春，瑞香烟露湿衣巾。  
玉童私地夸书札，偷写云谣暗赠人。  
天上邀来不肯来，人间双鹤又空回。  
秦皇汉武死何处，海畔红桑花自开。  
紫羽麾幢下玉京，却邀真母入三清。  
白龙久住浑相恋，斜倚祥云不肯行。  
鹤叫风悲竹叶疏，谁来五岭拜云车。  
人间肉马无轻步，踏破先生一卷书。  
夜降西坛宴已终，花残月榭雾朦胧。  
谁游八海门前过，空洞一声风雨中。  
忘却教人锁后宫，还丹失尽玉壶空。  
嫦娥若不偷灵药，争得长生在月中。  
旸谷先生下宴时，月光初冷紫琼枝。  
凄清金石揭天地，事在世间人不知。  
共爱初平住九霞，焚香不出闭金华。  
白羊成队难收拾，吃尽溪头巨胜花。  
酒尽香残夜欲分，青童拜问紫阳君。  
月光悄悄笙歌远，马影龙声归五云。  
海树灵风吹彩烟，丹陵朝客欲升天。  
无央公子停鸾辔，笑泥娇妃索玉鞭。  
八景风回五凤车，昆仑山上看桃花。  
若教使者沽春酒，须觅馀杭阿母家。  
叔卿遍览九天春，不见人间故旧人。  
怪得蓬莱山下水，半成沙土半成尘。  
欲饮尊中云母浆，月明花里合笙簧。  
更教小奈将龙去，便向金坛取阮郎。  
海上桃花千树开，麻姑一去不知来。  
辽东老鹤应慵惰，教探桑田便不回。  
昨夜相邀宴杏坛，等闲乘醉走青鸾。  
红云塞路东风紧，吹破芙蓉碧玉冠。  
云鹤冥冥去不分，落花流水恨空存。  
不知玉女无期信，道与留门却闭门。  
采女平明受事回，暗交丹契锦囊开。  
欲书密诏防人见，佯喝青虬使莫来。  
太一元君昨夜过，碧云高髻绾婆娑。  
手抬玉策红于火，敲断金鸾使唱歌。  
碧瓦彤轩月殿开，九天花落瑞风来。  
玉皇欲著红龙衮，亲唤金妃下手裁。  
长房自贵解飞翻，五色云中独闭门。  
看却桑田欲成海，不知还往几人存。  
赤龙停步彩云飞，共道真王海上归。  
千岁红桃香破鼻，玉盘盛出与金妃。  
碧海灵童夜到时，徒劳相唤上琼池。  
因循天子能闲事，纵与青龙不解骑。  
且欲留君饮桂浆，九天无事莫推忙。  
青龙举步行千里，休道蓬莱归路长。  
侍女亲擎玉酒卮，满卮倾酒劝安期。  
等闲相别三千岁，长忆水边分枣时。  
万岁蛾眉不解愁，旋弹清瑟旋闲游。  
忽闻下界笙箫曲，斜倚红鸾笑不休。  
去住楼台一任风，十三天洞暗相通。  
行厨侍女炊何物，满灶无烟玉炭红。  
风动闲天清桂阴，水精帘箔冷沉沉。  
西妃少女多春思，斜倚彤云尽日吟。  
王母相留不放回，偶然沉醉卧瑶台。  
凭君与向萧郎道，教著青龙取妾来。  
绛节笙歌绕殿飞，紫皇欲到五云归。  
细腰侍女瑶花外，争向红房报玉妃。  
闻君新领八霞司，此别相逢是几时。  
妾有一觥云母酒，请君终宴莫推辞。  
方士飞轩驻碧霞，酒寒风冷月初斜。  
不知谁唱归春曲，落尽溪头白葛花。  
方朔朝来到我家，欲将灵树出丹霞。  
三千年后知谁在，拟种红桃待放花。  
水满桑田白日沈，冻云干霰湿重阴。  
辽东归客闲相过，因话尧年雪更深。  
朝回相引看红鸾，不觉风吹鹤氅偏。  
好是兴来骑白鹤，文妃为伴上重天。  
公子闲吟八景文，花南拜别上阳君。  
金鞭遥指玉清路，龙影马嘶归五云。  
一百年中是一春，不教日月辄移轮。  
金鳌头上蓬莱殿，唯有人间炼骨人。  
笑擎云液紫瑶觥，共请云和碧玉笙。  
花下偶然吹一曲，人间因识董双成。  
东皇长女没多年，从洗金芝到水边。  
无事伴他棋一局，等闲输却卖花钱。  
红草青林日半斜，闲乘小凤出彤霞。  
略寻旧路过西国，因得冰园一尺瓜。  
树下星沉月欲高，前溪水影湿龙毛。  
洞天云冷玉花发，公子尽披双锦袍。  
紫水风吹剑树寒，水边年少下红鸾。  
未知百一穷阳数，略请先生止的看。  
武皇含笑把金觥，更请霓裳一两声。  
护帐宫人最年少，舞腰时挈绣裙轻。  
琼树扶疏压瑞烟，玉皇朝客满花前。  
东风小饮人皆醉，短尾青龙枕水眠。  
彤阁钟鸣碧鹭飞，皇君催熨紫霞衣。  
丹房玉女心慵甚，贪看投壶不肯归。  
昆仑山上自鸡啼，羽客争升碧玉梯。  
因驾五龙看较艺，白鸾功用不如妻。  
沙野先生闭玉虚，焚香夜写紫微书。  
供承童子闲无事，教剉琼花喂白驴。  
云陇琼花满地香，碧沙红水遍朱堂。  
外人欲压长生籍，拜请飞琼报玉皇。  
玉洞长春风景鲜，丈人私宴就芝田。  
笙歌暂向花间尽，便是人间一万年。  
青童传语便须回，报道麻姑玉蕊开。  
沧海成尘等闲事，且乘龙鹤看花来。  
绛树彤云户半开，守花童子怪人来。  
青牛卧地吃琼草，知道先生朝未回。  
石洞沙溪二十年，向明杭日夜朝天。  
白矾烟尽水银冷，不觉小龙床下眠。  
紫微深锁敞丹轩，太帝亲谈不死门。  
从此百寮俱拜后，走龙鞭虎下昆仑。  
云衫玉带好威仪，三洞真人入奏时。  
频着金鞭打龙角，为嗔西去上天迟。  
太子真娥相领行，当天合曲玉箫清。  
梨花新折东风软，犹在缑山乐笑声。  
洞里月明琼树风，画帘青室影朦胧。  
香残酒冷玉妃睡，不觉七真归海中。  
青苑红堂压瑞云，月明闲宴九阳君。  
不知昨夜谁先醉，书破明霞八幅裙。  
东溟两度作尘飞，一万年来会面稀。  
千树梨花百壶酒，共君论饮莫论诗。  
沧海令抛即未能，且缘鸾鹤立相仍。  
蔡家新妇莫嫌少，领取真珠三五升。  
溪影沉沙树影清，人家皆踏五音行。  
可怜三十六天路，星月满空琼草青。  
北斗西风吹白榆，穆公相笑夜投壶。  
花前玉女来相问，赌得青龙许赎无。  
九天王母皱蛾眉，惆怅无言倚桂枝。  
悔不长留穆天子，任将妻妾住瑶池。  
暂随凫伯纵闲游，饮鹿因过翠水头。  
宫殿寂寥人不见，碧花菱角满潭秋。  
新授金书八素章，玉皇教妾主扶桑。  
与君一别三千岁，却厌仙家日月长。  
八海风凉水影高，上卿教制赤霜袍。  
蛟丝玉线难裁割，须借玉妃金剪刀。  
海上风来吹杏枝，昆仑山上看花时。  
红龙锦襜黄金勒，不是元君不得骑。  
绛阙夫人下北方，细环清佩响丁当。  
攀花笑入春风里，偷折红桃寄阮郎。  
  
卷641_2  【又游仙诗一绝（见《唐诗纪事》）】曹唐  
靖节先生几代孙，青娥曾接玉郎魂。  
春风流水还无赖，偷放桃花出洞门。  
  
卷641_3  【题武陵洞五首】曹唐  
此生终使此身闲，不是春时且要还。  
寄语桃花与流水，莫辞相送到人间。  
溪口回舟日已昏，却听鸡犬隔前村。  
殷勤重与秦人别，莫使桃花闭洞门。  
却恐重来路不通，殷勤回首谢春风。  
白鸡黄犬不将去，且寄桃花深洞中。  
桃花夹岸杳何之，花满春山水去迟。  
三宿武陵溪上月，始知人世有秦时。  
渡水傍山寻绝壁，白云飞处洞天开。  
仙人来往无行迹，石径春风长绿苔。  
  
卷641_4  【句】曹唐  
斩蛟青海上，射虎黑山头。（见《纪事》）。  
箫声欲尽月色苦，依旧汉家宫树秋。  
一曲哀歌茂陵道，汉家天子葬秋风。  
谁知汉武无仙骨，满灶黄金成白烟。（见张为《主客图》）主  

## 全唐诗(下)　卷六百四十二

卷642_1  【圣政纪颂】来鹄  
三皇不书，五帝不纪。有圣有神，风销日已。何教何师，  
生来死止。无典无法，顽肩奡比。三皇实作，五帝实治。  
成天造地，不昏不圯。言得非排，文得圣齿。表表如见者，  
莫若乎史。是知朴绳休结，正简斯若。君诰臣箴，  
觚编毫络。前书后经，规善鉴恶。国之大章，如何寝略。  
呜呼！贞观多吁，永徽多俞。廷日发论，殿日发谟。  
牙孽不作，鸟鼠不除。论出不盖，谟行不纡。楹然史臣，  
蛇然史裾。瞠瞠而视，逶逶而窭。翘笔当面，决防纳污。  
不梏尔智，不息我愚。执言直注，史文直敷。  
故得粲粲朝典，落落廷謇。圣牍既多，尧风不浅。  
颂编坦轴，君出臣显。若俨见旒，若俯见冕。无闲殿旷廷，  
无尸安素宴。三皇不亡，五帝不翦。太宗得之，史焉斯展。  
暨乎后相图身，天子专问。我独以言，史不得近。  
丘明见嫌，倚相在摈。秉笔如今，随班不进。班退史归，  
惘然畴依。奏问莫睹，嘉谟固稀。取彼诰命，禄为国肥。  
炯哉时皇，言必成章。德宣五帝，道奥三皇。如何翌臣，  
嚵肉嗜fI。觜距磨抉，楅衡拘长。控截僚位，占护阳光。  
垣私藩已，远史廋唐。俾德音嘉访，默缩暗亡。咽典噤法，  
盖圣笼昌。曷以致此，史文不张。后必非笑，将来否臧。  
谓乎殿空扆逸，朝懵廷荒。不知奸蔽，文失汪洋。  
有贞观业，有永徽纲。亦匿匪见，亦寝匪彰。赖有后臣，  
斯言不佞。伊尹真心，太甲须圣。事既可书，史何不命。  
乃具前欺，大陈不敬。曰逐史之喻，请以物并。  
且十夫树杨，一夫欲竞。栽既未牢，摒岂能盛！帝业似栽，  
逐史似摒。穆宗怃然，若疚若bM。昔何臣斯，隐我祖正。  
不传亲问，不写密诤。孰示来朝，以光神政。  
由是天呼震吸，征奔召急。史题笔来，叱廷而入。  
端耳抗目，不撝不挹。獬豸侧头，螭虬摆湿。握管绝怡，  
当殿而立。君也尽问，臣也倒诚。磊磊其事，镗镗其声。  
大何不显，细何不明。语未绝绪，史已录成。谓之何书，  
以政纪名。伊纪清芳，可昭典坟。师官鸟，昔圣官云。  
方之我后，录里书分。录有君法，书有君文。君法君文，  
在圣政纪云。殿无闲时，廷无旷日。云诹波访，倦编刓笔。  
君劬臣劳，上讨下述。惟勤惟明，在圣政纪出。至德何比，  
至教焉如？孰窥孰测，外夷内储。谓君有道乎，臣有谟欤？  
有道有谟，在圣政纪书。一体列秩，同力翼戴。祈福去邪，  
绝防无碍。国章可披，唐文可爱。善咨不偷，嘉论不盖。  
不偷不盖，在圣政纪载。谅夫！总斯不朽，可悬魏阙。  
愚得是言，非讪非伐。实谓医臣浑沌，开君日月。  
妖物雰死，天文光发。惟我之有颂兮，奚斯跃而董狐蹶。  
  
卷642_2  【宛陵送李明府罢任归江州】来鹄  
菊花村晚雁来天，共把离觞向水边。官满便寻垂钓侣，  
家贫已用卖琴钱。浪生湓浦千层雪，云起炉峰一炷烟。  
倘见吾乡旧知己，为言憔悴过年年。  
  
卷642_3  【清明日与友人游玉粒塘庄】来鹄  
几宿春山逐陆郎，清明时节好烟光。归穿细荇船头滑，  
醉踏残花屐齿香。风急岭云飘迥野，雨馀田水落方塘。  
不堪吟罢东回首，满耳蛙声正夕阳。  
  
卷642_4  【寒食山馆书情】来鹄  
独把一杯山馆中，每经时节恨飘蓬。侵阶草色连朝雨，  
满地梨花昨夜风。蜀魄啼来春寂寞，楚魂吟后月朦胧。  
分明记得还家梦，徐孺宅前湖水东。  
  
卷642_5  【病起】来鹄  
春初一卧到秋深，不见红芳与绿阴。窗下展书难久读，  
池边扶杖欲闲吟。藕穿平地生荷叶，笋过东家作竹林。  
在舍浑如远乡客，诗僧酒伴镇相寻。  
  
卷642_6  【鄂渚除夜书怀】来鹄  
鹦鹉洲头夜泊船，此时形影共凄然。难归故国干戈后，  
欲告何人雨雪天。箸拨冷灰书闷字，枕陪寒席带愁眠。  
自嗟落魄无成事，明日春风又一年。  
  
卷642_7  【鄂渚清明日与乡友登头陀山】来鹄  
冷酒一杯相劝频，异乡相遇转相亲。落花风里数声笛，  
芳草烟中无限人。都大此时深怅望，岂堪高处更逡巡。  
思量费子真仙子，不作头陀山下尘。  
  
卷642_8  【蚕妇】来鹄  
晓夕采桑多苦辛，好花时节不闲身。  
若教解爱繁华事，冻杀黄金屋里人。  
  
卷642_9  【题庐山双剑峰】来鹄  
倚天双剑古今闲，三尺高于四面山。  
若使火云烧得动，始应农器满人间。  
  
卷642_10  【云】来鹄  
千形万象竟还空，映水藏山片复重。  
无限旱苗枯欲尽，悠悠闲处作奇峰。  
  
卷642_11  【金钱花】来鹄  
也无棱郭也无神，露洗还同铸出新。  
青帝若教花里用，牡丹应是得钱人。  
  
卷642_12  【晓鸡】来鹄  
黯黯严城罢鼓鼙，数声相续出寒栖。  
不嫌惊破纱窗梦，却怕为妖半夜啼。  
  
卷642_13  【山中避难作】来鹄  
山头烽火水边营，鬼哭人悲夜夜声。  
唯有碧天无一事，日还西下月还明。  
  
卷642_14  【早春】来鹄  
新历才将半纸开，小庭犹聚爆竿灰。  
偏憎杨柳难钤辖，又惹东风意绪来。  
  
卷642_15  【鹭鸶】来鹄  
袅丝翘足傍澄澜，消尽年光伫思间。  
若使见鱼无羡意，向人姿态更应闲。  
  
卷642_16  【子规】来鹄  
雨恨花愁同此冤，啼时闻处正春繁。  
千声万血谁哀尔，争得如花笑不言。  
  
卷642_17  【新安官舍闲坐】来鹄  
寂寞空阶草乱生，簟凉风动若为情。  
不知独坐闲多少，看得蜘蛛结网成。  
  
卷642_18  【除夜】来鹄  
事关休戚已成空，万里相思一夜中。  
愁到晓鸡声绝后，又将憔悴见春风。  
  
卷642_19  【游鱼】来鹄  
弄萍隈荇思夷犹，掉尾扬鬐逐慢流。  
应怕碧岩岩下水，浮藤如线月如钩。  
  
卷642_20  【鹦鹉】来鹄  
色白还应及雪衣，嘴红毛绿语仍奇。  
年年锁在金笼里，何似陇山闲处飞。  
  
卷642_21  【偶题二首】来鹄  
近来灵鹊语何疏，独凭栏干恨有殊。  
一夜绿荷霜剪破，赚他秋雨不成珠。  
水边箕踞静书空，欲解愁肠酒不浓。  
可惜青天好雷雹，只能驱趁懒蛟龙。  
  
卷642_22  【惜花】来鹄  
东风渐急夕阳斜，一树夭桃数日花。  
为惜红芳今夜里，不知和月落谁家。  
  
卷642_23  【洞庭隐】来鹄  
高卧洞庭三十春，芰荷香里独垂纶。  
莫嫌无事闲销日，有事始怜无事人。  
  
卷642_24  【古剑池】来鹄  
秋水莲花三四枝，我来慷慨步迟迟。  
不决浮云斩邪佞，直成龙去欲何为。  
  
卷642_25  【梅花】来鹄  
枝枝倚槛照池冰，粉薄香残恨不胜。  
占得早芳何所利，与他霜雪助威棱。  
  
卷642_26  【闻蝉】来鹄  
绿槐阴里一声新，雾薄风轻力未匀。  
莫道闻时总惆怅，有愁人有不愁人。  
  
卷642_27  【卖花谣】来鹄  
紫艳红苞价不同，匝街罗列起香风。  
无言无语呈颜色，知落谁家池馆中。  
  
卷642_28  【子规】来鹄  
月落空山闻数声，此时孤馆酒初醒。  
投人语若似伊泪，口畔血流应始听。  
  
卷642_29  【句】来鹄  
回眸绿水波初起，合掌白莲花未开。（观忏会夫人，  
见《墨庄漫录》）主  

## 全唐诗(下)　卷六百四十三

卷643_1  【菊】李山甫  
篱下霜前偶得存，忍教迟晚避兰荪。也销造化无多力，  
未受阳和一点恩。栽处不容依玉砌，要时还许上金尊。  
陶潜殁后谁知己，露滴幽丛见泪痕。  
  
卷643_2  【风】李山甫  
喜怒寒暄直不匀，终无形状始无因。能将尘土平欺客，  
爱把波澜枉陷人。飘乐递香随日在，绽花开柳逐年新。  
深知造化由君力，试为吹嘘借与春。  
  
卷643_3  【月】李山甫  
狡兔顽蟾死复生，度云经汉澹还明。夜长虽耐对君坐，  
年少不禁随尔行。玉桂影摇乌鹊动，金波寒注鬼神惊。  
人间半被虚抛掷，唯向孤吟客有情。  
  
卷643_4  【秋】李山甫  
傍雨依风冷渐匀，更凭青女事精神。来时将得几多雁，  
到处愁他无限人。能被绿杨深懊恼，谩偎黄菊送殷勤。  
邹家不用偏吹律，到底荣枯也自均。  
  
卷643_5  【松】李山甫  
地耸苍龙势抱云，天教青共众材分。孤标百尺雪中见，  
长啸一声风里闻。桃李傍他真是佞，藤萝攀尔亦非群。  
平生相爱应相识，谁道修篁胜此君。  
  
卷643_6  【读汉史】李山甫  
四百年间反覆寻，汉家兴替好沾襟。每逢奸诈须挼手，  
真遇英雄始醒心。王莽弄来曾半破，曹公将去便平沈。  
当时虚受君恩者，谩向青编作鬼林。  
  
卷643_7  【上元怀古二首】李山甫  
南朝天子爱风流，尽守江山不到头。总是战争收拾得，  
却因歌舞破除休。尧行道德终无敌，秦把金汤可自由。  
试问繁华何处有，雨苔烟草古城秋。  
争帝图王德尽衰，骤兴驰霸亦何为。君臣都是一场笑，  
家国共成千载悲。排岸远樯森似槊，落波残照赫如旗。  
今朝城上难回首，不见楼船索战时。  
  
卷643_8  【隋堤柳】李山甫  
曾傍龙舟拂翠华，至今凝恨倚天涯。但经春色还秋色，  
不觉杨家是李家。背日古阴从北朽，逐波疏影向南斜。  
年年只有晴风便，遥为雷塘送雪花。  
  
卷643_9  【蒲关西道中作】李山甫  
国东王气凝蒲关，楼台帖出晴空间。紫烟横捧大舜庙，  
黄河直打中条山。地锁咽喉千古壮，风传歌吹万家闲。  
来来去去身依旧，未及潘年鬓已斑。  
  
卷643_10  【送李秀才入军】李山甫  
弱柳贞松一地栽，不因霜霰自难媒。书生只是平时物，  
男子争无乱世才。铁马已随红旆去，同人犹著白衣来。  
到头功业须如此，莫为初心首重回。  
  
卷643_11  【送蕲州裴员外】李山甫  
正作南宫第一人，暂随霓旆怆离群。晓从阙下辞天子，  
春向江头待使君。五马尚迷青琐路，双鱼犹惹翠兰芬。  
明朝无路寻归处，禁树参差隔紫云。  
  
卷643_12  【代孔明哭先主】李山甫  
忆昔南阳顾草庐，便乘雷电捧乘舆。酌量诸夏须平取，  
期刻群雄待遍锄。南面未能成帝业，西陵那忍送宫车。  
九疑山下频惆怅，曾许微臣水共鱼。  
  
卷643_13  【送职方王郎中吏部刘员外自太原郑相公幕继奉征书归省署】李山甫  
双凤衔书次第飞，玉皇催促列仙归。云开日月临青琐，  
风卷烟霞上紫微。莲影一时空俭府，兰香同处扑尧衣。  
此生长扫朱门者，每向人间梦粉闱。  
  
卷643_14  【寒食二首】李山甫  
柳带东风一向斜，春阴澹澹蔽人家。有时三点两点雨，  
到处十枝五枝花。万井楼台疑绣画，九原珠翠似烟霞。  
年年今日谁相问，独卧长安泣岁华。  
风烟放荡花披猖，秋千女儿飞短墙。绣袍驰马拾遗翠，  
锦袖斗鸡喧广场。天地气和融霁色，池台日暖烧春光。  
自怜尘土无他事，空脱荷衣泥醉乡。  
  
卷643_15  【又代孔明哭先主】李山甫  
鲸鬣翻腾四海波，始将天意用干戈。尽驱神鬼随鞭策，  
全罩英雄入网罗。提剑尚残吴郡国，垂衣犹欠魏山河。  
鼎湖无路追仙驾，空使群臣泣血多。  
  
卷643_16  【贫女】李山甫  
平生不识绣衣裳，闲把荆钗亦自伤。镜里只应谙素貌，  
人间多自信红妆。当年未嫁还忧老，终日求媒即道狂。  
两意定知无说处，暗垂珠泪湿蚕筐。  
  
卷643_17  【寓怀】李山甫  
万古交驰一片尘，思量名利孰如身。长疑好事皆虚事，  
却恐闲人是贵人。老逐少来终不放，辱随荣后直须匀。  
劝君不用夸头角，梦里输赢总未真。  
  
卷643_18  【蜀中寓怀】李山甫  
千里烟霞锦水头，五丁开得也风流。春装宝阙重重树，  
日照仙州万万楼。蛙似公孙虽不守，龙如诸葛亦须休。  
此中无限英雄鬼，应对江山各自羞。  
  
卷643_19  【下第卧疾卢员外召游曲江】李山甫  
眼前何事不伤神，忍向江头更弄春。桂树既能欺贱子，  
杏花争肯采闲人。麻衣未掉浑身雪，皂盖难遮满面尘。  
珍重列星相借问，嵇康慵病也天真。  
  
卷643_20  【司天台】李山甫  
拂云朱槛捧昭回，静对铜浑水镜开。太史只知频奏瑞，  
苍生无计可防灾。景公进德星曾退，汉帝推诚日为回。  
何事旷官全不语，好天良月锁高台。  
  
卷643_21  【落花】李山甫  
落拓东风不藉春，吹开吹谢两何因。当时曾见笑筵主，  
今日自为行路尘。颜色却还天上女，馨香留与世间人。  
明年寒食重相见，零泪无端又满巾。  
  
卷643_22  【赴举别所知】李山甫  
腰剑囊书出户迟，壮心奇命两相疑。麻衣尽举一双手，  
桂树只生三两枝。黄祖不怜鹦鹉客，志公偏赏麒麟儿。  
叔牙忧我应相痛，回首天涯寄所思。  
  
卷643_23  【贺邢州卢员外】李山甫  
紫泥飞诏下金銮，列象分明世仰观。北省谏书藏旧草，  
南宫郎署握新兰。春归凤沼恩波暖，晓入鸳行瑞气寒。  
偏是此生栖息者，满衣零泪一时干。  
  
卷643_24  【方干隐居】李山甫  
咬咬嘎嘎水禽声，露洗松阴满院清。溪畔印沙多鹤迹，  
槛前题竹有僧名。问人远岫千重意，对客闲云一片情。  
早晚尘埃得休去，且将书剑事先生。  
  
卷643_25  【早春微雨】李山甫  
怪来莺蝶似凝愁，不觉看花暂湿头。疏影未藏千里树，  
远阴微翳万家楼。青罗舞袖纷纷转，红脸啼珠旋旋收。  
岁旱且须教济物，为霖何事爱风流。  
  
卷643_26  【谒翰林刘学士不遇】李山甫  
梦绕清华宴地深，洞宫横锁晓沈沈。鹏飞碧海终难见，  
鹤入青霄岂易寻。六尺羁魂迷定止，两行愁血谢知音。  
平生只耻凌风翼，随得鸣珂上禁林。  
  
卷643_27  【答刘书记见赠】李山甫  
吟近秋光思不穷，酷探骚雅愧无功。茫然心苦千篇拙，  
暝坐神凝万象空。月上开襟当北户，竹边回首揖西风。  
知音频有新诗赠，白雪纷纷落郢中。  
  
卷643_28  【贺友人及第】李山甫  
得水蛟龙失水鱼，此心相对两何如。敢辞今日须行卷，  
犹喜他年待荐书。松桂也应情未改，萍蓬争奈迹还疏。  
春风不见寻花伴，遥向青云泥子虚。  
  
卷643_29  【雨后过华岳庙】李山甫  
华山黑影霄崔嵬，金天□□门未开。雨淋鬼火灭不灭，  
风送神香来不来。墙外素钱飘似雪，殿前阴柏吼如雷。  
知君暗宰人间事，休把苍生梦里裁。  
  
卷643_30  【赠弹琴李处士】李山甫  
情知此事少知音，自是先生枉用心。世上几时曾好古，  
人前何必更沾襟。致身不似笙竽巧，悦耳宁如郑卫淫。  
三尺焦桐七条线，子期师旷两沈沈。  
  
卷643_31  【刘员外寄移菊】李山甫  
秋来缘树复缘墙，怕共平芜一例荒。颜色不能随地变，  
风流唯解逐人香。烟含细叶交加碧，露拆寒英次第黄。  
深谢栽培与知赏，但惭终岁待重阳。  
  
卷643_32  【南山】李山甫  
钝碧顽青几万秋，直无天地始应休。莫嫌尘土佯遮面，  
能向楼台强出头。霁色陡添千尺翠，夕阳闲放一堆愁。  
假饶不是神仙骨，终抱琴书向此游。  
  
卷643_33  【山中览刘书记新诗】李山甫  
记室新诗相寄我，蔼然清绝更无过。溪风满袖吹骚雅，  
岩瀑无时滴薜萝。云外山高寒色重，雪中松苦夜声多。  
静酬嘉唱对幽景，苍鹤羸栖古木柯。  
  
卷643_34  【早秋山中作】李山甫  
荣枯无路入千峰，肥遁谁谐此志同。司寇亦曾遭鲁黜，  
步兵何事哭途穷。桧松瘦健滴秋露，户牖虚明生晚风。  
山思更清人影绝，陇云飞入草堂中。  
  
卷643_35  【赋得寒月寄齐已】李山甫  
松下清风吹我襟，上方钟磬夜沈沈。已知庐岳尘埃绝，  
更忆寒山雪月深。高谢万缘消祖意，朗吟千首亦师心。  
岂知名出遍诸夏，石上栖禅竹影侵。  
  
卷643_36  【曲江二首】李山甫  
南山低对紫云楼，翠影红阴瑞气浮。一种是春长富贵，  
大都为水也风流。争攀柳带千千手，间插花枝万万头。  
独向江边最惆怅，满衣尘土避王侯。  
江色沈天万草齐，暖烟晴霭自相迷。蜂怜杏蕊细香落，  
莺坠柳条浓翠低。千队国娥轻似雪，一群公子醉如泥。  
斜阳怪得长安动，陌上分飞万马蹄。  
  
卷643_37  【迁居清溪和刘书记见示】李山甫  
担锡归来竹绕溪，过津曾笑鲁儒迷。端居味道尘劳息，  
扣寂眠云心境齐。还似村家无宠禄，时将邻叟话幽栖。  
山衣毳烂唯添野，石井源清不贮泥。祖意岂从年腊得，  
松枝肯为雪霜低。晚天吟望秋光重，雨阵横空蔽断霓。  
  
卷643_38  【阴地关崇徽公主手迹】李山甫  
一拓纤痕更不收，翠微苍藓几经秋。谁陈帝子和番策，  
我是男儿为国羞。寒雨洗来香已尽，澹烟笼著恨长留。  
可怜汾水知人意，旁与吞声未忍休。  
  
卷643_39  【题李员外厅】李山甫  
石砌蛩吟响，草堂人语稀。道孤思绝唱，年长渐知非。  
名利终成患，烟霞亦可依。高丘松盖古，闲地药苗肥。  
猿鸟啼嘉景，牛羊傍晚晖。幽栖还自得，清啸坐忘机。  
爱彼人深处，白云相伴归。  
  
卷643_40  【山中寄梁判官】李山甫  
归卧东林计偶谐，柴门深向翠微开。更无尘事心头起，  
还有诗情象外来。康乐公应频结社，寒山子亦患多才。  
星郎雅是道中侣，六艺拘牵在隗台。  
  
卷643_41  【禅林寺作寄刘书记】李山甫  
坐近松风骨自寒，茅斋直拶白雪边。玄关不闭何人到，  
此事谁论在佛先。天竺老师留一句，曹溪行者答全篇。  
今朝林下忘言说，强把新诗寄谪仙。  
  
卷643_42  【山中病后作】李山甫  
卧病厌厌三伏尽，商飙初自水边来。高峰枯槁骨偏峭，  
野树扶疏叶未摧。时序追牵从鬓改，蝉声酸急是谁催。  
云门不闭全无事，心外沈然一聚灰。  
  
卷643_43  【寄卫别驾】李山甫  
晓屐归来岳寺深，尝思道侣会东林。昏沈天竺看经眼，  
萧索净名老病心。云盖数重横陇首，苔花千点遍松阴。  
知君超达悟空旨，三径闲行抱素琴。  
  
卷643_44  【遣怀】李山甫  
长松埋涧底，郁郁未出原。孤云飞陇首，高洁不可攀。  
古道贵拙直，时事不足言。莫饮盗泉水，无为天下先。  
智者与愚者，尽归北邙山。唯有东流水，年光不暂闲。  
  
卷643_45  【酬刘书记一二知己见寄】李山甫  
见说金台客，相逢只论诗。坐来残暑退，吟许野僧知。  
自喜幽栖僻，唯惭道义亏。身闲偏好古，句冷不求奇。  
晦迹全无累，安贫自得宜。同人终念我，莲社有归期。  
  
卷643_46  【山中依韵答刘书记见赠】李山甫  
幽居少人事，三径草不开。隐几虚室静，闲云入坐来。  
至道非内外，讵言才不才。宝月当秋空，高洁无纤埃。  
心灭百虑减，诗成万象回。亦有吾庐在，寂寞旧山隈。  
从容未归去，满地生青苔。谢公寄我诗，清奇不可陪。  
白雪飞不尽，碧云欲成堆。惊风出地户，虩虩似震雷。  
吟哦山岳动，令人心胆摧。思君览章句，还复如望梅。  
慷慨追古意，旷望登高台。何当陶渊明，远师劝倾杯。  
流年将老来，华发自相催。野寺连屏障，左右相裴回。  
  
卷643_47  【山中答刘书记寓怀】李山甫  
贵门多冠冕，日与荣辱并。山中有独夫，笑傲出衰盛。  
正直任天真，鬼神亦相敬。之子贲丘园，户牖松萝映。  
骨将槁木齐，心同止水净。笔头指金波，座上横玉柄。  
芙蓉出秋渚，绣段流清咏。高古不称时，沈默岂相竞。  
穷搜万籁息，危坐千峰静。林僧继嘉唱，风前亦为幸。  
  
卷643_48  【项羽庙】李山甫  
为虏为王尽偶然，有何羞见汉江船。  
停分天下犹嫌少，可要行人赠纸钱。  
  
卷643_49  【春日商山道中作】李山甫  
一径春光里，扬鞭入翠微。风来花落帽，云过雨沾衣。  
谷鸟衔枝去，巴人负笈归。残阳更惆怅，前路客亭稀。  
  
卷643_50  【古石砚】李山甫  
追琢他山石，方圆一勺深。抱真唯守墨，求用每虚心。  
波浪因文起，尘埃为废侵。凭君更研究，何啻直千金。  
  
卷643_51  【惜花】李山甫  
未会春风意，开君又落君。一年今烂漫，几日便缤纷。  
别艳那堪赏，馀香不忍闻。尊前恨无语，应解作朝云。  
  
卷643_52  【别杨秀才】李山甫  
因乱与君别，相逢悲且惊。开襟魂自慰，拭泪眼空明。  
故国已无业，旧交多不生。如何又分袂，难话别离情。  
  
卷643_53  【自叹拙】李山甫  
自怜心计拙，欲语更悲辛。世乱僮欺主，年衰鬼弄人。  
镜中颜欲老，江上业长贫。不是刘公乐，何由变此身。  
  
卷643_54  【乱后途中】李山甫  
乱离寻故园，朝市不如村。恸哭翻无泪，颠狂觉少魂。  
诸侯贪割据，群盗恣并吞。为问登坛者，何年答汉恩。  
  
卷643_55  【燕】李山甫  
每岁同辛苦，看人似有情。乱飞春得意，幽语夜闻声。  
整羽庄姜恨，回身汉后轻。豪家足金弹，不用污雕楹。  
  
卷643_56  【题慈云寺僧院】李山甫  
帝城深处寺，楼殿压秋江。红叶去寒树，碧峰来晓窗。  
烟霞生净土，苔藓上高幢。欲问吾师语，心猿不肯降。  
  
卷643_57  【闻子规】李山甫  
冤禽名杜宇，此事更难知。昔帝一时恨，后人千古悲。  
断肠思故国，啼血溅芳枝。况是天涯客，那堪□□眉。  
  
卷643_58  【送刘将军入关讨贼】李山甫  
世人多恃武，何者是真雄。欲灭黄巾贼，须凭黑槊公。  
指星忧国计，望气识天风。明日凌云上，期君第一功。  
  
卷643_59  【陪郑先辈华山罗谷访张隐者】李山甫  
白云闲洞口，飞盖入岚光。好鸟共人语，异花迎客香。  
谷风闻鼓吹，苔石见文章。不是陪仙侣，无因访阮郎。  
  
卷643_60  【兵后寻边三首】李山甫  
千里烟沙尽日昏，战馀烧罢闭重门。新成剑戟皆农器，  
旧著衣裳尽血痕。卷地朔风吹白骨，柱天青气泣幽魂。  
自怜长策无人问，羞戴儒冠傍塞垣。  
旗头指处见黄埃，万马横驰鹘翅回。剑戟远腥凝血在，  
山河先暗阵云来。角声恶杀悲于哭，鼓势争强怒若雷。  
日暮却登寒垒望，饱鸱清啸伏尸堆。  
风怒边沙迸铁衣，胡儿胡马正骄肥。将军对阵谁教入，  
战士辞营不道归。新血溅红黏蔓草，旧骸堆白映寒晖。  
胸中纵有销兵术，欲向何门说是非。  
  
卷643_61  【沧浪峡】李山甫  
走毂飞蹄过此傍，几人留意问沧浪。  
烟波莫笑趋名客，为爱朝宗日夜忙。  
  
卷643_62  【公子家二首】李山甫  
曾是皇家几世侯，入云高第照神州。柳遮门户横金锁，  
花拥弦歌咽画楼。锦袖妒姬争巧笑，玉衔骄马索闲游。  
麻衣酷献平生业，醉倚春风不点头。  
柳底花阴压露尘，醉烟轻罩一团春。鸳鸯占水能嗔客，  
鹦鹉嫌笼解骂人。騕褭似龙随日换，轻盈如燕逐年新。  
不知买尽长安笑，活得苍生几户贫。  
  
卷643_63  【山下残夏偶作】李山甫  
等闲三伏后，独卧此高丘。残暑炎于火，林风爽带秋。  
声名何要出，吟咏亦堪休。自许红尘外，云溪好漱流。  
  
卷643_64  【夜吟】李山甫  
除却闲吟外，人间事事慵。更深成一句，月冷上孤峰。  
穷理多瞑目，含毫静倚松。终篇浑不寐，危坐到晨钟。  
  
卷643_65  【代崇徽公主意】李山甫  
金钗坠地鬓堆云，自别朝阳帝岂闻。  
遣妾一身安社稷，不知何处用将军。  
  
卷643_66  【下第献所知三首】李山甫  
偶向江头别钓矶，等闲经岁与心违。虚教六尺受辛苦，  
枉把一身忧是非。青桂本来无欠负，碧霄何处有因依。  
春风不用相催促，回避花时也解归。  
不识人间巧路岐，只将端拙泥神祇。与他名利本无分，  
却共水云曾有期。大抵物情应莫料，近来天意也须疑。  
自怜心计今如此，凭仗春醪为解颐。  
十年磨镞事锋铓，始逐朱旗入战场。四海风云难际会，  
一生肝胆易开张。退飞莺谷春零落，倒卓龙门路渺茫。  
今日惭知也惭命，笑馀歌罢忽凄凉。  
  
卷643_67  【寄太常王少卿】李山甫  
别后西风起，新蝉坐卧闻。秋天静如水，远岫碧侵云。  
雅饮纯和气，清吟冰雪文。想思重回首，梧叶下纷纷。  
  
卷643_68  【游侠儿】李山甫  
好把雄姿浑世尘，一场闲事莫因循。  
荆轲只为闲言语，不与燕丹了得人。  
  
卷643_69  【下第出春明门】李山甫  
曾和秋雨驱愁入，却向春风领恨回。  
深谢灞陵堤畔柳，与人头上拂尘埃。  
  
卷643_70  【望思台】李山甫  
君父昏蒙死不回，谩将平地筑高台。  
九层黄土是何物，销得向前冤恨来。  
  
卷643_71  【病中答刘书记见赠】李山甫  
病来双树下，云脚上禅袍。频有琼瑶赠，空瞻雪月高。  
已知捐俗态，时许话风骚。衰疾未能起，相思徒自劳。  
  
卷643_72  【早秋山中作】李山甫  
谁到山中语，雨馀风气秋。烟岚出涧底，瀑布落床头。  
至道亦非远，僻诗须苦求。千峰有嘉景，拄杖独巡游。  
  
卷643_73  【别墅】李山甫  
此地可求息，开门足野情。窗明雨初歇，日落风更清。  
苍藓槎根匝，碧烟水面生。玩奇心自乐，暑月听蝉声。  
  
卷643_74  【柳十首】李山甫  
灞岸江头腊雪消，东风偷软入纤条。  
春来不忍登楼望，万架金丝著地娇。  
受尽风霜得到春，一条条是逐年新。  
寻常送别无馀事，争忍攀将过与人。  
长恨阳和也世情，把香和艳与红英。  
家家只是栽桃李，独自无根到处生。  
只为遮楼又拂桥，被人摧折好枝条。  
假饶张绪如今在，须把风流暗里销。  
弱带低垂可自由，傍他门户倚他楼。  
金风不解相抬举，露压烟欺直到秋。  
终日堂前学画眉，几人曾道胜花枝。  
试看三月春残后，门外青阴是阿谁。  
也曾飞絮谢家庭，从此风流别有名。  
不是向人无用处，一枝愁杀别离情。  
从来只是爱花人，杨柳何曾占得春。  
多向客亭门外立，与他迎送往来尘。  
强扶柔态酒难醒，殢著春风别有情。  
公子王孙且相伴，与君俱得几时荣。  
无赖秋风斗觉寒，万条烟草一时干。  
游人若要春消息，直向江头腊后看。  
  
卷643_75  【酬刘书记见赠】李山甫  
独在西峰末，怜君和气多。劳生同朽索，急景似倾波。  
禅者行担锡，樵师语隔坡。旱□生赤藓，古木架青萝。  
石涧新蝉脱，茅檐旧燕窠。篇章蒙见许，松月好相过。  
思苦通真理，吟清合大和。□□□□□，风起送渔歌。  
  
卷643_76  【赠徐三十（一本作酬刘书记见赠第二首）】李山甫  
春满南宫白日长，夜来新值锦衣郎。朱排六相助神耸，  
玉衬一厅侵骨凉。砌竹拂袍争草色，庭花飘艳妒兰香。  
从今不羡乘槎客，曾到三星列宿傍。  
  
卷643_77  【牡丹】李山甫  
邀勒春风不早开，众芳飘后上楼台。数苞仙艳火中出，  
一片异香天上来。晓露精神妖欲动，暮烟情态恨成堆。  
知君也解相轻薄，斜倚阑干首重回。  
  
卷643_78  【赠宿将】李山甫  
校猎燕山经几春，雕弓白羽不离身。  
年来马上浑无力，望见飞鸿指似人。  

## 全唐诗(下)　卷六百四十四

卷644_1  【水仙操】李咸用  
大波相拍流水鸣，蓬山鸟兽多奇形。琴心不喜亦不惊，  
安弦缓爪何泠泠。水仙缥缈来相迎，伯牙从此留嘉名。  
峄阳散木虚且轻，重华斧下知其声。檿丝相纠成凄清，  
调和引得薰风生。指底先王长养情，曲终天下称太平。  
后人好事传其曲，有时声足意不足。始峨峨兮复洋洋，  
但见山青兼水绿。成连入海移人情，岂是本来无嗜欲。  
琴兮琴兮在自然，不在徽金将轸玉。  
  
卷644_2  【鸡鸣曲】李咸用  
海树相扶乌影翘，戴红拍翠声胶胶。鸳瓦冻危金距趫，  
夸雄斗气争相高。漏残雨急风萧萧，患乱忠臣欺宝刀。  
霜浓月薄星昭昭，太平才子能歌谣。山翁梦断出衡茅，  
谷口雾中饥虎号，离人枕上心忉忉。  
  
卷644_3  【西门行】李咸用  
劳禽不择枝，饥虎不畏槛。君子当固穷，无为仲由滥。  
尔奋空拳彼击剑，水纵长澜火飞焰。汉高偶试神蛇验，  
武王龟筮惊人险。四龙或跃犹依泉，小狐勿恃冲波胆。  
  
卷644_4  【轻薄怨】李咸用  
花骢躞蹀游龙骄，连连宝节挥长鞘。凤雏麟子皆至交，  
春风相逐垂杨桥。捻笙软玉开素苞，画楼闪闪红裾摇。  
碧蹄偃蹇连金镳，狂情十里飞相烧。西母青禽轻飘飘，  
分环破璧来往劳。黄金千镒新一宵，少年心事风中毛。  
明朝何处逢娇饶，门前桃树空夭夭。  
  
卷644_5  【长歌行】李咸用  
要衣须破束，欲炙须解牛。当年不快意，徒为他人留。  
百岁之约何悠悠，华发星星稀满头。峨眉螓首聊我仇，  
圆红阙白令人愁。何不夕引清奏，朝登翠楼，逢花便折，  
闻胜即游？鼓腕腾棍晴雷收，舞腰困褭垂杨柔。  
象箸击折歌勿休，玉山未到非风流。眼前有物俱是梦，  
莫将身作黄金仇。死生同域不用惧，富贵在天何足忧！古  
  
卷644_6  【巫山高】李咸用  
通蜀连秦山十二，中有妖灵会人意。斗艳传情世不知，  
楚王魂梦春风里。雨态云容多似是，色荒见物皆成媚。  
露泫烟愁岩上花，至今犹滴相思泪。西眉南脸人中美，  
或者皆闻无所利。忍听凭虚巧佞言，不求万寿翻求死。  
  
卷644_7  【公无渡河】李咸用  
有叟有叟何清狂，行搔短发提壶浆。乱流直涉神洋洋，  
妻止不听追沈湘。偕老不偕死，箜篌遗凄凉。  
刳松轻稳琅玕长，连呼急榜庸何妨。见溺不援能语狼，  
忍听丽玉传悲伤。  
  
卷644_8  【春雨】李咸用  
大帝闲吹破冻风，青云融液流长空。天人醉引玄酒注，  
倾香旋入花根土。湿尘轻舞唐唐春，神娥无迹莓苔新。  
老农私与牧童论，纷纷便是仓箱本。  
  
卷644_9  【石版歌】李咸用  
云根劈裂雷斧痕，龙泉切璞青皮皴。直方挺质贞且真，  
当庭卓立凝顽神。春雨流膏成立文，主人性静看长新。  
明月夜来回短影，何如照冷太湖滨。  
  
卷644_10  【春宫词】李咸用  
风和气淑宫殿春，感阳体解思君恩。眼光滴滴心振振，  
重瞳不转忧生民。女当为妾男当臣，男力百岁在，  
女色片时新。用不用，唯一人。敢放天宠私微身，  
六宫万国教谁宾？知  
  
卷644_11  【富贵曲】李咸用  
画藻雕山金碧彩，鸳鸯叠翠眠晴霭。编珠影里醉春庭，  
团红片下攒歌黛。革咽丝烦欢不改，缴绛垂缇忽如晦。  
活花起舞夜春来，蜡焰煌煌天日在。雪暖瑶杯凤髓融，  
红拖象箸猩唇细。空中汉转星移盖，火城拥出随朝会。  
车如雷兮马如龙，鬼神辟易不敢害。冠峨剑重锵环珮，  
步入天门相真宰。开口长为爵禄筌，回眸便是公卿罪。  
珍珠索得龙宫贫，膏腴刮下苍生背。九野干戈指著心，  
威福满拳犹未快。我闻周公贵为天子弟，富有半四海，  
蔑有骄奢贻后悔。红锦障收，珊瑚树碎，至今笑石崇王恺。  
  
卷644_12  【独鹄吟】李咸用  
碧玉喙长丹顶圆，亭亭危立风松间。啄萍吞鳞意已阑，  
举头咫尺轻重天。黑翎白本排云烟，离群脱侣孤如仙。  
披霜唳月惊婵娟，逍遥忘却还青田。鸢寒鸦晚空相喧，  
时时侧耳清泠泉。  
  
卷644_13  【煌煌京洛行】李咸用  
长安近甸巡游遍，洛阳寻有黄龙见。千乘万骑如雷转，  
差差清跸祥云卷。百司旧分当玉殿，太平官属无遗彦。  
歌钟沸激香尘散，晨旗隐隐罗轩冕。周公旧迹生红藓，  
瀍涧波光春照晚。但听嵩山万岁声，将军旗鼓何时偃。  
  
卷644_14  【升天行】李咸用  
堂堂削玉青蝇喧，寒鸦啄鼠愁飞鸾。梳玄洗白逡巡间，  
兰言花笑俄衰残。盘金束紫身属官，强仁小德终无端。  
不如服取长流丹，潜神却入黄庭闲。志定功成飞九关，  
逍遥长揖辞人寰。空中龙驾时回旋，左云右鹤翔翩联。  
双童树节当风翻，常娥倚桂开朱颜。河边牛子星郎牵，  
三清宫殿浮晴烟。玉皇据案方凝然，仙官立仗森幢幡。  
引余再拜归仙班，清声妙色视听安。餐和饮顺中肠宽，  
虚无之乐不可言。  
  
卷644_15  【绯桃花歌】李咸用  
上帝春宫思丽绝，夭桃变态求新悦。便是花中倾国容，  
牡丹露泣长门月。野树滴残龙战血，曦车碾下朝霞屑。  
惆怅东风未解狂，争教此物芳菲歇。  
  
卷644_16  【短歌行】李咸用  
一樽绿酒绿于染，拍手高歌天地险。上得青云下不难，  
下在黄埃上须渐。少年欢乐须及时，莫学懦夫长泣岐。  
白日欲沈犹未沈，片月已来天半垂。坎鼓铿钟杀愁贼，  
挼碎是非佯不识。长短高卑不可求，莫叹人生头雪色。  
  
卷644_17  【小松歌】李咸用  
幽人不喜凡草生，秋锄劚得寒青青。庭闲土瘦根脚狞，  
风摇雨拂精神醒。短影月斜不满尺，清声细入鸣蛩翼。  
天人戏剪苍龙髯，参差簇在瑶阶侧。金精水鬼欺不得，  
长与东皇逞颜色。劲节暂因君子移，贞心不为麻中直。  
  
卷644_18  【大雪歌】李咸用  
同云惨惨如天怒，寒龙振鬣飞乾雨。玉圃花飘朵不匀，  
银河风急惊砂度。谢客凭轩吟未住，望中顿失纵横路。  
应是羲和倦晓昏，暂反元元归太素。归太素，  
不知归得人心否？知  
  
卷644_19  【塘上行】李咸用  
横塘日澹秋云隔，浪织轻飔罗幂幂。红绡撇水荡舟人，  
画桡掺掺柔荑白。鲤鱼虚掷无消息，花老莲疏愁未摘。  
却把金钗打绿荷，懊恼露珠穿不得。  
  
卷644_20  【寓意】李咸用  
直道荆棘生，斜径红尘起。苍苍杳无言，麒麟回瑞趾。  
东风如未来，飞雪终不已。不知姜子牙，何处钓流水。  
  
卷644_21  【剑喻】李咸用  
黯黯秋水寒，至刚非可缺。风胡不出来，摄履人相蔑。  
纵挺倚天形，谁是躬提挈。愿将百炼身，助我王臣节。  
  
卷644_22  【苍颉台】李咸用  
先贤忧民诈，观迹成纲纪。自有书契来，争及结绳理。  
  
卷644_23  【荆山】李咸用  
良工指君疑，真玉却非玉。寄言怀宝人，不须伤手足。  
  
卷644_24  【自君之出矣】李咸用  
自君之出矣，鸾镜空尘生。思君如明月，明月逐君行。  
  
卷644_25  【妾薄命】李咸用  
妾命何太薄，不及宫中水。时时对天颜，声声入君耳。  
  
卷644_26  【君子行】李咸用  
君子慎所履，小人多所疑。尼甫至圣贤，犹为匡所縻。  
  
卷644_27  【铜雀台】李咸用  
但见西陵惨明月，女妓无因更相悦。  
有虞曾不有遗言，滴尽湘妃眼中血。  
  
卷644_28  【婕妤怨】李咸用  
莫恃芙蓉开满面，更有身轻似飞燕。  
不得团圆长近君，珪月鈋时泣秋扇。  
  
卷644_29  【悲哉行】李咸用  
云色阴沈弄秋气，危叶高枝恨深翠。  
用却春风力几多，微霜逼迫何容易。  
  
卷644_30  【携手曲】李咸用  
携手春复春，未尝渐离别。夭夭风前花，纤纤日中雪。  
不敢怨于天，唯惊添岁月。不敢怨于君，只怕芳菲歇。  
芳菲若长然，君恩应不绝。  
  
卷644_31  【空城雀】李咸用  
啾啾空城雀，一啄数跳跃。宁寻覆辙馀，岂比巢危幕。  
茫茫九万鹏，百雉且为乐。  
  
卷644_32  【放歌行】李咸用  
蠢蠢荼蓼虫，薨薨避葵荠。悠悠狷者心，寂寂厌清世。  
如何不食甘，命合苦其噬。如何不趣时，分合辱其体。  
至哉先哲言，于物不凝滞。  
  
卷644_33  【猛虎行】李咸用  
猛虎不怯敌，烈士无虚言。怯敌辱其班，虚言负其恩。  
爪牙欺白刃，果敢无前阵。须知易水歌，至死无悔吝。  
  
卷644_34  【陇头行】李咸用  
行人何彷徨，陇头水呜咽。寒沙战鬼愁，白骨风霜切。  
薄日朦胧秋，怨气阴云结。杀成边将名，名著生灵灭。  
  
卷644_35  【关山月】李咸用  
离离天际云，皎皎关山月。羌笛一声来，白尽征人发。  
嘹唳孤鸿高，萧索悲风发。雪压塞尘清，雕落沙场阔。  
何当胡无人，荷戈朝凤阙。  
  
卷644_36  【览友生古风】李咸用  
伯牙鸣玉琴，幽音随指发。不是钟期听，俗耳安能别。  
高山闲巍峨，流水声呜咽。一卷冰雪言，清泠冷心骨。  
分明古雅声，讽谕成凄切。皴bq老松根，晃朗骊龙窟。  
荆璞且深藏，珉石方如雪。金多丑女妍，木朽良工拙。  
奸宄欺雷霆，魑魅嫌日月。蝶迷桃李香，鲋惘江湖阔。  
不寐孤灯前，舒卷忘饥渴。  
  
卷644_37  【题友生丛竹】李咸用  
菊华寒露浓，兰愁晓霜重。指佞不长生，蒲萐今无种。  
安如植丛篁，他年待栖凤。大则化龙骑，小可钓璜用。  
留烟伴独醒，回阴冷闲梦。何妨积雪凌，但为清风动。  
乃知子猷心，不与常人共。  
  
卷644_38  【石版】李咸用  
高人好自然，移得它山碧。不磨如版平，大巧非因力。  
古藓小青钱，尘中看野色。冷倚砌花春，静伴疏篁直。  
山僧若转头，如逢旧相识。  
  
卷644_39  【江南曲】李咸用  
江南四月薰风低，江南女儿芳步齐。晚云接水共渺瀰，  
远沙叠草空萋萋。白苎不堪论古意，数花犹可醉前溪。  
孤舟有客归未得，乡梦欲成山鸟啼。  
  
卷644_40  【临川逢陈百年】李咸用  
麻姑山下逢真士，玄肤碧眼方瞳子。自言混沌凿不死，  
大笑老彭非久视。强争龙虎是狂人，不保元和虚叩齿。  
桃花雨过春光腻，劝我一杯灵液味。教我无为礼乐拘，  
利路名场多忌讳。不如含德反婴儿，金玉满堂真可贵。  
  
卷644_41  【寄修睦上人】李咸用  
衣服田方无内客，一入庐云断消息。应为山中胜概偏，  
惠持惠远多踪迹。寻阳有个虚舟子，相忆由来无一事。  
江边月色到岩前，此际心情必相似。似不似，寄数字。  
  
卷644_42  【读修睦上人歌篇】李咸用  
李白亡，李贺死，陈陶赵睦寻相次。须知代不乏骚人，  
贯休之后，惟修睦而已矣。睦公睦公真可畏，  
开口向人无所忌。才似烟霞生则媚，直如屈轶佞则指。  
意下纷纷造化机，笔头滴滴文章髓。明月清风三十年，  
被君驱使如奴婢。劝君休，莫容易，世俗由来稀则贵。  
珊瑚高架五云毫，小小不须烦藻思。  
  
卷644_43  【远公亭牡丹】李咸用  
雁门禅客吟春亭，牡丹独逞花中英。双成腻脸偎云屏，  
百般姿态因风生。延年不敢歌倾城，朝云暮雨愁娉婷。  
蕊繁蚁脚黏不行，甜迷蜂醉飞无声。庐山根脚含精灵，  
发妍吐秀丛君庭。湓江太守多闲情，栏朱绕绛留轻盈。  
潺潺绿醴当风倾，平头奴子啾银笙。红葩艳艳交童星，  
左文右武怜君荣，白铜鞮上惭清明。  
  
卷644_44  【谢僧寄茶】李咸用  
空门少年初志坚，摘芳为药除睡眠。匡山茗树朝阳偏，  
暖萌如爪拏飞鸢。枝枝膏露凝滴圆，参差失向兜罗绵。  
倾筐短甑蒸新鲜，白纻眼细匀于研。砖排古砌春苔干，  
殷勤寄我清明前。金槽无声飞碧烟，赤兽呵冰急铁喧。  
林风夕和真珠泉，半匙青粉搅潺湲。绿云轻绾湘娥鬟，  
尝来纵使重支枕，胡蝶寂寥空掩关。  
  
卷644_45  【送人】李咸用  
少皞开宫行帝业，无刃金风剪红叶。雁别边沙入暖云，  
蛩辞败草鸣香阁。有客为儒二十霜，酣歌郢雪时飘扬。  
不甘长在诸生下，束书携剑离家乡。利爪鞲上鹰，  
雄文雾中豹。可堪长与乌鸢噪，是宜摩碧汉以遐飞，  
出南山而远蹈。况今大朝公道，天子文明，  
团团月树悬青青。燕中有马如龙行，不换黄金无骏名。  
荆山有玉犹在璞，未遇良工虚掷鹊。一壶清酒酌离情，  
休向蒿中随雀跃。  
  
卷644_46  【古意论交】李咸用  
择友如淘金，沙尽不得宝。结交如乾银，产竭不成道。  
我生四十年，相识苦草草。多为势利朋，少有岁寒操。  
通财能几何，闻善宁相告。茫然同夜行，中路自不保。  
常恐管鲍情，参差忽终老。今来既见君，青天无片云。  
语直瑟弦急，行高山桂芬。约我为交友，不觉心醺醺。  
见义必许死，临危当指囷。无令后世士，重广孝标文。  

## 全唐诗(下)　卷六百四十五

卷645_1  【春风】李咸用  
青帝使和气，吹嘘万国中。发生宁有异，先后自难同。  
辇草不消力，岩花应费功。年年三十骑，飘入玉蟾宫。  
  
卷645_2  【自愧】李咸用  
多负悬弧礼，危时隐薜萝。有心明俎豆，无力执干戈。  
壮士难移节，贞松不改柯。缨尘徒自满，欲濯待清波。  
  
卷645_3  【夜吟】李咸用  
白兔轮当午，儒家业敢慵。竹轩吟未已，锦帐梦应重。  
落笔思成虎，悬梭待化龙。景清神自爽，风递远楼钟。  
  
卷645_4  【昭君】李咸用  
古帝修文德，蛮夷莫敢侵。不知桃李貌，能转虎狼心。  
日暮边风急，程遥碛雪深。千秋青冢骨，留怨在胡琴。  
  
卷645_5  【秋夕】李咸用  
寥廓秋云薄，空庭月影微。树寒栖鸟密，砌冷夜蛩稀。  
晓鼓军容肃，疏钟客梦归。吟馀何所忆，圣主尚宵衣。  
  
卷645_6  【秋日与友生言别】李咸用  
利名心未已，离别恨难休。为个文儒业，致多岐路愁。  
数花篱菊晚，片叶井梧秋。又决出门计，一尊期少留。  
  
卷645_7  【边城听角】李咸用  
戍楼鸣画角，寒露滴金枪。细引云成阵，高催雁著行。  
唤回边将梦，吹薄晓蟾光。未遂终军志，何劳思故乡。  
  
卷645_8  【秋日访同人】李咸用  
忽忆金兰友，携琴去自由。远寻寒涧碧，深入乱山秋。  
见后却无语，别来长独愁。幸逢三五夕，露坐对冥搜。  
  
卷645_9  【寄楚琼上人】李咸用  
遥知无事日，静对五峰秋。鸟隔寒烟语，泉和夕照流。  
凭栏疏磬尽，瞑目远云收。几句出人意，风高白雪浮。  
  
卷645_10  【游寺】李咸用  
无家自身在，时得到莲宫。秋觉暑衣薄，老知尘世空。  
幽情怜水石，野性任萍蓬。是处堪闲坐，与僧行止同。  
  
卷645_11  【春日】李咸用  
浩荡东风里，裴回无所亲。危城三面水，古树一边春。  
衰世难修道，花时不称贫。滔滔天下者，何处问通津。  
  
卷645_12  【论交】李咸用  
行亏何必富，节在不妨贫。易得笑言友，难逢终始人。  
松篁贞管鲍，桃李艳张陈。少见岁寒后，免为霜雪尘。  
  
卷645_13  【秋兴】李咸用  
木叶乱飞尽，故人犹未还。心虽游紫阙，时合在青山。  
近寺僧邻静，临池鹤对闲。兵戈如未息，名位莫相关。  
  
卷645_14  【山居】李咸用  
草堂书一架，苔径竹千竿。难世投谁是，清贫且自安。  
邻居皆学稼，客至亦无官。焦尾何人听，凉宵对月弹。  
  
卷645_15  【遣兴】李咸用  
风细酒初醒，凭栏别有情。蝉稀秋树瘦，雨尽晚云轻。  
旅鬓一丝出，乡心寸火生。子牟魂欲断，何日是升平。  
  
卷645_16  【待旦】李咸用  
檐静燕雏语，窗虚蟾影过。时情因客老，归梦入秋多。  
蔽日群山雾，滔天四海波。吾皇思壮士，谁应大风歌。  
  
卷645_17  【送从兄坤载】李咸用  
忍泪不敢下，恐兄情更伤。别离当乱世，骨肉在他乡。  
语尽意不尽，路长愁更长。那堪回首处，残照满衣裳。  
  
卷645_18  【惜别】李咸用  
细雨妆行色，霏霏入户来。须知相识喜，却是别愁媒。  
白刃方盈国，黄金不上台。俱为邹鲁士，何处免尘埃。  
  
卷645_19  【早秋游山寺】李咸用  
闲卧云岩稳，攀缘笑戏猱。静于诸境静，高却众山高。  
至理无言了，浮生一梦劳。清风朝复暮，四海自波涛。  
  
卷645_20  【秋日疾中寄诸同志】李咸用  
闲居无胜事，公干卧来心。门静秋风晚，人稀古巷深。  
花疏篱菊色，叶减井梧阴。赖有斯文在，时时得强寻。  
  
卷645_21  【赠山僧】李咸用  
荣枯虽在目，名利不关身。高出城隍寺，野为云鹤邻。  
松声寒后远，潭色雨馀新。岂住空空里，空空亦是尘。  
  
卷645_22  【宿隐者居】李咸用  
永日连清夜，因君识躁君。竹扉难掩月，岩树易延云。  
曙鸟枕前起，寒泉梦里闻。又须随计吏，鸡鹤迥然分。  
  
卷645_23  【送钱契明尊师归庐山】李咸用  
瘦倚青竹杖，炉峰指欲归。霜黏行日屦，风暖到时衣。  
凭槛云还在，攀松鹤不飞。何曾有别恨，杨柳自依依。  
  
卷645_24  【送进士刘松】李咸用  
滔滔皆鲁客，难得是心知。到寺多同步，游山未失期。  
云低春雨后，风细暮钟时。忽别垂杨岸，遥遥望所之。  
  
卷645_25  【赠任肃】李咸用  
玄发难姑息，青云有路岐。莫言多事日，虚掷少年时。  
松色雪中出，人情难后知。圣朝公道在，中鹄勿差池。  
  
卷645_26  【题陈正字山居】李咸用  
怪来忘禄位，习学近潇湘。见处云山好，吟中岁月长。  
花光笼晚雨，树影浸寒塘。几日凭栏望，归心自不忙。  
  
卷645_27  【赠来进士鹏】李咸用  
语玄人不到，星汉在灵空。若使无良遇，虚言有至公。  
月明千峤雪，滩急五更风。此际若吟力，分将造化功。  
  
卷645_28  【送曹税】李咸用  
掺袂向春风，何时约再逢。若教相见密，肯恨别离重。  
芳草渔家路，残阳水寺钟。落帆当此处，吟兴不应慵。  
  
卷645_29  【赠来鹏】李咸用  
默坐非关闷，凝情只在诗。庭闲花落后，山静月明时。  
答客言多简，寻僧步稍迟。既同和氏璧，终有玉人知。  
  
卷645_30  【途中作】李咸用  
瘦马倦行役，斜阳劝著鞭。野桥寒树亚，山店暮云连。  
退鹢风虽急，攀龙志已坚。路人休莫笑，百里有时贤。  
  
卷645_31  【秋晚】李咸用  
斜阳山雨外，秋色思无穷。柳叶飘干翠，枫枝撼碎红。  
鬓毛看似雪，生计尚如蓬。不及樵童乐，蒹葭一笛风。  
  
卷645_32  【晓望】李咸用  
露惊松上鹤，晓色动扶桑。碧浪催人老，红轮照物忙。  
世情随日变，利路与天长。好驾觥船去，陶陶入醉乡。  
  
卷645_33  【寄友生】李咸用  
交情应不变，何事久离群。圆月思同步，寒泉忆共闻。  
雪霜松色在，风雨雁行分。每见人来说，窗前改旧文。  
  
卷645_34  【江行】李咸用  
潇湘无事后，征棹复呕哑。高岫留斜照，归鸿背落霞。  
鱼残沙岸草，蝶寄洑流槎。共说干戈苦，汀洲减钓家。  
  
卷645_35  【题王氏山居】李咸用  
檐有烟岚色，地多松竹风。自言离乱后，不到鼓鼙中。  
径柳拂云绿，山樱带雪红。南边青嶂下，时见采芝翁。  
  
卷645_36  【送别】李咸用  
别意说难尽，离杯深莫辞。长歌终此席，一笑又何时。  
棹入寒潭急，帆当落照迟。远书如不寄，无以慰相思。  
  
卷645_37  【览文僧卷】李咸用  
虽无先圣耳，异代得闻韶。怪石难为古，奇花不敢妖。  
调高非郢雪，思静碍箕瓢。未可重吟过，云山兴转饶。  
  
卷645_38  【望仰山忆玄泰上人】李咸用  
晴岚凝片碧，知在此中禅。见面定何日，无书已一年。  
高秋关静梦，良夜入新篇。仰德心如是，清风不我传。  
  
卷645_39  【闻泉】李咸用  
淅淅梦初惊，幽窗枕簟清。更无人共听，只有月空明。  
急想穿岩曲，低应过石平。欲将琴强写，不是自然声。  
  
卷645_40  【酬郑进士九江新居见寄】李咸用  
蹑屐扣柴关，因成尽日闲。独听黄鸟语，深似白云间。  
萍沼宽于井，莎城绿当山。前期招我作，此景得吟还。  
  
卷645_41  【九江和人赠陈生】李咸用  
天畏斯文坠，凭君助素风。意深皆可补，句逸不因功。  
暮替云愁远，秋惊月占空。寄家当瀑布，时得笑言同。  
  
卷645_42  【登楼值雨二首】李咸用  
共讶高楼望，匡庐色已空。白云横野阔，遮岳与天同。  
数点雨入酒，满襟香在风。远江吟得出，方下郡斋东。  
江徼多佳景，秋吟兴未穷。送来松槛雨，半是蓼花风。  
浪猛惊翘鹭，烟昏叫断鸿。不知今夜客，几处卧鸣篷。  
  
卷645_43  【送赵舒处士归庐山】李咸用  
归岫香炉碧，行吟步益迟。诸侯师不得，樵客偶相随。  
思旧江云断，谈玄岳月移。只应张野辈，异代作心知。  
  
卷645_44  【僧院蔷薇】李咸用  
客引擎茶看，离披晒锦红。不缘开净域，争忍负春风。  
小片当吟落，清香入定空。何人来此植，应固恼休公。  
  
卷645_45  【友生携修睦上人诗见访】李咸用  
雪中敲竹户，袖出岳僧诗。语尽景皆活，吟阑角独吹。  
意如将俗背，业必少人知。共约冰销日，云边访所思。  
  
卷645_46  【冬夕喜友生至】李咸用  
天涯行欲遍，此夜故人情。乡国别来久，干戈还未平。  
灯残偏有焰，雪甚却无声。多少新闻见，应须语到明。  
  
卷645_47  【牡丹】李咸用  
少见南人识，识来嗟复惊。始知春有色，不信尔无情。  
恐是天地媚，暂随云雨生。缘何绝尤物，更可比妍明。  
  
卷645_48  【送春】李咸用  
四时为第一，一岁一重来。好景应难胜，馀花虚自开。  
相思九个月，得信数枝梅。不向东门送，还成负酒杯。  
  
卷645_49  【送边将】李咸用  
天骄频犯塞，铁骑又征西。臣节轻乡土，雄心生鼓鼙。  
地寒花不艳，沙远日难低。渐喜秋弓健，雕翻白草齐。  
  
卷645_50  【春晴】李咸用  
檐滴春膏绝，凭栏晚吹生。良朋在何处，高树忽流莺。  
游寺期应定，寻芳步已轻。新诗吟未稳，迟日又西倾。  
  
卷645_51  【冬夜与修睦上人宿远公亭，寄南岳玄泰禅师】李咸用  
丈室掩孤灯，更深霰雹增。相看云梦客，共忆祝融僧。  
语合茶忘味，吟欹卷有棱。楚南山水秀，行止岂无凭。  
  
卷645_52  【落花】李咸用  
拾得移时看，重思造化功。如何飘丽景，不似遇春风。  
满地馀香在，繁枝一夜空。只应公子见，先忆坠楼红。  
  
卷645_53  【寄嵩阳隐者】李咸用  
昔年江上别，初入乱离中。我住匡山北，君之少室东。  
信来经险道，诗半忆皇风。何事犹高卧，岩边梦未通。  
  
卷645_54  【早蝉】李咸用  
门柳不连野，乍闻为早蝉。游人无定处，入耳更应先。  
暂默斜阳雨，重吟远岸烟。前年湘竹里，风激绕离筵。  
  
卷645_55  【酬蕴微】李咸用  
白衣经乱世，相遇一开颜。得句禅思外，论交野步间。  
举朝无旧识，入眼只青山。几度斜阳寺，访君还独还。  
  
卷645_56  【萱草】李咸用  
芳草比君子，诗人情有由。只应怜雅态，未必解忘忧。  
积雨莎庭小，微风藓砌幽。莫言开太晚，犹胜菊花秋。  
  
卷645_57  【访友人不遇】李咸用  
出门无至友，动即到君家。空掩一庭竹，去看何寺花。  
短僮应捧杖，稚女学擎茶。吟罢留题处，苔阶日影斜。  
  
卷645_58  【苔】李咸用  
几年风雨迹，叠在石孱颜。生处景长静，看来情尽闲。  
吟亭侵坏壁，药院掩空关。每忆东行径，移筇独自还。  
  
卷645_59  【红薇】李咸用  
春雨有五色，洒来花旋成。欲留池上景，别染草中英。  
画出看还欠，蓪为插未轻。王孙多好事，携酒寄吟倾。  
  
卷645_60  【别所知】李咸用  
有路有西东，天涯自恨同。却须深酌酒，况不比飘蓬。  
帆冒新秋雨，鼓传微浪风。闰牵寒气早，何浦值宾鸿。  
  
卷645_61  【小雪】李咸用  
散漫阴风里，天涯不可收。压松犹未得，扑石暂能留。  
阁静萦吟思，途长拂旅愁。崆峒山北面，早想玉成丘。  
  
卷645_62  【和修睦上人听猿】李咸用  
禅客闻犹苦，是声应是啼。自然无稳梦，何必到巴溪。  
疏雨洒不歇，回风吹暂低。此宵秋欲半，山在二林西。  
  
卷645_63  【庭竹】李咸用  
嫩绿与老碧，森然庭砌中。坐销三伏景，吟起数竿风。  
叶影重还密，梢声远或通。更期春共看，桃映小花红。  
  
卷645_64  【早行】李咸用  
家国三千里，中宵算去程。困才成蝶梦，行不待鸡鸣。  
马首摇残月，鸦群起古城。发来经几堠，村寺远钟声。  
  
卷645_65  【哭所知】李咸用  
朝作青云士，暮为玄夜人。风灯无定度，露薤亦逡巡。  
乘马惊新冢，书帷摆旧尘。只应从此去，何处福生民。  
  
卷645_66  【分题雪霁望炉峰】李咸用  
雪霁上庭除，炉峰势转孤。略无烟作带，独有影沈湖。  
冷触归鸿急，明凝落照俱。□□□□□，□□□□□。  
  
卷645_67  【雪十二韵】李咸用  
六出凝阴气，同云指上天。结时风乍急，集处霰长先。  
草穗翘祥燕，陂桩叶白莲。犬狂南陌上，竹醉小池前。  
樵径花黏屦，渔舟玉帖舷。阵经旸谷薄，势想朔方偏。  
楼面光摇锡，篱头晓列钱。石苔青鹿卧，殿网素蛾穿。  
嘶马应思塞，蹲乌似为燕。童痴为兽捏，僧爱用茶煎。  
念物希周穆，含毫愧惠连。吟阑馀兴逸，还忆剡溪船。  
  
卷645_68  【庐山】李咸用  
非岳不言岳，此山通岳言。高人居乱世，几处满前轩。  
秀作神仙宅，灵为风雨根。馀阴铺楚甸，一柱表吴门。  
静得八公侣，雄临九子尊。对犹青熨眼，到必冷凝魂。  
势受重湖让，形难七泽吞。黑岩藏昼电，紫雾泛朝暾。  
莲堕宁唯华，玉焚堪小昆。倒松微发罅，飞瀑远成痕。  
叠见云容衬，棱收雪气昏。裁诗曾困谢，作赋偶无孙。  
流碍星光撇，惊冲雁阵翻。峰奇寒倚剑，泉曲旋如盆。  
草短分雏雉，林明露掷猿。秋枫红叶散，春石谷雷奔。  
月好虎溪路，烟深栗里源。醉吟长易醒，梦去亦销烦。  
有觉南方重，无疑厚地掀。轻扬闻旧俗，端用镇元元。  
  
卷645_69  【和吴处士题村叟壁】李咸用  
因阅乡居景，归心寸火然。吾家依碧嶂，小槛枕清川。  
远雨笼孤戍，斜阳隔断烟。沙虚遗虎迹，水洑聚蛟涎。  
粝曲芟汀蓼，甘茶挈石泉。霜朝巡栗树，风夜探渔船。  
戏日鱼呈腹，翘滩鹭并肩。棋寻盘石净，酒傍野花妍。  
器以锄为利，家惟竹直钱。饭香同豆熟，汤暖摘松煎。  
睡岛凫藏足，攀藤狖冻拳。浅茅鸣斗雉，曲枿啸寒鸢。  
秋果楂梨涩，晨羞笋蕨鲜。衣蓑留冷阁，席草种闲田。  
椎髻担铺饷，庞眉识稔年。吓鹰刍戴笠，驱犊筱充鞭。  
不重官于社，常尊食作天。谷深青霭蔽，峰迥白云缠。  
每忆关魂梦，长夸表爱怜。览君书壁句，诱我率成篇。  
  
卷645_70  【谢友生遗端溪砚瓦】李咸用  
寻常濡翰次，恨不到端溪。得自新知己，如逢旧解携。  
玩馀轻照乘，谢欲等悬黎。静对胜凡客，闲窥忆好题。  
娲天补剩石，昆剑切来泥。著指痕犹湿，停旬水未低。  
呵云润柱础，笔彩饮虹霓。鹆眼工谙谬，羊肝士乍刲。  
连澌光比镜，囚墨腻于cD。书信成池黑，吟须到日西。  
正夸忧盗窃，将隐怯攀跻。捧受同交印，矜持过秉珪。  
草颠终近旭，懒癖必无嵇。用合缘鹦鹉，珍应负会稽。  
贞姿还落落，寒韵落凄凄。风月情相半，烟花思岂迷。  
宜从方袋挈，枉把短行批。浅小金为斗，泓澄玉作堤。  
遇人依我惜，想尔与天齐。□□□□□，行时只独赍。  
  
卷645_71  【和殷衙推春霖即事】李咸用  
东风吹暖雨，润下不能休。道云横白，移时客共愁。  
绿沈莎似藻，红泛叶为舟。忽起江湖兴，疑邻畎浍流。  
此时无胜会，何处滞奇游。阵急如酣战，点粗成乱沤。  
竹因添洒落，松得长飕飗。花惨闲庭晚，兰深曲径幽。  
丝牵汀鸟足，线挂岳猿头。天地昏同醉，寰区浩欲浮。  
柳眉低带泣，蒲剑锐初抽。石燕翻空重，虫罗缀滴稠。  
荷倾蛟泪尽，岩拆电鞭收。岂直望尧喜，却怀微禹忧。  
树滋堪采菌，矶没懒垂钩。腥觉闻龙气，寒宜拥豹裘。  
名膏那作沴，思稔必通侯。蚌鹬徒喧竞，笙歌罢献酬。  
山川藏秀媚，草木逞调柔。极目非吾意，行吟独下楼。  

## 全唐诗(下)　卷六百四十六

卷646_1  【题陈将军别墅】李咸用  
明王猎士犹疏在，岩谷安居最有才。高虎壮言知鬼伏，  
葛龙闲卧待时来。云藏山色晴还媚，风约溪声静又回。  
不独春光堪醉客，庭除长见好花开。  
  
卷646_2  【湘浦有怀】李咸用  
鸿雁哀哀背朔方，馀霞倒影画潇湘。长汀细草愁春浪，  
古渡寒花倚夕阳。鬼树夜分千炬火，渔舟朝卷一蓬霜。  
侬家本是持竿者，为爱明时入帝乡。  
  
卷646_3  【题陈处士山居】李咸用  
莲绕闲亭柳绕池，蝉吟暮色一枝枝。未逢皇泽搜遗逸，  
赢得青山避乱离。花圃春风邀客醉，茅檐秋雨对僧棋。  
樵童牧竖劳相问，岩穴从来出帝师。  
  
卷646_4  【和蒋进士秋日】李咸用  
晚雨霏微思杪秋，不堪才子尚羁游。尘随别骑东西急，  
波促年华日夜流。凉月云开光自远，古松风在韵难休。  
男儿但得功名立，纵是深恩亦易酬。  
  
卷646_5  【陈正字山居】李咸用  
一叶闲飞斜照里，江南仲蔚在蓬蒿。天衢云险驽骀蹇，  
月桂风和梦想劳。绕枕泉声秋雨细，对门山色古屏高。  
此中即是神仙地，引手何妨一钓鳌。  
  
卷646_6  【与刘三礼陈孝廉言志】李咸用  
真宰无私造化均，年年分散月中春。皆期早蹑青云路，  
谁肯长为白社人。宋国高风休敛翼，圣朝公道易酬身。  
大须审固穿杨箭，莫遣参差鬓雪新。  
  
卷646_7  【秋日送严湘侍御归京】李咸用  
蟾影珪圆湖始波，楚人相别恨偏多。君有路升霄汉，  
独我无由出薜萝。虽道危时难进取，到逢清世又如何。  
谁听甯戚敲牛角，月落星稀一曲歌。  
  
卷646_8  【题王处士山居】李咸用  
云木沈沈夏亦寒，此中幽隐几经年。无多别业供王税，  
大半生涯在钓船。蜀魄叫回芳草色，鹭鸶飞破夕阳烟。  
干戈猬起能高卧，只个逍遥是谪仙。  
  
卷646_9  【谢所知】李咸用  
狂歌狂舞慰风尘，心下多端亦懒言。早是乱离轻岁月，  
谁能愁悴过朝昏。圣朝公道如长在，贱子谋身自有门。  
却愧此时叨厚遇，他年何以报深恩。  
  
卷646_10  【秋望】李咸用  
云阴惨澹柳阴稀，游子天涯一望时。风闪雁行疏又密，  
地回江势急还迟。荣枯物理终难测，贵贱人生自不知。  
未达谁能多叹息，尘埃争损得男儿。  
  
卷646_11  【送谭孝廉赴举】李咸用  
鼓鼙声里寻诗礼，戈戟林间入镐京。好事尽从难处得，  
少年无向易中轻。也知贵贱皆前定，未见疏慵遂有成。  
吾道近来稀后进，善开金口答公卿。  
  
卷646_12  【途中逢友人】李咸用  
大道将穷阮籍哀，红尘深翳步迟回。皇天有意自寒暑，  
白日无情空往来。霄汉何年征赋客，烟花随处作愁媒。  
相逢且快眼前事，莫厌狂歌酒百杯。  
  
卷646_13  【和人湘中作】李咸用  
湘川湘岸两荒凉，孤雁号空动旅肠。一棹寒波思范蠡，  
满尊醇酒忆陶唐。年华蒲柳雕衰鬓，身迹萍蓬滞别乡。  
不及东流趋广汉，臣心日夜与天长。  
  
卷646_14  【赠陈望尧】李咸用  
若说精通事艺长，词人争及孝廉郎。秋萤短焰难盈案，  
邻烛馀光不满行。鹄箭亲疏虽异的，桂花高下一般香。  
明时公道还堪信，莫遣锥锋久在囊。  
  
卷646_15  【宿渔家】李咸用  
促杼声繁萤影多，江边秋兴独难过。云遮月桂几枝恨，  
烟罩渔舟一曲歌。难世斯人虽隐遁，明时公道复如何。  
陶家壁上精灵物，风雨未来终是梭。  
  
卷646_16  【旅馆秋夕】李咸用  
牢落生涯在水乡，只思归去泛沧浪。秋风萤影随高柳，  
夜雨蛩声上短墙。百岁易为成荏苒，丹霄谁肯借梯航。  
若教名路无知己，匹马尘中是自忙。  
  
卷646_17  【悼范摅处士】李咸用  
家在五云溪畔住，身游巫峡作闲人。安车未至柴关外，  
片玉已藏坟土新。虽有公卿闻姓字，惜无知己脱风尘。  
到头积善成何事，天地茫茫秋又春。  
  
卷646_18  【送人】李咸用  
一轴烟花满口香，诸侯相见肯相忘。未闻珪璧为人弃，  
莫倦江山去路长。盈耳暮蝉催别骑，数杯浮蚁咽离肠。  
眼前多少难甘事，自古男儿当自强。  
  
卷646_19  【春暮途中】李咸用  
细雨如尘散暖空，数峰春色在云中。须知触目皆成恨，  
纵道多文争那穷。飞燕有情依旧阁，垂杨无力受东风。  
谁能会得乾坤意，九土枯荣自不同。  
  
卷646_20  【题陈正字林亭】李咸用  
晓烟轻翠拂帘飞，黄叶飘零弄所思。正是低摧吾道日，  
不堪惆怅异乡时。家林蛇豕方群起，宫沼龟龙未有期。  
赖有平原怜贱子，满亭山色惜吟诗。  
  
卷646_21  【送从兄入京】李咸用  
柳转春心梅艳香，相看江上恨何长。多情流水引归思，  
无赖严风促别觞。大抵男儿须振奋，近来时事懒思量。  
云帆高挂一挥手，目送烟霄雁断行。  
  
卷646_22  【秋夕书怀寄所知】李咸用  
秋萤一点雨中飞，独立黄昏思所知。三岛路遥身汩没，  
九天风急羽差池。年华逐浪催霜发，旅恨和云拂桂枝。  
不向故人言此事，异乡谁更念栖迟。  
  
卷646_23  【酬进士秦颙若】李咸用  
莺默平林燕别轩，相逢相笑话生前。低飞旅恨看霜叶，  
曲写归情向暮川。在野孤云终捧日，朝宗高浪本蒙泉。  
何劳怅望风雷便，且混鱼龙黩武年。  
  
卷646_24  【山中夜坐寄故里友生】李咸用  
展转檐前睡不成，一床山月竹风清。虫声促促催乡梦，  
桂影高高挂旅情。祸福既能知倚伏，行藏争不要分明。  
可怜任永真坚白，净洗双眸看太平。  
  
卷646_25  【物情】李咸用  
谁分万类二仪间，禀性高卑各自然。野鹤不栖葱蒨树，  
流莺长喜艳阳天。李斯溷鼠心应动，庄叟泥龟意已坚。  
成是败非如赋命，更教何处认愚贤。  
  
卷646_26  【金谷园】李咸用  
石家旧地聊登望，宠辱从兹信可惊。鸟度野花迷锦障，  
蝉吟古树想歌声。虽将玉貌同时死，却羡苍头此日生。  
多积黄金买刑戮，千秋成得绿珠名。  
  
卷646_27  【投所知】李咸用  
手欠东堂桂一枝，家书不敢便言归。挂檐晚雨思山阁，  
拂岸烟岚忆钓矶。公道甚平才自薄，丹霄好上力犹微。  
谁能借与抟扶势，万里飘飘试一飞。  
  
卷646_28  【赠友弟】李咸用  
萤焰烧心雪眼劳，未逢佳梦见三刀。他时讵有盐梅味，  
今日犹疑腹背毛。金埒晓羁千里骏，玉轮寒养一枝高。  
谁能终岁摇赪尾，唯唯洋洋向碧涛。  
  
卷646_29  【春日喜逢乡人刘松】李咸用  
故人不见五春风，异地相逢岳影中。旧业久抛耕钓侣，  
新闻多说战争功。生民有恨将谁诉，花木无情只自红。  
莫把少年愁过日，一尊须对夕阳空。  
  
卷646_30  【夏日别余秀才】李咸用  
岳麓云深麦雨秋，满倾杯酒对湘流。沙边细柳牵行色，  
水面轻烟画别愁。敢待傅岩成好梦，任从磻石挂纤钩。  
镜机冲漠非吾事，自要青云识五侯。  
  
卷646_31  【庐陵九日】李咸用  
菊花山在碧江东，冷酒清吟兴莫穷。四十三年秋里过，  
几多般事乱来空。虽惊故国音书绝，犹喜新知语笑同。  
竟日开门无客至，笛声迢递夕阳中。  
  
卷646_32  【和人游东林】李咸用  
一从张野卧云林，胜概谁人更解寻。黄鸟不能言往事，  
白莲虚发至如今。年年上国荣华梦，世世高流水石心。  
始欲共君重怅望，紫霄峰外日沈沈。  
  
卷646_33  【和彭进士秋日游靖居山寺】李咸用  
秋山入望已无尘，况得闲游谢事频。问著尽能言祖祖，  
见时应不是真真。添瓶野水遮还急，伴塔幽花落又新。  
自笑未曾同逸步，终非宗炳社中人。  
  
卷646_34  【和彭进士感怀】李咸用  
人生谁肯便甘休，遇酒逢花且共游。若向云衢陪骥尾，  
直须天畔落旄头。三编大雅曾关兴，一册南华旋解忧。  
四海英雄多独断，不知何者是长筹。  
  
卷646_35  【寄题从兄坤载村居】李咸用  
邻并无非樵钓者，庄生物论宛然齐。雨中寒树愁鸱立，  
江上残阳瘦马嘶。说与众佣同版筑，吕将群叟共磻溪。  
覆巢破卵方堪惧，取次梧桐凤且栖。  
  
卷646_36  【送黄宾于赴举】李咸用  
秋风昨夜满潇湘，衰柳残蝉思客肠。早是乱来无胜事，  
更堪江上揖离觞。澄潭跃鲤摇轻浪，落日飞凫趁远樯。  
渔父不须探去意，一枝春褭月中央。  
  
卷646_37  【冬日喜逢吴价】李咸用  
垂杨烟薄井梧空，千里游人驻断蓬。志意不因多事改，  
鬓毛难与别时同。莺迁犹待销冰日，鹏起还思动海风。  
穷达他年如赋命，且陶真性一杯中。  
  
卷646_38  【题刘处士居】李咸用  
压破岚光半亩馀，竹轩兰砌共清虚。泉经小槛声长急，  
月过修篁影旋疏。溪鸟时时窥户牖，山云往往宿庭除。  
干戈谩道因天意，渭水高人自钓鱼。  
  
卷646_39  【送李尊师归临川】李咸用  
蟠桃一别几千春，谪下人间作至人。尘外烟霞吟不尽，  
鼎中龙虎伏初驯。除存紫府无他意，终向青冥举此身。  
辞我麻姑山畔去，蔡经踪迹必相亲。  
  
卷646_40  【投知】李咸用  
西望长安路几千，迟回不为别家难。酌量才地心虽动，  
点检囊装意又阑。自是远人多蹇滞，近来仙榜半孤寒。  
嘶风重诉牵盐耻，伯乐何妨转眼看。  
  
卷646_41  【吴处士寄香兼劝入道】李咸用  
谢寄精专一捻香，劝予朝礼仕虚皇。须知十极皆臣妾，  
岂止遗生奉混茫。空挂黄衣宁续寿，曾闻玄教在知常。  
但居平易俟天命，便是长生不死乡。  
  
卷646_42  【草虫】李咸用  
如缲如织暮eV々，应节催年使我愁。行客语停孤店月，  
高人梦断一床秋。风低藓径疑偏急，雨咽槐亭得暂休。  
须付画堂兰烛畔，歌怀醉耳两悠悠。  
  
卷646_43  【咏柳】李咸用  
日近烟饶还有意，东垣西掖几千株。牵仍别恨知难尽，  
夸衒春光恐更无。解引人情长婉约，巧随风势强盘纡。  
天应绣出繁华景，处处茸丝惹路衢。  
  
卷646_44  【寄所知】李咸用  
曾将俎豆为儿戏，争奈干戈阻素心。遁去不同秦客逐，  
病来还作越人吟。名流古集典衣买，僻寺奇花贳酒寻。  
从道趣时身计拙，如非所好肯开襟。  
  
卷646_45  【雪】李咸用  
上帝无私意甚微，欲教霖雨更光辉。也知出处花相似，  
可到贫家影便稀。云汉风多银浪溅，昆山火后玉灰飞。  
高楼四望吟魂敛，却忆明皇月殿归。  
  
卷646_46  【绯桃花】李咸用  
茫茫天意为谁留，深染夭桃备胜游。未醉已知醒后忆，  
欲开先为落时愁。痴蛾乱扑灯难灭，跃鲤傍惊电不收。  
何事梨花空似雪，也称春色是悠悠。  
  
卷646_47  【同友人秋日登庾楼】李咸用  
兰摧菊暗不胜秋，倚著高楼思莫收。六代风光无问处，  
九条烟水但凝愁。谁能百岁长闲去，只个孤帆岂自由。  
欲学仲宣知是否，臂弓腰剑逐时流。  
  
卷646_48  【和人咏雪】李咸用  
轻轻玉叠向风加，襟袖谁能认六葩。高岫人迷千尺布，  
平林天与一般花。横空络绎云遗屑，扑浪翩联蝶寄槎。  
公子樽前流远思，不知何处客程赊。  
  
卷646_49  【和友人喜相遇十首】李咸用  
为儒自愧已多年，文赋歌诗路不专。肯信披沙难见宝，  
只怜苫草易成编。燕昭寤寐常求骏，郭隗寻思未是贤。  
且固初心希一试，箭穿正鹄岂无缘。  
揣情摩意已无功，只把篇章助国风。宋玉谩夸云雨会，  
谢连宁许梦魂通。愁成旅鬓千丝乱，吟得寒缸短焰终。  
难世好居郊野地，出门常喜与人同。  
惠子休惊学五车，沛公方起斩长蛇。六雄互欲吞诸国，  
四海终须作一家。自古经纶成世务，暂时朱绿比朝霞。  
人生心口宜相副，莫使尧阶草势斜。  
不傍江烟访所思，更应无处展愁眉。数杯竹阁花残酒，  
一局松窗日午棋。多病却疑天与便，自愚潜喜众相欺。  
非穷非达非高尚，冷笑行藏只独知。  
闲吟闲坐道相应，远想南华亦自矜。抛掷家乡轻似梦，  
寻常心地冷于僧。和羹使用非胥靡，忆鲙言词小季鹰。  
唯仗十篇金玉韵，此中高旨莫阶升。  
已向丘门老此躯，可堪空作小人儒。吟中景象千般有，  
书外囊装一物无。润屋必能知早散，辉山应是不轻沽。  
短衣宁倦重修谒，谁识高阳旧酒徒。  
松桂寒多众木分，轻浮如叶自纷纭。韶咸古曲教谁爱，  
山水清音喜独闻。上国共知传大宝，旧交宁复在青云。  
相逢莫厌杯中酒，同醉同醒只有君。  
还淳反朴已难期，依德依仁敢暂违。寡欲自应刚正立，  
无私翻觉友朋稀。旄头影莫侵黄道，傅说星终近紫微。  
年纪少他蘧伯玉，幸因多难早知非。  
麻衣未识帝城尘，四十为儒是病身。有恨不关衔国耻，  
无愁直为倚家贫。齐轻东海二高士，汉重商山四老人。  
一种爱闲闲不得，混时行止却应真。  
任说天长海影沈，友朋情比未为深。唯应乐处无虚日，  
大半危时得道心。命达夭殇同白首，价高砖瓦即黄金。  
他年有要玄珠者，赤水萦纡试一寻。  
  
卷646_50  【依韵修睦上人山居十首】李咸用  
生身便在乱离间，遇柳寻花作麽看。老去转谙无是事，  
本来何处有多般。长怜蠛蠓能随暖，独笑梧桐不耐寒。  
覆载我徒争会得，大鹏飞尚未知宽。  
云泉日日长松寺，丝管年年细柳营。静躁殊途知自识，  
荣枯一贯亦何争。道傍病树人从老，溪上新苔我独行。  
若见净名居士语，逍遥全不让庄生。  
莫言天道终难定，须信人心尽自轻。宣室三千虽有恨，  
成周八百岂无情。柏缘执性长时瘦，梅为多知两番生。  
不是不同明主意，懒将唇舌与齐烹。  
不论轩冕及渔樵，性与情违渐渐遥。季子祸从怜富贵，  
颜生道在乐箪瓢。清闲自可齐三寿，忿恨还须戒一朝。  
好学尧民偎舜日，短裁孤竹理云韶。  
春风春雨一何频，望极空江觉损神。莺有来由重入谷，  
柳无情绪强依人。汉庭谒者休言事，鲁国诸生莫问津。  
赖是水乡樗栎贱，满炉红焰且相亲。  
三十年来要自观，履春冰恐未为难。自于南国同埋剑，  
谁向东门便挂冠。早是人情飞絮薄，可堪时令太行寒。  
多惭幸住匡山下，偷得秾岚坐卧看。  
畹兰未必因香折，湖象多应为齿焚。兼济直饶同巨楫，  
自由何似学孤云。秋深栎菌樵来得，木末山鼯梦断闻。  
闲凭竹轩游子过，替他愁见日西曛。  
何事深山啸复歌，短弓长剑不如他。且图青史垂名稳，  
从道前贤自滞多。gt鷃敢辞栖短棘，凤凰犹解怯高罗。  
人生若得逢尧舜，便是巢由亦易过。  
太玄太易小窗明，古义寻来醉复醒。西伯纵逢头已白，  
步兵如在眼应青。寒猿断后云为槛，宿鸟惊时月满庭。  
此景得闲闲去得，人间无事不曾经。  
壮气虽同德不同，项王何似王江东。乡歌寂寂荒丘月，  
渔艇年年古渡风。难世斯人犹不达，此时吾道岂能通。  
吟君十首山中作，方觉多端总是空。  
  
卷646_51  【同友生春夜闻雨】李咸用  
春雨三更洗物华，乱和丝竹响豪家。滴繁知在长条柳，  
点重愁看破朵花。檐静尚疑兼雾细，灯摇应是逐风斜。  
此时童叟浑无梦，为喜流膏润谷芽。  
  
卷646_52  【同友生题僧院杜鹃花（得春字）】李咸用  
若比众芳应有在，难同上品是中春。牡丹为性疏南国，  
朱槿操心不满旬。留得却缘真达者，见来宁作独醒人。  
鹤林太盛今空地，莫放枝条出四邻。  
  
卷646_53  【春日题陈正字林亭】李咸用  
周回胜异似仙乡，稍减愁人日月长。幕绕虚檐高岫色，  
镜临危槛小池光。丝垂杨柳当风软，玉折含桃倚径香。  
南北近来多少事，数声横笛怨斜阳。  
  
卷646_54  【送河南韦主簿归京】李咸用  
岩风爱日泪阑干，去住情途各万端。世乱敢言离别易，  
时清犹道路行难。舟维晚雨湘川暗，袖拂晴岚岘首寒。  
见说满朝亲友在，肯教憔悴出长安。  
  
卷646_55  【喻道】李咸用  
汉武秦皇漫苦辛，那思俗骨本含真。不知流水潜催老，  
未悟三山也是尘。牢落沙丘终古恨，寂寥函谷万年春。  
长生客待仙桃饵，月里婵娟笑煞人。  
  
卷646_56  【山中】李咸用  
一簇烟霞荣辱外，秋山留得傍檐楹。朝钟暮鼓不到耳，  
明月孤云长挂情。世上路岐何缭绕，水边蓑笠称平生。  
寻思阮籍当时意，岂是途穷泣利名。  
  
卷646_57  【同玄昶上人观山榴】李咸用  
病随支遁偶行行，正见榴花独满庭。  
瘦竹成林人不看，却应著得强青青。  
  
卷646_58  【别李将军】李咸用  
一拜虬髭便受恩，宫门细柳五摇春。  
男儿自古多离别，懒对英雄泪满巾。  
  
卷646_59  【早鸡】李咸用  
锦翅朱冠惊四邻，稻粱恩重职司晨。  
不知下土兵难戢，但报明时向国人。  
  
卷646_60  【别友】李咸用  
北吹微微动旅情，不堪分手在平明。  
寒鸡不待东方曙，唤起征人蹋月行。  

## 全唐诗(下)　卷六百四十七

卷647_1  【草檄答南蛮有咏】胡曾  
辞天出塞阵云空，雾卷霞开万里通。亲受虎符安宇宙，  
誓将龙剑定英雄。残霜敢冒高悬日，秋叶争禁大段风。  
为报南蛮须屏迹，不同蜀将武侯功。  
  
卷647_2  【寒食都门作】胡曾  
二年寒食住京华，寓目春风万万家。金络马衔原上草，  
玉颜人折路傍花。轩车竞出红尘合，冠盖争回白日斜。  
谁念都门两行泪，故园寥落在长沙。  
  
卷647_3  【薄命妾】胡曾  
阿娇初失汉皇恩，旧赐罗衣亦罢薰。倚枕夜悲金屋雨，  
卷帘朝泣玉楼云。宫前叶落鸳鸯瓦，架上尘生翡翠裙。  
龙骑不巡时渐久，长门空掩绿苔纹。  
  
卷647_4  【独不见】胡曾  
玉关一自有氛埃，年少从军竟未回。门外尘凝张乐榭，  
水边香灭按歌台。窗残夜月人何处，帘卷春风燕复来。  
万里寂寥音信绝，寸心争忍不成灰。  
  
卷647_5  【交河塞下曲】胡曾  
交河冰薄日迟迟，汉将思家感别离。塞北草生苏武泣，  
陇西云起李陵悲。晓侵雉堞乌先觉，春入关山雁独知。  
何处疲兵心最苦，夕阳楼上笛声时。  
  
卷647_6  【车遥遥】胡曾  
自从车马出门朝，便入空房守寂寥。玉枕夜残鱼信绝，  
金钿秋尽雁书遥。脸边楚雨临风落，头上春云向日销。  
芳草又衰还不至，碧天霜冷转无憀。  
  
卷647_7  【早发潜水驿谒郎中员外】胡曾  
半床秋月一声鸡，万里行人费马蹄。青野雾销凝晋洞，  
碧山烟散避秦溪。楼台稍辨乌城外，更漏微闻鹤柱西。  
已是大仙怜后进，不应来向武陵迷。  
  
卷647_8  【赠渔者】胡曾  
不愧人间万户侯，子孙相继老扁舟。往来南越谙鲛室，  
生长东吴识蜃楼。自为钓竿能遣闷，不因萱草解销忧。  
羡君独得逃名趣，身外无机任白头。  
  
卷647_9  【自岭下泛鹢到清远峡作】胡曾  
乘船浮鹢下韶水，绝境方知在岭南。薜荔雨馀山自黛，  
蒹葭烟尽岛如蓝。旦游萧帝新松寺，夜宿嫦娥桂影潭。  
不为箧中书未献，便来兹地结茅庵。  
  
卷647_10  【题周瑜将军庙】胡曾  
共说生前国步难，山川龙战血漫漫。交锋魏帝旌旂退，  
委任君王社稷安。庭际雨馀春草长，庙前风起晚光残。  
功勋碑碣今何在，不得当时一字看。  
  
卷647_11  【咏史诗　乌江】胡曾  
争帝图王势已倾，八千兵散楚歌声。  
乌江不是无船渡，耻向东吴再起兵。  
  
卷647_12  【咏史诗　章华台】胡曾  
茫茫衰草没章华，因笑灵王昔好奢。  
台土未干箫管绝，可怜身死野人家。  
  
卷647_13  【咏史诗　细腰宫】胡曾  
楚王辛苦战无功，国破城荒霸业空。  
唯有青春花上露，至今犹泣细腰宫。  
  
卷647_14  【咏史诗　沙苑】胡曾  
冯翊南边宿雾开，行人一步一裴回。  
谁知此地凋残柳，尽是高欢败后栽。  
  
卷647_15  【咏史诗　石城】胡曾  
古郢云开白雪楼，汉江还绕石城流。  
何人知道寥天月，曾向朱门送莫愁。  
  
卷647_16  【咏史诗　荆山】胡曾  
抱玉岩前桂叶稠，碧谿寒水至今流。  
空山落日猿声叫，疑是荆人哭未休。  
  
卷647_17  【咏史诗　阳台】胡曾  
楚国城池飒已空，阳台云雨过无踪。  
何人更有襄王梦，寂寂巫山十二重。  
  
卷647_18  【咏史诗　居延】胡曾  
漠漠平沙际碧天，问人云此是居延。  
停骖一顾犹魂断，苏武争禁十九年。  
  
卷647_19  【咏史诗　沛宫】胡曾  
汉高辛苦事干戈，帝业兴隆俊杰多。  
犹恨四方无壮士，还乡悲唱大风歌。  
  
卷647_20  【咏史诗　金谷园】胡曾  
一自佳人坠玉楼，繁华东逐洛河流。  
唯馀金谷园中树，残日蝉声送客愁。  
  
卷647_21  【咏史诗　湘川】胡曾  
虞舜南捐万乘君，灵妃挥涕竹成纹。  
不知精魄游何处，落日潇湘空白云。  
  
卷647_22  【咏史诗　夷门】胡曾  
六龙冉冉骤朝昏，魏国贤才杳不存。  
唯有侯嬴在时月，夜来空自照夷门。  
  
卷647_23  【咏史诗　黄金台】胡曾  
北乘羸马到燕然，此地何人复礼贤。  
若问昭王无处所，黄金台上草连天。  
  
卷647_24  【咏史诗　夷陵】胡曾  
夷陵城阙倚朝云，战败秦师纵火焚。  
何事三千珠履客，不能西御武安君。  
  
卷647_25  【咏史诗　汉江】胡曾  
汉江一带碧流长，两岸春风起绿杨。  
借问胶船何处没，欲停兰棹祀昭王。  
  
卷647_26  【咏史诗　苍梧】胡曾  
有虞龙驾不西还，空委箫韶洞壑间。  
无计得知陵寝处，愁云长满九疑山。  
  
卷647_27  【咏史诗　陈宫】胡曾  
陈国机权未可涯，如何后主恣娇奢。  
不知即入宫中井，犹自听吹玉树花。  
  
卷647_28  【咏史诗　南阳】胡曾  
世乱英雄百战馀，孔明方此乐耕锄。  
蜀王不自垂三顾，争得先生出旧庐。  
  
卷647_29  【咏史诗　即墨】胡曾  
即墨门开纵火牛，燕师营里血波流。  
固存不得田单术，齐国寻成一土丘。  
  
卷647_30  【咏史诗　渭滨】胡曾  
岸草青青渭水流，子牙曾此独垂钓。  
当时未入非熊兆，几向斜阳叹白头。  
  
卷647_31  【咏史诗　五湖】胡曾  
东上高山望五湖，雪涛烟浪起天隅。  
不知范蠡乘舟后，更有功臣继踵无。  
  
卷647_32  【咏史诗　易水】胡曾  
一旦秦皇马角生，燕丹归北送荆卿。  
行人欲识无穷恨，听取东流易水声。  
  
卷647_33  【咏史诗　长平】胡曾  
长平瓦震武安初，赵卒俄成戏鼎鱼。  
四十万人俱下世，元戎何用读兵书。  
  
卷647_34  【咏史诗　西园】胡曾  
月满西园夜未央，金风不动邺天凉。  
高情公子多秋兴，更领诗人入醉乡。  
  
卷647_35  【咏史诗　长沙】胡曾  
江上南风起白蘋，长沙城郭异咸秦。  
故乡犹自嫌卑湿，何况当时赋鵩人。  
  
卷647_36  【咏史诗　圯桥】胡曾  
庙算张良独有馀，少年逃难下邳初。  
逡巡不进泥中履，争得先生一卷书。  
  
卷647_37  【咏史诗　铜雀台】胡曾  
魏武龙舆逐逝波，高台空按望陵歌。  
遏云声绝悲风起，翻向樽前泣翠娥。  
  
卷647_38  【咏史诗　东晋】胡曾  
石头城下浪崔嵬，风起声疑出地雷。  
何事苻坚太相小，欲投鞭策过江来。  
  
卷647_39  【咏史诗　吴江】胡曾  
子胥今日委东流，吴国明朝亦古丘。  
大笑夫差诸将相，更无人解守苏州。  
  
卷647_40  【咏史诗　函谷关】胡曾  
寂寂函关锁未开，田文车马出秦来。  
朱门不养三千客，谁为鸡鸣得放回。  
  
卷647_41  【咏史诗　武关】胡曾  
战国相持竟不休，武关才掩楚王忧。  
出门若取灵均语，岂作咸阳一死囚。  
  
卷647_42  【咏史诗　垓下】胡曾  
拔山力尽霸图隳，倚剑空歌不逝骓。  
明月满营天似水，那堪回首别虞姬。  
  
卷647_43  【咏史诗　郴县】胡曾  
义帝南迁路入郴，国亡身死乱山深。  
不知埋恨穷泉后，几度西陵片月沉。  
  
卷647_44  【咏史诗　东海】胡曾  
东巡玉辇委泉台，徐福楼船尚未回。  
自是祖龙先下世，不关无路到蓬莱。  
  
卷647_45  【咏史诗　故宜城】胡曾  
武安南伐勒秦兵，疏凿功将夏禹并。  
谁谓长渠千载后，水流犹入故宜城。  
  
卷647_46  【咏史诗　成都】胡曾  
杜宇曾为蜀帝王，化禽飞去旧城荒。  
年年来叫桃花月，似向春风诉国亡。  
  
卷647_47  【咏史诗　檀溪】胡曾  
三月襄阳绿草齐，王孙相引到檀溪。  
的卢何处埋龙骨，流水依前绕大堤。  
  
卷647_48  【咏史诗　青冢】胡曾  
玉貌元期汉帝招，谁知西嫁怨天骄。  
至今青冢愁云起，疑是佳人恨未销。  
  
卷647_49  【咏史诗　李陵台】胡曾  
北入单于万里疆，五千兵败滞穷荒。  
英雄不伏蛮夷死，更筑高台望故乡。  
  
卷647_50  【咏史诗　河梁】胡曾  
汉家英杰出皇都，携手河梁话入胡。  
不是子卿全大节，也应低首拜单于。  
  
卷647_51  【咏史诗　轵道】胡曾  
汉祖西来秉白旄，子婴宗庙委波涛。  
谁怜君有翻身术，解向秦宫杀赵高。  
  
卷647_52  【咏史诗　汉宫】胡曾  
明妃远嫁泣西风，玉箸双垂出汉宫。  
何事将军封万户，却令红粉为和戎。  
  
卷647_53  【咏史诗　豫让桥】胡曾  
豫让酬恩岁已深，高名不朽到如今。  
年年桥上行人过，谁有当时国士心。  
  
卷647_54  【咏史诗　华亭】胡曾  
陆机西没洛阳城，吴国春风草又青。  
惆怅月中千岁鹤，夜来犹为唳华亭。  
  
卷647_55  【咏史诗　东山】胡曾  
五马南浮一化龙，谢安入相此山空。  
不知携妓重来日，几树莺啼谷口风。  
  
卷647_56  【咏史诗　杀子谷】胡曾  
举国贤良尽泪垂，扶苏屈死树边时。  
至今谷口泉呜咽，犹似秦人恨李斯。  
  
卷647_57  【咏史诗　马陵】胡曾  
坠叶萧萧九月天，驱兵独过马陵前。  
路傍古木虫书处，记得将军破敌年。  
  
卷647_58  【咏史诗　玉门关】胡曾  
西戎不敢过天山，定远功成白马闲。  
半夜帐中停烛坐，唯思生入玉门关。  
  
卷647_59  【咏史诗　滹沱河】胡曾  
光武经营业未兴，王郎兵革正凭陵。  
须知后汉功臣力，不及滹沱一片冰。  
  
卷647_60  【咏史诗　黄河】胡曾  
博望沉埋不复旋，黄河依旧水茫然。  
沿流欲共牛郎语，只得灵槎送上天。  
  
卷647_61  【咏史诗　凤凰台】胡曾  
秦娥一别凤凰台，东入青冥更不回。  
空有玉箫千载后，遗声时到世间来。  
  
卷647_62  【咏史诗　五丈原】胡曾  
蜀相西驱十万来，秋风原下久裴回。  
长星不为英雄住，半夜流光落九垓。  
  
卷647_63  【咏史诗　平城】胡曾  
汉帝西征陷虏尘，一朝围解议和亲。  
当时已有吹毛剑，何事无人杀奉春。  
  
卷647_64  【咏史诗　汴水】胡曾  
千里长河一旦开，亡隋波浪九天来。  
锦帆未落干戈起，惆怅龙舟更不回。  
  
卷647_65  【咏史诗　兰台宫】胡曾  
迟迟春日满长空，亡国离宫蔓草中。  
宋玉不忧人事变，从游那赋大王风。  
  
卷647_66  【咏史诗　金牛驿】胡曾  
山岭千重拥蜀门，成都别是一乾坤。  
五丁不凿金牛路，秦惠何由得并吞。  
  
卷647_67  【咏史诗　望思台】胡曾  
太子衔冤去不回，临皋从筑望思台。  
至今汉武销魂处，犹有悲风木上来。  
  
卷647_68  【咏史诗　邯郸】胡曾  
晓入邯郸十里春，东风吹下玉楼尘。  
青娥莫怪频含笑，记得当年失步人。  
  
卷647_69  【咏史诗　箕山】胡曾  
寂寂箕山春复秋，更无人到此溪头。  
弃瓢岩畔中宵月，千古空闻属许由。  
  
卷647_70  【咏史诗　会稽山】胡曾  
越王兵败已山栖，岂望全生出会稽。  
何事夫差无远虑，更开罗网放鲸鲵。  
  
卷647_71  【咏史诗　不周山】胡曾  
共工争帝力穷秋，因此捐生触不周。  
遂使世间多感客，至今哀怨水东流。  
  
卷647_72  【咏史诗　虞坂】胡曾  
悠悠虞坂路欹斜，迟日和风簇野花。  
未省孙阳身没后，几多骐骥困盐车。  
  
卷647_73  【咏史诗　秦庭】胡曾  
楚国君臣草莽间，吴王戈甲未东还。  
包胥不动咸阳哭，争得秦兵出武关。  
  
卷647_74  【咏史诗　延平津】胡曾  
延平津路水溶溶，峭壁巍岑一万重。  
昨夜七星潭底见，分明神剑化为龙。  
  
卷647_75  【咏史诗　瑶池】胡曾  
阿母瑶池宴穆王，九天仙乐送琼浆。  
漫矜八骏行如电，归到人间国已亡。  
  
卷647_76  【咏史诗　铜柱】胡曾  
一柱高标险塞垣，南蛮不敢犯中原。  
功成自合分茅土，何事翻衔薏苡冤。  
  
卷647_77  【咏史诗　关西】胡曾  
杨震幽魂下北邙，关西踪迹遂荒凉。  
四知美誉留人世，应与乾坤共久长。  
  
卷647_78  【咏史诗　高阳池】胡曾  
古人未遇即衔杯，所贵愁肠得酒开。  
何事山公持玉节，等闲深入醉乡来。  
  
卷647_79  【咏史诗　泸水】胡曾  
五月驱兵入不毛，月明泸水瘴烟高。  
誓将雄略酬三顾，岂惮征蛮七纵劳。  
  
卷647_80  【咏史诗　细柳营】胡曾  
文帝銮舆劳北征，条侯此地整严兵。  
辕门不峻将军令，今日争知细柳营。  
  
卷647_81  【咏史诗　叶县】胡曾  
叶公丘墓已尘埃，云矗崇墉亦半摧。  
借问往年龙见日，几多风雨送将来。  
  
卷647_82  【咏史诗　杜邮】胡曾  
自古功成祸亦侵，武安冤向杜邮深。  
五湖烟月无穷水，何事迁延到陆沉。  
  
卷647_83  【咏史诗　柯亭】胡曾  
一宿柯亭月满天，笛亡人没事空传。  
中郎在世无甄别，争得名垂尔许年。  
  
卷647_84  【咏史诗　葛陂】胡曾  
长房回到葛陂中，人已登真竹化龙。  
莫道神仙难顿学，嵇生自是不遭逢。  
  
卷647_85  【咏史诗　博浪沙】胡曾  
嬴政鲸吞六合秋，削平天下虏诸侯。  
山东不是无公子，何事张良独报仇。  
  
卷647_86  【咏史诗　陇西】胡曾  
乘春来到陇山西，隗氏城荒碧草齐。  
好笑王元不量力，函关那受一丸泥。  
  
卷647_87  【咏史诗　白帝城】胡曾  
蜀江一带向东倾，江上巍峨白帝城。  
自古山河归圣主，子阳虚共汉家争。  
  
卷647_88  【咏史诗　牛渚】胡曾  
温峤南归辍棹晨，燃犀牛渚照通津。  
谁知万丈洪流下，更有朱衣跃马人。  
  
卷647_89  【咏史诗　朝歌】胡曾  
长嗟墨翟少风流，急管繁弦似寇仇。  
若解闻韶知肉味，朝歌欲到肯回头。  
  
卷647_90  【咏史诗　谷口】胡曾  
一旦天真逐水流，虎争龙战为诸侯。  
子真独有烟霞趣，谷口耕锄到白头。  
  
卷647_91  【咏史诗　武陵溪】胡曾  
一溪春水彻云根，流出桃花片片新。  
若道长生是虚语，洞中争得有秦人。  
  
卷647_92  【咏史诗　大泽】胡曾  
白蛇初断路人通，汉祖龙泉血刃红。  
不是咸阳将瓦解，素灵那哭月明中。  
  
卷647_93  【咏史诗　渑池】胡曾  
日照荒城芳草新，相如曾此挫强秦。  
能令百二山河主，便作樽前击缶人。  
  
卷647_94  【咏史诗　岘山】胡曾  
晓日登临感晋臣，古碑零落岘山春。  
松间残露频频滴，酷似当时堕泪人。  
  
卷647_95  【咏史诗　荥阳】胡曾  
汉祖东征屈未伸，荥阳失律纪生焚。  
当时天下方龙战，谁为将军作诔文。  
  
卷647_96  【咏史诗　长城】胡曾  
祖舜宗尧自太平，秦皇何事苦苍生。  
不知祸起萧墙内，虚筑防胡万里城。  
  
卷647_97  【咏史诗　赤壁】胡曾  
烈火西焚魏帝旗，周郎开国虎争时。  
交兵不假挥长剑，已挫英雄百万师。  
  
卷647_98  【咏史诗　田横墓】胡曾  
古墓崔巍约路岐，歌传薤露到今时。  
也知不去朝黄屋，只为曾烹郦食其。  
  
卷647_99  【咏史诗　青门】胡曾  
汉皇提剑灭咸秦，亡国诸侯尽是臣。  
唯有东陵守高节，青门甘作种瓜人。  
  
卷647_100  【咏史诗　姑苏台】胡曾  
吴王恃霸弃雄才，贪向姑苏醉醁醅。  
不觉钱塘江上月，一宵西送越兵来。  
  
卷647_101  【咏史诗　息城】胡曾  
息亡身入楚王家，回首春风一面花。  
感旧不言长掩泪，只应翻恨有容华。  
  
卷647_102  【咏史诗　上蔡】胡曾  
上蔡东门狡兔肥，李斯何事忘南归。  
功成不解谋身退，直待云阳血染衣。  
  
卷647_103  【咏史诗　武昌】胡曾  
王浚戈鋋发上流，武昌鸿业土崩秋。  
思量铁锁真儿戏，谁为吴王画此筹。  
  
卷647_104  【咏史诗　鸿沟】胡曾  
虎倦龙疲白刃秋，两分天下指鸿沟。  
项王不觉英雄挫，欲向彭门醉玉楼。  
  
卷647_105  【咏史诗　褒城】胡曾  
恃宠娇多得自由，骊山举火戏诸侯。  
只知一笑倾人国，不觉胡尘满玉楼。  
  
卷647_106  【咏史诗　金陵】胡曾  
侯景长驱十万人，可怜梁武坐蒙尘。  
生前不得空王力，徒向金田自舍身。  
  
卷647_107  【咏史诗　洛阳（一作司空图诗）】胡曾  
石勒童年有战机，洛阳长啸倚门时。  
晋朝不是王夷甫，大智何由得预知。  
  
卷647_108  【咏史诗　番禺】胡曾  
重冈复岭势崔巍，一卒当关万卒回。  
不是大夫多辨说，尉他争肯筑朝台。  
  
卷647_109  【咏史诗　汨罗】胡曾  
襄王不用直臣筹，放逐南来泽国秋。  
自向波间葬鱼腹，楚人徒倚济川舟。  
  
卷647_110  【咏史诗　彭泽】胡曾  
英杰那堪屈下僚，便栽门柳事萧条。  
凤凰不共鸡争食，莫怪先生懒折腰。  
  
卷647_111  【咏史诗　涿鹿】胡曾  
涿鹿茫茫白草秋，轩辕曾此破蚩尤。  
丹霞遥映祠前水，疑是成川血尚流。  
  
卷647_112  【咏史诗　洞庭】胡曾  
五月扁舟过洞庭，鱼龙吹浪水云腥。  
轩辕黄帝今何在，回首巴山芦叶青。  
  
卷647_113  【咏史诗　嶓冢】胡曾  
夏禹崩来一万秋，水从嶓冢至今流。  
当时若诉胼胝苦，更使何人别九州。  
  
卷647_114  【咏史诗　涂山】胡曾  
大禹涂山御座开，诸侯玉帛走如雷。  
防风谩有专车骨，何事兹辰最后来。  
  
卷647_115  【咏史诗　商郊】胡曾  
莺啭商郊百草新，殷汤遗迹在荒榛。  
谁知继桀为天子，便是当初祝网人。  
  
卷647_116  【咏史诗　傅岩】胡曾  
岩前版筑不求伸，方寸那希据要津。  
自是武丁安寝夜，一宵宫里梦贤人。  
  
卷647_117  【咏史诗　钜桥】胡曾  
积粟成尘竟不开，谁知拒谏剖贤才。  
武王兵起无人敌，遂作商郊一聚灰。  
  
卷647_118  【咏史诗　首阳山】胡曾  
孤竹夷齐耻战争，望尘遮道请休兵。  
首阳山倒为平地，应始无人说姓名。  
  
卷647_119  【咏史诗　孟津】胡曾  
秋风飒飒孟津头，立马沙边看水流。  
见说武王东渡日，戎衣曾此叱阳侯。  
  
卷647_120  【咏史诗　流沙】胡曾  
七雄戈戟乱如麻，四海无人得坐家。  
老氏却思天竺住，便将徐甲去流沙。  
  
卷647_121  【咏史诗　邓城】胡曾  
邓侯城垒汉江干，自谓深根百世安。  
不用三甥谋楚计，临危方觉噬脐难。  
  
卷647_122  【咏史诗　召陵】胡曾  
小白匡周入楚郊，楚王雄霸亦咆哮。  
不思管仲为谋主，争取言征缩酒茅。  
  
卷647_123  【咏史诗　绵山】胡曾  
亲在要君召不来，乱山重叠使空回。  
如何坚执尤人意，甘向岩前作死灰。  
  
卷647_124  【咏史诗　鲁城】胡曾  
鲁公城阙已丘墟，荒草无由认玉除。  
因笑臧孙才智少，东门钟鼓祀鶢鶋。  
  
卷647_125  【咏史诗　骕骦陂】胡曾  
行行西至一荒陂，因笑唐公不见机。  
莫惜骕骦输令尹，汉东宫阙早时归。  
  
卷647_126  【咏史诗　夹谷】胡曾  
夹谷莺啼三月天，野花芳草整相鲜。  
来时不见侏儒死，空笑齐人失措年。  
  
卷647_127  【咏史诗　吴宫】胡曾  
草长黄池千里馀，归来宗庙已丘墟。  
出师不听忠臣谏，徒耻穷泉见子胥。  
  
卷647_128  【咏史诗　摩笄山】胡曾  
春草绵绵岱日低，山边立马看摩笄。  
黄莺也解追前事，来向夫人死处啼。  
  
卷647_129  【咏史诗　房陵】胡曾  
赵王一旦到房陵，国破家亡百恨增。  
魂断丛台归不得，夜来明月为谁升。  
  
卷647_130  【咏史诗　濮水】胡曾  
青春行役思悠悠，一曲汀蒲濮水流。  
正见涂中龟曳尾，令人特地感庄周。  
  
卷647_131  【咏史诗　柏举】胡曾  
野田极目草茫茫，吴楚交兵此路傍。  
谁料伍员入郢后，大开陵寝挞平王。  
  
卷647_132  【咏史诗　望夫山】胡曾  
一上青山便化身，不知何代怨离人。  
古来节妇皆销朽，独尔不为泉下尘。  
  
卷647_133  【咏史诗　金义岭】胡曾  
凿开山岭引湘波，上去昭回不较多。  
无限鹊临桥畔立，适来天道过天河。  
  
卷647_134  【咏史诗　云云亭】胡曾  
一上高亭日正晡，青山重叠片云无。  
万年松树不知数，若个虬枝是大夫。  
  
卷647_135  【咏史诗　阿房宫】胡曾  
新建阿房壁未干，沛公兵已入长安。  
帝王苦竭生灵力，大业沙崩固不难。  
  
卷647_136  【咏史诗　沙丘】胡曾  
年年游览不曾停，天下山川欲遍经。  
堪笑沙丘才过处，銮舆风过鲍鱼腥。  
  
卷647_137  【咏史诗　咸阳】胡曾  
一朝阎乐统群凶，二世朝廷扫地空。  
唯有渭川流不尽，至今犹绕望夷宫。  
  
卷647_138  【咏史诗　废丘山】胡曾  
此水虽非禹凿开，废丘山下重萦回。  
莫言只解东流去，曾使章邯自杀来。  
  
卷647_139  【咏史诗　广武山】胡曾  
数罪楚师应夺气，底须多论破深艰。  
仓皇斗智成何语，遗笑当时广武山。  
  
卷647_140  【咏史诗　长安】胡曾  
关东新破项王归，赤帜悠扬日月旗。  
从此汉家无敌国，争教彭越受诛夷。  
  
卷647_141  【咏史诗　鸿门】胡曾  
项籍鹰扬六合晨，鸿门开宴贺亡秦。  
樽前若取谋臣计，岂作阴陵失路人。  
  
卷647_142  【咏史诗　汉中】胡曾  
荆棘苍苍汉水湄，将坛烟草覆馀基。  
适来投石空江上，犹似龙颜纳谏时。  
  
卷647_143  【咏史诗　泜水】胡曾  
韩信经营按镆铘，临戎叱咤有谁加。  
犹疑转战逢勍敌，更向军中问左车。  
  
卷647_144  【咏史诗　云梦】胡曾  
汉祖听谗不可防，伪游韩信果罹殃。  
十处辛苦平天下，何事生擒入帝乡。  
  
卷647_145  【咏史诗　高阳】胡曾  
路入高阳感郦生，逢时长揖便论兵。  
最怜伏轼东游日，下尽齐王七十城。  
  
卷647_146  【咏史诗　四皓庙】胡曾  
四皓忘机饮碧松，石岩云殿隐高踪。  
不知俱出龙楼后，多在商山第几重。  
  
卷647_147  【咏史诗　霸陵】胡曾  
原头日落雪边云，犹放韩卢逐兔群。  
况是四方无事日，霸陵谁识旧将军。  
  
卷647_148  【咏史诗　昆明池】胡曾  
欲出昆明万里师，汉皇习战此穿池。  
如何一面图攻取，不念生灵气力疲。  
  
卷647_149  【咏史诗　回中】胡曾  
武皇无路及昆丘，青鸟西沈陇树秋。  
欲问生前躬祀日，几烦龙驾到泾州。  
  
卷647_150  【咏史诗　东门】胡曾  
何人知足反田庐，玉管东门饯二疏。  
岂是不荣天子禄，后贤那使久闲居。  
  
卷647_151  【咏史诗　射熊馆】胡曾  
汉帝荒唐不解忧，大夸田猎废农收。  
子云徒献长杨赋，肯念高皇沐雨秋。  
  
卷647_152  【咏史诗　昆阳】胡曾  
师克由来在协和，萧王兵马固无多。  
谁知大敌昆阳败，却笑前朝困楚歌。  
  
卷647_153  【咏史诗　七里滩】胡曾  
七里青滩映碧层，九天星象感严陵。  
钓鱼台上无丝竹，不是高人谁解登。  
  
卷647_154  【咏史诗　颍川】胡曾  
古贤高尚不争名，行止由来动杳冥。  
今日浪为千里客，看花惭上德星亭。  
  
卷647_155  【咏史诗　江夏】胡曾  
黄祖才非长者俦，祢衡珠碎此江头。  
今来鹦鹉洲边过，惟有无情碧水流。  
  
卷647_156  【咏史诗　官渡】胡曾  
本初屈指定中华，官渡相持勒虎牙。  
若使许攸财用足，山河争得属曹家。  
  
卷647_157  【咏史诗　灞岸】胡曾  
长安城外白云秋，萧索悲风灞水流。  
因想汉朝离乱日，仲宣从此向荆州。  
  
卷647_158  【咏史诗　濡须桥】胡曾  
徒向濡须欲受降，英雄才略独无双。  
天心不与金陵便，高步何由得渡江。  
  
卷647_159  【咏史诗　豫州】胡曾  
策马行行到豫州，祖生寂寞水空流。  
当时更有三年寿，石勒寻为关下囚。  
  
卷647_160  【咏史诗　八公山】胡曾  
苻坚举国出西秦，东晋危如累卵晨。  
谁料此山诸草木，尽能排难化为人。  
  
卷647_161  【咏史诗　下第】胡曾  
翰苑何时休嫁女，文昌早晚罢生儿。  
上林新桂年年发，不许平人折一枝。  
  
卷647_162  【咏史诗　赠薛涛（一作王建诗）】胡曾  
万里桥边女校书，枇杷花下闭门居。  
扫眉才子知多少，管领春风总不如。  

## 全唐诗(下)　卷六百四十八

卷648_1  【采莲】方干  
采莲女儿避残热，隔夜相期侵早发。指剥春葱腕似雪，  
画桡轻拨蒲根月。兰舟尺速有输赢，先到河湾赌何物。  
才到河湾分首去，散在花间不知处。  
  
卷648_2  【寄李频】方干  
众木又摇落，望群还不还。轩车在何处，雨雪满前山。  
思苦文星动，乡遥钓渚闲。明年见名姓，唯我独何颜。  
  
卷648_3  【东溪别业寄吉州段郎中】方干  
前山含远翠，罗列在窗中。尽日人不到，一尊谁与同。  
凉随莲叶雨，暑避柳条风。岂分长岑寂，明时有至公。  
  
卷648_4  【怀州客舍】方干  
误饮覃怀酒，谁知滞去程。朝昏太行色，坐卧沁河声。  
白道穿秦甸，严鼙似戍城。邻鸡莫相促，游子自晨征。  
  
卷648_5  【中路寄喻凫先辈】方干  
求名如未遂，白首亦难归。送我尊前酒，典君身上衣。  
寒芜随楚尽，落叶渡淮稀。莫叹干时晚，前心岂便非。  
  
卷648_6  【送赵明府还北】方干  
故园终不住，剑鹤在扁舟。尽室无馀俸，还家得白头。  
钟催吴岫晓，月绕渭河流。曾是栖安邑，恩期异日酬。  
  
卷648_7  【过朱协律故山】方干  
地下无馀恨，人间得盛名。残篇续大雅，稚子托诸生。  
度日山空暮，缘溪鹤自鸣。难收故交意，寒笛一声声。  
  
卷648_8  【途中寄刘沆（一作寄朱特）】方干  
登车误相远，谈笑亦何因。路入潇湘树，书随巴蜀人。  
敛衣寒犯雪，倾箧病看春。莫负髫年志，清朝作献臣。  
  
卷648_9  【送班主簿入谒荆南韦常侍（一作卢尚书）】方干  
束书成远去，还计莫经春。倒箧唯求醉，登舟自笑贫。  
波移彭蠡月，树没汉陵人。试吏曾趋府，旌幢自可亲。  
  
卷648_10  【夏日登灵隐寺后峰】方干  
绝顶无烦暑，登临三伏中。深萝难透日，乔木更含风。  
山叠云霞际，川倾世界东。那知兹夕兴，不与古人同。  
  
卷648_11  【听新蝉寄张昼】方干  
细声频断续，审听亦难分。仿佛应移处，从容却不闻。  
兰栖朝咽露，树隐暝吟云。莫遣乡愁起，吾怀只是君。  
  
卷648_12  【送喻坦之下第还江东】方干  
文战偶未胜，无令移壮心。风尘辞帝里，舟楫到家林。  
过楚寒方尽，浮淮月正沈。持杯话来日，不听洞庭砧。  
  
卷648_13  【送姚舒下第游蜀】方干  
蜀路何迢递，怜君独去游。风烟连北虏，山水似东瓯。  
九折盘荒坂，重江绕汉州。临邛一壶酒，能遣长卿愁。  
  
卷648_14  【旅次钱塘】方干  
此地似乡国，堪为朝夕吟。云藏吴相庙，树引越山禽。  
潮落海人散，钟迟秋寺深。我来无旧识，谁见寂寥心。  
  
卷648_15  【别喻凫】方干  
知心似古人，岁久分弥亲。离别波涛阔，留连槐柳新。  
蟆陵寒贳酒，渔浦夜垂纶。自此星居后，音书岂厌频。  
  
卷648_16  【送相里烛】方干  
相逢未作期，相送定何之。不得长年少，那堪远别离。  
泛湖乘月早，践雪过山迟。永望多时立，翻如在梦思。  
  
卷648_17  【君不来】方干  
闲花未零落，心绪已纷纷。久客无人见，新禽何处闻。  
舟随一水远，路出万山分。夜月生愁望，孤光必照君。  
  
卷648_18  【将谒商州吕郎中，道出楚州，留献章中丞】方干  
江流盘复直，浮棹出家林。商洛路犹远，山阳春已深。  
青云应有望，白发未相侵。才小知难荐，终劳许郭心。  
  
卷648_19  【金州客舍】方干  
卷箔群峰暮，萧条未掩关。江流嶓冢雨，路入汉家山。  
落叶欹眠后，孤砧倚望间。此情偏耐醉，难遣酒罍闲。  
  
卷648_20  【途中逢孙辂因得李频消息】方干  
灞上寒仍在，柔条亦自新。山河虽度腊，雨雪未知春。  
正忆同袍者，堪逢共国人。衔杯益无语，与尔转相亲。  
  
卷648_21  【送从兄郜（一作韦郜，一作途中别孙璐）】方干  
道路本无限，又应何处逢。流年莫虚掷，华发不相容。  
野渡波摇月，空城雨翳钟。此心随去马，迢递过千峰。  
  
卷648_22  【送许温（一作浑）】方干  
壮岁分罙切，少年心正同。当闻千里去，难遣一尊空。  
翳烛蒹葭雨，吹帆橘柚风。明年见亲族，尽集在怀中。  
  
卷648_23  【镜中别业二首（一作镜湖西岛闲居）】方干  
寒山压镜心，此处是家林。梁燕窥春醉，岩猿学夜吟。  
云连平地起，月向白波沈。犹自闻钟角，栖身可在深。  
世人如不容，吾自纵天慵。落叶凭风扫，香粳倩水舂。  
花期连郭雾，雪夜隔湖钟。身外无能事，头宜白此峰。  
  
卷648_24  【经周处士故居】方干  
愁吟与独行，何事不伤情。久立钓鱼处，唯闻啼鸟声。  
山蔬和草嫩，海树入篱生。吾在兹溪上，怀君恨不平。  
  
卷648_25  【赠喻凫】方干  
所得非众语，众人那得知。才吟五字句，又白几茎髭。  
月阁欹眠夜，霜轩正坐时。沈思心更苦，恐作满头丝。  
  
卷648_26  【早发洞庭】方干  
长天接广泽，二气共含秋。举目无平地，何心恋直钩。  
孤钟鸣大岸，片月落中流。却忆鸱夷子，当时此泛舟。  
  
卷648_27  【贻钱塘县路明府】方干  
志业不得力，到今犹苦吟。吟成五字句，用破一生心。  
世路屈声远，寒溪怨气深。前贤多晚达，莫怕鬓霜侵。  
  
卷648_28  【湖上言事寄长城喻明府】方干  
吟霜与卧云，此兴亦甘贫。吹箭落翠羽，垂丝牵锦鳞。  
满湖风撼月，半日雨藏春。却笑萦簪组，劳心字远人。  
  
卷648_29  【涵碧亭（洋州于中丞宰东阳日置）】方干  
高低竹杂松，积翠复留风。路极阴溪里，寒生暑气中。  
闲云低覆草，片水静涵空。方见洋源牧，心侔造化功。  
  
卷648_30  【除夜】方干  
永怀难自问，此夕众愁兴。晓韵侵春角，寒光隔岁灯。  
心燃一寸火，泪结两行冰。煦育诚非远，阳和又欲升。  
  
卷648_31  【赠许牍山人】方干  
才子醉更逸，一吟倾一觞。支颐忍有得，摇笔便成章。  
王粲实可重，祢衡争不狂。何时应会面，梦里是潇湘。  
  
卷648_32  【赠功成将】方干  
定难在明略，何曾劳战争。飞书谕强寇，计日下重城。  
深雪移军夜，寒笳出塞情。苦心殊易老，新发早年生。  
  
卷648_33  【白艾原客】方干  
原上桑柘瘦，再来还见贫。沧州几年隐，白发一茎新。  
败叶平空堑，残阳满近邻。闲言说知己，半是学禅人。  
  
卷648_34  【朔管】方干  
寥寥落何处，一夜过胡天。送苦秋风外，吹愁白发边。  
望乡皆下泪，久戍尽休眠。寂寞空沙晓，开眸片月悬。  
  
卷648_35  【忆故山】方干  
旧山长系念，终日卧边亭。道路知已远，梦魂空再经。  
秋泉凉好引，乳鹤静宜听。独上高楼望，蓬身且未宁。  
  
卷648_36  【冬夜泊僧舍】方干  
江东寒近腊，野寺水天昏。无酒能消夜，随僧早闭门。  
照墙灯焰细，著瓦雨声繁。漂泊仍千里，清吟欲断魂。  
  
卷648_37  【新秋独夜寄戴叔伦】方干  
遥夜独不卧，寂寥庭户中。河明五陵上，月满九门东。  
万里亲朋散，故园沧海空。归怀正南望，此夕起秋风。  
  
卷648_38  【送沛县司马丞之任】方干  
举酒一相劝，逢春聊尽欢。羁游故交少，远别后期难。  
路上野花发，雨中青草寒。悠悠两都梦，小沛与长安。  
  
卷648_39  【送卢评事东归（一作戴叔伦诗，题云送友人东归）】方干  
万里杨柳色，出关随故人。轻烟覆流水，落日照行尘。  
积梦江湖阔，忆家兄弟贫。裴回灞亭上，不语共伤春。  
  
卷648_40  【清明日送邓芮还乡（一作戴叔伦诗）】方干  
钟鼓喧离室，车徒促夜装。晓榆新变火，轻柳暗飞霜。  
转镜看华发，传杯话故乡。每嫌儿女泪，今日自沾裳。  

## 全唐诗(下)　卷六百四十九

卷649_1  【送崔拾遗出使江东】方干  
九门思谏诤，万里采风谣。关外逢秋月，天涯过晚潮。  
雁飞云杳杳，木落浦萧萧。空怨他乡别，回舟暮寂寥。  
  
卷649_2  【重阳日送洛阳李丞之任】方干  
为文通绝境，从宦及良辰。洛下知名早，腰边结绶新。  
且倾浮菊酒，聊拂染衣尘。独恨沧州侣，愁来别故人。  
  
卷649_3  【江州送李侍御归东洛】方干  
独乘骢马去，不并旅人还。中外名卿贵，田园高步闲。  
暮春经楚县，新月上淮山。道路空瞻望，轩车不敢攀。  
  
卷649_4  【送郭太祝归江东】方干  
乡人去欲尽，北雁又南飞。京洛风尘久，江淮音信稀。  
旧山知独往，一醉莫相违。未得解羁旅，无劳问是非。  
  
卷649_5  【送李恬及第后还贝州】方干  
成名年少日，就业圣人书。擢桂谁相比，籝金已不如。  
东城送归客，秋日待征车。若到清潭畔，儒风变里闾。  
  
卷649_6  【收两京后还上都兼访一二亲故】方干  
离堂千里客，归骑五陵人。路转函关晚，烟开上苑新。  
天涯将野服，阙下见乡亲。问得存亡事，裁诗寄海滨。  
  
卷649_7  【送汶上王明府之任】方干  
何时到故乡，归去佩铜章。亲友移家尽，闾阎百战伤。  
背关馀草木，出塞足风霜。遗老应相贺，知君不下堂。  
  
卷649_8  【湖南使院遣情送江夏贺侍郎】方干  
云雨一消散，悠悠关复河。俱从泛舟役，遂隔洞庭波。  
楚水去不尽，秋风今更过。无由得相见，却恨寄书多。  
  
卷649_9  【过申州作】方干  
万人曾死战，几户免刀兵。井邑初安堵，儿童未长成。  
凉风吹古木，野火烧残营。寥落千馀里，山高水复清。  
  
卷649_10  【汝南过访田评事】方干  
移家近汉阴，不复问华簪。买酒宜城远，烧田梦泽深。  
暮山逢鸟入，寒水见鱼沈。与物皆无累，终年惬本心。  
  
卷649_11  【送道上人游方】方干  
律仪通外学，诗思入玄关。烟景随人别，风姿与物闲。  
贯花留静室，咒水度空山。谁识浮云意，悠悠天地间。  
  
卷649_12  【送饶州王司法之任兼寄朱处士】方干  
莫辞还作吏，且喜速回车。留醉悲残岁，含情寄远书。  
共看衰老近，转觉宦名虚。遥想清溪畔，幽人得自如。  
  
卷649_13  【詹碏山居】方干  
爱此栖心静，风尘路已赊。十馀茎野竹，一两树山花。  
绕石开泉细，穿罗引径斜。无人会幽意，来往在烟霞。  
  
卷649_14  【晓角】方干  
画角吹残月，寒声发戍楼。立霜嘶马怨，攒碛泣兵愁。  
燕雁鸣云畔，胡风冷草头。罢闻三会后，天迥晓星流。  
  
卷649_15  【冬日】方干  
烧火掩关坐，穷居客访稀。冻云愁暮色，寒日淡斜晖。  
穿牖竹风满，绕庭云叶飞。已嗟周一岁，羁寓尚何依。  
  
卷649_16  【残秋送友】方干  
早为千里别，况复是秋残。木叶怨先老，江云愁暮寒。  
交情如水淡，离酒泛杯宽。料想还家后，休吟行路难。  
  
卷649_17  【客行】方干  
藕叶缀为衣，东西泣路岐。乡心日落后，身计酒醒时。  
触目多添感，凝情足所思。羁愁难尽遣，行坐一低眉。  
  
卷649_18  【秋夜】方干  
度鸿惊睡醒，欹枕已三更。梦破寂寥思，灯残零落明。  
空窗闲月色，幽壁静虫声。况是离乡久，依然无限情。  
  
卷649_19  【新月】方干  
入夜天西见，蛾眉冷素光。潭鱼惊钓落，云雁怯弓张。  
隐隐临珠箔，微微上粉墙。更怜三五夕，仙桂满轮芳。  
  
卷649_20  【滁上怀周贺】方干  
就枕忽不寐，孤怀兴叹初。南谯收旧历，上苑绝来书。  
暝雪细声积，晨钟寒韵疏。侯门昔弹铗，曾共食江鱼。  
  
卷649_21  【寄石湓清越上人】方干  
寺处唯高僻，云生石枕前。静吟因得句，独夜不妨禅。  
窗接停猿树，岩飞浴鹤泉。相思有书札，俱倩猎人传。  
  
卷649_22  【陈式水墨山水】方干  
造化有功力，平分归笔端。溪如冰后听，山似烧来看。  
立意雪髯出，支颐烟汗干。世间从尔后，应觉致名难。  
  
卷649_23  【陈秀才亭际木兰】方干  
昔见初栽日，今逢成树时。存思心更感，绕看步还迟。  
蝶舞摇风蕊，莺啼含露枝。裴回不忍去，应与醉相宜。  
  
卷649_24  【赠镜公（一作旅次钱塘）】方干  
幽独度遥夜，夜清神更闲。高风吹越树，细露湿湖山。  
月皎微吟后，钟鸣不寐间。如教累簪组，此兴岂相关。  
  
卷649_25  【登雪窦僧家（一作书窦云禅者壁）】方干  
登寺寻盘道，人烟远更微。石窗秋见海，山霭暮侵衣。  
众木随僧老，高泉尽日飞。谁能厌轩冕，来此便忘机。  
  
卷649_26  【途中逢进士许巢】方干  
声望去已远，门人无不知。义行相识处，贫过少年时。  
妨寐夜吟苦，爱闲身达迟。难求似君者，我去更逢谁。  
  
卷649_27  【赠玛瑙山禅者（一作赠玛瑙禅师归京）】方干  
芿草不停兽，因师山更灵。村林朝乞食，风雨夜开扃。  
井味兼松粉，云根着净瓶。尘劳如醉梦，对此暂能醒。  
  
卷649_28  【酬故人陈乂都】方干  
远别那无梦，重游自有期。半年乡信到，两地赤心知。  
坐久吟移调，更长砚结凘。文人才力薄，终怕阿戎欺。  
  
卷649_29  【闰春】方干  
幂幂复苍苍，微和傍早阳。前春寒已尽，待闰日犹长。  
柳变虽因雨，花迟岂为霜。自兹延圣历，谁不驻年光。  
  
卷649_30  【方著作画竹】方干  
叠叶与高节，俱从毫末生。流传千古誉，研炼十年情。  
向月本无影，临风疑有声。吾家钓台畔，似此两三茎。  
  
卷649_31  【题友人山花】方干  
平明方发尽，为待好风吹。不见移来日，先愁落去时。  
浓香薰叠叶，繁朵压卑枝。坐看皆终夕，游蜂似有期。  
  
卷649_32  【赠诗僧怀静】方干  
几生馀习在，时复作微吟。坐夏莓苔合，行禅桧柏深。  
入山成白首，学道是初心。心地不移变，徒云寒暑侵。  
  
卷649_33  【赠许牍秀才】方干  
理论与妙用，皆从人外来。山河澄正气，雪月助宏才。  
傲世寄渔艇，藏名归酒杯。升沈在方寸，即恐起风雷。  
  
卷649_34  【送于丹】方干  
至业是至宝，莫过心自知。时情如甚畅，天道即无私。  
入洛霜霰苦，离家兰菊衰。焚舟不回顾，薄暮又何之。  
  
卷649_35  【送人游日本国】方干  
苍茫大荒外，风教即难知。连夜扬帆去，经年到岸迟。  
波涛含左界，星斗定东维。或有归风便，当为相见期。  
  
卷649_36  【东溪言事寄于丹】方干  
日月昼夜转，年光难驻留。轩窗才过雨，枕簟即知秋。  
草际鸟行出，溪中虹影收。唯君壮心在，应笑卧沧洲。  
  
卷649_37  【暮发七里滩夜泊严光台下】方干  
一瞬即七里，箭驰犹是难。樯边走岚翠，枕底失风湍。  
但讶猿鸟定，不知霜月寒。前贤竟何益，此地误垂竿。  
  
卷649_38  【处州洞溪】方干  
气象四时清，无人画得成。众山寒叠翠，两派绿分声。  
坐月何曾夜，听松不似晴。混元融结后，便有此溪名。  
  
卷649_39  【称心寺中岛】方干  
水木深不极，似将星汉连。中州唯此地，上界别无天。  
雪折停猿树，花藏浴鹤泉。师为终老意，日日复年年。  
  
卷649_40  【岁晚苦寒】方干  
地气寒不畅，严风无定时。挑灯青烬少，呵笔尺书迟。  
白兔没已久，晨鸡僵未知。伫看开圣历，喧煦立为期。  
  
卷649_41  【杜鹃花】方干  
未问移栽日，先愁落地时。疏中从间叶，密处莫烧枝。  
郢客教谁探，胡蜂是自知。周回两三步，常有醉乡期。  
  
卷649_42  【山中】方干  
散拙亦自遂，粗将猿鸟同。飞泉高泻月，独树迥含风。  
果落盘盂上，云生箧笥中。未甘明圣日，终作钓渔翁。  
  
卷649_43  【路支使小池】方干  
儿童戏穿凿，咫尺见津涯。藓岸和纤草，松泉溅浅沙。  
光含半床月，影入一枝花。到此无醒日，当时有习家。  
  
卷649_44  【清源标公】方干  
师为众人重，始得众人师。年到白头日，行如新戒时。  
瓶添放鱼涧，窗迥袅猿枝。此地堪终老，迷痴自不知。  
  
卷649_45  【题雪窦禅师壁（一作赠雪窦峰禅师）】方干  
飞泉溅禅石，瓶注亦生苔。海上山不浅，天边人自来。  
长年随桧柏，独夜任风雷。猎者闻疏磬，知师入定回。  
  
卷649_46  【重寄金山寺僧】方干  
风涛匝山寺，磬韵达渔船。此处别师久，远怀无信传。  
月华妨静烛，鸟语答幽禅。已见如如理，灰心应不然。  
  
卷649_47  【哭胡珪】方干  
才高登上第，孝极殁庐茔。一命何无定，片言徒有声。  
故园花自发，新冢月初明。寂寞重泉里，岂知春物荣。  
  
卷649_48  【与清溪赵明府】方干  
清规暂趋府，独立与谁亲。遂性无非酒，求闲却爱贫。  
林泉应入梦，印绶莫留人。王事闻多暇，吟来几首新。  
  
卷649_49  【送剡县陈永秩满归越】方干  
俸禄三年后，程途一月间。舟中非客路，镜里是家山。  
密雪沾行袂，离杯变别颜。唯贺满，今挈解由还。  
  
卷649_50  【示乡叟】方干  
暮齿甘衰谢，逢人惜别离。青山前代业，老树此身移。  
买药将衣尽，寻方见字迟。如何镊残鬓，览镜变成丝。  
  
卷649_51  【游竹林寺】方干  
得路到深寺，幽虚曾识名。藓浓阴砌古，烟起暮香生。  
曙月落松翠，石泉流梵声。闻僧说真理，烦恼自然轻。  
  
卷649_52  【陆处士别业】方干  
问道远相访，无人觉路长。夜深回钓楫，月影出书床。  
蝉噪蓼花发，禽来山果香。多时欲归去，西望又斜阳。  
  
卷649_53  【赠中岳僧】方干  
坐来丛木大，谁见入岩年。多病长留药，无忧亦是禅。  
支床移片石，舂粟引高泉。尽愿求心法，逢谁即拟传。  
  
卷649_54  【寄普州贾司仓岛】方干  
乱山重复叠，何路访先生。岂料多才者，空垂不世名。  
闲曹犹得醉，薄俸亦胜耕。莫问吟诗石，年年芳草平。  
  
卷649_55  【送镜空上人游江南】方干  
去住如云鹤，飘然不可留。何山逢后夏，一食在孤舟。  
细雨莲塘晚，疏蝉橘岸秋。应怀旧溪月，夜过石窗流。  
  
卷649_56  【新正】方干  
荜门惆怅内，时节暗来频。每见新正雪，长思故国春。  
云西斜去雁，江上未归人。又一年为客，何媒得到秦。  
  
卷649_57  【夜听步虚】方干  
寂寂永宫里，天师朝礼声。步虚闻一曲，浑欲到三清。  
瑞草秋风起，仙阶夜月明。多年远尘意，此地欲铺平。  
  
卷649_58  【题碧溪山禅老（一作赠鹤隐寺僧）】方干  
师步有云随，师情唯鹤知。萝迷收朮路，雪隔出溪时。  
竹狖窥沙井，岩禽停桧枝。由来傲卿相，卧稳答书迟。  
  
卷649_59  【寒食宿先天寺无可上人房】方干  
双扉桧下开，寄宿石房苔。幡北灯花动，城西雪霰来。  
收棋想云梦，罢茗议天台。同忆前年腊，师初白阁回。  
  
卷649_60  【中秋月】方干  
凉霄烟霭外，三五玉蟾秋。列野星辰正，当空鬼魅愁。  
泉澄寒魄莹，露滴冷光浮。未折青青桂，吟看不忍休。  
  
卷649_61  【暮冬书怀呈友人（一作喻凫诗）】方干  
空为梁甫吟，谁竟是知音。风雪生寒夜，乡园来旧心。  
沧江孤棹迥，白阁一钟深。君子久忘我，此怀甘自沈。  
  
卷649_62  【赠江南僧】方干  
忘机室亦空，禅与沃州同。唯有半庭竹，能生竟日风。  
思山海月上，出定印香终。继后传衣者，还须立雪中。  
  
卷649_63  【柳】方干  
摇曳惹风吹，临堤软胜丝。态浓谁为识，力弱自难持。  
学舞枝翻袖，呈妆叶展眉。如何一攀折，怀友又题诗。  
  
卷649_64  【送姚合员外赴金州】方干  
受诏从华省，开旗发帝州。野烟新驿曙，残照古山秋。  
树势连巴没，江声入楚流。唯应化行后，吟句上闲楼。  
  
卷649_65  【送江阴霍明府之任】方干  
遥遥去舸新，浸郭苇兼蘋。树列巢滩鹤，乡多钓浦人。  
虹分阳羡雨，浪隔广陵春。竟三年秩，琴书外是贫。  
  
卷649_66  【送友及第归浙东】方干  
南行无俗侣，秋雁与寒云。野趣自多惬，乡名人共闻。  
吴山中路断，浙水半江分。此地登临惯，摅情一送君。  
  
卷649_67  【山中即事】方干  
趋世非身事，山中适性情。野花多异色，幽鸟少凡声。  
树影搜凉卧，苔光破碧行。闲寻采药处，仙路渐分明。  
  
卷649_68  【过黄州作】方干  
弭节齐安郡，孤城百战残。傍村林有虎，带郭县无官。  
暮角梅花怨，清江桂影寒。黍离缘底事，撩我起长叹。  

## 全唐诗(下)　卷六百五十

卷650_1  【元日】方干  
晨鸡两遍报更阑，刁斗无声晓漏干。暖日映山调正气，  
东风入树舞残寒。轩车欲识人间感，献岁须来帝里看。  
才酌屠苏定年齿，坐中惟笑鬓毛斑。  
  
卷650_2  【别从兄郜】方干  
展翅开帆只待风，吹嘘成事古今同。已呼断雁归行里，  
全胜枯鳞在辙中。若许死前恩少报，终期言下命潜通。  
临岐再拜无馀事，愿取文章达圣聪。  
  
卷650_3  【寄江陵王少府】方干  
分手频曾变寒暑，迢迢远意各何如。波涛一阻两乡梦，  
岁月无过双鲤鱼。吟处落花藏笔砚，睡时斜雨湿图书。  
此来俗辈皆疏我，唯有故人心不疏。  
  
卷650_4  【题睦州乌龙山禅居】方干  
曙后月华犹冷湿，自知坐卧逼天宫。晨鸡未暇鸣山底，  
早日先来照屋东。世驱驰方丈内，海波摇动一杯中。  
伴师长住应难住，归去仍须入俗笼。  
  
卷650_5  【寄杭州于郎中】方干  
虽云圣代识贤明，自是山河应数生。大雅篇章无弟子，  
高门世业有公卿。入楼早月中秋色，绕郭寒潮半夜声。  
白屋青云至悬阔，愚儒肝胆若为倾。  
  
卷650_6  【寄灵武胡常侍】方干  
青云直上路初通，已在明君倚注中。欲遣为霖安九有，  
先令作相赞东宫。自从忠谠承天眷，更用文篇续国风。  
最是何人感恩德，谢敷星下钓渔翁。  
  
卷650_7  【上张舍人】方干  
海内芳声谁可并，承家三代相门深。剖符已副东人望，  
援笔曾传圣主心。此地清廉惟饮水，四方焦热待为霖。  
他年莫学鸱夷子，远泛扁舟用铸金。  
  
卷650_8  【题慈溪张丞壁】方干  
因君贰邑蓝溪上，遣我维舟红叶时。共向乡中非半面，  
俱惊鬓里有新丝。伫看孤洁成三考，应笑愚疏舍一枝。  
貌似故人心尚喜，相逢况是旧相知。  
  
卷650_9  【赠邻居袁明府】方干  
隔竹每呼皆得应，二心亲熟更如何。文章锻炼犹相似，  
年齿参差不校多。雨后卷帘看越岭，更深欹枕听湖波。  
朝昏幸得同醒醉，遮莫光阴自下坡。  
  
卷650_10  【孙氏林亭】方干  
池亭才有二三亩，风景胜于千万家。瑟瑟林排全巷竹，  
猩猩血染半园花。并床欹枕逢春尽，援笔持杯到日斜。  
丱角相知成白首，而今欢笑莫咨嗟。  
  
卷650_11  【漳州阳亭言事寄于使君】方干  
谢守登城对远峰，金英泛泛满金钟。楼头风景八九月，  
床下水云千万重。红旆朝昏虽许近，清才今古定难逢。  
鲤鱼纵是凡鳞鬣，得在膺门合作龙。  
  
卷650_12  【别胡中丞】方干  
二年朝夜见双旌，心魄知恩梦亦惊。幽贱粗能分菽麦，  
从容岂合遇公卿。吹嘘若自毫端出，羽翼应从肉上生。  
却恨此身唯一死，空将一死报犹轻。  
  
卷650_13  【游张公洞寄陶校书】方干  
步步势穿江底去，此中危滑转身难。下蒸阴气松萝湿，  
外制温风杖屦寒。数里烟云方觉异，前程世界更应宽。  
由来委曲寻仙路，不似先生换骨丹。  
  
卷650_14  【题睦州郡中千峰榭】方干  
岂知平地似天台，朱户深沈别径开。曳响露蝉穿树去，  
斜行沙鸟向池来。窗中早月当琴榻，墙上秋山入酒杯。  
何事此中如世外，应缘羊祜是仙才。  
  
卷650_15  【登新城县楼赠蔡明府】方干  
杨震东来是宦游，政成登此自消忧。草中白道穿村去，  
树里清溪照郭流。纵目四山宜永日，开襟五月似高秋。  
不知县籍添新户，但见川原桑柘稠。  
  
卷650_16  【和于中丞登扶风亭】方干  
避石攀萝去不迷，行时举步似丹梯。东轩海日已先照，  
下界晨鸡犹未啼。郭里云山全占寺，村前竹树半藏溪。  
谢公吟望多来此，此地应将岘首齐。  
  
卷650_17  【赠信州高员外】方干  
溪势盘回绕郡流，饶阳春色满溪楼。岂唯啼鸟催人醉，  
更有繁花笑客愁。蹇拙命中迷直道，仁慈风里驻扁舟。  
膺门若感深恩去，终杀微躯未足酬。  
  
卷650_18  【漳州于使君罢郡如之任漳南去上国二十四州…亲故】方干  
漳南罢郡如之任，二十四州相次迎。泊岸旗幡邮吏拜，  
连山风雨探人行。月中倚棹吟渔浦，花底垂鞭醉凤城。  
圣主此时思共理，又应何处救苍生。  
  
卷650_19  【送弟子伍秀才赴举】方干  
天遣相门延积庆，今同太庙荐嘉宾。柳条此日同谁折，  
桂树明年为尔春。倚棹寒吟渔浦月，垂鞭醉入凤城尘。  
由来不要文章得，要且文章出众人。  
  
卷650_20  【贻高谠】方干  
都缘相府有宗兄，却恐妨君正路行。石上长松自森秀，  
雪中孤玉更凝明。西陵晓月中秋色，北固军鼙半夜声。  
幸有清才与洪笔，何愁高节不公卿。  
  
卷650_21  【题长洲陈明府小亭】方干  
坐看孤峭却劳神，还是微吟到日曛。松鹤认名呼得下，  
沙蝉飞处听犹闻。夜阑亦似深山月，雨后唯关满屋云。  
便此消遥应不易，朱衣红旆未容君。  
  
卷650_22  【送朱二十赴涟水】方干  
到县却应嫌水阔，离家终是见山疏。笙歌不驻难辞酒，  
舟楫将行负担书。为政必能安楚老，向公犹可钓淮鱼。  
鸾凰取便多如此，掠地斜飞上太虚。  
  
卷650_23  【德政上睦州胡中丞】方干  
上德由来合动天，旌旗到日是丰年。群书已熟无人似，  
五字研成举世传。莫道政声同宇宙，须知紫气满山川。  
岂唯里巷皆苏息，犹有恩波及钓船。  
  
卷650_24  【袁明府以家酝寄余余以山梅答赠非唯四韵兼亦双关】方干  
封匏寄酒提携远，织笼盛梅答赠迟。九度搅和谁用法，  
四边窥摘自攀枝。樽罍泛蚁堪尝日，童稚驱禽欲熟时。  
毕卓醉狂潘氏少，倾来掷去恰相宜。  
  
卷650_25  【上杭州姚郎中】方干  
能除疾瘼似良医，一郡乡风当日移。身贵久离行药伴，  
才高独作后人师。春游下马皆成宴，吏散看山即有诗。  
借问公方与文道，而今中夏更传谁。  
  
卷650_26  【送叶秀才赴举兼呈吕少监】方干  
君辞旧里一年期，艺至心身亦自知。尊尽离人看北斗，  
月寒惊鹊绕南枝。书回册市砧应绝，棹出村潭菊未衰。  
与尔相逢终不远，昨闻秘监在台墀。  
  
卷650_27  【自缙云赴郡溪流百里轻棹一发曾不崇朝…段郎中】方干  
激箭溪湍势莫凭，飘然一叶若为乘。仰瞻青壁开天罅，  
斗转寒湾避石棱。巢鸟夜惊离岛树，啼猿昼怯下岩藤。  
此中明日寻知己，恐似龙门不易登。  
  
卷650_28  【胡中丞早梅】方干  
不独闲花不共时，一株寒艳尚参差。凌晨未喷含霜朵，  
应候先开亚水枝。芬郁合将兰并茂，凝明应与雪相宜。  
谢公吟赏愁飘落，可得更拈长笛吹。  
  
卷650_29  【牡丹】方干  
借问庭芳早晚栽，座中疑展画屏开。花分浅浅胭脂脸，  
叶堕殷殷腻粉腮。红砌不须夸芍药，白蘋何用逞重台。  
殷勤为报看花客，莫学游蜂日日来。  
  
卷650_30  【观项信水墨】方干  
险峭虽从笔下成，精能皆自意中生。倚云孤桧知无朽，  
挂壁高泉似有声。转扇惊波连岸动，回灯落日向山明。  
小年师祖过今祖，异域应传项信名。  
  
卷650_31  【书桃花坞周处士壁】方干  
醉吟雪月思深苦，思苦神劳华发生。自学古贤修静节，  
唯应野鹤识高情。细泉出石飞难尽，孤烛和云湿不明。  
何事懒于嵇叔夜，更无书札答公卿。  
  
卷650_32  【题桐庐谢逸人江居】方干  
少小高眠无一事，五侯勋盛欲如何。湖边倚杖寒吟苦，  
石上横琴夜醉多。鸟自树梢随果落，人从窗外卸帆过。  
由来朝市为真隐，可要栖身向薜萝。  
  
卷650_33  【叙雪寄喻凫】方干  
密片无声急复迟，纷纷犹胜落花时。从容不觉藏苔径，  
宛转偏宜傍柳丝。透室虚明非月照，满空回散是风吹。  
高人坐卧才方逸，援笔应成六出词。  
  
卷650_34  【叙雪寄喻凫（一作杜荀鹤）】方干  
密片繁声旋不销，萦风杂霰转飘飖。澄江莫蔽长流色，  
衰柳难黏自动条。湿气添寒酤酒夜，素花迎曙卷帘朝。  
此时明径无行迹，唯望徽之问寂寥。  
  
卷650_35  【哭秘书姚少监】方干  
寒空此夜落文星，星落文留万古名。入室几人成弟子，  
为儒是处哭先生。家无谏草逢明代，国有遗篇续正声。  
晓向平原陈葬礼，悲风吹雨湿铭旌。  
  
卷650_36  【送人宰永泰】方干  
北人虽泛南流水，称意南行莫恨赊。道路先经毛竹岭，  
风烟渐近刺桐花。舟停渔浦犹为客，县入樵溪似到家。  
下马政声王事少，应容闲吏日高衙。  
  
卷650_37  【旅次洋州寓居郝氏林亭】方干  
举目纵然非我有，思量似在故山时。鹤盘远势投孤屿，  
蝉曳残声过别枝。凉月照窗欹枕倦，澄泉绕石泛觞迟。  
青云未得平行去，梦到江南身旅羁。  
  
卷650_38  【茅山赠洪拾遗】方干  
圣代谏臣停谏舌，求归故里傲云霞。溪头讲树缆渔艇，  
箧里朝衣输酒家。但爱身闲辞禄俸，那嫌岁计在桑麻。  
我来幸与诸生异，问答时容近绛纱。  
  
卷650_39  【睦州吕郎中郡中环溪亭】方干  
为是仙才登望处，风光便似武陵春。闲花半落犹迷蝶，  
白鸟双飞不避人。树影兴馀侵枕簟，荷香坐久著衣巾。  
暂来此地非多日，明主那容借寇恂。  
  
卷650_40  【赠华阴隐者】方干  
少微夜夜当仙掌，更有何人在此居。花月旧应看浴鹤，  
松萝本自伴删书。素琴醉去经宵枕，衰发寒来向日梳。  
故国多年归未遂，因逢此地忆吾庐。  
  
卷650_41  【上杭州杜中丞】方干  
昔用雄才登上第，今将重德合明君。苦心多为安民术，  
援笔皆成出世文。寒角细吹孤峤月，秋涛横卷半江云。  
掠天逸势应非久，一鹗那栖众鸟群。  
  
卷650_42  【赠处州段郎中】方干  
幸见仙才领郡初，郡城孤峭似仙居。杉萝色里游亭榭，  
瀑布声中阅簿书。德重自将天子合，情高元与世人疏。  
寒潭是处清连底，宾席何心望食鱼。  
  
卷650_43  【书法华寺上方禅壁】方干  
砌下松巅有鹤栖，孤猿亦在鹤边啼。卧闻雷雨归岩早，  
坐见星辰去地低。一径穿缘应就郭，千花掩映似无溪。  
是非生死多忧恼，此日蒙师为破迷。  
  
卷650_44  【书吴道隐林亭】方干  
藓榭莎亭萝筱阴，依稀气象似山林。橘枝亚路黄苞重，  
井脉牵湖碧甃深。稚子遮门留熟客，惊蝉入座避游禽。  
四邻不见孤高处，翻笑腾腾只醉吟。  
  
卷650_45  【陪王大夫泛湖】方干  
去去凌晨回见星，木兰舟稳画桡轻。白波潭上鱼龙气，  
红树林中鸡犬声。蜜炬烧残银汉昃，羽觞飞急玉山倾。  
此时检点诸名士，却是渔翁无姓名。  
  
卷650_46  【赠会稽张少府】方干  
高节何曾似任官，药苗香洁备常餐。一分酒户添犹得，  
五字诗名隐即难。笑我无媒生鹤发，知君有意忆渔竿。  
明年莫便还家去，镜里云山且共看。  
  
卷650_47  【送郑台处士归绛岩】方干  
荣启先生挟琴去，厌寻灵胜忆岩栖。白猿垂树窗边月，  
红鲤惊钩竹外溪。惯采药苗供野馔，曾书蕉叶寄新题。  
古贤犹怆河梁别，未可匆匆便解携。  
  
卷650_48  【因话天台胜异仍送罗道士】方干  
积翠千层一径开，遥盘山腹到琼台。藕花飘落前岩去，  
桂子流从别洞来。石上丛林碍星斗，窗边瀑布走风雷。  
纵云孤鹤无留滞，定恐烟萝不放回。  
  
卷650_49  【哭喻凫先辈】方干  
日夜役神多损寿，先生下世未中年。撰碑纵托登龙伴，  
营奠应支卖鹤钱。孤垄阴风吹细草，空窗湿气渍残篇。  
人间别更无冤事，到此谁能与问天。  
  
卷650_50  【湖北有茅斋湖西有松岛轻棹往返颇谐素心因成四韵】方干  
湖北湖西往复还，朝昏只处自由间。暑天移榻就深竹，  
月夜乘舟归浅山。绕砌紫鳞欹枕钓，垂檐野果隔窗攀。  
古贤暮齿方如此，多笑愚儒鬓未斑。  
  
卷650_51  【鉴湖西岛言事】方干  
慵拙幸便荒僻地，纵听猿鸟亦何愁。偶斟药酒欺梅雨，  
却著寒衣过麦秋。岁计有时添橡实，生涯一半在渔舟。  
世人若便无知己，应向此溪成白头。  
  
卷650_52  【山中言事】方干  
欹枕亦吟行亦醉，卧吟行醉更何营。贫来犹有故琴在，  
老去不过新发生。山鸟踏枝红果落，家童引钓白鱼惊。  
潜夫自有孤云侣，可要王侯知姓名。  
  
卷650_53  【赠萧山彭少府】方干  
作尉孜孜更寒苦，操心至癖不为清。虽将剑鹤支残债，  
犹有歌篇取盛名。尽拟勤求为弟子，皆将疑义问先生。  
与君相识因儒术，岁月弥多别有情。  
  
卷650_54  【赠式上人】方干  
纵居鼙角喧阗处，亦共云溪邃僻同。万虑全离方寸内，  
一生多在五言中。芰荷叶上难停雨，松桧枝间自有风。  
莫笑旅人终日醉，吾将大醉与禅通。  
  
卷650_55  【赠钱塘湖上唐处士】方干  
我爱君家似洞庭，冲湾泼岸夜波声。蟾蜍影里清吟苦，  
舴艋舟中白发生。常共酒杯为伴侣，复闻纱帽见公卿。  
莫言举世无知己，自有孤云识此情。  

## 全唐诗(下)　卷六百五十一

卷651_1  【山中言事】方干  
日与村家事渐同，烧松啜茗学邻翁。池塘月撼芙蕖浪，  
窗户凉生薜荔风。书幌昼昏岚气里，巢枝俯折雪声中。  
山阴钓叟无知己，窥镜撏多鬓欲空。  
  
卷651_2  【题陶详校书阳羡隐居】方干  
芸香署里从容步，阳羡山中啸傲情。竿底紫鳞输钓伴，  
花边白犬吠流莺。长潭五月含冰气，孤桧中宵学雨声。  
便泛扁舟应未得，鸱夷弃相始垂名。  
  
卷651_3  【秋晚林中寄宾幕】方干  
八月萧条九月时，沙蝉海燕各分飞。杯盂未称尝生酒，  
砧杵先催试熟衣。泉漱玉声冲石窦，橘垂朱实压荆扉。  
无过纵有家山思，印绶留连争得归。  
  
卷651_4  【与乡人鉴休上人别】方干  
此日因师话乡里，故乡风土我偏谙。一枝竹叶如溪北，  
半树梅花似岭南。山夜猎徒多信犬，雨天村舍未催蚕。  
如今休作还家意，两须垂丝已不堪。  
  
卷651_5  【送王霖赴举】方干  
自古主司看荐士，明年应是不参差。须凭吉梦为先兆，  
必恐长才偶盛时。北阙上书冲雪早，西陵中酒趁潮迟。  
郄诜可要真消息，只向春前便得知。  
  
卷651_6  【思越中旧游寄友】方干  
甸外山川无越国，依稀只似剑门西。镜中叠浪摇星斗，  
城上繁花咽鼓鼙。断臂青猿啼玉笥，成行白鸟下耶溪。  
此中曾是同游处，迢递寻君梦不迷。  
  
卷651_7  【陪胡中丞泛湖】方干  
仙舟仙乐醉行春，上界稀逢下界人。绮绣峰前闻野鹤，  
旌旗影里见游鳞。澄潭彻底齐心镜，杂树含芳让锦茵。  
凡许从容谁不幸，就中光显是州民。  
  
卷651_8  【叙雪献员外】方干  
纷纭宛转更堪看，压竹摧巢井径漫。风柳细条黏不得，  
春溪绿色蔽应难。清辉直认中庭月，湿气偏添半夜寒。  
谢守来吟才更逸，郢词先至彩毫端。  
  
卷651_9  【王将军】方干  
大志无心守章句，终怀上略致殊功。保宁帝业青萍在，  
投弃儒书绛帐空。密雪曙连葱岭道，青松夜起柳营风。  
将星依旧当文座，应念愚儒命未通。  
  
卷651_10  【阳亭言事献漳州于使君】方干  
重叠山前对酒樽，腾腾兀兀度朝昏。平明疏磬白云寺，  
遥夜孤砧红叶村。去鸟岂知烟树远，惊鱼应觉露荷翻。  
旅人寄食逢黄菊，每见故人思故园。  
  
卷651_11  【海石榴】方干  
亭际夭妍日日看，每朝颜色一般般。满枝犹待春风力，  
数朵先欺腊雪寒。舞蝶似随歌拍转，游人只怕酒杯干。  
久长年少应难得，忍不丛边到夜观。  
  
卷651_12  【嘉兴许明府】方干  
檇李转闻风教好，重门夜不上重关。腰悬墨绶三年外，  
身去青云一步间。勤苦字人酬帝力，从容对客问家山。  
升沈路别情犹在，不忘乡中旧往还。  
  
卷651_13  【再题路支使南亭】方干  
行处避松兼碍石，即须门径落斜开。爱邀旧友看渔钓，  
贪听新禽驻酒杯。树影不随明月去，溪声常送落花来。  
睡时分得江淹梦，五色毫端弄逸才。  
  
卷651_14  【路支使小池】方干  
广狭偶然非制定，犹将方寸像沧溟。一泓春水无多浪，  
数尺晴天几个星。露满玉盘当半夜，匣开金镜在中庭。  
主人垂钓常来此，虽把鱼竿醉未醒。  
  
卷651_15  【哭江西处士陈陶】方干  
寿尽天年命不通，钓溪吟月便成翁。虽云挂剑来坟上，  
亦恐藏书在壁中。巢父精灵归大夜，客儿才调振遗风。  
南华至理须齐物，生死即应无异同。  
  
卷651_16  【越中言事二首（咸通八年琅琊公到任后作）】方干  
异术闲和合圣明，湖光浩气共澄清。郭中云吐啼猿寺，  
山上花藏调角城。香起荷湾停棹饮，丝垂柳陌约鞭行。  
游人今日又明日，不觉镜中新发生。  
云霞水木共苍苍，元化分功秀一方。百里湖波轻撼月，  
五更军角慢吹霜。沙边贾客喧鱼市，岛上潜夫醉笋庄。  
终岁逍遥仁术内，无名甘老买臣乡。  
  
卷651_17  【题龙瑞观兼呈徐尊师】方干  
或雨或云常不定，地灵云雨自无时。世人莫识神方字，  
仙鸟偏栖药树枝。远壑度年如晦暝，阴溪入夏有凌澌。  
此中唯有师知我，未得寻师即梦师。  
  
卷651_18  【送陈秀才将游霅上便议北归】方干  
婆娑恋酒山花尽，绕缭还家水路通。转楫拟从青草岸，  
吹帆犹是白蘋风。淮边欲暝军鼙急，洛下先寒苑树空。  
诗句因余更孤峭，书题不合忘江东。  
  
卷651_19  【送吴彦融赴举】方干  
用心精至自无疑，千万人中似汝稀。上国才将五字去，  
全家便待一枝归。西陵柳路摇鞭尽，北固潮程挂席飞。  
想见明年榜前事，当时分散著来衣。  
  
卷651_20  【同萧山陈长官县楼登望】方干  
坐看南北与西东，远近无非礼义中。一县繁花香送雨，  
五株垂柳绿牵风。寒涛背海喧还静，驿路穿林断复通。  
仲叔受恩多感恋，裴回却怕酒壶空。  
  
卷651_21  【送何道者】方干  
何事忽来还忽去，孤云不定鹤情高。真经与术添年寿，  
灵药分功入鬓毛。必拟一身生羽翼，终看陆地作波涛。  
遍寻岩洞求仙者，即恐无人似尔曹。  
  
卷651_22  【酬将作于少监】方干  
由来至宝出毫端，五色炎光照室寒。仰望孤峰知耸峻，  
前临积水见波澜。冰丝织络经心久，瑞玉雕磨措手难。  
不是散斋兼拭目，寻常未便借人看。  
  
卷651_23  【雪中寄殷道士】方干  
大片纷纷小片轻，雨和风击更纵横。园林入夜寒光动，  
窗户凌晨湿气生。蔽野吞村飘未歇，摧巢压竹密无声。  
山阴道士吟多兴，六出花边五字成。  
  
卷651_24  【宋从事】方干  
出众仙才是谪仙，裁霞曳绣一篇篇。虽将洁白酬知己，  
自有风流助少年。欹枕卧吟荷叶雨，持杯坐醉菊花天。  
冥搜太苦神应乏，心在虚无更那边。  
  
卷651_25  【出山寄苏从事】方干  
寸心似火频求荐，两鬓如霜始息机。隔岸鸡鸣春耨去，  
邻家犬吠夜渔归。倚松长啸宜疏拙，拂石欹眠绝是非。  
多谢元瑜怜野贱，时回车马发光辉。  
  
卷651_26  【送杭州李员外】方干  
政成何用满三年，上界群仙待谪仙。便赴新恩归紫禁，  
还从旧路上青天。笙歌怨咽当离席，更漏丁东在画船。  
必恐驻班留立位，前程一步是炉烟。  
  
卷651_27  【赠李支使】方干  
药成平地是寥天，三十人中最少年。白雪振声来辇下，  
青云开路到床前。公卿位近应翘足，荀宋才微可拍肩。  
一等孔门为弟子，愚儒独自赋归田。  
  
卷651_28  【卢卓山人画水】方干  
常闻画石不画水，画水至难君得名。海色未将蓝汁染，  
笔锋犹傍墨花行。散吞高下应无岸，斜蹙东南势欲倾。  
坐久神迷不能决，却疑身在小蓬瀛。  
  
卷651_29  【废宅】方干  
主人何处独裴回，流水自流花自开。若见故交皆散去，  
即应新燕不归来。入门缭绕穿荒竹，坐石逡巡染绿苔。  
应是曾经恶风雨，修桐半折损琴材。  
  
卷651_30  【题宝林山禅院】方干  
山捧亭台郭绕山，遥盘苍翠到山巅。岩中古井虽通海，  
窟里阴云不上天。罗列众星依木末，周回万室在檐前。  
我来可要归禅老，一寸寒灰已达玄。  
  
卷651_31  【题越州袁秀才林亭】方干  
清邃林亭指画开，幽岩别派像天台。坐牵蕉叶题诗句，  
醉触藤花落酒杯。白鸟不归山里去，红鳞多自镜中来。  
终年此地为吟伴，早起寻君薄暮回。  
  
卷651_32  【题龟山穆上人院】方干  
修持百法过半百，日往月来心更坚。床上水云随坐夏，  
林西山月伴行禅。寒蜩远韵来窗里，白鸟斜行起砌边。  
我爱寻师师访我，只应寻访是因缘。  
  
卷651_33  【赠美人四首】方干  
直缘多艺用心劳，心路玲珑格调高。舞袖低徊真蛱蝶，  
朱唇深浅假樱桃。粉胸半掩疑晴雪，醉眼斜回小样刀。  
才会雨云须别去，语惭不及琵琶槽。  
严冬忽作看花日，盛暑翻为见雪时。坐上弄娇声不转，  
尊前掩笑意难知。含歌媚盼如桃叶，妙舞轻盈似柳枝。  
年几未多犹怯在，些些私语怕人疑。  
酒蕴天然自性灵，人间有艺总关情。剥葱十指转筹疾，  
舞柳细腰随拍轻。常恐胸前春雪释，惟愁座上庆云生。  
若教梅尉无仙骨，争得仙娥驻玉京。  
昔日仙人今玉人，深冬相见亦如春。倍酬金价微含笑，  
才发歌声早动尘。昔岁曾为萧史伴，今朝应作宋家邻。  
百年别后知谁在，须遣丹青画取真。  
  
卷651_34  【听段处士弹琴】方干  
几年调弄七条丝，元化分功十指知。泉迸幽音离石底，  
松含细韵在霜枝。窗中顾兔初圆夜，竹上寒蝉尽散时。  
唯有此时心更静，声声可作后人师。  
  
卷651_35  【初归镜中寄陈端公】方干  
去岁离家今岁归，孤帆梦向鸟前飞。必知芦笋侵沙井，  
兼被藤花占石矶。云岛采茶常失路，雪龛中酒不关扉。  
故交若问逍遥事，玄冕何曾胜苇衣。  
  
卷651_36  【再题龙泉寺上方】方干  
牛斗正齐群木末，鸟行横截众山腰。路盘砌下兼穿竹，  
井在岩头亦统潮。海岸四更看日出，石房三月任花烧。  
未能割得繁华去，难向此中甘寂寞。  
  
卷651_37  【于秀才小池】方干  
一泓潋滟复澄明，半日功夫劚小庭。占地未过四五尺，  
浸天唯入两三星。鹢舟草际浮霜叶，渔火沙边驻小萤。  
才见规模识方寸，知君立意象沧溟。  
  
卷651_38  【叙钱塘异胜】方干  
暖景融融寒景清，越台风送晓钟声。四郊远火烧烟月，  
一道惊波撼郡城。夜雪未知东岸绿，春风犹放半江晴。  
谢公吟处依稀在，千古无人继盛名。  
  
卷651_39  【赠中岩王处士】方干  
垂杨袅袅草芊芊，气象清深似洞天。援笔便成鹦鹉赋，  
洗花须用桔槔泉。商於避世堪同日，渭曲逢时必有年。  
直恐刚肠闲未得，醉吟争奈被才牵。  
  
卷651_40  【初归故里献侯郎中】方干  
常思旧里欲归难，已作归心即自宽。此日早知无爵位，  
当时便合把渔竿。朝昏入闰春将逼，城邑多山夏却寒。  
不是幽愚望荣忝，君侯异礼亦何安。  
  
卷651_41  【归睦州中路寄侯郎中】方干  
颜巷萧条知命后，膺门感激受恩初。却容鹤发还蜗舍，  
犹梦渔竿从隼旟。新定暮云吞故国，会稽春草入贫居。  
乡中自古为儒者，谁得公侯降尺书。  
  
卷651_42  【题报恩寺上方】方干  
来来先上上方看，眼界无穷世界宽。岩溜喷空晴似雨，  
林萝碍日夏多寒。众山迢递皆相叠，一路高低不记盘。  
清峭关心惜归去，他时梦到亦难判。  
  
卷651_43  【送永嘉王令之任二首】方干  
定拟孜孜化海边，须判素发侮流年。波涛不应双溪水，  
分野长如二月天。浮客若容开荻地，钓翁应免税苔田。  
前贤未必全堪学，莫读当时归去篇。  
虽展县图如到县，五程犹入缙云东。山间阁道盘岩底，  
海界孤峰在浪中。礼法未闻离汉制，土宜多说似吴风。  
字人若用非常术，唯要旬时便立功。  
  
卷651_44  【盐官王长官新创瑞隐亭】方干  
指画便分元化力，周回秀绝自清机。孤云恋石寻常住，  
落絮萦风特地飞。雏鸟啼花催酿酒，惊鱼溅水误沾衣。  
明年秩满难将去，何似先教画取归。  
  
卷651_45  【李户曹小妓天得善击越器以成曲章】方干  
越器敲来曲调成，腕头匀滑自轻清。随风摇曳有馀韵，  
测水浅深多泛声。昼漏丁当相续滴，寒蝉计会一时鸣。  
若教进上梨园去，众乐无由更擅名。  
  
卷651_46  【岁晚言事寄乡中亲友】方干  
急景苍茫昼若昏，夜风干峭触前轩。寒威半入龙蛇窟，  
暖气全归草树根。蜡烬凝来多碧焰，香醪滴处有冰痕。  
尺书未达年应老，先被新春入故园。  
  
卷651_47  【赠孙百篇】方干  
御题百首思纵横，半日功夫举世名。羽翼便从吟处出，  
珠玑续向笔头生。莫嫌黄绶官资小，必料青云道路平。  
才子风流复年少，无愁高卧不公卿。  
  
卷651_48  【赠夏侯评事】方干  
傍窥盛德与高节，缅想应无前后人。讲论参同深到骨，  
停腾姹女立成银。棋功过却杨玄宝，易义精于梅子真。  
朱紫侯门犹不见，可知岐路有风尘。  
  
卷651_49  【送郑端公】方干  
圣主伫知宣室事，岂容才子滞长沙。随珠此去方酬德，  
赵璧当时误指瑕。骢马将离江浦月，绣衣却照禁中花。  
应怜寂寞沧洲客，烟汉尘泥相去赊。  
  
卷651_50  【题故人废宅二首】方干  
举目凄凉入破门，鲛人一饭尚知恩。闲花旧识犹含笑，  
怪石无情更不言。樵叟和巢伐桃李，牧童兼草踏兰荪。  
壶觞笑咏随风去，唯有声声蜀帝魂。  
寒莎野树入荒庭，风雨萧萧不掩扃。旧径已知无孟竹，  
前溪应不浸荀星。精灵消散归寥廓，功业传留在志铭。  
薄暮停车更凄怆，山阳邻笛若为听。  
  
卷651_51  【寄于少监】方干  
修持清苦振佳声，众鸟那知一鹗情。蹑履三千皆后学，  
抟风九万即前程。名将日月同时朽，身是山河应数生。  
从此云泥更悬阔，渔翁不合见公卿。  
  
卷651_52  【和剡县陈明府登县楼】方干  
郭里人家如掌上，檐前树木映窗棂。烟霞若接天台地，  
分野应侵婺女星。驿路古今通北阙，仙溪日夜入东溟。  
彩衣才子多吟啸，公退时时见画屏。  
  
卷651_53  【项洙处士画水墨钓台】方干  
画石画松无两般，犹嫌瀑布画声难。虽云智惠生灵府，  
要且功夫在笔端。泼处便连阴洞黑，添来先向朽枝干。  
我家曾寄双台下，往往开图尽日看。  

## 全唐诗(下)　卷六百五十二

卷652_1  【赠天台叶尊师】方干  
莫见平明离少室，须知薄暮入天台。常时爱缩山川去，  
有夜自携星月来。灵药不知何代得，古松应是长年栽。  
先生暗笑看棋者，半局棋边白发催。  
  
卷652_2  【寄台州孙从事百篇（登第初授华亭尉）】方干  
圣世科名酬志业，仙州秀色助神机。梅真入仕提雄笔，  
阮瑀从军著彩衣。昼寝不知山雪积，春游应趁夜潮归。  
相思莫讶音书晚，鸟去犹须叠日飞。  
  
卷652_3  【送睦州侯郎中赴阙】方干  
昔著政声闻国外，今留儒术化江东。青云旧路归仙掖，  
白凤新词入圣聪。弦管未知银烛晓，旌旗已侍锦帆风。  
郡人难议酬恩德，遍在三年礼遇中。  
  
卷652_4  【朱秀才庭际蔷薇】方干  
绣难相似画难真，明媚鲜妍绝比伦。露压盘条方到地，  
风吹艳色欲烧春。断霞转影侵西壁，浓麝分香入四邻。  
看取后时归故里，庭花应让锦衣新。  
  
卷652_5  【登龙瑞观北岩】方干  
纵目下看浮世事，方知峭崿与天通。湖边风力归帆上，  
岭顶云根在雪中。促韵寒钟催落照，斜行白鸟入遥空。  
前人去后后人至，今古异时登眺同。  
  
卷652_6  【送婺州许录事】方干  
之官便是还乡路，白日堂堂著锦衣。八咏遗风资逸兴，  
二溪寒色助清威。曙星没尽提纲去，暝角吹残锁印归。  
笑我中年更愚僻，醉醒多在钓渔矶。  
  
卷652_7  【题龙泉寺绝顶】方干  
未明先见海底日，良久远鸡方报晨。树含风长带雨，  
寒岩四月始知春。中天气爽星河近，下界时丰雷雨匀。  
前后登临思无尽，年年改换去来人。  
  
卷652_8  【赠上虞胡少府百篇】方干  
求仙不在炼金丹，轻举由来别有门。日晷未移三十刻，  
风骚已及四千言。宏才尚遣居卑位，公道何曾雪至冤。  
敛板尘中无恨色，应缘利禄副晨昏。  
  
卷652_9  【上郑员外】方干  
为郡至公兼至察，古今能有几多人。忧民一似清吟苦，  
守节还如未达贫。利刃从前堪切玉，澄潭到底不容尘。  
潜夫岂合干旌旆，甘棹渔舟下钓纶。  
  
卷652_10  【桐庐江阁】方干  
风烟百变无定态，缅想画人虚损心。卷箔槛前沙鸟散，  
垂钩床下锦鳞沈。白云野寺凌晨磬，红树孤村遥夜砧。  
此地四时抛不得，非唯盛暑事开襟。  
  
卷652_11  【题澄圣塔院上方】方干  
地灵直是饶风雨，杉桧老于云雨间。只讶窗中常见海，  
方知砌下更多山。远泉势曲犹须引，野果枝低可要攀。  
若把重门谕玄寂，何妨善闭却无关。  
  
卷652_12  【僧院小泉井】方干  
亦恐浅深同禹穴，兼云制度象污樽。窥寻未见泉来路，  
缅想应穿石裂痕。片段似冰犹可把，澄清如镜不曾昏。  
欲知到底无尘染，堪与吾师比性源。  
  
卷652_13  【过姚监故居（一作经陆补阙故居）】方干  
不敢要君徵亦起，致君全得似唐虞。谠言昨叹离天听，  
新冢今闻入县图。琴锁坏窗风自触，鹤归乔木月难呼。  
学书弟子何人在，检点犹逢谏草无。  
  
卷652_14  【陪李郎中夜宴】方干  
间世星郎夜宴时，丁丁寒漏滴声稀。琵琶弦促千般语，  
鹦鹉杯深四散飞。遍请玉容歌白雪，高烧红蜡照朱衣。  
人间有此荣华事，争遣渔翁恋钓矶。  
  
卷652_15  【狂寇后上刘尚书】方干  
孙武倾心与万夫，削平妖孽在斯须。才施偃月行军令，  
便见台星逼座隅。独柱支天寰海正，雄名盖世古今无。  
圣君争不酬功业，仗下高悬破贼图。  
  
卷652_16  【尚书新创敌楼二首】方干  
下马政成无一事，应须胜地过朝昏。笙歌引出桃花洞，  
罗绣拥来金谷园。十里水云吞半郭，九秋山月入千门。  
常闻大厦堪栖息，燕雀心知不敢言。  
异境永为欢乐地，歌钟夜夜复年年。平明旭日生床底，  
薄暮残霞落酒边。虽向槛前窥下界，不知窗里是中天。  
直须分付丹青手，画出旌幢绕谪仙。  
  
卷652_17  【赠李郢端公】方干  
非唯孤峭与世绝，吟处斯须能变通。物外搜罗归大雅，  
毫端剪削有馀功。山川正气侵灵府，雪月清辉引思风。  
别得人间上升术，丹霄路在五言中。  
  
卷652_18  【送孙百篇游天台】方干  
东南云路落斜行，入树穿村见赤城。远近常时皆药气，  
高低无处不泉声。映岩日向床头没，湿烛云从柱底生。  
更有仙花与灵鸟，恐君多半未知名。  
  
卷652_19  【陆山人画水】方干  
毫末用功成一水，水源山脉固难寻。逡巡便可见波浪，  
咫尺不能知浅深。但有片云生海口，终无明月在潭心。  
我来拟学磻溪叟，白首钓璜非陆沈。  
  
卷652_20  【郭中山居】方干  
莫见一瓢离树上，犹须四壁在林间。沈吟不寐先闻角，  
屈曲登高自有山。溅石迸泉听未足，亚窗红果卧堪攀。  
公卿若便遗名姓，却与禽鱼作往还。  
  
卷652_21  【雪中寄李知诲判官】方干  
聚散联翩急复迟，解将华发两相欺。虽云竹重先藏路，  
却讶巢倾不损枝。入户便从风起后，照窗翻似月明时。  
此时门巷无行迹，尘满尊罍谁得知。  
  
卷652_22  【途中言事寄居远上人】方干  
举目时时似故园，乡心自动向谁言。白云晓湿寒山寺，  
红叶夜飞明月村。震泽风帆归橘岸，钱塘水府抵城根。  
羡师了达无牵束，竹径生苔掩竹门。  
  
卷652_23  【雪中寄薛郎中】方干  
野禽未觉巢枝仄，稚子先忧径竹摧。半夜忽明非月午，  
前庭旋释被春催。碎花若入樽中去，清气应归笔底来。  
深拥红炉听仙乐，忍教愁坐画寒灰。  
  
卷652_24  【题盛令新亭】方干  
举目岂知新智慧，存思便是小天台。偶尝嘉果求枝去，  
因问名花寄种来。春物诱才归健笔，夜歌牵醉入丛杯。  
此中难遇逍遥事，计日应为印绶催。  
  
卷652_25  【赠郑仁规】方干  
一石雄才独占难，应分二斗借人寰。澄心不出风骚外，  
落笔全归教化间。莲幕未来须更聘，桂枝才去即先攀。  
可怜丽句能飞动，荀宋精灵亦厚颜。  
  
卷652_26  【送缙陵王少府赴举】方干  
相看不忍尽离觞，五两牵风速去樯。远驿新砧应弄月，  
初程残角未吹霜。越山直下分吴苑，淮水横流入楚乡。  
珍重郄家好兄弟，明年禄位在何方。  
  
卷652_27  【路入剡中作】方干  
截湾冲濑片帆通，高枕微吟到剡中。掠草并飞怜燕子，  
停桡独饮学渔翁。波涛漫撼长潭月，杨柳斜牵一岸风。  
便拟乘槎应去得，仙源直恐接星东。  
  
卷652_28  【东山瀑布】方干  
遥夜看来疑月照，平明失去被云迷。挂岩远势穿松岛，  
击石残声注稻畦。素色喷成三伏雪，馀波流作万年溪。  
不缘真宰能开决，应向前山杂淤泥。  
  
卷652_29  【水墨松石】方干  
三世精能举世无，笔端狼藉见功夫。添来势逸阴崖黑，  
泼处痕轻灌木枯。垂地寒云吞大漠，过江春雨入全吴。  
兰堂坐久心弥惑，不道山川是画图。  
  
卷652_30  【献浙东王大夫二首】方干  
出镇当时移越俗，致君何日不尧年。到来唯饮长溪水，  
归去应将一个钱。吟处美人擎笔砚，行时飞鸟避旌旃。  
四方皆是分忧寄，独有东南戴二天。  
王臣夷夏仰清名，领镇犹为失意行。已见玉璜曾上钓，  
何愁金鼎不和羹。誉将星月同时朽，身应山河满数生。  
泥滓云霄至悬阔，渔翁不合见公卿。  
  
卷652_31  【越州使院竹】方干  
莫见凌风飘粉箨，须知碍石作盘根。细看枝上蝉吟处，  
犹是笋时虫蚀痕。月送绿阴斜上砌，露凝寒色湿遮门。  
列仙终日逍遥地，鸟雀潜来不敢喧。  
  
卷652_32  【题赠李校书】方干  
名场失手一年年，月桂尝闻到手边。谁道高情偏似鹤，  
自云长啸不如蝉。众花交艳多成实，深井通潮半杂泉。  
却是偶然行未到，元来有路上寥天。  
  
卷652_33  【送王侍郎浙东入朝】方干  
自将苦节酬清秩，肯要庞眉一个钱。恩爱已苏句践国，  
程途却上大罗天。鱼池菊岛还公署，沙鹤松栽入画船。  
密奏无非经济术，从容几刻在炉烟。  
  
卷652_34  【赠黄处士】方干  
闭户先生无是非，竹湾松树藕苗衣。愁吟密雪思难尽，  
醉倒残花扶不归。若出薜萝迎鹤简，应抛舴艋别渔矶。  
到头苦节终何益，空改文星作少微。  
  
卷652_35  【献王大夫二首】方干  
都缘声价振皇州，高卧中条不自由。早副急征来凤沼，  
常陪内宴醉龙楼。锵金五字能援笔，钓玉三年信直钩。  
必恐借留终不遂，越人相顾已先愁。  
功成犹自更行春，塞路旌旗十里尘。只用篇章为教化，  
不知夷夏望陶钧。金章照耀浮光动，玉面生狞细步匀。  
历任圣朝清峻地，至今依是少年身。  
  
卷652_36  【赠五牙山人洗修白】方干  
变通唯在片时间，此事全由一粒丹。若取寿长延至易，  
如嫌地远缩何难。先生阔别能轻举，弟子才来学不餐。  
箧里生尘是闲药，外沾犹可救衰残。  
  
卷652_37  【处州献卢员外】方干  
才下轺车即岁丰，方知盛德与天通。清声渐出寰瀛外，  
喜气全归教化中。落地遗金终日在，经年滞狱当时空。  
直缘后学无功业，不虑文翁不至公。  
  
卷652_38  【石门瀑布】方干  
奔倾漱石亦喷苔，此是便随元化来。长片挂岩轻似练，  
远声离洞咽于雷。气含松桂千枝润，势画云霞一道开。  
直是银河分派落，兼闻碎滴溅天台。  
  
卷652_39  【题仙岩瀑布呈陈明府】方干  
方知激蹙与喷飞，直恐古今同一时。远壑流来多石脉，  
寒空扑碎作凌澌。谢公岩上冲云去，织女星边落地迟。  
聚向山前更谁测，深沉见底是澄漪。  
  
卷652_40  【赠山阴崔明府】方干  
用心何况两衙间，退食孜孜亦不闲。压酒晒书犹检点，  
修琴取药似交关。笙歌入夜舟中月，花木知春县里山。  
平叔正堪汤饼试，风流不合问年颜。  
  
卷652_41  【山井】方干  
滟滟湿光凌竹树，寥寥清气袭衣襟。不知测穴通潮信，  
却讶轻涟动镜心。夜久即疑星影过，早来犹见石痕深。  
辘轳用智终何益，抱瓮遗名亦至今。  
  
卷652_42  【偶作】方干  
直为篇章非动众，遂令轩盖不经过。未妨溪上泛渔艇，  
又为门前张雀罗。夜学事须凭雪照，朝厨争奈绝烟何。  
若于岩洞求伦类，今古疏愚似我多。  
  
卷652_43  【贼退后赠刘将军】方干  
非唯吴起与穰苴，今古推排尽不如。白马知无髀上肉，  
黄巾泣向箭头书。二年战地成桑茗，千里荒榛作比闾。  
功业更多身转贵，伫看幢节引戎车。  
  
卷652_44  【感时三首】方干  
不觉年华似箭流，朝看春色暮逢秋。正嗟新冢垂青草，  
便见故交梳白头。虽道了然皆是梦，应还达者即无愁。  
破除生死须齐物，谁向穹苍问事由。  
日乌往返无休息，朝出扶桑暮却回。夜雨旋驱残热去，  
江风吹送早寒来。才怜饮处飞花片，又见书边聚雪堆。  
莫恃少年欺白首，须臾还被老相催。  
世途扰扰复憧憧，真恐华夷事亦同。岁月自消寒暑内，  
荣枯尽在是非中。今朝犹作青襟子，明日还成白首翁。  
堪笑愚夫足纷竞，不知流水去无穷。  
  
卷652_45  【牡丹】方干  
不逢盛暑不冲寒，种子成丛用法难。醉眼若为抛去得，  
狂心更拟折来看。凌霜烈火吹无艳，裛露阴霞晒不干。  
莫道娇红怕风雨，经时犹自未凋残。  
  
卷652_46  【赠进士章碣】方干  
织锦虽云用旧机，抽梭起样更新奇。何如且破望中叶，  
未可便攀低处枝。藉地落花春半后，打窗斜雪夜深时。  
此时才子吟应苦，吟苦鬼神知不知。  
  
卷652_47  【与桐庐郑明府】方干  
字人心苦达神明，何止重门夜不扃。莫道耕田全种秫，  
兼闻退食亦逢星。映林顾兔停琴望，隔水寒猿驻笔听。  
却恐南山尽无石，南山有石合为铭。  
  
卷652_48  【谢王大夫奏表】方干  
非唯言下变荣衰，大海可倾山可移。如剖夜光归暗室，  
似驱春气入寒枝。死灰到底翻腾焰，朽骨随头却长肥。  
便杀微躬复何益，生成恩重报无期。  
  
卷652_49  【送道人归旧岩】方干  
旧岩终副却归期，岩下有人应识师。目睹婴孩成老叟，  
手栽松柏有枯枝。前山低校无多地，东海浅于初去时。  
若把古今相比类，姓丁仙鹤亦如斯。  
  
卷652_50  【送钱特卿赴职天台】方干  
路入仙溪气象清，垂鞭树石罅中行。雾昏不见西陵岸，  
风急先闻瀑布声。山下县寮张乐送，海边津吏棹舟迎。  
诗家弟子无多少，唯只于余别有情。  
  
卷652_51  【题新竹】方干  
青苔劚破植贞坚，细碧竿排郁眼鲜。小凤凰声吹嫩叶，  
短蛟龙尾袅轻烟。节环腻色端匀粉，根拔秋光暗长鞭。  
怪得入门肌骨冷，缀风黏月满庭前。  
  
卷652_52  【哭王大夫】方干  
俗人皆嫉谢临川，果中常情□□□。为政旧规方利国，  
降生直性已归天。岘亭惋咽知无极，渭曲馨香莫计年。  
从此心丧应毕世，忍看坟草读残篇。  
  
卷652_53  【赠乾素上人】方干  
苦用贞心传弟子，即应低眼看公卿。水中明月无踪迹，  
风里浮云可计程。庭际孤松随鹤立，窗间清磬学蝉鸣。  
料师多劫长如此，岂算前生与后生。  
  
卷652_54  【题应天寺上方兼呈谦上人】方干  
中天坐卧见人寰，峭石垂藤不易攀。晴卷风雷归故壑，  
夜和猿鸟锁寒山。势横绿野苍茫外，影落平湖潋滟间。  
师在西岩最高处，路寻之字见禅关。  
  
卷652_55  【题法华寺绝顶禅家壁】方干  
苍翠岧峣逼窅冥，下方雷雨上方晴。飞流便向砌边挂，  
片月影从窗外行。驯鹿不知谁结侣，野禽都是自呼名。  
只应禅者无来去，坐看千山白发生。  
  
卷652_56  【春日】方干  
春去春来似有期，日高添睡是归时。虽将细雨催芦笋，  
却用东风染柳丝。重雾已应吞海色，轻霜犹自剉花枝。  
此时野客因花醉，醉卧花间应不知。  
  
卷652_57  【上越州杨严中丞】方干  
连枝棣萼世无双，未秉鸿钧拥大邦。折桂早闻推独步，  
分忧暂辍过重江。晴寻凤沼云中树，思绕稽山枕上窗。  
试把十年辛苦志，问津求拜碧油幢。  
  
卷652_58  【月】方干  
桂轮秋半出东方，巢鹊惊飞夜未央。海上风云摇皓影，  
空中露气湿流光。斜临户牖通宵烛，回照阶墀到晓霜。  
庾亮恃才高更逸，方闻墨翰已成章。  
  
卷652_59  【早春】方干  
运行元化不参差，四极中华共一时。正气才随灰律变，  
残寒便被柳条欺。冰融大泽朝阳觉，草绿陈根夜雨知。  
不信风光疾于箭，年来年去变霜髭。  
  
卷652_60  【对花】方干  
清晓入花如步障，恋花行步步迟迟。含风欲绽中心朵，  
似火应烧外面枝。野客须拚终日醉，流莺自有隔年期。  
使君坐处笙歌合，便是列仙身不知。  
  
卷652_61  【除夜】方干  
玉漏斯须即达晨，四时吹转任风轮。寒灯短烬方烧腊，  
画角残声已报春。明日便为经岁客，昨朝犹是少年人。  
新正定数随年减，浮世惟应百遍新。  
  
卷652_62  【题松江驿】方干  
便向中流出太阳，兼疑大岸逼浮桑。门前白道通丹阙，  
浪里青山占几乡。帆势落斜依浦溆，钟声断续在沧茫。  
古今悉不知天意，偏把云霞媚一方。  
  
卷652_63  【思桐庐旧居便送鉴上人】方干  
莫道东南路不赊，思归一步是天涯。林中夜半双台月，  
洲上春深九里花。绿树绕村含细雨，寒潮背郭卷平沙。  
闻师却到乡中去，为我殷勤谢酒家。  
  
卷652_64  【送僧归日本】方干  
四极虽云共二仪，晦明前后即难知。西方尚在星辰下，  
东域已过寅卯时。大海浪中分国界，扶桑树底是天涯。  
满帆若有归风便，到岸犹须隔岁期。  
  
卷652_65  【宁国寺（新城县）】方干  
深僻孤高无四邻，白云明月自相亲。海中日出山先晓，  
世上寒轻谷未春。窗逼野溪闻唳鹤，林通村径见樵人。  
此时惟有雷居士，不厌篮舆去住频。  

## 全唐诗(下)　卷六百五十三

卷653_1  【山中寄吴磻十韵】方干  
莫问终休否，林中事已成。盘餐怜火种，岁计付刀耕。  
掬水皆花气，听松似雨声。书空翘足卧，避险侧身行。  
果傍闲轩落，蒲连湿岸生。禅生知见理，妻子笑无名。  
更拟教诗苦，何曾待酒清。石溪鱼不大，月树鹊多惊。  
砌下通樵路，窗间见县城。云山任重叠，难隔故交情。  
  
卷653_2  【嘉兴县内池阁】方干  
指画应心成，周回气象清。床前沙鸟语，案下锦鳞惊。  
细柳风吹旋，新荷露压倾。微芳缘岸落，迸笋入波生。  
舴艋舟中醉，莓苔径上行。高人莫归去，此处胜蓬瀛。  
  
卷653_3  【镜湖西岛言事寄陶校书】方干  
樵猎两三户，凋疏是近邻。风雷前壑雨，花木后岩春。  
文字不得力，桑麻难救贫。山禽欺稚子，夜犬吠渔人。  
未必圣明代，长将云水亲。音不延荐，何路出泥尘。  
  
卷653_4  【赠赵崇侍御（一作赠赵常六韵）】方干  
贵达合逢明圣日，风流又及少年时。才因出众人皆嫉，  
势欲摩霄自不知。正直早年闻苦节，从容此日见清规。  
却教鹦鹉呼桃叶，便遣婵娟唱竹枝。闲话篇章停烛久，  
醉迷歌舞出花迟。云鸿别有回翔便，应笑啁啾燕雀卑。  
  
卷653_5  【叙龙瑞观胜异寄于尊师】方干  
混元融结致功难，山下平湖湖上山。万倾涵虚寒潋滟，  
千寻耸翠秀孱颜。芰荷香入琴棋处，雷雨声离栋牖间。  
但有五云依鹤岭，曾无陆路向人寰。夜溪漱玉常堪听，  
仙树垂珠可要攀。若弃荣名便居此，自然浮浊不相关。  
  
卷653_6  【侯郎中新置西湖】方干  
远近利民因智力，周回润物像心源。菰蒲纵感生成惠，  
鳣鲔那知广大恩。潋滟清辉吞半郭，萦纡别派入遥村。  
砂泉绕石通山脉，岸木黏萍是浪痕。已见澄来连镜底，  
兼知极处浸云根。波涛不起时方泰，舟楫徐行日易昏。  
烟雾未应藏岛屿，凫鹥亦解避旌幡。虽云桃叶歌还醉，  
却被荷花笑不言。孤鹤必应思凤诏，凡鱼岂合在龙门。  
能将盛事添元化，一夕机谟万古存。  
  
卷653_7  【许员外新阳别业】方干  
兰汀橘岛映亭台，不是经心即手栽。满阁白云随雨去，  
一池寒月逐潮来。小松出屋和巢长，新径通村避笋开。  
柳絮风前欹枕卧，荷花香里棹舟回。园中认叶封林草，  
檐下攀枝落野梅。莫恣高情求逸思，须防急诏用长材。  
若因萤火终残卷，便把渔歌送几杯。多谢郢中贤太守，  
常时谈笑许追陪。  
  
卷653_8  【李侍御上虞别业】方干  
满目亭台嘉木繁，燕蝉吟语不为喧。昼潮势急吞诸岛，  
暑雨声回露半村。真为援毫方掩卷，常因按曲便开尊。  
若将明月为俦侣，应把清风遗子孙。绣羽惊弓离果上，  
红鳞见饵出蒲根。寻君未要先敲竹，且棹渔舟入大门。  
  
卷653_9  【题悬溜岩隐者居】方干  
世人如要问生涯，满架堆床是五车。谷鸟暮蝉声四散，  
修篁灌木势交加。蒲葵细织团圆扇，薤叶平铺合遝花。  
却用水荷苞绿李，兼将寒井浸甘瓜。惯缘嶮峭收松粉，  
常趁芳鲜掇茗芽。池上树阴随浪动，窗前月影被巢遮。  
坐云独酌杯盘湿，穿竹微吟路径斜。见说公卿访遗逸，  
逢迎亦是戴乌纱。  
  
卷653_10  【山中言事八韵寄李支使】方干  
岂知经史深相误，两鬓垂丝百事休。受业几多为弟子，  
成名一半作公侯。前时射鹄徒抛箭，此日求鱼未上钩。  
竹里断云来枕上，岩边片月在床头。过庭急雨和花落，  
绕舍澄泉带叶流。缅想远书聆鹊喜，窥寻嘉果觉猿偷。  
旧诗改处空留韵，新酝尝来不满篘。阮瑀如能问寒馁，  
风光当日入沧洲。  
  
卷653_11  【山中言事寄赠苏判官】方干  
寸心似火频求荐，两鬓如霜始息机。隔岸鸡鸣春耨去，  
邻家犬吠夜渔归。倚松长啸成疏拙，拂石欹眠绝是非。  
执爨纵曾炊橡实，纫针曾解补荷衣。常凭早月来张烛，  
亦假清风为掩扉。多是元瑜怜野贱，时回车马发光辉。  
  
卷653_12  【献王大夫】方干  
高情不与俗人知，耻学诸生取桂枝。荀宋五言行世早，  
巢由三诏出溪迟。操心已在精微域，落笔皆成典诰词。  
一鹗难成燕雀伍，非熊本是帝王师。贤臣虽蕴经邦术，  
明主终无谏猎时。莫道百僚忧礼绝，兼闻七郡怕天移。  
直缘材力头头赡，专被文星步步随。不信重言通造化，  
须臾便可变荣衰。  
  
卷653_13  【浅井】方干  
夜入明河星似少，曙摇澄碧扇风翻。  
细泉细脉难来到，应觉添瓶耗旧痕。  
  
卷653_14  【与徐温话别】方干  
去去何时却见君，悠悠烟水似天津。  
明年今夜有明月，不是今年看月人。  
  
卷653_15  【出东阳道中作】方干  
马首寒山黛色浓，一重重尽一重重。  
醉醒已在他人界，犹忆东阳昨夜钟。  
  
卷653_16  【酬孙发】方干  
锦价转高花更巧，能将旧手弄新梭。  
从来一字为褒贬，二十八言犹太多。  
  
卷653_17  【送乡中故人】方干  
少小与君情不疏，听君细话胜家书。  
如今若到乡中去，道我垂钩不钓鱼。  
  
卷653_18  【思江南】方干  
昨日草枯今日青，羁人又动望乡情。  
夜来有梦登归路，不到桐庐已及明。  
  
卷653_19  【题宝林寺禅者壁（山名飞来峰）】方干  
邃岩乔木夏藏寒，床下云溪枕上看。  
台殿渐多山更重，却令飞去即应难。  
  
卷653_20  【过李群玉故居】方干  
讦直上书难遇主，衔冤下世未成翁。  
琴尊剑鹤谁将去，惟锁山斋一树风。  
  
卷653_21  【题玉笥山强处士】方干  
酒里藏身岩里居，删繁自是一家书。  
世人呼尔为渔叟，尔学钓璜非钓鱼。  
  
卷653_22  【君不来】方干  
远路东西欲问谁，寒来无处寄寒衣。  
去时初种庭前树，树已胜巢人未归。  
  
卷653_23  【经旷禅师旧院】方干  
谷鸟散啼如有恨，庭花含笑似无情。  
更名变貌难休息，去去来来第几生。  
  
卷653_24  【江南闻新曲】方干  
席上新声花下杯，一声声被拍声摧。  
乐工不识长安道，尽是书中寄曲来。  
  
卷653_25  【经故侯郎中旧居】方干  
一朝寂寂与冥冥，垄树未长坟草青。  
高节雄才向何处，夜阑空锁满池星。  
  
卷653_26  【越中逢孙百篇】方干  
上才乘酒到山阴，日日成篇字字金。  
镜水周回千万顷，波澜倒泻入君心。  
  
卷653_27  【寄谢麟】方干  
越国云溪秀发时，蒋京词赋谢麟诗。  
后来若要知优劣，学圃无过老圃知。  
  
卷653_28  【与长洲陈子美长官】方干  
枕上愁多百绪牵，常时睡觉在溪前。  
人前尽是交亲力，莫道升沈总信天。  
  
卷653_29  【新安殷明府家乐方响】方干  
葛溪铁片梨园调，耳底丁东十六声。  
彭泽主人怜妙乐，玉杯春暖许同倾。  
  
卷653_30  【别殷明府】方干  
许教门馆久踟蹰，仲叔怀恩对玉壶。  
唯有离心欲销客，空垂双泪不成珠。  
  
卷653_31  【送水墨项处士归天台】方干  
仙峤倍分元化功，揉蓝翠色一重重。  
还家莫更寻山水，自有云山在笔峰。  
  
卷653_32  【赠会稽杨长官】方干  
直钩终日竟无鱼，钟鼓声中与世疏。  
若向湖边访幽拙，萧条四壁是闲居。  
  
卷653_33  【赠申长官】方干  
言下随机见物情，看看狱路草还生。  
旅人莫怪无鱼食，直为寒江水至清。  
  
卷653_34  【将归湖上留别陈宰】方干  
归去春山逗晚晴，萦回树石罅中行。  
明时不是无知己，自忆湖边钓与耕。  
  
卷653_35  【贻亮上人】方干  
秋水一泓常见底，涧松千尺不生枝。  
人间学佛知多少，净尽心花只有师。  
  
卷653_36  【贻曦上人】方干  
四十年来多少人，一分零落九成尘。  
与师犹得重相见，亦是枯株勉强春。  
  
卷653_37  【书原上鲍处士屋壁】方干  
水阔坐看千万里，青芜盖地接天津。  
祢衡莫爱山中静，绕舍山多却碍人。  
  
卷653_38  【别孙蜀】方干  
吴越思君意易伤，别君添我鬓边霜。  
由来浙水偏堪恨，截断千山作两乡。  
  
卷653_39  【赠江上老人】方干  
潭底锦鳞多识钓，未投香饵即先知。  
欲教鱼目无分别，须学揉蓝染钓丝。  
  
卷653_40  【赠东溪贫道】方干  
非唯剑鹤独难留，触事皆闻被债收。  
赖是豪家念寒馁，却还渔岛与渔舟。  
  
卷653_41  【咏花】方干  
狂心醉眼共裴回，一半先开笑未开。  
此日不能偷折去，胡蜂直恐趁人来。  
  
卷653_42  【路入金州江中作】方干  
棹寻椒岸萦回去，数里时逢一两家。  
知是从来贡金处，江边牧竖亦披沙。  
  
卷653_43  【夜会郑氏昆季林亭】方干  
卷帘圆月照方塘，坐久尊空竹有霜。  
白犬吠风惊雁起，犹能一一旋成行。  
  
卷653_44  【题黄山人庭前孤桂】方干  
映窗孤桂非手植，子落月中闻落时。  
仙客此时头不白，看来看去有枯枝。  
  
卷653_45  【送僧南游】方干  
三秋万里五溪行，风里孤云不计程。  
若念猩猩解言语，放生先合放猩猩。  
  
卷653_46  【惜花】方干  
可怜妍艳正当时，刚被狂风一夜吹。  
今日流莺来旧处，百般言语殢空枝。  
  
卷653_47  【题天柱观鱼尊师旧院】方干  
早识吾师频到此，芝童药犬亦相迎。  
今师一去无来日，花洞石坛空月明。  
  
卷653_48  【东阳道中作（一作寒食日）】方干  
百花香气傍行人，花底垂鞭日易醺。  
野父不知寒食节，穿林转壑自烧云。  
  
卷653_49  【题画建溪图】方干  
六幅轻绡画建溪，刺桐花下路高低。  
分明记得曾行处，只欠猿声与鸟啼。  
  
卷653_50  【蜀中】方干  
游子去游多不归，春风酒味胜馀时。  
闲来却伴巴儿醉，豆蔻花边唱竹枝。  
  
卷653_51  【衢州别李秀才】方干  
千山红树万山云，把酒相看日又曛。  
一曲骊歌两行泪，更知何处再逢君。  
  
卷653_52  【题君山】方干  
曾于方外见麻姑，闻说君山自古无。  
元是昆仑山顶石，海风吹落洞庭湖。  
  
卷653_53  【题严子陵祠二首（后首一作杜荀鹤诗）】方干  
物色旁求至汉庭，一宵同寝见交情。  
先生不入云台像，赢得桐江万古名。  
苍翠云峰开俗眼，泓澄烟水浸尘心。  
惟将道业为芳饵，钓得高名直到今。  
  
卷653_54  【失题】方干  
十六声中运手轻，一声声似自然声。  
不缘精妙过流辈，争得江南别有名。  
  
卷653_55  【句】方干  
弟子已攀桂，先生犹卧云。（寄李频及第，见《鉴戒录》）知  
把得新诗草里论。（干师徐凝，常刺凝云云，  
反语为村里老也）斋  
枯井夜闻邻果落，废巢寒见别禽来。（贻天目中峰客，  
以上见《纪事》）知  

## 全唐诗(下)　卷六百五十四

卷654_1  【岁仗】罗邺  
玉帛朝元万国来，鸡人晓唱五门开。春排北极迎仙驭，  
日捧南山入寿杯。歌舜薰风铿剑佩，祝尧嘉气霭楼台。  
可怜四海车书共，重见萧曹佐汉材。  
  
卷654_2  【牡丹】罗邺  
落尽春红始著花，花时比屋事豪奢。买栽池馆恐无地，  
看到子孙能几家。门倚长衢攒绣毂，幄笼轻日护香霞。  
歌钟满座争欢赏，肯信流年鬓有华。  
  
卷654_3  【长城】罗邺  
当时无德御乾坤，广筑徒劳万古存。谩役生民防极塞，  
不知血刃起中原。珠玑旋见陪陵寝，社稷何曾保子孙。  
降虏至今犹自说，冤声夜夜傍城根。  
  
卷654_4  【秋夕寄友人】罗邺  
秋夕苍茫一雁过，西风白露满宫莎。昨来京洛逢归客，  
犹说轩车未渡河。莫把少年空倚赖，须知孤立易蹉跎。  
想君怀抱哀吟夜，铜雀台前皓月多。  
  
卷654_5  【冬夕江上言事五首】罗邺  
叶落才悲草又生，看看少壮是衰形。关中秋雨书难到，  
江上春寒酒易醒。多少系心身未达，寻思举目泪堪零。  
几时抛得归山去，松下看云读道经。  
喔喔晨鸡满树霜，喧喧晓渡簇舟航。数星昨夜寒炉火，  
一阵谁家腊瓮香。久别羁孤成潦倒，回看书剑更苍黄。  
逢人举止皆言命，至竟谋闲可胜忙。  
野堂吟罢独行行，点水微微冻不鸣。十里溪山新雪后，  
千家襟袖晓寒生。只宜醉梦依华寝，可称羸蹄赴宿程。  
日苦几多心下见，那堪岁晏又无成。  
僻居多与懒相宜，吟拥寒炉过腊时。风柳欲生阳面叶，  
冻梅先绽岭头枝。山川自小抛耕钓，骨肉无因免别离。  
赖有陶情一尊酒，愁中相向展愁眉。  
一带长溪渌浸门，数声幽鸟啄云根。  
松亭尽日唯空坐，难得儒翁共讨论。  
  
卷654_6  【春日宿崇贤里】罗邺  
柳暗榆飞春日深，水边门巷独来寻。旧山共是经年别，  
新句相逢竟夕吟。枕近禁街闻晓鼓，月当高竹见栖禽。  
劳歌莫问秋风计，恐起江河垂钓心。  
  
卷654_7  【征人】罗邺  
青楼一别戍金微，力尽秋来破虏围。锦字莫辞连夜织，  
塞鸿长是到春归。正怜汉月当空照，不奈胡沙满眼飞。  
唯有梦魂南去日，故乡山水路依稀。  
  
卷654_8  【莺】罗邺  
暖辞云谷背残阳，飞下东风翅渐长。却笑金笼是羁绊，  
岂知瑶草正芬芳。晓逢溪雨投红树，晚啭宫楼泣旧妆。  
何事离人不堪听，灞桥斜日袅垂杨。  
  
卷654_9  【槐花】罗邺  
行宫门外陌铜驼，两畔分栽此最多。欲到清秋近时节，  
争开金蕊向关河。层楼寄恨飘珠箔，骏马怜香撼玉珂。  
愁杀江湖随计者，年年为尔剩奔波。  
  
卷654_10  【自蜀入关】罗邺  
文战连输未息机，束书携剑定前非。近来从听事难得，  
休去且无山可归。匹马出门还怅望，孤云何处是因依。  
斜阳驿路西风紧，遥指人烟宿翠微。  
  
卷654_11  【上阳宫】罗邺  
春半上阳花满楼，太平天子昔巡游。千门虽对嵩山在，  
一笑还随洛水流。深锁笙歌巢燕听，遥瞻金碧路人愁。  
翠华却自登仙去，肠断宫娥望不休。  
  
卷654_12  【旧侯家】罗邺  
台阁层层倚半空，绕轩澄碧御沟通。金钿座上歌春酒，  
画蜡尊前滴晓风。岁月不知成隙地。子孙谁更系殊功。  
人间若算无荣辱，却是扁舟一钓翁。  
  
卷654_13  【宿武安山有怀】罗邺  
野店暮来山畔逢，寒芜漠漠露华浓。窗间灯在犬惊吠，  
溪上月沈人罢舂。远别只愁添雪鬓，此生何计隐云峰。  
离心却羡南飞翼，独过吴江更数重。  
  
卷654_14  【谒宁祠】罗邺  
春生溪岭雪初开，下马云亭酹一杯。好是精灵偏有感，  
能于乡里不为灾。九江贾客应遥祝，五夜神兵数此来。  
尽室唯求多降福，新年归去便风催。  
  
卷654_15  【经故洛城】罗邺  
一片危墙势恐人，墙边日日走蹄轮。筑时驱尽千夫力，  
崩处空为数里尘。长恨往来经此地，每嗟兴废欲沾巾。  
那堪又向荒城过，锦雉惊飞麦陇春。  
  
卷654_16  【老将】罗邺  
百战辛勤归帝乡，南班班里最南行。弓欺猿臂秋无力，  
剑泣虬髯晓有霜。千古耻非书玉帛，一心犹自向河湟。  
年年宿卫天颜近，曾把功勋奏建章。  
  
卷654_17  【曲江春望】罗邺  
故国东归泽国遥，曲江晴望忆渔樵。都缘北阙春先到，  
不是南山雪易消。瑞影玉楼开组绣，欢声丹禁奏云韶。  
虽然未得陪鸳鸯，亦酹金觞祝帝尧。  
  
卷654_18  【帝里】罗邺  
喧喧蹄毂走红尘，南北东西暮与晨。谩道青云难得路，  
何曾紫陌有闲人。杯倾竹叶侯门月，马落桃花御水春。  
只合咏歌来大国，况逢文景化惟新。  
  
卷654_19  【新安城】罗邺  
若算防边久远名，新安岂更胜长城。谩兴他役悲荒垒，  
何似从今实取兵。圣德便应同险固，人心自不向忠贞。  
但将死节酬尧禹，版筑无劳寇已平。  
  
卷654_20  【自遣】罗邺  
四十年来诗酒徒，一生缘兴滞江湖。不愁世上无人识，  
唯怕村中没酒沽。春巷摘桑喧姹女，江船吹笛舞蛮奴。  
焚鱼酌醴醉尧代，吟向席门聊自娱。  
  
卷654_21  【流水】罗邺  
漾漾悠悠几派分，中浮短艇与鸥群。天街带雨淹芳草，  
玉洞漂花下白云。静称一竿持处见，急宜孤馆觉来闻。  
隋家柳畔偏堪恨，东入长淮日又曛。  
  
卷654_22  【送张逸人】罗邺  
自说归山人事赊，素琴丹灶是生涯。床头残药鼠偷尽，  
溪上破门风摆斜。石井晴垂青葛叶，竹篱荒映白茅花。  
遥知此去应稀出，独卧晴窗梦晓霞。  
  
卷654_23  【春晚渡河有怀】罗邺  
烟收绿野远连空，戍垒依稀入望中。万里山河星拱北，  
百年人事水归东。扁舟晚济桃花浪，走马晴嘶柳絮风。  
乡思正多羁思苦，不须回首问渔翁。  
  
卷654_24  【春望梁石头城】罗邺  
柳碧桑黄破国春，残阳微雨望归人。江山不改兴亡地，  
冠盖自为前后尘。帆势挂风轻若翅，浪声吹岸叠如鳞。  
六朝无限悲愁事，欲下荒城回首频。  
  
卷654_25  【早发宜陵即事】罗邺  
霜白山村月落时，一声鸡后又登岐。居人犹自掩关在，  
行客已愁驱马迟。身事不堪空感激，鬓毛看著欲凋衰。  
青萍委匣休哮吼，未有恩仇拟报谁。  
  
卷654_26  【鸳鸯】罗邺  
红闲碧霁瑞烟开，锦翅双飞去又回。一种鸟怜名字好，  
尽缘人恨别离来。暖依牛渚汀莎媚，夕宿龙池禁漏催。  
相对若教春女见，便须携向凤凰台。  
  
卷654_27  【春闺】罗邺  
愁坐兰闺日过迟，卷帘巢燕羡双飞。管弦楼上春应在，  
杨柳桥边人未归。玉笛岂能留舞态，金河犹自浣戎衣。  
梨花满院东风急，惆怅无言倚锦机。  
  
卷654_28  【赠东川梓桐县韦德孙长官】罗邺  
前代高门今宰邑，怀才重义古来无。笙歌厌听吟清句，  
京洛思归展画图。蜀酝天寒留客醉，陇禽山晓隔帘呼。  
何年期拜朱幡贵，马上论诗在九衢。  
  
卷654_29  【题水帘洞】罗邺  
乱泉飞下翠屏中，名共真珠巧缀同。一片长垂今与古，  
半山遥听水兼风。虽无舒卷随人意，自有潺湲济物功。  
每向暑天来往见，疑将仙子隔房栊。  
  
卷654_30  【野花】罗邺  
拂露丛开血色殷，枉无名字对空山。时逢舞蝶寻香至，  
少有行人辍棹攀。若在侯门看不足，为生江岸见如闲。  
结根毕竟输桃李，长近都城紫陌间。  
  
卷654_31  【芦花】罗邺  
如练如霜干复轻，西风处处拂江城。长垂钓叟看不足，  
暂泊王孙愁亦生。好傍翠楼装月色，枉随红叶舞秋声。  
最宜群鹭斜阳里，闲捕纤鳞傍尔行。  
  
卷654_32  【山阳贻友人】罗邺  
性僻多将云水便，山阳酒病动经年。行迟暖陌花拦马，  
睡重春江雨打船。闲弄玉琴双鹤舞，静窥庭树一猱悬。  
结茅更莫期深隐，声价如今满日边。  
  
卷654_33  【长安惜春】罗邺  
千门共惜放春回，半锁楼台半复开。公子不能留落日，  
南山遮莫倚高台。残红似怨皇州雨，细绿犹藏画蜡灰。  
毕竟思量何足叹，明年时节又还来。  
  
卷654_34  【谢友人遗华阳巾】罗邺  
剪露裁烟胜角冠，来从玉洞五云端。醉宜薤叶欹斜影，  
稳称菱花子细看。野客爱留笼鹤发，溪翁争乞配渔竿。  
真仙首饰劳相寄，尘土翻惭戴去难。  
  
卷654_35  【早梅】罗邺  
缀雪枝条似有情，凌寒澹注笑妆成。冻香飘处宜春早，  
素艳开时混月明。迁客岭头悲袅袅，美人帘下妒盈盈。  
满园桃李虽堪赏，要且东风晚始生。  
  
卷654_36  【留题张逸人草堂（一作杜牧诗）】罗邺  
长悬青紫与芳枝，尘路无因免别离。马上多于在家日，  
尊前堪惜少年时。关河客梦还乡后，雨雪山程出店迟。  
却羡高人此中老，轩车过尽不知谁。  
  
卷654_37  【钟陵崔大夫罢镇攀随再经匡庐寺宿】罗邺  
一抛文战学从公，两逐旌旗宿梵宫。酒醒月移窗影畔，  
夜凉身在水声中。侯门聚散真如梦，花界登临转悟空。  
明发不堪山下路，几程愁雨又愁风。  
  
卷654_38  【留献彭门郭常侍】罗邺  
受得彭门拥信旗，一家将谓免羁离。到来门馆空归去，  
羞向交亲说受知。层构尚无容足地，尺波宁有跃鳞时。  
到头忍耻求名是，须向青云觅路岐。  
  
卷654_39  【洛水】罗邺  
一道潺湲溅暖莎，年年惆怅是春过。莫言行路听如此，  
流入深宫怅更多。桥畔月来清见底，柳边风紧绿生波。  
纵然满眼添归思，未把渔竿奈尔何。  
  
卷654_40  【闻杜鹃】罗邺  
花时一宿碧山前，明月东风叫杜鹃。孤馆觉来听夜半，  
羸僮相对亦无眠。汝身哀怨犹如此，我泪纵横岂偶然。  
争得苍苍知有恨，汝身成鹤我成仙。  
  
卷654_41  【趁职单于留别阙下知己】罗邺  
职忝翩翩逐建牙，笈随征骑入胡沙。定将千里书凭雁，  
应看三春雪当花。年长有心终报国，时清到处便营家。  
逢秋不拟同张翰，为忆鲈鱼却叹嗟。  
  
卷654_42  【落第书怀寄友人】罗邺  
清世谁能便陆沈，相逢休作忆山吟。若教仙桂在平地，  
更有何人肯苦心。去国汉妃还似玉，亡家石氏岂无金。  
且安怀抱莫惆怅，瑶瑟调高尊酒深。  
  
卷654_43  【鹦鹉咏】罗邺  
玉槛瑶轩任所依，东风休忆岭头归。金笼共惜好毛羽，  
红觜莫教多是非。便向郄堂夸饮啄，还应祢笔发光辉。  
乘时得路何须贵，燕雀鸾凰各有机。  
  
卷654_44  【题沧浪峡】罗邺  
门向红尘日日开，入门襟袖远尘埃。暗香惹步涧花发，  
晚景逼檐溪鸟回。不为市朝行路近，有谁车马看山来。  
可怜严子持竿处，云水终年锁绿苔。  
  
卷654_45  【白角簟】罗邺  
叠玉骈珪巧思长，露华烟魄让清光。休摇雉尾当三伏，  
似展龙鳞在一床。高价不唯标越绝，冷纹疑似卧潇湘。  
杜陵他日重归去，偏称醉眠松桂堂。  
  
卷654_46  【秋日怀江上友人】罗邺  
行子岂知烟水劳，西风独自泛征艘。酒醒孤馆秋帘卷，  
月满寒江夜笛高。黄叶梦馀归朔塞，青山家在极波涛。  
去年今日逢君处，雁下芦花猿正号。  
  
卷654_47  【题笙】罗邺  
筠管参差排凤翅，月堂凄切胜龙吟。最宜轻动纤纤玉，  
醉送当观滟滟金。缑岭独能征妙曲，嬴台相共吹清音。  
好将宫徵陪歌扇，莫遣新声郑卫侵。  
  
卷654_48  【下第】罗邺  
谩把青春酒一杯，愁襟未信酒能开。江边依旧空归去，  
帝里还如不到来。门掩残阳鸣鸟雀，花飞何处好池台。  
此时惆怅便堪老，何用人间岁月催。  
  
卷654_49  【秋晚】罗邺  
残星残月一声钟，谷际岩隈爽气浓。不向碧台惊醉梦，  
但来清镜促愁容。繁金露洁黄笼菊，独翠烟凝远涧松。  
闲步幽林与苔径，渐移栖鸟及鸣蛩。  
  
卷654_50  【长安春夕旅怀】罗邺  
几年栖旅寄西秦，不识花枝醉过春。短艇闲思五湖浪，  
羸蹄愁傍九衢尘。关河风雨迷归梦，钟鼓朝昏老此身。  
忽向太平时节过，一竿持去老遗民。  
  
卷654_51  【洛阳春望】罗邺  
洛阳春霁绝尘埃，嵩少烟岚画障开。草色花光惹襟袖，  
箫声歌响隔楼台。心但觉闲多少，马足方知倦往来。  
愁上中桥桥上望，碧波东去夕阳催。  
  
卷654_52  【惜春】罗邺  
燕归巢后即离群，吟倚东风恨日曛。一别一年方见我，  
游来游去不禁君。莺花御苑看将尽，丝竹侯家亦少闻。  
独坐南楼正惆怅，柳塘花絮更纷纷。  
  
卷654_53  【冬日旅怀】罗邺  
乌焰才沈桂魄生，霜阶拥褐暂吟行。闲思江市白醪满，  
静忆僧窗绿绮横。尘土自怜长失计，云帆尤觉有归情。  
几多怅望无穷事，空画炉灰坐到明。  
  
卷654_54  【春夕寄友人时有与歌者南北】罗邺  
芳径春归花半开，碧山波暖雁初回。满楼月色还依旧，  
昨夜歌声自不来。愁眼向谁零玉箸，征蹄何处驻红埃。  
中宵吟罢正惆怅，从此兰堂锁绿苔。  
  
卷654_55  【春夜赤水驿旅怀】罗邺  
一星残烛照离堂，失计游心归渺茫。不自寻思无道路，  
为谁辛苦竞时光。九衢春色休回首，半夜溪声正梦乡。  
却羡去年买山侣，月斜渔艇倚潇湘。  
  
卷654_56  【春山山馆旅怀】罗邺  
山馆吟馀山月斜，东风摇曳拂窗华。岂知驱马无闲日，  
长在他人后到家。孤剑向谁开壮节，流年催我自堪嗟。  
灯前结束又前去，晓出石林啼乱鸦。  
  
卷654_57  【秋夕旅怀】罗邺  
阶前月色与蛩声，阶上愁人坐复行。秦谷入霜空有梦，  
越山无计可归耕。穷途若遣长堪恸，华发无因肯晚生。  
不似扁舟钓鱼者，免将心事算浮荣。  
  
卷654_58  【春过白遥岭】罗邺  
鸟道穿云望峡遥，羸蹄经宿在岧峣。到来山下春将半，  
上得林端雪未消。返驾王尊何足叹，哭途阮籍谩无聊。  
未知遇此凄惶者，泣向东风鬓欲凋。  
  
卷654_59  【别夜】罗邺  
秋入江天河汉清，迢迢钟漏出孤城。金波千里别来夜，  
玉箸两行流到明。若在人间须有恨，除非禅伴始无情。  
人间谁有□□□，聚散自然惆怅生。  
  
卷654_60  【费拾遗书堂】罗邺  
满袖归来天桂香，紫泥重降旧书堂。自怜苇带同巢许，  
不驾蒲轮佐禹汤。怪石尽含千古秀，奇花多吐四时芳。  
何人更肯追高躅，唯有樵童戏藓床。  
  
卷654_61  【溪上春望】罗邺  
无端溪上看兰桡，又是东风断柳条。双鬓多于愁里镊，  
四时须向酬中销。行人骏马嘶香陌，独我残阳倚野桥。  
吟水咏山心未已，可能终不胜渔樵。  
  
卷654_62  【献池州庾员外】罗邺  
曾降瑶缄荐姓名，攀云几合到蓬瀛。须存彭寿千年在，  
终见茅公九转成。鲲海已知劳鹤使，萤窗不那梦霓旌。  
琪花玉蔓应相笑，未得歌吟从酒行。  
  
卷654_63  【春风】罗邺  
每岁东来助发生，舞空悠飏遍寰瀛。暗添芳草池塘色，  
远递高楼箫管声。帘透骊宫偏带恨，花催上苑剩多情。  
如何一瑞车书日，吹取青云道路平。  
  
卷654_64  【冬日寄献庾员外】罗邺  
曾谒仙宫最上仙，西风许醉桂花前。争欢酒蚁浮金爵，  
从听歌尘扑翠蝉。秋霁卷帘凝锦席，夜阑吹笛称江天。  
却思紫陌觥筹地，兔缺乌沈欲半年。  
  
卷654_65  【钓翁（一作郑谷诗）】罗邺  
来往烟波非定居，生涯蓑褐外无馀。闲垂两鬓任如鹤，  
只系一竿时得鱼。月浦扣船歌皎洁，雨蓬隈岸卧萧疏。  
行人误话金张贵，笑指北邙丘与墟。  
  
卷654_66  【闻友人入越幕因以诗赠】罗邺  
稽岭春生酒冻销，烟鬟红袖恃娇饶。岸边丛雪晴香老，  
波上长虹晚影遥。正哭阮途归未得，更闻江笔赴嘉招。  
人间荣瘁真堪恨，坐想征轩鬓欲凋。  
  
卷654_67  【东归】罗邺  
日日唯忧行役迟，东归可是有家归。都缘桂玉无门住，  
不算山川去路危。秦树梦愁黄鸟啭，吴江钓忆锦鳞肥。  
桃夭李艳清明近，惆怅当年意尽违。  
  
卷654_68  【入关】罗邺  
古道槐花满树开，入关时节一蝉催。出门唯恐不先到，  
当路有谁长待来。似箭年光还可惜，如蓬生计更堪哀。  
故园若有渔舟在，应挂云帆早个回。  
  
卷654_69  【览陈丕卷】罗邺  
雪宫词客燕宫游，一轴烟花象外搜。谩把蜀纹当昼展，  
徒夸湘碧带春流。吟时致我寒侵骨，得处疑君白尽头。  
从北南归明月夜，岭猿滩鸟更悠悠。  
  
卷654_70  【巴南旅舍言怀】罗邺  
万浪千岩首未回，无憀相倚上高台。家山如画不归去，  
客舍似仇谁遣来。红泪罢窥连晓烛，碧波休引向春杯。  
后时若有青云望，何事偏教羽翼摧。  
  
卷654_71  【登凌歊台】罗邺  
高台今日竟长闲，因想兴亡自惨颜。四海已归新雨露，  
六朝空认旧江山。槎翘独鸟沙汀畔，风递连墙雪浪间。  
好是轮蹄来往便，谁人不向此跻攀。  
  
卷654_72  【仆射陂晚望】罗邺  
离人到此倍堪伤，陂水芦花似故乡。身事未知何日了，  
马蹄唯觉到秋忙。田园牢落东归晚，道路辛勤北去长。  
却羡无愁是沙鸟，双双相趁下斜阳。  
  
卷654_73  【芳草】罗邺  
废苑墙南残雨中，似袍颜色正蒙茸。微香暗惹游人步，  
远绿才分斗雉踪。三楚渡头长恨见，五侯门外却难逢。  
年年纵有春风便，马迹车轮一万重。  
  
卷654_74  【秋日留题蒋亭】罗邺  
西风才起一蝉鸣，便算关河马上程。碧浪鹢舟从此别，  
丹霄鹄箭忍无成。二年芳思随云雨，几日离歌恋旆旌。  
回首横塘更东望，露荷烟菊倍伤情。  
  
卷654_75  【早发】罗邺  
一点灯残鲁酒醒，已携孤剑事离程。愁看飞雪闻鸡唱，  
独向长空背雁行。白草近关微有路，浊河连底冻无声。  
此中来往本迢递，况是驱羸客塞城。  
  
卷654_76  【雁二首】罗邺  
暮天新雁起汀洲，红蓼花开水国愁。  
想得故园今夜月，几人相忆在江楼。  
早背胡霜过戍楼，又随寒日下汀洲。  
江南江北多离别，忍报年年两地愁。  
  
卷654_77  【萤二首】罗邺  
水殿清风玉户开，飞光千点去还来。  
无风无月长门夜，偏到阶前点绿苔。  
裴回无烛冷无烟，秋径莎庭入夜天。  
休向书窗来照字，近来红蜡满歌筵。  
  
卷654_78  【看花】罗邺  
花开只恐看来迟，及到愁如未看时。  
家在楚乡身在蜀，一年春色负归期。  
  
卷654_79  【柳絮】罗邺  
处处东风扑晚阳，轻轻醉粉落无香。  
就中堪恨隋堤上，曾惹龙舟舞凤凰。  
  
卷654_80  【云】罗邺  
纷纷霭霭遍江湖，得路为霖岂合无。  
莫使悠飏只如此，帝乡还更暖苍梧。  
  
卷654_81  【芳草】罗邺  
曲江岸上天街里，两地纵生车马多。  
不似萋萋南浦见，晚来烟雨半相和。  
  
卷654_82  【出都门】罗邺  
青门春色一花开，长到花时把酒杯。  
自觉无家似潮水，不知归处去还来。  
  
卷654_83  【宫中二首】罗邺  
芳草长含玉辇尘，君王游幸此中频。  
今朝别有承恩处，鹦鹉飞来说似人。  
虽然自小属梨园，不识先皇玉殿门。  
还是当时歌舞曲，今来何处最承恩。  
  
卷654_84  【河湟】罗邺  
河湟何计绝烽烟，免使征人更戍边。  
尽放农桑无一事，遣教知有太平年。  
  
卷654_85  【闻子规】罗邺  
蜀魄千年尚怨谁，声声啼血向花枝。  
满山明月东风夜，正是愁人不寐时。  
  
卷654_86  【望仙】罗邺  
千金垒土望三山，云鹤无踪羽卫还。  
若说神仙求便得，茂陵何事在人间。  
  
卷654_87  【放鹧鸪】罗邺  
好傍青山与碧溪，刺桐毛竹待双栖。  
花时迁客伤离别，莫向相思树上啼。  
  
卷654_88  【骊山】罗邺  
风摇岩桂露闻香，白鹿惊时出绕墙。  
不向骊山锁宫殿，可知仙去是明皇。  
  
卷654_89  【梅花】罗邺  
繁如瑞雪压枝开，越岭吴溪免用栽。  
却是五侯家未识，春风不放过江来。  
  
卷654_90  【鸡冠花】罗邺  
一枝秾艳对秋光，露滴风摇倚砌傍。  
晓景乍看何处似，谢家新染紫罗裳。  
  
卷654_91  【汴河】罗邺  
炀帝开河鬼亦悲，生民不独力空疲。  
至今呜咽东流水，似向清平怨昔时。  
  
卷654_92  【渡江有感】罗邺  
岸落残红锦雉飞，渡江船上夕阳微。  
一枝犹负平生意，归去何曾胜不归。  
  
卷654_93  【题终南山僧堂】罗邺  
九衢终日见南山，名利何人肯掩关。  
唯有吾师达真理，坐看霜树老云间。  
  
卷654_94  【大散岭】罗邺  
过往长逢日色稀，雪花如掌扑行衣。  
岭头却望人来处，特地身疑是鸟飞。  
  
卷654_95  【嘉陵江】罗邺  
嘉陵南岸雨初收，江似秋岚不煞流。  
此地终朝有行客，无人一为棹扁舟。  
  
卷654_96  【早行】罗邺  
雨洒江声风又吹，扁舟正与睡相宜。  
无端戍鼓催前去，别却青山向晓时。  
  
卷654_97  【黄河晓渡】罗邺  
大河平野正穷秋，羸马羸僮古渡头。  
昨夜莲花峰下月，隔帘相伴到明愁。  
  
卷654_98  【温泉】罗邺  
一条春水漱莓苔，几绕玄宗浴殿回。  
此水贵妃曾照影，不堪流入旧宫来。  
  
卷654_99  【秋怨】罗邺  
梦断南窗啼晓乌，新霜昨夜下庭梧。  
不知帘外如珪月，还照边城到晓无。  
  
卷654_100  【叹别】罗邺  
北来南去几时休，人在光阴似箭流。  
直待江山尽无路，始因抛得别离愁。  
  
卷654_101  【送春】罗邺  
欲别东风剩黯然，亦知春去有明年。  
世间争那人先老，更对残花一醉眠。  
  
卷654_102  【蜡烛】罗邺  
暖香红焰一时燃，缇幕初垂月落天。  
堪恨兰堂别离夜，如珠似泪滴樽前。  
  
卷654_103  【陈宫】罗邺  
白玉尊前紫桂香，迎春阁上燕双双。  
陈王半醉贵妃舞，不觉隋兵夜渡江。  
  
卷654_104  【水帘】罗邺  
万点飞泉下白云，似帘悬处望疑真。  
若将此水为霖雨，更胜长垂隔路尘。  
  
卷654_105  【赏春（一作芳草，一作春游郁然有怀赋）】罗邺  
芳草和烟暖更青，闲门要路一时生。  
年年点检人间事，唯有春风不世情。  
  
卷654_106  【叹平泉（一作伤平泉庄）】罗邺  
生前几到此亭台，寻叹投荒去不回。  
若遣春风会人意，花枝尽合向南开。  
  
卷654_107  【长安春雨】罗邺  
兼风飒飒洒皇州，能滞轻寒阻胜游。  
半夜五侯池馆里，美人惊起为花愁。  
  
卷654_108  【驾蜀回】罗邺  
上皇西幸却归秦，花木依然满禁春。  
唯有贵妃歌舞地，月明空殿锁香尘。  
  
卷654_109  【吴王古宫井二首】罗邺  
古宫荒井曾平后，见说耕人又凿开。  
拾得玉钗镌敕字，当时恩泽赐谁来。  
含青薜荔随金甃，碧砌磷磷生绿苔。  
莫言数尺无波水，曾与如花并照来。  
  
卷654_110  【江帆】罗邺  
别离不独恨蹄轮，渡口风帆发更频。  
何处青楼方凭槛，半江斜日认归人。  
  
卷654_111  【为人感赠】罗邺  
歌舞从来最得名，如今老寄洛阳城。  
当时醉送龙骧曲，留与谁家唱月明。  
  
卷654_112  【春江恨别】罗邺  
望断长川一叶舟，可堪归路更沿流。  
重来别处无人见，芳草斜阳满渡头。  
  
卷654_113  【叹流水二首】罗邺  
人间莫谩惜花落，花落明年依旧开。  
却最堪悲是流水，便同人事去无回。  
龙跃虬蟠旋作潭，绕红溅绿下东南。  
春风散入侯家去，漱齿花前酒半酣。  
  
卷654_114  【落第东归】罗邺  
年年春色独怀羞，强向东归懒举头。  
莫道还家便容易，人间多少事堪愁。  
  
卷654_115  【镜】罗邺  
昔岁相知别有情，几回磨拭始将行。  
如今老去愁无限，抱向闲窗却怕明。  
  
卷654_116  【南行】罗邺  
腊晴江暖鸊鹈飞，梅雪香黏越女衣。  
鱼市酒村相识遍，短船歌月醉方归。  
  
卷654_117  【公子行】罗邺  
金鞍玉勒照花明，过后春风特地生。  
半醉五侯门里出，月高犹在禁街行。  
  
卷654_118  【春日偶题城南韦曲】罗邺  
韦曲城南锦绣堆，千金不惜买花栽。  
谁知豪贵多羁束，落尽春红不见来。  
  
卷654_119  【上东川顾尚书】罗邺  
轻财重义真公子，长策沈机继武侯。  
龙节坐持兵十万，可怜三蜀尽无忧。  
  
卷654_120  【过王濬墓】罗邺  
埋骨千年近路尘，路傍碑号晋将军。  
当时若使无功业，早个耕桑到此坟。  
  
卷654_121  【灞上感别】罗邺  
灞水何人不别离，无家南北倚空悲。  
十年此路花时节，立马沾襟酒一卮。  
  
卷654_122  【春日与友人话别】罗邺  
酌坐对芳草，东风吹旅衣。最嫌驱马倦，自未有山归。  
华发将时逼，青云计又非。离襟一沾洒，回首正残晖。  
  
卷654_123  【竹】罗邺  
翠叶才分细细枝，清阴犹未上阶墀。蕙兰虽许相依日，  
桃李还应笑后时。抱节不为霜霰改，成林终与凤凰期。  
渭滨若更征贤相，好作渔竿系钓丝。  
  
卷654_124  【边将】罗邺  
马上乘秋欲建勋，飞狐夜斗出师频。若无紫塞烟尘事，  
谁识青楼歌舞人。战骨沙中金镞在，贺筵花畔玉盘新。  
由来边卒皆如此，只是君门合杀身。  
  
卷654_125  【巴南旅泊】罗邺  
巴山惨别魂，巴水彻荆门。此地若重到，居人谁复存。  
落帆红叶渡，驻马白云村。却羡南飞雁，年年到故园。  
  
卷654_126  【河上逢友人】罗邺  
知君意不浅，立马问生涯。薄业无归地，他乡便是家。  
宵吟怜桂魄，朝起怯菱花。语尽黄河上，西风日又斜。  
  
卷654_127  【偶题离亭】罗邺  
万般名利不关身，况待山平海变尘。五月波涛争下峡，  
满堂金玉为何人。谩夸浮世青云贵，未尽离杯白发新。  
谁似雨蓬蓬底客，渚花汀鸟自相亲。  
  
卷654_128  【夏晚望嵩亭有怀】罗邺  
正怜云水与心违，湖上亭高对翠微。尽日不妨凭槛望，  
终年未必有家归。青蝉渐傍幽丛噪，白鸟时穿返照飞。  
此地又愁无计住，一竿何处是因依。  
  
卷654_129  【途中寄友人】罗邺  
秋庭怅望别君初，折柳分襟十载馀。相见或因中夜梦，  
寄来多是隔年书。携樽座外花空老，垂钓江头柳渐疏。  
裁得诗凭千里雁，吟来宁不忆吾庐。  
  
卷654_130  【伤侯第】罗邺  
世间荣辱半相和，昨日权门今雀罗。万古明君方纳谏，  
九江迁客更应多。碧池草熟人偷钓，画戟春闲莺乱过。  
几许乐僮无主后，不离邻巷教笙歌。  
  
卷654_131  【春日过寿安山馆】罗邺  
旧国多将泉石亲，西游爱此拂行尘。帘开山色离亭午，  
步入松香别岛春。谁肯暂安耕钓地，相逢谩叹路岐身。  
归期不及桃花水，江上何曾鲙雪鳞。  
  
卷654_132  【吴门再逢方干处士】罗邺  
天上高名世上身，垂纶何不驾蒲轮。一朝卿相俱前席，  
千古篇章冠后人。稽岭不归空挂梦，吴宫相值欲沾巾。  
吾王若致升平化，可独成周只渭滨。  
  
卷654_133  【蝉】罗邺  
才入新秋百感生，就中蝉噪最堪惊。能催时节凋双鬓，  
愁到江山听一声。不傍管弦拘醉态，偏依杨柳挠离情。  
故园闻处犹惆怅，况是经年万里行。  
  
卷654_134  【秋日留别义初上人】罗邺  
塞寺穷秋别远师，西风一雁倍伤悲。每嗟尘世长多事，  
重到禅斋是几时。霜岭自添红叶恨，月溪休和碧云词。  
关河回首便千里，飞锡南归讵可知。  
  
卷654_135  【夏日宿灵岩寺宗公院】罗邺  
寺入千岩石路长，孤吟一宿远公房。卧听半夜杉坛雨，  
转觉中峰枕簟凉。花界已无悲喜念，尘襟自足是非妨。  
他年纵使重来此，息得心猿鬓已霜。  
  
卷654_136  【冬日庙中书事呈栖白上人】罗邺  
日高荒庙掩双扉，杉径无人鸟雀悲。昨日江潮起归思，  
满窗风雨觉来时。何堪身计长如此，闲尽炉灰却是疑。  
赖有碧云吟句客，禅馀相访说新诗。  
  
卷654_137  【夏日题远公北阁】罗邺  
危阁压山冈，晴空疑鸟行。胜搜花界尽，响益梵音长。  
有月堪先到，无风亦自凉。烟纷绕绕，诸树共苍苍。  
榻恋高楼语，瓯怜昼茗香。此身闲未得，驱马入残阳。  
  
卷654_138  【秋蝶二首】罗邺  
秦楼花发时，秦女笑相随。及到秋风日，飞来欲问谁。  
似厌栖寒菊，翩翩占晚阳。愁人如见此，应下泪千行。  
  
卷654_139  【秋别】罗邺  
别路垂杨柳，秋风凄管弦。青楼君去后，明月为谁圆。  
  
卷654_140  【共友人看花】罗邺  
愁将万里身，来伴看花人。何事独惆怅，故园还又春。  
  
卷654_141  【行次】罗邺  
终日长程复短程，一山行尽一山青。  
路傍君子莫相笑，天上由来有客星。  
  
卷654_142  【凤州北楼】罗邺  
城上层楼北望时，闲云远水自相宜。  
人人尽道堪图画，枉遣山翁醉习池。  
  
卷654_143  【赠僧】罗邺  
繁华举世皆如梦，今古何人肯暂闲。  
唯有东林学禅客，白头闲坐对青山。  

## 全唐诗(下)　卷六百五十五

卷655_1  【曲江春感（一题作归五湖）】罗隐  
江头日暖花又开，江东行客心悠哉。高阳酒徒半凋落，  
终南山色空崔嵬。圣代也知无弃物，侯门未必用非才。  
一船明月一竿竹，家住五湖归去来。  
  
卷655_2  【皇陂】罗隐  
皇陂潋滟深复深，陂西下马聊登临。垂杨风轻弄翠带，  
鲤鱼日暖跳黄金。三月穷途无胜事，十年流水见归心。  
输他谷口郑夫子，偷得闲名说至今。  
  
卷655_3  【寄郑补阙】罗隐  
夫子门前数仞墙，每经过处忆游梁。路从青琐无因见，  
恩在丹心不可忘。未必便为谗口隔，只应贪草谏书忙。  
别来愁悴知多少，两度槐花马上黄。  
  
卷655_4  【牡丹花】罗隐  
似共东风别有因，绛罗高卷不胜春。若教解语应倾国，  
任是无情亦动人。芍药与君为近侍，芙蓉何处避芳尘。  
可怜韩令功成后，辜负秾华过此身。  
  
卷655_5  【黄河】罗隐  
莫把阿胶向此倾，此中天意固难明。解通银汉应须曲，  
才出昆仑便不清。高祖誓功衣带小，仙人占斗客槎轻。  
三千年后知谁在，何必劳君报太平。  
  
卷655_6  【汴河】罗隐  
当时天子是闲游，今日行人特地愁。柳色纵饶妆故国，  
水声何忍到扬州。乾坤有意终难会，黎庶无情岂自由。  
应笑秦皇用心错，谩驱神鬼海东头。  
  
卷655_7  【西京崇德里居】罗隐  
进乏梯媒退又难，强随豪贵殢长安。风从昨夜吹银汉，  
泪拟何门落玉盘。抛掷红尘应有恨，思量仙桂也无端。  
锦鳞赪尾平生事，却被闲人把钓竿。  
  
卷655_8  【投所思】罗隐  
憔悴长安何所为，旅魂穷命自相疑。满川碧嶂无归日，  
一榻红尘有泪时。雕琢只应劳郢匠，膏肓终恐误秦医。  
浮生七十今三十，从此凄惶未可知。  
  
卷655_9  【经张舍人旧居（一题作河中经故翰林张舍人所居）】罗隐  
行尘不是昔时尘，谩向朱门忆侍臣。一榻已无开眼处，  
九泉应有爱才人。文馀吐凤他年诏，树想栖鸾旧日春。  
从此恩深转难报，夕阳衰草泪沾巾。  
  
卷655_10  【雒城作】罗隐  
大卤旌旗出洛滨，此中烟月已埃尘。更无楼阁寻行处，  
只有山川识野人。早得铸金夸范蠡，旋闻垂钓哭平津。  
旧游难得时难遇，回首空城百草春。  
  
卷655_11  【姑苏城南湖陪曹使君游】罗隐  
水蓼花红稻穗黄，使君兰棹泛回塘。倚风荇藻先开路，  
迎旆凫鷖尽著行。手里兵符神与术，腰间金印彩为囊。  
少年太守勋庸盛，应笑燕台两鬓霜。  
  
卷655_12  【秋日有寄姑苏曹使君】罗隐  
多病无因棹小舟，阖闾城下谒名侯。水寒不见双鱼信，  
风便唯闻五袴讴。早说用兵长暗合，近传观稼亦闲游。  
须知谢奕依前醉，闲阻清谈又一秋。  
  
卷655_13  【送章碣赴举】罗隐  
苹鹿歌中别酒催，粉闱星彩动昭回。久经罹乱心应破，  
乍睹升平眼渐开。顾我昔年悲玉石，怜君今日蕴风雷。  
龙门盛事无因见，费尽黄金老隗台。  
  
卷655_14  【寄杨秘书】罗隐  
湖水平来见鲤鱼，偶因烹处得琼琚。披寻藻思千重后，  
吟想冰光万里馀。漳浦病来情转薄，赤城吟苦意何如。  
锦衣公子怜君在，十载兵戈从板舆。  
  
卷655_15  【往年进士赵能卿尝话金庭胜事，见示叙】罗隐  
会稽诗客赵能卿，往岁相逢话石城。正恨故人无上寿，  
喜闻良宰有高情。山朝佐命层层耸，水接飞流步步清。  
两火一刀罹乱后，会须乘兴雪中行。  
  
卷655_16  【得宣州窦尚书书因投寄二首】罗隐  
双鱼迢递到江滨，伤感南陵旧主人。万里朝台劳寄梦，  
十年侯国阻趋尘。寻知乱后尝辞禄，共喜闲来得养神。  
时见齐山敬亭客，不堪戎马战征频。  
曾逐旌旗过板桥，世途多难竟蓬飘。步兵校尉辞公府，  
车骑将军忆本朝。醉里旧游还历历，病中衰鬓奈萧萧。  
遗簪堕履应留念，门客如今只下僚。  
  
卷655_17  【雪】罗隐  
细玉罗纹下碧霄，杜门颜巷落偏饶。巢居只恐高柯折，  
旅客愁闻去路遥。撅冻野蔬和粉重，扫庭松叶带酥烧。  
寒窗呵笔寻诗句，一片飞来纸上销。  
  
卷655_18  【暇日有寄姑苏曹使君兼呈张郎中郡中宾僚】罗隐  
嘉植阴阴覆剑池，此中能政动神祇。湖边观稼雨迎马，  
城外犒军风满旗。融酒徒夸无算爵，俭莲还少最高枝。  
珊瑚笔架真珠履，曾和陈王几首诗。  
  
卷655_19  【寄右省王谏议】罗隐  
耳边要静不得静，心里欲闲终未闲。自是宿缘应有累，  
可能时事更相关。鱼惭张翰辞东府，鹤怨周颙负北山。  
看却金庭芝朮老，又驱车入七人班。  
  
卷655_20  【焚书坑】罗隐  
千载遗踪一窖尘，路傍耕者亦伤神。  
祖龙算事浑乖角，将谓诗书活得人。  
  
卷655_21  【始皇陵】罗隐  
荒堆无草树无枝，懒向行人问昔时。  
六国英雄漫多事，到头徐福是男儿。  
  
卷655_22  【送沈先辈归送上嘉礼（一作送沈光及第后东归兼赴嘉礼）】罗隐  
青青月桂触人香，白苎衫轻称沈郎。好继马卿归故里，  
况闻山简在襄阳。杯倾别岸应须醉，花傍征车渐欲芳。  
拟把金钱赠嘉礼，不堪栖屑困名场。  
  
卷655_23  【春日叶秀才曲江】罗隐  
江花江草暖相隈，也向江边把酒杯。春色恼人遮不得，  
别愁如疟避还来。安排贱迹无良策，裨补明时望重才。  
一曲吴歌齐拍手，十年尘眼未曾开。  
  
卷655_24  【西京道德里】罗隐  
秦树团团夕结阴，此中庄舄动悲吟。一枝丹桂未入手，  
万里苍波长负心。老去渐知时态薄，愁来唯愿酒杯深。  
七雄三杰今何在，休为闲人泪满襟。  
  
卷655_25  【忆夏口】罗隐  
汉阳渡口兰为舟，汉阳城下多酒楼。当年不得尽一醉，  
别梦有时还重游。襟带可怜吞楚塞，风烟只好狎江鸥。  
月明更想曾行处，吹笛桥边木叶秋。  
  
卷655_26  【武牢关】罗隐  
楚人曾此限封疆，不见清阴六里长。一壑暮声何怨望，  
数峰秋势自颠狂。由来四皓须神伏，大抵秦皇谩气强。  
欲学鸡鸣试关吏，太平时节懒思量。  
  
卷655_27  【途中献晋州孟中丞】罗隐  
太平天子念蒲东，又委星郎养育功。昨日隼旟辞阙下，  
今朝珠履在河中。楼移庾亮千山月，树待袁宏一扇风。  
不及政成应入拜，晋州何足展清通。  
  
卷655_28  【长安秋夜】罗隐  
远闻天子似羲皇，偶舍渔乡入帝乡。五等列侯无故旧，  
一枝仙桂有风霜。灯欹短焰烧离鬓，漏转寒更滴旅肠。  
归计未知身已老，九衢双阙夜苍苍。  
  
卷655_29  【春晚寄钟尚书】罗隐  
宰府初开忝末尘，四年谈笑隔通津。官资肯便矜中路，  
酒醆还应忆故人。江畔旧游秦望月，槛前公事镜湖春。  
如今莫问西禅坞，一炷寒香老病身。  
  
卷655_30  【秋晓寄友人】罗隐  
洞庭霜落水云秋，又泛轻涟任去留。世界高谈今已得，  
宦途清贵旧曾游。手中彩笔夸题凤，天上泥封奖狎鸥。  
更见南来钓翁说，醉吟还上木兰舟。  
  
卷655_31  【秋日有酬（一作寄王师范）】罗隐  
旧业传家有宝刀，近闻馀力更挥毫。腰间印佩黄金重，  
卷里诗裁白雪高。宴罢嘉宾迎凤藻，猎归诸将问龙韬。  
分茅列土才三十，犹拟回头赌锦袍。  
  
卷655_32  【所思】罗隐  
梁王兔苑荆榛里，炀帝鸡台梦想中。只觉惘然悲谢傅，  
未知何以报文翁。生灵不幸台星拆，造化无情世界空。  
划尽寒灰始堪叹，满庭霜叶一窗风。  
  
卷655_33  【送魏校书兼呈曹使君】罗隐  
乱离无计驻生涯，又事东游惜岁华。村店酒旗沽竹叶，  
野桥梅雨泊芦花。雠书发迹官虽屈，负米安亲路不赊。  
应见使君论世旧，扫门重得向曹家。  
  
卷655_34  【四皓庙】罗隐  
汉惠秦皇事已闻，庙前高木眼前云。  
楚王谩费闲心力，六里青山尽属君。  
  
卷655_35  【浮云】罗隐  
溶溶曳曳自舒张，不向苍梧即帝乡。  
莫道无心便无事，也曾愁杀楚襄王。  
  
卷655_36  【早发】罗隐  
北去南来无定居，此生生计竟何如。  
酷怜一觉平明睡，长被鸡声恶破除。  
  
卷655_37  【香】罗隐  
沈水良材食柏珍，博山烟暖玉楼春。  
怜君亦是无端物，贪作馨香忘却身。  
  
卷655_38  【邺城】罗隐  
台上年年掩翠蛾，台前高树夹漳河。  
英雄亦到分香处，能共常人较几多。  
