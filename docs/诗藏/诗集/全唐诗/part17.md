---
title: 第17部分
index: true
icon: editor
order: 17
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(中)　卷三百五十六

卷356_1  【更衣曲】刘禹锡  
博山炯炯吐香雾，红烛引至更衣处。夜如何其夜漫漫，  
邻鸡未鸣寒雁度。庭前雪压松桂丛，廊下点点悬纱笼。  
满堂醉客争笑语，嘈囋琵琶青幕中。  
  
卷356_2  【桃源行】刘禹锡  
渔舟何招招，浮在武陵水。拖纶掷饵信流去，  
误入桃源行数里。清源寻尽花绵绵，踏花觅径至洞前。  
洞门苍黑烟雾生，暗行数步逢虚明。俗人毛骨惊仙子，  
争来致词何至此。须臾皆破冰雪颜，笑言委曲问人间。  
因嗟隐身来种玉，不知人世如风烛。筵羞石髓劝客餐，  
灯爇松脂留客宿。鸡声犬声遥相闻，晓色葱笼开五云。  
渔人振衣起出户，满庭无路花纷纷。翻然恐失乡县处，  
一息不肯桃源住。桃花满溪水似镜，尘心如垢洗不去。  
仙家一出寻无踪，至今流水山重重。  
  
卷356_3  【洞庭秋月行】刘禹锡  
洞庭秋月生湖心，层波万顷如熔金。孤轮徐转光不定，  
游气濛濛隔寒镜。是时白露三秋中，湖平月上天地空。  
岳阳楼头暮角绝，荡漾已过君山东。山城苍苍夜寂寂，  
水月逶迤绕城白。荡桨巴童歌竹枝，连樯估客吹羌笛。  
势高夜久阴力全，金气肃肃开星躔。浮云野马归四裔，  
遥望星斗当中天。天鸡相呼曙霞出，敛影含光让朝日。  
日出喧喧人不闲，夜来清景非人间。  
  
卷356_4  【九华山歌】刘禹锡  
奇峰一见惊魂魄，意想洪炉始开辟。疑是九龙夭矫欲攀天，  
忽逢霹雳一声化为石，不然何至今，悠悠亿万年，  
气势不死如腾屳。云含幽兮月添冷，月凝晖兮江漾影。  
结根不得要路津，迥秀长在无人境。轩皇封禅登云亭，  
大禹会计临东溟。乘樏不来广乐绝，独与猿鸟愁青荧。  
君不见敬亭之山黄索漠，兀如断岸无棱角。  
宣城谢守一首诗，遂使声名齐五岳。九华山，九华山，  
自是造化一尤物，焉能籍甚乎人间。  
  
卷356_5  【泰娘歌】刘禹锡  
泰娘家本阊门西，门前绿水环金堤。有时妆成好天气，  
走上皋桥折花戏。风流太守韦尚书，路傍忽见停隼旟。  
斗量明珠鸟传意，绀幰迎入专城居。长鬟如云衣似雾，  
锦茵罗荐承轻步。舞学惊鸿水榭春，歌传上客兰堂暮。  
从郎西入帝城中，贵游簪组香帘栊。低鬟缓视抱明月，  
纤指破拨生胡风。繁华一旦有消歇，题剑无光履声绝。  
洛阳旧宅生草莱，杜陵萧萧松柏哀。妆奁虫网厚如茧，  
博山炉侧倾寒灰。蕲州刺史张公子，白马新到铜驼里。  
自言买笑掷黄金，月堕云中从此始。安知鵩鸟座隅飞，  
寂寞旅魂招不归。秦嘉镜有前时结，韩寿香销故箧衣。  
山城少人江水碧，断雁哀猿风雨夕。朱弦已绝为知音，  
云鬓未秋私自惜。举目风烟非旧时，梦寻归路多参差。  
如何将此千行泪，更洒湘江斑竹枝。  
  
卷356_6  【龙阳县歌】刘禹锡  
县门白日无尘土，百姓县前挽鱼罟。引客登大堤，  
小儿纵观黄犬怒。鹧鸪惊鸣绕篱落，橘柚垂芳照窗户。  
沙平草绿见吏稀，寂历斜阳照县鼓。  
  
卷356_7  【墙阴歌】刘禹锡  
白日左右浮天潢，朝晡影入东西墙。昔为儿童在阴戏，  
当时意小觉日长。东邻侯家吹笙簧，随阴促促移象床。  
西邻田舍乏糟糠，就影汲汲舂黄粱。因思九州四海外，  
家家只占墙阴内。莫言墙阴数尺间，老却主人如等闲。  
君看眼前光阴促，中心莫学太行山。  
  
卷356_8  【踏潮歌】刘禹锡  
屯门积日无回飙，沧波不归成踏潮。轰如鞭石矻且摇，  
亘空欲驾鼋鼍桥。惊湍蹙缩悍而骄，大陵高岸失岧峣。  
四边无阻音响调，背负元气掀重霄。介鲸得性方逍遥，  
仰鼻嘘吸扬朱翘。海人狂顾迭相招，罽衣髽首声哓哓。  
征南将军登丽谯，赤旗指麾不敢嚣。翌日风回沴气消，  
归涛纳纳景昭昭。乌泥白沙复满海，海色不动如青瑶。  
  
卷356_9  【白鹭儿】刘禹锡  
白鹭儿，最高格。毛衣新成雪不敌，众禽喧呼独凝寂。  
孤眠芊芊草，久立潺潺石。前山正无云，飞去入遥碧。  
  
卷356_10  【平齐行二首】刘禹锡  
胡尘昔起蓟北门，河南地属平卢军。貂裘代马绕东岳，  
峄阳孤桐削为角。地形十二虏意骄，恩泽含容历四朝。  
鲁人皆解带弓箭，齐人不复闻箫韶。今朝天子圣神武，  
手握玄符平九土。初哀狂童袭故事，文告不来方振怒。  
去秋诏下诛东平，官军四合犹婴城。春来群乌噪且惊，  
气如坏山堕其庭。牙门大将有刘生，夜半射落欃枪星。  
帐中虏血流满地，门外三军舞连臂。驿骑函首过黄河，  
城中无贼天气和。朝廷侍郎来慰抚，耕夫满野行人歌。  
泰山沉寇六十年，旅祭不享生愁烟。今逢圣君欲封禅，  
神使阴兵来助战。妖气扫尽河水清，日观杲杲卿云见。  
开元皇帝东封时，百神受职争奔驰。千钧猛簴顺流下，  
洪波涵淡浮熊罴。侍臣燕公秉文笔，玉检告天无愧词。  
当今睿孙承圣祖，岳神望幸河宗舞。青门大道属车尘，  
共待葳蕤翠华举。  
  
卷356_11  【送裴处士应制举诗】刘禹锡  
裴生久在风尘里，气劲言高少知己。注书曾学郑司农，  
历国多于孔夫子。往年访我到连州，无穷绝境终日游。  
登山雨中试蜡屐，入洞夏里披貂裘。白帝城边又相遇，  
敛翼三年不飞去。忽然结束如秋蓬，自称对策明光宫。  
人言策中说何事，掉头不答看飞鸿。彤庭翠松迎晓日，  
凤衔金榜云间出。中贵腰鞭立倾酒，宰臣委佩观摇笔。  
古称射策如弯弧，一发偶中何时无。由来草泽无忌讳，  
努力满挽当亨衢。忆得当年识君处，嘉禾驿后联墙住。  
垂钩钓得王馀鱼，踏芳共登苏小墓。此事今同梦想间，  
相看一笑且开颜。老大希逢旧邻里，为君扶病到方山。  
  
卷356_12  【三乡驿楼伏睹玄宗望女几山诗，小臣斐然有感】刘禹锡  
开元天子万事足，唯惜当时光景促。三乡陌上望仙山，  
归作霓裳羽衣曲。仙心从此在瑶池，三清八景相追随。  
天上忽乘白云去，世间空有秋风词。  
  
卷356_13  【城西行】刘禹锡  
城西簇簇三叛族，叛者为谁蔡吴蜀。中使提刀出禁来，  
九衢车马轰如雷。临刑与酒杯未覆，雠家白官先请肉。  
守吏能然董卓脐，饥乌来觇桓玄目。城西人散泰阶平，  
雨洗血痕春草生。  
  
卷356_14  【武昌老人说笛歌】刘禹锡  
武昌老人七十馀，手把庾令相问书。自言少小学吹笛，  
早事曹王曾赏激。往年镇戍到蕲州，楚山萧萧笛竹秋。  
当时买材恣搜索，典却身上乌貂裘。苔苍苍封老节，  
石上孤生饱风雪。商声五音随指发，水中龙应行云绝。  
曾将黄鹤楼上吹，一声占尽秋江月。如今老去语尤迟，  
音韵高低耳不知。气力已微心尚在，时时一曲梦中吹。  
  
卷356_15  【西山兰若试茶歌】刘禹锡  
山僧后檐茶数丛，春来映竹抽新茸。宛然为客振衣起，  
自傍芳丛摘鹰觜。斯须炒成满室香，便酌砌下金沙水。  
骤雨松声入鼎来，白云满碗花徘徊。悠扬喷鼻宿酲散，  
清峭彻骨烦襟开。阳崖阴岭各殊气，未若竹下莓苔地。  
炎帝虽尝未解煎，桐君有箓那知味。新芽连拳半未舒，  
自摘至煎俄顷馀。木兰沾露香微似，瑶草临波色不如。  
僧言灵味宜幽寂，采采翘英为嘉客。不辞缄封寄郡斋，  
砖井铜炉损标格。何况蒙山顾渚春，白泥赤印走风尘。  
欲知花乳清泠味，须是眠云跂石人。  
  
卷356_16  【聚蚊谣】刘禹锡  
沉沉夏夜兰堂开，飞蚊伺暗声如雷。嘈然欻起初骇听，  
殷殷若自南山来。喧腾鼓舞喜昏黑，昧者不分听者惑。  
露花滴沥月上天，利觜迎人著不得。我躯七尺尔如芒，  
我孤尔众能我伤。天生有时不可遏，为尔设幄潜匡床。  
清商一来秋日晓，羞尔微形饲丹鸟。  
  
卷356_17  【百舌吟】刘禹锡  
晓星寥落春云低，初闻百舌间关啼。花树满空迷处所，  
摇动繁英坠红雨。笙簧百啭音韵多，黄鹂吞声燕无语。  
东方朝日迟迟升，迎风弄景如自矜。数声不尽又飞去，  
何许相逢绿杨路。绵蛮宛转似娱人，一心百舌何纷纷。  
酡颜侠少停歌听，坠珥妖姬和睡闻。可怜光景何时尽，  
谁能低回避鹰隼。廷尉张罗自不关，潘郎挟弹无情损。  
天生羽族尔何微，舌端万变乘春晖。南方朱鸟一朝见，  
索漠无言蒿下飞。  
  
卷356_18  【飞鸢操】刘禹锡  
鸢飞杳杳青云里，鸢鸣萧萧风四起。旗尾飘扬势渐高，  
箭头砉划声相似。长空悠悠霁日悬，六翮不动凝风烟。  
游鹍翔雁出其下，庆云清景相回旋。忽闻饥乌一噪聚，  
瞥下云中争腐鼠。腾音砺吻相喧呼，仰天大吓疑鹓雏。  
畏人避犬投高处，俯啄无声犹屡顾。青鸟自爱玉山禾，  
仙禽徒贵华亭露。朴樕危巢向暮时，毰毸饱腹蹲枯枝。  
游童挟弹一麾肘，臆碎羽分人不悲。天生众禽各有类，  
威凤文章在仁义。鹰隼仪形蝼蚁心，虽能戾天何足贵。  
  
卷356_19  【秋萤引】刘禹锡  
汉陵秦苑遥苍苍，陈根腐叶秋萤光。夜空寥寂金气净，  
千门九陌飞悠扬。纷纶晖映互明灭，金炉星喷镫花发。  
露华洗濯清风吹，低昂不定招摇垂。高丽罘罳照珠网，  
斜历璇题舞罗幌。曝衣楼上拂香裙，承露台前转仙掌。  
槐市诸生夜读书，北窗分明辨鲁鱼。行子东山起征思，  
中郎骑省悲秋气。铜雀人归自入帘，长门帐开来照泪。  
谁言向晦常自明，儿童走步娇女争。天生有光非自衒，  
远近低昂暗中见。撮蚊妖鸟亦夜起，翅如车轮而已矣。  
  
卷356_20  【伤秦姝行】刘禹锡  
长安二月花满城，插花女儿弹银筝。南宫仙郎下朝晚，  
曲头驻马闻新声。马蹄逶迟心荡漾，高楼已远犹频望。  
此时意重千金轻，鸟传消息绀轮迎。芳筵银烛一相见，  
浅笑低鬟初目成。蜀弦铮摐指如玉，皇帝弟子韦家曲。  
青牛文梓赤金簧，玫瑰宝柱秋雁行。敛蛾收袂凝清光，  
抽弦缓调怨且长。八鸾锵锵渡银汉，九雏威凤鸣朝阳。  
曲终韵尽意不足，馀思悄绝愁空堂。从郎镇南别城阙，  
楼船理曲潇湘月。冯夷蹁跹舞渌波，鲛人出听停绡梭。  
北池含烟瑶草短。万松亭下清风满。秦声一曲此时闻，  
岭泉呜咽南云断。来自长陵小市东，蕣华零落瘴江风。  
侍儿掩泣收银甲，鹦鹉不言愁玉笼。博山炉中香自灭，  
镜奁尘暗同心结。从此东山非昔游，长嗟人与弦俱绝。  
  
卷356_21  【竞渡曲】刘禹锡  
沅江五月平堤流，邑人相将浮彩舟。灵均何年歌已矣，  
哀谣振楫从此起。杨桴击节雷阗阗，乱流齐进声轰然。  
蛟龙得雨鬐鬣动，螮蝀饮河形影联。刺史临流褰翠帏，  
揭竿命爵分雄雌。先鸣馀勇争鼓舞，未至衔枚颜色沮。  
百胜本自有前期，一飞由来无定所。风俗如狂重此时，  
纵观云委江之湄。彩旂夹岸照蛟室，罗袜凌波呈水嬉。  
曲终人散空愁暮，招屈亭前水东注。  
  
卷356_22  【翰林白二十二学士见寄诗一百篇，因以答贶】刘禹锡  
吟君遗我百篇诗，使我独坐形神驰。玉琴清夜人不语，  
琪树春朝风正吹。郢人斤斫无痕迹，仙人衣裳弃刀尺。  
世人方内欲相寻，行尽四维无处觅。  
  
卷356_23  【忆春草（春草，乐天舞妓名）】刘禹锡  
忆春草，处处多情洛阳道。金谷园中见日迟，  
铜驼陌上迎风早。河南大君频出难，只得池塘十步看。  
府门闭后满街月，几处游人草头歇。馆娃宫外姑苏台，  
郁郁芊芊拨不开。无风自偃君知否，西子裙裾曾拂来。  
  
卷356_24  【乐天寄忆旧游，因作报白君以答】刘禹锡  
报白君，别来已渡江南春。江南春色何处好，  
燕子双飞故官道。春城三百七十桥，夹岸朱楼隔柳条。  
丫头小儿荡画桨，长袂女郎簪翠翘。郡斋北轩卷罗幕，  
碧池逶迤绕画阁。池边绿竹桃李花，花下舞筵铺彩霞。  
吴娃足情言语黠，越客有酒巾冠斜。坐中皆言白太守，  
不负风光向杯酒。酒酣襞笺飞逸韵，至今传在人人口。  
报白君，相思空望嵩丘云。其奈钱塘苏小小，  
忆君泪点石榴裙。  
  
卷356_25  【两如何诗谢裴令公赠别二首】刘禹锡  
一言一顾重，重何如。今日陪游清洛苑，昔年别入承明庐。  
一东一西别，别何如。终期大冶再熔炼，愿托扶摇翔碧虚。  
  
卷356_26  【唐侍御寄游道林岳麓二寺诗并沈中丞姚员外所和见征继作】刘禹锡  
湘西古刹双蹲蹲，群峰朝拱如骏奔。青松步障深五里，  
龙宫黯黯神为阍。高殿呀然压苍巘，俯瞰长江疑欲吞。  
橘洲泛浮金实动，水郭缭绕朱楼鶱。语馀百响入天籁，  
众奇引步轻翩翻。泉清石布博棋子，萝密鸟韵如簧言。  
回廊架险高且曲，新径穿林明复昏。浅流忽浊山兽过，  
古木半空天火痕。星使双飞出禁垣，元侯饯之游石门。  
紫髯翼从红袖舞，竹风松雪香温黁。远持清琐照巫峡，  
一戛惊断三声猿。灵山会中身不预，吟想峭绝愁精魂。  
恨无黄金千万饼，布地买取为丘园。  
  
卷356_27  【将赴汝州，途出浚下，留辞李相公】刘禹锡  
长安旧游四十载，鄂渚一别十四年。后来富贵已零落，  
岁寒松柏犹依然。初逢贞元尚文主，云阙天池共翔舞。  
相看却数六朝臣，屈指如今无四五。夷门天下之咽喉，  
昔时往往生疮疣。联翩旧相来镇压，四海吐纳皆通流。  
久别凡经几多事，何由说得平生意。千思万虑尽如空，  
一笑一言真可贵。世间何事最殷勤，白头将相逢故人。  
功成名遂会归老，请向东山为近邻。  
  
卷356_28  【平蔡州三首】刘禹锡  
蔡州城中众心死，妖星夜落照壕水。汉家飞将下天来，  
马箠一挥门洞开。贼徒崩腾望旗拜，有若群蛰惊春雷。  
狂童面缚登槛车，太白夭矫垂捷书。相公从容来镇抚，  
常侍郊迎负文弩。四人归业闾里间，小儿跳浪健儿舞。  
汝南晨鸡喔喔鸣，城头鼓角音和平。路傍老人忆旧事，  
相与感激皆涕零。老人收泣前致辞，官军入城人不知。  
忽惊元和十二载，重见天宝承平时。  
九衢车马浑浑流，使臣来献淮西囚。四夷闻风失匕箸，  
天子受贺登高楼。妖童擢发不足数，血污城西一抔土。  
南峰无火楚泽间，夜行不锁穆陵关。策勋礼毕天下泰，  
猛士按剑看恒山。  
  
卷356_29  【送僧仲剬东游兼寄呈灵澈上人】刘禹锡  
释子道成神气闲，住持曾上清凉山。晴空礼拜见真像，  
金毛五髻卿云间。西游长安隶僧籍，本寺门前曲江碧。  
松间白月照宝书，竹下香泉洒瑶席。前时学得经论成，  
奔驰象马开禅扃。高筵谈柄一麾拂，讲下门徒如醉醒。  
旧闻南方多长老，次第来入荆门道。荆州本自重弥天，  
南朝塔庙犹依然。宴坐东阳枯树下，经行居止故台边。  
忽忆遗民社中客，为我衡阳驻飞锡。讲罢同寻相鹤经，  
闲来共蜡登山屐。一旦扬眉望沃州，自言王谢许同游。  
凭将杂拟三十首，寄与江南汤慧休。  
  
卷356_30  【观棋歌送儇师西游】刘禹锡  
长沙男子东林师，闲读艺经工弈棋。有时凝思如入定，  
暗覆一局谁能知。今年访予来小桂，方袍袖中贮新势。  
山人无事秋日长，白昼懵懵眠匡床。因君临局看斗智，  
不觉迟景沉西墙。自从仙人遇樵子，直到开元王长史。  
前身后身付馀习，百变千化无穷已。初疑磊落曙天星，  
次见搏击三秋兵。雁行布陈众未晓，虎穴得子人皆惊。  
行尽三湘不逢敌，终日饶人损机格。自言台阁有知音，  
悠然远起西游心。商山夏木阴寂寂，好处徘徊驻飞锡。  
忽思争道画平沙，独笑无言心有适。蔼蔼京城在九天，  
贵游豪士足华筵。此时一行出人意，赌取声名不要钱。  
  
卷356_31  【吐绶鸟词】刘禹锡  
越山有鸟翔寥廓，嗉中天绶光若若。越人偶见而奇之，  
因名吐绶江南知。四明天姥神仙地，朱鸟星精钟异气。  
赤玉雕成彪炳毛，红绡翦出玲珑翅。湖烟始开山日高，  
迎风吐绶盘花绦。临波似染琅琊草，映叶疑开阿母桃。  
花红草绿人间事，未若灵禽自然贵。鹤吐明珠暂报恩，  
鹊衔金印空为瑞。春和秋霁野花开，玩景寻芳处处来。  
翠幕雕笼非所慕，珠丸柘弹莫相猜。栖月啼烟凌缥缈，  
高林先见金霞晓。三山仙路寄遥情，刷羽扬翘欲上征。  
不学碧鸡依井络，愿随青鸟向层城。太液池中有黄鹄，  
怜君长向高枝宿。如何一借羊角风，来听箫韶九成曲。  
  
卷356_32  【八月十五日夜桃源玩月】刘禹锡  
尘中见月心亦闲，况是清秋仙府间。凝光悠悠寒露坠，  
此时立在最高山。碧虚无云风不起，山上长松山下水。  
群动翛然一顾中，天高地平千万里。少君引我升玉坛，  
礼空遥请真仙官。云輧欲下星斗动，天乐一声肌骨寒。  
金霞昕昕渐东上，轮欹影促犹频望。绝景良时难再并，  
他年此日应惆怅。  
  
卷356_33  【送鸿举游江西】刘禹锡  
禅客学禅兼学文，出山初似无心云。从风卷舒来何处，  
缭绕巴山不得去。山州古寺好闲居，读尽龙王宫里书。  
使君滩头拣石砚，白帝城边寻野蔬。忽然登高心瞥起，  
又欲浮杯信流水。烟波浩淼鱼鸟情，东去三千三百里。  
荆门峡断无盘涡，湘平汉阔清光多。庐山雾开见瀑布，  
江西月净闻渔歌。钟陵八郡多名守，半是西方社中友。  
与师相见便谈空，想得高斋狮子吼。  
  
卷356_34  【采菱行（一作采芰女）】刘禹锡  
白马湖平秋日光，紫菱如锦彩鸳翔。荡舟游女满中央，  
采菱不顾马上郎。争多逐胜纷相向，时转兰桡破轻浪。  
长鬟弱袂动参差，钗影钏文浮荡漾。笑语哇咬顾晚晖，  
蓼花缘岸扣舷归。归来共到市桥步，野蔓系船萍满衣。  
家家竹楼临广陌，下有连樯多估客。携觞荐芰夜经过，  
醉踏大堤相应歌。屈平祠下沅江水，月照寒波白烟起。  
一曲南音此地闻，长安北望三千里。  
  
卷356_35  【和牛相公南溪醉歌见寄】刘禹锡  
脱屣将相守冲谦，唯于山水独不廉。枕伊背洛得胜地，  
鸣皋少室来轩檐。相形面势默指画，言下变化随顾瞻。  
清池曲榭人所致，野趣幽芳天与添。有时转入潭岛间，  
珍木如幄藤为帘。忽然便有江湖思，沙砾平浅草纤纤。  
怪石钓出太湖底，珠树移自天台尖。崇兰迎风绿泛艳，  
坼莲含露红dM襜。修廊架空远岫入，弱柳覆槛流波沾。  
渚蒲抽芽剑脊动，岸荻迸笋锥头铦。携觞命侣极永日。  
此会虽数心无厌。皆置庄身不到，富贵难与逍遥兼。  
唯公出处得自在，决就放旷辞炎炎。座宾尽欢恣谈谑，  
愧我掉头还奋髯。能令商於多病客，亦觉自适非沉潜。  
  
卷356_36  【和浙西李大夫霜夜对月，听小童吹觱篥歌，依本韵】刘禹锡  
海门双青暮烟歇，万顷金波涌明月。侯家小儿能觱篥，  
对此清光天性发。长江凝练树无风，浏栗一声霄汉中。  
涵胡画角怨边草，萧瑟清蝉吟野丛。冲融顿挫心使指，  
雄吼如风转如水。思妇多情珠泪垂，仙禽欲舞双翅起。  
郡人寂听衣满霜，江城月斜楼影长。才惊指下繁韵息，  
已见树杪明星光。谢公高斋吟激楚，恋阙心同在羁旅。  
一奏荆人白雪歌，如闻雒客扶风邬。吴门水驿按山阴，  
文字殷勤寄意深。欲识阳陶能绝处，少年荣贵道伤心。  
  
卷356_37  【叹水别白二十二（一韵至七韵）】刘禹锡  
水。至清，尽美。从一勺，至千里。利人利物，  
时行时止。道性净皆然，交情淡如此。君游金谷堤上，  
我在石渠署里。两心相忆似流波，潺湲日夜无穷已。  
  
卷356_38  【同留守王仆射各赋春中一物，从一韵至七】刘禹锡  
莺。能语，多情。春将半，天欲明。始逢南陌，  
复集东城。林疏时见影，花密但闻声。营中缘催短笛，  
楼上来定哀筝。千门万户垂杨里，百转如簧烟景晴。  
  
卷356_39  【伤我马词】刘禹锡  
生于碛砺善驰走，万里南来困丘阜。青菰寒菽非适口，  
病闻北风犹举首。金台已平骨空朽，投之龙渊从尔友。  
  
卷356_40  【清湘词二首】刘禹锡  
湘水流，湘水流，九疑云物至今愁。君问二妃何处所，  
零陵香草雨中收。  
斑竹枝，斑竹枝，泪痕点点寄相思。楚客欲闻瑶瑟怨，  
潇湘深夜月明时。  
  
卷356_41  【和乐天春词，依忆江南曲拍为句】刘禹锡  
春去也，多谢洛城人。弱柳从风疑举袂，  
丛兰裛露似沾巾。独坐亦含嚬。  
春过也，笑惜艳阳年。犹有桃花流水上，  
无辞竹叶醉樽前。惟待见青天。  
  
卷356_42  【泽宫诗】刘禹锡  
秩秩泽宫，有的维鹄。祁祁庶士，于以干禄。  
彼鹄斯微，若止若翔。千里之差，起于毫芒。  
我矢既直，我弓既良，依于高墉，因我不臧。  
高墉伊何，维器与时。视之以心，谁谓鹄微。  
  
卷356_43  【酬令狐相公六言见寄】刘禹锡  
已嗟别离太远，更被光阴苦催。吴苑燕辞人去，  
汾川雁带书来。愁吟月落犹望，忆梦天明未回。  
今日便令歌者，唱兄诗送一杯。  
  
卷356_44  【答乐天临都驿见赠】刘禹锡  
北固山边波浪，东都城里风尘。  
世事不同心事，新人何似故人。  
  
卷356_45  【再赠乐天】刘禹锡  
一政政官轧轧，一年年老駸駸。  
身外名何足算，别来诗且同吟。  
  
卷356_46  【酬杨侍郎凭见寄】刘禹锡  
十年毛羽摧颓，一旦天书召回。  
看看瓜时欲到，故侯也好归来。  

## 全唐诗(中)　卷三百五十七

卷357_1  【春有情篇】刘禹锡  
为问游春侣，春情何处寻。花含欲语意，草有斗生心。  
雨频催发色，云轻不作阴。纵令无月夜，芳兴暗中深。  
  
卷357_2  【七夕二首】刘禹锡  
河鼓灵旗动，嫦娥破镜斜。满空天是幕，徐转斗为车。  
机罢犹安石，桥成不碍槎。谁知观津女，竟夕望云涯。  
天衢启云帐，神驭上星桥。初喜渡河汉，频惊转斗杓。  
馀霞张锦幛，轻电闪红绡。非是人间世，还悲后会遥。  
  
卷357_3  【边风行】刘禹锡  
边马萧萧鸣，边风满碛生。暗添弓箭力，斗上鼓鼙声。  
袭月寒晕起，吹云阴阵成。将军占气候，出号夜翻营。  
  
卷357_4  【送工部萧郎中刑部李郎中…兼中丞分命充京西京北覆粮使】刘禹锡  
霜简映金章，相辉同舍郎。天威巡虎落，星使出鸳行。  
尊俎成全策，京坻阅见粮。归来虏尘灭，画地奏明光。  
  
卷357_5  【送太常萧博士弃官归养赴东都】刘禹锡  
兄弟尽鸳鸾，归心切问安。贪荣五彩服，遂挂两梁冠。  
侍膳曾调鼎，循陔更握兰。从今别君后，长忆德星看。  
  
卷357_6  【送河南皇甫少尹赴绛州】刘禹锡  
祖帐临周道，前旌指晋城。午桥群吏散，亥字老人迎。  
诗酒同行乐，别离方见情。从此洛阳社，吟咏属书生。  
  
卷357_7  【发华州留别张侍御】刘禹锡  
束简下延阁，买符驱短辕。同人惜分袂，结念醉芳樽。  
切切别弦急，萧萧征骑烦。临岐无限意，相视却忘言。  
  
卷357_8  【奉送家兄归王屋山隐居二首】刘禹锡  
洛阳天坛上，依稀似玉京。夜分先见日，月静远闻笙。  
云路将鸡犬，丹台有姓名。来成道者，兄弟亦同行。  
春来山事好，归去亦逍遥。水净苔莎色，露香芝朮苗。  
登台吸瑞景，飞步翼神飙。愿荐埙篪曲，相将学玉箫。  
  
卷357_9  【送王师鲁协律赴湖南使幕（即永穆公之孙）】刘禹锡  
翩翩马上郎，驱传渡三湘。橘树沙洲暗，松醪酒肆香。  
素风传竹帛，高价聘琳琅。楚水多兰芷，何人事搴芳。  
  
卷357_10  【送赵中丞自司金郎转官参山南令狐仆射幕府】刘禹锡  
绿树满褒斜，西南蜀路赊。驿门临白草，县道入黄花。  
相府开油幕，门生逐绛纱。行看布政后，还从入京华。  
  
卷357_11  【送卢处士归嵩山别业】刘禹锡  
世业嵩山隐，云深无四邻。药炉烧姹女，酒瓮贮贤人。  
晚日华阴雾，秋风函谷尘。送君从此去，铃阁少谈宾。  
  
卷357_12  【洛中送崔司业使君扶侍赴唐州】刘禹锡  
绿野芳城路，残春柳絮飞。风鸣骕骦马，日照老莱衣。  
洛苑鱼书至，江村雁户归。相思望淮水，双鲤不应稀。  
  
卷357_13  【送李友路秀才赴举】刘禹锡  
谁怜相门子，不语望秋山。生长绮纨内，辛勤笔砚间。  
荣亲在名字，好学弃官班。伫俟明年桂，高堂开笑颜。  
  
卷357_14  【送从弟郎中赴浙西】刘禹锡  
衔命出尚书，新恩换使车。汉庭无右者，梁苑重归欤。  
又食建业水，曾依京口居。共经何限事，宾主两如初。  
  
卷357_15  【送元上人归稽亭】刘禹锡  
重叠稽亭路，山僧归独行。远峰斜日影，本寺旧钟声。  
徒侣问新事，烟云怆别情。应夸乞食处，踏遍凤凰城。  
  
卷357_16  【赠别君素上人诗】刘禹锡  
穷巷唯秋草，高僧独扣门。相欢如旧识，问法到无言。  
水为风生浪，珠非尘可昏。悟来皆是道，此别不销魂。  
  
卷357_17  【送深法师游南岳（上人本住资圣寺）】刘禹锡  
师在白云乡，名登善法堂。十方传句偈，八部会坛场。  
飞锡无定所，宝书留旧房。唯应衔果雁，相送至衡阳。  
  
卷357_18  【赠别约师】刘禹锡  
师逢吴兴守，相伴住禅扃。春雨同栽树，秋灯对讲经。  
庐山曾结社，桂水远扬舲。话旧还惆怅，天南望柳星。  
  
卷357_19  【秋日过鸿举法师寺院，便送归江陵】刘禹锡  
看画长廊遍，寻僧一径幽。小池兼鹤净，古木带蝉秋。  
客至茶烟起，禽归讲席收。浮杯明日去，相望水悠悠。  
  
卷357_20  【春日退朝】刘禹锡  
紫陌夜来雨，南山朝下看。戟枝迎日动，阁影助松寒。  
瑞气转绡縠，游光泛波澜。御沟新柳色，处处拂归鞍。  
  
卷357_21  【蜀先主庙（汉末谣，黄牛白腹，五铢当复）】刘禹锡  
天地英雄气，千秋尚凛然。势分三足鼎，业复五铢钱。  
得相能开国，生儿不象贤。凄凉蜀故妓，来舞魏宫前。  
  
卷357_22  【经东都安国观九仙公主旧院作】刘禹锡  
仙院御沟东，今来事不同。门开青草日，楼闭绿杨风。  
将犬升天路，披云赴月宫。武皇曾驻跸，亲问主人翁。  
  
卷357_23  【观八阵图】刘禹锡  
轩皇传上略，蜀相运神机。水落龙蛇出，沙平鹅鹳飞。  
波涛无动势，鳞介避馀威。会有知兵者，临流指是非。  
  
卷357_24  【八月十五日夜玩月】刘禹锡  
天将今夜月，一遍洗寰瀛。暑退九霄净，秋澄万景清。  
星辰让光彩，风露发晶英。能变人间世，翛然是玉京。  
  
卷357_25  【太和戊申岁大有年诏赐百僚出城观秋稼…盛事以俟采诗者】刘禹锡  
长安铜雀鸣，秋稼与云平。玉烛调寒暑，金风报顺成。  
川原呈上瑞，恩泽赐闲行。欲反重城掩，犹闻歌吹声。  
  
卷357_26  【金陵怀古】刘禹锡  
潮满冶城渚，日斜征虏亭。蔡洲新草绿，幕府旧烟青。  
兴废由人事，山川空地形。后庭花一曲，幽怨不堪听。  
  
卷357_27  【昼居池上亭独吟】刘禹锡  
日午树阴正，独吟池上亭。静看蜂教诲，闲想鹤仪形。  
法酒调神气，清琴入性灵。浩然机已息，几杖复何铭。  
  
卷357_28  【分司东都蒙襄阳李司徒相公书问因以奉寄】刘禹锡  
早忝金马客，晚为商洛翁。名四海内，多病一生中。  
举世往还尽，何人心事同。几时登岘首，恃旧揖三公。  
  
卷357_29  【门下相公荣加册命，天下同欢忝沐眷私，辄感申贺】刘禹锡  
册命出宸衷，官仪自古崇。特膺平土拜，光赞格天功。  
再佩扶阳印，常乘鲍氏骢。七贤遗老在，犹得咏清风。  
  
卷357_30  【病中一二禅客见问，因以谢之】刘禹锡  
劳动诸贤者，同来问病夫。添炉烹雀舌，洒水净龙须。  
身是芭蕉喻，行须筇竹扶。医王有妙药，能乞一丸无。  
  
卷357_31  【秋江晚泊】刘禹锡  
长泊起秋色，空江涵霁晖。暮霞千万状，宾鸿次第飞。  
古戍见旗迥，荒村闻犬稀。轲峨艑上客，劝酒夜相依。  
  
卷357_32  【步出武陵东亭临江寓望】刘禹锡  
鹰至感风候，霜馀变林麓。孤帆带日来，寒江转沙曲。  
戍摇旗影动，津晚橹声促。月上彩霞收，渔歌远相续。  
  
卷357_33  【秋日送客至潜水驿】刘禹锡  
候吏立沙际，田家连竹溪。枫林社日鼓，茅屋午时鸡。  
鹊噪晚禾地，蝶飞秋草畦。驿楼宫树近，疲马再三嘶。  
  
卷357_34  【湖州崔郎中曹长寄三癖诗自言癖在诗与琴酒…四韵以谢之】刘禹锡  
视事画屏中，自称三癖翁。管弦泛春渚，旌旆拂晴虹。  
酒对青山月，琴韵白蘋风。会书团扇上，知君文字工。  
  
卷357_35  【为郎分司寄上都同舍】刘禹锡  
籍通金马门，家在铜驼陌。省闼昼无尘，宫树朝凝碧。  
荒街浅深辙，古渡潺湲石。唯有嵩丘云，堪夸早朝客。  
  
卷357_36  【登陕州北楼却忆京师亲友】刘禹锡  
独上百尺楼，目穷思亦愁。初日遍露草，野田荒悠悠。  
尘息长道白，林清宿烟收。回首云深处，永怀乡旧游。  
  
卷357_37  【途中早发】刘禹锡  
中庭望启明，促促事晨征。寒树鸟初动，霜桥人未行。  
水流白烟起，日上彩霞生。隐士应高枕，无人问姓名。  
  
卷357_38  【陕州河亭陪韦五大夫雪后眺望因以留别与韦有…迁贬而归】刘禹锡  
雪霁太阳津，城池表里春。河流添马颊，原色动龙鳞。  
万里独归客，一杯逢故人。登高向西望，关路正飞尘。  
  
卷357_39  【城东闲游】刘禹锡  
借问池台主，多居要路津。千金买绝境，永日属闲人。  
竹径萦纡入，花林委曲巡。斜阳众客散，空锁一园春。  
  
卷357_40  【罢郡归洛阳闲居】刘禹锡  
十年江海守，旦夕有归心。及此西还日，空成东武吟。  
花间数杯酒，月下一张琴。闻说功名事，依前惜寸阴。  
  
卷357_41  【晚泊牛渚】刘禹锡  
芦苇晚风起，秋江鳞甲生。残霞忽变色，游雁有馀声。  
戍鼓音响绝，渔家灯火明。无人能咏史，独自月中行。  
  
卷357_42  【宿诚禅师山房题赠二首】刘禹锡  
宴坐白云端，清江直下看。来人望金刹，讲席绕香坛。  
虎啸夜林动，鼍鸣秋涧寒。众音徒起灭，心在净中观。  
不出孤峰上，人间四十秋。视身如传舍，阅世似东流。  
法为因缘立，心从次第修。中宵问真偈，有住是吾忧。  
  
卷357_43  【赠澧州高大夫司马霞寓】刘禹锡  
前年牧锦城，马蹋血泥行。千里追戎首，三军许勇名。  
残兵疑鹤唳，空垒辩乌声。一误云中级，南游湘水清。  
  
卷357_44  【闻董评事疾因以书赠（董生奉内典）】刘禹锡  
繁露传家学，青莲译梵书。火风乖四大，文字废三馀。  
欹枕昼眠静，折巾秋鬓疏。武皇思视草，谁许茂陵居。  
  
卷357_45  【咏庭梅寄人（一作庭梅咏寄人）】刘禹锡  
早花常犯寒，繁实常苦酸。何事上春日，坐令芳意阑。  
夭桃定相笑，游妓肯回看。君问调金鼎，方知正味难。  
  
卷357_46  【德宗神武孝文皇帝挽歌二首】刘禹锡  
出震清多难，乘时播大钧。操弦调六气，挥翰动三辰。  
运偶升天日，哀深率土人。瑶池无辙迹，谁见属车尘。  
凤翣拥铭旌，威迟异吉行。汉仪陈秘器，楚挽咽繁声。  
驻綍辞清庙，凝笳背直城。唯应留内传，知是向蓬瀛。  
  
卷357_47  【敬宗睿武昭愍孝皇帝挽歌三首】刘禹锡  
宝历方无限，仙期忽有涯。事亲崇汉礼，传圣法殷家。  
晚出芙蓉阙，春归棠棣华。玉轮今日动，不是画云车。  
任贤劳梦寐，登位富春秋。欲遂东人幸，宁虞杞国忧。  
长杨收羽骑，太液泊龙舟。惟有衣冠在，年年怆月游。  
讲学金华殿，亲耕钩盾田。侍臣容谏猎，方士信求仙。  
虹影俄侵日，龙髯不上天。空馀水银海，长照夜灯前。  
  
卷357_48  【文宗元圣昭献孝皇帝挽歌三首】刘禹锡  
继体三才理，承颜九族亲。禹功留海内，殷历付天伦。  
调露曲常在，秋风词尚新。本支方百代，先让棣华春。  
月落宫车动，风凄仪仗闲。路唯瞻凤翣，人尚想龙颜。  
御宇方无事，乘云遂不还。圣情悲望处，沉日下西山。  
享国十五载，升天千万年。龙镳仙路远，骑吹礼容全。  
日下初陵外，人悲旧剑前。周南有遗老，掩泪望秦川。  
  
卷357_49  【故相国燕国公于司空挽歌二首】刘禹锡  
雕弓封旧国，黑弰继前功。十年镇南雍，九命作司空。  
池台乐事尽，箫鼓葬仪雄。一代英豪气，晓散白杨风。  
阴山贵公子，来葬五陵西。前马悲无主，犹带朔风嘶。  
汉水晋山郭，襄阳白铜鞮。至今有遗爱，日暮人凄凄。  
  
卷357_50  【伤丘中丞】刘禹锡  
邺下杀才子，苍茫冤气凝。枯杨映漳水，野火上西陵。  
马鬣今无所，龙门昔共登。何人为吊客，唯是有青蝇。  
  
卷357_51  【河南观察使故相国袁公挽歌三首】刘禹锡  
五驱龙虎节，一入凤凰池。令尹自无喜，羊公人不疑。  
天归京兆日，叶下洞庭时。湘水秋风至，凄凉吹素旗。  
丹旐发江皋，人悲雁亦号。湘南罢亥市，汉上改词曹。  
表墓双碑立，尊名一字褒。尝闻平楚狱，为报里门高。  
返葬三千里，荆衡达帝畿。逢人即故吏，拜奠尽沾衣。  
地得青乌相，宾惊白鹤飞。五公碑尚在，今日亦同归。  
  
卷357_52  【哭王仆射相公（名播，时兼盐铁，暴薨）】刘禹锡  
子侯一日病，滕公千载归。门庭怆已变，风物澹无辉。  
群吏谒新府，旧宾沾素衣。歌堂忽暮哭，贺雀尽惊飞。  
  
卷357_53  【伤韦宾客（自工部尚书除宾客，一作伤韦宾客缜）】刘禹锡  
韦公八十馀，位至六尚书。五福唯无富，一生谁得如。  
桂枝攀最久，兰省出仍初。海内时流尽，何人动素车。  
  
卷357_54  【再经故元九相公宅池上作】刘禹锡  
故池春又至，一到一伤情。雁鹜群犹下，蛙螟衣已生。  
竹丛身后长，台势雨来倾。六尺孤安在，人间未有名。  
  
卷357_55  【请告东归发灞桥却寄诸僚友】刘禹锡  
征徒出灞涘，回首伤如何。故人云雨散，满目山川多。  
行车无停轨，流景同迅波。前欢渐成昔，感叹益劳歌。  
  
卷357_56  【初至长安（时自外郡再授郎官）】刘禹锡  
左迁凡二纪，重见帝城春。老大归朝客，平安出岭人。  
每行经旧处，却想似前身。不改南山色，其馀事事新。  
  
卷357_57  【岁杪将发楚州呈乐天】刘禹锡  
楚泽雪初霁，楚城春欲归。清淮变寒色，远树含清晖。  
原野已多思，风霜潜减威。与君同旅雁，北向刷毛衣。  
  
卷357_58  【鹤叹二首】刘禹锡  
寂寞一双鹤，主人在西京。故巢吴苑树，深院洛阳城。  
徐引竹间步，远含云外情。谁怜好风月，邻舍夜吹笙。  
丹顶宜承日，霜翎不染泥。爱池能久立，看月未成栖。  
一院春草长，三山归路迷。朝谒早，贪养汝南鸡。  
  
卷357_59  【答白刑部闻新蝉】刘禹锡  
蝉声未发前，已自感流年。一入凄凉耳，如闻断续弦。  
晴清依露叶，晚急畏霞天。何事秋卿咏，逢时亦悄然。  
  
卷357_60  【和裴相公寄白侍郎求双鹤】刘禹锡  
皎皎华亭鹤，来随太守船。青云意长在，沧海别经年。  
留滞清洛苑，裴回明月天。何如凤池上，双舞入祥烟。  
  
卷357_61  【终南秋雪】刘禹锡  
南岭见秋雪，千门生早寒。闲时驻马望，高处卷帘看。  
雾散琼枝出，日斜铅粉残。偏宜曲江上，倒影入清澜。  
  
卷357_62  【和乐天早寒】刘禹锡  
雨引苔侵壁，风驱叶拥阶。久留闲客话，宿请老僧斋。  
酒瓮新陈接，书签次第排。翛然自有处，摇落不伤怀。  
  
卷357_63  【曲江春望】刘禹锡  
凤城烟雨歇，万象含佳气。酒后人倒狂，花时天似醉。  
三春车马客，一代繁华地。何事独伤怀，少年曾得意。  
  
卷357_64  【同乐天和微之深春二十首（同用家花车斜四韵）】刘禹锡  
何处深春好，春深万乘家。宫门皆映柳，辇路尽穿花。  
池色连天汉，城形象帝车。旌旗暖风里，猎猎向西斜。  
何处深春好，春深阿母家。瑶池长不夜，珠树正开花。  
桥峻通星渚，楼暄近日车。层城十二阙，相对日西斜。  
何处深春好，春深执政家。恩光贪捧日，贵重不看花。  
玉馔堂交印，沙堤柱碍车。多门一已闭，直道更无斜。  
何处深春好，春深大镇家。前旌光照日，后骑蹙成花。  
节院收衙队，球场簇看车。广筵歌舞散，书号夕阳斜。  
何处深春多，春深贵戚家。枥嘶无价马，庭发有名花。  
欲进宫人食，先薰命妇车。晚归长带酒，冠盖任倾斜。  
何处深春好，春深恩泽家。炉添龙脑炷，绶结虎头花。  
宾客珠成履，婴孩锦缚车。画堂帘幕外，来去燕飞斜。  
何处深春好，春深京兆家。眉新柳叶，马色醉桃花。  
盗息无鸣鼓，朝回自走车。能令帝城外，不敢径由斜。  
何处深春好，春深刺史家。夜阑犹命乐，雨甚亦寻花。  
傲客多凭酒，新姬苦上车。公门吏散后，风摆戟衣斜。  
何处深春好，春深羽客家。芝田绕舍色，杏树满山花。  
云是淮王宅，风为列子车。坛操简处，一径入林斜。  
何处深春好，春深小隐家。芟庭留野菜，撼树去狂花。  
醉酒一千日，贮书三十车。雉衣从露体，不敢有馀斜。  
何处深春好，春深富室家。唯多贮金帛，不拟负莺花。  
国乐呼联辔，行厨载满车。归来看理曲，灯下宝钗斜。  
何处深春好，春深豪士家。多沽味浓酒，贵买色深花。  
已臂鹰随马，连催妓上车。城南踏青处，村落逐原斜。  
何处深春好，春深贵胄家。迎呼偏熟客，拣选最多花。  
饮馔开华幄，笙歌出钿车。兴酣樽易罄，连泻酒瓶斜。  
何处深春好，春深唱第家。名传一纸榜，兴管九衢花。  
荐听诸侯乐，来随计吏车。杏园抛曲处，挥袖向风斜。  
何处深春好，春深少妇家。能偷新禁曲，自剪入时花。  
追逐同游伴，平章贵价车。从来不堕马，故遣髻鬟斜。  
何处深春好，春深幼女家。双鬟梳顶髻，两面绣裙花。  
妆坏频临镜，身轻不占车。秋千争次第，牵拽彩绳斜。  
何处深春好，春深兰若家。当香收柏叶，养蜜近梨花。  
野径宜行乐，游人尽驻车。菜园篱落短，遥见桔槔斜。  
何处深春好，春深老宿家。小栏围蕙草，高架引藤花。  
四字香书印，三乘壁画车。迟回听句偈，双树晚阴斜。  
何处深春好，春深种莳家。分畦十字水，接树两般花。  
栉比栽篱槿，咿哑转井车。可怜高处望，棋布不曾斜。  
何处深春好，春深稚子家。争骑一竿竹，偷折四邻花。  
笑击羊皮鼓，行牵犊颔车。中庭贪夜戏，不觉玉绳斜。  
  
卷357_65  【赠眼医婆罗门僧】刘禹锡  
三秋伤望眼，终日哭途穷。两目今先暗，中年似老翁。  
看朱渐成碧，羞日不禁风。师有金篦术，如何为发蒙。  
  
卷357_66  【海门潮别浩初师】刘禹锡  
前日过萧寺，看师上讲筵。都上礼白足，施者散金钱。  
方便无非教，经行不废禅。还知习居士，发论侍弥天。  

## 全唐诗(中)　卷三百五十八

卷358_1  【始闻蝉有怀白宾客去岁白有闻蝉见寄诗…兼遣报君知之句】刘禹锡  
蝉韵极清切，始闻何处悲。含不平意，景值欲秋时。  
此岁方晼晚，谁家无别离。君言催我老，已是去年诗。  
  
卷358_2  【赠乐天】刘禹锡  
一别旧游尽，相逢俱涕零。在人虽晚达，于树似冬青。  
痛饮连宵醉，狂吟满坐听。终期抛印绶，共占少微星。  
  
卷358_3  【到郡未浃日登西楼见乐天题诗因即事以寄】刘禹锡  
湖上收宿雨，城中无昼尘。楼依新柳贵，池带乱苔青。  
云水正一望，簿书来绕身。烟波洞庭路，愧彼扁舟人。  
  
卷358_4  【秋夕不寐寄乐天】刘禹锡  
洞户夜帘卷，华堂秋簟清。萤飞过池影，蛩思绕阶声。  
老枕知将雨，高窗报欲明。何人谙此景，远问白先生。  
  
卷358_5  【冬日晨兴寄乐天】刘禹锡  
庭树晓禽动，郡楼残点声。灯挑红烬落，酒暖白光生。  
发少嫌梳利，颜衰恨镜明。独吟谁应和，须寄洛阳城。  
  
卷358_6  【答乐天见忆】刘禹锡  
与老无期约，到来如等闲。偏伤朋友尽，移兴子孙间。  
笔底心无毒，杯前胆不豩。唯馀忆君梦，飞过武牢关。  
  
卷358_7  【和乐天诮失婢榜者】刘禹锡  
把镜朝犹在，添香夜不归。鸳鸯拂瓦去，鹦鹉透笼飞。  
不逐张公子，即随刘武威。新知正相乐，从此脱青衣。  
  
卷358_8  【八月十五日夜半云开然后玩月因书一时之景寄呈乐天】刘禹锡  
半夜碧云收，中天素月流。开城邀好客，置酒赏清秋。  
影透衣香润，光凝歌黛愁。斜辉犹可玩，移宴上西楼。  
  
卷358_9  【秋日书怀寄白宾客】刘禹锡  
州远雄无益，年高健亦衰。兴情逢酒在，筋力上楼知。  
蝉噪芳意尽，雁来愁望时。商山紫芝客，应不向秋悲。  
  
卷358_10  【酬乐天初冬早寒见寄】刘禹锡  
乍起衣犹冷，微吟帽半欹。霜凝南屋瓦，鸡唱后园枝。  
洛水碧云晓，吴宫黄叶时。两传千里意，书札不如诗。  
  
卷358_11  【和令狐相公郡斋对紫薇花】刘禹锡  
明丽碧天霞，丰茸紫绶花。香闻荀令宅，艳入孝王家。  
几岁自荣乐，高情方叹嗟。有人移上苑，犹足占年华。  
  
卷358_12  【令狐相公俯赠篇章斐然仰谢】刘禹锡  
鄂渚临流别，梁园冲雪来。旅愁随冻释，欢意待花开。  
城晓乌频起，池春雁欲回。饮和心自醉，何必管弦催。  
  
卷358_13  【酬令狐相公早秋见寄】刘禹锡  
公来第四秋，乐国号无愁。军士游书肆，商人占酒楼。  
熊罴交黑槊，宾客满青油。今日文章主，梁王不姓刘。  
  
卷358_14  【和令狐相公入潼关】刘禹锡  
寒光照旌节，关路晓无尘。吏谒前丞相，山迎旧主人。  
东瞻军府静，西望敕书频。心共黄河水，同升天汉津。  
  
卷358_15  【和令狐相公寻白阁老见留小饮因赠】刘禹锡  
傲士更逢酒，乐天仍对花。文章管星历，情兴占年华。  
宦达翻思退，名高却不夸。惟存浩然气，相共赏烟霞。  
  
卷358_16  【酬令狐相公雪中游玄都见忆】刘禹锡  
好雪动高情，心期在玉京。披鹤氅出，马踏象筵行。  
照耀楼台变，淋漓松桂清。玄都留五字，使入步虚声。  
  
卷358_17  【和令狐相公以司空裴相见招南亭看雪四韵】刘禹锡  
重门不下关，枢务有馀闲。上客同看雪，高亭尽见山。  
瑞呈霄汉外，兴入笑言间。是平阳会，人人带酒还。  
  
卷358_18  【和郓州令狐相公春晚对花】刘禹锡  
朱门退公后，高兴对花枝。望阙无穷思，看书欲尽时。  
含芳朝竞发，凝艳晚相宜。意殷勤惜，狂风岂得知。  
  
卷358_19  【酬令狐相公春日言怀见寄】刘禹锡  
前陪看花处，邻里近王昌。今想临戎地，旌旗出汶阳。  
营飞柳絮雪，门耀戟枝霜。东望清河水，心随艑上郎。  
  
卷358_20  【途次大梁雪中奉天平令狐相公书问兼…形于短篇以申仰谢】刘禹锡  
远守宦情薄，故人书信来。共曾花下别，今独雪中回。  
纸尾得新什，眉头还暂开。此时同雁鹜，池上一徘徊。  
  
卷358_21  【酬令狐相公秋怀见寄】刘禹锡  
寂寞蝉声静，差池燕羽回。秋风怜越绝，朔气想台骀。  
相去数千里，无因同一杯。殷勤望飞雁，新自塞垣来。  
  
卷358_22  【酬太原令狐相公见寄】刘禹锡  
书信来天外，琼瑶满匣中。衣冠南渡远，旌节北门雄。  
鹤唳华亭月，马嘶榆塞风。山川几千里，惟有两心同。  
  
卷358_23  【酬令狐相公岁暮远怀见寄（依韵）】刘禹锡  
别侣孤鹤怨，冲天威凤归。容光一以间，梦想是耶非。  
芳讯远弥重，知音老更稀。不如湖上雁，北向整毛衣。  
  
卷358_24  【酬令狐相公亲仁郭家花下即事见寄】刘禹锡  
荀令园林好，山公游赏频。岂无花下侣，远望眼中人。  
斜日渐移影，落英纷委尘。一吟相思曲，惆怅江南春。  
  
卷358_25  【酬令狐相公首夏闲居书怀见寄】刘禹锡  
蕙草芳未歇，绿槐阴已成。金罍唯独酌，瑶瑟有离声。  
翔泳各殊势，篇章空寄情。应怜三十载，未变使君名。  
  
卷358_26  【酬令狐相公庭前白菊花谢偶书所怀见寄】刘禹锡  
数丛如雪色，一旦冒霜开。寒蕊差池落，清香断续来。  
思深含别怨，芳谢惜年催。千里难同赏，看看又早梅。  
  
卷358_27  【酬令狐相公季冬南郊宿斋见寄】刘禹锡  
坛下雪初霁，南城冻欲生。心祠上帝，高步领名卿。  
沐浴含芳泽，周旋听佩声。犹怜广平守，寂寞竟何成。  
  
卷358_28  【贞元中侍郎舅氏牧华州时余再忝科第前后…因成篇题旧寺】刘禹锡  
曾作关中客，频经伏毒岩。晴烟沙苑树，晚日渭川帆。  
昔是青春貌，今悲白雪髯。郡楼空一望，含意卷高帘。  
  
卷358_29  【酬令狐相公杏园花下饮有怀见寄】刘禹锡  
年年曲江望，花发即经过。未饮心先醉，临风思倍多。  
三春看又尽，两地欲如何。日望长安道，空成劳者歌。  
  
卷358_30  【令狐相公见示题洋州崔侍郎宅双木瓜花顷…来什辄成和章】刘禹锡  
金牛蜀路远，玉树帝城春。荣耀生华馆，逢迎欠主人。  
帘前疑小雪，墙外丽行尘。来去皆回首，情深是德邻。  
  
卷358_31  【和令狐相公春早朝回盐铁使院中作】刘禹锡  
柳动御沟清，威迟堤上行。城隅日未过，山色雨初晴。  
莺避传呼起，花临府署明。簿书盈几案，要自有高情。  
  
卷358_32  【和令狐仆射相公题龙回寺】刘禹锡  
兹地回銮日，皇家禅圣时。路无胡马迹，人识汉官仪。  
天子旌旗度，法王龙象随。怀去家叹，经此益迟迟。  
  
卷358_33  【令狐相公频示新什早春南望遐想汉中因抒短章以寄情愫】刘禹锡  
军城临汉水，旌旆起春风。远思见江草，归心看塞鸿。  
野花沿古道，新叶映行宫。惟有诗兼酒，朝朝两不同。  
  
卷358_34  【和令狐相公咏栀子花】刘禹锡  
蜀国花已尽，越桃今已开。色疑琼树倚，香似玉京来。  
且赏同心处，那忧别叶催。佳人如拟咏，何必待寒梅。  
  
卷358_35  【酬令狐相公新蝉见寄】刘禹锡  
相去三千里，闻蝉同此时。清吟晓露叶，愁噪夕阳枝。  
忽尔弦断绝，俄闻管参差。洛桥碧云晚，西望佳人期。  
  
卷358_36  【酬乐天闲卧见寄】刘禹锡  
散诞向阳眠，将闲敌地仙。诗情茶助爽，药力酒能宣。  
风碎竹间日，露明池底天。同年未同隐，缘欠买山钱。  
  
卷358_37  【酬乐天小亭寒夜有怀】刘禹锡  
寒夜阴云起，疏林宿鸟惊。斜风闪灯影，迸雪打窗声。  
竟夕不能寐，同年知此情。汉皇无奈老，何况本书生。  
  
卷358_38  【将之官留辞裴令公留守】刘禹锡  
祖帐临伊水，前旌指渭河。风烟里数少，云雨别情多。  
重叠受恩久，邅回如命何。东山与东阁，终异再经过。  
  
卷358_39  【酬喜相遇同州与乐天替代】刘禹锡  
旧托松心契，新交竹使符。行年同甲子，筋力羡丁夫。  
别后诗成帙，携来酒满壶。今朝停五马，不独为罗敷。  
  
卷358_40  【闲坐忆乐天以诗问酒熟未】刘禹锡  
案头开缥帙，肘后检青囊。唯有达生理，应无治老方。  
减书存眼力，省事养心王。君酒何时熟，相携入醉乡。  
  
卷358_41  【秋中暑退赠乐天】刘禹锡  
暑服宜秋著，清琴入夜弹。情皆向菊，风意欲摧兰。  
岁稔贫心泰，天凉病体安。相逢取次第，却甚少年欢。  
  
卷358_42  【乐天池馆夏景方妍白莲初开彩舟空泊唯邀缁侣因以戏之】刘禹锡  
池馆今正好，主人何寂然。白莲方出水，碧树未鸣蝉。  
静室宵闻磬，斋厨晚绝烟。蕃僧如共载，应不是神仙。  
  
卷358_43  【酬乐天感秋凉见寄】刘禹锡  
庭晚初辨色，林秋微有声。槿衰犹强笑，莲迥却多情。  
檐燕归心动，鞲鹰俊气生。闲人占闲景，酒熟且同倾。  
  
卷358_44  【秋晚新晴夜月如练有怀乐天】刘禹锡  
雨歇晚霞明，风调夜景清。月高微晕散，云薄细鳞生。  
露草百虫思，秋林千叶声。相望一步地，脉脉万重情。  
  
卷358_45  【新秋对月寄乐天】刘禹锡  
月露发光彩，此时方见秋。夜凉金气应，天静火星流。  
蛩响偏依井，萤飞直过楼。相知尽白首，清景复追游。  
  
卷358_46  【酬乐天小台晚坐见忆】刘禹锡  
小台堪远望，独上清秋时。有酒无人劝，看山只自知。  
幽禽啭新竹，孤莲落静池。高门勿遽掩，好客无前期。  
  
卷358_47  【早秋雨后寄乐天】刘禹锡  
夜云起河汉，朝雨洒高林。梧叶先风落，草虫迎湿吟。  
簟凉扇恩薄，室静琴思深。且喜炎前别，安能怀寸阴。  
  
卷358_48  【秋晚病中乐天以诗见问力疾奉酬】刘禹锡  
耳虚多听远，展转晨鸡鸣。一室背灯卧，中宵扫叶声。  
兰芳经雨败，鹤病得秋轻。肯踏衡门草，唯应是友生。  
  
卷358_49  【和乐天烧药不成命酒独醉】刘禹锡  
九转欲成就，百神应主持。婴啼鼎上去，老貌镜前悲。  
却顾空丹灶，回心向酒卮。醺然耳热后，暂似少年时。  
  
卷358_50  【元日乐天见过因举酒为贺】刘禹锡  
渐入有年数，喜逢新岁来。震方天籁动，寅位帝车回。  
门巷扫残雪，林园惊早梅。与君同甲子，寿酒让先杯。  
  
卷358_51  【酬马大夫以愚献通草茇葜酒感通拔二字因而寄别之作】刘禹锡  
泥沙难振拔，谁复问穷通。莫讶提壶赠，家传枕曲风。  
成谣独酌后，深意片言中。不进终无已，应须荀令公。  
  
卷358_52  【奉和司空裴相公中书即事通简旧僚之作】刘禹锡  
谭笑在岩廊，人人尽所长。仪形见山立，文字动星光。  
日运丹青笔，时看赤白囊。伫闻戎马息，入贺领鸳行。  
  
卷358_53  【微之镇武昌中路见寄蓝桥怀旧之作凄然继和兼寄安平】刘禹锡  
今日油幢引，他年黄纸追。同为三楚客，独有九霄期。  
宿草恨长在，伤禽飞尚迟。武昌应已到，新柳映红旗。  
  
卷358_54  【将赴苏州途出洛阳留守李相公累申宴饯宠行…以申仰谢】刘禹锡  
岁杪风物动，雪馀宫苑晴。兔园宾客至，金谷管弦声。  
洛水故人别，吴宫新燕迎。越郎忧不浅，怀袖有琼英。  
  
卷358_55  【牛相公留守见示城外新墅有溪竹秋月亲情多往…兼命同作】刘禹锡  
别墅洛城外，月明村野通。光辉满地上，丝管发舟中。  
堤艳菊花露，岛凉松叶风。高情限清禁，寒漏滴深宫。  
  
卷358_56  【牛相公林亭雨后偶成】刘禹锡  
飞雨过池阁，浮光生草树。新竹开粉奁，初莲爇香注。  
野花无时节，水鸟自来去。若问知境人，人间第一处。  
  
卷358_57  【酬滑州李尚书秋日见寄】刘禹锡  
一入石渠署，三闻宫树蝉。丹霄未得路，白发又添年。  
双节外台贵，孤箫中禁传。征黄在旦夕，早晚发南燕。  
  
卷358_58  【和西川李尚书汉州微月游房太尉西湖】刘禹锡  
木落汉川夜，西湖悬玉钩。旌旗环水次，舟楫泛中流。  
目极想前事，神交如共游。瑶琴久已绝，松韵自悲秋。  
  
卷358_59  【和重题】刘禹锡  
林端落照尽，湖上远岚清。水榭芝兰室，仙舟鱼鸟情。  
人琴久寂寞，烟月若平生。一泛钓璜处，再吟锵玉声。  
  
卷358_60  【酬李相公喜归乡国自巩县夜泛洛水见寄】刘禹锡  
巩树烟月上，清光含碧流。且无三已色，犹泛五湖舟。  
鹏息风还起，凤归林正秋。虽攀小山桂，此地不淹留。  
  
卷358_61  【和李相公平泉潭上喜见初月】刘禹锡  
家山见初月，林壑悄无尘。幽境此何夕，清光如为人。  
潭空破镜入，风动翠蛾嚬。会向琐窗望，追思伊洛滨。  
  
卷358_62  【和李相公初归平泉过龙门南岭遥望山居即事】刘禹锡  
暂别明庭去，初随优诏还。曾为鹏鸟赋，喜过凿龙山。  
新墅烟火起，野程泉石间。岩廊人望在，只得片时闲。  
  
卷358_63  【和李相公以平泉新墅获方外之名因为诗…兼见寄之什】刘禹锡  
业继韦平后，家依昆阆间。恩华辞北第，潇洒爱东山。  
满室图书在，入门松菊闲。垂天虽暂息，一举出人寰。  
  
卷358_64  【发苏州后登武丘寺望海楼（一作望梅楼）】刘禹锡  
独宿望海楼，夜深珍木冷。僧房已闭户，山月方出岭。  
碧池涵剑彩，宝刹摇星影。却忆郡斋中，虚眠此时景。  
  
卷358_65  【松江送处州奚使君】刘禹锡  
吴越古今路，沧波朝夕流。从来别离地，能使管弦愁。  
江草带烟暮，海云含雨秋。君五陵客，不乐石门游。  
  
卷358_66  【题报恩寺】刘禹锡  
云外支硎寺，名声敌虎丘。石文留马迹，峰势耸牛头。  
泉眼潜通海，松门预带秋。迟回好风景，王谢昔曾游。  
  
卷358_67  【罢郡姑苏北归渡扬子津（后首一作姑苏台诗）】刘禹锡  
几岁悲南国，今朝赋北征。归心渡江勇，病体得秋轻。  
海阔石门小，城高粉堞明。金山旧游寺，过岸听钟声。  
故国荒台在，前临震泽波。绮罗随世尽，麋鹿古时多。  
筑用金鎚力，摧因石鼠窠。昔年雕辇路，唯有采樵歌。  
  
卷358_68  【寻汪道士不遇】刘禹锡  
仙子东南秀，泠然善驭风。笙歌五云里，天地一壶中。  
受箓金华洞，焚香玉帝宫。我来君闭户，应是向崆峒。  
  
卷358_69  【谢柳子厚寄叠石砚】刘禹锡  
常时同砚席，寄砚感离群。清越敲寒玉，参差叠碧云。  
烟岚餘斐亹，水墨两氛氲。好与陶贞白，松窗写紫文。  
  
卷358_70  【元日感怀】刘禹锡  
振蛰春潜至，湘南人未归。身加一日长，心觉去年非。  
燎火委虚烬，儿童衒彩衣。异乡无旧识，车马到门稀。  
  
卷358_71  【谢宣州崔相公赐马】刘禹锡  
浮云金络膝，昨日别朱轮。衔草如怀恋，嘶风尚意频。  
曾将比君子，不是换佳人。从此西归路，应容蹑后尘。  
  
卷358_72  【南中书来】刘禹锡  
君书问风俗，此地接炎州。淫祀多青鬼，居人少白头。  
旅情偏在夜，乡思岂唯秋。每羡朝宗水，门前尽日流。  
  
卷358_73  【题招隐寺】刘禹锡  
隐士遗尘在，高僧精舍开。地形临渚断，江势触山回。  
楚野花多思，南禽声例哀。殷勤最高顶，闲即望乡来。  
  
卷358_74  【思归寄山中友人】刘禹锡  
萧条对秋色，相忆在云泉。木落病身死，潮平归思悬。  
凉钟山顶寺，暝火渡头船。此地非吾士，闲留又一年。  
  
卷358_75  【有感】刘禹锡  
死且不自觉，其馀安可论。昨宵凤池客，今日雀罗门。  
骑吏尘未息，铭旌风已翻。平生红粉爱，惟解哭黄昏。  
  
卷358_76  【途次敷水驿伏睹华州舅氏昔日行县题诗处潸然有感】刘禹锡  
昔日股肱守，朱轮兹地游。繁华日已谢，章句此空留。  
蔓草佳城闭，故林棠树秋。今来重垂泪，不忍过西州。  
  
卷358_77  【奉和郑相公以考功十弟山姜花俯赐篇咏】刘禹锡  
采撷黄姜蕊，封题青琐闱。共闻调膳日，正是退朝归。  
响为纤筵发，情随彩翰飞。故将天下宝，万里与光辉。  
  
卷358_78  【题淳于髡墓】刘禹锡  
生为齐赘婿，死作楚先贤。应以客卿葬，故临官道边。  
寓言本多兴，放意能合权。我有一石酒，置君坟树前。  

## 全唐诗(中)　卷三百五十九

卷359_1  【送春词】刘禹锡  
昨来楼上迎春处，今日登楼又送归。兰蕊残妆含露泣，  
柳条长袖向风挥。佳人对镜容颜改，楚客临江心事违。  
万古至今同此恨，无如一醉尽忘机。  
  
卷359_2  【送李尚书镇滑州】刘禹锡  
南徐报政入文昌，东郡须才别建章。视草名高同蜀客，  
拥旄年少胜荀郎。黄河一曲当城下，缇骑千重照路傍。  
自古相门还出相，如今人望在岩廊。  
  
卷359_3  【送浑大夫赴丰州】刘禹锡  
凤衔新诏降恩华，又见旌旗出浑家。故吏来辞辛属国，  
精兵愿逐李轻车。毡裘君长迎风驭，锦带酋豪踏雪衙。  
其奈明年好春日，无人唤看牡丹花。  
  
卷359_4  【送源中丞充新罗册立使（侍中之孙）】刘禹锡  
相门才子称华簪，持节东行捧德音。身带霜威辞凤阙，  
口传天语到鸡林。烟开鳌背千寻碧，日浴鲸波万顷金。  
想见扶桑受恩处，一时西拜尽倾心。  
  
卷359_5  【送王司马之陕州（自太常丞授，工为诗）】刘禹锡  
暂辍清斋出太常，空携诗卷赴甘棠。府公既有朝中旧，  
司马应容酒后狂。案牍来时唯署字，风烟入兴便成章。  
两京大道多游客，每遇词人战一场。  
  
卷359_6  【洛中送杨处厚入关便游蜀】刘禹锡  
洛阳秋日正凄凄，君去西秦更向西。旧学三冬今转富，  
曾伤六翮养初齐。王城晓入窥丹凤，蜀路晴来见碧鸡。  
早识卧龙应有分，不妨从此蹑丹梯。  
  
卷359_7  【送周使君罢渝州归郢州别墅】刘禹锡  
君思郢上吟归去，故自渝南掷郡章。野戍岸边留画舸，  
绿萝阴下到山庄。池荷雨后衣香起，庭草春深绶带长。  
只恐鸣驺催上道，不容待得晚菘尝。  
  
卷359_8  【奉送浙西李仆射相公赴镇】刘禹锡  
建节东行是旧游，欢声喜气满吴州。郡人重得黄丞相，  
童子争迎郭细侯。诏下初辞温室树，梦中先到景阳楼。  
自怜不识平津阁，遥望旌旗汝水头。  
  
卷359_9  【重送浙西李相公顷廉问江南已经七载…领旧地新加旌旄】刘禹锡  
江北万人看玉节，江南千骑引金铙。凤从池上游沧海，  
鹤到辽东识旧巢。城下清波含百谷，窗中远岫列三茅。  
碧鸡白马回翔久，却忆朱方是乐郊。  
  
卷359_10  【送前进士蔡京赴学究科（时崔相公、杨尚书掌选）】刘禹锡  
耳闻战鼓带经锄，振发声名自里闾。已是世间能赋客，  
更攻窗下绝编书。朱门达者谁能识，绛帐书生尽不如。  
幸遇天官旧丞相，知君无翼上空虚。  
  
卷359_11  【送唐舍人出镇闽中】刘禹锡  
暂辞鸳鹭出蓬瀛，忽拥貔貅镇粤城。闽岭夏云迎皂盖，  
建溪秋树映红旌。山川远地由来好，富贵当年别有情。  
了却人间婚嫁事，复归朝右作公卿。  
  
卷359_12  【送李中丞赴楚州】刘禹锡  
缇骑朱旗入楚城，士林皆贺振家声。儿童但喜迎宾守，  
故吏犹应记姓名。万顷水田连郭秀，四时烟月映淮清。  
忆君初得昆山玉，同向扬州携手行。  
  
卷359_13  【奉送李户部侍郎自河南尹再除本官归阙】刘禹锡  
昔年内署振雄词，今日东都结去思。宫女犹传洞箫赋，  
国人先咏衮衣诗。华星却复文昌位，别鹤重归太乙池。  
想到金闺待通籍，一时惊喜见风仪。  
  
卷359_14  【送蕲州李郎中赴任】刘禹锡  
楚关蕲水路非赊，东望云山日夕佳。薤叶照人呈夏簟，  
松花满碗试新茶。楼中饮兴因明月，江上诗情为晚霞。  
北地交亲长引领，早将玄鬓到京华。  
  
卷359_15  【送国子令狐博士赴兴元觐省】刘禹锡  
相门才子高阳族，学省清资五品官。谏院过时荣棣萼，  
谢庭归去踏芝兰。山中花带烟岚晚，栈底江涵雪水寒。  
伯仲到家人尽贺，柳营莲府递相欢。  
  
卷359_16  【送李二十九兄员外赴邠宁使幕】刘禹锡  
家袭韦平身业文，素风清白至今贫。南宫通籍新郎吏，  
西候从戎旧主人。城外草黄秋有雪，烽头烟静虏无尘。  
鼎门为别霜天晓，賸把离觞三五巡。  
  
卷359_17  【送分司陈郎中只召直史馆重修三圣实录】刘禹锡  
蝉鸣官树引行车，言自成周赴玉除。远取南朝贵公子，  
重修东观帝王书。常时载笔窥金匮，暇日登楼到石渠。  
若问旧人刘子政，如今白首在南徐。  
  
卷359_18  【送慧则法师归上都因呈广宣上人】刘禹锡  
昨日东林看讲时，都人象马蹋琉璃。雪山童子应前世，  
金粟如来是本师。一锡言归九城路，三衣曾拂万年枝。  
休公久别如相问，楚客逢秋心更悲。  
  
卷359_19  【送义舟师却还黔南】刘禹锡  
黔江秋水浸云霓，独泛慈航路不迷。猿狖窥斋林叶动，  
蛟龙闻咒浪花低。如莲半偈心常悟，问菊新诗手自携。  
常说摩围似灵鹫，却将山屐上丹梯。  
  
卷359_20  【送景玄师东归】刘禹锡  
东林寺里一沙弥，心爱当时才子诗。山下偶随流水出，  
秋来却赴白云期。滩头蹑屐挑沙菜，路上停舟读古碑。  
想到旧房抛锡杖，小松应有过檐枝。  
  
卷359_21  【汉寿城春望】刘禹锡  
汉寿城边野草春，荒祠古墓对荆榛。田中牧竖烧刍狗，  
陌上行人看石麟。华表半空经霹雳，碑文才见满埃尘。  
不知何日东瀛变，此地还成要路津。  
  
卷359_22  【荆门道怀古】刘禹锡  
南国山川旧帝畿，宋台梁馆尚依稀。马嘶古道行人歇，  
麦秀空城野雉飞。风吹落叶填宫井，火入荒陵化宝衣。  
徒使词臣庾开府，咸阳终日苦思归。  
  
卷359_23  【朗州窦员外见示与澧州元郎中郡斋赠答…因以继和】刘禹锡  
鸳鹭差池出建章，彩旗朱户蔚相望。新恩共理犬牙地，  
昨日同含鸡舌香。白芷江边分驿路，山桃蹊外接甘棠。  
应怜一罢金闺籍，枉渚逢春十度伤。  
  
卷359_24  【早春对雪奉寄澧州元郎中】刘禹锡  
新赐鱼书墨未干，贤人暂出远人安。朝驱旌旆行时令，  
夜见星辰忆旧官。梅蕊覆阶铃阁暖，雪峰当户戟枝寒。  
宁知楚客思公子，北望长吟澧有兰。  
  
卷359_25  【窦朗州见示与澧州元郎中早秋赠答命同作】刘禹锡  
邻境诸侯同舍郎，芷江兰浦恨无梁。秋风门外旌旗动，  
晓露庭中橘柚香。玉簟微凉宜白昼，金笳入暮应清商，  
骚人昨夜闻鶗鴂，不叹流年惜众芳。  
  
卷359_26  【松滋渡望峡中】刘禹锡  
渡头轻雨洒寒梅，云际溶溶雪水来。梦渚草长迷楚望，  
夷陵土黑有秦灰。巴人泪应猿声落，蜀客船从鸟道回。  
十二碧峰何处所，永安宫外是荒台。  
  
卷359_27  【衢州徐员外使君遗以缟纻兼竹书箱因成一篇用答佳贶】刘禹锡  
烂柯山下旧仙郎，列宿来添婺女光。远放歌声分白纻，  
知传家学与青箱。水朝沧海何时去，兰在幽林亦自芳。  
闻说天台有遗爱，人将琪树比甘棠。  
  
卷359_28  【唐秀才赠端州紫石砚，以诗答之】刘禹锡  
端州石砚人间重，赠我因知正草玄。阙里庙堂空旧物，  
开方灶下岂天然。玉蜍吐水霞光静，彩翰摇风绛锦鲜。  
此日佣工记名姓，因君数到墨池前。  
  
卷359_29  【览董评事思归之什因以诗赠】刘禹锡  
几年油幕佐征东，却泛沧浪狎钓童。欹枕醉眠成戏蝶，  
抱琴闲望送归鸿。文儒自袭胶西相，倚伏能齐塞上翁。  
更说扁舟动乡思，青菰已熟奈秋风。  
  
卷359_30  【谢寺双桧（扬州法云寺谢镇西宅，古桧存焉）】刘禹锡  
双桧苍然古貌奇，含烟吐雾郁参差。晚依禅客当金殿，  
初对将军映画旗。龙象界中成宝盖，鸳鸯瓦上出高枝。  
长明灯是前朝焰，曾照青青年少时。  
  
卷359_31  【寄杨八寿州】刘禹锡  
风猎红旗入寿春，满城歌舞向朱轮。八公山下清淮水，  
千骑尘中白面人。桂岭雨馀多鹤迹，茗园晴望似龙鳞。  
圣朝方用敢言者，次第应须旧谏臣。  
  
卷359_32  【洛中寺北楼见贺监草书题诗】刘禹锡  
高楼贺监昔曾登，壁上笔踪龙虎腾。中国书流尚皇象，  
北朝文士重徐陵。偶因独见空惊目，恨不同时便伏膺。  
唯恐尘埃转磨灭，再三珍重嘱山僧。  
  
卷359_33  【闻韩宾擢第归觐以诗美之兼贺韩十五曹长时韩牧永州】刘禹锡  
零陵香草满郊坰，丹穴雏飞入翠屏。孝若归来成画赞，  
孟阳别后有山铭。兰陔旧地花才结，桂树新枝色更青。  
为报儒林丈人道，如今从此鬓星星。  
  
卷359_34  【宣上人远寄和礼部王侍郎放榜后诗，因而继和】刘禹锡  
礼闱新榜动长安，九陌人人走马看。一日声名遍天下，  
满城桃李属春官。自吟白雪诠词赋，指示青云借羽翰。  
借问至公谁印可，支郎天眼定中观。  
  
卷359_35  【赠东岳张炼师】刘禹锡  
东岳真人张炼师，高情雅淡世间稀。堪为列女书青简，  
久事元君住翠微。金缕机中抛锦字，玉清台上著霓衣。  
云衢不要吹箫伴，只拟乘鸾独自飞。  
  
卷359_36  【秘书崔少监见示坠马长句，因而和之】刘禹锡  
麟台少监旧仙郎，洛水桥边坠马伤。尘污腰间青襞绶，  
风飘掌下紫游缰。上车著作应来问，折臂三公定送方。  
犹赖德全如醉者，不妨吟咏入篇章。  
  
卷359_37  【寄杨虢州与之旧姻】刘禹锡  
避地江湖知几春，今来本郡拥朱轮。阮郎无复里中旧，  
杨仆却为关外人。各系一官难命驾，每怀前好易沾巾。  
玉城山里多灵药，摆落功名且养神。  
  
卷359_38  【秋日题窦员外崇德里新居（窦时判度支案）】刘禹锡  
长爱街西风景闲，到君居处暂开颜。清光门外一渠水，  
秋色墙头数点山。疏种碧松通月朗，多栽红药待春还。  
莫言堆案无馀地，认得诗人在此间。  
  
卷359_39  【蒙恩转仪曹郎依前充集贤学士举韩潮州自代因寄七言】刘禹锡  
翔鸾阙下谢恩初，通籍由来在石渠。暂入南宫判祥瑞，  
还归内殿阅图书。故人犹在三江外，同病凡经二纪馀。  
今日荐君嗟久滞，不惟文体似相如。  
  
卷359_40  【途次华州陪钱大夫登城北楼春望因睹李崔令狐…题此诗】刘禹锡  
城楼四望出风尘，见尽关西渭北春。百二山河雄上国，  
一双旌旆委名臣。壁中今日题诗处，天上同时草诏人。  
莫怪老郎呈滥吹，宦途虽别旧情亲。  
  
卷359_41  【始闻秋风】刘禹锡  
昔看黄菊与君别，今听玄蝉我却回。五夜飕飗枕前觉，  
一年颜状镜中来。马思边草拳毛动，雕眄青云睡眼开。  
天地肃清堪四望，为君扶病上高台。  
  
卷359_42  【洛中初冬拜表有怀上京故人】刘禹锡  
凤楼南面控三条，拜表郎官早渡桥。清洛晓光铺碧簟，  
上阳霜叶剪红绡。省门簪组初成列，云路鸳鸾想退朝。  
寄谢殷勤九天侣，抢榆水击各逍遥。  
  
卷359_43  【尉迟郎中见示自南迁牵复却至洛城东旧居之作因以和之】刘禹锡  
曾遭飞语十年谪，新受恩光万里还。朝服不妨游洛浦，  
郊园依旧看嵩山。竹含天籁清商乐，水绕庭台碧玉环。  
留作功成退身地，如今只是暂时闲。  
  
卷359_44  【洛中酬福建陈判官见赠】刘禹锡  
潦倒声名拥肿材，一生多故苦邅回。南宫旧籍遥相管，  
东洛闲门昼未开。静对道流论药石，偶逢词客与琼瑰。  
怪君近日文锋利，新向延平看剑来。  
  
卷359_45  【和苏十郎中谢病闲居时严常侍萧给事…有二毛之作】刘禹锡  
清羸隐几望云空，左掖鸳鸾到室中。一卷素书消永日，  
数茎斑发对秋风。菱花照后容虽改，蓍草占来命已通。  
莫怪人人惊早白，缘君尚是黑头翁。  
  
卷359_46  【酬淮南廖参谋秋夕见过之作】刘禹锡  
扬州从事夜相寻，无限新诗月下吟。初服已惊玄发长，  
高情犹向碧云深。语馀时举一杯酒，坐久方闻四处砧。  
不逐繁华访闲散，知君摆落俗人心。  
  
卷359_47  【题王郎中宣义里新居】刘禹锡  
爱君新买街西宅，客到如游鄠杜间。雨后退朝贪种树，  
申时出省趁看山。门前巷陌三条近，墙内池亭万境闲。  
见拟移居作邻里，不论时节请开关。  
  
卷359_48  【酬朗州崔员外与任十四兄侍御同过鄙人旧居…时守吴郡】刘禹锡  
昔日居邻招屈亭，枫林橘树鹧鸪声。一辞御苑青门去，  
十见蛮江白芷生。自此曾沾宣室召，如今又守阖闾城。  
何人万里能相忆，同舍仙郎与外兄。  
  
卷359_49  【刘驸马水亭避暑】刘禹锡  
千竿竹翠数莲红，水阁虚凉玉簟空。琥珀盏红疑漏酒，  
水晶帘莹更通风。赐冰满碗沉朱实，法馔盈盘覆碧笼。  
尽日逍遥避烦暑，再三珍重主人翁。  
  
卷359_50  【述旧贺迁寄陕虢孙常侍（南宫、左辅，两处交代）】刘禹锡  
南宫幸袭芝兰后，左辅曾交印绶来。多病未离清洛苑，  
新恩已历望仙台。关头古塞桃林静，城下长河竹箭回。  
闻说随车有零雨，此时偏动子荆才。  
  
卷359_51  【江陵严司空见示与成都武相公唱和，因命同作】刘禹锡  
南荆西蜀大行台，幕府旌门相对开。名重三司平水土，  
威雄八阵役风雷。彩云朝望青城起，锦浪秋经白帝来。  
不是郢中清唱发，谁当丞相掞天才。  
  
卷359_52  【庙庭偃松诗】刘禹锡  
势轧枝偏根已危，高情一见与扶持。忽从憔悴有生意，  
却为离披无俗姿。影入岩廊行乐处，韵含天籁宿斋时。  
谢公莫道东山去，待取阴成满凤池。  
  
卷359_53  【赠致仕滕庶子先辈（时及第人中最老）】刘禹锡  
朝服归来昼锦荣，登科记上更无兄。寿觞每使曾孙献，  
胜境长携众妓行。矍铄据鞍时骋健，殷勤把酒尚多情。  
凌寒却向山阴去，衣绣郎君雪里行。  
  
卷359_54  【哭吕衡州，时予方谪居】刘禹锡  
一夜霜风凋玉芝，苍生望绝士林悲。空怀济世安人略，  
不见男婚女嫁时。遗草一函归太史，旅坟三尺近要离。  
朔方徙岁行当满，欲为君刊第二碑。  
  
卷359_55  【夔州窦员外使君见示悼妓诗顾余尝识之因命同作】刘禹锡  
前年曾见两鬟时，今日惊吟悼妓诗。凤管学成知有籍，  
龙媒欲换叹无期。空廊月照常行地，后院花开旧折枝。  
寂寞鱼山青草里，何人更立智琼祠。  
  
卷359_56  【窦夔州见寄寒食日忆故姬小红吹笙，因和之】刘禹锡  
鸾声窈眇管参差，清韵初调众乐随。幽院妆成花下弄，  
高楼月好夜深吹。忽惊暮雨飘零尽，唯有朝云梦想期。  
闻道今年寒食日，东山旧路独行迟。  
  
卷359_57  【哭庞京兆（少年有俊气，常擢制科之首）】刘禹锡  
俊骨英才气褎然，策名飞步冠群贤。逢时已自致高位。  
得疾还因倚少年。天上别归京兆府，人间空数茂陵阡。  
今朝繐帐哭君处，前日见铺歌舞筵。  
  
卷359_58  【送李庚先辈赴选】刘禹锡  
一家何啻十朱轮，诸父双飞秉大钧。曾脱素衣参幕客，  
却为精舍读书人。离筵雒水侵杯色，征路函关向晚尘。  
今日山公旧宾主，知君不负帝城春。  
  
卷359_59  【阳山庙观赛神（梁松南征至此，遂为其神，在朗州）】刘禹锡  
汉家都尉旧征蛮，血食如今配此山，曲盖幽深苍桧下，  
洞箫愁绝翠屏间。荆巫脉脉传神语，野老娑娑起醉颜。  
日落风生庙门外，几人连蹋竹歌还。  
  
卷359_60  【送僧元暠东游】刘禹锡  
宝书翻译学初成，振锡如飞白足轻。彭泽因家凡几世，  
灵山预会是前生。传灯已悟无为理，濡露犹怀罔极情。  
从此多逢大居士，何人不愿解珠璎。  
  
卷359_61  【赠日本僧智藏】刘禹锡  
浮杯万里过沧溟，遍礼名山适性灵。深夜降龙潭水黑，  
新秋放鹤野田青。身无彼我那怀土，心会真如不读经。  
为问中华学道者，几人雄猛得宁馨。  
  
卷359_62  【送元简上人适越】刘禹锡  
孤云出岫本无依，胜境名山即是归。久向吴门游好寺，  
还思越水洗尘机。浙江涛惊狮子吼，稽岭峰疑灵鹫飞。  
更入天台石桥去，垂珠璀璨拂三衣。  
  
卷359_63  【送宗密上人归南山草堂寺，因谒河南尹白侍郎】刘禹锡  
宿习修来得慧根，多闻第一却忘言。自从七祖传心印，  
不要三乘入便门。东泛沧江寻古迹，西归紫阁出尘喧。  
河南白尹大檀越，好把真经相对翻。  
  
卷359_64  【西塞山怀古】刘禹锡  
西晋楼船下益州，金陵王气黯然收。千寻铁锁沉江底，  
一片降幡出石头。世几回伤往事，山形依旧枕江流。  
今逢四海为家日，故垒萧萧芦荻秋。  
  
卷359_65  【广宣上人寄在蜀与韦令公唱和诗卷因以令公…诗示之】刘禹锡  
碧云佳句久传芳，曾向成都住草堂。振锡常过长者宅，  
披衣犹带令公香。一时风景添诗思，八部人天入道场。  
若许相期同结社，吾家本自有柴桑。  

## 全唐诗(中)　卷三百六十

卷360_1  【白舍人自杭州寄新诗有柳色春藏苏小家…寄浙东元相公】刘禹锡  
钱塘山水有奇声，暂谪仙官领百城。女妓还闻名小小，  
使君谁许唤卿卿。鳌惊震海风雷起，蜃斗嘘天楼阁成。  
莫道骚人在三楚，文星今向斗牛明。  
  
卷360_2  【春日书怀，寄东洛白二十二杨八二庶子】刘禹锡  
曾向空门学坐禅，如今万事尽忘筌。眼前名利同春梦，  
醉里风情敌少年。野草芳菲红锦地，游丝撩乱碧罗天。  
心知洛下闲才子，不作诗魔即酒颠。  
  
卷360_3  【白舍人见酬拙诗，因以寄谢】刘禹锡  
虽陪三品散班中，资历从来事不同。名姓也曾镌石柱，  
诗篇未得上屏风。甘陵旧党凋零尽，魏阙新知礼数崇。  
烟水五湖如有伴，犹应堪作钓鱼翁。  
  
卷360_4  【白舍人曹长寄新诗，有游宴之盛，因以戏酬】刘禹锡  
苏州刺史例能诗，西掖今来替左司。二八城门开道路，  
五千兵马引旌旗。水通山寺笙歌去，骑过虹桥剑戟随。  
若共吴王斗百草，不如应是欠西施。  
  
卷360_5  【苏州白舍人寄新诗，有叹早白无儿之句，因以赠之】刘禹锡  
莫嗟华发与无儿，却是人间久远期。雪里高山头白早，  
海中仙果子生迟。于公必有高门庆，谢守何烦晓镜悲。  
幸免如新分非浅，祝君长咏梦熊诗。  
  
卷360_6  【酬乐天扬州初逢席上见赠】刘禹锡  
巴山楚水凄凉地，二十三年弃置身。怀旧空吟闻笛赋，  
到乡翻似烂柯人。沉舟侧畔千帆过，病树前头万木春。  
今日听君歌一曲，暂凭杯酒长精神。  
  
卷360_7  【罢郡归洛途次山阳，留辞郭中丞使君】刘禹锡  
自到山阳不许辞，高斋日夜有佳期。管弦正合看书院，  
语笑方酣各咏诗。银汉雪晴褰翠幕，清淮月影落金卮。  
洛阳归客明朝去，容趁城东花发时。  
  
卷360_8  【楚州开元寺北院枸杞临井繁茂可观群贤赋诗因以继和】刘禹锡  
僧房药树依寒井，井有香泉树有灵。翠黛叶生笼石甃，  
殷红子熟照铜瓶。枝繁本是仙人杖，根老新成瑞犬形。  
上品功能甘露味，还知一勺可延龄。  
  
卷360_9  【和乐天鹦鹉】刘禹锡  
养来鹦鹉觜初红，宜在朱楼绣户中。频学唤人缘性慧，  
偏能识主为情通。敛毛睡足难销日，亸翅愁时愿见风。  
谁遣聪明好颜色，事须安置入深笼。  
  
卷360_10  【洛中逢白监同话游梁之乐，因寄宣武令狐相公】刘禹锡  
曾经谢病各游梁，今日相逢忆孝王。少有一身兼将相，  
更能四面占文章。开颜坐上催飞盏，回首庭中看舞枪。  
借问风前兼月下，不知何客对胡床。  
  
卷360_11  【河南王少尹宅燕张常侍白舍人兼呈卢郎中李员外二副使】刘禹锡  
将星夜落使星来，三省清臣到外台。事重各衔天子诏，  
礼成同把故人杯。卷帘松竹雪初霁，满院池塘春欲回。  
第一林亭迎好客，殷勤莫惜玉山颓。  
  
卷360_12  【和宣武令狐相公郡斋对新竹】刘禹锡  
新竹翛翛韵晓风，隔窗依砌尚蒙笼。数间素壁初开后，  
一段清光入坐中。欹枕闲看知自适，含毫朗咏与谁同。  
此君若欲长相见，政事堂东有旧丛。  
  
卷360_13  【和乐天送鹤上裴相公别鹤之作】刘禹锡  
昨日看成送鹤诗，高笼提出白云司。朱门乍入应迷路，  
玉树容栖莫拣枝。双舞庭中花落处，数声池上月明时。  
三山碧海不归去，且向人间呈羽仪。  
  
卷360_14  【阙下待传点呈诸同舍】刘禹锡  
禁漏晨钟声欲绝，旌旗组绶影相交。殿含佳气当龙首，  
阁倚晴天见凤巢。山色葱笼丹槛外，霞光泛滟翠松梢。  
多惭再入金门籍，不敢为文学解嘲。  
  
卷360_15  【和乐天以镜换酒】刘禹锡  
把取菱花百炼镜，换他竹叶十旬杯。嚬眉厌老终难去，  
蘸甲须欢便到来。妍丑太分迷忌讳，松乔俱傲绝嫌猜。  
校量功力相千万，好去从空白玉台。  
  
卷360_16  【同乐天送河南冯尹学士】刘禹锡  
可怜五马风流地，暂辍金貂侍从才。阁上掩书刘向去，  
门前修刺孔融来。崤陵路静寒无雨，洛水桥长昼起雷。  
共羡府中棠棣好，先于城外百花开。  
  
卷360_17  【同白二十二赠王山人】刘禹锡  
爱名之世忘名客，多事之时无事身。老相传见来久，  
岁年虽变貌常新。飞章上达三清路，受箓平交五岳神。  
笑听咚咚朝暮鼓，只能催得市朝人。  
  
卷360_18  【题集贤阁】刘禹锡  
凤池西畔图书府，玉树玲珑景气闲。长听馀风送天乐，  
时登高阁望人寰。青山云绕栏干外，紫殿香来步武间。  
曾是先贤翔集地，每看壁记一惭颜。  
  
卷360_19  【和令狐相公初归京国赋诗言怀】刘禹锡  
凌云羽翮掞天才，扬历中枢与外台。相印昔辞东阁去，  
将星还拱北辰来。殿庭捧日彯缨入，阁道看山曳履回。  
口不言功心自适，吟诗酿酒待花开。  
  
卷360_20  【和乐天南园试小乐】刘禹锡  
闲步南园烟雨晴，遥闻丝竹出墙声。欲抛丹笔三川去，  
先教清商一部成。花木手栽偏有兴，歌词自作别生情。  
多才遇景皆能咏，当日人传满凤城。  
  
卷360_21  【答乐天戏赠】刘禹锡  
才子声名白侍郎，风流虽老尚难当。诗情逸似陶彭泽，  
斋日多如周太常。矻矻将心求净法，时时偷眼看春光。  
知君技痒思欢宴，欲倩天魔破道场。  
  
卷360_22  【同乐天送令狐相公赴东都留守（自户部尚书拜）】刘禹锡  
尚书剑履出明光，居守旌旗赴洛阳。世上功名兼将相，  
人间声价是文章。衙门晓辟分天仗，宾幕初开辟省郎。  
从发坡头向东望，春风处处有甘棠。  
  
卷360_23  【刑部白侍郎谢病长告，改宾客分司，以诗赠别】刘禹锡  
鼎食华轩到眼前，拂衣高谢岂徒然。九霄路上辞朝客，  
四皓丛中作少年。他日卧龙终得雨，今朝放鹤且冲天。  
洛阳旧有衡茆在，亦拟抽身伴地仙。  
  
卷360_24  【和留守令狐相公答白宾客】刘禹锡  
麦陇和风吹树枝，商山逸客出关时。身无拘束起长晚，  
路足交亲行自迟。官拂象筵终日待，私将鸡黍几人期。  
君来不用飞书报，万户先从纸贵知。  
  
卷360_25  【酬郓州令狐相公官舍言怀见寄兼呈乐天】刘禹锡  
词人各在一涯居，声味虽同迹自疏。佳句传因多好事，  
尽题稀为不便书。已通戎略逢黄石，仍占星文耀碧虚。  
闻说朝天在来岁，霸陵春色待行车。  
  
卷360_26  【吟白乐天哭崔儿二篇，怆然寄赠】刘禹锡  
吟君苦调我沾缨，能使无情尽有情。四望车中心未释，  
千秋亭下赋初成。庭梧已有栖雏处，池鹤今无子和声。  
从此期君比琼树，一枝吹折一枝生。  
  
卷360_27  【答乐天所寄咏怀，且释其枯树之叹】刘禹锡  
衙前有乐馔常精，宅内连池酒任倾。自是官高无狎客，  
不论年长少欢情。骊龙颔被探珠去，老蚌胚还应月生。  
莫羡三春桃与李，桂花成实向秋荣。  
  
卷360_28  【赴苏州酬别乐天】刘禹锡  
吴郡鱼书下紫宸，长安厩吏送朱轮。二南风化承遗爱，  
八咏声名蹑后尘。梁氏夫妻为寄客，陆家兄弟是州民。  
江城春日追游处，共忆东归旧主人。  
  
卷360_29  【福先寺雪中酬别乐天】刘禹锡  
龙门宾客会龙宫，东去旌旗驻上东。二八笙歌云幕下，  
三千世界雪花中。离堂未暗排红烛，别曲含凄飏晚风。  
才子从今一分散，便将诗咏向吴侬。  
  
卷360_30  【和乐天耳顺吟兼寄敦诗】刘禹锡  
吟君新什慰蹉跎，屈指同登耳顺科。邓禹功成三纪事，  
孔融书就八年多。已经将相谁能尔，抛却丞郎争奈何。  
独恨长洲数千里，且随鱼鸟泛烟波。  
  
卷360_31  【和白侍郎送令狐相公镇太原】刘禹锡  
十万天兵貂锦衣，晋城风日斗生辉。行台仆射深恩重，  
从事中郎旧路归。叠鼓蹙成汾水浪，闪旗惊断塞鸿飞。  
边庭自此无烽火，拥节还来坐紫微。  
  
卷360_32  【酬乐天见寄】刘禹锡  
元君后辈先零落，崔相同年不少留。华屋坐来能几日，  
夜台归去便千秋。背时犹自居三品，得老终须卜一丘。  
若使吾徒还早达，亦应箫鼓入松楸。  
  
卷360_33  【乐天寄重和晚达冬青一篇，因成再答】刘禹锡  
风云变化饶年少，光景蹉跎属老夫。秋隼得时凌汗漫，  
寒龟饮气受泥涂。东隅有失谁能免，北叟之言岂便无。  
振臂犹堪呼一掷，争知掌下不成卢。  
  
卷360_34  【河南白尹有喜崔宾客归洛兼见怀长句，因而继和】刘禹锡  
几年侍从作名臣，却向青云索得身。朝士忽为方外士，  
主人仍是眼中人。双鸾游处天京好，五马行时海峤春。  
遥羡光阴不虚掷，肯令丝竹暂生尘。  
  
卷360_35  【和杨师皋给事伤小姬英英】刘禹锡  
见学胡琴见艺成，今朝追想几伤情。撚弦花下呈新曲。  
放拨灯前谢改名。但是好花皆易落，从来尤物不长生。  
鸾台夜直衣衾冷，云雨无因入禁城。  
  
卷360_36  【和乐天洛下醉吟，寄太原令狐相公，兼见怀长句】刘禹锡  
旧相临戎非称意，词人作尹本多情。从容自使边尘静，  
谈笑不闻桴鼓声。章句新添塞下曲，风流旧占洛阳城。  
昨来亦有吴趋咏，惟寄东都与北京。  
  
卷360_37  【郡斋书怀寄江南白尹，兼简分司崔宾客】刘禹锡  
谩读图书三十车，年年为郡老天涯。一生不得文章力，  
百口空为饱暖家。绮季衣冠称鬓面，吴公政事副词华。  
还思谢病吟归去，同醉城东桃李花。  
  
卷360_38  【题于家公主旧宅】刘禹锡  
树绕荒台叶满池，箫声一绝草虫悲。邻家犹学宫人髻，  
园客争偷御果枝。马埒蓬蒿藏狡兔，凤楼烟雨啸愁鸱。  
何郎独在无恩泽，不似当初傅粉时。  
  
卷360_39  【酬乐天见贻贺金紫之什】刘禹锡  
久学文章含白凤，却因政事赐金鱼。郡人未识闻谣咏，  
天子知名与诏书。珍重贺诗呈锦绣，愿言归计并园庐。  
旧来词客多无位，金紫同游谁得如。  
  
卷360_40  【乐天见示伤微之敦诗晦叔三君子皆有深分因成是诗以寄】刘禹锡  
吟君叹逝双绝句，使我伤怀奏短歌。世上空惊故人少，  
集中惟觉祭文多。芳林新叶催陈叶，流水前波让后波。  
万古到今同此恨，闻琴泪尽欲如何。  
  
卷360_41  【和乐天柘枝】刘禹锡  
柘枝本出楚王家，玉面添娇舞态奢。松鬓改梳鸾凤髻，  
新衫别织斗鸡纱。鼓催残拍腰身软，汗透罗衣雨点花。  
画筵曲罢辞归去，便随王母上烟霞。  
  
卷360_42  【和乐天题真娘墓】刘禹锡  
薝卜林中黄土堆，罗襦绣黛已成灰。芳魂虽死人不怕，  
蔓草逢春花自开。幡盖向风疑舞袖，镜灯临晓似妆台。  
吴王娇女坟相近，一片行云应往来。  
  
卷360_43  【客有话汴州新政书事寄令狐相公】刘禹锡  
天下咽喉今大宁，军城喜气彻青冥。庭前剑戟朝迎日，  
笔底文章夜应星。三省壁中题姓字，万人头上见仪形。  
汴州忽复承平事，正月看灯户不扃。  
  
卷360_44  【令狐相公见示河中杨少尹赠答，兼命继之】刘禹锡  
两首新诗百字馀，朱弦玉磬韵难如。汉家丞相重征后，  
梁苑仁风一变初。四面诸侯瞻节制，八方通货溢河渠。  
自从却縠为元帅，大将归来尽把书。  
  
卷360_45  【和令狐相公送赵常盈炼师与中贵人同拜岳…投龙毕却赴京】刘禹锡  
银珰谒者引蜺旌，霞帔仙官到赤城。白鹤迎来天乐动，  
金龙掷下海神惊。元君伏奏归中禁，武帝亲斋礼上清。  
何事夷门请诗送，梁王文字上声名。  
  
卷360_46  【酬令狐相公赠别】刘禹锡  
越声长苦有谁闻，老向湘山与楚云。海峤新辞永嘉守，  
夷门重见信陵君。田园松菊今迷路，霄汉鸳鸿久绝群。  
幸遇甘泉尚词赋，不知何客荐雄文。  
  
卷360_47  【酬令狐相公寄贺迁拜之什】刘禹锡  
邅回二纪重为郎，洛下遥分列宿光。不见当关呼早起，  
曾无侍史与焚香。三花秀色通春幌，十字清波绕宅墙。  
白发青衫谁比数，相怜只是有梁王。  
  
卷360_48  【夏日寄宣武令狐相公】刘禹锡  
长忆梁王逸兴多，西园花尽兴如何。近来溽暑侵亭馆，  
应觉清谈胜绮罗。境入篇章高韵发，风穿号令众心和。  
承明欲谒先相报，愿拂朝衣逐晓珂。  
  
卷360_49  【酬令狐留守巡内至集贤院见寄】刘禹锡  
仙院文房隔旧宫，当时盛事尽成空。墨池半在颓垣下，  
书带犹生蔓草中。巡内因经九重苑，裁诗又继二南风。  
为兄手写殷勤句，遍历三台各一通。  
  
卷360_50  【和令狐相公言怀寄河中杨少尹】刘禹锡  
章句惭非第一流，世间才子昔陪游。吴宫已叹芙蓉死，  
边月空悲芦管秋。任向洛阳称傲吏，苦教河上领诸侯。  
石渠甘对图书老，关外杨公安稳不。  
  
卷360_51  【令狐相公自天平移镇太原以诗申贺】刘禹锡  
北都留守将天兵，出入香街宿禁扃。鼙鼓夜闻惊朔雁，  
旌旗晓动拂参星。孔璋旧檄家家有，叔度新歌处处听。  
夷落遥知真汉相，争来屈膝看仪刑。  
  
卷360_52  【重酬前寄】刘禹锡  
边烽寂寂尽收兵，宫树苍苍静掩扃。戎羯归心如内地，  
天狼无角比凡星。新成丽句开缄后，便入清歌满坐听。  
吴苑晋祠遥望处，可怜南北太相形。  
  
卷360_53  【令狐相公自太原累示新诗，因以酬寄】刘禹锡  
飞蓬卷尽塞云寒，战马闲嘶汉地宽。万里胡天无警急，  
一笼烽火报平安。灯前妓乐留宾宴，雪后山河出猎看。  
珍重新诗远相寄，风情不似四登坛。  
  
卷360_54  【酬令狐相公使宅别斋初栽桂树见怀之作】刘禹锡  
清淮南岸家山树，黑水东边第一栽。影近画梁迎晓日，  
香随绿酒入金杯。根留本土依江润，叶起寒棱映月开。  
早晚阴成比梧竹，九霄还放彩雏来。  
  
卷360_55  【酬令狐相公见寄】刘禹锡  
才兼文武播雄名，遗爱芳尘满洛城。身在行台为仆射，  
书来甪里访先生。闲游占得嵩山色，醉卧高听洛水声。  
千里相思难命驾，七言诗里寄深情。  
  
卷360_56  【郡内书情献裴侍中留守】刘禹锡  
功成频献乞身章，摆落襄阳镇洛阳。万乘旌旗分一半，  
八方风雨会中央。兵符今奉黄公略，书殿曾随翠凤翔。  
心寄华亭一双鹤，日陪高步绕池塘。  
  
卷360_57  【酬乐天衫酒见寄】刘禹锡  
酒法众传吴米好，舞衣偏尚越罗轻。动摇浮蚁香浓甚，  
装束轻鸿意态生。阅曲定知能自适，举杯应叹不同倾。  
终朝相忆终年别，对景临风无限情。  
  
卷360_58  【自左冯归洛下酬乐天兼呈裴令公】刘禹锡  
新恩通籍在龙楼，分务神都近旧丘。自有园公紫芝侣，  
仍追少傅赤松游。华林霜叶红霞晚，伊水晴光碧玉秋。  
更接东山文酒会，始知江左未风流。  
  
卷360_59  【秋斋独坐寄乐天兼呈吴方之大夫】刘禹锡  
空斋寂寂不生尘，药物方书绕病身。纤草数茎胜静地，  
幽禽忽至似佳宾。世间忧喜虽无定，释氏销磨尽有因。  
同向洛阳闲度日，莫教风景属他人。  
  
卷360_60  【和乐天斋戒月满夜对道场偶怀咏】刘禹锡  
常修清净去繁华，人识王城长者家。案上香烟铺贝叶，  
佛前灯焰透莲花。持斋已满招闲客，理曲先闻命小娃。  
明日若过方丈室，还应问为法来邪。  
  
卷360_61  【吴方之见示独酌小醉首篇乐天续有酬答皆含戏谑…来章】刘禹锡  
闲门共寂任张罗，静室同虚养太和。尘世欢娱开意少，  
醉乡风景独游多。散金疏傅寻常乐，枕麹刘生取次歌。  
计会雪中争挈榼，鹿裘鹤氅递相过。  
  
卷360_62  【酬乐天斋满日裴令公置宴席上戏赠】刘禹锡  
一月道场斋戒满，今朝华幄管弦迎。衔杯本自多狂态，  
事佛无妨有佞名。酒力半酣愁已散，文锋未钝老犹争。  
平阳不独容宾醉，听取喧呼吏舍声。  
  
卷360_63  【酬乐天偶题酒瓮见寄】刘禹锡  
从君勇断抛名后，世路荣枯见几回。门外红尘人自走，  
瓮头清酒我初开。三冬学任胸中有，万户侯须骨上来。  
何幸相招同醉处，洛阳城里好池台。  
  
卷360_64  【酬乐天请裴令公开春加宴】刘禹锡  
高名大位能兼有，恣意遨游是特恩。二室烟霞成步障，  
三川风物是家园。晨窥苑树韶光动，晚度河桥春思繁。  
弦管常调客常满，但逢花处即开樽。  
  
卷360_65  【乐天示过敦诗旧宅有感一篇吟之泫然追想昔事…以寄苦怀】刘禹锡  
凄凉同到故人居，门枕寒流古木疏。向秀心中嗟栋宇，  
萧何身后散图书。本营归计非无意，唯算生涯尚有馀。  
忽忆前言更惆怅，丁宁相约速悬车。  
  
卷360_66  【寄和东川杨尚书慕巢兼寄西川继之二公近从弟…因成是诗】刘禹锡  
太华莲峰降岳灵，两川棠树接郊坰。政同兄弟人人乐，  
曲奏埙篪处处听。杨叶百穿荣会府，芝泥五色耀天庭。  
各抛笔砚夸旄钺，莫遣文星让将星。  
  
卷360_67  【和乐天洛下雪中宴集寄汴州李尚书】刘禹锡  
洛城无事足杯盘，风雪相和岁欲阑。树上因依见寒鸟，  
坐中收拾尽闲官。笙歌要请频何爽，笑语忘机拙更欢。  
遥想兔园今日会，琼林满眼映旂竿。  
  
卷360_68  【和牛相公游南庄醉后寓言戏赠乐天兼见示】刘禹锡  
城外园林初夏天，就中野趣在西偏。蔷薇乱发多临水，  
鸂鶒双游不避船。水底远山云似雪，桥边平岸草如烟。  
白家唯有杯觞兴，欲把头盘打少年。  
  
卷360_69  【乐天以愚相访沽酒致欢，因成七言聊以奉答】刘禹锡  
少年曾醉酒旗下，同辈黄衣颔亦黄。蹴踏青云寻入仕，  
萧条白发且飞觞。令征古事欢生雅，客唤闲人兴任狂。  
犹胜独居荒草院，蝉声听尽到寒螀。  

## 全唐诗(中)　卷三百六十一

卷361_1  【和思黯忆南庄见示】刘禹锡  
丞相新家伊水头，智囊心匠日增修。化成池沼无痕迹，  
奔走清波不自由。台上看山徐举酒，潭中见月慢回舟。  
从来天下推尤物，合属人间第一流。  
  
卷361_2  【酬思黯见示小饮四韵】刘禹锡  
抛却人间第一官，俗情惊怪我方安。兵符相印无心恋，  
洛水嵩云恣意看。三足鼎中知味久，百寻竿上掷身难。  
追呼故旧连宵饮，直到天明兴未阑。  
  
卷361_3  【和仆射牛相公春日闲坐见怀】刘禹锡  
官曹崇重难频入，第宅清闲且独行。阶蚁相逢如偶语，  
园蜂速去恐违程。于红药惟看色，莺到垂杨不惜声。  
东洛池台怨抛掷，移文非久会应成。  
  
卷361_4  【酬元九侍御赠璧竹鞭长句】刘禹锡  
碧玉孤根生在林，美人相赠比双金。初开郢客缄封后，  
想见巴山冰雪深。多节本怀端直性，露青犹有岁寒心。  
何时策马同归去，关树扶疏敲镫吟。  
  
卷361_5  【酬窦员外使君，寒食日途次松滋渡，先寄示四韵】刘禹锡  
楚乡寒食橘花时，野渡临风驻彩旗。草色连云人去住，  
水纹如縠燕差池。朱轮尚忆群飞雉，青绶初县左顾龟。  
非是湓城旧司马，水曹何事与新诗。  
  
卷361_6  【寄杨八拾遗】刘禹锡  
闻君前日独庭争，汉帝偏知白马生。忽领簿书游太学，  
宁劳侍从厌承明。洛阳本自宜才子，海内而今有直声。  
为谢同僚老博士，范云来岁即公卿。  
  
卷361_7  【酬窦员外郡斋宴客偶命柘枝…兼呈张十一院长元九侍御】刘禹锡  
分忧馀刃又从公，白羽胡床啸咏中。彩笔谕戎矜倚马，  
华堂留客看惊鸿。渚宫油幕方高步，澧浦甘棠有几丛。  
若问骚人何处所，门临寒水落江枫。  
  
卷361_8  【谢窦员外旬休早凉见示诗（奉书报诘朝有宴）】刘禹锡  
新秋十日浣朱衣，铃阁无声公吏归。风韵渐高梧叶动，  
露光初重槿花稀。四时苒苒催容鬓，三爵油油忘是非。  
更报明朝池上酌，人知太守字玄晖。  
  
卷361_9  【南海马大夫远示著述兼酬拙诗…时蔡戎未弭故见于篇末】刘禹锡  
汉家旄节付雄才，百越南溟统外台。身在绛纱传六艺，  
腰悬青绶亚三台。连天浪静长鲸息，映日帆多宝舶来。  
闻道楚氛犹未灭，终须旌旆扫云雷。  
  
卷361_10  【和南海马大夫闻杨侍郎出守郴州因有寄上之作】刘禹锡  
忽惊金印驾朱轓，遂别鸣珂听晓猿。碧落仙来虽暂谪，  
赤泉侯在是深恩。玉环庆远瞻台坐，铜柱勋高压海门。  
一咏琼瑶百忧散，何劳更树北堂萱。  
  
卷361_11  【马大夫见示浙西王侍御赠答诗因命同作】刘禹锡  
忆逐羊车凡几时，今来旧府统戎师。象筵照室会词客，  
铜鼓临轩舞海夷，百越酋豪称故吏，十洲风景助新诗。  
秣陵从事何年别，一见琼章如素期。  
  
卷361_12  【寄唐州杨八归厚】刘禹锡  
淮安古地拥州师，画角金饶旦夕吹。浅草遥迎鹔鹴马，  
春风乱飐辟邪旗。谪仙年月今应满，戆谏声名众所知。  
何况迁乔旧同伴，一双先入凤凰池。  
  
卷361_13  【寄朗州温右史曹长】刘禹锡  
暂别瑶墀鸳鹭行，彩旗双引到沅湘。城边流水桃花过，  
帘外春风杜若香。史笔枉将书纸尾，朝缨不称濯沧浪。  
云台公业家声在，征诏何时出建章。  
  
卷361_14  【酬杨司业巨源见寄】刘禹锡  
辟雍流水近灵台，中有诗篇绝世才。渤海归人将集去，  
梨园弟子请词来。琼枝未识魂空断，宝匣初临手自开。  
莫道专城管云雨，其如心似不然灰。  
  
卷361_15  【酬国子崔博士立之见寄】刘禹锡  
健笔高科早绝伦，后来无不揖芳尘。遍看今日乘轩客，  
多是昔年呈卷人。胄子执经瞻讲坐，郎官共食接华茵。  
烦君远寄相思曲，慰问天南一逐臣。  
  
卷361_16  【张郎中籍远寄长句开缄之日已及新秋因举目前仰酬高韵】刘禹锡  
南宫词客寄新篇，清似湘灵促柱弦。京邑旧游劳梦想，  
历阳秋色正澄鲜。云衔日脚成山雨，风驾潮头入渚田。  
对此独吟还独酌，知音不见思怆然。  
  
卷361_17  【浙东元相公书叹梅雨郁蒸之候，因寄七言】刘禹锡  
稽山自与岐山别，何事连年鸑鷟飞。百辟商量旧相入，  
九天祗候老臣归。平湖晚泛窥清镜，高阁晨开扫翠微。  
今日看书最惆怅，为闻梅雨损朝衣。  
  
卷361_18  【酬严给事贺加五品兼简同制水部李郎中】刘禹锡  
九天雨露传青诏，八舍郎官换绿衣。初佩银鱼随仗入，  
宜乘白马退朝归。雕盘贺喜开瑶席，彩笔题诗出锁闱。  
闻道水曹偏得意，霞朝雾夕有光辉。  
  
卷361_19  【裴相公大学士见示答张秘书谢马诗并群公属和因命追作】刘禹锡  
草玄门户少尘埃，丞相并州寄马来。初自塞垣衔苜蓿，  
忽行幽径破莓苔。寻花缓辔威迟去，带酒垂鞭躞蹀回。  
不与王侯与词客，知轻富贵重清才。  
  
卷361_20  【奉和裴侍中将赴汉南留别座上诸公】刘禹锡  
金貂晓出凤池头，玉节前临南雍州。暂辍洪炉观剑戟，  
还将大笔注春秋。管弦席上留高韵，山水途中入胜游。  
岘首风烟看未足，便应重拜富民侯。  
  
卷361_21  【和苏郎中寻丰安里旧居寄主客张郎中】刘禹锡  
漳滨卧起恣闲游，宣室征还未白头。旧隐来寻通德里，  
新篇写出畔牢愁。池看科斗成文字，鸟听提壶忆献酬。  
同学同年又同舍，许君云路并华輈。  
  
卷361_22  【酬浙东李侍郎越州春晚即事长句】刘禹锡  
越中蔼蔼繁华地，秦望峰前禹穴西。湖草初生边雁去，  
山花半谢杜鹃啼。青油昼卷临高阁，红旆晴翻绕古堤。  
明日汉庭征旧德，老人争出若耶溪。  
  
卷361_23  【酬淮南牛相公述旧见贻】刘禹锡  
少年曾忝汉庭臣，晚岁空馀老病身。初见相如成赋日，  
寻为丞相扫门人。追思往事咨嗟久，喜奉清光笑语频。  
犹有登朝旧冠冕，待公三入拂埃尘。  
  
卷361_24  【和仆射牛相公追感韦裴六相登庸皆四十馀…并见寄之作】刘禹锡  
坐镇清朝独殷然，闲征故事数前贤。用才同践钧衡地，  
禀气终分大小年。威凤本池思泛泳，仙查旧路望回旋。  
犹怜绮季深山里，唯有松风与石田。  
  
卷361_25  【和仆射牛相公以离阙庭七年班行亲故亡殁…所和】刘禹锡  
久辞龙阙拥红旗，喜见天颜拜赤墀。三省英寮非旧侣，  
万年芳树长新枝。交朋接武居仙院，幕客追风入凤池。  
云母屏风即施设，可怜荣耀冠当时。  
  
卷361_26  【和仆射牛相公见示长句】刘禹锡  
静得天和兴自浓，不缘宦达性灵慵。大鹏六月有闲意，  
仙鹤千年无躁容。流辈尽来多叹息，官班高后少过从。  
唯应加筑露台上，賸见终南云外峰。  
  
卷361_27  【和牛相公雨后寓怀见示】刘禹锡  
金火交争正抑扬，萧萧飞雨助清商，晓看纨扇恩情薄，  
夜觉纱灯刻数长。树上早蝉才发响，庭中百草已无光。  
当年富贵亦惆怅，何况悲翁发似霜。  
  
卷361_28  【和陈许王尚书酬白少傅侍郎长句因通简汝洛旧游之什】刘禹锡  
寥廓高翔不可追，风云失路暂相随。方同洛下书生咏，  
又见军前大将旗。雪里命宾开玉帐，饮中请号驻金卮。  
竹林一自王戎去，嵇阮虽贫兴未衰。  
  
卷361_29  【和仆射牛相公寓言二首】刘禹锡  
两度竿头立定夸，回眸举袖拂青霞。尽抛今日贵人样，  
复振前朝名相家。御史定来休直宿，尚书依旧趁参衙。  
具瞻尊重诚无敌，犹忆洛阳千树花。  
心如止水鉴常明，见尽人间万物情。雕鹗腾空犹逞俊，  
骅骝啮足自无惊。时来未觉权为祟，贵了方知退是荣。  
只恐重重世缘在，事须三度副苍生。  
  
卷361_30  【酬太原狄尚书见寄】刘禹锡  
家声烜赫冠前贤，时望穹崇镇北边。身上官衔如座主，  
幕中谭笑取同年。幽并侠少趋鞭弭，燕赵佳人奉管弦。  
仍把天兵书号笔，远题长句寄山川。  
  
卷361_31  【酬宣州崔大夫见寄】刘禹锡  
白衣曾拜汉尚书，今日恩光到敝庐。再入龙楼称绮季，  
应缘狗监说相如。中郎南镇权方重，内史高斋兴有馀。  
遥想敬亭春欲暮，百花飞尽柳花初。  
  
卷361_32  【酬皇甫十少尹暮秋久雨喜晴有怀见示】刘禹锡  
雨馀独坐卷帘帷，便得诗人喜霁诗。摇落从来长年感，  
惨舒偏是病身知。扫开云雾呈光景，流尽潢污见路岐。  
何况菊香新酒熟，神州司马好狂时。  
  
卷361_33  【再授连州至衡阳酬柳柳州赠别】刘禹锡  
去国十年同赴召，渡湘千里又分岐。重临事异黄丞相，  
三黜名惭柳士师。归目并随回雁尽，愁肠正遇断猿时。  
桂江东过连山下，相望长吟有所思。  
  
卷361_34  【望夫山】刘禹锡  
何代提戈去不还，独留形影白云间。肌肤销尽雪霜色，  
罗绮点成苔藓斑。江燕不能传远信，野花空解妒愁颜。  
近来岂少征人妇，笑采蘼芜上北山。  
  
卷361_35  【怀妓（前三首一作刘损诗，题作愤惋）】刘禹锡  
玉钗重合两无缘，鱼在深潭鹤在天。得意紫鸾休舞镜，  
能言青鸟罢衔笺。金盆已覆难收水，玉轸长抛不续弦。  
若向蘼芜山下过，遥将红泪洒穷泉。  
鸾飞远树栖何处，凤得新巢想称心。红壁尚留香漠漠，  
碧云初断信沉沉。情知点污投泥玉，犹自经营买笑金。  
从此山头似人石，丈夫形状泪痕深。  
但曾行处遍寻看，虽是生离死一般。买笑树边花已老，  
画眉窗下月犹残。云藏巫峡音容断，路隔星桥过往难。  
莫怪诗成无泪滴，尽倾东海也须干。  
三山不见海沉沉，岂有仙踪更可寻。青鸟去时云路断，  
姮娥归处月宫深。纱窗遥想春相忆，书幌谁怜夜独吟。  
料得夜来天上镜，只应偏照两人心。  
  
卷361_36  【答东阳于令寒碧图诗】刘禹锡  
东阳本是佳山水，何况曾经沉隐侯。化得邦人解吟咏，  
如今县令亦风流。新开潭洞疑仙境，远写丹青到雍州。  
落在寻常画师手，犹能三伏凛生秋。  
  
卷361_37  【麻姑山】刘禹锡  
曾游仙迹见丰碑，除却麻姑更有谁。云盖青山龙卧处，  
日临丹洞鹤归时。霜凝上界花开晚，月冷中天果熟迟。  
人到便须抛世事，稻田还拟种灵芝。  
  
卷361_38  【自江陵沿流道中】刘禹锡  
三千三百西江水，自古如今要路津。月夜歌谣有渔父，  
风天气色属商人。沙村好处多逢寺，山叶红时觉胜春。  
行到南朝征战地，古来名将尽为神。  
  
卷361_39  【别夔州官吏】刘禹锡  
三年楚国巴城守，一去扬州扬子津。青帐联延喧驿步，  
白头俯伛到江滨。巫山暮色常含雨，峡水秋来不恐人。  
惟有九歌词数首，里中留与赛蛮神。  
  
卷361_40  【鱼复江中】刘禹锡  
扁舟尽室贫相逐，白发藏冠镊更加。远水自澄终日绿，  
晴林长落过春花。客情浩荡逢乡语，诗意留连重物华。  
风樯好住贪程去，斜日青帘背酒家。  
  
卷361_41  【巫山神女庙】刘禹锡  
巫山十二郁苍苍，片石亭亭号女郎。晓雾乍开疑卷幔，  
山花欲谢似残妆。星河好夜闻清佩，云雨归时带异香。  
何事神仙九天上，人间来就楚襄王。  
  
卷361_42  【柳絮】刘禹锡  
飘飏南陌起东邻，漠漠濛濛暗度春。花巷暖随轻舞蝶，  
玉楼晴拂艳妆人。萦回谢女题诗笔，点缀陶公漉酒巾。  
何处好风偏似雪，隋河堤上古江津。  
  
卷361_43  【赠同年陈长史员外】刘禹锡  
明州长史外台郎，忆昔同年翰墨场。一自分襟多岁月，  
相逢满眼是凄凉。推贤有愧韩安国，论旧唯存盛孝章。  
所叹谬游东阁下，看君无计出恓惶。  
  
卷361_44  【送周鲁儒赴举诗】刘禹锡  
宋日营阳内史孙，因家占得九疑村。童心便有爱书癖，  
手指今馀把笔痕。自握蛇珠辞白屋，欲凭鸡卜谒金门。  
若逢广坐问羊酪，从此知名在一言。  
  
卷361_45  【送曹璩归越中旧隐诗】刘禹锡  
行尽潇湘万里馀，少逢知己忆吾庐。数间茅屋闲临水，  
一盏秋灯夜读书。地远何当随计吏，策成终自诣公车。  
剡中若问连州事，唯有千山画不如。  
  
卷361_46  【白鹰】刘禹锡  
毛羽斒斓白纻裁，马前擎出不惊猜。轻抛一点入云去，  
喝杀三声掠地来。绿玉觜攒鸡脑破，玄金爪擘兔心开。  
都缘解搦生灵物，所以人人道俊哉。  

## 全唐诗(中)　卷三百六十二

卷362_1  【送工部张侍郎入蕃吊祭（时张兼修史）】刘禹锡  
月窟宾诸夏，云官降九天。饰终邻好重，锡命礼容全。  
水咽犹登陇，沙鸣稍极边。路因乘驿近，志为饮冰坚。  
毳帐差池见，乌旗摇曳前。归来赐金石，荣耀自编年。  
  
卷362_2  【早秋送台院杨侍御归朝（兄弟四人遍历诸科二人同省）】刘禹锡  
仙署棣华春，当时已绝伦。今朝丹阙下，更入白眉人。  
重振高阳族，分居要路津。一门科第足，五府辟书频。  
鸷鸟得秋气，法星悬火旻。圣朝寰海静，所至不埋轮。  
  
卷362_3  【送陆侍御归淮南使府五韵（用年字）】刘禹锡  
江左重诗篇，陆生名久传。凤城来已熟，羊酪不嫌膻。  
归路芙蓉府，离堂玳瑁筵。泰山呈腊雪，隋柳布新年。  
曾忝扬州荐，因君达短笺。  
  
卷362_4  【送令狐相公自仆射出镇南梁】刘禹锡  
夏木正阴成，戎装出帝京。沾襟辞阙泪，回首别乡情。  
云树褒中路，风烟汉上城。前旌转谷去，后骑踏桥声。  
久领鸳行重，无嫌虎绶轻。终提一麾去，再入福苍生。  
  
卷362_5  【奉送裴司徒令公自东都留守再命太原】刘禹锡  
星使出关东，兵符赐上公。山河归旧国，管籥换离宫。  
行色旌旗动，军声鼓角雄。爱棠馀故吏，骑竹见新童。  
汉垒三秋静，胡沙万里空。其如天下望，旦夕咏清风。  
  
卷362_6  【海阳湖别浩初师】刘禹锡  
近郭看殊境，独游常鲜欢。逢君驻缁锡，观貌称林峦。  
湖满景方霁，野香春未阑。爱泉移席近，闻石辍棋看。  
风止松犹韵，花繁露未干。桥形出树曲，岩影落池寒。  
别路千嶂里，诗情暮云端。他年买山处，似此得隳官。  
  
卷362_7  【许给事见示哭工部刘尚书诗因命同作】刘禹锡  
汉室贤王后，孔门高第人。济时成国器，乐道任天真。  
特达圭无玷，坚贞竹有筠。总戎宽得众，市义贵能贫。  
护塞无南牧，驰心拱北辰。乞身来阙下，赐告卧漳滨。  
荣耀初题剑，清羸已拖绅。宫星徒列位，隙日不回轮。  
自昔追飞侣，今为侍从臣。素弦哀已绝，青简叹犹新。  
未遂挥金乐，空悲撤瑟晨。凄凉竹林下，无复见清尘。  
  
卷362_8  【武陵书怀五十韵】刘禹锡  
西汉开支郡，南朝号戚藩。四封当列宿，百雉俯清沅。  
高岸朝霞合，惊湍激箭奔。积阴春暗度，将霁雾先昏。  
俗尚东皇祀，谣传义帝冤。桃花迷隐迹，楝叶慰忠魂。  
户算资渔猎，乡豪恃子孙。照山畬火动，踏月俚歌喧。  
拥楫舟为市，连甍竹覆轩。披沙金粟见，拾羽翠翘翻。  
茗折苍溪秀，蘋生枉渚暄。禽惊格磔起，鱼戏噞喁繁。  
沉约台榭故，李衡墟落存。湘灵悲鼓瑟，泉客泣酬恩。  
露变蒹葭浦，星悬橘柚村。虎咆空野震，鼍作满川浑。  
邻里皆迁客，儿童习左言。炎天无冽井，霜月见芳荪。  
清白家传远，诗书志所敦。列科叨甲乙，从宦出丘樊。  
结友心多契，驰声气尚吞。士安曾重赋，元礼许登门。  
草檄嫖姚幕，巡兵戊己屯。筑台先自隗，送客独留髡。  
遂结王畿绶，来观衢室樽。鸢飞入鹰隼，鱼目俪玙璠。  
晓烛罗驰道，朝阳辟帝阍。王正会夷夏，月朔盛旗幡。  
独立当瑶阙，传呵步紫垣。按章清犴狱，视祭洁蘋蘩。  
御历昌期远，传家宝祚蕃。繇文光夏启，神教畏轩辕。  
内禅因天性，雄图授化元。继明悬日月，出震统乾坤。  
大孝三朝备，洪恩九族惇。百川宗渤澥，五岳辅昆仑。  
何幸逢休运，微班识至尊。校缗资筦榷，复土奉山园。  
一失贵人意，徒闻太学论。直庐辞锦帐，远守愧朱幡。  
巢幕方犹燕，抢榆尚笑鲲。邅回过荆楚，流落感凉温。  
旅望花无色，愁心醉不惛。春江千里草，暮雨一声猿。  
问卜安冥数，看方理病源。带赊衣改制，尘涩剑成痕。  
三秀悲中散，二毛伤虎贲。来忧御魑魅，归愿牧鸡豚。  
就日秦京远，临风楚奏烦。南登无灞岸，旦夕上高原。  
  
卷362_9  【早秋集贤院即事（时为学士）】刘禹锡  
金数已三伏，火星正西流。树含秋露晓，阁倚碧天秋。  
灰琯应新律，铜壶添夜筹。商飙从朔塞，爽气入神州。  
蕙草香书殿，愧花点御沟。山明真色见，水静浊烟收。  
早岁忝华省，再来成白头。幸依群玉府，末路尚瀛洲。  
  
卷362_10  【奉和吏部杨尚书太常李卿二相公策…述怀赠答十韵】刘禹锡  
文雅关西族，衣冠赵北都。有声真汉相，无颣胜隋珠。  
当轴龙为友，临池凤不孤。九天开内殿，百辟看晨趋。  
诫满澄欹器，成功别大垆。馀芳在公论，积庆是神扶。  
步武离台席，徊翔集帝梧。铨材秉秦镜，典乐去齐竽。  
潇洒风尘外，逢迎诗酒徒。唯应待华诰，更食万钱厨。  
  
卷362_11  【晚岁登武陵城顾望水陆怅然有作】刘禹锡  
星象承乌翼，蛮陬想犬牙。俚人祠竹节，仙洞闭桃花。  
城基历汉魏，江源自賨巴。华表廖王墓，菜地黄琼家。  
霜轻菊秀晚，石浅水纹斜。樵音绕故垒，汲路明寒沙。  
凊风稍改叶，卢橘始含葩。野桥过驿骑，丛祠发迥笳。  
跳鳞避举网，倦鸟寄行楂。路尘高出树，山火远连霞。  
夕曛转赤岸，浮霭起苍葭。轧轧渡水桨，连连赴林鸦。  
叫阍道非远，赐环期自赊。孤臣本危涕，乔木在天涯。  
  
卷362_12  【罢郡归洛阳寄友人】刘禹锡  
远谪年犹少，初归鬓已衰。门闲故吏去，室静老僧期。  
不见蜘蛛集，频为佝偻欺。颖微囊未出，寒甚谷难吹。  
濩落唯心在，平生有己知。商歌夜深后，听者竟为谁。  
  
卷362_13  【经伏波神祠】刘禹锡  
蒙蒙篁竹下，有路上壶头。汉垒麏鼯斗，蛮溪雾雨愁。  
怀人敬遗像，阅世指东流。自负霸王略，安知恩泽侯。  
乡园辞石柱，筋力尽炎洲。一以功名累，翻思马少游。  
  
卷362_14  【和汴州令狐相公到镇改月偶书所怀（二十二韵）】刘禹锡  
受脤新梁苑，和羹旧傅岩。援毫动星宿，垂钓取韬钤。  
赫奕三川至，欢呼百姓瞻。绿油貔虎拥，青纸凤凰衔。  
外垒曾无警，中厨亦罢监。推诚人自服，去杀令逾严。  
赳赳容皆饰，幡幡口尽钳。为兄怜庾翼，选婿得萧咸。  
郁倔咽喉地，骈臻水陆兼。度桥鸣绀幰，入肆飏云帆。  
端月当中气，东风应远占。管弦喧夜景，灯烛掩寒蟾。  
酒每倾三雅，书能发百函。词人羞布鼓，远客献貂襜。  
歌榭白团扇，舞筵金缕衫。旌旗遥一簇，舄履近相搀。  
花树当朱阁，晴河逼翠帘。衣风飘叆叇，烛泪滴巉岩。  
玉斝虚频易，金炉暖更添。映镮窥艳艳，隔袖见纤纤。  
谢傅何由接，桓伊定不凡。应怜郡斋老，旦夕镊霜髯。  
  
卷362_15  【遥贺白宾客分司初到洛中，戏呈冯尹】刘禹锡  
西辞望苑去，东占洛阳才。度岭无愁思，看山不懊来。  
冥鸿何所慕，辽鹤乍飞回。洗竹通新径，携琴上旧台。  
尘埃长者辙，风月故人杯。闻道龙门峻，还因上客开。  
  
卷362_16  【白侍郎大尹自河南寄示池北新葺水斋即事…兼命同作】刘禹锡  
公府有高政，新斋池上开。再吟佳句后，一似画图来。  
结构疏林下，夤缘曲岸隈。绿波穿户牖，碧甃叠琼瑰。  
幽异当轩满，清光绕砌回。潭心澄晚镜，渠口起晴雷。  
瑶草缘堤种，松烟上岛栽。游鱼惊拨剌，浴鹭喜毰毸。  
为客烹林笋，因僧采石苔。酒瓶常不罄，书案任成堆。  
檐外青雀舫，坐中鹦鹉杯。蒲根抽九节，莲萼捧重台。  
芳讯此时到，胜游何日陪。共讥吴太守，自占洛阳才。  
  
卷362_17  【和令狐相公谢太原李侍中寄蒲桃】刘禹锡  
珍果出西域，移根到北方。昔年随汉使，今日寄梁王。  
上相芳缄至，行台绮席张。鱼鳞含宿润，马乳带残霜。  
染指铅粉腻，满喉甘露香。酝成十日酒，味敌五云浆。  
咀嚼停金盏，称嗟响画堂。惭非末至客，不得一枝尝。  
  
卷362_18  【和令狐相公玩白菊】刘禹锡  
家家菊尽黄，梁国独如霜。莹静真琪树，分明对玉堂。  
仙人披雪氅，素女不红妆。粉蝶来难见，麻衣拂更香。  
向风摇羽扇，含露滴琼浆。高艳遮银井，繁枝覆象床。  
桂丛惭并发，梅蕊妒先芳。一入瑶华咏，从兹播乐章。  
  
卷362_19  【令狐相公见示新栽蕙兰二草之什，兼命同作】刘禹锡  
上国庭前草，移来汉水浔。朱门虽易地，玉树有馀阴。  
艳彩凝还泛，清香绝复寻。光华童子佩，柔软美人心。  
惜晚含远思，赏幽空独吟。寄言知音者，一奏风中琴。  
  
卷362_20  【和令狐相公南斋小宴听阮咸】刘禹锡  
阮巷久芜沉，四弦有遗音。雅声发兰室，远思含竹林。  
座绝众宾语，庭移芳树阴。飞觞助真气，寂听无流心。  
影似白团扇，调谐朱弦琴。一毫不平意，幽怨古犹今。  
  
卷362_21  【和令狐相公九日对黄白二菊花见怀】刘禹锡  
素萼迎寒秀，金英带露香。繁华照旄钺，荣盛对银黄。  
琮璧交辉映，衣裳杂彩章。晴云遥盖覆，秋蝶近悠扬。  
空想逢九日，何由陪一觞。满丛佳色在，未肯委严霜。  
  
卷362_22  【令狐仆射与余投分素深纵山川阻修…附于旧编之末】刘禹锡  
前日寝门恸，至今悲有馀。已嗟万化尽，方见八行书。  
满纸传相忆，裁诗怨索居。危弦音有绝，哀玉韵犹虚。  
忽叹幽明异，俄惊岁月除。文章虽不朽，精魄竟焉如。  
零泪沾青简，伤心见素车。凄凉从此后，无复望双鱼。  
  
卷362_23  【和乐天闲园独赏八韵前以蜂鹤拙句寄呈…小巧以取大咍】刘禹锡  
永日无人事，芳园任兴行。陶庐树可爱，潘宅雨新晴。  
傅粉琅玕节，熏香菡萏茎。榴花裙色好，桐子药丸成。  
柳蠹枝偏亚，桑空叶再生。睢盱欲斗雀，索漠不言莺。  
动植随四气，飞沉含五情。抢榆与水击，小大强为名。  
  
卷362_24  【奉和裴令公新成绿野堂即书】刘禹锡  
蔼蔼鼎门外，澄澄洛水湾。堂皇临绿野，坐卧看青山。  
位极却忘贵，功成欲爱闲。官名司管籥，心术去机关。  
禁苑凌晨出，园花及露攀。池塘鱼拨剌，竹径鸟绵蛮。  
志在安潇洒，尝经历险艰。高情方造适，众意望征还。  
好客交珠履，华筵舞玉颜。无因随贺燕，翔集画梁间。  
  
卷362_25  【三月三日与乐天及河南李尹奉陪裴令公泛洛禊饮…十二韵】刘禹锡  
洛下今修禊，群贤胜会稽。盛筵陪玉铉，通籍尽金闺。  
波上神仙妓，岸傍桃李蹊。水嬉如鹭振，歌响杂莺啼。  
历览风光好，沿洄意思迷。棹歌能俪曲，墨客竞分题。  
翠幄连云起，香车向道齐。夸绫步障，马惜锦障泥。  
尘暗宫墙外，霞明苑树西。舟形随鹢转，桥影与虹低。  
川色晴犹远，乌声暮欲栖。唯馀踏青伴，待月魏王堤。  
  
卷362_26  【乐天少傅五月长斋广延缁徒谢绝文友坐成暌间因以戏之】刘禹锡  
五月长斋戒，深居绝送迎。不离通德里，便是法王城。  
举目皆僧事，全家少俗情。精修无上道，结念未来生。  
宾閤缁衣占，书堂信鼓鸣。戏童为塔象，啼鸟学经声。  
黍用青菰角，葵承玉露烹。马家供薏苡，刘氏饷芜菁。  
暗网笼歌扇，流尘晦酒铛。不知何次道，作佛几时成。  
  
卷362_27  【酬乐天晚夏闲居欲相访先以诗见贻】刘禹锡  
池榭堪临泛，翛然散郁陶。步因驱鹤缓，吟为听蝉高。  
林密添新竹，枝低缒晚桃。酒醅晴易熟，药圃夏频薅。  
老是班行旧，闲为乡里豪。经过更何处，风景属吾曹。  
  
卷362_28  【酬乐天醉后狂吟十韵（来章有移家惟醉和之句）】刘禹锡  
散诞人间乐，逍遥地上仙。诗家登逸品，释氏悟真筌。  
制诰留台阁，歌词入管弦。处身于木雁，任世变桑田。  
吏隐情兼遂，儒玄道两全。八关斋适罢，三雅兴尤偏。  
文墨中年旧，松筠晚岁坚。鱼书曾替代，香火有因缘。  
欲向醉乡去，犹为色界牵。好吹杨柳曲，为我舞金钿。  
  
卷362_29  【牛相公见示新什，谨依本韵次用以抒下情】刘禹锡  
剧韵新篇至，因难始见能。雨天龙变化，晴日凤鶱腾。  
游海惊何极，闻韶素不曾。惬心时拊髀，击节日麾肱。  
符彩添隃墨，波澜起剡藤。拣金光熠熠，累璧势层层。  
珠媚多藏贾，花撩欲定僧。封来真宝物，寄与愧交朋。  
已老无时疾，长贫望岁登。雀罗秋寂寂，虫翅晓薨薨。  
羸骥方辞绊，虚舟已绝縆。荣华甘死别，健羡亦生憎。  
玉柱琤瑽韵，金觥雹凸棱。何时良宴会，促膝对华灯。  
  
卷362_30  【奉和中书崔舍人八月十五日夜玩月二十韵】刘禹锡  
暮景中秋爽，阴灵既望圆。浮精离碧海，分照接虞渊。  
迥见孤轮出，高从倚盖旋。二仪含皎澈，万象共澄鲜。  
整御当西陆，舒光丽上玄。从星变风雨，顺日助陶甄。  
远近同时望，晶荧此夜偏。运行调玉烛，洁白应金天。  
曲沼疑瑶镜，通衢若象筵。逢人尽冰雪，遇景即神仙。  
引素吞银汉，凝清洗绿烟。皋禽警露下，邻杵思风前。  
水是还珠浦，山成种玉田。剑沉三尺影，灯罢九枝然。  
象外形无迹，寰中影有迁。稍当云阙正，未映斗城悬。  
静对挥宸翰，闲临襞彩笺。境同牛渚上，宿在凤池边。  
兴掩寻安道，词胜命仲宣。从今纸贵后，不复咏陈篇。  
  
卷362_31  【奉和淮南李相公早秋即事，寄成都武相公】刘禹锡  
八柱共承天，东西别隐然。远夷争慕化，真相故临边。  
并进夔龙位，仍齐龟鹤年。同心舟已济，造膝璧常联。  
对领专征寄，遥持造物权。斗牛添气色，井络静氛烟。  
献可通三略，分甘出万钱。汉南趋节制，赵北赐山川。  
玉帐观渝舞，虹旌猎楚田。步嫌双绶重，梦入九城偏。  
秋雨离情动，新诗乐府传。聆音还窃抃，不觉抚么弦。  
  
卷362_32  【元和癸巳岁仲秋诏发江陵偏师问罪蛮…寄荆南严司空】刘禹锡  
蛮水阻朝宗，兵符下渚宫。前筹得上策，无战已成功。  
汉使星飞入，夷心草偃同。歌谣开竹栈，拜舞戢桑弓。  
就日知冰释，投人念鸟穷。网罗三面解，章奏九门通。  
卉服联操袂，雕题尽鞠躬。降幡秋练白，驿骑昼尘红。  
火号休传警，机桥罢亘空。登山不见虏，振旆自生风。  
江远烟波静，军回气色雄。伫看闻喜后，金石赐元戎。  

## 全唐诗(中)　卷三百六十三

卷363_1  【和李六侍御文宣王庙释奠作】刘禹锡  
叹息鲁先师，生逢周室卑。有心律天道，无位救陵夷。  
历聘不能用，领徒空尔为。儒风正礼乐，旅象入蓍龟。  
西狩非其应，中都安足施。世衰由我贱，泣下为人悲。  
遗教光文德，兴王叶梦期。土田封后胤，冕服饰虚仪。  
钟鼓胶庠荐，牲牢郡邑祠。闻君喟然叹，偏在上丁时。  
  
卷363_2  【和窦中丞晚入容江作】刘禹锡  
汉郡三十六，郁林东南遥。伦选清臣，天外颁诏条。  
桂水步秋浪，火山凌雾朝。分圻辨风物，入境闻讴谣。  
莎岸见长亭，烟林隔丽谯。日落舟益驶，川平旗自飘。  
珠浦远明灭，金沙晴动摇。一吟道中作，离思悬层霄。  
  
卷363_3  【南海马大夫见惠著述三通勒成四帙…钦受嘉贶诗以谢之】刘禹锡  
红旗阅五兵，绛帐领诸生。味道轻鼎食，退公犹笔耕。  
青箱传学远，金匮纳书成。一瞬见前事，九流当抗行。  
编蒲曾苦思，垂竹愧无名。今日承芳讯，谁言赠衮荣。  
  
卷363_4  【和杨侍郎初至郴州纪事书情题郡斋八韵】刘禹锡  
旌节下朝台，分圭从北回。城头鹤立处，驿树凤栖来。  
旧路芳尘在，新恩馹骑催。里闾风偃草，鼓舞抃成雷。  
吏散山禽啭，庭香夏蕊开。郡斋堪四望，壁记有三台。  
人讶征黄晚，文非吊屈哀。一吟梁甫曲，知是卧龙才。  
  
卷363_5  【和东川王相公新涨驿池八韵】刘禹锡  
今日池塘上，初移造物权。苞蔵成别岛，沿浊致清涟。  
变化生言下，蓬瀛落眼前。泛觞惊翠羽，开幕对红莲。  
远写风光入，明含气象全。渚烟笼驿树，波日漾宾筵。  
曲岸留缇骑，中流转彩船。无因接元礼，共载比神仙。  
  
卷363_6  【酬杨八庶子喜韩吴兴与余同迁见赠（依本韵次用）】刘禹锡  
早遇圣明朝，雁行登九霄。文轻傅武仲，酒逼盖宽饶。  
舍矢同瞻鹄，当筵共赛枭。琢磨三益重，唱和五音调。  
台柏烟常起，池荷香暗飘。星文辞北极，旗影度东辽。  
直道由来黜，浮名岂敢要。三湘与百越，雨散又云摇。  
远守惭侯籍，征还荷诏条。悴容唯舌在，别恨几魂销。  
满眼悲陈事，逢人少旧僚。烟霞为老伴，蒲柳任先凋。  
虎绶悬新印，龙舼理去桡。断肠天北郡，携手洛阳桥。  
幢盖今虽贵，弓旌会见招。其如草玄客，空宇久寥寥。  
  
卷363_7  【和兵部郑侍郎省中四松诗十韵】刘禹锡  
右相历中台，移松武库栽。紫茸抽组绶，青实长玫瑰。  
便有干霄势，看成构厦材。数分天柱半，影逐日轮回。  
旧赏台阶去，新知谷口来。息阴常仰望，玩境几裴回。  
翠粒晴悬露，苍鳞雨起苔。凝音助瑶瑟，飘蕊泛金罍。  
月桂花遥烛，星榆叶对开。终须似鸡树，荣茂近昭回。  
  
卷363_8  【酬郑州权舍人见寄二十韵】刘禹锡  
朱户凌晨启，碧梧含早凉。从桔柣至，书到漆沮傍。  
抃会因佳句，情深取断章。惬心同笑语，入耳胜笙簧。  
忆昔三条路，居邻数仞墙。学堂青玉案，彩服紫罗囊。  
麟角看成就，龙驹见抑扬。彀中飞一箭，云际落双鶬。  
甸邑叨前列，天台愧后行。鲤庭传事业，鸡树遂翱翔。  
书殿连鳷鹊，神池接凤凰。追游蒙尚齿，惠好结中肠。  
铩翮方抬举，危根易损伤。一麾怜弃置，五字借恩光。  
汝海崆峒秀，溱流芍药芳。风行能偃草，境静不争桑。  
转旆趋关右，颁条匝渭阳。病吟犹有思，老醉已无狂。  
尘满鸿沟道，沙惊白狄乡。伫闻黄纸诏，促召紫微郎。  
  
卷363_9  【和牛相公题姑苏所寄太湖石兼寄李苏州】刘禹锡  
震泽生奇石，沉潜得地灵。初辞水府出，犹带龙宫腥。  
发自江湖国，来荣卿相庭。从风夏云势，上汉古查形。  
拂拭鱼鳞见，铿锵玉韵聆。烟波含宿润，苔藓助新青。  
嵌穴胡雏貌，纤铓虫篆铭。孱颜傲林薄，飞动向雷霆。  
烦热近还散，馀酲见便醒。凡禽不敢息，浮壒莫能停。  
静称垂松盖，鲜宜映鹤翎。忘忧常目击，素尚与心冥。  
眇小欺湘燕，团圆笑落星。徒然想融结，安可测年龄。  
采取询乡耋，搜求按旧经。垂钩入空隙，隔浪动晶荧。  
有获人争贺，欢谣众共听。一州惊阅宝，千里远扬舲。  
睹物洛阳陌，怀人吴御亭。寄言垂天翼，早晚起沧溟。  
  
卷363_10  【浙西李大夫述梦四十韵并浙东元相公酬和斐然继声】刘禹锡  
位是才能取，时因际会遭。羽仪呈鸑鷟，铓刃试豪曹。  
洛下推年少，山东许地高。门承金铉鼎，家有玉璜韬。  
海浪扶鹏翅，天风引骥髦。便知蓬阁閟，不识鲁衣褒。  
兴发春塘草，魂交益部刀。形开犹抱膝，烛尽遽挥毫。  
昔仕当初筮，逢时咏载橐。怀铅辨虫蠹，染素学鹅毛。  
车骑方休汝，归来欲效陶。南台资謇谔，内署选风骚。  
羽化如乘鲤，楼居旧冠鳌。美香焚湿麝，名果赐干萄。  
议赦蝇栖笔，邀歌蚁泛醪。代言无所戏，谢表自称叨。  
兰焰凝芳泽，芝泥莹玉膏。对频声价出，直久梦魂劳。  
草诏令归马，批章答献獒。银花悬院榜，翠羽映帘绦。  
讽谏欣然纳，奇觚率尔操。禁中时谔谔，天下免忉忉。  
左顾龟成印，双飞鹄织袍。谢宾缘地密，洁己是心豪。  
五日思归沐，三春羡众邀。茶炉依绿笋，棋局就红桃。  
溟海桑潜变，阴阳炭暗熬。仙成脱屣去，臣恋捧弓号。  
建节辞乌柏，宣风看鹭涛。土山京口峻，铁瓮郡城牢。  
曲岛花千树，官池水一篙。莺来和丝管，雁起拂麾旄。  
宛转倾罗扇，回旋堕玉搔。罚筹长竖纛，觥盏样如舠。  
山是千重障，江为四面濠。卧龙曾得雨，孤鹤尚鸣皋。  
剑用雄开匣，弓闲蛰受弢。凤姿尝在竹，鷃羽不离蒿。  
吴越分双镇，东西接万艘。今朝比潘陆，江海更滔滔。  
  
卷363_11  【和浙西李大夫伊川卜居】刘禹锡  
早入八元数，尝承三接恩。飞鸣天上路，镇压海西门。  
清望寰中许，高情物外存。时来诚不让，归去每形言。  
洛下思招隐，江干厌作藩。按经修道具，依样买山村。  
开凿随人化，幽阴为律暄。远移难得树，立变旧荒园。  
绝塞通潜径，平泉占上原。烟霞遥在想，簿领益为繁。  
丹禁虚东閤，苍生望北辕。徒令双白鹤，五里自翩翻。  
  
卷363_12  【省试风光草际浮】刘禹锡  
熙熙春景霁，草绿春光丽。的历乱相鲜，葳蕤互亏蔽。  
乍疑芊绵里，稍动丰茸际。影碎翻崇兰，浮香转丛蕙。  
含烟绚碧彩，带露如珠缀。幸因采掇日，况此临芳岁。  
  
卷363_13  【历阳书事七十韵】刘禹锡  
一夕为湖地，千年列郡名。霸王迷路处，亚父所封城。  
汉置东南尉，梁分肘腋兵。本吴风俗剽，兼楚语音伧。  
沸井今无涌，乌江旧有名。土台游柱史，石室隐彭铿。  
曹操祠犹在，濡须坞未平。海潮随月大，江水应春生。  
忆昨深山里，终朝看火耕。鱼书来北阙，鹢首下南荆。  
云雨巫山暗，蕙兰湘水清。章华树已失，鄂渚草来迎。  
庐阜香炉出，湓城粉堞明。雁飞彭蠡暮，鸦噪大雷晴。  
平野分风使，恬和趁夜程。贵池登陆峻，舂谷渡桥鸣。  
骆驿主人问，悲欢故旧情。几年方一面，卜昼便三更。  
助喜杯盘盛，忘机笑语訇。管清疑警鹤，弦巧似娇莺。  
炽炭烘蹲兽，华茵织斗鲸。回裾飘雾雨，急节堕琼英。  
敛黛凝愁色，施钿耀翠晶。容华本南国，妆束学西京。  
日落方收鼓，天寒更炙笙。促筵交履舄，痛饮倒簪缨。  
谑浪容优孟，娇怜许智琼。蔽明添翠帟，命烛拄金茎。  
坐久罗衣皱，杯频粉面騂。兴来从请曲，意堕即飞觥。  
令急重须改，欢冯醉尽呈。诘朝还选胜，来日又寻盟。  
道别殷勤惜，邀筵次第争。唯闻嗟短景，不复有馀酲。  
众散扃朱户，相携话素诚。晤言犹亹亹，残漏自丁丁。  
出祖千夫拥，行厨五熟烹。离亭临野水，别思入哀筝。  
接境人情洽，方冬馔具精。中流为界道，隔岸数飞甍。  
沙浦王浑镇，沧洲谢脁城。望夫人化石，梦帝日环营。  
半渡趋津吏，缘堤簇郡甿。场黄堆晚稻，篱碧见冬菁。  
里社争来献，壶浆各自擎。鸱夷倾底写，粔籹斗成□。  
采石风传柝，新林暮击钲。茧纶牵拨剌，犀焰照澄泓。  
露冕观原野，前驱抗旆旌。分庭展宾主，望阙拜恩荣。  
比屋惸嫠辈，连年水旱并。遐思常后已，下令必先庚。  
远岫低屏列，支流曲带萦。湖鱼香胜肉，官酒重于饧。  
忆昔泉源变，斯须地轴倾。鸡笼为石颗，龟眼入泥坑。  
事系人风重，官从物论轻。江春俄澹荡，楼月几亏盈。  
柳长千丝宛，田塍一线絣。游鱼将婢从，野雉见媒惊。  
波净攒凫鹊，洲香发杜蘅。一钟菰葑米，千里水葵羹。  
受谴时方久，分忧政未成。比琼虽碌碌，于铁尚铮铮。  
早忝登三署，曾闻奏六英。无能甘负弩，不慎在提衡。  
口语成中遘，毛衣阻上征。时闻关利钝，智亦有聋盲。  
昔愧山东妙，今惭海内兄。后来登甲乙，早已在蓬瀛。  
心托秦明镜，才非楚白珩。齿衰亲药物，宦薄傲公卿。  
捧日皆元老，宣风尽大彭。好令朝集使，结束赴新正。  
  
卷363_14  【和武中丞秋日寄怀简诸僚故】刘禹锡  
退朝还公府，骑吹息繁阴。吏散秋庭寂，乌啼烟树深。  
威生奉白简，道胜外华簪。风物清远目，功名怀寸阴。  
云衢念前侣，彩翰写冲襟。凉菊照幽径，败荷攒碧浔。  
感时江海思，报国松筠心。空愧寿陵步，芳尘何处寻。  
  
卷363_15  【和令狐相公春日寻花有怀白侍郎阁老】刘禹锡  
芳菲满雍州，鸾凤许同游。花径须深入，时光不少留。  
色鲜由树嫩，枝亚为房稠。静对仍持酒，高看特上楼。  
晴宜连夜赏，雨便一年休。共忆秋官处，馀霞曲水头。  

## 全唐诗(中)　卷三百六十四

卷364_1  【荆州歌二首】刘禹锡  
渚宫杨柳暗，麦城朝雉飞。可怜踏青伴，乘暖著轻衣。  
今日好南风，商旅相催发。沙头樯竿上，始见春江阔。  
  
卷364_2  【纪南歌】刘禹锡  
风烟纪南城，尘土荆门路。天寒多猎骑，走上樊姬墓。  
  
卷364_3  【视刀环歌】刘禹锡  
常恨言语浅，不如人意深。今朝两相视，脉脉万重心。  
  
卷364_4  【三阁辞四首（吴声）】刘禹锡  
贵人三阁上，日晏未梳头。不应有恨事，娇甚却成愁。  
珠箔曲琼钩，仔细见扬州。北兵那得度，浪话判悠悠。  
沉香帖阁柱，金缕画门楣。回首降幡下，已见黍离离。  
三人出眢井，一身登槛车。朱门漫临水，不可见鲈鱼。  
  
卷364_5  【纥那曲二首】刘禹锡  
杨柳郁青青，竹枝无限情。周郎一回顾，听唱纥那声。  
踏曲兴无穷，调同词不同。愿郎千万寿，长作主人翁。  
  
卷364_6  【淮阴行五首】刘禹锡  
簇簇淮阴市，竹楼缘岸上。好日起樯竿，乌飞惊五两。  
今日转船头，金乌指西北。烟波与春草，千里同一色。  
船头大铜镮，摩挲光阵阵。早早使风来，沙头一眼认。  
何物令侬羡，羡郎船尾燕。衔泥趁樯竿，宿食长相见。  
隔浦望行船，头昂尾幰幰。无奈晚来时，清淮春浪软。  
  
卷364_7  【浑侍中宅牡丹】刘禹锡  
径尺千馀朵，人间有此花。今朝见颜色，更不向诸家。  
  
卷364_8  【咏红柿子】刘禹锡  
晓连星影出，晚带日光悬。本因遗采掇，翻自保天年。  
  
卷364_9  【吕八见寄郡内书怀因而戏和】刘禹锡  
文苑振金声，循良冠百城。不知今史氏，何处列君名。  
  
卷364_10  【秋风引】刘禹锡  
何处秋风至，萧萧送雁群。朝来入庭树，孤客最先闻。  
  
卷364_11  【柳花词三首】刘禹锡  
开从绿条上，散逐香风远。故取花落时，悠扬占春晚。  
轻飞不假风，轻落不委地。撩乱舞晴空，发人无限思。  
晴天闇闇雪，来送青春暮。无意似多情，千家万家去。  
  
卷364_12  【路傍曲】刘禹锡  
南山宿雨晴，春入凤凰城。处处闻弦管，无非送酒声。  
  
卷364_13  【君山怀古】刘禹锡  
属车八十一，此地阻长风。千载威灵尽，赭山寒水中。  
  
卷364_14  【庭竹】刘禹锡  
露涤铅粉节，风摇青玉枝。依依似君子，无地不相宜。  
  
卷364_15  【唐郎中宅与诸公同饮酒看牡丹】刘禹锡  
今日花前饮，甘心醉数杯。但愁花有语，不为老人开。  
  
卷364_16  【题寿安甘棠馆二首】刘禹锡  
公馆似仙家，池清竹径斜。山禽忽惊起，冲落半岩花。  
门前洛阳道，门里桃花路。尘土与烟霞，其间十馀步。  
  
卷364_17  【古词二首（一作讽古）】刘禹锡  
轩后初冠冕，前旒为蔽明。安知从复道，然后见人情。  
簿领乃俗士，清谈信古风。吾观苏令绰，朱墨一何工。  
  
卷364_18  【寓兴二首】刘禹锡  
常谈即至理，安事非常情。寄语何平叔，无为轻老生。  
世途多礼数，鹏鷃各逍遥。何事陶彭泽，抛官为折腰。  
  
卷364_19  【咏史二首】刘禹锡  
骠骑非无势，少卿终不去。世道剧颓波，我心如砥柱。  
贾生明王道，卫绾工车戏。同遇汉文时，何人居贵位。  
  
卷364_20  【经檀道济故垒】刘禹锡  
万里长城坏，荒营野草秋。秣陵多士女，犹唱白符鸠。  
  
卷364_21  【伤段右丞（江湖旧游，南宫交代）】刘禹锡  
江海多豪气，朝廷有直声。何言马蹄下，一旦是佳城。  
  
卷364_22  【伤独孤舍人】刘禹锡  
昔别矜年少，今悲丧国华。远来同社燕，不见早梅花。  
  
卷364_23  【再伤庞尹】刘禹锡  
京兆归何处，章台空暮尘。可怜鸾镜下，哭杀画眉人。  
  
卷364_24  【敬酬微公见寄二首】刘禹锡  
凄凉沃州僧，憔悴柴桑宰。别来二十年，唯馀两心在。  
越江千里镜，越岭四时雪。中有逍遥人，夜深观水月。  
  
卷364_25  【鄂渚留别李二十一表臣大夫】刘禹锡  
高樯起行色，促柱动离声。欲问江深浅，应如远别情。  
  
卷364_26  【答表臣赠别二首】刘禹锡  
昔为瑶池侣，飞舞集蓬莱。今作江汉别，风雪一徘徊。  
嘶马立未还，行舟路将转。江头暝色深，挥袖依稀见。  
  
卷364_27  【始发鄂渚寄表臣二首】刘禹锡  
祖帐管弦绝，客帆西风生。回车已不见，犹听马嘶声。  
晓发柳林戍，遥城闻五鼓。忆与故人眠，此时犹晤语。  
  
卷364_28  【出鄂州界怀表臣二首】刘禹锡  
离席一挥杯，别愁今尚醉。迟迟有情处，却恨江帆驶。  
梦觉疑连榻，舟行忽千里。不见黄鹤楼，寒沙雪相似。  
  
卷364_29  【和游房公旧竹亭闻琴绝句】刘禹锡  
尚有竹间路，永无綦下尘。一闻流水曲，重忆餐霞人。  
  
卷364_30  【西州李尚书知愚与元武昌有旧远示二篇…继和二首】刘禹锡  
如何赠琴日，已是绝弦时。无复双金报，空馀挂剑悲。  
宝匣从此闲，朱弦谁复调。只应随玉树，同向土中销。  
  
卷364_31  【别苏州二首】刘禹锡  
三载为吴郡，临岐祖帐开。虽非谢桀黠，且为一裴回。  
流水阊门外，秋风吹柳条。从来送客处，今日自魂销。  
  
卷364_32  【罢和州游建康】刘禹锡  
秋水清无力，寒山暮多思。官闲不计程，遍上南朝寺。  
  
卷364_33  【九日登高】刘禹锡  
世路山河险，君门烟雾深。年年上高处，未省不伤心。  
  
卷364_34  【答柳子厚】刘禹锡  
年方伯玉早，恨比四愁多。会待休车骑，相随出罻罗。  
  
卷364_35  【馆娃宫在旧郡西南砚石山前瞰姑苏台傍有采香…因赋二章】刘禹锡  
宫馆贮娇娃，当时意大夸。艳倾吴国尽，笑入楚王家。  
月殿移椒壁，天花代舜华。唯馀采香径，一带绕山斜。  

## 全唐诗(中)　卷三百六十五

卷365_1  【听琴（一作听僧弹琴）】刘禹锡  
禅思何妨在玉琴，真僧不见听时心。  
秋堂境寂夜方半，云去苍梧湘水深。  
  
卷365_2  【魏宫词二首】刘禹锡  
日晚长秋帘外报，望陵歌舞在明朝。  
添炉欲爇熏衣麝，忆得分时不忍烧。  
日映西陵松柏枝，下台相顾一相思。  
朝来乐府长歌曲，唱著君王自作词。  
  
卷365_3  【杨枝词二首】刘禹锡  
迎得春光先到来，浅黄轻绿映楼台。  
只缘袅娜多情思，更被春风长倩猜。  
巫峡巫山杨柳多，朝云暮雨远相和。  
因想阳台无限事，来君回唱竹枝歌。  
  
卷365_4  【竹枝词二首】刘禹锡  
杨柳青青江水平，闻郎江上唱歌声。  
东边日出西边雨，道是无晴却有晴。  
楚水巴山江雨多，巴人能唱本乡歌。  
今朝北客思归去，回入纥那披绿罗。  
  
卷365_5  【堤上行三首】刘禹锡  
酒旗相望大堤头，堤下连樯堤上楼。  
日暮行人争渡急，桨声幽轧满中流。  
江南江北望烟波，入夜行人相应歌。  
桃叶传情竹枝怨，水流无限月明多。  
春堤缭绕水徘徊，酒舍旗亭次第开。  
日晚上楼招估客，轲峨大艑落帆来。  
  
卷365_6  【踏歌词四首（第二首一作张籍《无题诗》）】刘禹锡  
春江月出大堤平，堤上女郎连袂行。  
唱尽新词欢不见，红霞映树鹧鸪鸣。  
桃蹊柳陌好经过，灯下妆成月下歌。  
为是襄王故宫地，至今犹自细腰多。  
新词宛转递相传，振袖倾鬟风露前。  
月落乌啼云雨散，游童陌上拾花钿。  
日暮江头闻竹枝，南人行乐北人悲。  
自从雪里唱新曲，直到三春花尽时。  
  
卷365_7  【步虚词二首】刘禹锡  
阿母种桃云海际，花落子成三千岁。  
海风吹折最繁枝，跪捧琼盘献天帝。  
华表千年一鹤归，凝丹为顶雪为衣。  
星星仙语人听尽，却向五云翻翅飞。  
  
卷365_8  【阿娇怨】刘禹锡  
望见葳蕤举翠华，试开金屋扫庭花。  
须臾宫女传来信，言幸平阳公主家。  
  
卷365_9  【秋词二首】刘禹锡  
自古逢秋悲寂寥，我言秋日胜春朝。  
晴空一鹤排云上，便引诗情到碧霄。  
山明水净夜来霜，数树深红出浅黄。  
试上高楼清入骨，岂如春色嗾人狂。  
  
卷365_10  【秋扇词】刘禹锡  
莫道恩情无重来，人间荣谢递相催。  
当时初入君怀袖，岂念寒炉有死灰。  
  
卷365_11  【竹枝词九首】刘禹锡  
白帝城头春草生，白盐山下蜀江清。  
南人上来歌一曲，北人莫上动乡情。  
山桃红花满上头，蜀江春水拍山流。  
花红易衰似郎意，水流无限似侬愁。  
江上朱楼新雨晴，瀼西春水縠纹生。  
桥东桥西好杨柳，人来人去唱歌行。  
日出三竿春雾消，江头蜀客驻兰桡。  
凭寄狂夫书一纸，家住成都万里桥。  
两岸山花似雪开，家家春酒满银杯。  
昭君坊中多女伴，永安宫外踏青来。  
城西门前滟滪堆，年年波浪不能摧。  
懊恼人心不如石，少时东去复西来。  
瞿塘嘈嘈十二滩，人言道路古来难。  
长恨人心不如水，等闲平地起波澜。  
巫峡苍苍烟雨时，清猿啼在最高枝。  
个里愁人肠自断，由来不是此声悲。  
山上层层桃李花，云间烟火是人家。  
银钏金钗来负水，长刀短笠去烧畬。  
  
卷365_12  【杨柳枝词九首】刘禹锡  
塞北梅花羌笛吹，淮南桂树小山词。  
请君莫奏前朝曲，听唱新翻杨柳枝。  
南陌东城春早时，相逢何处不依依。  
桃红李白皆夸好，须得垂杨相发挥。  
凤阙轻遮翡翠帏，龙池遥望麹尘丝。  
御沟春水相辉映，狂杀长安年少儿。  
金谷园中莺乱飞，铜驼陌上好风吹。  
城中桃李须臾尽，争似垂杨无限时。  
花萼楼前初种时，美人楼上斗腰肢。  
如今抛掷长街里，露叶如啼欲向谁。  
炀帝行宫汴水滨，数枝杨柳不胜春。  
晚来风起花如雪，飞入宫墙不见人。  
御陌青门拂地垂，千条金缕万条丝。  
如今绾作同心结，将赠行人知不知。  
城外春风吹酒旗，行人挥袂日西时。  
长安陌上无穷树，唯有垂杨管别离。  
轻盈袅娜占年华，舞榭妆楼处处遮。  
春尽絮花留不得，随风好去落谁家。  
  
卷365_13  【浪淘沙九首（第四首一作张籍诗）】刘禹锡  
九曲黄河万里沙，浪淘风簸自天涯。  
如今直上银河去，同到牵牛织女家。  
洛水桥边春日斜，碧流清浅见琼砂。  
无端陌上狂风急，惊起鸳鸯出浪花。  
汴水东流虎眼纹，清淮晓色鸭头春。  
君看渡口淘沙处，渡却人间多少人。  
鹦鹉洲头浪飐沙，青楼春望日将斜。  
衔泥燕子争归舍，独自狂夫不忆家。  
濯锦江边两岸花，春风吹浪正淘沙。  
女郎剪下鸳鸯锦，将向中流匹晚霞。  
日照澄洲江雾开，淘金女伴满江隈。  
美人首饰侯王印，尽是沙中浪底来。  
八月涛声吼地来，头高数丈触山回。  
须臾却入海门去，卷起沙堆似雪堆。  
莫道谗言如浪深，莫言迁客似沙沉。  
千淘万漉虽辛苦，吹尽狂沙始到金。  
流水淘沙不暂停，前波未灭后波生。  
令人忽忆潇湘渚，回唱迎神三两声。  
  
卷365_14  【洛中送韩七中丞之吴兴口号五首】刘禹锡  
昔年意气结群英，几度朝回一字行。  
海北江南零落尽，两人相见洛阳城。  
自从云散各东西，每日欢娱却惨凄。  
离别苦多相见少，一生心事在书题。  
今朝无意诉离杯，何况清弦急管催。  
本欲醉中轻远别，不知翻引酒悲来。  
骆驼桥上蘋风急，鹦鹉杯中箬下春。  
水碧山青知好处，开颜一笑向何人。  
溪中士女出笆篱，溪上鸳鸯避画旗。  
何处人间似仙境，春山携妓采茶时。  
  
卷365_15  【送廖参谋东游二首】刘禹锡  
九陌逢君又别离，行云别鹤本无期。  
望嵩楼上忽相见，看过花开花落时。  
繁花落尽君辞去，绿草垂杨引征路。  
东道诸侯皆故人，留连必是多情处。  
  
卷365_16  【洛中春末送杜录事赴蕲州】刘禹锡  
樽前花下长相见，明日忽为千里人。  
君过午桥回首望，洛城犹自有残春。  
  
卷365_17  【夜燕福建卢侍郎宅因送之镇】刘禹锡  
暂驻旌旗洛水堤，绮筵红烛醉兰闺。  
美人美酒长相逐，莫怕猿声发建溪。  
  
卷365_18  【重送鸿举师赴江陵谒马逢侍御】刘禹锡  
西北秋风凋蕙兰，洞庭波上碧云寒。  
茂陵才子江陵住，乞取新诗合掌看。  
  
卷365_19  【赠长沙讚头陀】刘禹锡  
外道邪山千万重，真言一发尽摧峰。  
有时明月无人夜，独向昭潭制恶龙。  
  
卷365_20  【送霄韵上人游天台（一作宝韵上人）】刘禹锡  
曲江僧向松江见，又到天台看石桥。  
鹤恋故巢云恋岫，比君犹自不逍遥。  
  
卷365_21  【台城怀古】刘禹锡  
清江悠悠王气沉，六朝遗事何处寻。  
宫墙隐嶙围野泽，鹳鶂夜鸣秋色深。  
  
卷365_22  【戏赠崔千牛】刘禹锡  
学道深山许老人，留名万代不关身。  
劝君多买长安酒，南陌东城占取春。  
  
卷365_23  【扬州春夜李端公益张侍御登段侍御平路…以志其事】刘禹锡  
寂寂独看金烬落，纷纷只见玉山颓。  
自羞不是高阳侣，一夜星星骑马回。  
  
卷365_24  【逢王十二学士入翰林，因以诗赠】刘禹锡  
厩马翩翩禁外逢，星槎上汉杳难从。  
定知欲报淮南诏，促召王褒入九重。  
  
卷365_25  【阙下口号呈柳仪曹】刘禹锡  
彩仗神旗猎晓风，鸡人一唱鼓蓬蓬。  
铜壶漏水何时歇，如此相催即老翁。  
  
卷365_26  【监祠夕月坛书事（其礼用昼）】刘禹锡  
西皞司分昼夜平，羲和停午太阴生。  
铿锵揖让秋光里，观者如云出凤城。  
  
卷365_27  【元和甲午岁诏书尽征江湘逐客余自武陵赴京宿于…诸君子】刘禹锡  
雷雨江山起卧龙，武陵樵客蹑仙踪。  
十年楚水枫林下，今夜初闻长乐钟。  
  
卷365_28  【元和十一年自朗州召至京，戏赠看花诸君子】刘禹锡  
紫陌红尘拂面来，无人不道看花回。  
玄都观里桃千树，尽是刘郎去后栽。  
  
卷365_29  【再游玄都观】刘禹锡  
百亩庭中半是苔，桃花净尽菜花开。  
种桃道士归何处，前度刘郎今又来。  
  
卷365_30  【与歌者米嘉荣】刘禹锡  
唱得凉州意外声，旧人唯数米嘉荣。  
近来时世轻先辈，好染髭须事后生。  
  
卷365_31  【望夫石（山正对和州郡楼）】刘禹锡  
终日望夫夫不归，化为孤石苦相思。  
望来已是几千载，只似当时初望时。  
  
卷365_32  【听旧宫中乐人穆氏唱歌】刘禹锡  
曾随织女渡天河，记得云间第一歌。  
休唱贞元供奉曲，当时朝士已无多。  
  
卷365_33  【金陵五题　石头城】刘禹锡  
山围故国周遭在，潮打空城寂寞回。  
淮水东边旧时月，夜深还过女墙来。  
  
卷365_34  【金陵五题　乌衣巷】刘禹锡  
朱雀桥边野草花，乌衣巷口夕阳斜。  
旧时王谢堂前燕，飞入寻常百姓家。  
  
卷365_35  【金陵五题　台城】刘禹锡  
台城六代竞豪华，结绮临春事最奢。  
万户千门成野草，只缘一曲后庭花。  
  
卷365_36  【金陵五题　生公讲堂】刘禹锡  
生公说法鬼神听，身后空堂夜不扃。  
高坐寂寥尘漠漠，一方明月可中庭。  
  
卷365_37  【金陵五题　江令宅】刘禹锡  
南朝词臣北朝客，归来唯见秦淮碧。  
池台竹树三亩馀，至今人道江家宅。  
  
卷365_38  【韩信庙】刘禹锡  
将略兵机命世雄，苍黄钟室叹良弓。  
遂令后代登坛者，每一寻思怕立功。  
  
卷365_39  【李贾二大谏拜命后寄杨八寿州】刘禹锡  
谏省新登二直臣，万方惊喜捧丝纶。  
则知天子明如日，肯放淮南高卧人。  
  
卷365_40  【美温尚书镇定兴元以诗寄贺】刘禹锡  
旌旗入境犬无声，戮尽鲸鲵汉水清。  
从此世人开耳目，始知名将出书生。  
  
卷365_41  【酬瑞州吴大夫夜泊湘川见寄一绝】刘禹锡  
夜泊湘川逐客心，月明猿苦血沾襟。  
湘妃旧竹痕犹浅，从此因君染更深。  
  
卷365_42  【征还京师见旧番官冯叔达】刘禹锡  
前者匆匆襆被行，十年憔悴到京城。  
南宫旧吏来相问，何处淹留白发生。  
  
卷365_43  【与歌者何戡】刘禹锡  
二十馀年别帝京，重闻天乐不胜情。  
旧人唯有何戡在，更与殷勤唱渭城。  
  
卷365_44  【与歌童田顺郎】刘禹锡  
天下能歌御史娘，花前叶底奉君王。  
九重深处无人见，分付新声与顺郎。  
  
卷365_45  【燕尔馆破，屏风所画至精，人多叹赏题之】刘禹锡  
画时应遇空亡日，卖处难逢识别人。  
唯有多情往来客，强将衫袖拂埃尘。  
  
卷365_46  【赏牡丹】刘禹锡  
庭前芍药妖无格，池上芙蕖净少情。  
唯有牡丹真国色，花开时节动京城。  
  
卷365_47  【题欹器图】刘禹锡  
秦国功成思税驾，晋臣名遂叹危机。  
无因上蔡牵黄犬，愿作丹徒一布衣。  
  
卷365_48  【伤桃源薛道士（一作尊师）】刘禹锡  
坛边松在鹤巢空，白鹿闲行旧径中。  
手植红桃千树发，满山无主任春风。  
  
卷365_49  【王思道碑堂下作】刘禹锡  
苍苍宰树起寒烟，尚有威名海内传。  
四府旧闻多故吏，几人垂泪拜碑前。  
  
卷365_50  【伤愚溪三首】刘禹锡  
溪水悠悠春自来，草堂无主燕飞回。  
隔帘惟见中庭草，一树山榴依旧开。  
草圣数行留坏壁，木奴千树属邻家。  
唯见里门通德榜，残阳寂寞出樵车。  
柳门竹巷依依在，野草青苔日日多。  
纵有邻人解吹笛，山阳旧侣更谁过。  
  
卷365_51  【伤循州浑尚书】刘禹锡  
贵人沦落路人哀，碧海连天丹旐回。  
遥想长安此时节，朱门深巷百花开。  
  
卷365_52  【代靖安佳人怨二首】刘禹锡  
宝马鸣珂踏晓尘，鱼文匕首犯车茵。  
适来行哭里门外，昨夜华堂歌舞人。  
秉烛朝天遂不回，路人弹指望高台。  
墙东便是伤心地，夜夜流萤飞去来。  
  
卷365_53  【碧涧寺见元九侍御和展上人诗有三生之句因以和】刘禹锡  
廊下题诗满壁尘，塔前松树已皴鳞。  
古来唯有王文度，重见平生竺道人。  
  
卷365_54  【思黯南墅赏牡丹】刘禹锡  
偶然相遇人间世，合在增城阿姥家。  
有此倾城好颜色，天教晚发赛诸花。  
  
卷365_55  【和浙西尚书闻常州杨给事制新楼因寄之作】刘禹锡  
文昌星象尽东来，油幕朱门次第开。  
且上新楼看风月，会乘云雨一时回。  
  
卷365_56  【后梁宣明二帝碑堂下作】刘禹锡  
玉马朝周从此辞，园陵寂寞对丰碑。  
千行宰树荆州道，暮雨萧萧闻子规。  
  
卷365_57  【赠李司空妓】刘禹锡  
高髻云鬟宫样妆，春风一曲杜韦娘。  
司空见惯浑闲事，断尽苏州刺史肠。  
  
卷365_58  【和西川李尚书伤孔雀及薛涛之什】刘禹锡  
玉儿已逐金镮葬，翠羽先随秋草萎。  
唯见芙蓉含晓露，数行红泪滴清池。  
  
卷365_59  【同乐天登栖灵寺塔】刘禹锡  
步步相携不觉难，九层云外倚阑干。  
忽然笑语半天上，无限游人举眼看。  
  
卷365_60  【有所嗟二首（一作元稹诗，题作所思）】刘禹锡  
庾令楼中初见时，武昌春柳似腰肢。  
相逢相笑尽如梦，为雨为云今不知。  
鄂渚濛濛烟雨微，女郎魂逐暮云归。  
只应长在汉阳渡，化作鸳鸯一只飞。  
  
卷365_61  【和裴相公傍水闲行】刘禹锡  
为爱逍遥第一篇，时时闲步赏风烟。  
看花临水心无事，功业成来二十年。  
  
卷365_62  【杏园花下酬乐天见赠】刘禹锡  
二十馀年作逐臣，归来还见曲江春。  
游人莫笑白头醉，老醉花间有几人。  
  
卷365_63  【和乐天春词】刘禹锡  
新妆面面下朱楼，深锁春光一院愁。  
行到中庭数花朵，蜻蜓飞上玉搔头。  
  
卷365_64  【和严给事闻唐昌观玉蕊花下有游仙二绝】刘禹锡  
玉女来看玉蕊花，异香先引七香车。  
攀枝弄雪时回顾，惊怪人间日易斜。  
雪蕊琼丝满院春，衣轻步步不生尘。  
君平帘下徒相问，长伴吹箫别有人。  
  
卷365_65  【忆乐天】刘禹锡  
寻常相见意殷勤，别后相思梦更频。  
每遇登临好风景，羡他天性少情人。  
  
卷365_66  【醉答乐天】刘禹锡  
洛城洛城何日归，故人故人今转稀。  
莫嗟雪里暂时别，终拟云间相逐飞。  
  
卷365_67  【虎丘寺见元相公二年前题名怆然有咏】刘禹锡  
浐水送君君不还，见君题字虎丘山。  
因知早贵兼才子，不得多时在世间。  
  
卷365_68  【寄赠小樊】刘禹锡  
花面丫头十三四，春来绰约向人时。  
终须买取名春草，处处将行步步随。  
  
卷365_69  【吟乐天自问怆然有作】刘禹锡  
亲友关心皆不见，风光满眼倍伤神。  
洛阳城里多池馆，几处花开有主人。  
  
卷365_70  【和令狐相公别牡丹】刘禹锡  
平章宅里一栏花，临到开时不在家。  
莫道两京非远别，春明门外即天涯。  
  
卷365_71  【和令狐相公闻思帝乡有感】刘禹锡  
当初造曲者为谁，说得思乡恋阙时。  
沧海西头旧丞相，停杯处分不须吹。  
  
卷365_72  【酬令狐相公见寄】刘禹锡  
群玉山头住四年，每闻笙鹤看诸仙。  
何时得把浮丘袖，白日将升第九天。  
  
卷365_73  【令狐相公春思见寄】刘禹锡  
一纸书封四句诗，芳晨对酒远相思。  
长吟尽日西南望，犹及残春花落时。  
  
卷365_74  【城内花园颇曾游玩令公居守亦有素期…以答令狐相公见谑】刘禹锡  
楼下芳园最占春，年年结侣采花频。  
繁霜一夜相撩治，不似佳人似老人。  
  
卷365_75  【奉和裴晋公凉风亭睡觉】刘禹锡  
骊龙睡后珠元在，仙鹤行时步又轻。  
方寸莹然无一事，水声来似玉琴声。  
  
卷365_76  【答裴令公雪中讶白二十二与诸公不相访之什】刘禹锡  
玉树琼楼满眼新，的知开閤待诸宾。  
迟迟未去非无意，拟作梁园坐右人。  
  
卷365_77  【吴方之见示听江西故吏朱幼恭歌三篇颇有怀故…因而和之】刘禹锡  
侯家故吏歌声发，逸处能高怨处低。  
今岁洛中无雨雪，眼前风景是江西。  
  
卷365_78  【裴令公见示诮乐天寄奴买马绝句斐言仰和且戏乐天】刘禹锡  
常奴安得似方回，争望追风绝足来。  
若把翠娥酬騄耳，始知天下有奇才。  
  
卷365_79  【酬思黯代书见戏（一作酬牛相见寄）】刘禹锡  
官冷如浆病满身，凌寒不易过天津。  
少年留取多情兴，请待花时作主人。  
  
卷365_80  【答张侍御贾喜再登科后，自洛赴上都赠别】刘禹锡  
又被时人写姓名，春风引路入京城。  
知君忆得前身事，分付莺花与后生。  
  
卷365_81  【赴连州途经洛阳诸公置酒相送张员外贾…率尔酬之】刘禹锡  
谪在三湘最远州，边鸿不到水南流。  
如今暂寄樽前笑，明日辞君步步愁。  
  
卷365_82  【赠元九侍御文石枕以诗奖之】刘禹锡  
文章似锦气如虹，宜荐华簪绿殿中。  
纵使凉飙生旦夕，犹堪拂拭愈头风。  
  
卷365_83  【酬元九院长自江陵见寄】刘禹锡  
无事寻花至仙境，等闲栽树比封君。  
金门通籍真多士，黄纸除书每日闻。  
  
卷365_84  【酬杨侍郎凭见寄】刘禹锡  
翔鸾阙底谢皇恩，缨上沧浪旧水痕。  
疏傅挥金忽相忆，远擎长句与招魂。  
  
卷365_85  【酬马大夫登洭口戍见寄（一作酬海南马大夫）】刘禹锡  
新辞将印拂朝缨，临水登山四体轻。  
犹念天涯未归客，瘴云深处守孤城。  
  
卷365_86  【答杨八敬之绝句（杨时亦谪居）】刘禹锡  
饱霜孤竹声偏切，带火焦桐韵本悲。  
今日知音一留听，是君心事不平时。  
  
卷365_87  【重寄表臣二首】刘禹锡  
对酒临流奈别何，君今已醉我蹉跎。  
分明记取星星鬓，他日相逢应更多。  
世间人事有何穷，过后思量尽是空。  
早晚同归洛阳陌，卜邻须近祝鸡翁。  
  
卷365_88  【重寄绝句（一作寄唐州杨八）】刘禹锡  
淮西既是平安地，鸦路今无羽檄飞。  
闻道唐州最清静，战场耕尽野花稀。  
  
卷365_89  【酬杨八副使将赴湖南途中见寄一绝】刘禹锡  
知逐征南冠楚材，远劳书信到阳台。  
明朝若上君山上，一道巴江自此来。  
  
卷365_90  【遥和韩睦州元相公二君子】刘禹锡  
玉人紫绶相辉映，却要霜须一两茎。  
其奈无成空老去，每临明镜若为情。  
  
卷365_91  【吴兴敬郎中见惠斑竹杖兼示一绝聊以谢之】刘禹锡  
一茎炯炯琅玕色，数节重重玳瑁文。  
拄到高山未登处，青云路上愿逢君。  
  
卷365_92  【奉和裴令公夜宴】刘禹锡  
天下苍生望不休，东山虽有但时游。  
从来海上仙桃树，肯逐人间风露秋。  
  
卷365_93  【秋夜安国观闻笙】刘禹锡  
织女分明银汉秋，桂枝梧叶共飕飗。  
月露满庭人寂寂，霓裳一曲在高楼。  
  
卷365_94  【酬仆射牛相公晋国池上别后至甘棠馆忽梦同游…口号见寄】刘禹锡  
已嗟池上别魂惊，忽报梦中携手行。  
此夜独归还乞梦，老人无睡到天明。  
  
卷365_95  【裴侍郎大尹雪中遗酒一壶兼示喜眼疾平…斐然仰酬】刘禹锡  
卷尽轻云月更明，金篦不用且闲行。  
若倾家酿招来客，何必池塘春草生。  
  
卷365_96  【和滑州李尚书上巳忆江南禊事】刘禹锡  
白马津头春日迟，沙州归雁拂旌旗。  
柳营唯有军中戏，不似江南三月时。  
  
卷365_97  【酬柳柳州家鸡之赠】刘禹锡  
日日临池弄小雏，还思写论付官奴。  
柳家新样元和脚，且尽姜芽敛手徒。  
  
卷365_98  【答前篇】刘禹锡  
小儿弄笔不能嗔，涴壁书窗且当勤。  
闻彼梦熊犹未兆，女中谁是卫夫人。  
  
卷365_99  【答后篇】刘禹锡  
昔日慵工记姓名，远劳辛苦写西京。  
近来渐有临池兴，为报元常欲抗行。  
  
卷365_100  【重答柳柳州】刘禹锡  
弱冠同怀长者忧，临岐回想尽悠悠。  
耦耕若便遗身老，黄发相看万事休。  
  
卷365_101  【登清晖楼】刘禹锡  
浔阳江色潮添满，彭蠡秋声雁送来。  
南望庐山千万仞，共夸新出栋梁材。  
  
卷365_102  【赴和州于武昌县再遇毛仙翁十八兄因成一绝】刘禹锡  
武昌山下蜀江东，重向仙舟见葛洪。  
又得案前亲礼拜，大罗天诀玉函封。  
  
卷365_103  【寄毗陵杨给事三首】刘禹锡  
挥毫起制来东省，蹑足修名谒外台。  
好著櫜鞬莫惆怅，出文入武是全才。  
曾主鱼书轻刺史，今朝自请左鱼来。  
青云直上无多地，却要斜飞取势回。  
东城南陌昔同游，坐上无人第二流。  
屈指如今已零落，且须欢喜作邻州。  
  
卷365_104  【陪崔大尚书及诸阁老宴杏园】刘禹锡  
更将何面上春台，百事无成老又催。  
唯有落花无俗态，不嫌憔悴满头来。  
  
卷365_105  【曹刚】刘禹锡  
大弦嘈囋小弦清，喷雪含风意思生。  
一听曹刚弹薄媚，人生不合出京城。  
  
卷365_106  【寄湖州韩中丞】刘禹锡  
老郎日日忧苍鬓，远守年年厌白蘋。  
终日相思不相见，长频相见是何人。  
  
卷365_107  【杨柳枝】刘禹锡  
杨子江头烟景迷，隋家宫树拂金堤。  
嵯峨犹有当时色，半蘸波中水鸟栖。  
  
卷365_108  【田顺郎歌】刘禹锡  
清歌不是世间音，玉殿尝闻称主心。  
唯有顺郎全学得，一声飞出九重深。  
  
卷365_109  【夜闻商人船中筝】刘禹锡  
大艑高帆一百尺，新声促柱十三弦。  
扬州市里商人女，来占江西明月天。  
  
卷365_110  【闻道士弹思归引】刘禹锡  
仙公一奏思归引，逐客初闻自泫然。  
莫怪殷勤悲此曲，越声长苦已三年。  
  
卷365_111  【喜康将军见访】刘禹锡  
谪居愁寂似幽栖，百草当门茅舍低。  
夜猎将军忽相访，鹧鸪惊起绕篱啼。  
  
卷365_112  【赠刘景擢第】刘禹锡  
湘中才子是刘郎，望在长沙住桂阳。  
昨日鸿都新上第，五陵年少让清光。  
  
卷365_113  【赴连山途次德宗山陵寄张员外】刘禹锡  
常时并冕奉天颜，委佩低簪彩仗间。  
今日独来张乐地，万重云水望桥山。  
  
卷365_114  【尝茶】刘禹锡  
生拍芳丛鹰觜芽，老郎封寄谪仙家。  
今宵更有湘江月，照出菲菲满碗花。  
  
卷365_115  【梁国祠】刘禹锡  
梁国三郎威德尊，女巫箫鼓走乡村。  
万家长见空山上，雨气苍茫生庙门。  
  
卷365_116  【望洞庭】刘禹锡  
湖光秋月两相和，潭面无风镜未磨。  
遥望洞庭山水翠，白银盘里一青螺。  
  
卷365_117  【杨柳枝】刘禹锡  
春江一曲柳千条，二十年前旧板桥。  
曾与美人桥上别，恨无消息到今朝。  
  
卷365_118  【楼上】刘禹锡  
江上楼高二十梯，梯梯登遍与云齐。  
人从别浦经年去，天向平芜尽处低。  
  
卷365_119  【洛滨病卧户部李侍郎见惠药物谑以文星之句斐然仰谢】刘禹锡  
隐几支颐对落晖，故人书信到柴扉。  
周南留滞商山老，星象如今属少微。  
  
卷365_120  【故洛城古墙】刘禹锡  
粉落椒飞知几春，风吹雨洒旋成尘。  
莫言一片危基在，犹过无穷来往人。  
  
卷365_121  【句】刘禹锡  
湖上收宿雨。  
故国思如此，若为天外心。  
（《寄白公》。并见张为《主客图》）斋  
东屯沧海阔，南让洞庭宽。（秋水咏。《纪事》）主  
翠粒照晴露。（见《侯鲭录》）。  
银花垂院榜，翠羽撼绦铃。（《雪》。《天中记》）古  

## 全唐诗(中)　卷三百六十六

卷366_1  【山亭怀古】张弘靖  
丛石依古城，悬泉洒清池。高低袤丈内，衡霍相蔽亏。  
归田竟何因，为郡岂所宜。谁能辨人野，寄适聊在斯。  
  
卷366_2  【和张相公太原山亭怀古诗】韩察  
公府政多暇，思与仁智全。为山想岩穴，引水听潺湲。  
轩冕迹自逸，尘俗无由牵。苍生方瞩望，讵得赋归田。  
  
卷366_3  【和张相公太原山亭怀古诗】崔恭  
高情乐闲放，寄迹山水中。朝霞铺座右，虚白贮清风。  
潜窦激飞泉，石路跻且崇。步武有胜概，不与俗情同。  
  
卷366_4  【和张相公太原山亭怀古诗】陆瀍  
激水泻飞瀑，寄怀良在兹。如何谢安石，要结东山期。  
入座兰蕙馥，当轩松桂滋。于焉悟幽道，境寂心自怡。  
  
卷366_5  【和张相公太原亭怀古诗】胡证  
飞泉天台状，峭石蓬莱姿。潺湲与青翠，咫尺当幽奇。  
居然尽精道，得以书妍词。岂无他山胜，懿此清轩墀。  
  
卷366_6  【句】胡证  
诗书入京国，旌旆过乡关。（《因话录》云：证拜振武节  
度使，道河中。时赵宗儒为帅，证备桑梓礼入谒，  
持刺称百姓，献赵公诗云云。州里荣之）古  
  
卷366_7  【和太原山亭怀古诗】张贾  
中庭起崖谷，漱玉下涟漪。丹丘谁云远，寓象得心期。  
岂不贵钟鼎，至怀在希夷。唯当蓬莱阁，灵凤复来仪。  
  
卷366_8  【和裴司空答张秘书赠马诗】张贾  
阁下从容旧客卿，寄来骏马赏高情。任追烟景骑仍醉，  
知有文章倚便成。步步自怜春日影，萧萧犹起朔风声。  
须知上宰吹嘘意，送入天门上路行。  
  
卷366_9  【句】张贾  
夫子生知者，相期妙理中。（《送刘禹锡发华州》）。  
  
卷366_10  【吴兴三绝】张文规  
蘋洲须觉池沼俗，苎布直胜罗纨轻。清风楼下草初出，  
明月峡中茶始生。吴兴三绝不可舍，劝子强为吴会行。  
  
卷366_11  【湖州贡焙新茶】张文规  
凤辇寻春半醉回，仙娥进水御帘开。  
牡丹花笑金钿动，传奏吴兴紫笋来。  
  
卷366_12  【句】张文规  
谁云隼旟吏，长对虎头岩。（见《吴兴掌故》）。  

## 全唐诗(中)　卷三百六十七

卷367_1  【缑山鹤】张仲素  
羽客骖仙鹤，将飞驻碧山。映松残雪在，度岭片云还。  
清唳因风远，高姿对水闲。笙歌忆天上，城郭叹人间。  
几变霜毛洁，方殊藻质斑。迢迢烟路逸，奋翮讵能攀。  
  
卷367_2  【夜闻洛滨吹笙】张仲素  
王子千年后，笙音五夜闻。逶迤绕清洛，断续下仙云。  
泄泄飘难定，啾啾曲未分。松风助幽律，波月动轻文。  
凤管听何远，鸾声若在群。暗空思羽盖，馀气自氛氲。  
  
卷367_3  【上元日听太清宫步虚】张仲素  
仙客开金箓，元辰会玉京。灵歌宾紫府，雅韵出层城。  
磬杂音徐彻，风飘响更清。纡馀空外尽，断续听中生。  
舞鹤纷将集，流云住未行。谁知九陌上，尘俗仰遗声。  
  
卷367_4  【玉绳低建章】张仲素  
迢迢玉绳下，芒彩正阑干。稍复临鳷鹊，方疑近露寒。  
微明连粉堞，的皪映仙盘。横接河流照，低将夜色残。  
天榆随影没，宫树与光攒。遐想西垣客，长吟欲罢难。  
  
卷367_5  【寒云轻重色】张仲素  
佳期当可许，托思望云端。鳞影朝犹落，繁阴暮自寒。  
因风方袅袅，间石已漫漫。隐映看鸿度，霏微觉树攒。  
凝空多似黛，引素乍如纨。每向愁中览，含毫欲状难。  
  
卷367_6  【圣明乐】张仲素  
九陌祥烟合，千春瑞月明。宫花将苑柳，先发凤凰城。  
  
卷367_7  【献寿词】张仲素  
玉帛殊方至，歌钟比屋闻。华夷今一贯，同贺圣朝君。  
  
卷367_8  【宫中乐五首】张仲素  
网户交如绮，纱窗薄似烟。乐吹天上曲，人是月中仙。  
翠匣开寒镜，珠钗挂步摇。妆成只畏晓，更漏促春宵。  
红果瑶池实，金盘露井冰。甘泉将避暑，台殿晓光凝。  
月采浮鸾殿，砧声隔凤楼。笙歌临水槛，红烛乍迎秋。  
奇树留寒翠，神池结夕波。黄山一夜雪，渭水泻声多。  
  
卷367_9  【春游曲三首】张仲素  
烟柳飞轻絮，风榆落小钱。濛濛百花里，罗绮竞秋千。  
骋望登香阁，争高下砌台。林间踏青去，席上寄笺来。  
行乐三春节，林花百和香。当年重意气，先占斗鸡场。  
  
卷367_10  【春闺思】张仲素  
袅袅城边柳，青青陌上桑。提笼忘采叶，昨夜梦渔阳。  
  
卷367_11  【春江曲二首】张仲素  
家寄征河岸，征人几岁游。不如潮水信，每日到沙头。  
乘晓南湖去，参差叠浪横。前洲在何处，霜里雁嘤嘤。  
  
卷367_12  【太平词】张仲素  
圣德超千古，皇威静四方。苍生今息战，无事觉时良。  
  
卷367_13  【陇上行】张仲素  
行到黄云陇，唯闻羌戍鼙。不如山下水，犹得任东西。  
  
卷367_14  【思君恩】张仲素  
紫禁香如雾，青天月似霜。云韶何处奏，只是在朝阳。  
  
卷367_15  【王昭君】张仲素  
仙娥今下嫁，骄子自同和。剑戟归田尽，牛羊绕塞多。  
  
卷367_16  【秋夜曲】张仲素  
丁丁漏水夜何长，漫漫轻云露月光。  
秋逼暗虫通夕响，征衣未寄莫飞霜。  
  
卷367_17  【秋思赠远】张仲素  
博山沉燎绝馀香，兰烬金檠怨夜长。  
为问青青河畔草，几回经雨复经霜。  
  
卷367_18  【塞上曲】张仲素  
卷旆生风喜气新，早持龙节静边尘。  
汉家天子图麟阁，身是当今第一人。  
  
卷367_19  【塞下曲五首】张仲素  
三戍渔阳再渡辽，騂弓在臂剑横腰。  
匈奴似若知名姓，休傍阴山更射雕。  
猎马千行雁几双，燕然山下碧油幢。  
传声漠北单于破，火照旌旗夜受降。  
朔雪飘飘开雁门，平沙历乱卷蓬根。  
功名耻计擒生数，直斩楼兰报国恩。  
陇水潺湲陇树秋，征人到此泪双流。  
乡关万里无因见，西戍河源早晚休。  
阴碛茫茫塞草肥，桔槔烽上暮云飞。  
交河北望天连海，苏武曾将汉节归。  
  
卷367_20  【秋思二首】张仲素  
碧窗斜日蔼深晖，愁听寒螀泪湿衣。  
梦里分明见关塞，不知何路向金微。  
秋天一夜静无云，断续鸿声到晓闻。  
欲寄征衣问消息，居延城外又移军。  
  
卷367_21  【汉苑行二首】张仲素  
回雁高飞太液池，新花低发上林枝。  
年光到处皆堪赏，春色人间总不知。  
春风淡荡景悠悠，莺啭高枝燕入楼。  
千步回廊闻凤吹，珠帘处处上银钩。  
  
卷367_22  【天马辞二首】张仲素  
天马初从渥水来，郊歌曾唱得龙媒。  
不知玉塞沙中路，苜蓿残花几处开。  
躞蹀宛驹齿未齐，摐金喷玉向风嘶。  
来时欲尽金河道，猎猎轻风在碧蹄。  
  
卷367_23  【燕子楼诗三首（一作关盻盻诗）】张仲素  
楼上残灯伴晓霜，独眠人起合欢床。  
相思一夜情多少，地角天涯不是长。  
北邙松柏锁愁烟，燕子楼人思悄然。  
自埋剑履歌尘散，红袖香消已十年。  
适看鸿雁岳阳回，又睹玄禽逼社来。  
瑶瑟玉箫无意绪，任从蛛网任从灰。  

## 全唐诗(中)　卷三百六十八

卷368_1  【赋得冬日可爱】庾承宣  
宿雾开天霁，寒郊见初日。林疏照逾远，冰轻影微出。  
岂假阳和气，暂忘玄冬律。愁抱望自宽，羁情就如失。  
欣欣事几许，曈曈状非一。倾心倘知期，良愿自兹毕。  
  
卷368_2  【赠毛仙翁】郑澣  
至道无名，至人长生。爰观绘事，似挹真形。方口渥丹，  
浓眉刷青。松姿本秀，鹤质自轻。道德神仙，内蕴心灵。  
红肌丝发，外彰华精。色如含芳，貌若和光。胚浑造化，  
含吐阴阳。吾闻安期，隐见不常。或在世间，或游上苍。  
猗欤真人，得非后身。写此仙骨，久而不磷。皎皎明眸，  
了然如新。蔼蔼童颜，的然如春。金石可并，丹青不泯。  
通天台上，有见常人。俗士观瞻，方悟幽尘。君子图之，  
敬兮如神。  
  
卷368_3  【和李德裕游汉州房公湖二首】郑澣  
太尉留琴地，时移重可寻。徽弦一掩抑，风月助登临。  
荣驻青油骑，高张白雪音。祗言酬唱美，良史记王箴。  
静对烟波夕，犹思栋宇清。卧龙空有处，驯鸟独忘情。  
顾步襟期远，参差物象横。自宜雕乐石，爽气际青城。  
  
卷368_4  【中书相公任兵部侍郎日后阁植四松逾数年…此官因献拙什】郑澣  
丞相当时植，幽襟对此开。知舟楫器，天假栋梁材。  
错落龙鳞出，褵褷鹤翅回。重阴罗武库，细响静山台。  
得地公堂里，移根涧水隈。吴臣梦寐远，秦岳岁年摧。  
转觉飞缨缪，何因继组来。几寻珠履迹，愿比角弓培。  
柏悦犹依社，星高久照台。后凋应共操，无复问良媒。  
  
卷368_5  【和李德裕房公旧竹亭闻琴】郑澣  
石室寒飙骛，孙枝雅器裁。坐来山水操，弦断吊遗埃。  
  
卷368_6  【句】郑澣  
但虑彩色污，无虞臂胛肥。（段成式记，长安菩萨寺  
有画维摩变，为俗讲僧文淑装之，笔迹尽矣，故兴元  
郑尚书题句云云）。  
  
卷368_7  【游栖霞寺】张汇  
跻险入幽林，翠微含竹殿。泉声无休歇，山色时隐见。  
潮来杂风雨，梅落成霜霰。一从方外游，顿觉尘心变。  
  
卷368_8  【春风扇微和】张汇  
木德生和气，微微入曙风。暗催南向叶，渐翥北归鸿。  
澹荡侵冰谷，悠扬转蕙丛。拂尘回广路，泛籁过遥空。  
暖上烟光际，云移律候中。扶摇如可借，从此戾苍穹。  
  
卷368_9  【观藏冰】张汇  
寒气方穷律，阴精正结冰。体坚风带壮，影素月临凝。  
冬赋凌人掌，春期命妇升。凿来壶色彻，纳处镜光澄。  
鲁史曾留问，豳诗旧见称。同观里射享，王道颂还兴。  
  
卷368_10  【赋得春风扇微和】陈通方  
习习和风扇，悠悠淑气微。阳升知候改，律应喜春归。  
池柳晴初拆，林莺暖欲飞。川原浮彩翠，台馆动光辉。  
泛艳摇丹阙，扬芳入粉闱。发生当有分，枯朽幸因依。  
  
卷368_11  【金谷园怀古】陈通方  
缓步洛城下，轸怀金谷园。昔人随水逝，旧树逐春繁。  
冉冉摇风弱，菲菲裛露翻。歌台岂易见，舞袖乍如存。  
戏蝶香中起，流莺暗处喧。徒闻施锦帐，此地拥行轩。  
  
卷368_12  【句】陈通方  
应念路傍憔悴翼，昔年乔木幸同迁。（《纪事》云：通方  
登第，与王播同年。播年五十六，通方甚少。因期集，  
抚播背曰：王老奉赠一第，言其日暮途远。及第同赠官  
也，播恨之。后通方丁家艰，辛苦万状。播为正郎，判  
盐铁。通方穷悴，求之，即不甚给。时李虚中为副使，  
方以诗求为汲引云云。播不得已，荐为江西院官）主  
  
卷368_13  【立春日晓望三素云】李应  
玄鸟初来日，灵仙望里分。冰容朝上界，玉辇拥朝云。  
碧落流轻艳，红霓间彩文。带烟时缥缈，向斗更氤氲。  
仿佛随风驭，迢遥出晓雰。兹辰三见后，希得从元君。  
  
卷368_14  【立春日晓望三素云】陈师穆  
晴晓初春日，高心望素云。彩光浮玉辇，紫气隐元君。  
缥缈中天去，逍遥上界分。鸾骖攀不及，仙吹远难闻。  
礼候于斯睹，明循在解纷。归悬想处，霞色自氛氲。  
  
卷368_15  【立春日晓望三素云】李季何  
霭霭青春曙，飞仙驾五云。浮轮初缥缈，承盖下氤氲。  
薄影随风度，殊容向日分。羽毛纷共远，环珮杳犹闻。  
静合烟霞色，遥将鸾鹤群。年年瞻此节，应许从元君。  
  
卷368_16  【春台晴望】李程  
曲台送春目，景物丽新晴。霭霭烟收翠，忻忻木向荣。  
静看迟日上，闲爱野云平。风慢游丝转，天开远水明。  
登高尘虑息，观徼道心清。更有迁乔意，翩翩出谷莺。  
  
卷368_17  【玉壶冰（一作咏冰壶）】李程  
琢玉性惟坚，成壶体更圆。虚心含众象，应物受寒泉。  
温润资天质，清贞禀自然。日融光乍散，雪照色逾鲜。  
至鉴功宁宰，无私照岂偏。明将水镜对，白与粉闱连。  
拂拭终为美，提携伫见传。勿令毫发累，遗恨鲍公篇。  
  
卷368_18  【赋得竹箭有筠】李程  
常爱凌寒竹，坚贞可喻人。能将先进礼，义与后凋邻。  
冉冉犹全节，青青尚有筠。陶钧二仪内，柯叶四时春。  
待凤花仍吐，停霜色更新。方持不易操，对此欲观身。  
  
卷368_19  【观庆云图】李程  
五云从表瑞，藻绘宛成图。柯叶何时改，丹青此不渝。  
非烟色尚丽，似盖状应殊。渥彩看犹在，轻阴望已无。  
方将遇翠幄，那羡起苍梧。欲识从龙处，今逢圣合符。  
  
卷368_20  【赠毛仙翁】李程  
茫茫尘累愧腥膻，强把蜉蝣望列仙。闲指紫霄峰下路，  
却归白鹿洞中天。吹箫凤去经何代，茹玉方传得几年。  
他日更来人世看，又应东海变桑田。  
  
卷368_21  【省试春台晴望】高弁  
层台聊一望，遍赏帝城春。风暖闻啼鸟，冰开见跃鳞。  
晴山烟外翠，香蕊日边新。已变青门柳，初销紫陌尘。  
金汤千里国，车骑万方人。此处云霄近，凭高愿致身。  
  
卷368_22  【霜菊】席夔  
时令忽已变，行看被霜菊。可怜后时秀，当此凛风肃。  
淅沥翠枝翻，凄清金蕊馥。凝姿节堪重，澄艳景非淑。  
宁祛青女威，愿盈君子掬。持来泛樽酒，永以照幽独。  
  
卷368_23  【赋得竹箭有筠】席夔  
共爱东南美，青青叹有筠。贞姿众木异，秀色四时均。  
枝叶当无改，风霜岂惮频。虚心如待物，劲节自留春。  
鲜润期栖凤，婵娟可并人。可怜初箨卷，粉泽更宜新。  
  
卷368_24  【省试观庆云图】李行敏  
缣素传休祉，丹青状庆云。非烟凝漠漠，似盖乍纷纷。  
尚驻从龙意，全舒捧日文。光因五色起，影向九霄分。  
裂素观嘉瑞，披图贺圣君。宁同窥汗漫，方此睹氛氲。  
  
卷368_25  【赋得冬日可爱（一作张正元诗）】陈讽  
寒日临清昼，寥天一望时。未消埋径雪，先暖读书帷。  
属思光难驻，舒情影若遗。晋臣曾比德，谢客昔言诗。  
散彩宁偏照，流阴信不追。馀辉如可就，回烛幸无私。  
  
卷368_26  【郡斋三月下旬作（以下三首一作张又新诗）】崔护  
春事日已歇，池塘旷幽寻。残红披独坠，嫩绿间浅深。  
偃仰卷芳褥，顾步爱新阴。谋春未及竟，夏初遽见侵。  
  
卷368_27  【五月水边柳】崔护  
结根挺涯涘，垂影覆清浅。睡脸寒未开，懒腰晴更软。  
摇空条已重，拂水带方展。似醉烟景凝，如愁月露泫。  
丝长鱼误恐，枝弱禽惊践。长别几多情，含春任攀搴。  
  
卷368_28  【三月五日陪裴大夫泛长沙东湖】崔护  
上巳馀风景，芳辰集远坰。彩舟浮泛荡，绣毂下娉婷。  
林树回葱蒨，笙歌入杳冥。湖光迷翡翠，草色醉蜻蜓。  
鸟弄桐花日，鱼翻谷雨萍。从今留胜会，谁看画兰亭。  
  
卷368_29  【山鸡舞石镜】崔护  
庐峰开石镜，人说舞山鸡。物象纤无隐，禽情只自迷。  
景当烟雾歇，心喜锦翎齐。宛转乌呈彩，婆娑凤欲栖。  
何言资羽族，在地得天倪。应笑翰音者，终朝饮败醯。  
  
卷368_30  【题都城南庄】崔护  
去年今日此门中，人面桃花相映红。  
人面不知何处在，桃花依旧笑春风。  
  
卷368_31  【晚鸡】崔护  
黯黯严城罢鼓鼙，数声相续出寒栖。  
不嫌惊破纱窗梦，却恐为奴半夜啼。  

## 全唐诗(中)　卷三百六十九

卷369_1  【赠药山高僧惟俨二首】李翱  
练得身形似鹤形，千株松下两函经。  
我来问道无馀说，云在青霄水在瓶。  
选得幽居惬野情，终年无送亦无迎。  
有时直上孤峰顶，月下披云啸一声。  
  
卷369_2  【赠毛仙翁】李翱  
紫霄仙客下三山，因救生灵到世间。龟鹤计年承甲子，  
冰霜为质驻童颜。韬藏休咎传真箓，变化荣枯试小还。  
从此便教尘骨贵，九霄云路愿追攀。  
  
卷369_3  【拜禹歌】李翱  
惟天地之无穷兮，哀生人之常勤。往者吾弗及兮，  
来者吾弗闻。已而，已而。  
  
卷369_4  【广庆寺】李翱  
传者不足信，见景胜如闻。一水远赴海，两山高入云。  
鱼龙晴自戏，猿狖晚成群。醉酒斜阳下，离心草自薰。  
  
卷369_5  【奉酬刘言史宴光风亭】李翱  
闰馀春早景沉沉，禊饮风亭恣赏心。  
红袖青娥留永夕，汉阴宁肯羡山阴。  
  
卷369_6  【戏赠诗】李翱  
县君好砖渠，绕水恣行游。鄙性乐疏野，凿地便成沟。  
两岸值芳草，中央漾清流。所尚既不同，砖凿可自修。  
从他后人见，境趣谁为幽。  
  
卷369_7  【题浯溪石】皇甫湜  
次山有文章，可惋只在碎。然长于指叙，约洁有馀态。  
心语适相应，出句多分外。于诸作者间，拔戟成一队。  
中行虽富剧，粹美若可盖。子昂感遇佳，未若君雅裁。  
退之全而神，上与千载对。李杜才海翻，高下非可概。  
文与一气间，为物莫与大。先王路不荒，岂不仰吾辈。  
石屏立衙衙，溪口扬素濑。我思何人知，徙倚如有待。  
  
卷369_8  【石佛谷】皇甫湜  
澶漫太行北，千里一块石。平腹有壑谷，深广数百尺。  
土僧何为者，老草毛发白。寝处容身龛，足膝隐成迹。  
金仙琢灵象，相好倚北壁。花座五云扶，玉毫六虚射。  
文人留纪述，时事可辨析。鸟迹巧均分，龙骸极癯瘠。  
枯松间槎枿，猛兽恣腾掷。蛣虫食纵，悬垂露凝滴。  
精艺贯古今，穷岩谁爱惜。托师禅诵馀，勿使尘埃积。  
  
卷369_9  【出世篇】皇甫湜  
生当为大丈夫，断羁罗，出泥涂。四散号呶，俶扰无隅。  
埋之深渊，飘然上浮。骑龙披青云，泛览游八区。  
经太山，绝大海，一长吁。西摩月镜，东弄日珠。  
上括天之门，直指帝所居。群仙来迎塞天衢，  
凤凰鸾鸟灿金舆。音声嘈嘈满太虚，旨饮食兮照庖厨。  
食之不饫饫不尽，使人不陋复不愚。旦旦狎玉皇，  
夜夜御天姝。当御者几人，百千为番，宛宛舒舒，  
忽不自知。支消体化膏露明，湛然无色茵席濡。  
俄而散漫，斐然虚无。翕然复抟，抟久而苏。  
精神如太阳，霍然照清都。四肢为琅玕，五脏为璠玙。  
颜如芙蓉，顶为醍醐。与天地相终始，浩漫为欢娱。  
下顾人间，溷粪蝇蛆。  
  
卷369_10  【蜀绵州越王楼诗】樊宗师  
危楼倚天门，如m6星辰宫。榱薄龙虎怪，洄洄绕雷风。  
徂秋试登临，大霭屯乔空。不见西北路，考怀益雕穷。  
石濑薄溅溅，上山杳穹穹。昔人创为逝，所适酡颜红。  
今我兹之来，犹校成岁功。辍田植科亩，游圃歌芳丛。  
地财无丛厚，人室安取丰。既乏富庶能，千万惭文翁。  
  
卷369_11  【催妆】卢储  
昔年将去玉京游，第一仙人许状头。  
今日幸为秦晋会，早教鸾凤下妆楼。  
  
卷369_12  【官舍迎内子有庭花开】卢储  
芍药斩新栽，当庭数朵开。东风与拘束，留待细君来。  
  
卷369_13  【古松感兴】皇甫松  
皇天后土力，使我向此生。贵贱不我均，若为天地情。  
我家世道德，旨意匡文明。家集四百卷，独立天地经。  
寄言青松姿，岂羡朱槿荣。昭昭大化光，共此遗芳馨。  
  
卷369_14  【怨回纥歌】皇甫松  
白首南朝女，愁听异域歌。收兵颉利国，饮马胡芦河。  
毳布腥膻久，穹庐岁月多。雕巢城上宿，吹笛泪滂沱。  
  
卷369_15  【江上送别】皇甫松  
祖席驻征棹，开帆候信潮。隔筵桃叶泣，吹管杏花飘。  
船去鸥飞阁，人归尘上桥。别离惆怅泪，江路湿红蕉。  
  
卷369_16  【采莲子二首】皇甫松  
菡萏香连十顷陂，小姑贪戏采莲迟。  
晚来弄水船头湿，更脱红裙裹鸭儿。  
船动湖光滟滟秋，贪看年少信船流。  
无端隔水抛莲子，遥被人知半日羞。  
  
卷369_17  【抛球乐】皇甫松  
红拨一声飘，轻球坠越绡。带翻金孔雀，香满绣蜂腰。  
少少抛分数，花枝正索饶。  
金蹙花球小，真珠绣带垂。几回冲蜡烛，千度入春怀。  
上客终须醉，觥杯自乱排。  
  
卷369_18  【劝僧酒】皇甫松  
劝僧一杯酒，共看青青山。酣然万象灭，不动心印闲。  
  
卷369_19  【登郭隗台】皇甫松  
燕相谋在兹，积金黄巍巍。上者欲何颜，使我千载悲。  
  
卷369_20  【杨柳枝词二首】皇甫松  
烂漫春归水国时，吴王宫殿柳丝垂。  
黄莺长叫空闺畔，西子无因更得知。  
春入行宫映翠微，玄宗侍女舞烟丝。  
如今柳向空城绿，玉笛何人更把吹。  
  
卷369_21  【浪淘沙二首】皇甫松  
滩头细草接疏林，浪恶罾船半欲沉。  
宿鹭眠洲非旧浦，去年沙觜是江心。  
蛮歌豆蔻北人愁，松雨蒲风野艇秋。  
浪起眠不得，寒沙细细入江流。  
  
卷369_22  【句】皇甫松  
夜入真珠室，朝游玳瑁宫。（《纪事》载：松为牛僧孺表  
甥，不相荐举。因襄阳大水，极言诽谤。真珠乃牛爱姬也）主  
  
卷369_23  【送皇甫湜赴举】马异  
马蹄声特特，去入天子国。借问去是谁，秀才皇甫湜。  
吞吐一腹文，八音兼五色。文有崔李，郁郁为朝德。  
青铜镜必明，朱丝绳必直。称意太平年，愿子长相忆。  
  
卷369_24  【贞元旱岁】马异  
赤地炎都寸草无，百川水沸煮虫鱼。  
定应焦烂无人救，泪落三篇古尚书。  
  
卷369_25  【暮春醉中寄李干秀才】马异  
欢异且交亲，酒生开瓮春。不须愁犯卯，且乞醉过申。  
折草为筹箸，铺花作锦裀。娇莺解言语，留客也殷勤。  
  
卷369_26  【答卢仝结交诗】马异  
有鸟自南翔，口衔一书扎，达我山之维。  
开缄金玉焕陆离，乃是卢仝结交诗。此诗峭绝天边格，  
力与文星色相射。长河拔作数条丝，太华磨成一拳石。  
莫嗟独笑无往还，月中芳桂难追攀。况值乱邦不平年，  
回陵倒谷如等闲。与君俯首大艰阻，喙长三尺不得语，  
因君今日形章句。羡猕猴兮著衣裳，悲蚯蚓兮安翅羽。  
上天不识察，仰我为辽天失所，将吾剑兮切淤泥，  
使良骥兮捕老鼠。昨日脱身卑贱笼，卯星借与老人峰。  
抱锄劚地芸芝朮，偃盖参天旧有松，术与松兮保身世。  
卧居居兮起于于，漱潺潺兮聆嘒嘒。道在其中可终岁，  
不教辜负尧为帝。烧我荷衣摧我身，回看天地如砥平。  
钢刀剉骨不辞去，卑躬君子今明明。俯首辞山心惨恻，  
白云虽好恋不得。看云且拟直须臾，疾风又卷西飞翼。  
为报覃怀心结交，死生富贵存后凋。我心不畏朱公叔，  
君意须防刘孝标。以胶投漆苦不早，就中相去万里道。  
河水悠悠山之间，无由把袂摅怀抱。忆仝吟能文，  
洽臭成兰薰。不知何处清风夕，拟使张华见陆云。  

## 全唐诗(中)　卷三百七十

卷370_1  【白云起封中诗（题中用韵，六十字成）】吕温  
封开白云起，汉帝坐斋宫。望在泥金上，疑生秘玉中。  
攒柯初缭绕，布叶渐蒙笼。日观祥光合，天门瑞气通。  
无心已出岫，有势欲凌风。倘遣成膏泽，从兹遍大空。  
  
卷370_2  【终南精舍月中闻磬声诗（题中用韵，六十字成）】吕温  
月峰禅室掩，幽磬静昏氛。思入空门妙，声从觉路闻。  
泠泠满虚壑，杳杳出寒云。天籁疑难辨，霜钟谁可分。  
偶来游法界，便欲谢人群。竟夕听真响，尘心自解纷。  
  
卷370_3  【青出蓝诗（题中有韵，限四十字成）】吕温  
物有无穷好，蓝青又出青。朱研未比德，白受始成形。  
袍袭宜从政，衿垂可问经。当时不采撷，作色几飘零。  
  
卷370_4  【奉和李相公早朝于中书候传点偶书所怀奉呈门下…郑相公】吕温  
禁门留骑吹，内省正衣冠。稍辨旂常色，尚闻钟漏残。  
九天炉气暖，六月玉声寒。宿雾开霞观，晨光泛露盘。  
致君期反朴，求友得如兰。政自同归理，言成共不刊。  
准绳临百度，领袖映千官。卧鼓流沙静，飞航涨海安。  
尽规酬主意，偕赋代交欢。雅韵人间满，多惭窃和难。  
  
卷370_5  【奉和武中丞秋日台中寄怀简诸僚友】吕温  
圣朝思纪律，宪府得中贤。指顾风行地，仪形月丽天。  
不仁恒自远，为政复何先。虚室唯生白，闲情却草玄。  
迎霜红叶早，过雨碧苔鲜。鱼乐翻秋水，乌声隔暮烟。  
旧游多绝席，感物遂成篇。更许穷荒谷，追歌白雪前。  
  
卷370_6  【吐蕃别馆和周十一郎中杨七录事望白水山作】吕温  
纯精结奇状，皎皎天一涯。玉嶂拥清气，莲峰开白花。  
半岩晦云雪，高顶澄烟霞。朝昏对宾馆，隐映如仙家。  
夙闻蕴孤尚，终欲穷幽遐。暂因行役暇，偶得志所嘉。  
明时无外户，胜境即中华。况今舅甥国，谁道隔流沙。  
  
卷370_7  【奉和张舍人阁中直夜思闻雅琴因书事通简僚友】吕温  
迢递天上直，寂寞丘中琴。忆尔山水韵，起予仁智心。  
凝情在正始，超想疏烦襟。凉生子夜后，月照禁垣深。  
远风霭兰气，微露清桐阴。方袭缁衣庆，永奉南薰吟。  
  
卷370_8  【和舍弟惜花绝句（时蕃中使回）】吕温  
去年无花看，今年未看花。更闻飘落尽，走马向谁家。  
  
卷370_9  【和恭听晓笼中山鹊】吕温  
掩抑中天意，凄怆触笼音。惊晓一闻处，伤春千里心。  
  
卷370_10  【和舍弟让笼中鹰】吕温  
未用且求安，无猜也不残。九天飞势在，六月目睛寒。  
动触樊笼倦，闲消肉食难。憎恶鸟，试待一呼看。  
  
卷370_11  【同恭夏日题寻真观李宽中秀才书院】吕温  
闭院开轩笑语阑，江山并入一壶宽。微风但觉杉香满，  
烈日方知竹气寒。披卷最宜生白室，吟诗好就步虚坛。  
愿君此地攻文字，如炼仙家九转丹。  
  
卷370_12  【同舍弟恭岁暮寄晋州李六协律三十韵】吕温  
古人犹悲秋，况复岁暮时。急景迫流念，穷阴结长悲。  
阳乌下西岭，月鹊惊南枝。揽衣步霜砌，倚杖临冰池。  
怳怳若有失，悄悄良不怡。忽闻晨起吟，宛是同所思。  
有美壮感激，无何远栖迟。摧藏变化用，掩抑扶摇姿。  
时杰岂虚出，天道信可欺。巨川望汔济，寒谷待潜吹。  
剑匣益精利，玉韬宁磷缁。戒哉轻沽诸，行矣自宠之。  
伊我抱微尚，仲氏即心期。讨论自少小，形影相差池。  
比来胸中气，欲耀天下奇。云雨沛萧艾，烟阁双萎蕤。  
几年困方枘，一旦迷多岐。道因穷理悟，命以尽性知。  
事去类绝弦，时来如转规。伊吕偶然得，孔墨徒尔为。  
早行多露悔，强进触藩羸。功名岂身利，仁义非吾私。  
万物自身化，一夫何驱驰。不如任行止，委命安所宜。  
劝君休感叹，与予陶希夷。明年郊天后，庆泽岁华滋。  
曲水杏花雪，香街青柳丝。良时且暂欢，樽酒聊共持。  
闲过漆园叟，醉看五陵儿。寄言思隐处，不久来相追。  
  
卷370_13  【青海西寄窦三端公】吕温  
时同事弗同，穷节厉阴风。我役流沙外，君朝紫禁中。  
从容非所羡，辛苦竟何功。但示酬恩路，浮生任转蓬。  
  
卷370_14  【蕃中拘留岁馀回至陇石先寄城中亲故】吕温  
蓬转星霜改，兰陔色养违。穷泉百死别，绝域再生归。  
镜数成丝发，囊收抆血衣。酬恩有何力，只弃一毛微。  
  
卷370_15  【吐蕃别馆卧病寄朝中诸友】吕温  
星汉纵横车马喧，风摇玉佩烛花繁。  
岂知羸卧穷荒外，日满深山犹闭门。  
  
卷370_16  【吐蕃别馆中和日寄朝中僚旧】吕温  
清时令节千官会，绝域穷山一病夫。  
遥想满堂欢笑处，几人缘我向西隅。  
  
卷370_17  【及第后答潼关主人】吕温  
本欲云雨化，却随波浪翻。一沾太常第，十过潼关门。  
志力且虚弃，功名谁复论。故相问，惭笑不能言。  
  
卷370_18  【河中城南姚家浴后题赠主人】吕温  
新浴振轻衣，满堂寒月色。有美酒，况是曾相识。  
  
卷370_19  【看浑中丞山桃花初有他客不通晚方得入因有戏赠】吕温  
朝来驻马香街里，风度遥闻语笑声。  
无事闭门教日晚，山桃落尽不胜情。  
  
卷370_20  【赠友人】吕温  
南山双乔松，擢本皆千寻。夕流膏露津，朝被青云阴。  
负雪出深涧，摇风倚高岑。明堂久不构，云干何森森。  
匠意方雕巧，时情正夸淫。生材会有用，天地岂无心。  
  
卷370_21  【道州夏日郡内北桥新亭书怀赠何元二处士】吕温  
结构池梁上，登临日几回。晴空交密叶，阴岸积苍苔。  
爽气中央满，清风四面来。振衣生羽翰，高枕出尘埃。  
齐物鱼何乐，忘机鸟不猜。闲销炎昼静，选胜火云开。  
僻远宜孱性，优游赖废材。愿为长泛梗，莫作重然灰。  
守道穷非过，先时动是灾。寄言徐孺子，宾榻且徘徊。  
  
卷370_22  【道州弘道县主簿知县三年颇著廉慎秩满…赴衡州题其厅事】吕温  
为理赖同力，陟明非所任。废田方垦草，新柘未成阴。  
术浅功难就，人疲感易深。烦君驻归棹，与慰不欺心。  
  
卷370_23  【道州将赴衡州酬别江华毛令】吕温  
布帛精粗任土宜，疲人识信每先期。  
明朝别后无他嘱，虽是蒲鞭也莫施。  
  
卷370_24  【道州夏日早访荀参军林园敬酬见赠】吕温  
高眠日出始开门，竹径旁通到后园。陶亮横琴空有意，  
任棠置水竟无言。松窗宿翠含风薄，槿援朝花带露繁。  
山郡本来车马少，更容相访莫辞喧。  
  
卷370_25  【道州敬酬何处士怀郡楼月夜之作】吕温  
清质悠悠素彩融，长川迥陆合为空。  
佳人甚近山城闭，夏夜相望水镜中。  
  
卷370_26  【道州敬酬何处士书情见赠】吕温  
意气曾倾四国豪，偶来幽寺息尘劳。严陵钓处江初满，  
梁甫吟时月正高。新识几人知杞梓，故园何岁长蓬蒿。  
期君自致青云上，不用伤心叹二毛。  
  
卷370_27  【戏赠灵澈上人】吕温  
僧家亦有芳春兴，自是禅心无滞境。  
君看池水湛然时，何曾不受花枝影。  
  
卷370_28  【二月一日是贞元旧节有感绝句寄黔南窦三洛阳卢七】吕温  
同事先皇立玉墀，中和旧节又支离。  
今朝各自看花处，万里遥知掩泪时。  
  
卷370_29  【初发道州答崔三连州题海阳亭见寄绝句】吕温  
吏中习隐好跻攀，不扰疲人便自闲。  
闻说殷勤海阳事，令人转忆舜祠山。  
  
卷370_30  【答段秀才】吕温  
尽日看花君不来，江城半夜与君开。  
楼中共指南园火，红烬随花落碧苔。  
  
卷370_31  【宗礼欲往桂州，苦雨因以戏赠】吕温  
农人辛苦绿苗齐，正爱梅天水满堤。  
知汝使车行意速，但令骢马著鄣泥。  
  
卷370_32  【道州奉寄襄阳裴相公】吕温  
悠悠世路自浮沉，岂问仁贤待物心。  
最忆过时留宴处，艳歌催酒后亭深。  

## 全唐诗(中)　卷三百七十一

卷371_1  【吐蕃别馆月夜】吕温  
三五穷荒月，还应照北堂。回身向暗卧，不忍见圆光。  
  
卷371_2  【望思台作】吕温  
浸润成宫蛊，苍黄弄父兵。情疑始变，天性感还生。  
宇县犹能洽，闺门讵不平。空令千载后，凄怆望思名。  
  
卷371_3  【孟冬蒲津关河亭作】吕温  
息驾非穷途，未济岂迷津。独立大河上，北风来吹人。  
雪霜自兹始，草木当更新。严冬不肃杀，何以见阳春。  
  
卷371_4  【巩路感怀】吕温  
马嘶白日暮，剑鸣秋气来。我心浩无际，河上空徘徊。  
  
卷371_5  【题梁宣帝陵二首】吕温  
即雠终自翦，覆国岂为雄。假号孤城里，何殊在甬东。  
祀夏功何薄，尊周义不成。凄凉庾信赋，千载共伤情。  
  
卷371_6  【岳阳怀古】吕温  
晨飙发荆州，落日到巴丘。方知刳剡利，可接鬼神游。  
二湖豁南浸，九派驶东流。襟带三千里，尽在岳阳楼。  
忆昔斗群雄，此焉争上游。吴昌屯虎旅，晋盛骛龙舟。  
宋齐纷祸难，梁陈成寇雠。钟鼓长震耀，鱼龙不得休。  
风雪一萧散，功业忽如浮。今日时无事，空江满白鸥。  
  
卷371_7  【道州途中即事】吕温  
零桂佳山水，荥阳旧自同。经途看不暇，遇境说难穷。  
叠嶂青时合，澄湘漫处空。舟移明镜里，路入画屏中。  
岩壑千家接，松萝一径通。渔烟生缥缈，犬吠隔笼葱。  
戏鸟留馀翠，幽花吝晚红。光翻沙濑日，香散橘园风。  
信美非吾土，分忧属贱躬。守愚资地僻，恤隐望年丰。  
且保心能静，那求政必工。课终如免戾，归养洛城东。  
  
卷371_8  【登少陵原望秦中诸川太原王至德妙用有水术因用感叹】吕温  
少陵最高处，旷望极秋空。君山喷清源，脉散秦川中。  
荷锸自成雨，由来非鬼工。如何盛明代，委弃伤豳风。  
泾灞徒络绎，漆沮虚会同。东流滔滔去，沃野飞秋蓬。  
大禹平水土，吾人得其宗。发机回地势，运思与天通。  
早欲献奇策，丰财叙西戎。岂知年三十，未识大明宫。  
卷尔出岫云，追吾入冥鸿。无为学惊俗，狂醉哭途穷。  
  
卷371_9  【奉敕祭南岳十四韵】吕温  
皇家礼赤帝，谬获司风域。致斋紫盖下，宿设祝融侧。  
鸣涧惊宵寐，清猿递时刻。澡洁事夙兴，簪佩思尽饰。  
危坛象岳趾，秘殿翘翚翼。登拜不遑愿，酌献皆累息。  
赞道仪匪繁，祝史词甚直。忽觉心魂悸，如有精灵逼。  
漠漠云气生，森森杉柏黑。风吹虚箫韵，露洗寒玉色。  
寂寞有至公，馨香在明德。礼成谢邑吏，驾言归郡职。  
憩桑访蚕事，遵畴课农力。所愿风雨时，回首瞻南极。  
  
卷371_10  【经河源军汉村作】吕温  
行行忽到旧河源，城外千家作汉村。樵采未侵征虏墓，  
耕耘犹就破羌屯。金汤天险长全设，伏腊华风亦暗存。  
暂驻单车空下泪，有心无力复何言。  
  
卷371_11  【题河州赤岸桥】吕温  
左南桥上见河州，遗老相依赤岸头。  
匝塞歌钟受恩者，谁怜被发哭东流。  
  
卷371_12  【题阳人城】吕温  
忠驱义感即风雷，谁道南方乏武才。  
天下起兵诛董卓，长沙子弟最先来。  
  
卷371_13  【晋王龙骧墓】吕温  
虎旗龙舰顺长风，坐引全吴入掌中。  
孙皓小儿何足取，便令千载笑争功。  
  
卷371_14  【题石勒城二首】吕温  
长驱到处积人头，大旆连营压上游。  
建业乌栖何足问，慨然归去王中州。  
天生杰异固难驯，应变摧枯若有神。  
夷甫自能疑倚啸，忍将虚诞误时人。  
  
卷371_15  【刘郎浦口号】吕温  
吴蜀成婚此水浔，明珠步障幄黄金。  
谁将一女轻天下，欲换刘郎鼎峙心。  
  
卷371_16  【自江华之衡阳途中作】吕温  
孤棹迟迟怅有违，沿湘数日逗晴晖。  
人生随分为忧喜，回雁峰南是北归。  
  
卷371_17  【吐蕃别馆送杨七录事先归】吕温  
愁云重拂地，飞雪乱遥程。莫虑前山暗，归人正眼明。  
  
卷371_18  【奉送范司空赴朔方（得游字）】吕温  
筑坛登上将，膝席委前筹。虏灭南侵迹，朝分北顾忧。  
抗旌回广漠，抚剑动旄头。坐见黄云暮，行看白草秋。  
山横旧秦塞，河绕古灵州。戍守如无事，惟应猎骑游。  
  
卷371_19  【送文畅上人东游】吕温  
随缘聊振锡，高步出东城。水止无恒地，云行不计程。  
到时为彼岸，过处即前生。今日临岐别，吾徒自有情。  
  
卷371_20  【喜俭北至送宗礼南行】吕温  
洞庭舟始泊，桂江帆又开。魂从会处断，愁向笑中来。  
惝怳看残景，殷勤祝此杯。衡阳刷羽待，成取一行回。  
  
卷371_21  【送段九秀才归澧州】吕温  
湘南孤白芷，幽托在清浔。岂有馨香发，空劳知处深。  
摧贤路已隔，赈乏力不任。惭我一言分，贞君千里心。  
寸义薄联组，片诚敌兼金。方期践冰雪，无使弱思侵。  
  
卷371_22  【衡州送李十一兵曹赴浙东】吕温  
慷慨视别剑，凄清泛离琴。前程楚塞断，此恨洞庭深。  
文字已久废，循良非所任。期君碧云上，千里一扬音。  
  
卷371_23  【临洮送袁七书记归朝（时袁生作僧，蕃人呼为袁师）】吕温  
忆年十五在江湄，闻说平凉且半疑。  
岂料殷勤洮水上，却将家信托袁师。  
  
卷371_24  【江陵酒中留别坐客】吕温  
寻常纵恣倚青春，不契心期便不亲。  
今日烟波九疑去，相逢尽是眼中人。  
  
卷371_25  【道州酬送何山人之容州】吕温  
匣有青萍筒有书，何门不可曳长裾。  
应须定取真知者，遣对明君说子虚。  
  
卷371_26  【道州送戴简处士往贺州谒杨侍郎】吕温  
羸马孤童鸟道微，三千客散独南归。  
山公念旧偏知我，今日因君泪满衣。  
  
卷371_27  【春日游郭驸马大安亭子】吕温  
戚里容闲客，山泉若化成。寄游芳径好，借赏彩船轻。  
春至花常满，年多水更清。此中如传舍，但自立功名。  
  
卷371_28  【楚州追制后舍弟直长安县失囚花下共饮】吕温  
天子收郡印，京兆责狱囚。狂兄与狂弟，不解对花愁。  
  
卷371_29  【衡州岁前游合江亭见山樱蕊未折因赋含彩吝惊春】吕温  
山樱先春发，红蕊满霜枝。幽处竟谁见，芳心空自知。  
似夺朝日照，疑畏暖风吹。欲问含彩意，恐惊轻薄儿。  
  
卷371_30  【衡州登楼望南馆临水花，呈房戴段李诸公】吕温  
夭桃临方塘，暮色堪秋思。托根岂求润，照影非自媚。  
罥挂青柳丝，零落绿钱地。佳期竟何许，时有幽禽至。  
  
卷371_31  【合江亭槛前多高竹不见远岸花客命翦之感而成咏】吕温  
吉凶岂前卜，人事何翻覆。缘看数日花，却翦凌霜竹。  
常言契君操，今乃妨众目。自古病当门，谁言出幽独。  
  
卷371_32  【道州春游欧阳家林亭】吕温  
道州城北欧阳家，去郭一里占烟霞。虽朴甚有思，  
解留满地红桃花。桃花成泥不须扫，明朝更访桃源老。  
政成兴足告即归，门前便是家山道。  
  
卷371_33  【衡州早春偶游黄溪口号】吕温  
偶寻黄溪日欲没，早梅未尽山樱发。  
无事江城闭此身，不得坐待花间月。  
  
卷371_34  【衡州夜后把火看花留客】吕温  
红芳暗落碧池头，把火遥看且少留。  
半夜忽然风更起，明朝不复上南楼。  
  
卷371_35  【夜后把火看花南园招李十一兵曹不至呈座上诸公】吕温  
夭桃红烛正相鲜，傲吏闲斋困独眠。  
应是梦中飞作蝶，悠扬只在此花前。  
  
卷371_36  【顺宗至德大圣大安孝皇帝挽歌词三首】吕温  
遐视轻神宝，传归属圣猷。尧功终有待，文德本无忧。  
坐受朝汾水，行看告岱丘。那知鼎成后，龙驭弗淹留。  
监抚垂三纪，声徽洽万方。礼因驰道著，明自垦田彰。  
积渐承鸿业，从容守太康。更留园寝诏，恭听有馀芳。  
早秋同轨至，晨旆露华滋。挽度千夫咽，笳凝六马迟。  
剑悲长闭日，衣望出游时。风起西陵树，凄凉满孝思。  
  
卷371_37  【咏蜀客石琴枕】吕温  
可怜他山石，几度负贞坚。推迁强为用，雕斫伤自然。  
文含巴江浪，色起青城烟。更闻馀玉声，时入朱丝弦。  
  
卷371_38  【河南府试赎帖，赋得乡饮酒诗】吕温  
酌言修旧典，刈楚始登堂。百拜宾仪尽，三终乐奏长。  
想同莺出谷，看似雁成行。礼罢知何适，随云入帝乡。  
  
卷371_39  【赋得失群鹤】吕温  
杳杳冲天鹤，风排势暂违。有心长自负，无伴可相依。  
万里宁辞远，三山讵忆归。但令毛羽在，何处不翻飞。  
  
卷371_40  【道州南楼换柱】吕温  
鸿灾起无朕，有见非前知。蚁入不足恤，柱倾何可追。  
良工操斤斧，沉吟方在斯。殚材事朽废，曷若新宏规。  
  
卷371_41  【道州北池放鹅】吕温  
我非好鹅癖，尔乏鸣雁姿。安得免沸鼎，澹然游清池。  
见生不忍食，深情固在斯。能自远飞去，无念稻粱为。  
  
卷371_42  【回风有怀】吕温  
银宫翠岛烟霏霏，珠树玲珑朝日晖。  
神仙望见不得到，却逐回风何处归。  
  
卷371_43  【蕃中答退浑词二首】吕温  
退浑儿，退浑儿，朔风长在气何衰。  
万群铁马从奴虏，强弱由人莫叹时。  
退浑儿，退浑儿，冰消青海草如丝。  
明堂天子朝万国，神岛龙驹将与谁。  
  
卷371_44  【上官昭容书楼歌】吕温  
汉家婕妤唐昭容，工诗能赋千载同。自言才艺是天真，  
不服丈夫胜妇人。歌阑舞罢闲无事，纵恣优游弄文字。  
玉楼宝架中天居，缄奇秘异万卷馀。水精编帙绿钿轴，  
云母捣纸黄金书。风吹花露清旭时，绮窗高挂红绡帷。  
香囊盛烟绣结络，翠羽拂案青琉璃。吟披啸卷终无已，  
皎皎渊机破研理。词萦彩翰紫鸾回，思耿寥天碧云起。  
碧云起，心悠哉，境深转苦坐自摧。金梯珠履声一断，  
瑶阶日夜生青苔。青苔秘空关，曾比群玉山。  
神仙杳何许，遗逸满人间。君不见洛阳南市卖书肆，  
有人买得研神记。纸上香多蠹不成，昭容题处犹分明，  
令人惆怅难为情。  
  
卷371_45  【闻砧有感】吕温  
千门俨云端，此地富罗纨。秋月三五夜，砧声满长安。  
幽人感中怀，静听泪汍澜。所恨捣衣者，不知天下寒。  
  
卷371_46  【早觉有感】吕温  
东方殊未明，暗室虫正飞。先觉忽先起，衣裳颠倒时。  
严冬寒漏长，此夜如何其。不用思秉烛，扶桑有清晖。  
  
卷371_47  【冬日病中即事】吕温  
墙下长安道，嚣尘咫尺间。久牵身外役，暂得病中闲。  
背喜朝阳满，心怜暮鸟还。吾庐在何处，南有白云山。  
  
卷371_48  【病中自户部员外郎转司封】吕温  
羸卧承新命，优容获所安。遣儿迎贺客，无力拂尘冠。  
偃仰晴轩暖，支离晓镜寒。那堪报恩去，感激对衰兰。  
  
卷371_49  【久病初朝衢中即事】吕温  
沉疴旷十旬，还过直城闉。老马犹知路，羸童欲怕人。  
久隳三径计，更强百年身。许国将何力，空生衣上尘。  
  
卷371_50  【道州城北楼观李花】吕温  
夜疑关山月，晓似沙场雪。曾使西域来，幽情望超越。  
将念浩无际，欲言忘所说。岂是花感人，自怜抱孤节。  
  
卷371_51  【道州秋夜南楼即事】吕温  
谁念独坐愁，日暮此南楼。云去舜祠闭，月明潇水流。  
猿声何处晓，枫叶满山秋。不分匣中镜，少年看白头。  
  
卷371_52  【道州观野火】吕温  
南风吹烈火，焰焰烧楚泽。阳景当昼迟，阴天半夜赤。  
过处若彗扫，来时如电激。岂复辨萧兰，焉能分玉石。  
虫蛇尽烁烂，虎兕出奔迫。积秽皆荡除，和气始融液。  
尧时既敬授，禹稼斯肇迹。遍生合颖禾，大秀两岐麦。  
家有京坻咏，人无沟壑戚。乃悟焚如功，来岁终受益。  
  
卷371_53  【衡州早春二首】吕温  
碧水何逶迤，东风吹沙草。烟波千万曲，不辨嵩阳道。  
病肺不饮酒，伤心不看花。惟惊望乡处，犹自隔长沙。  
  
卷371_54  【郡内书怀寄刘连州窦夔州】吕温  
朱邑何为者，桐乡有古祠。我心常所慕，二郡老人知。  
  
卷371_55  【偶然作二首】吕温  
栖栖复汲汲，忽觉年四十。今朝满衣泪，不是伤春泣。  
中夜兀然坐，无言空涕洟。丈夫志气事，儿女安得知。  
  
卷371_56  【古兴】吕温  
越欧百炼时，楚卞三泣地。二宝无人识，千龄皆弃置。  
空岩起白虹，古狱生紫气。安得命世客，直来开奥秘。  
剑任刜钟看，玉从投火试。必能绝疑惑，然后论奇异。  
  
卷371_57  【风咏】吕温  
微风生青蘋，习习出金塘。轻摇深林翠，静猎幽径芳。  
掩抑时未来，鸿毛亦无伤。一朝乘严气，万里号清霜。  
北走摧邓林，东去落扶桑。扫却垂天云，澄清无私光。  
悠然返空寂，晏海通舟航。  
  
卷371_58  【镜中叹白发】吕温  
年过潘岳才三岁，还见星星两鬓中。  
纵使他时能早达，定知不作黑头公。  
  
卷371_59  【友人邀听歌有感】吕温  
文章抛尽爱功名，三十无成白发生。  
辜负壮心羞欲死，劳君贵买断肠声。  
  
卷371_60  【贞元十四年旱甚，见权门移芍药花】吕温  
绿原青垄渐成尘，汲井开园日日新。  
四月带花移芍药，不知忧国是何人。  
  
卷371_61  【冬夜即事】吕温  
百忧攒心起复卧，夜长耿耿不可过。  
风吹雪片似花落，月照冰文如镜破。  
  
卷371_62  【道州郡斋卧疾寄东馆诸贤】吕温  
东池送客醉年华，闻道风流胜习家。  
独卧郡斋寥落意，隔帘微雨湿梨花。  
  
卷371_63  【读小弟诗有感，因口号以示之】吕温  
忆吾未冠赏年华，二十年间在咄嗟。  
今来羡汝看花岁，似汝追思昨日花。  
  
卷371_64  【读句践传】吕温  
丈夫可杀不可羞，如何送我海西头。  
更生更聚终须报，二十年间死即休。  
  
卷371_65  【道州月叹（追述蕃中事，与道州对言之）】吕温  
别馆月，犁牛冰河金山雪。道州月，霜树子规啼是血。  
壮心感此孤剑鸣，沉火在灰殊未灭。  
  
卷371_66  【风叹】吕温  
青海风，飞沙射面随惊蓬。洞庭风，危墙欲折身若空。  
西驰南走有何事，会须一决百年中。  
  
卷371_67  【道州感兴】吕温  
当代知文字，先皇记姓名。七年天下立，万里海西行。  
苦节终难辨，劳生竟自轻。今朝流落处，啸水绕孤城。  
  
卷371_68  【和李使君三郎早秋城北亭宴崔司士因寄关中张评事】吕温  
黄花古城路，上尽见青山。桑柘晴川口，牛羊落照间。  
野情随卷幔，尘事隔重关。道合偏重赏，官微独不闲。  
鹤分琴久罢，书到雁应还。为谢登临客，琼林寄一攀。  
  
卷371_69  【题从叔园林】吕温  
阮宅闲园暮，窗中见树阴。樵歌依野草，僧语过长林。  
鸟向花间井，人弹竹里琴。自嫌身未老，已有住山心。  
  
卷371_70  【送僧归漳州】吕温  
几夏京城住，今朝独远归。修行四分律，护净七条衣。  
溪寺黄橙熟，沙田紫芋肥。九龙潭上路，同去客应稀。  

## 全唐诗(中)　卷三百七十二

卷372_1  【列女操】孟郊  
梧桐相待老，鸳鸯会双死。贞女贵徇夫，舍生亦如此。  
波澜誓不起，妾心井中水。  
  
卷372_2  【灞上轻薄行】孟郊  
长安无缓步，况值天景暮。相逢灞浐间，亲戚不相顾。  
自叹方拙身，忽随轻薄伦。常恐失所避，化为车辙尘。  
此中生白发，疾走亦未歇。  
  
卷372_3  【长安羁旅行】孟郊  
十日一理发，每梳飞旅尘。三旬九过饮，每食唯旧贫。  
万物皆及时，独余不觉春。失名谁肯访，得意争相亲。  
直木有恬翼，静流无躁鳞。始知喧竞场，莫处君子身。  
野策藤竹轻，山蔬薇蕨新。潜歌归去来，事外风景真。  
  
卷372_4  【长安道】孟郊  
胡风激秦树，贱子风中泣。家家朱门开，得见不可入。  
长安十二衢，投树鸟亦急。高阁何人家，笙簧正喧吸。  
  
卷372_5  【送远吟】孟郊  
河水昏复晨，河边相送频。离杯有泪饮，别柳无枝春。  
一笑忽然敛，万愁俄已新。东波与西日，不惜远行人。  
  
卷372_6  【古薄命妾】孟郊  
不惜十指弦，为君千万弹。常恐新声至，坐使故声残。  
弃置今日悲，即是昨日欢。将新变故易，持故为新难。  
青山有蘼芜，泪叶长不干。空令后代人，采掇幽思攒。  
  
卷372_7  【古离别（一作对景惜别）】孟郊  
松山云缭绕，萍路水分离。云去有归日，水分无合时。  
春芳役双眼，春色柔四支。杨柳织别愁，千条万条丝。  
  
卷372_8  【杂怨（一作古乐府杂怨）】孟郊  
忆人莫至悲，至悲空自衰。寄人莫剪衣，剪衣未必归。  
朝为双蒂花，莫为四散飞。花落还绕树，游子不顾期。  
夭桃花清晨，游女红粉新。夭桃花薄暮，游女红粉故。  
树有百年花，人无一定颜。花送人老尽，人悲花自闲。  
贫女镜不明，寒花日少容。暗蛩有虚织，短线无长缝。  
浪水不可照，狂夫不可从。浪水多散影，狂夫多异踪。  
持此一生薄，空成万恨浓。  
  
卷372_9  【静女吟】孟郊  
艳女皆妒色，静女独检踪。任礼耻任妆，嫁德不嫁容。  
君子易求聘，小人难自从。此志谁与谅，琴弦幽韵重。  
  
卷372_10  【归信吟】孟郊  
泪墨洒为书，将寄万里亲。书去魂亦去，兀然空一身。  
  
卷372_11  【山老吟】孟郊  
不行山下地，唯种山上田。腰斧斫旅松，手瓢汲家泉。  
讵知文字力，莫记日月迁。蟠木为我身，始得全天年。  
  
卷372_12  【游子吟（迎母漂上作）】孟郊  
慈母手中线，游子身上衣。临行密密缝，意恐迟迟归。  
谁言寸草心，报得三春晖。  
  
卷372_13  【小隐吟】孟郊  
我饮不在醉，我欢长寂然。酌溪四五盏，听弹两三弦。  
炼性静栖白，洗情深寄玄。号怒路傍子，贪败不贪全。  
  
卷372_14  【苦寒吟】孟郊  
天寒色青苍，北风叫枯桑。厚冰无裂文，短日有冷光。  
敲石不得火，壮阴夺正阳。苦调竟何言，冻吟成此章。  
  
卷372_15  【猛将吟】孟郊  
拟脍楼兰肉，蓄怒时未扬。秋鼙无退声，夜剑不隐光。  
虎队手驱出，豹篇心卷藏。今皆有言，猛将出北方。  
  
卷372_16  【伤哉行】孟郊  
众毒蔓贞松，一枝难久荣。岂知黄庭客，仙骨生不成。  
春色舍芳蕙，秋风绕枯茎。弹琴不成曲，始觉知音倾。  
馆月改旧照，吊宾写馀情。还舟空江上，波浪送铭旌。  
  
卷372_17  【怨诗（一作古怨）】孟郊  
试妾与君泪，两处滴池水。看取芙蓉花，今年为谁死。  
  
卷372_18  【湘弦怨】孟郊  
昧者理芳草，蒿兰同一锄。狂飙怒秋林，曲直同一枯。  
嘉木忌深蠹，哲人悲巧诬。灵均入回流，靳尚为良谟。  
我愿分众泉，清浊各异渠。我愿分众巢，枭鸾相远居。  
此志谅难保，此情竟何如。湘弦少知音，孤响空踟蹰。  
  
卷372_19  【楚竹吟酬卢虔端公见和湘弦怨】孟郊  
握中有新声，楚竹人未闻。识音者谓谁，清夜吹赠君。  
昔为潇湘引，曾动潇湘云。一叫凤改听，再惊鹤失群。  
江花匪秋落，山日当昼曛。众浊响杂沓，孤清思氛氲。  
欲知怨有形，愿向明月分。一掬灵均泪，千年湘水文。  
  
卷372_20  【远愁曲】孟郊  
飘飖何所从，遗冢行未逢。东西不见人，哭向青青松。  
此地有时尽，此哀无处容。声翻太白云，泪洗蓝田峰。  
水涉七八曲，山登千万重。愿邀玄夜月，出视白日踪。  
  
卷372_21  【贫女词寄从叔先辈简】孟郊  
蚕女非不勤，今年独无春。二月冰雪深，死尽万木身。  
时令自逆行，造化岂不仁。仰企碧霞仙，高控沧海云。  
永别劳苦场，飘飖游无垠。  
  
卷372_22  【边城吟】孟郊  
西城近日天，俗禀气候偏。行子独自渴，主人仍卖泉。  
烧烽碧云外，牧马青坡巅。何处鹘突梦，归思寄仰眠。  
  
卷372_23  【新平歌送许问】孟郊  
边柳三四尺，暮春离别歌。早回儒士驾，莫饮土番河。  
谁识匣中宝，楚云章句多。  
  
卷372_24  【杀气不在边】孟郊  
杀气不在边，凛然中国秋。道险不在山，平地有摧輈。  
河南又起兵，清浊俱锁流。岂唯私客艰，拥滞官行舟。  
况余隔晨昏，去家成阻修。忽然两鬓雪，同是一日愁。  
独寝夜难晓，起视星汉浮。凉风荡天地，日夕声飕飗。  
万物无少色，兆人皆老忧。长策苟未立，丈夫诚可羞。  
灵响复何事，剑鸣思戮雠。  
  
卷372_25  【结爱（一作古结爱）】孟郊  
心心复心心，结爱务在深。一度欲离别，千回结衣襟。  
结妾独守志，结君早归意。始知结衣裳，不如结心肠。  
坐结行亦结，结尽百年月。  
  
卷372_26  【弦歌行】孟郊  
驱傩击鼓吹长笛，瘦鬼染面惟齿白。暗中崒崒拽茅鞭，  
倮足朱裈行戚戚。相顾笑声冲庭燎，桃弧射矢时独叫。  
  
卷372_27  【覆巢行】孟郊  
荒城古木枝多枯，飞禽嗷嗷朝哺雏。枝倾巢覆雏坠地，  
乌鸢下啄更相呼。阳和发生均孕育，鸟兽有情知不足。  
枝危巢小风雨多，未容长成已先覆。灵枝珍木满上林，  
凤巢阿阁重且深。尔今所托非本地，乌鸢何得同尔心。  
  
卷372_28  【出门行】孟郊  
长河悠悠去无极，百龄同此可叹息。秋风白露沾人衣，  
壮心凋落夺颜色。少年出门将诉谁，川无梁兮路无岐。  
一闻陌上苦寒奏，使我伫立惊且悲。君今得意厌粱肉，  
岂复念我贫贱时。  
海风萧萧天雨霜，穷愁独坐夜何长。驱车旧忆太行险，  
始知游子悲故乡。美人相思隔天阙，长望云端不可越。  
手持琅玕欲有赠，爱而不见心断绝。南山峨峨白石烂，  
碧海之波浩漫漫。参辰出没不相待，我欲横天无羽翰。  
  
卷372_29  【湘妃怨（一作湘灵祠）】孟郊  
南巡竟不返，二妃怨逾积。万里丧蛾眉，潇湘水空碧。  
冥冥荒山下，古庙收贞魄。乔木深青春，清光满瑶席。  
搴芳徒有荐，灵意殊脉脉。玉珮不可亲，徘徊烟波夕。  
  
卷372_30  【巫山曲】孟郊  
巴江上峡重复重，阳台碧峭十二峰。荆王猎时逢暮雨，  
夜卧高丘梦神女。轻红流烟湿艳姿，行云飞去明星稀。  
目极魂断望不见，猿啼三声泪滴衣。  
  
卷372_31  【巫山高】孟郊  
见尽数万里，不闻三声猿。但飞萧萧雨，中有亭亭魂。  
千载楚王恨，遗文宋玉言。至今晴明天，云结深闺门。  
  
卷372_32  【楚怨】孟郊  
秋入楚江水，独照汨罗魂。手把绿荷泣，意愁珠泪翻。  
九门不可入，一犬吠千门。  
  
卷372_33  【塘下行】孟郊  
塘边日欲斜，年少早还家。徒将白羽扇，调妾木兰花。  
不是城头树，那栖来去鸦。  
  
卷372_34  【临池曲】孟郊  
池中春蒲叶如带，紫菱成角莲子大。  
罗裙蝉鬓倚迎风，双双伯劳飞向东。  
  
卷372_35  【车遥遥】孟郊  
路喜到江尽，江上又通舟。舟车两无阻，何处不得游。  
丈夫四方志，女子安可留。郎自别日言，无令生远愁。  
旅雁忽叫月，断猿寒啼秋。此夕梦君梦，君在百城楼。  
寄泪无因波，寄恨无因輈。愿为驭者手，与郎回马头。  
  
卷372_36  【征妇怨】孟郊  
良人昨日去，明月又不圆。别时各有泪，零落青楼前。  
君泪濡罗巾，妾泪满路尘。罗巾长在手，今得随妾身。  
路尘如得风，得上君车轮。  
渔阳千里道，近如中门限。中门逾有时，渔阳长在眼。  
生在绿罗下，不识渔阳道。良人自戍来，夜夜梦中到。  
  
卷372_37  【空城雀】孟郊  
一雀入官仓，所食宁损几。只虑往覆频，官仓终害尔。  
鱼网不在天，鸟罗不张水。饮啄要自然，可以空城里。  
  
卷372_38  【闲怨（一作闺怨）】孟郊  
妾恨比斑竹，下盘烦冤根。有笋未出土，中已含泪痕。  
  
卷372_39  【羽林行】孟郊  
朔雪寒断指，朔风劲裂冰。胡中射雕者，此日犹不能。  
翩翩羽林儿，锦臂飞苍鹰。挥鞭快白马，走出黄河凌。  
  
卷372_40  【古意】孟郊  
河边织女星，河畔牵牛郎。未得渡清浅，相对遥相望。  
  
卷372_41  【古别离】孟郊  
欲别牵郎衣，郎今到何处。不恨归来迟，莫向临邛去。  
  
卷372_42  【游侠行】孟郊  
壮士性刚决，火中见石裂。杀人不回头，轻生如暂别。  
岂知眼有泪，肯白头上发。半生无恩酬，剑闲一百月。  
  
卷372_43  【黄雀吟】孟郊  
黄雀舞承尘，倚恃主人仁。忽不仁，买弹弹尔身。  
何不远飞去，蓬蒿正繁新。蒿粒无人争，食之足为珍。  
莫觑翻车粟，觑翻罪有因。黄雀不知言，赠之徒殷勤。  
  
卷372_44  【有所思】孟郊  
桔槔烽火昼不灭，客路迢迢信难越。镇刀攒万片霜，  
寒江浪起千堆雪。此时西去定如何，空使南心远凄切。  
  
卷372_45  【求仙曲】孟郊  
仙教生为门，仙宗静为根。持心若妄求，服食安足论。  
铲惑有灵药，饵真成本源。自当出尘网，驭凤登昆仑。  
  
卷372_46  【婵娟篇】孟郊  
花婵娟，泛春泉。竹婵娟，笼晓烟。妓婵娟，不长妍。  
月婵娟，真可怜。夜半姮娥朝太一，人间本自无灵匹。  
汉宫承宠不多时，飞燕婕妤相妒嫉。  
  
卷372_47  【南浦篇】孟郊  
南浦桃花亚水红，水边柳絮由春风。鸟鸣喈喈烟濛濛，  
自从远送对悲翁。此翁已与少年别，唯忆深山深谷中。  
  
卷372_48  【清东曲】孟郊  
樱桃花参差，香雨红霏霏。含笑竞攀折，美人湿罗衣。  
采采清东曲，明眸艳珪玉。青巾艑上郎，上下看不足。  
南阳公首词，编入新乐录。  
  
卷372_49  【望远曲】孟郊  
朝朝候归信，日日登高台。行人未去植庭梅，  
别来三见庭花开。庭花开尽复几时，春光骀荡阻佳期。  
愁来望远烟尘隔，空怜绿鬓风吹白。何当归见远行客。  

## 全唐诗(中)　卷三百七十三

卷373_1  【织妇辞】孟郊  
夫是田中郎，妾是田中女。当年嫁得君，为君秉机杼。  
筋力日已疲，不息窗下机。如何织纨素，自著蓝缕衣。  
官家榜村路，更索栽桑树。  
  
卷373_2  【古意】孟郊  
荡子守边戍，佳人莫相从。去来年月多，苦愁改形容。  
上山复下山，踏草成古踪。徒言采蘼芜，十度一不逢。  
鉴独是明月，识志唯寒松。井桃始开花，一见悲万重。  
人颜不再春，桃色有再浓。捐气入空房，无憀乍从容。  
启贴理针线，非独学裁缝。手持未染彩，绣为白芙蓉。  
芙蓉无染污，将以表心素。欲寄未归人，当春无信去。  
无信反增愁，愁心缘陇头。愿君如陇水，冰镜水还流。  
宛宛青丝线，纤纤白玉钩。玉钩不亏缺，青丝无断绝。  
回还胜双手，解尽心中结。  
  
卷373_3  【折杨柳】孟郊  
杨柳多短枝，短枝多别离。赠远屡攀折，柔条安得垂。  
青春有定节，离别无定时。但恐人别促，不怨来迟迟。  
莫言短枝条，中有长相思。朱颜与绿杨，并在别离期。  
楼上春风过，风前杨柳歌。枝疏缘别苦，曲怨为年多。  
花惊燕地云，叶映楚池波。谁堪别离此，征戍在交河。  
  
卷373_4  【和丁助教塞上吟】孟郊  
哭雪复吟雪，广文丁夫子。江南万里寒，曾未及如此。  
整顿气候谁，言从生灵始。无令恻隐者，哀哀不能已。  
  
卷373_5  【古怨别】孟郊  
飒飒秋风生，愁人怨离别。含情两相向，欲语气先咽。  
心曲千万端，悲来却难说。别后唯所思，天涯共明月。  
  
卷373_6  【古别曲】孟郊  
山川古今路，纵横无断绝。来往天地间，人皆有离别。  
行衣未束带，中肠已先结。不用看镜中，自知生白发。  
欲陈去留意，声向言前咽。愁结填心胸，茫茫若为说。  
荒郊烟莽苍，旷野风凄切。处处得相随，人那不如月。  
  
卷373_7  【戏赠陆大夫十二丈（一作乐府戏赠陆大夫十二丈）】孟郊  
莲子不可得，荷花生水中。犹胜道傍柳，无事荡春风。  
渌萍与荷叶，同此一水中。风吹荷叶在，渌萍西复东。  
莲叶未开时，苦心终日卷。春水徒荡漾，荷花未开展。  
  
卷373_8  【劝善吟（醉会中赠郭行馀）】孟郊  
瘦郭有志气，相哀老龙钟。劝我少吟诗，俗窄难尔容。  
一口百味别，况在醉会中。四座正当喧，片言何由通。  
顾余昧时调，居止多疏慵。见书眼始开，闻乐耳不聪。  
视听互相隔，一身且莫同。天疾难自医，诗癖将何攻。  
见君如见书，语善千万重。自悲咄咄感，变作烦恼翁。  
烦恼不可欺，古剑涩亦雄。君方少年，少年怀古风。  
藏书拄屋脊，不惜与凡聋。我愿拜少年，师之学崇崇。  
从他笑为矫，矫善亦可宗。  
  
卷373_9  【望夫石】孟郊  
望夫石，夫不来兮江水碧。  
行人悠悠朝与暮，千年万年色如故。  
  
卷373_10  【寒江吟】孟郊  
冬至日光白，始知阴气凝。寒江波浪冻，千里无平冰。  
飞鸟绝高羽，行人皆晏兴。荻洲素浩渺，碕岸澌崚嶒。  
烟舟忽自阻，风帆不相乘。何况异形体，信任为股肱。  
涉江莫涉凌，得意须得朋。结交非贤良，谁免生爱憎。  
冻水有再浪，失飞有载腾。一言纵丑词，万响无善应。  
取鉴谅不远，江水千万层。何当春风吹，利涉吾道弘。  
  
卷373_11  【审交】孟郊  
种树须择地，恶土变木根。结交若失人，中道生谤言。  
君子芳桂性，春荣冬更繁。小人槿花心，朝在夕不存。  
莫蹑冬冰坚，中有潜浪翻。唯当金石交，可以贤达论。  
  
卷373_12  【怨别】孟郊  
一别一回老，志士白发早。在富易为容，居贫难自好。  
沉忧损性灵，服药亦枯槁。秋风游子衣，落日行远道。  
君问去何之，贱身难自保。  
  
卷373_13  【百忧】孟郊  
萱草女儿花，不解壮士忧。壮士心是剑，为君射斗牛。  
朝思除国雠，暮思除国雠。计尽山河画，意穷草木筹。  
智士日千虑，愚夫唯四愁。何必在波涛，然后惊沉浮。  
伯伦心不醉，四皓迹难留。出处各有时，众议徒啾啾。  
  
卷373_14  【路病】孟郊  
病客无主人，艰哉求卧难。飞光赤道路，内火焦肺肝。  
欲饮井泉竭，欲医囊用单。稚颜能几日，壮志忽已残。  
人子不言苦，归书但云安。愁环在我肠，宛转终无端。  
  
卷373_15  【衰松】孟郊  
近世交道衰，青松落颜色。心忌孤直，木性随改易。  
既摧栖日干，未展擎天力。终是君子材，还思君子识。  
  
卷373_16  【遣兴】孟郊  
弦贞五条音，松直百尺心。贞弦含古风，直松凌高岑。  
浮声与狂葩，胡为欲相侵。  
  
卷373_17  【退居（一作退老）】孟郊  
退身何所食，败力不能闲。种稻耕白水，负薪斫青山。  
众听喜巴唱，独醒愁楚颜。日暮静归时，幽幽扣松关。  
  
卷373_18  【卧病】孟郊  
贫病诚可羞，故床无新裘。春色烧肌肤，时餐苦咽喉。  
倦寝意蒙昧，强言声幽柔。承颜自俯仰，有泪不敢流。  
默默寸心中，朝愁续莫愁。  
  
卷373_19  【隐士】孟郊  
本末一相返，漂浮不还真。山野多馁士，市井无饥人。  
虎豹忌当道，糜鹿知藏身。奈何贪竞者，日与患害亲。  
颜貌岁岁改，利心朝朝新。孰知富生祸，取富不取贫。  
宝玉忌出璞，出璞先为尘。松柏忌出山，出山先为薪。  
君子隐石壁，道书为我邻。寝兴思其义，澹泊味始真。  
陶公自放归，尚平去有依。草木择地生，禽鸟顺性飞。  
青青与冥冥，所保各不违。  
  
卷373_20  【独愁（一作独怨，一作赠韩愈）】孟郊  
前日远别离，昨日生白发。欲知万里情，晓卧半床月。  
常恐百虫鸣，使我芳草歇。  
  
卷373_21  【春日有感】孟郊  
雨滴草芽出，一日长一日。风吹柳线垂，一枝连一枝。  
独有愁人颜，经春如等闲。且持酒满杯，狂歌狂笑来。  
  
卷373_22  【将见故人】孟郊  
故人季夏中，及此百馀日。无日不相思，明镜改形色。  
宁知仲冬时，忽有相逢期。振衣起踯躅，赪鲤跃天池。  
  
卷373_23  【伤时】孟郊  
常闻贫贱士之常，嗟尔富者莫相笑。男儿得路即荣名，  
邂逅失途成不调。结交而重义，今人结交而重利。  
劝人一种种桃李，种亦直须遍天地。一生不爱嘱人事，  
嘱即直须为生死。我亦不羡季伦富，我亦不笑原宪贫。  
有财有势即相识，无财无势同路人。因知世事皆如此，  
却向东溪卧白云。  
  
卷373_24  【寓言】孟郊  
谁言碧山曲，不废青松直。谁言浊水泥，不污明月色。  
我有松月心，俗骋风霜力。贞明既如此，摧折安可得。  
  
卷373_25  【偶作】孟郊  
利剑不可近，美人不可亲。利剑近伤手，美人近伤身。  
道险不在广，十步能摧轮。情爱不在多，一夕能伤神。  
  
卷373_26  【劝学】孟郊  
击石乃有火，不击元无烟。学始知道，不学非自然。  
万事须己运，他得非我贤。青春须早为，岂能长少年。  
  
卷373_27  【赠农人】孟郊  
劝尔勤耕田，盈尔仓中粟。劝尔伐桑株，减尔身上服。  
清霜一委地，万草色不绿。狂飙一入林，万叶不著木。  
青春如不耕，何以自结束。  
  
卷373_28  【长安早春】孟郊  
旭日朱楼光，东风不惊尘。公子醉未起，美人争探春。  
探春不为桑，探春不为麦。日日出西园，只望花柳色。  
乃知田家春，不入五侯宅。  
  
卷373_29  【罪松】孟郊  
虽为青松姿，霜风何所宜。二月天下树，绿于青松枝。  
勿谓贤者喻，勿谓愚者规。伊吕代封爵，夷齐终身饥。  
彼曲既在斯，我正实在兹。泾流合渭流，清浊各自持。  
天令设四时，荣衰有常期。荣合随时荣，衰合随时衰。  
天令既不从，甚不敬天时。松乃不臣木，青青独何为。  
  
卷373_30  【感兴】孟郊  
拔心草不死，去根柳亦荣。独有失意人，恍然无力行。  
昔为连理枝，今为断弦声。连理时所重，断弦今所轻。  
吾欲进孤舟，三峡水不平。吾欲载车马，太行路峥嵘。  
万物根一气，如何互相倾。  
  
卷373_31  【感怀】孟郊  
秋气悲万物，惊风振长道。登高有所思，寒雨伤百草。  
平生有亲爱，零落不相保。五情今已伤，安得自能老。  
晨登洛阳坂，目极天茫茫。群物归大化，六龙颓西荒。  
豺狼日已多，草木日已霜。饥年无遗粟，众鸟去空场。  
路傍谁家子，白首离故乡。含酸望松柏，仰面诉穹苍。  
去去勿复道，苦饥形貌伤。  
徘徊不能寐，耿耿含酸辛。中夜登高楼，忆我旧星辰。  
四时互迁移，万物何时春。唯忆首阳路，永谢当时人。  
长安佳丽地，宫月生蛾眉。阴气凝万里，坐看芳草衰。  
玉堂有玄鸟，亦以从此辞。伤哉志士叹，故国多迟迟。  
深宫岂无乐，扰扰复何为。朝见名与利，莫还生是非。  
姜牙佐周武，世业永巍巍。  
举才天道亲，首阳谁采薇。去去荒泽远，落日当西归。  
羲和驻其轮，四海借馀晖。极目何萧索，惊风正离披。  
鸱鸮鸣高树，众鸟相因依。东方有一士，岁暮常苦饥。  
主人数相问，脉脉今何为。贫贱亦有乐，且愿掩柴扉。  
火云流素月，三五何明明。光曜侵白日，贤愚迷至精。  
四时更变化，天道有亏盈。常恐今已没，须臾还复生。  
河梁暮相遇，草草不复言。汉家正离乱，王粲别荆蛮。  
野泽何萧条，悲风振空山。举头是星辰，念我何时还。  
亲爱久别散，形神各离迁。未为生死诀，长在心目间。  
有鸟东西来，哀鸣过我前。愿飞浮云外，饮啄见青天。  
  
卷373_32  【达士】孟郊  
四时如逝水，百川皆东波。青春去不还，白发镊更多。  
达人识元化，变愁为高歌。倾产取一醉，富者奈贫何。  
君看土中宅，富贵无偏颇。  
  
卷373_33  【暮秋感思】孟郊  
西风吹垂杨，条条脆如藕。上有噪日蝉，催人成皓首。  
亦恐旅步难，何独朱颜丑。欲慰一时心，莫如千日酒。  
优哉遵渚鸿，自得养身旨。不啄太仓粟，不饮方塘水。  
振羽戛浮云，罝罗任徒尔。  
  
卷373_34  【古兴】孟郊  
楚血未干衣，荆虹尚埋辉。痛玉不痛身，抱璞求所归。  
  
卷373_35  【劝友】孟郊  
至白涅不缁，至交淡不疑。生静躁殊，莫厌相箴规。  
胶漆武可接，金兰文可思。堪嗟无心人，不如松柏枝。  
  
卷373_36  【夷门雪赠主人（是赠陆长源，陆有答诗）】孟郊  
夷门贫士空吟雪，夷门豪士皆饮酒。酒声欢闲入雪销，  
雪声激切悲枯朽。悲欢不同归去来，万里春风动江柳。  
  
卷373_37  【尧歌（一作舜歌，赏郑氏庄客去妇）】孟郊  
尔室何不安，尔孝无与齐。一言应对姑，一度为出妻。  
往辙才晚钟，还辙及晨鸡。往还迹徒新，很戾竟独迷。  
娥女无礼数，污家如粪泥。父母吞声哭，禽鸟亦为啼。  
如何天与恶，不得和鸣栖。  
山色挽心肝，将归尽日看。村肩篮舆子，野坐白发官。  
莺弄方短短，花明碎攒攒。琉璃堆可掬，琴瑟饶多欢。  
翠韵仙窈窕，岚漪出无端。养馆洞庭秋，响答虚吹弹。  

## 全唐诗(中)　卷三百七十四

卷374_1  【乱离】孟郊  
天下无义剑，中原多疮痍。哀哀陆大夫，正直神反欺。  
子路已成血，嵇康今尚嗤。为君每一恸，如剑在四肢。  
折羽不复飞，逝水不复归。直松摧高柯，弱蔓将何依。  
朝为春日欢，夕为秋日悲。泪下无尺寸，纷纷天雨丝。  
积怨成疾疹，积恨成狂痴。怨草岂有边，恨水岂有涯。  
怨恨驰我心，茫茫日何之。  
  
卷374_2  【劝酒】孟郊  
白日无定影，清江无定波。无百年寿，百年复如何。  
堂上陈美酒，堂下列清歌。劝君金曲卮，勿谓朱颜酡。  
松柏岁岁茂，丘陵日日多。君看终南山，千古青峨峨。  
  
卷374_3  【去妇】孟郊  
君心匣中镜，一破不复全。妾心藕中丝，虽断犹牵连。  
安知御轮士，今日翻回辕。一女事一夫，安可再移天。  
君听去鹤言，哀哀七丝弦。  
  
卷374_4  【君子勿郁郁士有谤毁者作诗以赠之】孟郊  
君子勿郁郁，听我青蝇歌。间少平地，森耸山岳多。  
折輈不在道，覆舟不在河。须知一尺水，日夜增高波。  
叔孙毁仲尼，臧仓掩孟轲。兰艾不同香，自然难为和。  
良玉烧不热，直竹文不颇。自古皆如此，其如道在何。  
日往复不见，秋堂暮仍学。玄发不知白，晓入寒铜觉。  
为林未离树，有玉犹在璞。谁把碧梧枝，刻作云门乐。  
  
卷374_5  【闻砧】孟郊  
杜鹃声不哀，断猿啼不切。月下谁家砧，一声肠一绝。  
杵声不为客，客闻发自白。杵声不为衣，欲令游子归。  
  
卷374_6  【游子】孟郊  
萱草生堂阶，游子行天涯。慈亲倚堂门，不见萱草花。  
  
卷374_7  【自叹】孟郊  
愁与发相形，一愁白数茎。有发能几多，禁愁日日生。  
古若不置兵，天下无战争。若不置名，道路无欹倾。  
太行耸巍峨，是天产不平。黄河奔浊浪，是天生不清。  
四蹄日日多，双轮日日成。二物不在天，安能免营营。  
  
卷374_8  【求友】孟郊  
北风临大海，坚冰临河面。下有大波澜，对之无由见。  
求友须在良，得良终相善。求友若非良，非良中道变。  
欲知求友心，先把黄金炼。  
  
卷374_9  【投所知】孟郊  
苦心知苦节，不容一毛发。炼金索坚贞，洗玉求明洁。  
自惭所业微，功用如鸠拙。何殊嫫母颜，对彼寒塘月。  
君存古人心，道出古人辙。尽美固可扬，片善亦不遏。  
朝向公卿说，暮向公卿说。谁谓黄钟管，化为君子舌。  
一说清嶰竹，二说变嶰谷。三说四说时，寒花拆寒木。  
晔晔家道路，灿灿我衣服。岂直辉友朋，亦用慰骨肉。  
一暖荷匹素，一饱荷升粟。而况大恩恩，此身报得足。  
且将食檗劳，酬之作金刀。  
  
卷374_10  【病客吟】孟郊  
主人夜呻吟，皆入妻子心。客子昼呻吟，徒为虫鸟音。  
妻子手中病，愁思不复深。僮仆手中病，忧危独难任。  
丈夫久漂泊，神气自然沉。况于滞疾中，何人免嘘eS。  
大海亦有涯，高山亦有岑。沉忧独无极，尘泪互盈襟。  
  
卷374_11  【感怀】孟郊  
孟冬阴气交，两河正屯兵。烟尘相驰突，烽火日夜惊。  
太行险阻高，挽粟输连营。奈何操弧者，不使枭巢倾。  
犹闻汉北儿，怙乱谋纵横。擅摇干戈柄，呼叫豺狼声。  
白日临尔躯，胡为丧丹诚。岂无感激士，以致天下平。  
登高望寒原，黄云郁峥嵘。坐驰悲风暮，叹息空沾缨。  
  
卷374_12  【离思】孟郊  
不寐亦不语，片月秋稍举。孤鸿忆霜群，独鹤叫云侣。  
怨彼浮花心，飘飘无定所。高张系繂帆，远过梅根渚。  
回织别离字，机声有酸楚。  
  
卷374_13  【结交】孟郊  
铸镜须青铜，青铜易磨拭。结交远小人，小人难姑息。  
铸镜图鉴微，结交图相依。凡铜不可照，小人多是非。  
  
卷374_14  【伤春】孟郊  
两河春草海水清，十年征战城郭腥。乱兵杀儿将女去，  
二月三月花冥冥。千里无人旋风起，莺啼燕语荒城里。  
春色不拣墓傍株，红颜皓色逐春去。春去春来那得知，  
今人看花古人墓，令人惆怅山头路。  
  
卷374_15  【择友】孟郊  
兽中有人性，形异遭人隔。中有兽心，几人能真识。  
古人形似兽，皆有大圣德。今人表似人，兽心安可测。  
虽笑未必和，虽哭未必戚。面结口头交，肚里生荆棘。  
好人常直道，不顺世间逆。恶人巧谄多，非义苟且得。  
若是效真人，坚心如铁石。不谄亦不欺，不奢复不溺。  
面无吝色容，心无诈忧惕。君子大道人，朝夕恒的的。  
  
卷374_16  【夜忧】孟郊  
岂独科斗死，所嗟文字捐。蒿蔓转骄弄，菱荇减婵娟。  
未遂摆鳞志，空思吹浪旋。何当再霖雨，洗濯生华鲜。  
  
卷374_17  【惜苦】孟郊  
于鹄值谏议，以球不能官。焦蒙值舍人，以杯不得完。  
可惜大雅旨，意此小团栾。名回不敢辨，心转实是难。  
不惜为君转，转非君子观。转之复转之，强转谁能欢。  
哀哉虚转言，不可穷波澜。  
  
卷374_18  【寒地百姓吟（为郑相其年居河南畿内百姓大蒙矜恤）】孟郊  
无火炙地眠，半夜皆立号。冷箭何处来，棘针风骚劳。  
霜吹破四壁，苦痛不可逃。高堂搥钟饮，到晓闻烹炮。  
寒者愿为蛾，烧死彼华膏。华膏隔仙罗，虚绕千万遭。  
到头落地死，踏地为游遨。游遨者是谁，君子为郁陶。  
  
卷374_19  【出东门】孟郊  
饿马骨亦耸，独驱出东门。少年一日程，衰叟十日奔。  
寒景不我为，疾走落平原。眇默荒草行，恐惧夜魄翻。  
一生自组织，千首大雅言。道路如抽蚕，宛转羁肠繁。  
  
卷374_20  【教坊歌儿】孟郊  
十岁小小儿，能歌得朝天。六十孤老人，能诗独临川。  
去年西京寺，众伶集讲筵。能嘶竹枝词，供养绳床禅。  
能诗不如歌，怅望三百篇。  
  
卷374_21  【访疾】孟郊  
冷气入疮痛，夜来痛如何。疮从公怒生，岂以私恨多。  
公怒亦非道，怒消乃天和。有焕辉句，嵇康闲婆娑。  
请君吟啸之，正气庶不讹。  
  
卷374_22  【酒德】孟郊  
酒是古明镜，辗开小人心。醉见异举止，醉闻异声音。  
酒功如此多，酒屈亦以深。罪人免罪酒，如此可为箴。  
  
卷374_23  【冬日】孟郊  
老人行人事，百一不及周。冻马四蹄吃，陟卓难自收。  
短景仄飞过，午光不上头。少壮日与辉，衰老日与愁。  
日愁疑在日，岁箭迸如雠。万事有何味，一生虚自囚。  
不知文字利，到死空遨游。  
  
卷374_24  【饥雪吟】孟郊  
饥乌夜相啄，疮声互悲鸣。冰肠一直刀，天杀无曲情。  
大雪压梧桐，折柴堕峥嵘。安知鸾凤巢，不与枭鸢倾。  
下有幸灾儿，拾遗多新争。但求彼失所，但夸此经营。  
君子亦拾遗，拾遗非拾名。将补鸾凤巢，免与枭鸢并。  
因为饥雪吟，至晓竟不平。  
  
卷374_25  【偷诗】孟郊  
饿犬齰枯骨，自吃馋饥涎。今文与古文，各各称可怜。  
亦如婴儿食，饧桃口旋旋。唯有一点味，岂见逃景延。  
绳床独坐翁，默览有所传。终当罢文字，别著逍遥篇。  
从来文字净，君子不以贤。  
  
卷374_26  【晚雪吟】孟郊  
贫富喜雪晴，出门意皆饶。镜海见纤悉，冰天步飘飖。  
一一仙子行，家家尘声销。小儿击玉指，大耋歌圣朝。  
睿气流不尽，瑞仙何夐寥。始知望幸色，终疑异礼招。  
市井亦清洁，闾阎耸岧峣。苍生愿东顾，翠华仍西遥。  
天念岂薄厚，宸衷多忧焦。忧焦致太平，以兹时比尧。  
古耳有未通，新词有潜韶。甘为酒伶摈，坐耻歌女娇。  
选音不易言，裁正逢今朝。今朝前古文，律异同一调。  
愿于尧琯中，奏尽郁抑谣。  
  
卷374_27  【自惜】孟郊  
倾尽眼中力，抄诗过与人。自悲风雅老，恐被巴竹嗔。  
零落雪文字，分明镜精神。坐甘冰抱晚，永谢酒怀春。  
徒有言言旧，惭无默默新。始惊儒教误，渐与佛乘亲。  
  
卷374_28  【老恨】孟郊  
无子抄文字，老吟多飘零。有时吐向床，枕席不解听。  
斗蚁甚微细，病闻亦清泠。小大不自识，自然天性灵。  
  
卷374_29  【湖州取解述情】孟郊  
霅水徒清深，照影不照心。白鹤未轻举，众鸟争浮沉。  
因兹挂帆去，遂作归山吟。  
  
卷374_30  【落第】孟郊  
晓月难为光，愁人难为肠。谁言春物荣，独见叶上霜。  
雕鹗失势病，鹪鹩假翼翔。弃置复弃置，情如刀剑伤。  
  
卷374_31  【咏怀（一作咏情，一作感寓）】孟郊  
浊水心易倾，明波兴初发。思逢海底人，乞取蚌中月。  
此兴若未谐，此心终不歇。  
  
卷374_32  【病起言怀】孟郊  
强行寻溪水，洗却残病姿。花景晼晚尽，麦风清泠吹。  
交道贱来见，世情贫去知。高闲思楚逸，澹泊厌齐儿。  
终伴碧山侣，结言青桂枝。  
  
卷374_33  【秋夕贫居述怀】孟郊  
卧冷无远梦，听秋酸别情。高枝低枝风，千叶万叶声。  
浅井不供饮，瘦田长废耕。今交非古交，贫语闻皆轻。  
  
卷374_34  【夜感自遣（一作失志夜坐思归楚江，又作苦学吟）】孟郊  
夜学晓未休，苦吟神鬼愁。如何不自闲，心与身为雠。  
死辱片时痛，生辱长年羞。清桂无直枝，碧江思旧游。  
  
卷374_35  【再下第】孟郊  
一夕九起嗟，梦短不到家。两度长安陌，空将泪见花。  
  
卷374_36  【下第东归留别长安知己】孟郊  
共照日月影，独为愁思人。岂知鶗鴂鸣，瑶草不得春。  
一片两片云，千里万里身。云归嵩之阳，身寄江之滨。  
弃置复何道，楚情吟白蘋。  
  
卷374_37  【失意归吴因寄东台刘复侍御】孟郊  
自念西上身，忽随东归风。长安日下影，又落江湖中。  
离娄岂不明，子野岂不聪。至宝非眼别，至音非耳通。  
因缄俗外词，仰寄高天鸿。  
  
卷374_38  【下第东南行】孟郊  
越风东南清，楚日潇湘明。试逐伯鸾去，还作灵均行。  
江蓠伴我泣，海月投人惊。失意容貌改，畏途性命轻。  
时闻丧侣猿，一叫千愁并。  
  
卷374_39  【叹命】孟郊  
三十年来命，唯藏一卦中。题诗还问易，问易蒙复蒙。  
本望文字达，今因文字穷。影孤别离月，衣破道路风。  
归去不自息，耕耘成楚农。  
  
卷374_40  【远游】孟郊  
慈乌不远飞，孝子念先归。而我独何事，四时心有违。  
江海恋空积，波涛信来稀。长为路傍食，著尽家中衣。  
别剑不割物，离人难作威。远行少僮仆，驱使无是非。  
为性玩好尽，积愁心绪微。始知时节驶，夏日非长辉。  
  
卷374_41  【商州客舍】孟郊  
商山风雪壮，游子衣裳单。四望失道路，百忧攒肺肝。  
日短觉易老，夜长知至寒。泪流潇湘弦，调苦屈宋弹。  
识声今所易，识意古所难。声意今讵辨，高明鉴其端。  
  
卷374_42  【长安旅情】孟郊  
尽说青云路，有足皆可至。我马亦四蹄，出门似无地。  
玉京十二楼，峨峨倚青翠。下有千朱门，何门荐孤士。  
  
卷374_43  【长安羁旅】孟郊  
听乐别离中，声声入幽肠。晓泪滴楚瑟，夜魄绕吴乡。  
几回羁旅情，梦觉残烛光。  
  
卷374_44  【渭上思归】孟郊  
独访千里信，回临千里河。家在吴楚乡，泪寄东南波。  
  
卷374_45  【登科后】孟郊  
昔日龌龊不足夸，今朝放荡思无涯。  
春风得意马蹄疾，一日看尽长安花。  
  
卷374_46  【初于洛中选】孟郊  
尘土日易没，驱驰力无馀。青云不我与，白首方选书。  
宦途事非远，拙者取自疏。终然恋皇邑，誓以结吾庐。  
帝城富高门，京路绕胜居。碧水走龙蛇，蜿蜒绕庭除。  
寻常异方客，过此亦踟蹰。  
  
卷374_47  【乙酉岁舍弟扶侍归兴义庄居后独止舍待替人】孟郊  
谁言旧居止，主人忽成客。僮仆强与言，相惧终脉脉。  
出亦何所求，入亦何所索。饮食迷精粗，衣裳失宽窄。  
回风卷闲簟，新月生空壁。士有百役身，官无一姓宅。  
丈夫耻自饰，衰须从飒白。兰交早已谢，榆景徒相迫。  
惟予心中镜，不语光历历。  
  
卷374_48  【西斋养病夜怀多感因呈上从叔子云】孟郊  
远客夜衣薄，厌眠待鸡鸣。一床空月色，四壁秋蛩声。  
守淡遗众俗，养疴念馀生。方全君子拙，耻学小人明。  
蚊蚋亦有时，羽毛各有成。如何骐骥迹，踡跼未能行。  
西北有平路，运来无相轻。  

## 全唐诗(中)　卷三百七十五

卷375_1  【秋怀】孟郊  
孤骨夜难卧，吟虫相唧唧。老泣无涕洟，秋露为滴沥。  
去壮暂如翦，来衰纷似织。触绪无新心，丛悲有馀忆。  
讵忍逐南帆，江山践往昔。  
秋月颜色冰，老客志气单。冷露滴梦破，峭风梳骨寒。  
席上印病文，肠中转愁盘。疑怀无所凭，虚听多无端。  
梧桐枯峥嵘，声响如哀弹。  
一尺月透户，仡栗如剑飞。老骨坐亦惊，病力所尚微。  
虫苦贪剪色，鸟危巢焚辉。孀娥理故丝，孤哭抽余思。  
浮年不可追，衰步多夕归。  
秋至老更贫，破屋无门扉。一片月落床，四壁风入衣。  
疏梦不复远，弱心良易归。商葩将去绿，缭绕争馀辉。  
野步踏事少，病谋向物违。幽幽草根虫，生意与我微。  
竹风相戛语，幽闺暗中闻。鬼神满衰听，恍惚难自分。  
商叶堕干雨，秋衣卧单云。病骨可剸物，酸呻亦成文。  
瘦攒如此枯，壮落随西曛。褭褭一线命，徒言系絪缊。  
老骨惧秋月，秋月刀剑棱。纤辉不可干，冷魂坐自凝。  
羁雌巢空镜，仙飙荡浮冰。惊步恐自翻，病大不敢凌。  
单床寤皎皎，瘦卧心兢兢。洗河不见水，透浊为清澄。  
诗壮昔空说，诗衰今何凭。  
老病多异虑，朝夕非一心。商虫哭衰运，繁响不可寻。  
秋草瘦如发，贞芳缀疏金。晚鲜讵几时，驰景还易阴。  
弱习徒自耻，莫知欲何任。露才一见谗，潜智早已深。  
防深不防露，此意古所箴。  
岁暮景气干，秋风兵甲声。织织劳无衣，喓喓徒自鸣。  
商声耸中夜，蹇支废前行。青发如秋园，一剪不复生。  
少年如饿花，瞥见不复明。君子山岳定，小人丝毫争。  
多争多无寿，天道戒其盈。  
冷露多瘁索，枯风晓吹嘘。秋深月清苦，虫老声粗疏。  
赪珠枝累累，芳金蔓舒舒。草木亦趣时，寒荣似春馀。  
悲彼零落生，与我心何如。  
老人朝夕异，生死每日中。坐随一啜安，卧与万景空。  
视短不到门，听涩讵逐风。还如刻削形，免有纤悉聪。  
浪浪谢初始，皎皎幸归终。孤隔文章友，亲密蒿莱翁。  
岁绿闵以黄，秋节迸又穷。四时既相迫，万虑自然丛。  
南逸浩淼际，北贫硗确中。曩怀沉遥江，衰思结秋嵩。  
锄食难满腹，叶衣多丑躬。尘缕不自整，古吟将谁通。  
幽竹啸鬼神，楚铁生虬龙。志士多异感，运郁由邪衷。  
常思书破衣，至死教初童。习乐莫习声，习声多顽聋。  
明明胸中言，愿写为高崇。  
幽苦日日甚，老力步步微。常恐暂下床，至门不复归。  
饥者重一食，寒者重一衣。泛广岂无涘，恣行亦有随。  
语中失次第，身外生疮痍。桂蠹既潜朽，桂花损贞姿。  
詈言一失香，千古闻臭词。将死始前悔，前悔不可追。  
哀哉轻薄行，终日与驷驰。  
流运闪欲尽，枯折皆相号。棘枝风哭酸，桐叶霜颜高。  
老虫干铁鸣，惊兽孤玉咆。商气洗声瘦，晚阴驱景劳。  
集耳不可遏，噎神不可逃。蹇行散馀郁，幽坐谁与曹。  
抽壮无一线，剪怀盈千刀。清诗既名脁，金菊亦姓陶。  
收拾昔所弃，咨嗟今比毛。幽幽岁晏言，零落不可操。  
霜气入病骨，老人身生冰。衰毛暗相刺，冷痛不可胜。  
鷕鷕伸至明，强强揽所凭。瘦坐形欲折，腹饥心将崩。  
劝药左右愚，言语如见憎。耸耳噎神开，始知功用能。  
日中视馀疮，暗隙闻绳蝇。彼嗅一何酷，此味半点凝。  
潜毒尔无厌，馀生我堪矜。冻飞幸不远，冬令反心惩。  
出没各有时，寒热苦相凌。仰谢调运翁，请命愿有征。  
黄河倒上天，众水有却来。心不及水，一直去不回。  
一直亦有巧，不肯至蓬莱。一直不知疲，唯闻至省台。  
忍古不失古，失古志易摧。失古剑亦折，失古琴亦哀。  
夫子失古泪，当时落漼漼。诗老失古心，至今寒皑皑。  
古骨无浊肉，古衣如藓苔。劝君勉忍古，忍古销尘埃。  
詈言不见血，杀人何纷纷。声如穷家犬，吠窦何誾誾。  
詈痛幽鬼哭，詈侵黄金贫。言词岂用多，憔悴在一闻。  
古詈舌不死，至今书云云。今人咏古书，善恶宜自分。  
秦火不爇舌，秦火空爇文。所以詈更生，至今横絪缊。  
  
卷375_2  【靖安寄居】孟郊  
寄静不寄华，爱兹嵽嵲居。渴饮浊清泉，饥食无名蔬。  
败菜不敢火，补衣亦写书。云俭成德，今乃实起予。  
戆叟戆不足，贤人贤有馀。役生皆促促，心竟谁舒舒。  
万马踏风衢，众尘随奔车。高宾尽不见，大道夜方虚。  
卧有洞庭梦，坐无长安储。英髦空骇耳，烟火独微如。  
厚念恐伤性，薄田忆亲锄。承世不出力，冬竹肯抽菹。  
外物莫相诱，约心誓从初。碧芳既似水，日日咏归欤。  
  
卷375_3  【雪】孟郊  
忽然太行雪，昨夜飞入来。崚嶒堕庭中，严白何皑皑。  
奴婢晓开户，四肢冻徘徊。咽言词不成，告诉情状摧。  
官给未入门，家人尽以灰。意劝莫笑雪，笑雪贫为灾。  
将暖此残疾，典卖争致杯。教令再举手，夸曜馀生才。  
强起吐巧词，委曲多新裁。为尔作非夫，忍耻轰暍雷。  
书之与君子，庶免生嫌猜。  
  
卷375_4  【春愁】孟郊  
春物与愁客，遇时各有违。故花辞新枝，新泪落故衣。  
日暮两寂寞，飘然亦同归。  
  
卷375_5  【懊恼】孟郊  
恶诗皆得官，好诗空抱山。抱山冷殑殑，终日悲颜颜。  
好诗更相嫉，剑戟生牙关。前贤死已久，犹在咀嚼间。  
以我残杪身，清峭养高闲。求闲未得闲，众诮瞋bF々。  
  
卷375_6  【游城南韩氏庄】孟郊  
初疑潇湘水，锁在朱门中。时见水底月，动摇池上风。  
清气润竹林，白光连虚空。浪簇霄汉羽，岸芳金碧丛。  
何言数亩间，环泛路不穷。愿逐神仙侣，飘然汗漫通。  
  
卷375_7  【与二三友秋宵会话清上人院】孟郊  
何处山不幽，此中情又别。一僧敲一磬，七子吟秋月。  
激石泉韵清，寄枝风啸咽。泠然诸境静，顿觉浮累灭。  
扣寂兼探真，通宵讵能辍。  
好鸟无杂栖，华堂有嘉携。琴樽互倾奏，歌赋相和谐。  
但嘉鱼水合，莫令云雨乖。一为鹍鸡弹，再鼓壮士怀。  
初景待谁晓，新春逐君来。愿言良友会，高驾不知回。  
  
卷375_8  【招文士饮】孟郊  
曹刘不免死，谁敢负年华。文士莫辞酒，诗人命属花。  
退之如放逐，李白自矜夸。万古忽将似，一朝同叹嗟。  
何言天道正，独使地形斜。南士愁多病，北人悲去家。  
梅芳已流管，柳色未藏鸦。相劝罢吟雪，相从愁饮霞。  
醒时不可过，愁海浩无涯。  
  
卷375_9  【陪侍御叔游城南山墅】孟郊  
夜坐拥肿亭，昼登崔巍岑。日窥万峰首，月见双泉心。  
松气清耳目，竹氛碧衣襟。伫想琅玕字，数听枯槁吟。  
  
卷375_10  【登华岩寺楼望终南山赠林校书兄弟】孟郊  
地脊亚为崖，耸出冥冥中。楼根插迥云，殿翼翔危空。  
前山胎元气，灵异生不穷。势吞万象高，秀夺五岳雄。  
一望俗虑醒，再登仙愿崇。青莲三居士，昼景真赏同。  
  
卷375_11  【游终南山】孟郊  
南山塞天地，日月石上生。高峰夜留景，深谷昼未明。  
山中人自正，路险心亦平。长风驱松柏，声拂万壑清。  
到此悔读书，朝朝近浮名。  
  
卷375_12  【游终南龙池寺】孟郊  
飞鸟不到处，僧房终南巅。龙在水长碧，雨开山更鲜。  
步出白日上，坐依清溪边。地寒松桂短，石险道路偏。  
晚磬送归客，数声落遥天。  
  
卷375_13  【南阳公请东樱桃亭子春宴】孟郊  
万木皆未秀，一林先含春。此地独何力，我公布深仁。  
霜叶日舒卷，风枝远埃尘。初英濯紫霞，飞雨流清津。  
赏异出嚣杂，折芳积欢忻。文心兹焉重，俗尚安能珍。  
碧玉妆粉比，飞琼秾艳均。鸳鸯七十二，花态并相新。  
常恐遗秀志，迨兹广宴陈。芳菲争胜引，歌咏竟良辰。  
方知戏马会，永谢登龙宾。  
  
卷375_14  【游华山云台观】孟郊  
华岳独灵异，草木恒新鲜。山尽五色石，水无一色泉。  
仙酒不醉人，仙芝皆延年。夜闻明星馆，时韵女萝弦。  
敬兹不能寐，焚柏吟道篇。  
  
卷375_15  【喜与长文上人宿李秀才小山池亭】孟郊  
灯尽语不尽，主人庭砌幽。柳枝星影曙，兰叶露华浮。  
块岭笑群岫，片池轻众流。更闻清净子，逸唱颇难俦。  
  
卷375_16  【邀花伴（自注，时在朔方）】孟郊  
边地春不足，十里见一花。及时须遨游，日暮饶风沙。  
  
卷375_17  【石淙（一作五淙十首）】孟郊  
岩谷不自胜，水木幽奇多。朔风入空曲，泾流无大波。  
迢递径难尽，参差势相罗。雪霜有时洗，尘土无由和。  
洁冷诚未厌，晚步将如何。  
出曲水未断，入山深更重。泠泠若仙语，皎皎多异容。  
万响不相杂，四时皆有浓。日月互分照，云霞各生峰。  
久迷向方理，逮兹耸前踪。  
荒策每恣远，戆步难自回。已抱苔藓疾，尚凌潺湲隈。  
驿骥苦衔勒，笼禽恨摧颓。实力苟未足，浮夸信悠哉。  
顾惟非时用，静言还自咍。  
朔水刀剑利，秋石琼瑶鲜。鱼龙气不腥，潭洞状更妍。  
磴雪入呀谷，掬星洒遥天。声忙不及韵，势疾多断涟。  
输去虽有恨，躁气一何颠。蜿蜒相缠掣，荦确亦回旋。  
黑草濯铁发，白苔浮冰钱。具生此云遥，非德不可甄。  
何况被犀士，制之空以权。始知静刚猛，文教从来先。  
空谷耸视听，幽湍泽心灵。疾流脱鳞甲，叠岸冲风霆。  
丹巘堕环景，霁波灼虚形。淙淙豗厚轴，棱棱攒高冥。  
弱栈跨旋碧，危梯倚凝青。飘飘鹤骨仙，飞动鳌背庭。  
常闻夸大言，下顾皆细萍。  
百尺明镜流，千曲寒星飞。为君洗故物，有色如新衣。  
不饮泥土污，但饮雪霜饥。石棱玉纤纤，草色琼霏霏。  
谷磑有馀力，溪舂亦多机。从来一智萌，能使众利归。  
因之山水中，喧然论是非。  
入深得奇趣，升险为良跻。搜胜有闻见，逃俗无踪蹊。  
穴流恣回转，窍景忘东西。戆兽鲜猜惧，罗人巧罝罤。  
幽驰异处所，忍虑多端倪。虚获我何饱，实归彼非迷。  
斯文浪云洁，此旨谁得齐。  
屑珠泻潺湲，裂玉何威瑰。若调千瑟弦，未果一曲谐。  
古骇毛发栗，险惊视听乖。二老皆劲骨，风趋缘欹崖。  
地远有馀美，我游采弃怀。乘时幸勤鉴，前恨多幽霾。  
弱力谢刚健，蹇策贵安排。始知随事静，何必当夕斋。  
昔浮南渡飙，今攀朔山景。物色多瘦削，吟笑还孤永。  
日月冻有棱，雪霜空无影。玉喷不生冰，瑶涡旋成井。  
潜角时耸光，隐鳞乍漂冏。再吟获新胜，返步失前省。  
惬怀虽已多，惕虑未能整。颓阳落何处，升魄衔疏岭。  
圣朝搜岩谷，此地多遗玩。怠惰成远游，顽疏恣灵观。  
劲飙刷幽视，怒水慑馀懦。曾是结芳诚，远兹勉流倦。  
冰条耸危虑，霜翠莹遐眄。物诱信多端，荒寻谅难遍。  
去矣朔之隅，翛然楚之甸。  
  
卷375_18  【游韦七洞庭别业】孟郊  
洞庭如潇湘，叠翠荡浮碧。松桂无赤日，风物饶清激。  
逍遥展幽韵，参差逗良觌。道胜不知疲，冥搜自无斁。  
旷然青霞抱，永矣白云适。崆峒非凡乡，蓬瀛在仙籍。  
无言从远尚，还思君子识。波涛漱古岸，铿锵辨奇石。  
灵响非外求，殊音自中积。皆走烦浊，君能致虚寂。  
何以祛扰扰，叩调清淅淅。既惧豪华损，誓从诗书益。  
一举独往姿，再摇飞遁迹。山深有变异，意惬无惊惕。  
采翠夺日月，照耀迷昼夕。松斋何用扫，萝院自然涤。  
业峻谢烦芜，文高追古昔。暂遥朱门恋，终立青史绩。  
物表易淹留，人间重离析。难随洞庭酌，且醉横塘席。  
  
卷375_19  【越中山水】孟郊  
日觉耳目胜，我来山水州。蓬瀛若仿佛，田野如泛浮。  
碧嶂几千绕，清泉万馀流。莫穷合沓步，孰尽派别游。  
越水净难污，越天阴易收。气鲜无隐物，目视远更周。  
举俗媚葱蒨，连冬撷芳柔。菱湖有馀翠，茗圃无荒畴。  
赏异忽已远，探奇诚淹留。永言终南色，去矣销人忧。  
  
卷375_20  【春集越州皇甫秀才山亭】孟郊  
嘉宾在何处，置亭春山巅。顾余寂寞者，谬厕芳菲筵。  
视听日澄澈，声光坐连绵。晴湖泻峰嶂，翠浪多萍藓。  
何以逞高志，为君吟秋天。  
  
卷375_21  【和皇甫判官游琅琊溪】孟郊  
山中琉璃境，物外琅琊溪。房廊逐岩壑，道路随高低。  
碧濑漱白石，翠烟含青蜺。客来暂游践，意欲忘簪珪。  
树杪灯火夕，云端钟梵齐。时同虽可仰，迹异难相携。  
唯当清宵梦，仿佛愿攀跻。  

## 全唐诗(中)　卷三百七十六

卷376_1  【汝州南潭陪陆中丞公宴】孟郊  
一雨百泉涨，南潭夜来深。分明碧沙底，写出青天心。  
远客洞庭至，因兹涤烦襟。既登飞云舫，愿奏清风琴。  
高岸立旗戟，潜蛟失浮沉。威棱护斯浸，魍魉逃所侵。  
山态变初霁，水声流新音。耳目极眺听，潺湲与嶔岑。  
谁言柳太守，空有白蘋吟。  
  
卷376_2  【汝州陆中丞席喜张从事至同赋十韵】孟郊  
汝水无浊波，汝山饶奇石。大贤为此郡，佳士来如积。  
有客乘白驹，奉义惬所适。清风荡华馆，雅瑟泛瑶席。  
芳醑静无喧，金尊光有涤。纵情孰虑损，听论自招益。  
愿折若木枝，却彼曜灵夕。贵贱一相接，忧悰忽转易。  
会合勿言轻，别离古来惜。请君驻征车，良遇难再觌。  
  
卷376_3  【夜集汝州郡斋听陆僧辩弹琴】孟郊  
康乐宠词客，清宵意无穷。征文北山外，借月南楼中。  
千里愁并尽，一樽欢暂同。胡为戛楚琴，淅沥起寒风。  
  
卷376_4  【同年春燕】孟郊  
少年三十士，嘉会良在兹。高歌摇春风，醉舞摧花枝。  
意荡晼晚景，喜凝芳菲时。马迹攒騕褭，乐声韵参差。  
视听改旧趣，物象含新姿。红雨花上滴，绿烟柳际垂。  
淹中讲精义，南皮献清词。前贤与今人，千载为一期。  
明鉴有皎洁，澄玉无磷缁。永与沙泥别，各整云汉仪。  
盛气自中积，英名日四驰。塞鸿绝俦匹，海月难等夷。  
郁抑忽已尽，亲朋乐无涯。幽蘅发空曲，芳杜绵所思。  
浮迹自聚散，壮心谁别离。愿保金石志，无令有夺移。  
  
卷376_5  【罗氏花下奉招陈侍御】孟郊  
眼在枝上春，落地成埃尘。不是风流者，谁为攀折人。  
宁辞波浪阔，莫道往来频。拾紫岂宜晚，掇芳须及晨。  
劳收贾生泪，强起屈平身。花下本无俗，酒中别有神。  
游蜂不饮故，戏蝶亦争新。万物尽如此，过时非所珍。  
  
卷376_6  【游石龙涡（四壁千仞，散泉如雨）】孟郊  
石龙不见形，石雨如散星。山下晴皎皎，山中阴泠泠。  
水飞林木杪，珠缀莓苔屏。畜异物皆别，当晨景欲暝。  
泉芳春气碧，松月寒色青。险力此独壮，猛兽亦不停。  
日暮且回去，浮心恨未宁。  
  
卷376_7  【浮石亭】孟郊  
曾是风雨力，崔巍漂来时。落星夜皎洁，近榜朝逶迤。  
翠潋递明灭，清潈泻欹危。况逢蓬岛仙，会合良在兹。  
  
卷376_8  【看花】孟郊  
家家有芍药，不妨至温柔。温柔一同女，红笑笑不休。  
月娥双双下，楚艳枝枝浮。洞里逢仙人，绰约青宵游。  
芍药谁为婿，人人不敢来。唯应待诗老，日日殷勤开。  
玉立无气力，春凝且裴徊。将何谢青春，痛饮一百杯。  
芍药吹欲尽，无奈晓风何。馀花欲谁待，唯待谏郎过。  
谏郎不事俗，黄金买高歌。高歌夜更清，花意晚更多。  
饮之不见底，醉倒深红波。红波荡谏心，谏心终无它。  
独游终难醉，挈榼徒经过。问花不解语，劝得酒无多。  
三年此村落，春色入心悲。料得一孀妇，经时独泪垂。  
  
卷376_9  【济源春】孟郊  
太行横偃脊，百里芳崔巍。济滨花异颜，枋口云如裁。  
新画彩色湿，上界光影来。深红缕草木，浅碧珩溯洄。  
千家门前饮，一道传禊杯。玉鳞吞金钩，仙璇琉璃开。  
朴童茂言语，善俗无惊猜。狂吹寝恒宴，晓清梦先回。  
治生鲜惰夫，积学多深材。再游讵癫戆，一洗惊尘埃。  
  
卷376_10  【济源寒食】孟郊  
风巢袅袅春鸦鸦，无子老人仰面嗟。  
柳弓苇箭觑不见，高红远绿劳相遮。  
女婵童子黄短短，耳中闻人惜春晚。  
逃蜂匿蝶踏地来，抛却斋糜一瓷碗。  
一日踏春一百回，朝朝没脚走芳埃。  
饥童饿马扫花喂，向晚饮溪三两杯。  
莓苔井上空相忆，辘轳索断无消息。  
酒人皆倚春发绿，病叟独藏秋发白。  
长安落花飞上天，南风引至三殿前。  
可怜春物亦朝谒，唯我孤吟渭水边。  
枋口花间掣手归，嵩阳为我留红晖。  
可怜踯躅千万尺，柱地柱天疑欲飞。  
蜜蜂为主各磨牙，咬尽村中万木花。  
君家瓮瓮今应满，五色冬笼甚可夸。  
  
卷376_11  【游枋口】孟郊  
一步复一步，出行千里幽。为取山水意，故作寂寞游。  
太行青巅高，枋口碧照浮。明明无底镜，泛泛忘机鸥。  
老逸不自限，病狂不可周。恣闲饶淡薄，怠玩多淹留。  
芳物竞晼晚，绿梢挂新柔。和友莺相绕，言语亦以稠。  
始知万类然，静躁难相求。  
耸我残病骨，健如一仙人。镜中照千里，镜浪洞百神。  
此神日月华，不作寻常春。三十夜皆明，四时昼恒新。  
鸟声尽依依，兽心亦忻忻。澄幽出所怪，闪异坐微絪。  
可来复可来，此地灵相亲。  
  
卷376_12  【与王二十一员外涯游枋口柳溪】孟郊  
万株古柳根，拏此磷磷溪。野榜多屈曲，仙浔无端倪。  
春桃散红烟，寒竹含晚凄。晓听忽以异，芳树安能齐。  
共疑落镜中，坐泛红景低。水意酒易醒，浪情事非迷。  
小儒峭章句，大贤嘉提携。潜窦韵灵瑟，翠崖鸣玉珪。  
主人稷卨翁，德茂芝朮畦。凿出幽隐端，气象皆升跻。  
曾是清乐抱，逮兹几省溪。宴位席兰草，滥觞惊凫鹥。  
灵味荐鲂瓣，金花屑橙齑。江调摆衰俗，洛风远尘泥。  
徒言奏狂狷，讵敢忘筌蹄。  
  
卷376_13  【与王二十一员外涯游昭成寺】孟郊  
洛友寂寂约，省骑霏霏尘。游僧步晚磬，话茗含芳春。  
瑶策冰入手，粉壁画莹神。赪廓芙蓉霁，碧殿琉璃匀。  
玄讲岛岳尽，渊咏文字新。屡笑寒竹宴，况接青云宾。  
顾惭馀眷下，衰瘵婴残身。  
  
卷376_14  【嵩少】孟郊  
沙弥舞袈裟，走向踯躅飞。闲步亦惺惺，芳援相依依。  
噎塞春咽喉，蜂蝶事光辉。群嬉且已晚，孤引将何归。  
流艳去不息，朝英亦疏微。  
  
卷376_15  【旅次洛城东水亭】孟郊  
水竹色相洗，碧花动轩楹。自然逍遥风，荡涤浮竞情。  
霜落叶声燥，景寒人语清。我来招隐亭，衣上尘暂轻。  
  
卷376_16  【洛桥晚望】孟郊  
天津桥下冰初结，洛阳陌上人行绝。  
榆柳萧疏楼阁闲，月明直见嵩山雪。  
  
卷376_17  【北郭贫居】孟郊  
进乏广莫力，退为蒙笼居。三年失意归，四向相识疏。  
地僻草木壮，荒条扶我庐。夜贫灯烛绝，明月照吾书。  
欲识贞静操，秋蝉饮清虚。  
  
卷376_18  【题陆鸿渐上饶新开山舍】孟郊  
惊彼武陵状，移归此岩边。开亭拟贮云，凿石先得泉。  
啸竹引清吹，吟花成新篇。乃知高洁情，摆落区中缘。  
  
卷376_19  【题韦承总吴王故城下幽居（韦生，相门子孙）】孟郊  
才饱身自贵，巷荒门岂贫。韦生堪继相，孟子愿依邻。  
夜思琴语切，昼情茶味新。霜枝留过鹊，风竹扫蒙尘。  
郢唱一声发，吴花千片春。对君何所得，归去觉情真。  
  
卷376_20  【苏州昆山惠聚寺僧房】孟郊  
昨日到上方，片云挂石床。锡杖莓苔青，袈裟松柏香。  
晴磬无短韵，古灯含永光。有时乞鹤归，还访逍遥场。  
  
卷376_21  【题从叔述灵岩山壁】孟郊  
换却世上心，独起山中情。露衣凉且鲜，云策高复轻。  
喜见夏日来，变为松景清。每将逍遥听，不厌飕飗声。  
远念尘末宗，未疏俗间名。桂枝妄举手，萍路空劳生。  
仰谢开净弦，相招时一鸣。  
  
卷376_22  【题林校书花严寺书窗】孟郊  
隐咏不夸俗，问禅徒净居。翻将白云字，寄向青莲书。  
拟古投松坐，就明开纸疏。昭昭南山景，独与心相如。  
  
卷376_23  【蓝溪元居士草堂】孟郊  
市井不容义，义归山谷中。夫君宅松桂，招我栖蒙笼。  
人朴情虑肃，境闲视听空。清溪宛转水，修竹徘徊风。  
木倦采樵子，土劳稼穑翁。读书业虽异，敦本志亦同。  
蓝岸青漠漠，蓝峰碧崇崇。日昏各命酒，寒蛩鸣蕙丛。  
  
卷376_24  【新卜清罗幽居奉献陆大夫】孟郊  
黔娄住何处，仁邑无馁寒。岂悟旧羁旅，变为新闲安。  
二倾有馀食，三农行可观。笼禽得高巢，辙鲋还层澜。  
翳翳桑柘墟，纷纷田里欢。兵戈忽消散，耦耕非艰难。  
嘉木偶良酌，芳阴庇清弹。力农唯一事，趣世徒万端。  
静觉本相厚，动为末所残。此外有馀暇，锄荒出幽兰。  
  
卷376_25  【题韦少保静恭宅藏书洞】孟郊  
高意合天制，自然状无穷。仙华凝四时，玉藓生数峰。  
书秘漆文字，匣藏金蛟龙。闲为气候肃，开作云雨浓。  
洞隐谅非久，岩梦诚必通。将缀文士集，贯就真珠丛。  
  
卷376_26  【生生亭】孟郊  
滩闹不妨语，跨溪仍置亭。置亭嵽嵲头，开窗纳遥青。  
遥青新画出，三十六扇屏。褭褭立平地，棱棱浮高冥。  
一日数开扉，仙闪目不停。徒夸远方岫，曷若中峰灵。  
拔意千馀丈，浩言永堪铭。浩言无愧同，愧同忍丑醒。  
致之未有力，力在君子听。  
  
卷376_27  【寒溪】孟郊  
霜洗水色尽，寒溪见纤鳞。幸临虚空镜，照此残悴身。  
潜滑不自隐，露底莹更新。豁如君子怀，曾是危陷人。  
始明浅俗心，夜结朝已津。净漱一掬碧，远消千虑尘。  
始知泥步泉，莫与山源邻。  
洛阳岸边道，孟氏庄前溪。舟行素冰折，声作青瑶嘶。  
绿水结绿玉，白波生白珪。明明宝镜中，物物天照齐。  
仄步下危曲，攀枯闻孀啼。霜芬稍消歇，凝景微茫齐。  
痴坐直视听，戆行失踪蹊。岸童劚棘劳，语言多悲凄。  
晓饮一杯酒，踏雪过清溪。波澜冻为刀，剸割凫与鹥。  
宿羽皆翦弃，血声沉沙泥。独立欲何语，默念心酸嘶。  
冻血莫作春，作春生不齐。冻血莫作花，作花发孀啼。  
幽幽棘针村，冻死难耕犁。  
篙工磓玉星，一路随迸萤。朔冻哀彻底，獠馋咏潜鯹。  
冰齿相磨啮，风音酸铎铃。清悲不可逃，洗出纤悉听。  
碧潋卷已尽，彩缕飞飘零。下蹑滑不定，上栖折难停。  
哮嘐呷喢冤，仰诉何时宁。  
一曲一直水，白龙何鳞鳞。冻飙杂碎号，齑音坑谷辛。  
柧椾吃无力，飞走更相仁。猛弓一折弦，馀喘争来宾。  
大严此之立，小杀不复陈。皎皎何皎皎，氤氲复氤氲。  
瑞晴刷日月，高碧开星辰。独立两脚雪，孤吟千虑新。  
天欃徒昭昭，箕舌虚龂龂。尧圣不听汝，孔微亦有臣。  
谏书竟成章，古义终难陈。  
因冻死得食，杀风仍不休。以兵为仁义，仁义生刀头。  
刀头仁义腥，君子不可求。波澜抽剑冰，相劈如仇雠。  
尖雪入鱼心，鱼心明愀愀。怳如罔两说，似诉割切由。  
谁使异方气，入此中土流。翦尽一月春，闭为百谷幽。  
仰怀新霁光，下照疑忧愁。  
溪老哭甚寒，涕泗冰珊珊。飞死走死形，雪裂纷心肝。  
剑刃冻不割，弓弦强难弹。常闻君子武，不食天杀残。  
劚玉掩骼胔，吊琼哀阑干。  
溪风摆馀冻，溪景衔明春。玉消花滴滴，虬解光鳞鳞。  
悬步下清曲，消期濯芳津。千里冰裂处，一勺暖亦仁。  
凝精互相洗，漪涟竞将新。忽如剑疮尽，初起百战身。  
  
卷376_28  【立德新居】孟郊  
立德何亭亭，西南耸高隅。阳崖泄春意，井圃留冬芜。  
胜引即纡道，幽行岂通衢。碧峰远相揖，清思谁言孤。  
寺秩虽贵家，浊醪良可哺。  
耸城架霄汉，洁宅涵絪缊。开门洛北岸，时锁嵩阳云。  
夜高星辰大，昼长天地分。厚韵属疏语，薄名谢嚣闻。  
兹焉有殊隔，永矣难及群。  
宾秩已觉厚，私储常恐多。清贫聊自尔，素责将如何。  
俭教先勉力，修襟无馀佗。良栖一枝木，灵巢片叶荷。  
仰笑鹍鹏辈，委身拂天波。  
疏门不掩水，洛色寒更高。晓碧流视听，夕清濯衣袍。  
为於仁义得，未觉登陟劳。远岸雪难莫，劲枝风易号。  
霜禽各啸侣，吾亦爱吾曹。  
崎岖有悬步，委曲饶荒寻。远树足良木，疏巢无争禽。  
素魄衔夕岸，绿水生晓浔。空旷伊洛视，仿佛潇湘心。  
何必尚远异，忧劳满行襟。  
悬途多仄足，崎圃无修畦。芳兰与宿艾，手撷心不迷。  
品子懒读书，辕驹难服犁。虚食日相投，夸肠讵能低。  
耻从新学游，愿将古农齐。  
都城多耸秀，爱此高县居。伊雒绕街巷，鸳鸯飞阎闾。  
翠景何的砾，霜飔飘空虚。突出万家表，独治二亩蔬。  
一旬一手版，十日九手锄。  
手锄手自勖，激劝亦已饶。畏彼梨栗儿，空资玩弄骄。  
夜景卧难尽，昼光坐易消。治旧得新义，耕荒生嘉苗。  
锄治苟惬适，心形俱逍遥。  
玉蹄裂鸣水，金绶忽照门。拂拭贫士席，拜候丞相辕。  
德疏未为高，礼至方觉尊。岂唯耀兹日，可以荣远孙。  
如何一阳朝，独荷众瑞繁。  
东南富水木，寂寥蔽光辉。此地足文字，及时隘骖騑。  
仄雪踏为平，涩行变如飞。令畦生气色，嘉绿新霏微。  
天意资厚养，贤人肯相违。  

## 全唐诗(中)　卷三百七十七

卷377_1  【西上经灵宝观（观即尹真人旧宅）】孟郊  
道士无白发，语音灵泉清。青松多寿色，白石恒夜明。  
放步霁霞起，振衣华风生。真文秘中顶，宝气浮四楹。  
一片古关路，万里今人行。上仙不可见，驱策徒西征。  
  
卷377_2  【泛黄河】孟郊  
谁开昆仑源，流出混沌河。积雨飞作风，惊龙喷为波。  
湘瑟飕飗弦，越宾呜咽歌。有恨不可洗，虚此来经过。  
  
卷377_3  【往河阳宿峡陵，寄李侍御】孟郊  
暮天寒风悲屑屑，啼鸟绕树泉水噎。行路解鞍投古陵，  
苍苍隔山见微月。鸮鸣犬吠霜烟昏，开囊拂巾对盘飧。  
人生穷达感知己，明日投君申片言。  
  
卷377_4  【鸦路溪行，呈陆中丞】孟郊  
鸦路不可越，三十六渡溪。有物饮碧水，高林挂青蜺。  
历览道更险，驱使迹频暌。视听易常主，心魂互相迷。  
浪石忽摇动，沙堤信难跻。危峰紫霄外，古木浮云齐。  
出阻望汝郡，大贤多招携。疲马恋旧秣，羁禽思故栖。  
应怜泣楚玉，弃置如尘泥。  
  
卷377_5  【独宿岘首忆长安故人】孟郊  
月迥无隐物，况复大江秋。江城与沙村，人语风飕飗。  
岘亭当此时，故人不同游。故人在长安，亦可将梦求。  
  
卷377_6  【自商行谒复州卢使君虔】孟郊  
一身绕千山，远作行路人。未遂东吴归，暂出西京尘。  
仲宣荆州客，今余竟陵宾。往迹虽不同，托意皆有因。  
商岭莓苔滑，石坂上下频。江汉沙泥洁，永日光景新。  
独泪起残夜，孤吟望初晨。驱驰竟何事，章句依深仁。  
  
卷377_7  【梦泽中行】孟郊  
楚山争蔽亏，日月无全辉。楚路饶回惑，旅人有迷归。  
骐骥思北首，鹧鸪愿南飞。我怀京洛游，未厌风尘衣。  
  
卷377_8  【京山行】孟郊  
众虻聚病马，流血不得行。后路起夜色，前山闻虎声。  
此时游子心，百尺风中旌。  
  
卷377_9  【旅次湘沅有怀灵均】孟郊  
分拙多感激，久游遵长途。经过湘水源，怀古方踟蹰。  
旧称楚灵均，此处殒忠躯。侧聆故老言，遂得旌贤愚。  
名参君子场，行为小人儒。骚文衒贞亮，体物情崎岖。  
三黜有愠色，即非贤哲模。五十爵高秩，谬膺从大夫。  
胸襟积忧愁，容鬓复凋枯。死为不吊鬼，生作猜谤徒。  
吟泽洁其身，忠节宁见输。怀沙灭其性，孝行焉能俱。  
且闻善称君，一何善自殊。且闻过称己，一何过不渝。  
悠哉风土人，角黍投川隅。相传历千祀，哀悼延八区。  
如今圣明朝，养育无羁孤。君臣逸雍熙，德化盈纷敷。  
巾车徇前侣，白日犹昆吾。寄君臣子心，戒此真良图。  
  
卷377_10  【过彭泽】孟郊  
扬帆过彭泽，舟人讶叹息。不见种柳人，霜风空寂历。  
  
卷377_11  【过分水岭（一作东岭）】孟郊  
山壮马力短，马行石齿中。十步九举辔，回环失西东。  
溪水变为雨，悬崖阴濛濛。客衣飘飖秋，葛花零落风。  
白日舍我没，征途忽然穷。  
  
卷377_12  【分水岭别夜示从弟寂（一作示于孟叔）】孟郊  
南中少平地，山水重叠生。别泉万馀曲，迷舟独难行。  
四际乱峰合，一眺千虑并。潺湲冬夏冷，光彩昼夜明。  
赏心难久胜，离肠忽自惊。木摇霁色，高风动秋声。  
饮尔一樽酒，慰我百忧轻。嘉期何处定，此晨堪寄情。  
  
卷377_13  【连州吟】孟郊  
春风朝夕起，吹绿日日深。试为连州吟，泪下不可禁。  
连山何连连，连天碧岑岑。哀猿哭花死，子规裂客心。  
兰芷结新佩，潇湘遗旧音。怨声能翦弦，坐抚零落琴。  
羽翼不自有，相追力难任。唯凭方寸灵，独夜万里寻。  
方寻魂飘飖，南梦山岖嶔。仿佛惊魍魉，悉窣闻枫林。  
正直被放者，鬼魅无所侵。贤人多安排，俗士多虚钦。  
孤怀吐明月，众毁铄黄金。愿君保玄曜，壮志无自沉。  
朝亦连州吟，暮亦连州吟。连州果有信，一纸万里心。  
开缄白云断，明月堕衣襟。南风嘶舜琯，苦竹动猿音。  
万里愁一色，潇湘雨淫淫。两剑忽相触，双蛟恣浮沉。  
斗水正回斡，倒流安可禁。空愁江海信，惊浪隔相寻。  
  
卷377_14  【旅行】孟郊  
楚水结冰薄，楚云为雨微。野梅参差发，旅榜逍遥归。  
  
卷377_15  【上河阳李大夫】孟郊  
上将秉神略，至兵无猛威。三军当严冬，一抚胜重衣。  
霜剑夺众景，夜星失长辉。苍鹰独立时，恶鸟不敢飞。  
武牢锁天关，河桥纽地机。大将奚以安，守此称者稀。  
贫士少颜色，贵门多轻肥。试登山岳高，方见草木微。  
山岳恩既广，草木心皆归。  
  
卷377_16  【投赠张端公（一作赠裴枢端公）】孟郊  
君子量不极，胸吞百川流。嫉邪霜气直，问俗春辞柔。  
日户昼辉静，月杯夜景幽。咏惊芙蓉发，笑激风飚秋。  
鸾步独无侣，鹤音仍寡俦。幸沾分寸顾，散此千万忧。  
  
卷377_17  【赠苏州韦郎中使君】孟郊  
谢客吟一声，霜落群听清。文含元气柔，鼓动万物轻。  
嘉木依性植，曲枝亦不生。尘埃徐庾词，金玉曹刘名。  
章句作雅正，江山益鲜明。萍蘋一浪草，菰蒲片池荣。  
曾是康乐咏，如今搴其英。顾惟菲薄质，亦愿将此并。  
  
卷377_18  【上张徐州】孟郊  
为水不入海，安得浮天波。为木不在山，安得横日柯。  
再来君子傍，始觉精义多。大德唯一施，众情自偏颇。  
至乐无宫徵，至声遗讴歌。愿鼓空桑弦，永使万物和。  
顾己诚拙讷，干名已蹉跎。献词惟在口，所欲无馀佗。  
乍作支泉石，乍作翳松萝。一不改方圆，破质为琢磨。  
贱子本如此，大贤心若何。岂是无异途，异途难经过。  
  
卷377_19  【上包祭酒】孟郊  
岳岳冠盖彦，英英文字雄。琼音独听时，尘韵固不同。  
春云生纸上，秋涛起胸中。时吟五君咏，再举七子风。  
何幸松桂侣，见知勤苦功。愿将黄鹤翅，一借飞云空。  
  
卷377_20  【赠别崔纯亮】孟郊  
食荠肠亦苦，强歌声无欢。出门即有碍，谁谓天地宽。  
有碍非遐方，长安大道傍。小人智虑险，平地生太行。  
镜破不改光，兰死不改香。始知君子心，交久道益彰。  
君心与我怀，离别俱回遑。譬如浸蘖泉，流苦已日长。  
忍泣目易衰，忍忧形易伤。项籍岂不壮，贾生岂不良。  
当其失意时，涕泗各沾裳。劝加餐，此餐难自强。  
一饭九祝噎，一嗟十断肠。况是儿女怨，怨气凌彼苍。  
彼苍若有知，白日下清霜。今朝始惊叹，碧落空茫茫。  
  
卷377_21  【赠文应上人（一作赠高僧）】孟郊  
栖迟青山巅，高静身所便。不践有命草，但饮无声泉。  
斋性空转寂，学情深更专。经文开贝叶，衣制垂秋莲。  
厌此俗人群，暂来还却旋。  
  
卷377_22  【严河南】孟郊  
赤令风骨峭，语言清霜寒。不必用雄威，见者毛发攒。  
我有赤令心，未得赤令官。终朝衡门下，忍志将筑弹。  
君从西省郎，正有东洛观。洛民萧条久，威恩悯抚难。  
苦竹声啸雪，夜斋闻千竿。诗人偶寄耳，听苦心多端。  
多端落杯酒，酒中方得欢。隐士多饮酒，此言信难刊。  
取次令坊沽，举止务在宽。何必红烛娇，始言清宴阑。  
丈夫莫矜庄，矜庄不中看。  
  
卷377_23  【赠李观（观初登第）】孟郊  
谁言形影亲，灯灭影去身。谁言鱼水欢，水竭鱼枯鳞。  
昔为同恨客，今为独笑人。舍予在泥辙，飘迹上云津。  
卧木易成蠹，弃花难再春。何言对芳景，愁望极萧晨。  
埋剑谁识气，匣弦日生尘。愿君语高风，为余问苍旻。  
  
卷377_24  【吴安西馆赠从弟楚客】孟郊  
蒙笼杨柳馆，中有南风生。风生今为谁，湘客多远情。  
孤枕楚水梦，独帆楚江程。觉来残恨深，尚与归路并。  
玉匣五弦在，请君时一鸣。  
  
卷377_25  【赠章仇将军】孟郊  
将军不夸剑，才气为英雄。五岳拽力内，百川倾意中。  
本立谁敢拔，飞文自难穷。前时天地翻，已有扶正功。  
  
卷377_26  【赠道月上人】孟郊  
僧貌净无点，僧衣宁缀华。寻常昼日行，不使身影斜。  
饭术煮松柏，坐山敷云霞。欲知禅隐高，缉薜为袈裟。  
  
卷377_27  【抒情因上郎中二十二叔监察十五叔兼呈李益端公柳缜评事】孟郊  
方凭指下弦，写出心中言。寸草贱子命，高山主人恩。  
游边风沙意，梦楚波涛魂。一日引别袂，九回沾泪痕。  
自悲何以然，在礼阙晨昏。名利时转甚，是非宵亦喧。  
浮情少定主，百虑随世翻。举此胸臆恨，幸从贤哲论。  
明明三飞鸾，照物如朝暾。  
  
卷377_28  【赠城郭道士】孟郊  
望里失却山，听中遗却泉。松枝休策云，药囊翻贮钱。  
曾依青桂邻，学得白雪弦。别来意未回，世上为隐仙。  
  
卷377_29  【桐庐山中赠李明府】孟郊  
静境无浊氛，清雨零碧云。千山不隐响，一叶动亦闻。  
即此佳志士，精微谁相群。欲识楚章句，袖中兰茝薰。  
  
卷377_30  【献汉南樊尚书】孟郊  
天下昔崩乱，大君识贤臣。众木尽摇落，始见竹色真。  
兵势走山岳，阳光潜埃尘。心开玄女符，面缚清波人。  
异俗既从化，浇风亦归淳。自公理斯郡，寒谷皆变春。  
旗影卷赤电，剑锋匣青鳞。如何嵩高气，作镇楚水滨。  
云镜忽开霁，孤光射无垠。乃知寻常鉴，照影不照神。  
  
卷377_31  【赠转运陆中丞】孟郊  
掌运职既大，摧邪名更雄。鹏飞簸曲云，鹗怒生直风。  
投彼霜雪令，翦除荆棘丛。楚仓倾向西，吴米发自东。  
帆影咽河口，车声聋关中。尧知才策高，人喜道路通。  
皆经内史力，继得酂侯功。莱子真为少，相如未免穷。  
衣花野菡萏，书叶山梧桐。不是宗匠心，谁怜久栖蓬。  
  
卷377_32  【赠万年陆郎中】孟郊  
天子忧剧县，寄深华省郎。纷纷风响珮，蛰蛰剑开霜。  
旧事笑堆案，新声唯雅章。谁言百里才，终作横天梁。  
江鸿耻承眷，云津未能翔。徘徊尘俗中，短毳无辉光。  
  
卷377_33  【擢第后东归书怀，献座主吕侍御】孟郊  
昔岁辞亲泪，今为恋主泣。去住情难并，别离景易戢。  
夭矫大空鳞，曾为小泉蛰。幽意独沉时，震雷忽相及。  
神行既不宰，直致非所执。至运本遗功，轻生各自立。  
大君思此化，良佐自然集。宝镜无私光，时文有新习。  
慈亲诫志就，贱子归情急。擢第谢灵台，牵衣出皇邑。  
行襟海日曙，逸抱江风入。蒹葭得波浪，芙蓉红岸湿。  
云寺势动摇，山钟韵嘘吸。旧游期再践，悬水得重挹。  
松萝虽可居，青紫终当拾。  
  
卷377_34  【古意赠梁肃补阙】孟郊  
曲木忌日影，谗人畏贤明。自然照烛间，不受邪佞轻。  
不有百炼火，孰知寸金精。金铅正同炉，愿分精与粗。  
  
卷377_35  【赠黔府王中丞楚】孟郊  
旧说天下山，半在黔中青。又闻天下泉，半落黔中鸣。  
山水千万绕，中有君子行。儒风一以扇，污俗心皆平。  
我愿中国春，化从异方生。昔为阴草毒，今为阳华英。  
嘉实缀绿蔓，凉湍泻清声。逍遥物景胜，视听空旷并。  
困骥犹在辕，沉珠尚隐精。路遐莫及眄，泥污日已盈。  
岁晏将何从，落叶甘自轻。  
  
卷377_36  【上达奚舍人】孟郊  
北山少日月，草木苦风霜。贫士在重坎，食梅有酸肠。  
万俗皆走圆，一身犹学方。常恐众毁至，春叶成秋黄。  
大贤秉高鉴，公烛无私光。暗室晓未及，幽行涕空行。  
  
卷377_37  【赠主人】孟郊  
斗水泻大海，不如泻枯池。分明贤达交，岂顾豪华儿。  
海有不足流，豪有不足资。枯鳞易为水，贫士易为施。  
幸睹君子席，会将幽贱期。侧闻清风议，饫如黄金卮。  
此道与日月，同光无尽时。  
  
卷377_38  【赠建业契公】孟郊  
师住青山寺，清华常绕身。虽然到城郭，衣上不栖尘。  
  
卷377_39  【献襄阳于大夫】孟郊  
襄阳青山郭，汉江白铜堤。谢公领兹郡，山水无尘泥。  
铁马万霜雪，绛旗千虹霓。风漪参差泛，石板重叠跻。  
旧泪不复堕，新欢居然齐。还耕竟原野，归老相扶携。  
物色增暧暧，寒芳更萋萋。渊清有遐略，高躅无近蹊。  
即此富苍翠，自然引翔栖。曩游常抱忆，夙好今尚暌。  
愿言从逸辔，暇日凌清溪。  
  
卷377_40  【赠郑夫子鲂】孟郊  
天地入胸臆，吁嗟生风雷。文章得其微，物象由我裁。  
宋玉逞大句，李白飞狂才。苟非圣贤心，孰与造化该。  
勉矣郑夫子，骊珠今始胎。  
  
卷377_41  【大隐坊　崔从事郧以直隳职】孟郊  
古人留清风，千载遥赠君。破松见贞心，裂竹见直文。  
残月色不改，高贤德常新。家怀诗书富，宅抱草木贫。  
安得一蹄泉，来化千尺鳞。含意永不语，钓璜幽水滨。  
  
卷377_42  【大隐坊　章仇将军良弃功守贫（一作赠章仇兵马使）】孟郊  
饮君江海心，讵能辨浅深。挹君山岳德，谁能齐嶔岑。  
东海精为月，西岳气凝金。进则万景昼，退则群物阴。  
我欲荐此言，天门峻沉沉。风飚亦感激，为我飕飗吟。  
  
卷377_43  【大隐坊　赵记室俶在职无事】孟郊  
卑静身后老，高动物先摧。方圆水任器，刚劲木成灰。  
大道母群物，达人腹众才。时吟尧舜篇，心向无为开。  
彼隐山万曲，我隐酒一杯。公庭何所有，日日清风来。  
  
卷377_44  【赠韩郎中愈】孟郊  
何以定交契，赠君高山石。何以保贞坚，赠君青松色。  
贫居过此外，无可相彩饰。闻君硕鼠诗，吟之泪空滴。  
硕鼠既穿墉，又啮机上丝。穿墉有闲土，啮丝无馀衣。  
朝吟枯桑柘，暮泣空杼机。岂是无巧妙，丝断将何施。  
众人尚肥华，志士多饥羸。愿君保此节，天意当察微。  
前日远别离，今日生白发。欲知万里情，晓卧半床月。  
常恐百虫秋，使我芳草歇。  
  
卷377_45  【戏赠无本】孟郊  
长安秋声干，木叶相号悲。瘦僧卧冰凌，嘲咏含金痍。  
金痍非战痕，峭病方在兹。诗骨耸东野，诗涛涌退之。  
有时踉跄行，人惊鹤阿师。可惜李杜死，不见此狂痴。  
燕僧耸听词，袈裟喜新翻。北岳厌利杀，玄功生微言。  
天高亦可飞，海广亦可源。文章杳无底，劚掘谁能根。  
梦灵仿佛到，对我方与论。拾月鲸口边，何人免为吞。  
燕僧摆造化，万有随手奔。补缀杂霞衣，笑傲诸贵门。  
将明文在身，亦尔道所存。朔雪凝别句，朔风飘征魂。  
再期嵩少游，一访蓬萝村。春草步步绿，春山日日暄。  
遥莺相应吟，晚听恐不繁。相思塞心胸，高逸难攀援。  

## 全唐诗(中)　卷三百七十八

卷378_1  【寄张籍】孟郊  
夜镜不照物，朝光何时升。黯然秋思来，走入志士膺。  
志士惜时逝，一宵三四兴。清汉徒自朗，浊河终无澄。  
旧爱忽已远，新愁坐相凌。君其隐壮怀，我亦逃名称。  
古人贵从晦，君子忌党朋。倾败生所竞，保全归懵懵。  
浮云何当来，潜虬会飞腾。  
  
卷378_2  【忆周秀才、素上人，时闻各在一方】孟郊  
东西分我情，魂梦安能定。野客云作心，高僧月为性。  
浮云自高闲，明月常空净。衣敝得古风，居山无俗病。  
吟听碧云语，手把青松柄。羡尔欲寄书，飞禽杳难倩。  
  
卷378_3  【舟中喜遇从叔简别后寄上时从叔初擢第归江南郊不从行】孟郊  
一意两片云，暂合还却分。南云乘庆归，北云与谁群。  
寄声千里风，相唤闻不闻。  
  
卷378_4  【怀南岳隐士】孟郊  
见说祝融峰，擎天势似腾。藏千寻布水，出十八高僧。  
古路无人迹，新霞吐石棱。终居将尔叟，一一共余登。  
千峰映碧湘，真叟此中藏。饭不煮石吃，眉应似发长。  
枫杞榰酒瓮，鹤虱落琴床。强效忘机者，斯人尚未忘。  
  
卷378_5  【春夜忆萧子真】孟郊  
半夜不成寐，灯尽又无月。独向阶前立，子规啼不歇。  
况我有金兰，忽尔为胡越。争得明镜中，久长无白发。  
  
卷378_6  【寄院中诸公】孟郊  
奕奕秋水傍，駸駸绿云蹄。月仙有高曜，灵凤无卑栖。  
翠色绕云谷，碧华凝月溪。竹林递历览，云寺行攀跻。  
冠豸犹屈蠖，匣龙期剸犀。千山惊月晓，百里闻霜鼙。  
戎府多秀异，谢公期相携。因之仰群彦，养拙固难齐。  
  
卷378_7  【寄洺州李大夫】孟郊  
自从蓟师反，中国事纷纷。儒道一失所，贤人多在军。  
鸟巢忧迸射，鹿耳骇惊闻。剑折唯恐匣，弓贪不让勋。  
方知省事将，动必谢前群。鹳阵常先罢，鱼符最晚分。  
步闲洺水曲，笑激太行云。诗叟未相识，竹儿争见君。  
殷勤越谈说，记尽古风文。  
  
卷378_8  【寄卢虔使君】孟郊  
霜露再相换，游人犹未归。岁新月改色，客久线断衣。  
有鹤冰在翅，竟久力难飞。千家旧素沼，昨日生绿辉。  
春色若可借，为君步芳菲。  
  
卷378_9  【寄崔纯亮】孟郊  
百川有馀水，大海无满波。器量各相悬，贤愚不同科。  
群辩有姿语，众欢无行歌。唯馀洛阳子，郁郁恨常多。  
时读过秦篇，为君涕滂沱。  
  
卷378_10  【汴州离乱后忆韩愈、李翱】孟郊  
会合一时哭，别离三断肠。残花不待风，春尽各飞扬。  
欢去收不得，悲来难自防。孤门清馆夜，独卧明月床。  
忠直血白刃，道路声苍黄。食恩三千士，一旦为豺狼。  
海岛士皆直，夷门士非良。心既不类，天道亦反常。  
自杀与彼杀，未知何者臧。  
  
卷378_11  【寄张籍】孟郊  
未见天子面，不如双盲人。贾生对文帝，终日犹悲辛。  
夫子亦如盲，所以空泣麟。有时独斋心，仿佛梦称臣。  
梦中称臣言，觉后真埃尘。东京有眼富不如，  
西京无眼贫西京。无眼犹有耳隔墙，时闻天子车辚辚。  
辚辚车声辗冰玉，南郊坛上礼百神。西明寺后穷瞎张太祝，  
纵尔有眼谁尔珍。天子咫尺不得见，不如闭眼且养真。  
  
卷378_12  【寄义兴小女子】孟郊  
江南庄宅浅，所固唯疏篱。小女未解行，酒弟老更痴。  
家中多吴语，教尔遥可知。山怪夜动门，水妖时弄池。  
所忧痴酒肠，不解委曲辞。渔妾性崛强，耕童手皴厘。  
想兹为襁褓，如鸟拾柴枝。我咏元鲁山，胸臆流甘滋。  
终当学自乳，起坐常相随。  
  
卷378_13  【忆江南弟】孟郊  
白首眼垂血，望尔唯梦中。筋力强起时，魂魄犹在东。  
眼光寄明星，起来东望空。望空不见人，江海波无穷。  
衰老无气力，呼叫不成风。孑然忆忆言，落地何由通。  
常师共被教，竟作生离翁。生离不可诉，上天何曾聪。  
未忍对松柏，自鞭残朽躬。自鞭亦何益，知教非所崇。  
努力拄杖来，馀活与尔同。不然死后耻，遗死亦有终。  
  
卷378_14  【宿空侄院寄澹公】孟郊  
夜坐冷竹声，二三高人语。灯窗看律钞，小师别为侣。  
雪檐晴滴滴，茗碗华举举。磬音多风飚，声韵闻江楚。  
官街不相隔，诗思空愁予。明日策杖归，去住两延伫。  
  
卷378_15  【寄陕府邓给事】孟郊  
陕城临大道，馆宇屹几鲜。候谒随芳语，铿词芬蜀笺。  
从来镜目下，见尽道心前。自谓古诗量，异将新学偏。  
戆人年六十，每月请三千。不敢等闲用，愿为长寿钱。  
非关亦洁尔，将以救羸然。孤省痴皎皎，默吟写绵绵。  
病书凭昼日，驿信寄宵鞭。疾诉将何谕，肆鳞今倒悬。  
尘鲤见枯浪，土鬣思干泉。感感无绪荡，愁愁作□边。  
贞元文祭酒，比谨学韦玄。满坐风无杂，当朝雅独全。  
见知嘱徐孺，赏句类陶渊。一顾生鸿羽，再言将鹤翩。  
宣扬隘车马，君子凑骈阗。曾是此同眷，至今应赐怜。  
磨墨零落泪，楷字贡仁贤。  
  
卷378_16  【送谏议十六叔至孝义渡后奉寄】孟郊  
晓渡明镜中，霞衣相飘飖。浪凫惊亦双，蓬客将谁僚。  
别饮孤易醒，离忧壮难销。文清虽无敌，儒贵不敢骄。  
江吏捧紫泥，海旗剪红蕉。分明太守礼，跨蹑毗陵桥。  
伊洛去未回，遐瞩空寂寥。  
  
卷378_17  【至孝义渡寄郑军事唐二十五】孟郊  
咫尺不得见，心中空嗟嗟。官街泥水深，下脚道路斜。  
嵩少玉峻峻，伊雒碧华华。岸亭当四迥，诗老独一家。  
洧叟何所如，郑石唯有些。何当来说事，为君开流霞。  
  
卷378_18  【答友人】孟郊  
白日照清水，浅深无隐姿。君子业高文，怀抱多正思。  
砥行碧山石，结交青松枝。碧山无转易，青松难倾移。  
落落出俗韵，琅琅大雅词。自非随氏掌，明月安能持。  
千里不可倒，一返无近期。如何非意中，良觌忽在兹。  
道语必疏淡，儒风易凌迟。愿存坚贞节，勿为霜霰欺。  
  
卷378_19  【酬友人见寄新文】孟郊  
为客栖未定，况当玄月中。繁云翳碧霄，落雪和清风。  
郊陌绝行人，原隰多飞蓬。耕牛返村巷，野鸟依房栊。  
我无饥冻忧，身托莲花宫。安闲赖禅伯，复得疏尘蒙。  
览君郢曲文，词彩何冲融。讴吟不能已，顿觉形神空。  
  
卷378_20  【答韩愈、李观别，因献张徐州】孟郊  
富别愁在颜，贫别愁销骨。懒磨旧铜镜，畏见新白发。  
古树春无花，子规啼有血。离弦不堪听，一听四五绝。  
世途非一险，俗虑有千结。有客步大方，驱车独迷辙。  
故人韩与李，逸翰双皎洁。哀我摧折归，赠词纵横设。  
徐方国东枢，元戎天下杰。祢生投刺游，王粲吟诗谒。  
高情无遗照，朗抱开晓月。有土不埋冤，有仇皆为雪。  
愿为直草木，永向君地列。愿为古琴瑟，永向君听发。  
欲识丈夫心，曾将孤剑说。  
  
卷378_21  【答昼上人止谗作】孟郊  
烈烈鸑鷟吟，铿铿琅玕音。枭摧明月啸，鹤起清风心。  
渭水不可浑，泾流徒相侵。俗侣唱桃叶，隐士鸣桂琴。  
子野真遗却，浮浅藏渊深。  
  
卷378_22  【答姚怤见寄】孟郊  
日月不同光，昼夜各有宜。贤哲不苟合，出处亦待时。  
而我独迷见，意求异士知。如将舞鹤管，误向惊凫吹。  
大雅难具陈，正声易漂沦。君有丈夫泪，泣人不泣身。  
行吟楚山玉，义泪沾衣巾。  
  
卷378_23  【答郭郎中】孟郊  
松柏死不变，千年色青青。志士贫更坚，守道无异营。  
每弹潇湘瑟，独抱风波声。中有失意吟，知者泪满缨。  
何以报知者，永存坚与贞。  
  
卷378_24  【答卢虔故园见寄】孟郊  
访旧无一人，独归清雒春。花闻哭声死，水见别容新。  
乱后故乡宅，多为行路尘。因悲楚左右，谤玉不知珉。  
  
卷378_25  【汝坟蒙从弟楚材见赠，时郊将入秦，楚材适楚】孟郊  
朝为主人心，暮为行客吟。汝水忽凄咽，汝风流苦音。  
北阙秦门高，南路楚石深。分泪洒白日，离肠绕青岑。  
何以寄远怀，黄鹤能相寻。  
  
卷378_26  【同从叔简酬卢殷少府】孟郊  
梅尉吟楚声，竹风为凄清。深虚冰在性，高洁云入情。  
借水洗闲貌，寄蕉书逸名。羞将片石文，斗此双琼英。  
  
卷378_27  【酬李侍御书记秋夕雨中病假见寄】孟郊  
秋风绕衰柳，远客闻雨声。重兹阻良夕，孤坐唯积诚。  
果枉移疾咏，中含嘉虑明。洗涤烦浊尽，视听昭旷生。  
未觉衾枕倦，久为章奏婴。达人不宝药，所保在闲情。  
  
卷378_28  【答卢仝】孟郊  
楚屈入水死，诗孟踏雪僵。直气苟有存，死亦何所妨。  
日劈高查牙，清棱含冰浆。前古后古冰，与山气势强。  
闪怪千石形，异状安可量。有时春镜破，百道声飞扬。  
潜仙不足言，朗客无隐肠。为君倾海宇，日夕多文章。  
天下岂无缘，此山雪昂藏。烦君前致词，哀我老更狂。  
狂歌不及狂，歌声缘凤凰。凤兮何当来，消我孤直疮。  
君文真凤声，宣隘满铿锵。洛友零落尽，逮兹悲重伤。  
独自奋异骨，将骑白角翔。再三劝莫行，寒气有刀枪。  
仰惭君子多，慎勿作芬芳。  
  
卷378_29  【奉报翰林张舍人见遗之诗】孟郊  
百虫笑秋律，清削月夜闻。晓棱视听微，风剪叶已纷。  
君子鉴大雅，老人非俊群。收拾古所弃，俯仰补空文。  
孤韵耻春俗，馀响逸零雰。自然蹈终南，涤暑凌寒氛。  
岩霰不知午，涧澌镇含曛。曾是醒古醉，所以多隐沦。  
江调乐之远，溪谣生徒新。众蕴有馀采，寒泉空哀呻。  
南谢竟莫至，北宋当时珍。赜灵各自异，酌酒谁能均。  
昔咏多写讽，今词讵无因。品松何高翠，宫殿没荒榛。  
苔趾识宏制，沙潈游崩津。忽吟陶渊明，此即羲皇人。  
心放出天地，形拘在风尘。前贤素行阶，夙嗜青山勤。  
达士立明镜，朗言为近臣。将期律万有，倾倒甄无垠。  
鸑鷟应蟋蟀，丝毫意皆申。况于三千章，哀叩不为神。  
  
卷378_30  【送从弟郢东归】孟郊  
尔去东南夜，我无西北梦。谁言贫别易，贫别愁更重。  
晓色夺明月，征人逐群动。秋风楚涛高，旅榜将谁共。  
  
卷378_31  【山中送从叔简赴举】孟郊  
石根百尺杉，山眼一片泉。倚之道气高，饮之诗思鲜。  
于此逍遥场，忽奏别离弦。却笑薜萝子，不同鸣跃年。  
  
卷378_32  【送别崔寅亮下第】孟郊  
天地唯一气，用之自偏颇。忧人成苦吟，达士为高歌。  
君子识不浅，桂枝忧更多。岁晏期攀折，时归且婆娑。  
素质如削玉，清词若倾河。虬龙未化时，鱼鳖同一波。  
去矣当自适，故乡饶薜萝。  
  
卷378_33  【大梁送柳淳先入关】孟郊  
青山辗为尘，白日无闲人。自古推高车，争利西入秦。  
王门与侯门，待富不待贫。空携一束书，去去谁相亲。  
  
卷378_34  【送无怀道士游富春山水（一作送别吴逸士归山）】孟郊  
造化绝高处，富春独多观。山浓翠滴洒，水折珠摧残。  
溪镜不隐发，树衣长遇寒。风猿虚空飞，月狖叫啸酸。  
信此神仙路，岂为时俗安。煮金阴阳火，囚怪星宿坛。  
花发我未识，玉生忽丛攒。蓬莱浮荡漾，非道相从难。  
  
卷378_35  【送温初下第】孟郊  
日落浊水中，夜光谁能分。高怀无近趣，清抱多远闻。  
欲识丈夫志，心藏孤岳云。长安风尘别，咫尺不见君。  
  
卷378_36  【送卢虔端公守复州】孟郊  
师旷听群木，自然识孤桐。正声逢知音，愿出大朴中。  
知音不韵俗，独立占古风。忽挂触邪冠，逮逐南飞鸿。  
肃肃太守章，明明华毂熊。商山无平路，楚水有惊潈。  
日月千里外，光阴难载同。新愁徒自积，良会何由通。  
  
卷378_37  【送任载、齐古二秀才自洞庭游宣城】孟郊  
洞庭非人境，道路行虚空。二客月中下，一帆天外风。  
鱼龙波五色，金碧树千丛。闪怪如可惧，在诚无不通。  
扣奇知浩淼，采异访穹崇。物表即高韵，人间访仙公。  
宣城文雅地，谢守声闻融。证玉易为力，辨珉谁不同。  
从兹阮籍泪，且免泣途穷。  
  
卷378_38  【送晓公归庭山（一作归稽亭）】孟郊  
庭山何崎岖，寺路缘翠微。秋霁山尽出，日落人独归。  
云生高高步，泉洒田田衣。枯巢无还羽，新木有争飞。  
兹焉不可继，梦寐空清辉。  
  
卷378_39  【送豆卢策归别墅】孟郊  
短松鹤不巢，高石云不栖。君今潇湘去，意与云鹤齐。  
力买奇险地，手开清浅溪。身披薜荔衣，山陟莓苔梯。  
一卷冰雪文，避俗常自携。  
  
卷378_40  【送清远上人归楚山旧寺（一作国清上人游苏、送溪上人）】孟郊  
波中出吴境，霞际登楚岑。山寺一别来，云萝三改阴。  
诗夸碧云句，道证青莲心。应笑泛萍者，不知松隐深。  
  
卷378_41  【山中送从叔简】孟郊  
莫以手中琼，言邀世上名。莫以山中迹，久向人间行。  
松柏有霜操，风泉无俗声。应怜枯朽质，惊此别离情。  
  
卷378_42  【送萧炼师入四明山】孟郊  
闲于独鹤心，大于高松年。迥出万物表，高栖四明巅。  
千寻直裂峰，百尺倒泻泉。绛雪为我饭，白云为我田。  
静言不语俗，灵踪时步天。  

## 全唐诗(中)　卷三百七十九

卷379_1  【感别送从叔校书简再登科东归】孟郊  
长安车马道，高槐结浮阴。下有名利人，一人千万心。  
黄鹄多远势，沧溟无近浔。怡怡静退姿，泠泠思归吟。  
菱唱忽生听，芸书回望深。清风散言笑，馀花缀衣襟。  
独恨鱼鸟别，一飞将一沉。  
  
卷379_2  【送玄亮师（一作送道友）】孟郊  
兰泉涤我襟，杉月栖我心。茗啜绿净花，经诵清柔音。  
何处笑为别，淡情愁不侵。  
  
卷379_3  【送李尊师玄】孟郊  
口诵碧简文，身是青霞君。头冠两片月，肩披一条云。  
松骨轻自飞，鹤心高不群。  
  
卷379_4  【同昼上人送郭秀才江南寻兄弟】孟郊  
地上春色生，眼前诗彩明。手携片宝月，言是高僧名。  
溪转万曲心，水流千里声。飞鸣向谁去，江鸿弟与兄。  
  
卷379_5  【春日同韦郎中使君送邹儒立少府扶侍赴云阳】孟郊  
离思著百草，绵绵生无穷。侧闻畿甸秀，三振词策雄。  
太守不韵俗，诸生皆变风。郡斋敞西清，楚瑟惊南鸿。  
海畔帝城望，云阳天色中。酒酣正芳景，诗缀新碧丛。  
服彩老莱并，侍车江革同。过隋柳憔悴，入洛花蒙笼。  
高步讵留足，前程在层空。独惭病鹤羽，飞送力难崇。  
  
卷379_6  【送从叔校书简南归（一作东游）】孟郊  
长安别离道，宛在东城隅。寒草根未死，愁人心已枯。  
促促水上景，遥遥天际途。生随昏晓中，皆被日月驱。  
北骑达山岳，南帆指江湖。高踪一超越，千里在须臾。  
  
卷379_7  【送韩愈从军】孟郊  
志士感恩起，变衣非变性。亲宾改旧观，僮仆生新敬。  
坐作群书吟，行为孤剑咏。始知出处心，不失平生正。  
凄凄天地秋，凛凛军马令。驿尘时一飞，物色极四静。  
王师既不战，庙略在无竞。王粲有所依，元瑜初应命。  
一章喻檄明，百万心气定。今朝旌鼓前，笑别丈夫盛。  
  
卷379_8  【同茅郎中使君送河南裴文学】孟郊  
河南有归客，江风绕行襟。送君无尘听，舞鹤清瑟音。  
菱蔓缀楚棹，日华正嵩岑。如何谢文学，还起会云吟。  
  
卷379_9  【送李翱习之】孟郊  
习之势翩翩，东南去遥遥。赠君双履足，一为上皋桥。  
皋桥路逶迤，碧水清风飘。新秋折藕花，应对吴语娇。  
千巷分渌波，四门生早潮。湖榜轻袅袅，酒旗高寥寥。  
小时屐齿痕，有处应未销。旧忆如雾星，怳见于梦消。  
言之烧人心，事去不可招。独孤宅前曲，箜篌醉中谣。  
壮年俱悠悠，逮兹各焦焦。执手复执手，唯道无枯凋。  
  
卷379_10  【送丹霞子阮芳颜上人归山】孟郊  
松色不肯秋，玉性不可柔。登山须正路，饮水须直流。  
倩鹤附书信，索云作衣裘。仙村莫道远，枉策招交游。  
  
卷379_11  【送从舅端适楚地】孟郊  
归情似泛空，飘荡楚波中。羽扇扫轻汗，布帆筛细风。  
江花折菡萏，岸影泊梧桐。元舅唱离别，贱生愁不穷。  
  
卷379_12  【送卢汀侍御归天德幕】孟郊  
仲宣领骑射，结束皆少年。匹马黄河岸，射雕清霜天。  
旌旗防日北，道路上云巅。雪无销铄，新冰有堆填。  
清溪徒耸诮，白璧自招贤。岂比重恩者，闭门方独全。  
  
卷379_13  【送草书献上人归庐山】孟郊  
狂僧不为酒，狂笔自通天。将书云霞片，直至清明巅。  
手中飞黑电，象外泻玄泉。万物随指顾，三光为回旋。  
聚书云霮[zw _blank ]，洗砚山晴鲜。忽怒画蛇虺，喷然生风烟。  
江人愿停笔，惊浪恐倾船。  
  
卷379_9  【和薛先辈送独孤秀才上都赴嘉会得青字】孟郊  
秦云攀窈窕，楚桂搴芳馨。五色岂徒尔，万枝皆有灵。  
仙谣天上贵，林咏雪中青。持此一为赠，送君翔杳冥。  
  
卷379_10  【送崔爽之湖南】孟郊  
江与湖相通，二水洗高空。定知一日帆，使得千里风。  
雪唱与谁和，俗情多不通。何当逸翮纵，飞起泥沙中。  
  
卷379_11  【送超上人归天台（一作送天台道士）】孟郊  
天台山最高，动蹑赤城霞。何以静双目，扫山除妄花。  
何以洁其性，滤泉去泥沙。灵境物皆直，万松无一斜。  
月中见心近，云外将俗赊。山兽护方丈，山猿捧袈裟。  
遗身独得身，笑我牵名华。  
  
卷379_12  【同李益、崔放送王炼师还楼观，兼为群公先营山居】孟郊  
十年白云士，一卷紫芝书。来结崆峒侣，还期缥缈居。  
霞冠遗彩翠，月帔上空虚。寄谢泉根水，清泠闲有馀。  
  
卷379_13  【张徐州席送岑秀才】孟郊  
振振芝兰步，升自君子堂。泠泠松桂吟，生自楚客肠。  
羁鸟无定栖，惊蓬在他乡。去兹门馆闲，即彼道路长。  
雨馀山川净，麦熟草木凉。楚泪滴章句，京尘染衣裳。  
赠君无馀佗，久要不可忘。  
  
卷379_14  【送黄构擢第后归江南】孟郊  
澹澹沧海气，结成黄香才。幼龄思奋飞，弱冠游灵台。  
一鹗顾乔木，众禽不敢猜。一骥骋长衢，众兽不敢陪。  
遂得会风雨，感通如云雷。至矣小宗伯，确乎心不回。  
能令幽静人，声实喧九垓。却忆江南道，祖筵花里开。  
春风不能别，别罢空徘徊。  
  
卷379_15  【送道士】孟郊  
千年山上行，山上无遗踪。一日人间游，六合人皆逢。  
自有意中侣，白寒徒相从。  
  
卷379_16  【送孟寂赴举】孟郊  
烈士不忧身，为君吟苦辛。男儿久失意，宝剑亦生尘。  
浮俗官是贵，君子道所珍。况当圣明主，岂乏证玉臣。  
浊水无白日，清流鉴苍旻。贤愚皎然别，结交当有因。  
  
卷379_17  【同溧阳宰送孙秀才】孟郊  
废瑟难为弦，南风难为歌。幽幽拙疾中，忽忽浮梦多。  
清韵始啸侣，雅言相与和。讼闲每往招，祖送奈若何。  
牵苦强为赠，邦邑光峨峨。  
  
卷379_18  【溧阳唐兴寺观蔷薇花，同诸公饯陈明府】孟郊  
忽惊红琉璃，千艳万艳开。佛火不烧物，净香空徘徊。  
花下印文字，林间咏觞杯。群官饯宰官，此地车马来。  
  
卷379_19  【送柳淳】孟郊  
青山临黄河，下有长安道。世上名利人，相逢不知老。  
  
卷379_20  【送殷秀才南游】孟郊  
诗句临离袂，酒花薰别颜。水程千里外，岸泊几宵间。  
风叶乱辞木，雪猿清叫山。南中多古事，咏遍始应还。  
  
卷379_21  【送青阳上人游越】孟郊  
秋风吹白发，微官自萧索。江僧何用叹，溪县饶寂寞。  
楚思物皆清，越山胜非薄。时看镜中月，独向衣上落。  
多谢入冥鸿，笑予在笼鹤。  
  
卷379_22  【奉同朝贤送新罗使】孟郊  
淼淼望远国，一萍秋海中。恩传日月外，梦在波涛东。  
浪兴豁胸臆，泛程舟虚空。既兹吟仗信，亦以难私躬。  
实怪赏不足，异鲜悦多丛。安危所系重，征役谁能穷。  
彼俗媚文史，圣朝富才雄。送行数百首，各以铿奇工。  
冗隶窃抽韵，孤属思将同。  
  
卷379_23  【留弟郢不得送之江南】孟郊  
刚有下水船，白日留不得。老人独自归，苦泪满眼黑。  
  
卷379_24  【送陆畅归湖州，因凭题故人皎然塔、陆羽坟】孟郊  
淼淼霅寺前，白蘋多清风。昔游诗会满，今游诗会空。  
孤吟玉凄恻，远思景蒙笼。杼山砖塔禅，竟陵广宵翁。  
饶彼草木声，仿佛闻馀聪。因君寄数句，遍为书其丛。  
追吟当时说，来者实不穷。江调难再得，京尘徒满躬。  
送君溪鸳鸯，彩色双飞东。东多高静乡，芳宅冬亦崇。  
手自撷甘旨，供养欢冲融。待我遂前心，收拾使有终。  
不然洛岸亭，归死为大同。  
  
卷379_25  【送淡公】孟郊  
燕本冰雪骨，越淡莲花风。五言双宝刀，联响高飞鸿。  
翰苑钱舍人，诗韵铿雷公。识本未识淡，仰咏嗟无穷。  
清恨生物表，郎玉倾梦中。常于冷竹坐，相语道意冲。  
嵩洛兴不薄，稽江事难同。明年若不来，我作黄蒿翁。  
何以兀其心，为君学虚空。  
坐爱青草上，意含沧海滨。渺渺独见水，悠悠不问人。  
镜浪洗手绿，剡花入心春。虽然防外触，无奈饶衣新。  
行当译文字，慰此吟殷勤。  
铜斗饮江酒，手拍铜斗歌。侬是拍浪儿，饮则拜浪婆。  
脚踏小船头，独速舞短蓑。笑伊渔阳操，空恃文章多。  
闲倚青竹竿，白日奈我何。  
短蓑不怕雨，白鹭相争飞。短楫画菰蒲，斗作豪横归。  
笑伊水健儿，浪战求光辉。不如竹枝弓，射鸭无是非。  
射鸭复射鸭，鸭惊菰蒲头。鸳鸯亦零落，彩色难相求。  
侬是清浪儿，每踏清浪游。笑伊乡贡郎，踏土称风流。  
如何丱角翁，至死不裹头。  
师得天文章，所以相知怀。数年伊雒同，一旦江湖乖。  
江湖有故庄，小女啼喈喈。我忧未相识，乳养难和谐。  
幸以片佛衣，诱之令看斋。中百福言，催促西归来。  
伊洛气味薄，江湖文章多。坐缘江湖岸，意识鲜明波。  
铜斗短蓑行，新章其奈何。兹焉激切句，非是等闲歌。  
制之附驿回，勿使馀风讹。都城第一寺，昭成屹嵯峨。  
为师书广壁，仰咏时经过。徘徊相思心，老泪双滂沱。  
江南邑中寺，平地生胜山。开元吴语僧，律韵高且闲。  
妙药溪岸平，桂榜往复还。树石相斗生，红绿各异颜。  
风味我遥忆，新奇师独攀。  
报恩兼报德，寺与山争鲜。橙橘金盖槛，竹蕉绿凝禅。  
经章音韵细，风磬清泠翩。离肠绕师足，旧忆随路延。  
不知几千尺，至死方绵绵。  
乡在越镜中，分明见归心。镜芳步步绿，镜水日日深。  
异刹碧天上，古香清桂岑。朗约徒在昔，章句忽盈今。  
幸因西飞叶，书作东风吟。落我病枕上，慰此浮恨侵。  
牵师袈裟别，师断袈裟归。问师何苦去，感吃言语稀。  
意恐被诗饿，欲住将底依。卢殷刘言史，饿死君已噫。  
不忍见别君，哭君他是非。  
诗人苦为诗，不如脱空飞。一生空鷕气，非谏复非讥。  
脱枯挂寒枝，弃如一唾微。一步一步乞，半片半片衣。  
倚诗为活计，从古多无肥。诗饥老不怨，劳师泪霏霏。  
  
卷379_26  【送魏端公入朝】孟郊  
东洛尚淹玩，西京足芳妍。大宾威仪肃，上客冠剑鲜。  
岂惟空恋阙，亦以将朝天。局促尘末吏，幽老病中弦。  
徒怀青云价，忽至白发年。何当补风教，为荐三百篇。  
  
卷379_27  【送卢郎中汀】孟郊  
洛水春渡阔，别离心悠悠。一生空吟诗，不觉成白头。  
向事每计较，与山实绸缪。太华天上开，其下车辙流。  
县街无尘土，过客多淹留。坐饮孤驿酒，行思独山游。  
逸关岚气明，照渭空漪浮。玉珂摆新欢，声与鸾凤俦。  
朝谒大家事，唯余去无由。  
  
卷379_28  【送郑仆射出节山南（一作酬郑兴元仆射招）】孟郊  
国老出为将，红旗入青山。再招门下生，结束馀病孱。  
自笑骑马丑，强从驱驰间。顾顾磨天路，袅袅镜下颜。  
文魄既飞越，宦情唯等闲。羡他白面少，多是清朝班。  
惜命非所报，慎行诚独艰。悠悠去住心，两说何能删。  
  
卷379_29  【别妻家】孟郊  
芙蓉湿晓露，秋别南浦中。鸳鸯卷新赠，遥恋东床空。  
碧水不息浪，清溪易生风。参差坐成阻，飘飖去无穷。  
孤云目虽断，明月心相通。私情讵销铄，积芳在春丛。  
  
卷379_30  【赠姚怤别】孟郊  
美人废琴瑟，不是无巧弹。闻君郢中唱，始觉知音难。  
惊蓬无还根，驰水多分澜。倦客厌出门，疲马思解鞍。  
何以写此心，赠君握中丹。  
  
卷379_31  【赠竟陵卢使君虔别】孟郊  
赤日千里火，火中行子心。孰不苦焦灼，所行为贫侵。  
山木岂无凉，猛兽蹲清阴。归人忆平坦，别路多岖嶔。  
赖得竟陵守，时闻建安吟。赠别折楚芳，楚芳摇衣襟。  
  
卷379_32  【与韩愈、李翱、张籍话别】孟郊  
朱弦奏离别，华灯少光辉。物色岂有异，人心顾将违。  
客程殊未已，岁华忽然微。秋桐故叶下，寒露新雁飞。  
远游起重恨，送人念先归。夜集类饥鸟，晨光失相依。  
马迹绕川水，雁书还闺闱。常恐亲朋阻，独行知虑非。  
  
卷379_33  【监察十五叔东斋招李益端公会别】孟郊  
欲知惜别离，泻水还清池。此地有君子，芳兰步葳蕤。  
手掇杂英珮，意摇春夜思。莫作绕山云，循环无定期。  
  
卷379_34  【汴州留别韩愈】孟郊  
不饮浊水澜，空滞此汴河。坐见绕岸水，尽为还海波。  
四时不在家，弊服断线多。远客独憔悴，春英落婆娑。  
汴水饶曲流，野桑无直柯。但为君子心，叹息终靡他。  
  
卷379_35  【赠别殷山人说易后归幽墅】孟郊  
夫子说天地，若与灵龟言。幽幽人不知，一一予所敦。  
秋月吐白夜，凉风韵清源。旁通忽已远，神感寂不喧。  
一悟袪万结，夕怀倾朝烦。旅輈无停波，别马嘶去辕。  
殷勤荒草士，会有知己论。  
  
卷379_36  【寿安西渡奉别郑相公】孟郊  
洛河向西道，石波横磷磷。清风送君子，车远无还尘。  
春别亦萧索，况兹冰霜晨。零落景易入，郁抑抱难申。  
百宵华灯宴，一旦星散人。岁去弦吐箭，忧来蚕抽纶。  
绵绵无穷事，各各驰绕身。徘徊黄缥缈，倏忽春霜宾。  
相为物表物，永谢区中姻。日嗟来教士，仰望无由亲。  
东都清风减，君子西归朝。独抱岁晏恨，泗吟不成谣。  
贵游意多味，贱别情易消。回雁忆前叫，浪凫念后漂。  
悠悠孤飞景，耸耸衔霜条。昧趣多滞涩，懒朋寡新僚。  
病深理方悟，悔至心自烧。寂静道何在，忧勤学空饶。  
乃知减闻见，始遂情逍遥。文字徒营织，声华谅疑骄。  
顾惭耕稼士，朴略气韵调。善士有馀食，佳畦冬生苗。  
养人在养身，此旨清如韶。愿贡高古言，敢望锡类招。  
