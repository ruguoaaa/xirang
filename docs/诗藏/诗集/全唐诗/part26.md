---
title: 第26部分
index: true
icon: editor
order: 26
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(中)　卷五百四十一

卷541_1  【正月十五夜闻京有灯，恨不得观】李商隐  
月色灯光满帝都，香车宝辇隘通衢。  
身闲不睹中兴盛，羞逐乡人赛紫姑。  
  
卷541_2  【赠赵协律皙】李商隐  
俱识孙公与谢公，二年歌哭处还同。已叨邹马声华末，  
更共刘卢族望通。南省恩深宾馆在，东山事往妓楼空。  
不堪岁暮相逢地，我欲西征君又东。  
  
卷541_3  【摇落】李商隐  
摇落伤年日，羁留念远心。水亭吟断续，月幌梦飞沉。  
古木含风久，疏萤怯露深。闲始遥夜，地迥更清砧。  
结爱曾伤晚，端忧复至今。未谙沧海路，何处玉山岑。  
滩激黄牛暮，云屯白帝阴。遥知沾洒意，不减欲分襟。  
  
卷541_4  【滞雨】李商隐  
滞雨长安夜，残灯独客愁。故乡云水地，归梦不宜秋。  
  
卷541_5  【偶题二首】李商隐  
小亭闲眠微醉消，山榴海柏枝相交。  
水文簟上琥珀枕，傍有堕钗双翠翘。  
清月依微香露轻，曲房小院多逢迎。  
春丛定见饶栖鸟，饮罢莫持红烛行。  
  
卷541_6  【月】李商隐  
过水穿楼触处明，藏人带树远含清。  
初生欲缺虚惆怅，未必圆时即有情。  
  
卷541_7  【夜冷】李商隐  
树绕池宽月影多，村砧坞笛隔风萝。  
西亭翠被馀香薄，一夜将愁向败荷。  
  
卷541_8  【正月崇让宅】李商隐  
密锁重关掩绿苔，廊深阁迥此徘徊。先知风起月含晕，  
尚自露寒花未开。蝙拂帘旌终展转，鼠翻窗网小惊猜。  
背灯独共馀香语，不觉犹歌起夜来。  
  
卷541_9  【城外】李商隐  
露寒风定不无情，临水当山又隔城。  
未必明时胜蚌蛤，一生长共月亏盈。  
  
卷541_10  【撰彭阳公志文毕有感】李商隐  
延陵留表墓，岘首送沈碑。敢伐不加点，犹当无愧辞。  
百生终莫报，九死谅难追。待得生金后，川原亦几移。  
  
卷541_11  【北青萝】李商隐  
残阳西入崦，茅屋访孤僧。落叶人何在，寒云路几层。  
独敲初夜磬，闲倚一枝藤。世界微尘里，吾宁爱与憎。  
  
卷541_12  【戏赠张书记】李商隐  
别馆君孤枕，空庭我闭关。池光不受月，野气欲沉山。  
星汉秋方会，关河梦几还。危弦伤远道，明镜惜红颜。  
古木含风久，平芜尽日闲。心知两愁绝，不断若寻环。  
  
卷541_13  【幽人】李商隐  
丹灶三年火，苍崖万岁藤。樵归说逢虎，棋罢正留僧。  
星斗同秦分，人烟接汉陵。东流清渭苦，不尽照衰兴。  
  
卷541_14  【念远】李商隐  
日月淹秦甸，江湖动越吟。苍桐应露下，白阁自云深。  
皎皎非鸾扇，翘翘失凤簪。床空鄂君被，杵冷女媭砧。  
北思惊沙雁，南情属海禽。关山已摇落，天地共登临。  
  
卷541_15  【过故崔兖海宅与崔明秀才话旧因寄旧僚杜赵李三掾】李商隐  
绛帐恩如昨，乌衣事莫寻。诸生空会葬，旧掾已华簪。  
共入留宾驿，俱分市骏金。莫凭无鬼论，终负托孤心。  
  
卷541_16  【微雨】李商隐  
初随林霭动，稍共夜凉分。窗迥侵灯冷，庭虚近水闻。  
  
卷541_17  【南山赵行军新诗盛称游宴之洽，因寄一绝】李商隐  
莲幕遥临黑水津，櫜鞬无事但寻春。  
梁王司马非孙武，且免宫中斩美人。  
  
卷541_18  【曲江】李商隐  
望断平时翠辇过，空闻子夜鬼悲歌。金舆不返倾城色，  
玉殿犹分下苑波。死忆华亭闻唳鹤，老忧王室泣铜驼。  
天荒地变心虽折，若比阳春意未多。  
  
卷541_19  【景阳井】李商隐  
景阳宫井剩堪悲，不尽龙鸾誓死期。  
肠断吴王宫外水，浊泥犹得葬西施。  
  
卷541_20  【故番禺侯以赃罪致不辜，事觉，母者他日过其门】李商隐  
饮鸩非君命，兹身亦厚亡。江陵从种橘，交广合投香。  
不见千金子，空馀数仞墙。杀人须显戮，谁举汉三章。  
  
卷541_21  【咏云】李商隐  
捧月三更断，藏星七夕明。才闻飘迥路，旋见隔重城。  
潭暮随龙起，河秋压雁声。只应惟宋玉，知是楚神名。  
  
卷541_22  【夜出西溪】李商隐  
东府忧春尽，西溪许日曛。月澄新涨水，星见欲销云。  
柳好休伤别，松高莫出群。军书虽倚马，犹未当能文。  
  
卷541_23  【效长吉】李商隐  
长长汉殿眉，窄窄楚宫衣。镜好鸾空舞，帘疏燕误飞。  
君王不可问，昨夜约黄归。  
  
卷541_24  【柳】李商隐  
江南江北雪初消，漠漠轻黄惹嫩条。灞岸已攀行客手，  
楚宫先骋舞姬腰。清明带雨临官道，晚日含风拂野桥。  
如线如丝正牵恨，王孙归路一何遥。  
  
卷541_25  【九月於东逢雪】李商隐  
举家忻共报，秋雪堕前峰。岭外他年忆，於东此日逢。  
粒轻还自乱，花薄未成重。岂是惊离鬓，应来洗病容。  
  
卷541_26  【四皓庙】李商隐  
本为留侯慕赤松，汉庭方识紫芝翁。  
萧何只解追韩信，岂得虚当第一功。  
  
卷541_27  【送阿龟归华】李商隐  
草堂归意背烟萝，黄绶垂腰不奈何。  
因汝华阳求药物，碧松根下茯苓多。  
  
卷541_28  【九日】李商隐  
曾共山翁把酒时，霜天白菊绕阶墀。十年泉下无人问，  
九日樽前有所思。不学汉臣栽苜蓿，空教楚客咏江蓠。  
郎君官贵施行马，东阁无因再得窥。  
  
卷541_29  【僧院牡丹】李商隐  
薄叶风才倚，枝轻雾不胜。开先如避客，色浅为依僧。  
粉壁正荡水，缃帏初卷灯。倾城惟待笑，要裂几多缯。  
  
卷541_30  【赠司勋杜十三员外】李商隐  
杜牧司勋字牧之，清秋一首杜秋诗。前身应是梁江总，  
名总还曾字总持。心铁已从干镆利，鬓丝休叹雪霜垂。  
汉江远吊西江水，羊祜韦丹尽有碑。  
  
卷541_31  【高花】李商隐  
花将人共笑，篱外露繁枝。宋玉临江宅，墙低不碍窥。  
  
卷541_32  【嘲桃】李商隐  
无赖夭桃面，平时露井东。春风为开了，却拟笑春风。  
  
卷541_33  【送丰都李尉】李商隐  
万古商於地，凭君泣路岐。固难寻绮季，可得信张仪。  
雨气燕先觉，叶阴蝉遽知。望乡尤忌晚，山晚更参差。  
  
卷541_34  【天平公座中呈令狐令公时蔡京在坐京曾为僧徒故有第五句】李商隐  
罢执霓旌上醮坛，慢妆娇树水晶盘。更深欲诉蛾眉敛，  
衣薄临醒玉艳寒。白足禅僧思败道，青袍御史拟休官。  
虽然同是将军客，不敢公然子细看。  
  
卷541_35  【江上忆严五广休（一本入集外诗）】李商隐  
征南幕下带长刀，梦笔深藏五色毫。  
逢著澄江不敢咏，镇西留与谢功曹。  
  
卷541_36  【饯席重送从叔余之梓州】李商隐  
莫叹万重山，君还我未还。武关犹怅望，何况百牢关。  
  
卷541_37  【访隐】李商隐  
路到层峰断，门依老树开。月从平楚转，泉自上方来。  
薤白罗朝馔，松黄暖夜杯。相留笑孙绰，空解赋天台。  
  
卷541_38  【寓兴】李商隐  
薄宦仍多病，从知竟远游。谈谐叨客礼，休浣接冥搜。  
树好频移榻，云奇不下楼。岂关无景物，自是有乡愁。  
  
卷541_39  【东南】李商隐  
东南一望日中乌，欲逐羲和去得无。  
且向秦楼棠树下，每朝先觅照罗敷。  
  
卷541_40  【归来】李商隐  
旧隐无何别，归来始更悲。难寻白道士，不见惠禅师。  
草径虫鸣急，沙渠水下迟。却将波浪眼，清晓对红梨。  
  
卷541_41  【子直晋昌李花（得分字）】李商隐  
吴馆何时熨，秦台几夜熏。绡轻谁解卷，香异自先闻。  
月里谁无姊，云中亦有君。樽前见飘荡，愁极客襟分。  
  
卷541_42  【河清与赵氏昆季宴集得拟杜工部】李商隐  
胜概殊江右，佳名逼渭川。虹收青嶂雨，鸟没夕阳天。  
客鬓行如此，沧波坐渺然。此中真得地，漂荡钓鱼船。  
  
卷541_43  【寓目】李商隐  
园桂悬心碧，池莲饫眼红。此生真远客，几别即衰翁。  
小幌风烟入，高窗雾雨通。新知他日好，锦瑟傍朱栊。  
  
卷541_44  【题道静院院在中条山故王颜中丞所置虢州刺史…写真存焉】李商隐  
紫府丹成化鹤群，青松手植变龙文。壶中别有仙家日，  
岭上犹多隐士云。独坐遗芳成故事，褰帷旧貌似元君。  
自怜筑室灵山下，徒望朝岚与夕曛。  
  
卷541_45  【赋得桃李无言】李商隐  
夭桃花正发，秾李蕊方繁。应候非争艳，成蹊不在言。  
静中霞暗吐，香处雪潜翻。得意摇风态，含情泣露痕。  
芬芳光上苑，寂默委中园。赤白徒自许，幽芳谁与论。  
  
卷541_46  【登霍山驿楼】李商隐  
庙列前峰迥，楼开四望穷。岭鼷岚色外，陂雁夕阳中。  
弱柳千条露，衰荷一面风。壶关有狂孽，速继老生功。  
  
卷541_47  【寄和水部马郎中题兴德驿，时昭义已平】李商隐  
仙郎倦去心，郑驿暂登临。水色潇湘阔，沙程朔漠深。  
鹢舟时往复，鸥鸟恣浮沉。更想逢归马，悠悠岳树阴。  
  
卷541_48  【题小松】李商隐  
怜君孤秀植庭中，细叶轻阴满座风。桃李盛时虽寂寞，  
雪霜多后始青葱。一年几变枯荣事，百尺方资柱石功。  
为谢西园车马客，定悲摇落尽成空。  
  
卷541_49  【行次昭应县道上，送户部李郎中充昭义攻讨】李商隐  
将军大旆扫狂童，诏选名贤赞武功。暂逐虎牙临故绛，  
远含鸡舌过新丰。鱼游沸鼎知无日，鸟覆危巢岂待风。  
早勒勋庸燕石上，伫光纶綍汉廷中。  
  
卷541_50  【水斋】李商隐  
多病欣依有道邦，南塘宴起想秋江。卷帘飞燕还拂水，  
开户暗虫犹打窗。更阅前题已披卷，仍斟昨夜未开缸。  
谁人为报故交道，莫惜鲤鱼时一双。  
  
卷541_51  【奉同诸公题河中任中丞新创河亭四韵之作】李商隐  
万里谁能访十洲，新亭云构压中流。河鲛纵玩难为室，  
海蜃遥惊耻化楼。左右名山穷远目，东西大道锁轻舟。  
独留巧思传千古，长与蒲津作胜游。  
  
卷541_52  【过故府中武威公交城旧庄感事（武威公王茂元也）】李商隐  
信陵亭馆接郊畿，幽象遥通晋水祠。日落高门喧燕雀，  
风飘大树撼熊罴。新蒲似笔思投日，芳草如茵忆吐时。  
山下只今黄绢字，泪痕犹堕六州儿。  
  
卷541_53  【赠田叟】李商隐  
荷筱衰翁似有情，相逢携手绕村行。烧畬晓映远山色，  
伐树暝传深谷声。鸥鸟忘机翻浃洽，交亲得路昧平生。  
抚躬道地诚感激，在野无贤心自惊。  
  
卷541_54  【赠别前蔚州契苾使君】李商隐  
何年部落到阴陵，奕世勤王国史称。夜卷牙旗千帐雪，  
朝飞羽骑一河冰。蕃儿襁负来青冢，狄女壶浆出白登。  
日晚鸊鹈泉畔猎，路人遥识郅都鹰。  
  
卷541_55  【和人题真娘墓（真娘吴中乐妓墓在虎丘山下寺中）】李商隐  
虎丘山下剑池边，长遣游人叹逝川。罥树断丝悲舞席，  
出云清梵想歌筵。柳眉空吐效颦叶，榆荚还飞买笑钱。  
一自香魂招不得，只应江上独婵娟。  
  
卷541_56  【人日即事】李商隐  
文王喻复今朝是，子晋吹笙此日同。舜格有苗旬太远，  
周称流火月难穷。镂金作胜传荆俗，翦彩为人起晋风。  
独想道衡诗思苦，离家恨得二年中。  
  
卷541_57  【春日寄怀】李商隐  
世间荣落重逡巡，我独丘园坐四春。纵使有花兼有月，  
可堪无酒又无人。青袍似草年年定，白发如丝日日新。  
欲逐风波千万里，未知何路到龙津。  
  
卷541_58  【和刘评事永乐闲居见寄】李商隐  
白社幽闲君暂居，青云器业我全疏。看封谏草归鸾掖，  
尚贲衡门待鹤书。莲耸碧峰关路近，荷翻翠扇水堂虚。  
自探典籍忘名利，欹枕时惊落蠹鱼。  
  
卷541_59  【和马郎中移白菊见示】李商隐  
陶诗只采黄金实，郢曲新传白雪英。素色不同篱下发，  
繁花疑自月中生。浮杯小摘开云母，带露全移缀水精。  
偏称含香五字客，从兹得地始芳荣。  
  
卷541_60  【喜闻太原同院崔侍御台拜兼寄在台三二同年之什】李商隐  
鹏鱼何事遇屯同，云水升沉一会中。刘放未归鸡树老，  
邹阳新去兔园空。寂寥我对先生柳，赫奕君乘御史骢。  
若向南台见莺友，为传垂翅度春风。  
  
卷541_61  【喜雪】李商隐  
朔雪自龙沙，呈祥势可嘉。有田皆种玉，无树不开花。  
班扇慵裁素，曹衣讵比麻。鹅归逸少宅，鹤满令威家。  
寂寞门扉掩，依稀履迹斜。疑游面市，马似困盐车。  
洛水妃虚妒，姑山客漫夸。联辞虽许谢，和曲本惭巴。  
粉署闱全隔，霜台路正赊。此时倾贺酒，相望在京华。  
  
卷541_62  【柳枝五首】李商隐  
花房与蜜脾，蜂雄蛱蝶雌。同时不同类，那复更相思。  
本是丁香树，春条结始生。玉作弹棋局，中心亦不平。  
嘉瓜引蔓长，碧玉冰寒浆。东陵虽五色，不忍值牙香。  
柳枝井上蟠，莲叶浦中干。锦鳞与绣羽，水陆有伤残。  
画屏绣步障，物物自成双。如何湖上望，只是见鸳鸯。  
  
卷541_63  【燕台四首　春】李商隐  
风光冉冉东西陌，几日娇魂寻不得。蜜房羽客类芳心，  
冶叶倡条遍相识。暖蔼辉迟桃树西，高鬟立共桃鬟齐。  
雄龙雌凤杳何许，絮乱丝繁天亦迷。醉起微阳若初曙，  
映帘梦断闻残语。愁将铁网罥珊瑚，海阔天翻迷处所。  
衣带无情有宽窄，春烟自碧秋霜白。研丹擘石天不知，  
愿得天牢锁冤魄。夹罗委箧单绡起，香肌冷衬琤琤珮。  
今日东风自不胜，化作幽光入西海。  
  
卷541_64  【燕台四首　夏】李商隐  
前阁雨帘愁不卷，后堂芳树阴阴见。石城景物类黄泉，  
夜半行郎空柘弹。绫扇唤风阊阖天，轻帷翠幕波渊旋。  
蜀魂寂寞有伴未，几夜瘴花开木棉。桂宫留影光难取，  
嫣薰兰破轻轻语。直教银汉堕怀中，未遣星妃镇来去。  
浊水清波何异源，济河水清黄河浑。安得薄雾起缃裙，  
手接云輧呼太君。  
  
卷541_65  【燕台四首　秋】李商隐  
月浪冲天天宇湿，凉蟾落尽疏星入。云屏不动掩孤嚬，  
西楼一夜风筝急。欲织相思花寄远，终日相思却相怨。  
但闻北斗声回环，不见长河水清浅。金鱼锁断红桂春，  
古时尘满鸳鸯茵。堪悲小苑作长道，玉树未怜亡国人。  
瑶琴愔愔藏楚弄，越罗冷薄金泥重。帘钩鹦鹉夜惊霜，  
唤起南云绕云梦。双珰丁丁联尺素，内记湘川相识处。  
歌唇一世衔雨看，可惜馨香手中故。  
  
卷541_66  【燕台四首　冬】李商隐  
天东日出天西下，雌凤孤飞女龙寡。青溪白石不相望，  
堂中远甚苍梧野。冻壁霜华交隐起，芳根中断香心死。  
浪乘画舸忆蟾蜍，月娥未必婵娟子。楚管蛮弦愁一概，  
空城舞罢腰支在。当时欢向掌中销，桃叶桃根双姊妹。  
破鬟矮堕凌朝寒，白玉燕钗黄金蝉。风车雨马不持去，  
蜡烛啼红怨天曙。  
  
卷541_67  【河内诗二首】李商隐  
鼍鼓沉沉虬水咽，秦丝不上蛮弦绝。常娥衣薄不禁寒，  
蟾蜍夜艳秋河月。碧城冷落空蒙烟，帘轻幕重金钩栏。  
灵香不下两皇子，孤星直上相风竿。八桂林边九芝草，  
短襟小鬓相逢道。入门暗数一千春，愿去闰年留月小。  
栀子交加香蓼繁，停辛伫苦留待君。  
阊门日下吴歌远，陂路绿菱香满满。后溪暗起鲤鱼风，  
船旗闪断芙蓉干。轻身奉君畏身轻，双桡两桨樽酒清。  
莫因风雨罢团扇，此曲断肠惟北声。低楼小径城南道，  
犹自金鞍对芳草。  
  
卷541_68  【赠送前刘五经映三十四韵】李商隐  
建国宜师古，兴邦属上庠。从来以儒戏，安得振朝纲。  
叔世何多难，兹基遂已亡。泣麟犹委吏，歌凤更佯狂。  
屋壁馀无几，焚坑逮可伤。挟书秦二世，坏宅汉诸王。  
草草临盟誓，区区务富强。微茫金马署，狼藉斗鸡场。  
尽欲心无窍，皆如面正墙。惊疑豹文鼠，贪窃虎皮羊。  
南渡宜终否，西迁冀小康。策非方正士，贡绝孝廉郎。  
海鸟悲钟鼓，狙公畏服裳。多岐空扰扰，幽室竟伥伥。  
凝邈为时范，虚空作士常。何由羞五霸，直自呰三皇。  
别派驱杨墨，他镳并老庄。诗书资破冢，法制困探囊。  
周礼仍存鲁，隋师果禅唐。鼎新麾一举，革故法三章。  
星宿森文雅，风雷起退藏。缧囚为学切，掌故受经忙。  
夫子时之彦，先生迹未荒。褐衣终不召，白首兴难忘。  
感激殊非圣，栖迟到异粻。片辞褒有德，一字贬无良。  
燕地尊邹衍，西河重卜商。式闾真道在，拥彗信谦光。  
获预青衿列，叨来绛帐旁。虽从各言志，还要大为防。  
勿谓孤寒弃，深忧讦直妨。叔孙谗易得，盗跖暴难当。  
雁下秦云黑，蝉休陇叶黄。莫逾巾屦念，容许后升堂。  
  
卷541_69  【哭遂州萧侍郎二十四韵（萧浣）】李商隐  
遥作时多难，先令祸有源。初惊逐客议，旋骇党人冤。  
密侍荣方入，司刑望愈尊。皆因优诏用，实有谏书存。  
苦雾三辰没，穷阴四塞昏。虎威狐更假，隼击鸟逾喧。  
徒欲心存阙，终遭耳属垣。遗音和蜀魄，易箦对巴猿。  
有女悲初寡，无男泣过门。朝争屈原草，庙馁莫敖魂。  
迥阁伤神峻，长江极望翻。青云宁寄意，白骨始沾恩。  
早岁思东阁，为邦属故园。登舟惭郭泰，解榻愧陈蕃。  
分以忘年契，情犹锡类敦。公先真帝子，我系本王孙。  
啸傲张高盖，从容接短辕。秋吟小山桂，春醉后堂萱。  
自叹离通籍，何尝忘叫阍。不成穿圹入，终拟上书论。  
多士还鱼贯，云谁正骏奔。暂能诛倏忽，长与问乾坤。  
蚁漏三泉路，螀啼百草根。始知同泰讲，徼福是虚言。  
  
卷541_70  【送千牛李将军赴阙五十韵】李商隐  
照席琼枝秀，当年紫绶荣。班资古直阁，勋伐旧西京。  
在昔王纲紊，因谁国步清。如无一战霸，安有大横庚。  
内竖依凭切，凶门责望轻。中台终恶直，上将更要盟。  
丹陛祥烟灭，皇闱杀气横。喧阗众狙怒，容易八蛮惊。  
梼杌宽之久，防风戮不行。素来矜异类，此去岂亲征。  
舍鲁真非策，居邠未有名。曾无力牧御，宁待雨师迎。  
火箭侵乘石，云桥逼禁营。何时绝刁斗，不夜见欃枪。  
屡亦闻投鼠，谁其敢射鲸。世情休念乱，物议笑轻生。  
大卤思龙跃，苍梧失象耕。灵衣沾愧汗，仪马困阴兵。  
别馆兰薰酷，深宫蜡焰明。黄山遮舞态，黑水断歌声。  
纵未移周鼎，何辞免赵坑。空拳转斗地，数板不沈城。  
且欲凭神算，无因计力争。幽囚苏武节，弃市仲由缨。  
下殿言终验，增埤事早萌。蒸鸡殊减膳，屑麹异和羹。  
否极时还泰，屯馀运果亨。流离几南渡，仓卒得西平。  
神鬼收昏黑，奸凶首满盈。官非督护贵，师以丈人贞。  
覆载还高下，寒暄急改更。马前烹莽卓，坛上揖韩彭。  
扈跸三才正，回军六合晴。此时惟短剑，仍世尽双旌。  
顾我由群从，逢君叹老成。庆流归嫡长，贻厥在名卿。  
隼击须当要，鹏抟莫问程。趋朝排玉座，出位泣金茎。  
幸藉梁园赋，叨蒙许氏评。中郎推贵婿，定远重时英。  
政已标三尚，人今伫一鸣。长刀悬月魄，快马骇星精。  
披豁惭深眷，睽离动素诚。蕙留春晼晚，松待岁峥嵘。  
异县期回雁，登时已饭鲭。去程风刺刺，别夜漏丁丁。  
庾信生多感，杨朱死有情。弦危中妇瑟，甲冷想夫筝。  
会与秦楼凤，俱听汉苑莺。洛川迷曲沼，烟月两心倾。  
  
卷541_71  【咏怀寄秘阁旧僚二十六韵】李商隐  
年鬓日堪悲，衡茅益自嗤。攻文枯若木，处世钝如锤。  
敢忘垂堂戒，宁将暗室欺。悬头曾苦学，折臂反成医。  
仆御嫌夫懦，孩童笑叔痴。小男方嗜栗，幼女漫忧葵。  
遇炙谁先啖，逢齑即便吹。官衔同画饼，面貌乏凝脂。  
典籍将蠡测，文章若管窥。图形翻类狗，入梦肯非罴。  
自哂成书簏，终当咒酒卮。懒沾襟上血，羞镊镜中丝。  
橐籥言方喻，樗蒱齿讵知。事神徒惕虑，佞佛愧虚辞。  
曲艺垂麟角，浮名状虎皮。乘轩宁见宠，巢幕更逢危。  
礼俗拘嵇喜，侯王忻戴逵。途穷方结舌，静胜但支颐。  
粝食空弹剑，亨衢讵置锥。柏台成口号，芸阁暂肩随。  
悔逐迁莺伴，谁观择虱时。瓮间眠太率，床下隐何卑。  
奋迹登弘阁，摧心对董帷。校雠如有暇，松竹一相思。  
  
卷541_72  【戊辰会静中出贻同志二十韵】李商隐  
大道谅无外，会越自登真。丹元子何索，在己莫问邻。  
蒨璨玉琳华，翱翔九真君。戏掷万里火，聊召六甲旬。  
瑶简被灵诰，持符开七门。金铃摄群魔，绛节何兟兟。  
吟弄东海若，笑倚扶桑春。三山诚迥视，九州扬一尘。  
我本玄元胄，禀华由上津。中迷鬼道乐，沉为下土民。  
托质属太阴，炼形复为人。誓将覆宫泽，安此真与神。  
龟山有慰荐，南真为弥纶。玉管会玄圃，火枣承天姻。  
科车遏故气，侍香传灵氛。飘飖被青霓，婀娜佩紫纹。  
林洞何其微，下仙不与群。丹泥因未控，万劫犹逡巡。  
荆芜既以薙，舟壑永无湮。相期保妙命，腾景侍帝宸。  
  
卷541_73  【和郑愚赠汝阳王孙家筝妓二十韵】李商隐  
冰雾怨何穷，秦丝娇未已。寒空烟霞高，白日一万里。  
碧嶂愁不行，浓翠遥相倚。茜袖捧琼姿，皎日丹霞起。  
孤猿耿幽寂，西风吹白芷。回首苍梧深，女萝闭山鬼。  
荒郊白鳞断，别浦晴霞委。长彴压河心，白道连地尾。  
秦人昔富家，绿窗闻妙旨。鸿惊雁背飞，象床殊故里。  
因令五十丝，中道分宫徵。斗粟配新声，娣侄徒纤指。  
风流大堤上，怅望白门里。蠹粉实雌弦，灯光冷如水。  
羌管促蛮柱，从醉吴宫耳。满内不扫眉，君王对西子。  
初花惨朝露，冷臂凄愁髓。一曲送连钱，远别长于死。  
玉砌衔红兰，妆窗结碧绮。九门十二关，清晨禁桃李。  
  
卷541_74  【四年…遂作忆雪又作残雪诗各一百言以寄情于游旧　忆雪】李商隐  
爱景人方乐，同雪候稍愆。徒闻周雅什，愿赋朔风篇。  
欲俟千箱庆，须资六出妍。咏留飞絮后，歌唱落梅前。  
庭树思琼蕊，妆楼认粉绵。瑞邀盈尺日，丰待两岐年。  
预约延枚酒，虚乘访戴船。映书孤志业，披氅阻神仙。  
几向霜阶步，频将月幌褰。玉京应已足，白屋但颙然。  
  
卷541_75  【四年冬以退居蒲之永乐渴然有农夫望岁之志…游旧　残雪】李商隐  
旭日开晴色，寒空失素尘。绕墙全剥粉，傍井渐消银。  
刻兽摧盐虎，为山倒玉人。珠还犹照魏，璧碎尚留秦。  
落日惊侵昼，馀光误惜春。檐冰滴鹅管，屋瓦镂鱼鳞。  
岭霁岚光坼，松暄翠粒新。拥林愁拂尽，著砌恐行频。  
焦寝忻无患，梁园去有因。莫能知帝力，空此荷平均。  
  
卷541_76  【大卤平后移家到永乐县居书怀十韵寄刘韦…于此县寄居】李商隐  
驱马绕河干，家山照露寒。依然五柳在，况值百花残。  
昔去惊投笔，今来分挂冠。不忧悬磬乏，乍喜覆盂安。  
甑破宁回顾，舟沉岂暇看。脱身离虎口，移疾就猪肝。  
鬓入新年白，颜无旧日丹。自悲秋获少，谁惧夏畦难。  
逸志忘鸿鹄，清香披蕙兰。还持一杯酒，坐想二公欢。  
  
卷541_77  【河阳诗】李商隐  
黄河摇溶天上来，玉楼影近中天台。龙头泻酒客寿杯，  
主人浅笑红玫瑰。梓泽东来七十里，长沟复堑埋云子。  
可惜秋眸一脔光，汉陵走马黄尘起。南浦老鱼腥古涎，  
真珠密字芙蓉篇。湘中寄到梦不到，衰容自去抛凉天。  
忆得蛟丝裁小卓，蛱蝶飞回木绵薄。绿绣笙囊不见人，  
一口红霞夜深嚼。幽兰泣露新香死，画图浅缥松溪水。  
楚丝微觉竹枝高，半曲新辞写绵纸。巴西夜市红守宫，  
后房点臂斑斑红。堤南渴雁自飞久，芦花一夜吹西风。  
晓帘串断蜻蜓翼，罗屏但有空青色。玉湾不钓三千年，  
莲房暗被蛟龙惜。湿银注镜井口平，鸾钗映月寒铮铮。  
不知桂树在何处，仙人不下双金茎。百尺相风插重屋，  
侧近嫣红伴柔绿。百劳不识对月郎，湘竹千条为一束。  
  
卷541_78  【自桂林奉使江陵途中感怀寄献尚书】李商隐  
下客依莲幕，明公念竹林。纵然膺使命，何以奉徽音。  
投刺虽伤晚，酬恩岂在今。迎来新琐闼，从到碧瑶岑。  
水势初知海，天文始识参。固惭非贾谊，惟恐后陈琳。  
前席惊虚辱，华樽许细斟。尚怜秦痔苦，不遣楚醪沈。  
既载从戎笔，仍披选胜襟。泷通伏波柱，帘对有虞琴。  
宅与严城接，门藏别岫深。阁凉松冉冉，堂静桂森森。  
社内容周续，乡中保展禽。白衣居士访，乌帽逸人寻。  
佞佛将成传，耽书或类淫。长怀五羖赎，终著九州箴。  
良讯封鸳绮，馀光借玳簪。张衡愁浩浩，沈约瘦愔愔。  
芦白疑粘鬓，枫丹欲照心。归期无雁报，旅抱有猿侵。  
短日安能驻，低云只有阴。乱鸦冲晒网，寒女簇遥砧。  
东道违宁久，西园望不禁。江生魂黯黯，泉客泪涔涔。  
逸翰应藏法，高辞肯浪吟。数须传庾翼，莫独与卢谌。  
假寐凭书簏，哀吟叩剑镡。未尝贪偃息，那复议登临。  
彼美回清镜，其谁受曲针。皆向燕路，无乃费黄金。  
  
卷541_79  【送从翁从东川弘农尚书幕】李商隐  
大镇初更帅，嘉宾素见邀。使车无远近，归路更烟霄。  
稳放骅骝步，高安翡翠巢。御风知有在，去国肯无聊。  
早忝诸孙末，俱从小隐招。心悬紫云阁，梦断赤城标。  
素女悲清瑟，秦娥弄玉箫。山连玄圃近，水接绛河遥。  
岂意闻周铎，翻然慕舜韶。皆辞乔木去，远逐断蓬飘。  
薄俗谁其激，斯民已甚恌。鸾皇期一举，燕雀不相饶。  
敢共颓波远，因之内火烧。是非过别梦，时节惨惊飙。  
未至谁能赋，中干欲病痟。屡曾纡锦绣，勉欲报琼瑶。  
我恐霜侵鬓，君先绶挂腰。甘心与陈阮，挥手谢松乔。  
锦里差邻接，云台闭寂寥。一川虚月魄，万崦自芝苗。  
瘴雨泷间急，离魂峡外销。非关无烛夜，其奈落花朝。  
几处逢鸣佩，何筵不翠翘。蛮童骑象舞，江市卖鲛绡。  
南诏知非敌，西山亦屡骄。勿贪佳丽地，不为圣明朝。  
少减东城饮，时看北斗杓。莫因乖别久，遂逐岁寒凋。  
盛幕开高宴，将军问故僚。为言公玉季，早日弃渔樵。  
  
卷541_80  【李肱所遗画松诗书两纸得四十韵】李商隐  
万草已凉露，开图披古松。青山遍沧海，此树生何峰。  
孤根邈无倚，直立撑鸿濛。端如君子身，挺若壮士胸。  
樛枝势夭矫，忽欲蟠拏空。又如惊螭走，默与奔云逢。  
孙枝擢细叶，旖旎狐裘茸。邹颠蓐发软，丽姬眉黛浓。  
视久眩目睛，倏忽变辉容。竦削正稠直，婀娜旋敷峰。  
又如洞房冷，翠被张穹笼。亦若暨罗女，平旦妆颜容。  
细疑袭气母，猛若争神功。燕雀固寂寂，雾露常冲冲。  
香兰愧伤暮，碧竹惭空中。可集呈瑞凤，堪藏行雨龙。  
淮山桂偃蹇，蜀郡桑重童。枝条亮眇脆，灵气何由同。  
昔闻咸阳帝，近说稽山侬。或著仙人号，或以大夫封。  
终南与清都，烟雨遥相通。安知夜夜意，不起西南风。  
美人昔清兴，重之犹月钟。宝笥十八九，香缇千万重。  
一旦鬼瞰室，稠叠张羉罿。赤羽中要害，是非皆匆匆。  
生如碧海月，死践霜郊蓬。平生握中玩，散失随奴童。  
我闻照妖镜，及与神剑锋。寓身会有地，不为凡物蒙。  
伊人秉兹图，顾眄择所从。而我何为者，开颜捧灵踪。  
报以漆鸣琴，悬之真珠栊。是时方暑夏，座内若严冬。  
忆昔谢四骑，学仙玉阳东。千株尽若此，路入琼瑶宫。  
口咏玄云歌，手把金芙蓉。浓蔼深霓袖，色映琅玕中。  
悲哉堕世网，去之若遗弓。形魄天坛上，海日高瞳瞳。  
终骑紫鸾归，持寄扶桑翁。  
  
卷541_81  【戏题枢言草阁三十二韵】李商隐  
君家在河北，我家在山西。百岁本无业，阴阴仙李枝。  
尚书文与武，战罢幕府开。君从渭南至，我自仙游来。  
平昔苦南北，动成云雨乖。逮今两携手，对若床下鞋。  
夜归碣石馆，朝上黄金台。我有苦寒调，君抱阳春才。  
年颜各少壮，发绿齿尚齐。我虽不能饮，君时醉如泥。  
政静筹画简，退食多相携。扫掠走马路，整顿射雉翳。  
春风二三月，柳密莺正啼。清河在门外，上与浮云齐。  
欹冠调玉琴，弹作松风哀。又弹明君怨，一去怨不回。  
感激坐者泣，起视雁行低。翻忧龙山雪，却杂胡沙飞。  
仲容铜琵琶，项直声凄凄。上贴金捍拨，画为承露鸡。  
君时卧掁触，劝客白玉杯。苦云年光疾，不饮将安归。  
我赏此言是，因循未能谐。君言中圣人，坐卧莫我违。  
榆荚乱不整，杨花飞相随。上有白日照，下有东风吹。  
青楼有美人，颜色如玫瑰。歌声入青云，所痛无良媒。  
少年苦不久，顾慕良难哉。徒令真珠肶，裛入珊瑚腮。  
君今且少安，听我苦吟诗。诗何人作，老大徒伤悲。  
  
卷541_82  【偶成转韵七十二句赠四同舍】李商隐  
沛国东风吹大泽，蒲青柳碧春一色。我来不见隆准人，  
沥酒空馀庙中客。征东同舍鸳与鸾，酒酣劝我悬征鞍。  
蓝山宝肆不可入，玉中仍是青琅玕。武威将军使中侠，  
少年箭道惊杨叶。战功高后数文章，怜我秋斋梦蝴蝶。  
诘旦九门传奏章，高车大马来煌煌。路逢邹枚不暇揖，  
腊月大雪过大梁。忆昔公为会昌宰，我时入谒虚怀待。  
众中赏我赋高唐，回看屈宋由年辈。公事武皇为铁冠，  
历厅请我相所难。我时憔悴在书阁，卧枕芸香春夜阑。  
明年赴辟下昭桂，东郊恸哭辞兄弟。韩公堆上跋马时，  
回望秦川树如荠。依稀南指阳台云，鲤鱼食钩猿失群。  
湘妃庙下已春尽，虞帝城前初日曛。谢游桥上澄江馆，  
下望山城如一弹。鹧鸪声苦晓惊眠，朱槿花娇晚相伴。  
顷之失职辞南风，破帆坏桨荆江中。斩蛟断璧不无意，  
平生自许非匆匆。归来寂寞灵台下，著破蓝衫出无马。  
天官补吏府中趋，玉骨瘦来无一把。手封狴牢屯制囚，  
直厅印锁黄昏愁。平明赤帖使修表，上贺嫖姚收贼州。  
旧山万仞青霞外，望见扶桑出东海。爱君忧国去未能，  
白道青松了然在。此时闻有燕昭台，挺身东望心眼开。  
且吟王粲从军乐，不赋渊明归去来。彭门十万皆雄勇，  
首戴公恩若山重。廷评日下握灵蛇，书记眠时吞彩凤。  
之子夫君郑与裴，何甥谢舅当世才。青袍白简风流极，  
碧沼红莲倾倒开。我生粗疏不足数，梁父哀吟鸲鹆舞。  
横行阔视倚公怜，狂来笔力如牛弩。借酒祝公千万年，  
吾徒礼分常周旋。收旗卧鼓相天子，相门出相光青史。  
  
卷541_83  【五言述德抒情诗一首四十韵献上杜七兄仆射相公（杜悰）】李商隐  
帝作黄金阙，仙开白玉京。有人扶太极，惟岳降元精。  
耿贾官勋大，荀陈地望清。旂常悬祖德，甲令著嘉声。  
经出宣尼壁，书留晏子楹。武乡传阵法，践土主文盟。  
自昔流王泽，由来仗国桢。九河分合沓，一柱忽峥嵘。  
得主劳三顾，惊人肯再鸣。碧虚天共转，黄道日同行。  
后饮曹参酒，先和傅说羹。即时贤路辟，此夜泰阶平。  
愿保无疆福，将图不朽名。率身期济世，叩额虑兴兵。  
感念殽尸露，咨嗟赵卒坑。傥令安隐忍，何以赞贞明。  
恶草虽当路，寒松实挺生。言真可畏，公意本无争。  
故事留台阁，前驱且旆旌。芙蓉王俭府，杨柳亚夫营。  
清啸频疏俗，高谈屡析酲。过庭多令子，乞墅有名甥。  
南诏应闻命，西山莫敢惊。寄辞收的博，端坐扫欃枪。  
雅宴初无倦，长歌底有情。槛危春水暖，楼迥雪峰晴。  
移席牵缃蔓，回桡扑绛英。谁知杜武库，只见谢宣城。  
有客趋高义，于今滞下卿。登门惭后至，置驿恐虚迎。  
自是依刘表，安能比老彭。雕龙心已切，画虎意何成。  
岂有曾黔突，徒劳不倚衡。乘时乖巧宦，占象合艰贞。  
废忘淹中学，迟回谷口耕。悼伤潘岳重，树立马迁轻。  
陇鸟悲丹觜，湘兰怨紫茎。归期过旧岁，旅梦绕残更。  
弱植叨华族，衰门倚外兄。欲陈劳者曲，未唱泪先横。  
  
卷541_84  【今月二日不自量度辄以诗一首四十韵…咏叹不足之义也】李商隐  
家擅无双誉，朝居第一功。四时当首夏，八节应条风。  
涤濯临清济，巉岩倚碧嵩。鲍壶冰皎洁，王佩玉丁东。  
处剧张京兆，通经戴侍中。将星临迥夜，卿月丽层穹。  
下令销秦盗，高谈破宋聋。含霜太山竹，拂雾峄阳桐。  
乐道乾知退，当官蹇匪躬。服箱青海马，入兆渭川熊。  
固是符真宰，徒劳让化工。凤池春潋艳，鸡树晓曈曨。  
愿守三章约，还期九译通。薰琴调大舜，宝瑟和神农。  
慷慨资元老，周旋值狡童。仲尼羞问阵，魏绛喜和戎。  
款款将除蠹，孜孜欲达聪。所求因渭浊，安肯与雷同。  
物议将调鼎，君恩忽赐弓。开吴相上下，全蜀占西东。  
锐卒鱼悬饵，豪胥鸟在笼。疲民呼杜母，邻国仰羊公。  
置驿推东道，安禅合北宗。嘉宾增重价，上士悟真空。  
扇举遮王导，樽开见孔融。烟飞愁舞罢，尘定惜歌终。  
岸柳兼池绿，园花映烛红。未曾周顗醉，转觉季心恭。  
系滞喧人望，便蕃属圣衷。天书何日降，庭燎几时烘。  
早岁乖投刺，今晨幸发蒙。远途哀跛鳖，薄艺奖雕虫。  
故事曾尊隗，前修有荐雄。终须烦刻画，聊拟更磨礱。  
蛮岭晴留雪，巴江晚带枫。营巢怜越燕，裂帛待燕鸿。  
自苦诚先檗，长飘不后蓬。容华虽少健，思绪即悲翁。  
感激淮山馆，优游碣石宫。待公三入相，丕祚始无穷。  
  
卷541_85  【骄儿诗】李商隐  
衮师我骄儿，美秀乃无匹。文葆未周晬，固已知六七。  
四岁知名姓，眼不视梨栗。交朋颇窥观，谓是丹穴物。  
前朝尚器貌，流品方第一。不然神仙姿，不尔燕鹤骨。  
安得此相谓，欲慰衰朽质。青春妍和月，朋戏浑甥侄。  
绕堂复穿林，沸若金鼎溢。门有长者来，造次请先出。  
客前问所须，含意下吐实。归来学客面，e5败秉爷笏。  
或谑张飞胡，或笑邓艾吃。豪鹰毛崱屴，猛马气佶傈。  
截得青筼筜，骑走恣唐突。忽复学参军，按声唤苍鹘。  
又复纱灯旁，稽首礼夜佛。仰鞭罥蛛网，俯首饮花蜜。  
欲争蛱蝶轻，未谢柳絮疾。阶前逢阿姊，六甲颇输失。  
凝走弄香奁，拔脱金屈戌。抱持多反侧，威怒不可律。  
曲躬牵窗网，衉唾拭琴漆。有时看临书，挺立不动膝。  
古锦请裁衣，玉轴亦欲乞。请爷书春胜，春胜宜春日。  
芭蕉斜卷笺，辛夷低过笔。爷昔好读书，恳苦自著述。  
憔悴欲四十，无肉畏蚤虱。儿慎勿学爷，读书求甲乙。  
穰苴司马法，张良黄石术。便为帝王师，不假更纤悉。  
况今西与北，羌戎正狂悖。诛赦两未成，将养如痼疾。  
儿当速成大，探雏入虎穴。当为万户侯，勿守一经帙。  
  
卷541_86  【行次西郊作一百韵】李商隐  
蛇年建午月，我自梁还秦。南下大散关，北济渭之滨。  
草木半舒坼，不类冰雪晨。又若夏苦热，燋卷无芳津。  
高田长檞枥，下田长荆榛。农具弃道旁，饥牛死空墩。  
依依过村落，十室无一存。存者皆面啼，无衣可迎宾。  
始若畏人问，及门还具陈。右辅田畴薄，斯民常苦贫。  
伊昔称乐土，所赖牧伯仁。官清若冰玉，吏善如六亲。  
生儿不远征，生女事四邻。浊酒盈瓦缶，烂谷堆荆囷。  
健儿庇旁妇，衰翁舐童孙。况自贞观后，命官多儒臣。  
例以贤牧伯，徵入司陶钧。降及开元中，奸邪挠经纶。  
晋公忌此事，多录边将勋。因令猛毅辈，杂牧升平民。  
中原遂多故，除授非至尊。或出幸臣辈，或由帝戚恩。  
中原困屠解，奴隶厌肥豚。皇子弃不乳，椒房抱羌浑。  
重赐竭中国，强兵临北边。控弦二十万，长臂皆如猿。  
皇都三千里，来往同雕鸢。五里一换马，十里一开筵。  
指顾动白日，暖热回苍旻。公卿辱嘲叱，唾弃如粪丸。  
大朝会万方，天子正临轩。采旂转初旭，玉座当祥烟。  
金障既特设，珠帘亦高褰。捋须蹇不顾，坐在御榻前。  
忤者死艰屦，附之升顶颠。华侈矜递衒，豪俊相并吞。  
因失生惠养，渐见征求频。奚寇西北来，挥霍如天翻。  
是时正忘战，重兵多在边。列城绕长河，平明插旗幡。  
但闻虏骑入，不见汉兵屯。大妇抱儿哭，小妇攀车轓。  
生小太平年，不识夜闭门。少壮尽点行，疲老守空村。  
生分作死誓，挥泪连秋云。廷臣例獐怯，诸将如羸奔。  
为贼扫上阳，捉人送潼关。玉辇望南斗，未知何日旋。  
诚知开辟久，遘此云雷屯。送者问鼎大，存者要高官。  
抢攘互间谍，孰辨枭与鸾。千马无返辔，万车无还辕。  
城空鼠雀死，人去豺狼喧。南资竭吴越，西费失河源。  
因今左藏库，摧毁惟空垣。如人当一身，有左无右边。  
筋体半痿痺，肘腋生臊膻。列圣蒙此耻，含怀不能宣。  
谋臣拱手立，相戒无敢先。万国困杼轴，内库无金钱。  
健儿立霜雪，腹歉衣裳单。馈饷多过时，高估铜与铅。  
山东望河北，爨烟犹相联。朝廷不暇给，辛苦无半年。  
行人搉行资，居者税屋椽。中间遂作梗，狼藉用戈鋋。  
临门送节制，以锡通天班。破者以族灭，存者尚迁延。  
礼数异君父，羁縻如羌零。直求输赤诚，所望大体全。  
巍巍政事堂，宰相厌八珍。敢问下执事，今谁掌其权。  
疮疽几十载，不敢扶其根。国蹙赋更重，人稀役弥繁。  
近年牛医儿，城社更扳援。盲目把大旆，处此京西藩。  
乐祸忘怨敌，树党多狂狷。生为人所惮，死非人所怜。  
快刀断其头，列若猪牛悬。凤翔三百里，兵马如黄巾。  
夜半军牒来，屯兵万五千。乡里骇供亿，老少相扳牵。  
儿孙生未孩，弃之无惨颜。不复议所适，但欲死山间。  
尔来又三岁，甘泽不及春。盗贼亭午起，问谁多穷民。  
节使杀亭吏，捕之恐无因。咫尺不相见，旱久多黄尘。  
官健腰佩弓，自言为官巡。常恐值荒迥，此辈还射人。  
愧客问本末，愿客无因循。郿坞抵陈仓，此地忌黄昏。  
我听此言罢，冤愤如相焚。昔闻举一会，群盗为之奔。  
又闻理与乱，在人不在天。我愿为此事，君前剖心肝。  
叩头出鲜血，滂沱污紫宸。九重黯已隔，涕泗空沾唇。  
使典作尚书，厮养为将军。慎勿道此言，此言未忍闻。  
  
卷541_87  【井泥四十韵】李商隐  
皇都依仁里，西北有高斋。昨日主人氏，治井堂西陲。  
工人三五辈，辇出土与泥。到水不数尺，积共庭树齐。  
他日井甃毕，用土益作堤。曲随林掩映，缭以池周回。  
下去冥寞穴，上承雨露滋。寄辞别地脉，因言谢泉扉。  
升腾不自意，畴昔忽已乖。伊余掉行鞅，行行来自西。  
一日下马到，此时芳草萋。四面多好树，旦暮云霞姿。  
晚落花满地，幽鸟鸣何枝。萝幄既已荐，山樽亦可开。  
待得孤月上，如与佳人来。因兹感物理，恻怆平生怀。  
茫茫此群品，不定轮与蹄。喜得舜可禅，不以瞽瞍疑。  
禹竟代舜立，其父吁咈哉。嬴氏并六合，所来因不韦。  
汉祖把左契，自言一布衣。当涂佩国玺，本乃黄门携。  
长戟乱中原，何妨起戎氐。不独帝王耳，臣下亦如斯。  
伊尹佐兴王，不藉汉父资。磻溪老钓叟，坐为周之师。  
屠狗与贩缯，突起定倾危。长沙启封土，岂是出程姬。  
帝问主人翁，有自卖珠儿。武昌昔男子，老苦为人妻。  
蜀王有遗魄，今在林中啼。淮南鸡舐药，翻向云中飞。  
大钧运群有，难以一理推。顾于冥冥内，为问秉者谁。  
我恐更万世，此事愈云为。猛虎与双翅，更以角副之。  
凤凰不五色，联翼上鸡栖。我欲秉钧者，朅来与我偕。  
浮云不相顾，寥泬谁为梯。悒怏夜将半，但歌井中泥。  
  
卷541_88  【夜思（以下续新添诗）】李商隐  
银箭耿寒漏，金釭凝夜光。彩鸾空自舞，别燕不相将。  
寄恨一尺素，含情双玉珰。会前犹月在，去后始宵长。  
往事经春物，前期托报章。永令虚粲枕，长不掩兰房。  
觉动迎猜影，疑来浪认香。鹤应闻露警，蜂亦为花忙。  
古有阳台梦，今多下蔡倡。何为薄冰雪，消瘦滞非乡。  
  
卷541_89  【思贤顿（即望贤宫也）】李商隐  
内殿张弦管，中原绝鼓鼙。舞成青海马，斗杀汝南鸡。  
不见华胥梦，空闻下蔡迷。宸襟他日泪，薄暮望贤西。  
  
卷541_90  【无题】李商隐  
万里风波一叶舟，忆归初罢更夷犹。碧江地没元相引，  
黄鹤沙边亦少留。益德冤魂终报主，阿童高义镇横秋。  
人生岂得长无谓，怀古思乡共白头。  
  
卷541_91  【有怀在蒙飞卿】李商隐  
薄宦频移疾，当年久索居。哀同庾开府，瘦极沈尚书。  
城绿新阴远，江清返照虚。所思惟翰墨，从古待双鱼。  
  
卷541_92  【春深脱衣】李商隐  
睥睨江鸦集，堂皇海燕过。减衣怜蕙若，展帐动烟波。  
日烈忧花甚，风长奈柳何。陈遵容易学，身世醉时多。  
  
卷541_93  【怀求古翁】李商隐  
何时粉署仙，傲兀逐戎旃。关塞犹传箭，江湖莫系船。  
欲收棋子醉，竟把钓车眠。谢脁真堪忆，多才不忌前。  
  
卷541_94  【五月六日夜忆往岁秋与彻师同宿（知玄法师弟子僧彻）】李商隐  
紫阁相逢处，丹岩议宿时。堕蝉翻败叶，栖鸟定寒枝。  
万里飘流远，三年问讯迟。炎方忆初地，频梦碧琉璃。  
  
卷541_95  【城上】李商隐  
有客虚投笔，无憀独上城。沙禽失侣远，江树著阴轻。  
边遽稽天讨，军须竭地征。贾生游刃极，作赋又论兵。  
  
卷541_96  【如有】李商隐  
如有瑶台客，相难复索归。芭蕉开绿扇，菡萏荐红衣。  
浦外传光远，烟中结响微。良宵一寸焰，回首是重帏。  
  
卷541_97  【朱槿花二首】李商隐  
莲后红何患，梅先白莫夸。才飞建章火，又落赤城霞。  
不卷锦步障，未登油壁车。日西相对罢，休浣向天涯。  
勇多侵路去，恨有碍灯还。嗅自微微白，看成沓沓殷。  
坐疑忘物外，归去有帘间。君问伤春句，千辞不可删。  
  
卷541_98  【寓怀】李商隐  
彩鸾餐颢气，威凤入卿云。长养三清境，追随五帝君。  
烟波遗汲汲，矰缴任云云。下界围黄道，前程合紫氛。  
金书惟是见，玉管不胜闻。草为回生种，香缘却死熏。  
海明三岛见，天迥九江分。搴树无劳援，神禾岂用耘。  
斗龙风结阵，恼鹤露成文。汉岭霜何早，秦宫日易曛。  
星机抛密绪，月杵散灵氛。阳鸟西南下，相思不及群。  
  
卷541_99  【木兰】李商隐  
二月二十二，木兰开坼初。初当新病酒，复自久离居。  
愁绝更倾国，惊新闻远书。紫丝何日障，油壁几时车。  
弄粉知伤重，调红或有馀。波痕空映袜，烟态不胜裾。  
桂岭含芳远，莲塘属意疏。瑶姬与神女，长短定何如。  
  
卷541_100  【细雨成咏献尚书河东公】李商隐  
洒砌听来响，卷帘看已迷。江间风暂定，云外日应西。  
稍稍落蝶粉，班班融燕泥。飐萍初过沼，重柳更缘堤。  
必拟和残漏，宁无晦暝鼙。半将花漠漠，全共草萋萋。  
猿别方长啸，乌惊始独栖。府公能八咏，聊且续新题。  
  
卷541_101  【病中闻河东公乐营置酒口占寄上】李商隐  
闻驻行春旆，中途赏物华。缘忧武昌柳，遂忆洛阳花。  
嵇鹤元无对，荀龙不在夸。只将沧海月，长压赤城霞。  
兴欲倾燕馆，欢终到习家。风长应侧帽，路隘岂容车。  
楼迥波窥锦，窗虚日弄纱。锁门金了鸟，展障玉鸦叉。  
舞妙从兼楚，歌能莫杂巴。必投潘岳果，谁掺祢衡挝。  
刻烛当时忝，传杯此夕赊。可怜漳浦卧，愁绪独如麻。  
  
卷541_102  【回中牡丹为雨所败二首】李商隐  
下苑他年未可追，西州今日忽相期。水亭暮雨寒犹在，  
罗荐春香暖不知。舞蝶殷勤收落蕊，佳人惆怅卧遥帷。  
章台街里芳菲伴，且问宫腰损几枝。  
浪笑榴花不及春，先期零落更愁人。玉盘迸泪伤心数，  
锦瑟惊弦破梦频。万里重阴非旧圃，一年生意属流尘。  
前溪舞罢君回顾，并觉今朝粉态新。  
  
卷541_103  【拟意】李商隐  
怅望逢张女，迟回送阿侯。空看小垂手，忍问大刀头。  
妙选茱萸帐，平居翡翠楼。云屏不取暖，月扇未遮羞。  
上掌真何有，倾城岂自由。楚妃交荐枕，汉后共藏阄。  
夫向羊车觅，男从凤穴求。书成祓禊帖，唱杀畔牢愁。  
夜杵鸣江练，春刀解若榴。象床穿幰网，犀帖钉窗油。  
仁寿遗明镜，陈仓拂彩球。真防舞如意，佯盖卧箜篌。  
濯锦桃花水，溅裙杜若洲。鱼儿悬宝剑，燕子合金瓯。  
银箭催摇落，华筵惨去留。几时销薄怒，从此抱离忧。  
帆落啼猿峡，樽开画鹢舟。急弦肠对断，翦蜡泪争流。  
璧马谁能带，金虫不复收。银河扑醉眼，珠串咽歌喉。  
去梦随川后，来风贮石邮。兰丛衔露重，榆荚点星稠。  
解佩无遗迹，凌波有旧游。曾来十九首，私谶咏牵牛。  
  
卷541_104  【谢往桂林至彤庭窃咏】李商隐  
辰象森罗正，句陈翊卫宽。鱼龙排百戏，剑佩俨千官。  
城禁将开晚，宫深欲曙难。月轮移枍诣，仙路下栏干。  
共贺高禖应，将陈寿酒欢。金星压芒角，银汉转波澜。  
王母来空阔，羲和上屈盘。凤凰传诏旨，獬廌冠朝端。  
造化中台座，威风上将坛。甘泉犹望幸，早晚冠呼韩。  
  
卷541_105  【烧香曲】李商隐  
钿云蟠蟠牙比鱼，孔雀翅尾蛟龙须。漳宫旧样博山炉，  
楚娇捧笑开芙蕖。八蚕茧绵小分炷，兽焰微红隔云母。  
白天月泽寒未冰，金虎含秋向东吐。玉佩呵光铜照昏，  
帘波日暮冲斜门。西来欲上茂陵树，柏梁已失栽桃魂。  
露庭月井大红气，轻衫薄细当君意。蜀殿琼人伴夜深，  
金銮不问残灯事。何当巧吹君怀度，襟灰为土填清露。  
  
卷541_106  【送从翁东川弘农尚书幕】李商隐  
昔帝回冲眷，维皇恻上仁。三灵迷赤气，万汇叫苍旻。  
刊木方隆禹，陛陑始创殷。夏台曾圮闭，汜水敢逡巡。  
拯溺休规步，防虞要徙薪。蒸黎今得请，宇宙昨还淳。  
缵祖功宜急，贻孙计甚勤。降灾虽代有，稔恶不无因。  
宫掖方为蛊，边隅忽遘迍。献书秦逐客，间谍汉名臣。  
北伐将谁使，南征决此辰。中原重板荡，玄象失钩陈。  
诘旦违清道，衔枚别紫宸。兹行殊厌胜，故老遂分新。  
去异封于巩，来宁避处豳。永嘉几失坠，宣政遽酸辛。  
元子当传启，皇孙合授询。时非三揖让，表请再陶钧。  
旧好盟还在，中枢策屡遵。苍黄传国玺，违远属车尘。  
雏虎如凭怒，漦龙性漫驯。封崇自何等，流落乃斯民。  
逗挠官军乱，优容败将频。早朝披草莽，夜缒达丝纶。  
忘战追无及，长驱气益振。妇言终未易，庙算况非神。  
日驭难淹蜀，星旄要定秦。心诚未去，天道亦无亲。  
锦水湔云浪，黄山扫地春。斯文虚梦鸟，吾道欲悲麟。  
断续殊乡泪，存亡满席珍。魂销季羔窦，衣化子张绅。  
建议庸何所，通班昔滥臻。浮生见开泰，独得咏汀蘋。  
  
卷541_107  【晋昌晚归马上赠】李商隐  
西北朝天路，登临思上才。城闲烟草遍，村暗雨云回。  
人岂无端别，猿应有意哀。征南予更远，吟断望乡台。  
  
卷541_108  【哭虔州杨侍郎（虞卿）】李商隐  
汉网疏仍漏，齐民困未苏。如何大丞相，翻作弛刑徒。  
中宪方外易，尹京终就拘。本矜能弭谤，先议取非辜。  
巧有凝脂密，功无一柱扶。深知狱吏贵，几迫季冬诛。  
叫帝青天阔，辞家白日晡。流亡诚不吊，神理若为诬。  
在昔恩知忝，诸生礼秩殊。入韩非剑客，过赵受钳奴。  
楚水招魂远，邙山卜宅孤。甘心亲垤蚁，旋踵戮城狐。  
阴骘今如此，天灾未可无。莫凭牲玉请，便望救焦枯。  
  
卷541_109  【寄太原卢司空三十韵（卢钧）】李商隐  
隋舰临淮甸，唐旗出井陉。断鳌支四柱，卓马济三灵。  
祖业隆盘古，孙谋复大庭。从来师俊杰，可以焕丹青。  
旧族开东岳，雄图奋北溟。邪同獬廌触，乐伴凤凰听。  
酣战仍挥日，降妖亦斗霆。将军功不伐，叔舅德惟馨。  
鸡塞谁生事，狼烟不暂停。拟填沧海鸟，敢竞太阳萤。  
内草才传诏，前茅已勒铭。那劳出师表，尽入大荒经。  
德水萦长带，阴山绕画屏。只忧非綮肯，未觉有膻腥。  
保佐资冲漠，扶持在杳冥。乃心防暗室，华发称明廷。  
按甲神初静，挥戈思欲醒。羲之当妙选，孝若近归宁。  
月色来侵幌，诗成有转櫺。罗含黄菊宅，柳恽白蘋汀。  
神物龟酬孔，仙才鹤姓丁。西山童子药，南极老人星。  
自顷徒窥管，于今愧挈瓶。何由叨末席，还得叩玄扃。  
庄叟虚悲雁，终童漫识鼮。幕中虽策画，剑外且伶俜。  
俣俣行忘止，鳏鳏卧不瞑。身应瘠于鲁，泪欲溢为荥。  
禹贡思金鼎，尧图忆土铏。公乎来入相，王欲驾云亭。  
  
卷541_110  【安平公诗（故赠尚书韩氏）】李商隐  
丈人博陵王名家，怜我总角称才华。华州留语晓至暮，  
高声喝吏放两衙。明朝骑马出城外，送我习业南山阿。  
仲子延岳年十六，面如白玉欹乌纱。其弟炳章犹两丱，  
瑶林琼树含奇花。陈留阮家诸侄秀，逦迤出拜何骈罗。  
府中从事杜与李，麟角虎翅相过摩。清词孤韵有歌响，  
击触钟磬鸣环珂。三月石堤冻销释，东风开花满阳坡。  
时禽得伴戏新木，其声尖咽如鸣梭。公时载酒领从事，  
踊跃鞍马来相过。仰看楼殿撮清汉，坐视世界如恒沙。  
面热脚掉互登陟，青云表柱白云崖。一百八句在贝叶，  
三十三天长雨花。长者子来辄献盖，辟支佛去空留靴。  
公时受诏镇东鲁，遣我草诏随车牙。顾我下笔即千字，  
疑我读书倾五车。呜呼大贤苦不寿，时世方士无灵砂。  
五月至止六月病，遽颓泰山惊逝波。明年徒步吊京国，  
宅破子毁哀如何。西风冲户卷素帐，隙光斜照旧燕窠。  
古人常叹知己少，况我沦贱艰虞多。如公之德世一二，  
岂得无泪如黄河。沥胆咒愿天有眼，君子之泽方滂沱。  
  
卷541_111  【赤壁（又见《杜牧集》）】李商隐  
折戟沈沙铁未销，自将磨洗认前朝。  
东风不与周郎便，铜雀春深锁二乔。  
  
卷541_112  【垂柳】李商隐  
垂柳碧鬅茸，楼昏雨带容。思量成夜梦，束久废春慵。  
梳洗凭张敞，乘骑笑稚恭。碧虚随转笠，红烛近高舂。  
怨目明秋水，愁眉淡远峰。小阑花尽蝶，静院醉醒蛩。  
旧作琴台凤，今为药店龙。宝奁抛掷久，一任景阳钟。  
  
卷541_113  【清夜怨】李商隐  
含泪坐春宵，闻君欲度辽。绿池荷叶嫩，红砌杏花娇。  
曙月当窗满，征云出塞遥。画楼终日闭，清管为谁调。  
  
卷541_114  【定子（此诗又见《杜牧外集》，题作隋苑）】李商隐  
檀槽一抹广陵春，定子初开睡脸新。  
却笑吃虚隋炀帝，破家亡国为何人。  
  
卷541_115  【木兰花】李商隐  
洞庭波冷晓侵云，日日征帆送远人。  
几度木兰舟上望，不知元是此花身。  
  
卷541_116  【游灵伽寺（以下见《统签》）】李商隐  
碧烟秋寺泛湖来，水打城根古堞摧。  
尽日伤心人不见，石榴花满旧琴台。  
  
卷541_117  【龙丘途中】李商隐  
汉苑残花别，吴江盛夏来。惟看万树谷，不见一枝开。  
水色饶湘浦，滩声怯建溪。泪流回月上，可得更猿啼。  
  
卷541_118  【句】李商隐  
兰膏爇处心犹浅，银烛烧残焰不馨。好向书生窗畔种，  
免教辛苦更囊萤。（金灯花。《事文类聚》）。  
遥想故园陌，桃李正酣酣。（以下见《海录碎事》）古  
头上金雀钗，腰珮翠琅玕。  
芦洲客雁报春来。  

## 全唐诗(中)　卷五百四十二

卷542_1  【送友人归宜春】纪唐夫  
落花兼柳絮，无处不纷纷。远道空归去，流莺独自闻。  
墅桥喧碓水，山郭入楼云。故里南陔曲，秋期欲送君。  
  
卷542_2  【骢马曲】纪唐夫  
连钱出塞蹋沙蓬，岂比当时御史骢。逐北自谙深碛路，  
连嘶谁念静边功。登山每与青云合，弄影应知碧草同。  
今日虏平将换妾，不如罗袖舞春风。  
  
卷542_3  【送温庭筠尉方城】纪唐夫  
何事明时泣玉频，长安不见杏园春。凤凰诏下虽沾命，  
鹦鹉才高却累身。且尽绿醽销积恨，莫辞黄绶拂行尘。  
方城若比长沙路，犹隔千山与万津。  
  
卷542_4  【及第后宿平康里（一作平康妓诗）】裴思谦  
银缸斜背解鸣珰，小语偷声贺玉郎。  
从此不知兰麝贵，夜来新染桂枝香。  
  
卷542_5  【都堂试贡士日庆春雪】李衢  
锡瑞来丰岁，旌贤入贡辰。轻摇梅共笑，飞袅柳知春。  
绕砌封琼屑，依阶喷玉尘。蜉蝣吟更古，科斗映还新。  
鹤毳迷难辨，冰壶鉴易真。因歌大君德，率舞咏陶钧。  
  
卷542_6  【都堂试贡士日庆春雪】李损之  
春雪昼悠扬，飘飞试士场。缀毫疑起草，沾字共成章。  
匝地如铺练，凝阶似截肪。鹅毛萦树合，柳絮带风狂。  
息疫方殊庆，丰年已报祥。应知郢上曲，高唱出东堂。  
  
卷542_7  【除夜长安作（一作李京诗）】李景  
长安朔风起，穷巷掩双扉。新岁明朝是，故乡何路归。  
鬓丝饶镜色，隙雪夺灯辉。却羡秦州雁，逢春尽北飞。  
  
卷542_8  【都堂试贡士日庆春雪】李景  
密雪分天路，群才坐粉廊。霭空迷昼景，临宇借寒光。  
似暖花消地，无声玉满堂。洒池偏误曲，留砚忽因方。  
几处曹风比，何人谢赋长。春晖早相照，莫滞九衢芳。  
  
卷542_9  【登景云寺阁】张元宗  
胡马饮河洛，我家从此迁。今来独垂泪，三十六峰前。  
  
卷542_10  【望终南山】张元宗  
红尘白日长安路，马足车轮不暂闲。  
唯有茂陵多病客，每来高处望南山。  
  
卷542_11  【省试霓裳羽衣曲】李肱  
开元太平时，万国贺丰岁。梨园献旧曲，玉座流新制。  
凤管递参差，霞衣竞摇曳。宴罢水殿空，辇馀春草细。  
蓬壶事已久，仙乐功无替。讵肯听遗音，圣明知善继。  
  
卷542_12  【句】李肱  
水光先见月，露气早知秋。（见《万花谷》）。  
  
卷542_13  【永州送侄归宜春】郑史  
宋玉正秋悲，那堪更别离。从来襟上泪，尽作鬓边丝。  
永水清如此，袁江色可知。到家黄菊坼，亦莫怪归迟。  
  
卷542_14  【秋日零陵与幕下诸宾游河夜饮】郑史  
湘月蘋风乍畅襟，烛前江水练千寻。新秋宋玉能为赋，  
永夕袁安好共吟。辇下翠蛾须强展，尊中绿蚁且徐斟。  
汀沙渐有珠凝露，缓棹兰桡任夜深。  
  
卷542_15  【赠妓行云诗】郑史  
最爱铅华薄薄妆，更兼衣著又鹅黄。  
从来南国名佳丽，何事今朝在北行。  
  
卷542_16  【纪梦（一作梦入琼台，本事诗及唐诗纪事并作许浑）】许瀍  
晚入瑶台露气清，天风飞下步虚声。  
尘心未尽俗缘在，十里下山空月明。  
  
卷542_17  【题朝阳岩】牛丛  
蹑石攀萝路不迷，晓天风好浪花低。  
洞名独占朝阳号，应有梧桐待凤栖。  
  
卷542_18  【咸阳有怀】陈上美  
山连河水碧氛氲，瑞气东移拥圣君。秦苑有花空笑日，  
汉陵无主自侵云。槐堤上莺千啭，远渚沙中鹭一群。  
赖与渊明同把菊，烟郊西望夕阳曛。  
  
卷542_19  【晴望九华山】杨鸿  
九华闲望簇清虚，气象群峰尽不如。  
惆怅都南挂冠吏，无人解向此山居。  
  
卷542_20  【正月】赵璜  
正月今朝半，阳台信未回。水芹寒不食，山杏雨应开。  
世网留三宿，真源寄一杯。因声谢猿鸟，岁晏会归来。  
  
卷542_21  【七夕诗（一作李郢诗）】赵璜  
乌鹊桥头双扇开，年年一度过河来。莫嫌天上稀相见，  
犹胜人间去不回。欲减烟花饶俗世，暂烦云月掩楼台。  
别时旧路长清浅，岂肯离情似死灰。  
  
卷542_22  【曲江上巳】赵璜  
长堤十里转香车，两岸烟花锦不如。  
欲问神仙在何处，紫云楼阁向空虚。  
  
卷542_23  【题七夕图】赵璜  
帝子吹箫上翠微，秋风一曲凤凰归。  
明年七月重相见，依旧高悬织女机。  
  
卷542_24  【登明戍堡】潘咸  
来经古城上，极目思无穷。寇尽烟萝外，人归蔓草中。  
峰峦当阙古，堞垒对云空。不见昔名将，徒称有战功。  
  
卷542_25  【送陈明府之任】潘咸  
客见天台县，闾阎树色间。骖回几临水，带缓独开山。  
吏散落花尽，人居远岛闲。过于老莱子，端简独承颜。  
  
卷542_26  【长安春暮】潘咸  
客在关西春暮夜，还同江外已清明。  
三更独立看花月，惟欠子规啼一声。  
  
卷542_27  【舟行】潘咸  
平沙极浦无人度，犹系孤舟寒草西。  
半夜起看潮上月，万山中有一猿啼。  
  
卷542_28  【送僧】潘咸  
阙下僧归山顶寺，却看朝日下方明。  
莫道野人寻不见，半天云里有钟声。  
  
卷542_29  【句】潘咸  
栈踏猿声暮，江看剑影秋。（送人游蜀）斋  
僧老白云上，磬寒高鸟边。  
心已同猿狖，不闻人是非。  
行人渡流水，白马入前山。  
秋深雪满黄金塞，夜夜鸿声入汉阳。（上并见《主客图》）斋  
  
卷542_30  【秋晚同友人闲步】薛莹  
藉草与行莎，相看日未斜。断崖分鸟道，疏树见人家。  
望远临孤石，吟馀落片霞。野情看不足，归路思犹赊。  
  
卷542_31  【宿仙都观阴王二君修道处】薛莹  
十载别仙峰，峰前千古踪。阴王修道处，云雪满高松。  
洞口风雷异，池心星汉重。明朝下山去，片月落残钟。  
  
卷542_32  【宿东岩寺晓起】薛莹  
野寺寒塘晓，游人一梦分。钟残数树月，僧起半岩云。  
宿鸟惊初见，幽泉落不闻。吟馀凭前槛，红叶下纷纷。  
  
卷542_33  【秋日湖上】薛莹  
落日五湖游，烟波处处愁。沈浮千古事，谁与问东流。  
  
卷542_34  【江山闲望】薛莹  
渺渺无穷尽，风涛几日平。年光与人事，东去一声声。  
  
卷542_35  【访武陵道者不遇】薛莹  
花发鸟仍啼，行行路欲迷。二真无问处，虚度武陵溪。  
  
卷542_36  【寄旧山隐侣】薛莹  
旧山诸隐沦，身在苦无身。莫锁白云路，白云多误人。  
  
卷542_37  【羡僧】薛莹  
处世曾无著，生前事尽非。一瓶兼一衲，南北去如归。  
  
卷542_38  【锦】薛莹  
轧轧弄寒机，功多力渐微。惟忧机上锦，不称舞人衣。  
  
卷542_39  【中秋月】薛莹  
三十六旬盈复缺，百年堪喜又堪伤。  
劝君莫惜登楼望，云放婵娟不久长。  
  
卷542_40  【句】薛莹  
单棹横疏雨，江滩秋泊时。  
花留身住越，月递梦还秦。  
  
卷542_41  【赠毛仙翁】崔元略  
莫将凡圣比云泥，椿菌之年本不齐。度世无劳大稻米，  
升天只用半刀圭。间嗟对黄昏槿，海上闲听碧落鸡。  
旌节行中令引道，便从尘外踏丹梯。  
  
卷542_42  【太学创置石经】冯涯  
圣唐复古制，德义功无替。奥旨悦诗书，遗文分篆隶。  
银钩互交映，石壁靡尘翳。永与乾坤期，不逐日月逝。  
儒林道益广，学者心弥锐。从此理化成，恩光遍遐裔。  

## 全唐诗(中)　卷五百四十三

卷543_1  【赠李商隐】喻凫  
羽翼恣抟扶，山河使笔驱。月疏吟夜桂，龙失咏春珠。  
草细盘金勒，花繁倒玉壶。徒嗟好章句，无力致前途。  
  
卷543_2  【元日即事】喻凫  
敛板贺交亲，称觞讵有巡。年光悲掷旧，景色喜呈新。  
水柳烟中重，山梅雪后真。不知将白发，何以度青春。  
  
卷543_3  【送贾岛往金州谒姚员外】喻凫  
山光与水色，独往此中深。溪沥椒花气，岩盘漆叶阴。  
潇湘终共去，巫峡羡先寻。几夕江楼月，玄晖伴静吟。  
  
卷543_4  【送友人罢举归蜀】喻凫  
憔悴满衣尘，风光岂属身。卖琴红粟贵，看镜白髭新。  
栈畔谁高步，巴边自问津。凄然莫滴血，杜宇正哀春。  
  
卷543_5  【送卫尉之延陵】喻凫  
草木正花时，交亲触雨辞。一官之任远，尽室出城迟。  
乳滴茅君洞，鸦鸣季子祠。想知佐理暇，日有咏怀诗。  
  
卷543_6  【送越州高录事】喻凫  
官曹权纪纲，行李半舟航。浦溆潮来广，川源鸟去长。  
笋成稽岭岸，莲发镜湖香。泽国还之任，鲈鱼浪得尝。  
  
卷543_7  【送潘咸】喻凫  
时时赍破囊，访我息闲坊。煮雪问茶味，当风看雁行。  
心齐山鹿逸，句敌柳花狂。坚苦今如此，前程岂渺茫。  
  
卷543_8  【送友人下第归宁】喻凫  
紫阁雪未尽，杏园花亦寒。灞西辞旧友，楚外忆新安。  
细雨猿啼枿，微阳鹭起滩。旋应赴秋贡，讵得久承欢。  
  
卷543_9  【游北山寺】喻凫  
烟冈影畔寺，游步此时孤。庭静众药在，鹤闲双桧枯。  
蓝峰露秋院，灞水入春厨。便可栖心迹，如何返旧途。  
  
卷543_10  【冬日题无可上人院】喻凫  
入户道心生，茶间踏叶行。泻风瓶水涩，承露鹤巢轻。  
阁北长河气，窗东一桧声。诗言与禅味，语默此皆清。  
  
卷543_11  【游云际寺】喻凫  
涧壑吼风雷，香门绝顶开。阁寒僧不下，钟定虎常来。  
鸟啄林稍果，鼯跳竹里苔。心源无一事，尘界拟休回。  
  
卷543_12  【题翠微寺】喻凫  
沿溪又涉巅，始喜入前轩。钟度鸟沈壑，殿扃云湿幡。  
凉泉堕众石，古木彻疏猿。月上僧阶近，斯游岂易言。  
  
卷543_13  【广德官舍二松】喻凫  
杨公休簿领，二木日坚牢。直甚彰吾节，清终庇尔曹。  
幽阴月里细，冷树雪中高。谁见干霄后，枝飘白鹤毛。  
  
卷543_14  【浴马】喻凫  
解控复收鞭，长津动细涟。空蹄沈绿玉，阔臆没连钱。  
沫漩桥声下，嘶盘柳影边。常闻禀龙性，固与白波便。  
  
卷543_15  【和段学士南亭春日对雨】喻凫  
晨飞晚未休，兰阁客吟愁。萧飒柳边挂，萦纡花底流。  
声繁乍离籁，洒急不成沤。经夕江湖思，烟波一钓舟。  
  
卷543_16  【书怀】喻凫  
只是守琴书，僧中独寓居。心唯务鹤静，分合与名疏。  
暮雨啼螀次，凉风落木初。家山太湖渌，归去复何如。  
  
卷543_17  【一公房】喻凫  
幽深谁掩关，清净自多闲。一雨收众木，孤云生远山。  
花萎绿苔上，鸽乳翠楼间。岚霭燃香夕，容听半偈还。  
  
卷543_18  【晚次临泾】喻凫  
路入犬羊群，城寒雉堞曛。居人只尚武，过客谩投文。  
马怯奔浑水，雕沈莽苍云。沙田积蒿艾，竟夕见烧焚。  
  
卷543_19  【王母祠前写望】喻凫  
云霞千古事，桃李旧花颜。芳信沈青鸟，空祠掩暮山。  
香传一座暗，柳匝万家闲。那复伤神所，河昏落日间。  
  
卷543_20  【游暖泉精舍】喻凫  
坞木殿前空，山河泽国同。鸟闲沙影上，泉落树阴中。  
缆舸蒲花水，萦幡柳絮风。翛然方寸地，何事更悲蓬。  
  
卷543_21  【怀乡】喻凫  
秋风江上家，钓艇泊芦花。断岸绿杨荫，疏篱红槿遮。  
鼍鸣积雨窟，鹤步夕阳沙。抱疾僧窗夜，归心过月斜。  
  
卷543_22  【岫禅师南溪兰若】喻凫  
锡影配瓶光，孤溪照草堂。水悬青石磴，钟动白云床。  
树色含残雨，河流带夕阳。唯应无月夜，瞑目见他方。  
  
卷543_23  【龙翔寺寄李频】喻凫  
钟声南北寺，不道往来遥。事因循过，时光荏苒销。  
悬灯洒砌雨，上阁绕云雕。即是洲中柳，嘶蝉急暮条。  
  
卷543_24  【送武瑴之邠宁】喻凫  
戍路少人踪，边烟淡复浓。诗宁写别恨，酒不上离容。  
燕拂沙河柳，鸦高石窟钟。悠然一暌阻，山叠虏云重。  
  
卷543_25  【夏日题岫禅师房】喻凫  
朝朝声磬罢，章子扫藤阴。花过少游客，日长无事心。  
回山闭院直，落水下桥深。安得开方便，容身老此林。  
  
卷543_26  【夏日因怀阳羡旧游寄裴书记】喻凫  
落日太湖西，波涵万象低。藕花熏浦溆，菱蔓匿凫鹥。  
树及长桥尽，滩回七里迷。还应坐筹暇，时一梦荆溪。  
  
卷543_27  【呈薛博士】喻凫  
辛勤长在学，一室少曾开。时忆暮山寺，独登衰草台。  
名期五字立，迹愧九年来。此意今聊写，还希君子哀。  
  
卷543_28  【即事】喻凫  
抱杖立溪口，迎秋看塞门。连山互苍翠，二水各清浑。  
笛发孤烟戍，鸦归夕照村。萋萋芳草色，终是忆王孙。  
  
卷543_29  【龙翔寺阁夜怀渭南张少府】喻凫  
春城带病别，秋塞见除书。况是神仙吏，仍非尘土居。  
河风吹鸟迥，岳雨滴桐疏。坐阁驰思夕，沙东凉月虚。  
  
卷543_30  【夏日龙翔寺居即事寄崔侍御】喻凫  
古刹一幡斜，吹门水过沙。数声钟里饭，双影树间茶。  
落日穷荒雨，微风古堑花。何当戴豸客，复此问生涯。  
  
卷543_31  【龙翔寺居喜胡权见访因宿】喻凫  
林栖无异欢，煮茗就花栏。雀啅北冈晓，僧开西阁寒。  
冲桥二水急，扣月一钟残。明发还分手，徒悲行路难。  
  
卷543_32  【宿石窟寺】喻凫  
一刹古冈南，孤钟撼夕岚。客闲明月阁，僧闭白云庵。  
野鹤立枯枿，天龙吟净潭。因知不生理，合自此中探。  
  
卷543_33  【夏日龙翔寺寄张侍御】喻凫  
沙西林杪寺，殿倚石棱开。晓月僧汲井，残阳钟殷台。  
河冲绿野去，鸟背白云来。日夕唯增思，京关未想回。  
  
卷543_34  【秋日将归长安留别王尚书】喻凫  
朔漠正秋霖，西风传夕砧。沧洲未归迹，华发受恩心。  
露色冈莎冷，蝉声坞木深。清晨鈇钺内，只献白云吟。  
  
卷543_35  【龙翔寺言怀】喻凫  
眠云喜道存，读易过朝昏。乔木青连郭，长河白泻门。  
钟沈残月坞，鸟去夕阳村。搜此成闲句，期逢作者论。  
  
卷543_36  【龙翔寺居夏日寄献王尚书】喻凫  
那期高旆下，得遇重臣知。泉石容居止，风沙免路岐。  
河兼落下望，句入大荒思。无复愁烦暑，回山翠阁危。  
  
卷543_37  【题弘济寺不出院僧】喻凫  
楚鞋应此世，只绕砌苔休。色相栽花视，身心坐石修。  
声寒通节院，城黑见烽楼。欲取闲云并，闲云有去留。  
  
卷543_38  【寄刘录事】喻凫  
城西青岛寺，累夏漱寒泉。今在提纲所，应难扫石眠。  
风沙榆塞迥，波浪橘洲偏。重整潇湘棹，心期更几年。  
  
卷543_39  【酬王檀见寄】喻凫  
驰心栖杳冥，何物比清泠。夜月照巫峡，秋风吹洞庭。  
酬难尘鬓皓，坐久壁灯青。竟晚苍山咏，乔枝有鹤听。  
  
卷543_40  【寺居秋日对雨有怀】喻凫  
修修复雭雭，黄叶此时飞。隐几客吟断，邻房僧话稀。  
鸽寒栖树定，萤湿在窗微。即事潇湘渚，渔翁披草衣。  
  
卷543_41  【答刘录事夜月怀湘西友人见寄】喻凫  
相逢仍朔漠，相问即波涛。江思苇花折，笛声关月高。  
簿书君阅倦，章句我吟劳。竟夕空凭阁，长河漴石壕。  
  
卷543_42  【上高侍御】喻凫  
旧隐白云峰，生涯落叶同。关河一栖旅，杨柳十东风。  
迹处龙钟内，声居汩没中。酬恩若有地，宁止杀微躬。  
  
卷543_43  【冬日寄友人】喻凫  
空为梁甫吟，谁竟是知音。风雪坐闲夜，乡园来旧心。  
沧江孤棹迥，落日一钟深。君子久忘我，此诚甘自沈。  
  
卷543_44  【冬夜宿余正字静恭里闲居】喻凫  
每来多便宿，不负白云言。木朔风动，寒城疏雪翻。  
微灯悬刻漏，旧梦返湘沅。先是琴边起，知为阁务繁。  
  
卷543_45  【得子侄书】喻凫  
远书来阮巷，阙下见江东。不得经史力，枉抛耕稼功。  
雁天霞脚雨，渔夜苇条风。无复琴杯兴，开怀向尔同。  
  
卷543_46  【献知己】喻凫  
亦忝受恩身，当殊投刺新。竟蒙分玉石，终不离埃尘。  
大谷非无暖，幽枝自未春。昏昏过朝夕，应念苦吟人。  
  
卷543_47  【赠张濆处士】喻凫  
露白覆棋宵，林青读易朝。道高天子问，名重四方招。  
许鹤归华顶，期僧过石桥。虽然在京国，心迹自逍遥。  
  
卷543_48  【早秋寺居酬张侍御六韵见寄】喻凫  
六十上清冥，晓缄东越藤。山光紫衣陟，寺影白云凝。  
湿叶起寒鸟，深林惊古僧。微风窗静展，细雨阁吟登。  
清韵岳磬远，佳音湖水澄。却思前所献，何以豸冠称。  
  
卷543_49  【和段学士对雪】喻凫  
盈尺知丰稔，开窗对酒壶。飘当大野匝，洒到急流无。  
密际西风尽，凝间朔气扶。干摧鸟栖枿，冷射夜残垆。  
赞月登斜汉，兼沙搅北湖。惭于郢客坐，一此调巴歈。  
  
卷543_50  【监试夜雨滴空阶】喻凫  
霎霎复凄凄，飘松又洒槐。气濛蛛网槛，声叠藓花阶。  
古壁青灯动，深庭湿叶埋。徐垂旧鸳瓦，竞历小茅斋。  
冷与阴虫间，清将玉漏谐。病身唯展转，谁见此时怀。  
  
卷543_51  【春雨如膏】喻凫  
幂幂敛轻尘，濛濛湿野春。细光添柳重，幽点溅花匀。  
惨淡游丝景，阴沈落絮辰。回低飞蝶翅，寒滴语禽身。  
洒岳摧馀雪，吹江叠远蘋。东城与西陌，晴后趣何新。  
  
卷543_52  【送友人南中访旧知】喻凫  
春尽大方游，思君便白头。地蒸川有毒，天暖树无秋。  
水急三巴险，猿分五岭愁。为缘知己分，南国必淹留。  
  
卷543_53  【玄都观李尊师】喻凫  
藓帻翠髯公，存思古观空。晓坛柽叶露，晴圃柳花风。  
寿已将椿并，棋难见局终。何当与高鹤，飞去海光中。  
  
卷543_54  【送石贲归吴兴】喻凫  
同志幸同年，高堂君独还。齐荣恩未报，共隐事皆闲。  
访寺临河岸，开楼见海山。洛中推二陆，莫久恋乡关。  
  
卷543_55  【感遇】喻凫  
江乡十年别，京国累日同。在客几多事，俱付酒杯中。  
  
卷543_56  【晚思】喻凫  
鹤下紫阁云，沈沈翠微雨。独坐正无言，孤庄一声杵。  
  
卷543_57  【赠空禅师】喻凫  
虎见修行久，松知夏腊高。寒堂坐风雨，瞑目尚波涛。  
  
卷543_58  【西山寒日逢韦侍御】喻凫  
獬豸霜中貌，龙钟病后颜。惨伤此身事，风雪动江山。  
  
卷543_59  【题禅院】喻凫  
无花地亦香，有鹤松多直。向此奚必孤，山僧尽相识。  
  
卷543_60  【惊秋】喻凫  
莺啭才间关，蝉鸣旋萧屑。如何两鬓毛，不作千枝雪。  
  
卷543_61  【经刘校书墓】喻凫  
远冢松回曲渚风，一官闻是校书终。  
霜情月思今何在，零落人间策子中。  
  
卷543_62  【蒋处士宅喜闲公至】喻凫  
绝杯夏别螺江渡，单钵春过处士斋。  
尝茗议空经不夜，照花明月影侵阶。  
  
卷543_63  【绝句（一作忆友人）】喻凫  
银地无尘金菊开，紫梨红枣堕莓苔。  
一泓秋水一轮月，今夜故人来不来。  
  
卷543_64  【句】喻凫  
颜凋明镜觉，思苦白云知。  
沧洲迷钓隐，紫阁负僧期。（见张为《主客图》）。  

## 全唐诗(中)　卷五百四十四

卷544_1  【听歌】刘得仁  
朱槛满明月，美人歌落梅。忽惊尘起处，疑是有风来。  
一曲听初彻，几年愁暂开。东南正云雨，不得见阳台。  
  
卷544_2  【青龙寺僧院】刘得仁  
常多簪组客，非独看高松。此地堪终日，开门见数峰。  
苔新禽迹少，泉冷树阴重。师意如山里，空房晓暮钟。  
  
卷544_3  【夏夜会同人】刘得仁  
沈沈清暑夕，星斗俨虚空。岸帻栖禽下，烹茶玉漏中。  
形骸忘已久，偃仰趣无穷。日汲泉来漱，微开密筱风。  
  
卷544_4  【游崔监丞城南别业】刘得仁  
门与青山近，青山复几重。雪融皇子岸，春浥翠微峰。  
地有经冬草，林无未老松。竹寒溪隔寺，晴日直闻钟。  
  
卷544_5  【答韦先辈春雨后见寄】刘得仁  
风散五更雨，鸟啼三月春。轩窗透初日，砚席绝纤尘。  
帝里峰头出，邻家树色新。怜君高且静，有句寄闲人。  
  
卷544_6  【题吴先生山居】刘得仁  
先生此幽隐，便可谢人群。潭底见秋石，树间飞霁云。  
山居心已惯，俗事耳憎闻。念我要多疾，开炉药许分。  
  
卷544_7  【晚游慈恩寺】刘得仁  
寺去幽居近，每来因采薇。伴僧行不困，临水语忘归。  
磬动青林晚，人惊白鹭飞。堪嗟浮俗事，皆与道相违。  
  
卷544_8  【题王处士山居】刘得仁  
茅堂入谷远，林暗绝其邻。终日有流水，经年无到人。  
溪云常欲雨，山洞别开春。自得仙家术，栽松独养真。  
  
卷544_9  【宿僧院】刘得仁  
禅地无尘夜，焚香话所归。树摇幽鸟梦，萤入定僧衣。  
破月斜天半，高河下露微。翻令嫌白日，动即与心违。  
  
卷544_10  【晓别吕山人】刘得仁  
疏钟兼漏尽，曙色照青氛。栖鹤出高树，山人归白云。  
月盈期重宿，丹熟约相分。羡入秋风洞，幽泉仔细闻。  
  
卷544_11  【送知全禅师南游】刘得仁  
师誉振京城，谈空万乘听。北行山已雪，南去木犹青。  
夜岳禅销月，秋潭汲动星。回期不可定，孤鹤在高冥。  
  
卷544_12  【上张水部】刘得仁  
出入门阑久，儿童亦有情。不须将姓字，长说向公卿。  
每许连床坐，时容并马行。恩深转无语，怀抱自分明。  
  
卷544_13  【塞上行作】刘得仁  
乡井从离别，穷边触目愁。生人居外地，塞雪下中秋。  
雁举之衡翅，河穿入虏流。将军心莫苦，向此取封侯。  
  
卷544_14  【赠江夏卢使君】刘得仁  
诗人中最屈，无与使君俦。白发虽求退，明时合见收。  
登山犹自健，纵酒可多愁。好是能骑马，相逢见鄂州。  
  
卷544_15  【冬夜寄白阁僧】刘得仁  
营营不自息，暌阔数年情。林下期难遂，人间事旋生。  
鸟栖寒水迥，月映积冰清。石室焚香坐，悬知不为名。  
  
卷544_16  【送姚合郎中任杭州】刘得仁  
水陆中分程，看花一月行。会稽山隔浪，天竺树连城。  
候吏赍鱼印，迎船载旆旌。渡江春始半，列屿草初生。  
  
卷544_17  【西园】刘得仁  
夏圃秋凉入，树低逢帻欹。水声翻败堰，山翠湿疏篱。  
绿滑莎藏径，红连果压枝。幽人更何事，旦夕与僧期。  
  
卷544_18  【昊天观新栽竹】刘得仁  
清风枝叶上，山鸟已栖来。根别古沟岸，影生秋观苔。  
遍思诸草木，惟此出尘埃。恨为移君晚，空庭更拟栽。  
  
卷544_19  【晚步曲江因谒慈恩寺恭上人】刘得仁  
岂曰趣名者，年年待命通。坐令青嶂上，兴起白云中。  
岸浸如天水，林含似雨风。南宗犹有碍，西寺问恭公。  
  
卷544_20  【送姚处士归亳州】刘得仁  
白发麻衣破，还谯别弟回。首垂听乐泪，花落待歌杯。  
石路寻芝熟，柴门有鹿来。明王下征诏，应就碧峰开。  
  
卷544_21  【寄楼子山云栖上人】刘得仁  
一室凿崔嵬，危梯叠藓苔。永无尘事到，时有至人来。  
涧谷冬深静，烟岚日午开。修身知得地，京寺未言回。  
  
卷544_22  【秋夜喜友人宿】刘得仁  
莫说春闱事，清宵且共吟。频年遗我辈，何日遇知音。  
逼曙天倾斗，将寒叶坠林。无将簪绂意，只损壮夫心。  
  
卷544_23  【秋日同僧宿西池】刘得仁  
菡萏遍秋水，隔林香似焚。僧同池上宿，霞向月边分。  
渚鸟栖蒲立，城砧接曙闻。来宵莫他约，重此话孤云。  
  
卷544_24  【宿韦津山居】刘得仁  
永夕见招宿，诗书盈草堂。静吟倾美酒，高论出名场。  
窗飒松篁韵，庭兼雪月光。心期身未老，一去泛潇湘。  
  
卷544_25  【夜携酒访崔正字】刘得仁  
只应芸阁吏，知我僻兼愚。吟兴忘饥冻，生涯任有无。  
惨云埋远岫，阴吹吼寒株。忽起围炉思，招携酒满壶。  
  
卷544_26  【送蔡京东归迎侍】刘得仁  
高堂惟两别，此别是荣归。薄俸迎亲远，平时知己稀。  
郓郊秋木见，鲁寺夜钟微。近腊西来日，多逢霰雪飞。  
  
卷544_27  【中秋】刘得仁  
尘里兼尘外，咸期此夕明。一年惟一度，长恐有云生。  
露洗微埃尽，光濡是物清。朗吟看正好，惆怅又西倾。  
  
卷544_28  【池上宿】刘得仁  
事事不求奢，长吟省叹嗟。无才堪世弃，有句向谁夸。  
老树呈秋色，空池浸月华。凉风白露夕，此境属诗家。  
  
卷544_29  【秋夕即事】刘得仁  
永夕坐暝久，萧萧猿狖啼。漏微砧韵隔，月落斗杓低。  
危叶无风坠，幽禽并树栖。自怜在岐路，不醉亦沉迷。  
  
卷544_30  【晚夏】刘得仁  
日夕是西风，流光半已空。山光渐凝碧，树叶即翻红。  
学浅惭多士，秋成羡老农。谁怜信公道，不泣路岐中。  
  
卷544_31  【夏日即事】刘得仁  
到晓改诗句，四邻嫌苦吟。中宵横北斗，夏木隐栖禽。  
天地先秋肃，轩窗映月深。幽庭多此景，惟恐曙光侵。  
  
卷544_32  【夏日通济里居酬诸先辈见访】刘得仁  
君子远相寻，联镳到敝林。有诗谁索和，无酒可赊斟。  
门列晴峰色，堂开古木阴。何因驻清听，惟恐日西沉。  
  
卷544_33  【寄姚谏议】刘得仁  
鸣鞭静路尘，籍籍谏垣臣。函疏封还密，炉香侍立亲。  
箧多临水作，窗宿卧云人。危坐开寒纸，灯前起草频。  
  
卷544_34  【和厉玄侍御题户部相公庐山草堂】刘得仁  
白云居创毕，诏入凤池年。林长双峰树，潭分并寺泉。  
石溪盘鹤外，岳室闭猿前。柱史题诗后，松前更肃然。  
  
卷544_35  【题山中故静禅师】刘得仁  
寂灭身何在，门人隔此生。影悬尘已厚，塔种柏初成。  
溪院秋先雪，山堂古有精。当时挂锡处，树老几枝倾。  
  
卷544_36  【夏日游慈恩寺】刘得仁  
何处消长日，慈恩精舍频。僧高容野客，树密绝嚣尘。  
闲上凌虚塔，相逢避暑人。却愁归去路，马迹并车轮。  
  
卷544_37  【题终南麻先生寂禅师石室】刘得仁  
因居石室贫，五十二回春。拥褐冥心客，穷经暮齿人。  
翠沉空水定，雨绝片云新。危细秋峰径，相随到顶频。  
  
卷544_38  【送灵武朱书记】刘得仁  
灵帅与谁善，得君宾幕中。从容应尽礼，赞画致元功。  
连塞云长惨，才秋树半空。相如偏自惬，掌记复乘骢。  
  
卷544_39  【吊草堂禅师】刘得仁  
杖履疑师在，房关四壁蛩。贮瓶经腊水，响塔隔山钟。  
乳鸽沿苔井，斋猿散雪峰。如何不相见，倚遍寺前松。  
  
卷544_40  【早春送湘潭李少府之任】刘得仁  
柳新春水湄，春岸草离离。祖席觞云尽，离人泪各垂。  
业文传不朽，作尉岂多时。公退琴堂上，风吹斑竹枝。  
  
卷544_41  【送越客归】刘得仁  
霜薄东南地，江枫落未齐。众山离楚上，孤棹宿吴西。  
渚客留僧语，笼猿失子啼。到家冬即是，荷尽若耶溪。  
  
卷544_42  【送周钺往江夏】刘得仁  
东西南北郡，自说遍曾游。世终多故，皇都不少留。  
郢城帆过夜，汉水月方秋。此谒亲知去，闻猿岂解愁。  
  
卷544_43  【送河池李明府之任】刘得仁  
河池安所理，种柳与弹琴。自合清时化，仍资白首吟。  
程馀行片月，公退入遥林。想得询民瘼，方称单父心。  
  
卷544_44  【送蔡京侍御赴大梁幕】刘得仁  
同城各多故，会面亦稀疏。及道须相别，临岐恨有馀。  
梁园飞楚鸟，汴水走淮鱼。众说裁军檄，陈琳远不如。  
  
卷544_45  【哭鲍溶有感】刘得仁  
寥落故人宅，今来身已亡。苔封墨沼，深竹映书堂。  
秋色池馆静，雨声云水凉。无因展交道，日暮剖心肠。  
  
卷544_46  【送僧归玉泉寺】刘得仁  
玉泉归故刹，便老是僧期。乱木孤蝉后，寒山绝鸟时。  
若寻流水去，转出白云迟。见说千峰路，溪深复顶危。  
  
卷544_47  【宣义池上】刘得仁  
修篁夹绿池，幽絮此中飞。何必青山远，仍将白发归。  
鸟啼亦有恨，鸥习总无机。树起秋风细，西林磬入微。  
  
卷544_48  【回中夜访独孤从事】刘得仁  
满庭霜月魄，风静绝纤闻。边境时无事，州城夜访君。  
拥裘听塞角，酌醴话湘云。赞佐元戎美，恩齐十万军。  
  
卷544_49  【宿宣义池亭】刘得仁  
暮色绕柯亭，南山幽竹青。夜深斜舫月，风定一池星。  
岛屿无人迹，菰蒲有鹤翎。此中足吟眺，何用泛沧溟。  
  
卷544_50  【送智玄首座归蜀中旧山】刘得仁  
像教得重兴，因师说大乘。从来悟明主，今去证高僧。  
蜀国烟霞异，灵山水月澄。乡闾诸善友，喜似见南能。  
  
卷544_51  【贺顾非熊及第其年内索文章】刘得仁  
愚为童稚时，已解念君诗。及得高科晚，须逢圣主知。  
花前翻有泪，鬓上却无丝。从此东归去，休为坠叶期。  
  
卷544_52  【冬日骆家亭子】刘得仁  
亭台腊月时，松竹见贞姿。林积烟藏日，风吹水合池。  
恨无人此住，静有鹤相窥。是景吟诗遍，真于野客宜。  
  
卷544_53  【题邵公禅院（一作冬日题邵公院）】刘得仁  
无事门多掩，阴阶竹扫苔。劲风吹雪聚，渴鸟啄冰开。  
树向寒山得，人从瀑布来。终期天目老，擎锡逐云回。  
  
卷544_54  【忆鹤】刘得仁  
自尔归仙后，经秋又过春。白云寻不得，紫府去无因。  
此地空明月，何山伴羽人。终期华表上，重见令威身。  
  
卷544_55  【听夜泉】刘得仁  
静里层层石，潺湲到鹤林。流回出几洞，源远历千岑。  
寒助空山月，清兼此夜心。幽人听达曙，相和藓床吟。  
  
卷544_56  【乐游原春望】刘得仁  
乐游原上望，望尽帝都春。始觉繁华地，应无不醉人。  
云开双阙丽，柳映九衢新。爱此频来往，多闲逐此身。  
  
卷544_57  【赠雍陶博士】刘得仁  
腹是群书笥，官为六义师。情高少尘事，朝下足闲时。  
有句同人伏，无私胄子知。汉庭公议在，正与触邪宜。  
  
卷544_58  【夏日感怀寄所知】刘得仁  
了了见岐路，欲行难负心。趋时不圆转，自古易湮沉。  
日正林方合，蜩鸣夏已深。中郎今远在，谁识爨桐音。  
  
卷544_59  【陈情上知己】刘得仁  
性与才俱拙，名场迹甚微。久居颜亦厚，独立事多非。  
刻骨搜新句，无人悯白衣。明时自堪恋，不是不知机。  
  
卷544_60  【秋夜寄友人二首】刘得仁  
永夜无他虑，长吟毕二更。暗灯摇碧影，滞雨滴阶声。  
道进愁还浅，年加睡自轻。如何得深术，相与舍浮名。  
所思同海岱，所梦亦烟波。默坐看山久，闲行值寺过。  
独吟黄叶乱，相去碧峰多。我有归心在，君行竟若何。  
  
卷544_61  【寄春坊顾校书】刘得仁  
宁因不得志，寂寞本相宜。冥目冥心坐，花开花落时。  
数畦蔬甲出，半梦鸟声移。只恐龙楼吏，归山又见违。  
  
卷544_62  【寄雍陶先辈】刘得仁  
久别青云士，幽人分固然。愁心不易去，蹇步卒难前。  
尽落经霜叶，频阴欲雪天。归山自有限，岂待白头年。  
  
卷544_63  【对月寄雍陶】刘得仁  
圆明寒魄上，天地一光中。临水通宵坐，知君此兴同。  
华凝衣有露，静极树无风。若向湘江见，湘江彻底空。  
  
卷544_64  【寄谢观】刘得仁  
十五年馀苦，今朝始遇君。无惭于白日，不枉别孤云。  
得失天难问，称扬鬼亦闻。此恩销镂骨，吟坐叶纷纷。  
  
卷544_65  【送鄂州崔大夫赴镇】刘得仁  
廉问帝难人，朝廷辍重臣。入山初有雪，登路正无尘。  
去国鸣驺缓，经云住旆频。千峰与万木，清听雨情新。  
  
卷544_66  【送钱给事赴虢州】刘得仁  
帝心忧虢俗，暂辍掖垣臣。疲瘵初承制，乡闾似得春。  
化成应有瑞，位重转闻贫。用作盐梅日，争回卧辙人。  
  
卷544_67  【送雍陶侍御赴兖州裴尚书命】刘得仁  
纶阁知孤直，翻论北巷贤。且縻莲幕里，会致玉阶前。  
洙泗秋微动，龟蒙月正圆。元戎军务息，清句待君联。  
  
卷544_68  【送新罗人归本国】刘得仁  
鸡林隔巨浸，一住一年行。日近国先曙，风吹海不平。  
眼穿乡井树，头白渺瀰程。到彼星霜换，唐家语却生。  
  
卷544_69  【送车涛罢举归山】刘得仁  
朝是暮还非，人情冷暖移。浮生只如此，强进欲何为。  
要路知无援，深山必遇师。怜君明此理，休去不迟疑。  
  
卷544_70  【送王书记归邠州】刘得仁  
陈琳轻一别，马上意超然。来日行烦暑，归时听早蝉。  
阴云翳城郭，细雨紊山川。从事公刘地，元戎旧礼贤。  
  
卷544_71  【送谢观之剑南从事】刘得仁  
迢递从知己，他人敢更言。离京虽未腊，到府已应暄。  
飞急奔行雁，啼酸忆子猿。江山无限思，君拟共谁论。  
  
卷544_72  【送顾非熊作尉盱眙】刘得仁  
一名兼一尉，未足是君伸。历数为诗者，多来作谏臣。  
路翻平楚阔，草带古淮新。天下虽云大，同声有几人。  
  
卷544_73  【送高湘及第后东归觐叔】刘得仁  
此去几般荣，登科鼎足名。无惭入南巷，高价耸东京。  
窗对嵩山碧，庭来洛水声。门前桃李树，一径已阴成。  
  
卷544_74  【送友人下第归觐】刘得仁  
君此卜行日，高堂应梦归。莫将和氏泪，滴著老莱衣。  
岳雨连河细，田禽出麦飞。到家调膳后，吟苦落蝉晖。  
  
卷544_75  【送友人下第归扬州觐省】刘得仁  
新柳间花垂，东西京路岐。园林知自到，寝食计相思。  
雨断淮山出，帆扬楚树移。晨昏心已泰，蝉发是回时。  
  
卷544_76  【早行】刘得仁  
万类半已动，此心宁自安。月沉平野尽，星隐曙空残。  
马渡横流广，人行湛露寒。还思犹梦者，不信早行难。  
  
卷544_77  【通济里居酬卢肇见寻不遇】刘得仁  
衡门掩绿苔，树下绝尘埃。偶赴高僧约，旋知长者来。  
云山堪眺望，车马必裴回。问以何为待，惭无酒一杯。  
  
卷544_78  【赠王尊师】刘得仁  
为道常日损，尊师修此心。挂肩黄布被，穿发白蒿簪。  
符札灵砂字，弦弹古素琴。囊中曾有药，点土亦成金。  
  
卷544_79  【冬夜与蔡校书宿无可上人院】刘得仁  
儒释偶同宿，夜窗寒更清。忘机于世久，晤语到天明。  
月倒高松影，风旋一磬声。真门犹是幻，不用觉浮生。  
  
卷544_80  【冬日喜同志宿】刘得仁  
相逢话清夜，言实转相知。共道名虽切，唯论命不疑。  
吟身坐霜石，眠鸟握风枝。别忆天台客，烟霞昔有期。  
  
卷544_81  【逢吕上山人】刘得仁  
尘里正愁老，相逢眼益明。从前枉多病，此后鲜疏名。  
古柏今收子，深山许事兄。长生如有分，愿逐到蓬瀛。  
  
卷544_82  【春暮对雨】刘得仁  
春暮雨微微，翻疑坠叶时。气蒙杨柳重，寒勒牡丹迟。  
未夕鸟先宿，望晴人有期。何当廓阴闭，新暑竹风吹。  
  
卷544_83  【长信宫】刘得仁  
簟凉秋气初，长信恨何如。拂黛月生指，解鬟云满梳。  
一从悲画扇，几度泣前鱼。坐听南宫乐，清风摇翠裾。  
  
卷544_84  【初夏题段郎中修竹里南园】刘得仁  
高人游息处，与此曲池连。密树才春后，深山在目前。  
远峰初绝雨，片石欲生烟。数有僧来宿，应缘静好禅。  
  
卷544_85  【题景玄禅师院】刘得仁  
古僧精进者，师复是谁流。道贵行无我，禅难说到头。  
汲泉羸鹤立，拥褐老猿愁。曾住深山院，何如此院幽。  
  
卷544_86  【夏日樊川别业即事】刘得仁  
无事称无才，柴门亦罕开。脱巾吟永日，著屐步荒台。  
风卷微尘上，霆将暴雨来。终南云渐合，咫尺失崔嵬。  
  
卷544_87  【寄无可上人】刘得仁  
省学为诗日，宵吟每达晨。十年期是梦，一事未成身。  
枉别山中客，殊非世上人。今来已如此，须得桂荣新。  
  
卷544_88  【和范校书赠造微上人】刘得仁  
得性见微公，何曾执著空。修心将佛并，吐论与儒通。  
晓漱松杉下，宵禅雪月中。他生有缘会，君子亦应同。  
  
卷544_89  【访曲江胡处士】刘得仁  
何况归山后，而今已似仙。卜居天苑畔，闲步禁楼前。  
落日明沙岸，微风上纸鸢。静还林石下，坐读养生篇。  
  
卷544_90  【慈恩寺塔下避暑】刘得仁  
古松凌巨塔，修竹映空廊。竟日闻虚籁，深山只此凉。  
僧真生我静，水淡发茶香。坐久东楼望，钟声振夕阳。  
  
卷544_91  【秋晚与友人游青龙寺】刘得仁  
高视终南秀，西风度阁凉。一生同隙影，几处好山光。  
暮鸟投嬴木，寒钟送夕阳。因居话心地，川冥宿僧房。  
  
卷544_92  【春日雨后作】刘得仁  
朝来微有雨，天地爽无尘。北阙明如画，南山碧动人。  
车舆终日别，草树一城新。枉是吾君戚，何门谒紫宸。  
  
卷544_93  【别王山人】刘得仁  
旨甘虽自足，未是禄荣亲。尚逐趋时伴，多离有道人。  
山居衣以草，生寄药随身。不食长无疾，年知出十旬。  
  
卷544_94  【赠陶山人】刘得仁  
处士例营营，惟君纵此生。闲能资寿考，健不换公卿。  
药圃妻同耨，山田子共耕。定知丹熟后，无姓亦无名。  

## 全唐诗(中)　卷五百四十五

卷545_1  【禁署早春晴望】刘得仁  
御林闻有早莺声，玉槛春香九陌晴。寒著霁云归紫阁，  
暖浮佳气动芳城。宫池日到冰初解，辇路风吹草欲生。  
鸳侣此时皆赋咏，商山雪在思尤清。  
  
卷545_2  【山中寻道人不遇】刘得仁  
年过弱冠风尘里，常拟随师学炼形。石路特来寻道者，  
云房空见有仙经。棋于松底留残局，鹤向潭边退数翎。  
便欲此居闲到老，先生何日下青冥。  
  
卷545_3  【赠敬晊助教二首（一作无可诗）】刘得仁  
到来常听说清虚，手把玄元七字书。仙籍不知名姓有，  
道情惟见往来疏。已能绝粒无饥色，早晚休官买隐居。  
便欲去随为弟子，片云孤鹤可相于。  
街西静观求居处，不到权门到寺频。禁掖人知连状荐，  
国庠官满一家贫。清仪称是蓬瀛客，直气堪为谏诤臣。  
自顾无成年渐长，报恩惟愿杀微身。  
  
卷545_4  【送祖山人归山】刘得仁  
独来朝市笑浮云，却忆烟霞出帝城。不说金丹能点化，  
空教弟子学长生。壶中泻酒看云影，洞里逢师下鹤迎。  
料得仙家玉牌上，已镌白日上升名。  
  
卷545_5  【监试莲花峰】刘得仁  
太华万馀重，岧峣只此峰。当秋倚寥泬，入望似芙蓉。  
翠拔千寻直，青危一朵秾。气分毛女秀，灵有羽人踪。  
倒影侵官路，流香激庙松。尘埃终不及，车马自憧憧。  
  
卷545_6  【京兆府试目极千里】刘得仁  
献赋多年客，低眉恨不前。此心常郁矣，纵目忽超然。  
送骥登长路，看鸿入远天。墟烟幂幂，穷野草绵绵。  
树与金城接，山疑桂水连。何当开霁日，无物翳平川。  
  
卷545_7  【寻陈处士山堂】刘得仁  
步溪凡几转，始得见幽踪。路隐千根树，门开万仞峰。  
片云生石窦，浅水卧枯松。穷谷风光冷，深山翠碧浓。  
鹤看空里过，仙向坐中逢。底露秋潭水，声微暮观钟。  
他年来此定，异日愿相容。且喜今归去，人间事更慵。  
  
卷545_8  【题从伯舍人道正里南园】刘得仁  
帝里馀新第，朱门面碧岑。曙堂增爽气，乔木动清阴。  
直去亲瑶陛，朝回在竹林。风流才子调，好尚古人心。  
薜荔遮窗暗，莓苔近井深。礼无青草隔，诗共白衣吟。  
轩静留孤鹤，庭虚到远砧。掩关裁凤诏，开镜理琼簪。  
种植今如此，尘埃永不侵。云奔投刺者，日日待为霖。  
  
卷545_9  【赋得听松声】刘得仁  
庭际微风动，高松韵自生。听时无物乱，尽日觉神清。  
强与幽泉并，翻嫌细雨并。拂空增鹤唳，过牖合琴声。  
况复当秋暮，偏宜在月明。不知深涧底，萧瑟有谁听。  
  
卷545_10  【宿普济寺】刘得仁  
京寺数何穷，清幽此不同。曲江临阁北，御苑自墙东。  
广陌车音急，危楼夕景通。乱峰沉暝野，毒暑过秋空。  
幡飏虚无里，星生杳霭中。月光笼月殿，莲气入莲宫。  
缀草凉天露，吹人古木风。饮茶除假寐，闻磬释尘蒙。  
童子眠苔净，高僧话漏终。待鸣晓钟后，万井复朣胧。  
  
卷545_11  【和郑校书夏日游郑泉】刘得仁  
太虚悬畏景，古木蔽清阴。爰有泉堪挹，闲思日可寻。  
来闻鸣滴滴，照竦碧沈沈。几脉成溪壑，何人测浅深。  
澄时无一物，分处历千林。净溉灵根药，凉浮玉翅禽。  
饮疑蠲宿疾，见自失烦襟。僧共云前濑，龙和月下吟。  
叠光轻吹动，彻底晓霞侵。不用频游去，令君少进心。  
  
卷545_12  【和段校书冬夕寄题庐山】刘得仁  
名高身未到，此恨蓄多时。是夕吟因话，他年必去随。  
尝闻庐岳顶，半入楚江湄。几处悬崖上，千寻瀑布垂。  
炉峰松淅沥，湓浦柳参差。日色连湖白，钟声拂浪迟。  
烟梯缘薜荔，岳寺步欹危。地本饶灵草，林曾出祖师。  
石楼霞耀壁，猿树鹤分枝。细径萦岩末，高窗见海涯。  
嵌空寒更极，寂寞夜尤思。阴谷冰埋术，仙田雪覆芝。  
乱泉禅客濑，异迹逸人知。藓室新开灶，柽潭未了棋。  
如何遂闲放，长得在希夷。空务渔樵事，方无道路悲。  
谢公台尚在，陶令柳潜衰。尘外难相许，人间贵迹遗。  
虽怀丹桂影，不忘白云期。仁者终携手，今朝预赋诗。  
  
卷545_13  【书事寄万年厉员外】刘得仁  
帝城皆剧县，令尹美居东。遂拜赵张下，暂离星象中。  
拥归从北阙，送上动南宫。紫禁黄山绕，沧溟素浐通。  
封疆亲日月，邑里出王公。赋税充天府，歌谣入圣聪。  
土膏寒麦覆，人海昼尘蒙。廨宇松连翠，朝街火散红。  
文场新桂茂，粉署旧兰崇。留客挥盈爵，抽毫咏早鸿。  
前驺潘岳贵，故里邵平穷。劝隐莲峰久，期耕树谷同。  
凫飞将去叶，剑气尚埋丰。何必华阴土，方垂拂拭功。  
  
卷545_14  【上姚谏议】刘得仁  
高文与盛德，皆谓古无伦。圣代生才子，明庭有谏臣。  
已瞻龙衮近，渐向凤池新。却忆波涛郡，来时岛屿春。  
名因诗句大，家似布衣贫。曾暗投新轴，频闻奖滞身。  
照吟清夕月，送药紫霞人。终计依门馆，何疑不化鳞。  
  
卷545_15  【上翰林丁学士】刘得仁  
今代如尧代，征贤察众情。久聆推行实，然后佐聪明。  
官自文华重，恩因顾问生。词人求作称，天子许和羹。  
御柳凋霜晚，宫泉滴月清。直庐寒漏近，秋烛白麻成。  
玉殿移时对，金舆数侍行。赐衣香未散，借马色难名。  
时辈何偏羡，儒流此最荣。终当闻燮理，寰宇永升平。  
  
卷545_16  【二（一本将后四句作下第吟绝句）】刘得仁  
何处访岐路，青云但忆归。风尘数年限，门馆一生依。  
外族帝王是，中朝亲旧稀。翻令浮议者，不许九霄飞。  
  
卷545_17  【山中舒怀寄上丁学士】刘得仁  
五字投精鉴，惭非大雅词。本求闲赐览，岂料便蒙知。  
幽拙欣殊幸，提携更不疑。弱苗须雨长，懒翼在风吹。  
砺镞端杨叶，光门待桂枝。计闻尘里誉，因和禁中诗。  
  
卷545_18  【莺出谷】刘得仁  
东风潜启物，动息意皆新。此鸟从幽谷，依林报早春。  
出寒虽未及，振羽渐能频。稍类冲天鹤，多随折桂人。  
尊前喧有语，花里昼藏身。若向秾华处，馀禽不见亲。  
  
卷545_19  【哭翰林丁侍郎】刘得仁  
相知出肺腑，非旧亦非亲。每见云霄侣，多扬鄙拙身。  
即期扶泰运，岂料哭贤人。应是随先帝，依前作近臣。  
平生任公直，爱弟尚风尘。宅闭青松古，坟临赤水新。  
官清仍齿壮，儿小复家贫。惆怅天难问，空流泪满巾。  
  
卷545_20  【陈情上李景让大夫】刘得仁  
一被浮名误，旋遭白发侵。裴回恋明主，梦寐在秋岑。  
遇物唯多感，居常只是吟。待时钳定口，经事压低心。  
辛苦文场久，因缘戚里深。老迷新道路，贫卖旧园林。  
晴赏行闻水，宵棋坐见参。龟留闲去问，僧约偶来寻。  
望喜潜凭鹊，娱情愿有琴。此生如遂意，誓死报知音。  
上德怜孤直，唯公拔陆沉。丘山恩忽被，蝼蚁力难任。  
作鉴明同日，听言重若金。从兹更无限，翘足俟为霖。  
  
卷545_21  【和郑先辈谢秩闲居寓书所怀】刘得仁  
西风日夜吹，万木共离披。近甸新晴后，高人得意时。  
暂闲心亦泰，论道面难欺。把笔还诗债，将琴当酒资。  
蓝衫悬竹桁，乌帽挂松枝。名占文章重，官归谏宪迟。  
生涯贫帝里，公议到台司。室冷沾苔藓，门清绝路岐。  
莫言邻白屋，即贺立丹墀。岂虑尘埃久，云霄故有期。  
  
卷545_22  【病中晨起即事寄场中往还】刘得仁  
昨日离尘里，今朝懒已成。岂能为久隐，更欲泥浮名。  
虚牖晨光白，幽园晓气清。戴沙寻水去，披雾入林行。  
叠叶孤禽在，初阳半树明。桑麻新雨润，芦荻古波声。  
易向田家熟，元于世路生。病多三径塞，吟苦四邻惊。  
  
卷545_23  【悲老宫人】刘得仁  
白发宫娃不解悲，满头犹自插花枝。  
曾缘玉貌君王宠，准拟人看似旧时。  
  
卷545_24  【村中闲步】刘得仁  
闲共野人临野水，新秋高树挂清晖。  
不知尘里无穷事，白鸟双飞入翠微。  
  
卷545_25  【上巳日】刘得仁  
未敢分明赏物华，十年如见梦中花。  
游人过尽衡门掩，独自凭栏到日斜。  
  
卷545_26  【省试日上崔侍郎四首】刘得仁  
衣上年年泪血痕，只将怀抱诉乾坤。  
如今主圣臣贤日，岂致人间一物冤。  
如病如痴二十秋，求名难得又难休。  
回看骨肉须堪耻，一著麻衣便白头。  
戚里称儒愧小才，礼闱公道此时开。  
他人何事虚相指，明主无私不是媒。  
方寸终朝似火然，为求白日上青天。  
自嗟辜负平生眼，不识春光二十年。  
  
卷545_27  【秋夜】刘得仁  
秋气满堂孤烛冷，清宵无寐忆山归。  
窗前月过三更后，细竹吟风似雨微。  
  
卷545_28  【长门怨】刘得仁  
争得一人闻此怨，长门深夜有妍姝。  
早知雨露翻相误，只插荆钗嫁匹夫。  
  
卷545_29  【贾妇怨】刘得仁  
嫁与商人头欲白，未曾一日得双行。  
任君逐利轻江海，莫把风涛似妾轻。  
  
卷545_30  【寄友人】刘得仁  
风飒沉思眼忽开，尘埃污得是庸才。  
那堪更见巢松鹤，飞入青云不下来。  
  
卷545_31  【晏起】刘得仁  
日过辰时犹在梦，客来应笑也求名。  
浮生自得长高枕，不向人间与命争。  
  
卷545_32  【马上别单于刘评事（时太和公主还京，评事罢举起职）】刘得仁  
庙谋宏远人难测，公主生还帝感深。  
天下底平须共喜，一时闲事莫惊心。  
  
卷545_33  【赠从弟谷】刘得仁  
此世荣枯岂足惊，相逢惟要眼长青。  
从来不爱三闾死，今日凭君莫独醒。  
  
卷545_34  【别山居】刘得仁  
万壑千岩景象开，登临未足又须回。  
凭师莫断松间路，秋月圆时弟子来。  
  
卷545_35  【赠道人】刘得仁  
长在城中无定业，卖丹磨镜两途贫。  
三山来往寻常事，不省曾惊市井人。  
  
卷545_36  【对月寄同志】刘得仁  
霜满中庭月在林，塞鸿频过又更深。  
支颐不语相思坐，料得君心似我心。  
  
卷545_37  【忆鹤】刘得仁  
白丝翎羽丹砂顶，晓度秋烟出翠微。  
来向孤松枝上立，见人吟苦却高飞。  
  
卷545_38  【云门寺】刘得仁  
上方僧又起，清磬出林初。吟苦晓灯暗，露零秋草疏。  
旧山多梦到，流水送愁馀。寄寺欲经岁，惭无亲故书。  
  
卷545_39  【中秋宿邓逸人居】刘得仁  
偶与山僧宿，吟诗坐到明。夜凉耽月色，秋渴漱泉声。  
涧木如竿耸，窗云作片生。白衣闲自贵，不揖汉公卿。  
  
卷545_40  【句】刘得仁  
外家虽是帝，当路且无亲。（《读书志》）斋  
白日只如哭，黄泉免恨无。（哭贾岛，以下《吟窗杂录》）主  
身闲甘旨下，白发太平人。  
同游芳草寺，见示白云诗。（以下《海录碎事》）古  
犹祈启金口，一为动文权。  
深山寺路千层石，竹杖棕鞋便可登。  

## 全唐诗(中)　卷五百四十六

卷546_1  【题山院】权审  
万叶风声利，一山秋气寒。晓霜浮碧瓦，落日度朱栏。  
  
卷546_2  【绝句】权审  
得即高歌失即休，多悲多恨谩悠悠。  
今朝有酒今朝醉，明日愁来明日愁。  
  
卷546_3  【郡中有怀寄上睦州员外杜十三兄】邢群  
城枕溪流更浅斜，丽谯连带邑人家。经冬野菜青青色，  
未腊山梅处处花。虽免嶂云生岭上，永无音信到天涯。  
如今岁晏从羁滞，心喜弹冠事不赊。  
  
卷546_4  【早发灵芝望九华寄杜员外使君】曹汾  
戴月早辞三秀馆，迟明初识九华峰。嵯嵯玉剑寒铓利，  
袅袅青莲翠叶重。奇状却疑人画出。岚光如为客添浓。  
行春若到五溪上，此处褰帷正面逢。  
  
卷546_5  【落花】严恽  
春光冉冉归何处，更向花前把一杯。  
尽日问花花不语，为谁零落为谁开。  
  
卷546_6  【题筹笔驿】殷潜之  
江东矜割据，邺下夺孤嫠。霸略非匡汉，宏图欲佐谁。  
奏书辞后主，仗剑出全师。重袭褒斜路，悬开反正旗。  
欲将苞有截，必使举无遗。沈虑经谋际，挥毫决胜时。  
圜觚当分画，前箸此操持。山秀扶英气，川流入妙思。  
算成功在彀，运去事终亏。命屈天方厌，人亡国自随。  
艰难推旧姓，开创极初基。总叹曾过地，宁探作教资。  
若归新历数，谁复顾衰危。报德兼明道，长留识者知。  
  
卷546_7  【送高遂赴举】祝元膺  
句曲旧宅真，自产日月英。既涵岳渎气，安无神仙名。  
松桂逦迤色，与君相送情。  
  
卷546_8  【寄道友】祝元膺  
两颔凝清霜，玉炉焚天香。为我延岁华，得入不死乡。  
  
卷546_9  【梦仙谣】祝元膺  
蟾蜍夜作青冥烛，螮蝀晴为碧落梯。  
好个分明天上路，谁教深入武陵溪。  
  
卷546_10  【句】祝元膺  
雾纹斑似豹，水力健如龙。（见张为《主客图》）主  
  
卷546_11  【贺邓璠使君正拜袁州】彭蟾  
六年惠爱及黎甿，大府论功俟陟明。尺一诏书天上降，  
二千石禄世间荣。新添画戟门增峻，旧蹑青云路转平。  
更待皇恩醒善政，碧油幢到郡斋迎。  
  
卷546_12  【和严恽落花诗】王枢  
花落花开人世梦，衰荣闲事且持杯。  
春风底事轻摇落，何似从来不要开。  
  
卷546_13  【咏宣律和尚袈裟】张希复  
共覆三衣中夜寒，披时不镇尼师坛。  
无因盖得龙宫地，畦里尘飞叶相残。  
  
卷546_14  【莺出谷】钱可复  
玉律阳和变，时禽羽翮新。载飞初出谷，一啭已惊人。  
拂柳宜烟暖，冲花觉露春。抟风翻翰疾，向日弄吭频。  
求友心何切，迁乔幸有因。华林高玉树，栖托及芳晨。  
  
卷546_15  【莺出谷】张鹭  
弱柳随俦匹，迁莺正及春。乘风音响远，映日羽毛新。  
已得辞幽谷，还将脱俗尘。鸳鸾方可慕，燕雀迥无邻。  
游止知难屈，翻飞在此伸。一枝如借便，终冀托深仁。  
  
卷546_16  【莺出谷】刘庄物  
幸因辞旧谷，从此及芳晨。欲语如调舌，初飞似畏人。  
风调归影便，日暖吐声频。翔集知无阻，联绵贵有因。  
喜迁乔木近，宁厌对花新。堪念微禽意，关关也爱春。  

## 全唐诗(中)　卷五百四十七

卷547_1  【题吕食新水阁兼寄南商州郎中】朱景玄  
丹槛初结构，孤高冠清川。庭临谷中树，檐落山上泉。  
晓色挂残月，夜声杂繁弦。青春去如水，康乐归何年。  
  
卷547_2  【华山南望春】朱景玄  
灵岳多异状，巉巉出虚空。闲云恋岩壑，起灭苍翠中。  
皓气澄野水，神光秘琼宫。鹤巢前林雪，瀑落满涧风。  
春尽花未发，川回路难穷。何因著山屐，鹿迹寻羊公。  
  
卷547_3  【水阁】朱景玄  
楼居半池上，澄影共相空。谢守题诗处，莲开净碧中。  
  
卷547_4  【迎风亭】朱景玄  
山雨留清气，溪飙送早凉。时回石门步，阶下碧云光。  
  
卷547_5  【双槠亭】朱景玄  
连檐对双树，冬翠夏无尘。未肯惭桃李，成阴不待春。  
  
卷547_6  【莲亭】朱景玄  
回塘最幽处，拍水小亭开。莫怪阑干湿，夜宿来。  
  
卷547_7  【中峰亭】朱景玄  
中峰上翠微，窗晓早霞飞。几引登山屐，春风踏雪归。  
  
卷547_8  【飞云亭】朱景玄  
上结孤圆顶，飞轩出泰清。有时迷处所，梁栋晓云生。  
  
卷547_9  【四望亭】朱景玄  
高亭群峰首，四面俯晴川。每见晨光晓，阶前万井烟。  
  
卷547_10  【望莲台】朱景玄  
秋台好登望，菡萏发清池。半似红颜醉，凌波欲暮时。  
  
卷547_11  【茶亭】朱景玄  
静得尘埃外，茶芳小华山。此亭真寂寞，世路少人闲。  
  
卷547_12  【宿新安村步】朱景玄  
淅淅寒流涨浅沙，月明空渚遍芦花。  
离人偶宿孤村下，永夜闻砧一两家。  
  
卷547_13  【远闻本郡行春到旧山二首】朱景玄  
一身从宦留京邑，五马遥闻到旧山。  
已领烟霞光野径，深惭老幼候柴关。  
清风借响松筠外，画隼停晖水石间。  
定掩溪名在图传，共知轩盖此登攀。  
  
卷547_14  【和崔使君临发不得观积雪】朱景玄  
贫居稍与池塘近，旬日轩车不降来。  
一树琼花空有待，晓风看落满青苔。  
  
卷547_15  【句】朱景玄  
塞鸿先秋去，边草入夏生。（见《酉阳杂俎》）斋  
  
卷547_16  【别青州妓段东美】薛宜僚  
经年邮驿许安栖，一会他乡别恨迷。  
今日海帆飘万里，不堪肠断对含啼。  
阿母桃花方似锦，王孙草色正如烟。  
不须更向沧溟望，惆怅欢情恰一年。  
  
卷547_17  【咏韦皋】郭圆  
宣父从周又适秦，昔贤谁少出风尘。  
当时甚讶张延赏，不识韦皋是贵人。  
  
卷547_18  【进宣宗收复河湟诗】崔铉  
边陲万里注恩波，宇宙群芳洽凯歌。右地名王争解辫，  
远方戎垒尽投戈。烟尘永息三秋戍，瑞气遥清九折河。  
共遇圣明千载运，更观俗阜与时和。  
  
卷547_19  【咏架上鹰】崔铉  
天边心胆架头身，欲拟飞腾未有因。  
万里碧霄终一去，不知谁是解绦人。  
  
卷547_20  【越亭二十韵】元晦  
乏才叨八使，徇禄非三顾。南服颁诏条，东林证迷误。  
未闻述职效，偶脱嚣烦趣。激水浚坳塘，缘崖欹磴步。  
西岩焕朝旭，深壑囊宿雾。影气爽衣巾，凉飔轻杖履。  
临高神虑寂，远眺川原布。孤帆逗汀烟，翻鸦集江树。  
独探洞府静，恍若偓佺遇。一瞬契真宗，百年成妄故。  
孱颜石户启，杳霭溪云度。松籁韵宫商，鸳甍势翔溯。  
津梁危彴架，济物虚舟渡。环流驰羽觞，金英妒妆嫭。  
笳吟寒垒迥，鸟噪空山暮。怅望麋鹿心，低回车马路。  
悬冠谢陶令，褫珮怀疏傅。遐想蜕缨緌，徒惭恤襦袴。  
福盈祸之倚，权胜道所恶。何必栖禅关，无言自冥悟。  
  
卷547_21  【除浙东留题桂郡林亭】元晦  
紫泥远自金銮降，朱旆翻驰镜水头。陶令风光偏畏夜，  
子牟衰鬓暗惊秋。西邻月色何时见，南国春光岂再游。  
莫遣艳歌催客醉，不堪回首翠蛾愁。  
  
卷547_22  【句】元晦  
石静如开镜，山高若耸莲。笋竿抽玉管，花蔓缀金钿。  
（岩光亭楼海虞衡志）。  
  
卷547_23  【和元常侍除浙东留题】路贯  
谢安致理逾三载，黄霸清声彻九重。犹辍珮环归凤阙，  
且将仁政到稽峰。林间立马罗千骑，池上开筵醉一钟。  
共喜甘棠有新咏，独惭霜鬓又攀龙。  
  
卷547_24  【赠巩畴】郑薰  
密雪松桂寒，书窗导馀清。风撼冰玉碎，阶前琴磬声。  
榻静几砚洁，帙散缣缃明。高论展僧肇，精言资巩生。  
立意加玄虚，析理分纵横。万化悉在我，一物安能惊。  
江海何所动，丘山常自平。迟速不相阂，后先徒起争。  
镜照分妍丑，秤称分重轻。颜容宁入鉴，铢两岂关衡。  
蕴微道超忽，剖镫音泠泠。纸上掣牢键，舌端摇利兵。  
圆澈保直性，客尘排妄情。有住即非住，无行即是行。  
疏越舍朱弦，哇淫鄙秦筝。淡薄贵无味，羊斟惭大羹。  
洪远包乾坤，幽窅潜沈冥。罔烦跬步举，顿达万里程。  
庐远尚莫晓，隐留曾误听。直须持妙说，共诣毗耶城。  
  
卷547_25  【句】郑薰  
项斯逢水部，谁道不关情。  

## 全唐诗(中)　卷五百四十八

卷548_1  【镊白曲】薛逢  
去年镊白鬓，镜里犹堪认年少。今年镊白发，  
两眼昏昏手战跳。满酌浓酹假颜色，颜色不扬翻自笑。  
少年曾读古人书，本期独善安有馀。虽盖长安一片瓦，  
未遑卒岁容宁居。前年依亚成都府，月请俸缗六十五。  
妻儿骨肉愁欲来，偏梁阁道归得否？长安六月尘亘天，  
池塘鼎沸林欲燃。合家恸哭出门送，独驱匹马陵山巅。  
到官只是推诚信，终日兢兢幸无吝。丞相知怜为小心，  
忽然奏佩专城印。专城俸入一倍多，况兼职禄霜峨峨。  
山妻稚女悉迎到，时列绿樽酣酒歌。醉来便向樽前倒，  
风月满头丝皓皓。虽然减得阖门忧，又加去国五年老。  
五年老，知奈何？来日少，去日多。金锤锤碎黄金镊，  
更唱樽前老去歌。  
  
卷548_2  【君不见】薛逢  
君不见，马侍中，气吞河朔称英雄；君不见，韦太尉，  
二十年前镇蜀地。一朝冥漠归下泉，功业声名两憔悴。  
奉诚园里蒿棘生，长兴街南沙路平。当时带砺在何处，  
今日子孙无地耕。或闻羁旅甘常调，簿尉文参各天表。  
清明纵便天使来，一把纸钱风树杪。碑文半缺碑堂摧，  
祁连冢象狐兔开。野花似雪落何处，棠梨树下香风来。  
马侍中，韦太尉，盛去衰来片时事。生倏忽一梦中，  
何必深深固权位！主  
  
卷548_3  【老去也】薛逢  
惆怅人生不满百，一事无成头雪白。回看幼累与老妻，  
俱是途中远行客。匣中旧镜照胆明，昔曾见我髭未生。  
朝巾暮栉不自省，老皮皴皱文纵横。合掌髻子蒜许大，  
此日方知非是我。暗数七旬能几何，不觉中肠热如火。  
老去也，争奈何？敲酒盏，唱短歌。短歌未竟日已没，  
月映西南庭树柯。  
  
卷548_4  【追昔行】薛逢  
朝光如飞犹尚可，暮更如箭不容卧。犍为穿城更漏频，  
一一皆从枕边过。一夕凡几更，一更凡几声。  
青春枉向镜中老，白发虚从愁里生。曾窥帝里东邻女，  
自比桃花镜中许。一朝嫁得征戍儿，荷戈千里防秋去。  
去时只作旦暮期，别后生死俱不知。风惊粉色入蝉鬓，  
愁送镜花潜堕枝。前年因出长安陌，见一女人头雪白。  
日中扶杖憩树阴，仿佛形容认相识。向予吁嗟还独语，  
曾与君家邻舍住。当时妾嫁与征人，几向墙头诮夫主。  
花开叶落何推迁，屈指数当三十年。眉头薤叶同枯叶，  
琴上朱弦成断弦。嫁时宝镜依然在，鹊影菱花满光彩。  
梦里长嗟离别多，愁中不觉颜容改。叹息人生能几何，  
喜君颜貌未蹉跎。因君下马重相顾，请奏青门肠断歌。  
  
卷548_5  【醉春风】薛逢  
去年春似今年春，依旧野花愁杀人。犍为县里古城上，  
开是好花飞是尘。戏蝶狂蜂相往返，一枝花上声千万。  
时节先从暖处开，北枝未发南枝晚。江城太守须髯苍，  
忽然置酒开华堂。歌儿舞女亦随后，暂醉始知天地长。  
顷年曾作东周掾，同舍寻春屡开宴。斗门亭上柳如丝，  
洛水桥边月如练。洛阳风俗不禁街，骑马夜归香满怀。  
坐客争吟云碧句，美人醉赠珊瑚钗。日往月来何草草，  
今年又校三年老。槽中骏马不能骑，惆怅落花开满道。  
为报时人知不知，看花对酒定无疑。君看野外孤坟下，  
石羊石马是谁家？斋  
  
卷548_6  【邻相反行】薛逢  
东家有儿年十五，只向田园独辛苦。夜开沟水绕稻田，  
晓叱耕牛垦塉土。西家有儿才弱龄，仪容清峭云鹤形。  
涉书猎史无早暮，坐期朱紫如拾青。东家西家两相诮，  
西儿笑东东又笑。西云养志与荣名，彼此相非不同调。  
东家自云虽苦辛，躬耕早暮及所亲。男舂女爨二十载，  
堂上未为衰老人。朝机暮织还充体，馀者到兄还及弟。  
春秋伏腊长在家，不许妻奴暂违礼。尔今二十方读书，  
十年取第三十馀。往来途路长离别，几人便得升公车。  
纵令得官身须老，衔恤终天向谁道？百年骨肉归下泉，  
万里枌榆长秋草。我今躬耕奉所天，耘锄刈获当少年。  
面上笑添今日喜，肩头薪续厨中烟。纵使此身头雪白，  
又有儿孙还稼穑。家藏一卷古孝经，世世相传皆得力。  
为报西家知不知，何须谩笑东家儿。生前不得供甘滑，  
殁后扬名徒尔为。  
  
卷548_7  【灵台家兄古镜歌】薛逢  
一尺圆潭深黑色，篆文如丝人不识。耕夫云住赫连城，  
赫连城下亲耕得。镜上磨莹一月馀，日中渐见菱花舒。  
金膏洗拭鉎涩尽，黑云吐出新蟾蜍。言此是千年物，  
百鬼闻之形暗栗，玉匣曾经龙照来，岂宜更鉴农夫质。  
有时霹雳半夜惊，窗中飞电如晦明。盘龙鳞胀玉匣溢，  
牙爪触风时有声。耕夫不解珍灵异，翻惧赫连神作祟。  
十千卖与灵台兄，百丈灵湫坐中至。溢匣水色如玉倾，  
儿童不敢窥泓澄。寒光照人近不得，坐愁雷电湫中生。  
吾兄吾兄须爱惜，将来慎勿虚抛掷。兴云致雨会有时，  
莫遣红妆秽灵迹。  
  
卷548_8  【观竞渡（一作刘禹锡诗，一作张建封诗）】薛逢  
三月三日天清明，杨花绕江啼晓莺。使君未出郡斋内，  
江上已闻齐和声。使君出时皆有引，马前已被红旗阵。  
两岸罗衣破鼻香，银钗照日如霜刃。鼓声三下红旗开，  
两龙跃出浮水来。擢影干波飞万剑，鼓声劈浪鸣千雷。  
雷声冲急波相近，两龙望标目如瞬。江上人呼霹雳声，  
竿头彩挂虹霓晕。前船抢水已得标，后船失势空挥桡。  
疮眉血首争不定，输岸一朋心似烧。只将标示输赢赏，  
两岸十舟五来往。须臾戏罢各东西，竟脱文身请书上。  
吾今细观竞渡儿，何殊当路权相持。不思得所各休去，  
会到摧舟折楫时。  
  
卷548_9  【酬牛秀才登楼见示】薛逢  
旅馆再经秋，心烦懒上楼。年光同过隙，人事且随流。  
骨肉凭书问，乡关托梦游。所嗟山郡酒，倾尽只添忧。  
  
卷548_10  【夏夜宴明月湖】薛逢  
夏夜宴南湖，琴觞兴不孤。月摇天上桂，星泛浦中珠。  
助照萤随舫，添盘笋迸厨。圣朝思静默，堪守谷中愚。  
  
卷548_11  【大水】薛逢  
暴雨逐惊雷，从风忽骤来。浪驱三岛至，江拆二仪开。  
势恐圆枢折，声疑厚轴摧。冥心问元化，天眼几时回。  
  
卷548_12  【席上酬东川严中丞叙旧见赠】薛逢  
昔记披云日，今逾二十年。声名俱是梦，恩旧半归泉。  
朱绂惭衰齿，红妆惨别筵。离歌正凄切，休更促危弦。  
  
卷548_13  【禁火】薛逢  
日日冒烟尘，忽忽禁火辰。塞榆关水湿，边草贼回春。  
岁月伤风迈，疮痍念苦辛。沙中看白骨，肠断故乡人。  
  
卷548_14  【咏柳】薛逢  
弱植惊风急自伤，暮来翻遣思悠扬。曾飘紫陌随高下，  
敢拂朱阑竞短长。萦砌乍飞还乍舞，扑池如雪又如霜。  
莫令岐路频攀折，渐拟垂阴到画堂。  
  
卷548_15  【宫词】薛逢  
十二楼中尽晓妆，望仙楼上望君王。锁衔金兽连环冷，  
水滴铜龙昼漏长。云髻罢梳还对镜，罗衣欲换更添香。  
遥窥正殿帘开处，袍袴宫人扫御床。  
  
卷548_16  【长安春日】薛逢  
穷途日日困泥沙，上苑年年好物华。荆棘不当车马道，  
管弦长奏绮罗家。王孙草上悠扬蝶，少女风前烂熳花。  
懒出任从游子笑，入门还是旧生涯。  
  
卷548_17  【韦寿博书斋（一作温庭筠诗）】薛逢  
玄晏先生已白头，不随鹓鹭狎群鸥。元卿谢免开三径，  
平仲朝归卧一裘。醉后独知殷甲子，病来犹作晋春秋。  
尘缨未濯今如此，野水无情处处流。  
  
卷548_18  【潼关河亭】薛逢  
重冈如抱岳如蹲，屈曲秦川势自尊。天地并功开帝宅，  
山河相湊束龙门。橹声呕轧中流渡，柳色微茫远岸村。  
满眼波涛终古事，年来惆怅与谁论。  
  
卷548_19  【送衢州崔员外】薛逢  
笑分铜虎别京师，岭下山川想到时。红树暗藏殷浩宅，  
绿萝深覆偃王祠。风茅向暖抽书带，露竹迎风舞钓丝。  
休指岩西数归日，知君已负白云期。  
  
卷548_20  【开元后乐】薛逢  
莫奏开元旧乐章，乐中歌曲断人肠。邠王玉笛三更咽，  
虢国金车十里香。一自犬戎生蓟北，便从征战老汾阳。  
中原骏马搜求尽，沙苑年来草又芳。  
  
卷548_21  【汉武宫辞】薛逢  
汉武清斋夜筑坛，自斟明水醮仙官。殿前玉女移香案，  
云际金人捧露盘。绛节几时还入梦，碧桃何处更骖鸾。  
茂陵烟雨埋弓剑，石马无声蔓草寒。  
  
卷548_22  【潼关驿亭】薛逢  
河上关门日日开，古今名利旋堪哀。终军壮节埋黄土，  
杨震丰碑翳绿苔。寸禄应知沾有分，一官常惧处非才。  
犹惊往岁同袍者，尚逐江东计吏来。  
  
卷548_23  【五峰隐者】薛逢  
烟霞壁立水溶溶，路转崖回旦暮中。鸂鶒畏人沈涧月，  
山羊投石挂岩松。高斋既许陪云宿，晚稻何妨为客舂。  
今日见君嘉遁处，悔将名利役疏慵。  
  
卷548_24  【上吏部崔相公】薛逢  
龙门曾共战惊澜，雷电浮云出浚湍。紫府有名同羽化，  
碧霄无路却泥蟠。公车未结王生袜，客路虚弹贡禹冠。  
今日垆锤任真宰，暂回风水不应难。  
  
卷548_25  【送刘郎中牧杭州】薛逢  
一州横制浙江湾，台榭参差积翠间。楼下潮回沧海浪，  
枕边云起剡溪山。吴江水色连堤阔，越俗舂声隔岸还。  
圣代牧人无远近，好将能事济清闲。  
  
卷548_26  【贫女吟】薛逢  
残妆满面泪阑干，几许幽情欲话难。云髻懒梳愁拆凤，  
翠蛾羞照恐惊鸾。南邻送女初鸣珮，北里迎妻已梦兰。  
惟有深闺憔悴质，年年长凭绣床看。  
  
卷548_27  【夜宴观妓】薛逢  
灯火荧煌醉客豪，卷帘罗绮艳仙桃。纤腰怕束金蝉断，  
鬓发宜簪白燕高。愁傍翠蛾深八字，笑回丹脸利双刀。  
无因得荐阳台梦，愿拂馀香到缊袍。  
  
卷548_28  【送西川杜司空赴镇】薛逢  
黑眉玄发尚依然，紫绶金章五十年。三入凤池操国柄，  
八分龙节付兵权。东周城阙中天外，西蜀楼台落日边。  
莫遣洪垆旷真宰，九流人物待陶甄。  
  
卷548_29  【长安夜雨】薛逢  
滞雨通宵又彻明，百忧如草雨中生。心关桂玉天难晓，  
运落风波梦亦惊。压树早鸦飞不散，到窗寒鼓湿无声。  
当年志气俱消尽，白发新添四五茎。  
  
卷548_30  【猎骑】薛逢  
兵印长封入卫稀，碧空云尽早霜微。浐川桑落雕初下，  
渭曲禾收兔正肥。陌上管弦清似语，草头弓马疾如飞。  
岂知万里黄云戍，血迸金疮卧铁衣。  
  
卷548_31  【金城宫】薛逢  
忆昔明皇初御天，玉舆频此驻神仙。龙盘藻井喷红艳，  
兽坐金床吐碧烟。云外笙歌岐薛醉，月中台榭后妃眠。  
自从戎马生河雒，深锁蓬莱一百年。  
  
卷548_32  【惊秋】薛逢  
露竹风蝉昨夜秋，百年心事付东流。明霜义分成虚话，  
阜俗文章惜暗投。长笑李斯称溷鼠，每多庄叟喻牺牛。  
五湖烟水盈归梦，芦荻花中一钓舟。  
  
卷548_33  【六街尘】薛逢  
六街尘起鼓冬冬，马足车轮在处通。百役并驱衣食内，  
四民长走路岐中。年光与物随流水，世事如花落晓风。  
名利到身无了日，不知今古旋成空。  
  
卷548_34  【悼古】薛逢  
细推今古事堪愁，贵贱同归土一丘。汉武玉堂人岂在，  
石家金谷水空流。光阴自旦还将暮，草木从春又到秋。  
闲事与时俱不了，且将身暂醉乡游。  
  
卷548_35  【九华观废月池（一作题昭华公主废池馆）】薛逢  
曾发箫声水槛前，夜蟾寒沼两婵娟。微波有恨终归海，  
明月无情却上天。白鸟带将林外雪，绿荷枯尽渚中莲。  
荣华不肯人间住，须读庄生第一篇。  
  
卷548_36  【社日游开元观（时当水荒之后）】薛逢  
松柏当轩蔓桂篱，古坛衰草暮风吹。荒凉院宇无人到，  
寂寞烟霞只自知。浪渍法堂馀像设，水存虚殿半科仪。  
因求天宝年中梦，故事分明载折碑。  
  
卷548_37  【九日曲池游眺】薛逢  
陌上秋风动酒旗，江头丝竹竞相追。正当海晏河清日，  
便是修文偃武时。绣毂尽为行乐伴，艳歌皆属太平诗。  
微臣幸忝颁尧历，一望郊原惬所思。  
  
卷548_38  【九日郡斋有感】薛逢  
白日贪长夜更长，百般无意更思量。三冬不见秦中雪，  
九日惟添鬓畔霜。霞泛水文沈暮色，树凌金气发秋光。  
楼前野菊无多少，一雨重开一番黄。  
  
卷548_39  【九日嘉州发军亭即事】薛逢  
三江分注界平沙，何处云山是我家。舞鹤洲中翻白浪，  
掬金滩上折黄花。不愁故国归无日，却恨浮名苦有涯。  
向暮酒酣宾客散，水天狼藉变馀霞。  
  
卷548_40  【九日雨中言怀】薛逢  
糕果盈前益自愁，那堪风雨滞刀州。单床冷席他乡梦，  
紫樧黄花故国秋。万里音书何寂寂，百年生计甚悠悠。  
潜将满眼思家泪，洒寄长江东北流。  
  
卷548_41  【题剑门先寄上西蜀杜司徒】薛逢  
峭壁横空限一隅，划开元气建洪枢。梯航百货通邦计，  
键闭诸蛮屏帝都。西蹙犬戎威北狄，南吞荆郢制东吴。  
千年管钥谁熔范，只自先天造化炉。  
  
卷548_42  【八月初一驾幸延喜楼看冠带降戎】薛逢  
城头旭日照阑干，城下降戎彩仗攒。九陌尘埃千骑合，  
万方臣妾一声欢。楼台乍仰中天易，衣服初回左衽难。  
清水莫教波浪浊，从今赤岭属长安。  
  
卷548_43  【送司徒相公赴阙】薛逢  
丞相衔恩赴阙时，锦城寒菊始离披。龙媒旧识朝天路，  
鸡树长虚入梦枝。十载殿廷连步武，两来庸蜀抚疲羸。  
莫愁中土无人识，自有明明圣主知。  
  
卷548_44  【送灵州田尚书】薛逢  
阴风猎猎满旗竿，白草飕飕剑气攒。九姓羌浑随汉节，  
六州蕃落从戎鞍。霜中入塞雕弓硬，月下翻营玉帐寒。  
今日路傍谁不指，穰苴门户惯登坛。  
  
卷548_45  【座中走笔送前萧使君】薛逢  
笙歌惨惨咽离筵，槐柳阴阴五月天。未学苏秦荣佩印，  
却思平子赋归田。芙蓉欲绽溪边蕊，杨柳初迷渡口烟。  
自笑无成今老大，送君垂泪郭门前。  
  
卷548_46  【重送徐州李从事商隐】薛逢  
晓乘征骑带犀渠，醉别都门惨袂初。莲府望高秦御史，  
柳营官重汉尚书。斩蛇泽畔人烟晓，戏马台前树影疏。  
尺组挂身何用处，古来名利尽丘墟。  
  
卷548_47  【醉中闻甘州】薛逢  
老听笙歌亦解愁，醉中因遣合甘州。行追赤岭千山外，  
坐想黄河一曲流。日暮岂堪征妇怨，路傍能结旅人愁。  
左绵刺史心先死，泪满朱弦催白头。  
  
卷548_48  【北亭醉后叙旧赠东川陈书记】薛逢  
二十年前事尽空，半随波浪半随风。谋身喜断韩鸡尾，  
辱命羞携楚鹊笼。符竹谬分锦水外，妻孥犹隔散关东。  
临岐莫怪朱弦绝，曾是君家入爨桐。  
  
卷548_49  【宣政殿前陪位观册顺宗宪宗皇帝尊号】薛逢  
楼头钟鼓递相催，曙色当衙晓仗开。孔雀扇分香案出，  
衮龙衣动册函来。金泥照耀传中旨，玉节从容引上台。  
盛礼永尊徽号毕，圣慈南面不胜哀。  
  
卷548_50  【元日楼前观仗】薛逢  
千门曙色锁寒梅，五夜疏钟晓箭催。宝马占堤朝阙去，  
香车争路进名来。天临玉几班初合，日照金鸡仗欲回。  
更傍紫微瞻北斗，上林佳气满楼台。  
曈曈初日照楼台，漠漠祥云雉扇开。星驻冕旒三殿晓，  
云翻珠翠六宫来。山呼圣寿烟霞动，风转金章鸟兽回。  
欲识普恩无远近，万方欢忭一声雷。  
  
卷548_51  【醉中看花因思去岁之任】薛逢  
去岁乘轺出上京，军机旦暮促前程。狂花野草途中恨，  
春月秋风剑外情。愁见瘴烟遮路色，厌闻溪水下滩声。  
不辞醉伴诸年少，羞对红妆白发生。  
  
卷548_52  【题白马驿】薛逢  
晚麦芒干风似秋，旅人方作蜀门游。家林渐隔梁山远，  
客路长依汉水流。满壁存亡俱是梦，百年荣辱尽堪愁。  
胸中愤气文难遣，强指丰碑哭武侯。  
  
卷548_53  【题筹笔驿】薛逢  
天地三分魏蜀吴，武侯倔起赞訏谟。身依豪杰倾心术，  
目对云山演阵图。赤伏运衰功莫就，皇纲力振命先徂。  
出师表上留遗恳，犹自千年激壮夫。  
  
卷548_54  【贺杨收作相】薛逢  
阙下憧憧车马尘，沈浮相次宦游身。须知金印朝天客，  
同是沙堤避路人。威凤偶时因瑞圣，应龙无水谩通神。  
立门不是趋时客，始向穷途学问津。  
  
卷548_55  【元日田家】薛逢  
南村晴雪北村梅，树里茅檐晓尽开。蛮榼出门儿妇去，  
乌龙迎路女郎来。相逢但祝新正寿，对举那愁暮景催。  
长笑士林因宦别，一官轻是十年回。  
  
卷548_56  【送庆上人归湖州因寄道儒座主】薛逢  
上人今去白蘋洲，霅水苕溪我旧游。夜雨暗江渔火出，  
夕阳沈浦雁花收。闲听别鸟啼红树，醉看归僧棹碧流。  
若见儒公凭寄语，数茎霜鬓已惊秋。  
  
卷548_57  【早发剡山（一作赵嘏诗）】薛逢  
正怀何谢俯长流，更览馀封识嵊州。树色老依官舍晚，  
溪声凉傍客衣秋。南岩气爽横郛郭，天姥云晴拂寺楼。  
日暮不堪还上马，蓼花风起路悠悠。  
  
卷548_58  【题春台观】薛逢  
殿前松柏晦苍苍，杏绕仙坛水绕廊。垂露额题精思院，  
博山炉袅降真香。苔侵古碣迷陈事，云到中峰失上方。  
便拟寻溪弄花去，洞天谁更待刘郎。  
  
卷548_59  【春晚东园晓思】薛逢  
剑外春馀日更长，东园留醉乐高张。松杉露滴无情泪，  
桃杏风飘不语香。莺恋叶深啼绿树，燕窥巢稳坐雕梁。  
也知留滞年华晚，争那樽前乐未央。  
  
卷548_60  【芙蓉溪送前资州裴使君归京宁拜户部裴侍郎】薛逢  
桑柘林枯荞麦干，欲分离袂百忧攒。临溪莫话前途远，  
举酒须歌后会难。薄宦未甘霜发改，夹衣犹耐水风寒。  
遥知阮巷归宁日，几院儿童候马看。  
  
卷548_61  【伏闻令公疾愈对见延英，因有贺诗远封投献】薛逢  
吉语云云海外传，令公疾愈起朝天。皇风再扇寰区内，  
人镜重开日月边。光启四门通寿域，深疏万顷溉情田。  
陪臣自讶迷津久，愿识方舟济巨川。  
  
卷548_62  【题独孤处士村居】薛逢  
江上园庐荆作扉，男驱耕犊妇鸣机。林峦当户茑萝暗，  
桑柘绕村姜芋肥。几亩稻田还谓业，两间茆舍亦言归。  
何如一被风尘染，到老云云相是非。  
  
卷548_63  【题上皇观】薛逢  
狂寇穷兵犯帝畿，上皇曾此振戎衣。门前卫士传清警，  
砌下奚官扫翠微。云驻寿宫三洞启，日回仙仗六龙归。  
当时丹凤衔书处，老柏苍苍已合围。  
  
卷548_64  【奉和仆射相公送东川李支使归使府夏侯相公】薛逢  
两地交通布政和，上台深喜使星过。欢留白日千钟酒，  
调入青云一曲歌。寒柳翠添微雨重，腊梅香绽细枝多。  
平津万一言卑散，莫忘高松寄女萝。  
  
卷548_65  【送封尚书节制兴元】薛逢  
大封茅土镇褒中，醉出都门杀气雄。陌上晚花迎虎节，  
马前新月学弯弓。珂临响涧声先合，旆到春山色更红。  
欲识真心报天子，满旗全是发生风。  
  
卷548_66  【送西川梁常侍之新筑龙山城并锡赉两州刺史及部落酋长等】薛逢  
圣主忧夷貊，屯师剪束钦。皇家思眷祐，星使忽登临。  
用命期开国，违天必衅碪。化须均草树，恩不间飞沈。  
束马凌苍壁，扪萝上碧岑。瘴川风自热，剑阁气长阴。  
迅濑从天急，乔松入地深。仰观唯一径，俯瞰即千寻。  
水作新城带，山为故垒襟。东开洞君听，南辟纳蛮心。  
渥泽濡三部，衣冠化雨林。带文雕白玉，符理篆黄金。  
鸟道经邛僰，星缠过觜参。回轩如睿奖，休作苦辛吟。  
  
卷548_67  【河满子】薛逢  
系马宫槐老，持杯店菊黄。故交今不见，流恨满川光。  
  
卷548_68  【题黄花驿】薛逢  
孤戍迢迢蜀路长，鸟鸣山馆客思乡。  
更看绝顶烟霞外，数树岩花照夕阳。  
  
卷548_69  【凉州词】薛逢  
昨夜蕃兵报国仇，沙州都护破凉州。  
黄河九曲今归汉，塞外纵横战血流。  
  
卷548_70  【嘉陵江】薛逢  
备问嘉陵江水湄，百川东去尔西之。  
但教清浅源流在，天路朝宗会有期。  
  
卷548_71  【观猎】薛逢  
马缩寒毛鹰落膘，角弓初暖箭新调。  
平原踏尽无禽出，竟日翻身望碧霄。  
  
卷548_72  【狼烟】薛逢  
三道狼烟过碛来，受降城上探旗开。  
传声却报边无事，自是官军入抄回。  
  
卷548_73  【侠少年】薛逢  
绿眼胡鹰踏锦鞲，五花骢马白貂裘。  
往来三市无人识，倒把金鞭上酒楼。  
  
卷548_74  【感塞】薛逢  
满塞旌旗镇上游，各分天子一方忧。  
无因得见歌舒翰，可惜西山十八州。  
  
卷548_75  【听曹刚弹琵琶】薛逢  
禁曲新翻下玉都，四弦掁触五音殊。  
不知天上弹多少，金凤衔花尾半无。  
  
卷548_76  【定山寺】薛逢  
十里松萝映碧苔，一川晴色镜中开。  
遥闻上界翻经处，片片香云出院来。  
  
卷548_77  【越王楼送高梓州入朝】薛逢  
乘递初登建外州，倾心喜事富人侯。让当游艺依仁日，  
便到攀辕卧辙秋。容听巴歌消子夜，许陪仙躅上危楼。  
欲知恨恋情深处，听取长江旦暮流。  
  
卷548_78  【送李蕴赴郑州因献卢郎中（以下九首并见《赵嘏集》）】薛逢  
仆射陂西想到时，满川晴色见旌旗。马融闲卧笛声远，  
王粲醉吟楼影移。几日赋诗秋水寺，经年草诏白云司。  
唯君此去人多羡，却是恩深自不知。  
  
卷548_79  【送裴评事】薛逢  
塞垣从事识兵机，只拟平戎不拟归。入夜笳声含白发，  
报秋榆叶落征衣。城临战垒黄云晚，马渡寒沙夕照微。  
此别不应书断绝，满天霜雪有鸿飞。  
  
卷548_80  【送沈单作尉江都（一作许浑诗）】薛逢  
炀帝都城春水边，笙歌夜上木兰船。三千宫女自涂地，  
十万人家如洞天。焰焰花枝官舍晚，重重云影寺墙连。  
少年作尉须矜慎，莫向楼前坠马鞭。  
  
卷548_81  【送薛耽先辈归谒汉南】薛逢  
云绕千峰驿路长，谢家联句待檀郎。手持碧落新攀桂，  
月在东轩旧选床。几日旌幢延骏马，到时冰玉动华堂。  
孔门多少风流处，不遣颜回识醉乡。  
  
卷548_82  【送同年郑祥先辈归汉南（时恩门相公镇山南）】薛逢  
年来惊喜两心知，高处同攀次第枝。倚绣屏闲赏夜，  
马嘶花径醉归时。声名本自文章得，藩溷曾劳笔砚随。  
家去恩门四千里，只应从此梦旌旗。  
  
卷548_83  【李先辈擢第东归有赠送】薛逢  
金榜前头无是非，平人分得一枝归。正怜日暖云飘路，  
何处宴回风满衣。门掩长淮心更远，渡连芳草马如飞。  
茂陵自笑犹多病，空有书斋在翠微。  
  
卷548_84  【送韩绛归淮南寄韩绰先辈】薛逢  
岛上花枝系钓船，隋家宫畔水连天。江帆自落鸟飞外，  
月观静依春色边。门巷草生车辙在，朝廷恩及雁行联。  
相逢且问昭州事，曾鼓庄盆对逝川。  
  
卷548_85  【送卢缄归扬州】薛逢  
曾向雷塘寄掩扉，荀家灯火有馀辉。关河日暮望空极，  
杨柳渡头人独归。隋苑荒台风袅袅，灞陵残雨梦依依。  
今年春色还相误，为我江边谢钓矶。  
  
卷548_86  【送剡客】薛逢  
两重江外片帆斜，数里林塘绕一家。门掩右军馀水石，  
路横诸谢旧烟霞。扁舟几处逢溪雪，长笛何人怨柳花。  
若到天台洞阳观，葛洪丹井在云涯。  
  
卷548_87  【凉州词】薛逢  
千里东归客，无心忆旧游。挂帆游□水，高枕到青州。  
君住孤山下，烟深夜径长。辕门渡绿水，游苑绕垂杨。  
树发花如锦，莺啼柳若丝。更游欢宴地，愁见别离时。  
  
卷548_88  【送萧俛相公归山（一作赵嘏诗）】薛逢  
眼前轩冕是鸿毛，天上人情谩自劳。  
脱却朝衣便东去，青云不及白云高。  
  
卷548_89  【石膏枕】薛逢  
表里通明不假雕，冷于春雪白于瑶。  
朝来送在凉床上，只怕风吹日炙销。  
  
卷548_90  【句】薛逢  
草荒留客院，泥卧喂生台。（《游废寺》。  
以下见《海录碎事》）知  
碧碎鸳鸯瓦，香埋菡萏垆。  
初日晖晖上彩旄。  
金鞍俯鞚尘开处，银镝离弦中处声。（《猎》）。  
昨日鸿毛万钧重，今朝山岳一朝轻。（《旧唐书》本传：  
王铎作相，逢有诗云云，铎怨之）古  

## 全唐诗(中)　卷五百四十九

卷549_1  【汾上宴别（一作许浑诗）】赵嘏  
云物如故乡，山川知异路。年来未归客，马上春色暮。  
一尊花下酒，残日水西树。不待管弦终，摇鞭背花去。  
  
卷549_2  【书斋雪后】赵嘏  
拥褐坐茅檐，春晴喜初日。微风入桃径，爽气归缥帙。  
频时苦风雪，就景理巾栉。树暖高鸟来，窗闲曙云出。  
乡遥路难越，道蹇时易失。欲静又不能，东山负芝朮。  
  
卷549_3  【寄道者】赵嘏  
洞庭先生归路长，海云望极春茫茫。  
别来几度向蓬岛，自傍瑶台折灵草。  
  
卷549_4  【虎丘寺赠渔处士】赵嘏  
兰若云深处，前年客重过。岩空秋色动，水阔夕阳多。  
早负江湖志，今如鬓发何。唯思闲胜我，钓艇在烟波。  
  
卷549_5  【陪崔璞侍御和崔gC春日有怀】赵嘏  
诗家本多感，况值广陵春。暖驻含窗日，香馀醉袖尘。  
浮名皆有分，一笑最关身。自此容依托，清才两故人。  
  
卷549_6  【昔昔盐二十首（以薛道衡诗每句为题）　垂柳覆金堤】赵嘏  
新年垂柳色，袅袅对空闺。不畏芳菲好，自缘离别啼。  
因风飘玉户，向日映金堤。驿使何时度，还将赠陇西。  
  
卷549_7  【昔昔盐二十首　蘼芜叶复齐】赵嘏  
提筐红叶下，度日采蘼芜。掬翠香盈袖，看花忆故夫。  
叶齐谁复见，风暖恨偏孤。一被春光累，容颜与昔殊。  
  
卷549_8  【昔昔盐二十首　水溢芙蓉沼】赵嘏  
渌沼春光后，青青草色浓。绮罗惊翡翠，暗粉妒芙蓉。  
云遍窗前见，荷翻镜里逢。将心托流水，终日渺无从。  
  
卷549_9  【昔昔盐二十首　花飞桃李蹊】赵嘏  
远期难可托，桃李自依依。花径无容迹，戎裘未下机。  
随风开又落，度日扫还飞。欲折枝枝赠，那知归不归。  
  
卷549_10  【昔昔盐二十首　采桑秦氏女】赵嘏  
南陌采桑出，谁知妾姓秦。独怜倾国貌，不负早莺春。  
珠履荡花湿，龙钩折桂新。使君那驻马，自有侍中人。  
  
卷549_11  【昔昔盐二十首　织锦窦家妻】赵嘏  
当年谁不羡，分作窦家妻。锦字行行苦，罗帏日日啼。  
岂知登陇远，只恨下机迷。直候阳关使，殷勤寄海西。  
  
卷549_12  【昔昔盐二十首　关山别荡子】赵嘏  
那堪闻荡子，迢递涉关山。肠为马嘶断，衣从泪滴斑。  
愁看塞上路，讵惜镜中颜。傥见征西雁，应传一字还。  
  
卷549_13  【昔昔盐二十首　风月守空闺】赵嘏  
良人犹远戍，耿耿夜闺空。绣户流宵月，罗帏坐晚风。  
魂飞沙帐北，肠断玉关中。尚自无消息，锦衾那得同。  
  
卷549_14  【昔昔盐二十首　恒敛千金笑】赵嘏  
玉颜恒自敛，羞出镜台前。早惑阳城客，今悲华锦筵。  
从军人更远，投喜鹊空传。夫婿交河北，迢迢路几千。  
  
卷549_15  【昔昔盐二十首　长垂双玉啼】赵嘏  
双双红泪堕，度日暗中啼。雁出居延北，人犹辽海西。  
向灯垂玉枕，对月洒金闺。不惜罗衣湿，惟愁归意迷。  
  
卷549_16  【昔昔盐二十首　蟠龙随镜隐】赵嘏  
鸾镜无由照，蛾眉岂忍看。不知愁发换，空见隐龙蟠。  
那惬红颜改，偏伤白日残。今朝窥玉匣，双泪落阑干。  
  
卷549_17  【昔昔盐二十首　彩凤逐帷低】赵嘏  
巧绣双飞凤，朝朝伴下帷。春花那见照，暮色已频欺。  
欲卷思君处，将啼裛泪时。何年征戍客，传语报佳期。  
  
卷549_18  【昔昔盐二十首　惊魂同夜鹊】赵嘏  
万里无人见，众情难与论。思君常入梦，同鹊屡惊魂。  
孤寝红罗帐，双啼玉箸痕。妾心甘自保，岂复暂忘恩。  
  
卷549_19  【昔昔盐二十首　倦寝听晨鸡】赵嘏  
去去边城骑，愁眠掩夜闺。披衣窥落月，拭泪待鸣鸡。  
不愤连年别，那看长夜啼。功成应自恨，早晚发辽西。  
  
卷549_20  【昔昔盐二十首　暗牖悬蛛网】赵嘏  
暗中蛛网织，历乱绮窗前。万里终无信，一条徒自悬。  
分从珠露滴，愁见隙风牵。妾意何聊赖，看看剧断弦。  
  
卷549_21  【昔昔盐二十首　空梁落燕泥】赵嘏  
春至今朝燕，花时伴独啼。飞斜珠箔隔，语近画梁低。  
帷卷闲窥户，床空暗落泥。谁能长对此，双去复双栖。  
  
卷549_22  【昔昔盐二十首　前年过代北】赵嘏  
代北几千里，前年又复经。燕山云自合，胡塞草应青。  
铁马喧鼙鼓，蛾眉怨锦屏。不知羌笛曲，掩泪若为听。  
  
卷549_23  【昔昔盐二十首　今岁往辽西】赵嘏  
万里飞书至，闻君已渡辽。只谙新别苦，忘却旧时娇。  
烽戍年将老，红颜日向凋。胡沙兼汉苑，相望几迢迢。  
  
卷549_24  【昔昔盐二十首　一去无还意】赵嘏  
良人征绝域，一去不言还。百战攻胡虏，三冬阻玉关。  
萧萧边马思，猎猎戍旗闲。独抱千重恨，连年未解颜。  
  
卷549_25  【昔昔盐二十首　那能惜马蹄】赵嘏  
云中路杳杳，江畔草凄凄。妾久垂珠泪，君何惜马蹄。  
边风悲晓角，营月怨春鼙。未道休征战，愁眉又复低。  
  
卷549_26  【送韦处士归省朔方】赵嘏  
映柳见行色，故山当落晖。青云知已殁，白首一身归。  
满袖萧关雨，连沙塞雁飞。到家翻有喜，借取老莱衣。  
  
卷549_27  【送权先辈归觐信安】赵嘏  
衣彩独归去，一枝兰更香。马嘶芳草渡，门掩百花塘。  
野色亭台晚，滩声枕簟凉。小斋松岛上，重叶覆书堂。  
  
卷549_28  【风蝉】赵嘏  
风蝉旦夕鸣，伴夜送秋声。故里客归尽，水边身独行。  
噪轩高树合，惊枕暮山横。听处无人见，尘埃满甑生。  
  
卷549_29  【重寄卢中丞】赵嘏  
贱子来还去，何人伴使君。放歌迎晚醉，指路上高云。  
此夜雁初至，空山雨独闻。别多头欲白，惆怅惜馀醺。  
  
卷549_30  【晓发（一作姚鹄诗）】赵嘏  
旅行宜早发，况复是南归。月影缘山尽，钟声隔浦微。  
星残萤共映，叶落鸟惊飞。去去渡南渚，村深人出稀。  
  
卷549_31  【送友人郑州归觐】赵嘏  
为有趋庭恋，应忘道路赊。风消荥泽冻，雨静圃田沙。  
古陌人来远，遥天雁势斜。园林新到日，春酒酌梨花。  
  
卷549_32  【洛中逢卢郢石归觐】赵嘏  
不堪俱失意，相送出东周。缘切倚门恋，倍添为客愁。  
春山和雪静，寒水带冰流。别后期君处，灵源紫阁秋。  
  
卷549_33  【赠越客】赵嘏  
故国波涛隔，明时心久留。献书双阙晚，看月五陵秋。  
南棹何当返，长江忆共游。定知钓鱼伴，相望在汀州。  
  
卷549_34  【经无锡县醉后吟】赵嘏  
客过无名姓，扁舟系柳阴。穷秋南国泪，残日故乡心。  
京洛衣尘在，江湖酒病深。何须觅陶令，乘醉自横琴。  
  
卷549_35  【东归道中二首】赵嘏  
平生事行役，今日始知非。岁月老将至，江湖春未归。  
传家有天爵，主祭用儒衣。何必劳知己，无名亦息机。  
未明唤僮仆，江上忆残春。风雨落花夜，山川驱马人。  
星星一镜发，草草百年身。此日念前事，沧洲情更亲。  
  
卷549_36  【旅次商山】赵嘏  
役役依山水，何曾似问津。断崖如避马，芳树欲留人。  
日夕猿鸟伴，古今京洛尘。一枝甘已失，辜负故园春。  
  
卷549_37  【长洲】赵嘏  
扁舟殊不系，浩荡路才分。范蠡湖中树，吴王苑外云。  
悲心人望月，独夜雁离群。明发还驱马，关城见日曛。  
  
卷549_38  【江边】赵嘏  
终日劳车马，江边款行扉。残花春浪阔，小酒故人稀。  
戍鼓客帆远，津云夕照微。何由兄与弟，俱及暮春归。  
  
卷549_39  【宿灵岩寺（即古吴官）】赵嘏  
明月溪头寺，虫声满橘洲。倚栏香径晚，移石太湖秋。  
古树云归尽，荒台水更流。无人见惆怅，独上最高楼。  
  
卷549_40  【越中寺居】赵嘏  
迟客疏林下，斜溪小艇通。野桥连寺月，高竹半楼风。  
水静鱼吹浪，枝闲鸟下空。数峰相向绿，日夕郡城东。  
  
卷549_41  【赠金刚三藏（一作许浑诗）】赵嘏  
心法云无住，流沙归复来。锡随山鸟动，经附海船回。  
洗足柳遮寺，坐禅花委苔。惟将一童子，又欲过天台。  
  
卷549_42  【长安晚秋（一作秋望，一作秋夕）】赵嘏  
云物凄凉拂曙流，汉家宫阙动高秋。残星几点雁横塞，  
长笛一声人倚楼。紫艳半开篱菊静，红衣落尽渚莲愁。  
鲈鱼正美不归去，空戴南冠学楚囚。  
  
卷549_43  【齐安早秋】赵嘏  
流年堪惜又堪惊，砧杵风来满郡城。高鸟过时秋色动，  
征帆落处暮云平。思家正叹江南景，听角仍含塞北情。  
此日沾襟念岐路，不知何处是前程。  
  
卷549_44  【东望】赵嘏  
楚江横在草堂前，杨柳洲西载酒船。两见梨花归不得，  
每逢寒食一潸然。斜阳映阁山当寺，微绿含风月满川。  
同郡故人攀桂尽，把诗吟向泬寥天。  
  
卷549_45  【长安月夜与友人话故山（一作旧山，一作故人）】赵嘏  
宅边秋水浸苔矶，日日持竿去不归。杨柳风多潮未落，  
蒹葭霜冷雁初飞。重嘶匹马吟红叶，却听疏钟忆翠微。  
今夜秦城满楼月，故人相见一沾衣。  
  
卷549_46  【题横水驿双峰院松（一作横水馆双松）】赵嘏  
故园溪上雪中别，野馆门前云外逢。白发渐多何事苦，  
清阴长在好相容。迎风几拂朝天骑，带月犹含度岭钟。  
更忆葛洪丹井畔，数株临水欲成龙。  
  
卷549_47  【发剡中（武德中置嵊州）】赵嘏  
正怀何谢俯长流，更览馀封识嵊州。树色老依官舍晚，  
溪声凉傍客衣秋。南岩气爽横郛郭，天姥云晴拂寺楼。  
日暮不堪还上马，蓼花风起路悠悠。  
  
卷549_48  【登安陆西楼】赵嘏  
楼上华筵日日开，眼前人事只堪哀。征车自入红尘去，  
远水长穿绿树来。云雨暗更歌舞伴，山川不尽别离杯。  
无由并写春风恨，欲下郧城首重回。  
  
卷549_49  【九日陪越州元相燕龟山寺】赵嘏  
佳晨何处泛花游，丞相筵开水上头。双影旆摇山雨霁，  
一声歌动寺云秋。林光静带高城晚，湖色寒分半槛流。  
共贺万家逢此节，可怜风物似荆州。  
  
卷549_50  【经汉武泉】赵嘏  
芙蓉苑里起清秋，汉武泉声落御沟。他日江山映蓬鬓，  
二年杨柳别渔舟。竹间驻马题诗去，物外何人识醉游。  
尽把归心付红叶，晚来随水向东流。  
  
卷549_51  【曲江春望怀江南故人】赵嘏  
杜若洲边人未归，水寒烟暖想柴扉。故园何处风吹柳，  
新雁南来雪满衣。目极思随原草遍，浪高书到海门稀。  
此时愁望情多少，万里春流绕钓矶。  
  
卷549_52  【上令狐相公】赵嘏  
鹗在卿云冰在壶，代天才业奉訏谟。荣同伊陟传朱户，  
秀比王商入画图。昨夜星辰回剑履，前年风月满江湖。  
不知机务时多暇，犹许诗家属和无。  
  
卷549_53  【忆山阳】赵嘏  
家在枚皋旧宅边，竹轩晴与楚坡连。芰荷香绕垂鞭袖，  
杨柳风横弄笛船。城碍十洲烟岛路，寺临千顷夕阳川。  
可怜时节堪归去，花落猿啼又一年。  
  
卷549_54  【二（一作寒食遣怀）】赵嘏  
折柳城边起暮愁，可怜春色独怀忧。伤心正叹人间事，  
回首更惭江上鸥。鶗鴂声中寒食雨，芙蓉花外夕阳楼。  
凭高满眼送清渭，去傍故山山下流。  
  
卷549_55  【送僧归庐山】赵嘏  
禅栖忽忆五峰游，去著方袍谢列侯。经启楼台千叶曙，  
锡含风雨一枝秋。题诗片石侵云在，洗钵香泉覆菊流。  
却忆前年别师处，马嘶残月虎溪头。  
  
卷549_56  【赠天卿寺神亮上人（师不下寺已五年）】赵嘏  
五看春尽此江濆，花自飘零日自曛。空有慈悲随物念，  
已无踪迹在人群。迎秋日色檐前见，入夜钟声竹外闻。  
笑指白莲心自得，世间烦恼是浮云。  
  
卷549_57  【降虏】赵嘏  
广武溪头降虏稀，一声寒角怨金微。河湟不在春风地，  
歌舞空裁雪夜衣。铁马半嘶边草去，狼烟高映塞鸿飞。  
扬雄尚白相如吃，今日何人从猎归。  
  
卷549_58  【平戎（时谏官谕北虏未回，天德军帅请修城备之）】赵嘏  
边声一夜殷秋鼙，牙帐连烽拥万蹄。武帝未能忘塞北，  
董生才足使胶西。冰横晓渡胡兵合，雪满穷沙汉骑迷。  
自古平戎有良策，将军不用倚云梯。  
  
卷549_59  【宿楚国寺有怀】赵嘏  
风动衰荷寂寞香，断烟残月共苍苍。寒生晚寺波摇壁，  
红堕疏林叶满床。起雁似惊南浦棹，阴云欲护北楼霜。  
江边松菊荒应尽，八月长安夜正长。  
  
卷549_60  【早发剡中石城寺】赵嘏  
暂息劳生树色间，平明机虑又相关。吟辞宿处烟霞去，  
心负秋来水石闲。竹户半开钟未绝，松枝静霁鹤初还。  
明朝一倍堪惆怅，回首尘中见此山。  
  
卷549_61  【寄归】赵嘏  
三年踏尽化衣尘，只见长安不见春。马过雪街天未曙，  
客迷关路泪空频。桃花坞接啼猿寺，野竹庭通画鹢津。  
早晚相酬身事了，水边归去一闲人。  
  
卷549_62  【献淮南李相公】赵嘏  
傅岩高静见台星，庙略当时讨不庭。万里有云归碧落，  
百川无浪到沧溟。军中老将传兵术，江上诸侯受政经。  
闻道国人思再入，熔金新铸鹤仪形。  
  
卷549_63  【宛陵寓居上沈大夫二首】赵嘏  
满耳歌谣满眼山，宛陵城郭翠微间。情已觉春长在，  
溪户仍将水共闲。晓色入楼红蔼蔼，夜声寻砌碧潺潺。  
幽云高鸟俱无事，晚伴西风醉客还。  
溪树参差绿可攀，谢家云水满东山。能忘天上他年贵，  
来结林中一日闲。醉叩玉盘歌袅袅，暖鸣幽涧鸟关关。  
觥筹不尽须归去，路在春风缥缈间。  
  
卷549_64  【淮信贺滕迈台州】赵嘏  
凋瘵民思太古风，上贤绥辑副宸衷。舟移清镜禹祠北，  
路转翠屏天姥东。旌旆影前横竹马，咏歌声里乐樵童。  
遥知到郡沧波晏，三岛离离一望中。  
  
卷549_65  【下第寄宣城幕中诸公】赵嘏  
一醉曾将万事齐，暂陪欢去便如泥。黄花李白墓前路，  
碧浪桓彝宅后溪。九月霜中随计吏，十年江上灌春畦。  
莫言春尽不惆怅，自有闲眠到日西。  
  
卷549_66  【送令狐郎中赴郢州】赵嘏  
佐幕才多始拜侯，一门清贵动神州。霜蹄晓驻秦云断，  
野旆晴翻郢树秋。几处尘生随候骑，半江帆尽见分流。  
大冯罢相吟诗地，莫惜频登白雪楼。  
  
卷549_67  【送卢缄归扬州】赵嘏  
曾向雷塘寄掩扉，荀家灯火有馀辉。关河日暮望空极，  
杨柳渡头人独归。隋苑荒台风袅袅，灞陵残雨梦依依。  
今年春色还相误，为我江边谢钓矶。  
  
卷549_68  【送李裴评事】赵嘏  
塞垣从事识兵机，只拟平戎不拟归。入夜笳声含白发，  
报秋榆叶落征衣。城临战垒黄云晚，马渡寒沙夕照微。  
此别不应书断绝，满天霜雪有鸿飞。  
  
卷549_69  【别麻氏】赵嘏  
晓哭呱呱动四邻，于君我作负心人。出门便涉东西路，  
回首初惊枕席尘。满眼泪珠和语咽，旧窗风月更谁亲。  
分离况值花时节，从此东风不似春。  
  
卷549_70  【代人赠别】赵嘏  
月自斜窗梦自惊，衷肠中有万愁生。清猿处处三声尽，  
碧落悠悠一水横。平子定情词丽绝，诗人匪石誓分明。  
会须携手乘鸾去，箫史楼台在玉京。  
  
卷549_71  【寒食新丰别友人】赵嘏  
一百五日家未归，新丰鸡犬独依依。满楼春色傍人醉，  
半夜雨声前计非。缭绕沟塍含绿晚，荒凉树石向川微。  
东风吹泪对花落，憔悴故交相见稀。  
  
卷549_72  【李侍御归山同宿华严寺】赵嘏  
家有青山近玉京，风流柱史早知名。园林手植自含绿，  
霄汉眼看当去程。处处白云迷驻马，家家红树近流莺。  
相逢一宿最高寺，夜夜翠微泉落声。  
  
卷549_73  【今年新先辈以遏密之际每有宴集必资清谈书此奉贺】赵嘏  
天上高高月桂丛，分明三十一枝风。满怀春色向人动，  
遮路乱花迎马红。鹤驭回飘云雨外，兰亭不在管弦中。  
居然自是前贤事，何必青楼倚翠空。  
  
卷549_74  【自遣】赵嘏  
晚树疏蝉起别愁，远人回首忆沧洲。江连故国无穷恨，  
日带残云一片秋。久客转谙时态薄，多情只共酒淹留。  
到头生长烟霞者，须向烟霞老始休。  
  
卷549_75  【浙东陪元相公游云门寺】赵嘏  
松下山前一径通，烛迎千骑满山红。溪云乍敛幽岩雨，  
晓气初高大旆风。小槛宴花容客醉，上方看竹与僧同。  
归来吹尽岩城角，路转横塘乱水东。  
  
卷549_76  【陪韦中丞宴扈都头花园（一作楚州宴花楼）】赵嘏  
门下烟横载酒船，谢家携客醉华筵。寻花偶坐将军树，  
饮水方重刺史天。几曲艳歌春色里，断行高鸟暮云边。  
分明听得舆人语，愿及行春更一年。  
  
卷549_77  【花园即事呈常（一作韦中丞）】赵嘏  
烟暖池塘柳覆台，百花园里看花来。烧衣焰席三千树，  
破鼻醒愁一万杯。不肯为歌随拍落，却因令舞带香回。  
山公仰尔延宾客，好傍春风次第开。  
  
卷549_78  【宿何书记先辈延福新居】赵嘏  
松下有琴闲未收，一灯高为石丛留。诗情似到山家夜，  
树色轻含御水秋。小榼提携终永日，半斑容鬓漫生愁。  
因君抚掌问时俗，紫阁堆檐不举头。  
  
卷549_79  【秦中逢王处士】赵嘏  
万水东流去不回，先生独自负仙才。蕊宫横浪海边别，  
鹤翅驻云天上来。几处吹箫森羽卫，谁家残月下楼台。  
春风正好分琼液，乞取当时白玉杯。  
  
卷549_80  【江上逢许逸人】赵嘏  
是非处处生尘埃，唯君襟抱无嫌猜。收帆依雁湓浦宿，  
带雨别僧衡岳回。芳樽稍驻落日唱，醉袖更拂长云开。  
清秋华发好相似，却把钓竿归去来。  
  
卷549_81  【和令狐补阙春日独游西街】赵嘏  
左掖初辞近侍班，马嘶寻得过街闲。映鞭柳色微遮水，  
随步花枝欲碍山。暖泛鸟声来席上，醉从诗句落人间。  
此时失意哀吟客，更觉风流不可攀。  
  
卷549_82  【广陵答崔琛】赵嘏  
棹倚隋家旧院墙，柳金梅雪扑檐香。朱楼映日重重晚，  
碧水含光滟滟长。八斗已闻传姓字，一枝何足计行藏。  
声名官职应前定，且把旌麾入醉乡。  
  
卷549_83  【答友人】赵嘏  
诗家才子酒家仙，游宦曾依积水边。窗户动摇三岛树，  
琴尊安稳五湖船。罗浮道士分琼液，锦席佳人艳楚莲。  
今日相逢朗吟罢，满城砧杵一灯前。  
  
卷549_84  【送张又新除温州】赵嘏  
东晋江山称永嘉，莫辞红旆向天涯。凝弦夜醉松亭月，  
歇马晓寻溪寺花。地与剡川分水石，境将蓬岛共烟霞。  
却愁明诏徵非晚，不得秋来见海槎。  
  
卷549_85  【送滕迈郎中赴睦州】赵嘏  
郡斋秋尽一江横，频命郎官地更清。星月去随新诏动，  
旌旗遥映故山明。诗寻片石依依晚，帆挂孤云杳杳轻。  
想到钓台逢竹马，只应歌咏伴猿声。  
  
卷549_86  【送剡客（一作薛逢诗）】赵嘏  
两重江外片帆斜，数里林塘绕一家。门掩右军馀水石，  
路横诸谢旧烟霞。扁舟几处逢溪雪，长笛何人怨柳花。  
若到天台洞阳观，葛洪丹井在云涯。  
  
卷549_87  【李先辈擢第东归有赠送（一作薛逢诗）】赵嘏  
金榜前头无是非，平人分得一枝归。正怜日暖云飘路，  
何处宴回风满衣。门掩长淮心更远，渡连芳草马如飞。  
茂陵自笑犹多病，空有书斋在翠微。  
  
卷549_88  【送同年郑祥先辈归汉南（时恩门相公镇山南）】赵嘏  
年来惊喜两心知，高处同攀次第枝。倚绣屏闲赏夜，  
马嘶花径醉归时。声名本是文章得，藩阃曾劳笔砚随。  
家去恩门四千里，只应从此梦旌旗。  
  
卷549_89  【送沈单作尉江都（一作许浑诗）】赵嘏  
炀帝都城春水边，笙歌夜上木兰船。三千宫女自涂地，  
十万人家如洞天。焰焰花枝官舍晚，重重云影寺墙连。  
少年作尉须矜慎，莫向楼前坠马鞭。  
  
卷549_90  【送李蕴赴郑州因献卢郎中俶】赵嘏  
仆射陂西想到时，满川晴色见旌旗。马融闲卧笛声远，  
王粲醉吟楼影移。几日赋诗秋水寺，经年草诏白云司。  
唯君此去人多羡，却是恩深自不知。  
  
卷549_91  【送韩绛归淮南寄韩绰先辈】赵嘏  
岛上花枝系钓船，隋家宫畔水连天。江帆自落鸟飞外，  
月观静依春色边。门巷草生车辙在，朝廷恩及雁行联。  
相逢且问昭州事，曾鼓庄盆对逝川。  
  
卷549_92  【送薛耽先辈归谒汉南】赵嘏  
雪绕千峰驿路长，谢家联句待檀郎。手持碧落新攀桂，  
月在东轩旧选床。几日旌幢延骏马，到时冰玉动华堂。  
孔门多少风流处，不遣颜回识醉乡。  
  
卷549_93  【送陈嘏登第作尉归觐】赵嘏  
千峰归去旧林塘，溪县门前即故乡。曾把桂夸春里巷，  
重怜身称锦衣裳。洲迷翠羽云遮槛，露湿红蕉月满廊。  
就养举朝人共羡，清资让却校书郎。  
  
卷549_94  【送裴延翰下第归觐滁州】赵嘏  
失意何曾恨解携，问安归去秣陵西。郡斜杨柳春风岸，  
山映楼台明月溪。江上诗书悬素业，日边门户倚丹梯。  
一枝攀折回头是，莫向清秋惜马蹄。  
  
卷549_95  【题崇圣寺简云端僧录】赵嘏  
暮尘飘尽客愁长，来扣禅关月满廊。宋玉逢秋空雪涕，  
净名无地可容床。高云覆槛千岩树，疏磬含风一夜霜。  
回首故园红叶外，只将多病告医王。  
  
卷549_96  【越中寺居寄上主人】赵嘏  
野寺初容访静来，晚晴江上见楼台。中林有路到花尽，  
一日无人看竹回。自晒诗书经雨后，别留门户为僧开。  
苦心若是酬恩事，不敢吟春忆酒杯。  
  
卷549_97  【早出洞仙观】赵嘏  
露浓如水洒苍苔，洞口烟萝密不开。残月色低当户后，  
晓钟声迥隔山来。春生药圃芝犹短，夜醮斋坛鹤未回。  
愁是独寻归路去，人间步步是尘埃。  
  
卷549_98  【题昭应王明府溪亭】赵嘏  
靖节何须彭泽逢，菊洲松岛水悠溶。行人自折门前柳，  
高鸟不离溪畔峰。晓渭度檐帆的的，晚原含雨树重重。  
轩车过尽无公事，枕上一声长乐钟。  
  
卷549_99  【赠王先生】赵嘏  
太一真人隐翠霞，早年曾降蔡经家。羽衣使者峭于鹤，  
鸟爪侍娘飘若花。九鼎栏干归马齿，三山窕窈步云涯。  
时因弟子偷灵药，散落人间驻物华。  
  
卷549_100  【赠道者】赵嘏  
华盖飘飘绿鬓翁，往来朝谒蕊珠宫。几年山下阴阳鼎，  
尽日涧边桃李风。野迹似云无处著，仙容如水与谁同。  
应怜有客外妻子，思在长生一顾中。  
  
卷549_101  【王先生不别而去】赵嘏  
仙翁归袖拂烟霓，一卷素书还独携。劚药满囊身不病，  
抱琴何处鹤同栖。沾衣尽日看山坐，搔首残春向路迷。  
树树白云幽径绝，短船空倚武陵溪。  
  
卷549_102  【山阳卢明府以双鹤寄遗，白氏以诗回答，因寄和】赵嘏  
缑山双去羽翰轻，应为仙家好弟兄。茅固枕前秋对舞，  
陆云溪上夜同鸣。紫泥封处曾回首，碧落归时莫问程。  
自笑沧江一渔叟，何由似尔到层城。  
  
卷549_103  【赠李秘书】赵嘏  
束带临风气调新，孔门才业独谁伦。杉松韵冷雪溪暗，  
鸾鹤势高天路春。美玉韫来休问价，芳枝攀去正无尘。  
莫将芸阁轻科第，须作人间第一人。  
  
卷549_104  【回于道中寄舒州李珏相公】赵嘏  
都无鄙吝隔尘埃，昨日丘门避席来。静语乍临清庙瑟，  
披风如在九层台。几烦命妓浮溪棹，再许论诗注酒杯。  
从此微尘知感恋，七真台上望三台。  
  
卷549_105  【舒州献李相公】赵嘏  
野人留得五湖船，丞相兴歌郡国年。醉笔倚风飘涧雪，  
静襟披月坐楼天。鹤归华表山河在，气返青云雨露全。  
闻说万方思旧德，一时倾望重陶甄。  
  
卷549_106  【成名年献座主仆射兼呈同年】赵嘏  
拂烟披月羽毛新，千里初辞九陌尘。曾失玄珠求象罔，  
不将双耳负伶伦。贾嵩词赋相如手，杨乘歌篇李白身。  
除却今年仙侣外，堂堂又见两三春。  
  
卷549_107  【抒怀上歙州卢中丞宣州杜侍郎】赵嘏  
东来珠履与旌旗，前者登朝亦一时。竹马迎呼逢稚子，  
柏台长告见男儿。花飘舞袖楼相倚，角送归轩客尽随。  
独有贱夫怀感激，十年两地负恩知。  
  
卷549_108  【山阳韦中丞罢郡因献】赵嘏  
笙歌只是旧笙歌，肠断风流奈别何。照物二年春色在，  
感恩千室泪痕多。尽将魂梦随西去，犹望旌旗暂一过。  
今日尊前无限思，万重云月隔烟波。  
  
卷549_109  【山阳即席献裴中丞】赵嘏  
早年天上见清尘，今日楼中醉一春。暂肯剖符临水石，  
几曾焚笔动星辰。琼台雪映迢迢鹤，蓬岛波横浩浩津。  
好是仙家羽衣使，欲教垂涕问何人。  
  
卷549_110  【西峰即事献沈大夫】赵嘏  
松竹闲游道路身，衣襟落尽往来尘。山连谢宅馀霞在，  
水映琴溪旧浪春。拂榻从容今有地，酬恩寂寞久无人。  
安知不及屠沽者，曾对青萍泪满巾。  
  
卷549_111  【杜陵贻杜牧侍御（一作题杜侍御别业）】赵嘏  
紫陌尘多不可寻，南溪酒熟一披襟。山高昼枕石床隐，  
泉落夜窗烟树深。白首寻人嗟问计，青云无路觅知音。  
唯君怀抱安如水，他日门墙许醉吟。  
  
卷549_112  【下第后上李中丞】赵嘏  
落第逢人恸哭初，平生志业欲何如。鬓毛洒尽一枝桂，  
泪血滴来千里书。谷外风高摧羽翮，江边春在忆樵渔。  
唯应感激知恩地，不待功成死有馀。  
  
卷549_113  【浙东赠李副使员外】赵嘏  
妙尽戎机佐上台，少年清苦自霜台。马嘶深竹闲宜贵，  
花拂朱衣美称才。早入半缘分务重，晚吟多是看山回。  
名高渐少翻飞伴，几度烟霄独去来。  
  
卷549_114  【寄淮南幕中刘员外】赵嘏  
郎官何逊最风流，爱月怜山不下楼。三佐戎旃换朱绂，  
一辞兰省见清秋。桂生岩石本潇洒，鹤到烟空更自由。  
休向西斋久闲卧，满朝倾盖是依刘。  
  
卷549_115  【薛廷范从事自宣城至因赠】赵嘏  
少年从事霍嫖姚，来自枫林度柳桥。金管别筵楼灼灼，  
玉溪回首马萧萧。清风气调真君辈，知己风流满圣朝。  
独有故人愁欲死，晚檐疏雨动空瓢。  
  
卷549_116  【寄浔阳赵校书】赵嘏  
帘下秋江夜影空，倚楼人在月明中。不将行止问朝列，  
唯脱衣裳与钓翁。几处别巢悲去燕，十年回首送归鸿。  
那应更结庐山社，见说心闲胜远公。  
  
卷549_117  【赠李从贵】赵嘏  
白马嘶风何处还，鞭梢拂地看南山。珠帘卷尽不回首，  
春色欲阑休闭关。花外鸟归残雨暮，竹边人语夕阳闲。  
知君旧隐嵩云下，岩桂从今几更攀。  
  
卷549_118  【赠陈正字】赵嘏  
鲁儒今日意何如，名挂春官选籍初。野艇几曾寻水去，  
故山从此与云疏。吟怜受露花阴足，行觉嘶风马力馀。  
闻说晚心心更静，竹间依旧卧看书。  
  
卷549_119  【洞庭寄所思】赵嘏  
日断兰台空望归，锦衾香冷梦来稀。书中自报刀头约，  
天上三看破镜飞。孤浪谩疑红脸笑，轻云忽似舞罗衣。  
遥知不语坐相忆，寂寞洞房寒烛微。  
  
卷549_120  【代人赠杜牧侍御（宣州会中）】赵嘏  
郎作东台御史时，妾长西望敛双眉。一从诏下人皆羡，  
岂料恩衰不自知。高阙如天萦晓梦，华筵似水隔秋期。  
坐来情态犹无限，更向楼前舞柘枝。  
  
卷549_121  【旅馆闻雁别友人】赵嘏  
路绕秋塘首独搔，背群燕雁正呼号。故关何处重相失，  
碧落有云终自高。旅宿去缄他日恨，单飞谁见此生劳。  
行衣湿尽千山雪，肠断金笼好羽毛。  
  
卷549_122  【泊凫矶江馆】赵嘏  
风雪晴来岁欲除，孤舟晚下意何如。月当轩色湖平后，  
雁断云声夜起初。傍晓管弦何处静，犯寒杨柳绕津疏。  
三间茅屋东溪上，归去生涯竹与书。  
  
卷549_123  【春尽独游慈恩寺南池】赵嘏  
竹外池塘烟雨收，送春无伴亦迟留。秦城马上半年客，  
潘鬓水边今日愁。气变晚云红映阙，风含高树碧遮楼。  
杏园花落游人尽，独为圭峰一举头。  
  
卷549_124  【重游楚国寺】赵嘏  
往事飘然去不回，空馀山色在楼台。池塘风暖雁寻去，  
松桂寺高人独来。庄叟著书真达者，贾生挥涕信悠哉。  
老僧心地闲于水，犹被流年日日催。  
  
卷549_125  【三像寺酬元秘书】赵嘏  
官总芸香阁署崇，可怜诗句落春风。偶然侍坐水声里，  
还许醉吟松影中。车马照来红树合，烟霞咏尽翠微空。  
不因高寺闲回首，谁识飘飘一寒翁。  
  
卷549_126  【献淮南李仆射】赵嘏  
早年曾谒富民侯，今日难甘失鹄羞。新诺似山无力负，  
旧恩如水满身流。马嘶红叶萧萧晚，日照长江滟滟秋。  
功德万重知不惜，一言抛得百生愁。  
  
卷549_127  【江亭晚望】赵嘏  
碧江凉冷雁来疏，闲望江云思有馀。秋馆池亭荷叶歇，  
野人篱落豆花初。无愁自得仙翁术，多病能忘太史书。  
闻说故园香稻熟，片帆归去就鲈鱼。  
  
卷549_128  【赠曹处士幽居】赵嘏  
勾漏先生冰玉然，曾将八石问群仙。中山暂醉一千日，  
南苑往来三百年。棋局不收花满洞，霓旌欲别浪翻天。  
何须更学鸱夷子，头白江湖一短船。  
  
卷549_129  【重阳日示舍弟（时在吴门）】赵嘏  
多少乡心入酒杯，野塘今日菊花开。新霜何处雁初下，  
故国穷秋首正回。渐老向人空感激，一生驱马傍尘埃。  
侯门无路提携尔，虚共扁舟万里来。  
  
卷549_130  【客至（一作许浑诗）】赵嘏  
得路逢津更俊才，可怜鞍马照春来。残花几日小斋闭，  
大笑一声幽抱开。袖拂碧溪寒缭绕，冠欹红树晚裴回。  
相逢少别更堪恨，何必秋风江上台。  

## 全唐诗(中)　卷五百五十

卷550_1  【岁暮江轩寄卢端公】赵嘏  
积水生高浪，长风自北时。万艘俱拥棹，上客独吟诗。  
路以重湖阻，心将小谢期。渚云愁正断，江雁重惊悲。  
笑忆游星子，歌寻罢贵池。梦来孤岛在，醉醒百忧随。  
戍迥烟生晚，江寒鸟过迟。问山樵者对，经雨钓船移。  
敢叹今留滞，犹胜曩别离。醉从陶令得，善必丈人知。  
道蹇才何取，恩深剑不疑。此身同岸柳，只待变寒枝。  
  
卷550_2  【秋日吴中观贡藕】赵嘏  
野艇几西东，清泠映碧空。褰衣来水上，捧玉出泥中。  
叶乱田田绿，莲馀片片红。激波才入选，就日已生风。  
御洁玲珑膳，人怀拔擢功。梯山谩多品，不与世流同。  
  
卷550_3  【华清宫和杜舍人（一作张祜诗）】赵嘏  
五十年天子，离宫仰峻墙。登封时正泰，御宇日何长。  
上位先名实，中兴事宪章。起戎轻甲胄，馀地复河湟。  
道帝玄元祖，儒封孔子王。因缘百司署，丛会一人汤。  
渭水波摇绿，秦郊草半黄。马驯金勒细，鹰健玉铃锵。  
下箭朱弓满，鸣鞭皓腕攘。畋思获吕望，谏只避周昌。  
兔迹贪前逐，枭心不早防。几添鹦鹉劝，先赐荔枝尝。  
月锁千门静，天吹一笛凉。细音摇羽珮，轻步宛霓裳。  
祸乱基潜结，升平意遽忘。衣冠逃犬虏，鼙鼓动渔阳。  
外戚心殊迫，中途事可量。血埋妃子艳，创断禄儿肠。  
近侍烟尘隔，前踪辇路荒。益知迷宠佞，遗恨丧贤良。  
北阙尊明主，南宫逊上皇。禁清馀凤吹，池冷睡龙光。  
祝寿山犹在，流年水共伤。杜鹃魂厌蜀，蝴蝶梦悲庄。  
雀卵遗雕栱，虫丝罥画梁。紫苔侵壁润，红树闭门芳。  
守吏齐鸳瓦，耕民得翠珰。登年齐酺乐，讲武旧兵场。  
暮草深岩翠，幽花坠径香。不堪垂白叟，行折御沟杨。  
  
卷550_4  【下第】赵嘏  
南溪抱瓮客，失意自怀羞。晚路谁携手，残春自白头。  
  
卷550_5  【到家（一作杜牧诗，题作归家）】赵嘏  
童稚苦相问，归来何太迟。共谁争岁月，赢得鬓边丝。  
  
卷550_6  【春酿】赵嘏  
春酿正风流，梨花莫问愁。马卿思一醉，不惜鹔鹴裘。  
  
卷550_7  【寒塘】赵嘏  
晓发梳临水，寒塘坐见秋。乡心正无限，一雁度南楼。  
  
卷550_8  【寄前黄州窦使君】赵嘏  
池上笙歌寂不闻，楼中愁杀碧虚云。  
玉壶凝尽重重泪，寄与风流旧使君。  
  
卷550_9  【八月二十九日宿怀】赵嘏  
秋天睛日菊还香，独坐书斋思已长。  
无奈风光易流转，强须倾酒一杯觞。  
  
卷550_10  【泗上奉送相公】赵嘏  
语堪铭座默含春，西汉公卿绝比伦。  
今日抱辕留不得，欲挥双涕学舒人。  
  
卷550_11  【赠桐乡丞】赵嘏  
舟触长松岸势回，潺湲一夜绕亭台。  
若教靖节先生见，不肯更吟归去来。  
  
卷550_12  【哭李进士】赵嘏  
牵马街中哭送君，灵车辗雪隔城闻。  
唯有山僧与樵客，共舁孤榇入幽坟。  
  
卷550_13  【重阳】赵嘏  
节逢重九海门外，家在五湖烟水东。  
还向秋山觅诗句，伴僧吟对菊花风。  
  
卷550_14  【重阳日即事】赵嘏  
病酒坚辞绮席春，菊花空伴水边身。  
由来举止非闲雅，不是龙山落帽人。  
  
卷550_15  【十无诗寄桂府杨中丞】赵嘏  
琴酒曾将风月须，谢公名迹满江湖。  
不知贵拥旌旗后，犹暇怜诗爱酒无。  
东省南宫兴不孤，几因诗酒谬招呼。  
一从开署芙蓉幕，曾向风前记得无。  
遥闻桂水绕城隅，城上江山满画图。  
为问訾家洲畔月，清秋拟许醉狂无。  
日暮江边一小儒，空怜未有白髭须。  
马融已贵诸生老，犹自容窥绛帐无。  
一种吟诗号孔徒，沧江有客独疏愚。  
初筵尽辟知名士，许到风前月下无。  
望断南云日已晡，便应凭梦过重湖。  
不知自古登龙者，曾有因诗泥得无。  
早游门馆一樵夫，只爱吟诗傍药炉。  
旌旆满江身不见，思言记得颍川无。  
孔融襟抱称名儒，爱物怜才与世殊。  
今日宾阶忘姓字，当时省记荐雄无。  
僻爱江山俯坐隅，人间不是便为图。  
尊前为问神仙伴，肯向三清慰荐无。  
膺门不避额逢珠，绝境由来卷轴须。  
早忝阿戎诗友契，趋庭曾荐祢生无。  
  
卷550_16  【寄山僧】赵嘏  
云里幽僧不置房，橡花藤叶盖禅床。  
朝来逢著山中伴，闻说新移最上方。  
  
卷550_17  【喜张濆及第】赵嘏  
九转丹成最上仙，青天暖日踏云轩。  
春风贺喜无言语，排比花枝满杏园。  
  
卷550_18  【赠张濆榜头被驳落】赵嘏  
莫向花前泣酒杯，谪仙依旧是仙才。  
犹堪与世为祥瑞，曾到蓬山顶上来。  
  
卷550_19  【悼亡二首】赵嘏  
一烛从风到奈何，二年衾枕逐流波。  
虽知不得公然泪，时泣阑干恨更多。  
明月萧萧海上风，君归泉路我飘蓬。  
门前虽有如花貌，争奈如花心不同。  
  
卷550_20  【宫乌栖】赵嘏  
宫乌栖处玉楼深，微月生檐夜夜心。  
香辇不回花自落，春来空佩辟寒金。  
  
卷550_21  【长信宫（一作孟迟诗）】赵嘏  
君恩已尽欲何归，犹有残香在舞衣。  
自恨身轻不如燕，春来长绕御帘飞。  
  
卷550_22  【广陵城（一作孟迟诗）】赵嘏  
红映高台绿绕城，城边春草傍墙生。  
隋家不向此中尽，汴水应无东去声。  
  
卷550_23  【冷日过骊山（一作孟迟诗）】赵嘏  
冷日微烟渭水愁，翠华宫树不胜秋。  
霓裳一曲千门锁，白尽梨园弟子头。  
  
卷550_24  【下第后归永乐里自题二首】赵嘏  
无地无媒只一身，归来空拂满床尘。  
尊前尽日谁相对，唯有南山似故人。  
玄发侵愁忽似翁，暖尘寒袖共东风。  
公卿门户不知处，立马九衢春影中。  
  
卷550_25  【出试日独游曲江】赵嘏  
江莎渐映花边绿，楼日自开池上春。  
双鹤绕空来又去，不知临水有愁人。  
  
卷550_26  【题曹娥庙】赵嘏  
青娥埋没此江滨，江树飕飗惨暮云。  
文字在碑碑已堕，波涛辜负色丝文。  
  
卷550_27  【题段氏中台】赵嘏  
看山台下水无尘，碧筱前头曲水春。  
独对一尊风雨夜，不知家有早朝人。  
  
卷550_28  【华州座中献卢给事】赵嘏  
送迎皆到三峰下，满面烟霜满马尘。  
自是追攀认知己，青云不假送迎人。  
  
卷550_29  【商山道中（一作度商山晚静，又作净）】赵嘏  
和如春色净如秋，五月商山是胜游。  
当昼火云生不得，一溪萦作万重愁。  
  
卷550_30  【赠歙州妓】赵嘏  
滟滟横波思有馀，庾楼明月堕云初。  
扬州寒食春风寺，看遍花枝尽不如。  
  
卷550_31  【赠王明府】赵嘏  
五柳逢秋影渐微，陶潜恋酒不知归。  
但存物外醉乡在，谁向人间问是非。  
  
卷550_32  【吕校书雨中见访】赵嘏  
竹阁斜溪小槛明，惟君来赏见山情。  
马嘶风雨又归去，独听子规千万声。  
  
卷550_33  【千秋岭下】赵嘏  
知有岩前万树桃，未逢摇落思空劳。  
年年盛发无人见，三十六溪春水高。  
  
卷550_34  【歙州道中仆逃】赵嘏  
去跳风雨几奔波，曾共辛勤奈若何。  
莫遣穷归不知处，秋山重叠戍旗多。  
  
卷550_35  【重阳日寄韦舍人】赵嘏  
节过重阳菊委尘，江边病起杖扶身。  
不知此日龙山会，谁是风流落帽人。  
  
卷550_36  【赠薛勋下第】赵嘏  
一掷虽然未得卢，惊人不用绕床呼。  
牢之坐被青云逼，只问君能酷似无。  
  
卷550_37  【宛陵望月寄沈学士】赵嘏  
一川如画敬亭东，待诏闲游处处同。  
天竺山前镜湖畔，何如今日庾楼中。  
  
卷550_38  【翡翠岩】赵嘏  
芙蓉幕里千场醉，翡翠岩前半日闲。  
惆怅晋朝人不到，谢公抛力上东山。  
  
卷550_39  【发新安后途中寄卢中丞二首】赵嘏  
楼上风流庾使君，笙歌曾醉此中闻。  
目前已是陵阳路，回首丛山满眼云。  
晚树萧萧促织愁，风帘似水满床秋。  
千山不碍笙歌月，谁伴羊公上夜楼。  
  
卷550_40  【留题兴唐寺】赵嘏  
满水楼台满寺山，七年今日共跻攀。  
月高对菊问行客，去折芳枝早晚还。  
  
卷550_41  【广陵道】赵嘏  
斗鸡台边花照尘，炀帝陵下水含春。  
青云回翅北归雁，白首哭途何处人。  
  
卷550_42  【茅山道中】赵嘏  
溪树重重水乱流，马嘶残雨晚程秋。  
门前便是仙山路，目送归云不得游。  
  
卷550_43  【江上与兄别】赵嘏  
楚国湘江两渺瀰，暖川晴雁背帆飞。  
人间离别尽堪哭，何况不知何日归。  
  
卷550_44  【落第】赵嘏  
九陌初晴处处春，不能回避看花尘。  
由来得丧非吾事，本是钓鱼船上人。  
  
卷550_45  【宛陵馆冬青树（一作汉阴亭树）】赵嘏  
碧树如烟覆晚波，清秋欲尽客重过。  
故园亦有如烟树，鸿雁不来风雨多。  
  
卷550_46  【赠五老韩尊师】赵嘏  
有客斋心事玉晨，对山须鬓绿无尘。  
住山道士年如鹤，应识当时五老人。  
  
卷550_47  【经汾阳旧宅】赵嘏  
门前不改旧山河，破虏曾轻马伏波。  
今日独经歌舞地，古槐疏冷夕阳多。  
  
卷550_48  【寄卢中丞】赵嘏  
叶覆清溪滟滟红，路横秋色马嘶风。  
独携一榼郡斋酒，吟对青山忆谢公。  
  
卷550_49  【途中】赵嘏  
故园回首雁初来，马上千愁付一杯。  
惟有新诗似相识，暮山吟处共徘徊。  
  
卷550_50  【寄裴澜】赵嘏  
绮云初堕亭亭月，锦席惟横滟滟波。  
宋玉逢秋正高卧，一篇吟尽奈情何。  
  
卷550_51  【淮南丞相坐赠歌者虞姹】赵嘏  
绮筵无处避梁尘，虞姹清歌日日新。  
来值渚亭花欲尽，一声留得满城春。  
  
卷550_52  【酬段侍御】赵嘏  
莲花上客思闲闲，数首新诗到筚关。  
吟得楚天风雨霁，一条江水两三山。  
  
卷550_53  【寻僧二首】赵嘏  
台殿参差日堕尘，坞西归去一庵云。  
寒泉何处夜深落，声隔半岩疏叶闻。  
溪户无人谷鸟飞，石桥横木挂禅衣。  
看云日暮倚松立，野水乱鸣僧未归。  
  
卷550_54  【发柏梯寺】赵嘏  
一泓秋水千竿竹，静得劳生半日身。  
犹有向西无限地，别僧骑马入红尘。  
  
卷550_55  【西江晚泊】赵嘏  
茫茫霭霭失西东，柳浦桑村处处同。  
戍鼓一声帆影尽，水禽飞起夕阳中。  
  
卷550_56  【南池】赵嘏  
照影池边多少愁，往来重见此塘秋。  
芙蓉苑外新经雨，红叶相随何处流。  
  
卷550_57  【江楼旧感】赵嘏  
独上江楼思渺然，月光如水水如天。  
同来望月人何处，风影依稀似去年。  
  
卷550_58  【南园】赵嘏  
雨过郊园绿尚微，落花惆怅满尘衣。  
芳尊有酒无人共，日暮看山还独归。  
  
卷550_59  【南亭】赵嘏  
孤亭影在乱花中，怅望无人此醉同。  
听尽暮钟犹独坐，水边襟袖起春风。  
  
卷550_60  【赠女仙】赵嘏  
水思云情小凤仙，月涵花态语如弦。  
不因金骨三清客，谁识吴州有洞天。  
  
卷550_61  【宣州送判官】赵嘏  
来时健笔佐嫖姚，去折槐花度野桥。  
谁见尊前此惆怅，一声歌尽路迢迢。  
  
卷550_62  【宿僧院】赵嘏  
月满长空树满霜，度云低拂近檐床。  
林中夜半一声磬，卧见高僧入道场。  
  
卷550_63  【寻僧】赵嘏  
斜日横窗起暗尘，水边门户闭闲春。  
千竿竹里花枝动，只道无人似有人。  
  
卷550_64  【经王先生故居】赵嘏  
晚波东去海茫茫，谁识蓬山不死乡。  
弄玉已归萧史去，碧楼红树倚斜阳。  
  
卷550_65  【送从翁中丞奉使黠戛斯六首】赵嘏  
扬雄词赋举天闻，万里油幢照塞云。  
仆射峰西几千骑，一时迎著汉将军。  
旌旗杳杳雁萧萧，春尽穷沙雪未消。  
料得坚昆受宣后，始知公主已归朝。  
虽言穷北海云中，属国当时事不同。  
九姓如今尽臣妾，归期那肯待秋风。  
牢山望断绝尘氛，滟滟河西拂地云。  
谁见鲁儒持汉节，玉关降尽可汗军。  
山川险易接胡尘，秦汉图来或未真。  
自此尽知边塞事，河湟更欲托何人。  
秦皇无策建长城，刘氏仍穷北路兵。  
若遇单于旧牙帐，却应伤叹汉公卿。  
  
卷550_66  【东亭柳】赵嘏  
拂水斜烟一万条，几随春色倚河桥。  
不知别后谁攀折，犹自风流胜舞腰。  
  
卷550_67  【僧舍二首】赵嘏  
只言双鬓未蹉跎，独奈牛羊送日何。  
禅客不归车马去，晚檐山色为谁多。  
溪上禅关水木间，水南山色与僧闲。  
春风尽日无来客，幽磬一声高鸟还。  
  
卷550_68  【新月】赵嘏  
玉钩斜傍画檐生，云匣初开一寸明。  
何事最能悲少妇，夜来依约落边城。  
  
卷550_69  【赠皇甫垣】赵嘏  
养由弓箭已无功，牢落生涯事事同。  
相劝一杯寒食酒，几多辛苦到春风。  
  
卷550_70  【四祖寺】赵嘏  
千株松下双峰寺，一盏灯前万里身。  
自为心猿不调伏，祖师元是世间人。  
  
卷550_71  【听蝉】赵嘏  
噪蝉声乱日初曛，弦管楼中永不闻。  
独奈愁人数茎发，故园秋隔五湖云。  
  
卷550_72  【寄远】赵嘏  
禁钟声尽见栖禽，关塞迢迢故国心。  
无限春愁莫相问，落花流水洞房深。  
  
卷550_73  【池上】赵嘏  
正怜佳月夜深坐，池上暖回燕雁声。  
犹有渔舟系江岸，故人归尽独何情。  
  
卷550_74  【春日书怀】赵嘏  
暖莺春日舌难穷，枕上愁生晓听中。  
应袅绿窗残梦断，杏园零落满枝风。  
  
卷550_75  【赠别】赵嘏  
水边秋草暮萋萋，欲驻残阳恨马蹄。  
曾是管弦同醉伴，一声歌尽各东西。  
  
卷550_76  【灵岩寺】赵嘏  
馆娃宫伴千年寺，水阔云多客到稀。  
闻说春来更惆怅，百花深处一僧归。  
  
卷550_77  【代人听琴二首】赵嘏  
抱琴花夜不胜春，独奏相思泪满巾。  
第五指中心最恨，数声呜咽为何人。  
湘娥不葬九疑云，楚水连天坐忆君。  
惟有啼乌旧名在，忍教呜咽夜长闻。  
  
卷550_78  【访沈舍人不遇】赵嘏  
溪翁强访紫微郎，晓鼓声中满鬓霜。  
知在禁闱人不见，好风飘下九天香。  
  
卷550_79  【座上献元相公】赵嘏  
寂寞堂前日又曛，阳台去作不归云。  
从来闻说沙吒利，今日青娥属使君。  
  
卷550_80  【遣兴二首】赵嘏  
溪花入夏渐稀疏，雨气如秋麦熟初。  
终日苦吟人不会，海边兄弟久无书。  
读彻残书弄水回，暮天何处笛声哀。  
花前独立无人会，依旧去年双燕来。  
  
卷550_81  【送李给事（一作萧俛相公归山）】赵嘏  
眼前轩冕是鸿毛，天上人间漫自劳。  
脱却朝衣独归去，青云不及白云高。  
  
卷550_82  【宿僧舍】赵嘏  
高僧夜滴芙蓉漏，远客窗含杨柳风。  
何处相逢话心地，月明身在磬声中。  
  
卷550_83  【吴门梦故山】赵嘏  
心熟家山梦不迷，孤峰寒绕一条溪。  
秋窗觉后情无限，月堕馆娃宫树西。  
  
卷550_84  【别李谱】赵嘏  
尊前路映暮尘红，池上琴横醉席风。  
今日别君如别鹤，声容长在楚弦中。  
  
卷550_85  【和杜侍郎题禅智寺南楼】赵嘏  
楼畔花枝拂槛红，露天香动满帘风。  
谁知野寺遗钿处，尽在相如春思中。  
  
卷550_86  【发青山】赵嘏  
凫鹥声暖野塘春，鞍马嘶风驿路尘。  
一宿青山又前去，古来难得是闲人。  
  
卷550_87  【入蓝关】赵嘏  
微烟已辨秦中树，远梦更依江上台。  
看落晚花还怅望，鲤鱼时节入关来。  
  
卷550_88  【落第寄沈询】赵嘏  
穿杨力尽独无功，华发相期一夜中。  
别到江头旧吟处，为将双泪问春风。  
  
卷550_89  【送韦中丞】赵嘏  
二年恩意是春辉，清净胸襟似者希。  
泣尽楚人多少泪，满船唯载酒西归。  
  
卷550_90  【咏端正春树】赵嘏  
一树繁阴先著名，异花奇叶俨天成。  
马嵬此去无多地，只合杨妃墓上生。  
  
卷550_91  【叙事献同州侍御三首】赵嘏  
青云席中罗袜尘，白首江上吟诗人。  
登龙不及三千士，虚度膺门二十春。  
平生望断云层层，紫府杳是他人登。  
却应归访溪边寺，说向当时同社僧。  
尊前谁伴谢公游，莲岳晴来翠满楼。  
坐见一方金变化，独吟红药对残秋。  
  
卷550_92  【婺州宴上留别（一作婺州宴留上萧员外）】赵嘏  
双溪楼影向云横，歌舞高台晚更清。  
独自下楼骑瘦马，摇鞭重入乱蝉声。  
  
卷550_93  【别牛郎中门馆】赵嘏  
整襟收泪别朱门，自料难酬顾念恩。  
招得片魂骑匹马，西风斜日入秋原。  
  
卷550_94  【山中寄卢简求】赵嘏  
竹西池上有花开，日日幽吟看又回。  
心忆郡中萧记室，何时暂别醉乡来。  
  
卷550_95  【寄梁佾兄弟】赵嘏  
桃李春多翠影重，竹楼当月夜无风。  
荀家兄弟来还去，独倚栏干花露中。  
  
卷550_96  【同州南亭陪刘侍郎送刘先辈】赵嘏  
处处云随晚望开，洞庭秋水管弦来。  
谢公待醉消离恨，莫惜临川酒一杯。  
  
卷550_97  【赠馆驿刘巡官】赵嘏  
云别青山马踏尘，负才难觅作闲人。  
莫言馆驿无公事，诗酒能消一半春。  
  
卷550_98  【赠解头贾嵩】赵嘏  
贾生名迹忽无伦，十月长安看尽春。  
顾我先鸣还自笑，空沾一第是何人。  
  
卷550_99  【题僧壁】赵嘏  
晓望疏林露满巾，碧山秋寺属闲人。  
溪头尽日看红叶，却笑高僧衣有尘。  
  
卷550_100  【沙溪馆（一作仙娥驿）】赵嘏  
翠湿衣襟山满楼，竹间溪水绕床流。  
行人莫羡邮亭吏，生向此中今白头。  
  
卷550_101  【李侍御归炭谷山居，同宿华严寺】赵嘏  
家在青山近玉京，日云红树满归程。  
相逢一宿最高寺，半夜翠微泉落声。  
  
卷550_102  【过喷玉泉】赵嘏  
平生半为山淹留，马上欲去还回头。  
两京尘路一双鬓，不见玉泉千万秋。  
  
卷550_103  【汉阴庭树】赵嘏  
掘沟引水浇蔬圃，插竹为篱护药苗。  
杨柳如丝风易乱，梅花似雪日难消。  
  
卷550_104  【送王龟拾遗谢官后归浐水山居】赵嘏  
水边残雪照亭台，台上风襟向雪开。  
还似当时姓丁鹤，羽毛成后一归来。  
  
卷550_105  【宿长水主人】赵嘏  
白云溪北丛岩东，树石夜与潺湲通。  
行人一宿翠微月，二十五弦声满风。  
  
卷550_106  【寒食离白沙】赵嘏  
莫惊客路已经年，尚有青春一半妍。  
试上方坦望春野，万条杨柳拂青天。  
  
卷550_107  【将发循州社日于所居馆宴送】赵嘏  
浪花如雪叠江风，社过高秋万恨中。  
明日便随江燕去，依依俱是故巢空。  
  
卷550_108  【句】赵嘏  
浮云悲晚翠，落日泣秋风。（见《万花谷》）。  
语风双燕立，袅树百劳飞。  
松岛鹤归书信绝，橘洲风起梦魂香。  
徒知六国随斤斧，莫有群儒定是非。（题秦皇句，  
宣宗览之不悦。以上见《优古堂诗话》）主  
一千里色中秋月，十万军声半夜潮。（钱塘）。  
梁王旧馆已秋色，珠履少年轻绣衣。（以上见《主客图》）古  

## 全唐诗(中)　卷五百五十一

卷551_1  【汉堤诗】卢肇  
阴沴奸阳，来暴于襄。洎入大郛，波端若铓。触厚摧高，  
不知其防。骇溃颠委，万室皆毁。灶登蛟鼍，堂集鳣鲔。  
惟恩若雠，母不能子。洪溃既涸，閈闳其虚。以隳我堵，  
以剥我庐。酸伤顾望，若践丘墟。帝曰念嗟，朕日南顾。  
流灾降慝，天曷台怒。滔滔襄郊，捽我婴孺。于惟馀甿，  
饥伤喘呼。斯为淫痍，孰往膏傅。惟汝元寮，佥举明哲。  
我公用谐，苴茅杖节。来视襄人，噢咻提挈。不日不月，  
咍乎抃悦。乃泳故堤，陷于沙泥。缺落坳圮，由东讫西。  
公曰呜呼，汉之有堤。实命襄人，不力乃力。则及乃身，  
具锸与畚。汉堤其新，帝廪有粟。帝府有缗，尔成尔堤。  
必锡尔勤，襄人怡怡。听命襄浒，背囊肩杵。奔走蹈舞，  
分之卒伍。令以麾鼓，寻尺既度。日月可数，登登嶪嶪。  
周旋上下，披岘斫楚。飞石挽土，举筑殷雷。骇汗霏雨，  
疲癃鳏独。奋有筋膂，呀吁来助。提筐负筥，不劳其劳。  
杂沓笑语，咸曰卢公，来赐我生。斯堤既成，蜿蜿而平。  
确尔山固，屹如云横。汉流虽狂，坚不可蚀。代千年亿，  
与天无极。惟公之堤，昔在人心。既筑既成，横之于南。  
萌渚不峻，此门不深。今复在兹，于汉之阴。斯堤已崇，  
兹民获祐。齯童相庆，室以完富。贻于襄人，愿保厥寿。  
繄公之功，赫焉如昼。捍此巨灾，崒若京阜。天子赐之，  
百姓载之。族孙作诗，昭示厥后。  
  
卷551_2  【题甘露寺】卢肇  
北固岩端寺，佳名自上台。地从京口断，山到海门回。  
曙色烟中灭，潮声日下来。一隅通雉堞，千仞耸楼台。  
林暗疑降虎，江空想度杯。福庭增气象，仙磬落昭回。  
觉路花非染，流年景谩催。隋宫凋绿草，晋室散黄埃。  
西蜀波湍尽，东溟日月开。如登最高处，应得见蓬莱。  
  
卷551_3  【江陵府初试澄心如水】卢肇  
丹心何所喻，唯水并清虚。莫测千寻底，难知一勺初。  
内明非有物，上善本无鱼。澹泊随高下，波澜逐卷舒。  
养蒙方浩浩，出险每徐徐。若灌情田里，常流尽不如。  
  
卷551_4  【风不鸣条】卢肇  
习习和风至，过条不自鸣。暗通青律起，远傍白蘋生。  
拂树花仍落，经林鸟自惊。几牵萝蔓动，潜惹柳丝轻。  
入谷迷松响，开窗失竹声。薰弦方在御，万国仰皇情。  
  
卷551_5  【别宜春赴举】卢肇  
秋天草木正萧疏，西望秦关别旧居。筵上芳樽今日酒，  
箧中黄卷古人书。辞乡且伴衔芦雁，入海终为戴角鱼。  
长短九霄飞直上，不教毛羽落空虚。  
  
卷551_6  【射策后作】卢肇  
射策明时愧不才，敢期青律变寒灰。晴怜断雁侵云去，  
暖见醯鸡傍酒来。箭发尚忧杨叶远，愁生只恐杏花开。  
曲江春浅人游少，尽日看山醉独回。  
  
卷551_7  【和主司王起（一作奉和主司王仆射答周侍郎贺放榜作）】卢肇  
嵩高降德为时生，洪笔三题造化名。凤诏伫归专北极，  
骊珠搜得尽东瀛。褒衣已换金章贵，禁掖曾随玉树荣。  
明日定知同相印，青衿新列柳间营。  
  
卷551_8  【及第送潘图归宜春】卢肇  
三载皇都恨食贫，北溟今日化穷鳞。青云乍喜逢知己，  
白社犹悲送故人。对酒共惊千里别，看花自感一枝春。  
君归为说龙门寺，雷雨初生电绕身。  
  
卷551_9  【将归宜春留题新安馆】卢肇  
东里如今号郑乡，西家昔日近丘墙。芸台四部添新学，  
秘殿三年学老郎。天外鸳鸾愁不见，山中云鹤喜相忘。  
犹张皂盖归蓬荜，直谓时无许子将。  
  
卷551_10  【竞渡诗（一作及第后江宁观竞渡寄袁州剌史成应元）】卢肇  
石溪久住思端午，馆驿楼前看发机。鼙鼓动时雷隐隐，  
兽头凌处雪微微。冲波突出人齐譀，跃浪争先鸟退飞。  
向道是龙刚不信，果然夺得锦标归。  
  
卷551_11  【除歙州途中寄座主王侍郎】卢肇  
忽忝专城奉六条，自怜出谷屡迁乔。驱车虽道还家近，  
捧日惟愁去国遥。朱户昨经新棨戟，风帆常觉恋箪瓢。  
江天夜夜知消息，长见台星在碧霄。  
  
卷551_12  【御沟水】卢肇  
万壑朝溟海，萦回岁月多。无如此沟水，咫尺奉天波。  
  
卷551_13  【杨柳枝】卢肇  
青鸟泉边草木春，黄云塞上是征人。  
归来若得长条赠，不惮风霜与苦辛。  
  
卷551_14  【新植红茶花偶出被人移去以诗索之】卢肇  
严恨柴门一树花，便随香远逐香车。  
花如解语还应道，欺我郎君不在家。  
  
卷551_15  【戏题（肇初计偕至襄阳，奇章公方有真珠之惑）】卢肇  
神女初离碧玉阶，彤云犹拥牡丹鞋。  
知道相公怜玉腕，强将纤手整金钗。  
  
卷551_16  【成名后作】卢肇  
桂在蟾宫不可攀，功成业熟也何难。  
今朝折得东归去，共与乡闾年少看。  
  
卷551_17  【登祝融寺兰若（一作登南岳月宫兰若）】卢肇  
祝融绝顶万馀层，策杖攀萝步步登。  
行到月宫霞外寺，白云相伴两三僧。  
  
卷551_18  【被谪连州】卢肇  
黄绢外孙翻得罪，华颠故老莫相嗤。  
连州万里无亲戚，旧识唯应有荔枝。  
  
卷551_19  【谪后再书一绝】卢肇  
崆峒道士误烧丹，赤鼠黄牙几许难。  
坠堕阎浮南斗下，不知何事犯星官。  
  
卷551_20  【题清远峡观音院二首】卢肇  
清潭洞澈深千丈，危岫攀萝上几层。  
秋尽更无黄叶树，夜阑唯对白头僧。  
风入古松添急雨，月临虚槛背残灯。  
老猿啸狖还欺客，来撼窗前百尺藤。  
  
卷551_21  【喜杨舍人入翰林】卢肇  
御笔亲批翰长衔，夜开金殿送瑶缄。  
平明玉案临宣室，已见龙光出傅岩。  
  
卷551_22  【谪连州书春牛榜子】卢肇  
阳和未解逐民忧，雪满群山对白头。  
不得职田饥欲死，儿侬何事打春牛。  
  
卷551_23  【送弟】卢肇  
去日家无担石储，汝须勤若事樵渔。  
古人尽向尘中远，白日耕田夜读书。  
  
卷551_24  【牧童】卢肇  
谁人得似牧童心，牛上横眠秋听深。  
时复往来吹一曲，何愁南北不知音。  
  
卷551_25  【嘲小儿】卢肇  
贪生只爱眼前珍，不觉风光度岁频。  
昨日见来骑竹马，今朝早是有年人。  
  
卷551_26  【金钱花】卢肇  
轮郭休夸四字书，红窠写出对庭除。  
时时买得佳人笑，本色金钱却不如。  
  
卷551_27  【木笔花】卢肇  
软如新竹管初齐，粉腻红轻样可携。  
谁与诗人偎槛看，好于笺墨并分题。  
  
卷551_28  【句】卢肇  
君梦涔阳月，中秋忆棹歌。（见《岳州府志》）。  
妙吹应谐凤，工书定得鹅。（李群玉善急就章，  
喜食鹅，肇赠句云云。见《纪事》）主  
亭边古木昼阴阴，亭下寒潭百丈深。黄菊旧连陶令宅，  
青山遥负向平心。（题绿阴亭。见《临江府志》）。  

## 全唐诗(中)　卷五百五十二

卷552_1  【塞下曲】丁棱  
北风鸣晚角，雨雪塞云低。烽举战军动，天寒征马嘶。  
出营红旆展，过碛暗沙迷。诸将年皆老，何时罢鼓鼙。  
  
卷552_2  【和主司王起（一作和主司王仆射答华州周侍郎贺放榜作）】丁棱  
公心独立副天心，三辖春闱冠古今。兰署门生皆入室，  
莲峰太守别知音。同升翰苑时名重，遍历朝端主意深。  
新有受恩江海客，坐听朝夕继为霖。  
  
卷552_3  【和主司王起（一作和主司王仆射酬周侍郎贺放榜）】高退之  
昔年桃李已滋荣，今日兰荪又发生。葑菲采时皆有道，  
权衡分处且无情。叨陪鸳鹭朝天客，共作门阑出谷莺。  
何事感恩偏觉重，忽闻金榜扣柴荆。  
  
卷552_4  【和主司王起（一作和主司酬周侍郎）】孟球  
当年门下化龙成，今日馀波进后生。仙籍共知推丽藻，  
禁垣同得荐嘉名。桃蹊早茂夸新萼，菊圃初开耀晚英。  
谁料羽毛方出谷，许教齐和九皋呜。  
  
卷552_5  【和主司王起（一作和主司酬周侍郎）】刘耕  
孔门频建铸颜功，紫绶青衿感激同。一篑勤劳成太华，  
三年恩德仰维嵩。杨随前辈穿皆中，桂许平人折欲空。  
惭和周郎应见顾，感知大造竟无穷。  
  
卷552_6  【和主司王起（一作和主司酬周侍郎）】裴翻  
常将公道选群生，犹被春闱屈重名。文柄久持殊岁纪，  
恩门三启动寰瀛。云霄幸接鸳鸾盛，变化欣同草木荣。  
乍得阳和如细柳，参差长近亚夫营。  
  
卷552_7  【和主司王起（一作和主司酬周侍郎）】樊骧  
满朝簪发半门生，又见新书甲乙名。孤进自今开道路，  
至公依旧振寰瀛。云飞太华清词著，花发长安白屋荣。  
忝受恩光同上客，惟将报德是经营。  
  
卷552_8  【和主司王起（一作和主司酬周侍郎）】崔轩  
满朝朱紫半门生，新榜劳人又得名。国器旧知收片玉，  
朝宗转觉集登瀛。同升翰苑三年美，继入花源九族荣。  
共仰莲峰听雪唱，欲赓仙曲意怔营。  
  
卷552_9  【和主司王起（一作和主司酬周侍郎）】蒯希逸  
一振声华入紫薇，三开秦镜照春闱。龙门旧列金章贵，  
莺谷新迁碧落飞。恩感风雷宜变化，诗裁锦绣借光辉。  
谁知散质多荣忝，鸳鹭清尘接布衣。  
  
卷552_10  【句】蒯希逸  
蟾蜍醉里破，蛱蝶梦中残。（牛相在扬州，常称之）。  
山险不曾离马后，酒醒长见在床前。（希逸有仆武干，  
相随十馀岁。希逸擢第，乞归养亲。留之不得，  
以诗送之，士人皆有继和。并见《纪事》）斋  
  
卷552_11  【望九华山】林滋  
兹山突出何怪奇，上有万状无凡姿。大者嶙峋若奔兕，  
小者pI嵬如婴儿。玉柱金茎相拄枝，干空逾碧势参差。  
虚中始讶巨灵擘，陡处乍惊愚叟移。萝烟石月相蔽亏，  
天风袅袅猿咿咿。龙潭万古喷飞溜，虎穴几人能得窥？  
吁予比年爱灵境，到此始觉魂神驰。如何独得百丈索，  
直上高峰抛俗羁。  
  
卷552_12  【春望】林滋  
春海镜长天，青郊丽上年。林光虚霁晓，山翠薄晴烟。  
气暖禽声变，风恬草色鲜。散襟披石磴，韶景自深怜。  
  
卷552_13  【蠡泽旅怀】林滋  
谁言行旅日，况复桃花时。水即沧溟远，星从天汉垂。  
川光独鸟暮，林色落英迟。岂是王程急，偏多游子悲。  
  
卷552_14  【宴韦侍御新亭】林滋  
烟磴披青霭，风筵藉紫苔。花香凌桂醑，竹影落藤杯。  
鸣籁将歌远，飞枝拂舞开。未愁留兴晚，明月度云来。  
  
卷552_15  【人日】林滋  
春辉新入碧烟开，芳院初将穆景来。共向花前图瑞胜，  
试看池上动轻苔。林香半落沾罗幌。蕙色微含近酒杯。  
闻道宸游方命赏，应随思赉喜昭回。  
  
卷552_16  【和主司王起（一作和主司酬周侍郎）】林滋  
龙门一变荷生成，况是三传不朽名。美誉早闻喧北阙，  
颓波今见走东瀛。鸳行既接参差影，鸡树仍同次第荣。  
从此青衿与朱紫，升堂侍宴更何营。  
  
卷552_17  【听蜀道士琴歌】李宣古  
至道不可见，正声难得闻。忽逢羽客抱绿绮，  
西别峨嵋峰顶云。初排□面蹑轻响，似掷细珠鸣玉上。  
忽挥素爪画七弦，苍崖劈裂迸碎泉。愤声高，怨声咽，  
屈原叫天两妃绝。朝雉飞，双鹤离，属玉夜啼独鹜悲。  
吹我神飞碧霄里，牵我心灵入秋水。有如驱逐太古来，  
邪淫辟荡贞心开。孝为子，忠为臣，不独语言能教人。  
前弄啸，后弄嚬，一舒一惨非冬春。从朝至暮听不足，  
相将直说瀛洲宿。更深弹罢背孤灯，窗雪萧萧打寒竹。  
人间岂合值仙踪，此别多应不再逢。抱琴却上瀛洲去，  
一片白云千万峰。  
  
卷552_18  【和主司王起（一作和主司酬周侍郎）】李宣古  
恩光忽逐晓春生，金榜前头忝姓名。三感至公裨造化，  
重扬文德振寰瀛。伫为霖雨曾相贺，半在云霄觉更荣。  
何处新诗添照灼，碧莲峰下柳间营。  
  
卷552_19  【杜司空席上赋】李宣古  
红灯初上月轮高，照见堂前万朵桃。觱栗调清银象管，  
琵琶声亮紫檀槽。能歌姹女颜如玉，解引萧郎眼似刀。  
争奈夜深抛耍令，舞来挼去使人劳。  
  
卷552_20  【赋寒食日亥时（一作寒食夜）】李宣古  
人定朱门尚未开，初星粲粲照人回。  
此时寒食无烟火，花柳苍苍月欲来。  
  
卷552_21  【句】李宣古  
翠盖不西来，池上天池歇。  
冉冉池上烟。盈盈池上柳。生贵非道傍，不断行人手。  
（张为《主客图》）。  
  
卷552_22  【风不鸣条（一作舒元舆）】黄颇  
五纬起祥飙，无声瑞圣朝。稍开含露蕊，才转惹烟条。  
密叶应潜变，低枝几暗摇。林间莺欲啭，花下蝶微飘。  
初满沿堤草，因生逐水苗。太平无一事，天外奏虞韶。  
  
卷552_23  【和主司王起（一作和主司酬周侍郎）】黄颇  
二十二年文教主，三千上士满皇州。独陪宣父蓬瀛奏，  
方接颜生鲁卫游。多羡龙门齐变化，屡看鸡树第名流。  
千堂何处最荣美，朱紫环尊几处酬。  
  
卷552_24  【闻宜春诸举子陪郡主登河梁玩月】黄颇  
一年秋半月当空，遥羡飞觞接庾公。虹影迥分银汉上，  
兔辉全写玉筵中。笙歌送尽迎寒漏，冰雪吟消永夜风。  
虽向东堂先折桂，不如宾席此时同。  
  
卷552_25  【和主司王起（一作和主司酬周侍郎）】张道符  
三开文镜继芳声，暗暗云霄接去程。会压洪波先得路，  
早升清禁共垂名。莲峰对处朱轮贵，金榜传时玉韵成。  
更许下才听白雪，一枝今过郄诜荣。  
  
卷552_26  【和主司王起（一作和主司酬周侍郎）】丘上卿  
常将公道选诸生，不是鸳鸿不得名。天上宴回联步武，  
禁中麻出满寰瀛。簪裾尽过前贤贵，门馆仍叨旧学荣。  
看著凤池相继入，都堂那肯滞关营。  
  
卷552_27  【和主司王起（一作和主司酬周侍郎）】石贯  
重德由来为国生，五朝清显冠公卿。风波久伫济川楫，  
羽翼三迁出谷莺。绛帐青衿同日贵，春兰秋菊异时荣。  
孔门弟子皆贤哲，谁料穷儒忝一名。  
  
卷552_28  【和主司王起（一作和主司酬周侍郎）】李潜  
文学宗师心秤平，无私三用佐贞明。恩波旧是仙舟客，  
德宇新添月桂名。兰署崇资金色重，莲峰高唱玉音清。  
羽毛方荷生成力，难继鸾皇上汉声。  
  
卷552_29  【和主司王起（一作和主司酬周侍郎）】孟守  
科文又主守初时，光显门生济会期。美擅东堂登甲乙，  
荣同内署侍恩私。群莺共喜新迁木，双凤皆当即入池。  
别有倍深知感士，曾经两度得芳枝。  
  
卷552_30  【和主司王起（一作和主司酬周侍郎）】唐思言  
儒雅皆传德教行，几崇浮俗赞文明。龙门昔上波涛远，  
禁署同登渥泽荣。虚散谬当陪杞梓，后先宁异感生成。  
时方侧席征贤急，况说歌谣近帝京。  
  
卷552_31  【风不鸣条（一作章孝标诗）】戈牢  
旭日悬清景，微风在绿条。入松声不发，度柳影空摇。  
长养应潜变，扶疏每暗飘。有林时袅袅，无树渐萧萧。  
慢逐青烟散，轻和瑞气饶。丰年知有待，歌咏美唐尧。  
  
卷552_32  【和主司王起（一作和主司酬周侍郎）】戈牢  
圣乾文德最称贤，自古儒生少比肩。再启龙门将二纪，  
两司莺谷已三年。蓬山皆美成荣贵，金榜谁知忝后先。  
正是感恩流涕日，但思旌旆碧峰前。  
  
卷552_33  【风不鸣条】金厚载  
寂寂曙风生，迟迟散野轻。露华摇有滴，林叶袅无声。  
暗剪丛芳发，空传谷鸟鸣。悠扬韶景静，澹荡霁烟横。  
远水波澜息，荒郊草树荣。吾君垂至化，万类共澄清。  
  
卷552_34  【和主司王起（一作和主司酬周侍郎）】金厚载  
长庆曾收间世英，果居台阁冠公卿。天书再受恩波远，  
金榜三开日月明。已见差肩趋翰苑，更期连步掌台衡。  
小儒谬迹云霄路，心仰莲峰望太清。  
  
卷552_35  【风不鸣条】王甚夷  
圣日祥风起，韶晖助发生。蒙蒙遥野色，袅袅细条轻。  
荏弱看渐动，怡和吹不鸣。枝含馀露湿，林霁晓烟平。  
缥缈春光媚，悠扬景气晴。康哉帝尧代，寰宇共澄清。  
  
卷552_36  【和主司王起（一作和主司酬周侍郎）】王甚夷  
春闱帝念主生成，长庆公闻两岁名。有蕴赤心分雨露，  
无私和气浃寰瀛。龙门乍出难胜幸，鸳侣先行是最荣。  
遥仰高峰看白雪，多惭属和意屏营。  

## 全唐诗(中)　卷五百五十三

卷553_1  【送李潜归绵州觐省】姚鹄  
朱楼对翠微，红旆出重扉。此地千人望，寥天一鹤归。  
雪封山崦白，鸟拂栈梁飞。谁比趋庭恋，骊珠耀彩衣。  
  
卷553_2  【塞外寄张侍御】姚鹄  
千里入黄云，羁愁日日新。疏钟关路晓，远雨寒山春。  
南眺有归雁，北来无故人。却思陪宴处，回望与天邻。  
  
卷553_3  【晓发（一作赵嘏诗）】姚鹄  
旅行宜早发，况复是南归。月影缘山尽，钟声隔浦微。  
残星萤共失，落叶鸟和飞。去去渡南浦，村中人出稀。  
  
卷553_4  【题终南山隐者居】姚鹄  
开门绝壑旁，蹑藓过花梁。路入峰峦影，风来芝朮香。  
夜吟明雪牖，春梦闭云房。尽室更何有，一琴兼一觞。  
  
卷553_5  【嘉川驿楼晚望】姚鹄  
楼压寒江上，开帘对翠微。斜阳诸岭暮，古渡一僧归。  
窗迥云冲起，汀遥鸟背飞。谁言坐多倦，目极自忘机。  
  
卷553_6  【送人归吴】姚鹄  
东吴与上国，万里路迢迢。为别晨昏久，全轻水陆遥。  
湘阴岛上寺，楚色月中潮。到此一长望，知君积恨销。  
  
卷553_7  【送石贯归湖州】姚鹄  
同志幸同年，高堂君独还。齐荣恩未报，共隐事应闲。  
访寺临湖岸，开楼见海山。洛中推二陆，莫久恋乡关。  
  
卷553_8  【送刘耕归舒州】姚鹄  
四座莫纷纷，须臾岐路分。自从同得意，谁不惜离群。  
旧国连青海，归程在白云。弃繻当日路，应竞看终军。  
  
卷553_9  【寄赠许璋少府】姚鹄  
若说君高道，何人更得如。公庭唯树石，生计是琴书。  
诗句峭无敌，文才清有馀。不知尺水内，争滞北溟鱼。  
  
卷553_10  【寄雍陶先辈】姚鹄  
知音杳何处，书札寄无由。独宿月中寺，相思天畔楼。  
露凝衰草白，萤度远烟秋。怅望难归枕，吟劳生夜愁。  
  
卷553_11  【寄友人】姚鹄  
西风又开菊，久客意如何。旧国天涯远，清砧月夜多。  
明时难际会，急景易蹉跎。抱玉终须献，谁言恋薜萝。  
  
卷553_12  【感怀陈情】姚鹄  
恩重空感激，何门誓杀身。谬曾分玉石，竟自困风尘。  
阴谷非因暖，幽丛岂望春。升沉在言下，应念异他人。  
  
卷553_13  【送程秀才下第归蜀】姚鹄  
莺迁与鶂退，十载泣岐分。蜀道重来老，巴猿此去闻。  
晓程侵岭雪，远栈入谿云。莫滞趋庭恋，荣亲只待君。  
  
卷553_14  【旱鱼词上苗相公】姚鹄  
似龙鳞已足，唯是欠登门。日里腮犹湿，泥中目未昏。  
乞锄防蚁穴，望水泻金盆。他日能为雨，公田报此恩。  
  
卷553_15  【野寺寓居即事二首】姚鹄  
南山色当户，初日半檐时。鹤去卧看远，僧来嫌起迟。  
窗明云影断，庭晓树阴移。何处题新句，连溪密叶垂。  
古寺更何有，当庭唯折幢。伴僧青藓榻，对雨白云窗。  
暝色生前岭，离魂隔远江。沙洲半藜草，飞鹭白双双。  
  
卷553_16  【襄州献卢尚书】姚鹄  
立事成功尽远图，一方独与万方殊。藩臣皆竞师兵略，  
相国今多揖庙谟。礼乐政行凋弊俗，歌谣声彻帝王都。  
即随凤诏归何处，只是操持造化炉。  
  
卷553_17  【将归蜀留献恩地仆射二首】姚鹄  
自持衡镜采幽沈，此事常闻旷古今。危叶只将终委地，  
焦桐谁料却为琴。蒿莱讵报生成德，犬马空怀感恋心。  
明日还家盈眼血，定应回首即沾襟。  
江上长思狎钓翁，此心难与昨心同。自承丘壑新恩重，  
已分烟霞旧隐空。龙变偶因资巨浪，鸟飞谁肯借高风。  
应怜死节无门效，永叹潜怀似转蓬。  
  
卷553_18  【随州献李侍御二首】姚鹄  
彩笔曾专造化权，道尊翻向宦途闲。端居有地唯栽药，  
静坐无时不忆山。德望旧悬霄汉外，政声新溢路岐间。  
众知圣主搜贤相，朝夕欲征黄霸还。  
再刖未甘何处说，但垂双泪出咸秦。风尘匹马来千里，  
蓬梗全家望一身。旧隐每怀空竟夕，愁眉不展几经春。  
今朝傥降非常顾，倒屐宁惟有古人。  
  
卷553_19  【虢州献杨抑卿二首】姚鹄  
盖世英华更有谁，赋成传写遍坤维。名科累中求贤日，  
苦节高标守郡时。楼上叫云秋鼓角，林间宿鹤夜旌旗。  
征归诏下应非久，德望人情在凤池。  
碧山曾共惜分阴，暗学相如赋上林。到此敢逾千里恨，  
归家且遂十年心。疏愚只怯膺门险，浅薄争窥孔室深。  
一顾傥怜持苦节，更令何处问升沉。  
  
卷553_20  【赠边将】姚鹄  
三边近日往来通，尽是将军镇抚功。兵统万人为上将，  
威加千里慑西戎。清笳绕塞吹寒月，红旆当山肃晓风。  
却恨北荒沾雨露，无因扫尽虏庭空。  
  
卷553_21  【送费炼师供奉赴上都】姚鹄  
缩地周游不计程，古今应只有先生。已同化鹤临华表，  
又见骖龙向玉清。萝磴静攀云共过，雪坛当醮月孤明。  
无因相逐朝天帝，空羡烟霞得送迎。  
  
卷553_22  【和徐先辈秋日游泾州南亭呈三二同年】姚鹄  
多此欢情泛鹢舟，桂枝同折塞同游。声喧岛上巢松鹤，  
影落杯中过水鸥。送日暮钟交戍岭，叫云寒角动城楼。  
酒酣笑语秋风里，谁道槐花更起愁。  
  
卷553_23  【送黄颇归袁】姚鹄  
莫倦连期在醉乡，孔门多恋惜分行。文章声价从来重，  
霄汉途程此去长。何处听猿临万壑，几宿因月滞三湘。  
炉峰若上应相忆，不得同过惠远房。  
  
卷553_24  【和陕州参军李通微首夏书怀呈同寮张裳段群二先辈】姚鹄  
公门何事更相牵，邵伯优贤任养闲。满院落花从覆地，  
半檐初日未开关。寻仙郑谷烟霞里，避暑柯亭树石间。  
独为高怀谁和继，掾曹同处桂同攀。  
  
卷553_25  【玉真观寻赵尊师不遇】姚鹄  
羽客朝元昼掩扉，林中一径雪中微。松阴绕院鹤相对，  
山色满楼人未归。尽日独思风驭返，寥天几望野云飞。  
凭高目断无消息，自醉自吟愁落晖。  
  
卷553_26  【及第后上主司王起】姚鹄  
三年竭力向春闱，塞断浮华众路岐。盛选栋梁非昔日，  
平均雨露及明时。登龙旧美无邪径，折桂新荣尽直枝。  
莫道只陪金马贵，相期更在凤凰池。  
  
卷553_27  【送贺知章入道】姚鹄  
若非尧运及垂衣，肯许巢由脱俗机。太液始同黄鹤下，  
仙乡已驾白云归。还披旧褐辞金殿，却捧玄珠向翠微。  
羁束惭无仙药分，随车空有梦魂飞。  
  
卷553_28  【送友人出塞】姚鹄  
帝城春色著寒梅，去恨离怀醉不开。作别欲将何计免，  
此行应又隔年回。入河残日雕西尽，卷雪惊蓬马上来。  
有思莫忘清塞学，众传君负佐王才。  
  
卷553_29  【送僧归新罗】姚鹄  
淼淼万馀里，扁舟发落晖。沧溟何岁别，白首此时归。  
寒暑途中变，人烟岭外稀。惊天巨鳌斗，蔽日大鹏飞。  
雪入行砂屦，云生坐石衣。汉风深习得，休恨本心违。  
  
卷553_30  【奉和秘监从翁夏日陕州河亭晚望】姚鹄  
洪河何处望，一境在孤烟。极野如蓝日，长波似镜年。  
卷帘花影里，倚槛鹤巢边。霞焰侵旌旆，滩声杂管弦。  
钟微来叠岫，帆远落遥天。过客多相指，应疑会水仙。  
  
卷553_31  【风不鸣条】姚鹄  
吾君理化清，上瑞报时平。晓吹何曾歇，柔条自不鸣。  
花香知暗度，柳动觉潜生。只见低垂影，那闻击触声。  
大王初溥畅，少女正轻盈。幸遇无私力，幽芳愿发荣。  
  
卷553_32  【书情献知己】姚鹄  
日日恨何穷，巴云旧隐空。一为栖寓客，二见北归鸿。  
有道期攀桂，无门息转蓬。赁居将罄比，乞食与僧同。  
花月登临处，江山怅望中。众皆轻病骥，谁肯救焦桐。  
坐惜春还至，愁吟夜每终。谷寒思变律，叶晚怯回风。  
谒蔡惭王粲，怜衡冀孔融。深恩知尚在，何处问穷通。  
  
卷553_33  【和工部杨尚书重送绝句】姚鹄  
桂枝攀得献庭闱，何似空怀楚橘归。  
好控扶摇早回首，人人思看大鹏飞。  

## 全唐诗(中)　卷五百五十四

卷554_1  【寄石桥僧】项斯  
逢师入山日，道在石桥边。别后何人见，秋来几处禅。  
溪中云隔寺，夜半雪添泉。生有天台约，知无却出缘。  
  
卷554_2  【送欧阳衮归闽中】项斯  
秦城几年住，犹著故乡衣。失意时相识，成名后独归。  
海秋蛮树黑，岭夜瘴禽飞。为学心难满，知君更掩扉。  
  
卷554_3  【古观】项斯  
置观碑已折，看松年不分。洞中谁识药，门外日添坟。  
放去龟随水，呼来鹿怕薰。坛边见灰火，几烧祭星文。  
  
卷554_4  【题令狐处士溪居】项斯  
白发已过半，无心离此溪。病尝山药遍，贫起草堂低。  
为月窗从破，因诗壁重泥。近来常夜坐，寂寞与僧齐。  
  
卷554_5  【送僧归南岳】项斯  
心知衡岳路，不怕去人稀。船里谁鸣磬，沙头自曝衣。  
有家从小别，是寺即言归。料得逢春住，当禅云满扉。  
  
卷554_6  【宁州春思】项斯  
失意离城早，边城任见花。初为断酒客，旧识卖书家。  
寒寺稀无雪，春风亦有沙。思归频入梦，即路不言赊。  
  
卷554_7  【山友赠藓花冠】项斯  
尘污出华发，惭君青藓冠。此身闲未得，终日戴应难。  
好就松阴挂，宜当枕石看。会须寻道士，簪去绕霜坛。  
  
卷554_8  【蛮家】项斯  
领得卖珠钱，还归铜柱边。看儿调小象，打鼓试新船。  
醉后眠神树，耕时语瘴烟。不逢寒便老，相问莫知年。  
  
卷554_9  【早春题湖上顾氏新居二首】项斯  
近得水云看，门长侵早开。到时微有雪，行处又无苔。  
劝酒客初醉，留茶僧未来。每逢晴暖日，唯见乞花栽。  
门不当官道，行人到亦稀。故从餐后出，方至夜深归。  
开箧拣书卷，扫床移褐衣。几时同买宅，相近有柴扉。  
  
卷554_10  【苍梧云气】项斯  
何年化作愁，漠漠便难收。数点山能远，平铺水不流。  
湿连湘竹暮，浓盖舜坟秋。亦有思归客，看来尽白头。  
  
卷554_11  【晚春花】项斯  
阴洞日光薄，花开不及时。当春无半树，经烧足空枝。  
疏与香风会，细将泉影移。此中人到少，开尽几人知。  
  
卷554_12  【宿胡氏溪亭】项斯  
独住水声里，有亭无热时。客来因月宿，床势向山移。  
鹤睡松枝定，萤归葛叶垂。寂寥犹欠伴，谁为报僧知。  
  
卷554_13  【送华阴隐者】项斯  
往往到城市，得非征药钱。世人空识面，弟子莫知年。  
自说能医死，相期更学仙。近来移住处，毛女旧峰前。  
  
卷554_14  【落第后寄江南亲友】项斯  
古巷槐阴合，愁多昼掩扉。独存过江马，强拂看花衣。  
送客心先醉，寻僧夜不归。龙钟易惆怅，莫遣寄书稀。  
  
卷554_15  【欲别】项斯  
花时人欲别，每日醉樱桃。买酒金钱尽，弹筝玉指劳。  
归期无岁月，客路有风涛。锦缎裁衣赠，麒麟落剪刀。  
  
卷554_16  【留别张水部籍】项斯  
省中重拜别，兼领寄人书。已念此行远，不应相问疏。  
子城西并宅，御水北同渠。要取春前到，乘闲候起居。  
  
卷554_17  【小古镜】项斯  
字已无人识，唯应记铸年。见来深似水，携去重于钱。  
鸾翅巢空月，菱花遍小天。宫中照黄帝，曾得化为仙。  
  
卷554_18  【题太白山隐者】项斯  
高居在幽岭，人得见时稀。写箓扃虚白，寻僧到翠微。  
扫坛星下宿，收药雨中归。从服小还后，自疑身解飞。  
  
卷554_19  【病中怀王展先辈在天台】项斯  
枕上用心静，唯应改旧诗。强行休去早，暂卧起还迟。  
因说来归处，却愁初病时。赤城山下寺，无计得相随。  
  
卷554_20  【鲤鱼】项斯  
似龙鳞又足，只是欠登门。月里腮犹湿，泥中目未昏。  
乞锄防蚁穴，望水写金盆。他日能为雨，公田报此恩。  
  
卷554_21  【子规（一作贾岛诗）】项斯  
游魂自相叫，宁复记前身。飞过人家月，声连客路春。  
梦边催晓急，愁外送风频。自有沾花血，相和泪滴新。  
  
卷554_22  【边州客舍】项斯  
开门不成出，麦色遍前坡。自小诗名在，如今白发多。  
经年无越信，终日厌蕃歌。近寺居僧少，春来亦懒过。  
  
卷554_23  【赠道者】项斯  
晏来知养气，度日语时稀。到处留丹井，终寒不絮衣。  
病乡多惠药，鬼俗有符威。自说身轻健，今年数梦飞。  
  
卷554_24  【边游】项斯  
古镇门前去，长安路在东。天寒明堠火，日晚裂旗风。  
塞馆皆无事，儒装亦有弓。防秋故乡卒，暂喜语音同。  
  
卷554_25  【夜泊淮阴】项斯  
夜入楚家烟，烟中人未眠。望来淮岸尽，坐到酒楼前。  
灯影半临水，筝声多在船。乘流向东去，别此易经年。  
  
卷554_26  【远水】项斯  
渺渺浸天色，一边生晚光。阔浮萍思远，寒入雁愁长。  
北极连平地，东流即故乡。扁舟来宿处，仿佛似潇湘。  
  
卷554_27  【黄州暮愁】项斯  
凌澌冲泪眼，重叠自西来。即夜寒应合，非春暖不开。  
岂无登陆计，宜弃济川材。愿寄浮天外，高风万里回。  
  
卷554_28  【晓发昭应】项斯  
行人见雪愁，初作帝乡游。旅店开偏早，乡帆去未收。  
灯残催卷席，手冷怕梳头。是物寒无色，汤泉正自流。  
  
卷554_29  【赠金州姚合使君】项斯  
为郎名更重，领郡是蹉跎。官壁题诗尽，衙庭看鹤多。  
城池连草堑，篱落带椒坡。未觉旗幡贵，闲行触处过。  
  
卷554_30  【送殷中丞游边】项斯  
话别无长夜，灯前闻曙鸦。已行难避雪，何处合逢花。  
野寺门多闭，羌楼酒不赊。还须见边将，谁拟静尘沙。  
  
卷554_31  【寄坐夏僧】项斯  
坐夏日偏长，知师在律堂。多因束带热，更忆剃头凉。  
苔色侵经架，松阴到簟床。还应炼诗句，借卧石池傍。  
  
卷554_32  【寄卢式】项斯  
到处久南望，未知何日回。寄书频到海，得梦忽闻雷。  
岭日当秋暗，蛮花近腊开。白身居瘴疠，谁不惜君才。  
  
卷554_33  【日东病僧】项斯  
云水绝归路，来时风送船。不言身后事，犹坐病中禅。  
深壁藏灯影，空窗出艾烟。已无乡土信，起塔寺门前。  
  
卷554_34  【泛溪】项斯  
溪船泛渺瀰，渐觉灭炎辉。动水花连影，逢人鸟背飞。  
深犹见白石，凉好换生衣。未得多诗句，终须隔宿归。  
  
卷554_35  【送顾少府（一作送顾逢尉永康）】项斯  
作尉年犹少，无辞去路赊。渔舟县前泊，山吏日高衙。  
幽景临溪寺，秋蝉织杼家。行程须过越，先醉镜湖花。  
  
卷554_36  【咸阳别李处士】项斯  
古道自迢迢，咸阳离别桥。越人闻水处，秦树带霜朝。  
驻马言难尽，分程望易遥。秋前未相见，此意转萧条。  
  
卷554_37  【寄流人】项斯  
毒草不曾枯，长添客健无。雾开蛮市合，船散海城孤。  
象迹频藏齿，龙涎远蔽珠。家人秦地老，泣对日南图。  
  
卷554_38  【华顶道者】项斯  
仙人掌中住，生有上天期。已废烧丹处，犹多种杏时。  
养龙于浅水，寄鹤在高枝。得道复无事，相逢尽日棋。  
  
卷554_39  【酬从叔听夜泉见寄】项斯  
梦罢更开户，寒泉声隔云。共谁寻最远，独自坐偏闻。  
岩际和风滴，溪中泛月分。岂知当此夜，流念到江濆。  
  
卷554_40  【和李用夫栽小松】项斯  
移来未换叶，已胜在空山。静对心标直，遥吟境助闲。  
影侵残雪际，声透小窗间。即耸凌空干，翛翛岂易攀。  
  
卷554_41  【哭南流人】项斯  
遥见南来使，江头哭问君。临终时有雪，旅葬处无云。  
官库空收剑，蛮僧共起坟。名人尚少，谁为录遗文。  
  
卷554_42  【经李白墓】项斯  
夜郎归未老，醉死此江边。葬阙官家礼，诗残乐府篇。  
游魂应到蜀，小碣岂旌贤。身没犹何罪，遗坟野火燃。  
  
卷554_43  【春夜樊川竹亭陪诸同年宴】项斯  
相知皆是旧，每恨独游频。幸此同芳夕，宁辞倒醉身。  
灯光遥映烛，萼粉暗飘茵。明月分归骑，重来更几春。  
  
卷554_44  【送僧】项斯  
灵山巡未遍，不作住持心。逢寺暂投宿，是山皆独寻。  
有时过静界，在处想空林。从小即行脚，出家来至今。  
  
卷554_45  【送苏处士归西山】项斯  
南游何所为，一箧又空归。守道安清世，无心换白衣。  
深林蝉噪暮，绝顶客来稀。早晚重相见，论诗更及微。  
  
卷554_46  【游烂柯山】项斯  
步步出尘氛，溪山别是春。坛边时过鹤，棋处寂无人。  
访古碑多缺，探幽路不真。翻疑归去晚，清世累移晨。  
  
卷554_47  【送友人之永嘉】项斯  
长贫知不易，去计拟何逃。相对人愁别，经过几处劳。  
城连沙岫远，山断夏云高。犹想成诗处，秋灯半照涛。  
  
卷554_48  【巴中逢故人】项斯  
劳思空积岁，偶会更无由。以分难相舍，将行且暂留。  
路岐何处极，江峡半猿愁。到此分南北，离怀岂易收。  
  
卷554_49  【送归江州友人初下第（一作送友人下第归）】项斯  
名高不俟召，收采献君门。偶屈应缘数，他人尽为冤。  
新春城外路，旧隐水边村。归去无劳久，知君更待论。  
  
卷554_50  【舜城怀古】项斯  
禅禹逊尧聪，巍巍盛此中。四隅咸启圣，万古赖成功。  
道德去弥远，山河势不穷。停车一再拜，帝业即今同。  
  
卷554_51  【送刘道士之成都严真观】项斯  
严君名不朽，道出二经中。归去精诚恳，还应梦寐通。  
池台镜定月，松桧雨馀风。想对灵玄忆，人间恋若空。  
  
卷554_52  【汉南遇友人】项斯  
此身西复东，何计此相逢。梦尽吴越水，恨深襄汉钟。  
积云开去路，曙雪叠前峰。谁即知非旧，怜君忽见容。  
  
卷554_53  【游头陀寺上方】项斯  
高步陟崔嵬，吟闲路惜回。寺知何代有，僧见梵天来。  
暮霭连沙积，馀霞遍槛开。更期招静者，长啸上南台。  
  
卷554_54  【送友人游河东】项斯  
停车晓烛前，一语几潸然。路去干戈日，乡遥饥馑年。  
湖波晴见雁，槐驿晚无蝉。莫纵经时住，东南书信偏。  
  
卷554_55  【中秋夜怀】项斯  
趋驰早晚休，一岁又残秋。若只如今日，何难至白头。  
沧波归处远，旅食尚边愁。赖见前贤说，穷通不自由。  
  
卷554_56  【寄富春孙路处士】项斯  
平生醉与吟，谁是见君心。上国一归去，沧江闲至今。  
钟繁秋寺近，峰阔晚涛深。疏放长如此，何人长得寻。  
  
卷554_57  【送客归新罗】项斯  
君家沧海外，一别见何因。风土虽知教，程途自致贫。  
浸天波色晚，横笛鸟行春。明发千樯下，应无更远人。  
  
卷554_58  【杭州江亭留题登眺】项斯  
处处日驰销，凭轩夕似朝。渔翁闲鼓棹，沙鸟戏迎潮。  
树间津亭密，城连坞寺遥。因谁报隐者，向此得耕樵。  
  
卷554_59  【荆州夜与友亲相遇】项斯  
山海两分岐，停舟偶似期。别来何限意，相见却无辞。  
坐永神凝梦，愁繁鬓欲丝。趋名易迟晚，此去莫经时。  
  
卷554_60  【送友人游边】项斯  
方春到帝京，有恋有愁并。万里江海思，半年沙塞程。  
绿阴斜向驿，残照远侵城。自可资新课，还期振盛名。  
  
卷554_61  【题赠宣州亢拾遗】项斯  
传骑一何催，山门昼未开。高人终避世，圣主不遗才。  
坐次欹临水，门中独举杯。谁为旦夕侣，深寺数僧来。  
  
卷554_62  【姚氏池亭】项斯  
池馆饶嘉致，幽人惬所闲。筱风能动浪，岸树不遮山。  
啸槛鱼惊后，眠窗鹤语间。何须说庐阜，深处更跻攀。  
  
卷554_63  【送友人之江南】项斯  
东南路苦辛，去路见无因。万里此相送，故交谁更亲。  
日浮汀草绿，烟霁海山春。握手无别赠，为予书札频。  
  
卷554_64  【彭蠡湖春望】项斯  
湖亭东极望，远棹不须回。遍草新湖落，连天众雁来。  
芦洲残照尽，云障积烟开。更想鸱夷子，扁舟安在哉。  
  
卷554_65  【闻友人会裴明府县楼】项斯  
闲阁雨吹尘，陶家揖上宾。湖山万叠翠，门树一行春。  
景遍归檐燕，歌喧已醉身。登临兴不足，喜有数来因。  
  
卷554_66  【归家山行】项斯  
献赋才何拙，经时不耻归。能知此意是，甘取众人非。  
遍陇耕无圃，缘溪钓有矶。此怀难自遣，期在振儒衣。  
  
卷554_67  【长安书怀呈知己】项斯  
江湖归不易，京邑计长贫。独夜有知己，论心无故人。  
一灯愁里梦，九陌病中春。为问清平日，无门致出身。  
  
卷554_68  【闻蝉】项斯  
动叶复惊神，声声断续匀。坐来同听者，俱是未归人。  
一棹三湘浪，单车二蜀尘。伤秋各有日，千可念因循。  
  
卷554_69  【李处士道院南楼】项斯  
霜晚复秋残，楼明近远山。满壶邀我醉，一榻为僧闲。  
树簇孤汀眇，帆欹积浪间。从容更南望，殊欲外人寰。  
  
卷554_70  【送顾非熊及第归茅山】项斯  
吟诗三十载，成此一名难。自有恩门入，全无帝里欢。  
湖光愁里碧，岩景梦中寒。到后松杉月，何人共晓看。  
  
卷554_71  【春日题李中丞樊川别墅】项斯  
心知受恩地，到此亦裴回。上路移时立，中轩隔宿来。  
川光通沼沚，寺影带楼台。无限成蹊树，花多向客开。  
  
卷554_72  【龙州与韩将军夜会】项斯  
庭绿草纤纤，边州白露沾。别歌缘剑起，客泪是愁添。  
见月鹊啼树，避风云满帘。将军尽尊酒，楼上赋星占。  
  
卷554_73  【途中逢友人】项斯  
长大有南北，山川各所之。相逢孤馆夜，共忆少年时。  
烂醉百花酒，狂题几首诗。来朝又分袂，后会鬓应丝。  
  
卷554_74  【送友人下第归襄阳】项斯  
失意已春残，归愁与别难。山分关路细，江绕夜城寒。  
草色连晴坂，鼍声离晓滩。差池是秋赋，何以暂怀安。  
  
卷554_75  【宿山寺】项斯  
栗叶重重复翠微，黄昏溪上语人稀。月明古寺客初到，  
风度闲门僧未归。山果经霜多自落，水萤穿竹不停飞。  
中宵能得几时睡，又被钟声催著衣。  
  
卷554_76  【病鹤】项斯  
青云有意力犹微，岂料低回得所依。幸念翅因风雨困，  
岂教身陷稻粱肥。曾游碧落宁无侣，见有清池不忍飞。  
纵使他年引仙驾，主人恩在亦应归。  
  
卷554_77  【梦仙】项斯  
昨宵魂梦到仙津，得见蓬山不死人。云叶许裁成野服，  
玉浆教吃润愁身。红楼近月宜寒水，绿杏摇风占古春。  
次第引看行未遍，浮光牵入世间尘。  
  
卷554_78  【古扇】项斯  
昨日裁成夺夏威，忽逢秋节便相违。寒尘妒尽秦王女，  
凉殿恩随汉主妃。似月旧临红粉面，有风休动麝香衣。  
千年萧瑟关人事，莫语当时掩泪归。  
  
卷554_79  【泾州听张处士弹琴】项斯  
边州独夜正思乡，君又弹琴在客堂。  
仿佛不离灯影外，似闻流水到潇湘。  
  
卷554_80  【赠别】项斯  
鱼在深泉鸟在云，从来只得影相亲。  
他时纵有逢君处，应作人间白发身。  
  
卷554_81  【对鲙】项斯  
行到鲈鱼乡里时，鲙盘如雪怕风吹。  
犹怜醉里江南路，马上垂鞭学钓时。  
  
卷554_82  【忆朝阳峰前居】项斯  
每忆闲眠处，朝阳最上峰。溪僧来自远，林路出无踪。  
败褐黏苔遍，新题出石重。霞光侵曙发，岚翠近秋浓。  
健羡机能破，安危道不逢。雪残猿到阁，庭午鹤离松。  
此地虚为别，人间久未容。何时无一事，却去养疏慵。  
  
卷554_83  【暮上瞿唐峡】项斯  
自古艰难地，孤舟旦暮程。独愁空托命，省已是轻生。  
有树皆相倚，无岩不倒倾。蛟螭波数怒，鬼怪火潜明。  
履道知无负，离心自要惊。何年面骨肉，细话苦辛行。  
  
卷554_84  【和李中丞醉中期王征君月夜同游浐水旧居】项斯  
醉后情俱远，难忘素浐间。照花深处月，当户旧时山。  
事想同清话，欢期一破颜。风流还爱竹，此夜尚思闲。  
  
卷554_85  【浊水求珠】项斯  
灵魄自沉浮，从来任浊流。愿从深处得，不向暗中投。  
圆月时堪惜，沧波路可求。沙寻龙窟远，泥访蚌津幽。  
是宝终知贵，唯恩且用酬。如能在公掌，的不负明眸。  
  
卷554_86  【江村夜泊】项斯  
日落江路黑，前村人语稀。几家深树里，一火夜渔归。  
  
卷554_87  【落第后归觐喜逢僧再阳】项斯  
相逢须强笑，人世别离频。去晓长侵月，归乡动隔春。  
见僧心暂静，从俗事多屯。宇宙诗名小，山河客路新。  
翠桐犹入爨，青镜未辞尘。逸足常思骥，随群且退鳞。  
宴乖红杏寺，愁在绿杨津。羞病难为药，开眉懒顾人。  
  
卷554_88  【送越僧元瑞】项斯  
静中无伴侣，今亦独随缘。昨夜离空室，焚香净去船。  
  
卷554_89  【旧宫人】项斯  
自出先皇玉殿中，衣裳不更染深红。宫钗折尽垂空鬓，  
内扇穿多减半风。桃熟亦曾君手赐，酒阑犹候妾歌终。  
如今还向城边住，御水东流意不通。  
  
卷554_90  【梦游仙】项斯  
梦游飞上天家楼，珠箔当风挂玉钩。鹦鹉隔帘呼再拜，  
水仙移镜懒梳头。丹霞不是人间晓，碧树仍逢岫外秋。  
将谓便长于此地，鸡声入耳所堪愁。  
  
卷554_91  【送宫人入道】项斯  
愿随仙女董双成，王母前头作伴行。初戴玉冠多误拜，  
欲辞金殿别称名。将敲碧落新斋磬，却进昭阳旧赐筝。  
旦暮焚香绕坛上，步虚犹作按歌声。  
  
卷554_92  【长安退将】项斯  
塞晚冲沙损眼明，归来养病住秦京。上高楼阁看星坐，  
著白衣裳把剑行。常说老身思斗将，最悲无力制蕃营。  
翠眉红脸和回鹘，惆怅中原不用兵。  
  
卷554_93  【遥装夜】项斯  
卷席贫抛壁下床，且铺他处对灯光。欲行千里从今夜，  
犹惜残春发故乡。蚊蚋已生团扇急，衣裳未了剪刀忙。  
谁知更有芙蓉浦，南去令人愁思长。  
  
卷554_94  【送苗七求职】项斯  
相逢未得三回笑，风送离情入剪刀。客路最能销日月，  
梦魂空自畏波涛。独眠秋夜琴声急，未拜军城剑色高。  
去去缘多山与海，鹤身宁肯为飞劳。  
  
卷554_95  【山行（一作山中作）】项斯  
青枥林深亦有人，一渠流水数家分。山当日午回峰影，  
草带泥痕过鹿群。蒸茗气从茅舍出，缲丝声隔竹篱闻。  
行逢卖药归来客，不惜相随入岛云。  
  
卷554_96  【题永忻寺影堂】项斯  
不遇修寺日，无钱入影堂。故来空礼拜，临去重添香。  
僧得名难近，灯传火已长。发心依止后，借住有邻房。  
  
卷554_97  【献令狐相公，时相公郊坛行事回（一作赵嘏诗）】项斯  
鹗在卿云冰在壶，代天才业本訏谟。荣同伊陟传朱户，  
秀比王商入画图。昨夜星辰回剑履，前年风月满江湖。  
不知机务时多暇，还许诗家属和无。  
  
卷554_98  【句】项斯  
佳人背江坐，眉际列烟树。（《庾楼燕》）。  
马蹄没青莎，船迹成空波。  
春风吹两意，何意更相值。（《古意》。  
以上并见张为《主客图》）知  
更望会稽何处是，沙连竹箭白鹇群。（见《吟窗杂录》）。  

## 全唐诗(中)　卷五百五十五

卷555_1  【校猎曲】马戴  
楚子畋郊野，布罟笼天涯。浮云张作罗，万草结成罝。  
意在绝飞鸟，臂弓腰镆铘。远将射勾践，次欲诛夫差。  
壮志一朝尽，他□□繁华。当时能猎贤，保国兼保家。  
  
卷555_2  【蛮家】马戴  
领得卖珠钱，还归铜柱边。看儿调小象，打鼓放新船。  
醉后眠神树，耕时语瘴烟。又逢衰蹇老，相问莫知年。  
  
卷555_3  【春思】马戴  
初日照杨柳，玉楼含翠阴。啼春独鸟思，望远佳人心。  
幽怨贮瑶瑟，韶光凝碧林。所思曾不见，芳草意空深。  
  
卷555_4  【送从叔赴南海幕】马戴  
洞庭秋色起，哀狖更难闻。身往海边郡，帆悬天际云。  
炎州罗翠鸟，瘴岭控蛮军。信息来非易，堪悲此路分。  
  
卷555_5  【江行留别】马戴  
吴楚半秋色，渡江逢苇花。云侵帆影尽，风逼雁行斜。  
返照开岚翠，寒潮荡浦沙。余将何所往，海峤拟营家。  
  
卷555_6  【将别寄友人】马戴  
帝乡归未得，辛苦事羁游。别馆一尊酒，客程千里秋。  
霜风红叶寺，夜雨白蘋洲。长恐此时泪，不禁和恨流。  
  
卷555_7  【客行】马戴  
路岐长不尽，客恨杳难通。芦荻晚汀雨，柳花南浦风。  
乱钟嘶马急，残日半帆红。却羡渔樵侣，闲歌落照中。  
  
卷555_8  【过野叟居】马戴  
野人闲种树，树老野人前。居止白云内，渔樵沧海边。  
呼儿采山药，放犊饮溪泉。自著养生论，无烦忧暮年。  
  
卷555_9  【答光州王使君】马戴  
信来淮上郡，楚岫入秦云。自顾为儒者，何由答使君。  
蜕风蝉半失，阻雨雁频闻。欲识平生分，他时别纪勋。  
  
卷555_10  【下第再过崔邵池阳居】马戴  
岂无故乡路，路远未成归。关内相知少，海边来信稀。  
离云空石穴，芳草偃郊扉。谢子一留宿，此心聊息机。  
  
卷555_11  【夕次淮口】马戴  
天涯秋光尽，木末群鸟还。夜久游子息，月明岐路闲。  
风生淮水上，帆落楚云间。此意竟谁见，行行非故关。  
  
卷555_12  【落日怅望】马戴  
孤云与归鸟，千里片时间。念我一何滞，辞家久未还。  
微阳下乔木，远色隐秋山。临水不敢照，恐惊平昔颜。  
  
卷555_13  【早发故山作】马戴  
云门夹峭石，石路荫长松。谷响猿相应，山深水复重。  
餐霞人不见，采药客犹逢。独宿灵潭侧，时闻岳顶钟。  
  
卷555_14  【下第别郜扶（一作大，一作秩）】马戴  
穷途别故人，京洛泣风尘。在世即应老，他乡又欲春。  
平生空志学，晚岁拙谋身。静话归休计，唯将海上亲。  
  
卷555_15  【寄终南真空禅师】马戴  
闲想白云外，了然清净僧。松门山半寺，夜雨佛前灯。  
此境可长住，浮生自不能。一从林下别，瀑布几成冰。  
  
卷555_16  【长安寓居寄赠贾岛（一作长安赠贾岛）】马戴  
岁暮见华发，平生志半空。孤云不我弃，归隐与谁同。  
枉道紫宸谒，妨栽丹桂丛。何如随野鹿，栖止石岩中。  
  
卷555_17  【秋郊夕望】马戴  
度鸟向栖急，阴虫逢夜多。馀霞媚秋汉，迥月濯沧波。  
蔓草将萎绝，流年其奈何。耿然摇落思，独酌不成歌。  
  
卷555_18  【赠越客】马戴  
故国波涛隔，明时已久留。献书双阙晚，看月五陵秋。  
南棹何时返，长江忆共游。遥知钓船畔，相望在汀洲。  
  
卷555_19  【送顾非熊下第归江南】马戴  
无成西别秦，返驾江南春。草际楚田雁，舟中吴苑人。  
残云挂绝岛，迥树入通津。想到长洲日，门前多白蘋。  
  
卷555_20  【汧上劝旧友】马戴  
斗酒故人同，长歌起北风。斜阳高垒闭，秋角暮山空。  
雁叫寒流上，萤飞薄雾中。坐来生白发，况复久从戎。  
  
卷555_21  【送狄参军赴杭州】马戴  
新官非次受，圣主宠前勋。关雪发车晚，风涛挂席闻。  
海门山叠翠，湖岸郡藏云。执简从公后，髯参岂胜君。  
  
卷555_22  【过故人所迁新居】马戴  
金马诏何晚，茂陵居近修。客来云雨散，鸟下梧桐秋。  
迥汉衔天阙，遥泉响御沟。坐看凉月上，为子一淹留。  
  
卷555_23  【落照（一作耿湋诗）】马戴  
照曜天山外，飞鸦几共过。微红拂秋汉，片白透长波。  
影促寒汀薄，光残古木多。金霞与云气，散漫复相和。  
  
卷555_24  【宿崔邵池阳别墅】马戴  
杨柳色已改，郊原日复低。烟生寒渚上，霞散乱山西。  
待月人相对，惊风雁不齐。此心君莫问，旧国去将迷。  
  
卷555_25  【楚江怀古三首】马戴  
露气寒光集，微阳下楚丘。猿啼洞庭树，人在木兰舟。  
广泽生明月，苍山夹乱流。云中君不降，竟夕自悲秋。  
惊鸟去无际，寒蛩鸣我傍。芦洲生早雾，兰隰下微霜。  
列宿分穷野，空流注大荒。看山候明月，聊自整云装。  
野风吹蕙带，骤雨滴兰桡。屈宋魂冥寞，江山思寂寥。  
阴霓侵晚景，海树入回潮。欲折寒芳荐，明神讵可招。  
  
卷555_26  【远水】马戴  
荡漾空沙际，虚明入远天。秋光照不极，鸟影去无边。  
势引长云断，波轻片雪连。汀洲杳难到，万古覆苍烟。  
  
卷555_27  【夕发邠宁寄从弟（一作寄舒从事）】马戴  
半酣走马别，别后锁边城。日落月未上，鸟栖人独行。  
方驰故国恋，复怆长年情。入夜不能息，何当闲此生。  
  
卷555_28  【赠别北客】马戴  
君生游侠地，感激气何高。饮尽玉壶酒，赠留金错刀。  
雁关飞霰雪，鲸海落云涛。决去如征鸟，离心空自劳。  
  
卷555_29  【夜下湘中】马戴  
洞庭人夜别，孤棹下湘中。露洗寒山遍，波摇楚月空。  
密林飞暗狖，广泽发鸣鸿。行值扬帆者，江分又不同。  
  
卷555_30  【送吕郎中牧东海郡】马戴  
假道经淮泗，樯乌集隼旟。芜城沙菼接，波岛石林疏。  
海鹤空庭下，夷人远岸居。山乡足遗老，伫听荐贤书。  
  
卷555_31  【山行偶作】马戴  
缘危路忽穷，投宿值樵翁。鸟下山含暝，蝉鸣露滴空。  
石门斜月入，云窦暗泉通。寂寞生幽思，心疑旧隐同。  
  
卷555_32  【巴江夜猿】马戴  
日饮巴江水，还啼巴岸边。秋声巫峡断，夜影楚云连。  
露滴青枫树，山空明月天。谁知泊船者，听此不能眠。  
  
卷555_33  【送田使君牧蔡州】马戴  
主意思政理，牧人官不轻。树多淮右地，山远汝南城。  
望稼周田隔，登楼楚月生。悬知蒋亭下，渚鹤伴闲行。  
  
卷555_34  【雀台怨】马戴  
魏宫歌舞地，蝶戏鸟还鸣。玉座人难到，铜台雨滴平。  
西陵树不见，漳浦草空生。万恨尽埋此，徒悬千载名。  
  
卷555_35  【早发故园】马戴  
语别在中夜，登车离故乡。曙钟寒出岳，残月迥凝霜。  
风柳条多折，沙云气尽黄。行逢海西雁，零落不成行。  
  
卷555_36  【赠别江客】马戴  
湘中有岑穴，君去挂帆过。露细蒹葭广，潮回岛屿多。  
汀洲延夕照，枫叶坠寒波。应使同渔者，生涯许钓歌。  
  
卷555_37  【宿翠微寺】马戴  
处处松阴满，樵开一径通。鸟归云壑静，僧语石楼空。  
积翠含微月，遥泉韵细风。经行心不厌，忆在故山中。  
  
卷555_38  【霁后寄白阁僧】马戴  
苍翠霾高雪，西峰鸟外看。久披山衲坏，孤坐石床寒。  
盥手水泉滴，燃灯夜烧残。终期老云峤，煮药伴中餐。  
  
卷555_39  【送僧归金山寺】马戴  
金陵山色里，蝉急向秋分。迥寺横洲岛，归僧渡水云。  
夕阳依岸尽，清磬隔潮闻。遥想禅林下，炉香带月焚。  
  
卷555_40  【新秋雨霁宿王处士东郊】马戴  
夕阳逢一雨，夜木洗清阴。露气竹窗静，秋光云月深。  
煎尝灵药味，话及故山心。得意两不寐，微风生玉琴。  
  
卷555_41  【关山曲二首】马戴  
金甲耀兜鍪，黄金拂紫骝。叛羌旗下戮，陷壁夜中收。  
霜霰戎衣月，关河碛气秋。箭疮殊未合，更遣击兰州。  
火发龙山北，中宵易左贤。勒兵临汉水，惊雁散胡天。  
木落防河急，军孤受敌偏。犹闻汉皇怒，按剑待开边。  
  
卷555_42  【塞下曲二首】马戴  
旌旗倒北风，霜霰逐南鸿。夜救龙城急，朝焚虏帐空。  
骨销金镞在，鬓改玉关中。却想羲轩氏，无人尚战功。  
广漠云凝惨，日斜飞霰生。烧山搜猛兽，伏道击回兵。  
风折旗竿曲，沙埋树杪平。黄云飞旦夕，偏奏苦寒声。  
  
卷555_43  【广陵曲】马戴  
葱茏桂树枝，高系黄金羁。叶隐青蛾翠，花飘白玉墀。  
上鸣间关鸟，下醉游侠儿。炀帝国已破，此中都不知。  
  
卷555_44  【送人游蜀】马戴  
别离杨柳陌，迢递蜀门行。若听清猿后，应多白发生。  
虹霓侵栈道，风雨杂江声。过尽愁人处，烟花是锦城。  
  
卷555_45  【宿无可上人房（一作宿翠微寺）】马戴  
稀逢息心侣，细话远山期。河汉秋深夜，杉梧露滴时。  
风传林磬响，月掩草堂迟。坐卧禅心在，浮生皆不知。  
  
卷555_46  【旅次夏州】马戴  
嘶马发相续，行次夏王台。锁郡云阴暮，鸣笳烧色来。  
霜繁边上宿，鬓改碛中回。怅望胡沙晓，惊蓬朔吹催。  
  
卷555_47  【同庄秀才宿镇星观】马戴  
的的星河落，沾苔复洒松。湿光微泛草，石翠澹摇峰。  
野观云和月，秋城漏间钟。君亲此境，九陌少相逢。  
  
卷555_48  【鹳雀楼晴望】马戴  
尧女楼西望，人怀太古时。海波通禹凿，山木闭虞祠。  
鸟道残虹挂，龙潭返照移。行云如可驭，万里赴心期。  
  
卷555_49  【赠淮南将】马戴  
何事淮南将，功高业未成。风涛辞海郡，雷雨镇山营。  
度碛黄云起，防秋白发生。密机曾制敌，忧国更论兵。  
塞色侵旗动，寒光锁甲明。自怜心有作，独立望专征。  
  
卷555_50  【寄贾岛】马戴  
海上不同来，关中俱久住。寻思别山日，老尽经行树。  
志业人未闻，时光鸟空度。风悲汉苑秋，雨滴秦城暮。  
佩玉与锵金，非亲亦非故。朱颜枉自毁，明代空相遇。  
岁晏各能归，心知旧岐路。  
  
卷555_51  【湘川吊舜】马戴  
伊予生好古，吊舜苍梧间。白日坐将没，游波凝不还。  
九疑云动影，旷野竹成班。雁集蒹葭渚，猿啼雾露山。  
南风吹早恨，瑶瑟怨长闲。元化谁能问，天门恨久关。  
  
卷555_52  【送僧归闽中旧寺】马戴  
寺隔海山遥，帆前落叶飘。断猿通楚塞，惊鹭出兰桡。  
星月浮波岛，烟萝渡石桥。钟声催野饭，秋色落寒潮。  
旧社人多老，闲房树半凋。空林容病士，岁晚待相招。  
  
卷555_53  【寄远】马戴  
坐想亲爱远，行嗟天地阔。积疹甘毁颜，沈忧更销骨。  
迢迢游子心，望望归云没。乔木非故里，高楼共明月。  
夜深秋风多，闻雁来天末。  
  
卷555_54  【经咸阳北原】马戴  
秦山曾共转，秦云自舒卷。来争雄图，到此多不返。  
野狖穴孤坟，农人耕废苑。川长波又逝，日与岁俱晚。  
夜入咸阳中，悲吞不能饭。  
  
卷555_55  【冬日寄洛中杨少尹】马戴  
黄河岸柳衰，城下度流澌。年长从公懒，天寒入府迟。  
家山望几遍，魏阙赴何时。怀古心谁识，应多谒舜祠。  
  
卷555_56  【浙江夜宿】马戴  
落帆人更起，露草满汀洲。远狖啼荒峤，孤萤溺漫流。  
积阴开片月，爽气集高秋。去去胡为恋，搴芳时一游。  
  
卷555_57  【寄西岳白石僧】马戴  
挂锡中峰上，经行踏石梯。云房出定后，岳月在池西。  
峭壁残霞照，欹松积雪齐。年年著山屐，曾得到招提。  
  
卷555_58  【同州冬日陪吴常侍闲宴】马戴  
中天白云散，集客郡斋时。陶性聊飞爵，看山忽罢棋。  
雪花凝始散，木叶脱无遗。静理良多暇，招邀惬所思。  
  
卷555_59  【答鄜畤友人同宿见示】马戴  
为客自堪悲，风尘日满衣。承明无计入，旧隐但怀归。  
雪积孤城暗，灯残晓角微。相逢喜同宿，此地故人稀。  
  
卷555_60  【题僧禅院（一作题兴善寺英律师院）】马戴  
虚室焚香久，禅心悟几生。滤泉侵月起，扫径避虫行。  
树隔前朝在，苔滋废渚平。我来风雨夜，像设一灯明。  
  
卷555_61  【怀故山寄贾岛】马戴  
心偶羡明代，学诗观国风。自从来阙下，未胜在山中。  
丹桂日应老，白云居久空。谁能谢时去，聊与此生同。  
  
卷555_62  【灞上秋居】马戴  
灞原风雨定，晚见雁行频。落叶他乡树，寒灯独夜人。  
空园白露滴，孤壁野僧邻。寄卧郊扉久，何门致此身。  
  
卷555_63  【寄崇德里居作】马戴  
扫君园林地，泽我清凉襟。高鸟云路晚，孤蝉杨柳深。  
风微汉宫漏，月迥秦城砧。光景坐如此，徒怀经济心。  
  
卷555_64  【河梁别】马戴  
河梁送别者，行哭半非亲。此路足征客，胡天多杀人。  
金罍照离思，宝瑟凝残春。早晚期相见，垂杨凋复新。  
  
卷555_65  【留别定襄卢军事】马戴  
行行与君别，路在雁门西。秋色见边草，军声闻戍鼙。  
酣歌击宝剑，跃马上金堤。归去咸阳里，平生志不迷。  
  
卷555_66  【送杜秀才东游】马戴  
羁游年复长，去日值秋残。草出函关白，云藏野渡寒。  
鸿多霜雪重，山广道途难。心事何人识，斗牛应数看。  
  
卷555_67  【怀黄颇】马戴  
有客南浮去，平生与我同。炎州结遥思，芳杜采应空。  
秦雁归侵月，湘猿戏褭枫。期君翼明代，未可恋山中。  
  
卷555_68  【陇上独望】马戴  
斜日挂边树，萧萧独望间。阴云藏汉垒，飞火照胡山。  
陇首行人绝，河源夕鸟还。谁为立勋者，可惜宝刀闲。  
  
卷555_69  【长安书怀】马戴  
岐路今如此，还堪恸哭频。关中成久客，海上老诸亲。  
谷口田应废，乡山草又春。年年销壮志，空作献书人。  
  
卷555_70  【邯郸驿楼作】马戴  
芜没丛台久，清漳废御沟。蝉鸣河外树，人在驿西楼。  
云烧天中赤，山当日落秋。近郊经战后，处处骨成丘。  
  
卷555_71  【别家后次飞狐西即事】马戴  
远归从此别，亲爱失天涯。去国频回首，方秋不在家。  
鸣蛩闻塞路，冷雁背龙沙。西次桑干曲，洲中见荻花。  
  
卷555_72  【题青龙寺镜公房】马戴  
一室意何有，闲门为我开。炉香寒自灭，履雪饭初回。  
窗迥孤山入，灯残片月来。禅心方此地，不必访天台。  

## 全唐诗(中)　卷五百五十六

卷556_1  【边城独望】马戴  
聊凭危堞望，倍起异乡情。霜落蒹葭白，山昏雾露生。  
河滩胡雁下，戎垒汉鼙惊。独树残秋色，狂歌泪满缨。  
  
卷556_2  【江亭赠别】马戴  
长亭晚送君，秋色渡江濆。衰柳风难定，寒涛雪不分。  
猿声离楚峡，帆影入湘云。独泛扁舟夜，山钟可卧闻。  
  
卷556_3  【旅次寄贾岛兼简无可上人】马戴  
相思边草长，回望水连空。雁过当行次，蝉鸣复客中。  
壮年看即改，羸病计多同。傥宿林中寺，深凭问远公。  
  
卷556_4  【寄剡中友人】马戴  
故人今在剡，秋草意如何。岭暮云霞杂，潮回岛屿多。  
沃洲僧几访，天姥客谁过。岁晚偏相忆，风生隔楚波。  
  
卷556_5  【送国子韦丞】马戴  
临水独相送，归期千里间。云回逢过雨，路转入连山。  
一骑行芳草，新蝉发故关。遥聆茂陵下，夜启竹扉闲。  
  
卷556_6  【题吴发原南居】马戴  
闲居谁厌僻，门掩汉祠前。山色夏云映，树阴幽草连。  
晴光分渚曲，绿气冒原田。何日远游罢，高枝已噪蝉。  
  
卷556_7  【雒中寒夜姚侍御宅怀贾岛】马戴  
夜木动寒色，雒阳城阙深。如何异乡思，更抱故人心。  
微月关山远，闲阶霜霰侵。谁知石门路，待与子同寻。  
  
卷556_8  【征妇叹】马戴  
稚子在我抱，送君登远道。稚子今已行，念君上边城。  
蓬根既无定，蓬子焉用生。但见请防胡，不闻言罢兵。  
及老能得归，少者还长征。  
  
卷556_9  【山中寄姚合员外】马戴  
朝与城阙别，暮同麋鹿归。鸟鸣松观静，人过石桥稀。  
木叶摇山翠，泉痕入涧扉。敢招仙署客，暂此拂朝衣。  
  
卷556_10  【中秋月】马戴  
阴魄出海上，望之增苦吟。冷搜骊颔重，寒彻蚌胎深。  
皓气笼诸夏，清光射万岑。悠然天地内，皎洁一般心。  
  
卷556_11  【下第寄友人】马戴  
金门君待问，石室我思归。圣主尊黄屋，何人荐白衣。  
年来御沟柳，赠别雨霏霏。  
  
卷556_12  【寄广州杨参军】马戴  
南方春景好，念子缓归心。身方脱野服，冠未系朝簪。  
足恣平生赏，无虞外役侵。汀洲观鸟戏，向月和猿吟。  
税驾楚山广，扬帆湘水深。采奇搜石穴，怀胜即枫林。  
怅望极霞际，流情堕海阴。前朝杳难问，叹息洒鸣琴。  
  
卷556_13  【离夜二首】马戴  
东征辽水迥，北近单于台。戎衣挂宝剑，玉箸衔金杯。  
红烛暗将灭，翠蛾终不开。  
凝夜照离色，恐闻啼晚鸦。前年营雁塞，明月戍龙沙。  
曾与五陵子，休装孤剑花。  
  
卷556_14  【答太原从军杨员外送别】马戴  
君将海月珮，赠之光我行。见知言不浅，怀报意非轻。  
反照临岐思，中年未达情。河梁人送别，秋汉雁相鸣。  
衰柳摇边吹，寒云冒古城。西游还献赋，应许托平生。  
  
卷556_15  【送从叔重赴海南从事】马戴  
又从连帅请，还作岭南行。穷海何时到，孤帆累月程。  
乱蝉吟暮色，哀狖落秋声。晚路潮波起，寒葭雾雨生。  
沙埋铜柱没，山簇瘴云平。念此别离苦，其如宗从情。  
  
卷556_16  【送韩校书江西从事】马戴  
出关寒色尽，云梦草生新。雁背岳阳雨，客行江上春。  
遥程随水阔，枉路倒帆频。夕照临孤馆，朝霞发广津。  
湖山潮半隔，郡壁岸斜邻。自此钟陵道，裁书有故人。  
  
卷556_17  【送顾少府之永康】马戴  
婺女星边去，春生即有花。寒关云复雪，古渡草连沙。  
宿次吴江晚，行侵日徼斜。官传梅福政，县顾赤松家。  
烧起明山翠，潮回动海霞。清高宜阅此，莫叹近天涯。  
  
卷556_18  【幽上留别令狐侍郎】马戴  
自别丘中隐，频年哭路岐。辛勤今若是，少壮岂多时。  
露滴阴虫苦，秋声远客悲。晚营严鼓角，红叶拂旌旗。  
北阙虚延望，西林久见思。川流寒水急，云返故山迟。  
落照游人去，长空独鸟随。不堪风景隔，忠信寡相知。  
  
卷556_19  【襄阳席上呈于司空（一作元稹诗）】马戴  
花枝临水复临堤，也照清江也照泥。  
寄语东君好抬举，夜来曾伴凤凰栖。  
  
卷556_20  【宿裴氏溪居怀厉玄先辈】马戴  
树下孤石坐，草间微有霜。同人不同北，云鸟自南翔。  
迢递夜山色，清泠泉月光。西风耿离抱，江海遥相望。  
  
卷556_21  【集宿姚殿中宅期僧无可不至】马戴  
殿中日相命，开尊话旧时。馀钟催鸟绝，积雪阻僧期。  
林静寒光远，天阴曙色迟。今夕复何夕，人谒去难追。  
  
卷556_22  【宿贾岛原居（一作寻贾岛原东居）】马戴  
寒雁过原急，渚边秋色深。烟霞向海岛，风雨宿园林。  
俱住明时愿，同怀故国心。未能先隐迹，聊此一相寻。  
  
卷556_23  【赠别空公】马戴  
云门秋却入，微径久无人。后夜中峰月，空林百衲身。  
寂寥寒磬尽，盥漱瀑泉新。履迹谁相见，松风扫石尘。  
  
卷556_24  【府试观开元皇帝东封图】马戴  
俨若翠华举，登封图乍开。冕旒明主立，冠剑侍臣陪。  
迹类飞仙去，光同拜日来。粉痕疑检玉，黛色讶生苔。  
挂壁云将起，陵风仗若回。何年复东幸，鲁叟望悠哉。  
  
卷556_25  【府试水始冰】马戴  
南池寒色动，北陆岁阴生。薄薄流澌聚，漓漓翠潋平。  
暗沾霜稍厚，回照日还轻。乳窦悬残滴，湘流减恨声。  
即堪金井贮，会映玉壶清。洁白心虽识，空期饮此明。  
  
卷556_26  【边馆逢贺秀才】马戴  
贫病无疏我与君，不知何事久离群。鹿裘共弊同为客，  
龙阙将移拟献文。空馆夕阳鸦绕树，荒城寒色雁和云。  
不堪吟断边笳晓，叶落东西客又分。  
  
卷556_27  【宿王屋天坛】马戴  
星斗半沈苍翠色，红霞远照海涛分。折松晓拂天坛雪，  
投简寒窥玉洞云。绝顶醮回人不见，深林磬度鸟应闻。  
未知谁与传金箓，独向仙祠拜老君。  
  
卷556_28  【岐阳逢曲阳故人话旧】马戴  
异地还相见，平生问可知。壮年俱欲暮，往事尽堪悲。  
道路频艰阻，亲朋久别离。解兵逃白刃，谒帝值明时。  
淹疾生涯故，因官事业移。鸡鸣关月落，雁度朔风吹。  
客泪翻岐下，乡心落海湄。积愁何计遣，满酌浣相思。  
  
卷556_29  【赠禅僧】马戴  
弟子人天遍，童年在沃洲。开禅山木长，浣衲海沙秋。  
振锡摇汀月，持瓶接瀑流。赤城何日上，鄙愿从师游。  
  
卷556_30  【题庐山寺】马戴  
白茅为屋宇编荆，数处阶墀石叠成。东谷笑言西谷响，  
下方云雨上方晴。鼠惊樵客缘苍壁，猿戏山头撼紫柽。  
别有一条投涧水，竹筒斜引入茶铛。  
  
卷556_31  【题石瓮寺】马戴  
僧室并皇宫，云门辇路同。渭分双阙北，山迥五陵东。  
修绠悬林表，深泉汲洞中。烟窥垤蚁，鸳瓦拂冥鸿。  
藓壁松生峭，龛灯月照空。稀逢息心侣，独礼竺乾公。  
  
卷556_32  【谒仙观二首】马戴  
我生求羽化，斋沐造仙居。葛蔓没丹井，石函盛道书。  
寒松多偃侧，灵洞遍清虚。一就泉西饮，云中采药蔬。  
山空蕙气香，乳管折云房。愿值壶中客，亲传肘后方。  
三更礼星斗，寸匕服丹霜。默坐树阴下，仙经横石床。  
  
卷556_33  【送朴山人归新罗】马戴  
浩渺行无极，扬帆但信风。云山过海半，乡树入舟中。  
波定遥天出，沙平远岸穷。离心寄何处，目断曙霞东。  
  
卷556_34  【题静住寺钦用上人房】马戴  
寺近朝天路，多闻玉佩音。鉴人开慧眼，归鸟息禅心。  
磬接星河曙，窗连夏木深。此中能宴坐，何必在云林。  
  
卷556_35  【赠杨先辈（一作送杨之梁先辈）】马戴  
平生闲放久，野鹿许为群。居止邻西岳，轩窗度白云。  
斋心饭松子，话道接茅君。汉主思清净，休书谏猎文。  
  
卷556_36  【酬李景章先辈】马戴  
平生诗句忝多同，不得陪君奉至公。金镝自宜先中鹄，  
铅刀甘且学雕虫。莺啼细柳临关路，燕接飞花绕汉宫。  
九陌芳菲人竞赏，此时心在别离中。  
  
卷556_37  【赠祠部令狐郎中】马戴  
官初执宪称雄才，省转为郎雅望催。待制松阴移玉殿，  
分宵露气静天台。算棋默向孤云坐，随鹤闲穷片水回。  
忽忆十年相识日，小儒新自海边来。  
  
卷556_38  【送册东夷王使】马戴  
越海传金册，华夷礼命行。片帆秋色动，万里信潮生。  
日映孤舟出，沙连绝岛明。翳空翻大鸟，飞雪洒长鲸。  
旧鬓回应改，遐荒梦易惊。何当理风楫，天外问来程。  
  
卷556_39  【送武陵王将军】马戴  
河外今无事，将军有战名。艰难长剑缺，功业少年成。  
晓仗亲云陛，寒宵突禁营。朱旗身外色，玉漏耳边声。  
开閤谈宾至，调弓过雁惊。为儒多不达，见学请长缨。  
  
卷556_40  【赠鄠县尉李先辈二首】马戴  
同人家鄠杜，相见罢官时。野坐苔生石，荒居菊入篱。  
听蝉临水久，送鹤背山迟。未拟还城阙，溪僧别有期。  
休官不到阙，求静匪营他。种药唯愁晚，看云肯厌多。  
渚边逢鹭下，林表伴僧过。闲检仙方试，松花酒自和。  
  
卷556_41  【边将】马戴  
玉榼酒频倾，论功笑李陵。红缰跑骏马，金镞掣秋鹰。  
塞迥连天雪，河深彻底冰。谁言提一剑，勤苦事中兴。  
  
卷556_42  【下第别令狐员外】马戴  
论文期雨夜，饮酒及芳晨。坐叹百花发，潜惊双鬓新。  
旧交多得路，别业远仍贫。便欲辞知己，归耕海上春。  
  
卷556_43  【送春坊董正字浙右归觐】马戴  
去觐毗陵日，秋残建业中。莎垂石城古，山阔海门空。  
灌木寒樯远，层波皓月同。何当复雠校，春集少阳宫。  
  
卷556_44  【送和北虏使】马戴  
路始阴山北，迢迢雨雪天。长城人过少，沙碛马难前。  
日入流沙际，阴生瀚海边。刀镮向月动，旌纛冒霜悬。  
逐兽孤围合，交兵一箭传。穹庐移斥候，烽火绝祁连。  
汉将行持节，胡儿坐控弦。明妃的回面，南送使君旋。  
  
卷556_45  【摅情留别并州从事】马戴  
浅学长自鄙，谬承贤达知。才希汉主召，玉任楚人疑。  
年长惭漂泊，恩深惜别离。秋光独鸟过，暝色一蝉悲。  
鹤发生何速，龙门上苦迟。雕虫羞朗鉴，干禄贵明时。  
故国诚难返，青云致未期。空将感激泪，一自洒临岐。  
  
卷556_46  【酬田卿送西游】马戴  
华堂开翠簟，惜别玉壶深。客去当烦暑，蝉鸣复此心。  
废城乔木在，古道浊河侵。莫虑西游远，西关绝陇阴。  
  
卷556_47  【雪中送青州薛评事】马戴  
腊景不可犯，从戎难自由。怜君急王事，走马赴边州。  
岳雪明日观，海云冒营丘。惭无斗酒泻，敢望御重裘。  
  
卷556_48  【哭京兆庞尹】马戴  
神州丧贤尹，父老泣关中。未尽群生愿，才留及物功。  
清光沉皎月，素业振遗风。履迹莓苔掩，珂声紫陌空。  
从来受知者，会葬汉陵东。  
  
卷556_49  【路傍树】马戴  
古树何人种，清阴减昔时。莓苔根半露，风雨节偏危。  
虫蠹心将穴，蝉催叶向衰。樵童不须翦，聊起邵公思。  
  
卷556_50  【送客南游】马戴  
拟卜何山隐，高秋指岳阳。苇干云梦色，橘熟洞庭香。  
疏雨残虹影，回云背鸟行。灵均如可问，一为哭清湘。  
  
卷556_51  【寄襄阳王公子】马戴  
君马勒金羁，君家贮玉笄。白云登岘首，碧树醉铜鞮。  
泽广荆州北，山多汉水西。鹿门知不隐，芳草自萋萋。  
  
卷556_52  【集宿姚侍御宅怀永乐宰殷侍御】马戴  
石田虞芮接，种树白云阴。穴闭神踪古，河流禹凿深。  
樵人应满郭，仙鸟几巢林。此会偏相语，曾供雪夜吟。  
  
卷556_53  【易水怀古】马戴  
荆卿西去不复返，易水东流无尽期。  
落日萧条蓟城北，黄沙白草任风吹。  
  
卷556_54  【送僧二首】马戴  
亲在平阳忆久归，洪河雨涨出关迟。  
独过旧寺人稀识，一一杉松老别时。  
龛中破衲自持行，树下禅床坐一生。  
来往白云知岁久，满山猿鸟会经声。  
  
卷556_55  【赠友人边游回（一作薛能诗）】马戴  
游子新从绝塞回，自言曾上李陵台。  
尊前语尽北风起，秋色萧条胡雁来。  
  
卷556_56  【山中作】马戴  
屐齿无泥竹策轻，莓苔梯滑夜难行。  
独开石室松门里，月照前山空水声。  
  
卷556_57  【出塞词】马戴  
金带连环束战袍，马头冲雪度临洮。  
卷旗夜劫单于帐，乱斫胡儿缺宝刀。  
  
卷556_58  【寄云台观田秀才】马戴  
云压松枝拂石窗，幽人独坐鹤成双。  
晚来漱齿敲冰渚，闲读仙书倚翠幢。  
  
卷556_59  【边上送杨侍御鞫狱回】马戴  
狱成冤雪晚云开，豸角威清塞雁回。  
飞将送迎遥避马，离亭不敢劝金杯。  
  
卷556_60  【射雕骑】马戴  
蕃面将军著鼠裘，酣歌冲雪在边州。  
猎过黑山犹走马，寒雕射落不回头。  
  
卷556_61  【高司马移竹】马戴  
丛居堂下幸君移，翠掩灯窗露叶垂。  
莫羡孤生在山者，无人看著拂云枝。  
  
卷556_62  【赠前蔚州崔使君】马戴  
战回脱剑绾铜鱼，塞雁迎风避隼旟。  
欲识前时为郡政，校成上下考新书。  
  
卷556_63  【秋思二首】马戴  
万木秋霖后，孤山夕照馀。田园无岁计，寒近忆樵渔。  
亭树霜霰满，野塘凫鸟多。蕙兰不可折，楚老徒悲歌。  
  
卷556_64  【黄神谷纪事】马戴  
霹雳振秋岳，折松横洞门。云龙忽变化，但觉玉潭昏。  
  
卷556_65  【过亡友墓】马戴  
忆昨送君葬，今看坟树高。寻思后期者，只是益生劳。  
  
卷556_66  【闻瀑布冰折】马戴  
万仞冰峭折，寒声投白云。光摇山月堕，我向石床闻。  
  
卷556_67  【赠道者】马戴  
深居白云穴，静注赤松经。往往龙潭上，焚香礼斗星。  
  
卷556_68  【华下逢杨侍御】马戴  
巨灵掌上月，玉女盆中泉。柱史息车看，孤云心浩然。  
  
卷556_69  【新春闻赦（龙阳作）】马戴  
道在猜谗息，仁深疾苦除。尧聪能下听，汤网本来疏。  
  
卷556_70  【送李侍御福建从事】马戴  
晋安来越国，蔓草故宫迷。钓渚龙应在，琴台鹤乱栖。  
泛涛明月广，边海众山齐。宾府通兰棹，蛮僧接石梯。  
片云和瘴湿，孤屿映帆低。上客多诗兴，秋猿足夜啼。  
  
卷556_71  【酬刑部姚郎中】马戴  
路岐人不见，尚得记心中。月忆潇湘渚，春生兰杜丛。  
鸟啼花半落，人散爵方空。所赠诚难答，泠然一雅风。  
  
卷556_72  【送柳秀才往连州看弟】马戴  
离人非逆旅，有弟谪连州。楚雨沾猿暮，湘云拂雁秋。  
蒹葭行广泽，星月棹寒流。何处江关锁，风涛阻客愁。  
  
卷556_73  【晚眺有怀】马戴  
点点抱离念，旷怀成怨歌。高台试延望，落照在寒波。  
此地芳草歇，旧山乔木多。悠然暮天际，但见鸟相过。  
  
卷556_74  【山中兴作】马戴  
高高丹桂枝，袅袅女萝衣。密叶浮云过，幽阴暮鸟归。  
月和风翠动，花落瀑泉飞。欲剪兰为佩，中林露未晞。  
  
卷556_75  【送皇甫协律淮南从事】马戴  
辟书丞相草，招作广陵行。隋柳疏淮岸，汀洲接海城。  
楚樯经雨泊，烟月隔潮生。谁与同尊俎，鸡鸾集虎营。  
  
卷556_76  【别灵武令狐校书】马戴  
北风吹别思，落月度关河。树隐流沙短，山平近塞多。  
雁池戎马饮，雕帐戍人过。莫虑行军苦，华夷道正和。  
  
卷556_77  【田氏南楼对月】马戴  
主人同露坐，明月在高台。咽咽阴虫叫，萧萧寒雁来。  
影摇疏木落，魄转曙钟开。幸免丹霞映，清光溢酒杯。  
  
卷556_78  【送宗密上人】马戴  
门前九陌尘，石上定中身。近放辽天鹤，曾为南岳人。  
腊高松叶换，雪尽茗芽新。一自传香后，名山愿卜邻。  
  
卷556_79  【白鹿原晚望】马戴  
浐曲雁飞下，秦原人葬回。丘坟与城阙，草树共尘埃。  
  
卷556_80  【失意书怀呈知己】马戴  
直道何由启圣君，非才谁敢议论文。心存黄箓兼丹诀，  
家忆青山与白云。麋鹿幽栖闲可近，鸳鸾高举势宜分。  
微生不学刘琨辈，剑刃相交拟立勋。  
  
卷556_81  【春日寻浐川王处士】马戴  
碧草径微断，白云扉晚开。罢琴松韵发，鉴水月光来。  
宿鸟排花动，樵童浇竹回。与君同露坐，涧石拂青苔。  
  
卷556_82  【宿阳台观】马戴  
玉洞仙何在，炉香客自焚。醮坛围古木，石磬响寒云。  
曙月孤霞映，悬流峭壁分。心知人世隔，坐与鹤为群。  
  
卷556_83  【寄金州姚使君员外】马戴  
老怀清净化，乞去守洵阳。废井人应满，空林虎自藏。  
迸泉疏石窦，残雨发椒香。山缺通巴峡，江流带楚樯。  
忧农生野思，祷庙结云装。覆局松移影，听琴月堕光。  
鸟鸣开郡印，僧去置禅床。罢贡金休凿，凌寒笋更长。  
退公披鹤氅，高步隔鹓行。相见朱门内，麾幢拂曙霜。  
  
卷556_84  【中秋夜坐有怀】马戴  
秋光动河汉，耿耿曙难分。堕露垂丛药，残星间薄云。  
心悬赤城峤，志向紫阳君。雁过海风起，萧萧时独闻。  
  
卷556_85  【题镜湖野老所居（一作秦系诗）】马戴  
湖里寻君去，樵风往返吹。树喧巢鸟出，路细葑田移。  
沤苎成鱼网，枯根是酒卮。老年唯自适，生事任群儿。  
  
卷556_86  【题女道士居（不饵芝朮四十馀年，一作秦系诗）】马戴  
不饵住云溪，休丹罢药畦。杏花虚结子，石髓任成泥。  
扫地青牛卧，栽松白鹤栖。共知仙女丽，莫是阮郎妻。  
  
卷556_87  【送王道士（一作秦系诗）】马戴  
真人俄整舄，双鹤屡飞翔。恐入壶中住，须传肘后方。  
霓裳云气润，石径术苗香。一去何时见，仙家日月长。  
  
卷556_88  【送道友入天台山作】马戴  
却忆天台去，移居海岛空。观寒琪树碧，雪浅石桥通。  
漱齿飞泉外，餐霞早境中。终期赤城里，披氅与君同。  
  
卷556_89  【题章野人山居（一作秦系诗）】马戴  
带郭茅亭诗兴饶，回看一曲倚危桥。门前山色能深浅，  
壁上湖光自动摇。闲花散落填书帙，戏鸟低飞碍柳条。  
向此隐来经几载，如今已是汉家朝。  
  
卷556_90  【江中遇客】马戴  
危石江中起，孤云岭上还。相逢皆得意，何处是乡关。  
  
卷556_91  【期王炼师不至（一作秦系诗）】马戴  
黄精蒸罢洗琼杯，林下从留石上苔。  
昨日围棋未终局，多乘白鹤下山来。  
  
卷556_92  【秋日送僧志幽归山寺（一作秦系诗）】马戴  
禅室绳床在翠微，松间荷笠一僧归。  
磬声寂历宜秋夜，手冷灯前自衲衣。  
  
卷556_93  【句】马戴  
申胥任向秦庭哭，靳尚终贻楚国忧。  

## 全唐诗(中)　卷五百五十七

卷557_1  【寄宜阳兄弟】易重  
六年雁序恨分离，诏下今朝遇已知。上国皇风初喜日，  
御阶恩渥属身时。内庭再考称文异，圣主宣名奖艺奇。  
故里仙才若相问，一春攀得两重枝。  
  
卷557_2  【发蕙风馆遇阴不见九华山有作】孟迟  
我来淮阴城，千江万山无不经。山青水碧千万丈，  
奇峰急派何纵横！又闻九华山，山顶连青冥。太白有逸韵，  
使我西南行。一步一攀策，前行正鸡鸣。阴云冉冉忽飞起，  
千里万里危峥嵘。譬如天之有日蚀，使我昏沈犹不明。  
人家敲镜救不得，光阴却属贪狼星。恨亦不能通，  
言亦不足听。长鞭挥马出门去，是以九华为不平。  
  
卷557_3  【寄浙右旧幕僚】孟迟  
由来恶舌驷难追，自古无媒谤所归。勾践岂能容范蠡，  
李斯何暇救韩非。巨拳岂为鸡挥肋，强弩那因鼠发机。  
惭愧故人同鲍叔，此心江柳尚依依。  
  
卷557_4  【壮士吟】孟迟  
壮士何曾悲，悲即无回期。如何易水上，未歌泪先垂。  
  
卷557_5  【徐波渡】孟迟  
晓月千重树，春烟十里溪。过来还过去，此路不知迷。  
  
卷557_6  【题嘉祥驿】孟迟  
树顶烟微绿，山根菊暗香。何人独鞭马，落日上嘉祥。  
  
卷557_7  【怀郑洎】孟迟  
风兰舞幽香，雨叶堕寒滴。美人来不来，前山看向夕。  
  
卷557_8  【长信宫（一作赵嘏诗）】孟迟  
君恩已尽欲何归，犹有残香在舞衣。  
自恨身轻不如燕，春来还绕御帘飞。  
  
卷557_9  【闺情】孟迟  
山上有山归不得，湘江暮雨鹧鸪飞。  
蘼芜亦是王孙草，莫送春香入客衣。  
  
卷557_10  【莲塘】孟迟  
脉脉低回殷袖遮，脸横秋水髻盘鸦。  
莲茎有刺不成折，尽日岸傍空看花。  
  
卷557_11  【还淮却寄睢阳】孟迟  
梁王池苑已苍然，满树斜阳极浦烟。  
尽日回头看不见，两行愁泪上南船。  
  
卷557_12  【乌江】孟迟  
中分岂是无遗策，百战空劳不逝骓。  
大业固非人事及，乌江亭长又何知。  
  
卷557_13  【新安故关】孟迟  
汉帝英雄重武材，崇山险处凿门开。  
如今更有将军否，移取潼关向北来。  
  
卷557_14  【广陵城（一作赵嘏诗）】孟迟  
红绕高台绿绕城，城边春草傍墙生。  
隋家不向此中尽，汴水应无东去声。  
  
卷557_15  【过骊山（一作赵嘏诗）】孟迟  
冷日微烟渭水愁，华清宫树不胜秋。  
霓裳一曲千门锁，白尽梨园弟子头。  
  
卷557_16  【吴故宫】孟迟  
越女歌长君且听，芙蓉香满水边城。  
岂知一日终非主，犹自如今有怨声。  
  
卷557_17  【兰昌宫】孟迟  
宫门两片掩埃尘，墙上无花草不春。  
谁见当时禁中事，阿娇解佩与何人。  
  
卷557_18  【宫人斜】孟迟  
云惨烟愁苑路斜，路傍丘冢尽宫娃。  
茂陵不是同归处，空寄香魂著野花。  
  
卷557_19  【句】孟迟  
天地有时饶一掷。江山无主任平分。（过垓下，《纪事》）主  
  
卷557_20  【和于兴宗登越王楼诗】王铎  
谢脁题诗处，危楼压郡城。雨馀江水碧，云断雪山明。  
锦绣来仙境，风光入帝京。恨无青玉案，何以报高情。  
  
卷557_21  【谒梓潼张恶子庙】王铎  
盛唐圣主解青萍，欲振新封济顺名。夜雨龙抛三尺匣，  
春云凤入九重城。剑门喜气随雷动，玉垒韶光待贼平。  
惟报关东诸将相，柱天功业赖阴兵。  
  
卷557_22  【罢都统守镇滑州作】王铎  
用军何事敢迁延，恩重才轻分使然。黜诏已闻来阙下，  
檄书犹未遍军前。腰间尽解苏秦印，波上虚迎范蠡船。  
正会星辰扶北极，却驱戈甲镇南燕。三尘上相逢明主，  
九合诸侯愧昔贤。看却中兴扶大业，杀身无路好归田。  
  
卷557_23  【句】王铎  
华表尚迷丁令鹤，竹坡犹认葛溪龙。（见《吟窗杂录》）。  
  
卷557_24  【中秋月直禁苑】郑畋  
禁署方怀忝，纶闱已再加。暂来西掖路，还整上清槎。  
恍惚归丹地，深严宿绛霞。幽襟聊自适，闲弄紫薇花。  
  
卷557_25  【麦穗两岐】郑畋  
圣虑忧千亩，嘉苗荐两岐。如云方表盛，成穗忽标奇。  
瑞露纵横滴，祥风左右吹。讴歌连上苑，化日遍平陂。  
史册书堪重，丹青画更宜。愿依连理树，俱作万年枝。  
  
卷557_26  【五月一日紫宸候对时属禁直穿内而行因书六韵】郑畋  
朱夏五更后，步廊三里馀。有人从翰苑，穿入内中书。  
漏响飘银箭，灯光照玉除。禁扉犹锁钥，宫妓已妆梳。  
紫府游应似，钧天梦不如。尘埃九重外，谁信在清虚。  
  
卷557_27  【题缑山王子晋庙】郑畋  
有昔灵王子，吹笙溯泬。六宫攀不住，三岛去相招。  
亡国原陵古，宾天岁月遥。无蹊窥海曲，有庙访山椒。  
石帐龙蛇拱，云栊彩翠销。露坛装琬琰，真像写松乔。  
珠馆青童宴，琳宫阿母朝。气舆仙女侍，天马吏兵调。  
湘妓红丝瑟，秦郎白管箫。西城要绰约，南岳命娇娆。  
句曲觞金洞，天台啸石桥。晚花珠弄蕊，春茹玉生苗。  
二景神光秘，三元宝箓饶。雾垂鸦翅发，冰束虎章腰。  
鹤驭争衔箭，龙妃合献绡。衣从星渚浣，丹就日宫烧。  
物外花尝满，人间叶自凋。望台悲汉戾，阅水笑梁昭。  
古殿香残灺，荒阶柳长条。几曾期七日，无复降重霄。  
嵩岭连天汉，伊澜入海潮。何由得真诀，使我佩环飘。  
  
卷557_28  【初秋寓直三首】郑畋  
晓星独挂结麟楼，三殿风高药树秋。  
玉笛数声飘不住，问人依约在东头。  
宿鸟翩翩落照微，石台楼阁锁重扉。  
步廊无限金羁响，应是诸司扈从归。  
幽阁焚香万虑凝，下帘胎息过禅僧。  
玉堂分照无人后，消尽金盆一碗冰。  
  
卷557_29  【夜景又作】郑畋  
铃绦无响闭珠宫，小阁凉添玉蕊风。  
枕簟满床明月到，自疑身在五云中。  
  
卷557_30  【杪秋夜直】郑畋  
蕊宫裁诏与宵分，虽在青云忆白云。  
待报君恩了归去，山翁何急草移文。  
  
卷557_31  【禁直寄崔员外】郑畋  
银台楼北蕊珠宫，夐与人间路不同。  
在省五更春睡侣，早来分梦玉堂中。  
  
卷557_32  【闻号】郑畋  
陛兵偏近羽林营，夜静仍传禁号声。  
应笑执金双阙下，近南犹隔两重城。  
  
卷557_33  【禁直和人饮酒】郑畋  
卉醴陀花物外香，清浓标格胜椒浆。  
我来尚有钧天会，犹得金尊半日尝。  
  
卷557_34  【下直早出】郑畋  
诸司人尽马蹄稀，紫帕云竿九钉归。  
偏觉石台清贵处，榜悬金字射晴晖。  
  
卷557_35  【金銮坡上南望】郑畋  
玉晨钟韵上清虚，画戟祥烟拱帝居。  
极眼向南无限地，绿烟深处认中书。  
  
卷557_36  【酬隐珪舍人寄红烛】郑畋  
蜜炬殷红画不如，且将归去照吾庐。  
今来并得三般事，灵运诗篇逸少书。  
  
卷557_37  【马嵬坡】郑畋  
玄宗回马杨妃死，云雨虽亡日月新。  
终是圣明天子事，景阳宫井又何人。  
  
卷557_38  【句】郑畋  
圆明青[z3 _blank ]饭，光润碧霞浆。（见《古今诗话》）。  
浴殿晴秋倘中谢，残英犹可醉琼杯。（《紫薇花》。 见《海录碎事》）斋  
  
卷557_7  【题九华山】谭铢  
忆闻九华山，尚在童稚年。浮沉任名路，窥仰会无缘。  
罢职池阳时，复遭迎送牵。因兹契诚愿，瞩望枕席前。  
况值春正浓，气色无不全。或如碧玉静，或似青霭鲜。  
或接白云堆，或映红霞天。呈姿既不一，变态何啻千。  
巍峨本无动，崇峻性岂偏。外景自隐隐，潜虚固幽玄。  
我来暗凝情，务道志更坚。色与山异性，性并山亦然。  
境变山不动，性存形自迁。自迁不阻俗，自定不失贤。  
浮华与朱紫，安可迷心田。  
  
卷557_8  【真娘墓】谭铢  
武丘山下冢累累，松柏萧条尽可悲。  
何事世人偏重色，真娘墓上独题诗。  
  
卷557_9  【望九华山】卢嗣立  
九华深翠落轩楹，迥眺澄江气象明。不遇阴霾孤岫隐，  
正当寒日众峰呈。坐观风雪销烦思，惜别烟岚驻晓行。  
得路归山期早诀，夜来潜已告精诚。  
  
卷557_10  【应举日寄兄弟】朱可名  
废刈镜湖田，上书紫阁前。愁人久委地，诗道未闻天。  
不是烧金手，徒抛钓月船。多惭兄弟意，不敢问林泉。  
  
卷557_11  【河出荣光】张良器  
引派昆山峻，朝宗海路长。千龄逢圣主，五色瑞荣光。  
隐映浮中国，晶明助太阳。坤维连浩漫，天汉接微茫。  
丹阙清氛里，函关紫气旁。位尊常守伯，道泰每呈祥。  
习坎灵逾久，居卑德有常。龙门如可涉，忠信是舟梁。  

## 全唐诗(中)　卷五百五十八

卷558_1  【新雪八韵（一作闲居新雪）】薛能  
大雪满初晨，开门万象新。龙钟鸡未起，萧索我何贫。  
耀若花前境，清如物外身。细飞斑户牖，干洒乱松筠。  
正色凝高岭，随流助要津。鼎消微是滓，车碾半和尘。  
茶兴留诗客，瓜情想戍人。终篇本无字，谁别胜阳春。  
  
卷558_2  【国学试风化下】薛能  
霁阙露穹崇，含生仰圣聪。英明高比日，声教下如风。  
静发宸居内，低来品物中。南薰歌自溥，北极响皆通。  
蘋末看无状，人间觉有功。因今委泥者，睹此忘途穷。  
  
卷558_3  【升平词十首（乐府作升平乐）】薛能  
瑞气绕宫楼，皇居信上游。远冈连圣祚，平地载神州。  
会合皆重译，潺湲近八流。中兴岂假问，据此自千秋。  
寥泬敞延英，朝班立位横。宣传无草动，拜舞有衣声。  
鸳瓦霜消湿，虫丝日照明。辛勤自不到，遥见似前程。  
处处是欢心，时康岁已深。不同三尺剑，应似五弦琴。  
寿笑山犹尽，明嫌日有阴。何当怜一物，亦遣断愁吟。  
曙质绝埃氛，彤庭列禁军。圣颜初对日，龙尾竞缘云。  
佩响交成韵，帘阴暖带纹。逍遥岂有事，于此咏南薰。  
一物至周天，洪纤尽晏然。车书无异俗，甲子并丰年。  
奇技皆归朴，征夫亦服田。君王故不有，台鼎合韦弦。  
日日听歌谣，区中尽祝尧。虫蝗初不害，夷狄近全销。  
史笔惟书瑞，天台绝见妖。因令匹夫志，转欲事清朝。  
品物尽昭苏，神功复帝谟。他时应有寿，当代且无虞。  
赐历通遐俗，移关入半胡。鹪鹩一何幸，于此寄微躯。  
无战复无私，尧时即此时。焚香临极早，待月卷帘迟。  
端拱乾坤内，何言黈纩垂。君看圣明验，只此是神龟。  
旭日上清穹，明堂坐圣聪。衣裳承瑞气，冠冕盖重瞳。  
花木经宵露，旌旗入仗风。何期于此地，见说是神工。  
五帝三皇主，萧曹魏邴臣。文章惟返朴，戈甲尽生尘。  
谏纸应无用，朝纲自有伦。升平不可记，所见是闲人。  
  
卷558_4  【送冯温往河外】薛能  
琴剑事行装，河关出北方。秦音尽河内，魏画自黎阳。  
野日村苗熟，秋霜馆叶黄。风沙问船处，应得立清漳。  
  
卷558_5  【送从兄之太原副使】薛能  
少载琴书去，须知暂佐军。初程见西岳，尽室渡横汾。  
元日何州住，枯风宿馆闻。都门送行处，青紫骑纷纷。  
  
卷558_6  【送马戴书记之太原】薛能  
一曲大河声，全家几日行。从容长约夜，差互忽离城。  
镇北胡沙浅，途中霍岳横。相逢莫已讯，诗雅负雄名。  
  
卷558_7  【送友人出塞】薛能  
榆关到不可，何况出榆关。春草临岐断，边楼带日闲。  
人归穹帐外，鸟乱废营间。此地堪愁想，霜前作意还。  
  
卷558_8  【送李溟出塞】薛能  
边城官尚恶，况乃是羁游。别路应相忆，离亭更少留。  
黄沙人外阔，飞雪马前稠。甚险穹庐宿，无为过代州。  
  
卷558_9  【寄终南隐者】薛能  
海日东南出，应开岭上扉。扫坛花入篲，科竹露沾衣。  
饭后嫌身重，茶中见鸟归。相思爱民者，难说与亲违。  
  
卷558_10  【赠隐者】薛能  
自得高闲性，平生向北栖。月潭云影断，山叶雨声齐。  
庭树人书匝，栏花鸟坐低。相留永不忘，经宿话丹梯。  
  
卷558_11  【惜春】薛能  
花开亦花落，时节暗中迁。无计延春日，可能留少年。  
小丛初散蝶，高柳即闻蝉。繁艳归何处，满山啼杜鹃。  
  
卷558_12  【送人自苏州之长沙县官】薛能  
驱马复乘流，何时发虎丘。全家上南岳，一尉事诸侯。  
茶煮朝宗水，船停调角州。炎方好将息，卑湿旧堪忧。  
  
卷558_13  【早春归山中旧居】薛能  
茫茫驱匹马，归处是荒榛。猿迹破庭雪，鼠踪生甑尘。  
开门冲网断，扫叶放苔匀。为惜诗情错，应难致此身。  
  
卷558_14  【麟中寓居寄蒲中友人】薛能  
萧条秋雨地，独院阻同群。一夜惊为客，多年不见君。  
边心生落日，乡思羡归云。更在相思处，子规灯下闻。  
  
卷558_15  【关中送别】薛能  
一行千里外，几事寸心间。才子贫堪叹，男儿别是闲。  
黄河淹华岳，白日照潼关。若值乡人问，终军贱不还。  
  
卷558_16  【中秋夜寄李溟】薛能  
满魄断埃氛，牵吟并舍闻。一年唯此夜，到晚愿无云。  
待赏从初出，看行过二分。严城亦已闭，悔不预期君。  
  
卷558_17  【赠禅师】薛能  
梦想青山寺，前年住此中。夜堂吹竹雨，春地落花风。  
旧句师曾见，清斋我亦同。浮生蹇莫问，辛苦未成功。  
  
卷558_18  【送禅僧】薛能  
寒空孤鸟度，落日一僧归。近寺路闻梵，出郊风满衣。  
步摇瓶浪起，盂戛磬声微。还坐栖禅所，荒山月照扉。  
  
卷558_19  【赠隐者】薛能  
门前虽有径，绝向世间行。薙草因逢药，移花便得莺。  
甘贫原是道，苦学不为名。莫怪苍髭晚，无机任世情。  
  
卷558_20  【冬日送僧归吴中旧居】薛能  
去扫冬林下，闲持未遍经。为山低凿牖，容月广开庭。  
旧业云千里，生涯水一瓶。还应觅新句，看雪倚禅扃。  
  
卷558_21  【恭禧皇太后挽歌词三首】薛能  
八月曾殊选，三星固异仪。袝陵经灞浐，归赗杂华夷。  
旌去题新谥，宫存锁素帏。重泉应不恨，生见太平时。  
月落娥兼隐，宫空后岂还。衔哀穷地界，亲莅泣天颜。  
旧住留丹药，新陵在碧山。国人伤莫及，应只咏关关。  
配圣三朝隔，灵仪万姓哀。多年好黄老，旧日荐贤才。  
道著标彤管，宫闲闭绿苔。平生六衣在，曾著祀高禖。  
  
卷558_22  【送胡澳下第归蒲津】薛能  
无媒甘下飞，君子尚麻衣。岁月终荣在，家园近且归。  
山光临舜庙，河气隔王畿。甚积汤原思，青青宿麦肥。  
  
卷558_23  【春日闲居】薛能  
权门多见薄，吾道岂终行。散地徒忧国，良时不在城。  
花繁春正王，茶美梦初惊。赖有兹文在，犹堪畅此生。  
  
卷558_24  【题逃户】薛能  
几界瞢农桑，凶年竟失乡。朽关生湿菌，倾屋照斜阳。  
雨水淹残臼，葵花压倒墙。明时岂致此，应自负苍苍。  
  
卷558_25  【郊居答客】薛能  
傍舍虫声满，残秋宿雨村。远劳才子骑，光顾野人门。  
败叶盘空蔓，雕丛露暗根。相携未尽语，川月照黄昏。  
  
卷558_26  【早春归山中旧居（一作寓居有怀呈旧知）】薛能  
绿草闭闲院，悄然花正开。新年人未去，戊日燕还来。  
雨地残枯沫，灯窗积旧煤。归田语不忘，樗散料非才。  
  
卷558_27  【下第后春日长安寓居三首】薛能  
一榜尽精选，此身犹陆沉。自无功谠分，敢抱怨尤心。  
暖陌开花气，春居闭日阴。相知岂不有，知浅未知深。  
暂屈固何恨，所忧无此时。隔年空仰望，临日又参差。  
劳力且成病，壮心能不衰。犹将琢磨意，更欲候宗师。  
关东归不得，岂是爱他乡。草碧馀花落，春闲白日长。  
全家期圣泽，半路敢农桑。独立应无侣，浮生欲自伤。  
  
卷558_28  【春早选寓长安二首】薛能  
疏拙自沉昏，长安岂是村。春非闲客事，花在五侯门。  
道僻惟忧祸，诗深不敢论。扬雄若有荐，君圣合承恩。  
旧论已浮海，此心犹滞秦。上僚如报国，公道岂无人。  
岩隐悬溪瀑，城居入榻尘。渔舟即拟去，不待晚年身。  
  
卷558_29  【送进士许棠下第东归】薛能  
长安那不住，西笑又东行。若以贫无计，何因事有成。  
云峰天外出，江色草中明。谩忝相于分，吾言世甚轻。  
  
卷558_30  【咏岛】薛能  
孤岛如江上，诗家犹闭门。一池分倒影，空舸系荒根。  
烟湿高吟石，云生偶坐痕。登临有新句，公退与谁论。  
  
卷558_31  【冬日写怀】薛能  
幕府尽平蛮，客留戎阃间。急流霜夹水，轻霭日连山。  
设醴徒惭楚，为郎未姓颜。斯文苦不胜，会拟老民闲。  
  
卷558_32  【和杨中丞早春即事】薛能  
贵宅登临地，春来见物华。远江桥外色，繁杏竹边花。  
戍客烽楼迥，文君酒幔斜。新题好不极，珠府未穷奢。  
  
卷558_33  【闻官军破吉浪戎小而固虑史氏遗忽因记为二章】薛能  
一战便抽兵，蛮孤吉浪平。通连无旧穴，要害有新城。  
昼卒烽前寝，春农界上耕。高楼一拟望，新雨剑南清。  
泸水断嚣氛，妖巢已自焚。汉江无敌国，蛮物在回军。  
越巂通游国，苴咩闭聚蚊。空馀罗凤曲，哀思满边云。  
  
卷558_34  【寒食有怀】薛能  
流落伤寒食，登临望岁华。村球高过索，坟树绿和花。  
晋聚应搜火，秦喧定走车。谁知恨榆柳，风景似吾家。  
  
卷558_35  【绵楼】薛能  
溪边人浣纱，楼下海棠花。极望虽怀土，多情拟置家。  
前山应象外，此地已天涯。未有销忧赋，梁王礼欲奢。  
  
卷558_36  【雕堂】薛能  
丈室久多病，小园晴独游。鸣蛩孤烛雨，啅雀一篱秋。  
圣主恩难谢，生灵志亦忧。他年谁识我，心迹在徐州。  
  
卷558_37  【赠歌人】薛能  
温燠坐相侵，罗襦一水沉。拜深知有意，令背不无心。  
近住应名玉，前生约姓阴。东山期已定，相许便抽簪。  
  
卷558_38  【柘枝词三首（乐府诗集题作柘枝调）】薛能  
同营三十万，震鼓伐西羌。战血粘秋草，征尘搅夕阳。  
归来人不识，帝里独戎装。  
悬军征拓羯，内地隔萧关。日色昆仑上，风声朔漠间。  
何当千万骑，飒飒贰师还。  
意气成功日，春风起絮天。楼台新邸第，歌舞小婵娟。  
急破催摇曳，罗衫半脱肩。  
  
卷558_39  【咏柳花】薛能  
浮生失意频，起絮又飘沦。发自谁家树，飞来独院春。  
朝容萦断砌，晴影过诸邻。乱掩宫中蝶，繁冲陌上人。  
随波应到海，沾雨或依尘。会向慈恩日，轻轻对此身。  
  
卷558_40  【一叶落】薛能  
轻叶独悠悠，天高片影流。随风来此地，何树落先秋。  
变色黄应近，辞林绿尚稠。无双浮水面，孤绝落关头。  
乍减诚难觉，将凋势未休。客心空自比，谁肯问新愁。  
  
卷558_41  【行路难】薛能  
何处力堪殚，人心险万端。藏山难测度，暗水自波澜。  
对面如千里，回肠似七盘。已经吴坂困，欲向雁门难。  
南北诚须泣，高深不可干。无因善行止，车辙得平安。  
  
卷558_42  【蔡州蒋亭】薛能  
草径彻林间，过桥如入山。蔡侯添水榭，蒋氏本柴关。  
静泛穷幽趣，惊飞湿醉颜。恨无优俸买，来得暂时闲。  
步与招提接，舟临夕照还。春风应不到，前想负花湾。  
  
卷558_43  【戏题】薛能  
闪闪动鸣珰，初来烛影傍。拥头珠翠重，萦步绮罗长。  
静发歌如磬，连飘气觉香。不言微有笑，多媚总无妆。  
坐缺初离席，帘垂却入房。思惟不是梦，此会胜高唐。  
  
卷558_44  【酬曹侍御见寄】薛能  
儒道苦不胜，迩来惟慕禅。触途非巧者，于世分沉然。  
要地羞难入，闲居钝更便。清和挑菜食，闷寂闭花眠。  
累遣期抛俸，机忘怕与权。妨春愁筦榷，响夜忆林泉。  
匪石从遭刖，珠膏枉被煎。讨论唯子厚，藏退合吾先。  
旧制群英伏，来章六义全。休旬一拟和，乡思乱情田。  
  
卷558_45  【送赵道士归天目旧山】薛能  
愚朴尚公平，此心邻道情。有缘终自鄙，何计逐师行。  
日者闻高躅，时人盖强名。口无滋味入，身有羽仪生。  
奏乞还乡远，诗曾对御成。土毛珍到越，尘发倦离京。  
符叱风雷恶，朝修月露清。观临天目顶，家住海潮声。  
道引图看足，参同注解精。休粮一拟问，窗草俟回程。  
  
卷558_46  【除夜作】薛能  
和吹度穹旻，虚徐接建寅。不辞加一岁，唯喜到三春。  
燎照云烟好，幡悬井邑新。祯祥应北极，调燮验平津。  
树欲含迟日，山将退旧尘。兰萎残此夜，竹爆和诸邻。  
祝寿思明圣，驱傩看鬼神。团圆多少辈，眠寝独劳筋。  
茜旆犹双节，雕盘又五辛。何当平贼后，归作自由身。  
  
卷558_47  【桃花】薛能  
香色自天种，千年岂易逢。开齐全未落，繁极欲相重。  
冷湿朝如淡，晴干午更浓。风光新社燕，时节旧春农。  
篱落欹临竹，亭台盛间松。乱缘堪羡蚁，深入不如蜂。  
有影宜暄煦，无言自冶容。洞连非俗世，溪静接仙踪。  
子熟河应变，根盘土已封。西王潜爱惜，东朔盗过从。  
醉席眠英好，题诗恋景慵。芳菲聊一望，何必在临邛。  
  
卷558_48  【黄河】薛能  
何处发昆仑，连乾复浸坤。波浑经雁塞，声振自龙门。  
岸裂新冲势，滩馀旧落痕。横沟通海上，远色尽山根。  
勇逗三峰坼，雄标四渎尊。湾中秋景树，阔外夕阳村。  
沫乱知鱼呴，槎来见鸟蹲。飞沙当白日，凝雾接黄昏。  
润可资农亩，清能表帝恩。雨吟堪极目，风度想惊魂。  
显瑞龟曾出，阴灵伯固存。盘涡寒渐急，浅濑暑微温。  
九曲终柔胜，常流可暗吞。间无博望，谁复到穷源。  
  
卷558_49  【华岳】薛能  
簇簇复亭亭，三峰卓杳冥。每思穷本末，应合记图经。  
发地连宫观，冲天接井星。河微临巨势，秦重载奇形。  
太古朝群后，中央擘巨灵。邻州犹映槛，几县恰当庭。  
鹤毳坛风乱，龙漦洞水腥。望遥通北极，上彻见东溟。  
客玩晴难偶，农祈雨必零。度关无暑气，过路得愁醒。  
羽客时应见，霜猿夜可听。顶悬飞瀑峻，崦合白云青。  
混石猜良玉，寻苗得茯苓。从官知侧近，悉俸致岩扃。  
  
卷558_50  【秋雨】薛能  
宿雨觉才初，亭林忽复徐。簇声诸树密，悬滴四檐疏。  
省漏疑方丈，愁炊问斗储。步难多入屐，窗浅欲飘书。  
动蠖苍苔静，藏蚕落叶虚。吹交来翕习，雷慢歇踌躇。  
滞已妨行路，晴应好荷锄。醉楼思蜀客，鯹市想淮鱼。  
径草因缘合，栏花自此除。有形皆霢霂，无地不污潴。  
境晦宜甘寝，风清□退居。我魂惊晓簟，邻话喜秋蔬。  
既用功成岁，旋应惨变舒。仓箱足可恃，归去傲吾庐。  
  
卷558_51  【春色满皇州（一作滕迈诗）】薛能  
蔼蔼复悠悠，春归十二楼。最明云里阙，先满日边州。  
色媚青门外，光摇紫陌头。上林荣旧树，太液镜新流。  
暖带祥烟起，清添瑞景浮。阳和如启蛰，从此事芳游。  
  
卷558_52  【寄唁张乔喻坦之】薛能  
何事尽参差，惜哉吾子诗。日令销此道，天亦负明时。  
有路当重振，无门即不知。何当见尧日，相与啜浇漓。  
  
卷558_53  【赠僧】薛能  
尽日行方到，何年独此林。客归惟鹤伴，人少似师心。  
坐石落松子，禅床摇竹阴。山灵怕惊定，不遣夜猿吟。  

## 全唐诗(中)　卷五百五十九

卷559_1  【春日旅舍书怀】薛能  
出去归来旅食人，麻衣长带几坊尘。开门草色朝无客，  
落案灯花夜一身。贫舍卧多消永日，故园莺老忆残春。  
蹉跎冠盖谁相念，二十年中尽苦辛。  
  
卷559_2  【秋日将离滑台酬所知二首】薛能  
身起中宵骨亦惊，一分年少已无成。松吹竹簟朝眠冷，  
雨湿蔬餐宿疾生。僮汲野泉兼土味，马磨霜树作秋声。  
相知莫话诗心苦，未似前贤取得名。  
灯涩秋光静不眠，叶声身影客窗前。闲园露湿鸣蛩夜，  
急雨风吹落木天。城见远山应北岳，野多空地本南燕。  
明朝欲别忘形处，愁把离杯听管弦。  
  
卷559_3  【下第后夷门乘舟至永城驿题】薛能  
秋赋春还计尽违，自知身是拙求知。唯思旷海为休处，  
忽喜孤舟似去时。连浦一城兼汴宋，夹堤千柳杂唐隋。  
从来此恨皆前达，敢负吾君作楚辞。  
  
卷559_4  【秋夜旅舍寓怀】薛能  
庭锁荒芜独夜吟，西风吹动故山心。三秋木落半年客，  
满地月明何处砧。渔唱乱沿汀鹭合，雁声寒咽陇云深。  
平生只有松堪对，露浥霜欺不受侵。  
  
卷559_5  【洛下寓怀】薛能  
胡为遭遇孰为官，朝野君亲各自欢。敢向官途争虎首，  
尚嫌身累爱猪肝。冰霜谷口晨樵远，星火炉边夜坐寒。  
唯有报恩心未剖，退居犹欲佩芄兰。  
  
卷559_6  【题平湖】薛能  
平湖湖畔雨晴新，南北东西不隔尘。映野烟波浮动日，  
损花风雨寂寥春。山无俗路藏高士，岸泊仙舟忆主人。  
那得载来都未保，此心离此甚情亲。  
  
卷559_7  【平阳寓怀】薛能  
晋国风流阻洳川，家家弦管路岐边。曾为郡职随分竹，  
亦作歌词乞采莲。北榭远峰闲即望，西湖残景醉常眠。  
墙花此日休回避，不是当时恶少年。  
  
卷559_8  【留题汾上旧居】薛能  
乡园一别五年归，回首人间总祸机。尚胜邻翁常寂寞，  
敢嫌裘马未轻肥。尘颜不见应消落，庭树曾栽已合围。  
难说累牵还却去，可怜榆柳尚依依。  
  
卷559_9  【怀汾上旧居】薛能  
素汾千载傍吾家，常忆衡门对浣纱。好事喜逢投宿客，  
刈田因得自生瓜。山头鼓笛阴沉庙，陌上薪蒸突兀车。  
投暗作珠何所用，被人专拟害灵蛇。  
  
卷559_10  【送同儒大德归柏梯寺】薛能  
柏梯还拟谢微官，遥拟千峰送法兰。行径未曾青石断，  
拂床终有白云残。京尘濯后三衣洁，山舍禅初万象安。  
薇蕨纵多师莫踏，我心犹欲尽图看。  
  
卷559_11  【春日使府寓怀二首】薛能  
一想流年百事惊，已抛渔父戴尘缨。青春背我堂堂去，  
白发欺人故故生。道困古来应有分，诗传身后亦何荣。  
谁怜合负清朝力，独把风骚破郑声。  
平生无解亦无操，永日书生坐独劳。唯觉宦情如水薄，  
不知人事有山高。孤心好直迍犹强，病发慵梳痒更搔。  
何事故溪归未得，几抛清浅泛红桃。  
  
卷559_12  【许州题德星亭】薛能  
瀵水南流东有堤，堤边亭是武陵溪。槎松配石堪僧坐，  
蕊杏含春欲鸟啼。高树月生沧海外，远郊山在夕阳西。  
频来不似军从事，只戴纱巾曳杖藜。  
  
卷559_13  【送人归上党（时潞寇初平）】薛能  
燕台基坏穴狐蛇，计拙因循岁月赊。兵革未销王在镐，  
桑蚕临熟客还家。霏微对岸漳边雨，堆阜邻疆蓟北沙。  
若到长平战场地，为求遗镞辟魔邪。  
  
卷559_14  【春日重游平湖】薛能  
湖上春风发管弦，须临三十此离筵。离人忽有重来日，  
游女初非旧少年。官职已辜疲瘵望，诗名空被后生传。  
啼莺莫惜蹉跎恨，闲事听吟一两篇。  
  
卷559_15  【并州】薛能  
少年流落在并州，裘脱文君取次游。携挈共过芳草渡，  
登临齐凭绿杨楼。庭前蛱蝶春方好，床上樗蒲宿未收。  
坊号偃松人在否，饼炉南畔曲西头。  
  
卷559_16  【相国陇西公南征，能以留务独宿府城作】薛能  
吾君贤相事南征，独宿军厨负请缨。灯室卧孤如怨别，  
月阶簪草似临行。高墉撼铎思巴栈，老木嗥风念野营。  
殊忆好僧招不及，夜来仓卒锁严城。  
  
卷559_17  【早春书事】薛能  
百蛮降伏委三秦，锦里风回岁已新。渠滥水泉花巷湿，  
日销冰雪柳营春。何年道胜苏群物，尽室天涯是旅人。  
焚却蜀书宜不读，武侯无可律余身。  
  
卷559_18  【春日书怀】薛能  
伯牙琴绝岂求知，往往情牵自有诗。垄月正当寒食夜，  
春阴初过海棠时。耽书未必酬良相，断酒唯堪作老师。  
多病不任衣更薄，东风台上莫相吹。  
  
卷559_19  【投杜舍人】薛能  
床上新诗诏草和，栏边清酒落花多。闲消白日舍人宿，  
梦觉紫薇山鸟过。春刻几分添禁漏，夏桐初叶满庭柯。  
风骚委地苦无主，此事圣君终若何。  
  
卷559_20  【献仆射相公】薛能  
清如冰雪重如山，百辟严趋礼绝攀。强虏外闻应丧胆，  
平人相见尽开颜。朝廷有道青春好，门馆无私白日闲。  
致却垂衣更何事，几多诗句咏关关。  
  
卷559_21  【上盐铁尚书（时太庙宿斋）】薛能  
南宫环雉隔嚣尘，况值清斋宿大臣。城绝鼓钟更点后，  
雨凉烟树月华新。檐前漱晓穹苍碧，庭下眠秋沆瀣津。  
闻说务闲心更静，此时忧国合求人。  
  
卷559_22  【汉南春望】薛能  
独寻春色上高台，三月皇州驾未回。几处松筠烧后死，  
谁家桃李乱中开。奸邪用法原非法，唱和求才不是才。  
自古浮云蔽白日，洗天风雨几时来。  
  
卷559_23  【晚春】薛能  
恶怜风景极交亲，每恨年年作瘦人。卧晚不曾抛好夜，  
情多唯欲哭残春。阴成杏叶才通日，雨著杨花已污尘。  
无限后期知有在，只愁烦作总戎身。  
  
卷559_24  【将赴镇过太康县有题】薛能  
才入东郊便太康，自听何暮岂龚黄。晴村透日桑榆影，  
晓露湿秋禾黍香。十万旌旗移巨镇，几多輗軏负孤庄。  
时人欲识征东将，看取欃枪落太荒。  
  
卷559_25  【彭门解嘲二首】薛能  
呜呜吹角贰师营，落日身闲笑傲行。尽觉文章尊万事，  
却嫌官职剩双旌。终休未拟降低屈，忽遇还须致太平。  
频上水楼谁会我，泗滨浮磬是同声。  
伤禽栖后意犹惊，偶向黐竿脱此生。身外不思簪组事，  
耳中唯要管弦声。耽吟乍可妨时务，浅饮无因致宿酲。  
秦客莫嘲瓜戍远，水风潇洒是彭城。  
  
卷559_26  【清河泛舟】薛能  
都人层立似山丘，坐啸将军拥棹游。绕郭烟波浮泗水，  
一船丝竹载凉州。城中睹望皆丹雘，旗里惊飞尽白鸥。  
儒将不须夸郄縠，未闻诗句解风流。  
  
卷559_27  【新竹】薛能  
柳营茅土倦粗材，因向山家乞翠栽。清露便教终夜滴，  
好风疑是故园来。栏边匠去朱犹湿，溉后虫浮穴暗开。  
他日会应威凤至，莫辞公府受尘埃。  
  
卷559_28  【晚春】薛能  
征东留滞一年年，又向军前遇火前。画出鹢舟宜祓禊，  
镂成鸡卵有秋千。澄明烟水孤城立，狼藉风花落日眠。  
赖指清和樱笋熟，不然愁杀暮春天。  
  
卷559_29  【题彭祖楼】薛能  
新晴天状湿融融，徐国滩声上下洪。极目澄鲜无限景，  
入怀轻好可怜风。身防潦倒师彭祖，妓拥登临愧谢公。  
谁致此楼潜惠我，万家残照在河东。  
  
卷559_30  【汉庙祈雨回阳春亭有怀】薛能  
南荣轩槛接城闉，适罢祈农此访春。九九已从南至尽，  
芊芊初傍北篱新。池中水是前秋雨，陌上风惊自古尘。  
欲召罗敷倾一盏，乘闲言语不容人。  
  
卷559_31  【送李倍秀才】薛能  
南朝才子尚途穷，毕竟应须问叶公。书剑伴身离泗上，  
雪风吹面立船中。家园枣熟归圭窦，会府槐疏试射弓。  
相顾日偏留不得，夜深聊欲一杯同。  
  
卷559_32  【重游德星亭感事】薛能  
颍水川中枕水台，当时离别此重来。舟沉土岸生新草，  
诗映纱笼有薄埃。事系兴亡人少到，地当今古我迟回。  
残阳照树明于旭，犹向池边把酒杯。  
  
卷559_33  【许州题观察判官厅】薛能  
三载从戎类系匏，重游全许尚分茅。刘郎别后无遗履，  
丁令归来有旧巢。冬暖井梧多未落，夜寒窗竹自相敲。  
纤腰弟子知千恨，笑与扬雄作解嘲。  
  
卷559_34  【闲题】薛能  
八年藩翰似侨居，只此谁知报玉除。旧将已成三仆射，  
老身犹是六尚书。时丁厚讟终无咎，道致中兴尚有馀。  
为问春风谁是主，空催弱柳拟何如。  
  
卷559_35  【送福建李大夫】薛能  
洛州良牧帅瓯闽，曾是西垣作谏臣。红旆已胜前尹正，  
尺书犹带旧丝纶。秋来海有幽都雁，船到城添外国人。  
行过小藩应大笑，只知夸近不知贫。  
  
卷559_36  【送李倍巡官归永乐旧居】薛能  
羡君归去五峰前，往往星河实见仙。麦垄夏枯成废地，  
枣枝秋赤近高天。山泉饮犊流多变，村酒经蚕味可怜。  
曾约道门终老住，步虚声里寄闲眠。  
  
卷559_37  【赠歌者】薛能  
一字新声一颗珠，转喉疑是击珊瑚。听时坐部音中有，  
唱后樱花叶里无。汉浦蔑闻虚解佩，临邛焉用枉当垆。  
谁人得向青楼宿，便是仙郎不是夫。  
  
卷559_38  【舞者】薛能  
绿毛钗动小相思，一唱南轩日午时。慢靸轻裾行欲近，  
待调诸曲起来迟。筵停匕箸无非听，吻带宫商尽是词。  
为问倾城年几许，更胜琼树是琼枝。  
  
卷559_39  【天际识归舟】薛能  
斜日满江楼，天涯照背流。同人在何处，远目认孤舟。  
帆省当时席，歌声旧日讴。浮津济晚，棹倚泬寥秋。  
晴阔忻全见，归迟怪久游。离居意无限，贪此望难休。  
  
卷559_40  【和曹侍御除夜有怀】薛能  
有病无媒客，多慵亦太疏。自怜成叔夜，谁与荐相如。  
嗜退思年老，谙空笑岁除。迹闲过寺宿，头暖近阶梳。  
春立穷冬后，阳生旧物初。叶多庭不扫，根在径新锄。  
田事终归彼，心情倦老於。斫材须见像，藏剑岂为鱼。  
效浅惭尹禄，恩多负辟书。酬知必拟共，勿使浪踌躇。  
  
卷559_41  【华清宫和杜舍人（一作张祜诗，一作赵嘏诗）】薛能  
五十年天子，离宫仰峻墙。登封时正泰，御宇日何长。  
上位先名实，中兴事宪章。起戎轻甲胄，馀地复河湟。  
道降玄元祖，儒封孔子王。因缘百司署，聚会一人汤。  
渭水波摇绿，秦山草半黄。马驯金勒细，鹰健玉铃锵。  
下箭朱方满，鸣鞭皓腕攘。畋思获吕望，谏只避周昌。  
兔迹贪前逐，枭心不早防。几添鹦鹉劝，先赐荔枝尝。  
月锁千门静，天吹一笛凉。细音摇羽佩，轻步宛霓裳。  
祸乱基潜结，升平意遽忘。衣冠逃犬虏，鼙鼓动渔阳。  
外戚心殊迫，中原事可量。血埋妃子艳，刃断禄儿肠。  
近侍烟尘隔，前踪辇路荒。益知迷宠佞，遗恨丧贤良。  
北阙尊明主，南宫逊上皇。禁清馀凤吹，池冷睡龙光。  
祝寿山犹在，流年水共伤。杜鹃魂厌蜀，蝴蝶梦悲庄。  
雀卵遗雕栱，虫丝罥画梁。紫苔侵壁润，红树闭门芳。  
守吏齐鸳瓦，耕民得翠珰。登年昔酺乐，讲武旧兵场。  
暮草深岩翠，幽花坠径香。不堪垂白叟，行折御沟杨。  
  
卷559_42  【送浙东王大夫】薛能  
天爵擅忠贞，皇恩复宠荣。远源过晋史，甲族本缑笙。  
亚相兼尤美，周行历尽清。制除天近晓，衙谢草初生。  
宾客招闲地，戎装拥上京。九街鸣玉勒，一宅照红旌。  
细雨当离席，遥花显去程。佩刀畿甸色，歌吹馆桥声。  
騕褭从秦赐，艅艎到汴迎。步沙逢霁月，宿岸致严更。  
渤澥流东鄙，天台压属城。众谈称重镇，公意念疲甿。  
井邑曾多难，疮痍此未平。察应均赋敛，逃必复桑耕。  
隼重权兼帅，鼍雄设有兵。越台随厚俸，剡硾得尤名。  
夜蜡州中宴，春风部外行。香奁扃凤诏，朱篆动龙坑。  
报后功何患，投虚论素精。徵还真指掌，感激自关情。  
旧业怀昏作，微班负旦评。空馀骚雅事，千古傲刘桢。  
  
卷559_43  【送李殷游京西】薛能  
立马送君地，黯然愁到身。万途皆有匠，六义独无人。  
莫怪敢言此，已能甘世贫。时来贵亦在，事是掩何因。  
投刺皆羁旅，游边更苦辛。岐山终蜀境，泾水复蛮尘。  
埋没餐须强，炎蒸醉莫频。俗徒欺合得，吾道死终新。  
展分先难许，论诗永共亲。归京稍作意，充斥犯西邻。  
  
卷559_44  【长安送友人之黔南】薛能  
衡岳犹云过，君家独几千。心从贱游话，分向禁城偏。  
陆路终何处，三湘在素船。琴书去迢递，星路照潺湲。  
台镜簪秋晚，盘蔬饭雨天。同文到乡尽，殊国共行连。  
后会应多日，归程自一年。贫交永无忘，孤进合相怜。  
  
卷559_45  【寄李频】薛能  
长安千万蹊，迷者自多迷。直性身难达，良时日易低。  
环檐消旧雪，晴气满春泥。那得同君去，逢峰苦爱齐。  
  
卷559_46  【赠苗端公二首】薛能  
繁总近何如，君才必有馀。身欢步兵酒，吏写鲁连书。  
坐默闻鼙吹，庭班见雪初。沉碑若果去，一为访邻居。  
至老不相疏，斯言不是虚。两心宜一体，同舍又邻居。  
晓角秋砧外，清云白月初。从军何有用，未造鲁连书。  
  
卷559_47  【寄河南郑侍郎】薛能  
三峡与三壕，门阑梦去劳。细冰和洛水，初雪洒嵩高。  
大雅何由接，微荣亦已逃。寒窗不可寐，风地叶萧骚。  
  
卷559_48  【蒙恩除侍御史行次华州寄蒋相】薛能  
林下天书起遁逃，不堪移疾入尘劳。黄河近岸阴风急，  
仙掌临关旭日高。行野众喧闻雁发，宿亭孤寂有狼嗥。  
荀家位极兼禅理，应笑埋轮著所操。  
  
卷559_49  【寄唐州杨郎中】薛能  
关睢憔悴一儒生，忽把鱼须事圣明。贫得俸钱还乍喜，  
晚登朝序却无荣。前年坐蜀同樽俎，此日边淮独旆旌。  
班列道孤君不见，曲江春暖共僧行。  
  
卷559_50  【塞上蒙汝州任中丞寄书】薛能  
三省推贤两掖才，关东深许稍迟回。舟浮汝水通淮去，  
雨出嵩峰到郡来。投札转京忧不远，枉缄经虏喜初开。  
西楼一望知无极，更与何人把酒杯。  
  
卷559_51  【题盐铁李尚书浐州别业】薛能  
鹿原阴面浐州湄，坐觉林泉逼梦思。闲景院开花落后，  
湿香风好雨来时。邻惊麦野闻雏雉，别创茅亭住老师。  
备足好中还有阙，许昌军里李陵诗。  
