---
title: 第38部分
index: true
icon: editor
order: 38
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(下)　卷八百四十

卷840_1  【过陈陶处士旧居】齐己  
一室贮琴尊，诗皆大雅言。夜过秋竹寺，醉打老僧门。  
远烧来篱下，寒蔬簇石根。闲庭除鹤迹，半是杖头痕。  
  
卷840_2  【寄敬亭清越】齐己  
敬亭山色古，庙与寺松连。住此修行过，春风四十年。  
鼎尝天柱茗，诗硾剡溪笺。冥目应思著，终南北阙前。  
  
卷840_3  【湘江渔父】齐己  
湘潭春水满，岸远草青青。有客钓烟月，无人论醉醒。  
门前蛟蜃气，蓑上蕙兰馨。曾受蒙庄子，逍遥一卷经。  
  
卷840_4  【书古寺僧房】齐己  
绿树深深处，长明焰焰灯。春时游寺客，花落闭门僧。  
万法心中寂，孤泉石上澄。劳生莫相问，喧默不相应。  
  
卷840_5  【湖西逸人】齐己  
老隐洞庭西，渔樵共一溪。琴前孤鹤影，石上远僧题。  
橘柚园林熟，蒹葭径路迷。君能许邻并，分药劚春畦。  
  
卷840_6  【潇湘二十韵】齐己  
二水远难论，从离向坎奔。冷穿千嶂脉，清过几州门。  
阔去都凝白，傍来尽带浑。经游闻舜禹，表里见乾坤。  
浦静鱼闲钓，湾凉雁自屯。月来分夜底，云度见秋痕。  
暮气藏邻寺，寒涛聒近村。离骚传永恨，鼓瑟奏遗魂。  
雾拥鱼龙窟，槎欹岛屿根。秋风帆上下，落日树沈昏。  
柳少沙洲缺，苔多古岸存。禽巢依橘柚，獭径入兰荪。  
色自江南绝，名闻海内尊。吴头雄莫遏，汉口壮堪吞。  
寥泬晴方映，冯夷信忽翻。渡遥峰翠叠，汀小荻花繁。  
势接湖烟涨，声和瘴雨喷。急摇吟客舫，狂溅野人樽。  
疏凿谁穷本，澄鲜自有源。对兹伤九曲，含浊出昆仑。  
  
卷840_7  【江行早发】齐己  
舟子相呼起，长江未五更。几看星月在，犹带梦魂行。  
鸟乱村林迥，人喧水栅横。苍茫平野外，渐认远峰名。  
  
卷840_8  【宜阳道中作】齐己  
宜阳南面路，下岳又经过。枫叶红遮店，芒花白满坡。  
猿无山渐薄，雁众水还多。日落犹前去，诸村牧竖歌。  
  
卷840_9  【落日】齐己  
晚照背高台，残钟残角催。能销几度落，已是半生来。  
吹叶阴风发，漫空暝色回。因思古人事，更变尽尘埃。  
  
卷840_10  【春兴】齐己  
柳暖莺多语，花明草尽长。风流在诗句，牵率绕池塘。  
叫切禽名宇，飞忙蝶姓庄。时来真可惜，自勉掇兰芳。  
  
卷840_11  【远山】齐己  
天际云根破，寒山列翠回。幽人当立久，白鸟背飞来。  
瀑溅何州地，僧寻几峤苔。终须拂巾履，独去谢尘埃。  
  
卷840_12  【和郑谷郎中幽栖之什】齐己  
谁知闲退迹，门径入寒汀。静倚云僧杖，孤看野烧星。  
墨沾吟石黑，苔染钓船青。相对唯溪寺，初宵闻念经。  
  
卷840_13  【勉道林谦光鸿蕴二侄】齐己  
旧林诸侄在，还住本师房。共扫焚修地，同闻水石香。  
莫将闲世界，拟敌好时光。须看南山下，无名冢满冈。  
  
卷840_14  【渚宫自勉二首】齐己  
晨午殊丰足，伊何挠肺肠。形容侵老病，山水忆韬藏。  
必谢金台去，还携铁锡将。东林露坛畔，旧对白莲房。  
毕竟拟何求，随缘去住休。天涯游胜境，海上宿仙洲。  
梦好寻无迹，诗成旋不留。从他笑轻事，独自忆庄周。  
  
卷840_15  【谢灉湖茶】齐己  
灉湖唯上贡，何以惠寻常。还是诗心苦，堪消蜡面香。  
碾声通一室，烹色带残阳。若有新春者，西来信勿忘。  
  
卷840_16  【寄归州马判官】齐己  
郡带女媭名，民康境亦宁。晏梳秋鬓白，闲坐暮山青。  
赠客椒初熟，寻僧酒半醒。应怀旧居处，歌管隔墙听。  
  
卷840_17  【倦客】齐己  
闭眼即开门，人间事倦闻。如何迎好客，不似看闲云。  
少欲资三要，多言让十分。疏慵本吾性，任笑早离群。  
  
卷840_18  【送灵z6上人游五台】齐己  
此去清凉顶，期瞻大圣容。便应过洛水，即未上嵩峰。  
残照催行影，幽林惜驻踪。想登金阁望，东北极兵锋。  
  
卷840_19  【静坐】齐己  
坐卧与行住，入禅还出吟。也应长日月，消得个身心。  
默论相如少，黄梅付嘱深。门前古松径，时起步清阴。  
  
卷840_20  【谢虚中上人寄示题天策阁诗】齐己  
天策二首作，境幽搜亦玄。阁横三楚上，题挂九霄边。  
寺额因标胜，诗人合遇贤。他时谁倚槛，吟此岂忘筌。  
  
卷840_21  【荆门寄怀章供奉兼呈幕中知己】齐己  
紫衣居贵上，青衲老关中。事佛门相似，朝天路不同。  
神凝无恶梦，诗澹老真风。闻道知音在，官高信莫通。  
  
卷840_22  【江令石】齐己  
思量江令意，爱石甚悠悠。贪向深宫去，死同亡国休。  
两株荒草里，千古暮江头。若似黄金贵，隋军也不留。  
  
卷840_23  【月下作】齐己  
良夜如清昼，幽人在小庭。满空垂列宿，那个是文星。  
世界归谁是，心魂向自宁。何当见尧舜，重为造生灵。  
  
卷840_24  【游道林寺四绝亭，观宋杜诗版】齐己  
宋杜诗题在，风骚到此真。独来终日看，一为拂秋尘。  
古石生寒仞，春松脱老鳞。高僧眼根静，应见客吟神。  
  
卷840_25  【勉诗僧】齐己  
莫把毛生刺，低佪谒李膺。须防知佛者，解笑爱名僧。  
道性宜如水，诗情合似冰。还同莲社客，联唱绕香灯。  
  
卷840_26  【谢人墨】齐己  
珍重岁寒烟，携来路几千。只应真典诰，消得苦磨研。  
正色浮端砚，精光动蜀笺。因君强濡染，舍此即忘筌。  
  
卷840_27  【送人游玉泉寺】齐己  
西峰大雪开，万叠向空堆。客贵犹寻去，僧高肯不来。  
潭澄猿觑月，窦冷鹿眠苔。公子将才子，联题兴未回。  
  
卷840_28  【寄郑谷郎中】齐己  
诗心何以传，所证自同禅。觅句如探虎，逢知似得仙。  
神清太古在，字好雅风全。曾沐星郎许，终惭是斐然。  
  
卷840_29  【春雨】齐己  
欲布如膏势，先闻动地雷。云龙相得起，风电一时来。  
霢霂农桑野，冥濛杨柳台。何人待晴暖，庭有牡丹开。  
  
卷840_30  【明月峰】齐己  
明月峰头石，曾闻学月明。别舒长夜彩，高照一村耕。  
颇乱无私理，徒惊鄙俗情。传云遭凿后，顽白在峥嵘。  
  
卷840_31  【谢人惠紫栗拄杖】齐己  
仙掌峰前得，何当此见遗。百年衰朽骨，六尺岁寒姿。  
雪外兼松凭，泉边待月欹。他时出山去，犹谢见相随。  
  
卷840_32  【送人游湘湖】齐己  
君游南国去，旅梦若为宁。一路随鸿雁，千峰绕洞庭。  
林明枫尽落，野黑烧初经。有兴寻僧否，湘西寺最灵。  
  
卷840_33  【小松】齐己  
发地才过膝，蟠根已有灵。严霜百草白，深院一林青。  
后夜萧骚动，空阶蟋蟀听。谁于千岁外，吟绕老龙形。  
  
卷840_34  【金江寓居】齐己  
考槃应未永，聊此养闲疏。野趣今何似，诗题旧不如。  
春篁离箨尽，陂藕折花初。终要秋云是，从风恣卷舒。  
  
卷840_35  【晚夏金江寓居答友生】齐己  
日日冲残热，相寻入乱蒿。闲中滋味远，诗里是非高。  
碧耸新生竹，红垂半熟桃。时难未可出，且欲淬豪曹。  
  
卷840_36  【寄李洞秀才】齐己  
到处听时论，知君屈最深。秋风几西笑，抱玉但伤心。  
野水翻红藕，沧江老白禽。相思未相识，闻在蜀中吟。  
  
卷840_37  【过商山】齐己  
叠叠叠岚寒，红尘翠里盘。前程有名利，此路莫艰难。  
云水侵天老，轮蹄到月残。何能寻四皓，过尽见长安。  
  
卷840_38  【蝉八韵】齐己  
咽咽复啾啾，多来自早秋。园林凉正好，风雨思相收。  
在处声无别，何人泪欲流。冷怜天露滴，伤共野禽游。  
静息深依竹，惊移瞥过楼。分明晴渡口，凄切暮关头。  
时节推应定，飞鸣即未休。年年闻尔苦，远忆所居幽。  
  
卷840_39  【鹭鸶二首】齐己  
日日沧江去，时时得意归。自能终洁白，何处误翻飞。  
晚立银塘阔，秋栖玉露微。残阳苇花畔，双下钓鱼矶。  
雪里曾迷我，笼中旧养君。忽从红蓼岸，飞出白鸥群。  
影照翘滩浪，翎濡宿岛云。鸳鸿解相忆，天上列纷纷。  
  
卷840_40  【送僧归南岳】齐己  
浊世住终难，孤峰念永安。逆风眉磔磔，冲雪锡珊珊。  
石室关霞嫩，松枝拂藓干。岩猿应认得，连臂下句栏。  
  
卷840_41  【夏日林下作】齐己  
烦暑莫相煎，森森在眼前。暂来还尽日，独坐只闻蝉。  
草媚终难死，花飞卒未蔫。秋风舍此去，满箧贮新篇。  
  
卷840_42  【村居寄怀】齐己  
风雨如尧代，何心欲退藏。诸侯行教化，下国自耕桑。  
道挫时机尽，禅留话路长。前溪久不过，忽觉早禾香。  
  
卷840_43  【酬王秀才】齐己  
相于分倍亲，静论到吟真。王泽曾无外，风骚甚少人。  
鸿随秋过尽，雪向腊飞频。何处多幽胜，期君作近邻。  
  
卷840_44  【赠无本上人】齐己  
往年吟月社，因乱散扬州。未免无端事，何妨出世流。  
洞庭禅过腊，衡岳坐经秋。终说将衣钵，天台老去休。  
  
卷840_45  【寄华山司空图】齐己  
天下艰难际，全家入华山。几劳丹诏问，空见使臣还。  
瀑布寒吹梦，莲峰翠湿关。兵戈阻相访，身老瘴云间。  
  
卷840_46  【题真州精舍】齐己  
波心精舍好，那岸是繁华。碍目无高树，当门即远沙。  
晨斋来海客，夜磬到渔家。石鼎秋涛静，禅回有岳茶。  
  
卷840_47  【怀道林寺因寄仁用二上人】齐己  
名山知不远，长忆寺门松。昨晚登楼见，前年过夏峰。  
雨馀云脚树，风外日西钟。莫更来东岸，红尘没马踪。  
  
卷840_48  【寻阳道中作】齐己  
秋声连岳树，草色遍汀洲。多事时为客，无人处上楼。  
云疏片雨歇，野阔九江流。欲向南朝去，诗僧有惠休。  
  
卷840_49  【东林雨后望香炉峰】齐己  
翠湿僧窗里，寒堆鸟道边。静思寻去路，急绕落来泉。  
暮雨开青壁，朝阳照紫烟。二林多长老，谁忆上头禅。  
  
卷840_50  【寄双泉大师师兄】齐己  
清泉流眼底，白道倚岩棱。后夜禅初入，前溪树折冰。  
南凉来的的，北魏去腾腾。敢把吾师意，密传门外僧。  
  
卷840_51  【送人润州寻兄弟】齐己  
君话南徐去，迢迢过建康。弟兄新得信，鸿雁久离行。  
木落空林浪，秋残渐雪霜。闲游登北固，东望海苍苍。  
  
卷840_52  【贻张生】齐己  
日日见入寺，未曾含酒容。闲听老僧语，坐到夕阳钟。  
竹里行多影，花边偶过踪。犹言谢生计，随我去孤峰。  
  
卷840_53  【送人游雍京】齐己  
君来乞诗别，聊与怆前程。九野未无事，少年何远行。  
商云盘翠险，秦甸下烟平。应见周南化，如今在雍京。  
  
卷840_54  【春草】齐己  
处处碧萋萋，平原带日西。堪随游子路，远入鹧鸪啼。  
金谷园应没，夫差国已迷。欲寻兰蕙径，荒秽满汀畦。  
  
卷840_55  【怀华顶道人】齐己  
华顶星边出，真宜上士家。无人触床榻，满屋贮烟霞。  
坐卧临天井，晴明见海涯。禅馀石桥去，屐齿印松花。  
  
卷840_56  【寄自牧上人】齐己  
五老回无计，三峰去不成。何言谢云鸟，此地识公卿。  
梦愧将僧说，心嫌触类生。南朝古山寺，曾忆共寻行。  
  
卷840_57  【静坐】齐己  
日日只腾腾，心机何以兴。诗魔苦不利，禅寂颇相应。  
砚满尘埃点，衣多坐卧棱。如斯自消息，合是个闲僧。  
  
卷840_58  【送人游衡岳】齐己  
荆楚腊将残，江湖苍莽间。孤舟载高兴，千里向名山。  
雪浪来无定，风帆去是闲。石桥僧问我，应寄岳茶还。  
  
卷840_59  【答知己自阙下寄书】齐己  
故人劳札翰，千里寄荆台。恋文明在，来寻江汉来。  
群机喧白昼，陆海涨黄埃。得路应相笑，无成守死灰。  
  
卷840_60  【新笋】齐己  
乱迸苔钱破，参差出小栏。层层离锦箨，节节露琅玕。  
直上心终劲，四垂烟渐宽。欲知含古律，试剪凤箫看。  
  
卷840_61  【寄唐洙处士】齐己  
行僧去湘水，归雁度荆门。彼此亡家国，东西役梦魂。  
多慵如长傲，久住不生根。曾问兴亡事，丁宁寄勿言。  
  
卷840_62  【谢人惠竹蝇拂】齐己  
妙刮筠篁制，纤柔玉柄同。拂蝇声满室，指月影摇空。  
敢舍经行外，常将宴坐中。挥谈一无取，千万愧生公。  
  
卷840_63  【新燕】齐己  
燕燕知何事，年年应候来。却缘华屋在，长得好时催。  
花外衔泥去，空中接食回。不同黄雀意，迷逐网罗媒。  
  
卷840_64  【谢王先辈寄毡】齐己  
深谢高科客，名毡寄惠重。静思生朔漠，和雪长蒙茸。  
折坐资禅悦，铺眠减病容。他年从破碎，担去卧孤峰。  
  
卷840_65  【寄还阙下高辇先辈卷】齐己  
去岁逢京使，因还所寄诗。难留天上作，曾换月中枝。  
趣极僧迷旨，功深鬼不知。仍闻得名后，特地更忘疲。  
  
卷840_66  【和孙支使惠示院中庭竹之什】齐己  
忆就江僧乞，和烟得一茎。剪黄憎旧本，科绿惜新生。  
护噪蝉身稳，资吟客眼明。星郎有佳咏，雅合此君声。  
  
卷840_67  【苦热中江上，怀炉峰旧居】齐己  
旧寄炉峰下，杉松绕石房。年年五六月，江上忆清凉。  
久别应荒废，终归隔渺茫。何当便摇落，披衲玩秋光。  
  
卷840_68  【送僧游龙门香山寺】齐己  
君到香山寺，探幽莫损神。且寻风雅主，细看乐天真。  
  
卷840_69  【江上值春雨】齐己  
江皋正月雨，平陆亦波澜。半是峨嵋雪，重为泽国寒。  
农田淹浸尽，客棹往来难。愁杀骚人路，沧浪正渺漫。  
  
卷840_70  【七十作】齐己  
七十去百岁，都来三十春。纵饶生得到，终免死无因。  
密理方通理，栖真始见真。沃洲匡阜客，几劫不迷人。  
  
卷840_71  【谢虚中寄新诗】齐己  
旧友一千里，新诗五十篇。此文经大匠，不见已多年。  
趣极同无迹，精深合自然。相思把行坐，南望隔尘烟。  
  
卷840_72  【送彬座主赴龙安请讲】齐己  
两论久研精，龙安受请行。春城雨雪霁，古寺殿堂明。  
白发老僧听，金毛师子声。同流有谁共，别著国风清。  
  
卷840_73  【夏日荆渚书怀】齐己  
嵩岳去值乱，匡庐回阻兵。中途息瓶锡，十载依公卿。  
不那猿鸟性，但怀林泉声。何时遂情兴，吟绕杉松行。  
  
卷840_74  【春日西湖作】齐己  
一水绕孤岛，闲门掩春草。曾无长者辙，枉此问衰老。  
  
卷840_75  【谢中上人寄茶】齐己  
春山谷雨前，并手摘芳烟。绿嫩难盈笼，清和易晚天。  
且招邻院客，试煮落花泉。地远劳相寄，无来又隔年。  
  
卷840_76  【送节大德归阙】齐己  
西京曾入内，东洛又朝天。圣上方虚席，僧中正乏贤。  
晨光金殿里，紫气玉帘前。祝唐尧化，新恩异往年。  
  
卷840_77  【览清尚卷】齐己  
李洞僻相似，得诗先示师。鬼神迷去处，风日背吟时。  
格已搜清竭，名还着紫卑。从容味高作，翻为古人疑。  
  
卷840_78  【荆门送昼公归彭泽旧居】齐己  
彭泽旧居在，匡庐翠叠前。因思从楚寺，便附入吴船。  
岸绕春残树，江浮晓霁天。应过虎溪社，伫立想诸贤。  

## 全唐诗(下)　卷八百四十一

卷841_1  【登祝融峰】齐己  
猿鸟共不到，我来身欲浮。四边空碧落，绝顶正清秋。  
宇宙知何极，华夷见细流。坛西独立久，白日转神州。  
  
卷841_2  【寄贯休】齐己  
子美曾吟处，吾师复去吟。是何多胜地，销得二公心。  
锦水流春阔，峨嵋叠雪深。时逢蜀僧说，或道近游黔。  
  
卷841_3  【送唐禀正字归萍川】齐己  
霜须芸阁吏，久掩白云扉。来谒元戎后，还骑病马归。  
烟村蔬饮淡，江驿雪泥肥。到中林日，春风长涧薇。  
  
卷841_4  【寄怀江西栖公】齐己  
龙沙为别日，庐阜得书年。不见来香社，相思绕白莲。  
江僧归海寺，楚路接吴烟。老病何堪说，扶羸寄此篇。  
  
卷841_5  【山中喜得友生书】齐己  
柴门关树石，未省梦尘埃。落日啼猿里，同人有信来。  
自成为拙隐，难以谢多才。见说相思处，前峰对古台。  
  
卷841_6  【谢人惠扇子及茶】齐己  
枪旗封蜀茗，圆洁制鲛绡。好客分烹煮，青蝇避动摇。  
陆生夸妙法，班女恨凉飙。多谢崔居士，相思寄寂寥。  
  
卷841_7  【寄监利司空学士】齐己  
诗家为政别，清苦日闻新。乱后无荒地，归来尽远人。  
宽容民赋税，憔悴吏精神。何必河阳县，空传桃李春。  
  
卷841_8  【答陈秀才】齐己  
万事皆可了，有诗门最深。难得志，吾子苦留心。  
野叠凉云朵，苔重怪木阴。他年立名字，笑我老双林。  
  
卷841_9  【游橘洲】齐己  
春日上芳洲，经春兰杜幽。此时寻橘岸，昨日在城楼。  
鹭立青枫杪，沙沈白浪头。渔家好生计，檐底系扁舟。  
  
卷841_10  【寄武陵道友】齐己  
阮肇迷仙处，禅门接紫霞。不知寻鹤路，几里入桃花。  
晚树阴摇藓，春潭影弄砂。何当见招我，乞与片生涯。  
  
卷841_11  【谢人惠药】齐己  
五金元造化，九炼更精新。敢谓长生客，将遗必死人。  
久餐应换骨，一服已通神。终逐淮王去，永抛浮世尘。  
  
卷841_12  【还族弟卷】齐己  
岂要私相许，君诗自入神。风骚何句出，瀑布一联新。  
□若长如此，名须远逐身。闲斋舒复卷，留滞忽经旬。  
  
卷841_13  【送周秀游峡】齐己  
又向夔城去，知难动旅魂。自非亡国客，何虑断肠猿。  
滟滪分高仞，瞿塘露浅痕。明年期此约，平稳到荆门。  
  
卷841_14  【荆门夏日寄洞山节公】齐己  
湖光摇翠木，灵洞叠云深。五月经行处，千秋桧柏阴。  
山形临北渚，僧格继东林。莫惜相招信，余心是此心。  
  
卷841_15  【再经蒋山与诸长老夜话】齐己  
远迹都如雁，南行又北回。老僧犹记得，往岁已曾来。  
话遍名山境，烧残黑栎灰。无因伴师往，归思在天台。  
  
卷841_16  【寄当阳张明府】齐己  
玉泉神运寺，寒磬彻琴堂。有境灵如此，为官兴亦长。  
吏愁清白甚，民乐赋输忘。闻说巴山县，今来尚忆张。  
  
卷841_17  【游三觉山】齐己  
白石路重重，萦纡势忽穷。孤峰擎像阁，万木蔽星空。  
世论随时变，禅怀历劫同。良宵正冥目，海日上窗红。  
  
卷841_18  【庭际晚菊上主人】齐己  
九月将欲尽，幽丛始绽芳。都缘含正气，不是背重阳。  
采去蜂声远，寻来蝶路长。王孙归未晚，犹得泛金觞。  
  
卷841_19  【送赵长史归闽川】齐己  
荆门与闽越，关戍隔三千。风雪扬帆去，台隍指海边。  
客情消旅火，王化似尧年。莫失春回约，江城谷雨前。  
  
卷841_20  【拟嵇康绝交寄湘中贯微】齐己  
何处同嵇懒，吾徒道异诸。本无文字学，何有往来书。  
岳寺逍遥梦，侯门勉强居。相知在玄契，莫讶八行疏。  
  
卷841_21  【寄许州清古】齐己  
北来儒士说，许下有吟僧。白日身长倚，清秋塔上层。  
言虽依景得，理要入无征。敢望多相示，孱微老不胜。  
  
卷841_22  【谢丁秀才见示赋卷】齐己  
五首新裁翦，搜罗尽指归。谁曾师古律，君自负天机。  
圣后求贤久，明公得隽稀。乘秋好携去，直望九霄飞。  
  
卷841_23  【惊秋】齐己  
褰帘听秋信，晚傍竹声归。多故堪伤骨，孤峰好拂衣。  
梧桐凋绿尽，菡萏堕红稀。却恐吾形影，嫌心与口违。  
  
卷841_24  【夏日雨中寄幕中知己】齐己  
北风吹夏雨，和竹亚南轩。豆枕欹凉冷，莲峰入梦魂。  
窗多斜迸湿，庭遍瀑流痕。清兴知无限，晴来示一言。  
  
卷841_25  【夜次湘阴】齐己  
风涛出洞庭，帆影入澄清。何处惊鸿起，孤舟趁月行。  
时难多战地，野阔绝春耕。骨肉知存否，林园近郡城。  
  
卷841_26  【寄唐禀正字】齐己  
疏野还如旧，何曾称在城。水边无伴立，天际有山横。  
落日云霞赤，高窗笔砚明。鲍昭多所得，时忆寄汤生。  
  
卷841_27  【宿舒湖希上人房】齐己  
入寺先来此，经窗半在湖。秋风新菡萏，暮雨老菰蒲。  
任听浮生速，能消默坐无。语来灯焰短，嘒唳发高梧。  
  
卷841_28  【戊辰岁江南感怀】齐己  
忽忽动中私，人间何所之。老过离乱世，生在太平时。  
桃李春无主，杉松寺有期。曾吟子山赋，何啻旧凌迟。  
  
卷841_29  【送林上人归永嘉旧居】齐己  
东越常悬思，山门在永嘉。秋光浮楚水，帆影背长沙。  
城黑天台雨，村明海峤霞。时寻谢公迹，春草有瑶花。  
  
卷841_30  【答友生山居寄示】齐己  
嘉遁有新吟，因僧寄竹林。静思来鸟外，闲味绕松阴。  
兵寇凭凌甚，溪山几许深。休为反招隐，携取一相寻。  
  
卷841_31  【新秋霁后晚眺怀先公】齐己  
雨霁湘楚晚，水凉天亦澄。山中应解夏，渡口有行僧。  
鸟列沧洲队，云排碧落层。孤峰磬声绝，一点石龛灯。  
  
卷841_32  【池上感兴】齐己  
所向似无端，风前吟凭栏。旁人应闷见，片水自闲看。  
碧底红鳞鬣，澄边白羽翰。南山众木叶，飘著竹声干。  
  
卷841_33  【和昙域上人寄赠之什】齐己  
百病煎衰朽，栖迟战国中。思量青壁寺，行坐赤松风。  
道寄虚无合，书传往复空。可怜禅月子，香火国门东。  
  
卷841_34  【吊双泉大师真塔】齐己  
塔耸层峰后，碑镌巨石新。不知将一句，分付与何人。  
静坐云生衲，空山月照真。后徒游礼者，犹认指迷津。  
  
卷841_35  【暮冬送璘上人归华容】齐己  
故园虽不远，那免怆行思。莽苍平湖路，霏微过雪时。  
全无山阻隔，或有客相随。得见交亲后，春风动柳丝。  
  
卷841_36  【秋夜听业上人弹琴】齐己  
万物都寂寂，堪闻弹正声。心尽如此，天下自和平。  
湘水泻秋碧，古风吹太清。往年庐岳奏，今夕更分明。  
  
卷841_37  【谢人惠丹药】齐己  
别后闻餐饵，相逢讶道情。肌肤红色透，髭发黑光生。  
仙洞谁传与，松房自炼成。常蒙远分惠，亦觉骨毛轻。  
  
卷841_38  【荆门病中寄怀贯微上人】齐己  
我衰君亦老，相忆更何言。除泥安禅力，难医必死根。  
梅寒争雪彩，日冷让冰痕。早晚东归去，同寻入石门。  
  
卷841_39  【答孔秀才】齐己  
早向文章里，能降少壮心。不愁人不爱，闲处自闲吟。  
水国云雷阔，僧园竹树深。无嫌我衰飒，时此一相寻。  
  
卷841_40  【秋江】齐己  
两岸山青映，中流一棹声。远无风浪动，正向夕阳横。  
岛屿蝉分宿，沙洲客独行。浩然心自合，何必濯吾缨。  
  
卷841_41  【船窗】齐己  
孤舸凭幽窗，清波逼面凉。举头还有碍，低眼即无妨。  
瞥过沙禽翠，斜分夕照光。何时到山寺，上阁看江乡。  
  
卷841_42  【永夜】齐己  
永日还欹枕，良宵亦曲肱。神闲无万虑，壁冷有残灯。  
香影浮龛象，瓶声著井冰。寻思到何处，海上断崖僧。  
  
卷841_43  【中春怆怀寄二三知己】齐己  
眼暗心还白，逢春强凭栏。因闻积雨夜，却忆旧山寒。  
竹撼烟丛滑，花烧露朵干。故人相会处，应话此衰残。  
  
卷841_44  【自遣】齐己  
了然知是梦，既觉更何求。死入孤峰去，灰飞一烬休。  
云无空碧在，天静月华流。免有诸徒弟，时来吊石头。  
  
卷841_45  【送陈霸归闽】齐己  
凉风动行兴，含笑话临途。已得身名了，全忘客道孤。  
乡程过百越，帆影绕重湖。家在飞鸿外，音书可寄无。  
  
卷841_46  【寄孙辟呈郑谷郎中】齐己  
衡岳去都忘，清吟恋省郎。淹留才半月，酬唱颇盈箱。  
雪长松柽格，茶添语话香。因论乐安子，年少老篇章。  
  
卷841_47  【荆门送人自峨嵋游南岳】齐己  
峨嵋来已远，衡岳去犹赊。南浦悬帆影，西风乱荻花。  
天涯遥梦泽，山众近长沙。有兴多新作，携将大府夸。  
  
卷841_48  【谢主人石笋】齐己  
西园罢宴游，东阁念林丘。特减花边峭，来添竹里幽。  
忆过阳朔见，曾记大湖求。从此频吟绕，归山意亦休。  
  
卷841_49  【经安公寺】齐己  
大圣威灵地，安公宴坐踪。未知长寂默，不见久从容。  
塔影高群木，江声压暮钟。此游幽胜后，来梦亦应重。  
  
卷841_50  【秋夕寄诸侄】齐己  
每到秋残夜，灯前忆故乡。园林红橘柚，窗户碧潇湘。  
离别身垂老，艰难路去长。弟兄应健在，兵火里耕桑。  
  
卷841_51  【谢炭】齐己  
正拥寒灰次，何当惠寂寥。且留连夜向，未敢满炉烧。  
必恐吞难尽，唯愁拨易消。豪家捏为兽，红迸锦茵焦。  
  
卷841_52  【夏满日偶作寄孙支使（其年闰五月）】齐己  
一百二十日，煎熬几不胜。忆归沧海寺，冷倚翠崖棱。  
旧扇犹操执，新秋更郁蒸。何当见凉月，拥衲访诗朋。  
  
卷841_53  【寄清溪道友】齐己  
山门摇落空，霜霰满杉松。明月行禅处，青苔绕石重。  
泉声喧万壑，钟韵遍千峰。终去焚香老，同师大士踪。  
  
卷841_54  【谢重缘旧山水障子】齐己  
敢望重缘饰，微茫洞壑春。坐看终未是，归卧始应真。  
已觉心中朽，犹怜四面新。不因公子鉴，零落几成尘。  
  
卷841_55  【寺居】齐己  
邻井双梧上，一蝉鸣隔墙。依稀旧林日，撩乱绕山堂。  
难嘿吟风口，终清饮露肠。老僧加护物，应任噪残阳。  
  
卷841_56  【剃发】齐己  
金刀闪冷光，一剃一清凉。未免随朝夕，依前长雪霜。  
夏林欹石腻，春涧水泉香。向老凋疏尽，寒天不出房。  
  
卷841_57  【谢高辇先辈寄新唱和集】齐己  
敢谓神仙手，多怀老比丘。编联来鹿野，酬唱在龙楼。  
洛浦精灵慑，邙山鬼魅愁。二南风雅道，从此化东周。  
  
卷841_58  【送徐秀才游吴国】齐己  
西江东注急，孤棹若流星。风浪相随白，云中独过青。  
他时谁共说，此路我曾经。好向吴朝看，衣冠尽汉庭。  
  
卷841_59  【忆在匡庐日】齐己  
忆在匡庐日，秋风八月时。松声虎溪寺，塔影雁门师。  
步碧葳蕤径，吟香菡萏池。何当旧泉石，归去洗心脾。  
  
卷841_60  【寄三觉山从益上人】齐己  
山下人来说，多时不下山。是应终未是，闲得且须闲。  
海面云归窦，猿边月上关。寻思乱峰顶，空送衲僧还。  
  
卷841_61  【残秋感怆】齐己  
日日加衰病，心心趣寂寥。残阳起闲望，万木耸寒条。  
楚寺新为客，吴江旧看潮。此怀何以寄，风雨暮萧萧。  
  
卷841_62  【寄南徐刘员外二首】齐己  
竟陵兵革际，归复旧园林。早岁为官苦，常闻说此心。  
海边山夜上，城外寺秋寻。应讶嵩峰约，蹉跎直到今。  
昼公评众制，姚监选诸文。风雅谁收我，编联独有君。  
馀生终此道，万事尽浮云。争得重携手，探幽楚水濆。  
  
卷841_63  【贻王秀才】齐己  
功到难搜处，知难始是诗。自能探虎子，何虑屈男儿。  
此道真清气，前贤早白髭。须教至公手，不惜付舟枝。  
  
卷841_64  【赠孙生】齐己  
见君诗自别，君是继诗人。道出千途外，功争一字新。  
寂寥中影迹，霜雪里精神。待折东堂桂，归来更苦辛。  
  
卷841_65  【酬元员外】齐己  
清洛碧嵩根，寒流白照门。园林经难别，桃李几株存。  
衰老江南日，凄凉海上村。闲来晒朱绂，泪滴旧朝恩。  
  
卷841_66  【与杨秀才话别】齐己  
庾信哀何极，仲宣悲苦多。因思学文赋，不胜弄干戈。  
自古有如此，于今终若何。到头重策蹇，归去旧烟萝。  
  
卷841_67  【寄何崇丘员外】齐己  
门底桃源水，涵空复映山。高吟烟雨霁，残日郡楼间。  
变俗真无事，分题是不闲。寻思章岸见，全未有年颜。  
  
卷841_68  【赠刘五经】齐己  
往年长白山，发愤忍饥寒。扫叶雪霜湿，读书唇齿干。  
群经通讲解，八十尚轻安。今日江南寺，相逢话世难。  
  
卷841_69  【送游山道者】齐己  
我亦游山者，常经旧所经。雪消天外碧，春晓海中青。  
可见乱离世，况临衰病形。怜君此行兴，独入白云屏。  
  
卷841_70  【舟中江上望玉梁山怀李尊师】齐己  
残照玉梁巅，峨峨远棹前。来传胜异，人去学神仙。  
白鹿老碧壑，黄猿啼紫烟。谁心共无事，局上度流年。  
  
卷841_71  【角】齐己  
闻说征人说，呜呜何处边。孤城沙塞地，残月雪霜天。  
会转胡风急，吹长碛雁连。应伤汉车骑，名未勒燕然。  
  
卷841_72  【言诗】齐己  
毕竟将何状，根元在正思。达人皆一贯，迷者自多岐。  
触类风骚远，怀贤肺腑衰。河桥送别者，二子好相知。  
  
卷841_73  【酬王秀才】齐己  
离乱几时休，儒生厄远游。亡家非汉代，何处觅荆州。  
旅梦寒灯屋，乡怀昼雨楼。相逢话相杀，谁复念风流。  
  
卷841_74  【春居寄友生】齐己  
莎径荒芜甚，君应共此情。江村雷雨发，竹屋梦魂惊。  
社过多来燕，花繁渐老莺。相思意何切，新作未曾评。  
  
卷841_75  【寄答武陵幕中何支使二首】齐己  
十万雄军幕，三千上客才。何当谈笑外，远慰寂寥来。  
骚雅锵金掷，风流醉玉颓。争知江雪寺，老病向寒灰。  
南州无百战，北地有长征。闲杀何从事，伤哉苏子卿。  
江楼联雪句，野寺看春耕。门外沧浪水，风波杂雨声。  
  
卷841_76  【浙江晚渡】齐己  
去年曾到此，久立滞前程。岐路时难处，风涛晚未平。  
汀蝉含老韵，岸荻簇枯声。莫泥关河险，多游自远行。  
  
卷841_77  【送人下第东归，再谒旧主人】齐己  
一战偶不捷，东归计未空。还携故书剑，去谒旧英雄。  
楚雪连吴树，西江正北风。男儿艺若是，会合值明公。  
  
卷841_78  【寄谢高先辈见寄二首】齐己  
穿凿堪伤骨，风骚久痛心。永言无绝唱，忽此惠希音。  
杨柳江湖晚，芙蓉岛屿深。何因会仙手，临水一披襟。  
诗在混茫前，难搜到极玄。有时还积思，度岁未终篇。  
片月双松际，高楼阔水边。前贤多此得，风味若为传。  

## 全唐诗(下)　卷八百四十二

卷842_1  【寄仰山光味长者】齐己  
大仰禅栖处，杉松到顶阴。下来虽有路，归去每无心。  
鸟道峰形直，龙湫石影深。径行谁得见，半夜老猿吟。  
  
卷842_2  【贻庐岳陈沆秀才】齐己  
为儒老双鬓，勤苦竟何如。四海方磨剑，空山自读书。  
石围泉眼碧，秋落洞门虚。莫虑搜贤僻，征君旧此居。  
  
卷842_3  【边上】齐己  
汉地从休马，胡家自牧羊。都来销帝道，浑不用兵防。  
草上孤城白，沙翻大漠黄。秋风起边雁，一一向潇湘。  
  
卷842_4  【蟋蟀】齐己  
声异蟪蛄声，听须是正听。无风来竹院，有月在莎庭。  
虽不妨调瑟，多堪伴诵经。谁人向秋夕，为尔欲忘形。  
  
卷842_5  【寄西山郑谷神】齐己  
西望郑先生，焚修在杳冥。几番松骨朽，未换鬓根青。  
石阙凉调瑟，秋坛夜拜星。俗人应抚掌，闲处诵黄庭。  
  
卷842_6  【读参同契】齐己  
堪笑修仙侣，烧金觅大还。不知消息火，只在寂寥关。  
鬓白炉中术，魂飞海上山。悲哉五千字，无用在人间。  
  
卷842_7  【闻落叶】齐己  
楚树雪晴后，萧萧落晚风。因思故国夜，临水几株空。  
煮茗烧干脆，行苔踏烂红。来年未离此，还见碧丛丛。  
  
卷842_8  【谢王先辈昆弟游湘中回各见示新诗】齐己  
潇湘多胜异，宗社久裴回。兄弟同游去，幽奇尽采来。  
只应求妙唱，何以示寒灰。上国携归后，唯呈不世才。  
  
卷842_9  【寄酬高辇推官】齐己  
道自闲机长，诗从静境生。不知春艳尽，但觉雅风清。  
竹腻题幽碧，蕉干裂脆声。何当九霄客，重叠记无名。  
  
卷842_10  【逢诗僧】齐己  
禅玄无可并，诗妙有何评。五七字中苦，百千年后清。  
难求方至理，不朽始为名。珍重重相见，忘机话此情。  
  
卷842_11  【话道】齐己  
大道多大笑，寂寥何以论。霜枫翻落叶，水鸟啄闲门。  
服药还伤性，求珠亦损魂。无端凿混沌，一死不还源。  
  
卷842_12  【谢欧阳侍郎寄示新集】齐己  
宫锦三十段，金梭新织来。殷勤谢君子，迢递寄寒灰。  
鸑鷟对鼓舞，神仙双裴回。谁当巧裁制，披去升瑶台。  
  
卷842_13  【西墅新居】齐己  
渐渐见苔青，疏疏遍地生。闲穿藤屐起，乱踏石阶行。  
野鸟啼幽树，名僧笑此情。残阳竹阴里，老圃打门声。  
  
卷842_14  【酬孙鲂】齐己  
幽人还爱云，才子已从军。可信鸳鸿侣，更思麋鹿群。  
新题虽有寄，旧论竟难闻。己今如此，编联悉欲焚。  
  
卷842_15  【扫地】齐己  
日日扫复洒，不容纤物侵。敢望来客口，道似主人心。  
蚁过光中少，苔依润处深。门前亦如此，一径入疏林。  
  
卷842_16  【书匡山隐者壁】齐己  
红霞青壁底，石室薜萝垂。应有迷仙者，曾逢采药时。  
桃花饶两颊，松叶浅长髭。直是来城市，何人识得伊。  
  
卷842_17  【送乾康禅师入山过夏】齐己  
由来喧滑境，难驻寂寥踪。逼夏摇孤锡，离城入乱峰。  
云门应近寺，石路或穿松。在栖禅外，题诗寄北宗。  
  
卷842_18  【野鸭】齐己  
野鸭殊家鸭，离群忽远飞。长生缘甚瘦，近死为伤肥。  
江海游空阔，池塘啄细微。红兰白蘋渚，春暖刷毛衣。  
  
卷842_19  【伤秋】齐己  
旦暮馀生在，肌肤十分无。眠寒半榻朽，立月一株枯。  
梦已随双树，诗犹却万夫。名山未归得，可惜死江湖。  
  
卷842_20  【怀东湖寺】齐己  
铁柱东湖岸，寺高人亦闲。往年曾每日，来此看西山。  
竹径青苔合，茶轩白鸟还。而今在天末，欲去已衰颜。  
  
卷842_21  【寄岘山愿公三首】齐己  
形影更谁亲，应怀漆道人。片言酬凿齿，半偈伏姚秦。  
榛莽池经烧，蒿莱寺过春。心期重西去，一共吊遗尘。  
相思恨相远，至理那时何。道笑忘言甚，诗嫌背俗多。  
青苔闲阁闭，白日断人过。独上西楼望，荆门千万坡。  
彼此无消息，所思江汉遥。转闻多患难，甚说远相招。  
老至何悲叹，生知便寂寥。终期踏松影，携手虎溪桥。  
  
卷842_22  【清夜作】齐己  
不惜白日短，乍容清夜长。坐闻风露滴，吟觉骨毛凉。  
兴寝无诸病，空闲有一床。天明振衣起，苔砌落花香。  
  
卷842_23  【赠白处士】齐己  
莘野居何定，浮生知是谁。衣衫同野叟，指趣似禅师。  
白发应无也，丹砂久服之。仍闻创行计，春暖向峨嵋。  
  
卷842_24  【崔秀才宿话】齐己  
事转闻多事，心休话苦心。相留明月寺，共忆白云岑。  
藓壁残虫韵，霜轩倒竹阴。开门又言别，谁竟慰尘襟。  
  
卷842_25  【怀天台华顶僧】齐己  
华顶危临海，丹霞里石桥。曾从国清寺，上看月明潮。  
好鸟亲香火，狂泉喷泬寥。欲归师智者，头白路迢迢。  
  
卷842_26  【送人赴官】齐己  
年少作初官，还如行路难。兵荒经邑里，风俗久凋残。  
照砚花光淡，漂书柳絮干。聊应充侍膳，薄俸继朝餐。  
  
卷842_27  【水鹤】齐己  
鸳鸯与鸂鶒，相狎岂惭君。比雪还胜雪，同群亦出群。  
静巢孤岛月，寒梦九皋云。归路分明过，飞鸣即可闻。  
  
卷842_28  【湘中感怀】齐己  
渔翁那会我，傲兀苇边行。乱世难逸迹，乘流拟濯缨。  
江花红细碎，沙鸟白分明。向夕题诗处，春风斑竹声。  
  
卷842_29  【九日逢虚中虚受】齐己  
楚后萍台下，相逢九日时。干戈人事地，荒废菊花篱。  
我已多衰病，君犹尽黑髭。皇天安罪得，解语便吟诗。  
  
卷842_30  【赠李明府】齐己  
名家宰名邑，将谓屈锋铓。直是难苏俗，能消不下堂。  
冰痕生砚水，柳影透琴床。何必称潇洒，独为诗酒狂。  
  
卷842_31  【暮春久雨作】齐己  
积雨向春阴，冥冥独院深。已无花落地，空有竹藏禽。  
檐溜声何暴，邻僧影亦沈。谁知力耕者，桑麦最关心。  
  
卷842_32  【渚宫莫问诗一十五首】齐己  
莫问疏人事，王侯已任伊。不妨随野性，还似在山时。  
静入无声乐，狂抛正律诗。自为仍自爱，清净里寻思。  
莫问伊嵇懒，流年已付他。话通时事少，诗着野题多。  
梦外春桃李，心中旧薜萝。浮生此不悟，剃发竟如何。  
莫问休行脚，南方已遍寻。了应须自了，心不是他心。  
赤水珠何觅，寒山偈莫吟。谁同论此理，杜口少知音。  
莫问孱愚格，天应只与闲。合居长树下，那称众人间。  
迹绝为真隐，机忘是大还。终当学支遁，买取个青山。  
莫问无求意，浮云喻可知。满盈如不戒，倚伏更何疑。  
乐矣贤颜子，穷乎圣仲尼。已过知命岁，休把运行推。  
莫问闲行趣，春风野水涯。千门无谢女，两岸有杨花。  
好鹤曾为客，真龙或作蛇。踌蹰自回首，日脚背楼斜。  
莫问真消息，中心只自知。清风含笑咏，明月混希夷。  
坏衲凉天拥，玄文静夜披。善哉温伯子，言望至公知。  
莫问休持钵，从贫乞已疏。侯门叨月俸，斋食剩年储。  
簪履三千外，形骸六十馀。旧峰呵练若，松径接匡庐。  
莫问依刘迹，金台又度秋。威仪非上客，谭笑愧诸侯。  
礼许无拘检，诗推异辈流。东林未归得，摇落楚江头。  
莫问无机性，甘名百钝人。一床铺冷落，长日卧精神。  
分已疏知旧，诗还得意新。多才碧云客，时或此相亲。  
莫问关门意，从来寡往还。道应归淡泊，身合在空闲。  
四面苔围绿，孤窗雨洒斑。梦寻何处去，秋色水边山。  
莫问□□□，□□逐性情。间高此道，禅外剩他名。  
夏□松边坐，秋光水畔行。更无时忌讳，容易得题成。  
莫问多山兴，晴楼独凭时。六年沧海寺，一别白莲池。  
句早逢名匠，禅曾见祖师。冥搜与真性，清外认扬眉。  
莫问衰残质，流光速可悲。寸心修未了，长命欲何为。  
坐卧身多倦，经行骨渐疲。分明说此苦，珍重竺乾师。  
莫问野腾腾，劳形已不能。殷勤无上士，珍重有名僧。  
坐觉心心默，行思步步冰。终归石房里，一点夜深灯。  
  
卷842_33  【荆州新秋病起杂题一十五首　病起见王化】齐己  
病起见王化，融融古帝乡。晓烟凝气紫，晚色作云黄。  
四野歌丰稔，千门唱乐康。老身仍未死，犹咏好风光。  
  
卷842_34  【荆州新秋病起杂题一十五首　病起见图画】齐己  
病起见图画，云门兴似饶。衲衣棕笠重，嵩岳华山遥。  
命在斋犹赴，刀闲发尽凋。秋光渐轻健，欲去倚江桥。  
  
卷842_35  【荆州新秋病起杂题一十五首　病起见苔钱】齐己  
病起见苔钱，规模遍地圆。儿童扫不破，子母自相连。  
润屋何曾有，缘墙谩可怜。虚教作铜臭，空使外人传。  
  
卷842_36  【荆州新秋病起杂题一十五首　病起见庭竹】齐己  
病起见庭竹，君应悲我情。何妨甚消瘦，却称苦修行。  
每谢侵床影，时回傍枕声。秋来渐平复，吟绕骨毛轻。  
  
卷842_37  【荆州新秋病起杂题一十五首　病起见生涯】齐己  
病起见生涯，资缘觉甚奢。方袍嫌垢弊，律服变光华。  
颇愧同诸俗，何尝异出家。三衣如两翼，珍重汝寒鸦。  
  
卷842_38  【荆州新秋病起杂题一十五首　病起见秋扇】齐己  
病起见秋扇，风前悟感伤。念予当咽绝，得尔致清凉。  
沙鹭如摇影，汀莲似绽香。不同婕妤咏，托意怨君王。  
  
卷842_39  【荆州新秋病起杂题一十五首　病起见衰叶】齐己  
病起见衰叶，飘然似我身。偶乘风有韵，初落地无尘。  
纵得红沾露，争如绿带春。因伤此怀抱，聊寄一篇新。  
  
卷842_40  【荆州新秋病起杂题一十五首　病起见庭柏】齐己  
病起见庭柏，青青我不任。力扶干瘦骨，勉对岁寒心。  
韵谢疏篁合，根容片石侵。衰残想长寿，时倚就闲吟。  
  
卷842_41  【荆州新秋病起杂题一十五首　病起见庭莲】齐己  
病起见庭莲，风荷已飒然。开时闻馥郁，枕上正缠绵。  
本在沧江阔，移来碧沼圆。却思香社里，叶叶漏声连。  
  
卷842_42  【荆州新秋病起杂题一十五首　病起见庭菊】齐己  
病起见庭菊，几劳栽种工。可能经卧疾，相倚自成丛。  
翠萼低含露，金英尽亚风。那知予爱尔，不在酒杯中。  
  
卷842_43  【荆州新秋病起杂题一十五首　病起见庭石】齐己  
病起见庭石，岂知经夏眠。不能资药价，空自作苔钱。  
翠忆蓝光底，青思瀑影边。岩僧应笑我，细碎种阶前。  
  
卷842_44  【荆州新秋病起杂题一十五首　病起见庭莎】齐己  
病起见庭莎，绿阶傍竹多。绕行犹未得，静听复如何。  
蟋蟀幽中响，蟪蛄深处歌。不缘田地窄，剩种任婆娑。  
  
卷842_45  【荆州新秋病起杂题一十五首　病起见苔色】齐己  
病起见苔色，凝然阵未枯。浅深围柱础，诘曲绕廊庑。  
碧翠文相间，青黄势自铺。为钱虚玷染，毕竟不如无。  
  
卷842_46  【荆州新秋病起杂题一十五首　病起见秋月】齐己  
病起见秋月，正当三五时。清光应鉴我，幽思更同谁。  
惜坐身犹倦，牵吟气尚羸。明年七十六，约此健相期。  
  
卷842_47  【荆州新秋病起杂题一十五首　病起见闲云】齐己  
病起见闲云，空中聚又分。滞留堪笑我，舒卷不如君。  
触石终无迹，从风或有闻。仙山足鸾凤，归去自同群。  
  
卷842_48  【夜坐闻雪寄所知】齐己  
初宵飞霰急，竹树洒干轻。不是知音者，难教爱此声。  
渐凌孤烛白，偏激苦心清。堪笑同文友，忘眠坐到明。  
  
卷842_49  【怀洞庭】齐己  
忆过巴陵岁，无人问去留。中宵满湖月，独自在僧楼。  
渔父真闲唱，灵均是谩愁。今来欲长往，谁借木兰舟。  
  
卷842_50  【欲游龙山鹿苑有作】齐己  
龙山门不远，鹿苑路非遥。合逐闲身去，何须待客招。  
年华残两鬓，筋骨倦长宵。闻说峰前寺，新修白石桥。  
  
卷842_51  【再逢昼公】齐己  
竟陵西别后，遍地起刀兵。彼此无缘著，云山有处行。  
久吟难敌句，终忍不求名。年鬓俱如雪，相看眼且明。  
  
卷842_52  【送人游武陵湘中】齐己  
为子歌行乐，西南入武陵。风烟无战士，宾榻有吟僧。  
山绕军城叠，江临寺阁层。遍寻幽胜了，湘水泛清澄。  
  
卷842_53  【酬九经者】齐己  
九经三史学，穷妙又穷微。长白山初出，青云路欲飞。  
江僧酬雪句，沙鹤识麻衣。家在黄河北，南来偶未归。  
  
卷842_54  【寄赠集滩二公】齐己  
闻有难名境，因君住更名。轩窗中夜色，风月绕滩声。  
客好过无厌，禽幽画不成。终期一寻去，聊且寄吟情。  
  
卷842_55  【夏日作】齐己  
燕雀语相和，风池满芰荷。可惊成事晚，殊喜得闲多。  
竹众凉欺水，苔繁绿胜莎。无惭孤圣代，赋咏有诗歌。  
  
卷842_56  【行路难】齐己  
下浸与高盘，不为行路难。是非真险恶，翻覆作峰峦。  
漆愧同时黑，朱惭巧处丹。令人畏相识，欲画白云看。  
  
卷842_57  【送玉泉道者回山寺】齐己  
却忆西峰顶，经行绝爱憎。别来心念念，归去雪层层。  
石坞寻春笋，苔龛续夜灯。应悲尘土里，追逐利名僧。  
  
卷842_58  【谢王拾遗见访兼寄篇什】齐己  
竹里安禅处，生涯一印灰。经年乞食过，昨日谏臣来。  
愧把黄梅偈，曾酬白雪才。因令识鸟迹，重叠在苍苔。  
  
卷842_59  【题张氏池亭】齐己  
树石丛丛别，诗家趣向幽。有时闲客散，始觉细泉流。  
蝶到琴棋畔，花过岛屿头。月明红藕上，应见白龟游。  
  
卷842_60  【送人南游】齐己  
且听吟赠远，君此去蒙州。瘴国频闻说，边鸿亦不游。  
蛮花藏孔雀，野石乱犀牛。到彼谁相慰，知音有郡侯。  
  
卷842_61  【题明公房】齐己  
寺北闻湘浪，窗南见岳云。自然高日用，何要出人群。  
瓦滴残松雨，香炉匝印文。近年精易道，疑者晓纷纷。  
  
卷842_62  【寄顾处士】齐己  
半年离别梦，来往即湖边。两幅关山雪，寻常在眼前。  
项容藏古翠，张藻卷寒烟。蓝淀图花鸟，时人不惜钱。  
  
卷842_63  【贻徐生】齐己  
可能东海子，清苦在贫居。扫地无闲客，堆窗有古书。  
少年犹若此，向老合何如。去岁频相访，今来见亦疏。  
  
卷842_64  【谢虚中上人晚秋见寄】齐己  
楚外同文在，荆门得信时。几重相别意，一首晚秋诗。  
日暮山沈雨，莲残水满池。登楼试南望，为子动归思。  

## 全唐诗(下)　卷八百四十三

卷843_1  【寄东林言之禅子】齐己  
闻思相送后，幽院闭苔钱。使我吟还废，闻君病未痊。  
听秋唯困坐，怕客但佯眠。可惜东窗月，无寥过一年。  
  
卷843_2  【寒节日寄乡友】齐己  
岁岁逢寒食，寥寥古寺家。踏青思故里，垂白看杨花。  
原野稀疏雨，江天冷澹霞。沧浪与湘水，归恨共无涯。  
  
卷843_3  【闻西蟾从弟卜岩居岳西有寄】齐己  
瀑布见高低，岩开岩壁西。碧云多旧作，红叶几新题。  
滴沥中疏磬，嵌空半倚梯。仍闻樵子径，□不到前溪。  
  
卷843_4  【寄怀西蟾师弟】齐己  
万里八九月，一身西北风。自从相示后，长记在吟中。  
见说南游远，堪怀我姓同。江边忽得信，回到岳门东。  
  
卷843_5  【扑满子】齐己  
只爱满我腹，争如满害身。到头须扑破，却散与他人。  
  
卷843_6  【寄西川惠光大师昙域】齐己  
禅月有名子，相知面未曾。笔精垂壁溜，诗涩滴杉冰。  
蜀国从栖泊，芜城几废兴。忆归应寄梦，东北过金陵。  
  
卷843_7  【忆别匡山寄彭泽乾昼上人】齐己  
忆别匡山日，无端是远游。却回看五老，翻悔上孤舟。  
蹭蹬三千里，蹉跎二十秋。近来空寄梦，时到虎溪头。  
  
卷843_8  【又寄彭泽昼公】齐己  
闻君彭泽住，结构近陶公。种菊心相似，尝茶味不同。  
湖光秋枕上，岳翠夏窗中。八月东林去，吟香菡萏风。  
  
卷843_9  【因览支使孙中丞看可准大师诗序有寄】齐己  
一千篇里选，三百首菁英。玉尺新量出，金刀旧剪成。  
锦江增古翠，仙掌减元精。自此为风格，留传诸后生。  
  
卷843_10  【新秋病中枕上闻蝉】齐己  
枕上稍醒醒，忽闻蝉一声。此时知不死，昨日即前生。  
更欲临窗听，犹难策杖行。寻应同蜕壳，重饮露华清。  
  
卷843_11  【寄云盖山先禅师】齐己  
曾寻湘水东，古翠积秋浓。长老禅栖处，半天云盖峰。  
闲床饶得石，杂树少于松。近有谁堪语，浏阳妙指踪。  
  
卷843_12  【落叶】齐己  
落多秋亦晚，窗外见诸邻。世上谁惊尽，林间独扫频。  
萧骚微月夜，重叠早霜晨。昨日繁阴在，莺声树树春。  
  
卷843_13  【次耒阳作】齐己  
绕岳复沿湘，衡阳又耒阳。不堪思北客，从此入南荒。  
旦夕多猿狖，淹留少雪霜。因经杜公墓，惆怅学文章。  
  
卷843_14  【舟中晚望祝融峰】齐己  
天际卓寒青，舟中望晚晴。十年关梦寐，此日向峥嵘。  
巨石凌空黑，飞泉照夜明。终当蹑孤顶，坐看白云生。  
  
卷843_15  【吊杜工部坟】齐己  
鹏翅蹋于斯，明君知不知。域中诗价大，荒外土坟卑。  
瘴雨无时滴，蛮风有穴吹。唯应李太白，魂魄往来疲。  
  
卷843_16  【岳中寄殷处士】齐己  
出岳与入岳，前题继后题。遍寻僧壁上，多在雁峰西。  
近说游江寺，将谁话石梯。相思立高巘，山下草萋萋。  
  
卷843_17  【送幽禅师】齐己  
霜繁野叶飞，长老卷行衣。浮世不知处，白云相待归。  
磬和天籁响，禅动岳神威。莫便言长往，劳生待发机。  
  
卷843_18  【观烧】齐己  
猎猎寒芜引，承风势不还。放来应有主，焚去到何山。  
焰入空濛里，烟飞苍莽间。石中有良玉，惆怅但伤颜。  
  
卷843_19  【咏茶十二韵】齐己  
百草让为灵，功先百草成。甘传天下口，贵占火前名。  
出处春无雁，收时谷有莺。封题从泽国，贡献入秦京。  
嗅觉精新极，尝知骨自轻。研通天柱响，摘绕蜀山明。  
赋客秋吟起，禅师昼卧惊。角开香满室，炉动绿凝铛。  
晚忆凉泉对，闲思异果平。松黄干旋泛，云母滑随倾。  
颇贵高人寄，尤宜别匮盛。曾寻修事法，妙尽陆先生。  
  
卷843_20  【寄阳岐西峰僧】齐己  
西峰残照东，瀑布洒冥鸿。闲忆高窗外，秋晴万里空。  
藤阴藏石磴，衣毳落杉风。日有谁来觅，层层鸟道中。  
  
卷843_21  【回雁峰】齐己  
瘴雨过孱颜，危边有径盘。壮堪扶寿岳，灵合置仙坛。  
影北鸿声乱，青南客道难。他年思隐遁，何处凭阑干。  
  
卷843_22  【赠询公上人】齐己  
威仪何贵重，一室贮水清。终日松杉径，自多虫蚁行。  
像前孤立影，钟外数珠声。悟修来事，今为第几生。  
  
卷843_23  【秋兴】齐己  
所见背时情，闲行亦独行。晚凉思水石，危阁望峥嵘。  
雨外残云片，风中乱叶声。旧山吟友在，相忆梦应清。  
  
卷843_24  【古寺老松】齐己  
百岁禅师说，先师指此松。小年行道绕，早见偃枝重。  
月槛移孤影，秋亭卓一峰。终当因夜电，拏攫从云龙。  
  
卷843_25  【题无余处士书斋】齐己  
闲地从莎藓，谁人爱此心。琴棋怀客远，风雪闭门深。  
枕外江滩响，窗西树石阴。他年衡岳寺，为我一相寻。  
  
卷843_26  【岁暮江寺住】齐己  
山依枯槁容，何处见年终。风雪军城外，蒹葭古寺中。  
孤村谁认磬，极浦夜鸣鸿。坐忆匡庐隐，泉声滴半空。  
  
卷843_27  【新燕】齐己  
栖托近佳人，应怜巧语新。风光华屋暖，弦管牡丹晨。  
远采江泥腻，双飞麦雨匀。差池自有便，敢触杏梁尘。  
  
卷843_28  【喻吟】齐己  
日用是何专，吟疲即坐禅。此生还可喜，馀事不相便。  
头白无邪里，魂清有象先。江花与芳草，莫染我情田。  
  
卷843_29  【过湘江唐弘书斋】齐己  
四邻无俗迹，终日大开门。水晚来边雁，林秋下楚猿。  
一家随难在，双眼向书昏。沈近骚人庙，吟应见古魂。  
  
卷843_30  【读贾岛集】齐己  
遗篇三百首，首首是遗冤。到千年外，更逢何者论。  
离秦空得罪，入蜀但听猿。还似长沙祖，唯馀赋鵩言。  
  
卷843_31  【寄山中诸友】齐己  
自归城里寺，长忆宿山门。终夜冥心客，诸峰叫月猿。  
岚光生眼力，泉滴爽吟魂。只待游方遍，还来扫树根。  
  
卷843_32  【怀终南僧】齐己  
扰扰一京尘，何门是了因。万重千叠嶂，一去不来人。  
鸟道春残雪，萝龛昼定身。寥寥石窗外，天籁动衣巾。  
  
卷843_33  【送二友生归宜阳】齐己  
二生俱我友，清苦辈流稀。旧国居相近，孤帆秋共归。  
残阳沙鸟乱，疏雨岛枫飞。几宿多山处，猿啼烛影微。  
  
卷843_34  【怀从弟】齐己  
孤窗烛影微，何事阻吟思。兄弟断消息，山川长路岐。  
日沈栖鹤坞，霜著叫猿枝。可想为怀抱，多愁多难时。  
  
卷843_35  【岳阳道中作】齐己  
客思寻常动，未如今断魂。路岐经乱后，风雪少人村。  
大泽鸣寒雁，千峰啼昼猿。争教此时白，不上鬓须根。  
  
卷843_36  【赴郑谷郎中招游龙兴观读题诗板谒七真仪像因有十八韵】齐己  
何处陪游胜，龙兴古观时。诗悬大雅作，殿礼七真仪。  
远继周南美，弥旌拱北思。雄方垂朴略，后辈仰箴规。  
对坐茵花暖，偕行藓阵隳。僧绦初学结，朝服久慵披。  
到处琴棋傍，登楼笔砚随。论禅忘视听，谭老极希夷。  
照日江光远，遮轩桧影欹。触鞋松子响，窥立鹤雏痴。  
始贵茶巡爽，终怜酒散迟。放怀还把杖，憩石或支颐。  
眺远凝清眄，吟高动白髭。风鹏心不小，蒿雀志徒卑。  
顾我专无作，于身忘有为。叨因五字解，每忝重言期。  
舍此应休也，何人更赏之。淹留仙境晚，回骑雪风吹。  
  
卷843_37  【书李秀才壁】齐己  
干戈阻上日，南国寄贫居。旧里荒应尽，新年病未除。  
窗风连岛树，门径接邻蔬。我有闲来约，相看雪满株。  
  
卷843_38  【闻尚颜下世】齐己  
岳僧传的信，闻在麓山亡。郡有为诗客，谁来一影堂。  
梦休寻灞浐，迹已绝潇湘。远忆同吟石，新秋桧柏凉。  
  
卷843_39  【蔷薇】齐己  
根本似玫瑰，繁英刺外开。香高丛有架，红落地多苔。  
去住闲人看，晴明远蝶来。牡丹先几日，销歇向尘埃。  
  
卷843_40  【送隆公上人】齐己  
独携谭柄去，千里指人寰。未断生徒望，难教白日闲。  
空江横落照，大府向西山。好骋陈那孔，谁云劫石顽。  
  
卷843_41  【宿简寂观】齐己  
万壑云霞影，千年松桧声。如何教下士，容易信长生。  
月共虚无白，香和沆瀣清。闲寻古廊画，记得列仙名。  
  
卷843_42  【遇元上人】齐己  
七泽过名山，相逢黄落残。杉松开寺晚，泉月话心寒。  
祖遍诸方礼，经曾几处看。应怀出家院，紫阁近长安。  
  
卷843_43  【早梅】齐己  
万木冻欲折，孤根暖独回。前村深雪里，昨夜一枝开。  
风递幽香去，禽窥素艳来。明年如应律，先发映春台。  
  
卷843_44  【听泉】齐己  
落石几万仞，冷声飘远空。高秋初雨后，半夜乱山中。  
只有照壁月，更无吹叶风。几曾庐岳听，到晓与僧同。  
  
卷843_45  【送孙逸人归庐山】齐己  
独自担琴鹤，还归瀑布东。逍遥非俗趣，杨柳谩春风。  
草绕村程绿，花盘石磴红。他时许相觅，五老乱云中。  
  
卷843_46  【听李尊师弹琴】齐己  
仙子弄瑶琴，仙山松月深。此声含太古，谁听到无心。  
洒石霜千片，喷崖泉万寻。何人传指法，携向海中岑。  
  
卷843_47  【寄武陵微上人】齐己  
善卷台边寺，松筠绕祖堂。秋声度风雨，晓色遍沧浪。  
白石同谁坐，清吟过我狂。近闻为古律，雅道更重光。  
  
卷843_48  【匡山寓居栖公】齐己  
外物尽已外，闲游且自由。好山逢过夏，无事住经秋。  
树影残阳寺，茶香古石楼。何时定休讲，归漱虎溪流。  
  
卷843_49  【湘西道林寺陶太尉井】齐己  
太尉遗孤井，寒澄七百年。未闻陵谷变，终与姓名传。  
影浸无风树，光含有月天。林僧晓来此，满汲洒金田。  
  
卷843_50  【寄松江陆龟蒙处士】齐己  
万卷功何用，徒称处士休。闲欹太湖石，醉听洞庭秋。  
道在谁开口，诗成自点头。中间欲相访，寻便阻戈矛。  
  
卷843_51  【闭门】齐己  
外事休关念，灰心独闭门。无人来问我，白日又黄昏。  
灯集飞蛾影，窗销迸雪痕。中心自明了，一句祖师言。  
  
卷843_52  【看水】齐己  
范蠡东浮阔，灵均北泛长。谁知远烟浪，别有好思量。  
故国门前急，天涯照里忙。难收上楼兴，渺漫正斜阳。  
  
卷843_53  【寄栖白上人】齐己  
万国争名地，吾师独此闲。题诗招上相，看雪下南山。  
内殿承恩久，中条进表还。常因秋贡客，少得掩禅关。  
  
卷843_54  【自题】齐己  
禅外求诗妙，年来鬓已秋。未尝将一字，容易谒诸侯。  
挂梦山皆远，题名石尽幽。敢言梁太子，傍采碧云流。  
  
卷843_55  【孙支使来借诗集，因有谢】齐己  
冥搜从少小，随分得淳元。闻说吟僧口，多传过蜀门。  
相寻江岛上，共看夏云根。坐落迟迟日，新题互把论。  
  
卷843_56  【夏日言怀】齐己  
苦被流年迫，衰羸老病情。得归青嶂死，便共白云生。  
树枿烧炉响，崖棱蹑屐声。此心人信否，魂梦自分明。  
  
卷843_57  【早秋寄友生】齐己  
雨多残暑歇，蝉急暮风清。谁有闲心去，江边看水行。  
河遥红蓼簇，野阔白烟平。试折秋莲叶，题诗寄竺卿。  
  
卷843_58  【送王秀才往松滋夏课】齐己  
松滋闻古县，明府是诗家。静理馀无事，欹眠尽落花。  
江光摇夕照，柳影带残霞。君去应相与，乘船泛月华。  
  
卷843_59  【喜z6公自武陵至】齐己  
已尽沧浪兴，还思相楚行。鬓全无旧黑，诗别有新清。  
暂憩临寒水，时来扣静荆。囊中有灵药，终不献公卿。  
  
卷843_60  【假山】齐己  
匡庐久别离，积翠杳天涯。静室曾图峭，幽亭复创奇。  
典衣酬土价，择日运工时。信手成重叠，随心作蔽亏。  
根盘惊院窄，顶耸讶檐卑。镇地那言重，当轩未厌危。  
巨灵何忍擘，秦政肯轻移。晚觉莎烟触，寒闻竹籁吹。  
蓝灰澄古色，泥水合凝滋。引看僧来数，牵吟客散迟。  
九华浑仿佛，五老颇参差。蛛网藤萝挂，春霖瀑布垂。  
加添双石笋，映带小莲池。旧说雷居士，曾闻远大师。  
红霞中结社，白壁上题诗。顾此诚徒尔，劳心是妄为。  
经营惭培塿，赏玩愧童儿。会入千峰去，闲踪任属谁。  
  
卷843_61  【谢西川可准上人远寄诗集】齐己  
匡社经行外，沃洲禅宴馀。吾师还继此，后辈复何如。  
江上传风雅，静中时卷舒。堪随乐天集，共伴白芙蕖。  
  
卷843_62  【秋空】齐己  
已觉秋空极，更堪寥泬青。只应容好月，争合有妖星。  
耿耿高河截，翛翛一雁经。曾于洞庭宿，上下彻心灵。  
  
卷843_63  【与聂尊师话道】齐己  
伯阳遗妙旨，杳杳与冥冥。说即非难说，行还不易行。  
药中迷九转，心外觅长生。毕竟荒原上，一盘蒿陇平。  
  
卷843_64  【送相里秀才自京至却回】齐己  
夷门诗客至，楚寺闭萧骚。老病语言涩，少年风韵高。  
难于寻阆岛，险甚涉云涛。珍重西归去，无忘役思劳。  
  
卷843_65  【谢人寄南榴卓子】齐己  
幸附全材长，良工劚器殊。千林文柏有，一尺锦榴无。  
品格宜仙果，精光称玉壶。怜君远相寄，多愧野蔬粗。  
  
卷843_66  【寄旧居邻友】齐己  
别后知何趣，搜奇少客同。几层山影下，万树雪声中。  
晚鼎烹茶绿，晨厨爨粟红。何时携卷出，世代有名公。  
  
卷843_67  【送朱秀才归闽】齐己  
荆门来几日，欲往又囊空。远客归南越，单衣背北风。  
近乡微有雪，到海渐无鸿。努力成诗业，无谋谒至公。  
  
卷843_68  【龙潭作】齐己  
乍临毛发竖，双壁夹湍流。白日鸟影过，青苔龙气浮。  
蔽空云出石，应祷雨翻湫。四面耕桑者，先闻贺有秋。  
  
卷843_69  【依韵酬谢尊师见赠二首（师欲调举）】齐己  
南国搜奇久，偏伤杜甫坟。重来经汉浦，又去入嵩云。  
旧别人稀见，新朝事渐闻。莫将高尚迹，闲处傲明君。  
岳顶休高卧，荆门访掩扉。新诗遗我别，旧约与谁归。  
贤路曾无滞，良时肯自违。明年窥日窟，仙桂露霏微。  
  
卷843_70  【送冰禅再往湖中】齐己  
行心宁肯住，南去与谁群。碧落高空处，清秋一片云。  
穿林瓶影灭，背雨锡声分。应笑游方久，龙钟楚水濆。  
  
卷843_71  【喜表公往楚王城】齐己  
已闻人舍地，结构旧基平。一面湖光白，邻家竹影清。  
应难寻辇道，空说是王城。谁信兴亡迹，今来有磬声。  
  
卷843_72  【春雪初晴喜友生至】齐己  
数日不见日，飘飘势忽开。虽无忙事出，还有故人来。  
已尽南檐滴，仍残北牖堆。明朝望平远，相约在春台。  
  
卷843_73  【残春连雨中偶作怀故人】齐己  
南邻阻杖藜，屐齿绕床泥。漠漠门长掩，迟迟日又西。  
不知何兴味，更有好诗题。还忆东林否，行苔傍虎溪。  
  
卷843_74  【送崔判官赴归倅】齐己  
白首从颜巷，青袍去佐官。只应微俸禄，聊补旧饥寒。  
地说丘墟甚，民闻旱歉残。春风吹绮席，宾主醉相欢。  
  
卷843_75  【寒食日怀寄友人】齐己  
万井追寒食，闲扉独不开。梨花应折尽，柳絮自飞来。  
梦觉怀仙岛，吟行绕砌苔。浮生已悟了，时节任相催。  
  
卷843_76  【怀巴陵旧游】齐己  
洞庭云梦秋，空碧共悠悠。孟子狂题后，何人更倚楼。  
日西来远棹，风外见平流。终欲重寻去，僧窗古岸头。  
  
卷843_77  【招乾昼上人宿话】齐己  
连夜因风雪，相留在寂寥。禅心谁指示，诗卷自焚烧。  
语默邻寒漏，窗扉向早朝。天台若长往，还渡海门潮。  
  
卷843_78  【荆门秋日寄友人】齐己  
青溪知不远，白首要难归。空想烟云里，春风鸾鹤飞。  
谁论传法偈，自补坐禅衣。未谢侯门去，寻常即掩扉。  
  
卷843_79  【哭郑谷郎中】齐己  
朝衣闲典尽，酒病觉难医。下世无遗恨，传家有大诗。  
新坟青嶂叠，寒食白云垂。长忆招吟夜，前年风雪时。  

## 全唐诗(下)　卷八百四十四

卷844_1  【题东林十八贤真堂】齐己  
白藕花前旧影堂，刘雷风骨画龙章。共轻天子诸侯贵，  
同爱吾师一法长。陶令醉多招不得，谢公心乱入无方。  
何人到此思高躅，岚点苔痕满粉墙。  
  
卷844_2  【题南岳般若寺】齐己  
诸峰翠少中峰翠，五寺名高此寺名。石路险盘岚霭滑，  
僧窗高倚泬寥明。凌空殿阁由天设，遍地杉松是自生。  
更有上方难上处，紫苔红藓绕峥嵘。  
  
卷844_3  【寄庐岳僧】齐己  
一闻飞锡别区中，深入西南瀑布峰。天际雪埋千片石，  
洞门冰折几株松。烟霞明媚栖心地，苔藓萦纡出世踪。  
莫问江边旧居寺，火烧兵劫断秋钟。  
  
卷844_4  【游谷山寺】齐己  
城里寻常见碧棱，水边朝暮送归僧。数峰云脚垂平地，  
一径松声彻上层。寒涧不生浮世物，阴崖犹积去年冰。  
此身有底难抛事，时复携筇信步登。  
  
卷844_5  【楚寺寒夜作】齐己  
寒炉局促坐成劳，暗淡灯光照二毛。水寺闲来僧寂寂，  
雪风吹去雁嗷嗷。江山积叠归程远，魂梦穿沿过处高。  
毕竟忘言是吾道，袈裟不称揖萧曹。  
  
卷844_6  【送泰禅师归南岳】齐己  
石龛闲锁白猿边，归去程途半在船。林簇晓霜离水寺，  
路穿新烧入山泉。已寻岚壁临空尽，却看星辰向地悬。  
有兴寄题红叶上，不妨收拾别为编。  
  
卷844_7  【山中寄凝密大师兄弟】齐己  
一炉薪尽室空然，万象何妨在眼前。时有兴来还觅句，  
已无心去即安禅。山门影落秋风树，水国光凝夕照天。  
借问荀家兄弟内，八龙头角让谁先。  
  
卷844_8  【海棠花】齐己  
繁于桃李盛于梅，寒食旬前社后开。半月暄和留艳态，  
两时风雨免伤摧。怜格异诗重赋，蝶恋香多夜更来。  
犹得残红向春暮，牡丹相继发池台。  
  
卷844_9  【题赠湘西龙安寺利禅师】齐己  
头白已无行脚念，自开荒寺住烟萝。门前路到潇湘尽，  
石上云归岳麓多。南祖衣盂曾礼谒，东林泉月旧经过。  
闲来松外看城郭，一片红尘隔逝波。  
  
卷844_10  【寄文浩百法（间欲拥毳参禅）】齐己  
当时六祖在黄梅，五百人中眼独开。入室偈闻传绝唱，  
升堂客谩恃多才。铁牛无用成真角，石女能生是圣胎。  
闻说欲抛经论去，莫教惆怅却空回。  
  
卷844_11  【谢人寄新诗集】齐己  
所闻新事即戈矛，欲去终疑是暗投。远客寄言还有在，  
此门将谓总无休。千篇著述诚难得，一字知音不易求。  
时入思量向何处，月圆孤凭水边楼。  
  
卷844_12  【谢元愿上人远寄《檀溪集》】齐己  
白首萧条居汉浦，清吟编集号檀溪。有人收拾应如玉，  
无主知音只似泥。入理半同黄叶句，遣怀多拟碧云题。  
犹能为我相思在，千里封来梦泽西。  
  
卷844_13  【寄道林寺诸友】齐己  
吟兴终依异境长，旧游时入静思量。江声里过东西寺，  
树影中行上下方。春色湿僧巾屦腻，松花沾鹤骨毛香。  
老来何计重归去，千里重湖浪渺茫。  
  
卷844_14  【赠智满三藏】齐己  
灌顶清凉一滴通，大毗卢藏遍虚空。欲飞薝卜花无尽，  
须待陀罗尼有功。金杵力摧魔界黑，水精光透夜灯红。  
可堪东献明天子，命服新酬赞国风。  
  
卷844_15  【谢王先辈湘中回惠示卷轴】齐己  
少小即怀风雅情，独能遗象琢淳精。不教霜雪侵玄鬓，  
便向云霄换好名。携去湘江闻鼓瑟，袖来缑岭伴吹笙。  
多君百首贻衰飒，留把吟行访竺卿。  
  
卷844_16  【荆渚寄怀西蜀无染大师兄】齐己  
大沩心付白崖前，宝月分辉照蜀天。圣主降情延北内，  
诸侯稽首问南禅。清秋不动骊龙海，红日无私罔象川。  
欲听吾宗旧山说，地边身老楚江边。  
  
卷844_17  【谢武陵徐巡官远寄五七字诗集】齐己  
五字才将七字争，为君聊敢试悬衡。鼎湖菡萏摇金影，  
蓬岛鸾皇舞翠声。还是灵龟巢得稳，要须仙子驾方行。  
两边珍重遥相惠，何夕灯前尽此情。  
  
卷844_18  【重宿旧房与愚上人静话】齐己  
曾此栖心过十冬，今来潇洒属生公。檀栾旧植青添翠，  
菡萏新栽白换红。北面城临灯影合，西邻壁近讲声通。  
不知门下趋筵士，何似当时石解空。  
  
卷844_19  【谢南平王赐山鸡】齐己  
五色文章类彩鸾，楚人罗得半摧残。金笼莫恨伤冠帻，  
玉粒颁惭剪羽翰。孤立影危丹槛里，双栖伴在白云端。  
上台爱育通幽细，却放溪山去不难。  
  
卷844_20  【荆门病中雨后书怀寄幕中知己】齐己  
病根翻作忆山劳，一雨聊堪浣郁陶。心白未能忘水月，  
眼青独得见秋毫。蝉声晚簇枝枝急，云影晴分片片高。  
还忆赤松兄弟否，别来应见鹤衣毛。  
  
卷844_21  【宿江寺】齐己  
岛僧留宿慰衰颜，旧住何妨老未还。身共锡声离鸟外，  
迹同云影过人间。曾无梦入朝天路，忆有诗题隔海山。  
珍重来晨渡江去，九华青里扣松关。  
  
卷844_22  【谢贯微上人寄示古风今体四轴】齐己  
四轴骚词书八行，捧吟肌骨遍清凉。谩求龙树能医眼，  
休问图澄学洗肠。今体尽搜初剖判，古风淳凿未玄黄。  
不知谁肯降文阵，闇点旌旗敌子房。  
  
卷844_23  【荆州贯休大师旧房】齐己  
疏篁抽笋柳垂阴，旧是休公种境吟。入贡文儒来请益，  
出官卿相驻过寻。右军书画神传髓，康乐文章梦授心。  
销得青城千嶂下，白莲标塔帝恩深。  
  
卷844_24  【寄谷山长老】齐己  
游遍名山祖遍寻，却来尘世浑光阴。肯将的的吾师意，  
拟付茫茫弟子心。岂有虚空遮道眼，不妨文字问知音。  
沧浪万顷三更月，天上何如水底深。  
  
卷844_25  【寄黄晖处士】齐己  
蒙氏艺传黄氏子，独闻相继得名高。锋铓妙夺金鸡距，  
纤利精分玉兔毫。濡染只应亲赋咏，风流不称近方刀。  
何妨寄我临池兴，忍使江淹役梦劳。  
  
卷844_26  【荆门勉怀寄道林寺诸友】齐己  
荣枯得失理昭然，谁斅离骚更问天。生下便知真梦幻，  
老来何必叹流年。清风不变诗应在，明月无踪道可传。  
珍重匡庐沃洲主，拂衣抛却好林泉。  
  
卷844_27  【答崔校书】齐己  
雪色衫衣绝点尘，明知富贵是浮云。不随喧滑迷真性，  
何用潺湲洗污闻。北阙会抛红駊騀，东林社忆白氛氲。  
清吟有兴频相示，欲得多惭蠹蚀文。  
  
卷844_28  【乞樱桃】齐己  
去年曾赋此花诗，几听南园烂熟时。嚼破红香堪换骨，  
摘残丹颗欲烧枝。流莺偷啄心应醉，行客潜窥眼亦痴。  
闻说张筵就珠树，任从攀折半离披。  
  
卷844_29  【寄南雅上人】齐己  
曾得音书慰暮年，相思多故信难传。清吟何处题红叶，  
旧社空怀堕白莲。山水本同真趣向，侯门刚有薄因缘。  
他时不得君招隐，会逐南归楚客船。  
  
卷844_30  【寄欧阳侍郎（时在嘉州馈遗）】齐己  
又闻繁总在嘉州，职重身闲倚寺楼。大象影和山面落，  
两江声合郡前流。棋轻国手知难敌，诗是天才肯易酬。  
毕竟男儿自高达，从来心不是悠悠。  
  
卷844_31  【与崔校书静话言怀】齐己  
同年生在咸通里，事佛为儒趣尽高。我性已甘披祖衲，  
君心犹待脱蓝袍。霜髭晓几临铜镜，雪鬓寒疏落剃刀。  
出世朝天俱未得，不妨还往有风骚。  
  
卷844_32  【谢人惠拄杖】齐己  
邛州灵境产修篁，九节材应表九阳。造化已能分尺度，  
保持争合与寻常。幽林剪破清秋影，高手携来绿玉光。  
深谢鲁儒怜潦倒，欲教撑拄绕禅床。  
  
卷844_33  【谢秦府推官寄《丹台集》】齐己  
秦王手笔序丹台，不错褒扬最上才。凤阙几传为匠硕，  
龙门曾用振风雷。钱郎未竭精华去，元白终存作者来。  
两轴蚌胎骊颔耀，枉临禅室伴寒灰。  
  
卷844_34  【题画鹭鸶兼简孙郎中】齐己  
曾向沧江看不真，却因图画见精神。何妨金粉资高格，  
不用丹青点此身。蒲叶岸长堪映带，荻花丛晚好相亲。  
思量画得胜笼得，野性由来不恋人。  
  
卷844_35  【贺行军太傅得《白氏东林集》】齐己  
乐天歌咏有遗编，留在东林伴白莲。百尺典坟随丧乱，  
一家风雅独完全。常闻荆渚通侯论，果遂吴都使者传。  
仰贺斯文归朗鉴，永资声政入薰弦。  
  
卷844_36  【韶阳微公】齐己  
曲江晴影石千株，吾子思归梦断初。有信北来山叠叠，  
无言南去雨疏疏。祖师门接园林路，丞相家同井邑居。  
闲野老身留得否，相招多是秀才书。  
  
卷844_37  【将之匡岳过寻阳】齐己  
帆过寻阳晚霁开，西风北雁似相催。大都浪后青堆没，  
五老云中翠叠来。此路便堪归水石，何门更合向尘埃。  
远公林下莲池畔，个个高人尽有才。  
  
卷844_38  【寄湘幕王重书记】齐己  
抛掷浟江旧钓矶，日参筹画废吟诗。可能有事关心后，  
得似无人识面时。官好近闻加茜服，药灵曾说换霜髭。  
高才直气平生志，除却徒知即不知。  
  
卷844_39  【宿沈彬进士书院】齐己  
相期只为话篇章，踏雪曾来宿此房。喧滑尽消城漏滴，  
窗扉初掩岳茶香。旧山春暖生薇蕨，大国尘昏惧杀伤。  
应有太平时节在，寒宵未卧共思量。  
  
卷844_40  【静院】齐己  
花院相重点破苔，谁心肯此话心灰。好风时傍疏篁起，  
幽鸟晚从何处来。笔砚兴狂师沈谢，香灯魂断忆宗雷。  
浮生已问空王了，箭急光阴一任催。  
  
卷844_41  【送白处士游峨嵋】齐己  
闲身谁道是羁游，西指峨嵋碧顶头。琴鹤几程随客棹，  
风霜何处宿龙湫。寻僧石磴临天井，劚药秋崖倒瀑流。  
莫为寰瀛多事在，客星相逐不回休。  
  
卷844_42  【寄顾蟾处士（好于山水）】齐己  
久闻为客过苍梧，休说携家归镜湖。山水颠狂应尽在，  
鬓毛凋落免贫无。和僧抢入云中峭，带鹤驱成涧底孤。  
春醉醒来有馀兴，因人乞与武陵图。  
  
卷844_43  【怀金陵知旧】齐己  
海门相别住荆门，六度秋光两鬓根。万象倒心难盖口，  
一生无事可伤魂。石头城外青山叠，北固窗前白浪翻。  
尽是共游题版处，有谁惆怅拂苔痕。  
  
卷844_44  【喜得自牧上人书】齐己  
吴都使者泛惊涛，灵一传书慰毳袍。别兴偶随云水远，  
知音本自国风高。身依闲淡中销日，发向清凉处落刀。  
闻著括囊新集了，拟教谁与序离骚。  
  
卷844_45  【惊秋】齐己  
晓窗惊觉向秋风，万里心凝淡荡中。池影碎翻红菡萏，  
井声干落绿梧桐。破除闲事浑归道，销耗劳生旋逐空。  
妖杀九原狐兔意，岂知丘陇是英雄。  
  
卷844_46  【闻沈彬赴吴都请辟】齐己  
长讶高眠得稳无，果随征辟起江湖。鸳鸯已列樽罍贵，  
鸥鹤休怀钓渚孤。白日不妨扶汉祚，清才何让赋吴都。  
可能更忆相寻夜，雪满诸峰火一炉。  
  
卷844_47  【寄江夏仁公】齐己  
寺阁高连黄鹤楼，檐前槛底大江流。几因秋霁澄空外，  
独为诗情到上头。白日有馀闲送客，紫衣何啻贵封侯。  
别来多少新吟也，不寄南宗老比丘。  
  
卷844_48  【中春林下偶作】齐己  
净境无人可共携，闲眠未起日光低。浮生莫把还丹续，  
万事须将至理齐。花在月明蝴蝶梦，雨馀山绿杜鹃啼。  
何能向外求攀折，岩桂枝条拂石梯。  
  
卷844_49  【送刘秀才归桑水宁觐】齐己  
归和初喜戢戈矛，乍捧乡书感去留。雁序分飞离汉口，  
鴒原骞翥在鳌头。家邻紫塞仍千里，路过黄河更几州。  
应到高堂问安后，却携文入帝京游。  
  
卷844_50  【寄曹松】齐己  
旧制新题削复刊，工夫过甚琢琅玕。药中求见黄芽易，  
诗里思闻白雪难。扣寂颇同心在定，凿空何止发冲冠。  
夜来月苦怀高论，数树霜边独傍栏。  
  
卷844_51  【酬蜀国欧阳学士】齐己  
因缘刘表驻经行，又听西风堕叶声。鹤发不堪言此世，  
峨嵋空约在他生。已从禅祖参真性，敢向诗家认好名。  
深愧故人怜潦倒，每传仙语下南荆。  
  
卷844_52  【寄荆幕孙郎中】齐己  
珠履风流忆富春，三千鹓鹭让精神。诗工凿破清求妙，  
道论研通白见真。四座共推操檄健，一家谁信买书贫。  
别来乡国魂应断，剑阁东西尽战尘。  
  
卷844_53  【谢王詹事垂访】齐己  
鸟外孤峰未得归，人间触类是无机。方悲鹿轸栖江寺，  
忽讶轺车降竹扉。王泽乍闻谭涣汗，国风那得话玄微。  
应惊老病炎天里，枯骨肩横一衲衣。  
  
卷844_54  【题南平后园牡丹】齐己  
暖披烟艳照西园，翠幄朱栏护列仙。玉帐笙歌留尽日，  
瑶台伴侣待归天。香多觉受风光剩，红重知含雨露偏。  
上客分明记开处，明年开更胜今年。  
  
卷844_55  【和李书记】齐己  
繁极全分青帝功，开时独占上春风。吴姬舞雪非真艳，  
汉后题诗是怨红。远蝶恋香抛别苑，野莺衔得出深宫。  
君看万态当筵处，羞杀蔷薇点碎丛。  
  
卷844_56  【谢孙郎中寄示】齐己  
一念禅馀味国风，早因持论偶名公。久伤琴丧人亡后，  
忽有云和雪唱同。绳琢静闻罤象外，是非闲见寂寥中。  
时来日往缘真趣，不觉秋江度塞鸿。  
  
卷844_57  【爱吟】齐己  
正堪凝思掩禅扃，又被诗魔恼竺卿。偶凭窗扉从落照，  
不眠风雪到残更。皎然未必迷前习，支遁宁非悟后生。  
传写会逢精鉴者，也应知是咏闲情。  
  
卷844_58  【寄怀东林寺匡白监寺】齐己  
南岳别来无约后，东林归住有前缘。闲搜好句题红叶，  
静敛霜眉对白莲。雁塔影分疏桧月，虎溪声合几峰泉。  
修心若似伊耶舍，传记须添十九贤。  
  
卷844_59  【谢人惠十色花笺并棋子】齐己  
陵州棋子浣花笺，深愧携来自锦川。海蚌琢成星落落，  
吴绫隐出雁翩翩。留防桂苑题诗客，惜寄桃源敌手仙。  
捧受不堪思出处，七千馀里剑门前。  
  
卷844_60  【夏日寓居寄友人】齐己  
北游兵阻复南还，因寄荆州病掩关。日月坐销江上寺，  
清凉魂断剡中山。披缁影迹堪藏拙，出世身心合向闲。  
多谢扶风大君子，相思时到寂寥间。  
  
卷844_61  【中秋十四日夜对月上南平主人】齐己  
今宵前夕皆堪玩，何必圆时始竭才。空说轮中有天子，  
不知何处是楼台。终忧明夜云遮却，且扫闲居坐看来。  
玉兔银蟾似多意，乍临棠树影裴回。  
  
卷844_62  【谢人惠《十才子图》】齐己  
丹青妙写十才人，玉峭冰棱姑射神。醉舞离披真鸑鷟，  
狂吟崩倒瑞麒麟。翻腾造化山曾竭，采掇珠玑海几贫。  
犹得知音与图画，草堂闲挂似相亲。  
  
卷844_63  【荆门病中寄怀乡人欧阳侍郎彬】齐己  
谁会荆州一老夫，梦劳神役忆匡庐。碧云雁影纷纷去，  
黄叶蟾声渐渐无。口淡莫分餐气味，身羸但觉病肌肤。  
可怜馔玉烧兰者，肯慰寒偎雪夜炉。  
  
卷844_64  【送谭三藏入京】齐己  
阿闍梨与佛身同，灌顶难施利济功。持咒力须资运祚，  
度人心要似虚空。东周路踏红尘里，北极门瞻紫气中。  
好进梵文沾帝泽，却归天策继真风。  
  
卷844_65  【寄酬秦府高推官辇】齐己  
天台衡岳旧曾寻，闲忆留题白石林。岁月已残衰飒鬓，  
风骚犹壮寂寥心。缑山碧树遮藏密，丹穴红霞掩映深。  
争得相逢一携手，拂衣同去听玄音。  
  
卷844_66  【叙怀寄高推官】齐己  
搜新编旧与谁评，自向无声认有声。已觉爱来多废道，  
可堪传去更沽名。风松韵里忘形坐，霜月光中共影行。  
还胜御沟寒夜水，狂吟冲尹甚伤情。  
  
卷844_67  【送朱侍御自洛阳归阆州宁觐】齐己  
寻常西望故园时，几处魂随落照飞。客路旧萦秦甸出，  
乡程今绕汉阳归。已过巫峡沈青霭，忽认峨嵋在翠微。  
从此倚门休望断，交亲喜换老莱衣。  
  
卷844_68  【贻惠暹上人】齐己  
经论功馀更业诗，又于难里纵天机。吴朝客见投文去，  
楚国僧迎著紫归。已得声名先振俗，不妨风雪更探微。  
金陵高忆恩门在，终挂云帆重一飞。  
  
卷844_69  【酬西蜀广济大师见寄】齐己  
犹得吾师继颂声，百篇相爱寄南荆。卷开锦水霞光烂，  
吟入峨嵋雪气清。楚外已甘推绝唱，蜀中谁敢共悬衡。  
应怜无可同无本，终向风骚作弟兄。  
  
卷844_70  【江寺春残寄幕中知己二首】齐己  
谁遣西来负岳云，自由归去竟何因。山龛薜荔应残雪，  
江寺玫瑰又度春。早岁便师无学士，临年却作有为人。  
何妨夜醮时相忆，伴醉佯狂笑老身。  
社莲惭与幕莲同，岳寺萧条俭府雄。冷淡独开香火里，  
殷妍行列绮罗中。秋加玉露何伤白，夜醉金缸不那红。  
闲忆遗民此心地，一般无染喻真空。  
  
卷844_71  【寄玉泉实仁上人】齐己  
往岁曾寻圣迹时，树边三绕礼吾师。敢望护法将军记，  
且喜焚香弟子知。后会未期心的的，前峰欲下步迟迟。  
今来老劣难行甚，空寂无缘但寄诗。  
  
卷844_72  【荆渚感怀寄僧达禅弟三首】齐己  
电击流年七十三，齿衰气沮竟何堪。谁云有句传天下，  
自愧无心寄岭南。晓漱气嫌通市井，晚烹香忆落云潭。  
邻峰道者应弹指，藓剥藤缠旧石龛。  
十五年前会虎溪，白莲斋后便来西。干戈时变信虽绝，  
吴楚路长魂不迷。黄叶喻曾同我悟，碧云情近与谁携。  
春残相忆荆江岸，一只杜鹃头上啼。  
鹤岭僧来细话君，依前高尚迹难群。自抛南岳三生石，  
长傍西山数片云。丹访葛洪无旧灶，诗寻灵观有遗文。  
莫将离别为相隔，心似虚空几处分。  
  
卷844_73  【寄孙鲂秀才】齐己  
郡楼东面寺墙西，颜子生涯竹屋低。书案飞飏风落絮，  
地苔狼藉燕衔泥。吟窗晚凭春篁密，行径斜穿夏菜齐。  
别后相思频梦到，二年同此赋闲题。  
  
卷844_74  【送李评事往宜春】齐己  
兰舟西去是通津，名郡贤侯下礼频。山遍寺楼看仰岫，  
台连城阁上宜春。鸿心夜过乡心乱，雪韵朝飞句韵新。  
别有官荣身外趣，月江松径访禅人。  
  
卷844_75  【中春感兴】齐己  
春风日日雨时时，寒力潜从暖势衰。一气不言含有象，  
万灵何处谢无私。诗通物理行堪掇，道合天机坐可窥。  
应是正人持造化，尽驱幽细入垆锤。  
  
卷844_76  【早莺】齐己  
何处经年閟好音，暖风催出啭乔林。羽毛新刷陶潜菊，  
喉舌初调叔夜琴。藏雨并栖红杏密，避人双入绿杨深。  
晓来枝上千般语，应共桃花说旧心。  
  
卷844_77  【酬尚颜上人】齐己  
紫绶苍髭百岁侵，绿苔芳草绕阶深。不妨好鸟喧高卧，  
切忌闲人聒正吟。鲁鼎寂寥休辨口，劫灰销变莫宣心。  
还怜我有冥搜癖，时把新诗过竹寻。  
  
卷844_78  【寄倪署郎中】齐己  
风雨冥冥春闇移，红残绿满海棠枝。帝乡久别江乡住，  
椿笋何如樱笋时。海内擅名君作赋，林间外学我为诗。  
近闻南国升南省，应笑无机老病师。  
  
卷844_79  【题郑郎中谷仰山居】齐己  
檐壁层层映水天，半乘冈垄半民田。王维爱甚难抛画，  
支遁怜多不惜钱。巨石尽含金玉气，乱峰深锁栋梁烟。  
秦争汉夺虚劳力，却是巢由得稳眠。  

## 全唐诗(下)　卷八百四十五

卷845_1  【湘中寓居春日感怀】齐己  
江禽野兽两堪伤，避射惊弹各自忙。头角任多无獬豸，  
羽毛虽众让鸳鸯。落苔红小樱桃熟，侵井青纤燕麦长。  
吟把离骚忆前事，汨罗春浪撼残阳。  
  
卷845_2  【潇湘】齐己  
寒清健碧远相含，珠媚根源在极南。流古递今空作岛，  
逗山冲壁自为潭。迁来贾谊愁无限，谪过灵均恨不堪。  
毕竟输他老渔叟，绿蓑青竹钓浓蓝。  
  
卷845_3  【寄友生】齐己  
风骚情味近如何，门底寒流屋里莎。曾摘园蔬留我宿，  
共吟江月看鸿过。时危苦恨无收拾，道妙深夸有琢磨。  
凉夜欹眠应得梦，平生心肺似君多。  
  
卷845_4  【酬答退上人】齐己  
须鬓三分白二分，一生踪迹出人群。嵩丘梦忆诸峰雪，  
衡岳禅依五寺云。青衲几临高瀑濯，苦吟曾许断猿闻。  
荒村残腊相逢夜，月满鸿多楚水濆。  
  
卷845_5  【山中春怀】齐己  
心魂役役不曾归，万象相牵向极微。所得或忧逢郢刃，  
凡言皆欲夺天机。游深晚谷香充鼻，坐苦春松粉满衣。  
何物不为狼藉境，桃花和雨更霏霏。  
  
卷845_6  【寄郑谷郎中】齐己  
上国谁传消息过，醉眠醒坐对嵯峨。身离道士衣裳少，  
笔答禅师句偈多。南岸郡钟凉度枕，西斋竹露冷沾莎。  
还应笑我降心外，惹得诗魔助佛魔。  
  
卷845_7  【寄萍乡唐禀正字】齐己  
新书声价满皇都，高卧林中更起无。春兴酒香薰肺腑，  
夜吟云气湿髭须。同登水阁僧皆别，共上渔船鹤亦孤。  
长忆前年送行处，洞门残日照菖蒲。  
  
卷845_8  【秋夕书怀】齐己  
凉多夜永拥山袍，片石闲欹不觉劳。蟋蟀绕床无梦寐，  
梧桐满地有萧骚。平生乐道心常切，五字逢人价合高。  
破落西窗向残月，露声如雨滴蓬蒿。  
  
卷845_9  【乱后经西山寺】齐己  
松烧寺破是刀兵，谷变陵迁事可惊。云里乍逢新住主，  
石边重认旧题名。闲临菡萏荒池坐，乱踏鸳鸯破瓦行。  
欲伴高僧重结社，此身无计舍前程。  
  
卷845_10  【题梁贤巽公房】齐己  
吴王庙侧有高房，帘影南轩日正长。吹苑野风桃叶碧，  
压畦春露菜花黄。悬灯向后惟冥默，凭案前头即渺茫。  
知有虎溪归梦切，寺门松折社僧亡。  
  
卷845_11  【塘上闲作】齐己  
闲行闲坐藉莎烟，此兴堪思二古贤。陶靖节居彭泽畔，  
贺知章在镜池边。鸳鸯著对能飞绣，菡萏成群不语仙。  
形影腾腾夕阳里，数峰危翠滴渔船。  
  
卷845_12  【江上望远山寄郑谷郎中（公时退居仰山）】齐己  
危碧层层映水天，半垂冈陇下民田。王维爱甚难抛画，  
支遁高多不惜钱。巨石尽含金玉气，乱峰闲锁栋梁烟。  
秦争汉夺空劳力，却是巢由得稳眠。  
  
卷845_13  【送人自蜀回南游】齐己  
锦水东浮情尚郁，湘波南泛思何长。蜀魂巴狖悲残夜，  
越鸟燕鸿叫夕阳。烟月几般为客路，林泉四绝是吾乡。  
寻幽必有僧相指，宋杜题诗近旧房。  
  
卷845_14  【寄无愿上人】齐己  
六十八去七十岁，与师年鬓不争多。谁言生死无消处，  
还有修行那得何。开士安能穷好恶，故人堪忆旧经过。  
会归原上焚身后，一阵灰飞也任他。  
  
卷845_15  【怀潇湘即事寄友人】齐己  
浸野淫空澹荡和，十年邻住听渔歌。城临远棹浮烟泊，  
寺近闲人泛月过。岸引绿芜春雨细，汀连斑竹晚风多。  
可怜千古怀沙处，还有鱼龙弄白波。  
  
卷845_16  【谢橘洲人寄橘】齐己  
洞庭栽种似潇湘，绿绕人家带夕阳。霜裛露蒸千树熟，  
浪围风撼一洲香。洪崖遣后名何远，陆绩怀来事更长。  
藏贮待供宾客好，石榴宜称映舟光。  
  
卷845_17  【自贻】齐己  
心中身外更何猜，坐石看云养圣胎。名在好诗谁逐去，  
迹依闲处自归来。时添瀑布新瓶水，旋换旃檀旧印灰。  
晴出寺门惊往事，古松千尺半苍苔。  
  
卷845_18  【寄益上人】齐己  
长想寻君道路遥，乱山霜后火新烧。近闻移住邻衡岳，  
几度题诗上石桥。木传声连峭壁，一灯悬影过中宵。  
风骚味薄谁相爱，欹枕常多梦鲍昭。  
  
卷845_19  【行次宜春寄湘西诸友】齐己  
幸无名利路相迷，双履寻山上柏梯。衣钵祖辞梅岭外，  
香灯社别橘洲西。云中石壁青侵汉，树下苔钱绿绕溪。  
我爱远游君爱住，此心他约与谁携。  
  
卷845_20  【送略禅者归南岳】齐己  
林下钟残又拂衣，锡声还独向南飞。千峰冷截冥鸿处，  
一径险通禅客归。青石上行苔片片，古杉边宿雨霏霏。  
劳生有愿应回首，忍著无心与物违。  
  
卷845_21  【咏怀寄知己】齐己  
已得浮生到老闲，且将新句拟玄关。自知清兴来无尽，  
谁道淳风去不还。三百正声传世后，五千真理在人间。  
此心终待相逢说，时复登楼看暮山。  
  
卷845_22  【寄吴拾遗】齐己  
新竹将谁榷重轻，皎然评里见权衡。非无苦到难搜处，  
合有清垂不朽名。疏雨晚冲莲叶响，乱蝉凉抱桧梢鸣。  
野桥闲背残阳立，翻忆苏卿送子卿。  
  
卷845_23  【春晴感兴】齐己  
连旬阴翳晓来晴，水满圆塘照日明。岸草短长边过客，  
江花红白里啼莺。野无征战时堪望，山有楼台暖好行。  
桑柘依依禾黍绿，可怜归去是张衡。  
  
卷845_24  【谢道友拄杖】齐己  
翦自南岩瀑布边，寒光七尺乳珠连。持来未入尘埃路，  
乞与应怜老病年。欹影夜归青石涧，卓痕秋过绿苔钱。  
他时携上嵩峰顶，把倚长松看洛川。  
  
卷845_25  【东林寄别修睦上人】齐己  
行心乞得见秋风，双履难留去住踪。红叶正多离社客，  
白云无限向嵩峰。囊中自欠诗千首，身外谁知事几重。  
此别不能为后约，年华相似逼衰容。  
  
卷845_26  【夏日原西避暑寄吟友】齐己  
热烟疏竹古原西，日日乘凉此杖藜。闲处雨声随霹雳，  
旱田人望隔虹霓。蝉依独树干吟苦，鸟忆平川渴过齐。  
别有相招好泉石，瑞花瑶草尽堪携。  
  
卷845_27  【怀匡阜】齐己  
荆州连岁滞游方，拄杖尘封六尺光。洗面有香思石溜，  
冥心无挠忆山床。闲机但愧时机速，静论须惭世论长。  
昨夜分明梦归去，薜萝幽径绕禅房。  
  
卷845_28  【静坐】齐己  
绳床欹坐任崩颓，双眼醒醒闭复开。日月更无闲里过，  
风骚时有静中来。天真自得生难舍，世幻谁惊死不回。  
何处堪投此踪迹，水边晴去上高台。  
  
卷845_29  【寄湘中诸友】齐己  
碧云诸友尽黄眸，石点花飞更说无。岚翠湿衣松接院，  
芙蓉薰面寺临湖。沃洲高卧心何僻，匡社长禅兴亦孤。  
争似楚王文物国，金镳紫绶让前途。  
  
卷845_30  【答无愿上人书】齐己  
郑生驱蹇岘山回，传得安公好信来。千里阻修俱老骨，  
八行重叠慰寒灰。春残桃李犹开户，雪满松杉始上台。  
必有南游山水兴，汉江平稳好浮杯。  
  
卷845_31  【送胤公归阙】齐己  
西朝归去见高情，应恋香灯近圣明。关令莫疑非马辩，  
道安还跨赤驴行。充斋野店蔬无味，洒笠平原雪有声。  
忍惜文章便闲得，看他趋竞取时名。  
  
卷845_32  【感时】齐己  
忽忽枕前蝴蝶梦，悠悠觉后利名尘。无穷今日明朝事，  
有限生来死去人。终与狐狸为窟穴，谩师龟鹤养精神。  
可怜颜子能消息，虚室坐忘心最真。  
  
卷845_33  【湖上逸人】齐己  
澹荡光中翡翠飞，田田初出柳丝丝。吟沿绿岛时逢鹤，  
醉泛清波或见龟。七泽钓师应识我，中原逐鹿不知谁。  
秋风水寺僧相近，一径芦花到竹篱。  
  
卷845_34  【怀巴陵】齐己  
垂白堪思大乱前，薄游曾驻洞庭边。寻僧古寺沿沙岸，  
倚杖残阳落水天。兰蕊蔫菸骚客庙，烟波晴阔钓师船。  
此时欲买君山住，懒就商人乞个钱。  
  
卷845_35  【渚宫谢杨秀才自嵩山相访】齐己  
嵩峰有客远相寻，尘满麻衣袖苦吟。花尽草长方闭户，  
道孤身老正伤心。红堆落日云千仞，碧撼凉风竹一林。  
惆怅雅声消歇去，喜君聊此暂披襟。  
  
卷845_36  【荆门寄沈彬】齐己  
罢趋明圣懒从知，鹤氅褵褷遂性披。道有静君堪托迹，  
诗无贤子拟传谁。松声白日边行止，日影红霞里梦思。  
珍重两篇千里达，去年江上雪飞时。  
  
卷845_37  【读《阴符经》】齐己  
绕窗风竹骨轻安，闲借阴符仰卧看。绝利一源真有谓，  
空劳万卷是无端。清虚可保升云易，嗜欲终知入圣难。  
三要洞开何用闭，高台时去凭栏干。  
  
卷845_38  【寄吴国知旧】齐己  
淮甸当年忆旅游，衲衣棕笠外何求。城中古巷寻诗客，  
桥上残阳背酒楼。晴色水云天合影，晚声名利市争头。  
可怜王化融融里，惆怅无僧似惠休。  
  
卷845_39  【移居】齐己  
上台言任养疏愚，乞与西城水满湖。吹榻好风终日有，  
趁凉闲客片时无。檀栾翠拥清蝉在，菡萏红残白鸟孤。  
欲问存思搜抉妙，几联诗许敌三都。  
  
卷845_40  【喜彬上人见访】齐己  
高吟欲继沃州师，千里相寻问课虚。残腊江山行尽处，  
满衣风雪到闲居。携来律韵清何甚，趣入幽微旨不疏。  
莫惜天机细捶琢，他时终可拟芙蕖。  
  
卷845_41  【荆州新秋寺居写怀诗五首上南平王】齐己  
竹如翡翠侵帘影，苔学琉璃布地纹。高卧更无如此乐，  
远游何必爱他云。闲听谢脁吟为政，静看萧何坐致君。  
只恐老身衰朽速，他年不得颂鸿勋。  
井梧黄落暮蝉清，久驻金台但暗惊。事佛未怜诸弟子，  
谈空争动上公卿。合归鸟外藏幽迹，敢向人前认好名。  
满印白檀灯一盏，可能酬谢得聪明。  
金汤里面境何求，宝殿东边院最幽。栽种已添新竹影，  
画图兼列远山秋。形容岂合亲公子，章句争堪狎士流。  
虚负岷峨老僧约，年年雪水下汀洲。  
汉江西岸蜀江东，六稔安禅教化中。托迹幸将王粲别，  
归心宁与子山同。尊罍岂识曹参酒，宾客还亲宋玉风。  
又见去年三五夕，一轮寒魄破烟空。  
石龛闲锁旧居峰，何事膺门岁月重。五七诗中叨见遇，  
三千客外许疏慵。迎凉蟋蟀喧闲思，积雨莓苔没屐踪。  
会待英雄启金口，却教担锡入云松。  
  
卷845_42  【送李秀才归湘中】齐己  
词客携文访病夫，因吟送别忆湘湖。寒消浦溆催鸿雁，  
暖入溪山养鹧鸪。僧向月中寻岳麓，云从城上去苍梧。  
君归为问峰前寺，旧住僧房锁在无。  
  
卷845_43  【寄吴国西供奉】齐己  
别来相忆梦多迷，君住东朝我楚西。瑶阙合陪龙象位，  
春山休记鹧鸪啼。承恩位与千官别，应制才将十子齐。  
几笑远公慵送客，殷勤只到寺前溪。  
  
卷845_44  【谢人惠端溪砚】齐己  
端人凿断碧溪浔，善价争教惜万金。砻琢已曾经敏手，  
研磨终见透坚心。安排得主难移动，含贮随时任浅深。  
保重更求装钿匣，闲将濡染寄知音。  
  
卷845_45  【送吴先辈赴京】齐己  
烟霄已遂明经第，江汉重来问苦吟。托兴偶凭风月远，  
忘机终在寂寥深。千篇未听常徒口，一字须防作者心。  
此日与君聊话别，老身难约更相寻。  
  
卷845_46  【和西蜀可准大师远寄之什】齐己  
莫知何路去追攀，空想人间出世间。杜口已同居士室，  
传心休问祖师山。禅中不住方为定，说处无生始是闲。  
珍重希音远相寄，乱峰西望叠孱颜。  
  
卷845_47  【荆门暮冬与节公话别】齐己  
漳河湘岸柳关头，离别相逢四十秋。我忆黄梅梦南国，  
君怀明主去东周。几程霜雪经残腊，何处封疆过旧游。  
好及春风承帝泽，莫忘衰朽卧林丘。  
  
卷845_48  【贺孙支使郎中迁居】齐己  
别认公侯礼上才，筑金何啻旧燕台。地连东阁横头买，  
门对西园正面开。不隔红尘趋棨戟，只拖珠履赴尊罍。  
应逢明月清霜夜，闲领笙歌宴此来。  
  
卷845_49  【庭际新移松竹】齐己  
三茎瘦竹两株松，瑟瑟翛翛韵且同。抱节乍离新涧雪，  
盘根远别旧林风。岁寒相倚无尘地，荫影分明有月中。  
更待阳和信催促，碧梢青杪看凌空。  
  
卷845_50  【荆门寄题禅月大师影堂】齐己  
泽国闻师泥日后，蜀王全礼葬馀灰。白莲塔向清泉锁，  
禅月堂临锦水开。西岳千篇传古律，南宗一句印灵台。  
不堪只履还西去，葱岭如今无使回。  
  
卷845_51  【贺雪】齐己  
上清凝结下乾坤，为瑞为祥表致君。日月影从光外过，  
山河形向静中分。歌扬郢路谁同听，声洒梁园客共闻。  
堪想画堂帘卷次，轻随舞袖正纷纷。  
  
卷845_52  【荆州寄贯微上人】齐己  
旧斋休忆对松关，各在王侯顾遇间。命服已沾天渥泽，  
衲衣犹拥祖斓斑。相思莫救烧心火，留滞难移压脑山。  
得失两途俱不是，笑他高卧碧孱颜。  
  
卷845_53  【送休师归长沙宁觐】齐己  
高堂亲老本师存，多难长悬两处魂。已说战尘消汉口，  
便随征棹别荆门。晴吟野阔无耕地，晚宿湾深有钓村。  
他日更思衰老否，七年相伴琢诗言。  
  
卷845_54  【江上夏日】齐己  
无处清阴似剡溪，火云奇崛倚空齐。千山冷叠湖光外，  
一扇凉摇楚色西。碧树影疏风易断，绿芜平远日难低。  
故园旧寺临湘水，斑竹烟深越鸟啼。  
  
卷845_55  【渚宫春日因怀有作】齐己  
旧业树连湘树远，家山云与岳云平。僧来已说无耕钓，  
雁去那知有弟兄。客思莫牵蝴蝶梦，乡心自忆鹧鸪声。  
沙头南望堪肠断，谁把归舟载我行。  
  
卷845_56  【松化为石（近闻金华山古松化为石）】齐己  
盘根几耸翠崖前，却偃凌云化至坚。乍结精华齐永劫，  
不随凋变已千年。逢贤必用镌辞立，遇圣终将刻印传。  
肯似荆山凿馀者，藓封顽滞卧岚烟。  
  
卷845_57  【寄澧阳吴使君】齐己  
南客西来话使君，涔阳风雨变行春。四邻耕钓趋仁政，  
千里烟花压路尘。去兽未胜除狡吏，还珠争似复逋民。  
红兰浦暖携才子，烂醉连题赋白蘋。  
  
卷845_58  【湘江送客】齐己  
湘江秋色湛如冰，楚客离怀暮不胜。千里碧云闻塞雁，  
几程青草见巴陵。寒涛响叠晨征橹，岸苇丛明夜泊灯。  
鹦鹉洲边若回首，为思前事一扪膺。  
  
卷845_59  【暮游岳麓寺】齐己  
寺楼高出碧崖棱，城里谁知在上层。初雪洒来乔木暝，  
远禽飞过大江澄。闲消不睡怜长夜，静照无言谢一灯。  
回首何边是空地，四村桑麦遍丘陵。  
  
卷845_60  【林下留别道友】齐己  
住亦无依去是闲，何心终恋此林间。片云孤鹤东西路，  
四海九州多少山。静坐趁凉移树影，兴随题处著苔斑。  
秋来洗浣行衣了，还尔邻僧旧竹关。  
  
卷845_61  【道林寺居寄岳麓禅师二首】齐己  
门前石路彻中峰，树影泉声在半空。寻去未应劳上下，  
往来殊已倦西东。髭根尽白孤云并，心迹全忘片月同。  
长忆高窗夏天里，古松青桧午时风。  
山袍不称下红尘，各是闲居岛外身。两处烟霞门寂寂，  
一般苔藓石磷磷。禅关悟后宁疑物，诗格玄来不傍人。  
月照经行更谁见，露华松粉点衣巾。  
  
卷845_62  【乱后江西过孙鲂旧居因寄】齐己  
旧游重到倍悲凉，吟忆同人倚寺墙。何处暮蝉喧逆旅，  
此中山鸟噪垂杨。寰区有主权兵器，风月无人掌桂香。  
欲寄此心空北望，塞鸿天末失归行。  
  
卷845_63  【宜春江上寄仰山长老二首】齐己  
水隔孤城城隔山，水边时望忆师闲。清泉白日中峰上，  
落日半空栖鸟还。云影触衣分朵朵，雨声吹磬散潺潺。  
传心莫学罗浮去，后辈思量待扣关。  
雨晴天半碧光流，影倒残阳湿郡楼。绝顶有人经劫在，  
浮生无客暂时游。窗开万壑春泉乱，塔锁孤灯万木稠。  
欲为吾师拂衣去，白云红叶又新秋。  
  
卷845_64  【萤】齐己  
透窗穿竹住还移，万类俱闲始见伊。难把寸光藏暗室，  
自持孤影助明时。空庭散逐金风起，乱叶争投玉露垂。  
后代儒生懒收拾，夜深飞过读书帷。  
  
卷845_65  【湘中送翁员外归闽】齐己  
船满琴书与酒杯，清湘影里片帆开。归南国乡园去，  
雁逐西风日夜来。天势渐低分海树，山程欲尽见城台。  
此身未别江边寺，犹看星郎奉诏回。  
  
卷845_66  【寄居道林寺作】齐己  
岚湿南朝殿塔寒，此中因得谢尘寰。已同庭树千株老，  
未负溪云一片闲。石镜旧游临皎洁，岳莲曾上彻孱颜。  
如今衰飒成多病，黄叶风前昼掩关。  
  
卷845_67  【沙鸥】齐己  
暖傍渔船睡不惊，可怜孤洁似华亭。晚来湾浦冲平碧，  
晴过汀洲拂浅青。翡翠静中修羽翼，鸳鸯闲处事仪形。  
何如飞入汉宫里，留与兴亡作典经。  
  
卷845_68  【和翁员外题马太傅宅贾相公井】齐己  
飞尘不敢下相干，闇脉傍应润牡丹。心任短长投玉绠，  
底须三五映金盘。神工旧制泓澄在，天泽时加潋滟寒。  
太傅欲旌前古事，星郎属思久凭栏。  
  
卷845_69  【看云】齐己  
何峰触石湿苔钱，便逐高风离瀑泉。深处卧来真隐逸，  
上头行去是神仙。千寻有影沧江底，万里无踪碧落边。  
长忆旧山青壁里，绕庵闲伴老僧禅。  
  
卷845_70  【对雪寄荆幕知己】齐己  
猛势微开万里清，月中看似日中明。此时鸥鹭无人见，  
何处关山有客行。郢唱转高谁敢和，巴歌相顾自销声。  
江斋卷箔含毫久，应想梁王礼不经。  
  
卷845_71  【送相里秀才赴举】齐己  
两上东堂不见春，文明重去有谁亲。曾逢少海尊前客，  
旧是神仙会里人。已遂风云催化羽，却将雷电助烧鳞。  
明年自此登龙后，回首荆门一路尘。  
  
卷845_72  【荆门疾中喜谢尊师自南岳来、相里秀才自京至】齐己  
闲堂昼卧眼初开，强起徐行绕砌苔。鹤氅人从衡岳至，  
鹑衣客自洛阳来。坐闻邻树栖幽鸟，吟觉江云发早雷。  
西笑东游此相别，两途消息待谁回。  
  
卷845_73  【吟兴自述】齐己  
前习都由未尽空，生知雅学妙难穷。一千首出悲哀外，  
五十年销雪月中。兴去不妨归静虑，情来何止发真风。  
曾无一字干声利，岂愧操心负至公。  
  
卷845_74  【送谢尊师自南岳出入京】齐己  
曾听鹿鸣逢世乱，因披羽服隐衡阳。几多事隔丹霄兴，  
三十年成两鬓霜。芝朮未甘销勇气，风骚无那激刚肠。  
中朝旧有知音在，可是悠悠入帝乡。  
  
卷845_75  【送司空学士赴京】齐己  
弘文初命下江边，难恋沙鸥与钓船。蓝绶乍称新学士，  
白衫初脱旧神仙。龙山送别风生路，鸡树从容雪照筵。  
重谒往年金榜主，便将才术佐陶甄。  

## 全唐诗(下)　卷八百四十六

卷846_1  【春寄尚颜】齐己  
含桃花谢杏花开，杜宇新啼燕子来。好事可能无分得，  
名山长似有人催。檐声未断前旬雨，电影还连后夜雷。  
心迹共师争几许，似人嫌处自迟回。  
  
卷846_2  【寄梁先辈】齐己  
慈恩塔下曲江边，别后多应梦到仙。时去与谁论此事，  
乱来何处觅同年。陈琳笔砚甘前席，甪里烟霞待共眠。  
爱惜麻衣好颜色，未教朱紫污天然。  
  
卷846_3  【荆渚偶作】齐己  
无味吟诗即把经，竟将疏野访谁行。身依江寺庭无树，  
山绕天涯路有兵。竹瓦雨声漂永日，纸窗灯焰照残更。  
从容一觉清凉梦，归到龙潭扫石枰。  
  
卷846_4  【城中晚夏思山】齐己  
葛衣沾汗功虽健，纸扇摇风力甚卑。苦热恨无行脚处，  
微凉喜到立秋时。竹轩静看蜘蛛挂，莎径闲听蟋蟀移。  
天外有山归即是，岂同游子暮何之。  
  
卷846_5  【忆旧山】齐己  
谁请衰羸住北州，七年魂梦旧山丘。心清槛底潇湘月，  
骨冷禅中太华秋。高节未闻驯虎豹，片言何以傲王侯。  
应须脱洒孤峰去，始是分明个剃头。  
  
卷846_6  【寄体休】齐己  
南州君去为寻医，病色应除似旧时。久别莫忘庐阜约，  
却来须有洞庭诗。金陵往岁同窥井，岘首前秋共读碑。  
两处山河见兴废，相思更切卧云期。  
  
卷846_7  【过陆鸿渐旧居】齐己  
楚客西来过旧居，读碑寻传见终初。佯狂未必轻儒业，  
高尚何妨诵佛书。种竹岸香连菡萏，煮茶泉影落蟾蜍。  
如今若更生来此，知有何人赠白驴。  
  
卷846_8  【寄怀钟陵旧游因寄知己】齐己  
洗井僧来说旧游，西江东岸是城楼。昔年淹迹因王化，  
长日凭栏看水流。真观上人栖树石，陈陶处士在林丘。  
终拖老病重寻去，得到匡庐死便休。  
  
卷846_9  【遣怀】齐己  
病肠休洗老休医，七十能饶百岁期。不死任还蓬岛客，  
无生自有雪山师。浮云聚散俱关虑，明月相逢好展眉。  
既兆未萌闲酌度，不如中抱是寻思。  
  
卷846_10  【怀武陵因寄幕中韩先辈、何从事】齐己  
武陵嘉致迹多幽，每见图经恨白头。溪浪碧通何处去，  
桃花红过郡前流。常闻相幕鸳鸿兴，日向神仙洞府游。  
凿井耕田人在否，如今天子正征搜。  
  
卷846_11  【赠樊处士】齐己  
小子声名天下知，满簪霜雪白麻衣。谁将一著争先后，  
共向长安定是非。有路未曾迷日用，无贪终不乱天机。  
闲寻道士过仙观，赌得黄庭两卷归。  
  
卷846_12  【荆渚逢禅友】齐己  
泽国相逢话一宵，云山偶别隔前朝。社思匡岳无宗炳，  
诗忆扬州有鲍昭。晨野黍离春漠漠，水天星粲夜遥遥。  
闲吟莫忘传心祖，曾立阶前雪到腰。  
  
卷846_13  【送僧归洛中】齐己  
赤日彤霞照晚坡，东州道路兴如何。蝉离楚柳鸣犹少，  
叶到嵩云落渐多。海内自为闲去住，关头谁问旧经过。  
叮咛与访春山寺，白乐天真在也么。  
  
卷846_14  【道林寓居】齐己  
秋泉一片树千株，暮汲寒烧外有馀。青嶂这边来已熟，  
红尘那畔去应疏。风骚未肯忘雕琢，潇洒无妨更剃除。  
即问沃州开士僻，爱禽怜骏意何如。  
  
卷846_15  【仙掌】齐己  
峭形寒倚夕阳天，毛女莲花翠影连。云外自为高出手，  
人间谁合斗挥拳。鹤抛青汉来岩桧，僧隔黄河望顶烟。  
晴露红霞长满掌，只应栖托是神仙。  
  
卷846_16  【中秋月】齐己  
空碧无云露湿衣，群星光外涌清规。东楼莫碍渐高势，  
四海待看当午时。还许分明吟皓魄，肯教幽暗取丹枝。  
可怜半夜婵娟影，正对五侯残酒池。  
  
卷846_17  【送禅者游南岳】齐己  
忽随南棹去衡阳，谁住江边树下房。尘梦是非都觉了，  
野云心地更何妨。渐临瀑布听猿思，却背岣嵝有雁行。  
想到中峰上层寺，石窗秋霁见潇湘。  
  
卷846_18  【闻道林诸友尝茶因有寄】齐己  
枪旗冉冉绿丛园，谷雨初晴叫杜鹃。摘带岳华蒸晓露，  
碾和松粉煮春泉。高人梦惜藏岩里，白硾封题寄火前。  
应念苦吟耽睡起，不堪无过夕阳天。  
  
卷846_19  【将归旧山留别错公】齐己  
旧峰前昨下来时，白石丛丛间紫薇。章句不堪歌有道，  
溪山只合退无机。云含暧态晴犹在，鹤养闲神昼不飞。  
欲去更思过丈室，二年频此揖清晖。  
  
卷846_20  【闻尚颜上人创居有寄】齐己  
麓山南面橘洲西，别构新斋与竹齐。野客已闻将鹤赠，  
江僧未说有诗题。窗临杳霭寒千嶂，枕遍潺湲月一溪。  
可想乍移禅榻处，松阴冷湿壁新泥。  
  
卷846_21  【庚午岁九日作】齐己  
门底秋苔嫩似蓝，此中消息兴何堪。乱离偷过九月九，  
头尾算来三十三。云影半晴开梦泽，菊花微暖傍江潭。  
故人今日在不在，胡雁背风飞向南。  
  
卷846_22  【逢进士沈彬】齐己  
欲话趋时首重骚，因君倍惜剃头刀。千般贵在能过达，  
一片心闲不那高。山叠好云藏玉鸟，海翻狂浪隔金鳌。  
时应记得长安事，曾向文场属思劳。  
  
卷846_23  【闻王员外新恩有寄】齐己  
欲退无因贵逼来，少仪官美右丞才。青袍早许淹花幕，  
霜简方闻谢柏台。金诺静宜资讲诵，玉山寒称奉尊罍。  
西峰有客思相贺，门隔潇湘雪未开。  
  
卷846_24  【秋夕言怀寄所知】齐己  
休问蒙庄材不材，孤灯影共傍寒灰。忘筌话道心甘死，  
候体论诗口懒开。窗外风涛连建业，梦中云水忆天台。  
相疏却是相知分，谁讶经年一度来。  
  
卷846_25  【答禅者】齐己  
五老峰前相遇时，两无言语只扬眉。南宗北祖皆如此，  
天上人间更问谁。山衲静披云片片，铁刀凉削鬓丝丝。  
闲吟莫学汤从事，抛却袈裟负本师。  
  
卷846_26  【寄尚颜（公受徐州薛尚书见知）】齐己  
莫向孤峰道息机，有人偷眼羡吾师。满身光化年前宠，  
几轴开平岁里诗。北阙故人随丧乱，南山旧寺在参差。  
清吟但忆徐方政，应恨当时不见时。  
  
卷846_27  【梓栗杖送人】齐己  
禅家何物赠分襟，只有天台杖一寻。拄去客归青洛远，  
采来僧入白云深。游山曾把探龙穴，出世期将指佛心。  
此日江边赠君后，却携筇杖向东林。  
  
卷846_28  【寄朗陵二禅友】齐己  
潇湘曾宿话诗评，荆楚连秋阻野情。金锡罢游双鬓白，  
铁盂终守一斋清。篇章老欲齐高手，风月闲思到极精。  
南望山门石何处，沧浪云梦浸天横。  
  
卷846_29  【灯】齐己  
幽光耿耿草堂空，窗隔飞蛾恨不通。红烬自凝清夜朵，  
赤心长谢碧纱笼。云藏水国城台里，雨闭松门殿塔中。  
金屋玉堂开照睡，岂知萤雪有深功。  
  
卷846_30  【寄金陵幕中李郎中】齐己  
龙门支派富才能，年少飞翔便大鹏。久待尊罍临铁瓮，  
又从幢节镇金陵。精神一只秋空鹤，骚雅千寻夏井冰。  
长忆相招宿华馆，数宵忘寝尽寒灯。  
  
卷846_31  【寄韩蜕秀才】齐己  
松门高不似侯门，藓径鞋踪触处分。远事即为无害鸟，  
多闲便是有情云。那忧宠辱来惊我，且寄风骚去敌君。  
知伴李膺琴酒外，绛纱闲卷共论文。  
  
卷846_32  【湘中春兴】齐己  
雨歇江明苑树干，物妍时泰恣游盘。更无轻翠胜杨柳，  
尽觉浓华在牡丹。终日去还抛寂寞，绕池回却凭栏干。  
红芳片片由青帝，忍向西园看落残。  
  
卷846_33  【送错公、栖公南游】齐己  
洪偃汤休道不殊，高帆共载兴何俱。北京丧乱离丹凤，  
南国烟花入鹧鸪。明月团圆临桂水，白云重叠起苍梧。  
威仪本是朝天士，暂向辽荒住得无。  
  
卷846_34  【寄南岳诸道友】齐己  
南望衡阳积瘴开，去年曾踏雪游回。谩为楚客蹉跎过，  
却是边鸿的当来。乳窦孤明含海日，石桥危滑长春苔。  
终寻十八高人去，共坐苍崖养圣胎。  
  
卷846_35  【送韩蜕秀才赴举】齐己  
槐花馆驿暮尘昏，此去分明吏部孙。才器合居科第首，  
风流幸是缙绅门。春和洛水清无浪，雪洗高峰碧断根。  
堪想都人齐指点，列仙相次上昆仑。  
  
卷846_36  【溪居寓言】齐己  
秋蔬数垄傍潺湲，颇觉生涯异俗缘。诗兴难穷花草外，  
野情何限水云边。虫声绕屋无人语，月影当松有鹤眠。  
寄向东溪老樵道，莫催丹桂博青钱。  
  
卷846_37  【遣怀】齐己  
诗病相兼老病深，世医徒更费千金。馀生岂必虚抛掷，  
未死何妨乐咏吟。流水不回休叹息，白云无迹莫追寻。  
闲身自有闲消处，黄叶清风蝉一林。  
  
卷846_38  【自湘中将入蜀留别诸友】齐己  
巾舄初随入蜀船，风帆吼过洞庭烟。七千里路到何处，  
十二峰云更那边。巫女暮归林淅沥，巴猿吟断月婵娟。  
来年五月峨嵋雪，坐看消融满锦川。  
  
卷846_39  【寄匡阜诸公二首】齐己  
松头柏顶碧森森，虚槛寒吹夏景深。静社可追长往迹，  
白莲难问久修心。山围四面才容寺，月到中宵始满林。  
争学忘言住幽胜，吾师遗集尽清吟。  
峰前林下东西寺，地角天涯来往僧。泉月净流闲世界，  
杉松深锁尽香灯。争无大士重修社，合有诸贤更服膺。  
曾寄邻房挂瓶锡，雨闻岩溜解春冰。  
  
卷846_40  【送人入蜀】齐己  
何必闲吟蜀道难，知君心出嶮巇间。寻常秋泛江陵去，  
容易春浮锦水还。两面碧悬神女峡，几重青出丈人山。  
文君酒市逢初雪，满贳新沽洗旅颜。  
  
卷846_41  【酬庐山张处士】齐己  
发枯身老任浮沉，懒泥秋风更役吟。新事向人堪结舌，  
旧诗开卷但伤心。苔床卧忆泉声绕，麻履行思树影深。  
终谢柴桑与彭泽，醉游闲访入东林。  
  
卷846_42  【寄岘山道人】齐己  
凤门高对鹿门青，往岁经过恨未平。辩鼎上人方话道，  
卧龙丞相忽追兵。炉峰已负重回计，华岳终悬未去情。  
闻说东周天子圣，会摇金锡却西行。  
  
卷846_43  【送王处士游蜀】齐己  
又挂寒帆向锦川，木兰舟里过残年。自修姹姹炉中物，  
拟作飘飘水上仙。三峡浪喧明月夜，万州山到夕阳天。  
来年的有荆南信，回札应缄十色笺。  
  
卷846_44  【怀金陵李推官僧自牧】齐己  
秣陵长忆共吟游，儒释风骚道上流。莲幕少年轻谢脁，  
雪山真子鄙汤休。也应有作怀清苦，莫谓无心过白头。  
欲附别来千万意，病身初起向残秋。  
  
卷846_45  【寄寻萍公】齐己  
闻在湓城多寄住，随时谈笑浑尘埃。孤峰恐忆便归去，  
浮世要看还下来。万顷野烟春雨断，九条寒浪晚窗开。  
虎溪桥上龙潭寺，曾此相寻踏雪回。  
  
卷846_46  【得李推官近寄怀】齐己  
荆门前岁使乎回，求得星郎近制来。连日借吟终不已，  
一灯忘寝又重开。秋风漫作牵情赋，春草真为入梦才。  
堪笑陈宫诸狎客，当时空有个追陪。  
  
卷846_47  【对菊】齐己  
蝶醉风狂半折时，冷烟清露压离披。欲倾琥珀杯浮尔，  
好把茱萸朵配伊。孔雀毛衣应者是，凤凰金翠更无之。  
何因栽向僧园里，门外重阳过不知。  
  
卷846_48  【忆东林因送二生归】齐己  
好向东林度此生，半天山脚寺门平。红霞嶂底潺潺色，  
清夜房前瑟瑟声。偶别十年成瞬息，欲来千里阻刀兵。  
可怜二子同归兴，南国烟花路好行。  
  
卷846_49  【渚宫西城池上居】齐己  
城东移锡住城西，绿绕春波引杖藜。翡翠满身衣有异，  
鹭鸶通体格非低。风摇柳眼开烟小，暖逼兰芽出土齐。  
犹有幽深不相似，剡溪乘棹入耶溪。  
  
卷846_50  【中秋夕怆怀寄荆幕孙郎中】齐己  
白莲香散沼痕干，绿筱阴浓藓地寒。年老寄居思隐切，  
夜凉留客话时难。行僧尽去云山远，宾雁同来泽国宽。  
时谢孔璋操檄外，每将空病问衰残。  
  
卷846_51  【酬湘幕徐员外见寄】齐己  
东海儒宗事业全，冰棱孤峭类神仙。诗同李贺精通鬼，  
文拟刘轲妙入禅。珠履早曾从相府，玳簪今又别官筵。  
篇章几谢传西楚，空想雄风度十年。  
  
卷846_52  【寄蜀国广济大师】齐己  
冰压霜坛律格清，三千传授尽门生。禅心尽入空无迹，  
诗句闲搜寂有声。满国繁华徒自乐，两朝更变未曾惊。  
终思相约岷峨去，不得携筇一路行。  
  
卷846_53  【答献上人卷】齐己  
衲衣禅客袖篇章，江上相寻共感伤。秦甸乱来栖白没，  
杼山空后皎然亡。清留岛月秋凝露，苦寄巴猿夜叫霜。  
珍重南宗好才子，灰心冥目外无妨。  
  
卷846_54  【寄武陵贯微上人二首】齐己  
知泛沧浪棹未还，西峰房锁夜潺潺。春陪相府游仙洞，  
雪共宾寮对玉山。诗里几添新菡萏，衲痕应换旧斓斑。  
莫忘一句曹溪妙，堪塞孙孙骋度关。  
吴头东面楚西边，云接苍梧水浸天。两地别离身已老，  
一言相合道休传。风骚妙欲凌春草，踪迹闲思绕岳莲。  
不是傲他名利世，吾师本在雪山巅。  
  
卷846_55  【怀体休上人】齐己  
仲宣楼上望重湖，君到潇湘得健无。病遇何人分药饵，  
诗逢谁子论功夫。杉萝寺里寻秋早，橘柚洲边度日晡。  
许送自身归华岳，待来朝暮拂瓶盂。  
  
卷846_56  【招湖上兄弟】齐己  
去岁得君消息在，两凭人信过重湖。忍贪风月当年少，  
不寄音书慰老夫。药鼎近闻传秘诀，诗门曾说拥寒炉。  
汉江江路西来便，好傍扁舟访我无。  
  
卷846_57  【江居寄关中知己】齐己  
多病多慵汉水边，流年不觉已皤然。旧栽花地添黄竹，  
新陷盆池换白莲。雪月未忘招远客，云山终待去安禅。  
八行书札君休问，不似风骚寄一篇。  
  
卷846_58  【中秋十五夜寄人】齐己  
高河瑟瑟转金盘，喷露吹光逆凭栏。四海鱼龙精魄冷，  
五山鸾鹤骨毛寒。今宵尽向圆时望，后夜谁当缺处看。  
何事清光与蟾兔，却教才小少留难。  
  
卷846_59  【谢人自钟陵寄纸笔】齐己  
故人犹忆苦吟劳，所惠何殊金错刀。霜雪剪栽新剡硾，  
锋铓管束本宣毫。君倒箧情何厚，借我临池价斗高。  
词客分张看欲尽，不堪来处隔秋涛。  
  
卷846_60  【移居西湖作二首】齐己  
火云阳焰欲烧空，小槛幽窗想旧峰。白汗此时流枕簟，  
清风何处动杉松。残更正好眠凉月，远寺俄闻报晓钟。  
只待秋声涤心地，衲衣新洗健形容。  
官园树影昼阴阴，咫尺清凉莫浣心。桃李别教人主掌，  
烟花不称我追寻。蜩螗晚噪风枝稳，翡翠闲眠宿处深。  
争似出尘地行止，东林苔径入西林。  
  
卷846_61  【题玉泉寺】齐己  
高韵双悬张曲江，联题兼是孟襄阳。后人才地谁称短，  
前辈经天尽负长。胜景饱于闲采拾，灵踪销得正思量。  
时移两板成尘迹，犹挂吾师旧影堂。  
  
卷846_62  【看金陵图】齐己  
六朝图画战争多，最是陈宫计数讹。  
若爱苍生似歌舞，隋皇自合耻干戈。  
  
卷846_63  【寄南岳泰禅师】齐己  
江头默想坐禅峰，白石山前万丈空。  
山下猎人应不到，雪深花鹿在庵中。  
  
卷846_64  【片云】齐己  
水底分明天上云，可怜形影似吾身。  
何妨舒作从龙势，一雨吹销万里尘。  
  
卷846_65  【寄清溪道者】齐己  
万重千叠红霞嶂，夜烛朝香白石龛。  
常寄溪窗凭危槛，看经影落古龙潭。  
  
卷846_66  【病中勉送小师往清凉山礼大圣】齐己  
丰衣足食处莫住，圣迹灵踪好遍寻。  
忽遇文殊开慧眼，他年应记老师心。  
  
卷846_67  【谢人惠拄杖】齐己  
何处云根采得来，黑龙狂欲作风雷。  
知师念我形骸老，教把经行拄绿苔。  
  
卷846_68  【送楚云上人往南岳刺血写《法华经》】齐己  
剥皮刺血诚何苦，欲写灵山九会文。  
十指沥干终七轴，后来求法更无君。  
  
卷846_69  【送胎发笔寄仁公】齐己  
内唯胎发外秋毫，绿玉新栽管束牢。  
老病手疼无那尔，却资年少写风骚。  
  
卷846_70  【谢西川昙域大师玉箸篆书】齐己  
玉箸真文久不兴，李斯传到李阳冰。  
正悲千载无来者，果见僧中有个僧。  
  
卷846_71  【偶作寄王秘书】齐己  
七丝湘水秋深夜，五字河桥日暮时。  
借问秘书郎此意，静弹高咏有谁知。  
  
卷846_72  【谢人惠纸】齐己  
烘焙几工成晓雪，轻明百幅叠春冰。  
何消才子题诗外，分与能书贝叶僧。  
  
卷846_73  【答文胜大师清柱书】齐己  
才把文章干圣主，便承恩泽换禅衣。  
应嫌六祖传空衲，只向曹溪求息机。  
  
卷846_74  【寄怀曾口寺文英大师】齐己  
著紫袈裟名已贵，吟红菡萏价兼高。  
秋风曾忆西游处，门对平湖满白涛。  
  
卷846_75  【怀道林寺道友】齐己  
四绝堂前万木秋，碧参差影压湘流。  
闲思宋杜题诗板，一日凭栏到夜休。  
  
卷846_76  【辞主人绝句四首　放鹤】齐己  
华亭来复去芝田，丹顶霜毛性可怜。  
纵与乘轩终误主，不如还放却辽天。  
  
卷846_77  【辞主人绝句四首　放猿】齐己  
堪忆春云十二峰，野桃山杏摘香红。  
王孙可念愁金锁，从放断肠明月中。  
  
卷846_78  【辞主人绝句四首　放鹭鸶】齐己  
白萍红蓼碧江涯，日暖双双立睡时。  
顾揭金笼放归去，却随沙鹤斗轻丝。  
  
卷846_79  【辞主人绝句四首　放鹦鹉】齐己  
陇西苍巘结巢高，本为无人识翠毛。  
今日笼中强言语，乞归天外啄含桃。  

## 全唐诗(下)　卷八百四十七

卷847_1  【猛虎行】齐己  
磨尔牙，错尔爪。狐莫威，兔莫狡，饥来吞噬取肠饱。  
横行不怕日月明，皇天产尔为生狞。前村半夜闻吼声，  
何人按剑灯荧荧。  
  
卷847_2  【西山叟】齐己  
西山中，多狼虎，去岁伤儿复伤妇。官家不问孤老身，  
还在前山山下住。  
  
卷847_3  【君子行】齐己  
圣人不生，麟龙何瑞。梧桐不高，凤凰何止。  
吾闻古之有君子，行藏以时，进退求己。荣必为天下荣，  
耻必为天下耻。苟进不如此，退不如此，  
亦何必用虚伪之文章，取荣名而自美？古  
  
卷847_4  【善哉行】齐己  
大鹏刷翮谢溟渤，青云万层高突出。下视秋涛空渺瀰，  
旧处鱼龙皆细物。生在世何容易，眼浊心昏信生死。  
愿除嗜欲待身轻，携手同寻列仙事。  
  
卷847_5  【日日曲】齐己  
日日日东上，日日日西没。任是神仙容，也须成朽骨。  
浮云灭复生，芳草死还出。不知千古万古人，  
葬向青山为底物。  
  
卷847_6  【耕叟】齐己  
春风吹蓑衣，暮雨滴箬笠。夫妇耕共劳，儿孙饥对泣。  
田园高且瘦，赋税重复急。官仓鼠雀群，共待新租入。  
  
卷847_7  【苦热行】齐己  
离宫划开赤帝怒，喝出六龙奔日驭。下土熬熬若煎煮，  
苍生惶惶无处处。火云峥嵘焚泬寥，东皋老农肠欲焦。  
何当一雨苏我苗，为君击壤歌帝尧。  
  
卷847_8  【苦寒行】齐己  
冰峰撑空寒矗矗，云凝水冻埋海陆。杀物之性，伤人之欲。  
既不能断绝蒺藜荆棘之根株，又不能展凤凰麒麟之拳跼。  
如此，则何如为和煦，为膏雨，自然天下之荣枯，  
融融于万户。  
  
卷847_9  【春风曲】齐己  
春风有何情，旦暮来林园。不问桃李主，吹落红无言。  
  
卷847_10  【城中怀山友】齐己  
春城来往桃李碧，暖艳红香断消息。  
吾徒自有山中邻，白昼冥心坐岚壁。  
  
卷847_11  【读李贺歌集】齐己  
赤水无精华，荆山亦枯槁。玄珠与虹玉，璨璨李贺抱。  
清晨醉起临春台，吴绫蜀锦胸襟开。狂多两手掀蓬莱，  
珊瑚掇尽空土堆。  
  
卷847_12  【风琴引】齐己  
挪吴丝，雕楚竹，高托天风拂为曲。一一宫商在素空，  
鸾鸣凤语翘梧桐。夜深天碧松风多，孤窗寒梦惊流波。  
愁魂傍枕不肯去，翻疑住处邻湘娥。金风声尽熏风发，  
冷泛虚堂韵难歇。常恐听多耳渐烦，清音不绝知音绝。  
  
卷847_13  【夏云曲】齐己  
红嵯峨，烁晚波，乖龙慵卧旱鬼多。爞爞万里压天堑，  
飏雷电光空闪闪。好雨不雨风不风，徒倚穹苍作岩险。  
男巫女觋更走魂，焚香祝天天不闻。天若闻，  
必能使尔为润泽，洗埃氛。而又变之成五色，捧日轮，  
将以表唐尧虞舜之明君。  
  
卷847_14  【读李白集】齐己  
竭云涛，刳巨鳌，搜括造化空牢牢。冥心入海海神怖，  
骊龙不敢为珠主。间物象不供取，饱饮游神向悬圃。  
锵金铿玉千馀篇，脍吞炙嚼人口传。须知一一丈夫气，  
不是绮罗儿女言。  
  
卷847_15  【祈真坛】齐己  
玉瓮瑶坛二三级，学仙弟子参差入。霓旌队仗下不下，  
松桧森森天露湿。殿前寒气束香云，朝祈暮祷玄元君。  
茫茫俗骨醉更昏，楼台十二遥昆仑。昆仑纵广一万二千里，  
中有五色云霞五色水。何当断欲便飞去，  
不要九转神丹换精髓。  
  
卷847_16  【黄雀行】齐己  
双双野田雀，上下同饮啄。暖去栖蓬蒿，寒归傍篱落。  
殷勤避罗网，乍可遇雕鹗。雕鹗虽不仁，分明在寥廓。  
  
卷847_17  【石竹花】齐己  
石竹花开照庭石，红藓自禀离宫色。一枝两枝初笑风，  
猩猩血泼低低丛。常嗟世眼无真鉴，却被丹青苦相陷。  
谁为根寻造化功，为君吐出淳元胆。白日当午方盛开，  
彤霞灼灼临池台。繁香浓艳如未已，粉蝶游蜂狂欲死。  
  
卷847_18  【寄南岳白莲道士能于长啸】齐己  
猿猱休啼月皎皎，蟋蟀不吟山悄悄。  
大耳仙人满颔须，醉倚长松一声啸。  
  
卷847_19  【古剑歌】齐己  
古人手中铸神物，百炼百淬始提出。今人不要强硎磨，  
莲锷星文未曾没。一弹一抚闻铮铮，老龙影夺秋灯明。  
何时得遇英雄主，用尔平治天下去。  
  
卷847_20  【湘妃庙】齐己  
湘烟濛濛湘水急，汀露凝红裛莲湿。苍梧云叠九嶷深，  
二女魂飞江上立。相携泣，凤盖龙舆追不及。  
庙荒松朽啼飞猩，笋鞭迸出阶基倾。黄昏一岸阴风起，  
新月如眉生阔水。  
  
卷847_21  【巫山高】齐己  
巫山高，巫女妖，雨为暮兮云为朝，楚王憔悴魂欲销。  
秋猿嗥嗥日将夕，红霞紫烟凝老壁。千岩万壑花皆坼，  
但恐芳菲无正色。不知今古行人行，几人经此无秋情。  
云深庙远不可觅，十二峰头插天碧。  
  
卷847_22  【赠持《法华经》僧】齐己  
众人有口，不说是，即说非。吾师有口何所为，  
莲经七轴六万九千字，日日夜夜终复始。乍吟乍讽何悠扬，  
风篁古松含秋霜。但恐天龙夜叉乾闼众，pg塞虚空耳皆耸。  
我闻念经功德缘，舌根可算金刚坚。他时劫火洞燃后，  
神光璨璨如红莲。受持身心苟精洁，尚能使烦恼大海水枯竭。  
魔王轮幢自摧折，何况更如理行如理说。  
  
卷847_23  【刳肠龟】齐己  
尔既能于灵，应久存其生。尔既能于瑞，胡得迷其死。  
刳肠徒自屠，曳尾复何累。可怜濮水流，一叶泛庄子。  
  
卷847_24  【赠岩居僧】齐己  
石如骐驎岩作室，秋苔漫坛净于漆。  
袈裟盖头心在无，黄猿白猿啼日日。  
  
卷847_25  【观李琼处士画海涛】齐己  
巨鳌转侧长鰌翻，狂涛颠浪高漫漫。李琼夺得造化本，  
都卢缩在秋毫端。一挥一画皆筋骨，滉漾崩腾大鲸臬。  
叶扑仙槎摆欲沉，下头应是骊龙窟。昔年曾要涉蓬瀛，  
唯闻撼动珊瑚声。今来正叹陆沉久，见君此画思前程。  
千寻万派功难测，海门山小涛头白。令人错认钱塘城，  
罗刹石底奔雷霆。  
  
卷847_26  【升天行】齐己  
身不沉，骨不重。驱青鸾，驾白凤。幢盖飘摇入冷空，  
天风瑟瑟星河动。瑶阙参差阿母家，楼台戏闭凝彤霞。  
三五仙子乘龙车，堂前碾烂蟠桃花。回头却顾蓬莱顶，  
一点浓岚在深井。  
  
卷847_27  【还人卷】齐己  
李白李贺遗机杼，散在人间不知处。闻君收在芙蓉江，  
日斗鲛人织秋浦。金梭札札文离离。吴姬越女羞上机。  
鸳鸯浴烟鸾凤飞，澄江晓映馀霞辉。仙人手持玉刀尺，  
寸寸酬君珠与璧。裁作霞裳何处披，紫皇殿里深难觅。  
  
卷847_28  【轻薄行】齐己  
玉鞭金镫骅骝蹄，横眉吐气如虹霓。五陵春暖芳草齐，  
笙歌到处花成泥。日沉月上且斗鸡，醉来莫问天高低。  
伯阳道德何唾咦，仲尼礼乐徒卑栖。  
  
卷847_29  【浮云行】齐己  
大野有贤人，大朝有圣君。如何彼浮云，掩蔽白日轮。  
安得东南风，吹散八表外。使之天下人，共见尧眉彩。  
  
卷847_30  【煌煌京洛行】齐己  
圣君垂衣裳，荡荡若朝旭。大观无遗物，四夷来率服。  
清晨回北极，紫气盖黄屋。双阙耸双鳌，九门如川渎。  
梯山航海至，昼夜车相续。我恐红尘深，变为黄河曲。  
  
卷847_31  【吊汨罗】齐己  
落日倚阑干，徘徊汨罗曲。冤魂如可吊，烟浪声似哭。  
我欲考鼋鼍之心，烹鱼龙之腹。尔既啖大夫之血，  
食大夫之肉。千载之后，犹斯暗伏。将谓唐尧之尊，  
还如荒悴之君。更有逐臣，于焉葬魂。得以纵其噬，  
恣其吞。  
  
卷847_32  【赠念《法华经》僧】齐己  
念念念兮入恶易，念念念兮入善难。念经念佛能一般，  
爱河竭处生波澜。言公少年真法器，白昼不出夜不睡。  
心心缘经口缘字，一室寥寥灯照地。沈檀卷轴宝函盛，  
薝卜香熏水精记。空山木落古寺闲，松枝鹤眠霜霰干。  
牙根舌根水滴寒，珊瑚捶打红琅玕。但恐莲花七朵一时折，  
朵朵似君心地白。又恐天风吹天花，缤纷如雨飘袈裟。  
况闻此经甚微妙，百千诸佛真秘要。灵山说后始传来，  
闻者虽多持者少。更堪诵入陀罗尼，唐音梵音相杂时。  
舜弦和雅熏风吹，文王武王弦更悲。  
如此争不遣碧空中有龙来听，有鬼来听。亦使人间闻者敬，  
见者敬。自然心虚空，性清净。此经真体即毗卢，  
雪岭白牛君识无。  
  
卷847_33  【短歌寄鼓山长老】齐己  
雪峰雪峰高且雄，峨峨堆积青冥中。六月赤日烧不熔，  
飞禽瞥见人难通。常闻中有白象王，五百象子皆威光。  
行围坐绕同一色，森森影动旃檀香。于中一子最雄猛，  
称尊独踞鼓山顶。百千眷属阴□影，身照曜，吞秋景。  
我闻岷国民归依，前王后王皆师资。宁同梁武遇达磨，  
过后弹指空伤悲。  
  
卷847_34  【渔父】齐己  
夜钓洞庭月，朝醉巴陵市。却归君山下，鱼龙窟边睡。  
生涯在何处，白浪千万里。曾笑楚臣迷，苍黄汨罗水。  
  
卷847_35  【采莲曲】齐己  
越溪女，越江莲。齐菡萏，双婵娟。嬉游向何处，  
采摘且同船。浩唱发容与，清波生漪连。时逢岛屿泊，  
几共鸳鸯眠。襟袖既盈溢，馨香亦相传。薄暮归去来，  
苎萝生碧烟。  
  
卷847_36  【啄木】齐己  
啄木啄啄，鸣林响壑。贪心既缘，利嘴斯凿。  
有朽百尺，微虫斯宅。以啄去害，啄更弥剧。  
层崖豫章，耸干苍苍。无纵尔啄，摧我栋梁。  
  
卷847_37  【灵松歌】齐己  
灵松灵松，是何根株。盘擗枝干，与群木殊。  
世眼争知苍翠容，薜萝遮体深朦胧。先秋瑟瑟生谷风，  
青阴倒卓寒潭中。八月天威行肃杀，万木凋零向霜雪。  
唯有此松高下枝，一枝枝在无摧折。痴冻顽冰如铁坚，  
重重锁到槎牙颠。老鳞枯节相把捉，踉跄立在青崖前。  
有时深洞兴雷雹，飞电绕身光闪烁。乍似苍龙惊起时，  
攫雾穿云欲腾跃。夜深山月照高枝，疏影细落莓苔矶。  
千年朽枿魍魉出，一株寒韵锵琉璃。安得良工妙图雘，  
写将偃蹇悬烟阁。飞瀑声中战岁寒，红霞影里擎萧索。  
  
卷847_38  【蠹】齐己  
蠹不自蠹，而蠹于木。蠹极木心，以丰尔腹。  
偶或成之，胡为勖人。而不真，繇尔乱神。  
蠹兮蠹兮，何全其生。无托尔形，霜松雪柽。  
  
卷847_39  【行路难】齐己  
行路难，君好看，惊波不在黤黮间，小人心里藏崩湍。  
七盘九折寒崷崒，翻车倒盖犹堪出。未似是非唇舌危，  
暗中潜毁平人骨。君不见楚灵均，千古沉冤湘水滨。  
又不见李太白，一朝却作江南客。  
  
卷847_40  【谢徽上人见惠二龙障子，以短歌酬之】齐己  
我见苏州昆山金城中，金城柱上有二龙。  
老僧相传道是僧繇手，寻常入海共龙斗。  
又闻蜀国玉局观有孙遇迹，盘屈身长八十尺。  
游人争看不敢近，头觑寒泉万丈碧。近有五羊徽上人，  
闲工小笔得意新。画龙不夸头角及须鳞，只求筋骨与精神。  
徽上人，真艺者。惠我双龙不言价，等闲不敢将悬挂。  
恐是叶公好假龙，及见真龙却惊怕。  
  
卷847_41  【送人往长沙】齐己  
荆门归路指湖南，千里风帆兴可谙。  
好听鹧鸪啼雨处，木兰舟晚泊春潭。  
  
卷847_42  【偶题】齐己  
时事懒言多忌讳，野吟无主若纵横。  
君看三百篇章首，何处分明著姓名。  
  
卷847_43  【寄山中叟】齐己  
青泉碧树夏风凉，紫蕨红粳午爨香。  
应笑晨持一盂苦，腥膻市里叫家常。  
  
卷847_44  【赠琴客】齐己  
曾携五老峰前过，几向双松石上弹。  
此境此身谁更爱，掀天羯鼓满长安。  
  
卷847_45  【勉吟僧】齐己  
千途万辙乱真源，白昼劳形夜断魂。  
忍著袈裟把名纸，学他低折五侯门。  
  
卷847_46  【送人归华下】齐己  
莲花峰翠湿凝秋，旧业园林在下头。  
好束诗书且归去，而今不爱事风流。  
  
卷847_47  【夏日城中作二首】齐己  
三面僧邻一面墙，更无风路可吹凉。  
他年舍此归何处，青壁红霞裹石房。  
竹低莎浅雨濛濛，水槛幽窗暑月中。  
有境牵怀人不会，东林门外翠横空。  
  
卷847_48  【默坐】齐己  
灯引飞蛾拂焰迷，露淋栖鹤压枝低。  
冥心坐满蒲团稳，梦到天台过剡溪。  
  
卷847_49  【水边行】齐己  
身著袈裟手杖藤，水边行止不妨僧。  
禽栖日落犹孤立，隔浪秋山千万层。  
  
卷847_50  【寄郑谷郎中】齐己  
人间近遇风骚匠，鸟外曾逢心印师。  
除此二门无别妙，水边松下独寻思。  
  
卷847_51  【翡翠】齐己  
水边飞去青难辨，竹里归来色一般。  
磨吻鹰鹯莫相害，白鸥鸿鹤满沙滩。  
  
卷847_52  【与节供奉大德游京口寺留题】齐己  
柳岸晴缘十里来，水边精舍绝尘埃。  
煮茶尝摘兴何极，直至残阳未欲回。  
  
卷847_53  【谢荆幕孙郎中见示《乐府歌集》二十八字】齐己  
长吉才狂太白颠，二公文阵势横前。  
谁言后代无高手，夺得秦皇鞭鬼鞭。  
  
卷847_54  【谢《阴符经》勉送藏休上人二首】齐己  
事遂鼎湖遗剑履，时来渭水掷鱼竿。  
欲知贤圣存亡道，自向心机反覆看。  
一林霜雪未沾头，争遣藏休肯便休。  
学尽世间难学事，始堪随处任虚舟。  
  
卷847_55  【幽斋偶作】齐己  
幽院才容个小庭，疏篁低短不堪情。  
春来犹赖邻僧树，时引流莺送好声。  
  
卷847_56  【赠念《法华经》僧】齐己  
万境心随一念平，红芙蓉折爱河清。  
持经功力能如是，任驾白牛安稳行。  
  
卷847_57  【对菊】齐己  
无艳无妖别有香，栽多不为待重阳。  
莫嫌醒眼相看过，却是真心爱澹黄。  
  
卷847_58  【闭门】齐己  
正是闭门争合闭，大家开处不须开。  
还防朗月清风夜，有个诗人相访来。  
  
卷847_59  【勉送吴国三五新戒归】齐己  
法王遗制付仁王，难得难持劫数长。  
努力只须坚守护，三千八万是垣墙。  
  
卷847_60  【夏日寄清溪道者】齐己  
老病不能求药饵，朝昏只是但焚烧。  
不知谁为收灰骨，垒石栽松傍寺桥。  
  
卷847_61  【送惠空北游】齐己  
君向岘山游圣境，我将何以记多才。  
叮咛堕泪碑前过，写取斯文寄我来。  
  
卷847_62  【寄怀归州马判官】齐己  
三年为倅兴何长，归计应多事少忙。  
又见秋风霜裛树，满山椒熟水云香。  
  
卷847_63  【观荷叶露珠】齐己  
霏微晓露成珠颗，宛转田田未有风。  
任器方圆性终在，不妨翻覆落池中。  
  
卷847_64  【苦热怀玉泉寺寄仁上人】齐己  
火云如烧接苍梧，原野烟连大泽枯。  
谩费葛衫葵扇力，争禁泉石润肌肤。  
  
卷847_65  【观盆池白莲】齐己  
素萼金英喷露开，倚风凝立独徘徊。  
应思潋滟秋池底，更有归天伴侣来。  
  
卷847_66  【折杨柳词四首】齐己  
凤楼高映绿阴阴，凝重多含雨露深。  
莫谓一枝柔软力，几曾牵破别离心。  
馆娃宫畔响廊前，依托吴王养翠烟。  
剑去国亡台殿毁，却随红树噪秋蝉。  
秾低似中陶潜酒，软极如伤宋玉风。  
多谢将军绕营种，翠中闲卓战旗红。  
高僧爱惜遮江寺，游子伤残露野桥。  
争似著行垂上苑，碧桃红杏对摇摇。  
  
卷847_67  【答长沙丁秀才书】齐己  
月月便车奔帝阙，年年贡士过荆台。  
如何三度槐花落，未见故人携卷来。  
  
卷847_68  【戒小师】齐己  
不肯吟诗不听经，禅宗异岳懒游行。  
他年白首当人问，将底言谈对后生。  
  
卷847_69  【题旧拄杖】齐己  
亲采匡庐瀑布西，层崖悬壁更安梯。  
携行三十年吟伴，未有诗人□□□。  
  
卷847_70  【酬欧阳秀才卷】齐己  
三十篇多十九章，□声风力撼疏篁。  
不堪更有精搜处，谁见萧萧雨夜堂。  
  
卷847_71  【闻雁】齐己  
潇湘浦暖全迷鹤，逻逤川寒只有雕。  
谁向孤舟忆兄弟，坐看连雁度横桥。  
  
卷847_72  【送高丽二僧南游】齐己  
日边乡井别年深，中国灵踪欲遍寻。  
何处碧山逢长老，分明认取祖师心。  
  
卷847_73  【谢猿皮】齐己  
贵向猎师家买得，携来乞与坐禅床。  
不知摘月秋潭畔，曾对何人啼断肠。  
  
卷847_74  【酬光上人】齐己  
禅言难后到诗言，坐石心同立月魂。  
应记前秋会吟处，五更犹在老松根。  
  
卷847_75  【送僧归日本】齐己  
日东来向日西游，一钵闲寻遍九州。  
却忆鸡林本师寺，欲归还待海风秋。  
  
卷847_76  【庚午岁十五夜对月】齐己  
海澄空碧正团圆，吟想玄宗此夜寒。  
玉兔有情应记得，西边不见旧长安。  
  
卷847_77  【红蔷薇花】齐己  
晴日当楼晓香歇，锦带盘空欲成结。  
莺声渐老柳飞时，狂风吹落猩猩血。  
  
卷847_78  【贻九华上人】齐己  
一法传闻继老能，九华闲卧最高层。  
秋钟尽后残阳暝，门掩松边雨夜灯。  
  
卷847_79  【寄赓匡图兄弟】齐己  
僧外闲吟乐最清，年登八十丧南荆。  
风骚作者为商确，道去碧云争几程。  
  
卷847_80  【句】齐己  
春晴游寺客，花落闭门僧。（见《西清诗话》）古  
香传天下口，□贵火前名。角开香满室，炉动绿凝铛。  
（《咏茶》）主  
园林将向夕，风雨更吹花。（以下见《吟窗杂录》）知  
相思坐溪石，□□□山风。  
夕照背高台，残钟残角催。（《落照》）斋  
五老峰前相见时，两无言语各扬眉。  
高人爱惜藏岩里，白bv封题寄火前。（《咏茶》，  
见《三山老人语录》）古  

## 全唐诗(下)　卷八百四十八

卷848_1  【言兴】尚颜  
矻矻被吟牵，因师贾浪仙。江山风月处，一十二三年。  
雅颂在于此，浮华致那边。犹惭功未至，谩道近千篇。  
  
卷848_2  【江上秋思（一作尚志诗）】尚颜  
到来江上久，谁念旅游心。故国无秋信，邻家有夜砧。  
坐遥翻不睡，愁极却成吟。即恐髭连鬓，还为白所侵。  
  
卷848_3  【匡山居】尚颜  
无才加性拙，道理合藏踪。是处非深远，其山已万重。  
经时邻境战，独夜隔云舂。昨日泉中见，常鱼亦化龙。  
  
卷848_4  【夷陵即事】尚颜  
不难饶白发，相续是滩波。避世嫌身晚，思家乞梦多。  
暑衣经雪着，冻砚向阳呵。岂谓临岐路，还闻圣主过。  
  
卷848_5  【紫阁隐者】尚颜  
天高紫阁侵，隐者信沈沈。道长年兼长，云深草复深。  
如非禅客见，即是猎人寻。北笑长安道，埃尘古到今。  
  
卷848_6  【与陈陶处士】尚颜  
钟陵城外住，喻似玉沈泥。道直贫嫌杀，神清语亦低。  
雪深加酒债，春尽减诗题。记得曾邀宿，山茶独自携。  
  
卷848_7  【与王嵩隐】尚颜  
一生吟兴僻，方见业精微。事若终难得，乡应不易归。  
乱收西日叶，双掩北风扉。合国诸卿相，皆曾着布衣。  
  
卷848_8  【怀陆龟蒙处士】尚颜  
布褐东南隐，相传继谢敷。高谭夫子道，静看海山图。  
事免伤心否，棋逢敌手无。关中花数内，独不见菖蒲。  
  
卷848_9  【寄华阴司空侍郎】尚颜  
剑佩已深扃，茅为岳面亭。诗犹少绮美，画肯爱丹青。  
换笔修僧史，焚香阅道经。相邀来未得，但想鹤仪形。  
  
卷848_10  【送陆肱入关】尚颜  
舟行复陆行，始得到咸京。准拟何人口，吹嘘六义名。  
乱山遥减翠，丛菊早含英。衣锦还乡日，他时有此荣。  
  
卷848_11  【送刘必先】尚颜  
力进凭诗业，心焦阙问安。远行无处易，孤立本来难。  
楚月船中没，秦星马上残。明年有公道，更以命推看。  
  
卷848_12  【寄方干处士】尚颜  
格外缀清诗，诗名独得知。闲居公道日，醉卧牡丹时。  
海鸟和涛望，山僧带雪期。仍闻称处士，圣主肯相违。  
  
卷848_13  【寄刘逸士】尚颜  
无愁无累者，偶向市朝游。此后乘孤艇，依前入乱流。  
高眠歌圣日，下钓坐清秋。道不离方寸，而能混俗求。  
  
卷848_14  【送独孤处士】尚颜  
万里去非忙，惟携贮药囊。山家消夜景，酒肆过年光。  
立鹤洲侵浪，喧蛩壁近床。谁人临上路，乞得变髭方。  
  
卷848_15  【早春送人归岳阳】尚颜  
久食主人鱼，春来复旧居。远无千里浪，轻有半船书。  
过片晴云淡，消残暮雪虚。岳阳多异境，搜思勿令疏。  
  
卷848_16  【冬暮送人】尚颜  
长安冬欲尽，又送一遗贤。醉后情浑可，言休理不然。  
射衣秦岭雪，摇月汉江船。亦过春兼夏，回期信有蝉。  
  
卷848_17  【送徐道人东游】尚颜  
长安人扰扰，独自有闲心。海上山中去，风前月下吟。  
引猿秋果熟，藏鹤晓云深。易姓更名数，难教弟子寻。  
  
卷848_18  【自纪】尚颜  
诸机忘尽未忘诗，似向诗中有所依。远境等闲支枕觅，  
空山容易杖藜归。清猿一一居林叫，白鸟双双避钓飞。  
欲画净名居士像，焚香愿见陆探微。  
  
卷848_19  【怀智栖上人】尚颜  
临水登山自有期，不同游子暮何之。闲眠默坐身堪赏，  
已去还来事可知。林鸟隔云飞一饷，草虫和雨叫多时。  
思君最易令人老，倚槛空吟所寄诗。  
  
卷848_20  【峡中酬荆南郑准】尚颜  
山斋西向蜀江濆，四载安居复有群。风雁势高犹可见，  
雪猿声苦不堪闻。新诗写出难胜宝，破衲披行却类云。  
每喜溯流宾客说，元瑜刀笔润雄军。  
  
卷848_21  【寄荆门郑准】尚颜  
传衣传钵理难论，绮靡销磨二雅尊。不许姓名留月观，  
终携瓶锡去云门。窗间挂烛通宵在，竹上题诗隔岁存。  
珍重荆门郑从事，十年同受景升恩。  
  
卷848_22  【将欲再游荆渚留辞岐下司徒】尚颜  
竹锡铜瓶配衲衣，殷公楼畔偶然离。白莲几看从开日，  
明月长吟到落时。活计本无桑柘润，疏慵寻有水云资。  
今朝回去精神别，为得头厅宰相诗。  
  
卷848_23  【赠村公】尚颜  
绸衣木突此乡尊，白尽须眉眼未昏。醉舞神筵随鼓笛，  
闲歌圣代和儿孙。黍苗一顷垂秋日，茅栋三间映古原。  
也笑长安名利处，红尘半是马蹄翻。  
  
卷848_24  【秋夜吟】尚颜  
梧桐雨畔夜愁吟，抖擞衣裾藓色侵。  
枉道一生无系着，湘南山水别人寻。  
  
卷848_25  【读齐己上人集（一作栖蟾诗）】尚颜  
诗为儒者禅，此格的惟仙。雅如周颂，清和甚舜弦。  
冰生听瀑句，香发早梅篇。想得吟成夜，文星照楚天。  
  
卷848_26  【除夜（一作栖蟾诗）】尚颜  
九冬三十夜，寒与暖分开。坐到四更后，身添一岁来。  
鱼灯延腊火，兽炭化春灰。青帝今应老，迎新见几回。  
  
卷848_27  【送人归乡】尚颜  
多才与命违，末路忆柴扉。白发何人问，青山一剑归。  
晴烟独鸟没，野渡乱花飞。寂寞长亭外，依然空落晖。  
  
卷848_28  【述怀】尚颜  
青门聊极望，何事久离群。芳草失归路，故乡空暮云。  
信回陵树老，梦断灞流分。兄弟正南北，鸿声堪独闻。  
五城初罢构，海上忆闲行。触雪麻衣静，登山竹锡轻。  
天寒岳寺出，日晚岛泉清。坐与幽期遇，何湖心渺冥。  
  
卷848_29  【宿寿安甘棠馆】尚颜  
行人方倦役，到此似还乡。流水来关外，青山近洛阳。  
溪云归洞鹤，松月半轩霜。坐恐晨钟动，天涯道路长。  
山空蕙气香，乳管折云房。愿值壶中客，亲传肘后方。  
三更礼星斗，寸匕服丹霜。默坐树阴下，仙经横石床。  
  
卷848_30  【送朴山人归新罗】尚颜  
浩渺行无极，扬帆但信风。云山过海半，乡树入舟中。  
波定遥天出，沙平远岸穷。离心寄何处，目击曙霞东。  
  
卷848_31  【宿清远峡山寺】尚颜  
寺近朝天路，多闻玉佩音。鉴人开慧眼，归鸟息禅心。  
磬接星河曙，窗连夏木深。此中能宴坐，何必在云林。  
  
卷848_32  【松山岭】尚颜  
平生闲放久，野鹿许为群。居止邻西岳，轩窗度白云。  
斋心饭松子，话道接茅君。汉主恩情去，空山起夕氛。  
  
卷848_33  【句】尚颜  
浸浸三楚白，渺渺九江寒。（《雪》，见《吟窗杂录》）古  
  
卷848_34  【泊洞庭】虚中  
槐柳未知秋，依依馆驿头。客心俱念远，时雨自相留。  
浪没货鱼市，帆高卖酒楼。夜来思展转，故里在南州。  
  
卷848_35  【善卷坛】虚中  
耕荒凿原时，高趣在希夷。大舜欲逊国，先生空敛眉。  
五溪清不足，千古美无亏。纵遣亡淳者，何人投所思。  
  
卷848_36  【石城金谷】虚中  
晋祚一倾摧，骄奢去不回。只应荆棘地，犹作绮罗灰。  
狐兔闲生长，樵苏静往来。踟蹰意无尽，寒日又西颓。  
  
卷848_37  【庾楼】虚中  
郡楼名甚远，几换见楼人。庾亮魂应在，清风到白蘋。  
晴轩分楚汉，夜酒揖星辰。何必匡山上，独言无世尘。  
  
卷848_38  【经贺监旧居】虚中  
不恋明皇宠，归来镜水隅。道装汀鹤识，春醉钓人扶。  
逐朵云如吐，成行雁侣驱。兰亭名景在，踪迹未为孤。  
  
卷848_39  【献郑都官】虚中  
早晚辞班列，归寻旧隐峰。代移家集在，身老诏书重。  
药秘仙都诀，茶开蜀国封。何当答群望，高蹑傅岩踪。  
  
卷848_40  【寄华山司空图二首】虚中  
门径放莎垂，往来投刺稀。有时开御札，特地挂朝衣。  
岳信僧传去，仙香鹤带归。他年二南化，无复更衰微。  
逍遥短褐成，一剑动精灵。白昼梦仙岛，清晨礼道经。  
黍苗侵野径，桑椹污闲庭。肯要为邻者，西南太华青。  
  
卷848_41  【赠屏风岩栖蟾上人】虚中  
岩房高且静，住此几寒暄。鹿嗅安禅石，猿啼乞食村。  
朝阳生树罅，古路透云根。独我闲相觅，凄凉碧洞门。  
  
卷848_42  【赠秀才】虚中  
筠阳多胜致，夫子纵游遨。凤鸟瑞不见，鲈鱼价转高。  
门开沙觜静，船系树根牢。谁解伊人趣，村沽对郁陶。  
  
卷848_43  【送迁客】虚中  
倏忽堕鹓行，天南去路长。片言曾不谄，获罪亦何伤。  
象恋藏牙浦，人贪卖子乡。此心终合雪，去已莫思量。  
  
卷848_44  【哭悼朝贤】虚中  
前昨回私第，旋闻寝疾终。四邻方响绝，二月牡丹空。  
冢已迁名境，碑仍待至公。只应遗爱理，长在楚南风。  
  
卷848_45  【悼方干处士】虚中  
先生在世日，只向镜湖居。明主未巡狩，白头闲钓鱼。  
烟莎一径小，洲岛四邻疏。独有为儒者，时来吊旧庐。  
  
卷848_46  【听轩辕先生琴】虚中  
诀妙与功精，通宵膝上横。一堂风冷淡，千古意分明。  
坐客神魂凝，巢禽耳目倾。酷哉商纣世，曾不遇先生。  
  
卷848_47  【芳草】虚中  
绵绵芳草绿，何处动深思。金谷人亡后，沙场日暖时。  
龙鳞藏有瑞，风雨洒无私。欲采兰兼蕙，清香可赠谁。  
  
卷848_48  【句】虚中  
喜鱼在深处，幽鸟立多时。（《马侍中池亭》，《纪事》）主  
菖蒲花不艳，鸲鹆性多灵。（《古今诗话》）知  
盘中是祥瑞，天下恰炎蒸。（卖冰者，以下《吟窗杂录》）古  
待暖还须去，门前有路岐。（《夜坐》）斋  
春雨无高下，花枝有短长。（《春诗》）主  
老负峨眉月，闲看云水心。（《赠齐己》，《五代史补》）知  
  
卷848_49  【短歌行】栖蟾  
蟾光堪自笑，浮世懒思量。身得几时活，眼开终日忙。  
千门无寿药，一镜有愁霜。早向尘埃外，光阴任短长。  
  
卷848_50  【除夜（一作尚颜诗）】栖蟾  
九冬三十夜，寒与暖分开。坐到四更后，身添一岁来。  
鱼灯延腊火，兽炭化春灰。青帝今应老，迎新见几回。  
  
卷848_51  【宿巴江】栖蟾  
江声五十里，泻碧急于弦。不觉日又夜，争教人少年。  
一汀巫峡月，两岸子规天。山影似相伴，浓遮到晓船。  
  
卷848_52  【游边】栖蟾  
边云四顾浓，饥马嗅枯丛。万里八九月，一身西北风。  
偷营天正黑，战地雪多红。昨夜东归梦，桃花暖色中。  
  
卷848_53  【居南岳怀沈彬】栖蟾  
石房开竹扉，茗外独支颐。万木还无叶，百年能几时。  
隔云闻狖过，截雨见虹垂。因忆岳南客，晏眠吟好诗。  
  
卷848_54  【南中怀友生】栖蟾  
荔枝江上立，望北几思量。隔海无书札，前年在汉阳。  
瘴村人起早，铜柱象揩光。居此成何事，寻君过碧湘。  
  
卷848_55  【赠南岳玄泰布衲】栖蟾  
曹溪入室人，终老甚难群。四十馀年内，青山与白云。  
松和巢鹤看，果共野猿分。海外僧来说，名高自小闻。  
  
卷848_56  【寄问政山聂威仪】栖蟾  
先生卧碧岑，诸祖是知音。得道无一法，孤云同寸心。  
岚光薰鹤诏，茶味敌人参。苦向壶中去，他年许我寻。  
  
卷848_57  【送迁客】栖蟾  
谏频甘得罪，一骑入南深。若顺吾皇意，即无臣子心。  
织花蛮市布，捣月象州砧。蒙雪知何日，凭楼望北吟。  
  
卷848_58  【读齐己上人集（一作尚颜诗）】栖蟾  
诗为儒者禅，此格的惟仙。雅如周颂，清和甚舜弦。  
冰生听瀑句，香发早梅篇。想得吟成夜，文星照楚天。  
  
卷848_59  【牧童】栖蟾  
牛得自由骑，春风细雨飞。青山青草里，一笛一蓑衣。  
日出唱歌去，月明抚掌归。何人得似尔，无是亦无非。  
  
卷848_60  【再宿京口禅院】栖蟾  
滩声依旧水溶溶，岸影参差对梵宫。楚树七回凋旧叶，  
江人两至宿秋风。蟾蜍竹老摇疏白，菡萏池干落碎红。  
多病支郎念行止，晚年生计转如蓬。  

## 全唐诗(下)　卷八百四十九

卷849_1  【耕田鼓诗】可朋  
农舍田头鼓，王孙筵上鼓。击鼓兮皆为鼓，  
一何乐兮一何苦。上有烈日，下有焦土。愿我天翁，  
降之以雨。令桑麻熟，仓箱富。不饥不寒，上下一般。  
  
卷849_2  【赋洞庭】可朋  
周极八百里，凝眸望则劳。水涵天影阔，山拔地形高。  
贾客停非久，渔翁转几遭。飒然风起处，又是鼓波涛。  
  
卷849_3  【赠方干】可朋  
盛名传出自皇州，一举参差便缩头。月里岂无攀桂分，  
湖中刚爱钓鱼休。童偷诗藁呈邻叟，客乞书题谒郡侯。  
独泛短舟何限景，波涛西接洞庭秋。  
  
卷849_4  【桐花鸟】可朋  
五色毛衣比凤雏，深花丛里只如无。  
美人买得偏怜惜，移向金钗重几铢。  
  
卷849_5  【句】可朋  
来多不似客，坐久却垂帘。（见《纪事》）古  
虹收千嶂雨，潮展半江天。（见《刘公诗话》）斋  
诗因试客分题僻，棋为饶人下著低。  
伤心尽日有啼鸟，独步残春空落花。（《杜甫旧居》）知  
唯陪北楚三千客，多话东林十八贤。  
乍当暖景飞仍慢，欲就芳丛舞更高。（蝶，见《偶谈》）斋  
  
卷849_6  【宿郑谏议山居】昙域  
堂开星斗边，大谏采薇还。禽隐石中树，月生池上山。  
凉风吹咏思，幽语隔禅关。莫拟归城计，终妨此地闲。  
  
卷849_7  【怀齐己】昙域  
鬓髯秋景两苍苍，静对茅斋一炷香。病后身心俱澹泊，  
老来朋友半凋伤。峨眉山色侵云直，巫峡滩声入夜长。  
犹喜深交有支遁，时时音信到松房。  
  
卷849_8  【赠岛云禅师】昙域  
远庵枯叶满，群鹿亦相随。顶骨生新发，庭松长旧枝。  
禅高太白月，行出祖师碑。乱后潜来此，南人总不知。  
  
卷849_9  【垓下怀古】栖一  
缅想咸阳事可嗟，楚歌哀怨思无涯。八千子弟归何处，  
万里鸿沟属汉家。弓指阵前争日月，血流垓下定龙蛇。  
拔山力尽乌江水，今古悠悠空浪花。  
  
卷849_10  【武昌怀古】栖一  
战国城池尽悄然，昔人遗迹遍山川。笙歌罢吹几多日，  
台榭荒凉七百年。蝉响夕阳风满树，雁横秋岛雨漫天。  
堪嗟世事如流水，空见芦花一钓船。  
  
卷849_11  【圣果寺】处默  
路自中峰上，盘回出薜萝。到江吴地尽，隔岸越山多。  
古木丛青霭，遥天浸白波。下方城郭近，钟磬杂笙歌。  
  
卷849_12  【送僧游西域】处默  
一盂兼一锡，只此度流沙。野性虽为客，禅心即是家。  
寺披云峤雪，路入晓天霞。自说游诸国，回应岁月赊。  
  
卷849_13  【远烟】处默  
霭霭前山上，凝光满薜萝。高风吹不尽，远树得偏多。  
翠与晴云合，轻将淑气和。正堪流野目，朱阁意如何。  
  
卷849_14  【萤】处默  
熠熠与娟娟，池塘竹树边。乱飞如拽火，成聚却无烟。  
微雨洒不灭，轻风吹欲燃。昔时书案上，频把作囊悬。  
  
卷849_15  【忆庐山旧居】处默  
粗衣粝食老烟霞，勉把衰颜惜岁华。独鹤只为山客伴，  
闲云常在野僧家。丛生嫩蕨粘松粉，自落干薪带藓花。  
明月清风旧相得，十年归恨可能赊。  
  
卷849_16  【题栖霞寺僧房】处默  
名山不取买山钱，任构花宫近碧巅。松桧老依云里寺，  
楼台深锁洞中天。风经绝嶂回疏雨，石倚危屏挂落泉。  
欲结茅庵共师住，肯饶多少薜萝烟。  
  
卷849_17  【山中作】处默  
席帘高卷枕高欹，门掩垂萝蘸碧溪。  
闲把史书眠一觉，起来山日过松西。  
  
卷849_18  【织妇】处默  
蓬鬓蓬门积恨多，夜阑灯下不停梭。  
成缣犹自陪钱纳，未直青楼一曲歌。  
  
卷849_19  【句】处默  
太平时节无人看，雪刃闲封满匣尘。（《剑》，  
见王正字《诗格》）主  
  
卷849_20  【秋日闲居】修睦  
是事不相关，谁人似此闲。卷帘当白昼，移榻对青山。  
野鹤眠松上，秋苔长雨间。岳僧频有信，昨日得书还。  
  
卷849_21  【宿岳阳开元寺】修睦  
竟夕凭虚槛，何当兴叹频。往来人自老，今古月常新。  
风逆沈鱼唱，松疏露鹤身。无眠钟又动，几客在迷津。  
  
卷849_22  【送边将】修睦  
人尽有离别，而君独可嗟。言将身报国，敢望禄荣家。  
战思风吹野，乡心月照沙。归期定何日，塞北树无花。  
  
卷849_23  【雪中送人北游】修睦  
然知心去速，其奈雪飞频。莫喜无危道，虽平更陷人。  
远郊光接汉，旷野色通秦。此去迢遥极，却回应过春。  
  
卷849_24  【落叶】修睦  
雨过闲田地，重重落叶红。翻思向春日，肯信有秋风。  
几处随流水，河边乱暮空。只应松自立，而不与君同。  
  
卷849_25  【落花】修睦  
一片又一片，等闲苔面红。不能延数日，开亦是春风。  
公子歌声歇，诗人眼界空。遥思故山下，经雨两三丛。  
  
卷849_26  【题田道者院】修睦  
入门空寂寂，真个出家儿。有行鬼不见，无心人谓痴。  
古岩寒柏对，流水落花随。欲别一何懒，相从所恨迟。  
  
卷849_27  【东林寺】修睦  
欲去不忍去，徘徊吟绕廊。水光秋澹荡，僧好语寻常。  
碑古苔文叠，山晴钟韵长。翻思南岳上，欠此白莲香。  
  
卷849_28  【寄贯休上人】修睦  
常语亦关诗，常流安得知。楚郊来未久，吴地住多时。  
立月无人近，归林有鹤随。所居浑不远，相识偶然迟。  
  
卷849_29  【喜僧友到】修睦  
十年消息断，空使梦烟萝。嵩岳几时下，洞庭何日过。  
瓶干离涧久，衲坏卧云多。意欲相留住，游方肯舍么。  
  
卷849_30  【怀虚中上人】修睦  
檐雨滴更残，思君安未安。湘川闻不远，道路去寻难。  
吟鬓霜应蚀，禅衣雪渐寒。倚松因独立，一鸟下江干。  
  
卷849_31  【简寂观】修睦  
正同高士坐烟霞，思著闲忙又是嗟。碧岫观中人似鹤，  
红尘路上事如麻。石肥滞雨添苍藓，松老涵风落翠花。  
莫道此间无我分，遗民长在惠持家。  
  
卷849_32  【睡起作】修睦  
长空秋雨歇，睡起觉精神。看水看山坐，无名无利身。  
偈吟诸祖意，茶碾去年春。此外谁相识，孤云到砌频。  
  
卷849_33  【卖松者】修睦  
求利有何限，将松入市来。直饶人买去，也向柳边栽。  
细叶犹粘雪，孤根尚惹苔。君用心错，举世重花开。  
  
卷849_34  【思齐己上人】修睦  
同人与流俗，相谓好襟灵。有口不他说，长年自诵经。  
水声秋后石，山色晚来庭。客问修何法，指松千岁青。  
  
卷849_35  【送玄泰禅师】修睦  
去去去何住，一盂兼一瓶。水边寒草白，岛外晚峰青。  
宿处林闻虎，行时天有星。回期谁可定，浮世重看经。  
  
卷849_36  【三生石】修睦  
圣迹谁会得，每到亦徘徊。一尚不可得，三从何处来。  
清宵寒露滴，白昼野云隈。应是表灵异，凡情安可猜。  
  
卷849_37  【题僧梦微房】修睦  
东海日未出，九衢人已行。吾师无事坐，苔藓入门生。  
雨过闲花落，风来古木声。天台频说法，石壁欠题名。  
  
卷849_38  【秋台作】修睦  
独上高楼上，客情何物同。孤云无定处，长日信秋风。  
兄弟多年别，关河此夕中。到头归去是，免使叹洪濛。  
  
卷849_39  【怀故园】修睦  
故园归未得，此日意何伤。独坐水边草，水流春日长。  
  
卷849_40  【谢武肃王】无作  
云鹤性孤单，争堪名利关。衔恩虽入国，辞命却归山。  
  
卷849_41  【哭僧】清尚  
道力自超然，身亡同坐禅。水流元在海，月落不离天。  
溪白葬时雪，风香焚处烟。世人频下泪，不见我师玄。  
  
卷849_42  【投谒齐己】乾康  
隔岸红尘忙似火，当轩青嶂冷如冰。  
烹茶童子休相问，报道门前是衲僧。  
  
卷849_43  【赋残雪】乾康  
六出奇花已住开，郡城相次见楼台。  
时人莫把和泥看，一片飞从天上来。  
  
卷849_44  【句】乾康  
镜湖中有月，处士后无人。荻笋抽高节，鲈鱼跃老鳞。  
（《经方干旧居》甚为齐己所称）主  

## 全唐诗(下)　卷八百五十

卷850_1  【招隐】昙翼  
连峰数千里，修林带平津。云起远山翳，风至□荒榛。  
茅茨隐不见，鸡鸣知有人。蹑磴践其迹，处处见遗薪。  
乃知百代下，固有上皇民。  
  
卷850_2  【石桥琪树】隐求  
山上天将近，人间路渐遥。谁当云里见，知欲渡仙桥。  
  
卷850_3  【律僧】智远  
滤水与龛灯，长长护有情。自从青草出，便不下阶行。  
北阙应无梦，南山旧有名。将何喻浮世，惟指浪沤轻。  
  
卷850_4  【暮春送人】无闷  
折柳亭边手重携，江烟澹澹草萋萋。  
杜鹃不解离人意，更向落花枝上啼。  
  
卷850_5  【寒林石屏】无闷  
草堂无物伴身闲，惟有屏风枕簟间。  
本向他山求得石，却于石上看他山。  
  
卷850_6  【江上秋志】尚志  
到来江上久，谁念旅游心。故国无秋信，邻家有暮砧。  
坐遥翻不睡，愁极却成吟。即恐髭连鬓，还为白所侵。  
  
卷850_7  【路】玄宝  
南北东西去，茫茫万古尘。关河无尽处，风雪有行人。  
险极山通蜀，平多地入秦。营营名利者，来往岂辞频。  
  
卷850_8  【赠智舟三藏】怀浦  
壮岁心难伏，师心伏岂难。寻常独在院，行坐不离坛。  
岳雪当禅暝，松声入咒寒。更因文字外，多把史书看。  
  
卷850_9  【初冬旅舍早怀】怀浦  
枕上角声微，离情未息机。梦回三楚寺，寒入五更衣。  
月没栖禽动，霜晴冻叶飞。自惭行役早，深与道相违。  
  
卷850_10  【对御书后一绝】亚栖  
通神笔法得玄门，亲入长安谒至尊。  
莫怪出来多意气，草书曾悦圣明君。  
  
卷850_11  【题英禅师】亚栖  
将知德行异寻常，每见持经在道场。  
欲识用心精洁处，一瓶秋水一炉香。  
  
卷850_12  【别友人】惟审  
一身无定处，万里独销魂。芳草迷归路，春衣滴泪痕。  
几时休旅食，向夜宿江村。欲识异乡苦，空山啼暮猿。  
  
卷850_13  【赋得闻晓莺啼】惟审  
卷帘清梦后，芳树引流莺。隔叶传春意，穿花送晓声。  
未调云路翼，空负桂枝情。莫尽关关兴，羁愁正厌生。  
  
卷850_14  【春日旅怀呈知己】惟审  
生涯万事有苍苍，应任流萍便越乡。春水独行人渐远，  
故园归梦夜空长。一声隔浦猿啼处，数滴惊心泪满裳。  
不为知音皆鲍叔，信谁江上去茫茫。  
  
卷850_15  【剑客】慕幽  
去住知何处，空将一剑行。杀人虽取次，为事爱公平。  
戟立嗔髭鬓，星流忿眼睛。晓来湘市说，拂曙别辽城。  
  
卷850_16  【酬和友人见寄（一作冬日淮上别文上人）】慕幽  
劳歌好自看，终久偶齐桓。五字若教易，一名争得难。  
侵窗红树老，荫砌雪花残。莫效齐僚属，东归剪钓竿。  
  
卷850_17  【冬日淮上别文上人（一作酬和友人见寄）】慕幽  
家国各万里，同吟六七年。可堪随北雁，迢递向南天。  
水共行人远，山将落日连。春淮有双鲤，莫忘尺书传。  
  
卷850_18  【柳】慕幽  
今古凭君一赠行，几回折尽复重生。五株斜傍渊明宅，  
千树低垂太尉营。临水带烟藏翡翠，倚风兼雨宿流莺。  
隋皇堤畔依依在，曾惹当时歌吹声。  
  
卷850_19  【三峡闻猿】慕幽  
谁向兹来不恨生，声声都是断肠声。七千里外一家住，  
十二峰前独自行。瘴雨晚藏神女庙，蛮烟寒锁夜郎城。  
凭君且听哀吟好，会待青云道路平。  
  
卷850_20  【灯】慕幽  
钟断危楼鸟不飞，荧荧何处最相宜。香然水寺僧开卷，  
笔写春帏客著诗。忽尔思多穿壁处，偶然心尽断缨时。  
孙康勤苦谁能念，少减馀光借与伊。  
  
卷850_21  【宝琴】释彪  
吾有一宝琴，价重双南金。刻作龙凤象，弹为山水音。  
星从徽里发，风来弦上吟。钟期不可遇，谁辨曲中心。  
  
卷850_22  【观大驾出叙事寄怀（见《文苑英华》）】法轮  
紫台宵漏竭，青门曙鼓通。轻霞照复道，徐吹转相风。  
玉鸾光万骑，金舆郁五戎。鸣笳犹度阙，清跸尚喧宫。  
云旗乱陌紫，羽旆杂尘红。百城归北丽，两汉久惭雄。  
吾曹陋薄技，馀庆洽微躬。平源已起洛，印手亦还丰。  
得奉衣冠盛，仍观书轨同。犹言待封告，未忍向华嵩。  
  
卷850_23  【中秋旅怀】尚能  
所畜惟骚雅，兼之得固穷。望乡连北斗，听雨带西风。  
稼穑村坊远，烟波路径通。冥搜清绝句，恰似有神功。  
  
卷850_24  【句】尚能  
霜洲枫落尽，月馆竹生寒。（见《万花谷》）斋  
  
卷850_25  【题伍相庙】常雅  
苍苍古庙映林峦，漠漠烟霞覆古坛。  
精魄不知何处在，威风犹入浙江寒。  
  
卷850_26  【怀旧山（一作别嘉兴知己）】沧浩  
一坐西林寺，从来未下山。不因寻长者，无事到人间。  
宿雨愁为客，寒花笑未还。空怀旧山月，童子诵经闲。  
  
卷850_27  【题慧山泉】若水  
石脉绽寒光，松根喷晓凉。注瓶云母滑，漱齿茯苓香。  
野客偷煎茗，山僧借净床。安禅何所问，孤月在中央。  
  
卷850_28  【题马迹山】文鉴  
瀛洲西望沃洲山，山在平湖缥缈间。  
常说使君千里马，至今龙迹尚堪攀。  

## 全唐诗(下)　卷八百五十一

卷851_1  【和御制游慈恩寺】慈恩寺沙门  
皇风扇祇树，至德茂禅林。仙华曜日彩，神幡曳远阴。  
绮殿笼霞影，飞阁出云心。细草希慈泽，恩光重更深。  
  
卷851_2  【赠贾松先辈】水心寺僧  
嵯峨山上石，岁岁色长新。若使尽成宝，谁为知己人。  
  
卷851_3  【古梅】无名释  
火虐风饕水渍根，霜皴雪皱古苔痕。  
东风未肯随寒暑，又蘖清香与返魂。  
  
卷851_4  【月】南唐失名僧  
徐徐东海出，渐渐上天衢。此夜一轮满，清光何处无。  
  
卷851_5  【武肃王有旨，石桥设斋会，进一诗，共六首】吴越僧  
南有天台事可尊，孕灵含秀独超群。重重曲涧侵危石，  
步步层岩踏碎云。金雀每从云里现，异香多向夜深闻。  
当知此界非凡界，一道幽奇各自分。  
仙源佛窟有天台，今古嘉名遍九垓。石磴嵌空神匠出，  
瀑泉雄壮雨声来。景强偏感高僧上，地胜能令远思开。  
一等翘诚依此处，自然灵贶作梯媒。  
智泉福海莫能逾，亲自王恩运睿谟。感现尽冥心境界，  
资持全固道根株。石梁低翥红鹦鹉，烟岭高翔碧鹧鸪。  
胜妙重重惟祷祝，永资军庶息灾虞。  
凌晨迎请倍精诚，亲散鲜花异处清。罗汉攀枝呈梵相，  
岩僧倚树现真形。神幡双出红霞动，宝塔全开白气生。  
都为王心标意切，满空盈月瑞分明。  
幡花宝盖满青川，祈祷迎来圣半千。莫道胜缘无影响，  
须知嘉会有因缘。空中长似闻天乐，岩畔常疑有地仙。  
何必更寻兜率去，重重灵应事昭然。  
登云步岭涉烟程，好景随心次第生。圣者已符祥瑞事，  
地灵全副祷祈情。洞深重叠拖云湿，滩浅潺湲漱水清。  
愿满事圆归去路，便风相送片帆轻。  
  
卷851_6  【题户诗】唐末僧  
枕有思乡泪，门无问疾人。尘埋床下履，风动架头巾。  
  
卷851_7  【句】神迥  
鸦鸣东牖曙，草秀南湖春。（见《诗式》）古  
  
卷851_8  【句】可隆  
万般思后行，一失废前功。（《观棋》）主  
  
卷851_9  【句】尔鸟  
鲸目光烧半海红，鳌头浪蹙掀天白。（见《诗话总龟》）古  
  
卷851_10  【句】元础  
寺隔残潮去。  
采药过泉声。  
林塘秋半宿，风雨夜深来。  
  
卷851_11  【句】悟清  
鸟归花影动，鱼没浪痕圆。  
  
卷851_12  【句】契盈  
三千里外一条水，十二时中两度潮。（见《五代史补》）古  
  
卷851_13  【句】淡然  
到处自凿井，不能饮常流。  
  
卷851_14  【句】庭实  
吟中双鬓白，笑里一生贫。（见《诗史》）古  
  
卷851_15  【句】知业  
接岸桥通何处路，倚栏人是阿谁家。（见《葆光录》）主  
  
卷851_16  【句】云容  
木末上明星。  
  
卷851_17  【句】玄幽  
三万莲经三十春，半生不蹋院门尘。  
  
卷851_18  【句】志定  
惟有樽前今夜月，当时曾照堕楼人。  
梧桐叶老蝉声死，一夜洞庭波上风。（见张为《主客图》）斋  
  
卷851_19  【句】灵准  
晴看汉水广，秋觉岘山高。  
  
卷851_20  【句】荆州僧  
犬熟护邻房。  

## 全唐诗(下)　卷八百五十二

卷852_1  【答宋之问】司马承祯  
时既暮兮节欲春，山林寂兮怀幽人。登奇峰兮望白云，  
怅缅邈兮象欲纷。白云悠悠去不返，寒风飕飕吹日晚。  
不见其人谁与言，归坐弹琴思逾远。  
  
卷852_2  【醉吟三首】张氲  
去岁无田种，今春乏酒材。从他花鸟笑，佯醉卧楼台。  
下调无人睬，高心又被瞋。不知时俗意，教我若为人。  
入市非求利，过朝不为名。有时随俗物，相伴且营营。  
  
卷852_3  【洗心】司马退之  
不践名利道，始觉尘土腥。不味稻粱食，始觉精神清。  
罗浮奔走外，日月无短明。山瘦松亦劲，鹤老飞更轻。  
逍遥此中客，翠发皆长生。草木多古色，鸡犬无新声。  
君有出俗志，不贪英雄名。傲然脱冠带，改换人间情。  
去矣丹霄路，向晓云冥冥。  
  
卷852_4  【夜醉卧街（开元中，夜醉卧街犯禁，乃为此诗）】裴翛然  
遮莫冬冬动，须倾满满杯。金吾如借问，但道玉山颓。  
  
卷852_5  【谒尧帝庙（桂州尧庙有开元二年弥明谒尧诗，自宋镌石）】轩辕弥明  
祖龙开国尽遐荒，庙建唐尧镇此邦。山卷白云朝帝座，  
林疏红日列仙幢。巍巍圣迹陵松峤，荡荡恩波洽桂江。  
瞻仰威灵共回首，紫霞深处锁轩窗。  
  
卷852_6  【山居】陈寡言  
照水冰如鉴，扫雪玉为尘。何须问今古，便是上皇人。  
醉卧茅堂不闭关，觉来开眼见青山。  
松花落处宿猿在，麋鹿群群林际还。  
  
卷852_7  【临化示弟子】陈寡言  
我本无形暂有形，偶来人世逐营营。  
轮回债负今还毕，搔首翛然归上清。  
  
卷852_8  【元白席上作（一作吕岩遇钟离先生作）】李升  
生在儒家遇太平，悬缨垂带布衣轻。  
谁能世路趋名利，臣事玉皇归上清。  
  
卷852_9  【一字至七字诗　书（同王起诸公送白居易分司东都作）】范尧佐  
书。凭雁，寄鱼。出王屋，入匡庐。文生益智，  
道著清虚。葛洪一万卷，惠子五车馀。银钩屈曲索靖，  
题桥司马相如。别后莫暌千里信，数封缄送到闲居。  
  
卷852_10  【言志献浙东廉访辞召】徐灵府  
野性歌三乐，皇恩出九重。那烦紫宸命，远下白云峰。  
多愧书传鹤，深惭纸画龙。将何佐明主，甘老在岩松。  
  
卷852_11  【自咏二首】徐灵府  
寂寂凝神太极初，无心应物等空虚。  
性修自性非求得，欲识真人只是渠。  
学道全真在此生，何须待死更求生。  
今生不了无生理，纵复生知那处生。  
  
卷852_12  【留观中诗二首】吴子来  
终日草堂间，清风常往还。耳无尘事扰，心有玩云闲。  
对酒惟思月，餐松不厌山。时时吟内景，自合驻童颜。  
此生此物当生涯，白石青松便是家。  
对月卧云如野鹿，时时买酒醉烟霞。  

## 全唐诗(下)　卷八百五十三

卷853_1  【游仙二十四首】吴筠  
启册观往载，摇怀考今情。终古已寂寂，举世何营营。  
悟彼众仙妙，超然含至精。凝神契冲玄，化服凌太清。  
心同宇宙广，体合云霞轻。翔风吹羽盖，庆霄拂霓旌。  
龙驾朝紫微，后天保令名。岂如寰中士，轩冕矜暂荣。  
鸾凤栖瑶林，雕鹗集平楚。饮啄本殊好，翱翔终异所。  
吾方遗喧嚣，立节慕高举。解兹区中恋，结彼霄外侣。  
谁谓天路遐，感通自无阻。  
愍俗从迁谢，寻仙去沦没。三元有真人，与我生道骨。  
凌晨吸丹景，入夜饮黄月。百关弥调畅，方寸益清越。  
栖神合虚无，洞览周恍惚。不觉随玉皇，焚香诣金阙。  
西龟初定箓，东华已校名。三官无遗谴，七祖升云輧。  
体妙尘累隔，心微玄化并。一朝出天地，亿载犹童婴。  
使我齐浩劫，萧萧宴玉清。  
怡神在灵府，皎皎含清澄。仙经不吾欺，轻举信有征。  
畴昔希道念，而今果天矜。岂非阴功著，乃致白日升。  
焉用过洞府，吾其越朱陵。  
高真诚寥邈，道合不我遗。孰谓姑射远，神人可同嬉。  
结驾从之游，飘飘出天垂。不理人自化，神凝物无疵。  
因知至精感，足以和四时。  
碧海广无际，三山高不极。金台罗中天，羽客恣游息。  
霞液朝可饮，虹芝晚堪食。啸歌自忘心，腾举宁假翼。  
保寿同三光，安能纪千亿。  
将过太帝宫，暂诣扶桑处。真童已相迓，为我清宿雾。  
海若宁洪涛，羲和止奔驭。五云结层阁，八景动飞舆。  
青霞正可挹，丹椹时一遇。留我宴玉堂，归轩不令遽。  
欲超洞阳界，试鉴丹极表。赤帝跃火龙，炎官控朱鸟。  
导我升绛府，长驱出天杪。阳灵赫重晖，四达何皎皎。  
为尔流飘风，群生遂无夭。  
予因诣金母，飞盖超西极。遂入素中天，停轮太蒙侧。  
若华拂流影，不使白日匿。倾曦复亭午，六合无暝色。  
道化随感迁，此理谁能测。  
九龙何蜿蜿，载我升云纲。临睨怀旧国，风尘混苍茫。  
依依远人寰，去去迩帝乡。上超星辰纪，下视日月光。  
倏已过太微，天居焕煌煌。  
停骖太仪侧，整服金阙前。肃肃承上帝，锵锵会群仙。  
鸿炉发灵香，广庑张钧天。玉醴洽中座，霞膏充四筵。  
良期无终极，俯仰移亿年。  
峻朗妙门辟，澄微真鉴通。琼林九霞上，金阁三天中。  
飞虬跃庆云，翔鹤抟灵风。郁彼玉京会，仙期六合同。  
予升至阳元，欲憩明霞馆。飘飘琼轮举，晔晔金景散。  
结虚成万有，高妙咸可玩。玉山郁嵯峨，琅海杳无岸。  
暂赏过千椿，遐龄谁复算。  
招携紫阳友，合宴玉清台。排景羽衣振，浮空云驾来。  
灵幡七曜动，琼障九光开。凤舞龙璈奏，虬轩殊未回。  
高升紫极上，宴此玄都岑。玉藻散奇香，琼柯流雅音。  
灵风生太漠，习习吹人襟。体混希微广，神凝空洞深。  
萧然宇宙外，自得乾坤心。  
晨登千仞岭，俯瞰四人居。原野间城邑，山河分里闾。  
眇彼埃尘中，争奔声利途。百龄宠辱尽，万事皆为虚。  
自昔无成功，安能与尔俱。将期驾云景，超迹升天衢。  
骨炼体弥清，鉴明尘已绝。恬夷宇宙泰，焕朗天光彻。  
羽服参烟霄，童颜皎冰雪。隐符千魔骇，鸣玉万帝悦。  
遂使区宇中，祅气永沦灭。  
朝逾弱水北，夕憩钟山顶。颛顼清玄宫，禺强扫幽境。  
烛龙发神曜，阴野弥焕炳。导达三气和，驱除六天静。  
玉楼互相晖，烟客何秀颖。一举流霞津，千年在俄顷。  
扬盖造辰极，乘烟游阆风。上元降玉闼，王母开琳宫。  
天人何济济，高会碧堂中。列侍奏云歌，真音满太空。  
千年紫柰熟，四劫灵瓜丰。斯乐异荒宴，陶陶殊未终。  
整驾辞五岳，排烟凌九霄。纷然太虚中，羽旆更相招。  
且盼蓬壶近，谁言昆阆遥。悠悠竟安适，仰赴三天朝。  
予招三清友，迥出九天上。挠挑绝漠中，差池遥相望。  
大空含常明，八外无隐障。鸾凤有逸翮，泠然恣飘飏。  
寥寥唯玄虚，至乐在神王。  
纵身太霞上，眇眇虚中浮。八威先启行，五老同我游。  
灵景何灼灼，祥风正寥寥。啸歌振长空，逸响清且柔。  
遨嬉无迹赏，顾眄皆真俦。不疾而自速，万天俄已周。  
返视太初先，与道冥至一。空洞凝真精，乃为虚中实。  
变通有常性，合散无定质。不行迅飞电，隐曜光白日。  
玄栖忘玄深，无得固无失。  
  
卷853_2  【览古十四首】吴筠  
圣人重周济，明道欲救时。孔席不暇暖，墨突何尝缁。  
兴言振颓纲，将以有所维。君臣恣淫惑，风俗日凋衰。  
三代业遽陨，七雄遂交驰。庶物坠涂炭，区中若棼丝。  
秦皇燎儒术，方册靡孑遗。大汉历五叶，斯文复崇推。  
乃验经籍道，与世同屯夷。弛张固天意，设教安能持。  
兴亡道之运，否泰理所全。奈何淳古风，既往不复旋。  
三皇已散朴，五帝初尚贤。王业与霸功，浮伪日以宣。  
忠诚及狙诈，淆混安可甄。馀智入九霄，守愚沦重泉。  
永怀巢居时，感涕徒泫然。  
栋宇代巢穴，其来自三皇。迹生固为累，经始增百王。  
瑶台既灭夏，琼室复陨汤。覆车世不悟，秦氏兴阿房。  
继踵迷反正，汉家崇建章。力役弊万人，瑰奇殚八方。  
徇志仍未极，促龄已云亡。侈靡竟何在，荆榛生庙堂。  
闲居览前载，恻彼商与秦。所残必忠良，所宝皆凶嚚。  
昵谀方自圣，不悟祸灭身。箕子作周辅，孙通为汉臣。  
洪范及礼仪，后王用经纶。  
吾观采苓什，复感青蝇诗。谗佞乱忠孝，古今同所悲。  
奸邪起狡猾，骨肉相残夷。汉储殒江充，晋嗣灭骊姬。  
天性犹可间，君臣固其宜。子胥烹吴鼎，文种断越铍。  
屈原沈湘流，厥戚咸自贻。何不若范蠡，扁舟无还期。  
尝稽真仙道，清寂祛众烦。秦皇及汉武，焉得游其藩。  
情扰万机屑，位骄四海尊。既欲先宇宙，仍规后乾坤。  
崇高与久远，物莫能两存。矧乃恣所欲，荒淫伐灵根。  
金膏恃延期，玉色复动魂。征战穷外域，杀伤被中原。  
天鉴谅难诬，神理不可谖。安期返蓬莱，王母还昆仑。  
异术终莫告，悲哉竟何言。  
鲁侯祈政术，尼父从弃捐。汉主思英才，贾生被排迁。  
始皇重韩子，及睹乃不全。武帝爱相如，既征复忘贤。  
贵远世咸尔，贱今理共然。方知古来主，难以效当年。  
食其昔未偶，落魄为狂生。一朝君臣契，雄辩何纵横。  
运筹康汉业，凭轼下齐城。既以智所达，还为智所烹。  
岂若终贫贱，酣歌本无营。  
晁错抱远策，为君纳良规。削彼诸侯权，永用得所宜。  
奸臣负旧隙，乘衅谋相危。世主竟不辨，身戮宗且夷。  
汉景称钦明，滥罚犹如斯。比干与龙逢，残害何足悲。  
绛侯成大绩，赏厚位仍尊。一朝对狱吏，荣辱安可论。  
苏生佩六印，奕奕为殃源。父食五鼎，昭昭成祸根。  
李斯佐二辟，巨衅钟其门。霍孟翼三后，伊戚及后昆。  
天人忌盈满，兹理固永存。方知得意者，何必乘朱轮。  
灭景栖远壑，弦歌对清樽。二疏返海滨，蒋诩归林园。  
萧洒去物累，此谋诚足敦。  
至人顺通塞，委命固无疵。吾观太史公，可谓识道规。  
留滞焉足愤，感怀殄生涯。吾叹龚夫子，秉义确不移。  
晦迹一何晚，天年夭当时。薰膏自销铄，楚老空馀悲。  
达者贵量力，至人尚知几。京房洞幽赞，神奥咸发挥。  
如何嫉元恶，不悟祸所归。谋物暗谋已，谁言尔精微。  
玄元明知止，大雅尚保躬。茂先洽闻者，幽赜咸该通。  
弱年赋鹪鹩，可谓达养蒙。晚节希鸾鹄，长飞戾曾穹。  
知进不知退，遂令其道穷。伊昔辨福初，胡为迷祸终。  
方验嘉遁客，永贞天壤同。  
圣人垂大训，奥义不苟设。天道殃顽凶，神明祐懿哲。  
斯言犹影响，安得复回穴。鲧瞍诞英睿，唐虞育昏孽。  
盗跖何延期，颜生乃短折。鲁隐全克让，祸机遂潜结。  
楚穆肆巨逆，福柄奚赫烈。田常弑其主，祚国久罔缺。  
管仲存霸功，世祖成诡说。汉氏方版荡，群阉恣邪谲。  
謇謇陈蕃徒，孜孜抗忠节。誓期区宇静，爰使凶丑绝。  
谋协事靡从，俄而反诛灭。来若兹类，纷扰难尽列。  
道遐理微茫，谁为我昭晰。吾将询上帝，寥廓讵跻彻。  
已矣勿用言，忘怀庶自悦。  
  
卷853_3  【步虚词十首】吴筠  
众仙仰灵范，肃驾朝神宗。金景相照曜，逶迤升太空。  
七玄已高飞，火炼生珠宫。馀庆逮天壤，平和王道融。  
八威清游气，十绝舞祥风。使我跻阳源，其来自阴功。  
逍遥太霞上，真鉴靡不通。  
逸辔登紫清，乘光迈奔电。阆风隔三天，俯视犹可见。  
玉闼摽敞朗，琼林郁葱蒨。自非挺金骨，焉得谐夙愿。  
真朋何森森，合景恣游宴。良会忘淹留，千龄才一眄。  
三宫发明景，朗照同郁仪。纷然驰飙欻，上采空清蕤。  
令我洞金色，后天耀琼姿。心协太虚静，寥寥竟何思。  
玄中有至乐，淡泊终无为。但与正真友，飘飖散遨嬉。  
禀化凝正气，炼形为真仙。忘心符元宗，返本协自然。  
帝一集绛宫，流光出丹玄。元英与桃君，朗咏长生篇。  
六府焕明霞，百关罗紫烟。飙车涉寥廓，靡靡乘景迁。  
不觉云路远，斯须游万天。  
扶桑诞初景，羽盖凌晨霞。倏欻造西域，嬉游金母家。  
碧津湛洪源，灼烁敷荷花。煌煌青琳宫，粲粲列玉华。  
真气溢绛府，自然思无邪。俯矜区中士，夭浊良可嗟。  
琼台劫万仞，孤映大罗表。常有三素云，凝光自飞绕。  
羽幢泛明霞，升降何缥缈。鸾凤吹雅音，栖翔绛林标。  
玉虚无昼夜，灵景何皎皎。一睹太上京，方知众天小。  
灼灼青华林，灵风振琼柯。三光无冬春，一气清且和。  
回首迩结灵，倾眸亲曜罗。豁落制六天，流铃威百魔。  
绵绵庆不极，谁谓椿龄多。  
高情无侈靡，遇物生华光。至乐无箫歌，金玉音琅琅。  
或登明真台，宴此羽景堂。杳霭结宝云，霏微散灵香。  
天人诚遐旷，欢泰不可量。  
爰从太微上，肆觐虚皇尊。腾我八景舆，威迟入天门。  
既登玉宸庭，肃肃仰紫轩。敢问龙汉末，如何辟乾坤。  
怡然辍云璈，告我希夷言。幸闻至精理，方见造化源。  
二气播万有，化机无停轮。而我操其端，乃能出陶钧。  
寥寥大漠上，所遇皆清真。澄莹含元和，气同自相亲。  
绛树结丹实，紫霞流碧津。以兹保童婴，永用超形神。  
  
卷853_4  【登北固山望海】吴筠  
此山镇京口，迥出沧海湄。跻览何所见，茫茫潮汐驰。  
云生蓬莱岛，日出扶桑枝。万里混一色，焉能分两仪。  
愿言策烟驾，缥缈寻安期。挥手谢人境，吾将从此辞。  
  
卷853_5  【听尹炼师弹琴】吴筠  
至乐本太一，幽琴和乾坤。郑声久乱雅，此道稀能尊。  
吾见尹仙翁，伯牙今复存。众人乘其流，夫子达其源。  
在山峻峰峙，在水洪涛奔。都忘迩城阙，但觉清心魂。  
代乏识微者，幽音谁与论。  
  
卷853_6  【题龚山人草堂】吴筠  
世人负一美，未肯甘陆沉。独抱匡济器，能怀真隐心。  
结庐迩城郭，及到云木深。灭迹慕颍阳，忘机同汉阴。  
启户面白水，凭轩对苍岑。但歌考槃诗，不学梁父吟。  
兹道我所适，感君齐素襟。勖哉龚夫子，勿使嚣尘侵。  
  
卷853_7  【游庐山五老峰】吴筠  
彭蠡隐深翠，沧波照芙蓉。日初金光满，景落黛色浓。  
云外听猿鸟，烟中见杉松。自然符幽情，潇洒惬所从。  
整策务探讨，嬉游任从容。玉膏正滴沥，瑶草多[zv _blank ]茸。  
羽人栖层崖，道合乃一逢。挥手欲轻举，为余扣琼钟。  
空香清人心，正气信有宗。永用谢物累，吾将乘鸾龙。  
  
卷853_43  【登庐山东峰观九江合彭蠡湖】吴筠  
百川灌彭蠡，秋水方浩浩。九派混东流，朝宗合天沼。  
写心陟云峰，纵目还缥缈。宛转众浦分，差池群山绕。  
江妃弄明霞，仿佛呈窈窕。而我临长风，飘然欲腾矫。  
昔怀沧洲兴，斯志果已绍。焉得忘机人，相从洽鱼鸟。  
  
卷853_44  【建业怀古】吴筠  
炎精既失御，宇内为三分。吴王霸荆越，建都长江滨。  
爰资股肱力，以静淮海民。魏后欲济师，临流遽旋军。  
岂惟限天堑，所忌在有人。惜哉归命侯，淫虐败前勋。  
衔璧入洛阳，委躬为晋臣。无何覆宗社，为尔含悲辛。  
俄及永嘉末，中原塞胡尘。五马浮渡江，一龙跃天津。  
此时成大业，实赖贤缙绅。辟土虽未远，规模亦振振。  
谢公佐王室，仗节扫伪秦。谁为吴兵孱，用之在有伦。  
荏苒宋齐末，斯须变梁陈。绵历已六代，兴亡互纷纶。  
在德不在险，成败良有因。高堞复于隍，广殿摧于榛。  
王风久泯灭，胜气犹氤氲。皇家一区域，玄化通无垠。  
常言宇宙泰，忽遘云雷屯。极目梁宋郊，茫茫晦妖氛。  
安得倚天剑，斩兹横海鳞。徘徊江山暮，感激为谁申。  
  
卷853_45  【经羊角哀墓作】吴筠  
祇召出江国，路傍旌古坟。伯桃葬角哀，墓近荆将军。  
神道不相得，称兵解其纷。幽明信难知，胜负理莫分。  
长呼遂刎颈，此节古未闻。两贤结情爱，骨肉何足云。  
感子初并粮，我心正氛氲。迟回驻征骑，不觉空林醺。  
  
卷853_46  【过天门山怀友】吴筠  
举帆遇风劲，逸势如飞奔。缥缈凌烟波，崩腾走川原。  
两山夹沧江，豁尔开天门。须臾轻舟远，想象孤屿存。  
归路日已近，怡然慰心魂。所经多奇趣，待与吾友论。  
一日如三秋，相思意弥敦。  
  
卷853_47  【舟中遇柳伯存归潜山，因有此赠】吴筠  
浇风久成俗，真隐不可求。何悟非所冀，得君在扁舟。  
目击道已存，一笑遂忘言。况观绝交书，兼睹箴隐文。  
见君浩然心，视世如浮空。君归潜山曲，我复庐山中。  
形间心不隔，谁能嗟异同。他日或相访，无辞驭冷风。  
  
卷853_48  【舟中夜行】吴筠  
榜人识江路，挂席从宵征。莫辨洲渚状，但闻风波惊。  
阴云正飘飖，落月无光晶。岂不畏艰险，所凭在忠诚。  
何时达遥夜，伫见初日明。  
  
卷853_49  【晚到湖口见庐山作呈诸故人】吴筠  
夜舟达湖口，渐近庐山侧。高高标横天，隐隐何峻极。  
石镜启晨晖，垆烟凝寒色。旅泊将休暇，归心已隮陟。  
虚名久为累，使我辞逸域。良愿道不违，幽襟果兹得。  
故人在云峤，乃复同晏息。鸿飞入青冥，虞氏罢缯弋。  
  
卷853_50  【苦春霖作寄友】吴筠  
应龙迁南方，霪雨备江干。俯望失平陆，仰瞻隐崇峦。  
阴风敛暄气，残月凄已寒。时鸟戢好音，众芳亦微残。  
万流注江湖，日夜增波澜。数君旷不接，悄然无与欢。  
对酒聊自娱，援琴为谁弹。弹为愁霖引，曲罢仍永叹。  
此叹因感物，谁能识其端。写怀寄同心，词极意未殚。  
  
卷853_51  【酬叶县刘明府避地庐山言怀诒郑录事昆季苟尊师兼见赠之】吴筠  
明哲良罕遇，遇君辄思齐。挺生著天爵，自可析人珪。  
河洛初沸腾，方期扫虹霓。时命竟未合，安能亲鼓鼙。  
从此罢飞凫，投簪辞割鸡。驱车适南土，忠孝两不暌。  
庐岳镇江介，于焉惬林栖。入门披彩服，出谷杖红藜。  
隐令旧闾里，而今复成跻。郑公解簪绂，华萼曜松谿。  
贤哉苟征君，灭迹为圃畦。顾已成非薄，忝兹忘筌蹄。  
相观对绿樽，逸思凌丹梯。道泰我长往，时清君勿迷。  
王孙且无归，芳草正萋萋。  
  
卷853_52  【高士咏　混元皇帝】吴筠  
玄元九仙主，道冠三气初。应物方佐命，栖真亦归居。  
贻篇训终古，驾景还太虚。孔父叹犹龙，谁能知所如。  
  
卷853_53  【高士咏　广成子】吴筠  
广成卧云岫，缅邈逾千龄。轩辕来顺风，问道修神形。  
至言发玄理，告以从杳冥。三光入无穷，寂默返太宁。  
  
卷853_54  【高士咏　许先生】吴筠  
大名贤所尚，宝位圣所珍。皎皎许仲武，遗之若纤尘。  
弃瓢箕山下，洗耳颍水滨。物外两寂寞，独与玄冥均。  
  
卷853_55  【高士咏　樊先生】吴筠  
巢父志何远，潜精人莫知。耻闻让王事，饮犊方见移。  
不欲散大朴，焉能为尧师。炼真自轻举，浮世何足遗。  
  
卷853_56  【高士咏　柏成子高】吴筠  
大禹受禅让，子高辞诸侯。退躬适外野，放浪夫何求。  
万乘造中亩，一言良见酬。俋俋耕不顾，斯情邈难俦。  
  
卷853_57  【高士咏　臧丈人】吴筠  
臧叟隐中壑，垂纶心浩然。文王感昔梦，授政道斯全。  
一遵无为术，三载淳化宣。功成遂不处，遁迹符冲玄。  
  
卷853_58  【高士咏　伯夷叔齐】吴筠  
夷齐互崇让，弃国从所钦。聿来及宗周，乃复非其心。  
世浊不可处，冰清首阳岑。采薇咏羲农，高义越古今。  
  
卷853_59  【高士咏　南华真人】吴筠  
南华源道宗，玄远故不测。动与造化游，静合太和息。  
放旷生死外，逍遥神明域。况乃资九丹，轻举归太极。  
  
卷853_60  【高士咏　冲虚真人】吴筠  
冲虚冥至理，体道自玄通。不受子阳禄，但饮壶丘宗。  
泠然竟何依，挠挑游大空。未知风乘我，为是我乘风。  
  
卷853_61  【高士咏　洞灵真人】吴筠  
亢仓致虚极，潜迹依远岫。智去愚独留，日亏岁方就。  
乡人谋尸祝，不欲闻俎豆。尚贤非至理，尧舜固为陋。  
  
卷853_62  【高士咏　通玄真人】吴筠  
通玄贵阴德，利物非市朝。悠然大江上，散发挥轻桡。  
已陈缁帷说，复表沧浪谣。灭迹竟何往，遗文独昭昭。  
  
卷853_63  【高士咏　文始真人】吴筠  
文始通道源，含光隐关吏。遥欣紫气浮，果验真人至。  
玄诰已云锡，世荣何足累。高步三清境，超登九仙位。  
  
卷853_64  【高士咏　荣启期】吴筠  
荣期信知止，带索无所求。外物非我尚，琴歌自优游。  
三乐通至道，一言醉孔丘。居常以待终，啸傲夫何忧。  
  
卷853_65  【高士咏　长沮桀溺】吴筠  
贤哉彼沮溺，避世全其真。孔父栖栖者，征途方问津。  
行藏既异迹，语默岂同伦。耦耕长林下，甘与鸟雀群。  
  
卷853_66  【高士咏　颜阖】吴筠  
世情矜宠誉，效节徼当时。颜阖遵无名，饭牛聊自怡。  
逃聘鄙束帛，凿坏欣茅茨。托聘嚣尘表，放浪世莫知。  
  
卷853_67  【高士咏　老莱夫妻】吴筠  
莱氏道已远，懿妻德弥清。一遁嚣烦趣，永契云壑情。  
禄位非所重，拂衣遂遐征。杳然从我愿，岂为物所撄。  
  
卷853_68  【高士咏　楚狂接舆夫妻】吴筠  
接舆耽冲玄，伉俪亦真逸。傲然辞征聘，耕绩代禄秩。  
凤歌诫文宣，龙德遂隐密。一游峨嵋上，千载保灵术。  
  
卷853_69  【高士咏　郑商人弦高】吴筠  
卓哉弦高子，商隐独摽奇。效谋全郑国，矫命犒秦师。  
赏神义不受，存公灭其私。虚心贵无名，远迹居九夷。  
  
卷853_70  【高士咏　柳下惠】吴筠  
展禽抱纯粹，灭迹和光尘。高情遗轩冕，降志救世人。  
百行既无点，三黜道弥真。信谓德超古，岂惟言中伦。  
  
卷853_71  【高士咏　荷蓧晨门】吴筠  
荷蓧隐耕艺，晨门潜抱关。道尊名可贱，理惬心弥闲。  
混迹是非域，纵怀天地间。同讥孔宣父，匿景杳不还。  
  
卷853_72  【高士咏　汉阴丈人】吴筠  
野哉汉阴叟，好古遂忘机。抱瓮诚亦勤，守朴全道微。  
子贡初不达，听言识其非。已为风波人，怳惘失所依。  
  
卷853_73  【高士咏　於陵夫妻】吴筠  
皎皎於陵子，己贤妻亦明。安兹道德重，顾彼浮华轻。  
琴书不为务，禄位不可荣。逃迹终灌园，谁能达世情。  
  
卷853_74  【高士咏　项橐】吴筠  
太项冥虚极，微远不可究。禀量合太初，返形寄童幼。  
孔父惭至理，颜生赖真授。泛然同万流，无迹世莫觏。  
  
卷853_75  【高士咏　太伯延陵】吴筠  
太伯全至让，远投蛮夷间。延陵嗣高风，去国不复还。  
尊荣比蝉翼，道义侔崇山。元规与峻节，历世无能攀。  
  
卷853_76  【高士咏　壶丘子】吴筠  
壶丘道为量，玄虚固难知。季咸曜浅术，御寇初深疑。  
至人忘祸福，感变靡定期。太冲杳无朕，元化谁能知。  
  
卷853_77  【高士咏　段干木】吴筠  
干木布衣者，守道杜衡门。德光义且富，肯易王侯尊。  
魏主钦其贤，轼庐情亦敦。秦兵遂不举，高卧为国藩。  
  
卷853_78  【高士咏　鲁仲连】吴筠  
仲连秉奇节，释难含道情。一言却秦围，片札降聊城。  
辞金义何远，让禄心益清。处世功已立，拂衣蹈沧溟。  
  
卷853_79  【高士咏　颜歜】吴筠  
高哉彼颜歜，逸气陵齐宣。道尊义不屈，士重王来前。  
荣禄安可诱，保和从自然。放情任所尚，长揖归山泉。  
  
卷853_80  【高士咏　周丰】吴筠  
周丰贵隐耀，静默尊无名。鲁侯询政体，喻以治道精。  
莅人在忠悫，疑叛由会盟。一言达至义，千载良为程。  
  
卷853_81  【高士咏　师金】吴筠  
圣人贵素朴，礼义非玄同。师金告颜生，可谓达化宗。  
夫子饰刍狗，自然道斯穷。应物方矫行，俯仰靡不通。  
  
卷853_82  【高士咏　南郭子綦】吴筠  
子綦方隐几，冥寂久灰心。悟来应颜游，清义杳何深。  
含响尽天籁，有言同鷇音。是非不足辩，安用劳神襟。  
  
卷853_83  【高士咏　黔娄先生】吴筠  
黔娄蕴雅操，守约遗代华。淡然常有怡，与物固无瑕。  
哲妻配明德，既没辩正邪。辞禄乃馀贵，表谥良可嘉。  
  
卷853_84  【高士咏　原宪】吴筠  
原生何淡漠，观妙自怡性。蓬户常晏如，弦歌乐天命。  
无财方是贫，有道固非病。木赐钦高风，退惭车马盛。  
  
卷853_85  【高士咏　商山四皓】吴筠  
万方厌秦德，战伐何纷纷。四皓同无为，丘中卧白云。  
自汉成帝业，一来翼储君。几道可尚，隐括成元勋。  
  
卷853_86  【高士咏　河上公】吴筠  
邈邈河上叟，无名契虚冲。灵关畅玄旨，万乘趋道风。  
宠辱不可累，飘然在云空。独与造化友，谁能测无穷。  
  
卷853_87  【高士咏　东方曼倩】吴筠  
东方禀易象，玩世隐廊庙。栖心抱清微，混迹秘光耀。  
玄览寄数术，纳规在谈笑。卖药五湖中，还从九仙妙。  
  
卷853_88  【高士咏　严君平】吴筠  
汉皇举遗逸，多士咸已宁。至德不可拔，严君独湛冥。  
卜筮训流俗，指归畅玄经。闭关动元象，何必游紫庭。  
  
卷853_89  【高士咏　司马季主】吴筠  
季主超常伦，沉迹寄卜筮。宋贾二大夫，停车试观艺。  
高谈哂朝列，洪辩不可际。终秉鸾凤心，翛然已遐逝。  
  
卷853_90  【高士咏　郑子真张仲蔚】吴筠  
子真岩石下，仲蔚蓬蒿居。礼聘终不屈，清贫长晏如。  
心情在耕艺，养寿资玄虚。至乐非外物，道冥欢有馀。  
  
卷853_91  【高士咏　严子陵】吴筠  
汉皇敦故友，物色访严生。三聘迨深泽，一来遇帝庭。  
紫宸同御寝，玄象验客星。禄位终不屈，云山乐躬耕。  
  
卷853_92  【高士咏　向子平】吴筠  
子平好真隐，清净玩老易。探玄乐无为，观象验损益。  
常抱方外心，且纡人间迹。一朝毕婚娶，五岳遂长适。  
  
卷853_93  【高士咏　韩康】吴筠  
伯休抱遐心，隐括自为美。卖药不二价，有名反深耻。  
安能受玄纁，秉愿终素履。逃遁从所尚，萧萧绝尘轨。  
  
卷853_94  【高士咏　台佟管宁】吴筠  
吾嘉台孝威，乐道隐岩穴。吾尚管幼安，栖真养高节。  
采药聊自给，观书任所悦。风尘不可混，真素比松雪。  
  
卷853_95  【高士咏　高凤】吴筠  
吾观时人趣，矫迹务驰声。独有高文通，讼田求翳名。  
公车徒见累，爵禄非所荣。隐身乐鱼钓，世网不可撄。  
  
卷853_96  【高士咏　庞德公】吴筠  
庞公栖鹿门，绝迹远城市。超然风尘外，自得丘壑美。  
耕凿勤厥躬，耘锄课妻子。保兹永无患，轩冕何足纪。  
  
卷853_97  【高士咏　玄晏先生】吴筠  
士安逾弱冠，落魄未修饰。一朝因感激，志学忘寝食。  
著书穷天人，辞聘守玄默。薄葬信昭俭，可为将来则。  
  
卷853_98  【高士咏　孙公和】吴筠  
孙登好淳古，卉服从穴居。弹琴合天和，读易见象初。  
终日无愠色，恬然在玄虚。贻言诫叔夜，超迹安所如。  
  
卷853_99  【高士咏　董威辇】吴筠  
董京依白社，散发咏玄风。心出区宇外，迹参城市中。  
嚣尘不能杂，名位安可笼。匿影留雅什，精微信难穷。  
  
卷853_100  【高士咏　郭文举】吴筠  
郭生在童稚，已得方外心。绝迹遗世务，栖真入长林。  
元和感异类，猛兽怀德音。不忆固无情，斯言微且深。  
  
卷853_101  【高士咏　陶征君】吴筠  
吾重陶渊明，达生知止足。怡情在樽酒，此外无所欲。  
彭泽非我荣，折腰信为辱。归来北窗下，复采东篱菊。  
  
卷853_102  【元日言怀，因以自励，诒诸同志】吴筠  
驰光无时憩，加我五十年。非慕伯玉，读易宗文宣。  
经世匪吾事，庶几唯道全。谁言帝乡远，自古多真仙。  
馀滓永可涤，秉心方杳然。孰能无相与，灭迹俱忘筌。  
安用感时变，当期升九天。  
  
卷853_103  【同刘主簿承介建昌江泛舟作】吴筠  
吾友从吏隐，和光心杳然。鸣琴正多暇，啸侣浮清川。  
风霁远澄映，昭昭涵洞天。坐惊众峰转，乃觉孤舟迁。  
崖屿非一状，差池过目前。徘徊白日暮，月色江中鲜。  
真兴殊未已，滔滔且溯沿。时歌沧浪曲，或诵逍遥篇。  
酣畅迷夜久，迟迟方告旋。此时无相与，其旨在忘筌。  
  
卷853_104  【缑山庙】吴筠  
朝吾自嵩山，驱驾遵洛汭。逶迟轘辕侧，仰望缑山际。  
王子谢时人，笙歌此宾帝。仙材夙所禀，宝位焉足系。  
为迫丹霄期，阙流苍生惠。高踪邈千载，遗庙今一诣。  
肃肃生风云，森森列松桂。大君弘至道，层构何壮丽。  
稽首环金坛，焚香陟瑶砌。伊余超浮俗，尘虑久已闭。  
况复清夙心，萧然叶真契。  
  
卷853_105  【胡无人行】吴筠  
剑头利如芒，恒持照眼光。铁骑追骁虏，金羁讨黠羌。  
高秋八九月，胡地早风霜。男儿不惜死，破胆与君尝。  
  
卷853_106  【别章叟】吴筠  
平昔同邑里，经年不相思。今日成远别，相对心凄其。  
  
卷853_107  【题缙云岭永望馆】吴筠  
人惊此路险，我爱山前深。犹恐佳趣尽，欲行且沉吟。  
  
卷853_108  【题华山人所居】吴筠  
故人住南郭，邀我对芳樽。欢畅日云暮，不知城市喧。  

## 全唐诗(下)　卷八百五十四

卷854_1  【初月】杜光庭  
始看东上又西浮，圆缺何曾得自由。照物不能长似镜，  
当天多是曲如钩。定无列宿敢争耀，好伴晴河相映流。  
直使奔波急于箭，只应白尽世间头。  
  
卷854_2  【题仙居观】杜光庭  
往岁真人朝玉皇，四真三代住繁阳。初开九鼎丹华熟，  
继蹑五云天路长。烟锁翠岚迷旧隐，池凝寒镜贮秋光。  
时从白鹿岩前往，应许潜通不死乡。  
  
卷854_3  【题鸿都观】杜光庭  
亡吴霸越已功全，深隐云林始学仙。鸾鹤自飘三蜀驾，  
波涛犹忆五湖船。双溪夜月明寒玉，众岭秋空敛翠烟。  
也有扁舟归去兴，故乡东望思悠然。  
  
卷854_4  【题都庆观】杜光庭  
三仙一一驾红鸾，仙去云闲绕古坛。炼药旧台空处所，  
挂衣乔木两摧残。清风岭接猿声近，白石溪涵水影寒。  
二十四峰皆古隐，振缨长往亦何难。  
  
卷854_5  【赠将军】杜光庭  
□□□□□□□，□□□□□□□。八表顺风惊雨露，  
四溟随剑息波涛。手扶北极鸿图永，云卷长天圣日高。  
未会汉家青史上，韩彭何处有功劳。  
  
卷854_6  【题鹤鸣山】杜光庭  
五气云龙下泰清，三天真客已功成。间回首山川小，  
天上凌云剑佩轻。花拥石坛何寂寞，草平辙迹自分明。  
鹿裘高士如相遇，不待岩前鹤有声。  
  
卷854_7  【题空明洞】杜光庭  
窅然灵岫五云深，落翮标名振古今。芝朮迎风香馥馥，  
松柽蔽日影森森。从师只拟寻司马，访道终期谒奉林。  
欲问空明奇胜处，地藏方石恰如金。  
  
卷854_8  【题北平沼】杜光庭  
桐柏真人曾此居，焚香厓下诵灵书。朝回时宴三山客，  
涧尽闲飞五色鱼。天柱一峰凝碧玉，神灯千点散红蕖。  
宝芝常在知谁得，好驾金蟾入太虚。  
  
卷854_9  【题平盖沼】杜光庭  
势压长江空八阵，吴都仙客此修真。寒江向晚波涛急，  
深洞无风草木春。江上玉人应可见，洞中仙鹿已来驯。  
龙车凤辇非难遇，只要尘心早出尘。  
  
卷854_10  【题本竹观】杜光庭  
楼阁层层冠此山，雕轩朱槛一跻攀。碑刊古篆龙蛇动，  
洞接诸天日月闲。帝子影堂香漠漠，真人丹涧水潺潺。  
扫空双竹今何在，只恐投波去不还。  
  
卷854_11  【题福唐观二首】杜光庭  
盘空蹑翠到山巅，竹殿云楼势逼天。洞草深微有路，  
旧碑文灭不知年。八州物象通檐外，万里烟霞在目前。  
自是人间轻举地，何须蓬岛访真仙。  
曾随云水此山游，行尽层峰更上楼。九月登临须有意，  
七年岐路亦堪愁。树红树碧高低影，烟淡烟浓远近秋。  
暂熟炉香不须去，伫陪天仗入神州。  
  
卷854_12  【题莫公台】杜光庭  
奇绝巍台峙浊流，古来人号小瀛洲。路通霄汉云迷晚，  
洞隐鱼龙月浸秋。举首摘星河有浪，自天图画笔无钩。  
将军悟却希夷诀，赢得清名万古流。  
  
卷854_13  【读书台】杜光庭  
山中犹有读书台，风扫晴岚画障开。  
华月冰壶依旧在，青莲居士几时来。  
  
卷854_14  【赠人】杜光庭  
静神凝思仰青冥，此夕长天降瑞星。  
海上昨闻鹏羽翼，人间初见鹤仪形。  
  
卷854_15  【赠蜀州刺史】杜光庭  
再扶日月归行殿，却领山河镇梦刀。  
从此雄名压寰海，八溟争敢起波涛。  
  
卷854_16  【题剑门】杜光庭  
谁运乾坤陶冶功，铸为双剑倚苍穹。  
题诗曾驻三天驾，碍日长含八海风。  
  
卷854_17  【题龙鹄山】杜光庭  
抽得闲身伴瘦筇，乱敲青碧唤蛟龙。  
道人扫径收松子，缺月初圆天柱峰。  
  
卷854_18  【富贵曲（一作郑遨诗）】杜光庭  
美人梳洗时，满头间珠翠。岂知两片云，戴却数乡税。  
  
卷854_19  【咏西施（一作郑遨诗）】杜光庭  
素面已云妖，更著花钿饰。脸横一寸波，浸破吴王国。  
  
卷854_20  【伤时（一作郑遨诗）】杜光庭  
帆力劈开沧海浪，马蹄踏破乱山青。  
浮名浮利过于酒，醉得人心死不醒。  
  
卷854_21  【题霍山秦尊师（一作郑遨诗）】杜光庭  
老鹤玄猿伴采芝，有时长叹独移时。  
翠娥红粉婵娟剑，杀尽世人人不知。  
  
卷854_22  【偶题（一作郑遨诗）】杜光庭  
似鹤如云一个身，不忧家国不忧贫。  
拟将枕上日高睡，卖与世间荣贵人。  
  
卷854_23  【思山咏（一作郑遨诗）】杜光庭  
因卖丹砂下白云，鹿裘惟惹九衢尘。  
不如将耳入山去，万是千非愁杀人。  
  
卷854_24  【景福中作（一作郑遨诗）】杜光庭  
闷见戈鋋匝四溟，恨无奇策救生灵。  
如何饮酒得长醉，直到太平时节醒。  
  
卷854_25  【招友人游春（一作郑遨诗）】杜光庭  
难把长绳系日乌，芳时偷取醉功夫。  
任堆金璧磨星斗，买得花枝不老无。  
  
卷854_26  【山居三首（一作郑遨诗）】杜光庭  
闷见有人寻，移庵更入深。落花流涧水，明月照松林。  
醉劝头陀酒，闲教孺子吟。身同云外鹤，断得世尘侵。  
冥心栖太室，散发浸流泉。采柏时逢麝，看云忽见仙。  
夏狂冲雨戏，春醉戴花眠。绝顶登云望，东都一点烟。  
不求朝野知，卧见岁华移。采药归侵夜，听松饭过时。  
荷竿寻水钓，背局上岩棋。祭庙人来说，中原正乱离。  
  
卷854_27  【纪道德】杜光庭  
道，德。清虚，玄默。生帝先，为圣则。听之不闻，  
抟之不得。至德本无为，人中多自惑。在洗心而息虑，  
亦知白而守黑。百姓日用而不知，上士勤行而必克。  
既鼓铸于乾坤品物，信充仞乎东西南北。  
三皇高拱兮任以自然，五帝垂衣兮修之不忒。  
以心体之者为四海之主，以身弯之者为万夫之特。  
有皓齿青娥者为伐命之斧，蕴奇谋广智者为盗国之贼。  
曾未若轩后顺风兮清静自化，曾未若皋陶迈种兮温恭允塞。  
故可以越圆清方浊兮不始不终，  
何止乎居九流五常兮理家理国。  
岂不闻乎天地于道德也无以清宁，  
岂不闻乎道德于天地也有逾绳墨。  
语不云乎仲尼有言朝闻道夕死可矣，  
所以垂万古历百王不敢离之于顷刻。  
  
卷854_28  【怀古今】杜光庭  
古，今。感事，伤心。惊得丧，叹浮沈。风驱寒暑，  
川注光阴。始衒朱颜丽，俄悲白发侵。嗟四豪之不返，  
痛七贵以难寻。夸父兴怀于落照，田文起怨于鸣琴。  
雁足凄凉兮传恨绪，凤台寂寞兮有遗音。  
朔漠幽囚兮天长地久，潇湘隔别兮水阔烟深。  
谁能绝圣韬贤餐芝饵术，谁能含光遁世炼石烧金。  
君不见屈大夫纫兰而发谏，君不见贾太傅忌鵩而愁吟。  
君不见四皓避秦峨峨恋商岭，君不见二疏辞汉飘飘归故林。  
胡为乎冒进贪名践危途与倾辙，  
胡为乎怙权恃宠顾华饰与雕簪。  
吾所以思抗迹忘机用虚无为师范，  
吾所以思去奢灭欲保道德为规箴。  
不能劳神效苏子张生兮于时而纵辩，  
不能劳神效杨朱墨翟兮挥涕以沾襟。  
  
卷854_29  【句】杜光庭  
铜壶滴滴禁漏起，三十六宫争卷帘。（《月》，  
以下《锦绣万花谷》）古  
斜阳古岸归鸦晚，红蓼低沙宿雁愁。  
霜雕曲径寒芜白，雁下遥村落照黄。  
恩威欲寄黄丞相，仁信先闻郭细侯。  
兵气此时来世上，文星今日到人间。降因天下思姚宋，  
出为儒门继孔颜。  
丹灶河车休矻矻，蚌胎龟息且绵绵。驭景必能趋日域，  
骑箕终拟蹑星躔。返朴还淳皆至理，遗形忘性尽真铨。  
（《山居百韵》，见《鉴戒录》）古  

## 全唐诗(下)　卷八百五十五

卷855_1  【山居（一作杜光庭诗）】郑遨  
闷见有人寻，移庵更入深。落花流涧水，明月照松林。  
醉劝头陀酒，闲教孺子吟。身同云外鹤，断得世尘侵。  
冥心栖太室，散发浸流泉。采柏时逢麝，看云忽见山。  
夏狂冲雨戏，春醉戴花眠。绝顶登云望，东都一点烟。  
不求朝野知，卧见岁华移。采药归侵夜，听松饭过时。  
荷竿寻水钓，背局上岩棋。祭庙人来说，中原正乱离。  
  
卷855_2  【茶诗】郑遨  
嫩芽香且灵，吾谓草中英。夜臼和烟捣，寒炉对雪烹。  
惟忧碧粉散，常见绿花生。最是堪珍重，能令睡思清。  
  
卷855_3  【哭张道古】郑遨  
曾陈章疏忤昭皇，扑落西南事可伤。岂使谏臣终屈辱，  
直疑天道恶忠良。生前卖卜居三蜀，死后驰名遍大唐。  
谁是后来修史者，言君力死正颓纲。  
  
卷855_4  【富贵曲（一作杜光庭诗）】郑遨  
美人梳洗时，满头间珠翠。岂知两片云，戴却数乡税。  
  
卷855_5  【伤农】郑遨  
一粒红稻饭，几滴牛颔血。珊瑚枝下人，衔杯吐不歇。  
  
卷855_6  【咏西施（一作杜光庭诗）】郑遨  
素面已云妖，更著花钿饰。脸横一寸波，浸破吴王国。  
  
卷855_7  【思山咏（一作杜光庭诗）】郑遨  
因卖丹砂下白云，鹿裘惟惹九衢尘。  
不如将耳入山去，万是千非愁杀人。  
  
卷855_8  【招友人游春（一作杜光庭诗）】郑遨  
难把长绳系日乌，芳时偷取醉工夫。  
任堆金璧磨星斗，买得花枝不老无。  
  
卷855_9  【宿洞庭】郑遨  
月到君山酒半醒，朗吟疑有水仙听。  
无人识我真闲事，赢得高秋看洞庭。  
  
卷855_10  【题病僧寮】郑遨  
佛前香印废晨烧，金锡当门照寂寥。  
童子不知师病困，报风吹折好芭蕉。  
  
卷855_11  【题霍山秦尊师（一作杜光庭诗）】郑遨  
老鹤玄猿伴采芝，有时长叹独移时。  
翠娥红粉浑如剑，杀尽世人人不知。  
  
卷855_12  【偶题（前首一作杜光庭诗）】郑遨  
似鹤如云一个身，不忧家国不忧贫。  
拟将枕上日高睡，卖与世间荣贵人。  
帆力劈开沧海浪，马蹄踏破乱山青。  
浮名浮利浓于酒，醉得人心死不醒。  
  
卷855_13  【景福中作（一作杜光庭诗）】郑遨  
闷见戈鋋匝四溟，恨无奇策救生灵。  
如何饮酒得长醉，直到太平时节醒。  
  
卷855_14  【题中条静观（侯道华上升处）】郑遨  
松顶留衣上玉霄，永传异迹在中条。  
不知揖遍诸仙否，欲请还丹问昨宵。  
  
卷855_15  【送卧云道士（一作鱼又玄，题云题柳公权书度人经后）】虞有贤  
卧云道士来相辞，相辞倏忽何所之。紫阁春深烟霭霭，  
东风花柳折枝枝。药成酒熟有时节，寒食恐失松间期。  
冥鸿一见伤弓翼，高飞展转心无疑。满酌数杯酒，  
狂吟几首诗。留不住，去不悲，醯鸡蜉蝣安得知。  
  
卷855_16  【示守庚申众】程紫霄  
不守庚申亦不疑，此心常与道相依。  
玉皇已自知行止，任汝三彭说是非。  
  
卷855_17  【兰溪灵瑞观】舒道纪  
澄心坐清境，虚白生林端。夜静笑声出，月明松影寒。  
绛霞封药灶，碧窦溅斋坛。海树几回老，先生棋未残。  
  
卷855_18  【题赤松宫（今兰溪县之赤松山。王初平亦称赤松子）】舒道纪  
松老赤松原，松间庙宛然。皆有兄弟，谁得共神仙。  
双鹤冲天去，群羊化石眠。至今丹井水，香满北山边。  
  
卷855_19  【参同契明镜图诀诗二首】彭晓  
造化潜施迹莫穷，簇成真诀指蒙童。三篇秘列八环内，  
万象门开一镜中。离女驾龙为木婿，坎男乘虎作金翁。  
同人好道宜精究，究得长生路便通。  
至道希夷妙且深，烧丹先认大还心。日爻阴耦生真汞，  
月卦阳奇产正金。女妊朱砂男孕雪，北藏荧惑丙含壬。  
两端指的铅金祖，莫向诸般取次寻。  
  
卷855_20  【题柳公权书度人经后（一作虞有贤，题云送卧云道士）】鱼又玄  
卧云道士来相辞，相辞倏忽何所之。紫阁当春凝烟霭，  
东风吹岸花枝枝。药成酒熟有时节，寒食恐失松间期。  
冥鸿复见伤弓翼，高飞展转心无疑。满泻数杯酒，  
狂吟几首诗。留不住，去不悲，醯鸡蜉蝣可得知。  

## 全唐诗(下)　卷八百五十六

卷856_1  【呈钟离云房】吕岩  
生在儒家遇太平，悬缨重滞布衣轻。  
谁能世上争名利，臣事玉皇归上清。  
  
卷856_2  【献郑思远施真人二仙】吕岩  
万劫千生到此生，此生身始觉飞轻。抛家别国云山外，  
炼魄全魂日月精。比见至人论九鼎，欲穷大药访三清。  
如今获遇真仙面，紫府仙扉得姓名。  
  
卷856_3  【得火龙真人剑法】吕岩  
昔年曾遇火龙君，一剑相传伴此身。天地山河从结沫，  
星辰日月任停轮。须知本性绵多劫，空向人间历万春。  
昨夜钟离传一语，六天宫殿欲成尘。  
  
卷856_4  【七言】吕岩  
周行独力出群伦，默默昏昏亘古存。无象无形潜造化，  
有门有户在乾坤。色非色际谁穷处，空不空中自得根。  
此道非从它外得，千言万语谩评论。  
通灵一颗正金丹，不在天涯地角安。讨论穷经深莫究，  
登山临水杳无看。光明暗寄希夷顶，赫赤高居混沌端。  
举世若能知所寓，超凡入圣弗为难。  
落魄红尘四十春，无为无事信天真。生涯只在乾坤鼎，  
活计惟凭日月轮。八卦气中潜至宝，五行光里隐元神。  
桑田改变依然在，永作人间出世人。  
独处乾坤万象中，从头历历运元功。纵横北斗心机大，  
颠倒南辰胆气雄。鬼哭神号金鼎结，鸡飞犬化玉炉空。  
如何俗士寻常觅，不达希夷不可穷。  
谁信华池路最深，非遐非迩奥难寻。九年采炼如红玉，  
一日圆成似紫金。得了永祛寒暑逼，服之应免死生侵。  
劝君门外修身者，端念思惟此道心。  
水府寻铅合火铅，黑红红黑又玄玄。气中生气肌肤换，  
精里含精性命专。药返便为真道士，丹还本是圣胎仙。  
出神入定虚华语，徒费功夫万万年。  
九鼎烹煎九转砂，区分时节更无差。精神气血归三要，  
南北东西共一家。天地变通飞白雪，阴阳和合产金花。  
终期凤诏空中降，跨虎骑龙谒紫霞。  
凭君子后午前看，一脉天津在脊端。金阙内藏玄谷子，  
玉池中坐太和官。只将至妙三周火，炼出通灵九转丹。  
直指几多求道者，行藏莫离虎龙滩。  
返本还元道气平，虚非形质转分明。水中白雪微微结，  
火里金莲渐渐生。圣汞论时非有体，真铅穷看亦无名。  
吾今为报修行者，莫向烧金问至精。  
安排鼎灶炼玄根，进退须明卯酉门。绕电奔云飞日月，  
驱龙走虎出乾坤。一丸因与红颜驻，九转能烧白发痕。  
此道幽微知者少，茫茫尘世与谁论。  
醍醐一盏诗一篇，暮醉朝吟不记年。乾马屡来游九地，  
坤牛时驾出三天。白龟窟里夫妻会，青凤巢中子母圆。  
提挈灵童山上望，重重叠叠是金钱。  
认得东西木与金，自然炉鼎虎龙吟。但随天地明消息，  
方识阴阳有信音。左掌南辰攀鹤羽，右擎北极剖龟心。  
神仙亲口留斯旨，何用区区向外寻。  
一本天机深更深，徒言万劫与千金。三冬大热玄中火，  
六月霜寒表外阴。金为浮来方见性，木因沈后始知心。  
五行颠倒堪消息，返本还元在己寻。  
虎将龙军气宇雄，佩符持甲去匆匆。铺排剑戟奔如电，  
罗列旌旗疾似风。活捉三尸焚鬼窟，生禽六贼破魔宫。  
河清海晏乾坤净，世世安居道德中。  
我家勤种我家田，内有灵苗活万年。花似黄金苞不大，  
子如白玉颗皆圆。栽培全赖中宫土，灌溉须凭上谷泉。  
直候九年功满日，和根拔入大罗天。  
寻常学道说黄芽，万水千山觅转差。有畛有园难下种，  
无根无脚自开花。九三鼎内烹如酪，六一炉中结似霞。  
不日成丹应换骨，飞升遥指玉皇家。  
四六关头路坦平，行人到此不须惊。从教犊驾轰轰转，  
尽使羊车轧轧鸣。渡海经河稀阻滞，上天入地绝欹倾。  
功成直入长生殿，袖出神珠彻夜明。  
九六相交道气和，河车昼夜迸金波。呼时一一关头转，  
吸处重重脉上摩。电激离门光海岳，雷轰震户动婆娑。  
思量此道真长远，学者多迷溺爱河。  
金丹不是小金丹，阴鼎阳炉里面安。尽道东山寻汞易，  
岂知西海觅铅难。玄珠窟里行非远，赤水滩头去便端。  
认得灵竿真的路，何劳礼月步星坛。  
古今机要甚分明，自是众生力量轻。尽向有中寻有质，  
谁能无里见无形。真铅圣汞徒虚费，玉室金关不解扃。  
本色丹瓢推倒后，却吞丸药待延龄。  
浮名浮利两何堪，回首归山味转甘。举世算无心可契，  
谁人更与道相参。寸犹未到甘谈尺，一尚难明强说三。  
经卷葫芦并拄杖，依前担入旧江南。  
本来无作亦无行，行着之时是妄情。老氏语中犹未决，  
瞿昙言下更难明。灵竿有节通天去，至药无根得地生。  
今日与君无吝惜，功成只此是蓬瀛。  
解将火种种刀圭，火种刀圭世岂知。山上长男骑白马，  
水边少女牧乌龟。无中出有还丹象，阴里生阳大道基。  
颠倒五行凭匠手，不逢匠手莫施为。  
三千馀法论修行，第一烧丹路最亲。须是坎男端的物，  
取他离女自然珍。烹成不死砂中汞，结出长生水里银。  
九转九还功若就，定将衰老返长春。  
欲种长生不死根，再营阴魄及阳魂。先教玄母归离户，  
后遣空王镇坎门。虎到甲边风浩浩，龙居庚内水温温。  
迷途争与轻轻泄，此理须凭达者论。  
闭目存神玉户观，时来火候递相传。云飞海面龙吞汞，  
风击岩巅虎伏铅。一旦炼成身内宝，等闲探得道中玄。  
刀圭饵了丹书降，跳出尘笼上九天。  
千日功夫不暂闲，河车搬载上昆山。虎抽白汞安炉里，  
龙发红铅向鼎间。仙府记名丹已熟，阴司除籍命应还。  
彩云捧足归何处，直入三清谢圣颜。  
解匹真阴与正阳，三年功满结成霜。神龟出入庚辛位，  
丹凤翱翔甲乙方。九鼎先辉双瑞气，三元中换五毫光。  
尘中若有同机者，共住烟霄不死乡。  
修生一路就中难，迷者徒将万卷看。水火均平方是药，  
阴阳差互不成丹。守雌勿失雄方住，在黑无亏白自乾。  
认得此般真妙诀，何忧风雨妒衰残。  
才吞一粒便安然，十二重楼九曲连。庚虎循环餐绛雪，  
甲龙夭乔迸灵泉。三三上应三千日，九九中延九万年。  
须得有缘方可授，未曾轻泄与人传。  
谁知神水玉华池，中有长生性命基。运用须凭龙与虎，  
抽添全藉坎兼离。晨昏点尽黄金粉，顷刻修成玉石脂。  
斋戒饵之千日后，等闲轻举上云梯。  
九天云净鹤飞轻，衔简翩翩别太清。身外红尘随意换，  
炉中白石立时成。九苞凤向空中舞，五色云从足下生。  
回首便归天上去，愿将甘雨救焦氓。  
婴儿迤逦降瑶阶，手握玄珠直下来。半夜紫云披素质，  
几回赤气掩桃腮。微微笑处机关转，拂拂行时户牖开。  
此是吾家真一子，庸愚谁敢等闲猜。  
水得天符下玉都，三千日里积功夫。祷祈天地开金鼎，  
收拾阴阳锁玉壶。便觉凡躯能变化，深知妙道不虚图。  
时来试问尘中叟，这个玄机世有无。  
谁识寰中达者人，生平解法水中银。一条拄杖撑天地，  
三尺昆吾斩鬼神。大醉醉来眠月洞，高吟吟去傲红尘。  
自从悟里终身后，赢得蓬壶永劫春。  
红炉迸溅炼金英，一点灵珠透室明。摆动乾坤知道力，  
逃移生死见功程。逍遥四海留踪迹，归去三清立姓名。  
直上五云云路稳，紫鸾朱凤自来迎。  
时人若要学长生，先是枢机昼夜行。恍惚中间专志气，  
虚无里面固元精。龙交虎战三周毕，兔走乌飞九转成。  
炼出一炉神圣药，五云归去路分明。  
亦无得失亦无言，动即施功静即眠。驱遣赤牛耕宇宙，  
分张玉粒种山川。栽培不惮劳千日，服食须知活万年。  
今日示君君好信，教君见世作神仙。  
不须两两与三三，只在昆仑第一岩。逢润自然情易伏，  
遇炎常恐性难降。有时直入三元户，无事还归九曲江。  
世上有人烧得住，寿齐天地更无双。  
本末无非在玉都，亦曾陆地作凡夫。吞精食气先从有，  
悟理归真便入无。水火自然成既济，阴阳和合自相符。  
炉中炼出延年药，溟渤从教变复枯。  
无名无利任优游，遇酒逢歌且唱酬。数载未曾经圣阙，  
千年唯只在仙州。寻常水火三回进，真个夫妻一处收。  
药就功成身羽化，更抛尘坌出凡流。  
杳杳冥冥莫问涯，雕虫篆刻道之华。守中绝学方知奥，  
抱一无言始见佳。自有物如黄菊蕊，更无色似碧桃花。  
休将心地虚劳用，煮铁烧金转转差。  
还丹功满未朝天，且向人间度有缘。拄杖两头担日月，  
葫芦一个隐山川。诗吟自得闲中句，酒饮多遗醉后钱。  
若问我修何妙法，不离身内汞和铅。  
半红半黑道中玄，水养真金火养铅。解接往年三寸气，  
还将运动一周天。烹煎尽在阴阳力，进退须凭日月权。  
只此功成三岛外，稳乘鸾凤谒诸仙。  
返本还元已到乾，能升能降号飞仙。一阳生是兴功日，  
九转周为得道年。炼药但寻金里水，安炉先立地中天。  
此中便是还丹理，不遇奇人誓莫传。  
飞龙九五已升天，次第还当赤帝权。喜遇汞珠凝正午，  
幸逢铅母结重玄。狂猿自伏何须炼，野马亲调不着鞭。  
炼就一丸天上药，顿然心地永刚坚。  
举世何人悟我家，我家别是一荣华。盈箱贮积登仙录，  
满室收藏伏火砂。顿饮长生天上酒，常栽不死洞中花。  
凡流若问吾生计，遍地纷纷五彩霞。  
津能充渴气充粮，家住三清玉帝乡。金鼎炼来多外白，  
玉虚烹处彻中黄。始知青帝离宫住，方信金精水府藏。  
流俗要求玄妙理，参同契有两三行。  
紫诏随鸾下玉京，元君相命会三清。便将金鼎丹砂饵，  
时拂霞衣驾鹤行。天上双童持珮引，月中娇女执幡迎。  
此时功满参真后，始信仙都有姓名。  
修修修得到乾乾，方号人间一醉仙。世上光阴催短景，  
洞中花木任长年。形飞峭壁非凡骨，神在玄宫别有天。  
唯愿先生频一顾，更玄玄外问玄玄。  

## 全唐诗(下)　卷八百五十七

卷857_1  【七言】吕岩  
金丹一粒定长生，须得真铅炼甲庚。火取南方赤凤髓，  
水求北海黑龟精。鼎追四季中央合，药遣三元八卦行。  
斋戒兴功成九转，定应入口鬼神惊。  
功满来来际会难，又闻东去上仙坛。杖头春色一壶酒，  
顶上云攒五岳冠。饮酒龟儿人不识，烧山符子鬼难看。  
先生去后身须老，乞与贫儒换骨丹。  
碧潭深处一真人，貌似桃花体似银。鬓发未斑缘有术，  
红颜不老为通神。蓬莱要去如今去，架上黄衣化作云。  
任彼桑田变沧海，一丸丹药定千春。  
炉养丹砂鬓不斑，假将名利住人间。已逢志士传神药，  
又喜同流动笑颜。老子道经分付得，少微星许共相攀。  
幸蒙上士甘捞摝，处世输君一个闲。  
谁解长生似我哉，炼成真气在三台。尽知白日升天去，  
刚逐红尘下世来。黑虎行时倾雨露，赤龙耕处产琼瑰。  
只吞一粒金丹药，飞入青霄更不回。  
乱云堆里表星都，认得深藏大丈夫。绿酒醉眠闲日月，  
白蘋风定钓江湖。长将气度随天道，不把言词问世徒。  
山水路遥人不到，茅君消息近知无。  
鹤为车驾酒为粮，为恋长生不死乡。地脉尚能缩得短，  
人年岂不展教长。星辰往往壶中见，日月时时衲里藏。  
若欲时流亲得见，朝朝不离水银行。  
灵芝无种亦无根，解饮能餐自返魂。但得烟霞供岁月，  
任他乌兔走乾坤。婴儿只恋阳中母，姹女须朝顶上尊。  
一得不回千古内，更无冢墓示儿孙。  
世上何人会此言，休将名利挂心田。等闲倒尽十分酒，  
遇兴高吟一百篇。物外烟霞为伴侣，壶中日月任婵娟。  
他时功满归何处，直驾云车入洞天。  
玄门帝子坐中央，得算明长感玉皇。枕上山河和雨露，  
笛中日月混潇湘。坎男会遇逢金女，离女交腾嫁木郎。  
真个夫妻齐守志，立教牵惹在阴阳。  
遥指高峰笑一声，红霞紫雾面前生。每于廛市无人识，  
长到山中有鹤行。时弄玉蟾驱鬼魅，夜煎金鼎煮琼英。  
他时若赴蓬莱洞，知我仙家有姓名。  
堪笑时人问我家，杖担云物惹烟霞。眉藏火电非他说，  
手种金莲不自夸。三尺焦桐为活计，一壶美酒是生涯。  
骑龙远出游三岛，夜久无人玩月华。  
九曲江边坐卧看，一条长路入天端。庆云捧拥朝丹阙，  
瑞气裴回起白烟。铅汞此时为至药，坎离今日结神丹。  
功能济命长无老，只在人心不是难。  
玄门玄理又玄玄，不死根元在汞铅。是一般真个术，  
调和六一也同天。玉京山上羊儿闹，金水河中石虎眠。  
妙要能生觉本体，勤心到处自如然。  
公卿虽贵不曾酬，说著仙乡便去游。为讨石肝逢蜃海，  
因寻甜雪过瀛洲。山川醉后壶中放，神鬼闲来匣里收。  
据见目前无个识，不如杯酒混凡流。  
曾邀相访到仙家，忽上昆仑宴月华。玉女控拢苍獬豸，  
山童提挈白虾蟆。时斟海内千年酒，惯摘壶中四序花。  
今在人寰人不识，看看挥袖入烟霞。  
火种丹田金自生，重重楼阁自分明。三千功行百旬见，  
万里蓬莱一日程。羽化自应无鬼录，玉都长是有仙名。  
今朝得赴瑶池会，九节幢幡洞里迎。  
因看崔公入药镜，令人心地转分明。阳龙言向离宫出，  
阴虎还于坎位生。二物会时为道本，五方行尽得丹名。  
修真道士如知此，定跨赤龙归玉清。  
浮生不实为轻忽，衲服深藏奇异骨。非是尘中不染尘，  
焉得物外通无物。共语难兮情兀兀，独自行时轻拂拂。  
一点刀圭五彩生，飞丹走入神仙窟。  
莫怪爱吟天上诗，盖缘吟得世间稀。惯餐玉帝宫中饭，  
曾著蓬莱洞里衣。马踏日轮红露卷，凤衔月角擘云飞。  
何时再控青丝辔，又掉金鞭入紫微。  
黄芽白雪两飞金，行即高歌醉即吟。日月暗扶君甲子，  
乾坤自与我知音。精灵灭迹三清剑，风雨腾空一弄琴。  
的当南游归甚处，莫交鹤去上天寻。  
云鬓双明骨更轻，自言寻鹤到蓬瀛。日论药草皆知味，  
问著神仙自得名。簪冷夜龙穿碧洞，枕寒晨虎卧银城。  
来春又拟携筇去，为忆轩辕海上行。  
龙精龟眼两相和，丈六男儿不奈何。九盏水中煎赤子，  
一轮火内养黄婆。月圆自觉离天网，功满方知出地罗。  
半醉好吞龙凤髓，劝君休更认弥陀。  
强居此境绝知音，野景虽多不合吟。诗句若喧卿相口，  
姓名还动帝王心。道袍薜带应慵挂，隐帽皮冠尚懒簪。  
除此更无馀个事，一壶村酒一张琴。  
华阳山里多芝田，华阳山叟复延年。青松岩畔攀高干，  
白云堆里饮飞泉。不寒不热神荡荡，东来西去气绵绵。  
三千功满好归去，休与时人说洞天。  
天生不散自然心，成败从来古与今。得路应知能出世，  
迷途终是任埋沈。身边至药堪攻炼，物外丹砂且细寻。  
咫尺洞房仙景在，莫随波浪没光阴。  
自隐玄都不记春，几回沧海变成尘。玉京殿里朝元始，  
金阙宫中拜老君。闷即驾乘千岁鹤，闲来高卧九重云。  
我今学得长生法，未肯轻传与世人。  
北帝南辰掌内观，潜通造化暗相传。金槌袖里居元宅，  
玉户星宫降上玄。举世尽皆寻此道，谁人空里得玄关。  
明明道在堪消息，日月滩头去又还。  
日影元中合自然，奔雷走电入中原。长驱赤马居东殿，  
大启朱门泛碧泉。怒拔昆吾歌圣化，喜陪孤月贺新年。  
方知此是生生物，得在仁人始受传。  
六龙齐驾得升乾，须觉潜通造化权。真道每吟秋月澹，  
至言长运碧波寒。昼乘白虎游三岛，夜顶金冠立古坛。  
一载已成千岁药，谁人将袖染尘寰。  
五岳滩头景象新，仁人方达杳冥身。天纲运转三元净，  
地脉通来万物生。自晓谷神通此道，谁将理性欲修真。  
明明说向中黄路，霹雳声中自得神。  
欲陪仙侣得身轻，飞过蓬莱彻上清。朱顶鹤来云外接，  
紫鳞鱼向海中迎。姮娥月桂花先吐，王母仙桃子渐成。  
下瞰日轮天欲晓，定知人世久长生。  
四海皆忙几个闲，时人口内说尘缘。君有道来山上，  
何似无名住世间。十二楼台藏秘诀，五千言内隐玄关。  
方知鼎贮神仙药，乞取刀圭一粒看。  
割断繁华掉却荣，便从初得是长生。曾于锦水为蝉蜕，  
又向蓬莱别姓名。三住住来无否泰，一尘尘在世人情。  
不知功满归何处，直跨虬龙上玉京。  
当年诗价满皇都，掉臂西归是丈夫。万顷白云独自有，  
一枝丹桂阿谁无。闲寻渭曲渔翁引，醉上莲峰道士扶。  
他日与君重际会，竹溪茅舍夜相呼。  
金锤灼灼舞天阶，独自骑龙去又来。高卧白云观日窟，  
闲眠秋月擘天开。离花片片乾坤产，坎蕊翻翻造化栽。  
晚醉九岩回首望，北邙山下骨皑皑。  
结交常与道情深，日日随他出又沈。若要自通云外鹤，  
直须勤炼水中金。丹成只恐乾坤窄，饵了宁忧疾患侵。  
未去瑶台犹混世，不妨杯酒喜闲吟。  
因携琴剑下烟萝，何幸今朝喜暂过。貌相本来犹自可，  
针医偏更效无多。仙经已读三千卷，古法曾持十二科。  
些小道功如不信，金阶舍手试看么。  
倾侧华阳醉再三，骑龙遇晚下南岩。眉因拍剑留星电，  
衣为眠云惹碧岚。金液变来成雨露，玉都归去老松杉。  
曾将铁镜照神鬼，霹雳搜寻火满潭。  
铁镜烹金火满空，碧潭龙卧夕阳中。麒麟意合乾坤地，  
獬豸机关日月东。三尺剑横双水岸，五丁冠顶百神宫。  
闲铺羽服居仙窟，自著金莲造化功。  
随缘信业任浮沈，似水如云一片心。两卷道经三尺剑，  
一条藜杖七弦琴。壶中有药逢人施，腹内新诗遇客吟。  
一嚼永添千载寿，一丸丹点一斤金。  
琴剑酒棋龙鹤虎，逍遥落托永无忧。闲骑白鹿游三岛，  
闷驾青牛看十洲。碧洞远观明月上，青山高隐彩云流。  
时人若要还如此，名利浮华即便休。  
紫极宫中我自知，亲磨神剑剑还飞。先差玉子开南殿，  
后遣青龙入紫微。九鼎黄芽栖瑞凤，一躯仙骨养灵芝。  
蓬莱不是凡人处，只怕愚人泄世机。  
向身方始出埃尘，造化功夫只在人。早使亢龙抛地网，  
岂知白虎出天真。绵绵有路谁留我，默默忘言自合神。  
击剑夜深归甚处，披星带月折麒麟。  
春尽闲闲过落花，一回舞剑一吁嗟。常忧白日光阴促，  
每恨青天道路赊。本志不求名与利，元心只慕水兼霞。  
世间万种浮沉事，达理谁能似我家。  
日为和解月呼丹，华夏诸侯肉眼看。仁义异如胡越异，  
世情难似泰衡难。八仙炼后钟神异，四海磨成照胆寒。  
笑指不平千万万，骑龙抚剑九重关。  
别来洛汭六东风，醉眼吟情慵不慵。摆撼乾坤金剑吼，  
烹煎日月玉炉红。杖摇楚甸三千里，鹤翥秦烟几万重。  
为报晋成仙子道，再期春色会稽峰。  
发头滴血眼如镮，吐气云生怒世间。争耐不平千古事，  
须期一诀荡凶顽。蛟龙斩处翻沧海，暴虎除时拔远山。  
为灭世情兼负义，剑光腥染点痕斑。  
雨雪霏霏天已暮。金钟满劝抚焦桐。诗吟席上未移刻，  
剑舞筵前疾似风。何事行杯当午夜，忽然怒目便腾空。  
不知谁是亏忠孝，携个人头入坐中。  
未炼还丹且炼心，丹成方觉道元深。每留客有钱酤酒，  
谁信君无药点金。洞里风雷归掌握，壶中日月在胸襟。  
神仙事业人难会，养性长生自意吟。  
铁牛耕地种金钱，刻石时童把贯穿。一粒粟中藏世界，  
二升铛内煮山川。白头老子眉垂地，碧眼胡儿手指天。  
若向此中玄会得，此玄玄外更无玄。  
箕星昴宿下长天，凡景宁教不愕然。龙出水来鳞甲就，  
鹤冲天气羽毛全。尘中教化千人眼，世上人知尔雅篇。  
自是凡流福命薄，忍教微妙略轻传。  
闲来掉臂入天门，拂袂徐徐撮彩云。无语下窥黄谷子，  
破颜平揖紫霞君。拟登瑶殿参金母，回访瀛洲看日轮。  
恰值嫦娥排宴会，瑶浆新熟味氤氲。  
曾随刘阮醉桃源，未省人间欠酒钱。一领布裘权且当，  
九天回日却归还。凤茸袄子非为贵，狐白裘裳欲比难。  
只此世间无价宝，不凭火里试烧看。  
因思往事却成憨，曾读仙经第十三。武氏死时应室女，  
陈王没后是童男。两轮日月从他载，九个山河一担担。  
尽日无人话消息，一壶春酒且醺酣。  
垂袖腾腾傲世尘，葫芦携却数游巡。利名身外终非道，  
龙虎门前辨取真。一觉梦魂朝紫府，数年踪迹隐埃尘。  
华阴市内才相见，不是寻常卖药人。  
万卷仙经三尺琴，刘安闻说是知音。杖头春色一壶酒，  
炉内丹砂万点金。闷里醉眠三路口，闲来游钓洞庭心。  
相逢相遇人谁识，只恐冲天没处寻。  
曾战蚩尤玉座前，六龙高驾振鸣銮。如来车后随金鼓，  
黄帝旂傍戴铁冠。醉捋黑须三岛黯，怒抽霜剑十洲寒。  
轩辕世代横行后，直隐深岩久觅难。  
头角苍浪声似钟，貌如冰雪骨如松。匣中宝剑时频吼，  
袖里金锤逞露风。会饮酒时为伴侣，能行诗句便参同。  
来年定赴蓬莱会，骑个生狞九色龙。  
神仙暮入黄金阙，将相门关白玉京。可是洞中无好景，  
为怜天下有众生。心琴际会闲随鹤，匣剑时磨待断鲸。  
进退两楹俱未应，凭君与我指前程。  
九鼎烹煎一味砂，自然火候放童花。星辰照出青莲颗，  
日月能藏白马牙。七返返成生碧雾，九还还就吐红霞。  
有人夺得玄珠饵，三岛途中路不赊。  
天生一物变三才，交感阴阳结圣胎。龙虎顺行阴鬼去，  
龟蛇逆往火龙来。婴儿日吃黄婆髓，姹女时餐白玉杯。  
功满自然居物外，人间寒暑任轮回。  
星辰聚会入离乡，日月盈亏助药王。三候火烧金鼎宝，  
五符水炼玉壶浆。乾坤反覆龙收雾，卯酉相吞虎放光。  
入室用机擒捉取，一丸丹点体纯阳。  
  
卷857_2  【真人行巴陵市太守怒其不避使案吏具其罪真人…诗曰】吕岩  
暂别蓬莱海上游，偶逢太守问根由。身居北斗星杓下，  
剑挂南宫月角头。道我醉来真个醉，不知愁是怎生愁。  
相逢何事不相认，却驾白云归去休。  
  
卷857_3  【仙乐侑席】吕岩  
曾经天上三千劫，又在人间五百年。腰下剑锋横紫电，  
炉中丹焰起苍烟。才骑白鹿过苍海，复跨青牛入洞天。  
小技等闲聊戏尔，无人知我是真仙。  
  
卷857_4  【题桐柏山黄先生庵门】吕岩  
吾有玄中极玄语，周游八极无处吐。云輧飘泛到凝阳，  
一见君兮在玄浦。君本是孤云客，拟话希夷生恍惚。  
无为大道本根源，要君亲见求真物。其中有一分三五，  
本自无名号丹母。寒泉沥沥气绵绵，上透昆仑还紫府。  
浮沈升降入中宫，四象五行齐见土。驱青龙，擒白虎，  
起祥风兮下甘露。铅凝真汞结丹砂，一派火轮真为主。  
既修真，须坚确，能转乾坤泛海岳。运行天地莫能知，  
变化鬼神应不觉。千朝炼就紫金身，乃致全神归返朴。  
黄秀才，黄秀才，既修真，须且早，人间万事何时了。  
贪名贪利爱金多，为他财色身衰老。我今劝子心悲切，  
君自思兮生猛烈。莫教大限到身来，又是随流入生灭。  
留此片言，用表其意。他日相逢，必与汝决。莫退初心，  
善爱善爱。  

## 全唐诗(下)　卷八百五十八

卷858_1  【五言】吕岩  
悟了长生理，秋莲处处开。金童登锦帐，玉女下香阶。  
虎啸天魂住，龙吟地魄来。有人明此道，立使返婴孩。  
姹女住南方，身边产太阳。蟾宫烹玉液，坎户炼琼浆。  
过去神仙饵，今来到我尝。一杯延万纪，物外任翱翔。  
顿悟黄芽理，阴阳禀自然。乾坤炉里炼，日月鼎中煎。  
木产长生汞，金烹续命铅。世人明此道，立便返童颜。  
宇宙产黄芽，经炉煅作砂。阴阳烹五彩，水火炼三花。  
鼎内龙降虎，壶中龟遣蛇。功成归物外，自在乐烟霞。  
要觅长生路，除非认本元。都来一味药，刚道数千般。  
丹鼎烹成汞，炉中炼就铅。依时服一粒，白日上冲天。  
姹女住瑶台，仙花满地开。金苗从此出，玉蕊自天来。  
凤舞长生曲，鸾歌续命杯。有人明此道，海变已千回。  
古往诸仙子，根元占甲庚。水中闻虎啸，火里见龙行。  
进退穷三候，相吞用八纮。冲天功行满，寒暑不能争。  
我悟长生理，太阳伏太阴。离宫生白玉，坎户产黄金。  
要主君臣义，须存子母心。九重神室内，虎啸与龙吟。  
灵丹产太虚，九转入重炉。浴就红莲颗，烧成白玉珠。  
水中铅一两，火内汞三铢。吃了瑶台宝，升天任海枯。  
姹女住离宫，身边产雌雄。炉中七返毕，鼎内九还终。  
悟了鱼投水，迷因鸟在笼。耄年服一粒，立地变冲童。  
盗得乾坤祖，阴阳是本宗。天魂生白虎，地魄产青龙。  
运宝泥丸在，搬精入上宫。有人明此法，万载貌如童。  
要觅金丹理，根元不易逢。三才七返足，四象九还终。  
浴就微微白，烧成渐渐红。一丸延万纪，物外去冲冲。  
个个觅长生，根元不易寻。要贪天上宝，须去世间琛。  
炼就水中火，烧成阳内阴。祖师亲有语，一味水中金。  
万物皆生土，如人得本元。青龙精是汞，白虎水为铅。  
悟者子投母，迷应地是天。将来物外客，个个补丹田。  
二十四神清，三千功行成。寒云连地转，圣日满天明。  
玉子偏宜种，金田岂在耕。此中真妙理，谁道不长生。  
妙妙妙中妙，玄玄玄更玄。动言俱演道，语默尽神仙。  
在掌如珠异，当空似月圆。他时功满后，直入大罗天。  
  
卷858_2  【绝句】吕岩  
捉得金晶固命基，日魂东畔月华西。  
于中炼就长生药，服了还同天地齐。  
莫怪瑶池消息稀，只缘尘事隔天机。  
若人寻得水中火，有一黄童上太微。  
混元海底隐生伦，内有黄童玉帝名。  
白虎神符潜姹女，灵元镇在七元君。  
三亩丹田无种种，种时须藉赤龙耕。  
曾将此种教人种，不解铅池道不生。  
闪灼虎龙神剑飞，好凭身事莫相违。  
传时须在乾坤力，便透三清入紫微。  
不用梯媒向外求，还丹只在体中收。  
莫言大道人难得，自是功夫不到头。  
饮酒须教一百杯，东浮西泛自梯媒。  
日精自与月华合，有个明珠走上来。  
不负三光不负人，不欺神道不欺贫。  
有人问我修行法，只种心田养此身。  
时人若拟去瀛洲，先过巍巍十八楼。  
自有电雷声震动，一池金水向东流。  
瓶子如金玉子黄，上升下降续神光。  
三元一会经年净，这个天中日月长。  
学道须教彻骨贫，囊中只有五三文。  
有人问我修行法，遥指天边日月轮。  
我自忘心神自悦，跨水穿云来相谒。  
不问黄芽肘后方，妙道通微怎生说。  
肘传丹篆千年术，口诵黄庭两卷经。  
鹤观古坛松影里，悄无人迹户长扃。  
独上高峰望八都，黑云散后月还孤。  
茫茫宇宙人无数，几个男儿是丈夫。  
天下都游半日功，不须跨凤与乘龙。  
偶因博戏飞神剑，摧却终南第一峰。  
朝游北越暮苍梧，袖里青蛇胆气粗。  
三入岳阳人不识，朗吟飞过洞庭湖。  
趯倒葫芦掉却琴，倒行直上卧牛岑。  
水飞石上迸如雪，立地看天坐地吟。  
吾家本住在天齐，零落白云锁石梯。  
来往八千消半日，依前归路不曾迷。  
莲峰道士高且洁，不下莲宫经岁月。  
星辰夜礼玉簪寒，龙虎晓开金鼎热。  
东山东畔忽相逢，握手丁宁语似钟。  
剑术已成君把去，有蛟龙处斩蛟龙。  
朝泛苍梧暮却还，洞中日月我为天。  
匣中宝剑时时吼，不遇同人誓不传。  
偎岩拍手葫芦舞，过岭穿云拄杖飞。  
来往八千须半日，金州南畔有松扉。  
养得儿形似我形，我身枯悴子光精。  
生生世世常如此，争似留神养自身。  
精养灵根气养神，此真之外更无真。  
神仙不肯分明说，迷了千千万万人。  
不事王侯不种田，日高犹自抱琴眠。  
起来旋点黄金买，不使人间作业钱。  
天涯海角人求我，行到天涯不见人。  
忠孝义慈行方便，不须求我自然真。  
莫道幽人一事无，闲中尽有静工夫。  
闭门清昼读书罢，扫地焚香到日晡。  
先生先生貌狞恶，拔剑当空气云错。  
连喝三回急急去，欻然空里人头落。  
剑起星奔万里诛，风雷时逐雨声粗。  
人头携处非人在，何事高吟过五湖。  
粗眉卓竖语如雷，闻说不平便放杯。  
仗剑当空千里去，一更别我二更回。  
先生先生莫外求，道要人传剑要收。  
今日相逢江海畔，一杯村酒劝君休。  
庞眉斗竖恶精神，万里腾空一踊身。  
背上匣中三尺剑，为天且示不平人。  
  
卷858_3  【徽宗斋会】吕岩  
高谈阔论若无人，可惜明君不遇真。  
陛下问臣来日事，请看午未丙丁春。  
  
卷858_4  【七夕】吕岩  
四海孤游一野人，两壶霜雪足精神。  
坎离二物君收得，龙虎丹行运水银。  
野人本是天台客，石桥南畔有旧宅。  
父子生来有两口，多好歌笙不好拍。  
  
卷858_5  【赠李德成（德成善医）】吕岩  
九重天子寰中贵，五等诸侯门外尊。  
争似布衣狂醉客，不教性命属乾坤。  
  
卷858_6  【牧童（一作令牧童答钟弱翁）】吕岩  
草铺横野六七里，笛弄晚风三四声。  
归来饱饭黄昏后，不脱蓑衣卧月明。  
  
卷858_7  【潭州鹤会】吕岩  
这回相见不无缘，满院风光小洞天。  
一剑当空又飞去，洞庭惊起老龙眠。  
  
卷858_8  【绍兴道会】吕岩  
偶乘青帝出蓬莱，剑戟峥嵘遍九垓。  
我在目前人不识，为留一笠莫沉埋。  
  
卷858_9  【赠曹先生】吕岩  
鹤不西飞龙不行，露干云破洞箫清。  
少年仙子说闲事，遥隔彩云闻笑声。  
  
卷858_10  【海上相逢赵同】吕岩  
南宫水火吾须济，北阙夫妻我自媒。  
洞里龙儿娇郁律，山前童子喜徘徊。  
  
卷858_11  【题凤翔府天庆观】吕岩  
得道年来八百秋，不曾飞剑取人头。  
玉皇未有天符至，且货乌金混世流。  
  
卷858_12  【剑画此诗于襄阳雪中】吕岩  
岘山一夜玉龙寒，凤林千树梨花老。  
襄阳城里没人知，襄阳城外江山好。  
  
卷858_13  【洞庭湖君山颂】吕岩  
午夜君山玩月回，西邻小圃碧莲开。  
天香风露苍华冷，云在青霄鹤未来。  
  
卷858_14  【秦州北山观留诗】吕岩  
石池清水是吾心，刚被桃花影倒沉。  
一到邽山宫阙内，销闲澄虑七弦琴。  
  
卷858_15  【题永康酒楼】吕岩  
鲸吸鳌吞数百杯，玉山谁起复谁颓。  
醒时两袂天风冷，一朵红云海上来。  
  
卷858_16  【赠滕宗谅】吕岩  
华州回道人，来到岳阳城。别我游何处，秋空一剑横。  
  
卷858_17  【赠江州太平观道士】吕岩  
落魄薛高士，年高无白髭。云中闲卧石，山里冷寻碑。  
夸我饮大酒，嫌人说小诗。不知甚么汉，一任辈流嗤。  
  
卷858_18  【宋朝张天觉为相之日有褴缕道人及门求施…留诗于案上云】吕岩  
捏土为香事有因，世间宜假不宜真。  
皇朝宰相张天觉，天下云游吕洞宾。  
  
卷858_19  【赠陈处士】吕岩  
青霄一路少人行，休话兴亡事不成。金榜因何无姓字，  
玉都必是有仙名。云归入海龙千尺，云满长空鹤一声。  
深谢宋朝明圣主，解书丹诏诏先生。  
  
卷858_20  【哭陈先生】吕岩  
天网恢恢万象疏，一身亲到华山区。寒云去后留残月，  
春雪来时问太虚。六洞真人归紫府，千年鸾鹤老苍梧。  
自从遗却先生后，南北东西少丈夫。  
  
卷858_21  【化江南简寂观道士侯用晦磨剑（一作磨剑赠侯道士）】吕岩  
欲整锋铓敢惮劳，凌晨开匣玉龙嗥。手中气概冰三尺，  
石上精神蛇一条。奸血默随流水尽，凶豪今逐渍痕消。  
削平浮世不平事，与尔相将上九霄。  
  
卷858_22  【熙宁元年八月十九日过湖州东林沈山用石榴…自号回山人】吕岩  
西邻已富忧不足，东老虽贫乐有馀。  
白酒酿来缘好客，黄金散尽为收书。  
  
卷858_23  【大云寺茶诗】吕岩  
玉蕊一枪称绝品，僧家造法极功夫。兔毛瓯浅香云白，  
虾眼汤翻细浪俱。断送睡魔离几席，增添清气入肌肤。  
幽丛自落溪岩外，不肯移根入上都。  
  
卷858_24  【别诗二首】吕岩  
无心独坐转黄庭，不逐时流入利名。救老只存真一气，  
修生长遣百神灵。朝朝炼液归琼垄，夜夜朝元养玉英。  
莫笑老人贫里乐，十年功满上三清。  
时人受气禀阴阳，均体乾坤寿命长。为重本宗能寿永，  
因轻元祖遂沦亡。三宫自有回流法，万物那无运用方。  
咫尺昆仑山上玉，几人知是药中王。  
  
卷858_25  【赠罗浮道士】吕岩  
罗浮道士谁同流，草衣木食轻王侯。世间甲子管不得，  
壶里乾坤只自由。数着残棋江月晓，一声长啸海山秋。  
饮馀回首话归路，遥指白云天际头。  
  
卷858_26  【宿州天庆观殿门留赠符离道士】吕岩  
秋景萧条叶乱飞，庭松影里坐移时。  
云迷鹤驾何方去，仙洞朝元失我期。  
  
卷858_27  【题黄鹤楼石照】吕岩  
黄鹤楼前吹笛时，白蘋红蓼满江湄。  
衷情欲诉谁能会，惟有清风明月知。  
  
卷858_28  【答僧见】吕岩  
三千里外无家客，七百年来云水身。行满蓬莱为别馆，  
道成瓦砾尽黄金。待宾榼里常存酒，化药炉中别有春。  
积德求师何患少，由来天地不私亲。  
  
卷858_29  【与潭州智度寺慧觉诗】吕岩  
达者推心兼济物，圣贤传法不离真。  
请师开说西来意，七祖如今未有人。  
  
卷858_30  【参黄龙机悟后呈偈】吕岩  
弃却瓢囊摵碎琴，如今不恋□中金。  
自从一见黄龙后，始觉从前错用心。  
  
卷858_31  【题僧房绝句】吕岩  
唐朝进士，今日神仙。足蹑紫雾，却返洞天。  
  
卷858_32  【赐齐州李希遇诗】吕岩  
少饮欺心酒，休贪不义财。福因慈善得，祸向巧奸来。  
  
卷858_33  【六言】吕岩  
春暖群花半开，逍遥石上徘徊。独携玉律丹诀，  
闲踏青莎碧苔。洞眠来九载，流霞饮几千杯。  
逢人莫话他事，笑指白云去来。  
  
卷858_34  【明胎息】吕岩  
密室静存神，阴阳重一斤。炼成离女液，咽尽坎男津。  
渐变逍遥体，超然自在身。更修功业满，旌鹤引朝真。  
  
卷858_35  【警世】吕岩  
二八佳人体似酥，腰间仗剑斩凡夫。  
虽然不见人头落，暗里教君骨髓枯。  
  
卷858_36  【通道】吕岩  
通道复通玄，名留四海传。交亲一拄杖，活计两空拳。  
要果逡巡种，思茶逐旋煎。岂知来混世，不久却回天。  
  
卷858_37  【为贾师雄发明古铁镜】吕岩  
手内青蛇凌白日，洞中仙果艳长春。  
须知物外烟霞客，不是尘中磨镜人。  
  
卷858_38  【题全州道士蒋晖壁】吕岩  
醉舞高歌海上山，天瓢承露结金丹。  
夜深鹤透秋空碧，万里西风一剑寒。  
  
卷858_39  【谒石守道】吕岩  
高心休拟凤池游，朱绂银章宠已优。  
欲待祸来名欲灭，林泉养法预为谋。  
  
卷858_40  【题广陵妓屏二首】吕岩  
嫫母西施共此身，可怜老少隔千春。  
他年鹤发鸡皮媪，今日玉颜花貌人。  
花开花落两悲欢，花与人还事一般。  
开在枝间妨客折，落来地上请谁看。  
  
卷858_41  【题东都妓馆壁】吕岩  
一吸鸾笙裂太清，绿衣童子步虚声。  
玉楼唤醒千年梦，碧桃枝上金鸡鸣。  
  
卷858_42  【崔中举进士游岳阳遇真人录沁园春词诘其姓名…留诗于壁】吕岩  
腹内婴儿养已成，且居廛市暂娱情。  
无端措大刚饶舌，却入白云深处行。  
  
卷858_43  【题诗紫极宫】吕岩  
宫门一闲入，临水凭栏立。无人知我来，朱顶鹤声急。  
  
卷858_44  【闲题】吕岩  
独自行来独自坐，无限世人不识我。  
惟有城南老树精，分明知道神仙过。  
  
卷858_45  【山隐】吕岩  
松枯石老水萦回，个里难教俗客来。  
抬眼试看山外景，纷纷风急障黄埃。  
  
卷858_46  【绝句】吕岩  
息精息气养精神，精养丹田气养身。  
有人学得这般术，便是长生不死人。  
斗笠为帆扇作舟，五湖四海任遨游。  
大千沙界须臾至，石烂松枯经几秋。  
或为道士或为僧，混俗和光别有能。  
苦海翻成天上路，毗卢常照百千灯。  
  
卷858_47  【劝世】吕岩  
一毫之善，与人方便。一毫之恶，劝君莫作。衣食随缘，  
自然快乐。算是甚命，问什么卜。欺人是祸，饶人是福。  
天眼昭昭，报应甚速。谛听吾言，神钦鬼伏。  
  
卷858_48  【窑头坯歌】吕岩  
窑头坯，随雨破，只是未曾经水火。若经水火烧成砖，  
留向世间住万年。棱角坚完不复坏，扣之声韵堪磨镌。  
凡水火，尚成功，坚完万物谁能同。修行路上多少人，  
穷年炼养费精神。不道未曾经水火，无常一旦临君身。  
既不悟，终不悔，死了犹来借精髓。持正念大艰辛，  
一失人身为异类。君不见洛阳富郑公，说与金丹如盲聋。  
执迷不悟修真理，焉知潜合造化功。又不见九江张尚书，  
服药失明神气枯。不知还丹本无质，翻饵金石何太愚。  
又不见三衢赵枢密，参禅作鬼终不识。修完外体在何边，  
辩捷语言终不实。窑头坯，随雨破，便似修行这几个。  
大丈夫，超觉性，了尽空门不为证。伏羲传道至于今，  
穷理尽性至于命。了命如何是本元，先认坎离并四正。  
坎离即是真常家，见者超凡须入圣。坎是虎，离是龙，  
二体本来同一宫。龙吞虎啖居其中，离合浮沈初复终。  
剥而复，否而泰，进退往来定交会。弦而望，明而晦，  
消长盈虚相匹配。神仙深入水晶宫，时饮醍醐清更醲。  
饵之千日功便成，金筋玉骨身已轻。此个景象惟自身，  
上升早得朝三清。三清圣位我亦有，本来只夺乾坤精。  
饮凡酒，食膻腥，补养元和冲更盈。自融结，转光明，  
变作珍珠飞玉京。须臾六年肠不馁，血化白膏体难毁。  
不食方为真绝粮，真气薰蒸肢体强。既不食，超百亿，  
口鼻都无凡喘息。真人以踵凡以喉，从此真凡两边立。  
到此遂成无漏身，胎息丹田涌真火。老氏自此号婴儿，  
火候九年都经过。留形住世不知春，忽尔天门顶中破。  
真人出现大神通，从此天仙可相贺。圣贤三教不异门，  
昧者劳心休恁么。有识自爱生，有形终不灭。叹愚人，  
空驾说。愚人流荡无则休，落趣循环几时彻。  
学人学人细寻觅，且须研究古金碧。金碧参同不计年，  
妙中妙兮玄中玄。  

## 全唐诗(下)　卷八百五十九

卷859_1  【赠刘方处士】吕岩  
六国愁看沉与浮，携琴长啸出神州。拟向烟霞煮白石，  
偶来城市见丹丘。受得金华出世术，期于紫府驾云游。  
年来摘得黄岩翠，琪树参差连地肺。露飘香陇玉苗滋，  
月上碧峰丹鹤唳。洞天消息春正深，仙路往还俗难继。  
忽因乘兴下白云，与君邂逅于尘世。尘世相逢开口希，  
共论太古同流志。瑶琴宝瑟与君弹，琼浆玉液劝我醉。  
醉中亦话兴亡事，云道总无珪组累。浮世短景倏成空，  
石火电光看即逝。韶年淑质曾非固，花面玉颜还作土。  
芳樽但继晓复昏，乐事不穷今与古。何如识个玄玄道，  
道在杳冥须细考。壶中一粒化奇物，物外千年功力奥。  
但能制得水中华，水火翻成金丹灶。丹就人间不久居，  
自有碧霄元命诰。玄洲旸谷悉可居，地寿天龄永相保。  
鸾车鹤驾逐云飞，迢迢瑶池应易到。耳闻争战还倾覆，  
眼见妍华成枯槁。唐家旧国尽荒芜，汉室诸陵空白草。  
蜉蝣世界实足悲，槿花性命莫迟迟。珠玑溢屋非为福，  
罗绮满箱徒自危。志士戒贪昔所重，达人忘欲宁自期。  
刘方刘方审听我，流光迅速如飞过。阴b2果决用心除，  
尸鬼因循为汝祸。八琼秘诀君自识，莫待铅空车又破。  
破车坏铅须震惊，直遇伯阳应不可。悠悠忧家复忧国，  
耗尽三田元宅火。咫尺玄关若要开，凭君自解黄金锁。  
  
卷859_2  【寄白龙洞刘道人】吕岩  
玉走金飞两曜忙，始闻花发又秋霜。徒夸篯寿千来岁，  
也是云中一电光。一电光，何太疾，百年都来三万日。  
其间寒暑互煎熬，不觉童颜暗中失。纵有儿孙满眼前，  
却成恩爱转牵缠。及乎精竭身枯朽，谁解教伊暂驻颜。  
延年之道既无计，不免将身归逝水。但看古往圣贤人，  
几个解留身在世。身在世，也有方，只为时人误度量。  
竞向山中寻草药，伏铅制汞点丹阳。点丹阳，事迥别，  
须向坎中求赤血。取来离位制阴精，配合调和有时节。  
时节正，用媒人，金翁姹女结亲姻。金翁偏爱骑白虎，  
姹女常驾赤龙身。虎来静坐秋江里，龙向潭中奋身起。  
两兽相逢战一场，波浪奔腾如鼎沸。黄婆丁老助威灵，  
撼动乾坤走神鬼。须臾战罢云气收，种个玄珠在泥底。  
从此根芽渐长成，随时灌溉抱真精。十月脱胎吞入口，  
忽觉凡身已有灵。此个事，世间稀，不是等闲人得知。  
宿世若无仙骨分，容易如何得遇之。金液丹，宜便炼，  
大都光景急如箭。要取鱼，须结筌，何不收心炼取铅。  
莫教烛被风吹灭，六道轮回难怨天。近来世上人多诈，  
尽著布衣称道者。问他金木是何般，噤口不言如害哑。  
却云服气与休粮，别有门庭道路长。岂不见阴君破迷歌里说，  
太乙含真法最强。莫怪言词太狂劣，只为时人难鉴别。  
惟君心与我心同，方敢倾心与君说。  
  
卷859_3  【赠乔二郎】吕岩  
与君相见皇都里，陶陶动便经年醉。醉中往往爱藏真，  
亦不为他名与利。劝君休恋浮华荣，直须奔走烟霞程。  
烟霞欲去如何去，先须肘后飞金晶。金晶飞到上宫里，  
上宫下宫通光明。当时玉汞涓涓生，奔归元海如雷声。  
从此夫妻相际会，欢娱踊跃情无外。水火都来两半间，  
卦候翻成地天泰。一浮一沈阳炼阴，阴尽方知此理深。  
到底根元是何物，分明只是水中金。乔公乔公急下手，  
莫逐乌飞兼兔走。何如修炼作真人，尘世浮生终不久。  
人道长生没得来，自古至今有有有。  
  
卷859_4  【鄂渚悟道歌】吕岩  
纵横天际为闲客，时遇季秋重阳节。阴云一布遍长空，  
膏泽连绵滋万物。因雨泥滑门不出，忽闻邻舍语丹术。  
试问邻公可相传，一言许肯更无难。数篇奇怪文入手，  
一夜挑灯读不了。晓来日早才看毕，不觉自醉如恍惚。  
恍惚之中见有物，状如日轮明突屼。自言便是丹砂精，  
宜向鼎中烹凡质。凡质本来不化真，化真须得真中物。  
不用铅，不用汞，还丹须向炉中种。玄中之玄号真铅，  
及至用铅还不用。或名龙，或名虎，或号婴儿并姹女。  
丹砂一粒名千般，一中有一为丹母。火莫燃，水莫冻，  
修之炼之须珍重。直待虎啸折颠峰，骊龙夺得玄珠弄。  
龙吞玄宝忽升飞，飞龙被我捉来骑。一翥上朝归碧落，  
碧落广阔无东西。无晓无夜无年月，无寒无暑无四时。  
自从修到无为地，始觉奇之又怪之。  
  
卷859_5  【又记】吕岩  
数载乐幽幽，欲逃寒暑逼。不求名与利，犹恐身心役。  
苦志慕黄庭，殷勤求道迹。阴功暗心修，善行长日积。  
世路果逢师，时人皆不识。我师机行密，怀量性孤僻。  
解把五行移，能将四象易。传余造化门，始悟希夷则。  
服取两般真，从头路端的。烹煎日月壶，不离乾坤侧。  
至道眼前观，得之元咫尺。真空空不空，真色色非色。  
推倒玉葫芦，迸出黄金液。紧把赤龙头，猛将骊珠吸。  
吞归脏腑中，夺得神仙力。妙号一黍珠，延年千万亿。  
同途听我吟，与道相亲益。未晓真黄芽，徒劳游紫陌。  
把住赤乌魂，突出银蟾魄。未省此中玄，常流容易测。  
三天应有路，九地终无厄。守道且藏愚，忘机要混迹。  
群生莫相轻，已是蓬莱客。  
  
卷859_6  【秘诀歌】吕岩  
求之不见，来即不见。不见不见，君之素面。火里曾飞，  
水中亦见。道路非遥，身心不恋。又不知有返阴之龟，  
回阳之雁。遇即遇真人，达即达其神。一万二千甲子，  
这一壶流霞长春。流霞流霞，本性一家。饥餐日精，  
渴饮月华。将甲子丁丑之岁，与君决破东门之大瓜。  
  
卷859_7  【勉牛生、夏侯生】吕岩  
二秀才，二秀才兮非秀才，非秀才兮是仙才。  
中华国里亲遭遇，仰面观天笑眼开。鹤形兮龟骨，  
龙吟兮虎颜。我有至言相劝勉，愿君兮勿猜勿猜。  
但煦日吹月，咽雨呵雷。火寄冥宫，水济丹台。  
金木交而土归位，铅汞分而丹露胎。赤血换而白乳流，  
透九窍兮动百骸。然然卷，然然舒，哀哀咍咍。  
孩儿喘而不死，腹空虚兮长斋。酬名利兮狂歌醉舞，  
酬富贵兮麻裰莎鞋。甲子问时休记，看桑田变作黄埃。  
青山白云好居住，劝君归去来兮归去来。  
  
卷859_8  【题四明金鹅寺壁】吕岩  
方丈有门出不钥，见个山童露双脚。问伊方丈何寂寥，  
道是虚空也不著。闻此语，何欣欣，主翁岂是寻常人。  
我来谒见不得见，谒心耿耿生埃尘。归去也，波浩渺，  
路入蓬莱山杳杳。相思一上石楼时，雪晴海阔千峰晓。  
  
卷859_9  【谷神歌】吕岩  
我有一腹空谷虚，言之道有又还无。言之无兮不可舍，  
言之有兮不可居。谷兮谷兮太玄妙，神兮神兮真大道。  
保之守之不死名，修之炼之仙人号。神得一以灵，  
谷得一以盈。若人能守一，只此是长生。本不远离，  
身还不见。炼之功若成，自然凡骨变。谷神不死玄牝门，  
出入绵绵道若存。修炼还须夜半子，河车般载上昆仑。  
龙又吟，虎又啸，风云际会黄婆叫。火中姹女正含娇，  
回观水底婴儿俏。婴儿姹女见黄婆，儿女相逢两意和。  
金殿玉堂门十二，金翁木母正来过。重门过后牢关锁，  
点检斗牛先下火。进火消阴始一阳，千岁仙桃初结果。  
曲江东岸金乌飞，西岸清光玉兔辉。乌兔走归峰顶上，  
炉中姹女脱青衣。脱却青衣露素体，婴儿领入重帏里。  
十月情浓产一男，说道长生永不死。劝君炼，劝君修，  
谷神不死此中求。此中悟取玄微处，与君白日登瀛洲。  
  
卷859_10  【修身诀】吕岩  
人命急如线，上下来往速如箭。认得是元神，  
子后午前须至炼。随意出，随意入，天地三才人得一。  
既得一，勿遗失，失了永求无一物。堪叹荒郊冢墓中，  
自古灭亡不知屈。  
  
卷859_11  【长短句】吕岩  
落魄且落魄，夜宿乡村，朝游城郭。闲来无事玩青山，  
困来街市货丹药。卖得钱，不算度，酤美酒，自斟酌。  
醉后吟哦动鬼神，任意日头向西落。  
  
卷859_12  【直指大丹歌】吕岩  
三清宫殿隐昆巅，日月光浮起紫烟。池沼泓泓翻玉液，  
楼台叠叠运灵泉。青龙乘火铅为汞，白虎腾波汞作铅。  
欲得坎男求匹偶，须凭离女结因缘。黄婆设尽千般计，  
金鼎开成一朵莲。列女擎乌当左畔，将军戴兔镇西边。  
黑龟却伏红炉下，朱雀还栖华阁前。然后澄神窥见影，  
三周功就驾云輧。  
  
卷859_13  【渔父词一十八首　入定】吕岩  
闭目藏真神思凝，杳冥中里见吾宗。  
无边畔，迥朦胧，玄景观来觉尽空。  
  
卷859_14  【渔父词一十八首　初九】吕岩  
大道从来属自然。空堂寂坐守机关。  
三田宝，镇长存，赤帝分明坐广寒。  
  
卷859_15  【渔父词一十八首　玄用】吕岩  
日月交加晓夜奔，昆仑顶上定乾坤。  
真镜里，实堪论，叆叆红霞晓寂门。  
  
卷859_16  【渔父词一十八首　神效】吕岩  
恍惚擒来得自然，偷他造化在其间。  
神鼎内，火烹煎，尽历阴阳结作丹。  
  
卷859_17  【渔父词一十八首　沐浴】吕岩  
卯酉门中作用时，赤龙时蘸玉清池。  
云薄薄，雨微微，看取妖容露雪肌。  
  
卷859_18  【渔父词一十八首　延寿】吕岩  
子午常餐日月精，玄关门户启还扃。  
长如此，过平生，且把阴阳子细烹。  
  
卷859_19  【渔父词一十八首　瑞鼎】吕岩  
会合都从戊巳家，金铅水汞莫须夸。  
只此物，结丹砂，反覆阴阳色转华。  
  
卷859_20  【渔父词一十八首　活得】吕岩  
位立三才属五行，阴阳合处便相生。  
龙飞踊，虎狌狞，吐个神珠各战争。  
  
卷859_21  【渔父词一十八首　灿烂】吕岩  
四象分明八卦周，乾坤男女论绸缪。  
交会处，更娇羞，转觉情深玉体柔。  
  
卷859_22  【渔父词一十八首　炼质】吕岩  
运本还元于此寻，周流金鼎虎龙吟。  
身不老，俗难侵，貌返童颜骨变金。  
  
卷859_23  【渔父词一十八首　神异】吕岩  
还返初成立变童，瑞莲开处色辉红。  
金鼎内，迥朦胧，换骨添筋处处通。  
  
卷859_24  【渔父词一十八首　知路】吕岩  
那个仙经述此方，参同大易显阴阳。  
须穷取，莫颠狂，会者名高道自昌。  
  
卷859_25  【渔父词一十八首　朝帝】吕岩  
九转功成数尽乾，开炉拨鼎见金丹。  
餐饵了，别尘寰，足蹑青云突上天。  
  
卷859_26  【渔父词一十八首　方契理】吕岩  
举世人生何所依，不求自己更求谁。  
绝嗜欲，断贪痴，莫把神明暗里欺。  
  
卷859_27  【渔父词一十八首　自无忧】吕岩  
学道初从此处修，断除贪爱别娇柔。  
长守静，处深幽，服气餐霞饱即休。  
  
卷859_28  【渔父词一十八首　作甚物】吕岩  
贪贵贪荣逐利名，追游醉后恋欢情。  
年不永，代君惊，一报身终那里生。  
  
卷859_29  【渔父词一十八首　疾瞥地】吕岩  
万劫千生得个人，须知先世种来因。  
速觉悟。出迷津，莫使轮回受苦辛。  
  
卷859_30  【渔父词一十八首　常自在】吕岩  
闭目寻真真自归，玄珠一颗出辉辉。  
终日玩，莫抛离，免使阎王遣使追。  
  
卷859_31  【口占】吕岩  
非神亦非仙，非术亦非幻。天地有终穷，桑田几迁变。  
身固非我有，财亦何足恋。曷不从吾游，骑鲸腾汗漫。  
  
卷859_32  【敲爻歌】吕岩  
汉终唐国飘蓬客，所以敲爻不可测。纵横逆顺没遮栏，  
静则无为动是色。也饮酒，也食肉，守定胭花断淫欲。  
行歌唱咏胭粉词，持戒酒肉常充腹。色是药，酒是禄，  
酒色之中无拘束。只因花酒误长生，饮酒带花神鬼哭。  
不破戒，不犯淫，破戒真如性即沈。犯淫坏失长生宝，  
得者须由道力人。道力人，真散汉，酒是良朋花是伴。  
花街柳巷觅真人，真人只在花街玩。摘花戴饮长生酒，  
景里无为道自昌。一任群迷多笑怪，仙花仙酒是仙乡。  
到此乡，非常客，姹女婴儿生喜乐。洞中常采四时花，  
时花结就长生药。长生药，采花心，花蕊层层艳丽春。  
时人不达花中理，一诀天机直万金。谢天地，感虚空，  
得遇仙师是祖宗。附耳低言玄妙旨，提上蓬莱第一峰。  
第一峰，是仙物，惟产金花生恍惚。口口相传不记文，  
须得灵根骨髓坚。□骨髓，炼灵根，片片桃花洞里春。  
七七白虎双双养，八八青龙总一斤。真父母，送元宫，  
木母金公性本温。十二宫中蟾魄现，时时地魄降天魂。  
铅初就，汞初生，玉炉金鼎未经烹。一夫一妇同天地，  
一男一女合乾坤。庚要生，甲要生，生甲生庚道始萌。  
拔取天根并地髓，白雪黄芽自长成。铅亦生，汞亦生，  
生汞生铅一处烹。烹炼不是精和液，天地乾坤日月精。  
黄婆匹配得团圆，时刻无差口付传。八卦三元全藉汞，  
五行四象岂离铅。铅生汞，汞生铅，夺得乾坤造化权。  
杳杳冥冥生恍惚，恍恍惚惚结成团。性须空，意要专，  
莫遣猿猴取次攀。花露初开切忌触，锁居上釜勿抽添。  
玉炉中，文火烁，十二时中惟守一。此时黄道会阴阳，  
三性元宫无漏泄。气若行，真火炼，莫使玄珠离宝殿。  
加添火候切防危，初九潜龙不可炼。消息火，刀圭变，  
大地黄芽都长遍。五行数内一阳生，二十四气排珠宴。  
火足数，药方成，便有龙吟虎啸声。三铅只得一铅就，  
金果仙芽未现形。再安炉，重立鼎，跨虎乘龙离凡境。  
日精才现月华凝，二八相交在壬丙。龙汞结，虎铅成，  
咫尺蓬莱只一程。坤铅乾汞金丹祖，龙铅虎汞最通灵。  
达此理，道方成，三万神龙护水晶。守时定日明符刻，  
专心惟在意虔诚。黑铅过，采清真，一阵交锋定太平。  
三车搬运珍珠宝，送归宝藏自通灵。天神佑，地祇迎，  
混合乾坤日月精。虎啸一声龙出窟，鸾飞凤舞出金城。  
朱砂配，水银停，一派红霞列太清。铅池迸出金光现，  
汞火流珠入帝京。龙虎媾，外持盈，走圣飞灵在宝瓶。  
一时辰内金丹就，上朝金阙紫云生。仙桃熟。摘取饵，  
万化来朝天地喜。戒等候一阳生，便进周天参同理。  
参同理，炼金丹，水火薰蒸透百关。养胎十月神丹结，  
男子怀胎岂等闲。内丹成，外丹就，内外相接和谐偶。  
结成一块紫金丸，变化飞腾天地久。丹入腹，非寻常，  
阴阳剥尽化纯阳。飞升羽化三清客，各遂功成达上苍。  
三清客，驾琼舆，跨凤腾霄入太虚。似此逍遥多快乐，  
遨游三界最清奇。太虚之上修真士，朗朗圆成一物无。  
一物无，唯显道，五方透出真人貌。仙童仙女彩云迎，  
五明宫内传真诰。传真诰，话幽情，只是真铅炼汞精。  
声闻缘觉冰消散，外道修罗缩项惊。点枯骨，立成形，  
信道天梯似掌平。九祖先灵得超脱，谁羡繁华贵与荣。  
寻烈士，觅贤才，同安炉鼎化凡胎。若是悭财并惜宝，  
千万神仙不肯来。修真士，不妄说，妄说一句天公折。  
万劫尘沙道不成，七窍眼睛皆迸血。贫穷子，发誓切，  
待把凡流尽提接。同越蓬莱仙会中，凡景煎熬无了歇。  
尘世短，更思量，洞里乾坤日月长。坚志苦心三二载，  
百千万劫寿弥疆。达圣道，显真常，虎兕刀兵更不伤。  
水火蛟龙无损害，拍手天宫笑一场。这些功，真奇妙，  
分付与人谁肯要。愚徒死恋色和财，所以神仙不肯召。  
真至道，不择人，岂论高低富与贫。且饶帝子共王孙，  
须去繁华锉锐分。嗔不除，憨不改，堕入轮回生死海。  
堆金积玉满山川，神仙冷笑应不采。名非贵，道极尊，  
圣圣贤贤显子孙。腰间跨玉骑骄马，瞥见如同隙里尘。  
隙里尘，石中火，何在留心为久计。苦苦煎熬唤不回，  
夺利争名如鼎沸。如鼎沸，永沈沦，失道迷真业所根。  
有人平却心头棘，便把天机说与君。命要传，性要悟，  
入圣超凡由汝做。三清路上少人行，畜类门前争入去。  
报贤良，休慕顾，性命机关须守护。若还缺一不芳菲，  
执著波查应失路。只修性，不修命，此是修行第一病。  
只修祖性不修丹，万劫阴灵难入圣。达命宗，迷祖性，  
恰似鉴容无宝镜。寿同天地一愚夫，权物家财无主柄。  
性命双修玄又玄，海底洪波驾法船。生擒活捉蛟龙首，  
始知匠手不虚传。  
  
卷859_33  【三字诀】吕岩  
这个道，非常道。性命根，生死窍。说著丑，行着妙。  
人人憎，个个笑。大关键，在颠倒。莫厌秽，莫计较。  
得他来，立见效。地天泰，为朕兆。口对口，窍对窍。  
吞入腹，自知道。药苗新，先天兆。审眉间，行逆道。  
滓质物，自继绍。二者馀，方绝妙。要行持，令人叫。  
气要坚，神莫耗。若不行，空老耄。认得真，老还少。  
不知音，莫语要。些儿法，合大道。精气神，不老药。  
静里全，明中报。乘凤鸾，听天诏。  
  
卷859_34  【百字碑】吕岩  
养气忘言守，降心为不为。动静知宗祖，无事更寻谁。  
真常须应物，应物要不迷。不迷性自住，性住气自回。  
气回丹自结，壶中配坎离。阴阳生返复，普化一声雷。  
白云朝顶上，甘露洒须弥。自饮长生酒，逍遥谁得知。  
坐听无弦曲，明通造化机。都来二十句，端的上天梯。  
  
卷859_35  【句】吕岩  
莫道神仙无学处，古今多少上升人。（《景福寺题》）斋  

## 全唐诗(下)　卷八百六十

卷860_1  【四言诗】孙思邈  
取金之精，合石之液。列为夫妇，结为魂魄。一体混沌，  
两精感激。河车覆载，鼎候无忒。洪炉烈火，烘焰翕赫。  
烟未及黔，焰不假碧。如畜扶桑，若藏霹雳。姹女气索，  
婴儿声寂。透出两仪，丽于四极。壁立几多，马驰一驿。  
宛其死矣，适然从革。恶黜善迁，情回性易。紫色内达，  
赤芒外射。熠若火生，乍疑血滴。号曰中环，退藏于密。  
雾散五内，川流百脉。骨变金植，颜驻玉泽。阳德乃敷，  
阴功□积。南宫度名，北斗落籍。  
  
卷860_2  【留诗】叶法善  
昔在禹馀天，还依太上家。忝以掌仙录，去来乘烟霞。  
暂下宛利城，渺然思金华。自此非久住，云上登香车。  
适向人间世，时复济苍生。度人初行满，辅国亦功成。  
但念清微乐，谁忻下界荣。门人好住此，翛然云上征。  
退仙时此地，去俗久为荣。今日登云天，归真游上清。  
泥丸空示世，腾举不为名。为报学仙者，知余朝玉京。  
  
卷860_3  【题登真洞】张果  
修成金骨炼归真，洞锁遗踪不计春。野草谩随青岭秀，  
闲花长对白云新。风摇翠筱敲寒玉，水激丹砂走素鳞。  
自是神仙多变异，肯教踪迹掩红尘。  
  
卷860_4  【负薪行】许宣平  
负薪朝出卖，沽酒日西归。路人莫问归何处，  
穿入白云行翠微。  
  
卷860_5  【庵壁题诗】许宣平  
隐居三十载，石室南山巅。静夜玩明月，清朝饮碧泉。  
樵人歌垄上，谷鸟戏岩前。乐矣不知老，都忘甲子年。  
  
卷860_6  【见李白诗又吟】许宣平  
一池荷叶衣无尽，两亩黄精食有馀。  
又被人来寻讨著，移庵不免更深居。  
  
卷860_7  【题壁】成真人  
蜀路南行，燕师北至。本拟白日升天，且看黑龙饮渭。  
  
卷860_8  【对赵颍歌】朱子真  
人间几日变桑田，谁识神仙洞里天。  
短促共知有□异，且须欢醉在生前。  
  
卷860_9  【兜玄国怀归诗】申欢  
风软景和煦，异香馥林塘。登高一长望，信美非吾乡。  
  
卷860_10  【题壁】李遐周  
燕市人皆去，函关马不归。若逢山下鬼，环上系罗衣。  
  
卷860_11  【遗简诗】赵惠宗  
生我于虚，置我于无。至精为神，元气为躯。散阳为明，  
合阴为符。形为灰土，神为仙居。众垢将毕，万事永除。  
吾驾时马，日月为卫。洞耀九霄，上谒天帝。明明我众，  
及我门人。伪道养形，真道养神。懋哉懋哉，馀无所陈。  
  
卷860_12  【遇莲叶二客诗】栾清  
得饮摅公酒，复登摅公舟。便得神体清，超遥旷无忧。  
  
卷860_13  【附：莲叶二客诗】  
行时云作伴，坐即酒为侣。腹以元化充，衣将云霞补。  
纣虐与尧仁，可惜皆朽腐。  
楫棹无所假，超然信萍查。朝浮旭日辉，夕荫清月华。  
营营功业人，朽骨成泥沙。  
  
卷860_14  【言志】韩湘  
青山云水窟，此地是吾家。后夜流琼液，凌晨咀绛霞。  
琴弹碧玉调，炉炼白朱砂。宝鼎存金虎，元田养白鸦。  
一瓢藏世界，三尺斩妖邪。解造逡巡酒，能开顷刻花。  
有人能学我，同去看仙葩。  
  
卷860_15  【答从叔愈】韩湘  
举世都为名利醉，伊予独向道中醒。  
他时定是飞升去，冲破秋空一点青。  
  
卷860_16  【题院诗】侯道华  
帖里大还丹，多年色不移。前宵盗吃却，今日碧空飞。  
惭愧深珍重，珍重邓天师。他年炼得药，留著与内芝。  
吾师知此术，速炼莫为迟。三清专相待，大罗的有期。  
  
卷860_17  【赠樊夫人诗】裴航  
向为胡越犹怀想，况遇天仙隔锦屏。  
傥若玉京朝会去，愿随鸾鹤入青冥。  
  
卷860_18  【附：樊夫人答裴航】樊夫人  
一饮琼浆百感生，玄霜捣尽见云英。  
蓝桥便是神仙窟，何必崎岖上玉清。  
  
卷860_19  【题长安酒肆壁三绝句】钟离权  
坐卧常携酒一壶，不教双眼识皇都。  
乾坤许大无名姓，疏散人中一丈夫。  
得道高僧不易逢，几时归去愿相从。  
自言住处连沧海，别是蓬莱第一峰。  
莫厌追欢笑语频，寻思离乱好伤神。  
闲来屈指从头数，得见清平有几人。  
  
卷860_20  【赠吕洞宾】钟离权  
知君幸有英灵骨，所以教君心恍惚。含元殿上水晶宫，  
分明指出神仙窟。大丈夫，遇真诀，须要执持心猛烈。  
五行匹配自刀圭，执取龟蛇颠倒诀。三尸神，须打彻，  
进退天机明六甲。此三要万神归，来驾火龙离九阙。  
九九道至成真日，三界四府朝元节。气翱翔兮神烜赫，  
蓬莱便是吾家宅。群仙会饮天乐喧，双童引入升玄客。  
道心不退故传君，立誓约言亲洒血。逢人兮莫乱说，  
遇友兮不须诀。莫怪频发此言辞，轻慢必有阴司折。  
执手相别意如何，今日为君重作歌。说尽千般玄妙理，  
未必君心信也么。子后分明说与汝，保惜吾言上大罗。  

## 全唐诗(下)　卷八百六十一

卷861_1  【登杭州秦望山】马湘  
太乙初分何处寻，空留历数变人心。九天日月移朝暮，  
万里山川换古今。风动水光吞远峤，雨添岚气没高林。  
秦皇谩作驱山计，沧海茫茫转更深。  
  
卷861_2  【题龙兴观壁】马湘  
世有无穷事，生知遂百春。问程方外路，宜是上清人。  
  
卷861_3  【又诗一首】马湘  
昔日曾随魏伯阳，无端醉卧紫金床。  
东君谓我多情赖，罚向人间作酒狂。  
  
卷861_4  【又诗二首】马湘  
省悟前非一息间，更抛闲事弃尘寰。徒夸美酒如琼液，  
休恋娇娥似玉颜。含笑谩教情面厚，多愁还使鬓毛斑。  
云中幸有堪归路，无限青山是我山。  
何用烧丹学驻颜，闹非城市静非山。  
时人若觅长生药，对景无心是大还。  
  
卷861_5  【题壁（人有以炉火药术为事者，辞大哂之，命笔题其壁）】张辞  
争那金乌何，头上飞不住。红炉漫烧药，玉颜安可驻。  
今年花发枝，明年叶落树。不如且饮酒，莫管流年度。  
  
卷861_6  【上盐城令述德诗】张辞  
门风常有蕙兰馨，鼎族家传霸国名。容貌静悬秋月彩，  
文章高振海涛声。讼堂无事调琴轸，郡阁何妨醉玉觥。  
今日东渐桥下水，一条从此镇常清。  
  
卷861_7  【谢令学道诗】张辞  
何用梯媒向外求，长生只合内中修。  
莫言大道人难得，自是行心不到头。  
  
卷861_8  【别令诗】张辞  
张辞张辞自不会，天下经书在腹内。  
身即腾腾处世间，心即逍遥出天外。  
  
卷861_9  【赠吴生】陆禹臣  
露下瑶簪湿，云生石室寒。星坛鸾鹤舞，丹灶虎龙蟠。  
  
卷861_10  【丈人山诗】李真  
春冻晓鞯露重，夜寒幽枕云生。  
岂是与山无素，丈人著帽相迎。  
  
卷861_11  【醉歌】殷七七  
琴弹碧玉调，药炼白朱砂。解酝顷刻酒，能开非时花。  
  
卷861_12  【阳春曲】殷七七  
愁见唱阳春，令人离肠结。郎去未归家，柳自飘香雪。  
  
卷861_13  【寄杜光庭】张令问  
试问朝中为宰相，何如林下作神仙。  
一壶美酒一炉药，饱听松风清昼眠。  
  
卷861_14  【上升歌】吴涵虚  
玉皇有诏登仙职，龙吐云兮凤著力。眼前蓦地见楼台，  
异草奇花不可识。我向大罗观世界，世界即如指掌大。  
当时不为上升忙，一时提向瀛洲卖。  
  
卷861_15  【答常学士】李梦符  
罢修儒业罢修真，养拙藏愚春复春。到老不疏林里鹿，  
平生难见日边人。洞桃深处千林锦，岩雪铺时万草新。  
深谢名贤远相访，求闻难博凤为邻。  
  
卷861_16  【渔父引二首】李梦符  
村寺钟声度远滩，半轮残月落山前。  
徐徐拨棹却归湾，浪叠朝霞锦绣翻。  
渔弟渔兄喜到来，波官赛却坐江隈。  
椰榆杓子木瘤杯，烂煮鲈鱼满案堆。  
  
卷861_17  【察考取状答】李梦符  
插花饮酒何妨事，樵唱渔歌不碍时。  
  
卷861_18  【答高安宰】沈廷瑞  
何须问我道成时，紫府清都自有期。  
手握药苗人不识，体含金骨俗争知。  
  
卷861_19  【赠僧昭莹】沈廷瑞  
南北东西路，人生会不无。早曾依阁皂，又却上玄都。  
云片随天阔，泉声落石孤。何期早相遇，乐共煮菖蒲。  
  
卷861_20  【寄袁州陈智周】沈廷瑞  
名山相别后，别后会难期。金鼎销红日，丹田老紫芝。  
访君虽有路，怀我岂无诗。休羡繁华事，百年能几时。  
  
卷861_21  【垄穴遗诗】沈廷瑞  
虚劳营殡玉山前，殡后那知已脱蝉。应是元神归洞府，  
更与遗魄在黄泉。灵台已得修真诀，尘世空留悟道篇。  
堪叹浮生今古事，北邙山下草芊芊。  
  
卷861_22  【大言诗】谭峭  
线作长江扇作天，靸鞋抛向海东边。  
蓬莱信道无多路，只在谭生拄杖前。  
  
卷861_23  【句】谭峭  
云外星霜如走电，世间娱乐似抛砖。  
  
卷861_24  【望江南词咏鼓】伊用昌  
江南鼓，梭肚两头栾。钉著不知侵骨髓，  
打来只是没心肝，空腹被人谩。  
  
卷861_25  【题茶陵县门】伊用昌  
茶陵一道好长街，两畔栽柳不栽槐。  
夜后不闻更漏鼓，只听锤芒织草鞋。  
  
卷861_26  【题酒楼壁】伊用昌  
此生生在此生先，何事从玄不复玄。  
已在淮南鸡犬后，而今便到玉皇前。  
  
卷861_27  【题游帷观真君殿后】伊用昌  
日日祥云瑞气连，侬家应作大神仙。笔头洒起风雷力，  
剑下驱驰造化权。更无戎夷添礼乐，永教胡虏绝烽烟。  
列仙功业只如此，直上三清第一天。  
  
卷861_28  【留题阁皂观】伊用昌  
花洞门前吠似雷，险声流断俗尘埃。雨喷山脚毒龙起，  
月照松梢孤鹤回。萝幕秋高添碧翠，画帘时卷到楼台。  
两坛诗客何年去，去后门关更不开。  
  
卷861_29  【湖南闯斋吟】伊用昌  
谁人能识白元君，上士由来尽见闻。避世早空南火宅，  
植田高种北山云。鸡能抱卵心常听，蝉到成形壳自分。  
学取大罗些子术，免教松下作孤坟。  
  
卷861_30  【游溧阳霞泉寺限白字】许坚2  
近枕吴溪与越峰，前朝恩赐云泉额。竹林晴见雁塔高，  
石室曾栖几禅伯。荒碑字没莓苔深，古池香泛荷花白。  
客有经年别故林，落日啼猿情脉脉。  
  
卷861_31  【幽栖观】许坚2  
仙翁上升去，丹井寄晴壑。山色接天台，湖光照寥廓。  
玉洞绝无人，老桧犹栖鹤。我欲掣青蛇，他时冲碧落。  
  
卷861_32  【题茅山观】许坚2  
尝恨清风千载郁，洞天今得恣游遨。松楸一色古坛静，  
鸾鹤不来青汉高。茅氏井寒丹已化，玄宗碑断梦仍劳。  
分明有个长生路，休向红尘叹二毛。  
  
卷861_33  【题扇】许坚2  
哦吟但写胸中妙，饮酒能忘身后名。  
但愿长闲有诗酒，一溪风月共清明。  
  
卷861_34  【上徐舍人铉】许坚2  
几宵烟月锁楼台，欲寄侯门荐祢才。  
满面尘埃人不识，谩随流水出山来。  
  
卷861_35  【句】许坚2  
道既学不得，仙从何处来。  
卧久似慵伸雪项，立迟犹未整霜衣。（《病鹤》，  
见《吟窗杂录》）知  
  
卷861_36  【醉吟】许碏  
阆苑花前是醉乡，踏翻王母九霞觞。  
群仙拍手嫌轻薄，谪向人间作酒狂。  
  
卷861_37  【题南岳招仙观壁上（题此诗后数日上升）】许碏  
洪炉烹锻人性命，器用不同分皆定。妖精鬼魅斗神通，  
只自干邪不干正。黄口小儿初学行，唯知日月东西生。  
还为万灵威圣力，移月在南日在北。玉为玉兮石是石，  
蕴弃深泥终不易。邓通饿死严陵贫，帝王岂是无人力。  
丈夫未达莫相侵，攀龙附凤捐精神。  
  
卷861_38  【武陵春色】张白  
武陵春色好，十二酒家楼。大醉方回首，逢人不举头。  
是非都不采，名利混然休。戴个星冠子，浮沈逐世流。  
  
卷861_39  【赠酒店崔氏】张白  
武陵城里崔家酒，地上应无天上有。  
南游道士饮一斗，卧向白云深洞口。  
  
卷861_40  【哭陆先生】张白  
六亲恸哭还复苏，我笑先生泪个无。  
脱履定归天上去，空坟留入武陵图。  
  
卷861_41  【市中狂吟】段穀  
一间茅屋，尚自修治。任狂风吹，连檐破碎。枓栱斜欹，  
看著倒也。墙壁作散土一堆，主人翁永不来归。  
  
卷861_42  【诗】赵自然  
常欲栖山岛，闲眠玉洞寒。丹哥时引舞，来去跨云鸾。  
  
卷861_43  【大丹诗四首】李浩  
混沌未分我独存，包含四象立乾坤。  
还丹须向此中觅，得此方为至妙门。  
煮石烹金炼太元，神仙不肯等闲传。  
人能认得其中理，夺尽乾坤造化权。  
百首荒辞义亦深，因传同道决疑心。  
华池本是真神水，神水元来是白金。  
取将白金为鼎器，鼎成潜伏汞来侵。  
汞入金鼎终年尽，产出灵砂似太阴。  
  
卷861_44  【自吟】徐钓者  
曾见秦皇架石桥，海神忙迫涨惊潮。  
蓬莱隔海虽难到，直上三清却不遥。  
  
卷861_45  【踏歌】蓝采和  
踏歌踏歌蓝采和，世界能几何。红颜三春树，  
流年一掷梭。混混去不返，今人纷纷来更多。  
朝骑鸾凤到碧落，暮见桑田生白波。长景明晖在空际，  
金银宫阙高嵯峨。  

## 全唐诗(下)　卷八百六十二

卷862_1  【同沈恭子游虎丘寺有作】清远道士  
我本长殷周，遭罹历秦汉。四渎与五岳，名山尽幽窜。  
及此寰区中，始有近峰玩。近峰何郁郁，平湖渺瀰漫。  
吟俯川之阴，步上山之岸。山川共澄澈，光彩交凌乱。  
白云蓊欲归，青松忽消半。客去川岛静，人来山鸟散。  
谷深中见日，崖幽晓非旦。闻子盛游遨，风流足词翰。  
嘉兹好松石，一言常累叹。勿谓余鬼神，忻君共幽赞。  
  
卷862_2  【游春台诗】春台仙  
玉幢亘碧虚，此乃真人居。裴回仍未进，邪省犹难除。  
日落烟水黯，骊珠色岂昏。寒光射万里，霜缟遍千门。  
玉魄东方开，嫦娥逐影来。洗心兼涤目，怳若游春台。  
清波滔碧天，乌藏黯黮连。二仪不辨处，忽吐清光圆。  
乌沈海西岸，蟾吐天东头。  
凤凰三十六，碧天高太清。元君夫人蹋云语，  
冷风飒飒吹鹅笙。  
  
卷862_3  【醉吟】酒肆布衣  
阳春时节天气和，万物芳盛人如何。素秋时节天地肃，  
荣秀丛林立衰促。有同人世当少年，壮心仪貌皆俨然。  
一旦形羸又发白，旧游空使泪连连。  
  
卷862_4  【又吟】酒肆布衣  
有形皆朽孰不知，休吟春景与秋时。  
争如且醉长安酒，荣华零悴总奚为。  
  
卷862_5  【嫁女诗】嵩岳诸仙  
劝君酒，为君悲且吟。自从频见市朝改，无复瑶池宴乐心。  
奉君酒，休叹市朝非。早知无复瑶池兴，悔驾骅骝草草归。  
八马回乘汗漫风，犹思往事憩昭宫。宴移玄圃情方洽，  
乐奏钧天曲未终。斜汉露凝残月冷，流霞杯泛曙光红。  
昆仑回首不知处，疑是酒酣魂梦中。  
一曲笙歌瑶水滨，曾留逸足驻征轮。间甲子周千岁，  
灵境杯觞初一巡。玉兔银河终不夜，奇花好树镇长春。  
悄知碧海饶词句，歌向俗流疑误人。  
珠露金风下界秋，汉家陵树冷修修。  
当时不得仙桃力，寻作浮尘飘陇头。  
五十馀年四海清，自亲丹药得长生。  
若言尽是仙桃力，看取神仙簿上名。  
月照骊山露泣花，似悲先帝早升遐。  
至今犹有长生鹿，时绕温泉望翠华。  
幽蓟烟尘别九重，贵妃汤殿罢歌钟。中宵扈从无全仗，  
大驾苍黄发六龙。妆匣尚留金翡翠，暖池犹浸玉芙蓉。  
荆榛一闭朝元路，唯有悲风吹晚松。  
上清神女，玉京仙郎。乐此今夕，和鸣凤凰。  
凤凰和鸣，将翱将翔。与天齐休，庆流无央。  
玉为质兮花为颜，蝉为鬓兮云为鬟。何劳傅粉兮施渥丹，  
早出娉婷兮缥缈间。  
水晶帐开银烛明，风摇珠珮连云清。  
休匀红粉饰花态，早驾双鸾朝玉京。  
三星在天银河回，人间曙色东方来。  
玉苗琼蕊亦宜夜，莫使一花冲晓开。  
  
卷862_6  【吟】  
饵柏身轻叠嶂间，是非无意到尘寰。  
冠裳暂备论浮世，一饷云游碧落间。  
谁知古是与今非，闲蹑青霞与翠微。  
箫管秦楼应寂寂，彩云空惹薜萝衣。  
  
卷862_7  【授炙毂子歌二首】希道  
木津天魂，金液地魄。坎离运行宽无成，金木有数秦晋合。  
近效宜六旬，远期三载阔。  
魄微入魂牝牡结，阳呴阴滋神鬼灭。  
千歌万赞皆未决，古往今来抛日月。  
  
卷862_8  【李泌庭黑石诗】隐者  
神真炼形年未足，化为我子功相续。  
丞相瘗之刻玄玉，仙路何长死何促。  
  
卷862_9  【戏吟】广陵道士  
无事到扬州，相携上酒楼。药囊为赠别，千载更何求。  
  
卷862_10  【授马氏女诗】黄冠野夫  
女是寄生枝，男是冬青木。冬青驾白鹅，寄生跨黄鹿。  
若遇寇相凌，稳便抛家族。早早上三清，莫候丹砂熟。  
  
卷862_11  【歌】蜀酒阁道人  
尾闾不禁沧溟竭，九转神丹都谩说。  
惟有班龙顶上珠，能补玉堂关下穴。  
  
卷862_12  【吟】章江书生  
西去长沙东上船，思量此事已千年。  
长春殿掩无人扫，满眼梨花哭杜鹃。  
  
卷862_13  【示边洞元】萼岭书生  
邂逅相逢萼岭边，对倾浮蚁共谈玄。  
拟将剑法亲传授，却为迷人未有缘。  
  
卷862_14  【示胡二郎歌】成都醉道士  
欲究丹砂理，幽玄无处寻。不离铅与汞，无出水中金。  
金欲炼时须得水，水遇土兮终不起。但知火候不参差，  
自得还丹微妙旨。世分明知有死，刚只留心恋朱紫。  
岂知光景片时间，将谓人生长似此。何不回心师至道，  
免逐年光虚自老。临樽只解醉醺酣，对镜方知渐枯槁。  
二郎切切听我语，仙乡咫尺无寒暑。与君说尽只如斯，  
莫恋娇奢不肯去。感君恩义言方苦，火急回心求出路。  
吟成数句赠君辞，不觉便成今与古。  
  
卷862_15  【贻白永年诗】樵夫  
清秋无所事，乘露出遥天。凭仗樵人语，相期白永年。  
  
卷862_16  【留诗】李公佐仆  
我有衣中珠，不嫌衣上尘。我有长生理，不厌有生身。  
江南神仙窟，吾当混其真。不嫌市井喧，来救世间人。  
苏子迹已往，颛蒙事可亲。莫言东海变，天地有长春。  
  
卷862_17  【木客】李公佐仆  
酒尽君莫沽，壶倾我当发。城市多嚣尘，还山弄明月。  
  
卷862_18  【西山吟】许大  
自从明府归仙后，出入尘寰直至今。  
不是藏名混时俗，卖药沽酒要安心。  
  
卷862_19  【东洛货丹】许学士  
三千功满去升天，一住人间数百年。  
华表他时却归日，沧溟应恐变桑田。  
  
卷862_20  【天关回到世吟】许学士  
九霄云路奇哉险，曾把冲身入太和。  
今日东归浑似梦，望崖回首隔天波。  
  
卷862_21  【送青城丈人酒】紫微孙处士  
深羡青城好洞天，白龙一觉已千年。  
铺云枕石长松下，朝退看书尽日眠。  
  
卷862_22  【送王懿昌酒】紫微孙处士  
将知骨分到仙乡，酒饮金华玉液浆。  
莫道人间只如此，回头已是一年强。  
  
卷862_23  【送太乙真君酒】青城丈人  
峨嵋仙府静沈沈，玉液金华莫厌斟。  
凡客欲知真一洞，剑门西北五云深。  
  
卷862_24  【送紫微处士酒】太乙真君  
此中何必羡青城，玉树云栖不记名。  
闷即乘龙游紫府，北辰南斗逐君行。  
  
卷862_25  【题法云寺双桧】方壶居士  
谢郎双桧绿于云，昏晓浓阴色未分。  
若并亳宫仙鹿迹，定知高峭不如君。  
  
卷862_26  【隋堤词】方壶居士  
尝忆江都大业秋，曾随銮跸戏龙舟。  
伤心一觉兴亡梦，堤柳无情识世愁。  
  
卷862_27  【画地吟】太白山玄士  
学得丹青数万年，人间几度变桑田。  
桑田虽变丹青在，谁向丹青合得仙。  
  
卷862_28  【货丹吟】邻道场人  
寻仙何必三山上，但使神存九窍清。  
炼得绵绵元气定，自然不食亦长生。  
  
卷862_29  【灵响词】无名氏  
此响非俗响，心知是灵仙。不曾离耳里，高下如秋蝉。  
入夜声则厉，在昼声则微。神灵斥众恶，与我作风威。  
妙响无住时，昼夜常轮回。那是偶然事，上界特使来。  
何以辨灵应，事须得梯媒。自从灵响降，如有真人来。  
存念长在心，展转无停音。可怜清爽夜，静听秋蝉吟。  
  
卷862_30  【度世古玄歌】无名氏  
始青之下月与日，两半同升合为一。大如弹丸甘如蜜，  
出彼玉堂入金室，子若得之慎勿失。  
  
卷862_31  【鬻丹砂醉吟】刘道昌  
心田但使灵芝长，气海常教法水朝。  
功满自然留不住，更将何物驭丹霄。  
  
卷862_32  【龟市告别】刘道昌  
还丹功满气成胎，九百年来混俗埃。  
自此三山一归去，无因重到世间来。  
  
卷862_33  【摘紫芝】李太玄  
偶游洞府到芝田，星月茫茫欲曙天。  
虽则似离尘世了，不知何处偶真仙。  
  
卷862_34  【玉女舞霓裳】李太玄  
舞势随风散复收，歌声似磬韵还幽。  
千回赴节填词处，娇眼如波入鬓流。  
  
卷862_35  【玩月诗】曲龙山仙  
曲龙桥顶玩瀛洲，凡骨空陪汗漫游。  
不假丹梯蹑霄汉，水晶盘冷桂花秋。  
月砌瑶阶泉滴乳，玉箫催凤和烟舞。  
青城丈人何处游，玄鹤唳天云一缕。  
造化天桥碧海东，玉轮还过辗晴虹。  
霓襟似拂瀛洲顶，颢气潜消橐籥中。  
危桥横石架云端，跨鹿登临景象宽。  
颢魄洗烟澄碧落，桂花低拂玉簪寒。  
  
卷862_36  【句】陈复休  
夜坐空庭月色微，一树寒梅发两枝。  
  
卷862_37  【句】郑冠卿  
不缘过去行方便，安得今朝会碧虚。  
（栖霞洞遇日华月华君）古  
  
卷862_38  【句】陈蓬  
竹篱疏见浦，茅屋漏通星。（题松山）主  
  
卷862_39  【句】伊梦昌  
惟有松杉空弄月，更无云鹤暗迷人。（题攸县司空观仙台）古  
露凝金盏滴残酒，檀点佳人喷异香。（题黄蜀葵）斋  
