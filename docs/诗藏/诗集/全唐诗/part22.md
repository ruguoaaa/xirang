---
title: 第22部分
index: true
icon: editor
order: 22
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(中)　卷四百五十六

卷456_1  【从同州刺史改授太子少傅分司】白居易  
承华东署三分务，履道西池七过春。歌酒优游聊卒岁，  
园林萧洒可终身。留侯爵秩诚虚贵，疏受生涯未苦贫。  
月俸百千官二品，朝廷雇我作闲人。  
  
卷456_2  【奉和裴令公新成午桥庄绿野堂即事】白居易  
旧径开桃李，新池凿凤凰。只添丞相阁，不改午桥庄。  
远处尘埃少，闲中日月长。青山为外屏，绿野是前堂。  
引水多随势，栽松不趁行。年华玩风景，春事看农桑。  
花妒谢家妓，兰偷荀令香。游丝飘酒席，瀑布溅琴床。  
巢许终身稳，萧曹到老忙。千年落公便，进退处中央。  
  
卷456_3  【自题小草亭】白居易  
新结一茅茨，规模俭且卑。土阶全垒块，山木半留皮。  
阴合连藤架，丛香近菊篱。壁宜藜杖倚，门称荻帘垂。  
窗里风清夜，檐间月好时。留连尝酒客，句引坐禅师。  
伴宿双栖鹤，扶行一侍儿。绿醅量醆饮，红稻约升炊。  
龌龊豪家笑，酸寒富室欺。陶庐闲自爱，颜巷陋谁知。  
蝼蚁谋深穴，鹪鹩占小枝。各随其分足，焉用有馀为。  
  
卷456_4  【自咏】白居易  
细故随缘尽，衰形具体微。斗闲僧尚闹，较瘦鹤犹肥。  
老遣宽裁袜，寒教厚絮衣。马从衔草展，鸡任啄笼飞。  
只要天和在，无令物性违。自馀君莫问，何是复何非。  
  
卷456_5  【新亭病后独坐，招李侍郎公垂】白居易  
新亭未有客，竟日独何为。趁暖泥茶灶，防寒夹竹篱。  
头风初定后，眼暗欲明时。浅把三分酒，闲题数句诗。  
应须置两榻，一榻待公垂。  
  
卷456_6  【闲卧寄刘同州】白居易  
软褥短屏风，昏昏醉卧翁。鼻香茶熟后，腰暖日阳中。  
伴老琴长在，迎春酒不空。可怜闲气味，唯欠与君同。  
  
卷456_7  【残酌晚餐】白居易  
闲倾残酒后，暖拥小炉时。舞看新翻曲，歌听自作词。  
鱼香肥泼火，饭细滑流匙。除却慵馋外，其馀尽不知。  
  
卷456_8  【喜见刘同州梦得】白居易  
紫绶白髭须，同年二老夫。论心共牢落，见面且欢娱。  
酒好携来否，诗多记得无。应须为春草，五马少踟蹰。  
  
卷456_9  【裴令公席上赠别梦得】白居易  
年老官高多别离，转难相见转相思。  
雪销酒尽梁王起，便是邹枚分散时。  
  
卷456_10  【寻春题诸家园林】白居易  
闻健朝朝出，乘春处处寻。天供闲日月，人借好园林。  
渐以狂为态，都无闷到心。平生身得所，未省似而今。  
  
卷456_11  【又题一绝】白居易  
貌随年老欲何如，兴遇春牵尚有馀。  
遥见人家花便入，不论贵贱与亲疏。  
  
卷456_12  【家园三绝】白居易  
沧浪峡水子陵滩，路远江深欲去难。  
何似家池通小院，卧房阶下插鱼竿。  
篱下先生时得醉，瓮间吏部暂偷闲。  
何如家酝双鱼榼，雪夜花时长在前。  
鸳鸯怕捉竟难亲，鹦鹉虽笼不著人。  
何似家禽双白鹤，闲行一步亦随身。  
  
卷456_13  【老来生计】白居易  
老来生计君看取，白日游行夜醉吟。陶令有田唯种黍，  
邓家无子不留金。间荣耀因缘浅，林下幽闲气味深。  
烦虑渐消虚白长，一年心胜一年心。  
  
卷456_14  【早春题少室东岩】白居易  
三十六峰晴，雪销岚翠生。月留三夜宿，春引四山行。  
远草初含色，寒禽未变声。东岩最高石，唯我有题名。  
  
卷456_15  【早春即事】白居易  
眼重朝眠足，头轻宿酒醒。阳光满前户，雪水半中庭。  
物变随天气，春生逐地形。北檐梅晚白，东岸柳先青。  
葱垄抽羊角，松巢堕鹤翎。老来诗更拙，吟罢少人听。  
  
卷456_16  【叹春风兼赠李二十侍郎二绝】白居易  
树根雪尽催花发，池岸冰消放草生。  
唯有须霜依旧白，春风于我独无情。  
道场斋戒今初毕，酒伴欢娱久不同。  
不把一杯来劝我，无情亦得似春风。  
  
卷456_17  【春来频与李二宾客郭外同游，因赠长句】白居易  
风光引步酒开颜，送老消春嵩洛间。朝蹋落花相伴出，  
暮随飞鸟一时还。我为病叟诚宜退，君是才臣岂合闲。  
可惜济时心力在，放教临水复登山。  
  
卷456_18  【二月二日】白居易  
二月二日新雨晴，草芽菜甲一时生。  
轻衫细马春年少，十字津头一字行。  
  
卷456_19  【奉和令公绿野堂种花】白居易  
绿野堂开占物华，路人指道令公家。  
令公桃李满天下，何用堂前更种花。  
  
卷456_20  【清明日登老君阁望洛城，赠韩道士】白居易  
风光烟火清明日，歌哭悲欢城市间。何事不随东洛水，  
谁家又葬北邙山。中桥车马长无已，下渡舟航亦不闲。  
冢墓累累人扰扰，辽东怅望鹤飞还。  
  
卷456_21  【三月三日】白居易  
画堂三月初三日，絮扑窗纱燕拂檐。莲子数杯尝冷酒，  
柘枝一曲试春衫。阶临池面胜看镜，户映花丛当下帘。  
指点楼南玩新月，玉钩素手两纤纤。  
  
卷456_22  【雨中听琴者弹别鹤操】白居易  
双鹤分离一何苦，连阴雨夜不堪闻。  
莫教迁客孀妻听，嗟叹悲啼eW杀君。  
  
卷456_23  【酬郑二司录与李六郎中寒食日相过，同宴见赠】白居易  
偶因冷节会嘉宾，况是平生心所亲。迎接须矜疏傅老，  
只供莫笑阮家贫。杯盘狼藉宜侵夜，风景阑珊欲过春。  
相对喜欢还怅望，同年只有此三人。  
  
卷456_24  【喜杨六侍御同宿（一喜下有与字）】白居易  
岸帻静言明月夜，匡床闲卧落花朝。二三月里饶春睡，  
七八年来不早朝。浊水清尘难会合，高鹏低鷃各逍遥。  
眼看又上青云去，更卜同衾一两宵。  
  
卷456_25  【残春咏怀，赠杨慕巢侍郎】白居易  
位逾三品日，年过六旬时。不道官班下，其如筋力衰。  
犹怜好风景，转重旧亲知。少壮难重得，欢娱且强为。  
兴来池上酌，醉出袖中诗。静话开襟久，闲吟放醆迟。  
落花无限雪，残鬓几多丝。莫说伤心事，春翁易酒悲。  
  
卷456_26  【闲居春尽】白居易  
闲泊池舟静掩扉，老身慵出客来稀。愁应暮雨留教住，  
春被残莺唤遣归。揭瓮偷尝新熟酒，开箱试著旧生衣。  
冬裘夏葛相催促，垂老光阴速似飞。  
  
卷456_27  【春尽日天津桥醉吟偶呈李尹侍郎】白居易  
宿雨洗天津，无泥未有尘。初晴迎早夏，落照送残春。  
兴发诗随口，狂来酒寄身。水边行嵬峨，桥上立逡巡。  
疏傅心情老，吴公政化新。三川徒有主，风景属闲人。  
  
卷456_28  【池上逐凉二首】白居易  
青苔地上消残暑，绿树阴前逐晚凉。轻屐单衫薄纱帽，  
浅池平岸庳藤床。簪缨怪我情何薄，泉石谙君味甚长。  
遍问交亲为老计，多言宜静不宜忙。  
窗间睡足休高枕，水畔闲来上小船。棹遣秃头奴子拨，  
茶教纤手侍儿煎。门前便是红尘地，林外无非赤日天。  
谁信好风清簟上，更无一事但翛然。  
  
卷456_29  【香山避暑二绝】白居易  
六月滩声如猛雨，香山楼北畅师房。  
夜深起凭阑干立，满耳潺湲满面凉。  
纱巾草履竹疏衣，晚下香山蹋翠微。  
一路凉风十八里，卧乘篮舆睡中归。  
  
卷456_30  【老夫】白居易  
七八年来游洛都，三分游伴二分无。风前月下花园里，  
处处唯残个老夫。世事劳心非富贵，人间实事是欢娱。  
谁能逐我来闲坐，时共酣歌倾一壶。  
  
卷456_31  【香山下卜居】白居易  
老须为老计，老计在抽簪。山下初投足，人间久息心。  
乱藤遮石壁，绝涧护云林。若要深藏处，无如此处深。  
  
卷456_32  【无长物】白居易  
莫讶家居窄，无嫌活计贫。只缘无长物，始得作闲人。  
青竹单床簟，乌纱独幅巾。其馀皆称是，亦足奉吾身。  
  
卷456_33  【宿香山寺酬广陵牛相公见寄】白居易  
手札八行诗一篇，无由相见但依然。君匡圣主方行道，  
我事空王正坐禅。支许徒思游白月，夔龙未放下青天。  
应须且为苍生住，犹去悬车十四年。  
  
卷456_34  【以诗代书，寄户部杨侍郎，劝买东邻王家宅】白居易  
劝君买取东邻宅，与我衡门相并开。云映嵩峰当户牖，  
月和伊水入池台。林园亦要闻闲置，筋力应须及健回。  
莫学因循白宾客，欲年六十始归来。  
  
卷456_35  【赠谈客】白居易  
上客清谈何亹亹，幽人闲思自寥寥。  
请君休说长安事，膝上风清琴正调。  
  
卷456_36  【初入香山院对月（太和六年秋作）】白居易  
老住香山初到夜，秋逢白月正圆时。  
从今便是家山月，试问清光知不知。  
  
卷456_37  【题龙门堰西涧】白居易  
东岸菊丛西岸柳，柳阴烟合菊花开。一条秋水琉璃色，  
阔狭才容小舫回。除却悠悠白少傅，何人解入此中来。  
  
卷456_38  【秋霖中奉裴令公见招早出赴会马上先寄六韵】白居易  
雨暗三秋日，泥深一尺时。老人平旦出，自问欲何之。  
不是寻医药，非干送别离。素书传好语，绛帐赴佳期。  
续借桃花马，催迎杨柳姬。只愁张录事，罚我怪来迟。  
  
卷456_39  【尝酒听歌招客】白居易  
一瓮香醪新插刍，双鬟小妓薄能讴。管弦渐好新教得，  
罗绮虽贫免外求。世上贪忙不觉苦，人间除醉即须愁。  
不知此事君知否，君若知时从我游。  
  
卷456_40  【八月三日夜作】白居易  
露白月微明，天凉景物清。草头珠颗冷，楼角玉钩生。  
气爽衣裳健，风疏砧杵鸣。夜衾香有思，秋簟冷无情。  
梦短眠频觉，宵长起暂行。烛凝临晓影，虫怨欲寒声。  
槿老花先尽，莲凋子始成。四时无了日，何用叹衰荣。  
  
卷456_41  【病中赠南邻觅酒】白居易  
头痛牙疼三日卧，妻看煎药婢来扶。  
今朝似校抬头语，先问南邻有酒无。  
  
卷456_42  【晓眠后寄杨户部】白居易  
软绫腰褥薄绵被，凉冷秋天稳暖身。  
一觉晓眠殊有味，无因寄与早朝人。  
  
卷456_43  【秋雨夜眠】白居易  
凉冷三秋夜，安闲一老翁。卧迟灯灭后，睡美雨声中。  
灰宿温瓶火，香添暖被笼。晓晴寒未起，霜叶满阶红。  
  
卷456_44  【喜梦得自冯翊归洛，兼呈令公】白居易  
上客新从左辅回，高阳兴助洛阳才。已将四海声名去，  
又占三春风景来。甲子等头怜共老，文章敌手莫相猜。  
邹枚未用争诗酒，且饮梁王贺喜杯。  
  
卷456_45  【斋戒满夜，戏招梦得】白居易  
纱笼灯下道场前，白日持斋夜坐禅。无复更思身外事，  
未能全尽世间缘。明朝又拟亲杯酒，今夕先闻理管弦。  
方丈若能来问疾，不妨兼有散花天。  
  
卷456_46  【和令公问刘宾客归来称意无之作】白居易  
水南秋一半，风景未萧条。皂盖回沙苑，蓝舆上洛桥。  
闲尝黄菊酒，醉唱紫芝谣。称意那劳问，请钱不早朝。  
  
卷456_47  【酬梦得穷秋夜坐，即事见寄】白居易  
焰细灯将尽，声遥漏正长。老人秋向火，小女夜缝裳。  
菊悴篱经雨，萍销水得霜。今冬暖寒酒，先拟共君尝。  
  
卷456_48  【偶于维扬牛相公处觅得筝筝未到先寄诗来走笔戏答】白居易  
楚匠饶巧思，秦筝多好音。如能惠一面，何啻直双金。  
玉柱调须品，朱弦染要深。会教魔女弄，不动是禅心。  
  
卷456_49  【答梦得秋庭独坐见赠】白居易  
林梢隐映夕阳残，庭际萧疏夜气寒。霜草欲枯虫思急，  
风枝未定鸟栖难。容衰见镜同惆怅，身健逢杯且喜欢。  
应是天教相暖热，一时垂老与闲官。  
  
卷456_50  【长斋月满携酒先与梦得对酌醉中同赴令公之宴戏赠梦得】白居易  
斋宫前日满三旬，酒榼今朝一拂尘。乘兴还同访戴客，  
解酲仍对姓刘人。病心汤沃寒灰活，老面花生朽木春。  
若怕平原怪先醉，知君未惯吐车茵。  
  
卷456_51  【奉酬淮南牛相公思黯见寄二十四韵（每对双关分叙两意）】白居易  
白老忘机客，牛公济世贤。鸥栖心恋水，鹏举翅摩天。  
累就优闲秩，连操造化权。贫司甚萧洒，荣路自喧阗。  
望苑三千日，台阶十五年。是人皆弃忘，何物不陶甄。  
篮舆游嵩岭，油幢镇海壖。竹篙撑钓艇，金甲拥楼船。  
雪夜寻僧舍，春朝列妓筵。长斋俨香火，密宴簇花钿。  
自觉闲胜闹，遥知醉笑禅。是非分未定，会合杳无缘。  
我正思扬府，君应望洛川。西来风袅袅，南去雁连连。  
日落龙门外，潮生瓜步前。秋同一时尽，月共两乡圆。  
旧眷交欢在，新文气调全。惭无白雪曲，难答碧云篇。  
金谷诗谁赏，芜城赋众传。珠应哂鱼目，铅未伏龙泉。  
远讯惊魔物，深情寄酒钱。霜纨一百匹，玉柱十三弦。  
楚醴来尊里，秦声送耳边。何时红烛下，相对一陶然。  
  
卷456_52  【吴秘监每有美酒独酌独醉但蒙诗报不以饮招…酬兼呈梦得】白居易  
蓬山仙客下烟霄，对酒唯吟独酌谣。不怕道狂挥玉爵，  
亦曾乘兴解金貂。君称名士夸能饮，我是愚夫肯见招。  
赖有伯伦为醉伴，何愁不解傲松乔。  
  
卷456_53  【酬梦得霜夜对月见怀】白居易  
凄清冬夜景，摇落长年情。月带新霜色，砧和远雁声。  
暖怜炉火近，寒觉被衣轻。枕上酬佳句，诗成梦不成。  
  
卷456_54  【初冬月夜得皇甫泽州手札并诗数篇因遣报书偶题长句】白居易  
清泠玉韵两三章，落箔银钩七八行。心逐报书悬雁足，  
梦寻来路绕羊肠。水南地空多明月，山北天寒足早霜。  
最恨泼醅新熟酒，迎冬不得共君尝。  
  
卷456_55  【雪中酒熟，欲携访吴监，先寄此诗】白居易  
新雪对新酒，忆同倾一杯。自然须访戴，不必待延枚。  
陈榻无辞解，袁门莫懒开。笙歌与谈笑，随事自将来。  
  
卷456_56  【酬令公雪中见赠，讶不与梦得同相访】白居易  
雪似鹅毛飞散乱，人披鹤氅立裴回。  
邹生枚叟非无兴，唯待梁王召即来。  
  
卷456_57  【题酒瓮呈梦得】白居易  
若无清酒两三瓮，争向白须千万茎。麹糵销愁真得力，  
光阴催老苦无情。凌烟阁上功无分，伏火炉中药未成。  
更拟共君何处去，且来同作醉先生。  
  
卷456_58  【迂叟】白居易  
一辞魏阙就商宾，散地闲居八九春。初时被目为迂叟，  
近日蒙呼作隐人。冷暖俗情谙世路，是非闲论任交亲。  
应须绳墨机关外，安置疏愚钝滞身。  
  
卷456_59  【洛下闲居，寄山南令狐相公】白居易  
已收身向园林下，犹寄名于禄仕间。不锻嵇康弥懒静，  
无金疏傅更贫闲。支分门内馀生计，谢绝朝中旧往还。  
唯是相君忘未得，时思汉水梦巴山。  
  
卷456_60  【惜春赠李尹】白居易  
春色有时尽，公门终日忙。两衙但不阙，一醉亦何妨。  
芳树花团雪，衰翁鬓扑霜。君倚年少，未苦惜风光。  
  
卷456_61  【对酒劝令公开春游宴】白居易  
时泰岁丰无事日，功成名遂自由身。前头更有忘忧日，  
向上应无快活人。自去年来多事故，从今日去少交亲。  
宜须数数谋欢会，好作开成第二春。  
  
卷456_62  【与梦得偶同到敦诗宅，感而题壁】白居易  
山东才副苍生愿，川上俄惊逝水波。履道凄凉新第宅，  
宣城零落旧笙歌。园荒唯有薪堪采，门冷兼无雀可罗。  
今日相逢偶同到，伤心不是故经过。  
  
卷456_63  【杨六尚书新授东川节度使，代妻戏贺兄嫂二绝】白居易  
刘纲与妇共升仙，弄玉随夫亦上天。  
何似沙哥领崔嫂，碧油幢引向东川。  
金花银碗饶君用，罨画罗衣尽嫂裁。  
觅得黔娄为妹婿，可能空寄蜀茶来。  
  
卷456_64  【闲游即事】白居易  
郊野游行熟，村园次第过。蓦山寻浥涧，蹋水渡伊河。  
寒食青青草，春风瑟瑟波。逢人共杯酒，随马有笙歌。  
胜事经非少，芳辰过亦多。还须自知分，不老拟如何。  
  
卷456_65  【六十六】白居易  
七十欠四岁，此生那足论。每因悲物故，还且喜身存。  
安得头长黑，争教眼不昏。交游成拱木，婢仆见曾孙。  
瘦觉腰金重，衰怜鬓雪繁。将何理老病，应付与空门。  
  
卷456_66  【池上早春，即事招梦得】白居易  
老更惊年改，闲先觉日长。晴熏榆荚黑，春染柳梢黄。  
云破山呈色，冰融水放光。低平稳船舫，轻暖好衣裳。  
白角三升榼，红茵六尺床。偶游难得伴，独醉不成狂。  
我有中心乐，君无外事忙。经过莫慵懒，相去两三坊。  
  
卷456_67  【因梦得题公垂所寄蜡烛，因寄公垂】白居易  
照梁初日光相似，出水新莲艳不如。  
却寄两条君令取，明年双引入中书。  
  
卷456_68  【令公南庄花柳正盛，欲偷一赏，先寄二篇】白居易  
最忆楼花千万朵，偏怜堤柳两三株。  
拟提社酒携村妓，擅入朱门莫怪无。  
可惜亭台闲度日，欲偷风景暂游春。  
只愁花里莺饶舌，飞入宫城报主人。  
  
卷456_69  【春夜宴席上戏赠裴淄川】白居易  
九十不衰真地仙，六旬犹健亦天怜。今年相遇莺花月，  
此夜同欢歌酒筵。四座齐声和丝竹，两家随分斗金钿。  
留君到晓无他意，图向君前作少年。  
  
卷456_70  【赠梦得】白居易  
年颜老少与君同，眼未全昏耳未聋。放醉卧为春日伴，  
趁欢行入少年丛。寻花借马烦川守，弄水偷船恼令公。  
闻道洛城人尽怪，呼为刘白二狂翁。  
  
卷456_71  【晚春欲携酒寻沈四著作，先以六韵寄之】白居易  
病容衰惨澹，芳景晚蹉跎。无计留春得，争能奈老何。  
篇章慵报答，杯宴喜经过。顾我酒狂久，负君诗债多。  
敢辞携绿蚁，只愿见青娥。最忆阳关唱，真珠一串歌。  
  
卷456_72  【三月三日祓禊洛滨】白居易  
三月草萋萋，黄莺歇又啼。柳桥晴有絮，沙路润无泥。  
禊事修初半，游人到欲齐。金钿耀桃李，丝管骇凫鹥。  
转岸回船尾，临流簇马蹄。闹翻扬子渡，蹋破魏王堤。  
妓接谢公宴，诗陪荀令题。舟同李膺泛，醴为穆生携。  
水引春心荡，花牵醉眼迷。尘街从鼓动，烟树任鸦栖。  
舞急红腰软，歌迟翠黛低。夜归何用烛，新月凤楼西。  
  
卷456_73  【同梦得暮春寄贺东西川二杨尚书】白居易  
龙节对持真可爱，雁行相接更堪夸。两川风景同三月，  
千里江山属一家。鲁卫定知连气色，潘杨亦觉有光华。  
应怜洛下分司伴，冷宴闲游老看花。  
  
卷456_74  【喜小楼西新柳抽条】白居易  
一行弱柳前年种，数尺柔条今日新。渐欲拂他骑马客，  
未多遮得上楼人。须教碧玉羞眉黛，莫与红桃作麹尘。  
为报金堤千万树，饶伊未敢苦争春。  
  
卷456_75  【晚春酒醒寻梦得】白居易  
料合同惆怅，花残酒亦残。醉心忘老易，醒眼别春难。  
独出虽慵懒，相逢定喜欢。还携小蛮去，试觅老刘看。  
  
卷456_76  【感事】白居易  
服气崔常侍，烧丹郑舍人。常期生羽翼，那忽化灰尘。  
每遇凄凉事，还思潦倒身。唯知趁杯酒，不解炼金银。  
睡适三尸性，慵安五藏神。无忧亦无喜，六十六年春。  
  
卷456_77  【和裴令公南庄绝句】白居易  
陶庐僻陋那堪比，谢墅幽微不足攀。  
何似嵩峰三十六，长随申甫作家山。  
  
卷456_78  【宅西有流水墙下构小楼临玩之时颇有幽趣…吟偶题五绝句】白居易  
伊水分来不自由，无人解爱为谁流。  
家家抛向墙根底，唯我栽莲越小楼。  
水色波文何所似，麹尘罗带一条斜。  
莫言罗带春无主，自置楼来属白家。  
日滟水光摇素壁，风飘树影拂朱栏。  
皆言此处宜弦管，试奏霓裳一曲看。  
霓裳奏罢唱梁州，红袖斜翻翠黛愁。  
应是遥闻胜近听，行人欲过尽回头。  
独醉还须得歌舞，自娱何必要亲宾。  
当时一部清商乐，亦不长将乐外人。  
  
卷456_79  【偶作】白居易  
篮舁出即忘归舍，柴户昏犹未掩关。闻客病时惭体健，  
见人忙处觉心闲。清凉秋寺行香去，和暖春城拜表还。  
木雁一篇须记取，致身才与不才间。  
  
卷456_80  【因梦得酬牛相公初到洛中小饮见赠】白居易  
淮南挥手抛红旆，洛下回头向白云。政事堂中老丞相，  
制科场里旧将军。宫城烟月饶全占，关塞风光请半分。  
诗酒放狂犹得在，莫欺白叟与刘君。  
  
卷456_81  【幽居早秋闲咏】白居易  
幽僻嚣尘外，清凉水木间。卧风秋拂簟，步月夜开关。  
且得身安泰，从他世险艰。但休争要路，不必入深山。  
轩鹤留何用，泉鱼放不还。谁人知此味，临老十年闲。  
  
卷456_82  【和令狐仆射小饮听阮咸】白居易  
掩抑复凄清，非琴不是筝。还弹乐府曲，别占阮家名。  
古调何人识，初闻满座惊。落盘珠历历，摇珮玉琤琤。  
似劝杯中物，如含林下情。时移音律改，岂是昔时声。  
  
卷456_83  【烧药不成命酒独醉】白居易  
白发逢秋王，丹砂见火空。不能留姹女，争免作衰翁。  
赖有杯中绿，能为面上红。少年心不远，只在半酣中。  
  
卷456_84  【送卢郎中赴河东裴令公幕】白居易  
别时暮雨洛桥岸，到日凉风汾水波。  
荀令见君应问我，为言秋草闭门多。  
  
卷456_85  【送李滁州】白居易  
君于觉路深留意，我亦禅门薄致功。未悟病时须去病，  
已知空后莫依空。白衣卧病嵩山下，皂盖行春楚水东。  
谁道三年千里别，两心同在道场中。  
  
卷456_86  【长斋月满寄思黯】白居易  
一日不见如三月，一月相思如七年。似隔山河千里地，  
仍当风雨九秋天。明朝斋满相寻去，挈榼抱衾同醉眠。  
  
卷456_87  【冬夜对酒寄皇甫十】白居易  
霜杀中庭草，冰生后院池。有风空动树，无叶可辞枝。  
十月苦长夜，百年强半时。新开一瓶酒，那得不相思。  
  
卷456_88  【岁除夜对酒】白居易  
衰翁岁除夜，对酒思悠然。草白经霜地，云黄欲雪天。  
醉依香枕坐，慵傍暖炉眠。洛下闲来久，明朝是十年。  

## 全唐诗(中)　卷四百五十七

卷457_1  【寄献北都留守裴令公】白居易  
天上中台正，人间一品高。休明值尧舜，勋业过萧曹。  
始擅文三捷，终兼武六韬。动人名赫赫，忧国意忉忉。  
荡蔡擒封豕，平齐斩巨鳌。两河收土宇，四海定波涛。  
宠重移宫龠，恩新换阃旄。保厘东宅静，守护北门牢。  
晋国封疆阔，并州士马豪。胡兵惊赤帜，边雁避乌号。  
令下流如水，仁沾泽似膏。路喧歌五袴，军醉感单醪。  
将校森貔武，宾僚俨隽髦。客无烦夜柝，吏不犯秋毫。  
神在台骀助，魂亡猃狁逃。德星销彗孛，霖雨灭腥臊。  
烽戍高临代，关河远控洮。汾云晴漠漠，朔吹冷颾颾。  
豹尾交牙戟，虬须捧佩刀。通天白犀带，照地紫麟袍。  
羌管吹杨柳，燕姬酌蒲萄。银含凿落盏，金屑琵琶槽。  
遥想从军乐，应忘报国劳。紫微留北阙，绿野寄东皋。  
忽忆前时会，多惭下客叨。清宵陪宴话，美景从游遨。  
花月还同赏，琴诗雅自操。朱弦拂宫徵，洪笔振风骚。  
近竹开方丈，依林架桔槔。春池八九曲，画舫两三艘。  
径滑苔黏屐，潭深水没篙。绿丝萦岸柳，红粉映楼桃。  
为穆先陈醴，招刘共藉糟。舞鬟金翡翠，歌颈玉蛴螬。  
盛德终难过，明时岂易遭。公虽慕张范，帝未舍伊皋。  
眷恋心方结，踟蹰首已搔。鸾皇上寥廓，燕雀任蓬蒿。  
欲献文狂简，徒烦思郁陶。可怜四百字，轻重抵鸿毛。  
  
卷457_2  【和东川杨慕巢尚书府中独坐感戚在怀见寄十四韵】白居易  
我是知君者，君今意若何。穷通时不定，苦乐事相和。  
东蜀欢殊渥，西江叹逝波。只缘荣贵极，翻使感伤多。  
行断风惊雁，年侵日下坡。片心休惨戚，双鬓已蹉跎。  
紫绶黄金印，青幢白玉珂。老将荣补贴，愁用道销磨。  
外府饶杯酒，中堂有绮罗。应须引满饮，何不放狂歌。  
锦水通巴峡，香山对洛河。将军驰铁马，少傅步铜驼。  
深契怜松竹，高情忆薜萝。悬车年甚远，未敢故相过。  
  
卷457_3  【分司洛中多暇数与诸客宴游醉后狂吟偶成十韵…奇章公】白居易  
性与时相远，身将世两忘。寄名朝士籍，寓兴少年场。  
老岂无谈笑，贫犹有酒浆。随时来伴侣，逐日用风光。  
数数游何爽，些些病未妨。天教荣启乐，人恕接舆狂。  
改业为逋客，移家住醉乡。不论招梦得，兼拟诱奇章。  
要路风波险，权门市井忙。世间无可恋，不是不思量。  
  
卷457_4  【小岁日喜谈氏外孙女孩满月】白居易  
今旦夫妻喜，他人岂得知。自嗟生女晚，敢讶见孙迟。  
物以稀为贵，情因老更慈。新年逢吉日，满月乞名时。  
桂燎熏花果，兰汤洗玉肌。怀中有可抱，何必是男儿。  
  
卷457_5  【闲吟赠皇甫郎中亲家翁（新与皇甫结姻）】白居易  
谁能嗟叹光阴暮，岂复忧愁活计贫。忽忽不知头上事，  
时时犹忆眼中人。早为良友非交势，晚接嘉姻不失亲。  
最喜两家婚嫁毕，一时抽得尚平身。  
  
卷457_6  【梦得卧病，携酒相寻，先以此寄】白居易  
病来知少客，谁可以为娱。日晏开门未，秋寒有酒无。  
自宜相慰问，何必待招呼。小疾无妨饮，还须挈一壶。  
  
卷457_7  【酬思黯戏赠同用狂字】白居易  
钟乳三千两，金钗十二行。妒他心似火，欺我鬓如霜。  
慰老资歌笑，销愁仰酒浆。眼看狂不得，狂得且须狂。  
  
卷457_8  【又戏答绝句（来句云不是道公狂不得，恨公逢我不教狂）】白居易  
狂夫与我两相忘，故态些些亦不妨。  
纵酒放歌聊自乐，接舆争解教人狂。  
  
卷457_9  【令狐相公与梦得交情素深眷予分亦不浅一闻薨逝…继和】白居易  
缄题重叠语殷勤，存没交亲自此分。前月使来犹理命，  
今朝诗到是遗文。银钩见晚书无报，玉树埋深哭不闻。  
最感一行绝笔字，尚言千万乐天君。  
  
卷457_10  【洛下雪中频与刘李二宾客宴集，因寄汴州李尚书】白居易  
水南水北雪纷纷，雪里欢游莫厌频。日日暗来唯老病，  
年年少去是交亲。碧毡帐暖梅花湿，红燎炉香竹叶春。  
今日邹枚俱在洛，梁园置酒召何人。  
  
卷457_11  【看梦得题答李侍郎诗诗中有文星之句因戏和之】白居易  
看题锦绣报琼瑰，俱是人天第一才。  
好遣文星守躔次，亦须防有客星来。  
  
卷457_12  【闲适】白居易  
禄俸优饶官不卑，就中闲适是分司。风光暖助游行处，  
雨雪寒供饮宴时。肥马轻裘还且有，粗歌薄酒亦相随。  
微躬所要今皆得，只是蹉跎得校迟。  
  
卷457_13  【戏答思黯（思黯有能筝者，以此戏之）】白居易  
何时得见十三弦，待取无云有月天。  
愿得金波明似镜，镜中照出月中仙。  
  
卷457_14  【酬裴令公赠马相戏】白居易  
安石风流无奈何，欲将赤骥换青娥。  
不辞便送东山去，临老何人与唱歌。  
  
卷457_15  【新岁赠梦得】白居易  
暮齿忽将及，同心私自怜。渐衰宜减食，已喜更加年。  
紫绶行联袂，篮舆出比肩。与君同甲子，岁酒合谁先。  
  
卷457_16  【早春持斋，答皇甫十见赠】白居易  
正月晴和风气新，纷纷已有醉游人。  
帝城花笑长斋客，三十年来负早春。  
  
卷457_17  【戏赠梦得，兼呈思黯】白居易  
霜鬓莫欺今老矣，一杯莫笑便陶然。陈郎中处为高户，  
裴使君前作少年。顾我独狂多自哂，与君同病最相怜。  
月终斋满谁开素，须拟奇章置一筵。  
  
卷457_18  【早春忆游思黯南庄，因寄长句】白居易  
南庄胜处心常忆，借问轩车早晚游。美景难忘竹廊下，  
好风争奈柳桥头。冰消见水多于地，雪霁看山尽入楼。  
若待春深始同赏，莺残花落却堪愁。  
  
卷457_19  【酬皇甫十早春对雪见赠】白居易  
漠漠复雰雰，东风散玉尘。明催竹窗晓，寒退柳园春。  
绿酝香堪忆，红炉暖可亲。忍心三两日，莫作破斋人。  
  
卷457_20  【奉和思黯自题南庄见示兼呈梦得】白居易  
谢家别墅最新奇，山展屏风花夹篱。晓月渐沉桥脚底，  
晨光初照屋梁时。台头有酒莺呼客，水面无尘风洗池。  
除却吟诗两闲客，此中情状更谁知。  
  
卷457_21  【送蕲春李十九使君赴郡】白居易  
可怜官职好文词，五十专城未是迟。晓日镜前无白发，  
春风门外有红旗。郡中何处堪携酒，席上谁人解和诗。  
唯共交亲开口笑，知君不及洛阳时。  
  
卷457_22  【自题酒库】白居易  
野鹤一辞笼，虚舟长任风。送愁还闹处，移老入闲中。  
身更求何事，天将富此翁。此翁何处当，酒库不曾空。  
  
卷457_23  【寒食日寄杨东川】白居易  
不知杨六逢寒食，作底欢娱过此辰。兜率寺高宜望月，  
嘉陵江近好游春。蛮旗似火行随马，蜀妓如花坐绕身。  
不使黔娄夫妇看，夸张富贵向何人。  
  
卷457_24  【醉后听唱桂华曲】白居易  
桂华词意苦丁宁，唱到常娥醉便醒。  
此是人间肠断曲，莫教不得意人听。  
  
卷457_25  【酬梦得以予五月长斋延僧徒绝宾友见戏十韵】白居易  
宾客懒逢迎，翛然池馆清。檐闲空燕语，林静未蝉鸣。  
荤血还休食，杯觞亦罢倾。三春多放逸，五月暂修行。  
香印朝烟细，纱灯夕焰明。交游诸长老，师事古先生。  
禅后心弥寂，斋来体更轻。不唯忘肉味，兼拟灭风情。  
蒙以声闻待，难将戏论争。虚空若有佛，灵运恐先成。  
  
卷457_26  【奉和裴令公三月上巳日游太原龙泉忆去岁禊洛见示之作】白居易  
去岁暮春上巳，共泛洛水中流。今岁暮春上巳，  
独立香山下头。风光闲寂寂，旌旆远悠悠。  
丞相府归晋国，太行山碍并州。鹏背负天龟曳尾，  
云泥不可得同游。  
  
卷457_27  【又和令公新开龙泉晋水二池】白居易  
旧有潢污泊，今为白水塘。笙歌闻四面，楼阁在中央。  
春变烟波色，晴添树木光。龙泉信为美，莫忘午桥庄。  
  
卷457_28  【早夏晓兴赠梦得】白居易  
窗明帘薄透朝光，卧整巾簪起下床。背壁灯残经宿焰，  
开箱衣带隔年香。无情亦任他春去，不醉争销得昼长。  
一部清商一壶酒，与君明日暖新堂。  
  
卷457_29  【春日题乾元寺上方最高峰亭】白居易  
危亭绝顶四无邻，见尽三千世界春。但觉虚空无障碍，  
不知高下几由旬。回看官路三条线，却望都城一片尘。  
宾客暂游无半日，王侯不到便终身。始知天造空闲境，  
不为忙人富贵人。  
  
卷457_30  【奉和思黯相公以李苏州所寄太湖石奇状绝伦…呈梦得】白居易  
错落复崔嵬，苍然玉一堆。峰骈仙掌出，罅坼剑门开。  
峭顶高危矣，盘根下壮哉。精神欺竹树，气色压亭台。  
隐起磷磷状，凝成瑟瑟胚。廉棱露锋刃，清越扣琼瑰。  
岌嶪形将动，巍峨势欲摧。奇应潜鬼怪，灵合蓄云雷。  
黛润沾新雨，斑明点古苔。未曾栖鸟雀，不肯染尘埃。  
尖削琅玕笋，洼剜玛瑙罍。海神移碣石，画障簇天台。  
在世为尤物，如人负逸才。渡江一苇载，入洛五丁推。  
出处虽无意，升沉亦有媒。拔从水府底，置向相庭隈。  
对称吟诗句，看宜把酒杯。终随金砺用，不学玉山颓。  
疏傅心偏爱，园公眼屡回。共嗟无此分，虚管太湖来。  
  
卷457_31  【奉和思黯相公雨后林园四韵见示】白居易  
新晴夏景好，复此池边地。烟树绿含滋，水风清有味。  
便成林下隐，都忘门前事。骑吏引归轩，始知身富贵。  
  
卷457_32  【晚夏闲居，绝无宾客，欲寻梦得，先寄此诗】白居易  
鱼笋朝餐饱，蕉纱暑服轻。欲为窗下寝，先傍水边行。  
晴引鹤双舞，秋生蝉一声。无人解相访，有酒共谁倾。  
老更谙时事，闲多见物情。只应刘与白，二叟自相迎。  
  
卷457_33  【寄李蕲州】白居易  
下车书奏龚黄课，动笔诗传鲍谢风。江郡讴谣夸杜母，  
洛城欢会忆车公。笛愁春尽梅花里，簟冷秋生薤叶中。  
不道蕲州歌酒少，使君难称与谁同。  
  
卷457_34  【酬思黯相公晚夏雨后感秋见赠】白居易  
暮去朝来无歇期，炎凉暗向雨中移。夜长只合愁人觉，  
秋冷先应瘦客知。两幅彩笺挥逸翰，一声寒玉振清辞。  
无忧无病身荣贵，何故沉吟亦感时。  
  
卷457_35  【久雨闲闷，对酒偶吟】白居易  
凄凄苦雨暗铜驼，袅袅凉风起漕河。自夏及秋晴日少，  
从朝至暮闷时多。鹭临池立窥鱼笱，隼傍林飞拂雀罗。  
赖有杯中神圣物，百忧无奈十分何。  
  
卷457_36  【雨后秋凉】白居易  
夜来秋雨后，秋气飒然新。团扇先辞手，生衣不著身。  
更添砧引思，难与簟相亲。此境谁偏觉，贫闲老瘦人。  
  
卷457_37  【酬梦得早秋夜对月见寄】白居易  
吾衰寡情趣，君病懒经过。其奈西楼上，新秋明月何。  
庭芜凄白露，池色澹金波。况是初长夜，东城砧杵多。  
  
卷457_38  【题谢公东山障子】白居易  
贤愚共在浮生内，贵贱同趋群动间。多见忙时已衰病，  
少闻健日肯休闲。鹰饥受绁从难退，鹤老乘轩亦不还。  
唯有风流谢安石，拂衣携妓入东山。  
  
卷457_39  【谢杨东川寄衣服】白居易  
年年衰老交游少，处处萧条书信稀。  
唯有巢兄不相忘，春茶未断寄秋衣。  
  
卷457_40  【咏怀寄皇甫朗之】白居易  
老大多情足往还，招僧待客夜开关。学调气后衰中健，  
不用心来闹处闲。养病未能辞薄俸，忘名何必入深山。  
与君别有相知分，同置身于木雁间。  
  
卷457_41  【东城晚归】白居易  
一条邛杖悬龟榼，双角吴童控马衔。  
晚入东城谁识我，短靴低帽白蕉衫。  
  
卷457_42  【与梦得沽酒闲饮，且约后期】白居易  
少时犹不忧生计，老后谁能惜酒钱。共把十千沽一斗，  
相看七十欠三年。闲征雅令穷经史，醉听清吟胜管弦。  
更待菊黄家酝熟，共君一醉一陶然。  
  
卷457_43  【与牛家妓乐雨后合宴】白居易  
玉管清弦声旖旎，翠钗红袖坐参差。两家合奏洞房夜，  
八月连阴秋雨时。歌脸有情凝睇久，舞腰无力转裙迟。  
人间欢乐无过此，上界西方即不知。  
  
卷457_44  【和杨六尚书喜两弟汉公转吴兴鲁士赐章服…长句见示】白居易  
华筵贺客日纷纷，剑外欢娱洛下闻。朱绂宠光新照地，  
彤襜喜气远凌云。荣联花萼诗难和，乐助埙篪酒易醺。  
感羡料应知我意，今生此事不如君。  
  
卷457_45  【自咏】白居易  
须白面微红，醺醺半醉中。百年随手过，万事转头空。  
卧疾瘦居士，行歌狂老翁。仍闻好事者，将我画屏风。  
  
卷457_46  【梦得相过援琴命酒因弹秋思偶咏所怀兼寄继之待价二相府】白居易  
闲居静侣偶相招，小饮初酣琴欲调。我正风前弄秋思，  
君应天上听云韶。时和始见陶钧力，物遂方知盛圣朝。  
双凤栖梧鱼在藻，飞沈随分各逍遥。  
  
卷457_47  【九月八日酬皇甫十见赠】白居易  
君方对酒缀诗章，我正持斋坐道场。处处追游虽不去，  
时时吟咏亦无妨。霜蓬旧鬓三分白，露菊新花一半黄。  
惆怅东篱不同醉，陶家明日是重阳。  
  
卷457_48  【慕巢尚书书云室人欲为置一歌者非所安也…因而和之】白居易  
东川已过二三春，南国须求一两人。富贵大都多老大，  
欢娱太半为亲宾。如愁翠黛应堪重，买笑黄金莫诉贫。  
他日相逢一杯酒，尊前还要落梁尘。  
  
卷457_49  【杪秋独夜】白居易  
无限少年非我伴，可怜清夜与谁同。欢娱牢落中心少，  
亲故凋零四面空。红叶树飘风起后，白须人立月明中。  
前头更有萧条物，老菊衰兰三两丛。  
  
卷457_50  【凭李睦州访徐凝山人（凝即睦州之民也）】白居易  
郡守轻诗客，乡人薄钓翁。解怜徐处士，唯有李郎中。  
  
卷457_51  【苏州故吏】白居易  
江南故吏别来久，今日池边识我无。  
不独使君头似雪，华亭鹤死白莲枯。  
  
卷457_52  【得杨湖州书颇夸抚民接宾纵酒题诗因以绝句戏之】白居易  
岂独爱民兼爱客，不唯能饮又能文。  
白蘋洲上春传语，柳使君输杨使君。  
  
卷457_53  【天宫阁秋晴晚望】白居易  
洛城秋霁后，梵阁暮登时。此日风烟好，今秋节候迟。  
霞光红泛艳，树影碧参差。莫虑言归晚，牛家有宿期。  
  
卷457_54  【酬梦得暮秋晴夜对月相忆】白居易  
霁月光如练，盈庭复满池。秋深无热后，夜浅未寒时。  
露叶团荒菊，风枝落病梨。相思懒相访，应是各年衰。  
  
卷457_55  【同梦得和思黯见赠来诗中先叙三人同宴之欢…兼吟鄙怀】白居易  
醉伴腾腾白与刘，何朝何夕不同游。留连灯下明犹饮，  
断送尊前倒即休。催老莫嫌孙稚长，加年须喜鬓毛秋。  
教他伯道争存活，无子无孙亦白头。  
  
卷457_56  【听歌】白居易  
管妙弦清歌入云，老人合眼醉醺醺。  
诚知不及当年听，犹觉闻时胜不闻。  
  
卷457_57  【三年冬随事铺设小堂寝处稍似稳暖因念衰病偶吟所怀】白居易  
小宅非全陋，中堂不甚卑。聊堪会亲族，足以贮妻儿。  
暖帐迎冬设，温炉向夜施。裘新青兔褐，褥软白猿皮。  
似鹿眠深草，如鸡宿稳枝。逐身安枕席，随事有屏帷。  
病致衰残早，贫营活计迟。由来蚕老后，方是茧成时。  
  
卷457_58  【初冬即事呈梦得】白居易  
青毡帐暖喜微雪，红地炉深宜早寒。走笔小诗能和否，  
泼醅新酒试尝看。僧来乞食因留宿，客到开尊便共欢。  
临老交亲零落尽，希君恕我取人宽。  
  
卷457_59  【自罢河南已换七尹每一入府怅然旧游因宿内厅…韦尹常侍】白居易  
每日河南府，依然似到家。杯尝七尹酒，树看十年花。  
且健须欢喜，虽衰莫叹嗟。迎门无故吏，侍坐有新娃。  
暖阁谋宵宴，寒庭放晚衙。留宿定，一任夕阳斜。  
  
卷457_60  【天寒晚起引酌咏怀寄许州王尚书、汝州李常侍】白居易  
叶覆冰池雪满山，日高慵起未开关。寒来更亦无过醉，  
老后何由可得闲。四海故交唯许汝，十年贫健是樊蛮。  
相思莫忘樱桃会，一放狂歌一破颜。  
  
卷457_61  【四年春】白居易  
柳梢黄嫩草芽新，又入开成第四春。近日放慵多不出，  
少年嫌老可相亲。分司吉傅频过舍，致仕崔卿拟卜邻。  
时辈推迁年事到，往还多是白头人。  
  
卷457_62  【白发】白居易  
白发生来三十年，而今须鬓尽皤然。歌吟终日如狂叟，  
衰疾多时似瘦仙。八戒夜持香火印，三光朝念蕊珠篇。  
其馀便被春收拾，不作闲游即醉眠。  
  
卷457_63  【追欢偶作】白居易  
追欢逐乐少闲时，补贴平生得事迟。何处花开曾后看，  
谁家酒熟不先知。石楼月下吹芦管，金谷风前舞柳枝。  
十听春啼变莺舌，三嫌老丑换蛾眉。乐天一过难知分，  
犹自咨嗟两鬓丝。  
  
卷457_64  【公垂尚书以白马见寄，光洁稳善，以诗谢之】白居易  
翩翩白马称金羁，领缀银花尾曳丝。毛色鲜明人尽爱，  
性灵驯善主偏知。免将妾换惭来处，试使奴牵欲上时。  
不蹶不惊行步稳，最宜山简醉中骑。  
  
卷457_65  【西楼独立】白居易  
身著白衣头似雪，时时醉立小楼中。  
路人回顾应相怪，十一年来见此翁。  
  
卷457_66  【书事咏怀】白居易  
官俸将生计，虽贫岂敢嫌。金多输陆贾，酒足胜陶潜。  
床暖僧敷坐，楼晴妓卷帘。日遭斋破用，春赖闰加添。  
老向欢弥切，狂于饮不廉。十年闲未足，亦恐涉无厌。  
  
卷457_67  【酬梦得比萱草见赠】白居易  
杜康能散闷，萱草解忘忧。借问萱逢杜，何如白见刘。  
老衰胜少夭，闲乐笑忙愁。试问同年内，何人得白头。  
  
卷457_68  【问皇甫十】白居易  
苦乐心由我，穷通命任他。坐倾张翰酒，行唱接舆歌。  
荣盛傍看好，优闲自适多。君能断事，胜负两如何。  
  
卷457_69  【早春独登天宫阁】白居易  
天宫日暖阁门开，独上迎春饮一杯。  
无限游人遥怪我，缘何最老最先来。  
  
卷457_70  【送苏州李使君赴郡二绝句】白居易  
忆抛印绶辞吴郡，衰病当时已有馀。  
今日贺君兼自喜，八回看换旧铜鱼。  
馆娃宫深春日长，乌鹊桥高秋夜凉。  
风月不知人世变，奉君直似奉吴王。  
  
卷457_71  【长洲曲新词】白居易  
茂苑绮罗佳丽地，女湖桃李艳阳时。  
心奴已死胡容老，后辈风流是阿谁。  
  
卷457_72  【忆江南词三首（此曲亦名《谢秋娘》，每首五句）】白居易  
江南好，风景旧曾谙。日出江花红胜火，春来江水绿如蓝。  
能不忆江南？斋  
江南忆，最忆是杭州。山寺月中寻桂子，郡亭枕上看潮头。  
何日更重游？知  
江南忆，其次忆吴宫。吴酒一杯春竹叶，吴娃双舞醉芙蓉。  
早晚复相逢。  

## 全唐诗(中)　卷四百五十八

卷458_1  【病中诗十五首　初病风】白居易  
六十八衰翁，乘衰百疾攻。朽株难免蠹，空穴易来风。  
肘痹宜生柳，头旋剧转蓬。恬然不动处，虚白在胸中。  
  
卷458_2  【病中诗十五首　枕上作】白居易  
风疾侵凌临老头，血凝筋滞不调柔。甘从此后支离卧，  
赖是从前烂漫游。回思往事纷如梦，转觉馀生杳若浮。  
浩气自能充静室，惊飙何必荡虚舟。腹空先进松花酒，  
膝冷重装桂布裘。若问乐天忧病否，乐天知命了无忧。  
  
卷458_3  【病中诗十五首　答闲上人来问因何风疾】白居易  
一床方丈向阳开，劳动文殊问疾来。  
欲界凡夫何足道，四禅天始免风灾。  
  
卷458_4  【病中诗十五首　病中五绝句】白居易  
世间生老病相随，此事心中久自知。  
今日行年将七十，犹须惭愧病来迟。  
方寸成灰鬓作丝，假如强健亦何为。  
家无忧累身无事，正是安闲好病时。  
李君墓上松应拱，元相池头竹尽枯。  
多幸乐天今始病，不知合要苦治无。  
目昏思寝即安眠，足软妨行便坐禅。  
身作医王心是药，不劳和扁到门前。  
交亲不要苦相忧，亦拟时时强出游。  
但有心情何用脚，陆乘肩舆水乘舟。  
  
卷458_5  【病中诗十五首　送嵩客】白居易  
登山临水分无期，泉石烟霞今属谁。  
君到嵩阳吟此句，与教二十六峰知。  
  
卷458_6  【病中诗十五首　罢灸】白居易  
病身佛说将何喻，变灭须臾岂不闻。  
莫遣净名知我笑，休将火艾灸浮云。  
  
卷458_7  【病中诗十五首　卖骆马】白居易  
五年花下醉骑行，临卖回头嘶一声。  
项籍顾骓犹解叹，乐天别骆岂无情。  
  
卷458_8  【病中诗十五首　别柳枝】白居易  
两枝杨柳小楼中，袅袅多年伴醉翁。  
明日放归归去后，世间应不要春风。  
  
卷458_9  【病中诗十五首　就暖偶酌戏诸诗酒旧侣】白居易  
低屏软褥卧藤床，舁向前轩就日阳。一足任他为外物，  
三杯自要沃中肠。头风若见诗应愈，齿折仍夸笑不妨。  
细酌徐吟犹得在，旧游未必便相忘。  
  
卷458_10  【病中诗十五首　岁暮呈思黯相公、皇甫朗之及梦得尚书】白居易  
岁暮皤然一老夫，十分流辈九分无。  
莫嫌身病人扶侍，犹胜无身可遣扶。  
  
卷458_11  【病中诗十五首　自解】白居易  
房传往世为禅客，王道前生应画师。我亦定中观宿命，  
多生债负是歌诗。不然何故狂吟咏，病后多于未病时。  
  
卷458_12  【岁暮病怀赠梦得（时与梦得同患足疾）】白居易  
十年四海故交亲，零落唯残两病身。共遣数奇从是命，  
同教步蹇有何因。眼随老减嫌长夜，体待阳舒望早春。  
新乐堂前旧池上，相过亦不要他人。  
  
卷458_13  【雪后过集贤裴令公旧宅有感】白居易  
梁王捐馆后，枚叟过门时。有泪人还泣，无情雪不知。  
台亭留尽在，宾客散何之。唯有萧条雁，时来下故池。  
  
卷458_14  【酬梦得贫居咏怀见赠】白居易  
岁阴生计两蹉跎，相顾悠悠醉且歌。厨冷难留乌止屋，  
门闲可与雀张罗。病添庄舄吟声苦，贫欠韩康药债多。  
日望挥金贺新命，俸钱依旧又如何。  
  
卷458_15  【酬梦得见喜疾瘳】白居易  
暖卧摩绵褥，晨倾药酒螺。昏昏布裘底，病醉睡相和。  
末疾徒云尔，馀年有几何。须知差与否，相去校无多。  
  
卷458_16  【夜闻筝中弹潇湘送神曲感旧】白居易  
缥缈巫山女，归来七八年。殷勤湘水曲，留在十三弦。  
苦调吟还出，深情咽不传。万重云水思，今夜月明前。  
  
卷458_17  【感苏州旧舫】白居易  
画梁朽折红窗破，独立池边尽日看。  
守得苏州船舫烂，此身争合不衰残。  
  
卷458_18  【感旧石上字】白居易  
闲拨船行寻旧池，幽情往事复谁知。  
太湖石上镌三字，十五年前陈结之。  
  
卷458_19  【见敏中初到邠宁秋日登城楼诗诗中颇多乡思因以寄和】白居易  
想尔到边头，萧条正值秋。二年贫御史，八月古邠州。  
丝管闻虽乐，风沙见亦愁。望乡心若苦，不用数登楼。  
  
卷458_20  【斋戒】白居易  
每因斋戒断荤腥，渐觉尘劳染爱轻。六贼定知无气色，  
三尸应恨少恩情。酒魔降伏终须尽，诗债填还亦欲平。  
从此始堪为弟子，竺乾师是古先生。  
  
卷458_21  【戏礼经老僧】白居易  
香火一炉灯一盏，白头夜礼佛名经。  
何年饮著声闻酒，直到如今醉未醒。  
  
卷458_22  【近见慕巢尚书诗中屡有叹老思退之意又于洛下…谕之】白居易  
近见诗中叹白发，遥知阃外忆东都。烟霞偷眼窥来久，  
富贵粘身摆得无。新置林园犹濩落，未终婚嫁且踟蹰。  
应须待到悬车岁，然后东归伴老夫。  
  
卷458_23  【对镜偶吟，赠张道士抱元】白居易  
闲来对镜自思量，年貌衰残分所当。白发万茎何所怪，  
丹砂一粒不曾尝。眼昏久被书料理，肺渴多因酒损伤。  
今日逢师虽已晚，枕中治老有何方。  
  
卷458_24  【病入新正】白居易  
枕上惊新岁，花前念旧欢。是身老所逼，非意病相干。  
风月情犹在，杯觞兴渐阑。便休心未伏，更试一春看。  
  
卷458_25  【卧疾来早晚】白居易  
卧疾来早晚，悬悬将十旬。婢能寻本草，犬不吠医人。  
酒瓮全生醭，歌筵半委尘。风光还欲好，争向枕前春。  
  
卷458_26  【强起迎春，戏寄思黯】白居易  
杖策人扶废病身，晴和强起一迎春。  
他时蹇跛纵行得，笑杀平原楼上人。  
  
卷458_27  【梦得前所酬篇有炼尽美少年之句因思往事…以长句答之】白居易  
炼尽少年成白首，忆初相识到今朝。昔饶春桂长先折，  
今伴寒松取后凋。生事纵贫犹可过，风情虽老未全销。  
声华宠命人皆得，若个如君历七朝。  
  
卷458_28  【病后寒食】白居易  
故纱绛帐旧青毡，药酒醺醺引醉眠。斗擞弊袍春晚后，  
摩挲病脚日阳前。行无筋力寻山水，坐少精神听管弦。  
抛掷风光负寒食，曾来未省似今年。  
  
卷458_29  【老病相仍以诗自解】白居易  
荣枯忧喜与彭殇，都是人间戏一场。虫臂鼠肝犹不怪，  
鸡肤鹤发复何伤。昨因风发甘长往，今遇阳和又小康。  
还似远行装束了，迟回且住亦何妨。  
  
卷458_30  【皇甫郎中亲家翁赴任绛州，宴送出城赠别】白居易  
慕贤入室交先定，结援通家好复成。新妇不嫌贫活计，  
娇孙同慰老心情。洛桥歌酒今朝散，绛路风烟几日行。  
欲识离群相恋意，为君扶病出都城。  
  
卷458_31  【春暖】白居易  
风痹宜和暖，春来脚较轻。莺留花下立，鹤引水边行。  
发少嫌巾重，颜衰讶镜明。不论亲与故，自亦昧平生。  
  
卷458_32  【残春晚起，伴客笑谈】白居易  
掩户下帘朝睡足，一声黄鸟报残春。披衣岸帻日高起，  
两角青衣扶老身。策杖强行过里巷，引杯闲酌伴亲宾。  
莫言病后妨谈笑，犹恐多于不病人。  
  
卷458_33  【送唐州崔使君侍亲赴任】白居易  
连持使节历专城，独贺崔侯最庆荣。乌府一抛霜简去，  
朱轮四从板舆行。发时止许沙鸥送，到日方乘竹马迎。  
唯虑郡斋宾友少，数杯春酒共谁倾。  
  
卷458_34  【春晚咏怀赠皇甫朗之】白居易  
艳阳时节又蹉跎，迟暮光阴复若何。一岁平分春日少，  
百年通计老时多。多中更被愁牵引，少处兼遭病折磨。  
赖有销忧治闷药，君家浓酎我狂歌。  
  
卷458_35  【春尽日宴罢，感事独吟（开成五年三月三十日作）】白居易  
五年三月今朝尽，客散筵空独掩扉。病共乐天相伴住，  
春随樊子一时归。闲听莺语移时立，思逐杨花触处飞。  
金带缒腰衫委地，年年衰瘦不胜衣。  
  
卷458_36  【病中辱崔宣城长句见寄兼有觥绮之赠因以四韵总而酬之】白居易  
刘桢病发经春卧，谢脁诗来尽日吟。三道旧夸收片玉，  
一章新喜获双金。信题霞绮缄情重，酒试银觥表分深。  
科第门生满霄汉，岁寒少得似君心。  
  
卷458_37  【前有别杨柳枝绝句梦得继和云春尽絮飞留不得…戏答】白居易  
柳老春深日又斜，任他飞向别人家。  
谁能更学孩童戏，寻逐春风捉柳花。  
  
卷458_38  【池上早夏】白居易  
水积春塘晚，阴交夏木繁。舟船如野渡，篱落似江村。  
静拂琴床席，香开酒库门。慵闲无一事，时弄小娇孙。  
  
卷458_39  【谈氏外孙生三日喜是男偶吟成篇兼戏呈梦得】白居易  
玉芽珠颗小男儿，罗荐兰汤浴罢时。芣苡春来盈女手，  
梧桐老去长孙枝。庆传媒氏燕先贺，喜报谈家乌预知。  
明日贫翁具鸡黍，应须酬赛引雏诗。  
  
卷458_40  【开成大行皇帝挽歌词四首，奉敕撰进】白居易  
御宇恢皇化，传家叶至公。华夷臣妾内，尧舜弟兄中。  
制度移民俗，文章变国风。开成与贞观，实录事多同。  
晏驾辞双阙，灵仪出九衢。上云归碧落，下席葬苍梧。  
蓂晚馀尧历，龟新启夏图。三朝联棣萼，从古帝王无。  
严恭七月礼，哀恸万人心。地感胜秋气，天愁结夕阴。  
鼎湖龙渐远，濛汜日初沈。唯有云韶乐，长留治世音。  
化成同轨表清平，恩结连枝感圣明。帝与九龄虽吉梦，  
山呼万岁是虚声。月低仪仗辞兰路，风引笳箫入柏城。  
老病龙髯攀不及，东周退傅最伤情。  
  
卷458_41  【时热少客，因咏所怀】白居易  
冠栉心多懒，逢迎兴渐微。况当时热甚，幸遇客来稀。  
湿洒池边地，凉开竹下扉。露床青篾簟，风架白蕉衣。  
院静留僧宿，楼空放妓归。衰残强欢宴，此事久知非。  
  
卷458_42  【宣州崔大夫阁老忽以近诗数十首见示吟讽之下…郡斋】白居易  
谢玄晖殁吟声寝，郡阁寥寥笔砚闲。无复新诗题壁上，  
虚教远岫列窗间。忽惊歌雪今朝至，必恐文星昨夜还。  
再喜宣城章句动，飞觞遥贺敬亭山。  
  
卷458_43  【足疾】白居易  
足疾无加亦不瘳，绵春历夏复经秋。开颜且酌尊中酒，  
代步多乘池上舟。幸有眼前衣食在，兼无身后子孙忧。  
应须学取陶彭泽，但委心形任去留。  
  
卷458_44  【晚池泛舟，遇景成咏，赠吕处士】白居易  
岸浅桥平池面宽，飘然轻棹泛澄澜。风宜扇引开怀入，  
树爱舟行仰卧看。别境客稀知不易，能诗人少咏应难。  
唯怜吕叟时相伴，同把磻溪旧钓竿。  
  
卷458_45  【梦微之】白居易  
夜来携手梦同游，晨起盈巾泪莫收。漳浦老身三度病，  
咸阳草树八回秋。君埋泉下泥销骨，我寄人间雪满头。  
阿卫韩郎相次去，夜台茫昧得知不。  
  
卷458_46  【感秋咏意】白居易  
炎凉迁次速如飞，又脱生衣著熟衣。绕壁暗蛩无限思，  
恋巢寒燕未能归。须知流辈年年失，莫叹衰容日日非。  
旧语相传聊自慰，世间七十老人稀。  
  
卷458_47  【老病幽独，偶吟所怀】白居易  
眼渐昏昏耳渐聋，满头霜雪半身风。已将身出浮云外，  
犹寄形于逆旅中。觞咏罢来宾阁闭，笙歌散后妓房空。  
世缘俗念消除尽，别是人间清净翁。  
  
卷458_48  【和杨尚书罢相后夏日游永安水亭兼招本曹杨侍郎同行】白居易  
道行无喜退无忧，舒卷如云得自由。良冶动时为哲匠，  
巨川济了作虚舟。竹亭阴合偏宜夏，水槛风凉不待秋。  
遥爱翩翩双紫凤，入同官署出同游。  
  
卷458_49  【在家出家】白居易  
衣食支吾婚嫁毕，从今家事不相仍。夜眠身是投林鸟，  
朝饭心同乞食僧。清唳数声松下鹤，寒光一点竹间灯。  
中宵入定跏趺坐，女唤妻呼多不应。  
  
卷458_50  【夜凉】白居易  
露白风清庭户凉，老人先著夹衣裳。  
舞腰歌袖抛何处，唯对无弦琴一张。  
  
卷458_51  【继之尚书自余病来寄遗非一又蒙览醉吟先生…酬谢】白居易  
衰残与世日相疏，惠好唯君分有馀。茶药赠多因病久，  
衣裳寄早及寒初。交情郑重金相似，诗韵清锵玉不如。  
醉傅狂言人尽笑，独知我者是尚书。  
  
卷458_52  【五年秋病后独宿香山寺三绝句】白居易  
经年不到龙门寺，今夜何人知我情。  
还向畅师房里宿，新秋月色旧滩声。  
饮徒歌伴今何在，雨散云飞尽不回。  
从此香山风月夜，只应长是一身来。  
石盆泉畔石楼头，十二年来昼夜游。  
更过今年年七十，假如无病亦宜休。  
  
卷458_53  【题香山新经堂招僧】白居易  
烟满秋堂月满庭，香花漠漠磬泠泠。  
谁能来此寻真谛，白老新开一藏经。  
  
卷458_54  【偶题邓公（公即给事中珽之子也，饥穷老病，退居此村）】白居易  
偶因携酒寻村客，聊复回车访薜萝。且值雪寒相慰问，  
不妨春暖更经过。翁居山下年空老，我得人间事校多。  
一种共翁头似雪，翁无衣食自如何。  
  
卷458_55  【早入皇城赠王留守仆射】白居易  
津桥残月晓沈沈，风露凄清禁署深。  
城柳宫槐谩摇落，悲愁不到贵人心。  
  
卷458_56  【寄题庐山旧草堂，兼呈二林寺道侣】白居易  
三十年前草堂主，而今虽在鬓如丝。登山寻水应无力，  
不似江州司马时。渐伏酒魔休放醉，犹残口业未抛诗。  
君行过到炉峰下，为报东林长老知。  
  
卷458_57  【改业】白居易  
先生老去饮无兴，居士病来闲有馀。犹觉醉吟多放逸，  
不如禅定更清虚。柘枝紫袖教丸药，羯鼓苍头遣种蔬。  
却被山僧戏相问，一时改业意何如。  
  
卷458_58  【山下留别佛光和尚】白居易  
劳师送我下山行，此别何人识此情。  
我已七旬师九十，当知后会在他生。  
  
卷458_59  【山中五绝句　岭上云】白居易  
岭上白云朝未散，田中青麦旱将枯。  
自生自灭成何事，能逐东风作雨无。  
  
卷458_60  【山中五绝句　石上苔】白居易  
漠漠斑斑石上苔，幽芳静绿绝纤埃。  
路傍凡草荣遭遇，曾得七香车辗来。  
  
卷458_61  【山中五绝句　林下樗】白居易  
香檀文桂苦雕镌，生理何曾得自全。  
知我无材老樗否，一枝不损尽天年。  
  
卷458_62  【山中五绝句　涧中鱼】白居易  
海水桑田欲变时，风涛翻覆沸天池。  
鲸吞蛟斗波成血，深涧游鱼乐不知。  
  
卷458_63  【山中五绝句　洞中蝙蝠】白居易  
千年鼠化白蝙蝠，黑洞深藏避网罗。  
远害全身诚得计，一生幽暗又如何。  
  
卷458_64  【自戏三绝句　心问身】白居易  
心问身云何泰然，严冬暖被日高眠。  
放君快活知恩否，不早朝来十一年。  
  
卷458_65  【自戏三绝句　身报心】白居易  
心是身王身是宫，君今居在我宫中。  
是君家舍君须爱，何事论恩自说功。  
  
卷458_66  【自戏三绝句　心重答身】白居易  
因我疏慵休罢早，遣君安乐岁时多。  
世间老苦人何限，不放君闲奈我何。  
  
卷458_67  【会昌元年春五绝句　病后喜过刘家】白居易  
忽忆前年初病后，此生甘分不衔杯。  
谁能料得今春事，又向刘家饮酒来。  
  
卷458_68  【会昌元年春五绝句　赠举之仆射】白居易  
鸡球饧粥屡开筵，谈笑讴吟间管弦。  
一月三回寒食会，春光应不负今年。  
  
卷458_69  【会昌元年春五绝句　卢尹贺梦得会中作】白居易  
病闻川守贺筵开，起伴尚书饮一杯。  
任意少年长笑我，老人自觅老人来。  
  
卷458_70  【会昌元年春五绝句　题朗之槐亭】白居易  
春风可惜无多日，家酝唯残软半瓶。  
犹望君归同一醉，篮舁早晚入槐亭。  
  
卷458_71  【会昌元年春五绝句　劝梦得酒】白居易  
谁人功画麒麟阁，何客新投魑魅乡。  
两处荣枯君莫问，残春更醉两三场。  
  
卷458_72  【过裴令公宅二绝句】白居易  
风吹杨柳出墙枝，忆得同欢共醉时。  
每到集贤坊地过，不曾一度不低眉。  
梁王旧馆雪濛濛，愁杀邹枚二老翁。  
假使明朝深一尺，亦无人到兔园中。  
  
卷458_73  【百日假满，少傅官停，自喜言怀】白居易  
长告今朝满十旬，从兹萧洒便终身。老嫌手重抛牙笏，  
病喜头轻换角巾。疏傅不朝悬组绶，尚平无累毕婚姻。  
人言世事何时了，我是人间事了人。  
  
卷458_74  【早热】白居易  
畏景又加旱，火云殊未收。篱暄饥有雀，池涸渴无鸥。  
岸帻头仍痛，褰裳汗亦流。若为当此日，迁客向炎州。  
  
卷458_75  【题崔少尹上林坊新居】白居易  
坊静居新深且幽，忽疑缩地到沧洲。宅东篱缺嵩峰出，  
堂后池开洛水流。高下三层盘野径，沿洄十里泛渔舟。  
若能为客烹鸡黍，愿伴田苏日日游。  
  
卷458_76  【新涧亭】白居易  
烟萝初合涧新开，闲上西亭日几回。  
老病归山应未得，且移泉石就身来。  
  
卷458_77  【对酒有怀寄李十九郎中】白居易  
往年江外抛桃叶，去岁楼中别柳枝。寂寞春来一杯酒，  
此情唯有李君知。吟君旧句情难忘，风月何时是尽时。  
  
卷458_78  【杨六尚书频寄新诗诗中多有思闲相就之志…报而谕之】白居易  
君年殊未及悬车，未合将闲逐老夫。身健正宜金印绶，  
位高方称白髭须。若论尘事何由了，但问云心自在无。  
进退是非俱是梦，丘中阙下亦何殊。  
  
卷458_79  【偶吟自慰兼呈梦得（予与梦得甲子同，今俱七十）】白居易  
且喜同年满七旬，莫嫌衰病莫嫌贫。已为海内有名客，  
又占世间长命人。耳里声闻新将相，眼前失尽故交亲。  
尊荣富寿难兼得，闲坐思量最要身。  
  
卷458_80  【寄潮州杨继之】白居易  
相府潮阳俱梦中，梦中何者是穷通。  
他时事过方应悟，不独荣空辱亦空。  
  
卷458_81  【雪暮偶与梦得同致仕裴宾客王尚书饮】白居易  
黄昏惨惨雪霏霏，白首相欢醉不归。  
四个老人三百岁，人间此会亦应稀。  
  
卷458_82  【雪朝乘兴欲诣李司徒留守，先以五韵戏之】白居易  
夜寒生酒思，晓雪引诗情。热饮一两盏，冷吟三五声。  
铺花怜地冻，销玉畏天晴。好拂乌巾出，宜披鹤氅行。  
梁园应有兴，何不召邹生。  
  
卷458_83  【赠思黯】白居易  
为怜清浅爱潺湲，一日三回到水边。  
若道归仁滩更好，主人何故别三年。  
  
卷458_84  【听歌六绝句　听都子歌】白居易  
都子新歌有性灵，一声格转已堪听。  
更听唱到嫦娥字，犹有樊家旧典刑。  
  
卷458_85  【听歌六绝句　乐世（一名六么）】白居易  
管急弦繁拍渐稠，绿腰宛转曲终头。  
诚知乐世声声乐，老病人听未免愁。  
  
卷458_86  【听歌六绝句　水调（第五遍乃五言调调韵最切）】白居易  
五言一遍最殷勤，调少情多似有因。  
不会当时翻曲意，此声肠断为何人。  
  
卷458_87  【听歌六绝句　想夫怜】白居易  
玉管朱弦莫急催，容听歌送十分杯。  
长爱夫怜第二句，请君重唱夕阳开。  
  
卷458_88  【听歌六绝句　何满子】白居易  
世传满子是人名，临就刑时曲始成。  
一曲四调歌八叠，从头便是断肠声。  
  
卷458_89  【听歌六绝句　离别难】白居易  
绿杨陌上送行人，马去车回一望尘。  
不觉别时红泪尽，归来无泪可沾巾。  
  
卷458_90  【闲乐】白居易  
坐安卧稳舆平肩，倚杖披衫绕四边。空腹三杯卯后酒，  
曲肱一觉醉中眠。更无忙苦吟闲乐，恐是人间自在天。  

## 全唐诗(中)　卷四百五十九

卷459_1  【立秋夕凉风忽至炎暑稍消即事咏怀寄汴州…尚书】白居易  
袅袅檐树动，好风西南来。红缸霏微灭，碧幌飘飖开。  
披襟有馀凉，拂簟无纤埃。但喜烦暑退，不惜光阴催。  
河秋稍清浅，月午方裴回。或行或坐卧，体适心悠哉。  
美人在浚都，旌旗绕楼台。虽非沧溟阻，难见如蓬莱。  
蝉迎节又换，雁送书未回。君位日宠重，我年日摧颓。  
无因风月下，一举平生杯。  
  
卷459_2  【开成二年夏闻新蝉赠梦得】白居易  
十载与君别，常感新蝉鸣。今年共君听，同在洛阳城。  
噪处知林静，闻时觉景清。凉风忽袅袅，秋思先秋生。  
残槿花边立，老槐阴下行。虽无索居恨，还动长年情。  
且喜未聋耳，年年闻此声。  
  
卷459_3  【题牛相公归仁里宅新成小滩】白居易  
平生见流水，见此转留连。况此朱门内，君家新引泉。  
伊流决一带，洛石砌千拳。与君三伏月，满耳作潺湲。  
深处碧磷磷，浅处清溅溅。碕岸束呜咽，沙汀散沦涟。  
翻浪雪不尽，澄波空共鲜。两岸滟滪口，一泊潇湘天。  
曾作天南客，漂流六七年。何山不倚杖，何水不停船。  
巴峡声心里，松江色眼前。今朝小滩上，能不思悠然。  
  
卷459_4  【春日闲居三首】白居易  
陶云爱吾庐，吾亦爱吾屋。屋中有琴书，聊以慰幽独。  
是时三月半，花落庭芜绿。舍上晨鸠鸣，窗间春睡足。  
睡足起闲坐，景晏方栉沐。今日非十斋，庖童馈鱼肉。  
饥来恣餐歠，冷热随所欲。饱竟快搔爬，筋骸无检束。  
岂徒畅肢体，兼欲遗耳目。便可傲松乔，何假杯中渌。  
广池春水平，群鱼恣游泳。新林绿阴成，众鸟欣相鸣。  
时我亦潇洒，适无累与病。鱼鸟人则殊，同归于遂性。  
缅思山梁雉，时哉感孔圣。圣人不得所，慨然叹时命。  
我今对鳞羽，取乐成谣咏。得所仍得时，吾生一何幸。  
劳者不觉歌，歌其劳苦事。逸者不觉歌，歌其逸乐意。  
问我逸如何，闲居多兴味。问我乐如何，闲官少忧累。  
又问俸厚薄，百千随月至。又问年几何，七十行欠二。  
所得皆过望，省躬良可愧。马闲无羁绊，鹤老有禄位。  
设自为化工，优饶只如是。安得不歌咏，默默受天赐。  
  
卷459_5  【小阁闲坐】白居易  
阁前竹萧萧，阁下水潺潺。拂簟卷帘坐，清风生其间。  
静闻新蝉鸣，远见飞鸟还。但有巾挂壁，而无客叩关。  
二疏返故里，四老归旧山。吾亦适所愿，求闲而得闲。  
  
卷459_6  【游平泉宴浥涧，宿香山石楼，赠座客】白居易  
逸少集兰亭，季伦宴金谷。金谷太繁华，兰亭阙丝竹。  
何如今日会，浥涧平泉曲。杯酒与管弦，贫中随分足。  
紫鲜林笋嫩，红润园桃熟。采摘助盘筵，芳滋盈口腹。  
闲吟暮云碧，醉藉春草绿。舞妙艳流风，歌清叩寒玉。  
古诗惜昼短，劝我令秉烛。是夜勿言归，相携石楼宿。  
  
卷459_7  【池上幽境】白居易  
袅袅过水桥，微微入林路。幽境深谁知，老身闲独步。  
行行何所爱，遇物自成趣。平滑青盘石，低密绿阴树。  
石上一素琴，树下双草屦。此是荣先生，坐禅三乐处。  
  
卷459_8  【夏日闲放】白居易  
时暑不出门，亦无宾客至。静室深下帘，小庭新扫地。  
褰裳复岸帻，闲傲得自恣。朝景枕簟清，乘凉一觉睡。  
午餐何所有，鱼肉一两味。夏服亦无多，蕉纱三五事。  
资身既给足，长物徒烦费。若比箪瓢人，吾今太富贵。  
  
卷459_9  【和思黯居守独饮偶醉见示六韵时梦得和篇先成…美之】白居易  
宫漏滴渐阑，城乌啼复歇。此时若不醉，争奈千门月。  
主人中夜起，妓烛前罗列。歌袂默收声，舞鬟低赴节。  
弦吟玉柱品，酒透金杯热。朱颜忽已酡，清奏犹未阕。  
妍词黯先唱，逸韵刘继发。铿然双雅音，金石相磨戛。  
  
卷459_10  【和梦得洛中早春见赠七韵】白居易  
众皆赏春色，君独怜春意。春意竟如何，老夫知此味。  
烛馀减夜漏，衾暖添朝睡。恬和台上风，虚润池边地。  
开迟花养艳，语懒莺含思。似讶隔年斋，如劝迎春醉。  
何日同宴游，心期二月二。  
  
卷459_11  【樱桃花下有感而作（开成三年春季美周宾客南池者）】白居易  
蔼蔼美周宅，樱繁春日斜。一为洛下客，十见池上花。  
烂熳岂无意，为君占年华。风光饶此树，歌舞胜诸家。  
失尽白头伴，长成红粉娃。停杯两相顾，堪喜亦堪嗟。  
  
卷459_12  【洗竹】白居易  
布裘寒拥颈，毡履温承足。独立冰池前，久看洗霜竹。  
先除老且病，次去纤而曲。剪弃犹可怜，琅玕十馀束。  
青青复籊籊，颇异凡草木。依然若有情，回头语僮仆。  
小者截鱼竿，大者编茅屋。勿作篲与箕，而令粪土辱。  
  
卷459_13  【新沐浴】白居易  
形适外无恙，心恬内无忧。夜来新沐浴，肌发舒且柔。  
宽裁夹乌帽，厚絮长白裘。裘温裹我足，帽暖覆我头。  
先进酒一杯，次举粥一瓯。半酣半饱时，四体春悠悠。  
是月岁阴暮，惨冽天地愁。白日冷无光，黄河冻不流。  
何处征戍行，何人羁旅游。穷途绝粮客，寒狱无灯囚。  
劳生彼何苦，遂性我何优。抚心但自愧，孰知其所由。  
  
卷459_14  【三年除夜】白居易  
晰晰燎火光，氲氲腊酒香。嗤嗤童稚戏，迢迢岁夜长。  
堂上书帐前，长幼合成行。以我年最长，次第来称觞。  
七十期渐近，万缘心已忘。不唯少欢乐，兼亦无悲伤。  
素屏应居士，青衣侍孟光。夫妻老相对，各坐一绳床。  
  
卷459_15  【自题小园】白居易  
不斗门馆华，不斗林园大。但斗为主人，一坐十馀载。  
回看甲乙第，列在都城内。素垣夹朱门，蔼蔼遥相对。  
主人安在哉，富贵去不回。池乃为鱼凿，林乃为禽栽。  
何如小园主，拄杖闲即来。亲宾有时会，琴酒连夜开。  
以此聊自足，不羡大池台。  
  
卷459_16  【病中宴坐】白居易  
有酒病不饮，有诗慵不吟。头眩罢垂钩，手痹休援琴。  
竟日悄无事，所居闲且深。外安支离体，中养希夷心。  
窗户纳秋景，竹木澄夕阴。宴坐小池畔，清风时动襟。  
  
卷459_17  【戒药】白居易  
促促急景中，蠢蠢微尘里。生涯有分限，爱恋无终已。  
早夭羡中年，中年羡暮齿。暮齿又贪生，服食求不死。  
朝吞太阳精，夕吸秋石髓。徼福反成灾，药误者多矣。  
以之资嗜欲，又望延甲子。天人阴骘间，亦恐无此理。  
域中有真道，所说不如此。后身始身存，吾闻诸老氏。  
  
卷459_18  【赠梦得】白居易  
前日君家饮，昨日王家宴。今日过我庐，三日三会面。  
当歌聊自放，对酒交相劝。为我尽一杯，与君发三愿。  
一愿世清平，二愿身强健。三愿临老头，数与君相见。  
  
卷459_19  【逸老（庄子云：劳我以生，逸我以老，息我以死也）】白居易  
白日下駸駸，青天高浩浩。生在其中，适时即为好。  
劳我以少壮，息我以衰老。顺之多吉寿，违之或凶夭。  
我初五十八，息老虽非早。一闲十三年，所得亦不少。  
况加禄仕后，衣食常温饱。又从风疾来，女嫁男婚了。  
胸中一无事，浩气凝襟抱。飘若云信风，乐于鱼在藻。  
桑榆坐已暮，钟漏行将晓。皤然七十翁，亦足称寿考。  
筋骸本非实，一束芭蕉草。眷属偶相依，一夕同栖鸟。  
去何有顾恋，住亦无忧恼。生死尚复然，其馀安足道。  
是故临老心，冥然合玄造。  
  
卷459_20  【遇物感兴因示子弟】白居易  
圣择狂夫言，俗信老人语。我有老狂词，听之吾语汝。  
吾观器用中，剑锐锋多伤。吾观形骸内，骨劲齿先亡。  
寄言处世者，不可苦刚强。龟性愚且善，鸠心钝无恶。  
人贱拾支床，鹘欺擒暖脚。寄言立身者，不得全柔弱。  
彼固罹祸难，此未免忧患。于何保终吉，强弱刚柔间。  
上遵周孔训，旁鉴老庄言。不唯鞭其后，亦要轭其先。  
  
卷459_21  【首夏南池独酌】白居易  
春尽杂英歇，夏初芳草深。薰风自南至，吹我池上林。  
绿蘋散还合，赪鲤跳复沈。新叶有佳色，残莺犹好音。  
依然谢家物，池酌对风琴。惭无康乐作，秉笔思沈吟。  
境胜才思劣，诗成不称心。  
  
卷459_22  【官俸初罢，亲故见忧，以诗谕之】白居易  
七年为少傅，品高俸不薄。乘轩已多惭，况是一病鹤。  
又及悬车岁，筋力转衰弱。岂以贫是忧，尚为名所缚。  
今春始病免，缨组初摆落。蜩甲有何知，云心无所著。  
囷中残旧谷，可备岁饥恶。园中多新蔬，未至食藜藿。  
不求安师卜，不问陈生药。但对丘中琴，时开池上酌。  
信风舟不系，掉尾鱼方乐。亲友不我知，而忧我寂寞。  
  
卷459_23  【闲居偶吟，招郑庶子、皇甫郎中】白居易  
自哂此迂叟，少迂老更迂。家计不一问，园林聊自娱。  
竹间琴一张，池上酒一壶。更无俗物到，但与秋光俱。  
古石苍错落，新泉碧萦纡。焉用车马客，即此是吾徒。  
犹有所思人，各在城一隅。杳然爱不见，搔首方踟蹰。  
玄晏风韵远，子真云貌孤。诚知厌朝市，何必忆江湖。  
能来小涧上，一听潺湲无。  
  
卷459_24  【亭西墙下伊渠水中置石激流潺湲成韵颇有幽趣以诗记之】白居易  
嵌巉嵩石峭，皎洁伊流清。立为远峰势，激作寒玉声。  
夹岸罗密树，面滩开小亭。忽疑严子濑，流入洛阳城。  
是时群动息，风静微月明。高枕夜悄悄，满耳秋泠泠。  
终日临大道，何人知此情。此情苟自惬，亦不要人听。  
  
卷459_25  【闲题家池，寄王屋张道士】白居易  
有石白磷磷，有水清潺潺。有叟头似雪，婆娑乎其间。  
进不趋要路，退不入深山。深山太濩落，要路多险艰。  
不如家池上，乐逸无忧患。有食适吾口，有酒酡吾颜。  
恍惚游醉乡，希夷造玄关。五千言下悟，十二年来闲。  
富者我不顾，贵者我不攀。唯有天坛子，时来一往还。  
  
卷459_26  【李卢二中丞各创山居俱夸胜绝然去城稍远…聊戏二君】白居易  
龙门苍石壁，浥涧碧潭水。各在一山隅，迢遥几十里。  
清镜碧屏风，惜哉信为美。爱而不得见，亦与无相似。  
闻君每来去，矻矻事行李。脂辖复裹粮，心力颇劳止。  
未如吾舍下，石与泉甚迩。凿凿复溅溅，昼夜流不已。  
洛石千万拳，衬波铺锦绮。海珉一两片，激濑含宫徵。  
绿宜春濯足，净可朝漱齿。绕砌紫鳞游，拂帘白鸟起。  
何言履道叟，便是沧浪子。君若趁归程，请君先到此。  
愿以潺湲声，洗君尘土耳。  
  
卷459_27  【北窗竹石】白居易  
一片瑟瑟石，数竿青青竹。向我如有情，依然看不足。  
况临北窗下，复近西塘曲。筠风散馀清，苔雨含微绿。  
有妻亦衰老，无子方茕独。莫掩夜窗扉，共渠相伴宿。  
  
卷459_28  【饮后戏示弟子】白居易  
吾为尔先生，尔为吾弟子。孔门有遗训，复坐吾告尔。  
先生馔酒食，弟子服劳止。孝敬不在他，在兹而已矣。  
欲我少忧愁，欲我多欢喜。无如酝好酒，酒须多且旨。  
旨即宾可留，多即罍不耻。吾更有一言，尔宜听入耳。  
人老多忧贫，人病多忧死。我今虽老病，所忧不在此。  
忧在半酣时，尊空座客起。  
  
卷459_29  【闲坐看书，贻诸少年】白居易  
雨砌长寒芜，风庭落秋果。窗间有闲叟，尽日看书坐。  
书中见往事，历历知福祸。多取终厚亡，疾驱必先堕。  
劝君少干名，名为锢身锁。劝君少求利，利是焚身火。  
我心知已久，吾道无不可。所以雀罗门，不能寂寞我。  
  
卷459_30  【梦上山（时足疾未平）】白居易  
夜梦上嵩山，独携藜杖出。千岩与万壑，游览皆周毕。  
梦中足不病，健似少年日。既悟神返初，依然旧形质。  
始知形神内，形病神无疾。形神两是幻，梦寐俱非实。  
昼行虽蹇涩，夜步颇安逸。昼夜既平分，其间何得失。  
  
卷459_31  【对酒闲吟，赠同老者】白居易  
人生七十稀，我年幸过之。远行将尽路，春梦欲觉时。  
家事口不问，世名心不思。老既不足叹，病亦不能治。  
扶持仰婢仆，将养信妻儿。饥饱进退食，寒暄加减衣。  
声妓放郑卫，裘马脱轻肥。百事尽除去，尚馀酒与诗。  
兴来吟一篇，吟罢酒一卮。不独适情性，兼用扶衰羸。  
云液洒六腑，阳和生四肢。于中我自乐，此外吾不知。  
寄问同老者，舍此将安归。莫学蓬心叟，胸中残是非。  
  
卷459_32  【晚起闲行】白居易  
皤然一老子，拥裘仍隐几。坐稳夜忘眠，卧安朝不起。  
起来无可作，闭目时叩齿。静对铜炉香，暖漱银瓶水。  
午斋何俭洁，饼与蔬而已。西寺讲楞伽，闲行一随喜。  
  
卷459_33  【香山居士写真诗】白居易  
昔作少学士，图形入集贤。今为老居士，写貌寄香山。  
鹤毳变玄发，鸡肤换朱颜。前形与后貌，相去三十年。  
勿叹韶华子，俄成皤叟仙。请看东海水，亦变作桑田。  
  
卷459_34  【二年三月五日斋毕开素当食偶吟赠妻弘农郡君】白居易  
睡足肢体畅，晨起开中堂。初旭泛帘幕，微风拂衣裳。  
二婢扶盥栉，双童舁簟床。庭东有茂树，其下多阴凉。  
前月事斋戒，昨日散道场。以我久蔬素，加笾仍异粮。  
鲂鳞白如雪，蒸炙加桂姜。稻饭红似花，调沃新酪浆。  
佐以脯醢味，间之椒薤芳。老怜口尚美，病喜鼻闻香。  
娇騃三四孙，索哺绕我傍。山妻未举案，馋叟已先尝。  
忆同牢卺初，家贫共糟糠。今食且如此，何必烹猪羊。  
况观姻族间，夫妻半存亡。偕老不易得，白头何足伤。  
食罢酒一杯，醉饱吟又狂。缅想梁高士，乐道喜文章。  
徒夸五噫作，不解赠孟光。  
  
卷459_35  【不出门】白居易  
弥月不出门，永日无来宾。食饱更拂床，睡觉一嚬伸。  
轻箑白鸟羽，新簟青箭筠。方寸方丈室，空然两无尘。  
披衣腰不带，散发头不巾。袒跣北窗下，葛天之遗民。  
一日亦自足，况得以终身。不知天壤内，目我为何人。  
  
卷459_36  【感旧】白居易  
晦叔坟荒草已陈，梦得墓湿土犹新。微之捐馆将一纪，  
杓直归丘二十春。城中虽有故第宅，庭芜园废生荆榛。  
箧中亦有旧书札，纸穿字蠹成灰尘。平生定交取人窄，  
屈指相知唯五人。四人先去我在后，一枝蒲柳衰残身。  
岂无晚岁新相识，相识面亲心不亲。生莫羡苦长命，  
命长感旧多悲辛。  
  
卷459_37  【送毛仙翁（江州司马时作）】白居易  
仙翁已得道，混迹寻岩泉。肌肤冰雪莹，衣服云霞鲜。  
绀发丝并致，龆容花共妍。方瞳点玄漆，高步凌非烟。  
几见桑海变，莫知龟鹤年。所憩九清外，所游五岳巅。  
轩昊旧为侣，松乔难比肩。每嗟人世人，役役如狂颠。  
孰能脱羁鞅，尽遭名利牵。貌随岁律换，神逐光阴迁。  
惟余负忧谴，憔悴湓江壖。衰鬓忽霜白，愁肠如火煎。  
羁旅坐多感，裴回私自怜。晴眺五老峰，玉洞多神仙。  
何当悯湮厄，授道安虚孱。我师惠然来，论道穷重玄。  
浩荡八溟阔，志泰心超然。形骸既无束，得丧亦都捐。  
岂识椿菌异，那知鹏鷃悬。丹华既相付，促景定当延。  
玄功曷可报，感极惟勤拳。霓旌不肯驻，又归武夷川。  
语罢倏然别，孤鹤升遥天。赋诗叙明德，永续步虚篇。  
  
卷459_38  【达哉乐天行（一作健哉乐天行）】白居易  
达哉达哉白乐天，分司东都十三年。七旬才满冠已挂，  
半禄未及车先悬。或伴游客春行乐，或随山僧夜坐禅。  
二年忘却问家事，门庭多草厨少烟。庖童朝告盐米尽，  
侍婢暮诉衣裳穿。妻孥不悦甥侄闷，而我醉卧方陶然。  
起来与尔画生计，薄产处置有后先。先卖南坊十亩园，  
次卖东都五顷田。然后兼卖所居宅，仿佛获缗二三千。  
半与尔充衣食费，半与吾供酒肉钱。吾今已年七十一，  
眼昏须白头风眩。但恐此钱用不尽，即先朝露归夜泉。  
未归且住亦不恶，饥餐乐饮安稳眠。死生无可无不可，  
达哉达哉白乐天。  
  
卷459_39  【春池闲泛】白居易  
绿塘新水平，红槛小舟轻。解缆随风去，开襟信意行。  
浅怜清演漾，深爱绿澄泓。白扑柳飞絮，红浮桃落英。  
古文科斗出，新叶剪刀生。树集莺朋友，云行雁弟兄。  
飞沈皆适性，酣咏自怡情。花助银杯气，松添玉轸声。  
鱼跳何事乐，鸥起复谁惊。莫唱沧浪曲，无尘可濯缨。  
  
卷459_40  【池上寓兴二绝】白居易  
濠梁庄惠谩相争，未必人情知物情。  
獭捕鱼来鱼跃出，此非鱼乐是鱼惊。  
水浅鱼稀白鹭饥，劳心瞪目待鱼时。  
外容闲暇中心苦，似是而非谁得知。  
  
卷459_41  【宴后题府中水堂赠卢尹中丞（昔予为尹日创造之）】白居易  
水斋岁久渐荒芜，自愧甘棠无一株。新酒客来方宴饮，  
旧堂主在重欢娱。莫言杨柳枝空老，直致樱桃树已枯。  
从我到君十一尹，相看自置府来无。  
  
卷459_42  【和敏中洛下即事（时敏中为殿中分司）】白居易  
昨日池塘春草生，阿连新有好诗成。花园到处莺呼入，  
骢马游时客避行。水暖鱼多似南国，人稀尘少胜西京。  
洛中佳境应无限，若欲谙知问老兄。  
  
卷459_43  【送敏中新授户部员外郎西归】白居易  
千里归程三伏天，官新身健马翩翩。行冲赤日加餐饭，  
上到青云稳著鞭。长庆老郎唯我在，客曹故事望君传。  
前鸿后雁行难续，相去迢迢二十年。  
  
卷459_44  【南侍御以石相赠，助成水声，因以绝句谢之】白居易  
泉石磷磷声似琴，闲眠静听洗尘心。  
莫轻两片青苔石，一夜潺湲直万金。  
  
卷459_45  【闲居自题，戏招宿客】白居易  
水畔竹林边，闲居二十年。健常携酒出，病即掩门眠。  
解绶收朝佩，褰裳出野船。屏除身外物，摆落世间缘。  
报曙窗何早，知秋簟最先。微风深树里，斜日小楼前。  
渠口添新石，篱根写乱泉。欲招同宿客，谁解爱潺湲。  
  
卷459_46  【李留守相公见过池上泛舟举酒话及翰林旧事…以献之】白居易  
引棹寻池岸，移尊就菊丛。何言济川后，相访钓船中。  
白首故情在，青云往事空。同时六学士，五相一渔翁。  
  
卷459_47  【闰九月九日独饮】白居易  
黄花丛畔绿尊前，犹有些些旧管弦。偶遇闰秋重九日，  
东篱独酌一陶然。自从九月持斋戒，不醉重阳十五年。  
  
卷459_48  【览卢子蒙侍御旧诗多与微之唱和感今伤昔…题于卷后】白居易  
早闻元九咏君诗，恨与卢君相识迟。今日逢君开旧卷，  
卷中多道赠微之。相看掩泪情难说，别有伤心事岂知。  
闻道咸阳坟上树，已抽三丈白杨枝。  
  
卷459_49  【寒亭留客】白居易  
今朝闲坐石亭中，炉火销残尊又空。  
冷落若为留客住，冰池霜竹雪髯翁。  
  
卷459_50  【新小滩】白居易  
石浅沙平流水寒，水边斜插一渔竿。  
江南客见生乡思，道似严陵七里滩。  
  
卷459_51  【和李中丞与李给事山居雪夜同宿小酌】白居易  
宪府触邪峨豸角，琐闱驳正犯龙鳞。那知近地斋居客，  
忽作深山同宿人。一盏寒灯云外夜，数杯温酎雪中春。  
林泉莫作多时计，谏猎登封忆旧臣。  
  
卷459_52  【履道西门二首】白居易  
履道西门有弊居，池塘竹树绕吾庐。豪华肥壮虽无分，  
饱暖安闲即有馀。行灶朝香炊早饭，小园春暖掇新蔬。  
夷齐黄绮夸芝蕨，比我盘飧恐不如。  
履道西门独掩扉，官休病退客来稀。亦知轩冕荣堪恋，  
其奈田园老合归。跛鳖难随骐骥足，伤禽莫趁凤凰飞。  
世间认得身人少，今我虽愚亦庶几。  
  
卷459_53  【偶吟】白居易  
人生变改故无穷，昔是朝官今野翁。久寄形于朱紫内，  
渐抽身入蕙荷中。无情水任方圆器，不系舟随去住风。  
犹有鲈鱼莼菜兴，来春或拟往江东。  
  
卷459_54  【雪夜小饮赠梦得】白居易  
同为懒慢园林客，共对萧条雨雪天。小酌酒巡销永夜，  
大开口笑送残年。久将时背成遗老，多被人呼作散仙。  
呼作散仙应有以，曾看东海变桑田。  
  
卷459_55  【岁暮夜长病中灯下闻卢尹夜宴以诗戏之且为来日张本也】白居易  
荣闹兴多嫌昼短，衰闲睡少觉明迟。当君秉烛衔杯夜，  
是我停飧服药时。枕上愁吟堪发病，府中欢笑胜寻医。  
明朝强出须谋乐，不拟车公更拟谁。  
  
卷459_56  【病中数会张道士见讥，以此答之】白居易  
亦知数出妨将息，不可端居守寂寥。病即药窗眠尽日，  
兴来酒席坐通宵。贤人易狎须勤饮，姹女难禁莫慢烧。  
张道士输白道士，一杯沆瀣便逍遥。  
  
卷459_57  【卯饮】白居易  
短屏风掩卧床头，乌帽青毡白氎裘。  
卯饮一杯眠一觉，世间何事不悠悠。  
  
卷459_58  【寄题馀杭郡楼，兼呈裴使君】白居易  
官历二十政，宦游三十秋。江山与风月，最忆是杭州。  
北郭沙堤尾，西湖石岸头。绿觞春送客，红烛夜回舟。  
不敢言遗爱，空知念旧游。凭君吟此句，题向望涛楼。  
  
卷459_59  【杨六尚书留太湖石在洛下借置庭中因对举杯寄赠绝句】白居易  
借君片石意何如，置向庭中慰索居。  
每就玉山倾一酌，兴来如对醉尚书。  
  
卷459_60  【喜入新年自咏（时年七十一）】白居易  
白须如雪五朝臣，又值新正第七旬。老过占他蓝尾酒，  
病馀收得到头身。销磨岁月成高位，比类时流是幸人。  
大历年中骑竹马，几人得见会昌春。  
  
卷459_61  【滩声】白居易  
碧玉班班沙历历，清流决决响泠泠。  
自从造得滩声后，玉管朱弦可要听。  
  
卷459_62  【题石泉】白居易  
殷勤傍石绕泉行，不说何人知我情。  
渐恐耳聋兼眼暗，听泉看石不分明。  
  
卷459_63  【送王卿使君赴任苏州因思花迎新使感旧游…西院一别】白居易  
一别苏州十八载，时光人事随年改。不论竹马尽成人，  
亦恐桑田半为海。莺入故宫含意思，花迎新使生光彩。  
为报江山风月知，至今白使君犹在。  
  
卷459_64  【出斋日喜皇甫十早访】白居易  
三旬斋满欲衔杯，平旦敲门门未开。  
除却朗之携一榼，的应不是别人来。  
  
卷459_65  【会昌二年春题池西小楼】白居易  
花边春水水边楼，一坐经今四十秋。望月桥倾三遍换，  
采莲船破五回修。园林一半成乔木，邻里三分作白头。  
苏李冥蒙随烛灭，陈樊漂泊逐萍流。虽贫眼下无妨乐，  
纵病心中不与愁。自笑灵光岿然在，春来游得且须游。  
  
卷459_66  【酬南洛阳早春见赠】白居易  
物华春意尚迟回，赖有东风昼夜催。寒缒柳腰收未得，  
暖熏花口噤初开。欲披云雾联襟去，先喜琼琚入袖来。  
久病长斋诗老退，争禁年少洛阳才。  
  
卷459_67  【对新家酝玩自种花】白居易  
香麹亲看造，芳丛手自栽。迎春报酒熟，垂老看花开。  
红蜡半含萼，绿油新酦醅。玲珑五六树，潋滟两三杯。  
恐有狂风起，愁无好客来。独酣还独语，待取月明回。  
  
卷459_68  【携酒往朗之庄居同饮】白居易  
慵中又少经过处，别后都无劝酒人。  
不挈一壶相就醉，若为将老度残春。  
  
卷459_69  【以诗代书，酬慕巢尚书见寄】白居易  
书意诗情不偶然，苦云梦想在林泉。愿为愚谷烟霞侣，  
思结空门香火缘。每愧尚书情眷眷，自怜居士病绵绵。  
不知待得心期否，老校于君六七年。  
  
卷459_70  【春尽日】白居易  
芳景销残暑气生，感时思事坐含情。无人开口共谁语，  
有酒回头还自倾。醉对数丛红芍药，渴尝一碗绿昌明。  
春归似遣莺留语，好住园林三两声。  
  
卷459_71  【招山僧】白居易  
能入城中乞食否，莫辞尘土污袈裟。  
欲知住处东城下，绕竹泉声是白家。  
  
卷459_72  【夏日与闲禅师林下避暑】白居易  
洛景城西尘土红，伴僧闲坐竹泉东。绿萝潭上不见日，  
白石滩边长有风。热恼渐知随念尽，清凉常愿与人同。  
每因毒暑悲亲故，多在炎方瘴海中。  
  
卷459_73  【题新涧亭，兼酬寄朝中亲故见赠】白居易  
何处披襟风快哉，一亭临涧四门开。金章紫绶辞腰去，  
白石清泉就眼来。自得所宜还独乐，各行其志莫相咍。  
禽鱼出得池笼后，纵有人呼可更回。  
  
卷459_74  【病中看经赠诸道侣】白居易  
右眼昏花左足风，金篦石水用无功。不如回念三乘乐，  
便得浮生百病空。无子同居草庵下，有妻偕老道场中。  
何烦更请僧为侣，月上新归伴病翁。  
  
卷459_75  【游丰乐招提佛光三寺】白居易  
竹鞋葵扇白绡巾，林野为家云是身。山寺每游多寄宿，  
都城暂出即经旬。汉容黄绮为逋客，尧放巢由作外臣。  
昨日制书临郡县，不该愚谷醉乡人。  
  
卷459_76  【醉中得上都亲友书以予停俸多时忧…乘酒兴咏而报之】白居易  
头白醉昏昏，狂歌秋复春。一生耽酒客，五度弃官人。  
异世陶元亮，前生刘伯伦。卧将琴作枕，行以锸随身。  
岁要衣三对，年支谷一囷。园葵烹佐饭，林叶扫添薪。  
没齿甘蔬食，摇头谢缙绅。自能抛爵禄，终不恼交亲。  
但得杯中渌，从生甑上尘。烦君问生计，忧醒不忧贫。  
  
卷459_77  【池畔逐凉】白居易  
风清泉冷竹修修，三伏炎天凉似秋。黄犬引迎骑马客，  
青衣扶下钓鱼舟。衰容自觉宜闲坐，蹇步谁能更远游。  
料得此身终老处，只应林下与滩头。  
  
卷459_78  【池鹤八绝句　鸡赠鹤】白居易  
一声警露君能薄，五德司晨我用多。  
不会悠悠时俗士，重君轻我意如何。  
  
卷459_79  【池鹤八绝句　鹤答鸡】白居易  
尔争伉俪泥中斗，吾整羽仪松上栖。  
不可遣他天下眼，却轻野鹤重家鸡。  
  
卷459_80  【池鹤八绝句　乌赠鹤】白居易  
与君白黑大分明，纵不相亲莫见轻。  
我每夜啼君怨别，玉徽琴里忝同声。  
  
卷459_81  【池鹤八绝句　鹤答乌】白居易  
吾爱栖云上华表，汝多攫肉下田中。  
吾音中羽汝声角，琴曲虽同调不同。  
  
卷459_82  【池鹤八绝句　鸢赠鹤】白居易  
君夸名鹤我名鸢，君叫闻天我戾天。  
更有与君相似处，饥来一种啄腥膻。  
  
卷459_83  【池鹤八绝句　鹤答鸢】白居易  
无妨自是莫相非，清浊高低各有归。  
鸾鹤群中彩云里，几时曾见喘鸢飞。  
  
卷459_84  【池鹤八绝句　鹅赠鹤】白居易  
君因风送入青云，我被人驱向鸭群。  
雪颈霜毛红网掌，请看何处不如君。  
  
卷459_85  【池鹤八绝句　鹤答鹅】白居易  
右军殁后欲何依，只合随鸡逐鸭飞。  
未必牺牲及吾辈，大都我瘦胜君肥。  
  
卷459_86  【谈氏小外孙玉童】白居易  
外翁七十孙三岁，笑指琴书欲遣传。自念老夫今耄矣，  
因思稚子更茫然。中郎馀庆钟羊祜，子幼能文似马迁。  
才与不才争料得，东床空后且娇怜。  
  
卷459_87  【送后集往庐山东林寺，兼寄云皋上人】白居易  
后集寄将何处去，故山迢递在匡庐。旧僧独有云皋在，  
三二年来不得书。别后道情添几许，老来筋力又何如。  
来生缘会应非远，彼此年过七十馀。  
  
卷459_88  【客有说（客即李浙东也，所说不能具录其事）】白居易  
近有人从海上回，海山深处见楼台。  
中有仙龛虚一室，多传此待乐天来。  
  
卷459_89  【答客说】白居易  
吾学空门非学仙，恐君此说是虚传。  
海山不是吾归处，归即应归兜率天。  
  
卷459_90  【哭刘尚书梦得二首】白居易  
四海齐名白与刘，百年交分两绸缪。同贫同病退闲日，  
一死一生临老头。杯酒英雄君与操，文章微婉我知丘。  
贤豪虽殁精灵在，应共微之地下游。  
今日哭君吾道孤，寝门泪满白髭须。不知箭折弓何用，  
兼恐唇亡齿亦枯。窅窅穷泉埋宝玉，駸駸落景挂桑榆。  
夜台暮齿期非远，但问前头相见无。  

## 全唐诗(中)　卷四百六十

卷460_1  【昨日复今辰】白居易  
昨日复今辰，悠悠七十春。所经多故处，却想似前身。  
散秩优游老，闲居净洁贫。螺杯中有物，鹤氅上无尘。  
解佩收朝带，抽簪换野巾。风仪与名号，别是一生人。  
  
卷460_2  【病疮】白居易  
门有医来往，庭无客送迎。病销谈笑兴，老足叹嗟声。  
鹤伴临池立，人扶下砌行。脚疮春断酒，那得有心情。  
  
卷460_3  【游赵村杏花】白居易  
赵村红杏每年开，十五年来看几回。  
七十三人难再到，今春来是别花来。  
  
卷460_4  【刑部尚书致仕】白居易  
十五年来洛下居，道缘俗累两何如。迷路心回因向佛，  
宦途事了是悬车。全家遁世曾无闷，半俸资身亦有馀。  
唯是名衔人不会，毗耶长者白尚书。  
  
卷460_5  【初致仕后戏酬留守牛相公，并呈分司诸寮友】白居易  
南北东西无所羁，挂冠自在胜分司。探花尝酒多先到，  
拜表行香尽不知。炮笋烹鱼饱餐后，拥袍枕臂醉眠时。  
报君一语君应笑，兼亦无心羡保厘。  
  
卷460_6  【问诸亲友】白居易  
七十人难到，过三更较稀。占花租野寺，定酒典朝衣。  
趁醉春多出，贪欢夜未归。不知亲故口，道我是耶非。  
  
卷460_7  【戏问牛司徒】白居易  
抖擞尘缨捋白须，半酣扶起问司徒。  
不知诏下悬车后，醉舞狂歌有例无。  
  
卷460_8  【不与老为期】白居易  
不与老为期，因何两鬓丝。才应免夭促，便已及衰羸。  
昨夜梦何在，明朝身不知。百忧非我所，三乐是吾师。  
闭目常闲坐，低头每静思。存神机虑息，养气语言迟。  
行亦携诗箧，眠多枕酒卮。自惭无一事，少有不安时。  
  
卷460_9  【开龙门八节石滩诗二首】白居易  
铁凿金锤殷若雷，八滩九石剑棱摧。竹篙桂楫飞如箭，  
百筏千艘鱼贯来。振锡导师凭众力，挥金退傅施家财。  
他时相逐四方去，莫虑尘沙路不开。  
七十三翁旦暮身，誓开险路作通津。夜舟过此无倾覆，  
朝胫从今免苦辛。十里叱滩变河汉，八寒阴狱化阳春。  
我身虽殁心长在，暗施慈悲与后人。  
  
卷460_10  【闲坐】白居易  
婆娑放鸡犬，嬉戏任儿童。闲坐槐阴下，开襟向晚风。  
沤麻池水里，晒枣日阳中。物何相称，居然田舍翁。  
  
卷460_11  【酬寄牛相公同宿话旧劝酒见赠】白居易  
每来政事堂中宿，共忆华阳观里时。日暮独归愁米尽，  
泥深同出借驴骑。交游今日唯残我，富贵当年更有谁。  
彼此相看头雪白，一杯可合重推辞。  
  
卷460_12  【道场独坐】白居易  
整顿衣巾拂净床，一瓶秋水一炉香。不论烦恼先须去，  
直到菩提亦拟忘。朝谒久停收剑珮，宴游渐罢废壶觞。  
世间无用残年处，只合逍遥坐道场。  
  
卷460_13  【偶作寄朗之】白居易  
历想为官日，无如刺史时。欢娱接宾客，饱暖及妻儿。  
自到东都后，安闲更得宜。分司胜刺史，致仕胜分司。  
何况园林下，欣然得朗之。仰名同旧识，为乐即新知。  
有雪先相访，无花不作期。斗醲干酿酒，夸妙细吟诗。  
里巷千来往，都门五别离。岐分两回首，书到一开眉。  
叶落槐亭院，冰生竹阁池。雀罗谁问讯，鹤氅罢追随。  
身与心俱病，容将力共衰。老来多健忘，唯不忘相思。  
  
卷460_14  【狂吟七言十四韵】白居易  
亦知世是休明世，自想身非富贵身。但恐人间为长物，  
不如林下作遗民。游依二室成三友，住近双林当四邻。  
性海澄渟平少浪，心田洒扫净无尘。香山闲宿一千夜，  
梓泽连游十六春。是客相逢皆故旧，无僧每见不殷勤。  
药停有喜闲销疾，金尽无忧醉忘贫。补绽衣裳愧妻女，  
支持酒肉赖交亲。俸随日计钱盈贯，禄逐年支粟满囷。  
洛堰鱼鲜供取足，游村果熟馈争新。诗章人与传千首，  
寿命天教过七旬。点检一生徼幸事，东都除我更无人。  
  
卷460_15  【喜裴涛使君携诗见访，醉中戏赠】白居易  
忽闻扣户醉吟声，不觉停杯倒屣迎。  
共放诗狂同酒癖，与君别是一亲情。  
  
卷460_16  【得潮州杨相公继之书并诗，以此寄之】白居易  
诗情书意两殷勤，来自天南瘴海滨。初睹银钩还启齿，  
细吟琼什欲沾巾。凤池隔绝三千里，蜗舍沈冥十五春。  
唯有新昌故园月，至今分照两乡人。  
  
卷460_17  【宿府池西亭】白居易  
池上平桥桥下亭，夜深睡觉上桥行。  
白头老尹重来宿，十五年前旧月明。  
  
卷460_18  【闲眠】白居易  
暖床斜卧日曛腰，一觉闲眠百病销。  
尽日一餐茶两碗，更无所要到明朝。  
  
卷460_19  【杨柳枝词】白居易  
一树春风千万枝，嫩于金色软于丝。  
永丰西角荒园里，尽日无人属阿谁。  
  
卷460_20  【诏取永丰柳植禁苑感赋】白居易  
一树衰残委泥土，双枝荣耀植天庭。  
定知玄象今春后，柳宿光中添两星。  
  
卷460_21  【斋居春久，感事遣怀】白居易  
斋戒坐三旬，笙歌发四邻。月明停酒夜，眼暗看花人。  
赖学空为观，深知念是尘。犹思闲语笑，未忘旧交亲。  
久作龙门主，多为兔苑宾。水嬉歌尽日，雪宴烛通晨。  
事事皆过分，时时自问身。风光抛得也，七十四年春。  
  
卷460_22  【每见吕南二郎中新文辄窃有所叹惜因成长句以咏所怀】白居易  
双金百炼少人知，纵我知君徒尔为。望梅阁老无妨渴，  
画饼尚书不救饥。白日回头看又晚，青云举足蹑何迟。  
壮年可惜虚销掷，遣把闲杯吟咏诗。  
  
卷460_23  【胡吉郑刘卢张等六贤皆多年寿予亦次焉…纪之传好事者】白居易  
七人五百七十岁，拖紫纡朱垂白须。手里无金莫嗟叹，  
尊中有酒且欢娱。诗吟两句神还王，酒饮三杯气尚粗。  
嵬峨狂歌教婢拍，婆娑醉舞遣孙扶。天年高过二疏傅，  
人数多于四皓图。除却三山五天竺，人间此会更应无。  
  
卷460_24  【欢喜二偈】白居易  
得老加年诚可喜，当春对酒亦宜欢。  
心中别有欢喜事，开得龙门八节滩。  
眼暗头旋耳重听，唯馀心口尚醒醒。  
今朝欢喜缘何事，礼彻佛名百部经。  
  
卷460_25  【闲居贫活计】白居易  
冠盖闲居少，箪瓢陋巷深。称家开户牖，量力置园林。  
俭薄身都惯，营为力不任。饥烹一斤肉，暖卧两重衾。  
尊有陶潜酒，囊无陆贾金。莫嫌贫活计，更富即劳心。  
  
卷460_26  【赠诸少年】白居易  
少年莫笑我蹉跎，听我狂翁一曲歌。入手荣名取虽少，  
关心稳事得还多。老惭退马沾刍秣，高喜归鸿脱弋罗。  
官给俸钱天与寿，些些贫病奈吾何。  
  
卷460_27  【感所见】白居易  
巧者焦劳智者愁，愚翁何喜复何忧。莫嫌山木无人用，  
大胜笼禽不自由。网外老鸡因断尾，盘中鲜鲙为吞钩。  
谁人会我心中事，冷笑时时一掉头。  
  
卷460_28  【寄黔州马常侍】白居易  
闲看双节信为贵，乐饮一杯谁与同。  
可惜风情与心力，五年抛掷在黔中。  
  
卷460_29  【和李相公留守题漕上新桥六韵（同用黎字）】白居易  
选石铺新路，安桥压古堤。似从银汉下，落傍玉川西。  
影定栏杆倒，标高华表齐。烟开虹半见，月冷鹤双栖。  
材映夔龙小，功嫌元凯低。从容济世后，馀力及黔黎。  
  
卷460_30  【闲居】白居易  
风雨萧条秋少客，门庭冷静昼多关。金羁骆马近卖却，  
罗袖柳枝寻放还。书卷略寻聊取睡，酒杯浅把粗开颜。  
眼昏入夜休看月，脚重经春不上山。心静无妨喧处寂，  
机忘兼觉梦中闲。是非爱恶销停尽，唯寄空身在世间。  
  
卷460_31  【新秋夜雨】白居易  
蟋蟀暮啾啾，光阴不少留。松檐半夜雨，风幌满床秋。  
曙早灯犹在，凉初簟未收。新晴好天气，谁伴老人游。  
  
卷460_32  【春眠】白居易  
枕低被暖身安稳，日照房门帐未开。  
还有少年春气味，时时暂到梦中来。  
  
卷460_33  【喜老自嘲】白居易  
面黑头雪白，自嫌还自怜。毛龟蓍下老，蝙蝠鼠中仙。  
名籍同逋客，衣装类古贤。裘轻被白氎，靴暖蹋乌毡。  
周易休开卦，陶琴不上弦。任从人弃掷，自与我周旋。  
铁马因疲退，铅刀以钝全。行开第八秩，可谓尽天年。  
  
卷460_34  【能无愧】白居易  
十两新绵褐，披行暖似春。一团香絮枕，倚坐稳于人。  
婢仆遣他尝药草，儿孙与我拂衣巾。回看左右能无愧，  
养活枯残废退身。  
  
卷460_35  【河阳石尚书破回鹘迎贵主过上党射…称叹不足以诗美之】白居易  
塞北虏郊随手破，山东贼垒掉鞭收。乌孙公主归秦地，  
白马将军入潞州。剑拔青鳞蛇尾活，弦抨赤羽火星流。  
须知鸟目犹难漏，纵有天狼岂足忧。画角三声刁斗晓，  
清商一部管弦秋。他时麟阁图勋业，更合何人居上头。  
  
卷460_36  【自咏老身示诸家属】白居易  
寿及七十五，俸沾五十千。夫妻偕老日，甥侄聚居年。  
粥美尝新米，袍温换故绵。家居虽濩落，眷属幸团圆。  
置榻素屏下，移炉青帐前。书听孙子读，汤看侍儿煎。  
走笔还诗债，抽衣当药钱。支分闲事了，爬背向阳眠。  
  
卷460_37  【自问此心呈诸老伴】白居易  
朝问此心何所思，暮问此心何所为。不入公门慵敛手，  
不看人面免低眉。居士室间眠得所，少年场上饮非宜。  
闲谈亹亹留诸老，美酝徐徐进一卮。心未曾求过分事，  
身常少有不安时。此心除自谋身外，更问其馀尽不知。  
  
卷460_38  【六年立春日人日作】白居易  
二日立春人七日，盘蔬饼饵逐时新。年方吉郑犹为少，  
家比刘韩未是贫。乡园节岁应堪重，亲故欢游莫厌频。  
试作循潮封眼想，何由得见洛阳春。  
  
卷460_39  【斋居偶作】白居易  
童子装炉火，行添一炷香。老翁持麈尾，坐拂半张床。  
卷缦看天色，移斋近日阳。甘鲜新饼果，稳暖旧衣裳。  
止足安生理，悠闲乐性场。是非一以遣，动静百无妨。  
岂有物相累，兼无情可忘。不须忧老病，心是自医王。  
  
卷460_40  【咏身】白居易  
自中风来三历闰，从悬车后几逢春。周南留滞称遗老，  
汉上羸残号半人。薄有文章传子弟，断无书札答交亲。  
馀年自问将何用，恐是人间剩长身。  
  
卷460_41  【予与山南王仆射起、淮南李仆射绅…举之、公垂二相公】白居易  
故交海内只三人，二坐岩廊一卧云。老爱诗书还似我，  
荣兼将相不如君。百年胶漆初心在，万里烟霄中路分。  
阿阁鸾凰野田鹤，何人信道旧同群。  
  
卷460_42  【读道德经】白居易  
玄元皇帝著遗文，乌角先生仰后尘。金玉满堂非己物，  
子孙委蜕是他人。世间尽不关吾事，天下无亲于我身。  
只有一身宜爱护，少教冰炭逼心神。  
  
卷460_43  【禽虫十二章】白居易  
燕违戊巳鹊避岁，兹事因何羽族知。  
疑有凤凰颁鸟历，一时一日不参差。  
水中科斗长成蛙，林下桑虫老作蛾。  
蛙跳蛾舞仰头笑，焉用鹍鹏鳞羽多。  
江鱼群从称妻妾，塞雁联行号弟兄。  
但恐世间真眷属，亲疏亦是强为名。  
蚕老茧成不庇身，蜂饥蜜熟属他人。  
须知年老忧家者，恐是二虫虚苦辛。  
阿阁鹓鸾田舍乌，妍蚩贵贱两悬殊。  
如何闭向深笼里，一种摧颓触四隅。  
兽中刀枪多怒吼，鸟遭罗弋尽哀鸣。  
羔羊口在缘何事，暗死屠门无一声。  
蟭螟杀敌蚊巢上，蛮触交争蜗角中。  
应是诸天观下界，一微尘内斗英雄。  
蟏蛸网上罥蜉蝣，反覆相持死始休。  
何异浮生临老日，一弹指顷报恩雠。  
蚁王化饭为臣妾，蜾母偷虫作子孙。  
彼此假名非本物，其间何怨复何恩。  
豆苗鹿嚼解乌毒，艾叶雀衔夺燕巢。  
鸟兽不曾看本草，谙知药性是谁教。  
一鼠得仙生羽翼，众鼠相看有羡色。  
岂知飞上未半空，已作乌鸢口中食。  
鹅乳养雏遗在水，鱼心想子变成鳞。  
细微幽隐何穷事，知者唯应是圣人。  

## 全唐诗(中)　卷四百六十一

卷461_1  【窗中列远岫】白居易  
天静秋山好，窗开晓翠通。遥怜峰窈窕，不隔竹朦胧。  
万点当虚室，千重叠远空。列檐攒秀气，缘隙助清风。  
碧爱新晴后，明宜反照中。宣城郡斋在，望与古时同。  
  
卷461_2  【玉水记方流】白居易  
良璞含章久，寒泉彻底幽。矩浮光滟滟，方折浪悠悠。  
凌乱波纹异，萦回水性柔。似风摇浅濑，疑月落清流。  
潜颍应傍达，藏真岂上浮。玉人如不见，沦弃即千秋。  
  
卷461_3  【大社观献捷诗】白居易  
淮海妖氛灭，乾坤嘉气通。班师郊社内，操袂凯歌中。  
庙算无遗策，天兵不战功。小臣同鸟兽，率舞向皇风。  
  
卷461_4  【自诲】白居易  
乐天乐天，来与汝言。汝宜拳拳，终身行焉。物有万类，  
锢人如锁。事有万感，爇人如火。万类递来，锁汝形骸。  
使汝未老，形枯如柴。万感递至，火汝心怀。使汝未死，  
心化为灰。乐天乐天，可不大哀，汝胡不惩往而念来。  
人生百岁七十稀，设使与汝七十期。汝今年已四十四，  
却后二十六年能几时。汝不思二十五六年来事，  
疾速倏忽如一寐。往日来日皆瞥然，胡为自苦于其间。  
乐天乐天，可不大哀。而今而后，汝宜饥而食，渴而饮；  
昼而兴，夜而寝；无浪喜，无妄忧；病则卧，死则休。  
此中是汝家，此中是汝乡，汝何舍此而去，自取其遑遑。  
遑遑兮欲安往哉，乐天乐天归去来。  
  
卷461_5  【三谣　蟠木谣】白居易  
蟠木蟠木，有似我身；不中乎器，无用于人。  
下拥肿而上辚菌，桷不桷兮轮不轮。  
天子建明堂兮既非梁栋，诸侯斫大辂兮材又不中。  
唯我病夫，或有所用。用尔为几，承吾臂支吾颐而已矣。  
不伤尔性，不枉尔理。尔怏怏为几之外，无所用尔。  
尔既不材，吾亦不材，胡为乎人间裴回？蟠木蟠木，  
吾与汝归草堂去来。  
  
卷461_6  【三谣　素屏谣】白居易  
素屏素屏，胡为乎不文不饰，不丹不青？  
当世岂无李阳冰之篆字，张旭之笔迹？边鸾之花鸟，  
张璪之松石？吾不令加一点一画于其上，欲尔保真而全白。  
吾于香炉峰下置草堂，二屏倚在东西墙。  
夜如明月入我室，晓如白云围我床。我心久养浩然气，  
亦欲与尔表里相辉光。尔不见当今甲第与王宫，  
织成步障银屏风。缀珠陷钿贴云母，五金七宝相玲珑。  
贵豪待此方悦目，晏然寝卧乎其中。素屏素屏，  
物各有所宜，用各有所施。尔今木为骨兮纸为面，  
舍吾草堂欲何之？主  
  
卷461_7  【三谣　朱藤谣】白居易  
朱藤朱藤，温如红玉，直如朱绳。自我得尔以为杖，  
大有裨于股肱。前年左选，东南万里。交游别我于国门，  
亲友送我于浐水。登高山兮车倒轮摧，渡汉水兮马跙蹄开。  
中途不进，部曲多回。唯此朱藤，实随我来。瘴疠之乡，  
无人之地。扶卫衰病，驱诃魑魅。吾独一身，赖尔为二。  
或水或陆，自北徂南。泥黏雪滑，足力不堪。吾本两足，  
得尔为三。紫霄峰头，黄石岩下。松门石磴，不通舆马。  
吾与尔披云拨水，环山绕野。二年蹋遍匡庐间，  
未尝一步而相舍。虽有佳子弟、良友朋，扶危助蹇，  
不如朱藤。嗟乎，穷既若是，通复何如，吾不以常杖待尔，  
尔勿以常人望吾。朱藤朱藤，吾虽青云之上、黄泥之下，  
誓不弃尔于斯须。  
  
卷461_8  【无可奈何歌】白居易  
无可奈何兮，白日走而朱颜颓。少日往而老日催，  
生者不住兮死者不回。况乎宠辱丰悴之外物，  
又何常不十去而一来？去不可挽兮来不可推，  
无可奈何兮，已焉哉。惟天长而地久，前无始兮后无终。  
嗟吾生之几何，寄瞬息乎其中。又如太仓之稊米，  
委一粒于万钟。何不与道逍遥，委化从容，纵心放志，  
泄泄融融。胡为乎分爱恶于生死，系忧喜于穷通。  
倔强其骨髓，龃龉其心胸。合冰炭以交战，只自苦兮厥躬。  
彼造物者，云何不为？此与化者，云何不随？或喣或吹，  
或盛或衰，虽千变与万化，委一顺以贯之。为彼何非，  
为此何是？谁冥此心，梦蝶之子。何祸非福，何吉非凶？  
谁达此观，丧马之翁。俾吾为秋毫之杪，吾亦自足，  
不见其小；俾吾为泰山之阿，吾亦无馀，不见其多。  
是以达人静则吻然与阴合迹，动则浩然与阳同波。  
委顺而已，孰知其他。时邪命邪，吾其无奈彼何；  
委邪顺邪，彼亦无奈吾何。夫两无奈何，  
然后能冥至顺而合太和。故吾所以饮太和，扣至顺，  
而为无可奈何之歌。  
  
卷461_9  【池上篇】白居易  
十亩之宅，五亩之园。有水一池，有竹千竿。勿谓土狭，  
勿谓地偏。足以容膝，足以息肩。有堂有庭，有桥有船。  
有书有酒，有歌有弦。有叟在中，白须飘然。识分知足，  
外无求焉。如鸟择木，姑务巢安。如龟居坎，不知海宽。  
灵鹤怪石，紫菱白莲。皆吾所好，尽在吾前。时饮一杯，  
或吟一篇。妻孥熙熙，鸡犬闲闲。优哉游哉，  
吾将终老乎其间。  
  
卷461_10  【齿落辞】白居易  
嗟嗟乎双齿，自吾有之尔，俾尔嚼肉咀蔬，衔杯漱水；  
丰吾肤革，滋吾血髓；从幼逮老，勤亦至矣。幸有辅车，  
非无龂齶。胡然舍我，一旦双落。齿虽无情，吾岂无情。  
老与齿别，齿随涕零。我老日来，尔去不回。嗟嗟乎双齿，  
孰谓而来哉，孰谓而去哉？齿不能言，请以意宣。  
为口中之物，忽乎六十馀年。昔君之壮也，血刚齿坚；  
今君之老矣，血衰齿寒。辅车龂齶，日削月朘。  
上参差而下卼臲，曾何足以少安。嘻，君其听哉：  
女长辞姥，臣老辞主。发衰辞头，叶枯辞树。物无细大，  
功成者去。君何嗟嗟，独不闻诸道经：我身非我有也，  
盖天地之委形；君何嗟嗟，又不闻诸佛说：是身如浮云，  
须臾变灭。由是而言，君何有焉？所宜委百骸而顺万化，  
胡为乎嗟嗟于一牙一齿之间。吾应曰：吾过矣，尔之言然。  
  
卷461_11  【不能忘情吟】白居易  
鬻骆马兮放杨柳枝，掩翠黛兮顿金羁。  
马不能言兮长鸣而却顾，杨柳枝再拜长跪而致辞。  
辞曰：主乘此骆五年，凡千有八百日。衔橛之下，  
不惊不逸。素事主十年，凡三千有六百日。巾栉之间，  
无违无失。今素貌虽陋，未至衰摧。骆力犹壮，  
又无虺隤。即骆之力，尚可以代主一步；素之歌，  
亦可以送主一杯。一旦双去，有去无回。故素将去，  
其辞也苦；骆将去，其鸣也哀。此人之情也，马之情也，  
岂主君独无情哉？予俯而叹，仰而咍，且曰：骆，骆，  
尔勿嘶：素，素，尔勿啼。骆反厩，素反闺。吾疾虽作，  
年虽颓，幸未及项籍之将死。何必一日之内，  
弃骓兮而别虞兮。乃目素兮素兮，为我歌杨柳枝。  
我姑酌彼金罍，我与尔归醉乡去来。  

## 全唐诗(中)　卷四百六十二

卷462_1  【劝酒（以下见《文苑英华》）】白居易  
昨与美人对尊酒，朱颜如花腰似柳。今与美人倾一杯，  
秋风飒飒头上来。年光似水向东去，两鬓不禁白日催。  
东邻起楼高百尺，璇题照日光相射。珠翠无非二八人，  
盘筵何啻三千客。邻家儒者方下帷，夜诵古书朝忍饥。  
身年三十未入仕，仰望东邻安可期。一朝逸翮乘风势，  
金榜高张登上第。春闱未了冬登科，九万抟风谁与继。  
不逾十稔居台衡，门前车马纷纵横。人仰望在何处，  
造化笔头云雨生。东邻高楼色未改，主人云亡息犹在。  
金玉车马一不存，朱门更有何人待。墙垣反锁长安春，  
楼台渐渐属西邻。松篁薄暮亦栖鸟，桃李无情还笑人。  
忆昔东邻宅初构，云甍彩栋皆非旧。玳瑁筵前翡翠栖，  
芙蓉池上鸳鸯斗。日往月来凡几秋，一衰一盛何悠悠。  
但教帝里笙歌在，池上年年醉五侯。  
  
卷462_2  【南阳小将张彦硖口镇税人场射虎歌】白居易  
海内昔年狎太平，横目穰穰何峥嵘。天生天杀岂天怒，  
忍使朝朝喂猛虎。关东驿路多丘荒，行人最忌税人场。  
张彦雄特制残暴，见之叱起如叱羊。鸣弦霹雳越幽阻，  
往往依林犹旅拒。草际旋看委锦茵，腰间不更抽白羽。  
老饕已毙众雏恐，童稚揶揄皆自勇。忠良效顺势亦然，  
一剑猜狂敢轻动。有文有武方为国，不是英雄伏不得。  
试征张彦作将军，几个将军愿策勋。  
  
卷462_3  【阴雨】白居易  
润叶濡枝浃四方，浓云来去势何长。  
旷然寰宇清风满，救旱功高暑气凉。  
  
卷462_4  【喜雨】白居易  
西北油然云势浓，须臾滂沛雨飘空。  
顿疏万物焦枯意，定看秋郊稼穑丰。  
  
卷462_5  【过故洛城】白居易  
故城门前春日斜，故城门里无人家。  
市朝欲认不知处，漠漠野田飞草花。  
  
卷462_6  【江南喜逢萧九彻因话长安旧游戏赠五十韵（见才调集）】白居易  
忆昔嬉游伴，多陪欢宴场。寓居同永乐，幽会共平康。  
师子寻前曲，声儿出内坊。花深态奴宅，竹错得怜堂。  
庭晚开红药，门闲荫绿杨。经过悉同巷，居处尽连墙。  
时世高梳髻，风流澹作妆。戴花红石竹，帔晕紫槟榔。  
鬓动悬蝉翼，钗垂小凤行。拂胸轻粉絮，暖手小香囊。  
选胜移银烛，邀欢举玉觞。炉烟凝麝气，酒色注鹅黄。  
急管停还奏，繁弦慢更张。雪飞回舞袖，尘起绕歌梁。  
旧曲翻调笑，新声打义扬。名情推阿轨，巧语许秋娘。  
风暖春将暮，星回夜未央。宴馀添粉黛，坐久换衣裳。  
结伴归深院，分头入洞房。彩帷开翡翠，罗荐拂鸳鸯。  
留宿争牵袖，贪眠各占床。绿窗笼水影，红壁背灯光。  
索镜收花钿，邀人解袷裆。暗娇妆靥笑，私语口脂香。  
怕听钟声坐，羞明映缦藏。眉残蛾翠浅，鬟解绿云长。  
聚散知无定，忧欢事不常。离筵开夕宴，别骑促晨装。  
去住青门外，留连浐水傍。车行遥寄语，马驻共相望。  
云雨分何处，山川共异方。野行初寂寞，店宿乍恓惶。  
别后嫌宵永，愁来厌岁芳。几看花结子，频见露为霜。  
岁月何超忽，音容坐渺茫。往还书断绝，来去梦游扬。  
自我辞秦地，逢君客楚乡。常嗟异岐路，忽喜共舟航。  
话旧堪垂泪，思乡数断肠。愁云接巫峡，泪竹近潇湘。  
月落江湖阔，天高节候凉。浦深烟渺渺，沙冷月苍苍。  
红叶江枫老，青芜驿路荒。野风吹蟋蟀，湖水浸菰蒋。  
帝路何由见，心期不可忘。旧游千里外，往事十年强。  
春昼提壶饮，秋林摘橘尝。强歌还自感，纵饮不成狂。  
永夜长相忆，逢君各共伤。殷勤万里意，并写赠萧郎。  
  
卷462_7  【赠薛涛（见张为主客图）】白居易  
蛾眉山势接云霓，欲逐刘郎北路迷。  
若似剡中容易到，春风犹隔武陵溪。  
  
卷462_8  【酬令狐留守尚书见赠十韵】白居易  
长庆清风在，夔龙燮理馀。太和膏雨降，周邵保厘初。  
嵩少当宫署，伊瀍入禁渠。晓关开玉兔，夕钥纳银鱼。  
旧眷怜移疾，新吟念索居。离声双白鹂，行色一篮舆。  
罢免无馀俸，休闲有敝庐。慵于嵇叔夜，渴似马相如。  
酒每蒙酤我，诗尝许起予。洛中归计定，一半为尚书。  
  
卷462_9  【听芦管】白居易  
幽咽新芦管，凄凉古竹枝。似临猿峡唱，疑在雁门吹。  
调为高多切，声缘小乍迟。粗豪嫌觱篥，细妙胜参差。  
云水巴南客，风沙陇上儿。屈原收泪夜，苏武断肠时。  
仰秣胡驹听，惊栖越鸟知。何言胡越异，闻此一同悲。  
  
卷462_10  【送滕庶子致仕归婺州】白居易  
春风秋月携歌酒，八十年来玩物华。已见曾孙骑竹马，  
犹听侍女唱梅花。入乡不杖归时健，出郭乘轺到处夸。  
儿著绣衣身衣锦，东阳门户胜滕家。  
  
卷462_11  【送刘郎中赴任苏州】白居易  
仁风膏雨去随轮，胜境欢游到逐身。水驿路穿儿店月，  
花船棹入女湖春。宣城独咏窗中岫，柳恽单题汀上蘋。  
何似姑苏诗太守，吟诗相继有三人。  
  
卷462_12  【福先寺雪中饯刘苏州】白居易  
送君何处展离筵，大梵王宫大雪天。庾岭梅花落歌管，  
谢家柳絮扑金田。乱从纨袖交加舞，醉入篮舆取次眠。  
却笑召邹兼访戴，只持空酒驾空船。  
  
卷462_13  【除夜言怀，兼赠张常侍】白居易  
三百六旬今夜尽，六十四年明日催。不用叹身随日老，  
亦须知寿逐年来。加添雪兴凭毡帐，消杀春愁付酒杯。  
唯恨诗成君去后，红笺纸卷为谁开。  
  
卷462_14  【送张常侍西归】白居易  
二年花下为闲伴，一旦尊前弃老夫。西午桥街行怅望，  
南龙兴寺立踟蹰。洛城久住留情否，省骑重归称意无。  
出镇归朝但相访，此身应不离东都。  
  
卷462_15  【和河南郑尹新岁对雪】白居易  
白雪吟诗铃阁开，故情新兴两裴回。昔经勤苦照书卷，  
今助欢娱飘酒杯。楚客难酬郢中曲，吴公兼占洛阳才。  
铜街金谷春知否，又有诗人作尹来。  
  
卷462_16  【吹笙内人出家】白居易  
雨露难忘君念重，电泡易灭妾身轻。金刀已剃头然发，  
玉管休吹肠断声。新戒珠从衣里得，初心莲向火中生。  
道场夜半香花冷，犹在灯前礼佛名。  
  
卷462_17  【醉中见微之旧卷有感】白居易  
今朝何事一沾襟，检得君诗醉后吟。老泪交流风病眼，  
春笺摇动酒杯心。银钩尘覆年年暗，玉树泥埋日日深。  
闻道墓松高一丈，更无消息到如今。  
  
卷462_18  【寿安歇马重吟】白居易  
春衫细薄马蹄轻，一日迟迟进一程。野枣花含新蜜气，  
山禽语带破匏声。垂鞭晚就槐阴歇，低倡闲冲柳絮行。  
忽忆家园须速去，樱桃欲熟笋应生。  
  
卷462_19  【赠张处士山人】白居易  
萝襟蕙带竹皮巾，虽到尘中不染尘。每见俗人多惨澹，  
惟逢美酒即殷勤。浮云心事谁能会，老鹤风标不可亲。  
世说三生如不谬，共疑巢许是前身。  
  
卷462_20  【池畔闲坐，兼呈侍中】白居易  
池畔最平处，树阴新合时。移床解衣带，坐任清风吹。  
举棹鸟先觉，垂纶鱼未知。前头何所有，一卷晋公诗。  
  
卷462_21  【初冬即事忆皇甫十】白居易  
冷竹风成韵，荒街叶作堆。欲寻联句卷，先饮暖寒杯。  
帽为迎霜戴，炉因试火开。时时还有客，终不当君来。  
  
卷462_22  【小庭寒夜寄梦得】白居易  
庭小同蜗舍，门闲称雀罗。火将灯共尽，风与雪相和。  
老睡随年减，衰情向夕多。不知同病者，争奈夜长何。  
  
卷462_23  【西还寿安路西歇马】白居易  
槐阴歇鞍马，柳絮惹衣巾。日晚独归路，春深多思人。  
去家才百里，为客只三旬。已念纱窗下，应生宝瑟尘。  
  
卷462_24  【雨中访崔十八】白居易  
肩舁仍挈榼，莫怪就君来。秋雨经三宿，无人劝一杯。  
  
卷462_25  【梦得得新诗】白居易  
池上今宵风月凉，闲教少乐理霓裳。  
集仙殿里新词到，便播笙歌作乐章。  
  
卷462_26  【初见刘二十八郎中有感】白居易  
欲话毗陵君反袂，欲言夏口我沾衣。  
谁知临老相逢日，悲叹声多语笑稀。  
  
卷462_27  【夜题玉泉】白居易  
遇客多言爱山水，逢僧尽道厌嚣尘。  
玉泉潭畔松间宿，要且经年无一人。  
  
卷462_28  【拜表早出，赠皇甫宾客】白居易  
一月一回同拜表，莫辞侵早过中桥。  
老于君者应无数，犹趁西京十五朝。  
  
卷462_29  【赠郑尹】白居易  
府池东北旧亭台，久别长思醉一回。  
但请主人空扫地，自携杯酒管弦来。  
  
卷462_30  【别杨同州后却寄】白居易  
潘驿桥南醉中别，下邽村北醒时归。  
春风怪我君知否，榆叶杨花扑面飞。  
  
卷462_31  【狐泉店前作】白居易  
野狐泉上柳花飞，逐水东流便不归。  
花水悠悠两无意，因风吹落偶相依。  
  
卷462_32  【赠卢绩】白居易  
馀杭县里卢明府，虚白亭中白舍人。  
今日相逢头似雪，一杯相劝送残春。  
  
卷462_33  【与裴华州同过敷水戏赠】白居易  
使君五马且踟蹰，马上能听绝句无。  
每过桑间试留意，何妨后代有罗敷。  
  
卷462_34  【闲游】白居易  
欲笑随情酒逐身，此身虽老未辜春。  
春来点检闲游数，犹自多于年少人。  
  
卷462_35  【招韬光禅师（见咸淳临安志）】白居易  
白屋炊香饭，荤膻不入家。滤泉澄葛粉，洗手摘藤花。  
青芥除黄叶，红姜带紫芽。命师相伴食，斋罢一瓯茶。  
  
卷462_36  【和柳公权登齐云楼】白居易  
楼外春晴百鸟鸣，楼中春酒美人倾。路旁花日添衣色，  
云里天风散珮声。向此高吟谁得意，偶来闲客独多情。  
佳时莫起兴亡恨，游乐今逢四海清。  
  
卷462_37  【毛公坛】白居易  
毛公坛上片云闲，得道何年去不还。  
千载鹤翎归碧落，五湖空镇万重山。  
  
卷462_38  【灵岩寺】白居易  
馆娃宫畔千年寺，水阔云多客到稀。  
闻说春来更惆怅，百花深处一僧归。  
  
卷462_39  【白云泉】白居易  
天平山上白云泉，云自无心水自闲。  
何必奔冲山下去，更添波浪向人间。  
  
卷462_40  【寄韬光禅师】白居易  
一山门作两山门，两寺原从一寺分。东涧水流西涧水，  
南山云起北山云。前台花发后台见，上界钟声下界闻。  
遥想吾师行道处，天香桂子落纷纷。  
  
卷462_41  【和梦得夏至忆苏州呈卢宾客】白居易  
忆在苏州日，常谙夏至筵。粽香筒竹嫩，炙脆子鹅鲜。  
水国多台榭，吴风尚管弦。每家皆有酒，无处不过船。  
交印君相次，褰帷我在前。此乡俱老矣，东望共依然。  
洛下麦秋月，江南梅雨天。齐云楼上事，已上十三年。  
  
卷462_42  【曲江】白居易  
细草岸西东，酒旗摇水风。楼台在花杪，鸥鹭下烟中。  
翠幄晴相接，芳洲夜暂空。何人赏秋景，兴与此时同。  
  
卷462_43  【岁夜咏怀，兼寄思黯】白居易  
遍数故交亲，何人得六旬。今年已入手，馀事岂关身。  
老自无多兴，春应不拣人。陶窗与弘阁，风景一时新。  
  
卷462_44  【寒食日过枣团店】白居易  
寒食枣团店，春低杨柳枝。酒香留客住，莺语和人诗。  
困立攀花久，慵行上马迟。若为将此意，前字与僧期。  
  
卷462_45  【宿张云举院】白居易  
不食胡麻饭，杯中自得仙。隔房招好客，可室致芳筵。  
美酝香醪嫩，时新异果鲜。夜深唯畏晓，坐稳不思眠。  
棋罢嫌无敌，诗成愧在前。明朝题壁上，谁得众人传。  
  
卷462_46  【惜花】白居易  
可怜夭艳正当时，刚被狂风一夜吹。  
今日流莺来旧处，百般言语泥空枝。  
  
卷462_47  【七夕】白居易  
烟霄微月澹长空，银汉秋期万古同。  
几许欢情与离恨，年年并在此宵中。  
  
卷462_48  【宿诚禅师山房题赠】白居易  
不出孤峰上，人间四十秋。视身如传舍，阅世任东流。  
法为因缘立，心从次第修。中宵问真偈，有住是吾忧。  
  
卷462_49  【新池】白居易  
数日自穿凿，引泉来近陂。寻渠通咽处，绕岸待清时。  
深好求鱼养，闲堪与鹤期。幽声听难尽，入夜睡常迟。  
  
卷462_50  【南池】白居易  
萧条微雨绝，荒岸抱清源。入舫山侵塞，分泉道接村。  
秋声依树色，月影在蒲根。淹泊方难遂，他宵关梦魂。  
  
卷462_51  【宿池上】白居易  
泉来从绝壑，亭敞在中流。竹密无空岸，松长可绊舟。  
蟪蛄潭上夜，河汉岛前秋。异夕期新涨，携琴却此游。  
  
卷462_52  【翻经台（见咸淳临安志）】白居易  
一会灵山犹未散，重翻贝叶有来由。  
是名精进才开眼，岩石无端亦点头。  
  
卷462_53  【寄题上强山精舍寺（见王象之《舆地纪胜》）】白居易  
惯游山水住南州，行尽天台及虎丘。  
惟有上强精舍寺，最堪游处未曾游。  
  
卷462_54  【一字至七字诗（赋得诗）】白居易  
诗。绮美，瑰奇。明月夜，落花时。能助欢笑，亦伤别离。  
调清金石怨，吟苦鬼神悲。天下只应我爱，世间唯有君知。  
自从都尉别苏句，便到司空送白辞。  
  
卷462_55  【九老图诗】白居易  
雪作须眉云作衣，辽东华表鹤双归。  
当时一鹤犹希有，何况今逢两令威。  
  
卷462_56  【和裴相公傍水闲行绝句】白居易  
行寻春水坐看山，早出中书晚未还。  
为报野僧岩客道，偷闲气味胜长闲。  

## 全唐诗(中)　卷四百六十三

卷463_1  【七老会诗（杲年八十九）】胡杲  
闲居同会在三春，大抵愚年最出群。霜鬓不嫌杯酒兴，  
白头仍爱玉炉熏。裴回玩柳心犹健，老大看花意却勤。  
凿落满斟判酩酊，香囊高挂任氤氲。搜神得句题红叶，  
望景长吟对白云。今日交情何不替，齐年同事圣明君。  
  
卷463_2  【七老会诗（皎年八十八）】吉皎  
休官罢任已闲居，林苑园亭兴有馀。对酒最宜花藻发，  
邀欢不厌柳条初。低腰醉舞垂绯袖，击筑讴歌任褐裾。  
宁用管弦来合杂，自亲松竹且清虚。飞觥酒到须先酌，  
赋咏成诗不住书。借问商山贤四皓，不知此后更何如。  
  
卷463_3  【七老会诗（真年八十七）】刘真  
垂丝今日幸同筵，朱紫居身是大年。赏景尚知心未退，  
吟诗犹觉力完全。闲庭饮酒当三月，在席挥毫象七贤。  
山茗煮时秋雾碧，玉杯斟处彩霞鲜。临阶花笑如歌妓，  
傍竹松声当管弦。虽未学穷生死诀，人间岂不是神仙。  
  
卷463_4  【七老会诗（据年八十五）】郑据  
东洛幽闲日暮春，邀欢多是白头宾。官班朱紫多相似，  
年纪高低次第匀。联句每言松竹意，停杯多说古今人。  
更无外事来心肺，空有清虚入思神。醉舞两回迎劝酒，  
狂歌一曲会娱身。今朝何事偏情重，同作明时列任臣。  
  
卷463_5  【七老会诗（真年八十三）】卢真  
三春已尽洛阳宫，天气初晴景象中。千朵嫩桃迎晓日，  
万株垂柳逐和风。非论官位皆相似，及至年高亦共同。  
对酒歌声犹觉妙，玩花诗思岂能穷。先时共作三朝贵，  
今日犹逢七老翁。但愿醁醽常满酌，烟霞万里会应同。  
  
卷463_6  【七老会诗（浑年七十七）】张浑  
幽亭春尽共为欢，印绶居身是大官。遁迹岂劳登远岫，  
垂丝何必坐谿磻。诗联六韵犹应易，酒饮三杯未觉难。  
每况襟怀同宴会，共将心事比波澜。风吹野柳垂罗带，  
日照庭花落绮纨。此席不烦铺锦帐，斯筵堪作画图看。  
  
卷463_7  【一字至七字诗　竹】韦式  
竹。临池，似玉。裛露静，和烟绿。抱节宁改，贞心自束。  
渭曲偏种多，王家看不足。仙杖正惊龙化，美实当随凤熟。  
唯愁吹作别离声，回首驾骖舞阵速。  
  
卷463_8  【奉和白太守拣橘】张彤  
凌霜远涉太湖深，双卷朱旗望橘林。树树笼烟疑带火，  
山山照日似悬金。行看采掇方盈手，暗觉馨香已满襟。  
拣选封题皆尽力，无人不感近臣心。  
  
卷463_9  【和白太守拣贡橘】周元范  
离离朱实绿丛中，似火烧山处处红。影下寒林沈绿水，  
光摇高树照晴空。银章自竭人臣力，玉液谁知造化功。  
看取明朝船发后，馀香犹尚逐仁风。  
  
卷463_10  【句】周元范  
谁云蒿上烟，随云依碧落。（投白公）古  
莫怪西陵风景别，镜湖花草为先春。（贺朱庆馀及第。  
已上并见张为《主客图》）主  
  
卷463_11  【书巫山神女祠】繁知一  
忠州刺史今才子，行到巫山必有诗。  
为报高唐神女道，速排云雨候清词。  
  
卷463_12  【唐昌观玉蕊花折有仙人游怅然成二绝】严休复  
终日斋心祷玉宸，魂销目断未逢真。  
不如满树琼瑶蕊，笑对藏花洞里人。  
羽车潜下玉龟山，尘世何由睹蕣颜。  
唯有多情枝上雪，好风吹缀绿云鬟。  
  
卷463_13  【江亭寓目】卢拱  
江郭带林峦，津亭倚槛看。水风蒲叶战，沙雨鹭鸶寒。  
晚木初凋柳，秋丛欲败兰。哀猿自相叫，乡泪好无端。  
  
卷463_14  【中元日观法事】卢拱  
西孟逢秋序，三元得气中。云迎碧落步，章奏玉皇宫。  
坛滴槐花露，香飘柏子风。羽衣凌缥缈，瑶毂转虚空。  
久慕餐霞客，常悲习蓼虫。青囊如可授，从此访鸿蒙。  
  
卷463_15  【句】卢拱  
地甃如拳石，溪横似叶舟。（骆浚春日，见《语林》）古  
  
卷463_16  【苏州元日郡斋感怀，寄越州元相公、杭州白舍人】李谅  
称庆还乡郡吏归，端忧明发俨朝衣。首开三百六旬日，  
新知四十九年非。当官补拙犹勤虑，游宦量才已息机。  
举族共资随月俸，一身惟忆故山薇。旧交邂逅封疆近，  
老牧萧条宴赏稀。书札每来同笑语，篇章时到借光辉。  
丝纶暂厌分符竹，舟楫初登拥羽旗。未知今日情何似，  
应与幽人事有违。  
  
卷463_17  【月生】刘猛  
月生十五前，日望光彩圆。月满十五后，日畏光彩瘦。  
不见夜花色，一尊成暗酒。匣中苔背铜，光短不照空。  
不惜补明月，惭无此良工。  
  
卷463_18  【苦雨】刘猛  
自念数年间，两手中藏钩。于心且无恨，他日为我羞。  
古老传童歌，连淫亦兵象。夜梦戈甲鸣，苦不愿年长。  
  
卷463_19  【晓】刘猛  
朝梳一把白，夜泪千滴雨。可耻垂拱时，老作在家女。  
  
卷463_20  【献卢尚书】万彤云  
荷衣拭泪几回穿，欲谒朱门抵上天。  
不是尚书轻下客，山家无物与王权。  
  
卷463_21  【和白尚书赋永丰柳】卢贞  
一树依依在永丰，两枝飞去杳无踪。  
玉皇曾采人间曲，应逐歌声入九重。  
  
卷463_22  【和刘梦得岁夜怀友】卢贞  
文翰走天下，琴尊卧洛阳。贞元朝士尽，新岁一悲凉。  
名早缘才大，官迟为寿长。时来知病已，莫叹步趋妨。  

## 全唐诗(中)　卷四百六十四

卷464_1  【和李校书雨中自秘省见访知早入朝便入集贤不遇诗】王起  
台庭才子来款扉，典校初从天禄归。已惭陋巷回玉趾，  
仍闻细雨沾彩衣。诘朝始趋凤阙去，此日遂愁鸡黍违。  
忆昨谬官在乌府，喜君对门讨鱼鲁。直庐相望夜每阑，  
高阁遥临月时吐。昔闻三入承明庐，今来重入中秘书。  
校文复忝丞相属，博物更与张侯居。新冠峨峨不变铁，  
旧泉脉脉犹在渠。忽枉情人吐芳讯，临风不羡潘锦舒。  
忆见青天霞未卷，吟玩瑶华不知晚。自怜岂是风引舟，  
如何渐与蓬山远。  
  
卷464_2  【贡举人谒先师闻雅乐】王起  
蔼蔼观光士，来同鹄鹭群。鞠躬遗像在，稽首雅歌闻。  
度曲飘清汉，馀音遏晓云。两楹凄已合，九仞杳难分。  
断续同清吹，洪纤入紫氛。长言听已罢，千载仰斯文。  
  
卷464_3  【浊水求珠】王起  
行潦沈明月，光辉也不浮。识珍能洞鉴，精宝此来求。  
几被泥沙杂，常随混浊流。润川终自媚，照乘且何由。  
的皪终难掩，晶荧愿见收。蛇行无胫至，饮德已闻酬。  
  
卷464_4  【和周侍郎见寄】王起  
贡院离来二十霜，谁知更忝主文场。杨叶纵能穿旧的，  
桂枝何必爱新香。九重每忆同仙禁，六义初吟得夜光。  
莫道相知不相见，莲峰之下欲征黄。  
  
卷464_5  【赠毛仙翁】王起  
冰霜肌骨称童年，羽驾何由到俗间。丹灶化金留秘诀，  
仙宫嗽玉叩玄关。壶中世界青天近，洞里烟霞白日闲。  
若许随师去尘网，愿陪鸾鹤向三山。  
  
卷464_6  【赋花】王起  
花。点缀，分葩。露初裛，月未斜。一枝曲水，千树山家。  
戏蝶未成梦，娇莺语更夸。既见东园成径，何殊西子同车。  
渐觉风飘轻似雪，能令醉者乱如麻。  
  
卷464_7  【赋得浊水求珠】王损之  
积水非澄彻，明珠不易求。依稀沈极浦，想像在中流。  
瞪目思清浅，褰裳恨暗投。徒看川色媚，空爱夜光浮。  
月入疑龙吐，星归似蚌游。终希识珍者，采掇冀冥搜。  
  
卷464_8  【赋得行不由径】王炎  
邪径趋时捷，端心恶此名。长衢贵高步，大路自规行。  
且虑萦纡僻，将求坦荡情。讵同流俗好，方保立身贞。  
远迹如违险，修仁在履平。始知夫子道，从此得坚诚。  
  
卷464_9  【赋得行不由径（一作萧昕诗）】封孟绅  
欲速意何成，康庄欲砥平。天衢皆利往，吾道泰方行。  
不复由莱径，无由见蒋生。三条遵广达，九轨尚安贞。  
紫陌悠悠去，芳尘步步清。澹台千载后，公正有遗名。  
  
卷464_10  【题马侍中燧木香亭】邵楚苌  
春日迟迟木香阁，窈窕佳人褰绣幕。淋漓玉露滴紫蕤，  
绵蛮黄鸟窥朱萼。横汉碧云歌处断，满地花钿舞时落。  
树影参差斜入檐，风动玲珑水晶箔。  
  
卷464_11  【赋得玉水记方流】郑俞  
积水綦文动，因知玉产幽。如天涵素色，侔地引方流。  
潜润滋云起，荧华射浪浮。鱼龙泉不夜，草木岸无秋。  
璧沼宁堪比，瑶池讵可俦。若非悬坐测，谁复寄冥搜。  
  
卷464_12  【赋得玉水记方流】吴丹  
玉泉何处记，四折水纹浮。润下宁逾矩，居方在上流。  
映空虚漾漾，涵白净悠悠。影碎疑冲斗，光清耐触舟。  
珪璋分辨状，沙砾共怀柔。愿赴朝宗日，萦回入御沟。  
  
卷464_13  【赋得玉水记方流】王鉴  
玉润在中洲，光临碕岸幽。氤氲冥瑞影，演漾度方流。  
乍似轻涟合，还疑骇浪收。夤缘知有异，洞彻信无俦。  
比德称殊赏，含辉处至柔。沉沦如见念，况乃属时休。  
  
卷464_14  【赋得玉水记方流】陈昌言  
明媚如怀玉，奇姿自托幽。白虹深不见，绿水折空流。  
方珏清沙遍，纵横气色浮。类圭才有角，写月让成钩。  
久处沉潜贵，希当特达收。滔滔在何许，揭厉愿从游。  
  
卷464_15  【白日丽江皋（一作鲍溶诗）】陈昌言  
迟景临遥水，晴空似不高。清明开晓镜，昭晰辨秋毫。  
郁郁长堤土，离离浅渚毛。烟销占一候，风静拥千艘。  
独媚青春柳，宜看白鹭涛。何年谢公赏，遗韵在江皋。  
  
卷464_16  【赋得玉水记方流】杜元颖  
重泉生美玉，积水异常流。始玩清堪赏，因知宝可求。  
斗回虹气见，磬折紫光浮。中矩皆明德，同方叶至柔。  
月华偏共映，风暖伫将游。遇鉴终无暗，逢时愿见收。  
  
卷464_17  【太常观阅骠国新乐】胡直钧  
异音来骠国，初被奉常人。才可宫商辨，殊惊节奏新。  
转规回绣面，曲折度文身。舒散随鸾吹，喧呼杂鸟春。  
襟衽怀旧识，丝竹变恒陈。何事留中夏，长令表化淳。  
  
卷464_18  【行不由径】俞简  
古人心有尚，乃是孔门生。为计安贫乐，当从大道行。  
讵应流远迹，方欲料前程。捷径虽云易，长衢岂不平。  
后来无枉路，先达擅前名。一示遵途意，微衷益自精。  
  
卷464_19  【丁巳岁八月祭武侯祠堂，因题临淮公旧碑】杨嗣复  
斋庄修祀事，旌旆出效闉。薙草轩墀狭，涂墙赭垩新。  
谋猷期作圣，风俗奉为神。酹酒成坳泽，持兵列偶人。  
非才膺宠任，异代揖芳尘。况是平津客，碑前泪满巾。  
  
卷464_20  【仪凤】杨嗣复  
八方该帝泽，威凤忽来宾。向日朱光动，迎风翠羽新。  
低昂多异趣，饮啄迥无邻。郊薮今翔集，河图意等伦。  
闻韶知鼓舞，偶圣愿逡巡。比屋初同俗，垂恩击壤人。  
  
卷464_21  【赠毛仙翁】杨嗣复  
天上玉郎骑白鹤，肘后金壶盛妙药。暂游下界傲五侯，  
重看当时旧城郭。羽衣茸茸轻似雪，云上双童持绛节。  
王母亲缝紫锦囊，令向怀中藏秘诀。令威子晋皆俦侣，  
东岳同寻太真女。搜奇缀韵和阳春，文章不是人间语。  
药成自固黄金骨，天地齐兮身不没。日月宫中便是家，  
下视昆仑何突兀。童姿玉貌谁方比，玄发绿髯光弥弥。  
满朝将相门弟子，随师尽愿抛尘滓。九转琅玕必有馀，  
愿乞刀圭救生死。  
  
卷464_22  【题李处士山居】杨嗣复  
卧龙决起为时君，寂寞匡庐惟白云。  
今日仲容修故业，草堂焉敢更移文。  
  
卷464_23  【谢寄新茶】杨嗣复  
石上生芽二月中，蒙山顾渚莫争雄。  
封题寄与杨司马，应为前衔是相公。  

## 全唐诗(中)　卷四百六十五

卷465_1  【卢十五竹亭送侄偁归山】杨衡  
落叶寒拥壁，清霜夜沾石。正是忆山时，复送归山客。  
殷勤一尊酒，晓月当窗白。  
  
卷465_2  【旅次江亭】杨衡  
扣舷不能寐，皓露清衣襟。弥伤孤舟夜，远结万里心。  
幽兴惜瑶草，素怀寄鸣琴。三奏月初上，寂寥寒江深。  
  
卷465_3  【赋得夜雨滴空阶送魏秀才】杨衡  
委檐方滴滴，沾红复洒绿。醉听乍朦胧，愁闻多断续。  
始兼泉向细，稍杂更声促。百虑自萦心，况有人如玉。  
  
卷465_4  【征人】杨衡  
西风屡鸣雁，东郊未升日。繁烟幕幕昏，暗骑萧萧出。  
望云愁玉塞，眠月想蕙质。借问露沾衣，何如香满室。  
  
卷465_5  【游陆先生故岩居】杨衡  
独壑临万嶂，苍苔绝行迹。仰窥猿挂树，俯对鹤巢石。  
上有一岩屋，相传灵人宅。深林无阳晖，幽水转鲜碧。  
拾薪遇遗鼎，探穴得古籍。结念候云兴，烧香坐终夕。  
  
卷465_6  【题玄和师仙药室】杨衡  
山边萧寂室，石掩浮云扃。绕室微有路，松烟深冥冥。  
入松汲寒水，对鹤问仙经。石几香未尽，水花风欲零。  
何年去华表，几度穷苍冥。却顾宦游子，眇如霜中萤。  
  
卷465_7  【宿陆氏斋赋得残灯诗】杨衡  
殷勤照永夜，属思未成眠。馀辉含薄雾，落烬迸空筵。  
谁比秦楼晓，缄愁别幌前。  
  
卷465_8  【夷陵郡内叙别】杨衡  
礼娶嗣明德，同牢夙所钦。况蒙生死契，岂顾蓬蒿心。  
雁币任野薄，恩爱缘义深。同声若鼓瑟，合韵似鸣琴。  
将迓空未立，就赘意难任。皎月托言誓，沧波信浮沉。  
荆台理晨辙，巫渚疑宵襟。悯悯百虑起，回回万恨深。  
候更促徒侣，先晓彻夜禽。灯彩凝寒风，蝉思噪密林。  
留念同心带，赠远芙蓉簪。抚怀极投漆，感物重黄金。  
分鸾岂遐阻，别剑念相寻。倘甘蓬户贱，愿俟故山岑。  
  
卷465_9  【将之荆州南与张伯刚马惣钟陵夜别】杨衡  
荆台别路长，密绪分离状。莫诉杯来促，更筹屡已倡。  
烛花侵雾暗，瑟调寒风亮。谁念晓帆开，默睇参差浪。  
  
卷465_10  【经端溪峡中】杨衡  
阴岸东流水，上有微风生。素羽漾翠涧，碧苔敷丹英。  
重林宿雨晦，远岫孤霞明。飞猱相攀牵，白云乱纵横。  
有客溯轻楫，阅胜匪羁程。逍遥一息间，粪土五侯荣。  
搴茗庶蠲热，漱泉聊析酲。寄言丝竹者，讵识松风声。  
  
卷465_11  【南海苦雨，寄赠王四侍御】杨衡  
炎风杂海气，暑雨每成霖。涂泥亲杖屦，苔藓渍衣襟。  
念近剧怀远，涉浅定知深。暗沟夜滴滴，荒庭昼霪霪。  
折简展离旷，理径俟招寻。处阴诚多惨，况乃触隅禽。  
  
卷465_12  【秋夜闲居，即事寄庐山郑员外、蜀郡符处士】杨衡  
忧思繁未整，良辰会无由。引领迟佳音，星纪屡以周。  
蓬阆绝华耀，况乃处穷愁。坠叶寒拥砌，灯火夜悠悠。  
开琴弄清弦，窥月俯澄流。冉冉鸿雁度，萧萧帷箔秋。  
怅怀石门咏，缅慕碧鸡游。仿佛蒙颜色，崇兰隐芳洲。  
  
卷465_13  【寄赠田仓曹湾】杨衡  
芳兰媚庭除，灼灼红英舒。身为陋巷客，门有绛辕车。  
朝览夷胡传，暮习颍阳书。盻云高羽翼，待贾蕴璠玙。  
缨弁虽云阻，音尘岂复疏。若因风雨晦，应念寂寥居。  
  
卷465_14  【咏春色】杨衡  
霭霭复濛濛，非雾满晴空。密添宫柳翠，暗泄路桃红。  
萦丝光乍失，缘隙影才通。夕迷鸳枕上，朝漫绮弦中。  
促驷驰香陌，劳莺转艳丛。可怜肠断望，并在洛城东。  
  
卷465_15  【送春】杨衡  
三月三十日，春归日复暮。惆怅问春风，明朝应不住。  
送春曲江上，眷眷东西顾。但见扑水花，纷纷不知数。  
人生似行客，两足无停步。日日进前程，前程几多路。  
兵刃与水火，尽可违之去。惟有老到来，人间无避处。  
感时良未已，独倚池南树。今日送春心，心如别亲故。  
  
卷465_16  【游峡山寺】杨衡  
结构天南畔，胜绝固难俦。幸蒙时所漏，遂得恣闲游。  
路石荫松盖，槛藤维鹤舟。雨霁花木润，风和景气柔。  
宝殿敞丹扉，灵幡垂绛旒。照曜芙蓉壶，金人居上头。  
翔禽拂危刹，落日避层楼。端溪弥漫驶，曲涧潺湲流。  
高居何重沓，登览自夷犹。烟霞无隐态，岩洞讵遗幽。  
奔驷非久耀，驰波肯暂留。会从香火缘，灭迹此山丘。  
  
卷465_17  【宿陟岵寺云律师院】杨衡  
像宇郁参差，宝林疏复密。中有弥天子，燃灯坐虚室。  
心证红莲喻，迹羁青眼律。玉炉扬翠烟，金经开缥帙。  
肆陈坚固学，破我梦幻质。碧水洒尘缨，凉扇当夏日。  
宿禽讵相保，迸火烟欲失。愿回戚促劳，趋隅事休逸。  
  
卷465_18  【秋夜桂州宴送郑十九侍御】杨衡  
秋至触物愁，况当离别筵。短歌销夜烛，繁绪遍高弦。  
桂水舟始泛，兰堂榻讵悬。一杯勾离阻，三载奉周旋。  
鸦噪更漏飒，露濡风景鲜。斯须不共此，且为更留连。  
  
卷465_19  【九日陪樊尚书龙山宴集】杨衡  
孟嘉从宴地，千乘复登临。缘危陟高步，凭旷写幽襟。  
黄花玩初馥，翠物喜盈斟。云杂组绣色，乐和山水音。  
旆摇秋吹急，筵卷夕光沉。都人瞻骑火，犹知隔寺深。  
  
卷465_20  【江陵送客归河北】杨衡  
远客归故里，临路结裴回。山长水复阔，无因重此来。  
聊将歌一曲，送子手中杯。  
  
卷465_21  【送郑丞之罗浮中习业】杨衡  
百年泛飘忽，万事系衰荣。高鸿脱矰缴，达士去簪缨。  
始从天目游，复作罗浮行。云卧石林密，月窥花洞明。  
全形在气和，习默凭境清。夙秘绛囊诀，屡投金简名。  
钟管促离觞，烟霞随去程。何当真府内，重得款平生。  
  
卷465_22  【送王秀才往安南】杨衡  
君为蹈海客，客路谁谙悉。鲸度乍疑山，鸡鸣先见日。  
所嗟回棹晚，倍结离情密。无贪合浦珠，念守江陵橘。  
  
卷465_23  【送公孙器自桂林归蜀】杨衡  
桂林浅复碧，潺湲半露石。将乘触物舟，暂驻飞空锡。  
蜀乡异青眼，蓬户高朱戟。风度杳难寻，云飘讵留迹。  
旧户闲花草，驯鸽傍檐隙。挥手共忘怀，日堕千山夕。  
  
卷465_24  【赠罗浮易炼师】杨衡  
海上多仙峤，灵人信长生。荣卫冰雪姿，咽嚼日月精。  
默书绛符遍，晦步斗文成。翠发披肩长，金盖凌风轻。  
晓籁息尘响，天鸡叱幽声。碧树来户阴，丹霞照窗明。  
焚香叩虚寂，稽首回太清。鸾鹭振羽仪，飞翻拂旆旌。  
左挹玉泉液，右搴云芝英。念得参龙驾，攀天度赤城。  
  
卷465_25  【登紫霄峰赠黄仙师】杨衡  
紫霄不可涉，灵峰信穹崇。下有琼树枝，上有翠发翁。  
鸡鸣秋汉侧，日出红霞中。璨璨真仙子，执旄为侍童。  
焚香杳忘言，默念合太空。世华徒熠耀，虚室自朦胧。  
云飞琼瑶圃，龟息芝兰丛。玉箓掩不开，天窗微微风。  
兹焉悟佳旨，尘境亦幽通。浩渺临广津，永用挹无穷。  
  
卷465_26  【乌啼曲】杨衡  
可怜杨叶复杨花，雪净烟深碧玉家。乌栖不定枝条弱，  
城头夜半声哑哑。浮萍流荡门前水，任罥芙蓉莫浣纱。  
  
卷465_27  【白纻歌二首】杨衡  
玉缨翠佩杂轻罗，香汗微渍朱颜酡。为君起唱白纻歌，  
清声袅云繁思多，凝笳哀瑟时相和。金壶半倾芳夜促，  
梁尘霏霏暗红烛。令君安坐听终曲，坠叶飘花难再复。  
蹑珠履，步琼筵，轻身起舞红烛前。芳姿艳态妖且妍，  
回眸转袖暗催弦。凉风萧萧漏水急，月华泛艳红莲湿，  
牵裙揽带翻成泣。  
  
卷465_28  【长门怨】杨衡  
丝声繁兮管声急，珠帘不卷风吹入。万遍凝愁枕上听，  
千回候命花间立。望望昭阳信不来。回眸独掩红巾泣。  
  
卷465_29  【寄彻公】杨衡  
北风吹霜霜月明，荷叶枯尽越水清。  
别来几度龙宫宿，雪山童子应相逐。  
  
卷465_30  【哭李象】杨衡  
白鸡黄犬不将去，寂寞空馀葬时路。草死花开年复年，  
后人知是何人墓。忆君思君独不眠，夜寒月照青枫树。  
  
卷465_31  【宿云溪观，赋得秋灯引送客】杨衡  
云房寄宿秋夜客，一灯荧荧照虚壁。虫声呼客客未眠，  
几人语话清景侧。不可离别愁纷多，秋灯秋灯奈别何。  
  
卷465_32  【采莲曲】杨衡  
凝鲜雾渚夕，阳艳绿波风。鱼游乍散藻，露重稍欹红。  
楚客伤暮节，吴娃泣败丛。促令芳本固，宁望雪霜中。  
  
卷465_33  【他乡七夕】杨衡  
汉渚常多别，山桥忽重游。向云迎翠辇，当月拜珠旒。  
寝幌凝宵态，妆奁闭晓愁。不堪鸣杼日，空对白榆秋。  
  
卷465_34  【春日偶题】杨衡  
何处春先到，桥东水北亭。冻花开未得，冷酒酌难醒。  
就日移轻榻，遮风展小屏。更无人劝饮，莺语渐叮咛。  
  
卷465_35  【题山寺】杨衡  
千峰白露后，云壁挂残灯。曙色海边日，经声松下僧。  
意闲门不闭，年去水空澄。稽首如何问，森罗尽一乘。  
  
卷465_36  【广州石门寺重送李尚赴朝，时兼宗正卿】杨衡  
象阙趋云陛，龙宫憩石门。清铙犹启路，黄发重攀辕。  
藻变朝天服，珠怀委地言。那令蓬蒿客，兹席未离尊。  
  
卷465_37  【送孔周之南海谒王尚书】杨衡  
泛棹若流萍，桂寒山更青。望云生碧落，看日下沧溟。  
潮尽收珠母，沙闲拾翠翎。自趋龙戟下，再为诵芳馨。  
  
卷465_38  【冬夜举公房送崔秀才归南阳】杨衡  
闻君动征棹，犯夜故来寻。强置一尊酒，重款百年心。  
灯白霜气冷，室虚松韵深。南阳三顾地，幸偶价千金。  
  
卷465_39  【送陈房谒抚州周使君】杨衡  
匡山一亩宫，尚有桂兰丛。凿壁年虽异，穿杨志幸同。  
貌羸缘塞苦，道蹇为囊空。去谒临川守，因怜鹤在笼。  
  
卷465_40  【山斋独宿赠晏上人】杨衡  
幢幢云树秋，黄叶下山头。虫响夜难度，梦闲神不游。  
窗灯寒几尽，帘雨晓阶愁。何以禅栖客，灰心在沃州。  
  
卷465_41  【桂州与陈羽念别】杨衡  
惨戚损志抱，因君时解颜。重叹今夕会，复在几夕间。  
碧桂水连海，苍梧云满山。茫茫从此去，何路入秦关。  
  
卷465_42  【经赵处士居】杨衡  
云居避世客，发白习儒经。有地水空绿，无人山自青。  
废梁悲逝水，卧木思荒庭。向夕霏烟敛，徒看处士星。  
  
卷465_43  【病中赴袁州次香馆】杨衡  
病舆憩上馆，缭绕向山隅。荒葛漫欹壁，幽禽啄朽株。  
力微怯升降，意欲结踟躇。谁能挹香水，一为濯烦纡。  
  
卷465_44  【送人流雷州】杨衡  
逐客指天涯，人间此路赊。地图经大庾，水驿过长沙。  
腊月雷州雨，秋风桂岭花。不知荒徼外，何处有人家。  
  
卷465_45  【送彻公】杨衡  
白首年空度，幽居俗岂知。败蕉依晚日，孤鹤立秋墀。  
久客何由造，禅门不可窥。会同尘外友，斋沐奉威仪。  
  
卷465_46  【赠庐山道士】杨衡  
寂寥高室古松寒，松下仙人字委鸾。头垂白发朝鸣磬，  
手把青芝夜绕坛。物像自随尘外灭，真源长向性中看。  
悠悠万古皆如此，秋比松枝春比兰。  
  
卷465_47  【赋得直如朱丝弦】杨衡  
寂寞瑶琴上，深知直者情。幸传朱鹭曲，那止素丝名。  
瑞草人空仰，王言世久行。大方闻正位，乐府动清声。  
文武音初合，宫商调屡更。谁能向机杼，终日泣无成。  
  
卷465_48  【早春即事】杨衡  
眼重朝眠足，头轻宿醉醒。阳光满前户，雪水半中庭。  
候变随天气，春生逐地形。北檐梅晚白，东岸柳先青。  
葱垄抽羊角，松巢堕鹤翎。老来诗更拙，吟罢少人听。  
  
卷465_49  【题花树】杨衡  
都无看花意，偶到树边来。可怜枝上色，一一为愁开。  
  
卷465_50  【宿吉祥寺寄庐山隐者】杨衡  
风鸣云外钟，鹤宿千年松。相思杳不见，月出山重重。  
  
卷465_51  【边思】杨衡  
苏武节旄尽，李陵音信稀。梅当陇上发，人向陇头归。  
  
卷465_52  【夜半步次古城】杨衡  
茫茫死复生，惟有古时城。夜半无鸟雀，花枝当月明。  
  
卷465_53  【春梦】杨衡  
空庭日照花如锦，红妆美人当昼寝。  
傍人不知梦中事，唯见玉钗时坠枕。  
  
卷465_54  【宿青牛谷】杨衡  
随云步入青牛谷，青牛道士留我宿。  
可怜夜久月明中，唯有坛边一枝竹。  
  
卷465_55  【槿（一作戎昱诗）】杨衡  
自用金钱买槿栽，二年方始一花开。  
怜红未许家人见，胡蝶争知早到来。  
  
卷465_56  【九日】杨衡  
黄菊紫菊傍篱落，摘菊泛酒爱芳新。  
不堪今日望乡意，强插茱萸随众人。  
  
卷465_57  【仙女词】杨衡  
玉京初侍紫皇君，金缕鸳鸯满绛裙。  
仙宫一闭无消息，遥结芳心向碧云。  
  
卷465_58  【句】杨衡  
贤人处霄汉，荒泽自耕耘。  
陇首降时雨，雷声出夏云。（答崔钱二补阙见《诗式》）古  
一一鹤声飞上天。（见《纪事》）斋  

## 全唐诗(中)　卷四百六十六

卷466_1  【享太庙乐章】牛僧孺  
湜湜颀颀，融昭德辉。不纽不舒，贯成九围。  
武烈文经，敷施当宜。纂尧付启，亿万熙熙。  
  
卷466_2  【乐天梦得有岁夜诗聊以奉和】牛僧孺  
惜岁岁今尽，少年应不知。凄凉数流辈，欢喜见孙儿。  
暗减一身力，潜添满鬓丝。莫愁花笑老，花自几多时。  
  
卷466_3  【李苏州遗太湖石奇状绝伦因题二十韵奉呈梦得、乐天】牛僧孺  
胚浑何时结，嵌空此日成。掀蹲龙虎斗，挟怪鬼神惊。  
带雨新水静，轻敲碎玉鸣。搀叉锋刃簇，缕络钓丝萦。  
近水摇奇冷，依松助澹清。通身鳞甲隐，透穴洞天明。  
丑凸隆胡准，深凹刻兕觥。雷风疑欲变，阴黑讶将行。  
噤[z9 _blank ]微寒早，轮囷数片横。地祇愁垫压，鳌足困支撑。  
珍重姑苏守，相怜懒慢情。为探湖里物，不怕浪中鲸。  
利涉馀千里，山河仅百程。池塘初展见，金玉自凡轻。  
侧眩魂犹悚，周观意渐平。似逢三益友，如对十年兄。  
旺兴添魔力，消烦破宿酲。媲人当绮皓，视秩即公卿。  
念此园林宝，还须别识精。诗仙有刘白，为汝数逢迎。  
  
卷466_3  【席上赠刘梦得】牛僧孺  
粉署为郎四十春，今来名辈更无人。休论世上升沉事，  
且斗樽前见在身。珠玉会应成咳唾，山川犹觉露精神。  
莫嫌恃酒轻言语，曾把文章谒后尘。  
  
卷466_4  【句】牛僧孺  
但愁封寄去，魔物或惊禅。（《赠白乐天筝》）斋  
惟羡东都白居士，年年香积问禅师。（《赠白》，下同）主  
不是道公狂不得，恨公逢我不教狂。  
地瘦草丛短。  
求人气色沮，凭酒意乃伸。  
  
卷466_5  【赋得月照冰池】叶季良  
霁夕云初敛，栖娥月未亏。圆光生碧海，素色满瑶池。  
天迥轮空见，波凝影讵窥。浮霜玉比彩，照像镜同规。  
皎洁寒偏净，裴回夜转宜。谁怜幽境在，长与赏心随。  
  
卷466_6  【赋得琢玉成器】叶季良  
片玉寄幽石，纷纶当代名。荆人献始遇，良匠琢初成。  
冰映寒光动，虹开晚色明。雅容看更澈，馀响扣弥清。  
自与琼瑶比，方随掌握荣。因知君有用，高价伫连城。  
  
卷466_7  【省试吴宫教美人战】叶季良  
强吴矜霸略，讲武在深宫。尽出娇娥妓，先观上将风。  
挥戈罗袖卷，擐甲汗妆红。掩笑分旗下，含羞入队中。  
鼓停行未正，刑举令才崇。自可威邻国，何劳逞战功。  
  
卷466_8  【题历山司徒右长史祖宅】湛贲  
隳官长史籍，高步历山椒。丽句传黄绢，香名播宋朝。  
分能知止足，迹贵出尘嚣。松竹心长固，池台兴自饶。  
龙宫欣访旧，莺谷忝迁乔。从事叨承乏，铜章愧在腰。  
  
卷466_9  【伏览吕侍郎丘员外旧题十三代祖历山草堂诗因书记事】湛贲  
名遂贵知己，道胜方晦迹。高居葺莲宫，遗文焕石壁。  
桑田代已变，池草春犹碧。识曲遇周郎，知音荷宗伯。  
调逸南平兆，风清建安迹。祖德今发扬，还同书史册。  
  
卷466_10  【别慧山书堂】湛贲  
卷帘晓望云平槛，下榻宵吟月半窗。  
病守未能依结社，更施何术去为邦。  
  
卷466_11  【暮春自南台丞再除给事中（仍是本厅几榻杖履宛然如旧）】薛存诚  
再入青锁闱，忝官诚自非。拂尘惊物在，开户似僧归。  
积草渐无径，残花犹洒衣。禁垣偏日近，行坐是恩辉。  
  
卷466_12  【御制段太尉碑（一作薛有诚诗）】薛存诚  
葬仪从俭礼，刊石荷尧君。露迹垂繁字，天哀洒丽文。  
诏深荣嗣子，海变记孤坟。宝思皆涵象，皇心永念勋。  
雅词黄绢妙，渥泽紫泥分。青史应同久，芳名万古闻。  
  
卷466_13  【御题国子监门】薛存诚  
宸翰符玄造，荣题国子门。笔锋回日月，字势动乾坤。  
檐下云光绝，梁间鹊影翻。张英圣莫拟，索靖妙难言。  
为著盘龙迹，能彰舞凤蹲。更随垂露像，常以沐皇恩。  
  
卷466_14  【御箭连中双兔】薛存诚  
宸游经上苑，羽猎向闲田。狡兔初迷窟，纤骊讵著鞭。  
三驱仍百步，一发遂双连。影射含霜草，魂消向月弦。  
驩声动寒木，喜气满晴天。那似陈王意，空随乐府篇。  
  
卷466_15  【太学创置石经】薛存诚  
圣唐复古制，德义功无替。奥旨悦诗书，遗文分篆隶。  
银钩互交映，石壁靡尘翳。永与乾坤期，不逐日月逝。  
儒林道益广，学者心弥锐。从此理化成，恩光遍遐裔。  
  
卷466_16  【观南郊回仗】薛存诚  
传警千门寂，南郊彩仗回。但惊龙再见，谁识日双开。  
德泽施云雨，恩光变烬灰。阅兵貔武振，听乐凤凰来。  
候刻移宸辇，遵时集观台。多惭远臣贱，不得礼容陪。  
  
卷466_17  【闻击壤】薛存诚  
尧年听野老，击壤复何云。自谓欢由己，宁知德在君。  
气平闲易畅，声贺作难分。耕凿方随日，恩威比望云。  
篑桴均下调，和木等南薰。无落于吾事，谁将帝已闻。  
  
卷466_18  【膏泽多丰年】薛存诚  
帝德方多泽，莓莓井径同。八方甘雨布，四远报年丰。  
廒庾千厢在，幽流万壑通。候时勤稼穑，击壤乐农功。  
畎亩人无惰，田庐岁不空。何须忧伏腊，千载贺尧风。  
  
卷466_19  【东都父老望幸】薛存诚  
銮舆秦地久，羽卫洛阳空。彼土虽凭固，兹川乃得中。  
龙颜觐白日，鹤发仰清风。望幸诚逾邈，怀来意不穷。  
昔因封泰岳，今伫蹑维嵩。天地心无异，神祇理亦同。  
翠华翔渭北，玉检候关东。众愿其难阻，明君早勒功。  
  
卷466_20  【嵩山望幸】薛存诚  
峻极位何崇，方知造化功。降灵逢圣主，望幸表维嵩。  
隐映连青壁，嵯峨向碧空。象车因叶瑞，龙驾愿升中。  
万岁声长在，千岩气转雄。东都歌盛事，西笑伫皇风。  
  
卷466_21  【华清宫望幸】薛存诚  
骊岫接新丰，岧峣驾碧空。凿山开秘殿，隐雾蔽仙宫。  
绛阙犹栖凤，雕梁尚带虹。温泉曾浴日，华馆旧迎风。  
肃穆瞻云辇，深沉闭绮栊。东郊望幸处，瑞气霭濛濛。  
  
卷466_22  【谒见日将至双阙】薛存诚  
晓色临双阙，微臣礼位陪。远惊龙凤睹，谁识冕旒开。  
蔼蔼千年盛，颙颙万国来。天文标日月，时令布云雷。  
迥出黄金殿，全分白玉台。雕虫竟何取，瞻恋不知回。  
  
卷466_23  【南至日隔仗望含元殿炉香】裴次元  
冕旒初负扆，卉服尽朝天。旸谷初移日，金炉渐起烟。  
芬馨流远近，散漫入貂蝉。霜仗凝逾白，朱栏映转鲜。  
始看浮阙在，稍见逐风迁。为沐皇家庆，来瞻羽卫前。  
  
卷466_24  【律中应钟（一作裴元诗）】裴次元  
律穷方数寸，室暗在三重。伶管灰先动，秦正节已逢。  
商声辞玉笛，羽调入金钟。密叶翻霜彩，轻冰敛水容。  
望鸿南去绝，迎气北来浓。愿托无凋性，寒林自比松。  
  
卷466_25  【赋得亚父碎玉斗】裴次元  
雄谋竟不决，宝玉将何爱。倏尔霜刃挥，飒然春冰碎。  
飞光动旗帜，散响惊环珮。霜浓绣帐前，星流锦筵内。  
图王业已失，为虏言空悔。独有青史中，英风冠千载。  
  
卷466_26  【句】裴次元  
积高依郡城，迥拔凌霄汉。（题望京山，见《闽志》）斋  
  
卷466_27  【并州路（一作杨达诗，题云塞下作）】李宣远  
秋日并州路，黄榆落故关。孤城吹角罢，数骑射雕还。  
帐幕遥临水，牛羊自下山。征人正垂泪，烽火起云间。  
  
卷466_28  【近无西耗（一作李敬方诗）】李宣远  
远戎兵压境，迁客泪横襟。烽堠惊秦塞，囚居困越吟。  
自怜牛马走，未识犬羊心。一月无消息，西看日又沉。  
  
卷466_29  【曲江亭望慈恩寺杏园花发】李君何  
春晴凭水轩，仙杏发南园。开蕊风初晓，浮香景欲暄。  
光华临御陌，色相对空门。野雪遥添净，山烟近借繁。  
地闲分鹿苑，景胜类桃源。况值新晴日，芳枝度彩鸳。  
  
卷466_30  【除夜书情】周弘亮  
何处风尘岁，云阳古驿前。三冬不再稔，晓日又明年。  
春入江南柳，寒归塞北天。还伤知候客，花景对韦编。  
  
卷466_31  【曲江亭望慈恩寺杏园花发】周弘亮  
江亭闲望处，远近见秦源。寺迟春景，新花发杏园。  
萼中轻蕊密，枝上素姿繁。拂雨云初起，含风雪欲翻。  
容辉明十地，香气遍千门。愿莫随桃李，芳菲不为言。  
  
卷466_32  【故乡除夜】周弘亮  
三百六十日云终，故乡还与异乡同。非唯律变情堪恨，  
抑亦才疏命未通。何处夜歌销腊酒，谁家高烛候春风。  
诗成始欲吟将看，早是去年牵课中。  
  
卷466_33  【曲江亭望慈恩寺杏园花发】陈翥  
曲江晴望好，近接梵王家。十亩开金地，千林发杏花。  
映雪犹误雪，煦日欲成霞。紫陌传香远，红泉落影斜。  
园中春尚早，亭上路非赊。芳景堪游处，其如惜物华。  
  
卷466_34  【曲江亭望慈恩寺杏园花发】曹著  
渚亭临净域，凭望一开轩。晚日分初地，东风发杏园。  
异香飘九陌，丽色映千门。照灼瑶华散，葳蕤玉露繁。  
未教游妓折，乍听早莺喧。谁复争桃李，含芳自不言。  
  
卷466_35  【鱼上冰】王公亮  
春生寒气减，稍动久潜鱼。乍喜东风至，来看曲岸初。  
出冰朱鬣见，望日锦鳞舒。渐觉流澌近，还欣掉尾馀。  
噞喁情自乐，沿溯意宁疏。倘得随鲲化，终能上太虚。  
  
卷466_36  【赋得竹箭有筠】张仲方  
东南生绿竹，独美有筠箭。枝叶讵曾凋，风霜孰云变。  
偏宜林表秀，多向岁寒见。碧色乍葱茏，清光常蒨练。  
皮开凤彩出，节劲龙文现。爱此守坚贞，含歌属时彦。  
  
卷466_37  【赠毛仙翁】张仲方  
毛仙翁，毛仙翁，容貌常如二八童。几岁头梳云鬓绿，  
无时面带桃花红。眼前人世阅沧海，肘后药成辞月宫。  
方口秀眉编贝齿，了然炅炅双瞳子。芝椿禀气本坚强，  
龟鹤计年应不死。四海五山长独游，矜贫傲富欺王侯。  
灵通指下砖甓化，瑞气炉中金玉流。定是烟霞列仙侣，  
暂来尘俗救危苦。紫霞妖女琼华飞，秘法虔心传付与。  
阴功足，阴功成，羽驾何年归上清。待我休官了婚嫁，  
桃源洞里觅仙兄。  
  
卷466_38  【句】张仲方  
入门池色静，登阁雨声来。（见《三山志》）斋  
  
卷466_39  【和白乐天（时以太子宾客分司东都）】崔玄亮  
病馀归到洛阳头，拭目开眉见白侯。凤诏恐君今岁去，  
龙门欠我旧时游。几人樽下同歌咏，数盏灯前共献酬。  
相对忆刘刘在远，寒宵耿耿梦长洲。  
  
卷466_40  【临终诗】崔玄亮  
暂荣暂悴石敲火，即空即色眼生花。  
许时为客今归去，大历元年是我家。  
  
卷466_41  【句】崔玄亮  
共相呼唤醉归来。  
  
卷466_42  【省试临渊羡鱼】徐牧  
清泚濯缨处，今来喜一临。惭无下钓处，空有羡鱼心。  
退省时频改，谋身岁屡沉。鬣成川上媚，网就水宁深。  
赪尾临波里，朱须破浪浔。此时倘不漏，江上免行吟。  
  
卷466_43  【淮南游故居感旧，酬西川李尚书德裕】王播  
昔年献赋去江湄，今日行春到却悲。三径仅存新竹树，  
四邻惟见旧孙儿。壁间潜认偷光处，川上宁忘结网时。  
更见桥边记名姓，始知题柱免人嗤。  
  
卷466_44  【题木兰院二首】王播  
三十年前此院游，木兰花发院新修。  
如今再到经行处，树老无花僧白头。  
上堂已了各西东，惭愧闍黎饭后钟。  
三十年来尘扑面，如今始得碧纱笼。  
  
卷466_45  【上巳接清明游宴】独孤良弼  
上巳欢初罢，清明赏又追。闰年侵旧历，令节并芳时。  
细雨莺飞重，春风酒酝迟。寻花迷白雪，看柳拆青丝。  
淑气如相待，天和意为谁。吁嗟名未立，空咏宴游诗。  
  
卷466_46  【次潭州，酬唐侍御、姚员外游道林岳麓寺题示】沈传师  
承明年老辄自论，乞得湘守东南奔。为闻楚国富山水，  
青嶂逦迤僧家园。含香珥笔皆眷旧，谦抑自忘台省尊。  
不令执简候亭馆，直许携手游山樊。忽惊列岫晓来逼，  
朔雪洗尽烟岚昏。碧波回屿三山转，丹槛缭郭千艘屯。  
华镳躞蹀绚砂步，大旆彩错辉松门。樛枝竞骛龙蛇势，  
折干不灭风霆痕。相重古殿倚岩腹，别引新径萦云根。  
目伤平楚虞帝魂，情多思远聊开樽。危弦细管逐歌飘，  
画鼓绣靴随节翻。锵金七言凌老杜，入木八法蟠高轩。  
嗟余潦倒久不利，忍复感激论元元。  
  
卷466_47  【和李德裕观玉蕊花见怀之作】沈传师  
曾对金銮直，同依玉树阴。雪英飞舞近，烟叶动摇深。  
素萼年年密，衰容日日侵。劳君想华发，近欲不胜簪。  
  
卷466_48  【赠毛仙翁】沈传师  
安期何事出云烟，为把仙方与世传。只向人间称百岁，  
谁知洞里过千年。青牛到日迎方朔，丹灶开时共稚川。  
更说桃源更深处，异花长占四时天。  
  
卷466_49  【寄大府兄侍史（见《云烟过眼录》）】沈传师  
积雪山阴马过难，残更深夜铁衣寒。  
将军破了单于阵，更把兵书仔细看。  
  
卷466_50  【蒙泉（见《方舆胜览》》）】沈传师  
京路马駸駸，尘劳日向深。蒙泉聊息驾，可以洗君心。  
  
卷466_51  【春从何处来】白行简  
欲识春生处，先从木德来。入门潜报柳，度岭暗惊梅。  
透雪寒光散，消冰水镜开。晓迎郊骑发，夜逐斗杓回。  
淑气空中变，新声雨后催。偏宜资律吕，应是候阳台。  
  
卷466_52  【贡院楼北新栽小松】白行简  
华省春霜曙，楼阴植小松。移根依厚地，委质别危峰。  
北户知犹远，东堂幸见容。心坚终待鹤，枝嫩未成龙。  
夜影看仍薄，朝岚色渐浓。山苗不可荫，孤直俟秦封。  
  
卷466_53  【金在熔】白行简  
巨橐方熔物，洪炉欲范金。紫光看渐发，赤气望逾深。  
焰热晴云变，烟浮昼景阴。坚刚由我性，鼓铸任君心。  
踊跃徒标异，沈潜自可钦。何当得成器，待叩向知音。  
  
卷466_54  【归马华山】白行简  
牧野功成后，周王战马闲。驱驰休伏皂，饮龁任依山。  
逐日朝仍去，随风暮自还。冰生疑陇坂，叶落似榆关。  
躞蹀仙峰下，腾骧渭水湾。幸逢时偃武，不复鼓鼙间。  
  
卷466_55  【夫子鼓琴得其人】白行简  
宣父穷玄奥，师襄授素琴。稍殊流水引，全辨圣人心。  
慕德声逾感，怀人意自深。泠泠传妙手，摵摵振空林。  
促调清风至，操弦白日沈。曲终情不尽，千古仰知音。  
  
卷466_56  【李都尉重阳日得苏属国书】白行简  
降虏意何如，穷荒九月初。三秋异乡节，一纸故人书。  
对酒情无极，开缄思有馀。感时空寂寞，怀旧几踌躇。  
雁尽平沙迥，烟销大漠虚。登台南望处，掩泪对双鱼。  
  
卷466_57  【在巴南望郡南山呈乐天（时从乐天忠州）】白行简  
临江一嶂白云间，红绿层层锦绣班。  
不作巴南天外意，何殊昭应望骊山。  
  
卷466_58  【春云】裴澄  
漠漠复溶溶，乘春任所从。映林初展叶，触石未成峰。  
旭日消寒翠，晴烟点净容。霏微将似灭，深浅又如重。  
薄彩临溪散，轻阴带雨浓。空馀负樵者，岭上自相逢。  
  
卷466_59  【赋得沽美玉】罗立言  
谁怜被褐士，怀玉正求沽。成器终期达，逢时岂见诬。  
宝同珠照乘，价重剑论都。浮彩朝虹满，悬光夜月孤。  
几年沦瓦砾，今日出泥涂。采斫资良匠，无令瑕掩瑜。  
  
卷466_60  【寒食遣怀】张灿  
繁华泣清露，悄悄落衣巾。明日逢寒食，春风见故人。  
病来羞滞楚，西去欲迷秦。憔悴此时久，青山归四邻。  

## 全唐诗(中)　卷四百六十七

卷467_1  【春日山亭】牟融  
醉来重整华阳巾，搔首惊看白发新。莫道愁多因病酒，  
只缘命薄不辞贫。龙鱼失水难为用，龟玉蒙尘未见珍。  
正是圣朝全盛日，讵知林下有闲人。  
  
卷467_2  【寄周韶州】牟融  
十年学道困穷庐，空有长才重老儒。功业要当垂永久，  
利名那得在须臾。山中荆璞谁知玉，海底骊龙不见珠。  
寄语故人休怅怏，古来贤达事多殊。  
  
卷467_3  【秋夜醉归，有感而赋】牟融  
衔杯谁道易更阑，沉醉归来不自欢。惆怅后时孤剑冷，  
寂寥无寐一灯残。竹窗凉雨鸣秋籁，江郭清砧捣夜寒。  
多少客怀消不得，临风搔首浩漫漫。  
  
卷467_4  【寄范使君】牟融  
未秋为别已终秋，咫尺娄江路阻修。心上惟君知委曲，  
眼前独我逐漂流。从来姑息难为好，到底依栖总是诹。  
西望家山成浩叹，临风搔首不胜愁。  
  
卷467_5  【送罗约】牟融  
雨晴江馆柳依依，握手那堪此别离。独鹤孤琴随远旆，  
红亭绿酒惜分岐。月明野店闻鸡早，花暗关城匹马迟。  
后夜定知相忆处，东风回首不胜悲。  
  
卷467_6  【题李昭训山水】牟融  
卜筑藏修地自偏，尊前诗酒集群贤。半岩松暝时藏鹤，  
一枕秋声夜听泉。风月谩劳酬逸兴，渔樵随处度流年。  
南州人物依然在，山水幽居胜辋川。  
  
卷467_7  【处厚游杭，作诗寄之】牟融  
江村摇落暂逢秋，况是闻君独远游。浙水风烟思吊古，  
楚乡人物赋登楼。书沈寒雁云边影，梦绕清猿月下愁。  
念我故人劳碌久，不如投老卧沧洲。  
  
卷467_8  【山中有怀李十二】牟融  
林前风景晚苍苍，林下怀人路杳茫。白发流年淹旧业，  
碧山茅屋卧斜阳。客边秋兴悲张翰，病里春情笑沈郎。  
何事登楼□□□，几回搔首□思归。  
  
卷467_9  【客中作】牟融  
异乡岁晚怅离怀，游子驱驰愧不才。夜夜砧声催客去，  
年年雁影带寒来。半林残叶迎霜落，三径黄花近节开。  
几度无聊倍惆怅，临风搔首独兴哀。  
  
卷467_10  【山寺律僧画兰竹图】牟融  
偶来绝顶兴无穷，独有山僧笔最工。绿径日长袁户在，  
紫荃秋晚谢庭空。离花影度湘江月，遗珮香生洛浦风。  
欲结岁寒盟不去，忘机相对画图中。  
  
卷467_11  【送客之杭】牟融  
西风吹冷透貂裘，行色匆匆不暂留。帆带夕阳投越浦，  
心随明月到杭州。风清听漏惊乡梦，灯下闻歌乱别愁。  
悬想到杭州兴地，尊前应与话离忧。  
  
卷467_12  【有感二首】牟融  
何事离怀入梦频，贫居寂寞四无邻。诗因韵险难成律，  
酒为愁多不顾身。眼底故人惊岁别，尊前华发逐时新。  
十年飘泊如萍迹，一度登临一怅神。  
搔首临风独倚栏，客边惊觉岁华残。栖迟未遇常鋾荐，  
邂逅宁弹贡禹冠。有兴不愁诗韵险，无聊只怕酒杯乾。  
何如日日长如醉，付与诗人一笑看。  
  
卷467_13  【送沈侯之京】牟融  
悠悠旌旆出东楼，特出仙郎上帝州。刘旻才高能富国，  
萧何人杰足封侯。关河弱柳垂金缕，水驿青帘拂画楼。  
欲尽故人尊酒意，春风江上暂停舟。  
  
卷467_14  【寄羽士】牟融  
别来有路隔仙凡，几度临风欲去难。乐道无时忘鹤伴，  
谈玄何日到星坛。山中胜景常留客，林下清风好炼丹。  
使我浮生尘鞅脱，相从应得一盘桓。  
  
卷467_15  【题赵支】牟融  
林间曲径掩衡茅，绕屋青青翡翠梢。一枕秋声鸾舞月，  
半窗云影鹤归巢。曾闻贾谊陈奇策，肯学扬雄赋解嘲。  
我有清风高节在，知君不负岁寒交。  
  
卷467_16  【司马迁墓】牟融  
落落长才负不羁，中原回首益堪悲。英雄此日谁能荐，  
声价当时众所推。一代高风留异国，百年遗迹剩残碑。  
经过词客空惆怅，落日寒烟赋黍离。  
  
卷467_17  【春游】牟融  
锦袍日暖耀冰蚕，上客陪游酒半酣。笑拂吟鞭邀好兴，  
醉欹乌帽逞雄谈。楼前弱柳摇金缕，林外遥山隔翠岚。  
正是太平行乐处，春风花下且停骖。  
  
卷467_18  【水西草堂】牟融  
萝径萧然曲业存，闲云流水四无邻。身留白屋潜踪迹，  
门□□吟学隐沦。吟对琴尊江上月，笑看花木镜中春。  
遗书自有亲□处，何必驱驰扰世尘。  
  
卷467_19  【送羽衣之京】牟融  
羽衣缥缈拂尘嚣，怅别河梁赠柳条。阆苑云深孤鹤迥，  
蓬莱天近一身遥。香浮宝辇仙风润，花落瑶坛绛雨消。  
自是长生林下客，也陪鸳鹭入清朝。  
  
卷467_20  【题道院壁】牟融  
山中旧宅四无邻，草净云和迥绝尘。神枣胡麻能饭客，  
桃花流水荫通津。星坛火伏烟霞暝，林壑春香鸟雀驯。  
若使凡缘终可脱，也应从此度闲身。  
  
卷467_21  【赠欧阳詹】牟融  
为客囊无季子金，半生踪迹任浮沉。服勤因念劬劳重，  
思养徒怀感慨深。岛外断云凝远日，天涯芳草动愁心。  
家林千里遥相忆，几度停车一怅吟。  
  
卷467_22  【邵公母】牟融  
搔首惊闻楚些歌，拂衣归去泪悬河。劬劳常想三春恨，  
思养其如寸草何。浙水梦怀千里远，苏台愁望白云多。  
伤心独有黄堂客，几度临风咏蓼莪。  
  
卷467_23  【客中作】牟融  
千里云山恋旧游，寒窗凉雨夜悠悠。浮亭花竹频劳梦，  
别路风烟半是愁。芳草傍人空对酒，流年多病倦登楼。  
一杯重向樽前醉，莫遣相思累白头。  
  
卷467_24  【赠杨处厚】牟融  
十年学道苦劳神，赢得尊前一病身。天上故人皆自贵，  
山中明月独相亲。客心淡泊偏宜静，吾道从容不厌贫。  
几度临风一回首，笑看华发及时新。  
  
卷467_25  【重赠张籍】牟融  
旧日仪容只宛然，笑谈不觉度流年。凡缘未了嗟无子，  
薄命能孤不怨天。一醉便同尘外客，百杯疑是酒中仙。  
人生随处堪为乐，管甚秋香满鬓边。  
  
卷467_26  【赠殷以道】牟融  
世路红尘懒步趋，长年结屋傍岩隅。独留乡井诚非隐，  
老向山林不自愚。肯信白圭终在璞，谁怜沧海竟遗珠。  
闲来抚景穷吟处，尊酒临风不自娱。  
  
卷467_27  【翁母些】牟融  
满头华发向人垂，长逝音容迥莫追。先垄每怀风木夜，  
画堂无复彩衣时。停车遥望孤云影，翘首惊看吊鹤悲。  
独有贤人崇孝义，伤心共咏蓼莪诗。  
  
卷467_28  【题山庄】牟融  
萝屋萧萧事事幽，临风搔首远凝眸。东园松菊存遗业，  
晚景桑榆乐旧游。吟对清尊江上月，笑谈华发镜中秋。  
床头浊酒时时漉，上客相过一任留。  
  
卷467_29  【沈存尚林亭夜宴】牟融  
草堂寂寂景偏幽，到此令人一纵眸。松菊寒香三径晚，  
桑榆烟景两淮秋。近山红叶堆林屋，隔浦青帘拂画楼。  
终日忘情能自乐，清尊应得遣闲愁。  
  
卷467_30  【题孙君山亭】牟融  
长年乐道远尘氛，静筑藏修学隐沦。吟对琴樽庭下月，  
笑看花木槛前春。闲来欲著登山屐，醉里还披漉酒巾。  
林壑能忘轩冕贵，白云黄鹤好相亲。  
  
卷467_31  【题徐俞山居】牟融  
青山重叠巧裁攒，引水流泉夜激湍。岚锁岩扉清昼暝，  
云归松壑翠阴寒。不因李相门前见，曾向袁生画里看。  
老我不堪诗思杳，几回吟倚曲栏干。  
  
卷467_32  【送范启东还京】牟融  
萧萧行李上征鞍，满目离情欲去难。客里故人尊酒别，  
天涯游子弊裘寒。官桥杨柳和愁折，驿路梅花带雪看。  
重到京华旧游处，春风佳丽好盘桓。  
  
卷467_33  【楼城叙别】牟融  
故人为客上神州，倾盖相逢感昔游。屈指年华嗟远别，  
对床风雨话离愁。清樽不负花前约，白发惊看镜里秋。  
此际那堪重分手，绿波芳草暂停舟。  
  
卷467_34  【写意二首】牟融  
寂寥荒馆闭闲门，苔径阴阴屐少痕。白发颠狂尘梦断，  
青毡泠落客心存。高山流水琴三弄，明月清风酒一樽。  
醉后曲肱林下卧，此生荣辱不须论。  
萧萧华发满头生，深远蓬门倦送迎。独喜冥心无外慕，  
自怜知命不求荣。闲情欲赋思陶令。卧病何人问马卿。  
林下贫居甘困守，尽教城市不知名。  
  
卷467_35  【赠浙西李相公】牟融  
长庚烈烈独遥天，盛世应知降谪仙。月里昔曾分兔药，  
人间今喜得椿年。文章政事追先达，冠盖声华羡昔贤。  
尊酒与君称寿毕，春风入醉绮罗筵。  
  
卷467_36  【天台】牟融  
碧溪流水泛桃花，树绕天台迥不赊。洞里无尘通客境，  
人间有路入仙家。鸡鸣犬吠三山近，草静云和一径斜。  
此地不知何处去，暂留琼珮卧烟霞。  
  
卷467_37  【送陈衡】牟融  
秋江烟景晚苍苍，江上离人促去航。千里一官嗟独往，  
十年双鬓付三霜。云迷楼曲亲庭远，梦绕通山客路长。  
不必临风悲冷落，古来白首尚为郎。  
  
卷467_38  【送沈翔】牟融  
江上西风一棹归，故人此别会应稀。清朝尽道无遗逸，  
当路谁曾访少微。谩有才华嗟未达，闲寻鸥鸟暂忘机。  
临岐不用空惆怅，未必新丰老布衣。  
  
卷467_39  【过蠡湖】牟融  
东湖烟水浩漫漫，湘浦秋声入夜寒。风外暗香飘落粉，  
月中清影舞离鸾。多情袁尹频移席，有道乔仙独倚阑。  
几度篝帘相对处，无边诗思到吟坛。  
  
卷467_40  【登环翠楼】牟融  
山中地僻好藏修，寂寂幽居架小楼。云树四围当户暝，  
烟岚一带隔帘浮。举杯对月邀诗兴，抚景令人豁醉眸。  
我亦人间肥遁客，也将踪迹寄林丘。  
  
卷467_41  【游淮云寺】牟融  
白云深锁沃州山，冠盖登临众仰攀。松径风清闻鹤唳，  
昙花香暝见僧还。玄机隐隐应难觉，尘事悠悠了不关。  
兴尽凡缘因未晚，裴回依旧到人间。  
  
卷467_42  【游报本寺】牟融  
山房寂寂荜门开，此日相期社友来。雅兴共寻方外乐，  
新诗争羡郢中才。茶烟袅袅笼禅榻，竹影萧萧扫径苔。  
醉后不知明月上，狂歌直到夜深回。  
了然尘事不相关，锡杖时时独看山。白发任教双鬓改，  
黄金难买一生闲。不留活计存囊底，赢得诗名满世间。  
自笑微躯长碌碌，几时来此学无还。  
  
卷467_43  【题陈侯竹亭】牟融  
曾向幽亭一榻分，清风满座绝尘氛。丹山凤泣钩帘听，  
沧海龙吟对酒闻。漠漠暝阴笼砌月，盈盈寒翠动湘云。  
岁寒高节谁能识，独有王猷爱此君。  
  
卷467_44  【送报本寺分韵得通字】牟融  
几度乘闲谒梵宫，此郎声价重江东。贵侯知重曾忘势，  
闲客频来也悟空。满地新蔬和雨绿，半林残叶带霜红。  
□□□□□□□，□□□□□□□。  
  
卷467_45  【寄永平友人】牟融  
故人千里隔天涯，几度临风动远思。贾谊上书曾伏阙，  
仲舒陈策欲匡时。高风落落谁同调，往事悠悠我独悲。  
何日归来话畴昔，一樽重叙旧襟期。  
朔风猎猎惨寒沙，关月寥寥咽暮笳。放逐一心终去国，  
驱驰千里未还家。青蝇点玉原非病，沧海遗珠世所嗟。  
直道未容淹屈久，暂劳踪迹寄天涯。  
  
卷467_46  【陈使君山庄】牟融  
新卜幽居地自偏，士林争羡使君贤。数椽潇洒临溪屋，  
十亩膏腴附郭田。流水断桥芳草路，淡烟疏雨落花天。  
秋成准拟重来此，沉醉何妨一榻眠。  
  
卷467_47  【题寺壁】牟融  
僧家胜景瞰平川，雾重岚深马不前。宛转数声花外鸟，  
往来几叶渡头船。青山远隔红尘路，碧殿深笼绿树烟。  
闻道此中堪遁迹，肯容一榻学逃禅。  
  
卷467_48  【送徐浩】牟融  
渡口潮平促去舟，莫辞尊酒暂相留。弟兄聚散云边雁，  
踪迹浮沉水上鸥。千里好山青入楚，几家深树碧藏楼。  
知君此去情偏切，堂上椿萱雪满头。  
  
卷467_49  【谢惠剑】牟融  
感君三尺铁，挥攉鬼神惊。浩气中心发，雄风两腋生。  
犬戎从此灭，巢穴不时平。万里横行去，封侯赖有成。  
  
卷467_50  【送僧】牟融  
梵王生别思，之子事遐征。烟水浮杯渡，云山只履行。  
三生尘梦醒，一锡衲衣轻。此去家林近，飘飘物外情。  
  
卷467_51  【送友人】牟融  
有客棹扁舟，相逢不暂留。衣冠重文物，诗酒足风流。  
官路生归兴，家林想旧游。临岐分手后，乘月过苏州。  
  
卷467_52  【题朱庆馀闲居四首】牟融  
潇洒藏修处，琴书与画图。白丁门外远，俗子眼前无。  
楚楚临轩竹，青青映水蒲。道人能爱静，诸事近清枯。  
尽日衡门闭，苍苔一径新。客心非厌静，悟道不忧贫。  
白屋悬尘榻，清樽忆故人。近来疏懒甚，诗债后吟身。  
闲客幽栖处，潇然一草庐。路通元亮宅，门对子云居。  
按剑心犹壮，琴书乐有馀。黄金都散尽，收得邺侯书。  
寂寥荒馆下，投老欲何为。草色凝陈榻，书声出董帷。  
闲云长作伴，归鹤独相随。才薄知无用，安贫不自危。  
  
卷467_53  【寄张源】牟融  
咫尺西江路，悲欢暂莫闻。青年俱未达，白社独离群。  
曲径荒秋草，衡茅掩夕曛。相思不相见，愁绝赋停云。  
  
卷467_54  【题竹】牟融  
潇洒碧玉枝，清风追晋贤。数点渭川雨，一缕湘江烟。  
不见凤凰尾，谁识珊瑚鞭。柯亭丁相遇，惊听奏钧天。  
  
卷467_55  【有感】牟融  
盛世嗟沉伏，中情怏未舒。途穷悲阮籍，病久忆相如。  
无客空尘榻，闲门闭草庐。不胜岑绝处，高卧半床书。  
  
卷467_56  【题山房壁】牟融  
珠林春寂寂，宝地夜沉沉。玄奥凝神久，禅机入妙深。  
参同大块理，窥测至人心。定处波罗蜜，须从物外寻。  
  
卷467_57  【访请上人】牟融  
曲径绕丛林，钟声杂梵音。松风吹定衲，萝月照禅心。  
抚景吟行远，谈玄入悟深。不能尘鞅脱，聊复一登临。  
  
卷467_58  【送范启东】牟融  
杨柳春江上，东风一棹轻。行囊归客兴，尊酒故人情。  
画史名当代，声华重两京。临岐分手处，无奈别离生。  
  
卷467_59  【客中作】牟融  
十年江汉客，几度帝京游。迹比风前叶，身如水上鸥。  
醉吟愁里月，羞对镜中秋。怅望频回首，西风忆故丘。  
  
卷467_60  【赠韩翃】牟融  
京国久知名，江河近识荆。不辞今日醉，便有故人情。  
细雨孤鸿远，西风一棹轻。暂时分手去，应不负诗盟。  
  
卷467_61  【禁烟作】牟融  
柳拖金缕拂朱栏，花扑香尘满绣鞍。  
尊酒临风酬令节，越罗衣薄觉春寒。  
  
卷467_62  【闽中回】牟融  
帆影随风过富阳，橹声摇月下钱塘。  
千山积雪凝寒碧，梦入枫宸绕御床。  

## 全唐诗(中)　卷四百六十八

卷468_1  【苦妇词】刘言史  
地远易骄崇，用刑匪精研。哀哉苦妇身，夫死百殃缠。  
草草催出门，衣堕发披肩。独随军吏行，当夕余欲迁。  
来时已厌生，到此自不全。临江卧黄砂，二子死在边。  
气哕不发声，背头血涓涓。有时强为言，只是尤青天。  
稿蓐无一枝，冷气两悬悬。穷荒夷教卑，骨肉病弃捐。  
况非本族音，肌露谁为怜。事痛感行宾，住得贪程船。  
必当负严法，岂有胎孕篇。游畋复释麛，羔兔尚免鹯。  
何处摈逐深，一罪三见颠。校尉勋望重，幕府才且贤。  
兰裙间珠履，食玉处花筵。但勿轻所暗，莫虑无人焉。  
  
卷468_2  【与孟郊洛北野泉上煎茶】刘言史  
粉细越笋芽，野煎寒溪滨。恐乖灵草性，触事皆手亲。  
敲石取鲜火，撇泉避腥鳞。荧荧爨风铛，拾得坠巢薪。  
洁色既爽别，浮氲亦殷勤。以兹委曲静，求得正味真。  
宛如摘山时，自歠指下春。湘瓷泛轻花，涤尽昏渴神。  
此游惬醒趣，可以话高人。  
  
卷468_3  【七夕歌】刘言史  
星寥寥兮月细轮，佳期可想兮不可亲。云衣香薄妆态新，  
彩輧悠悠度天津。玉幌相逢夜将极，妖红惨黛生愁色。  
寂寞低容入旧机，歇著金梭思往夕。间不见因谁知，  
万家闺艳求此时。碧空露重彩盘湿，花上乞得蜘蛛丝。  
  
卷468_4  【立秋日】刘言史  
商风动叶初，萧索一贫居。老性容茶少，羸肌与簟疏。  
旧醅难重漉，新菜未胜鉏。才薄无潘兴，便便画偃庐。  
  
卷468_5  【题茅山仙台药院】刘言史  
扰扰浮生外，华阳一洞春。道书金字小，仙圃玉苗新。  
芝草迎飞燕，桃花笑俗人。楼台争耸汉，鸡犬亦嫌秦。  
愿得青芽散，长年驻此身。  
  
卷468_6  【送婆罗门归本国】刘言史  
刹利王孙字迦摄，竹锥横写叱萝叶。遥知汉地未有经，  
手牵白马绕天行。龟兹碛西胡雪黑，大师冻死来不得。  
地尽年深始到船，海里更行三十国。行多耳断金环落，  
冉冉悠悠不停脚。马死经留却去时，往来应尽一生期。  
出漠独行人绝处，碛西天漏雨丝丝。  
  
卷468_7  【潇湘游】刘言史  
夷女采山蕉，缉纱浸江水。野花满髻妆色新，  
闲歌欸乃深峡里。欸乃知从何处生，当时泣舜肠断声。  
翠华寂寞婵娟没，野筱空馀红泪情。青烟冥冥覆杉桂，  
崖壁凌天风雨细。昔人幽恨此地遗，绿芳红艳含怨姿。  
清猿未尽鼯鼠切，泪水流到湘妃祠。北人莫作潇湘游，  
九疑云入苍梧愁。  
  
卷468_8  【放萤怨】刘言史  
放萤去，不须留，聚时年少今白头。架中科斗万馀卷，  
一字千回重照见。青云杳渺不可亲，开囊欲放增馀怨。  
且逍遥，还酩酊，仲舒漫不窥园井。那将寂寞老病身，  
更就微虫借光影。欲放时，泪沾裳。冲篱落，千点光。  
  
卷468_9  【观绳伎（潞府李相公席上作）】刘言史  
泰陵遗乐何最珍，彩绳冉冉天仙人。广场寒食风日好，  
百夫伐鼓锦臂新。银画青绡抹云发，高处绮罗香更切。  
重肩接立三四层，著屐背行仍应节。两边丸剑渐相迎，  
侧身交步何轻盈。闪然欲落却收得，万人肉上寒毛生。  
危机险势无不有，倒挂纤腰学垂柳。下来一一芙蓉姿，  
粉薄钿稀态转奇。坐中还有沾巾者，曾见先皇初教时。  
  
卷468_10  【买花谣】刘言史  
杜陵村人不田穑，入谷经谿复缘壁。每至南山草木春，  
即向侯家取金碧。幽艳凝华春景曙，林夫移得将何处。  
蝶惜芳丛送下山，寻断孤香始回去。豪少居连鳷鹊东，  
千金使买一株红。院多花少栽未得，零落绿娥纤指中。  
咸阳亲戚长安里，无限将金买花子。浇红湿绿千万家，  
青丝玉轳声哑哑。  
  
卷468_11  【王中丞宅夜观舞胡腾（王中丞武俊也）】刘言史  
石国胡儿人见少，蹲舞尊前急如鸟。织成蕃帽虚顶尖，  
细氎胡衫双袖小。手中抛下蒲萄盏，西顾忽思乡路远。  
跳身转毂宝带鸣，弄脚缤纷锦靴软。四座无言皆瞪目，  
横笛琵琶遍头促。乱腾新毯雪朱毛，傍拂轻花下红烛。  
酒阑舞罢丝管绝，木槿花西见残月。  
  
卷468_12  【竹里梅】刘言史  
竹里梅花相并枝，梅花正发竹枝垂。  
风吹总向竹枝上，直似王家雪下时。  
  
卷468_13  【春过赵墟】刘言史  
下马邯郸陌头歇，寂寥崩隧临车辙。柏重生枝亦乾，  
馀燎见风幽焰灭。白蒿微发紫槿新，行人感此复悲春。  
  
卷468_14  【初下东周赠孟郊】刘言史  
鹤老身更b3，龟死壳亦灵。正信非外沿，终始全本情。  
童子不戏尘，积书就岩扃。身著木叶衣，养鹿兼牸耕。  
偶随下山云，荏苒失故程。渐入机险中，危思难太行。  
十发九缕丝，悠然东周城。言词野麋态，出口多累形。  
因依汉元寮，未似羁细轻。冷灶助新热，静砧与寒声。  
断蓬在门栏，岂当桃李荣。寄食若蠹虫，侵损利微生。  
固非拙为强，懦劣外疗并。素坚冰蘖心，洁持保坚贞。  
修文返正风，刊字齐古经。惭将衰末分，高栖喧世名。  
  
卷468_15  【过春秋峡】刘言史  
峭壁苍苍苔色新，无风晴景自胜春。  
不知何树幽崖里，腊月开花似北人。  
  
卷468_16  【长门怨】刘言史  
独坐炉边结夜愁，暂时思去亦难留。  
手持金箸垂红泪，乱拨寒灰不举头。  
  
卷468_17  【春游曲】刘言史  
花颔红騣一何偏，绿槐香陌欲朝天。  
仍嫌众里娇行疾，傍镫深藏白玉鞭。  
喷沫团香小桂条，玉鞭兼赐霍嫖姚。  
弄影便从天禁出，碧蹄声碎五门桥。  
  
卷468_18  【广州王园寺伏日即事寄北中亲友】刘言史  
南越逢初伏，东林度一朝。曲池煎畏景，高阁绝微飙。  
竹簟移先洒，蒲葵破复摇。地偏毛瘴近，山毒火威饶。  
裛汗絺如濯，亲床枕并烧。坠枝伤翠羽，萎叶惜红蕉。  
且困流金炽，难成独酌谣。望霖窥润础，思吹候生条。  
旅恨生乌浒，乡心系洛桥。谁怜在炎客，一夕壮容销。  
  
卷468_19  【立秋】刘言史  
兹晨戒流火，商飙早已惊。云天收夏色，木叶动秋声。  
  
卷468_20  【别落花】刘言史  
风艳霏霏去，羁人处处游。明年纵相见，不在此枝头。  
  
卷468_21  【登甘露台】刘言史  
偶至无尘空翠间，雨花甘露境闲闲。  
身心未寂终为累，非想天中独退还。  
  
卷468_22  【夜泊润州江口】刘言史  
秋江欲起白头波，贾客瞻风无渡河。  
千船火绝寒宵半，独听钟声觉寺多。  
  
卷468_23  【看山木瓜花二首】刘言史  
裛露凝氛紫艳新，千般婉娜不胜春。  
年年此树花开日，出尽丹阳郭里人。  
柔枝湿艳亚朱栏，暂作庭芳便欲残。  
深藏数片将归去，红缕金针绣取看。  
  
卷468_24  【题十三弟竹园】刘言史  
绕屋扶疏耸翠茎，苔滋粉漾有幽情。  
丹阳万户春光静，独自君家秋雨声。  
  
卷468_25  【乐府杂词三首】刘言史  
紫禁梨花飞雪毛，春风丝管翠楼高。  
城里万家闻不见，君王试舞郑樱桃。  
蝉鬓红冠粉黛轻，云和新教羽衣成。  
月光如雪金阶上，迸却颇梨义甲声。  
不耐檐前红槿枝，薄妆春寝觉仍迟。  
梦中无限风流事，夫婿多情亦未知。  
  
卷468_26  【岁暮题杨录事江亭（杨生，蜀客）】刘言史  
垂丝蜀客涕濡衣，岁尽长沙未得归。  
肠断锦帆风日好，可怜桐鸟出花飞。  
  
卷468_27  【冬日峡中旅泊】刘言史  
霜月明明雪复残，孤舟夜泊使君滩。  
一声钟出远山里，暗想雪窗僧起寒。  
  
卷468_28  【泊花石浦】刘言史  
旧业丛台废苑东，几年为梗复为蓬。  
杜鹃啼断回家梦，半在邯郸驿树中。  
  
卷468_29  【闻崔倚旅葬】刘言史  
远客那能返故庐，苍梧埋骨痛何如。  
他时亲戚空相忆，席上同悲一纸书。  
  
卷468_30  【赋蕃子牧马】刘言史  
碛净山高见极边，孤烽引上一条烟。  
蕃落多晴尘扰扰，天军猎到鸊鹈泉。  
  
卷468_31  【牧马泉】刘言史  
平沙漫漫马悠悠，弓箭闲抛郊水头。  
鼠毛衣里取羌笛，吹向秋天眉眼愁。  
  
卷468_32  【越井台望】刘言史  
独立阳台望广州，更添羁客异乡愁。  
晚潮未至早潮落，井邑暂依沙上头。  
  
卷468_33  【扶病春亭】刘言史  
强梳稀发著纶巾，舍杖空行试病身。  
花间自欲裴回立，稚子牵衣不许人。  
  
卷468_34  【赠童尼】刘言史  
旧时艳质如明玉，今日空心是冷灰。  
料得襄王惆怅极，更无云雨到阳台。  
  
卷468_35  【读故友于君集】刘言史  
大底从头总是悲，就中偏怆筑城词。  
依然想得初成日，寄出秋山与我时。  
  
卷468_36  【病僧二首】刘言史  
竺国乡程算不回，病中衣锡遍浮埃。  
如今汉地诸经本，自过流沙远背来。  
空林衰病卧多时，白发从成数寸丝。  
西行却过流沙日，枕上寥寥心独知。  
  
卷468_37  【右军墨池】刘言史  
永嘉人事尽归空，逸少遗居蔓草中。  
至今池水涵馀墨，犹共诸泉色不同。  
  
卷468_38  【送僧归山】刘言史  
楚俗翻花自送迎，密人来往岂知情。  
夜行独自寒山寺，雪径泠泠金锡声。  
  
卷468_39  【题源分竹亭】刘言史  
绕屋扶疏千万竿，年年相诱独行看。  
日光不透烟常在，先校诸家一月寒。  
  
卷468_40  【山寺看樱桃花题僧壁】刘言史  
楚寺春风腊尽时，含桃先坼一千枝。  
老僧不语傍边坐，花发人来总不知。  
  
卷468_41  【伤清江上人】刘言史  
往年偏共仰师游，闻过流沙泪不休。  
此身岂得多时住，更著尘心起外愁。  
  
卷468_42  【山寺看海榴花】刘言史  
琉璃地上绀宫前，发翠凝红已十年。  
夜久月明人去尽，火光霞焰递相燃。  
  
卷468_43  【赠成炼师四首】刘言史  
花冠蕊帔色婵娟，一曲清箫凌紫烟。  
不知今日重来意，更住人间几百年。  
黄昏骑得下天龙，巡遍茅山数十峰。  
采芝却到蓬莱上，花里犹残碧玉钟。  
等闲何处得灵方，丹脸云鬟日月长。  
大罗过却三千岁，更向人间魅阮郎。  
曾随阿母汉宫斋，凤驾龙輧列玉阶。  
当时白燕无寻处，今日云鬟见玉钗。  
  
卷468_44  【上巳日陪襄阳李尚书宴光风亭】刘言史  
碧池萍嫩柳垂波，绮席丝镛舞翠娥。  
为报会稽亭上客，永和应不胜元和。  
  
卷468_45  【奉酬】刘言史  
闰馀春早景沉沉，禊饮风亭恣赏心。  
红袖青娥留永夕，汉阴宁肯羡山阴。  
  
卷468_46  【病中客散复言怀】刘言史  
华发离披卧满头，暗虫衰草入乡愁。  
枕前人去空庭暮，又见芭蕉白露秋。  
  
卷468_47  【处州月夜穆中丞席和主人】刘言史  
羌竹繁弦银烛红，月光初出柳城东。  
忽见隐侯裁一咏，还须书向郡楼中。  
  
卷468_48  【寻花】刘言史  
游春未足春将度，访紫寻红少在家。  
借问流莺与飞蝶，更知何处有幽花。  
  
卷468_49  【赠陈长史妓（本内宫人）】刘言史  
宝钿云和玉禁仙，深含媚靥袅朱弦。  
春风不怕君王恨，引出幽花落外边。  
  
卷468_50  【题王况故居】刘言史  
入巷萧条起悲绪，儿女犹居旧贫处。  
尘满空床屋见天，独作驴鸣一声去。  
  
卷468_51  【偶题】刘言史  
迟日新妆游冶娘，盈盈彩艇白莲塘。  
掬水远湿岸边郎，红绡缕中玉钏光。  
  
卷468_52  【恸柳论】刘言史  
孀妻栖户仍无嗣，欲访孤坟谁引至。  
裴回无处展哀情，惟有衣襟知下泪。  
  
卷468_53  【夜入简子古城】刘言史  
远火荧荧聚寒鬼，绿焰欲销还复起。  
夜深风雪古城空，行客衣襟汗如水。  
  
卷468_54  【桂江中题香顶台】刘言史  
岧岧香积凌空翠，天上名花落幽地。  
老僧相对竟无言，山鸟却呼诸佛字。  
  
卷468_55  【僧檐前独竹咏】刘言史  
乱石田中寄孤本，亭亭不住凌虚引。  
欲以袈裟拂著来，一边碧玉无轻粉。  
  
卷468_56  【送人随姊夫任云安令】刘言史  
闲逐维私向武城，北风青雀片时行。  
孤帆瞥过荆州岸，认得瞿塘急浪声。  
  
卷468_57  【山中喜崔补阙见寻】刘言史  
鹿袖青藜鼠耳巾，潜夫岂解拜朝臣。  
白屋藜床还共入，山妻老大不羞人。  
  
卷468_58  【偶题二首】刘言史  
金榜荣名俱失尽，病身为庶更投魑。  
春娥慢笑无愁色，别向人家舞柘枝。  
得罪除名谪海头，惊心无暇与身愁。  
中使不知何处住，家书莫寄向春州。  
  
卷468_59  【嘉兴社日】刘言史  
消渴天涯寄病身，临邛知我是何人。  
今年社日分馀肉，不值陈平又不均。  
  
卷468_60  【席上赠李尹】刘言史  
伛偻山夫发似丝，松间石上坐多时。  
瓢饮不曾看酒肆，世人空笑亦何为。  
  
卷468_61  【弼公院问病】刘言史  
一头细发两分丝，卧见芭蕉白露滋。  
欲令居士身无病，直待众生苦尽时。  
  
卷468_62  【惜花】刘言史  
年少共怜含露色，老人偏惜委尘红。  
如何遂得心中事，每要花时不厌风。  
  
卷468_63  【代胡僧留别】刘言史  
此地缘疏语未通，归时老病去无穷。  
定知不彻南天竺，死在条支阴碛中。  
  
卷468_64  【桂江逢王使君旅榇归】刘言史  
故人丹旐出南威，少妇随丧哭渐归。  
遥想北原新垄上，日寒光浅水松稀。  
  
卷468_65  【玉京词】刘言史  
绝景寥寥日更迟，人间甲子不同时。  
未知樵客终何得，归后无家是看棋。  
  
卷468_66  【葛巾歌（贝州漳南县赠杨炯燗）】刘言史  
一片白葛巾，潜夫自能结。篱边折枯蒿，聊用簪华发。  
有时醉倒长松侧，酒醒不见心还忆。谷鸟衔将却趁来，  
野风吹去还寻得。十年紫竹溪南住，迹同玄豹依深雾。  
草堂窗底漉春醅，山寺门前逢暮雨。临汝袁郎得相见，  
闲云引到东阳县。鲁性将他类此身，还拈野物赠傍人。  
空留棁仗犊鼻裈，濛濛烟雨归山村。  
  
卷468_67  【北原情三首】刘言史  
错莫天色愁，挽歌出重闉。谁家白网车，送客入幽尘。  
铭旌下官道，葬舆去辚辚。萧条黄蒿中，奠酒花翠新。  
米雪晚霏微，墓成悄无人。乌鸢下空地，烟火残荒榛。  
生人更多苦，入户事盈身。营营日易深，却到不得频。  
寂寥孤隧头，草绿棠梨春。  
洛阳城北山，古今葬冥客。聚骨朽成泥，此山土多白。  
近来送葬人，亦去闻归声。岂能车轮疾，渐是墓侵城。  
城中人不绝，哀挽相次行。莫非北邙后，重向洛城生。  
卜地起孤坟，全家送葬去。归来却到时，不复重知处。  
叠叠葬相续，土乾草已绿。列纸泻壶浆，空向春云哭。  
  
卷468_68  【林中独醒】刘言史  
晚来林沼静，独坐间瓢尊。向己非前迹，齐心欲不言。  
微凉生乱筱，轻馥起孤萱。未得浑无事，瓜田草正繁。  
  
卷468_69  【江陵客舍留别樊尚书】刘言史  
信陵门馆下，多病有归思。坠履忘情后，寒灰更湿时。  
委栏芳蕙晚，凭几雪髫垂。明日秋关外，单车风雨随。  

## 全唐诗(中)　卷四百六十九

卷469_1  【拟古咏河边枯树】长孙佐辅  
野火烧枝水洗根，数围孤树半心存。  
应是无机承雨露，却将春色寄苔痕。  
  
卷469_2  【别友人】长孙佐辅  
愁多不忍醒时别，想极还寻静处行。  
谁遣同衾又分手，不如行路本无情。  
  
卷469_3  【伤故人歌妓】长孙佐辅  
愁脸无红衣满尘，万家门户不容身。  
曾将一笑君前去，误杀几多回顾人。  
  
卷469_4  【南中客舍对雨送故人归北】长孙佐辅  
猿声啾啾雁声苦，卷帘相对愁不语。几年客吴君在楚，  
况送君归我犹阻。家书作得不忍封，北风吹断阶前雨。  
  
卷469_5  【杭州秋日别故友】长孙佐辅  
相见又相别，大江秋水深。悲欢一世事，去住两乡心。  
淅沥篱下叶，凄清阶上琴。独随孤棹去，何处更同衾。  
  
卷469_6  【代别后梦别】长孙佐辅  
别中还梦别，悲后更生悲。觉梦俱千里，追随难再期。  
翻思梦里苦，却恨觉来迟。纵是非真事，何妨梦会时。  
  
卷469_7  【答边信（一作代答边信同心结）】长孙佐辅  
征人去年戍辽水，夜得边书字盈纸。挥刀就烛裁红绮，  
结作同心答千里。君寄边书书莫绝，妾答同心心自结。  
同心再解心不离，书字频看字愁灭。结成一夜和泪封，  
贮书只在怀袖中。莫如书字故难久，愿学同心长可同。  
  
卷469_8  【对镜吟】长孙佐辅  
忆昔逢君新纳娉，青铜铸出千年镜。意怜光彩固无瑕，  
义比恩情永相映。每将鉴面兼鉴心，鉴来不辍情逾深。  
君非结心空结带，结处尚新恩已背。开帘览镜悲难语，  
对面相看孟门阻。掩匣徒惭双凤飞，悬台欲效孤鸾舞。  
昔日照来人共许，今朝照罢自生疑。镜上有尘犹可淬，  
君恩讵肯无回时。  
  
卷469_9  【山行书事】长孙佐辅  
日落风bk々，驱车行远郊。中心有所悲，古墓穿黄茅。  
茅中狐兔窠，四面乌鸢巢。鬼火时独出，人烟不相交。  
行行近破村，一径欹还坳。迎霜听蟋蟀，向月看蟏蛸。  
翁喜客来至，客业羞厨庖。浊醪夸泼蚁，时果仍新苞。  
相劝对寒灯，呼儿爇枯梢。性朴颇近古，其言无斗筲。  
忧欢世上并，岁月途中抛。谁知问津客，空作扬雄嘲。  
  
卷469_10  【古宫怨】长孙佐辅  
窗前好树名玫瑰，去年花落今年开。无情春色尚识返，  
君心忽断何时来。忆昔妆成候仙仗，宫琐玲珑日新上。  
拊心却笑西子嚬，掩鼻谁忧郑姬谤。草染文章衣下履，  
花黏甲乙床前帐。三千玉貌休自夸，十二金钗独相向。  
盛衰倾夺欲何如，娇爱翻悲逐佞谀。重远岂能惭沼鹄，  
弃前方见泣船鱼。看笼不记熏龙脑，咏扇空曾秃鼠须。  
始喜类萝新托柏，终伤如荠却甘荼。院深独开还独闭，  
鹦鹉惊飞苔覆地。满箱旧赐前日衣，渍枕新垂夜来泪。  
痕多开镜照还悲，绿髻青蛾尚未衰。莫道新缣长绝比，  
犹逢故剑会相追。  
  
卷469_11  【关山月】长孙佐辅  
凄凄还切切，戍客多离别。何处最伤心，关山见秋月。  
关月竟如何，由来远近过。始经玄菟塞，终绕白狼河。  
忽忆秦楼妇，流光应共有。已得并蛾眉，还知揽纤手。  
去岁照同行，比翼复连形。今宵照独立，顾影自茕茕。  
馀晖惭西落，夜夜看如昨。借问映旌旗，何如鉴帷幕。  
拂晓朔风悲，蓬惊雁不飞。几时征戍罢，还向月中归。  
  
卷469_12  【陇西行】长孙佐辅  
阴云凝朔气，陇上正飞雪。四月草不生，北风劲如切。  
朝来羽书急，夜救长城窟。道隘行不前，相呼抱鞍歇。  
人寒指欲堕，马冻蹄亦裂。射雁旋充饥，斧冰还止渴。  
宁辞解围斗，但恐乘疲没。早晚边候空，归来养羸卒。  
  
卷469_13  【寻山家（见《才调集》，《纪事》作羊士谔诗）】长孙佐辅  
独访山家歇还涉，茅屋斜连隔松叶。  
主人闻语未开门，绕篱野菜飞黄蝶。  
  
卷469_14  【山居】长孙佐辅  
看书爱幽寂，结宇青冥间。飞泉引风听，古桂和云攀。  
地深草木稠，境静鱼鸟闲。阴气晚出谷，朝光先照山。  
有时独杖藜，入夜犹启关。星昏归鸟过，火出樵童还。  
神体自和适，不是离人寰。  
  
卷469_15  【楚州盐壒古墙望海】长孙佐辅  
混沌本冥冥，泄为洪川流。雄哉大造化，万古横中州。  
我从西北来，登高望蓬丘。阴晴乍开合，天地相沉浮。  
长风卷繁云，日出扶桑头。水净露鲛室，烟销凝蜃楼。  
时来会云翔，道蹇即津游。明发促归轸，沧波非宿谋。  
  
卷469_16  【闻韦驸马使君迁拜台州】长孙佐辅  
溟藩轸帝忧，见说初鸣驺。德胜祸先戢，情闲思自流。  
蚕殷桑柘空，廪实雀鼠稠。谏虎昔赐骏，安人将问牛。  
曾陪后乘光，共逐平津游。旌旆拥追赏，歌钟催献酬。  
音徽一寂寥，贵贱双沉浮。北郭乏中崖，东方称上头。  
跻山望百城，目尽增遐愁。海逼日月近，天高星汉秋。  
无阶异渐鸿，有志惭驯鸥。终期促孤棹，暂访天台幽。  
  
卷469_17  【山行经村径】长孙佐辅  
一径有人迹，到来唯数家。依稀听机杼，寂历看桑麻。  
雨湿渡头草，风吹坟上花。却驱羸马去，数点归林鸦。  
  
卷469_18  【野田行】张碧  
风昏昼色飞斜雨，冤骨千堆髑髅语。八纮牢落人物悲，  
是个田园荒废主。悲嗟自古争天下，几度乾坤复如此。  
秦皇矻矻筑长城，汉祖区区白蛇死。野田之骨兮又成尘，  
楼阁风烟兮还复新。愿得华山之下长归马，  
野田无复堆冤者。  
  
卷469_19  【贫女】张碧  
岂是昧容华，岂不知机织。自是生寒门，良媒不相识。  
  
卷469_20  【幽思】张碧  
金炉烟霭微，银釭残影灭。出户独裴回，落花满明月。  
  
卷469_21  【惜花三首】张碧  
千枝万枝占春开，彤霞著地红成堆。  
一窖闲愁驱不去，殷勤对尔酌金杯。  
老鸦拍翼盘空疾，准拟浮生如瞬息。  
阿母蟠桃香未齐，汉皇骨葬秋山碧。  
朝开暮落煎人老，无人为报东君道。  
留取秾红伴醉吟，莫教少女来吹扫。  
  
卷469_22  【游春引三首】张碧  
句芒爱弄春风权，开萌发翠无党偏。  
句芒小女精神巧，机罗杼绮满平川。  
五陵年少轻薄客，蛮锦花多春袖窄。  
酌桂鸣金玩物华，星蹄绣毂填香陌。  
千条碧绿轻拖水，金毛泣怕春江死。  
万汇俱含造化恩，见我春工无私理。  
  
卷469_23  【农父】张碧  
运锄耕劚侵星起，陇亩丰盈满家喜。  
到头禾黍属他人，不知何处抛妻子。  
  
卷469_24  【古意】张碧  
銮舆不碾香尘灭，更残三十六宫月。  
手持纨扇独含情，秋风吹落横波血。  
  
卷469_25  【秋日登岳阳楼晴望】张碧  
三秋倚练飞金盏，洞庭波定平如刬。天高云卷绿罗低，  
一点君山碍人眼。漫漫万顷铺琉璃，烟波阔远无鸟飞。  
西南东北竞无际，直疑侵断青天涯。屈原回日牵愁吟，  
龙宫感激致应沈。贾生憔悴说不得，茫茫烟霭堆湖心。  
  
卷469_26  【鸿沟】张碧  
毒龙衔日天地昏，八纮叆叇生愁云。秦园走鹿无藏处，  
纷纷争处蜂成群。四溟波立鲸相吞，荡摇五岳崩山根。  
鱼虾舞浪狂鳅鲲，龙蛇胆战登鸿门。星旗羽镞强者尊，  
黑风白雨东西屯。山河欲拆人烟分，壮士鼓勇君王存。  
项庄愤气吐不得，亚父斗声天上闻。玉光堕地惊昆仑，  
留侯气魄吞太华。舌头一寸生阳春，神农女娲愁不言。  
蛇枯老媪啼泪痕，星曹定秤秤王孙。项籍骨轻迷精魂，  
沛公仰面争乾坤。须臾垓下贼星起，歌声缭绕凄人耳。  
吴娃捧酒横秋波，霜天月照空城垒。力拔山兮忽到此，  
骓嘶懒渡乌江水。新丰瑞色生楼台，西楚寒蒿哭愁鬼。  
三尺霜鸣金匣里，神光一掉八千里。汉皇骤马意气生，  
西南扫地迎天子。  
  
卷469_27  【美人梳头】张碧  
玉堂花院小枝红，绿窗一片春光晓。玉容惊觉浓睡醒，  
圆蟾挂出妆台表。金盘解下丛鬟碎，三尺巫云绾朝翠。  
皓指高低寸黛愁，水精梳滑参差坠。须臾拢掠蝉鬓生，  
玉钗冷透冬冰明。芙蓉拆向新开脸，秋泉慢转眸波横。  
鹦鹉偷来话心曲，屏风半倚遥山绿。  
  
卷469_28  【题祖山人池上怪石】张碧  
寒姿数片奇突兀，曾作秋江秋水骨。先生应是厌风云，  
著向江边塞龙窟。我来池上倾酒尊，半酣书破青烟痕。  
参差翠缕摆不落，笔头惊怪黏秋云。  
我闻吴中项容水墨有高价，邀得将来倚松下。  
铺却双缯直道难，掉首空归不成画。  
  
卷469_29  【山居雨霁即事（一作长孙佐辅诗）】张碧  
结茅苍岭下，自与喧卑隔。况值雷雨晴，郊原转岑寂。  
出门看反照，绕屋残溜滴。路绝人行，荒陂响蝼蝈。  
篱崩瓜豆蔓，圃坏牛羊迹。断续古祠鸦，高低远村笛。  
喜闻东皋润，欲往未通屐。杖策试危桥，攀萝瞰苔壁。  
邻翁夜相访，缓酌聊跂石。新月出污尊，浮云在巾舄。  
常隳腐儒操，谬习经邦画。有待时未知，非关慕沮溺。  
  
卷469_30  【赠琴棋僧歌】张瀛  
我尝听师法一说，波上莲花水中月。不垢不净是色空，  
无法无空亦无灭。我尝听师禅一观，浪溢鳌头蟾魄满。  
河沙世界尽空空，一寸寒灰冷灯畔。我又听师琴一抚，  
长松唤住秋山雨。弦中雅弄若铿金，指下寒泉流太古。  
我又听师棋一著，山顶坐沈红日脚。阿谁称是国手人，  
罗浮道士赌却鹤，输却药。法怀斟下红霞丹，  
束手不敢争头角。  

## 全唐诗(中)　卷四百七十

卷470_1  【妾换马】卢殷  
伴凤楼中妾，如龙枥上宛。同年辞旧宠，异地受新恩。  
香阁更衣处，尘蒙喷草痕。连嘶将忍泪，俱恋主人门。  
  
卷470_2  【七夕】卢殷  
河耿月凉时，牵牛织女期。欢娱方在此，漏刻竟由谁。  
定不嫌秋驶，唯当乞夜迟。全胜客子妇，十载泣生离。  
  
卷470_3  【月夜】卢殷  
露下凉生簟，无人月满庭。难闻逆河浪，徒望白榆星。  
树绕孤栖鹊，窗飞就暗萤。移时宿兰影，思共习芳馨。  
  
卷470_4  【仲夏寄江南】卢殷  
五月行将近，三年客未回。梦成千里去，酒醒百忧来。  
晚暮时看槿，悲酸不食梅。空将白团扇，从寄复裴回。  
  
卷470_5  【欲销云】卢殷  
欲隐从龙质，仍馀触石文。霏微依碧落，仿佛误非云。  
度月光无隔，倾河影不分。如逢作霖处，当为起氤氲。  
  
卷470_6  【遇边使】卢殷  
累年无的信，每夜梦边城。袖掩千行泪，书封一尺情。  
  
卷470_7  【移住别居】卢殷  
自到西川住，唯君别有情。常逢对门远，又隔一重城。  
  
卷470_8  【堋口逢友人】卢殷  
艰难别离久，中外往还深。已改当时法，空馀旧日心。  
  
卷470_9  【雨霁登北岸寄友人】卢殷  
稻黄扑扑黍油油，野树连山涧自流。  
忆得年时冯翊部，谢郎相引上楼头。  
  
卷470_10  【长安亲故】卢殷  
楚兰不佩佩吴钩，带酒城头别旧游。  
年事已多筋力在，试将弓箭到并州。  
  
卷470_11  【悲秋】卢殷  
秋空雁度青天远，疏树蝉嘶白露寒。  
阶下败兰犹有气，手中团扇渐无端。  
  
卷470_12  【晚蝉】卢殷  
深藏高柳背斜晖，能轸孤愁减昔围。  
犹畏旅人头不白，再三移树带声飞。  
  
卷470_13  【维扬郡西亭赠友人】卢殷  
萍飒风池香满船，杨花漠漠暮春天。  
玉人此日心中事，何似乘羊入市年。  
  
卷470_14  【终南精舍月中闻磬】独孤申叔  
精庐残夜景，天宇灭埃氛。幽磬此时击，馀音几处闻。  
随风树杪去，支策月中分。断绝如残漏，凄清不隔云。  
羁人方罢梦，独雁忽迷群。响尽河汉落，千山空纠纷。  
  
卷470_15  【题汉州西湖】严公弼  
西湖创置自房公，心匠纵横造化同。  
见说凤池推独步，高名何事滞川中。  
  
卷470_16  【题汉州西湖】严公贶  
凤沼才难尽，馀思凿西湖。珍木罗修岸，冰光映坐隅。  
琴台今寂寞，竹岛尚萦纡。犹蕴济川志，芳名终不渝。  
  
卷470_17  【湘弦曲】庄南杰  
楚云铮铮戛秋露，巫云峡雨飞朝暮。磬高敲百尺楼，  
孤猿夜哭千丈树。云轩碾火声珑珑，连山卷尽长江空。  
莺啼寂寞花枝雨，鬼啸荒郊松柏风。满堂怨咽悲相续，  
苦调中含古离曲。繁弦响绝楚魂遥，湘江水碧湘山绿。  
  
卷470_18  【黄雀行】庄南杰  
穿屋穿墙不知止，争树争巢入营死。林间公子挟弹弓，  
一丸致毙花丛里。小口黄雏未有知，青天不解高高飞。  
虞人设网当要路，白日啾嘲祸万机。  
  
卷470_19  【雁门太守行】庄南杰  
旌旗闪闪摇天末，长笛横吹虏尘阔。跨下嘶风白练狞，  
腰间切玉青蛇活。击革摐金燧牛尾，犬羊兵败如山死。  
九泉寂寞葬秋虫，湿云荒草啼秋思。  
  
卷470_20  【阳春曲】庄南杰  
紫锦红囊香满风，金鸾玉轼摇丁冬。沙鸥白羽翦晴碧，  
野桃红艳烧春空。芳草绵延锁平地，垄蝶双双舞幽翠。  
凤叶龙吟白日长，落花声底仙娥醉。  
  
卷470_21  【伤歌行】庄南杰  
兔走乌飞不相见，人事依稀速如电。王母夭桃一度开，  
玉楼红粉千回变。车驰马走咸阳道，石家旧宅空荒草。  
秋雨无情不惜花，芙蓉一一惊香倒。劝君莫谩栽荆棘，  
秦皇虚费驱山力。英风一去更无言，白骨沉埋暮山碧。  
  
卷470_22  【无题】李溟  
乔木挂斗邑，水驿坏门开。向月片帆去，背云行雁来。  
晚年名利迹，宁免路岐哀。前计不能息，若为玄鬓回。  
  
卷470_23  【客舍喜友人相访】贺兰朋吉  
荒居无四邻，谁肯访来频。树秋中叶，他乡病里身。  
雁声风送急，萤影月流新。独为成名晚，多惭见友人。  
  
卷470_24  【诣李侍郎】王鲁复  
文字元无底，功夫转到难。苦心三百首，暂请侍郎看。  
  
卷470_25  【吊灵均】王鲁复  
万古汨罗深，骚人道不沉。明明唐日月，应见楚臣心。  
  
卷470_26  【吊韩侍郎】王鲁复  
星落少微宫，高人入古风。几年才子泪，并写五言中。  
  
卷470_27  【故白岩禅师院】王鲁复  
能师还世名还在，空闭禅堂满院苔。  
花树不随人寂寞，数枝犹自出墙来。  
  
卷470_28  【招玉川子咏新文】徐希仁  
清气宿我心，结为清泠音。一夜吟不足，君来相和吟。  

## 全唐诗(中)　卷四百七十一

卷471_1  【五杂组】雍裕之  
五杂组，刺绣窠。往复还，织锦梭。不得已，戍交河。  
  
卷471_2  【剪彩花】雍裕之  
敢竞桃李色，自呈刀尺功。蝶犹迷剪翠，人岂辨裁红。  
  
卷471_3  【春晦送客（一作三月晦日郊外送客）】雍裕之  
野酌乱无巡，送君兼送春。明年春色至，莫作未归人。  
  
卷471_4  【自君之出矣】雍裕之  
自君之出矣，宝镜为谁明。思君如陇水，长闻呜咽声。  
  
卷471_5  【四气】雍裕之  
春禽犹竞啭，夏木忽交阴。稍觉秋山远，俄惊冬霰深。  
  
卷471_6  【四色】雍裕之  
壶中冰始结，盘上露初圆。何意瑶池雪，欲夺鹤毛鲜。  
道士牛已至，仙家鸟亦来。骨为神不朽，眼向故人开。  
劳鲂莲渚内，汗马火旂间。平生血诚尽，不独左轮殷。  
已见池尽墨，谁言突不黔。漆身恩未报，貂裘弊岂嫌。  
  
卷471_7  【大言】雍裕之  
四溟杯渌醑，五岳髻青螺。挥汗曾成雨，画地亦成河。  
  
卷471_8  【细言】雍裕之  
蚊眉自可托，蜗角岂劳争。欲效丝毫力，谁知蝼蚁诚。  
  
卷471_9  【山中桂】雍裕之  
八树拂丹霄，四时青不凋。秋风何处起，先袅最长条。  
  
卷471_10  【芦花】雍裕之  
夹岸复连沙，枝枝摇浪花。月明浑似雪，无处认渔家。  
  
卷471_11  【江边柳】雍裕之  
袅袅古堤边，青青一树烟。若为丝不断，留取系郎船。  
  
卷471_12  【江上山】雍裕之  
绮霞明赤岸，锦缆绕丹枝。楚客正愁绝，西风且莫吹。  
  
卷471_13  【游丝】雍裕之  
游丝何所似，应最似春心。一向风前乱，千条不可寻。  
  
卷471_14  【柳絮】雍裕之  
无风才到地，有风还满空。缘渠偏似雪，莫近鬓毛生。  
  
卷471_15  【残莺】雍裕之  
花阑莺亦懒，不语似含情。何言百啭舌，唯馀一两声。  
  
卷471_16  【早蝉】雍裕之  
一声清溽暑，几处促流年。志士心偏苦，初闻独泫然。  
  
卷471_17  【秋蛩】雍裕之  
雨绝苍苔地，月斜青草阶。蛩鸣谁不怨，况是正离怀。  
  
卷471_18  【江上闻猿】雍裕之  
枫岸月斜明，猿啼旅梦惊。愁多肠易断，不待第三声。  
  
卷471_19  【折柳赠行人】雍裕之  
那言柳乱垂，尽日任风吹。欲识千条恨，和烟折一枝。  
  
卷471_20  【题蒲葵扇】雍裕之  
倾心曾向日，在手幸摇风。羡尔逢提握，知名自谢公。  
  
卷471_21  【赠苦行僧】雍裕之  
幽深红叶寺，清净白毫僧。殿长鸣磬，低头礼昼灯。  
  
卷471_22  【两头纤纤】雍裕之  
两头纤纤八字眉，半白半黑灯影帷。  
腷腷膊膊晓禽飞，磊磊落落秋果垂。  
  
卷471_23  【了语】雍裕之  
扫却烟尘寇初剿，深水高林放鱼鸟。  
鸡人唱绝残漏晓，仙乐拍终天悄悄。  
  
卷471_24  【不了语】雍裕之  
浮名世利知多少，朝市喧喧尘扰扰。  
车马交驰往复来，钟鼓相催天又晓。  
  
卷471_25  【听弹沈湘】雍裕之  
贾谊投文吊屈平，瑶琴能写此时情。  
秋风一奏沈湘曲，流水千年作恨声。  
  
卷471_26  【豪家夏冰咏】雍裕之  
金错银盘贮赐冰，清光如耸玉山棱。  
无论尘客闲停扇，直到消时不见蝇。  
  
卷471_27  【宿棣华馆闻雁】雍裕之  
不堪旅宿棣花馆，况有离群鸿雁声。  
一点秋灯残影下，不知寒梦几回惊。  
  
卷471_28  【农家望晴】雍裕之  
尝闻秦地西风雨，为问西风早晚回。  
白发老农如鹤立，麦场高处望云开。  
  
卷471_29  【宫人斜】雍裕之  
几多红粉委黄泥，野鸟如歌又似啼。  
应有春魂化为燕，年来飞入未央栖。  
  
卷471_30  【曲江池上】雍裕之  
殷勤春在曲江头，全藉群仙占胜游。  
何必三山待鸾鹤，年年此地是瀛洲。  

## 全唐诗(中)　卷四百七十二

卷472_1  【奉陪吕使君楼上夜看花】段弘古  
城上芳园花满枝，城头太守夜看时。  
为报林中高举烛，感人情思欲题诗。  
  
卷472_2  【所居寺院凉夜书情，呈上吕和叔温郎中】何元上  
庾公念病宜清暑，遣向僧家占上方。月光似水衣裳湿，  
松气如秋枕簟凉。幸以薄才当客次，无因弱羽逐鸾翔。  
何由一示云霄路，肠断星星两鬓霜。  
  
卷472_3  【塞上闻笛（一作和王七度玉门关上吹笛）】宋济  
胡儿吹笛戍楼间，楼上萧条海月闲。  
借问梅花何处落，风吹一夜满关山。  
  
卷472_4  【东邻美人歌】宋济  
花暖江城斜日阴，莺啼绣户晓云深。  
春风不道珠帘隔，传得歌声与客心。  
  
卷472_5  【题李八百洞】符载  
太极之年混沌坼，此山亦是神仙宅。  
后世何人来飞升，紫阳真人李八百。  
  
卷472_6  【甘州歌】符载  
月里嫦娥不画眉，只将云雾作罗衣。  
不知梦逐青鸾去，犹把花枝盖面归。  
  
卷472_7  【句】符载  
绿迸穿篱笋，红飘隔户花。（见《杨慎外集》）古  
  
卷472_8  【贞元八年十二月谒先主庙绝句三首】张俨  
仗顺继皇业，并吞势由己。天命屈雄图，谁歌大风起。  
得股肱贤明，能以奇用兵。何事伤客情，何人归帝京。  
雄名垂竹帛，荒陵压阡陌。终古更何闻，悲风入松柏。  
  
卷472_9  【题安乐山（合江青溪上六七里，隋刘珍登真之地，有祠）】先汪  
碧峰横倚白云端，隋氏真人化迹残。  
翠柏不凋龙骨瘦，石泉犹在镜光寒。  
  
卷472_10  【姑熟杂咏（一作李白诗）　姑熟溪】李赤  
爱此溪水闲，乘流兴无极。击楫怕鸥惊，垂竿待鱼食。  
波翻晓霞影，岸叠春山色。何处浣纱人，红颜未相识。  
  
卷472_11  【姑熟杂咏　丹阳湖】李赤  
湖与元气通，风波浩难止。天外贾客归，云间片帆起。  
龟游莲叶上，鸟宿芦花里。少女棹舟归，歌声逐流水。  
  
卷472_12  【姑熟杂咏　谢公宅】李赤  
青山日将暝，寂寞谢公宅。竹里无人声，池中虚月白。  
荒庭衰草遍，废井苍苔积。唯有清风闻，时时起泉石。  
  
卷472_13  【姑熟杂咏　凌歊台】李赤  
旷望登古台，台高极人目。叠嶂列远空，闲花杂平陆。  
白云入窗牖，野翠生松竹。欲览碑上文，苔侵岂堪读。  
  
卷472_14  【姑熟杂咏　桓公井】李赤  
桓公名已古，废井曾未竭。石甃冷苍苔，寒泉湛孤月。  
秋来桐暂落，春至桃还发。路远人罕窥，谁能见清澈。  
  
卷472_15  【姑熟杂咏　慈姥竹】李赤  
野竹攒石生，含烟映江岛。翠色落波深，虚声带寒早。  
龙吟曾未听，凤曲吹应好。不学蒲柳凋，贞心常自保。  
  
卷472_16  【姑熟杂咏　望夫山】李赤  
颙望临碧空，怨情感离别。芳草不知愁，岩花但争发。  
云山万重隔，音信千里绝。春去秋复来，相思几时歇。  
  
卷472_17  【姑熟杂咏　牛渚矶】李赤  
绝壁临巨川，连峰势相向。乱石流洑间，回波自成浪。  
但惊群木秀，莫测精灵状。更听猿夜啼，忧心醉江上。  
  
卷472_18  【姑熟杂咏　灵墟山】李赤  
丁令辞世人，拂衣向仙路。伏炼九丹成，方随五云去。  
松萝蔽幽洞，桃杏深隐处。不知曾化鹤，辽海归几度。  
  
卷472_19  【姑熟杂咏　天门山】李赤  
迥出江水上，双峰自相对。岸映松色寒，石分浪花碎。  
参差远天际，缥缈晴霞外。落日舟去遥，回首沈青霭。  
  
卷472_20  【敕赠康尚书美人】薛zm  
天门喜气晓氛氲，圣主临轩召冠军。  
欲令从此行霖雨，先赐巫山一片云。  
  
卷472_21  【将赴东都上李相国】孙叔向  
四海兵初偃，平津阁正开。谁知大炉火，还有不然灰。  
  
卷472_22  【题昭应温泉】孙叔向  
一道温泉绕御楼，先皇曾向此中游。  
虽然水是无情物，也到宫前咽不流。  
  
卷472_23  【送咸安公主】孙叔向  
卤簿迟迟出国门，汉家公主嫁乌孙。  
玉颜便向穹庐去，卫霍空承明主恩。  
  
卷472_24  【边城柳】刘皂  
一株新柳色，十里断孤城。为近东西路，长悬离别情。  
  
卷472_25  【长门怨三首】刘皂  
雨滴长门秋夜长，愁心和雨到昭阳。  
泪痕不学君恩断，拭却千行更万行。  
宫殿沈沈月欲分，昭阳更漏不堪闻。  
珊瑚枕上千行泪，不是思君是恨君。  
蝉鬓慵梳倚帐门，蛾眉不扫惯承恩。  
旁人未必知心事，一面残妆空泪痕。  
  
卷472_26  【旅次朔方（一作贾岛诗）】刘皂  
客舍并州数十霜，归心日夜忆咸阳。  
无端又渡桑干水，却望并州似故乡。  
  
卷472_27  【早起】杨厚  
星汉转寒更，伊余索寞情。钟催归梦断，雁引远愁生。  
危壁兰光暗，疏帘露气清。闲庭聊一望，海日未分明。  
  
卷472_28  【长门怨】裴交泰  
自闭长门经几秋，罗衣湿尽泪还流。  
一种蛾眉明月夜，南宫歌管北宫愁。  
  
卷472_29  【禁中送任山人】李秘  
子去非长往，君恩取大还。补天留彩石，缩地入青山。  
献寿千春外，来朝数月间。莫抛残药物，窃取驻童颜。  
  
卷472_30  【府试中元观道流步虚（一作殷尧藩诗）】殷尧恭  
玄都开秘箓，白石礼先生。上界秋光静，中元夜景清。  
星辰朝帝处，鸾鹤步虚声。玉洞花长发，珠宫月最明。  
扫坛天地肃，投简鬼神惊。倘赐刀圭药，还成不死名。  
  
卷472_31  【王仙坛】林杰  
羽客已登仙路去，丹炉草木尽凋残。  
不知千载归何日，空使时人扫旧坛。  
  
卷472_32  【乞巧】林杰  
七夕今宵看碧霄，牵牛织女渡河桥。  
家家乞巧望秋月，穿尽红丝几万条。  
  
卷472_33  【句】林杰  
金盘摘下挂朱颗，红壳开时饮玉浆。（咏荔枝见《纪事》）主  
  
卷472_34  【哭林杰】郑立之  
才高未及贾生年，何事孤魂逐逝川。  
萤聚帐中人已去，鹤离台上月空圆。  
  
卷472_35  【咏和亲】苏郁  
关月夜悬青冢镜，寒云秋薄汉宫罗。  
君王莫信和亲策，生得胡雏虏更多。  
  
卷472_36  【鹦鹉词】苏郁  
莫把金笼闭鹦鹉，个个分明解人语。  
忽然更向君前言，三十六宫愁几许。  
  
卷472_37  【步虚词】苏郁  
十二楼藏玉堞中，凤凰双宿碧芙蓉。  
流霞浅酌谁同醉，今夜笙歌第几重。  
  
卷472_38  【句】苏郁  
吟倚雨残树，月收山下村。（见张为《主客图》）古  
  
卷472_39  【赋得琢玉成器】浩虚舟  
已沐识坚贞，应怜器未成。辉山方可重，散璞乍堪惊。  
玷灭随心正，瑕消夺眼明。琢磨虹气在，拂拭水容生。  
赏玩冰光冷，提携月魄轻。伫当亲捧握，瑚琏幸齐名。  
  
卷472_40  【责商山四皓】蔡京  
秦末家家思逐鹿，商山四皓独忘机。  
如何鬓发霜相似，更出深山定是非。  
  
卷472_41  【假节邕交道由吴溪】蔡京  
停桡横水中，举目孤烟外。借问吴溪人，谁家有山卖。  
  
卷472_42  【咏子规】蔡京  
千年冤魄化为禽，永逐悲风叫远林。愁血滴花春艳死，  
月明飘浪冷光沉。凝成紫塞风前泪，惊破红楼梦里心。  
肠断楚词归不得，剑门迢递蜀江深。  
  
卷472_43  【献蔡京】张顶  
抛却长竿卷却丝，手持蓑笠献新诗。  
临川太守清如镜，不是渔人下钓时。  

## 全唐诗(中)　卷四百七十三

卷473_1  【享惠昭太子庙乐章】李逢吉  
既洁酒醴，聿陈熟腥。肃将震念，昭格储灵。  
展矣礼典，薰然德馨。愔愔管磬，亦具是听。  
  
卷473_2  【望京楼上寄令狐华州】李逢吉  
祇役滞南服，颓思属暮年。闲上望京台，万山蔽其前。  
落日归飞翼，连翩东北天。涪江适在下，为我久潺湲。  
中叶成文教，德威清远边。颁条信徒尔，华发生苍然。  
寄怀三峰守，岐路隔云烟。  
  
卷473_3  【再赴襄阳，辱宣武相公贻诗，今用奉酬】李逢吉  
解韍辞丹禁，扬旌去赤墀。自惊非素望，何力及清时。  
又据三公席，多惭四老祠。岘山风已远，棠树事难追。  
江汉饶春色，荆蛮足梦思。唯怜吐凤句，相示凿龙期。  
  
卷473_4  【奉送李相公重镇襄阳】李逢吉  
海内埏埴遍，汉阴旌旆还。望留丹阙下，恩在紫霄间。  
冰雪背秦岭，风烟经武关。树皆人尚爱，辕即吏曾攀。  
自惜两心合，相看双鬓斑。终期谢戎务，同隐凿龙山。  
  
卷473_5  【和严揆省中宿斋遇令狐员外当直之作】李逢吉  
致斋分直宿南宫，越石卢谌此夜同。位极班行犹念旧，  
名题章奏亦从公。曾驱爪士三边静，新赠髯参六义穷。  
竟夕文昌知有月，可怜如在庾楼中。  
  
卷473_6  【奉酬忠武李相公见寄】李逢吉  
直继先朝卫与英，能移孝友作忠贞。剑门失险曾缚虎，  
淮水安流缘斩鲸。黄阁碧幢惟是俭，三公二伯未为荣。  
惠连忽赠池塘句，又遣羸师破胆惊。  
  
卷473_7  【酬致政杨祭酒见寄】李逢吉  
初还相印罢戎旃，获守皇居在紫烟。妄比酂侯功蔑尔，  
每怀疏傅意悠然。应将半俸沾闾里，料入中条访洞天。  
十载别离那可道，倍令惊喜见来篇。  
  
卷473_8  【送令狐秀才赴举】李逢吉  
子有雄文藻思繁，龆年射策向金门。前随鸾鹤登霄汉，  
却望风沙走塞垣。独忆忘机陪出处，自怜何力继飞翻。  
那堪两地生离绪，蓬户长扃行旅喧。  
  
卷473_9  【郡斋卧疾赠昼上人】于頔  
夙陪翰墨徒，深论穷文格。丽则风骚后，公然我词客。  
晚依方外友，极理探精赜。吻合南北宗，昼公我禅伯。  
尤明性不染，故我行贞白。随顺令得解，故我言芳泽。  
霅水漾清浔，吴山横碧岑。含珠复蕴玉，价重双南金。  
的皪曜奇彩，凄清流雅音。商声发楚调，调切谱瑶琴。  
吴山为我高，霅水为我深。万景徒有象，孤云本无心。  
众木岂无声，椅桐有清响。众耳岂不聆，钟期有真赏。  
高洁古人操，素怀夙所仰。觌君冰雪姿，祛我淫滞想。  
常吟柳恽诗，苕浦久相思。逮此远为郡，蘋洲芳草衰。  
逢师年腊长，值我病容羸。共话无生理，聊用契心期。  
  
卷473_10  【和丘员外题湛长史旧居】于頔  
萧条历山下，水木无氛滓。王门结长裾，岩扃怡暮齿。  
昔贤枕高躅，今彦仰知止。依依瞩烟霞，眷眷返墟里。  
湛生久已没，丘也亦同耻。立言咸不朽，何必在青史。  
  
卷473_11  【寒夜闻霜钟】卢景亮  
洪钟发长夜，清响出层岑。暗入繁霜切，遥传古寺深。  
何城乱远漏，几处杂疏砧。已警离人梦，仍沾旅客襟。  
待时当命侣，抱器本无心。倘若无知者，谁能设此音。  
  
卷473_12  【南溪诗】李渤  
玄岩丽南溪，新泉发幽色。岩泉孕灵秀，云烟纷崖壁。  
斜峰信天插，奇洞固神辟。窈窕去未穷，环回势难极。  
玉池似无水，玄井昏不测。仙户掩复开，乳膏凝更滴。  
丹砂有遗址，石径无留迹。南眺苍梧云，北望洞庭客。  
萧条风烟外，爽朗形神寂。若值浮丘翁，从此谢尘役。  
  
卷473_13  【喜弟淑再至为长歌】李渤  
前年别时秋九月，白露吹霜金吹烈。离鸿一别影初分，  
泪袖双挥心哽咽。别来几度得音书，南岳知□□□□。  
庐山峨峨倚天碧，捧排空崖千万尺。社榜长题高士名，  
食堂每记云山迹。我本开云此山住，偶为名利相萦误。  
自负心机四十年，羞闻社客山中篇。忧时魂梦忆归路，  
觉来疑在林中眠。昨日亭前乌鹊喜，果得今朝尔来此。  
吾吟行路五十篇，尽说江南数千里。自怜兄弟今五人，  
共萦儒素家尚贫。虽然廪饩各不一，就中总免拘常伦。  
长兄年少曾落托，拔剑沙场随卫霍。口里虽谭周孔文，  
怀中不舍孙吴略。次兄一生能苦节，夏聚流萤冬映雪。  
非论疾恶志如霜，更觉临泉心似铁。第三之兄更奇异，  
昂昂独负青云志。下看金玉不如泥，肯道王侯身可贵。  
却愁清逸不干时，高踪大器无人知。倘逢感激许然诺，  
必能万古留清规。念尔年来方二十，夙夜孜孜能独立。  
卷中笔落星汉摇，洞里丹灵鬼神泣。嗟余流浪心最狂，  
十年学剑逢时康。心中不解事拘束，世间谈笑多相妨。  
广海青山殊未足，逢著高楼还醉宿。朝走安公枥上驹，  
暮伦陶令篱边菊。近来诗思殊无况，苦被时流不相放。  
云腾浪走势未衰，鹤膝蜂腰岂能障。送尔为文殊不识，  
贵从一一传胸臆。若到湖南见紫霄，会须待我同攀陟。  
  
卷473_14  【留别南溪二首】李渤  
常叹春泉去不回，我今此去更难来。  
欲知别后留情处，手种岩花次第开。  
如云不厌苍梧远，似雁逢春又北归。  
惟有隐山溪上月，年年相望两依依。  
  
卷473_15  【桂林叹雁】李渤  
三朝四黜倦遐征，往复皆愁万里程。  
尔解分飞却回去，我方从此向南行。  
  
卷473_16  【享惠昭太子庙乐章】孟简  
喧喧金石容既缺，肃肃羽驾就行列。  
缑山遗响昔所闻，庙庭进旅今攸设。  
  
卷473_17  【拟古】孟简  
剑客不夸貌，主人知此心。但营纤毫义，肯计千万金。  
勇发看鸷击，愤来听虎吟。平生贵酬德，刃敌无幽深。  
  
卷473_18  【咏欧阳行周事】孟简  
有客西北逐，驱马次太原。太原有佳人，神艳照行云。  
座上转横波，流光注夫君。夫君意荡漾，即日相交欢。  
定情非一词，结念誓青山。生死不变易，中诚无间言。  
此为太学徒，彼属北府官。中夜欲相从，严城限军门。  
白日欲同居，君畏仁人闻。忽如陇头水，坐作东西分。  
惊离肠千结，滴泪眼双昏。本达京师回，贺期相追攀。  
宿约始乖阻，彼忧已缠绵。高髻若黄鹂，危鬓如玉蝉。  
纤手自整理，剪刀断其根。柔情托侍儿，为我遗所欢。  
所欢使者来，侍儿因复前。抆泪取遗寄，深诚祈为传。  
封来赠君子，愿言慰穷泉。使者回复命，迟迟蓄悲酸。  
詹生喜言旋，倒履走迎门。长跪听未毕，惊伤涕涟涟。  
不饮亦不食，哀心百千端。襟情一夕空，精爽旦日残。  
哀哉浩然气，溃散归化元。短生虽别离，长夜无阻难。  
双魂终会合，两剑遂蜿蜒。丈夫早通脱，巧笑安能干。  
防身本苦节，一去何由还。后生莫沈迷，沈迷丧其真。  
  
卷473_19  【惜分阴】孟简  
业广因功苦，拳拳志士心。九流难酌挹，四海易消沈。  
对景嗟移晷，窥园讵改阴。三冬劳聚学，驷景重兼金。  
刺股情方励，偷光思益深。再中如可冀，终嗣绝编音。  
  
卷473_20  【嘉禾合颖】孟简  
玉烛将成岁，封人亦自歌。八方沾圣泽，异亩发嘉禾。  
共秀芳何远，连茎瑞且多。颖低甘露滴，影乱惠风过。  
表稔由神化，为祥识气和。因知兴嗣岁，王道旧无颇。  
  
卷473_21  【赋得亚父碎玉斗】孟简  
献谋既我违，积愤从心痗。鸿门入已迫，赤帝时潜退。  
宝位方苦竞，玉斗何情爱。犹看虹气凝，讵惜冰姿碎。  
而嗟大事返，当起千里悔。谁为西楚王，坐见东城溃。  
  
卷473_22  【酬施先辈】孟简  
襄阳才子得声多，四海皆传古镜歌。  
乐府正声三百首，梨园新入教青娥。  
  
卷473_23  【寄李十员外】王仲舒  
百丈悬泉旧卧龙，欲将肝胆佐时雍。  
惟愁又入烟霞去，知在庐峰第几重。  
  
卷473_24  【访羊尊师（一作贾岛诗）】孙革  
松下问童子，言师采药去。只在此山中，云深不知处。  
  
卷473_25  【晚眺】汪万於  
杖策倚柴门，泉声隔岸闻。夕阳诸岭出，晴雪万山分。  
静对豺狼窟，幽观鹿豕群。今宵寒月近，东北扫浮云。  
  
卷473_26  【亚父碎玉斗】何儒亮  
嬴女昔解网，楚王有遗躅。破关既定秦，碎首闻献玉。  
贞姿应刃散，清响因风续。匪徇切泥功，将明怀璧辱。  
莫量汉祖德，空受项君勖。事去见前心，千秋渭水绿。  
  
卷473_27  【赠毛仙翁】李宗闵  
不知仙客占青春，肌骨才教称两旬。俗眼暂惊相见日，  
疑心未测几时人。闲推甲子经何代，笑说浮生老此身。  
残药倘能沾朽质，愿将霄汉永为邻。  
  
卷473_28  【池州夫子庙麟台】韦表微  
二仪既闭，三象乃乖。圣道埋郁，人心不开。  
上无文武，下有定哀。吁嗟麟兮，孰为来哉。  
周虽不纲，孔实嗣圣。诗书既删，礼乐大定。  
劝善惩恶，奸邪乃正。吁嗟麟兮，克昭符命。  
圣与时合，代行位尊。苟或乖戾，身穷道存。  
於昭鲁邑，栖迟孔门。吁嗟麟兮，孰知其仁。  
运极数残，德至时否。楚国浸广，秦封益侈。  
墙仞迫厄，崎岖阙里。吁嗟麟兮，靡有攸止。  
世治则麟，世乱则麇。出非其时，麋鹿同群。  
孔不自圣，麟不自祥。吁嗟麟兮，天何所亡。  

## 全唐诗(中)　卷四百七十四

卷474_1  【送马向入蜀】徐凝  
游子出咸京，巴山万里程。白云连鸟道，青壁遰猿声。  
雨雪经泥坂，烟花望锦城。工文人共许，应纪蜀中行。  
  
卷474_2  【送李补阙归朝】徐凝  
驷马归咸秦，双凫出海门。还从清切禁，再沐圣明恩。  
礼乐中朝贵，文章大雅存。江湖多放逸，献替欲谁论。  
  
卷474_3  【送日本使还】徐凝  
绝国将无外，扶桑更有东。来朝逢圣日，归去及秋风。  
夜泛潮回际，晨征苍莽中。鲸波腾水府，蜃气壮仙宫。  
天眷何期远，王文久已同。相望杳不见，离恨托飞鸿。  
  
卷474_4  【题开元寺牡丹】徐凝  
此花南地知难种，惭愧僧闲用意栽。海燕解怜频睥睨，  
胡蜂未识更徘徊。虚生芍药徒劳妒，羞杀玫瑰不敢开。  
惟有数苞红萼在，含芳只待舍人来。  
  
卷474_5  【香炉峰】徐凝  
香炉一峰绝，顶在寺门前。尽是玲珑石，时生旦暮烟。  
  
卷474_6  【白铜鞮】徐凝  
騕褭锦障泥，楼头日又西。留欢住不住，素齿白铜鞮。  
  
卷474_7  【杨叛儿】徐凝  
哀怨杨叛儿，骀荡郎知否。香死博山炉，烟生白门柳。  
  
卷474_8  【春寒】徐凝  
乱雪从教舞，回风任听吹。春寒能作底，已被柳条欺。  
  
卷474_9  【庐山独夜】徐凝  
寒空五老雪，斜月九江云。钟声知何处，苍苍树里闻。  
  
卷474_10  【天台独夜】徐凝  
银地秋月色，石梁夜溪声。谁知屐齿尽，为破烟苔行。  
  
卷474_11  【送寒岩归士】徐凝  
不挂丝纩衣，归向寒岩栖。寒岩风雪夜，又过岩前溪。  
  
卷474_12  【送陈司马】徐凝  
家寄茅洞中，身游越城下。宁知许长史，不忆陈司马。  
  
卷474_13  【武夷山仙城】徐凝  
武夷无上路，毛径不通风。欲共麻姑住，仙城半在空。  
  
卷474_14  【避暑二首】徐凝  
一株金染密，数亩碧鲜疏。避暑临溪坐，何妨直钓鱼。  
斑多筒簟冷，发少角冠清。避暑长林下，寒蝉又有声。  
  
卷474_15  【浙西李尚书奏毁淫昏庙】徐凝  
传闻废淫祀，万里静山陂。欲慰灵均恨，先烧靳尚祠。  
  
卷474_16  【酬相公再游云门寺】徐凝  
远羡五云路，逶迤千骑回。遗簪唯一去，贵赏不重来。  
  
卷474_17  【杭州祝涛头二首】徐凝  
不道沙堤尽，犹欺石栈顽。寄言飞白雪，休去打青山。  
倒打钱塘郭，长驱白浪花。吞吴休得也，输却五千家。  
  
卷474_18  【问渔叟】徐凝  
生事同漂梗，机心在野船。如何临逝水，白发未忘筌。  
  
卷474_19  【云封庵】徐凝  
登岩背山河，立石秋风里。隐见浙江涛，一尺东沟水。  
  
卷474_20  【汉宫曲】徐凝  
水色帘前流玉霜，赵家飞燕侍昭阳。  
掌中舞罢箫声绝，三十六宫秋夜长。  
  
卷474_21  【和嵩阳客月夜忆上清人】徐凝  
独夜嵩阳忆上仙，月明三十六峰前。  
瑶池月胜嵩阳月，人在玉清眠不眠。  
  
卷474_22  【八月望夕雨】徐凝  
今年八月十五夜，寒雨萧萧不可闻。  
如练如霜在何处，吴山越水万重云。  
  
卷474_23  【观浙江涛】徐凝  
浙江悠悠海西绿，惊涛日夜两翻覆。  
钱塘郭里看潮人，直至白头看不足。  
  
卷474_24  【庐山瀑布】徐凝  
虚空落泉千仞直，雷奔入江不暂息。  
今古长如白练飞，一条界破青山色。  
  
卷474_25  【嘉兴寒食】徐凝  
嘉兴郭里逢寒食，落日家家拜扫回。  
唯有县前苏小小，无人送与纸钱来。  
  
卷474_26  【忆扬州】徐凝  
萧娘脸下难胜泪，桃叶眉头易得愁。  
天下三分明月夜，二分无赖是扬州。  
  
卷474_27  【八月灯夕寄游越施秀才】徐凝  
四天净色寒如水，八月清辉冷似霜。  
想得越人今夜见，孟家珠在镜中央。  
  
卷474_28  【八月十五夜】徐凝  
皎皎秋空八月圆，常娥端正桂枝鲜。  
一年无似如今夜，十二峰前看不眠。  
  
卷474_29  【题伍员庙】徐凝  
千载空祠云海头，夫差亡国已千秋。  
浙波只有灵涛在，拜奠青山人不休。  
  
卷474_30  【员峤先生】徐凝  
员峤先生无白发，海烟深处采青芝。  
逢人借问陶唐主，欲进冰蚕五色丝。  
  
卷474_31  【莫愁曲】徐凝  
玳瑁床头刺战袍，碧纱窗外叶骚骚。  
若为教作辽西梦，月冷如丁风似刀。  
  
卷474_32  【寄白司马】徐凝  
三条九陌花时节，万户千车看牡丹。  
争遣江州白司马，五年风景忆长安。  
  
卷474_33  【相思林】徐凝  
游客远游新过岭，每逢芳树问芳名。  
长林遍是相思树，争遣愁人独自行。  
  
卷474_34  【寄海峤丈人】徐凝  
万丈只愁沧海浅，一身谁测岁华遥。  
自言来此云边住，曾看秦王树石桥。  
  
卷474_35  【寄潘先生】徐凝  
至人知姓不知名，闻道黄金骨节轻。  
世上仙方无觅处，欲来西岳事先生。  
  
卷474_36  【宫中曲二首】徐凝  
披香侍宴插山花，厌著龙绡著越纱。  
恃赖倾城人不及，檀妆唯约数条霞。  
身轻入宠尽恩私，腰细偏能舞柘枝。  
一日新妆抛旧样，六宫争画黑烟眉。  
  
卷474_37  【七夕】徐凝  
一道鹊桥横渺渺，千声玉佩过玲玲。  
别离还有经年客，怅望不如河鼓星。  
  
卷474_38  【八月九月望夕雨】徐凝  
八月繁云连九月，两回三五晦漫漫。  
一年怅望秋将尽，不得常娥正面看。  
  
卷474_39  【喜雪】徐凝  
长爱谢家能咏雪，今朝见雪亦狂歌。  
杨花道即偷人句，不那杨花似雪何。  
  
卷474_40  【春饮】徐凝  
乌家若下蚁还浮，白玉尊前倒即休。  
不是春来偏爱酒，应须得酒遣春愁。  
  
卷474_41  【二月望日】徐凝  
长短一年相似夜，中秋未必胜中春。  
不寒不暖看明月，况是从来少睡人。  
  
卷474_42  【读远书】徐凝  
两转三回读远书，画檐愁见燕归初。  
百花时节教人懒，云髻朝来不欲梳。  
  
卷474_43  【古树】徐凝  
古树欹斜临古道，枝不生花腹生草。  
行人不见树少时，树见行人几番老。  
  
卷474_44  【独住僧】徐凝  
百补袈裟一比丘，数茎长睫覆青眸。  
多应独住山林惯，唯照寒泉自剃头。  
  
卷474_45  【伤画松道芬上人（因画钓台江山而逝）】徐凝  
百法驱驰百年寿，五劳消瘦五株松。  
昨来闻道严陵死，画到青山第几重。  
  
卷474_46  【观钓台画图】徐凝  
一水寂寥青霭合，两崖崔崒白云残。  
画人心到啼猿破，欲作三声出树难。  
  
卷474_47  【荆巫梦思】徐凝  
楚水白波风袅袅，荆门暮色雨萧萧。  
相思合眼梦何处，十二峰高巴字遥。  
  
卷474_48  【浙东故孟尚书种柳】徐凝  
孟家种柳东城去，临水逶迤思故人。  
不似当时大司马，重来得见汉南春。  
  
卷474_49  【长洲览古】徐凝  
吴王上国长洲奢，翠黛寒江一道斜。  
伤见摧残旧宫树，美人曾插九枝花。  
  
卷474_50  【却归旧山望月有寄】徐凝  
年年明月总相似，大抵人情自不同。  
今夜故山依旧见，班家扇样碧峰东。  
  
卷474_51  【再归松溪旧居宿西林】徐凝  
五粒松深溪水清，众山摇落月偏明。  
西林静夜重来宿，暗记人家犬吠声。  
  
卷474_52  【玩花五首】徐凝  
一树梨花春向暮，雪枝残处怨风来。  
明朝渐校无多去，看到黄昏不欲回。  
麹尘溪上素红枝，影在溪流半落时。  
时人自惜花肠断，春风却是等闲吹。  
朱霞焰焰山枝动，绿野声声杜宇来。  
谁为蜀王身作鸟，自啼还自有花开。  
谁家踯躅青林里，半见殷花焰焰枝。  
忆得倡楼人送客，深红衫子影门时。  
花到蔷薇明艳绝，燕支颗破麦风秋。  
一番弄色一番退，小妇轻妆大妇愁。  
  
卷474_53  【长庆春】徐凝  
山头水色薄笼烟，久客新愁长庆年。  
身上五劳仍病酒，夭桃窗下背花眠。  
  
卷474_54  【山鹧鸪词】徐凝  
南越岭头山鹧鸪，传是当时守贞女。  
化为飞鸟怨何人，犹有啼声带蛮语。  
  
卷474_55  【郑女出参丈人词】徐凝  
凤钗翠翘双宛转，出见丈人梳洗晚。  
掣曳罗绡跪拜时，柳条无力花枝软。  
  
卷474_56  【春雨】徐凝  
花时闷见联绵雨，云入人家水毁堤。  
昨日春风源上路，可怜红锦枉抛泥。  
  
卷474_57  【和白使君木兰花】徐凝  
枝枝转势雕弓动，片片摇光玉剑斜。  
见说木兰征戍女，不知那作酒边花。  
  
卷474_58  【正月十五夜呈幕中诸公】徐凝  
宵游二万七千人，独坐重城圈一身。  
步月游山俱不得，可怜辜负白头春。  
  
卷474_59  【乐府新诗】徐凝  
一声卢女十三弦，早嫁城西好少年。  
不羡越溪歌者苦，采莲归去绿窗眠。  
  
卷474_60  【春陪相公看花宴会二首】徐凝  
丞相邀欢事事同，玉箫金管咽东风。  
百分春酒莫辞醉，明日的无今日红。  
木兰花谢可怜条，远道音书转寂寥。  
春去一年春又尽，几回空上望江桥。  
  
卷474_61  【牡丹】徐凝  
何人不爱牡丹花，占断城中好物华。  
疑是洛川神女作，千娇万态破朝霞。  
  
卷474_62  【过马当】徐凝  
风波隐隐石苍苍，送客灵鸦拂去樯。  
三月尽头云叶秀，小姑新著好衣裳。  
  
卷474_63  【金谷览古】徐凝  
金谷园中数尺土，问人知是绿珠台。  
绿珠歌舞天下绝，唯与石家生祸胎。  
  
卷474_64  【上阳红叶】徐凝  
洛下三分红叶秋，二分翻作上阳愁。  
千声万片御沟上，一片出宫何处流。  
  
卷474_65  【洛城秋砧】徐凝  
三川水上秋砧发，五凤楼前明月新。  
谁为秋砧明月夜，洛阳城里更愁人。  
  
卷474_66  【和川守侍郎缑山题仙庙】徐凝  
王子缑山石殿明，白家诗句咏吹笙。  
安知散席人间曲，不是寥天鹤上声。  
  
卷474_67  【和夜题玉泉寺】徐凝  
岁岁云山玉泉寺，年年车马洛阳尘。  
风清月冷水边宿，诗好官高能几人。  
  
卷474_68  【和秋游洛阳】徐凝  
洛阳自古多才子，唯爱春风烂漫游。  
今到白家诗句出，无人不咏洛阳秋。  
  
卷474_69  【和嘲春风】徐凝  
源上拂桃烧水发，江边吹杏暗园开。  
可怜半死龙门树，懊恼春风作底来。  
  
卷474_70  【侍郎宅泛池】徐凝  
莲子花边回竹岸，鸡头叶上荡兰舟。  
谁知洛北朱门里，便到江南绿水游。  
  
卷474_71  【和侍郎邀宿不至】徐凝  
蟾蜍有色门应锁，街鼓无声夜自深。  
料得白家诗思苦，一篇诗了一弹琴。  
  
卷474_72  【自鄂渚至河南将归江外留辞侍郎】徐凝  
一生所遇唯元白，天下无人重布衣。  
欲别朱门泪先尽，白头游子白身归。  
  
卷474_73  【蛮入西川后】徐凝  
守隘一夫何处在，长桥万里只堪伤。  
纷纷塞外乌蛮贼，驱尽江头濯锦娘。  
  
卷474_74  【忆紫溪】徐凝  
长忆紫溪春欲尽，千岩交映水回斜。  
岩空水满溪自紫，水态更笼南烛花。  
  
卷474_75  【夸红槿】徐凝  
谁道槿花生感促，可怜相计半年红。  
何如桃李无多少，并打千枝一夜风。  
  
卷474_76  【题缙云山鼎池二首】徐凝  
黄帝旌旗去不回，空馀片石碧崔嵬。  
有时风卷鼎湖浪，散作晴天雨点来。  
天地茫茫成古今，仙都凡有几人寻。  
到来唯见山高下，只是不知湖浅深。  
  
卷474_77  【宿冽上人房】徐凝  
浮生不定若蓬飘，林下真僧偶见招。  
觉后始知身是梦，更闻寒雨滴芭蕉。  
  
卷474_78  【汴河览古】徐凝  
炀帝龙舟向此行，三千宫女采桡轻。  
渡河不似如今唱，为是杨家怨思声。  
  
卷474_79  【柬白丈人】徐凝  
昔时丈人鬓发白，千年松下锄茯苓。  
今来见此松树死，丈人斩新鬓发青。  
  
卷474_80  【览镜词】徐凝  
宝镜磨来寒水清，青衣把就绿窗明。  
潘郎懊恼新秋发，拔却一茎生两茎。  
  
卷474_81  【寄玄阳先生】徐凝  
不能相见见人传，rv岸山中岱岸边。  
颜貌只如三二十，道年三百亦藏年。  
  
卷474_82  【白人】徐凝  
暖风入烟花漠漠，白人梳洗寻常薄。  
泥郎为插珑璁钗，争教一朵牙云落。  
  
卷474_83  【奉酬元相公上元】徐凝  
出拥楼船千万人，入为台辅九霄身。  
如何更羡看灯夜，曾见宫花拂面春。  
  
卷474_84  【奉和鹦鹉】徐凝  
毛羽曾经翦处残，学人言语道暄寒。  
任饶长被金笼阖，也免栖飞雨雪难。  
  
卷474_85  【将至妙喜寺】徐凝  
清风袅袅越水陂，远树苍苍妙喜寺。  
自有车轮与马蹄，未曾到此波心地。  
  
卷474_86  【红蕉】徐凝  
红蕉曾到岭南看，校小芭蕉几一般。  
差是斜刀剪红绢，卷来开去叶中安。  
  
卷474_87  【见少室】徐凝  
适我一箪孤客性，问人三十六峰名。  
青云无忘白云在，便可嵩阳老此生。  
  
卷474_88  【语儿见新月】徐凝  
几处天边见新月，经过草市忆西施。  
娟娟水宿初三夜，曾伴愁蛾到语儿。  
  
卷474_89  【回施先辈见寄新诗二首】徐凝  
九幽仙子西山卷，读了绦绳系又开。  
此卷玉清宫里少，曾寻真诰读诗来。  
紫河车里丹成也，皂荚枝头早晚飞。  
料得仙宫列仙籍，如君进士出身稀。  
  
卷474_90  【送沈亚之赴郢掾】徐凝  
千万乘骢沈司户，不须惆怅郢中游。  
几年白雪无人唱，今日唯君上雪楼。  
  
卷474_91  【答白公】徐凝  
高景争来草木头，一生心事酒前休。  
山公自是仙人侣，携手醉登城上楼。  
  
卷474_92  【句】徐凝  
青山旧路在，白首醉还乡。（《别白公》）古  
试到第三桥，便入千顷花。（以上并见《纪事》）斋  
乱后见淮水，归心忽迢遥。（《京都还汴口作》）主  
乍疑鲸喷浪，忽似鹢凌风。呀呷汀洲动，喧阗里巷空。  
（《竞渡》。见《诗式》）古  

## 全唐诗(中)　卷四百七十五

卷475_1  【奉和圣制南郊礼毕诗】李德裕  
磬筦歌大吕，冕裘旅天神。烧萧辟阊阖，祈谷为蒸人。  
羽旗洒轻雪，麦陇含阳春。昌运岁今会，王猷从此新。  
三臣皆就日，万国望如云。仁寿信非远，群生方在钧。  
  
卷475_2  【郊坛回舆中书二相公蒙圣慈召至御马前仰感恩…相公】李德裕  
七萃和銮动，三条葆吹回。相星环日道，苍马近龙媒。  
咫尺天颜接，光华喜气来。自惭衰且病，无以效涓埃。  
  
卷475_3  【寒食日三殿侍宴，奉进诗一首】李德裕  
宛转龙歌节，参差燕羽高。风光摇禁柳，霁色暖宫桃。  
春露明仙掌，晨霞照御袍。雪凝陈组练，林植耸干旄。  
广乐初跄凤，神山欲抃鳌。鸣笳朱鹭起，叠鼓紫騂豪。  
象舞严金铠，丰歌耀宝刀。不劳孙子法，自得太公韬。  
分席罗玄冕，行觞举绿醪。彀中时落羽，橦末乍升猱。  
瑞景开阴翳，薰风散郁陶。天颜欢益醉，臣节劲尤高。  
楛矢方来贡，雕弓已载櫜。英威扬绝漠，神算尽临洮。  
赤县阳和布，苍生雨露膏。野平惟有麦，田辟久无蒿。  
禄秩荣三事，功勋乏一毫。寝谋惭汲黯，秉羽贵孙敖。  
焕若游玄圃，欢如享太牢。轻生何以报，只自比鸿毛。  
  
卷475_4  【雨中自秘书省访王三侍御知早入朝便入集贤…诗赠之】李德裕  
共怜独鹤青霞姿，瀛洲故山归已迟。仁者焉能效鸷鹗，  
飞舞自合追长离。梧桐迥齐鳷鹊观，烟雨屡拂蛟龙旗。  
鸿雁冲飙去不尽，寒声晚下天泉池。顾我蓬莱静无事，  
玉版宝书藏众瑞。青编尽以汲冢来，科斗皆从鲁室至。  
金门待诏何逍遥，名儒早问张子侨。王褒轶材晚始入，  
宫女已能传洞箫。应令柏台长对户，别来相望独寥寥。  
  
卷475_5  【奉和太原张尚书山亭书怀】李德裕  
岩石在朱户，风泉当翠楼。始知岘亭赏，难与清晖留。  
馀景淡将夕，凝岚轻欲收。东山有归志，方接赤松游。  
  
卷475_6  【奉和韦侍御陪相公游开义五言六韵】李德裕  
羊公追胜概，兹地暂逍遥。风景同南岘，丹青见北朝。  
石渠清夏气，高树激鲜飙。念法珍禽集，闻经醉象调。  
偶分甘露味，偏觉众香饶。为问毗城内，馀薰几日销。  
  
卷475_7  【赠圆明上人（圆公，佛顶之最）】李德裕  
远公说易长松下，龙树双经海藏中。  
今日导师闻佛慧，始知前路化成空。  
  
卷475_8  【赠奉律上人（律公精于维摩经）】李德裕  
知君学地厌多闻，广渡群生出世氛。  
饭色不应殊宝器，树香皆遣入禅薰。  
  
卷475_9  【戏赠慎微寺主道安上座三僧正】李德裕  
甘露洒空惟一味，旃檀移植自成薰。  
遥知畅献分南北，应用调柔致六群。  
  
卷475_10  【长安秋夜】李德裕  
内宫传诏问戎机，载笔金銮夜始归。  
万户千门皆寂寂，月中清露点朝衣。  
  
卷475_11  【清冷池怀古（余别有序刻石）】李德裕  
区囿三百里，常闻驷马来。旌旗朝甬道，箫鼓燕平台。  
追昔赋文雅，从容游上才。竹园秋水净，风苑雪烟开。  
牛祸衅将发，羊孙谋始回。袁丝徒伏剑，长孺欲成灰。  
兴废由所感，湮沦斯可哀。空留故池雁，刷羽尚徘徊。  
  
卷475_12  【述梦诗四十韵】李德裕  
赋命诚非薄，良时幸已遭。君当尧舜日，官接凤凰曹。  
目睇烟霄阔，心惊羽翼高。椅梧连鹤禁，壀堄接龙韬。  
我后怜词客，吾僚并隽髦。著书同陆贾，待诏比王褒。  
重价连悬璧，英词淬宝刀。泉流初落涧，露滴更濡毫。  
赤豹欣来献，彤弓喜暂櫜。非烟含瑞气，驯雉洁霜毛。  
静室便幽独，虚楼散郁陶。花光晨艳艳，松韵晚骚骚。  
画壁看飞鹤，仙图见巨鳌。倚檐阴药树，落格蔓蒲桃。  
荷静蓬池鲙，冰寒郢水醪。荔枝来自远，卢橘赐仍叨。  
麝气随兰泽，霜华入杏膏。恩光惟觉重，携挈未为劳。  
夕阅梨园骑，宵闻禁仗獒。扇回交彩翟，雕起飏银绦。  
辔待袁丝揽，书期蜀客操。尽规常謇謇，退食尚忉忉。  
龟顾垂金钮，鸾飞曳锦袍。御沟杨柳弱，天厩骕骦豪。  
屡换青春直，闲随上苑遨。烟低行殿竹，风拆绕墙桃。  
聚散俄成昔，悲愁益自熬。每怀仙驾远，更望茂陵号。  
地接三茅岭，川迎伍子涛。花迷瓜步暗，石固蒜山牢。  
兰野凝香管，梅洲动翠篙。泉鱼惊彩妓，溪鸟避干旄。  
感旧心犹绝，思归首更搔。无聊燃蜜炬，谁复劝金舠。  
岚气朝生栋，城阴夜入濠。望烟归海峤，送雁渡江皋。  
宛马嘶寒枥，吴钩在锦弢。未能追狡兔，空觉长黄蒿。  
水国逾千里，风帆过万艘。阅川终古恨，惟见暮滔滔。  
  
卷475_13  【招隐山观玉蕊树戏书即事奉寄江西沈大夫阁老】李德裕  
玉蕊天中树，金闺昔共窥。落英闲舞雪，蜜叶乍低帷。  
旧赏烟霄远，前欢岁月移。今来想颜色，还似忆琼枝。  
  
卷475_14  【寄题惠林李侍郎旧馆】李德裕  
栋宇非吾室，烟山是我邻。百龄惟待尽，一世乐长贫。  
半壁悬秋日，空林满夕尘。只应双鹤吊，松路更无人。  
  
卷475_15  【寄茅山孙炼师】李德裕  
何地最翛然，华阳第八天。松风清有露，萝月净无烟。  
乍警瑶坛鹤，时嘶玉树蝉。欲驰千里恋，惟有凤门泉。  
石上谿荪发紫茸，碧山幽蔼水溶溶。  
菖花定是无人见，春日惟应羽客逢。  
独寻兰渚玩迟晖，闲倚松窗望翠微。  
遥想春山明月曙，玉坛清磬步虚归。  
  
卷475_16  【题奇石（石在浙西公署）】李德裕  
蕴玉抱清辉，闲庭日潇洒。块然天地间，自是孤生者。  
  
卷475_17  【送张中丞入台从事】李德裕  
驿骑朝天去，江城眷阙深。夜珠先去握，芳桂乍辞阴。  
泽国三千里，羁孤万感心。自嗟文废久，此曲为卢谌。  
  
卷475_18  【怀京国】李德裕  
海上东风犯雪来，腊前先折镜湖梅。  
遥思禁苑青春夜，坐待宫人画诏回。  
  
卷475_19  【追和太师颜公同清远道士游虎丘寺】李德裕  
茂苑有灵峰，嗟余未游观。藏山半平陆，坏谷为高岸。  
冈绕数仞墙，岩潜千丈干。乃知造化意，回斡资奇玩。  
镠腾昔虎踞，剑没尝龙焕。潭黛入海底，崟岑耸霄半。  
层峦未升日，哀狖宁知旦。绿筱夏凝阴，碧林秋不换。  
冥搜既窈窕，回望何萧散。川晴岚气收，江春杂英乱。  
逸人缀清藻，前哲留篇翰。共扣哀玉音，皆舒文绣段。  
难追彦回赏，徒起兴公叹。一夕如再升，含毫星斗烂。  
  
卷475_20  【东郡怀古二首　王京兆】李德裕  
河水昔将决，冲波溢川浔。峥嵘金堤下，喷薄风雷音。  
投马灾未弭，为鱼叹方深。惟公执珪璧，誓与身俱沉。  
诚信不虚发，神明宜尔临。湍流自此回，咫尺焉能侵。  
逮我守东郡，凄然怀所钦。虽非识君面，自谓知君心。  
意气苟相合，神明无古今。登城见遗庙，日夕空悲吟。  
  
卷475_21  【东郡怀古二首　阳给事】李德裕  
宋氏远家左，豺狼满中州。阳君守滑台，终古垂英猷。  
数仞城既毁，万夫心莫留。跳身入飞镞，免胄临霜矛。  
毕命在旗下，僵尸横道周。义风激河汴，壮气沦山丘。  
嗟尔抱忠烈，古来谁与俦。就烹感汉使，握节悲阳秋。  
颜子缀清藻，铿然如素璆。徘徊望故垒，尚想精魂游。  
  
卷475_22  【秋日登郡楼望赞皇山感而成咏】李德裕  
昔人怀井邑，为有挂冠期。顾我飘蓬者，长随泛梗移。  
越吟因病感，潘鬓入秋悲。北指邯郸道，应无归去期。  
  
卷475_23  【雨后净望河西连山怆然成咏】李德裕  
宿雨初收晚吹繁，秋光极目自销魂。烟山北下归辽海，  
鸿雁南飞出蓟门。只恨无功书史籍，岂悲临老事戎轩。  
唯怀药饵蠲衰病，为惜馀年报主恩。  
  
卷475_24  【秋日美晴，郡楼闲眺，寄荆南张书记】李德裕  
高槛凉风起，清川旭景开。秋声向野去，爽气自山来。  
霄外鸿初返，檐间燕已归。不因烟雨夕，何处梦阳台。  
  
卷475_25  【故人寄茶】李德裕  
剑外九华英，缄题下玉京。开时微月上，碾处乱泉声。  
半夜邀僧至，孤吟对竹烹。碧流霞脚碎，香泛乳花轻。  
六腑睡神去，数朝诗思清。其馀不敢费，留伴读书行。  
  
卷475_26  【奉送相公十八丈镇扬州（一作和王播游故居感旧）】李德裕  
千骑风生大旆舒，春江重到武侯庐。共悬龟印衔新绶，  
同忆鳣庭访旧居。取履桥边啼鸟换，钓璜溪畔落花初。  
今来却笑临邛客，入蜀空驰使者车。  
  
卷475_27  【题剑门】李德裕  
奇峰百仞悬，清眺出岚烟。迥若戈回日，高疑剑倚天。  
参差霞壁耸，合沓翠屏连。想是三刀梦，森然在目前。  
  
卷475_28  【汉州月夕游房太尉西湖】李德裕  
丞相鸣琴地，何年闭玉徽。偶因明月夕，重敞故楼扉。  
桃柳谿空在，芙蓉客暂依。谁怜济川楫，长与夜舟归。  
  
卷475_29  【重题】李德裕  
晚日临寒渚，微风发棹讴。凤池波自阔，鱼水运难留。  
亭古思宏栋，川长忆夜舟。想公高世志，只似冶城游。  
  
卷475_30  【房公旧竹亭闻琴缅慕风流神期如在因重题此作】李德裕  
流水音长在，青霞意不传。独悲形解后，谁听广陵弦。  
  
卷475_31  【忆金门旧游奉寄江西沈大夫】李德裕  
东望沧溟路几重，无因白首更相逢。已悲泉下双琪树，  
又惜天边一卧龙。事升沉才十载，宦游漂泊过千峰。  
思君远寄西山药，岁暮相期向赤松。  
  
卷475_32  【早入中书行公主册礼事毕，登集贤阁成咏】李德裕  
明星入东陌，灿灿光层宙。皎月映高梧，轻风发凉候。  
金门列葆吹，钟室传清漏。简册自中来，貂黄忝宣授。  
更登天禄阁，极眺终南岫。遥羡商山翁，闲歌紫芝秀。  
晨兴念始辱，夕惕思致寇。倾夺非我心，凄然感田窦。  
  
卷475_33  【题罗浮石（刻于石上）】李德裕  
清景持芳菊，凉天倚茂松。名山何必去，此地有群峰。  
  
卷475_34  【重过列子庙追感顷年自淮服与居守王仆射…四韵奉寄】李德裕  
白首过遗庙，朱轮入故城。已惭联左揆，犹喜抗前旌。  
曳履忘年旧，弹冠久要情。重看题壁处，岂羡弃繻生。  
  
卷475_35  【遥伤茅山县孙尊师三首】李德裕  
蝉蜕遗虚白，蜺飞入上清。同人悲剑解，旧友觉衣轻。  
黄鹄遥将举，斑麟俨未行。惟应鲍靓室，中夜识琴声。  
金格期初至，飙轮去不停。山摧武担石，天陨少微星。  
弟子悲徐甲，门人泣蔡经。空闻留玉舄，犹在阜乡亭。  
空宇留丹灶，层霞被羽衣。旧山闻鹿化，遗舄尚凫飞。  
数日奇香在，何年白鹤归。想君旋下泪，方款里闾扉。  
  
卷475_36  【尊师是桃源黄先生传法弟子常见尊师称先师灵迹…旧馆】李德裕  
后学方成市，吾师又上宾。洞天应不夜，源树只如春。  
棋客留童子，山精避直神。无因握石髓，及与养生人。  
  
卷475_37  【仆射相公偶话于故集贤张学士厅写得德裕…献此诗】李德裕  
赋感邻人笛，诗留夫子墙。延年如有作，应不用山王。  
  
卷475_38  【惠泉】李德裕  
兹泉由太洁，终不畜纤鳞。到底清何益，含虚势自贫。  
明玑难秘彩，美玉讵潜珍。未及黄陂量，滔滔岂有津。  
  
卷475_39  【无题】李德裕  
松倚苍崖老，兰临碧洞衰。不劳邻舍笛，吹起旧时悲。  
  
卷475_40  【题冠盖里（在襄州南大山下）】李德裕  
偶来冠盖里，愧是旧三公。自喜无兵术，轻裘上閟宫。  
  
卷475_41  【离平泉马上作（一作离东都平泉）】李德裕  
十年紫殿掌洪钧，出入三朝一品身。文帝宠深陪雉尾，  
武皇恩厚宴龙津。黑山永破和亲虏，乌领全阬跋扈臣。  
自是功高临尽处，祸来名灭不由人。  
  
卷475_42  【谪岭南道中作】李德裕  
岭水争分路转迷，桄榔椰叶暗蛮溪。愁冲毒雾逢蛇草，  
畏落沙虫避燕泥。五月畬田收火米，三更津吏报潮鸡。  
不堪肠断思乡处，红槿花中越鸟啼。  
  
卷475_43  【到恶溪夜泊芦岛】李德裕  
甘露花香不再持，远公应怪负前期。青蝇岂独悲虞氏，  
黄犬应闻笑李斯。风雨瘴昏蛮日月，烟波魂断恶溪时。  
岭头无限相思泪，泣向寒梅近北枝。  
  
卷475_44  【登崖州城作】李德裕  
独上高楼望帝京，鸟飞犹是半年程。  
青山似欲留人住，百匝千遭绕郡城。  
  
卷475_45  【鸳鸯篇】李德裕  
君不见昔时同心人，化作鸳鸯鸟。和鸣一夕不暂离，  
交颈千年尚为少。二月草菲菲，山樱花未稀。金塘风日好，  
何处不相依。既逢解佩游女，更值凌波宓妃。精光摇翠盖，  
丽色映珠玑。双影相伴，双心莫违。淹留碧沙上，  
荡漾洗红衣。春光兮宛转，嬉游兮未反。宿莫近天泉池，  
飞莫近长洲苑。尔愿欢爱不相忘，须去人间罗网远。  
南有潇湘洲，且为千里游。洞庭无苦寒，沅江多碧流。  
昔为薄命妾，无日不含愁。今为水中鸟，颉颃自相求。  
洛阳女儿在青阁，二月罗衣轻更薄。金泥文彩未足珍，  
画作鸳鸯始堪著。亦有少妇破瓜年，春闺无伴独婵娟。  
夜夜学织连枝锦，织作鸳鸯人共怜。悠悠湘水滨，  
清浅漾初蘋。菖花发艳无人识，江柳逶迤空自春。  
唯怜独鹤依琴曲，更念孤鸾隐镜尘。愿作鸳鸯被，  
长覆有情人。  
  
卷475_46  【南梁行（和二十二兄）】李德裕  
江南郁郁春草长，悠悠汉水浮清光。杂英飞尽空和景，  
绿杨阴重官舍静。此时醉客纵横书，公言可荐承明庐。  
青天诏下宠光至，颁籍金闺征石渠。重归山路烟岚隔，  
巫山未深晚花折。涧底红光夺目燃，摇风有毒愁行客。  
杜鹃啼咽花亦殷，声悲绝艳连空山。斜阳瞥映浅深树，  
云雨翻迷崖谷间。山鸡锦质矜毛羽，透竹穿萝命俦侣。  
乔木幽谷上下同，雄雌不异飞栖处。望秦峰迥过商颜，  
浪叠云堆万簇山。行尽杳冥青嶂外，九重钟漏紫云间。  
元和列侍明光殿，谏草初焚市朝变。北阙趋臣半隙尘，  
南梁笑客皆飞霰。追思感叹却昏迷，霜鬓愁吟到晓鸡。  
故园岁深开断简，秋堂月晓掩遗袿。呜呜晓角霞辉粲，  
抚剑当楹一长叹。刍狗无由学圣贤，空持感激终昏旦。  
  
卷475_47  【近于伊川卜山居将命者画图而至欣然有感…青田胎化鹤】李德裕  
弱岁弄词翰，遂叨明主恩。怀章过越邸，建旆守吴门。  
西圯阴难驻，东皋意尚存。惭逾六百石，愧负五千言。  
寄世知婴缴，辞荣类触藩。欲追绵上隐，况近子平村。  
邑有桐乡爱，山馀黍谷暄。既非逃相地，乃是故侯园。  
野竹多微径，严泉岂一源。映池方树密，傍涧古藤繁。  
邛杖堪扶老，黄牛已服辕。只应将唳鹤，幽谷共翩翻。  
  
卷475_48  【忆平泉山居，赠沈吏部一首（中书作）】李德裕  
昔闻羊叔子，茅屋在东渠。岂不念归路，徘徊畏简书。  
乃知轩冕客，自与田园疏。殁世有遗恨，精诚何所如。  
嗟予寡时用，夙志在林闾。虽抱山水癖，敢希仁智居。  
清泉绕舍下，修竹荫庭除。幽径松盖密，小池莲叶初。  
从来有好鸟，近复跃鲦鱼。少室映川陆，鸣皋对蓬庐。  
张何旧寮寀，相勉在悬舆。常恐似伯玉，瞻前惭魏舒。  
  
卷475_49  【夏晚有怀平泉林居（宜春作）】李德裕  
孟夏守畏途，舍舟在徂暑。愀然何所念，念我龙门坞。  
密竹无蹊径，高松有四五。飞泉鸣树间，飒飒如度雨。  
菌桂秀层岭，芳荪媚幽渚。稚子候我归，衡门独延伫。  
谁言圣与哲，曾是不怀土。公旦既思周，宣尼亦念鲁。  
矧余窜炎裔，日夕谁晤语。眷阙悲子牟，班荆感椒举。  
凄凄视环玦，恻恻步庭庑。岂待庄舄吟，方知倦羁旅。  
  
卷475_50  【早秋龙兴寺江亭闲眺忆龙门山居寄崔张旧从事（宜春作）】李德裕  
江亭感秋至，兰径悲露泫。粳稻秀晚川，杉松郁晴巘。  
嗟予有林壑，兹夕念原衍。绿筱连岭多，青莎近溪浅。  
渊明菊犹在，仲蔚蒿莫翦。乔木粲凌苕，阴崖积幽藓。  
遥思伊川水，北渡龙门岘。苍翠双阙间，逶迤清滩转。  
故人在乡国，岁晏路悠缅。惆怅此生涯，无由共登践。  
  
卷475_51  【比闻龙门敬善寺有红桂树独秀伊川尝于江南…赠陈侍御】李德裕  
昔闻红桂枝，独秀龙门侧。越叟遗数株，周人未尝识。  
平生爱此树，攀玩无由得。君子知我心，因之为羽翼。  
岂烦嘉客誉，且就清阴息。来自天姥岑，长疑翠岚色。  
芬芳世所绝，偃蹇枝渐直。琼叶润不凋，珠英粲如织。  
犹疑翡翠宿，想待鹓雏食。宁止暂淹留，终当更封植。  
  
卷475_52  【怀山居邀松阳子同作】李德裕  
我有爱山心，如饥复如渴。出谷一年馀，常疑十年别。  
春思岩花烂，夏忆寒泉冽。秋忆泛兰卮，冬思玩松雪。  
晨思小山桂，暝忆深潭月。醉忆剖红梨，饭思食紫蕨。  
坐思藤萝密，步忆莓苔滑。昼夜百刻中，愁肠几回绝。  
每念羊叔子，言之岂常辍。生不如意，十乃居七八。  
我未及悬舆，今犹佩朝绂。焉能逐糜鹿，便得游林樾。  
范恣沧波舟，张怀赤松列。惟应讵身恤，岂敢忘臣节。  
器满自当欹，物盈终有缺。从兹返樵径，庶可希前哲。  
  
卷475_53  【思归赤松村呈松阳子】李德裕  
昔人思避世，惟恐不深幽。禽庆潜名岳，鸱夷漾钓舟。  
顾余知止足，所乐在归休。不似寻山者，忘家恣远游。  
  
卷475_54  【近腊对雪有怀林居】李德裕  
蓬门常昼掩，竹径寂无人。鸟起飘松霰，麇行动谷榛。  
应知禽鱼侣，合与薜萝亲。遥忆平皋望，溪烟已发春。  
  
卷475_55  【思山居一十首　清明后忆山中】李德裕  
遥思寒食后，野老林下醉。月照一山明，风吹百花气。  
飞泉与万籁，仿佛疑箫吹。不待曙华分，已应喧鸟至。  
  
卷475_56  【思山居一十首　题寄商山石】李德裕  
绮皓岩中石，尝经伴隐沦。紫芝呈几曲，红藓閟千春。  
聊用支琴尾，宁惟倚病身。自知来处所，何暇问严遵。  
  
卷475_57  【思山居一十首　忆种苽时】李德裕  
尚平方毕娶，疏广念归期。涧底松成盖，檐前桂长枝。  
径闲芳草合，山静落花迟。虽有苽园在，无因及种时。  
  
卷475_58  【思山居一十首　春日独坐思归】李德裕  
壮龄心已尽，孤赏意犹存。岂望图麟阁，惟思卧鹿门。  
无谋堪适野，何力可拘原。只有容身去，幽山自灌园。  
  
卷475_59  【思山居一十首　思登家山林岭】李德裕  
自知无世用，只是爱山游。旧有嵇康懒，今惭赵武偷。  
登峦未觉疾，泛水便忘忧。最惜残筋力，扪萝遍一丘。  
  
卷475_60  【思山居一十首　思乡园老人】李德裕  
常羡荜门翁，所思惟岁稔。遥知松月曙，尚在山窗寝。  
兰气入幽帘，禽言傍孤枕。晨兴步岩径，更酌寒泉饮。  
  
卷475_61  【思山居一十首　寄龙门僧】李德裕  
龙门有开士，爱我春潭碧。清景出东山，闲来玩松石。  
应怜林壑主，远作沧溟客。为我谢此僧，终当理归策。  
  
卷475_62  【思山居一十首　忆药苗】李德裕  
溪上药苗齐，丰茸正堪掇。皆能扶我寿，岂止坚肌骨。  
味掩商山芝，英逾首阳蕨。岂如甘谷士，只得香泉啜。  
  
卷475_63  【思山居一十首　忆村中老人春酒（有刘、杨二叟善酿）】李德裕  
二叟茅茨下，清晨饮浊醪。雨残红芍药，风落紫樱桃。  
巢燕衔泥疾，檐虫挂网高。闲思春谷事，转觉宦途劳。  
  
卷475_64  【思山居一十首　忆葛胜木禅床】李德裕  
忆我斋中榻，寒宵几独眠。管宁穿亦坐，徐孺去常悬。  
虫网垂应遍，苔痕染更鲜。何人及身在，归对老僧禅。  
  
卷475_65  【思山居一十首　初夏有怀山居】李德裕  
山中有所忆，夏景始清幽。野竹阴无日，岩泉冷似秋。  
翠岑当累榭，皓月入轻舟。只有思归夕，空帘且梦游。  
  
卷475_66  【张公超谷中石】李德裕  
鼓箧依绿槐，横经起秋雾。有时连岳客，尚办弦歌处。  
自予去幽谷，谁人袭芳杜。空留古苔石，对我岩中树。  
  
卷475_67  【初归平泉，过龙门南岭，遥望山居即事】李德裕  
初归故乡陌，极望且徐轮。近野樵蒸至，平泉烟火新。  
农夫馈鸡黍，渔子荐霜鳞。惆怅怀杨仆，惭为关外人。  
  
卷475_68  【伊川晚眺】李德裕  
桑叶初黄梨叶红，伊川落日尽无风。  
汉储何假终南客，甪里先生在谷中。  
  
卷475_69  【潭上喜见新月】李德裕  
簪组十年梦，园庐今夕情。谁怜故乡月，复映碧潭生。  
皓彩松上见，寒光波际轻。还将孤赏意，暂寄玉琴声。  
  
卷475_70  【郊外即事寄侍郎大尹】李德裕  
高秋惭非隐，闲林喜退居。老农争席坐，稚子带经锄。  
竹径难回骑，仙舟但跂予。岂知陶靖节，只自爱吾庐。  
  
卷475_71  【山居遇雪喜道者相访】李德裕  
幽居近谷西，乔木与山齐。野竹连池合，岩松映雪低。  
喜君来白社，值我在青谿。应笑於陵子，遗荣自灌畦。  
  
卷475_72  【雪霁晨起】李德裕  
雪覆寒溪竹，风卷野田蓬。四望无行迹，谁怜孤老翁。  
  
卷475_73  【洛中士君子多以平泉见呼愧获方外方之名…奉寄刘宾客】李德裕  
非高柳下逸，自爱竹林闲。才异居东里，愚因在北山。  
径荒寒未扫，门设昼长关。不及鸱夷子，悠悠烟水间。  
  
卷475_74  【早春至言禅公法堂忆平泉别业（金陵作）】李德裕  
昔我伊原上，孤游竹树间。依红桂静，鸟傍碧潭闲。  
松盖低春雪，藤轮倚暮山。永怀桑梓邑，衰老若为还。  
  
卷475_75  【峡山亭月夜独宿对樱桃花有怀伊川别墅金陵作】李德裕  
皎月照芳树，鲜葩含素辉。愁人惜春夜，达曙想岩扉。  
风静阴满砌，露浓香入衣。恨无金谷妓，为我奏思归。  
  
卷475_76  【春暮思平泉杂咏二十首　望伊川（自此并淮南作）】李德裕  
远村寒食后，细雨度川来。芳草连谿合，梨花映墅开。  
槿篱悬落照，松径长新苔。向夕亭皋望，游禽几处回。  
  
卷475_77  【春暮思平泉杂咏二十首　潭上紫藤】李德裕  
故乡春欲尽，一岁芳难再。岩树已青葱，吾庐日堪爱。  
幽溪人未去，芳草行应碍。遥忆紫藤垂，繁英照潭黛。  
  
卷475_78  【春暮思平泉杂咏二十首　书楼晴望】李德裕  
幽居人世外，久厌市朝喧。苍翠连双阙，微茫认九原。  
残红映巩树，斜日照轘辕。薄暮柴扉掩，谁知仲蔚园。  
  
卷475_79  【春暮思平泉杂咏二十首　西岭望鸣皋山】李德裕  
高秋对凉野，四望何萧瑟。远见鸣皋山，青峰原上出。  
晨兴采薇蕨，向暮归蓬荜。讵假数挥金，餐和养馀日。  
  
卷475_80  【春暮思平泉杂咏二十首　瀑泉亭】李德裕  
向老多悲恨，凄然念一丘。岩泉终古在，风月几年游。  
菌阁饶佳树，菱潭有钓舟。不如羊叔子，名与岘山留。  
  
卷475_81  【春暮思平泉杂咏二十首　红桂树】李德裕  
欲求尘外物，此树是瑶林。后素合馀绚，如丹见本心。  
妍姿无点辱，芳意托幽深。愿以鲜葩色，凌霜照碧浔。  
  
卷475_82  【春暮思平泉杂咏二十首　金松（出天台山，叶带金色）】李德裕  
台岭生奇树，佳名世未知。纤纤疑大菊，落落是松枝。  
照日含金晰，笼烟淡翠滋。勿言人去晚，犹有岁寒期。  
  
卷475_83  【春暮思平泉杂咏二十首　月桂（出蒋山，浅黄色）】李德裕  
何年霜夜月，桂子落寒山。翠干生岩下，金英在世间。  
幽崖空自老，清汉未知还。惟有凉秋夜，嫦娥来暂攀。  
  
卷475_84  【春暮思平泉杂咏二十首　山桂（此花紫色，英藻繁缛）】李德裕  
吾爱山中树，繁英满目鲜。临风飘碎锦，映日乱非烟。  
影入春潭底，香凝月榭前。岂知幽独客，赖此当朱弦。  
  
卷475_85  【春暮思平泉杂咏二十首　柏】李德裕  
闻有三株树，惟应秘阆风。珊瑚不生叶，朱草又无丛。  
未若凌云柏，常能终岁红。晨霞与落日，相照在岩中。  
  
卷475_86  【春暮思平泉杂咏二十首　芳荪】李德裕  
楚客重兰荪，遗芳今未歇。叶抽清浅水，花照暄妍节。  
紫艳映渠鲜，轻香含露洁。离居若有赠，暂与幽人折。  
  
卷475_87  【春暮思平泉杂咏二十首　流杯亭】李德裕  
激水自山椒，析波分浅濑。回环疑古篆，诘曲如萦带。  
宁愬羽觞迟，惟欢亲友会。欲知中圣处，皓月临松盖。  
  
卷475_88  【春暮思平泉杂咏二十首　东谿】李德裕  
近蓄东谿水，悠悠起渌波。彩鸳留不去，芳草日应多。  
夹岸生奇筱，缘岩覆女萝。兰桡思无限，为感濯缨歌。  
  
卷475_89  【春暮思平泉杂咏二十首　鸂鶒】李德裕  
清沚双鸂鶒，前年海上雏。今来恋洲屿，思若在江湖。  
欲起摇荷盖，闲飞溅水珠。不能常泛泛，惟作逐波凫。  
  
卷475_90  【春暮思平泉杂咏二十首　西园】李德裕  
西园最多趣，永日自忘归。石濑流清浅，风岑澹翠微。  
晓翻红药艳，晴袅碧潭辉。独望娟娟月，宵分半掩扉。  
  
卷475_91  【春暮思平泉杂咏二十首　海石楠】李德裕  
昔见历阳山，鸡笼已孤秀。今看海峤树，翠盖何幽茂。  
霰雪讵能侵，烟岚自相揉。攀条独临憩，况值清阴昼。  
  
卷475_92  【春暮思平泉杂咏二十首　双碧潭】李德裕  
清剡与严湍，潺湲皆可忆。适来玩山水，无此秋潭色。  
莫辨幽兰丛，难分翠禽翼。迟迟洲渚步，临眺忘餐食。  
  
卷475_93  【春暮思平泉杂咏二十首　竹径】李德裕  
野竹自成径，绕溪三里馀。檀栾被层阜，萧瑟荫清渠。  
日落见林静，风行知谷虚。田家故人少，谁肯共焚鱼。  
  
卷475_94  【春暮思平泉杂咏二十首　花药栏】李德裕  
蕙草春已碧，兰花秋更红。四时发英艳，三径满芳丛。  
秀色濯清露，鲜辉摇惠风。王孙未知返，幽赏竟谁同。  
  
卷475_95  【春暮思平泉杂咏二十首　自叙（非尚子遍游五岳）】李德裕  
五岳径虽深，遍游心已荡。苟能知止足，所遇皆清旷。  
七十难可期，一丘乃微尚。遥怀少室山，常恐非吾望。  
  
卷475_96  【首夏清景想望山居】李德裕  
嘉树阴初合，山中赏更新。禽言未知夏，兰径尚馀春。  
散满萝垂带，扶疏桂长轮。丹青写不尽，宵梦叹非真。  
累榭空留月，虚舟若待人。何时倚兰棹，相与掇汀蘋。  
  
卷475_97  【思平泉树石杂咏一十首　钓台】李德裕  
我有严湍思，怀人访故台。客星依钓隐，仙石逐槎回。  
倒影含清沚，凝阴长碧苔。飞泉信可挹，幽客未归来。  
  
卷475_98  【思平泉树石杂咏一十首　似鹿石】李德裕  
林中有奇石，仿佛兽潜行。乍似依岩桂，还疑食野苹。  
茸长绿藓映，斑细紫苔生。不是见羁者，何劳如顿缨。  
  
卷475_99  【思平泉树石杂咏一十首　海上石笋】李德裕  
常爱仙都山，奇峰千仞悬。迢迢一何迥，不与众山连。  
忽逢海峤石，稍慰平生忆。何以慰我心，亭亭孤且直。  
  
卷475_100  【思平泉树石杂咏一十首　叠石（此石韩给事所遗）】李德裕  
潺湲桂水湍，漱石多奇状。鳞次冠烟霞，蝉联叠波浪。  
今来碧梧下，迥出秋潭上。岁晚苔藓滋，怀贤益惆怅。  
  
卷475_101  【思平泉树石杂咏一十首　重台芙蓉】李德裕  
芙蓉含露时，秀色波中溢。玉女袭朱裳，重重映皓质。  
晨霞耀丹景，片片明秋日。兰泽多众芳，妍姿不相匹。  
  
卷475_102  【思平泉树石杂咏一十首　白鹭鹚】李德裕  
余心怜白鹭，潭上日相依。拂石疑星落，凌风似雪飞。  
碧沙常独立，清景自忘归。所乐惟烟水，徘徊恋钓矶。  
  
卷475_103  【思平泉树石杂咏一十首　海鱼骨】李德裕  
昔日任公子，期年钓此鱼。无由见成岳，聊喜识专车。  
皎皎连霜月，高高映碧渠。陶潜虽好事，观海只披图。  
  
卷475_104  【思平泉树石杂咏一十首　泛池舟】李德裕  
桂舟兰作枻，芬芳皆绝世。只可弄潺湲，焉能济大川。  
树悬凉夜月，风散碧潭烟。未得同鱼子，菱歌共扣舷。  
  
卷475_105  【思平泉树石杂咏一十首　舴艋舟】李德裕  
无轻舴艋舟，始自鸱夷子。双阙挂朝衣，五湖极烟水。  
时游杏坛下，乍入湘川里。永日歌濯缨，超然谢尘滓。  
  
卷475_106  【思平泉树石杂咏一十首　二猿】李德裕  
钓濑水涟漪，富春山合沓。松上夜猿鸣，谷中清响合。  
冲网忽见羁，故山从此辞。无由碧潭饮，争接绿萝枝。  
  
卷475_107  【思在山居日偶成此咏邀松阳子同作】李德裕  
闲思昔岁事，忽忽念伊川。乘月步秋坂，满山闻石泉。  
回塘碧潭映，高树绿萝悬。露下叫田鹤，风来嘶晚蝉。  
怀兹长在梦，归去且无缘。幽谷人未至，兰苕应更鲜。  
  
卷475_108  【重忆山居六首　平泉源】李德裕  
山谷才浮芥，中园已滥觞。逶迤过竹坞，浩淼走兰塘。  
夜静闻鱼跃，风微见雁翔。从兹东向海，可泛济川航。  
  
卷475_109  【重忆山居六首　泰山石（兖州从事所寄）】李德裕  
鸡鸣日观望，远与扶桑对。沧海似熔金，众山如点黛。  
遥知碧峰首，独立烟岚内。此石依五松，苍苍几千载。  
  
卷475_110  【重忆山居六首　巫山石】李德裕  
十二峰前月，三声猿夜愁。此中多怪石，日夕漱寒流。  
必是归星渚，先求历斗牛。还疑烟雨霁，仿佛是嵩丘。  
  
卷475_111  【重忆山居六首　罗浮山（番禺连帅所遗）】李德裕  
龙伯钓鳌时，蓬莱一峰坼。飞来碧海畔，遂与三山隔。  
其下多长溪，潺湲淙乱石。君分如此，赠逾荆山璧。  
  
卷475_112  【重忆山居六首　漏潭石（鲁客见遗）】李德裕  
常疑六合外，未信漆园书。及此闻溪漏，方欣验尾闾。  
大哉天地气，呼吸有盈虚。美石劳相赠，琼瑰自不如。  
  
卷475_113  【重忆山居六首　钓石（于谿人处求得）】李德裕  
严光隐富春，山色谿又碧。所钓不在鱼，挥纶以自适。  
余怀慕君子，且欲坐潭石。持此返伊川，悠然慰衰疾。  
  
卷475_114  【怀伊川郊居】李德裕  
衰疾常怀土，郊园欲掩扉。虽知明目地，不及有身归。  
巩树秋阴遍，伊原霁色微。此生看白首，良愿已应违。  
  
卷475_115  【晨起见雪忆山居】李德裕  
忽忆岩中雪，谁人拂薜萝。竹梢低未举，松盖偃应多。  
山溜随冰落，林麇带霰过。不劳闻鹤语，方奏苦寒歌。  
  
卷475_116  【忆平泉杂咏　忆初暖】李德裕  
今日初春暖，山中事若何。雪开喧鸟至，澌散跃鱼多。  
幽翠生松栝，轻烟起薜萝。柴扉常昼掩，惟有野人过。  
  
卷475_117  【忆平泉杂咏　忆辛夷（余赴金陵日，辛夷欲开）】李德裕  
昔年将出谷，几日对辛夷。倚树怜芳意，攀条惜岁滋。  
清阴须暂憩，秀色正堪思。只待挥金日，殷勤泛羽卮。  
  
卷475_118  【忆平泉杂咏　忆寒梅】李德裕  
寒塘数树梅，常近腊前开。雪映缘岩竹，香侵泛水苔。  
遥思清景暮，还有野禽来。谁是攀枝客，兹辰醉始回。  
  
卷475_119  【忆平泉杂咏　忆药栏】李德裕  
野人清旦起，扫雪见兰芽。始畎春泉入，惟愁暮景斜。  
未抽萱草叶，才发款冬花。谁念江潭老，中宵旅梦赊。  
  
卷475_120  【忆平泉杂咏　忆茗芽】李德裕  
谷中春日暖，渐忆掇茶英。欲及清明火，能销醉客酲。  
松花飘鼎泛，兰气入瓯轻。饮罢闲无事，扪萝溪上行。  
  
卷475_121  【忆平泉杂咏　忆野花（余未尝春到故园）】李德裕  
虽游洛阳道，未识故园花。晓忆东谿雪，晴思冠岭霞。  
谷深兰色秀，村迥柳阴斜。怅望龙门晚，谁知小隐家。  
  
卷475_122  【忆平泉杂咏　忆春雨】李德裕  
春鸠鸣野树，细雨入池塘。潭上花微落，溪边草更长。  
梳风白鹭起，拂水彩鸳翔。最羡归飞燕，年年在故乡。  
  
卷475_123  【忆平泉杂咏　忆晚眺】李德裕  
伊川新雨霁，原上见春山。缑岭晴虹断，龙门宿鸟还。  
牛羊平野外，桑柘夕烟间。不及乡园叟，悠悠尽日闲。  
  
卷475_124  【忆平泉杂咏　忆新藤】李德裕  
遥闻碧潭上，春晚紫藤开。水似晨霞照，林疑彩凤来。  
清香凝岛屿，繁艳映莓苔。金谷如相并，应将锦帐回。  
  
卷475_125  【忆平泉杂咏　忆春耕】李德裕  
郊外杏花坼，林间布谷鸣。原田春雨后，谿水夕流平。  
野老荷蓑至，和风吹草轻。无因共沮溺，相与事岩耕。  
  
卷475_126  【余所居平泉村舍近蒙韦常侍大尹特改嘉名因寄诗以谢】李德裕  
未谢留侯疾，常怀仲蔚园。闲谣紫芝曲，归梦赤松村。  
忽改蓬蒿色，俄吹黍谷暄。多惭孔北海，传教及衡门。  
  
卷475_127  【山信至说平泉别墅草木滋长地转幽深怅然思归复此作】李德裕  
忽闻樵客语，暂慰野人心。幽径芳兰密，闲庭秀木深。  
麇麚来涧底，凫鹄遍川浔。谁念沧溟上，归欤起叹音。  
  
卷475_128  【临海太守惠予赤城石，报以是诗】李德裕  
闻君采奇石，剪断赤城霞。潭上倒虹影，波中摇日华。  
仙岩接绛气，谿路杂桃花。若值客星去，便应随海槎。  
  
卷475_129  【上巳忆江南禊事】李德裕  
黄河西绕郡城流，上巳应无祓禊游。  
为忆渌江春水色，更无宵梦向吴州。  
  
卷475_130  【北固怀古】李德裕  
自有此山川，于今几太守。近世二千石，毕公宣化厚。  
丞相量纳川，平阳气冲斗。三贤若时雨，所至跻仁寿。  
  
卷475_131  【汨罗】李德裕  
远谪南荒一病身，停舟暂吊汨罗人。都缘靳尚图专国，  
岂是怀王厌直臣。万里碧潭秋景静，四时愁色野花新。  
不劳渔父重相问，自有招魂拭泪巾。  
  
卷475_132  【岭外守岁（一作李福业诗）】李德裕  
冬逐更筹尽，春随斗柄回。寒暄一夜隔，客鬓两年催。  
  
卷475_133  【访韦楚老不遇】李德裕  
昔日征黄绮，余惭在凤池。今来招隐士，恨不见琼枝。  
  
卷475_134  【题柳郎中故居】李德裕  
下马荒阶日欲曛，潺潺石溜静中闻。  
鸟啼花发人声绝，寂寞山窗掩白云。  
  
卷475_135  【盘陀岭驿楼】李德裕  
嵩少心期杳莫攀，好山聊复一开颜。  
明朝便是南荒路，更上层楼望故关。  
  
卷475_136  【句】李德裕  
检经求绿字，凭酒借红颜。  
君不见秋山寂历风飙歇，半夜青崖吐明月。  
寒光乍出松筱间，万籁萧萧从此发。忽闻歌管吟朔风，  
精魂想在幽岩中。（霜夜听小童薛阳陶吹笛）斋  
银花悬院榜，神撼引铃绦。（题学士院）主  
葳蕤轻风里，若衔若垂何可拟。（以上并《事文类聚》）知  
自从一梦高唐后，可是无人胜楚王。（《赋巫山神女》，  
见《云溪友议》）斋  
牛羊具特俎。（《武昌诗》，见《东观馀论》）主  
心悟觉身劳，云中弃宝刀。久闲生髀肉，多寿长眉毫。  
（《有怀甘露寺自省上人》，《京口志》）古  
书空跷足睡，路险侧身行。（德裕尝吟此句云是先达诗。  
附记见《桂苑丛谈》）主  
谁家幼女敲箸歌，何处丁妻点灯织。  
鱼虾集橘市。（以下并《海录碎事》）古  
休咎占人甲，挨持见天丁。  
洛下推年少，山东许地高。  
世上文章士，谁为第一人。老生夸隐拙，时辈毁尖新。  
dc濴寒泉深百尺。  
奇觚率尔操，讽谏欣然纳。  
