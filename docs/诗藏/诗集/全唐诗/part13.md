---
title: 第13部分
index: true
icon: editor
order: 13
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(上)　卷二百六十九

卷269_1  【酬张少尹秋日凤翔西郊见寄】耿湋  
鼎气孕河汾，英英济旧勋。刘生曾任侠，张率自能文。  
官佐征西府，名齐将上军。秋山遥出浦，野鹤暮离群。  
远恨边笳起，劳歌骑吏闻。废关人不到，荒戍日空曛。  
草木凉初变，阴晴景半分。叠蝉临积水，乱燕入过云。  
丽藻终思我，衰髯亦为君。闲吟寡和曲，庭叶渐纷纷。  
  
卷269_2  【春日书情寄元校书伯和相国元子】耿湋  
数岁平津邸，诸生出门时。羁孤力行早，疏贱托身迟。  
芳草看无厌，青山到未期。贫居悲老大，春日上茅茨。  
卫玠琼瑶色，玄成鼎鼐姿。友朋汉相府，兄弟谢家诗。  
律合声虽应，劳歌调自悲。流年不可住，惆怅镜中丝。  
  
卷269_3  【奉送崔侍御和蕃】耿湋  
万里华戎隔，风沙道路秋。新恩明主启，旧好使臣修。  
旌节随边草，关山见戍楼。俗殊人左衽，地远水西流。  
日暮冰先合，春深雪未休。无论善长对，博望自封侯。  
  
卷269_4  【春日即事】耿湋  
芳菲那变易，年鬓自蹉跎。室与千峰对，门唯二仲过。  
宦情知己少，生事托人多。草色微风长，莺声细雨和。  
几时犹滞拙，终日望恩波。纵欲论相报，无如漂母何。  
  
卷269_5  【仙山行】耿湋  
深溪人不到，杖策独缘源。花落寻无径，鸡鸣觉近村。  
数翁皆藉草，对弈复倾尊。看毕初为局，归逢几世孙。  
云迷入洞处，水引出山门。惆怅归城郭，樵柯迹尚存。  
  
卷269_6  【得替后书怀上第五相公】耿湋  
谁语恓惶客，偏承顾盼私。应逾骨肉分，敢忘死生期。  
山县唯荒垒，云屯尽老师。庖人宁自代，食檗谬相推。  
黄绶名空罢，青春鬓又衰。还来扫门处，犹未报恩时。  
独立花飞满，无言月下迟。不知丞相意，更欲遣何之。  
  
卷269_7  【入塞曲】耿湋  
将军带十围，重锦制戎衣。猿臂销弓力，虬须长剑威。  
首登平乐宴，新破大宛归。楼上诛姬笑，门前问客稀。  
暮烽玄兔急，秋草紫骝肥。未奉君王诏，高槐昼掩扉。  
  
卷269_8  【送姚校书因归河中】耿湋  
十年相见少，一岁又还乡。去住人惆怅，东西路渺茫。  
古陂无茂草，高树有残阳。委弃秋来稻，雕疏采后桑。  
月轮生舜庙，河水出关墙。明日过闾里，光辉芸阁郎。  
  
卷269_9  【题清源寺（即王右丞故宅）】耿湋  
儒墨兼宗道，云泉隐旧庐。盂城今寂寞，辋水自纡馀。  
内学销多累，西林易故居。深房春竹老，细雨夜钟疏。  
陈迹留金地，遗文在石渠。不知登座客，谁得蔡邕书。  
  
卷269_10  【奉送蒋尚书兼御史大夫东都留守】耿湋  
副相威名重，春卿礼乐崇。锡珪仍拜下，分命遂居东。  
高旆翻秋日，清铙引细风。蝉稀金谷树，草遍德阳宫。  
教用儒门俭，兵依武库雄。谁云千载后，周召独为公。  
  
卷269_11  【喜侯十七校书见访】耿湋  
东城独屏居，有客到吾庐。发廪因舂黍，开畦复剪蔬。  
许酣令乞酒，辞窭任无鱼。遍出新成句，更通未悟书。  
藤丝秋不长，竹粉雨仍馀。谁为须张烛，凉空有望舒。  
  
卷269_12  【晚春青门林亭燕集】耿湋  
都门连骑出，东野柳如丝。秦苑看山处，王孙逐草时。  
欢游难再得，衰老是前期。林静莺啼远，春深日过迟。  
落花今夕思，秉烛古人诗。对酒当为乐，双杯未可辞。  
  
卷269_13  【晚秋东游寄猗氏第五明府解县韩明府】耿湋  
步出青门去，疏钟隔上林。四郊多难日，千里独归心。  
暮鸟声偏苦，秋云色易阴。乱坟松柏少，野径草茅深。  
灞涘袁安履，汾南宓贱琴。何由听白雪，只益泪沾襟。  
  
卷269_14  【奉和元承杪秋忆终南旧居】耿湋  
白玉郎仍少，羊车上路平。秋风摇远草，旧业起高情。  
乱树通秦苑，重原接杜城。溪云随暮淡，野水带寒清。  
广树留峰翠，闲门响叶声。近樵应已烧，多稼又新成。  
解佩从休沐，承家岂退耕。恭侯有遗躅，何事学泉明。  
  
卷269_15  【晚夏即事临南居】耿湋  
何须学从宦，其奈本无机。蕙草芳菲歇，青山早晚归。  
广庭馀落照，高枕对闲扉。树色迎秋老，蝉声过雨稀。  
艰难逢事异，去就与时违。遥忆衡门外，苍苍三径微。  
  
卷269_16  【省试骊珠诗】耿湋  
是日重泉下，言探径寸珠。龙鳞今不逆，鱼目也应殊。  
掌上星初满，盘中月正孤。酬恩光莫及，照乘色难逾。  
欲问投人否，先论按剑无。傥怜希代价，敢对此冰壶。  
  
卷269_17  【元日早朝】耿湋  
九陌朝臣满，三朝候鼓赊。远珂时接韵，攒炬偶成花。  
紫贝为高阙，黄龙建大牙。参差万戟合，左右八貂斜。  
羽扇纷朱槛，金炉隔翠华。微风传曙漏，晓日上春霞。  
环珮声重叠，蛮夷服等差。乐和天易感，山固寿无涯。  
渥泽千年圣，车书四海家。盛明多在位，谁得守蓬麻。  
  
卷269_18  【送归中丞使新罗（一本题下有册立吊祭四字）】耿湋  
远国通王化，儒林得使臣。六君成典册，万里奉丝纶。  
云水连孤棹，恩私在一身。悠悠龙节去，渺渺蜃楼新。  
望里行还暮，波中岁又春。昏明看日御，灵怪问舟人。  
城邑分华夏，衣裳拟缙绅。他时礼命毕，归路勿迷津。  
  
卷269_19  【赠兴平郑明府】耿湋  
海内兵犹在，关西赋未均。仍劳持斧使，尚宰茂陵人。  
遥夜重城掩，清宵片月新。绿琴听古调，白屋被深仁。  
迹与儒生合，心惟静者亲。深情先结契，薄宦早趋尘。  
贫病休何日，艰难过此身。悠悠行远道，冉冉过良辰。  
明主知封事，长沮笑问津。栖遑忽相见，欲语泪沾巾。  
  
卷269_20  【和王怀州观西营秋射（得寒字）】耿湋  
谢公亲校武，草碧露漫漫。落叶停高驾，空林满从官。  
迎筹皆叠鼓，挥箭或移竿。名借三军勇，功推百中难。  
主皮山郡晚，饮算柳营寒。明日开铃阁，新诗双玉盘。  
  
卷269_21  【晚登虔州即事寄李侍御】耿湋  
章溪与贡水，何事会波澜。万里归人少，孤舟行路难。  
春光浮曲浪，暮色隔连滩。花发从南早，江流向北宽。  
故交参盛府，新角耸危冠。楚剑期终割，隋珠惜未弹。  
酒醒愁转极，别远泪初干。愿保乔松质，青青过大寒。  
  
卷269_22  【奉和第五相公登鄱阳郡城西楼】耿湋  
茂德为邦久，丰貂旧相尊。发生传雨露，均养助乾坤。  
晓肆登楼目，春销恋阙魂。女墙分吏事，远道启津门。  
湓浦潮声尽，钟陵暮色繁。夕阳移梦土，芳草接湘源。  
封内群甿复，兵间百赋存。童牛耕废亩，壕木绕新村。  
野步渔声溢，荒祠鼓舞喧。高斋成五字，远岫发孤猿。  
一顾承英达，多荣及子孙。家贫仍受赐，身老未酬恩。  
属和瑶华曲，堪将系组纶。  
  
卷269_23  【甘泉诗】耿湋  
异井甘如醴，深仁远未涯。气寒堪破暑，源净自蠲邪。  
修绠悬冰甃，新桐荫玉沙。带星凝晓露，拂雾涌秋华。  
绿溢涵千仞，清泠饮万家。何能葛洪宅，终日闭烟霞。  
  
卷269_24  【发绵津驿】耿湋  
孤舟北去暮心伤，细雨东风春草长。杳杳短亭分水陆，  
隆隆远鼓集渔商。千丛野竹连湘浦，一派寒江下吉阳。  
欲问长安今远近，初年塞雁有归行。  
  
卷269_25  【塞上曲】耿湋  
惯习干戈事鞍马，初从少小在边城。身微久属千夫长，  
家远多亲五郡兵。懒说疆场曾大获，且悲年鬓老长征。  
塞鸿过尽残阳里，楼上凄凄暮角声。  
  
卷269_26  【路旁老人】耿湋  
老人独坐倚官树，欲语潸然泪便垂。陌上归心无产业，  
城边战骨有亲知。馀生尚在艰难日，长路多逢轻薄儿。  
绿水青山虽似旧，如今贫后复何为。  
  
卷269_27  【赠别刘员外长卿】耿湋  
清如寒玉直如丝，世故多虞事莫期。建德津亭人别夜，  
新安江水月明时。为文易老皆知苦，谪宦无名倍足悲。  
不学朱云能折槛，空羞献纳在丹墀。  
  
卷269_28  【宿万固寺因寄严补阙】耿湋  
晓随樵客到青冥，因礼山僧宿化城。钟梵已休初入定。  
有无皆离本难名。云开半夜千林静，月上中峰万壑明。  
为报故人雷处士，尘心终日自劳生。  
  
卷269_29  【岐阳客舍呈张明府】耿湋  
逸妻稚子应沟壑，归路茫茫东去遥。凉叶下时心悄悄，  
空斋梦里雨萧萧。星霜渐见侵华发，生长虚闻在圣朝。  
知己只今何处在，故山无事别渔樵。  
  
卷269_30  【奉和李观察登河中白楼】耿湋  
城上高楼飞鸟齐，从公一遂蹑丹梯。黄河曲尽流天外，  
白日轮轻落海西。玉树九重长在梦，云衢一望杳如迷。  
何心更和阳春奏，况复秋风闻战鼙。  
  
卷269_31  【朝下寄韩舍人】耿湋  
侍臣鸣珮出西曹，鸾殿分阶翊彩旄。瑞气迥浮青玉案，  
日华遥上赤霜袍。花间焰焰云旗合，鸟外亭亭露掌高。  
肯念万年芳树里，随风一叶在蓬蒿。  
  
卷269_32  【贺李观察祷河神降雨】耿湋  
质明斋祭北风微，驺驭千群拥庙扉。玉帛才敷云淡淡，  
笙镛未撤雨霏霏。路边五稼添膏长，河上双旌带湿归。  
若出敬亭山下作，何人敢和谢玄晖。  
  
卷269_33  【上将行（一作上裴行军中丞）】耿湋  
萧关扫定犬羊群，闭阁层城白日曛。枥上骅骝嘶鼓角，  
门前老将识风云。旌旗四面寒山映，丝管千家静夜闻。  
谁道古来多简册，功臣唯有卫将军。  
  
卷269_34  【许下书情寄张韩二舍人】耿湋  
谪宦军城老更悲，近来频夜梦丹墀。银杯乍灭心中火，  
金镊唯多鬓上丝。绕院绿苔闻雁处，满庭黄叶闭门时。  
故人高步云衢上，肯念前程杳未期。  
  
卷269_35  【九日】耿湋  
重阳寒寺满秋梧，客在南楼顾老夫。步蹇强登游藻井，  
发稀那更插茱萸。横空过雨千峰出，大野新霜万叶枯。  
更望尊中菊花酒，殷勤能得几回沽。  
  
卷269_36  【送大谷高少府】耿湋  
县属并州北近胡，悠悠此别宦仍孤。应知史笔思循吏，  
莫料辕门笑鲁儒。塞草青宜牧马，春城月暗好啼乌。  
雕残贵有亲仁术，梅福何须去隐吴。  
  
卷269_37  【同李端春望】耿湋  
二毛羁旅尚迷津，万井莺花雨后春。宫阙参差当晚日，  
山河迤逦静纤尘。和风醉里承恩客，芳草归时失意人。  
南北东西各自去，年年依旧物华新。  
  
卷269_38  【岳祠送薛近贬官】耿湋  
枯松老柏仙山下，白帝祠堂枕古逵。迁客无辜祝史告，  
神明有喜女巫知。遥思桂浦人空去，远过衡阳雁不随。  
度岭梅花翻向北，回看不见树南枝。  
  
卷269_39  【送友人游江南】耿湋  
远别悠悠白发新，江潭何处是通津，潮声偏惧初来客，  
海味唯甘久住人。漠漠烟光前浦晚，青青草色定山春。  
汀洲更有南回雁，乱起联翩北向秦。  
  
卷269_40  【长门怨】耿湋  
闻道昭阳宴，嚬蛾落叶中。清歌逐寒月，遥夜入深宫。  
  
卷269_41  【秋日】耿湋  
反照入闾巷，忧来与谁语。道无人行，秋风动禾黍。  
  
卷269_42  【秋夜】耿湋  
高秋夜分后，远客雁来时。寂寞重门掩，无人问所思。  
  
卷269_43  【慈恩寺残春】耿湋  
双林花已尽，叶色占残芳。若问同游客，高年最断肠。  
  
卷269_44  【早次眉县界】耿湋  
匹马晓路归，悠悠渭川道。晴山向孤城，秋日满白草。  
  
卷269_45  【路傍墓】耿湋  
石马双双当古树，不知何代公侯墓。  
墓前靡靡春草深，唯有行人看碑路。  
  
卷269_46  【代园中老人】耿湋  
佣赁难堪一老身，皤皤力役在青春。  
林园手种唯吾事，桃李成阴归别人。  
  
卷269_47  【古意】耿湋  
虽言千骑上头居，一世生离恨有馀。  
叶下绮窗银烛冷，含啼自草锦中书。  
  
卷269_48  【凉州词】耿湋  
国使翻翻随旆旌，陇西岐路足荒城。  
毡裘牧马胡雏小，日暮蕃歌三两声。  
  
卷269_49  【安邑王校书居】耿湋  
秋来池馆清，夜闻宫漏声。迢递玉山迥，泛滟银河倾。  
琴上松风至，窗里竹烟生。多君不家食，孰云事岩耕。  
  
卷269_50  【登总持寺阁】耿湋  
今日登高阁，三休忽自悲。因知筋力减，不及往年时。  
草树还如旧，山河亦在兹。龙钟兼老病，更有重来期。  
  
卷269_51  【寄钱起（一作司空曙诗）】耿湋  
草长花落树，羸病强寻春。无复少年意，空馀华发新。  
青原高见水，白社静逢人。寄谢南宫客，轩车不见亲。  
  
卷269_52  【宿青龙寺故昙上人院】耿湋  
年深宫院在，闲客自相逢。闭户临寒竹，无人有夜钟。  
降龙今已去，巢鹤竟何从。坐见繁星晓，凄凉识旧峰。  
  
卷269_53  【新蝉（一作司空曙诗）】耿湋  
今朝蝉忽鸣，迁客若为情。便觉一年谢，能令万感生。  
微风方满树，落日稍沈城。为问同怀者，凄凉听几声。  
  
卷269_54  【秋中雨田园即事】耿湋  
漠漠重云暗，萧萧密雨垂。为霖淹古道，积日满荒陂。  
五稼何时获，孤村几户炊。乱流发通圃，腐叶著秋枝。  
暮爨新樵湿，晨渔旧浦移。空馀去年菊，花发在东篱。  
  
卷269_55  【拜新月（一作李端诗）】耿湋  
开帘见新月，便即下阶拜。细语人不闻，北风吹裙带。  
  
卷269_56  【客行赠人】耿湋  
旅行虽别路，日暮各思归。欲下今朝泪，知君亦湿衣。  
  
卷269_57  【赠山老人】耿湋  
白首独一身，青山为四邻。虽行故乡陌，不见故乡人。  
  
卷269_58  【赠胡居士】耿湋  
孔融过五十，海内故人稀。相府恩犹在，知君未拂衣。  
  
卷269_59  【荐福寺送元伟】耿湋  
送客攀花后，寻僧坐竹时。明朝莫回望，青草马行迟。  
  
卷269_60  【观邻老栽松】耿湋  
虽过老人宅，不解老人心。何事斜阳里，栽松欲待阴。  
  
卷269_61  【哭麹象（一作司空曙诗）】耿湋  
忆昨秋风起，君曾叹逐臣。何言芳草日，自作九泉人。  
  
卷269_62  【哭苗垂】耿湋  
旧友无由见，孤坟草欲长。月斜邻笛尽，车马出山阳。  
  
卷269_63  【题云际寺故僧院】耿湋  
白发匆匆色，青山草草心。远公仍下世，从此别东林。  
  
卷269_64  【句】耿湋  
高树多凉吹，疏蝉足断声。（见《海录碎事》）。  

## 全唐诗(上)　卷二百七十

卷270_1  【塞下曲】戎昱  
惨惨寒日没，北风卷蓬根。将军领疲兵，却入古塞门。  
回头指阴山，杀气成黄云。  
上山望胡兵，胡马驰骤速。黄河冰已合，意又向南牧。  
嫖姚夜出军，霜雪割人肉。  
塞北无草木，乌鸢巢僵尸。泱渀沙漠空，终日胡风吹。  
战卒多苦辛，苦辛无四时。  
晚渡西海西，向东看日没。傍岸砂砾堆，半和战兵骨。  
单于竟未灭，阴气常勃勃。  
城上画角哀，即知兵心苦。试问左右人，无言泪如雨。  
何意休明时，终年事鼙鼓。  
北风凋白草，胡马日駸駸。夜后戍楼月，秋来边将心。  
铁衣霜露重，战马岁年深。自有卢龙塞，烟尘飞至今。  
  
卷270_2  【苦哉行五首（宝应中过滑州洛阳后同王季友作）】戎昱  
彼鼠侵我厨，纵狸授粱肉。鼠虽为君却，狸食自须足。  
冀雪大国耻，翻是大国辱。膻腥逼绮罗，砖瓦杂珠玉。  
登楼非骋望，目笑是心哭。何意天乐中，至今奏胡曲。  
官军收洛阳，家住洛阳里。夫婿与兄弟，目前见伤死。  
吞声不许哭，还遣衣罗绮。上马随匈奴，数秋黄尘里。  
生为名家女，死作塞垣鬼。乡国无还期，天津哭流水。  
登楼望天衢，目极泪盈睫。强笑无笑容，须妆旧花靥。  
昔年买奴仆，奴仆来碎叶。岂意未死间，自为匈奴妾。  
一生忽至此，万事痛苦业。得出塞垣飞，不如彼蜂蝶。  
妾家清河边，七叶承貂蝉。身为最小女，偏得浑家怜。  
亲戚不相识，幽闺十五年。有时最远出，只到中门前。  
前年狂胡来，惧死翻生全。今秋官军至，岂意遭戈鋋。  
匈奴为先锋，长鼻黄发拳。弯弓猎生人，百步牛羊膻。  
脱身落虎口，不及归黄泉。苦哉难重陈，暗哭苍苍天。  
可汗奉亲诏，今月归燕山。忽如乱刀剑，搅妾心肠间。  
出户望北荒，迢迢玉门关。生人为死别，有去无时还。  
汉月割妾心，胡风凋妾颜。去去断绝魂，叫天天不闻。  
  
卷270_3  【苦辛行】戎昱  
且莫奏短歌，听余苦辛词。如今刀笔士，不及屠沽儿。  
少年无事学诗赋，岂意文章复相误。东西南北少知音，  
终年竟岁悲行路。仰面诉天天不闻，低头告地地不言。  
天地生我尚如此，陌上他人何足论。谁谓西江深，  
涉之固无忧；谁谓南山高，可以登之游。  
险巇唯有世间路，一晌令人堪白头。贵人立意不可测，  
等闲桃李成荆棘。风尘之士深可亲，心如鸡犬能依人。  
悲来却忆汉天子，不弃相如家旧贫。劝君且饮酒，  
酒能散羁愁。谁家有酒判一醉，万事从他江水流。  
  
卷270_4  【长安秋夕（一作中秋感怀）】戎昱  
八月更漏长，愁人起常早。闭门寂无事，满院生秋草。  
昨宵西窗梦，梦入荆南道。远客归去来，在家贫亦好。  
  
卷270_5  【罗江客舍】戎昱  
山县秋云暗，茅亭暮雨寒。自伤庭叶下，谁问客衣单。  
有兴时添酒，无聊懒整冠。近来乡国梦，夜夜到长安。  
  
卷270_6  【赠岑郎中】戎昱  
童年未解读书时，诵得郎中数首诗。四海烟尘犹隔阔，  
十年魂梦每相随。虽披云雾逢迎疾，已恨趋风拜德迟。  
天下无人鉴诗句，不寻诗伯重寻谁。  
  
卷270_7  【闻笛（一作李益诗）】戎昱  
入夜思归切，笛声清更哀。愁人不愿听，自到枕前来。  
风起塞云断，夜深关月开。平明独惆怅，飞尽一庭梅。  
  
卷270_8  【汉上题韦氏庄】戎昱  
结茅同楚客，卜筑汉江边。日落数归鸟，夜深闻扣舷。  
水痕侵岸柳，山翠借厨烟。调笑提筐妇，春来蚕几眠。  
  
卷270_9  【闺情】戎昱  
侧听宫官说，知君宠尚存。未能开笑颊，先欲换愁魂。  
宝镜窥妆影，红衫裛泪痕。昭阳今再入，宁敢恨长门。  
  
卷270_10  【衡阳春日游僧院】戎昱  
曾共刘谘议，同时事道林。与君相掩泪，来客岂知心。  
阶雪凌春积，炉烟向暝深。依然旧童子，相送出花林。  
  
卷270_11  【玉台体题湖上亭】戎昱  
湖入县西边，湖头胜事偏。绿竿初长笋，红颗未开莲。  
蔽日高高树，迎人小小船。清风长入坐，夏月似秋天。  
  
卷270_12  【早梅】戎昱  
一树寒梅白玉条，迥临村路傍溪桥。  
应缘近水花先发，疑是经春雪未销。  
  
卷270_13  【移家别湖上亭】戎昱  
好是春风湖上亭，柳条藤蔓系离情。  
黄莺久住浑相识，欲别频啼四五声。  
  
卷270_14  【客堂秋夕】戎昱  
隔窗萤影灭复流，北风微雨虚堂秋。虫声竟夜引乡泪，  
蟋蟀何自知人愁。四时不得一日乐，以此方悲客游恶。  
寂寂江城无所闻，梧桐叶上偏萧索。  
  
卷270_15  【湖南雪中留别】戎昱  
草草还草草，湖东别离早。何处愁杀人，归鞍雪中道。  
出门迷辙迹，云水白浩浩。明日武陵西，相思鬓堪老。  
  
卷270_16  【赠别张驸马】戎昱  
上元年中长安陌，见君朝下欲归宅。飞龙骑马三十匹，  
玉勒雕鞍照初日。数里衣香遥扑人，长衢雨歇无纤尘。  
从奴斜抱敕赐锦，双双蹙出金麒麟。天子爱婿皇后弟，  
独步明时负权势。一身扈跸承殊泽，甲第朱门耸高戟。  
凤凰楼上伴吹箫，鹦鹉杯中醉留客。泰去否来何足论，  
宫中晏驾人事翻。一朝负谴辞丹阙，五年待罪湘江源。  
冠冕凄凉几迁改，眼看桑田变成海。华堂金屋别赐人，  
细眼黄头总何在。渚宫相见寸心悲，懒欲今时问昔时。  
看君风骨殊未歇，不用愁来双泪垂。  
  
卷270_17  【泾州观元戎出师】戎昱  
寒日征西将，萧萧万马丛。吹笳覆楼雪，祝纛满旗风。  
遮虏黄云断，烧羌白草空。金铙肃天外，玉帐静霜中。  
朔野长城闭，河源旧路通。卫青师自老，魏绛赏何功。  
枪垒依沙迥，辕门压塞雄。燕然如可勒，万里愿从公。  
  
卷270_18  【从军行】戎昱  
昔从李都尉，双鞬照马蹄。擒生黑山北，杀敌黄云西。  
太白沈虏地，边草复萋萋。归来邯郸市，百尺青楼梯。  
感激然诺重，平生胆力齐。芳筵暮歌发，艳粉轻鬟低。  
半酣秋风起，铁骑门前嘶。远戍报烽火，孤城严鼓鼙。  
挥鞭望尘去，少妇莫含啼。  
  
卷270_19  【古意】戎昱  
女伴朝来说，知君欲弃捐。懒梳明镜下，羞到画堂前。  
有泪沾脂粉，无情理管弦。不知将巧笑，更遣向谁怜。  
  
卷270_20  【听杜山人弹胡笳】戎昱  
绿琴胡笳谁妙弹，山人杜陵名庭兰。杜君少与山人友，  
山人没来今已久。当时海内求知音，嘱付胡笳入君手。  
杜陵攻琴四十年，琴声在音不在弦。座中为我奏此曲，  
满堂萧瑟如穷边。第一第二拍，泪尽蛾眉没蕃客。  
更闻出塞入塞声，穹庐毡帐难为情。胡天雨雪四时下，  
五月不曾芳草生。须臾促轸变宫徵，一声悲兮一声喜。  
南看汉月双眼明，却顾胡儿寸心死。回鹘数年收洛阳，  
洛阳士女皆驱将。岂无父母与兄弟，闻此哀情皆断肠。  
杜陵先生证此道，沈家祝家皆绝倒。如今世上雅风衰，  
若个深知此声好。世上爱筝不爱琴，则明此调难知音。  
今朝促轸为君奏，不向俗流传此心。  
  
卷270_21  【咏史（一作和蕃）】戎昱  
汉家青史上，计拙是和亲。社稷依明主，安危托妇人。  
岂能将玉貌，便拟静胡尘。地下千年骨，谁为辅佐臣。  
  
卷270_22  【桂州腊夜】戎昱  
坐到三更尽，归仍万里赊。雪声偏傍竹，寒梦不离家。  
晓角分残漏，孤灯落碎花。二年随骠骑，辛苦向天涯。  
  
卷270_23  【再赴桂州先寄李大夫】戎昱  
玷玉甘长弃，朱门喜再游。过因谗后重，恩合死前酬。  
养骥须怜瘦，栽松莫厌秋。今朝两行泪，一半血和流。  
  
卷270_24  【题招提寺】戎昱  
招提精舍好，石壁向江开。山影水中尽，鸟声天上来。  
一灯传岁月，深院长莓苔。日暮双林磬，泠泠送客回。  
  
卷270_25  【谪官辰州冬至日有怀】戎昱  
去年长至在长安，策杖曾簪獬豸冠。此岁长安逢至日，  
下阶遥想雪霜寒。梦随行伍朝天去，身寄穷荒报国难。  
北望南郊消息断，江头唯有泪阑干。  
  
卷270_26  【赠韦况征君】戎昱  
身欲逃名名自随，凤衔丹诏降茅茨。苦节难违天子命，  
贞心唯有老松知。回看药灶封题密，强入蒲轮引步迟。  
今日巢由旧冠带，圣朝风化胜尧时。  
  
卷270_27  【送吉州阎使君入道二首】戎昱  
闻道桃源去，尘心忽自悲。余当从宦日，君是弃官时。  
金汞封仙骨，灵津咽玉池。受传三箓备，起坐五云随。  
洞里花常发，人间鬓易衰。他年会相访，莫作烂柯棋。  
庐陵太守近隳官，霞帔初朝五帝坛。风过鬼神延受箓，  
夜深龙虎卫烧丹。冰容入镜纤埃静，玉液添瓶漱齿寒。  
莫遣桃花迷客路，千山万水访君难。  
  
卷270_28  【入剑门】戎昱  
剑门兵革后，万事尽堪悲。鸟鼠无巢穴，儿童话别离。  
山川同昔日，荆棘是今时。征战何年定，家家有画旗。  
  
卷270_29  【过商山】戎昱  
雨暗商山过客稀，路傍孤店闭柴扉。  
卸鞍良久茅檐下，待得巴人樵采归。  
  
卷270_30  【闰春宴花溪严侍御庄】戎昱  
一团青翠色，云是子陵家。山带新晴雨，溪留闰月花。  
瓶开巾漉酒，地坼笋抽芽。彩缛承颜面，朝朝赋白华。  
  
卷270_31  【岁暮客怀】戎昱  
异乡三十口，亲老复家贫。无事乾坤内，虚为翰墨人。  
岁华南去后，愁梦北来频。惆怅江边柳，依依又欲春。  
  
卷270_32  【秋望兴庆宫】戎昱  
先皇歌舞地，今日未游巡。幽咽龙池水，凄凉御榻尘。  
随风秋树叶，对月老宫人。万事如桑海，悲来欲恸神。  
  
卷270_33  【送郑炼师贬辰州】戎昱  
辰州万里外，想得逐臣心。谪去刑名枉，人间痛惜深。  
误将瑕指玉，遂使谩消金。计日西归在，休为泽畔吟。  
  
卷270_34  【云梦故城秋望】戎昱  
故国遗墟在，登临想旧游。一朝人事变，千载水空流。  
梦渚鸿声晚，荆门树色秋。片云凝不散，遥挂望乡愁。  
  
卷270_35  【秋日感怀】戎昱  
洛阳岐路信悠悠，无事辞家两度秋。日下未驰千里足，  
天涯徒泛五湖舟。荷衣半浸缘乡泪，玉貌潜销是客愁。  
说向长安亲与故，谁怜岁晚尚淹留。  
  
卷270_36  【送王明府入道】戎昱  
何事陶彭泽，明时又挂冠。为耽泉石趣，不惮薜萝寒。  
轻雪笼纱帽，孤猿傍醮坛。悬悬老松下，金灶夜烧丹。  
  
卷270_37  【秋月（一作江城秋夜）】戎昱  
江干入夜杵声秋，百尺疏桐挂斗牛。  
思苦自看明月苦，人愁不是月华愁。  
  
卷270_38  【赋得铁马鞭】戎昱  
成器虽因匠，怀刚本自天。为怜持寸节，长拟静三边。  
未入英髦用，空存铁石坚。希君剖腹取，还解抱龙泉。  
  
卷270_39  【闻颜尚书陷贼中】戎昱  
闻说征南没，那堪故吏闻。能持苏武节，不受马超勋。  
国破无家信，天秋有雁群。同荣不同辱，今日负将军。  
  
卷270_40  【送苏参军】戎昱  
忆昨青襟醉里分，酒醒回首怆离群。舟移极浦城初掩，  
山束长江日早曛。客来有恨空思德，别后谁人更议文。  
常叹苏生官太屈，应缘才似鲍参军。  
  
卷270_41  【成都元十八侍御】戎昱  
不见元生已数朝，浣花溪路去非遥。客舍早知浑寂寞，  
交情岂谓更萧条。空有寸心思会面，恨无单酌遣相邀。  
骅骢幸自能驰骤，何惜挥鞭过柞桥。  
  
卷270_42  【观卫尚书九日对中使射破的】戎昱  
盛宴倾黄菊，殊私降紫泥。月营开射圃，霜旆拂晴霓。  
出将三朝贵，弯弓五善齐。腕回金镞满，的破绿弦低。  
勇气干牛斗，欢声震鼓鼙。忠臣思报国，更欲取关西。  
  
卷270_43  【辰州闻大驾还宫】戎昱  
闻道銮舆归魏阙，望云西拜喜成悲。宁知陇水烟销日，  
再有园林秋荐时。渭水战添亡虏血，秦人生睹旧朝仪。  
自惭出守辰州畔，不得亲随日月旗。  
  
卷270_44  【辰州建中四年多怀】戎昱  
荒徼辰阳远，穷秋瘴雨深。恩堪洒血，边宦更何心。  
海上红旗满，生前白发侵。竹寒宁改节，隼静早因禽。  
务退门多掩，愁来酒独斟。无涯忧国泪，无日不沾襟。  
  
卷270_45  【上桂州李大夫】戎昱  
今日辞门馆，情将众别殊。感深翻有泪，仁过曲怜愚。  
晚镜伤秋鬓，晴寒切病躯。烟霞万里阔，宇宙一身孤。  
倚马才宁有，登龙意岂无。唯于方寸内，暗贮报恩珠。  
  
卷270_46  【江城秋霁】戎昱  
霁后江城风景凉，岂堪登眺只堪伤。远天螮蝀收残雨，  
映水鸬鹚近夕阳。万事无成空过日，十年多难不还乡。  
不知何处销兹恨，转觉愁随夜夜长。  
  
卷270_47  【上李常侍】戎昱  
旌旗晓过大江西，七校前驱万队齐。千里政声人共喜，  
三军令肃马前嘶。恩沾境内风初变，春入城阴柳渐低。  
桃李不须令更种，早知门下旧成蹊。  
  
卷270_48  【上湖南崔中丞】戎昱  
山上青松陌上尘，云泥岂合得相亲。举世尽嫌良马瘦，  
唯君不弃卧龙贫。千金未必能移性，一诺从来许杀身。  
莫道书生无感激，寸心还是报恩人。  
  
卷270_49  【早春雪中】戎昱  
阴云万里昼漫漫，愁坐关心事几般。  
为报春风休下雪，柳条初放不禁寒。  
  
卷270_50  【云安阻雨】戎昱  
日长巴峡雨濛濛，又说归舟路未通。  
游人不及西江水，先得东流到渚宫。  
  
卷270_51  【湖南春日二首】戎昱  
自怜春日客长沙，江上无人转忆家。  
光景却添乡思苦，檐前数片落梅花。  
三湘漂寓若流萍，万里湘乡隔洞庭。  
羁客春来心欲碎，东风莫遣柳条青。  
  
卷270_52  【送陆秀才归觐省】戎昱  
武陵何处在，南指楚云阴。花萼连枝近，桃源去路深。  
啼莺徒寂寂，征马已駸駸。堤上千年柳，条条挂我心。  
  
卷270_53  【戏题秋月】戎昱  
秋宵月色胜春宵，万里天涯静寂寥。  
近来数夜飞霜重，只畏娑婆树叶凋。  
  
卷270_54  【宿湘江】戎昱  
九月湘江水漫流，沙边唯览月华秋。  
金风浦上吹黄叶，一夜纷纷满客舟。  
  
卷270_55  【戏赠张使君】戎昱  
数载蹉跎罢搢绅，五湖乘兴转迷津。  
如今野客无家第，醉处寻常是主人。  
  
卷270_56  【别公安贾明府】戎昱  
叶县门前江水深，浅于羁客报恩心。  
把君诗卷西归去，一度相思一度吟。  
  
卷270_57  【霁雪（一作韩舍人书窗残雪）】戎昱  
风卷寒云暮雪晴，江烟洗尽柳条轻。  
檐前数片无人扫，又得书窗一夜明。  
  
卷270_58  【汉阴吊崔员外坟】戎昱  
远别望有归，叶落望春晖。所痛泉路人，一去无还期。  
荒坟遗汉阴，坟树啼子规。存没抱冤滞，孤魂意何依。  
岂无骨肉亲，岂无深相知。曝露不复问，高名亦何为。  
相携恸君罢，春日空迟迟。  
  
卷270_59  【题槿花】戎昱  
自用金钱买槿栽，二年方始得花开。  
鲜红未许佳人见，蝴蝶争知早到来。  
  
卷270_60  【题宋玉亭】戎昱  
宋玉亭前悲暮秋，阳台路上雨初收。  
应缘此处人多别，松竹萧萧也带愁。  
  
卷270_61  【过东平军】戎昱  
画角初鸣残照微，营营鞍马往来稀。  
相逢士卒皆垂泪，八座朝天何日归。  
  
卷270_62  【送辰州郑使君】戎昱  
谁人不谴谪，君去独堪伤。长子家无弟，慈亲老在堂。  
惊魂随驿吏，冒暑向炎方。未到猿啼处，参差已断肠。  
  
卷270_63  【江上柳送人】戎昱  
江柳断肠色，黄丝垂未齐。看几重恨，鸟入一枝低。  
乡泪正堪落，与君又解携。相思万里道，春去夕阳西。  
  
卷270_64  【湘南曲】戎昱  
虞帝南游不复还，翠蛾幽怨水云间。  
昨夜月明湘浦宿，闺中珂珮度空山。  
  
卷270_65  【桂州西山登高上陆大夫】戎昱  
登高上山上，高处更堪愁。野菊他乡酒，芦花满眼秋。  
风烟连楚郡，兄弟客荆州。早晚朝天去，亲随定远侯。  
  
卷270_66  【寄郑炼师】戎昱  
平生金石友，沦落向辰州。已是二年客，那堪终日愁。  
尺书浑不寄，两鬓计应秋。今夜相思月，情人南海头。  
  
卷270_67  【八月十五日】戎昱  
忆昔千秋节，欢娱万国同。今来六亲远，此日一悲风。  
年少逢胡乱，时平似梦中。梨园几人在，应是涕无穷。  
  
卷270_68  【征人归乡】戎昱  
三月江城柳絮飞，五年游客送人归。  
故将别泪和乡泪，今日阑干湿汝衣。  
  
卷270_69  【骆家亭子纳凉】戎昱  
江湖思渺然，不离国门前。折苇鱼沈藻，攀藤鸟出烟。  
生衣宜水竹，小酒入诗篇。莫怪侵星坐，神清不欲眠。  
  
卷270_70  【逢陇西故人忆关中舍弟】戎昱  
莫话边庭事，心摧不欲闻。数年家陇地，舍弟殁胡军。  
每念支离苦，常嗟骨肉分。急难何日见，遥哭陇西云。  
  
卷270_71  【秋夜梁十三厅事】戎昱  
今来秋已暮，还恐未成归。梦里家仍远，愁中叶又飞。  
竹声风度急，灯影月来微。得见梁夫子，心源有所依。  
  
卷270_72  【成都暮雨秋（一作秋雨）】戎昱  
九月龟城暮，愁人闭草堂。地卑多雨润，天暖少秋霜。  
纵欲倾新酒，其如忆故乡。不知更漏意，惟向客边长。  
  
卷270_73  【酬梁二十】戎昱  
渚宫无限客，相见独相亲。长路皆同病，无言似一身。  
岁寒唯爱竹，憔悴不堪春。细与知音说，攻文恐误人。  
  
卷270_74  【花下宴送郑炼师】戎昱  
愁里惜春深，闻幽即共寻。贵看花柳色，图放别离心。  
客醉花能笑，诗成花伴吟。为君调绿绮，先奏凤归林。  
  
卷270_75  【秋馆雨后得弟兄书即事呈李明府】戎昱  
弟兄书忽到，一夜喜兼愁。空馆复闻雨，贫家怯到秋。  
坐中孤烛暗，窗外数萤流。试以他乡事，明朝问子游。  
  
卷270_76  【寄梁淑】戎昱  
长忆江头执别时，论文未有不相思。雁过经秋无尺素，  
人来终日见新诗。心思食檗何由展，家似流萍任所之。  
悔学秦人南避地，武陵原上又征师。  
  
卷270_77  【送张秀才之长沙】戎昱  
君向长沙去，长沙仆旧谙。虽之桂岭北，终是阙庭南。  
山霭生朝雨，江烟作夕岚。松醪能醉客，慎勿滞湘潭。  
  
卷270_78  【塞下曲】戎昱  
汉将归来虏塞空，旌旗初下玉关东。  
高蹄战马三千匹，落日平原秋草中。  
  
卷270_79  【送僧法和（一作送亮法师）】戎昱  
达士心无滞，他乡总是家。问经翻贝叶，论法指莲花。  
欲契真空义，先开智慧芽。不知飞锡后，何外是恒沙。  
  
卷270_80  【送严十五郎之长安】戎昱  
送客身为客，思家怆别家。暂收双眼泪，遥想五陵花。  
路远征车迥，山回剑阁斜。长安君到日，春色未应赊。  
  
卷270_81  【冬夜宴梁十三厅】戎昱  
故人能爱客，秉烛会吾曹。家为朋徒罄，心缘翰墨劳。  
夜寒销腊酒，霜冷重绨袍。醉卧西窗下，时闻雁响高。  
  
卷270_82  【收襄阳城二首】戎昱  
悲风惨惨雨修修，岘北山低草木愁。  
暗发前军连夜战，平明旌旆入襄州。  
五营飞将拥霜戈，百里僵尸满浕河。  
日暮归来看剑血，将军却恨杀人多。  
  
卷270_83  【出军】戎昱  
龙绕旌竿兽满旗，翻营乍似雪中移。  
中军一队三千骑，尽是并州游侠儿。  
  
卷270_84  【和李尹种葛】戎昱  
弱质人皆弃，唯君手自栽。藟含霜后竹，香惹腊前梅。  
拟托凌云势，须凭接引材。清阴如可惜，黄鸟定飞来。  
  
卷270_85  【送零陵妓（一作送妓赴于公召）】戎昱  
宝钿香蛾翡翠裙，装成掩泣欲行云。  
殷勤好取襄王意，莫向阳台梦使君。  
  
卷270_86  【采莲曲二首】戎昱  
虽听采莲曲，讵识采莲心。漾楫爱花远，回船愁浪深。  
烟生极浦色，日落半江阴。同侣怜波静，看妆堕玉簪。  
涔阳女儿花满头，毵毵同泛木兰舟。  
秋风日暮南湖里，争唱菱歌不肯休。  
  
卷270_87  【塞上曲】戎昱  
胡风略地烧连山，碎叶孤城未下关。  
山头烽子声声叫，知是将军夜猎还。  
  
卷270_88  【寂上人禅房】戎昱  
俗尘浮垢闭禅关，百岁身心几日闲。  
安得此生同草木，无营长在四时间。  
  
卷270_89  【桂州口号】戎昱  
画角三声动客愁，晓霜如雪覆江楼。  
谁道桂林风景暖，到来重著皂貂裘。  
  
卷270_90  【红槿花】戎昱  
花是深红叶麹尘，不将桃李共争春。  
今日惊秋自怜客，折来持赠少年人。  
  
卷270_91  【哭黔中薛大夫】戎昱  
亚相何年镇百蛮，生涯万事瘴云间。  
夜郎城外谁人哭，昨日空馀旌节还。  
  
卷270_92  【感春】戎昱  
看花泪尽知春尽，魂断看花只恨春。  
名位未沾身欲老，诗书宁救眼前贫。  
  
卷270_93  【途中寄李二（一作李益诗）】戎昱  
杨柳烟含灞岸春，年年攀折为行人。  
好风若借低枝便，莫遣青丝扫路尘。  
  
卷270_94  【寄许炼师（一作李益诗）】戎昱  
扫石焚香礼碧空，露华偏湿蕊珠宫。  
如何说得天坛上，万里无云月正中。  
  
卷270_95  【下第留辞顾侍郎】戎昱  
绮陌彤彤花照尘，王门侯邸尽朱轮。  
城南旧有山村路，欲向云霞觅主人。  
  
卷270_96  【题云公山房（一作权德舆诗，又作杨巨源诗）】戎昱  
云公兰若深山里，月明松殿微风起。  
试问空门清净心，莲花不著秋潭水。  
  
卷270_97  【别离作（一作戴叔伦诗）】戎昱  
手把杏花枝，未曾经别离。黄昏掩门后，寂寞自心知。  
  
卷270_98  【九日贾明府见访】戎昱  
独掩衡门秋景闲，洛阳才子访柴关。莫嫌浊酒君须醉，  
虽是贫家菊也斑。同人愿得长携手，久客深思一破颜。  
却笑孟嘉吹帽落，登高何必上龙山。  
  
卷270_99  【开元观陪杜大夫中元日观乐】戎昱  
今朝欢称玉京天，况值关东俗理年。舞态疑回紫阳女，  
歌声似遏彩云仙。盘空双鹤惊几剑，洒砌三花度管弦。  
落日香尘拥归骑，□风油幕动高烟。  
  
卷270_100  【中秋夜登楼望月寄人】戎昱  
西楼见月似江城，脉脉悠悠倚槛情。万里此情同皎洁，  
一年今日最分明。初惊桂子从天落，稍误芦花带雪平。  
知称玉人临水见，可怜光彩有馀清。  
  
卷270_101  【赠宜阳张使君】戎昱  
暂作宜阳客，深知太守贤。政移千里俗，人戴两重天。  
旧郭多新室，闲坡尽辟田。倘令黄霸在，今日耻同年。  
  
卷270_102  【移家别树】戎昱  
千种庭前树，人移树不移。看花愁作别，不及未栽时。  
  
卷270_103  【成都送严十五之江东】戎昱  
江东万里外，别后几凄凄。峡路花应发，津亭柳正齐。  
酒倾迟日暮，川阔远天低。心系征帆上，随君到剡溪。  
  
卷270_104  【送李参军】戎昱  
好住好住王司户，珍重珍重李参军。一东一西如别鹤，  
一南一北似浮云。月照疏林千片影，风吹寒水万里纹。  
别易会难今古事，非是余今独与君。  
  
卷270_105  【题严氏竹亭】戎昱  
子陵栖遁处，堪系野人心。溪水浸山影，岚烟向竹阴。  
忘机看白日，留客醉瑶琴。爱此多诗兴，归来步步吟。  
  
卷270_106  【送王端公之太原归觐相公】戎昱  
柱史今何适，西行咏陟冈。也知人惜别，终美雁成行。  
春雨桃花静，离尊竹叶香。到时丞相阁，应喜棣华芳。  
  
卷270_107  【旅次寄湖南张郎中】戎昱  
寒江近户漫流声，竹影临窗乱月明。  
归梦不知湖水阔，夜来还到洛阳城。  
  
卷270_108  【晚次荆江】戎昱  
孤舟大江水，水涉无昏曙。雨暗迷津时，云生望乡处。  
渔翁闲自乐，樵客纷多虑。秋色湖上山，归心日边树。  
徒称竹箭美，未得枫林趣。向夕垂钓还，吾从落潮去。  
  
卷270_109  【同辛兖州巢父虚副端岳相思献酬…兼呈辛魏二院长杨长宁】戎昱  
暮角发高城，情人坐中起。临觞不及醉，分散秋风里。  
虽有明月期，离心若千里。前欢反惆怅，后会还如此。  
焉得夜淹留，一回终宴喜。羁游复牵役，馆至重湖水。  
早晚泛归舟，吾从数君子。  
  
卷270_110  【抚州处士湖泛舟送北回两指此南昌县查溪兰若别】戎昱  
移樽铺山曲，祖帐查溪阴。铺山即远道，查溪非故林。  
凄然诵新诗，落泪沾素襟。郡政我何有，别情君独深。  
禅庭古树秋，宿雨清沈沈。挥袂故里远，悲伤去住心。  
  
卷270_111  【耒阳谿夜行（为伤杜甫作）】戎昱  
乘夕棹归舟，缘源二转幽。月明看岭树，风静听溪流。  
岚气船间入，霜华衣上浮。猿声虽此夜，不是别家愁。  
  
卷270_112  【桂城早秋】戎昱  
远客惊秋早，江天夜露新。满庭惟有月，空馆更何人。  
卜命知身贱，伤寒舞剑频。猿啼曾下泪，可是为忧贫。  
  
卷270_113  【桂州岁暮】戎昱  
岁暮天涯客，寒窗欲晓时。君恩空自感，乡思梦先知。  
重谊人愁别，惊栖鹊恋枝。不堪楼上角，南向海风吹。  
  
卷270_114  【宿桂州江亭呈康端公】戎昱  
独向东亭坐，三更待月开。萤光入竹去，水影过江来。  
露滴千家静，年流一叶催。龙钟万里客，正合故人哀。  

## 全唐诗(上)　卷二百七十一

卷271_1  【寒食日恩赐火】窦叔向  
恩光及小臣，华烛忽惊春。电影随中使，星辉拂路人。  
幸因榆柳暖，一照草茅贫。  
  
卷271_2  【端午日恩赐百索】窦叔向  
仙宫长命缕，端午降殊私。事盛蛟龙见，恩深犬马知。  
馀生倘可续，终冀答明时。  
  
卷271_3  【贞懿皇后挽歌三首（今存二首）】窦叔向  
二陵恭妇道，六寝盛皇情。礼逊生前贵，恩追殁后荣。  
幼王亲捧土，爱女复边茔。东望长如在，谁云向玉京。  
后庭攀画柳，上陌咽清笳。命妇羞蘋叶，都人插柰花。  
寿宫星月异，仙路往来赊。纵有迎仙术，终悲隔绛纱。  
  
卷271_4  【秋砧送邑大夫】窦叔向  
断续长门下，清泠逆旅秋。征夫应待信，寒女不胜愁。  
带月飞城上，因风散陌头。离居偏入听，况复送归舟。  
  
卷271_5  【过担石湖】窦叔向  
晓发渔门戍，晴看担石湖。日衔高浪出，天入四空无。  
尺寸分洲岛，纤毫指舳舻。渺然从此去，谁念客帆孤。  
  
卷271_6  【春日早朝应制】窦叔向  
紫殿俯千官，春松应合欢。御炉香焰暖，驰道玉声寒。  
乳燕翻珠缀，祥乌集露盘。宫花一万树，不敢举头看。  
  
卷271_7  【酬李袁州嘉祐】窦叔向  
少年轻会复轻离，老大关心总是悲。强说前程聊自慰，  
未知携手定何时。公才屈指登黄阁，匪服胡颜上赤墀。  
想到长安诵佳句，满朝谁不念琼枝。  
  
卷271_8  【夏夜宿表兄话旧】窦叔向  
夜合花开香满庭，夜深微雨醉初醒。远书珍重何曾达，  
旧事凄凉不可听。去日儿童皆长大，昔年亲友半凋零。  
明朝又是孤舟别，愁见河桥酒幔青。  
  
卷271_9  【句】窦叔向  
禁兵环素帟，宫女哭寒云。  
（《哀挽》第三首，止存二句。见《联珠集叙》）。  
  
卷271_10  【晚次方山精舍却寄张荐员外】窦常  
楚腊还无雪，江春又足风。马羸三径外，人病四愁中。  
西塞波涛阔，南朝寺舍空。犹衔步兵酒，宿醉在除东。  
  
卷271_11  【和裴端公枢芜城秋夕简远近亲知】窦常  
岁积登朝恋，秋加陋巷贫。宿酲因夜歇，佳句得愁新。  
尽日凭幽几，何时上软轮。汉廷风宪在，应念匪躬人。  
  
卷271_12  【项亭怀古】窦常  
力取诚多难，天亡路亦穷。有心裁帐下，无面到江东。  
命厄留骓处，年销逐鹿中。汉家神器在，须废拔山功。  
  
卷271_13  【奉使西还早发小涧馆寄卢滁州迈】窦常  
野棠花覆地，山馆夜来阴。马迹穿云去，鸡声出涧深。  
清风时偃草，久旱或为霖。试与惸嫠话，犹坚借寇心。  
  
卷271_14  【早发金钩店寄奚十唐大二茂才】窦常  
出门山未曙，风叶暗萧萧。月影临荒栅，泉声近废桥。  
岁经秋后役，程在洛中遥。寄谢金门侣，弓旌误见招。  
  
卷271_15  【途中立春寄杨郇伯】窦常  
浪迹终年客，惊心此地春。风前独去马，泽畔耦耕人。  
老大交情重，悲凉外物亲。子云今在宅，应见柳条新。  
  
卷271_16  【故秘监丹阳郡公延陵包公挽歌词】窦常  
卓绝明时第，孤贞贵后贫。郤诜为胄子，季札是乡人。  
笔下调金石，花开领搢绅。那堪归葬日，哭渡柳杨津。  
  
卷271_17  【凉国惠康公主挽歌】窦常  
玉立分尧绪，笄年下相门。早加于氏对，偏占馆陶恩。  
泪有潜成血，香无却返魂。共知何驸马，垂白抱天孙。  
  
卷271_18  【哭张仓曹南史】窦常  
万事竟蹉跎，重泉恨若何。官临环卫小，身逐转蓬多。  
丽藻尝专席，闲情欲烂柯。春风宛陵路，丹旐在沧波。  
  
卷271_19  【北固晚眺】窦常  
水国芒种后，梅天风雨凉。露蚕开晚簇，江燕绕危樯。  
山趾北来固，潮头西去长。年年此登眺，人事几销亡。  
  
卷271_20  【谒三闾庙】窦常  
君非三谏寤，礼许一身逃。自树终天戚，何裨事主劳。  
众鱼应饵骨，多士尽餔糟。有客椒浆奠，文衰不继骚。  
  
卷271_21  【茅山赠梁尊师】窦常  
云屋何年客，青山白日长。种花春扫雪，看箓夜焚香。  
上象壶中阔，平生醉里忙。幸承仙籍后，乞取大还方。  
  
卷271_22  【谒诸葛武侯庙】窦常  
永安宫外有祠堂，鱼水恩深祚不长。角立一方初退舍，  
拟称三汉更图王。同过隙无留影，石在穷沙尚启行。  
归蜀降吴竟何事，为陵为谷共苍苍。  
  
卷271_23  【奉贺太保岐公承恩致政】窦常  
君为宫保及清时，冠盖初闲拜武迟。五色诏中宣九德，  
百僚班外置三师。山泉遂性休称疾，子弟能官各受词。  
不学铸金思范蠡，乞言犹许上丹墀。  
  
卷271_24  【之任武陵，寒食日途次松滋渡，先寄刘员外禹锡】窦常  
杏花榆荚晓风前，云际离离上峡船。江转数程淹驿骑，  
楚曾三户少人烟。看春又过清明节，算老重经癸巳年。  
幸得柱山当郡舍，在朝长咏卜居篇。  
  
卷271_25  【奉寄辰州房使君郎中】窦常  
汉代文明今盛明，犹将贾傅暂专城。何妨密旨先符竹，  
莫是除书误姓名。蜗舍喜时春梦去，隼旟行处瘴江清。  
新年只可三十二，却笑潘郎白发生。  
  
卷271_26  【立春后言怀招汴州李匡衙推】窦常  
闲斋夜击唾壶歌，试望夷门奈远何。每听寒笳离梦断，  
时窥清鉴旅愁多。初惊宵漏丁丁促，已觉春风习习和。  
海内故人君最老，花开鞭马更相过。  
  
卷271_27  【奉送职方崔员外摄中丞新罗册使】窦常  
帝命海东使，人行天一涯。辨方知木德，开国有金家。  
册拜申恩重，留欢作限赊。顺风鲸浪热，初日锦帆斜。  
夜色潜然火，秋期独往槎。慰安皆喻旨，忠信自无瑕。  
发美童年髻，簪香子月花。便随琛赆入，正朔在中华。  
  
卷271_28  【酬舍弟牟秋日洛阳官舍寄怀十韵】窦常  
幼为逃难者，才省用兵初。去国三苗外，全生四纪馀。  
老头亲帝里，归处失吾庐。逝水犹呜咽，祥云自卷舒。  
正郎曾首拜，亚尹未平除。几变陶家柳，空传魏阙书。  
思凌天际鹤，言甚辙中鱼。玉立知求己，金声乍起予。  
在朝鱼水分，多病雪霜居。忽报阳春曲，纵横恨不如。  
  
卷271_29  【求自试】窦常  
仙禁祥云合，高梧彩凤游。沈冥求自试，通鉴果蒙收。  
文墨悲无位，诗书误白头。陈王抗表日，毛遂请行秋。  
双剑曾埋狱，司空问斗牛。希垂拂拭惠，感激愿相投。  
  
卷271_30  【花发上林】窦常  
上苑晓沈沈，花枝乱缀阴。色浮双阙近，春入九门深。  
向暖风初扇，馀寒雪尚侵。艳回秦女目，愁处越人心。  
绕绕时萦蝶，关关乍引禽。宁知幽谷羽，一举欲依林。  
  
卷271_31  【过宋氏五女旧居（宋氏女姊五人，贞元中同入宫）】窦常  
谢庭风韵婕妤才，天纵斯文去不回。  
一宅柳花今似雪，乡人拟筑望仙台。  
  
卷271_32  【还京乐歌词】窦常  
百战初休十万师，国人西望翠华时。  
家家尽唱升平曲，帝幸梨园亲制词。  
  
卷271_33  【商山祠堂即事】窦常  
夺嫡心萌事可忧，四贤西笑暂安刘。  
后王不敢论珪组，土偶人前枳树秋。  
  
卷271_34  【七夕（一本有寄怀二字）】窦常  
露盘花水望三星，仿佛虚无为降灵。  
斜汉没时人不寐，几条蛛网下风庭。  
  
卷271_35  【杏山馆听子规】窦常  
楚塞馀春听渐稀，断猿今夕让沾衣。  
云埋老树空山里，仿佛千声一度飞。  
  
卷271_36  【史馆候别蒋拾遗不遇】窦牟  
千门万户迷，伫立月华西。画戟晨光动，春松宿露低。  
主文亲玉扆，通籍入金闺。肯念从戎去，风沙事鼓鼙。  
  
卷271_37  【早赴临台立马待漏口号寄弟群】窦牟  
上陌行初尽，严城立未开。疑早朝去，客是远方来。  
伏奏徒将命，周行自引才。可怜霄汉曙，鸳鹭正徘徊。  
  
卷271_38  【缑氏拜陵回道中呈李舍人少尹】窦牟  
忽忝诸卿位，仍陪长者车。礼容皆若旧，名籍自凭虚。  
上路花偏早，空山云甚馀。却愁新咏发，酬和不相如。  
  
卷271_39  【陪韩院长韦河南同寻刘师不遇（三字分韵，牟得同字）】窦牟  
仙客诚难访，吾人岂易同。独游应驻景，相顾且吟风。  
药畹琼枝秀，斋轩粉壁空。不题三五字，何以达壶公。  
  
卷271_40  【送东光吕少府之官连帅奏授】窦牟  
远爱东光县，平临若木津。一城先见日，百里早惊春。  
德礼邀才重，恩辉拜命新。几时裁尺素，沧海有枯鳞。  
  
卷271_41  【送刘公达判官赴天德军幕】窦牟  
特建青油幕，量分紫禁师。自然知召子，不用问从谁。  
文武轻车少，腥膻左衽衰。北风如有寄，画取受降时。  
  
卷271_42  【故秘监丹阳郡公延陵包公挽歌】窦牟  
台鼎尝虚位，夔龙莫致尧。德音冥秘府，风韵散清朝。  
天上文星落，林端玉树凋。有吴君子墓，返葬故山遥。  
  
卷271_43  【望终南】窦牟  
日爱南山好，时逢夏景残。白云兼似雪，清昼乍生寒。  
九陌峰如坠，千门翠可团。欲知形胜尽，都在紫宸看。  
  
卷271_44  【秋夕闲居对雨赠别卢七侍御坦】窦牟  
燕燕辞巢蝉蜕枝，穷居积雨坏藩篱。夜长檐霤寒无寝，  
日晏厨烟湿未炊。悟主一言那可学，从军五首竟徒为。  
故人骢马朝天使，洛下秋声恐要知。  
  
卷271_45  【晚过敷水驿却寄华州使院张郑二侍御】窦牟  
春雨如烟又若丝，晓来昏处晚晴时。仙人掌上芙蓉沼，  
柱史关西松柏祠。几许岁华销道路，无穷王事系戎师。  
回瞻二妙非吾侣，日对三峰自有期。  
  
卷271_46  【洛下闲居夜晴观雪寄四远诸兄弟】窦牟  
雪月相辉云四开，终风助冻不扬埃。万重琼树宫中接，  
一直银河天上来。荆楚岁时知染翰，湘吴醇酎忆衔杯。  
强题缣素无颜色，鸿雁南飞早晚回。  
  
卷271_47  【天津晓望因寄呈分司一二省郎】窦牟  
万乘西都去，千门正位虚。凿龙横碧落，提象出华胥。  
望幸宫嫔老，迎春海燕初。保厘才半仗，容卫尽空庐。  
要自词难拟，繇来画不如。散郎无所属，聊事穆清居。  
  
卷271_48  【早入朝书事】窦牟  
紫陌纷如画，彤庭郁未晨。列星沈骑火，残月暗车尘。  
隐轸排霄翰，差池跨海鳞。玉声繁似乐，香泽散成春。  
叹息驱羸马，分明识故人。一生三不遇，今作老郎身。  
  
卷271_49  【元日喜闻大礼寄上翰林四学士中书六舍人二十韵】窦牟  
有事郊坛毕，无私日月临。岁华春更早，天瑞雪犹深。  
玉辇回时令，金门降德音。翰飞鸳别侣，丛植桂为林。  
粉泽资鸿笔，薰和本素琴。礼成戎器下，恩彻鬼方沈。  
麟爵来称纪，官师退绝箴。道风黄阁静，祥景紫垣阴。  
寿酒朝时献，农书夜直寻。国香煴翠幄，庭燎赩红衾。  
汉魏文章盛，尧汤雨露霃。密辞投水石，精义出沙金。  
宸扆亲唯敬，钧衡近匪侵。疾驱千里骏，清唳九霄禽。  
庆赐迎新服，斋庄弃旧簪。忽思班女怨，遥听越人吟。  
末路甘贫病，流年苦滞淫。梦中青琐闼，归处碧山岑。  
窃抃闻韶濩，观光想韎任。大哉环海晏，不算子牟心。  
  
卷271_50  【奉使至邢州赠李八使君】窦牟  
独占龙冈部，深持虎节居。尽心敷吏术，含笑掩兵书。  
礼饰华缨重，才牵雅制馀。茂阴延驿路，温液逗官渠。  
南亩行春罢，西楼待客初。瓮头开绿蚁，砧下落红鱼。  
牧伯风流足，輶轩若涩虚。今宵铃阁内，醉舞复何如。  
  
卷271_51  【秋日洛阳官舍寄上水部家兄】窦牟  
洛阳归老日，此县忽为君。白发兄仍见，丹诚帝岂闻。  
九衢横逝水，二室散浮云。屈指豪家尽，伤心要地分。  
禁中周几鼎，源上汉诸坟。貔虎今无半，狐狸宿有群。  
威声惭北部，仁化乐南薰。野檗饥来食，天香静处焚。  
壮年唯喜酒，幼学便诃文。及尔空衰暮，离忧讵可闻。  
  
卷271_52  【李舍人少尹惠家酝一小榼立书绝句】窦牟  
禁琐天浆嫩，虞行夜月寒。一瓢那可醉，应遣试尝看。  
  
卷271_53  【酬舍弟庠罢举从州辟书】窦牟  
之荆且愿依刘表，折桂终惭见郤诜。  
舍弟未应丝作鬓，园公不用印随身。  
  
卷271_54  【奉酬杨侍郎十兄见赠之作】窦牟  
翠羽雕虫日日新，翰林工部欲何神。  
自悲由瑟无弹处，今作关西门下人。  
  
卷271_55  【杏园渡】窦牟  
卫郊多垒少人家，南渡天寒日又斜。  
君子素风悲已矣，杏园无复一枝花。  
  
卷271_56  【奉诚园闻笛（园，马侍中故宅）】窦牟  
曾绝朱缨吐锦茵，欲披荒草访遗尘。  
秋风忽洒西园泪，满目山阳笛里人。  
  
卷271_57  【雪中遇直】窦群  
寒光凝雪彩，限直居粉闱。恍疑白云上，乍觉金印非。  
树色霭虚空，琴声谐素徽。明晨阻通籍，独卧挂朝衣。  
  
卷271_58  【东山月下怀友人】窦群  
东山多乔木，月午始苍苍。虽殊碧海状，爱此青苔光。  
高下灭华烛，参差启洞房。佳人梦馀思，宝瑟愁应商。  
皎洁殊未已，沈吟限一方。宦情哂鸡口，世路倦羊肠。  
彼美金石分，眷言兰桂芳。清晖讵同夕，耿耿但相望。  
  
卷271_59  【时兴】窦群  
夙心旷何许，日暮依林薄。流水不待人，孤云时映鹤。  
濛濛千万花，曷为神仙药。不遇烂柯叟，报非旧城郭。  
  
卷271_60  【题剑】窦群  
丈夫得宝剑，束发曾书绅。嗟吁一朝遇，愿言千载邻。  
心许留家树，辞直断佞臣。焉能为绕指，拂拭试时人。  
  
卷271_61  【黔中书事】窦群  
万事非京国，千山拥丽谯。佩刀看日晒，赐马傍江调。  
言语多重译，壶觞每独谣。沿流如著翅，不敢问归桡。  
  
卷271_62  【冬日晓思寄杨二十七炼师】窦群  
雨霜地如雪，松桂青参差。鹤警晨光上，步出南轩时。  
所遇各有适，我怀亦自怡。愿言缄素封，昨夜梦琼枝。  
  
卷271_63  【贞元末东院尝接事今西川武相公于兹…夏日即事因寄四韵】窦群  
重轩深似谷，列柏镇含烟。境绝苍蝇到，风生白雪前。  
弹冠惊迹近，专席感恩偏。霄汉朝来下，油幢路几千。  
  
卷271_64  【北地（一作容州）】窦群  
何事到容州，临池照白头。兴随年已往，愁与水长流。  
黾勉思逋客，辛勤悔饭牛。诗人亦何意，树草欲忘忧。  
  
卷271_65  【雨后月下寄怀羊二十七资州】窦群  
夕霁凉飙至，翛然心赏谐。清光松上月，虚白郡中斋。  
置酒平生在，开衿愿见乖。殷勤寄双鲤，梦想入君怀。  
  
卷271_66  【奉酬西川武相公晨兴赠友见示之作】窦群  
碧树分晓色，宿雨弄清光。犹闻子规啼，独念一声长。  
眷眷轸芳思，依依寄远方。情同如兰臭，惠比返魂香。  
新什惊变雅，古瑟代沈湘。殷勤见知己，掩抑绕中肠。  
隙驷不我待，路人易相忘。孤老空许国，幽报期苍苍。  
  
卷271_67  【晨游昌师院】窦群  
深庭芳草浓，晓井山泉溢。林馥乱沈烟，石润侵经室。  
幽岩鸟飞静，晴岭云归密。壁藓凝苍华，竹阴满晴日。  
生期半宵梦，忧绪仍非一。若无高世心，安能此终毕。  
  
卷271_68  【同王晦伯朱遐景宿慧山寺】窦群  
共访青山寺，曾隐南朝人。问古松桂老，开襟言笑新。  
步移月亦出，水映石磷磷。予洗肠中酒，君濯缨上尘。  
皓彩入幽抱，清气逼苍旻。信此澹忘归，淹留冰玉邻。  
  
卷271_69  【草堂夜坐】窦群  
匣中三尺剑，天上少微星。勿谓相去远，壮心曾不停。  
  
卷271_70  【经潼关赠宇文十】窦群  
古有弓旌礼，今征草泽臣。方同白衣见，不是弃繻人。  
  
卷271_71  【观画鹤】窦群  
华亭不相识，卫国复谁知。怅望冲天羽，甘心任画师。  
  
卷271_72  【晚自台中归永宁里南望山色怅然有怀呈上右司十一兄】窦群  
白发侵侵生有涯，青襟曾爱紫河车。  
自怜悟主难归去，马上看山恐到家。  
  
卷271_73  【中牟县经鲁公庙（尝修名臣略，系司徒公）】窦群  
青史编名在箧中，故林遗庙揖仁风。  
还将文字如颜色，暂下蒲车为鲁公。  
  
卷271_74  【初入谏司喜家室至】窦群  
一旦悲欢见孟光，十年辛苦伴沧浪。  
不知笔砚缘封事，犹问佣书日几行。  
  
卷271_75  【春雨】窦群  
昨日偷闲看花了，今朝多雨奈人何。  
人间尽似逢花雨，莫爱芳菲湿绮罗。  
  
卷271_76  【送内弟袁德师】窦群  
南渡登舟即水仙，西垣有客思悠然。  
因君相问为官意，不卖毗陵负郭田。  
  
卷271_77  【赠刘大兄院长】窦群  
万年枝下昔同趋，三事行中半已无。  
路自长沙忽相见，共惊双鬓别来殊。  
  
卷271_78  【假日寻花】窦群  
武陵缘源不可到，河阳带县讵堪夸。  
枝枝如雪南关外，一日休闲尽属花。  
  
卷271_79  【自京将赴黔南】窦群  
风雨荆州二月天，问人初雇峡中船。  
西南一望云和水，犹道黔南有四千。  
  
卷271_80  【留守府酬皇甫曙侍御弹琴之什】窦庠  
青琐昼无尘，碧梧阴似水。高张朱弦琴，静举白玉指。  
洞箫又奏繁，寒磬一声起。鹤警风露中，泉飞雪云里。  
泠泠分雅郑，析析谐宫徵。座客无俗心，巢禽亦倾耳。  
卫国知有人，齐竽偶相齿。有时趋绛纱，尽日随朱履。  
那令杂繁手，出假求焦尾。几载遗正音，今朝自君始。  
  
卷271_81  【金山行（润州金山寺，寺在江心）】窦庠  
西江中da波四截，涌出一峰青堞eJ。外如削成中缺裂，  
阳气发生阴气结。是时炎天五六月，上有火云下冰雪。  
夜色晨光相荡沃，积翠流霞满坑谷。龙泓彻底沙布金，  
鸟道插云梯甃玉。架险凌虚随指顾，榱桷玲珑皆固护。  
斡流倒景不可窥，万仞千崖生跬步。日华重重上金榜，  
丹楹碧砌真珠网。此时天海风浪清，吴楚万家皆在掌。  
琼楼菌阁纷明媚，曲槛回轩深且邃。海鸟夜上珊瑚枝，  
江花晓落琉璃地。有时倒影沈江底，万状分明光似洗。  
不知水上有楼台，却就波中看闭启。舟人忘却江水深，  
水神误到人间世。欻然风生波出没，瀖濩晶莹无定物。  
居人相顾非人间，如到日宫经月窟。信知灵境长有灵，  
住者不得无仙骨。三神山上蓬莱宫，徒有丹青人未逢。  
何如此处灵山宅，清凉不与嚣尘隔。曾到金山处处行，  
梦魂长羡金山客。  
  
卷271_82  【于阗钟歌送灵彻上人归越（钟在越灵嘉寺，从天竺飞来）】窦庠  
海中有国倾神功，烹金化成九乳钟。精气激射声冲瀜，  
护持海底诸鱼龙。声有感，神无方，连天云水无津梁。  
不知飞在灵嘉寺，一国之人皆若狂。东南之美天下传，  
环文万象无雕镌。有灵飞动不敢悬，锁在危楼五百年。  
有时清秋日正中，繁霜满地天无风。一声洞彻八音尽，  
万籁悄然星汉空。徒言凡质千钧重，一夫之力能振动。  
大鸣小鸣须在君，不击不考终不闻。高僧访古稽山曲，  
终日当之言不足。手提文锋百炼成，恐刜此钟无一声。  
  
卷271_83  【太原送穆质南游】窦庠  
今朝天景清，秋入晋阳城。露叶离披处，风蝉三数声。  
那言苦行役，值此远徂征。莫话心中事，相看气不平。  
  
卷271_84  【四皓驿听琴送王师简归湖南使幕】窦庠  
朱弦韵正调，清夜似闻韶。山馆月犹在，松枝雪未消。  
城笳三奏晓，别鹤一声遥。明日思君处，春泉翻寂寥。  
  
卷271_85  【夜行古战场】窦庠  
山断塞初平，人言古战庭。泉冰声更咽，阴火焰偏青。  
月落云沙黑，风回草木腥。不知秦与汉，徒欲吊英灵。  
  
卷271_86  【奉和王侍郎春日喜李侍郎崔给谏张舍人…因命觞观乐之什】窦庠  
华馆迟嘉宾，逢迎淑景新。锦筵开绛帐，玉佩下朱轮。  
曲里三仙会，风前百啭春。欲知忘味处，共仰在齐人。  
  
卷271_87  【酬谢韦卿二十五兄俯赠辄敢书情】窦庠  
大贤持赠一明珰，蓬荜初惊满室光。埋没剑中生紫气，  
尘埃瑟上动清商。荆山璞在终应识，楚国人知不是狂。  
莫恨伏辕身未老，会将筋力是王良。  
  
卷271_88  【奉酬侍御家兄东洛闲居夜晴观雪之什】窦庠  
洛阳宫观与天齐，雪净云消月未西。清浅乍分银汉近，  
辉光渐觉玉绳低。绿醽乍熟堪聊酌，黄竹篇成好命题。  
应念武关山断处，空愁簿领候晨鸡。  
  
卷271_89  【敕目至家兄蒙淮南仆射杜公奏授秘校兼节度参谋同书寄上】窦庠  
朝市三千里，园庐二十春。步兵终日饮，原宪四时贫。  
桂树留人久，蓬山入梦新。鹤书承处重，鹊语喜时频。  
草奏才偏委，嘉谋事最亲。榻因徐孺解，醴为穆生陈。  
卫国今多士，荆州好寄身。烟霄定从此，非假问陶钧。  
  
卷271_90  【酬韩愈侍郎登岳阳楼见赠（时予权知岳州事）】窦庠  
巨浸连空阔，危楼在杳冥。稍分巴子国，欲近老人星。  
昏旦呈新候，川原按旧经。地图封七泽，天限锁重扃。  
万象皆归掌，三光岂遁形。月车才碾浪，日御已翻溟。  
落照金成柱，馀霞翠拥屏。夜光疑汉曲，寒韵辨湘灵。  
山晚云常碧，湖春草遍青。轩黄曾举乐，范蠡几扬舲。  
有客初留鹢，贪程尚数蓂。自当徐孺榻，不是谢公亭。  
雅论冰生水，雄材刃发硎。座中琼玉润，名下茝兰馨。  
假手诚知拙，斋心匪暂宁。每惭公府粟，却忆故山苓。  
苦调当三叹，知音愿一听。自悲由也瑟，敢坠孔悝铭。  
野杏初成雪，松醪正满瓶。莫辞今日醉，长恨古人醒。  
  
卷271_91  【东都嘉量亭献留守韩仆射】窦庠  
卜筑三川上，仪刑万井中。度材垂后俭，选胜掩前功。  
云构中央起，烟波四面通。乍疑游汗漫，稍似入崆峒。  
廛閈高低尽，山河表里穷。峰峦从地碧，宫观倚天红。  
灵槛如朝蜃，飞桥状晚虹。曙霞晴错落，夕霭湿葱茏。  
庾亮楼何厄，陈蕃榻更崇。有时闲讲德，永日静观风。  
玉斝飞无算，金铙奏未终。重筵开玳瑁，上客集鹓鸿。  
接武空惭蹇，修文敢并雄。岂须登岘首，然后奉羊公。  
  
卷271_92  【段都尉别业】窦庠  
曾识将军段匹磾，几场花下醉如泥。  
春来欲问林园主，桃李无言鸟自啼。  
  
卷271_93  【灵台镇赠丘岑中丞】窦庠  
晓日天山雪半晴，红旗遥识汉家营。  
近来胡骑休南牧，羊马城边春草生。  
  
卷271_94  【赠道芬上人（善画松石）】窦庠  
云湿烟封不可窥，画时唯有鬼神知。  
几回逢著天台客，认得岩西最老枝。  
  
卷271_95  【金山寺】窦庠  
一点青螺白浪中，全依水府与天通。  
晴江万里云飞尽，鳌背参差日气红。  
  
卷271_96  【冬夜寓怀寄王翰林（一作翰林王补阙）】窦庠  
满地霜芜叶下枝，几回吟断四愁诗。  
汉家若欲论封禅，须及相如未病时。  
  
卷271_97  【醉中赠符载】窦庠  
白社会中尝共醉，青云路上未相逢。  
时人莫小池中水，浅处无妨有卧龙。  
  
卷271_98  【龙门看花】窦庠  
无叶无枝不见空，连天扑地径才通。  
山莺惊起酒醒处，火焰烧人雪喷风。  
  
卷271_99  【陪留守韩仆射巡内至上阳宫感兴二首】窦庠  
翠辇西归七十春，玉堂珠缀俨埃尘。  
武皇弓剑埋何处，泣问上阳宫里人。  
愁云漠漠草离离，太乙句陈处处疑。  
薄暮毁垣春雨里，残花犹发万年枝。  
  
卷271_100  【老将行（一作吟）】窦巩  
烽烟犹未尽，年鬓暗相催。轻敌心空在，弯弓手不开。  
马依秋草病，柳傍故营摧。唯有酬恩客，时听说剑来。  
  
卷271_101  【赠萧都官】窦巩  
萧郎自小贤，爱客不言钱。有酒轻寒夜，无愁倚少年。  
闲寻织锦字，醉上看花船。好是关身事，从人道性偏。  
  
卷271_102  【忝职武昌，初至夏口，书事献府主相公】窦巩  
白发放櫜鞬，梁王爱旧全。竹篱江畔宅，梅雨病中天。  
时奉登楼宴，闲修上水船。邑人兴谤易，莫遣鹤支钱。  
  
卷271_103  【早秋江行】窦巩  
回望湓城远，西风吹荻花。暮潮江势阔，秋雨雁行斜。  
多醉浑无梦，频愁欲到家。渐惊云树转，数点是晨鸦。  
  
卷271_104  【题任处士幽居】窦巩  
红叶江村夕，孤烟草舍贫。水清鱼识钓，林静犬随人。  
采掇山无主，扶持药有神。客来唯劝酒，蝴蝶是前身。  
  
卷271_105  【汉阴驿与宇文十相遇，旋归西川，因以赠别】窦巩  
吴蜀何年别，相逢汉水头。望乡心共醉，握手泪先流。  
宿雾千山晓，春霖一夜愁。离情方浩荡，莫说去刀州。  
  
卷271_106  【早春松江野望】窦巩  
江村风雪霁，晓望忽惊春。耕地人来早，营巢鹊语频。  
带花移树小，插槿作篱新。何事胜无事，穷通任此身。  
  
卷271_107  【少妇词】窦巩  
坐惜年光变，辽阳信未通。燕迷新画屋，春识旧花丛。  
梦绕天山外，愁翻锦字中。昨来谁是伴，鹦鹉在帘栊。  
  
卷271_108  【岁晚喜远兄弟至书情】窦巩  
几年沧海别，相见竟多违。鬓发缘愁白，音书为懒稀。  
新诗徒有赠，故国未同归。事那堪问，无言是与非。  
  
卷271_109  【登玉钩亭奉献淮南李相公】窦巩  
西南城上高高处，望月分明似玉钩。朱槛入云看鸟灭，  
绿杨如荠绕江流。定知有客嫌陈榻，从此无人上庾楼。  
今日卷帘天气好，不劳骑马看扬州。  
  
卷271_110  【南阳道中作】窦巩  
东风雨洗顺阳川，蜀锦花开绿草田。彩雉斗时频驻马，  
酒旗翻处亦留钱。新晴日照山头雪，薄暮人争渡口船。  
早晚到家春欲尽，今年寒食月初圆。  
  
卷271_111  【哭吕衡州八郎中】窦巩  
今朝血泪问苍苍，不分先悲旅馆丧。送剑来归陇上，  
雁飞书去叫衡阳。还家路远儿童小，埋玉泉深昼夜长。  
望尽素车秋草外，欲将身赎返魂香。  
  
卷271_112  【江陵遇元九李六二侍御纪事书情呈十二韵】窦巩  
自见人相爱，如君爱我稀。好闲容问道，攻短每言非。  
梦想何曾间，追欢未省违。看花怜后到，避酒许先归。  
柳寺春堤远，津桥曙月微。渔翁随去处，禅客共因依。  
蓬阁初疑义，霜台晚畏威。学深通古字，心直触危机。  
肯滞荆州掾，犹香柏署衣。山连巫峡秀，田傍渚宫肥。  
美玉方齐价，迁莺尚怯飞。伫看霄汉上，连步侍彤闱。  
  
卷271_113  【游仙词】窦巩  
海上神山绿，溪边杏树红。不知何处去，月照玉楼空。  
  
卷271_114  【赠阿史那都尉】窦巩  
较猎燕山经几春，雕弓白羽不离身。  
年来马上浑无力，望见飞鸿指似人。  
  
卷271_115  【陕府宾堂览房杜二公仁寿年中题纪手迹】窦巩  
仁寿元和二百年，濛笼水墨淡如烟。  
当时憔悴题名日，汉祖龙潜未上天。  
  
卷271_116  【早春送宇文十归吴】窦巩  
春迟不省似今年，二月无花雪满天。  
村店闭门何处宿，夜深遥唤渡江船。  
  
卷271_117  【经窦车骑故城】窦巩  
荒陂古堞欲千年，名振图书剑在泉。  
今日诸孙拜坟树，愧无文字续燕然。  
  
卷271_118  【赠王氏小儿】窦巩  
竹林会里偏怜小，淮水清时最觉贤。  
莫倚儿童轻岁月，丈人曾共尔同年。  
  
卷271_119  【唐州东途作】窦巩  
绿林兵起结愁云，白羽飞书未解纷。  
天子欲开三面网，莫将弓箭射官军。  
  
卷271_120  【新罗进白鹰】窦巩  
御马新骑禁苑秋，白鹰来自海东头。  
汉皇无事须游猎，雪乱争飞锦臂鞲。  
  
卷271_121  【秋夕】窦巩  
护霜云映月朦胧，乌鹊争飞井上桐。  
夜半酒醒人不觉，满池荷叶动秋风。  
  
卷271_122  【襄阳寒食寄宇文籍】窦巩  
烟水初销见万家，东风吹柳万条斜。  
大堤欲上谁相伴，马踏春泥半是花。  
  
卷271_123  【奉使蓟门】窦巩  
自从身属富人侯，蝉噪槐花已四秋。  
今日一茎新白发，懒骑官马到幽州。  
  
卷271_124  【送刘禹锡】窦巩  
十年憔悴武陵溪，鹤病深林玉在泥。  
今日太行平似砥，九霄初倚入云梯。  
  
卷271_125  【送元稹西归】窦巩  
南州风土滞龙媒，黄纸初飞敕字来。  
二月曲江连旧宅，阿婆情熟牡丹开。  
  
卷271_126  【过骊山】窦巩  
翠辇红旌去不回，苍苍宫树锁青苔。  
有人说得当时事，曾见长生玉殿开。  
  
卷271_127  【洛中即事】窦巩  
高梧叶尽鸟巢空，洛水潺湲夕照中。  
寂寂天桥车马绝，寒鸦飞入上阳宫。  
  
卷271_128  【寻道者所隐不遇（一作于鹄诗，题作访隐者不遇）】窦巩  
篱外涓涓涧水流，槿花半点夕阳收。  
欲题名字知相访，又恐芭蕉不奈秋。  
  
卷271_129  【寄南游兄弟】窦巩  
书来未报几时还，知在三湘五岭间。  
独立衡门秋水阔，寒鸦飞去日衔山。  
  
卷271_130  【宫人斜】窦巩  
离宫路远北原斜，生死恩深不到家。  
云雨今归何处去，黄鹂飞上野棠花。  
  
卷271_131  【代邻叟】窦巩  
年来七十罢耕桑，就暖支羸强下床。  
满眼儿孙身外事，闲梳白发对残阳。  
  
卷271_132  【新营别墅寄家兄】窦巩  
懒性如今成野人，行藏由兴不由身。  
莫惊此度归来晚，买得西山正值春。  
  
卷271_133  【南游感兴】窦巩  
伤心欲问前朝事，惟见江流去不回。  
日暮东风春草绿，鹧鸪飞上越王台。  
  
卷271_134  【题剑津】窦巩  
风前推折千年剑，岩下澄空万古潭。  
双剑变成龙化去，两溪相并水归南。  
  
卷271_135  【放鱼（武昌作）】窦巩  
金钱赎得免刀痕，闻道禽鱼亦感恩。  
好去长江千万里，不须辛苦上龙门。  
  
卷271_136  【永宁小园寄接近校书（一作羊士谔诗）】窦巩  
故里心期奈别何，手栽芳树忆庭柯。  
东皋黍熟君应醉，梨叶初红白露多。  
  
卷271_137  【从军别家】窦巩  
自笑儒生著战袍，书斋壁上挂弓刀。  
如今便是征人妇，好织回文寄窦滔。  
  
卷271_138  【悼妓东东】窦巩  
芳菲美艳不禁风，未到春残已坠红。  
惟有侧轮车上铎，耳边长似叫东东。  

## 全唐诗(上)　卷二百七十二

卷272_1  【木兰歌】韦元甫  
木兰抱杼嗟，借问复为谁。欲闻所戚戚，感激强其颜。  
老父隶兵籍，气力日衰耗。岂足万里行，有子复尚少。  
胡沙没马足，朔风裂人肤。老父旧羸病，何以强自扶。  
木兰代父去，秣马备戎行。易却纨绮裳，洗却铅粉妆。  
驰马赴军幕，慷慨携干将。朝屯雪山下，暮宿青海傍。  
夜袭燕支虏，更携于阗羌。将军得胜归，士卒还故乡。  
父母见木兰，喜极成悲伤。木兰能承父母颜，  
却卸巾鞲理丝簧。昔为烈士雄，今为娇子容。  
亲戚持酒贺父母，始知生女与男同。门前旧军都，  
十年共崎岖。本结弟兄交，死战誓不渝。今者见木兰，  
言声虽是颜貌殊。惊愕不敢前，叹息徒嘻吁。世有臣子心，  
能如木兰节。忠孝两不渝，千古之名焉可灭。  
  
卷272_2  【登越王楼见乔公诗偶题】王铤  
云架重楼出郡城，虹梁雅韵仲宣情。越王空置千年迹，  
丞相兼扬万古名。过鸟时时冲客会，闲风往往弄江声。  
谬将蹇步寻高躅，鱼目骊珠岂继明。  
  
卷272_3  【清如玉壶冰】潘炎  
琰玉性惟坚，成壶体更圆。虚心含景象，应物受寒泉。  
温润资天质，清贞禀自然。日融光乍散，雪照色逾鲜。  
至鉴功宁宰，无私照岂偏。明将冰镜对，白与粉花连。  
拂拭终为美，提携伫见传。勿令毫发累，遗恨鲍公篇。  
  
卷272_4  【长至日上公献寿】张叔良  
凤阙晴钟动，鸡人晓漏长。九重初启钥，三事正称觞。  
日至龙颜近，天旋圣历昌。休光连雪净，瑞气杂炉香。  
化被君臣洽，恩沾士庶康。不因稽旧典，谁得纪朝章。  
  
卷272_5  【泾渭扬清浊】吕牧  
泾渭横秦野，逶迤近帝城。二渠通作润，万户映皆清。  
明晦看殊色，潺湲听一声。岸虚深草掩，波动晓烟轻。  
御猎思投钓，渔歌好濯缨。合流知禹力，同共到沧瀛。  
  
卷272_6  【别张贾】韦夏卿  
束简下高阁，买符驱短辕。故人惜分袂，结念醉芳樽。  
切切别思缠，萧萧征骑烦。临归无限意，相视却忘言。  
  
卷272_7  【送顾况归茅山】韦夏卿  
圣代为迁客，虚皇作近臣。法尊称大洞，学浅忝初真。  
鸾凤文章丽，烟霞翰墨新。羡君寻句曲，白鹄是三神。  
  
卷272_8  【和丘员外题湛长史旧居】韦夏卿  
道胜物能齐，累轻身易退。苟安一丘上，何必三山外。  
云霞长若绮，松石常如黛。徒有昔王过，竟遗青史载。  
诗因野寺咏，酒向山椒酹。异时逢尔知，兹辰驻余旆。  
  
卷272_9  【同韦夏卿送顾况归茅山】綦毋诚  
谪宦闻尝赋，游仙便作诗。白银双阙恋，青竹一龙骑。  
先入茅君洞，旋过葛稚陂。无然列御寇，五日有还期。  
  
卷272_10  【感秋】姚伦  
试向疏林望，方知节候殊。乱声千叶下，寒影一巢孤。  
不蔽秋天雁，惊飞夜月乌。霜风与春日，几度遣荣枯。  
  
卷272_11  【过章秀才洛阳客舍】姚伦  
达人心自适，旅舍当闲居。不出来时径，重看读了书。  
晚山岚色近，斜日树阴疏。尽是忘言客，听君诵子虚。  
  
卷272_12  【赋得生刍一束】于结  
比玉人应重，为刍物自轻。向风倾弱叶，裛露示纤茎。  
蒨练宜春景，芊绵对雨情。每惭蘋藻用，多谢vK兰荣。  
孺子才虽远，公孙策未行。谘询如不弃，终冀及微生。  
  
卷272_13  【赋得生刍一束】郑孺华  
孙弘期射策，长倩赠生刍。至洁心将比，忘忧道不孤。  
芝兰方入室，萧艾莫同途。馥馥香犹在，青青色更殊。  
芳宁九春歇，薰岂十年无。葑菲如堪采，山苗自可逾。  
  
卷272_14  【空灵岸】张叔卿  
寒尽鸿先去，江回客未归。早知名是幻，不敢绣为衣。  
雾积川原暗，山多郡县稀。今朝下湘岸，更逐鹧鸪飞。  
  
卷272_15  【流桂州】张叔卿  
莫问苍梧远，而今世路难。胡尘不到处，即是小长安。  
  
卷272_16  【酬窦大闲居见寄】房孺复  
来自三湘到五溪，青枫无树不猿啼。名惭竹使宦情少，  
路隔桃源归思迷。鵩鸟赋成知性命，鲤鱼书至恨暌携。  
烦君强著潘年比，骑省风流讵可齐。  
  
卷272_17  【送妓人出家】杨郇伯  
尽出花钿与四邻，云鬟剪落厌残春。暂惊风烛难留世，  
便是莲花不染身。贝叶欲翻迷锦字，梵声初学误梁尘。  
从今艳色归空后，湘浦应无解珮人。  
  
卷272_18  【宿北乐馆】陈润  
欲眠不眠夜深浅，越鸟一声空山远。庭木萧萧落叶时，  
溪声雨声听不辨。溪流潺潺雨习习，灯影山光满窗入。  
栋里不知浑是云，晓来但觉衣裳湿。  
  
卷272_19  【东都所居寒食下作】陈润  
江南寒食早，二月杜鹃鸣。日暖山初绿，春寒雨欲晴。  
浴蚕当社日，改火待清明。更喜瓜田好，令人忆邵平。  
  
卷272_20  【登西灵塔】陈润  
塔庙出招提，登临碧海西。不知人意远，渐觉鸟飞低。  
稍与云霞近，如将日月齐。迁乔未得意，徒欲蹑云梯。  
  
卷272_21  【送骆征君】陈润  
野人膺辟命，溪上掩柴扉。黄卷犹将去，青山岂更归。  
马留苔藓迹，人脱薜萝衣。他日相思处，天边望少微。  
  
卷272_22  【赋得浦外虹送人】陈润  
日影化为虹，弯弯出浦东。一条微雨后，五色片云中。  
轮势随天度，桥形跨海通。还将饮水处，持送使车雄。  
  
卷272_23  【赋得秋河曙耿耿】陈润  
晚望秋高夜，微明欲曙河。桥成鹊已去，机罢女应过。  
月上殊开练，云行类动波。寻源不可到，耿耿复如何。  
  
卷272_24  【赋得池塘生春草（一作陈陶诗）】陈润  
谢公遗咏处，池水夹通津。往人何在，年来草自春。  
色宜波际绿，香爱雨中新。今日青青意，空悲行路人。  
  
卷272_25  【阙题】陈润  
丈夫不感恩，感恩宁有泪。心头感恩血，一滴染天地。  
  
卷272_26  【哭长孙侍郎（一作杜甫诗）】杜诵  
道为诗书重，名因赋颂雄。礼闱曾擢桂，宪府既乘骢。  
流水生涯尽，浮云世事空。唯馀旧台柏，萧瑟九原中。  
  
卷272_27  【明皇帝挽歌】郑丹  
律历千年会，车书万里同。固期常戴日，岂意厌观风。  
地惨新疆理，城摧旧战功。山河万古壮，今夕尽归空。  
  
卷272_28  【肃宗挽歌】郑丹  
国以重明受，天从谅闇移。诸侯方北面，白日忽西驰。  
龙影当泉落，鸿名向庙垂。永言青史上，还见戴无为。  
  
卷272_29  【落花】郑昈  
早春见花枝，朝朝恨发迟。直看花落尽，却意未开时。  
以此方人世，弥令感盛衰。始知山简绕，频向习家池。  
  
卷272_30  【宿新安江深渡馆寄郑州王使君】朱长文  
霜飞十月中，摇落众山空。孤馆闭寒木，大江生夜风。  
赋诗忙有意，沈约在关东。  
  
卷272_31  【春眺扬州西上岗寄徐员外】朱长文  
芜城西眺极苍流，漠漠春烟间曙楼。瓜步早潮吞建业，  
蒜山晴雪照扬州。隋家故事不能问，鹤在仙池期我游。  
  
卷272_32  【送李司直归浙东幕兼寄鲍将军（一作朱湾诗）】朱长文  
翩翩书记早曾闻，二十年来愿见君。今日相逢悲白发，  
同时几许在青云。从北固山边去，水到西陵渡口分。  
会作王门曳裾客，为余前谢鲍将军。  
  
卷272_33  【望中有怀】朱长文  
龙向洞中衔雨出，鸟从花里带香飞。  
白云断处见明月，黄叶落时闻捣衣。  
  
卷272_34  【题虎丘山西寺】朱长文  
王氏家山昔在兹，陆机为赋陆云诗。  
青莲香匝东西宇，日月与僧无尽时。  
  
卷272_35  【吴兴送梁补阙归朝赋得荻花】朱长文  
柳家汀洲孟冬月，云寒水清荻花发。  
一枝持赠朝天人，愿比蓬莱殿前雪。  
  
卷272_36  【句】朱长文  
夜静忽疑身是梦，更闻寒雨滴芭蕉。  
（《宿僧房》，见《诗式》）。  

## 全唐诗(上)　卷二百七十三

卷273_1  【独不见】戴叔伦  
前宫路非远，旧苑春将遍。玉户看早梅，雕梁数飞燕。  
身轻逐舞袖，香暖传歌扇。自和秋风词，长侍昭阳殿。  
谁信后庭人，年年独不见。  
  
卷273_2  【去妇怨】戴叔伦  
出户不敢啼，风悲日凄凄。心知恩义绝，谁忍分明别。  
下坂车辚辚，畏逢乡里亲。空持床前幔，却寄家中人。  
忽辞王吉去，为是秋胡死。若比今日情，烦冤不相似。  
  
卷273_3  【古意】戴叔伦  
悠悠南山云，濯濯东流水。念我平生欢，托居在东里。  
失既不足忧，得亦不为喜。安贫固其然，处贱宁独耻。  
云闲虚我心，水清澹吾味。云水俱无心，斯可长伉俪。  
  
卷273_4  【南野】戴叔伦  
治田长山下，引流坦溪曲。东山有遗茔，南野起新筑。  
家世素业儒，子孙鄙食禄。披云朝出耕，带月夜归读。  
身勩竟亡疲，团团欣在目。野芳绿可采，泉美清可掬。  
茂树延晚凉，早田候秋熟。茶烹松火红，酒吸荷杯绿。  
解佩临清池，抚琴看修竹。此怀谁与同，此乐君所独。  
  
卷273_5  【曾游】戴叔伦  
泊舟古城下，高阁快登眺。大江会彭蠡，群峰豁玄峤。  
清影涵空明，黛色凝远照。碑留太史书，词刻长公调。  
绝粒感楚囚，丹衷犹照耀。怀哉不可招，凭阑一悲啸。  
  
卷273_6  【江行】戴叔伦  
漾舟晴川里，挂席候风生。临泛何容与，爱此江水清。  
芦洲隐遥嶂，露日映孤城。自顾疏野性，屡忘鸥鸟情。  
聊复于时顾，暂欲解尘缨。驱驰非吾愿，虚怀浩已盈。  
  
卷273_7  【孤鸿篇】戴叔伦  
江上双飞鸿，饮啄行相随。翔风一何厉，中道伤其雌。  
顾影明月下，哀鸣声正悲。已无矰缴患，岂乏稻粱资。  
嗈嗈慕俦匹，远集清江湄。中有孤文鹓，翩翩好容仪。  
共欣相知遇，毕志同栖迟。野田鸱鸮鸟，相妒复相疑。  
鸿志不汝较，奋翼起高飞。焉随腐鼠欲，负此云霄期。  
  
卷273_8  【感怀二首】戴叔伦  
尺帛无长裁，浅水无长流。水浅易成枯，帛短谁人收。  
人生取舍间，趋竞固非优。旧交迹虽疏，中心自云稠。  
新交意虽密，中道生怨尤。踟蹰复踟蹰，世路今悠悠。  
主人饮君酒，劝君弗相违。但当尽弘量，觞至无复辞。  
人生百年中，会合能几时。不见枝上花，昨满今渐稀。  
花落还再开，人老无少期。来贤达士，饮酒不复疑。  
  
卷273_9  【喜雨】戴叔伦  
闲居倦时燠，开轩俯平林。雷声殷遥空，云气布层阴。  
川上风雨来，洒然涤烦襟。田家共欢笑，沟浍亦已深。  
团团聚邻曲，斗酒相与斟。樵歌野田中，渔钓沧江浔。  
苍天暨有念，悠悠终我心。  
  
卷273_10  【叹葵花】戴叔伦  
今日见花落，明日见花开。花开能向日，花落委苍苔。  
自不同凡卉，看时几日回。  
  
卷273_11  【从军行】戴叔伦  
丈夫四方志，结发事远游。远游历燕蓟，独戍边城陬。  
西风垄水寒，明月关山悠。酬恩仗孤剑，十年弊貂裘。  
封侯属何人，蹉跎雪盈头。老马思故枥，穷鳞忆深流。  
弹铗动深慨，浩歌气横秋。报国期努力，功名良见收。  
  
卷273_12  【九日与敬处士左学士同赋采菊上东山便为首句】戴叔伦  
采菊上东山，山高路非远。江湖乍辽夐，城郭亦在眼。  
昼日市井喧，闰年禾稼晚。开尊会佳客，长啸临绝巘。  
戏鹤唳且闲，断云轻不卷。乡心各万里，醉话时一展。  
乔木列遥天，残阳贯平坂。徒忧征车重，自笑谋虑浅。  
却顾郡斋中，寄傲与君同。  
  
卷273_13  【奉天酬别郑谏议云逵、卢拾遗景亮见别之作】戴叔伦  
巨孽盗都城，传闻天下惊。陪臣九江畔，走马来赴难。  
伏奏见龙颜，旋持手诏还。单车不可驻，朱槛未遑攀。  
故人出相饯，共悲行路难。临岐荷赠言，对酒独伤魂。  
世故山川险，忧多思虑昏。重阴蔽芳月，叠岭明旧雪。  
泥积辙更深，木冰花不发。郑君间世贤，忠孝乃双全。  
大义弃妻子，至淳易生死。心三四人，越境千馀里。  
骏马帐前发，惊尘路傍起。楼头俯首看，莫敢相留止。  
拜阙奏良图，留中沃圣谟。洗兵救卫郡，诱敌讨幽都。  
名亚典属国，良选谏大夫。从容九霄上，谈笑授阴符。  
卢生富才术，特立居近密。采掇献吾君，朝廷视听新。  
宽饶狂自比，汲黯直为邻。就列继三事，主文当七人。  
可怜长守道，不觉五逢春。昔去城南陌，各为天际客。  
关河烟雾深，寸步音尘隔。羁旅忽相遇，别离又兹夕。  
前悲涕未干，后喜心已戚。而我方老大，颇为风眩迫。  
夫君并少年，何尔鬓须白。惆怅语不尽，裴回情转剧。  
一尊自共持，以慰长相忆。  
  
卷273_14  【梧桐】戴叔伦  
亭亭南轩外，贞干修且直。广叶结青阴，繁花连素色。  
天资韶雅性，不愧知音识。  
  
卷273_15  【孤石】戴叔伦  
迥若千仞峰，孤危不盈尺。早晚他山来，犹带烟雨迹。  
贞坚自有分，不乱和氏璧。  
  
卷273_16  【花】戴叔伦  
花发炎景中，芳春独能久。因风任开落，向日无先后。  
若待秋霜来，兰荪共何有。  
  
卷273_17  【竹】戴叔伦  
卷箨正离披，新枝复蒙密。翛翛月下闻，褭褭林际出。  
岂独对芳菲，终年色如一。  
  
卷273_18  【怀素上人草书歌】戴叔伦  
楚僧怀素工草书，古法尽能新有馀。神清骨竦意真率，  
醉来为我挥健笔。始从破体变风姿，一一花开春景迟。  
忽为壮丽就枯涩，龙蛇腾盘兽屹立。驰毫骤墨剧奔驷，  
满坐失声看不及。心手相师势转奇，诡形怪状翻合宜。  
人人细问此中妙，怀素自言初不知。  
  
卷273_19  【女耕田行】戴叔伦  
乳燕入巢笋成竹，谁家二女种新谷。无人无牛不及犁，  
持刀斫地翻作泥。自言家贫母年老，长兄从军未娶嫂。  
去年灾疫牛囤空，截绢买刀都市中。头巾掩面畏人识，  
以刀代牛谁与同。姊妹相携心正苦，不见路人唯见土。  
疏通畦陇防乱苗，整顿沟塍待时雨。日正南冈下饷归，  
可怜朝雉扰惊飞。东邻西舍花发尽，共惜馀芳泪满衣。  
  
卷273_20  【柳花歌送客往桂阳】戴叔伦  
沧浪渡头柳花发，断续因风飞不绝。摇烟拂水积翠间，  
缀雪含霜谁忍攀。夹岸纷纷送君去，鸣棹孤寻到何处。  
移家深入桂水源，种柳新成花更繁。定知别后消散尽，  
却忆今朝伤旅魂。  
  
卷273_21  【边城曲】戴叔伦  
人生莫作远行客，远行莫戍黄沙碛。黄沙碛下八月时，  
霜风裂肤百草衰。尘沙晴天迷道路，河水悠悠向东去。  
胡笳听彻双泪流，羁魂惨惨生边愁。原头猎火夜相向，  
马蹄蹴蹋层冰上。不似京华侠少年，清歌妙舞落花前。  
  
卷273_22  【屯田词】戴叔伦  
春来耕田遍沙碛，老稚欣欣种禾麦。麦苗渐长天苦晴，  
土干确确锄不得。新禾未熟飞蝗至，青苗食尽馀枯茎。  
捕蝗归来守空屋，囊无寸帛瓶无粟。十月移屯来向城，  
官教去伐南山木。驱牛驾车入山去，霜重草枯牛冻死。  
艰辛历尽谁得知，望断天南泪如雨。  
  
卷273_23  【巫山高】戴叔伦  
巫山峨峨高插天，危峰十二凌紫烟。瞿塘嘈嘈急如弦，  
洄流势逆将覆船。云梯岂可进，百丈那能牵？  
陆行巉岩水不前。洒泪向流水，泪归东海边。含愁对明月，  
明月空自圆。故乡回首思绵绵，侧身天地心茫然。  
  
卷273_24  【早春曲】戴叔伦  
青楼昨夜东风转，锦帐凝寒觉春浅。垂杨摇丝莺乱啼，  
袅袅烟光不堪翦。博山吹云龙脑香，铜壶滴愁更漏长。  
玉颊啼红梦初醒，羞见青鸾镜中影。侬家少年爱游逸，  
万里轮蹄去无迹。朱颜未衰消息稀，肠断天涯草空碧。  
  
卷273_25  【白苎词】戴叔伦  
馆娃宫中露华冷，月落啼鸦散金井。吴王扶头酒初醒，  
秉烛张筵乐清景。美人不眠怜夜永，起舞亭亭乱花影。  
新裁白苎胜红绡，玉佩珠缨金步摇。回鸾转凤意自娇，  
银筝锦瑟声相调。君恩如水流不断，但愿年年此同宵。  
东风吹花落庭树，春色催人等闲去。大家为欢莫延伫，  
顷刻铜龙报天曙。  
  
卷273_26  【行路难】戴叔伦  
出门行路难，富贵安可期。淮阴不免恶少辱，  
阮生亦作穷途悲。颠倒英雄古来有，封侯却属屠沽儿。  
长安车马随轻肥，青云宾从纷交驰。白眼向人多意气，  
宰牛烹羊如折葵。宴乐宁知白日短，时时醉拥双蛾眉。  
扬雄闭门空读书，门前碧草春离离。不如拂衣且归去，  
世上浮名徒尔为。  
  
卷273_27  【相思曲】戴叔伦  
高楼重重闭明月，肠断仙郎隔年别。紫萧横笛寂无声，  
独向瑶窗坐愁绝。鱼沈雁杳天涯路，始信人间别离苦。  
恨满牙床翡翠衾，怨折金钗凤凰股。井深辘轳嗟绠短，  
衣带相思日应缓。将刀斫水水复连，挥刃割情情不断。  
落红乱逐东流水，一点芳心为君死。妾身愿作巫山云，  
飞入仙郎梦魂里。  
  
卷273_28  【送别钱起】戴叔伦  
阳关多古调，无奈醉中闻。归梦吴山远，离情楚水分。  
孤舟经暮雨，征路入秋云。后夜同明月，山窗定忆君。  
  
卷273_29  【送张南史】戴叔伦  
陋巷无车辙，烟萝总是春。贾生独未达，原宪竟忘贫。  
草座留山月，荷衣远洛尘。最怜知己在，林下访闲人。  
  
卷273_30  【春日早朝应制】戴叔伦  
仙仗肃朝官，承平圣主欢。月沈宫漏静，雨湿禁花寒。  
丹荔来金阙，朱樱贡玉盘。六龙扶御日，只许近臣看。  
  
卷273_31  【早行寄朱山人放】戴叔伦  
山晓旅人去，天高秋气悲。明河川上没，芳草露中衰。  
此别又千里，少年能几时。心知剡溪路，聊且寄前期。  
  
卷273_32  【除夜宿石头驿（一作石桥馆）】戴叔伦  
旅馆谁相问，寒灯独可亲。一年将尽夜，万里未归人。  
寥落悲前事，支离笑此身。愁颜与衰鬓，明日又逢春。  
  
卷273_33  【吴明府自远而来留宿（一作卢新吴航忽远至留宿弊居）】戴叔伦  
出门逢故友，衣服满尘埃。岁月不可问，山川何处来。  
绮城容弊宅，散职寄灵台。自此留君醉，相欢得几回。  
  
卷273_34  【客夜与故人偶集（一作江乡故人偶集客舍）】戴叔伦  
天秋月又满，城阙夜千重。还作江南会，翻疑梦里逢。  
风枝惊暗鹊，露草覆寒蛩。羁旅长堪醉，相留畏晓钟。  
  
卷273_35  【送友人东归（一作方干诗，题云送卢评事东归）】戴叔伦  
万里杨柳色，出关送故人。轻烟拂流水，落日照行尘。  
积梦江湖阔，忆家兄弟贫。裴回灞亭上，不语自伤春。  
  
卷273_36  【江上别张欢（一作劝）】戴叔伦  
年年五湖上，厌见五湖春。长醉非关酒，多愁不为贫。  
山川迷道路，伊洛困风尘。今日扁舟别，俱为沧海人。  
  
卷273_37  【广陵送赵主簿自蜀归绛州宁觐】戴叔伦  
将归汾水上，远省锦城来。已泛西江尽，仍随北雁回。  
暮云征马速，晓月故关开。渐向庭闱近，留君醉一杯。  
  
卷273_38  【别友人（一作汝南逢董校书，又作别董校书）】戴叔伦  
扰扰倦行役，相逢陈蔡间。如何百年内，不见一人闲。  
对酒惜馀景，问程愁乱山。秋风万里道，又出穆陵关。  
  
卷273_39  【宿城南盛本道怀皇甫冉】戴叔伦  
暑夜宿南城，怀人梦不成。高楼邀落月，叠鼓送残更。  
隔浦云林近，满川风露清。东碕不可见，矫首若为情。  
  
卷273_40  【晖上人独坐亭】戴叔伦  
萧条心境外，兀坐独参禅。萝月明盘石，松风落涧泉。  
性空长入定，心悟自通玄。去住浑无迹，青山谢世缘。  
  
卷273_41  【送崔融】戴叔伦  
王者应无敌，天兵动远征。建牙连朔漠，飞骑入胡城。  
夜月边尘影，秋风陇水声。陈琳能草檄，含笑出长平。  
  
卷273_42  【游少林寺】戴叔伦  
步入招提路，因之访道林。石龛苔藓积，香径白云深。  
双树含秋色，孤峰起夕阴。屟廊行欲遍，回首一长吟。  
  
卷273_43  【崇德道中】戴叔伦  
暖日菜心稠，晴烟麦穗抽。客心双去翼，归梦一扁舟。  
废塔巢双鹤，长波漾白鸥。关山明月到，怆恻十年游。  
  
卷273_44  【雨】戴叔伦  
历历愁心乱，迢迢独夜长。春帆江上雨，晓镜鬓边霜。  
啼鸟云山静，落花溪水香。家人亦念我，与汝黯相忘。  
  
卷273_45  【过贾谊宅】戴叔伦  
一谪长沙地，三年叹逐臣。上书忧汉室，作赋吊灵均。  
旧宅秋荒草，西风客荐蘋。凄凉回首处，不见洛阳人。  
  
卷273_46  【冬日有怀李贺长吉】戴叔伦  
岁晚斋居寂，情人动我思。每因一尊酒，重和百篇诗。  
月冷猿啼惨，天高雁去迟。夜郎流落久，何日是归期。  
  
卷273_47  【送郎士元】戴叔伦  
白发金陵客，怀归不暂留。交情分两地，行色载孤舟。  
黄叶蝉吟晚，沧江雁送秋。何年重会此，诗酒复追游。  
  
卷273_48  【春江独钓】戴叔伦  
独钓春江上，春江引趣长。断烟栖草碧，流水带花香。  
心事同沙鸟，浮生寄野航。荷衣尘不染，何用濯沧浪。  
  
卷273_49  【山居即事】戴叔伦  
岩云掩竹扉，去鸟带馀晖。地僻生涯薄，山深俗事稀。  
养花分宿雨，剪叶补秋衣。野渡逢渔子，同舟荡月归。  
  
卷273_50  【赋得长亭柳】戴叔伦  
濯濯长亭柳，阴连灞水流。雨搓金缕细，烟褭翠丝柔。  
送客添新恨，听莺忆旧游。赠行多折取，那得到深秋。  
  
卷273_51  【客中言怀】戴叔伦  
白发照乌纱，逢人只自嗟。官闲如致仕，客久似无家。  
夜雨孤灯梦，春风几度花。故园归有日，诗酒老生涯。  
  
卷273_52  【山行】戴叔伦  
山行分曙色，一路见人稀。野鸟啼还歇，林花堕不飞。  
云迷栖鹤寺，水涩钓鱼矶。回首天将暝，逢僧话未归。  
  
卷273_53  【春日访山人】戴叔伦  
远访山中客，分泉谩煮茶。相携林下坐，共惜鬓边华。  
归路逢残雨，沿溪见落花。候门童子问，游乐到谁家。  
  
卷273_54  【卧病】戴叔伦  
门掩青山卧，莓苔积雨深。病多知药性，客久见人心。  
众鸟趋林健，孤蝉抱叶吟。沧洲诗社散，无梦盍朋簪。  
  
卷273_55  【赠月溪羽士】戴叔伦  
月明溪水上，谁识步虚声。夜静金波冷，风微玉练平。  
自知尘梦远，一洗道心清。更弄瑶笙罢，秋空鹤又鸣。  
  
卷273_56  【赠行脚僧】戴叔伦  
补衲随缘住，难违尘外踪。木杯能渡水，铁钵肯降龙。  
到处栖云榻，何年卧雪峰。师归日近，应偃旧房松。  
  
卷273_57  【重游长真寺】戴叔伦  
同到长真寺，青山四面同。鸟啼花竹暗，人散户庭空。  
蒲涧千年雨，松门午夜风。旧游悲往日，回首各西东。  
  
卷273_58  【晚望】戴叔伦  
山气碧氤氲，深林带夕曛。归孤嶂晚，犬吠隔溪云。  
杉竹何年种，烟尘此地分。桃源宁异此，犹恐世间闻。  
  
卷273_59  【寄赠翠岩奉上人】戴叔伦  
兰若倚西冈，年深松桂长。似闻葛洪井，还近赞公房。  
挂衲云林净，翻经石榻凉。下方一回首，烟露日苍苍。  
  
卷273_60  【过龙湾五王阁访友人不遇】戴叔伦  
野桥秋水落，江阁暝烟微。白日又欲午，高人犹未归。  
青林依古塔，虚馆静柴扉。坐久思题字，翻怜柿叶稀。  
  
卷273_61  【与友人过山寺】戴叔伦  
共有春山兴，幽寻此日同。谈诗访灵彻，入社愧陶公。  
竹暗闲房雨，茶香别院风。谁知尘境外，路与白云通。  
  
卷273_62  【赋得古井送王明府】戴叔伦  
古井庇幽亭，涓涓一窦明。仙源通海水，灵液孕山精。  
久旱宁同涸，长年只自清。欲彰贞白操，酌献使君行。  
  
卷273_63  【送耿十三湋复往辽海】戴叔伦  
仗剑万里去，孤城辽海东。旌旗愁落日，鼓角壮悲风。  
野迥边尘息，烽消戍垒空。辕门正休暇，投策拜元戎。  
  
卷273_64  【寄禅师寺华上人次韵三首】戴叔伦  
百年浑是客，白发总盈颠。佛国三秋别，云台五色连。  
朝盘香积饭，夜瓮落花泉。遥忆谈玄地，月高人未眠。  
禅心如落叶，不逐晓风颠。猊坐翻萧瑟，皋比喜接连。  
芙蓉开紫雾，湘玉映清泉。白昼谈经罢，闲从石上眠。  
德士名难避，风流学济颠。礼罗加璧至，荐鹗与云连。  
尘世休飞锡，松林且枕泉。近闻离讲席，听雨半山眠。  
  
卷273_65  【独坐】戴叔伦  
白发怀闽峤，丹心恋蓟门。官闲胜道院，宅远类荒村。  
二月霜花薄，群山雨气昏。东菑春事及，好向野人论。  
  
卷273_66  【李大夫见赠因之有呈】戴叔伦  
何言访衰疾，旌旆重淹留。谢礼诚难答，裁诗岂易酬。  
江清寒照动，山迥野云秋。一醉龙沙上，终欢胜旧游。  
  
卷273_67  【长沙送梁副端归京】戴叔伦  
奏书归阙下，祖帐出湘东。满座他乡别，何年此会同。  
藉芳怜岸草，闻笛怨江风。且莫乘流去，心期在醉中。  
  
卷273_68  【和尉迟侍郎夏杪闻蝉】戴叔伦  
楚人方苦热，柱史独闻蝉。晴日暮江上，惊风一叶前。  
荡摇清管杂，幽咽野风传。旅舍闻君听，无由更昼眠。  
  
卷273_69  【和李相公勉晦日蓬池游宴（同字）】戴叔伦  
高会吹台中，新年月桂空。貂蝉临野水，旌旆引春风。  
细草萦斜岸，纤条出故丛。微文复看猎，宁与解神同。  
  
卷273_70  【彭婆馆逢韦判官使还】戴叔伦  
受辞分路远，会府见君稀。雨雪经年去，轩车此日归。  
暮春愁见别，久客顺相依。寂寞伊川上，杨花空自飞。  
  
卷273_71  【酬别刘九郎评事传经同泉字】戴叔伦  
举袂掩离弦，枉君愁思篇。忽惊池上鹭，下咽陇头泉。  
对牖墙阴满，临扉日影圆。赖闻黄太守，章句此中传。  
  
卷273_72  【汉南遇方评事（一作襄州遇房评事由）】戴叔伦  
移家住汉阴，不复问华簪。贳酒宜城近，烧田梦泽深。  
暮山逢鸟入，寒水见鱼沈。与物皆无累，终年惬本心。  
  
卷273_73  【湘中怀古】戴叔伦  
昔人从逝水，有客吊秋风。何意千年隔，论心一日同。  
楚亭方作乱，汉律正酬功。倏忽桑田变，谗言亦已空。  
  
卷273_74  【京口怀古】戴叔伦  
大江横万里，古渡渺千秋。浩浩波声险，苍苍天色愁。  
三方归汉鼎，一水限吴州。霸国今何在，清泉长自流。  
  
卷273_75  【逢友生言怀】戴叔伦  
安亲非避地，羁旅十馀年。道长时流许，家贫故旧怜。  
相逢今岁暮，远别一方偏。去住俱难说，江湖正渺然。  
  
卷273_76  【长门怨】戴叔伦  
自忆专房宠，曾居第一流。移恩向他处，暂妒不容收。  
夜静管弦绝，月明宫殿秋。空将旧时意，长望凤凰楼。  
  
卷273_77  【郊园即事寄萧侍郎（一作呈萧常州复）】戴叔伦  
衰鬓辞馀秩，秋风入故园。结茅成暖室，汲井及清源。  
邻里桑麻接，儿童笑语喧。终朝非役役，聊寄远人言。  
  
卷273_78  【赠韦评事儹】戴叔伦  
与道共浮沈，人间岁月深。是非园吏梦，忧喜塞翁心。  
细草谁开径，芳条自结阴。由来居物外，无事可抽簪。  
  
卷273_79  【送少微上人入蜀】戴叔伦  
十方俱是梦，一念偶寻山。望刹经巴寺，持瓶向蜀关。  
乱猿心本定，流水性长闲。世俗多离别，王城几日还。  
  
卷273_80  【送道虔上人游方（一作方干诗）】戴叔伦  
律仪通外学，诗思入禅关。烟景随缘到，风姿与道闲。  
贯花留静室，咒水度空山。谁识浮云意，悠悠天地间。  
  
卷273_81  【送嵩律师头陀寺】戴叔伦  
相传五部学，更有一人成。此日灵山去，何方半座迎。  
麻衣逢雪暖，草履蹑云轻。若见中林石，应知第四生。  
  
卷273_82  【舟中见雨】戴叔伦  
今夜初听雨，江南杜若青。功名何卤莽，兄弟总凋零。  
梦远愁蝴蝶，情深愧鶺鴒。抚孤终日意，身世尚流萍。  
  
卷273_83  【送僧南归】戴叔伦  
兵尘犹澒洞，僧舍亦征求。师向江南去，予方毂下留。  
风霜两足白，宇宙一身浮。归及梅花发，题诗寄陇头。  
  
卷273_84  【江干】戴叔伦  
江干望不极，楼阁影缤纷。水气多为雨，人烟远是云。  
予生何濩落，客路转辛勤。杨柳牵愁思，和春上翠裙。  
  
卷273_85  【过友人隐居】戴叔伦  
潇洒绝尘喧，清溪流绕门。水声鸣石濑，萝影到林轩。  
地静留眠鹿，庭虚下饮猿。春花正夹岸，何必问桃源。  
  
卷273_86  【宿天竺寺晓发罗源】戴叔伦  
黄昏投古寺，深院一灯明。水砌长杉列，风廊败叶鸣。  
山云留别偈，王事速归程。迢递罗源路，轻舆候晓行。  
  
卷273_87  【留宿罗源西峰寺示辉上人】戴叔伦  
一宿西峰寺，尘烦暂觉清。远林生夕籁，高阁起钟声。  
山寂僧初定，廊深火自明。虽云殊出处，聊与说无生。  
  
卷273_88  【题横山寺】戴叔伦  
偶入横山寺，湖山景最幽。露涵松翠湿，风涌浪花浮。  
老衲供茶碗，斜阳送客舟。自缘归思促，不得更迟留。  
  
卷273_89  【泛舟】戴叔伦  
风软扁舟稳，行依绿水堤。孤尊秋露滑，短棹晚烟迷。  
夜静月初上，江空天更低。飘飘信流去，误过子猷溪。  
  
卷273_90  【宿灵岩寺】戴叔伦  
马疲盘道峻，投宿入招提。雨急山溪涨，云迷岭树低。  
凉风来殿角，赤日下天西。偃腹虚檐外，林空鸟恣啼。  
  
卷273_91  【江上别刘驾】戴叔伦  
天涯芳草遍，江路又逢春。海月留人醉，山花笑客贫。  
离杯倾祖帐，征骑逐行尘。回首风流地，登临少一人。  
  
卷273_92  【南轩】戴叔伦  
野居何处是，轩外一横塘。座纳薰风细，帘垂白日长。  
面山如对画，临水坐流觞。更爱闲花木，欣欣得向阳。  
  
卷273_93  【泊雁】戴叔伦  
泊雁鸣深渚，收霞落晚川。柝随风敛阵，楼映月低弦。  
漠漠汀帆转，幽幽岸火然。壑危通细路，沟曲绕平田。  
  
卷273_94  【巡诸州渐次空灵戍】戴叔伦  
寒尽鸿先至，春回客未归。蚤知名是病，不敢绣为衣。  
雾积川原暗，山多郡县稀。明朝下湘岸，更逐鹧鸪飞。  
  
卷273_95  【潭州使院书情寄江夏贺兰副端】戴叔伦  
云雨一萧散，悠悠关复河。俱从泛舟役，近隔洞庭波。  
楚水去不尽，秋风今又过。无因得相见，却恨寄书多。  
  
卷273_96  【过柳州】戴叔伦  
地尽江南戍，山分桂北林。火云三月合，石路九疑深。  
暗谷随风过，危桥共鸟寻。羁魂愁似绝，不复待猿吟。  
  
卷273_97  【经巴东岭】戴叔伦  
巴山不可上，徒驭亦裴回。旧栈歌难度，朝云湿未开。  
瀑泉飞雪雨，惊兽走风雷。此去无停候，征人几日回。  
  
卷273_98  【过申州】戴叔伦  
万人曾战死，几处见休兵。井邑初安堵，儿童未长成。  
凉风吹古木，野火入残营。牢落千馀里，山空水复清。  
  
卷273_99  【次下牢韵】戴叔伦  
独立荒亭上，萧萧对晚风。天高吴塞阔，日落楚山空。  
猿叫三声断，江流一水通。前程千万里，一夕宿巴东。  
  
卷273_100  【潘处士宅会别】戴叔伦  
相邀寒影晚，惜别故山空。邻里疏林在，池塘野水通。  
十年难遇后，一醉几人同。复此悲行子，萧萧逐转蓬。  
  
卷273_101  【暮春沐发晦日书怀寄韦功曹沨李录事从训王少府纯】戴叔伦  
朝沐敞南闱，盘跚待日晞。持梳发更落，览镜意多违。  
吾友见尝少，春风去不归。登高取一醉，犹可及芳菲。  
  
卷273_102  【长安早春赠万评事】戴叔伦  
春风归戚里，晓日上花枝。清管新莺发，重门细柳垂。  
经过千骑客，调笑五陵儿。何事灵台客，狂歌自不知。  
  
卷273_103  【留别宋处士】戴叔伦  
留欢方继烛，此会岂他人。乡里游从旧，儿童内外亲。  
夜深愁不醉，老去别何频。莫折园中柳，相看惜暮春。  
  
卷273_104  【留别道州李使君圻】戴叔伦  
泷路下丹徼，邮童挥画桡。山回千骑隐，云断两乡遥。  
渔沪拥寒溜，畲田落远烧。维舟更相忆，惆怅坐空宵。  
  
卷273_105  【将游东都留别包谏议】戴叔伦  
衰客惭墨绶，素舸逐秋风。云雨恩难报，江湖意已终。  
县当仙洞口，路出故园东。唯有新离恨，长留梦寐中。  
  
卷273_106  【灞岸别友】戴叔伦  
车马去迟迟，离言未尽时。看花一醉别，会面几年期。  
樵路高山馆，渔洲楚帝祠。南登回首处，犹得望京师。  
  
卷273_107  【临川从事还别崔法曹】戴叔伦  
谬官辞获免，滥狱会平反。远与故人别，龙钟望所言。  
阴天寒不雨，古木夜多猿。老病北归去，馀年学灌园。  
  
卷273_108  【海上别薛舟】戴叔伦  
行旅悲摇落，风波厌别离。客程秋草远，心事故人知。  
暮鸟翻江岸，征徒起路岐。自应无定所，还似欲相随。  
  
卷273_109  【婺州路别录事】戴叔伦  
府中相见少，江上独行遥。会日起离恨，新年别旧僚。  
春云犹伴雪，寒渚未通潮。回首群山暝，思君转寂寥。  
  
卷273_110  【建中癸亥岁奉天除夜宿武当山北茅平村】戴叔伦  
岁除日又暮，山险路仍新。驱传迷深谷，瞻星记北辰。  
古亭聊假寐，中夜忽逢人。相问皆呜咽，伤心不待春。  
  
卷273_111  【京口送皇甫司马副端曾舒州辞满归去东都】戴叔伦  
潮水忽复过，云帆俨欲飞。故园双阙下，左宦十年归。  
晚景照华发，凉风吹绣衣。淹留更一醉，老去莫相违。  
  
卷273_112  【送李审之桂州谒中丞叔】戴叔伦  
知音不可遇，才子向天涯。远水下山急，孤舟上路赊。  
乱云收暮雨，杂树落疏花。到日应文会，风流胜阮家。  
  
卷273_113  【送王翁信及第归江东旧隐（作方干诗，送友及第归浙东）】戴叔伦  
南行无俗侣，秋雁与寒云。野趣自多惬，名香日总闻。  
吴山中路断，浙水半江分。此地登临惯，含情一送君。  
  
卷273_114  【送李明府之任】戴叔伦  
身为百里长，家宠五诸侯。含笑听猿狖，摇鞭望斗牛。  
梅花堪比雪，芳草不知秋。别后南风起，相思梦岭头。  
  
卷273_115  【送郭太祝中孚归江东】戴叔伦  
乡人去欲尽，北雁又南飞。京洛风尘久，江湖音信稀。  
旧山知独往，一醉莫相违。未得辞羁旅，无劳问是非。  
  
卷273_116  【新秋夜寄江右友人】戴叔伦  
遥夜独不寐，寂寥蓬户中。河明五陵上，月满九门东。  
旧知亲友散，故园江海空。怀归正南望，此夕起秋风。  
  
卷273_117  【清明日送邓芮二子还乡（一作方干诗）】戴叔伦  
钟鼓喧离日，车徒促夜装。晓厨新变火，轻柳暗翻霜。  
传镜看华发，持杯话故乡。每嫌儿女泪，今日自沾裳。  
  
卷273_118  【送谢夷甫宰馀姚县（馀姚，一作鄮县）】戴叔伦  
君去方为宰，干戈尚未销。邑中残老小，乱后少官僚。  
廨宇经兵火，公田没海潮。到时应变俗，新政满馀姚。  
  
卷273_119  【送柳道时余北还（一作送观察李判官巡郴州）】戴叔伦  
征役各异路，烟波同旅愁。轻桡上桂水，大艑下扬州。  
何处成后会，今朝分旧游。离心比杨柳，萧飒不胜秋。  
  
卷273_120  【送万户曹之任扬州便归旧隐】戴叔伦  
拟归云壑去，聊寄宦名中。俸禄资生事，文章实国风。  
听潮回楚浪，看月照隋宫。傥有登楼望，还应伴庾公。  
  
卷273_121  【送李长史纵之任常州】戴叔伦  
不与名利隔，且为江汉游。吴山本佳丽，谢客旧淹留。  
狭道通陵口，贫家住蒋州。思归复怨别，寥落讵关秋。  
  
卷273_122  【南宾送蔡侍御游蜀】戴叔伦  
巴江秋欲尽，远别更凄然。月照高唐峡，人随贾客船。  
积云藏嶮路，流水促行年。不料相逢日，空悲尊酒前。  
  
卷273_123  【送崔拾遗峒江淮访图书】戴叔伦  
九门思谏议，万里采风谣。关外逢秋月，天涯过晚潮。  
雁来云杳杳，木落浦萧萧。空怨他乡别，回舟暮寂寥。  
  
卷273_124  【九日送洛阳李丞之任】戴叔伦  
为文通绝境，从宦及良辰。洛下知名早，腰边结绶新。  
且倾浮菊酒，聊拂染衣尘。独恨沧波侣，秋来别故人。  
  
卷273_125  【奉陪李大夫九日宴龙沙】戴叔伦  
邦君采菊地，近接旅人居。一命招衰疾，清光照里闾。  
去官惭比谢，下榻贵同徐。莫怪沙边倒，偏沾杯酌馀。  
  
卷273_126  【送车参军江陵（一作送韦参军，一作释清江诗）】戴叔伦  
槐花落尽柳阴清，萧索凉天楚客情。海上旧山无的信，  
东门归路不堪行。身随幻境劳多事，迹学禅心厌有名。  
公子道存知不弃，欲依刘表住南荆。  
  
卷273_127  【游清溪兰若（兼隐者旧居）】戴叔伦  
西看叠嶂几千重，秀色孤标此一峰。丹灶久闲荒宿草，  
碧潭深处有潜龙。灵仙已去空岩室，到客唯闻古寺钟。  
远对白云幽隐在，年年不离旧杉松。  
  
卷273_128  【赠史开府】戴叔伦  
南天胡马独悲嘶，白首相逢话鼓鼙。野战频年沙朔外，  
旌竿高与雪峰齐。扁舟远泛轻全楚，落日愁看旧紫泥。  
早晚瑶阶归伏奏，独能画地取关西。  
  
卷273_129  【登楼望月寄凤翔李少尹】戴叔伦  
陌上凉风槐叶凋，夕阳清露湿寒条。登楼望月楚山迥，  
月到南楼山独遥。心送情人趋凤阙，目随阳雁极烟霄。  
轩辕不重无名客，此地还能访寂寥。  
  
卷273_130  【和汴州李相公勉人日喜春】戴叔伦  
年来日日春光好，今日春光好更新。独献菜羹怜应节，  
遍传金胜喜逢人。烟添柳色看犹浅，鸟踏梅花落已频。  
东閤此时闻一曲，翻令和者不胜春。  
  
卷273_131  【奉酬卢端公饮后赠诸公见示之作】戴叔伦  
佐幕临戎旌旆间，五营无事万家闲。风吹杨柳渐拂地，  
日映楼台欲下山。绮席昼开留上客，朱门半掩拟重关。  
当时不敢辞先醉，误逐群公倒载还。  
  
卷273_132  【赠司空拾遗】戴叔伦  
侍臣何事辞云陛，江上弹冠见雪花。望阙未承丹凤诏，  
开门空对楚人家。陈琳草奏才还在，王粲登楼兴不赊。  
高馆更容尘外客，仍令归去待琼华。  
  
卷273_133  【越溪村居】戴叔伦  
年来桡客寄禅扉，多话贫居在翠微。黄雀数声催柳变，  
清溪一路踏花归。空林野寺经过少，落日深山伴侣稀。  
负米到家春未尽，风萝闲扫钓鱼矶。  
  
卷273_134  【赠韩道士（一作张佖诗）】戴叔伦  
日暮秋风吹野花，上清归客意无涯。桃源寂寂烟霞闭，  
天路悠悠星汉斜。还似世人生白发，定知仙骨变黄芽。  
东城南陌频相见，应是壶中别有家。  
  
卷273_135  【寄万德躬故居】戴叔伦  
日暮山风吹女萝，故人舟楫定如何。吕仙祠下寒砧急，  
帝子阁前秋水多。闽海风尘鸣戍鼓，江湖烟雨暗渔蓑。  
何时醉把黄花酒，听尔南征长短歌。  
  
卷273_136  【寄司空曙】戴叔伦  
细雨柴门生远愁，向来诗句若为酬。林花落处频中酒，  
海燕飞时独倚楼。北郭晚晴山更远，南塘春尽水争流。  
可能相别还相忆，莫遣杨花笑白头。  
  
卷273_137  【过故人陈羽山居】戴叔伦  
向来携酒共追攀，此日看云独未还。不见山中人半载，  
依然松下屋三间。峰攒仙境丹霞上，水绕渔矶绿玉湾。  
却望夏洋怀二妙，满崖霜树晓斑斑。  
  
卷273_138  【吊畅当】戴叔伦  
万里江南一布衣，早将佳句动京畿。徒闻子敬遗琴在，  
不见相如驷马归。朔雪恐迷新冢草，秋风愁老故山薇。  
玉堂知己能铭述，犹得精魂慰所依。  
  
卷273_139  【寄刘禹锡】戴叔伦  
谢相园西石径斜，知君习隐暂为家。有时出郭行芳草，  
长日临池看落花。春去能忘诗共赋，客来应是酒频赊。  
五年不见西山色，怅望浮云隐落霞。  
  
卷273_140  【寄孟郊】戴叔伦  
乱馀城郭怕经过，到处闲门长薜萝。用世空悲闻道浅，  
入山偏喜识僧多。醉归花径云生履，樵罢松岩雪满蓑。  
石上幽期春又暮，何时载酒听高歌。  
  
卷273_141  【赠徐山人】戴叔伦  
乱馀山水半凋残，江上逢君春正阑。针自指南天窅窅，  
星犹拱北夜漫漫。汉陵帝子黄金碗，晋代神仙白玉棺。  
回首风尘千里外，故园烟雨五峰寒。  
  
卷273_142  【过贾谊旧居】戴叔伦  
楚乡卑湿叹殊方，鵩赋人非宅已荒。谩有长书忧汉室，  
空将哀些吊沅湘。雨馀古井生秋草，叶尽疏林见夕阳。  
过客不须频太息，咸阳宫殿亦凄凉。  
  
卷273_143  【宫词】戴叔伦  
紫禁迢迢宫漏鸣，夜深无语独含情。春风鸾镜愁中影，  
明月羊车梦里声。尘暗玉阶綦迹断，香飘金屋篆烟清。  
贞心一任蛾眉妒，买赋何须问马卿。  
  
卷273_144  【汉宫人入道】戴叔伦  
萧萧白发出宫门，羽服星冠道意存。霄汉九重辞凤阙，  
云山何处访桃源。瑶池醉月劳仙梦，玉辇乘春却帝恩。  
回首吹箫天上伴，上阳花落共谁言。  
  
卷273_145  【二灵寺守岁】戴叔伦  
守岁山房迥绝缘，灯光香灺共萧然。无人更献椒花颂，  
有客同参柏子禅。已悟化城非乐界，不知今夕是何年。  
忧心悄悄浑忘寐，坐待扶桑日丽天。  
  
卷273_146  【暮春感怀】戴叔伦  
杜宇声声唤客愁，故园何处此登楼。落花飞絮成春梦，  
剩水残山异昔游。歌扇多情明月在，舞衣无意彩云收。  
东皇去后韶华尽，老圃寒香别有秋。  
四十无闻懒慢身，放情丘壑任天真。悠悠往事杯中物，  
赫赫时名扇外尘。短策看云松寺晚，疏帘听雨草堂春。  
山花水鸟皆知己，百遍相过不厌贫。  
  
卷273_147  【哭朱放】戴叔伦  
几年湖海挹馀芳，岂料兰摧一夜霜。世空传名耿耿，  
泉台杳隔路茫茫。碧窗月落琴声断，华表云深鹤梦长。  
最是不堪回首处，九泉烟冷树苍苍。  
  
卷273_148  【酬盩厔耿少府湋见寄】戴叔伦  
方丈萧萧落叶中，暮天深巷起悲风。流年不尽人自老，  
外事无端心已空。家近小山当海畔，身留环卫荫墙东。  
遥闻相访频逢雪，一醉寒宵谁与同。  
  
卷273_149  【赠慧上人】戴叔伦  
仙槎江口槎溪寺，几度停舟访未能。自恨频年为远客，  
喜从异郡识高僧。云霞色酽禅房衲，星月光涵古殿灯。  
何日却飞真锡返，故人丘木翳寒藤。  
  
卷273_150  【渐至涪州先寄王员外使君纵】戴叔伦  
文教通夷俗，均输问火田。江分巴字水，树入夜郎烟。  
毒瘴含秋气，阴崖蔽曙天。路难空计日，身老不由年。  
将命宁知远，归心讵可传。星郎复何意，出守五溪边。  
  
卷273_151  【和河南罗主簿送校书兄归江南】戴叔伦  
兄弟泣殊方，天涯指故乡。断云无定处，归雁不成行。  
草莽人烟少，风波水驿长。上虞亲渤澥，东楚隔潇湘。  
古戍阴传火，寒芜晓带霜。海门潮滟滟，沙岸荻苍苍。  
京辇辞芸阁，蘅芳忆草堂。君始宁隐，还缉旧荷裳。  
  
卷273_152  【晓闻长乐钟声】戴叔伦  
汉苑钟声早，秦郊曙色分。霜凌万户彻，风散一城闻。  
已启蓬莱殿，初朝鸳鹭群。虚心方应物，大扣欲干云。  
近杂鸡人唱，新传凫氏文。能令翰苑客，流听思氛氲。  
  
卷273_153  【听霜钟】戴叔伦  
渺渺飞霜夜，寥寥远岫钟。出云疑断续，入户乍舂容。  
度枕频惊梦，随风几韵松。悠扬来不已，杳霭去何从。  
仿佛烟岚隔，依稀岩峤重。此时聊一听，馀响绕千峰。  
  
卷273_154  【同前】戴叔伦  
寥亮来丰岭，分明辨古钟。应霜如自击，中节每相从。  
静听非闲扣，潜应蕴圣踪。风间时断续，云外更舂容。  
虚警和清籁，雄鸣隔乱峰。因知谕知己，感激更难逢。  

## 全唐诗(上)　卷二百七十四

卷274_1  【酬崔法曹遗剑】戴叔伦  
临风脱佩剑，相劝静胡尘。自料无筋力，何由答故人。  
  
卷274_2  【敬报孙常州二首】戴叔伦  
衰病苦奔走，未尝追旧游。何言问憔悴，此日驻方舟。  
远道曳故屐，馀春会高斋。因言别离久，得尽平生怀。  
  
卷274_3  【将赴东阳留上包谏议】戴叔伦  
敝邑连山远，仙舟数刻同。多惭屡回首，前路在泥中。  
  
卷274_4  【答崔法曹】戴叔伦  
后会知不远，今欢亦愿留。江天梅雨散，况在月中楼。  
  
卷274_5  【问严居士易】戴叔伦  
自公来问易，不复待加年。更有垂帘会，遥知续草玄。  
  
卷274_6  【新年第二夜答处上人宿玉芝观见寄】戴叔伦  
阳春已三日，会友闻昨夜。可爱剡溪僧，独寻陶景舍。  
  
卷274_7  【赴抚州对酬崔法曹夜雨滴空阶五首】戴叔伦  
雨落湿孤客，心惊比栖鸟。空阶夜滴繁，相乱应到晓。  
高会枣树宅，清言莲社僧。两乡同夜雨，旅馆又无灯。  
谤议不自辨，亲朋那得知。雨中驱马去，非是独伤离。  
离室雨初晦，客程云陡暗。方为对吏人，敢望邮童探。  
纵酒常掷盏，狂歌时入室。离群怨雨声，幽抑方成疾。  
  
卷274_8  【又酬晓灯离暗室五首】戴叔伦  
知疑奸叟谤，闲与情人话。犹是别时灯，不眠同此夜。  
寒灯扬晓焰，重屋惊春雨。应想远行人，路逢泥泞阻。  
灯光照虚屋，雨影悬空壁。一向檐下声，远来愁处滴。  
楚僧话寂灭，俗虑比虚空。赖有残灯喻，相传昏暗中。  
雨声乱灯影，明灭在空阶。并枉五言赠，知同万里怀。  
  
卷274_9  【同赋龙沙墅】戴叔伦  
回转沙岸近，欹斜林岭重。因君访遗迹，此日见真龙。  
  
卷274_10  【昭君词】戴叔伦  
汉宫若远近，路在寒沙上。到死不得归，何人共南望。  
  
卷274_11  【劝陆三饮酒】戴叔伦  
寒郊好天气，劝酒莫辞频。扰扰钟陵市，无穷不醉人。  
  
卷274_12  【关山月二首】戴叔伦  
月出照关山，秋风人未还。清光无远近，乡泪半书间。  
一雁过连营，繁霜覆古城。胡笳在何处，半夜起边声。  
  
卷274_13  【送王司直】戴叔伦  
西塞云山远，东风道路长。心胜潮水，相送过浔阳。  
  
卷274_14  【宿无可上人房】戴叔伦  
偶来人境外，何处染嚣尘。倘许栖林下，僧中老此身。  
  
卷274_15  【山居】戴叔伦  
麋鹿自成群，何人到白云。山中无外事，终日醉醺醺。  
  
卷274_16  【口号】戴叔伦  
白发千茎雪，寒窗懒著书。最怜吟苜蓿，不及向桑榆。  
  
卷274_17  【夜坐】戴叔伦  
夜静河汉高，独坐庭前月。忽起故园思，动作经年别。  
  
卷274_18  【堤上柳】戴叔伦  
垂柳万条丝，春来织别离。行人攀折处，闺妾断肠时。  
  
卷274_19  【遣兴】戴叔伦  
明月临沧海，闲云恋故山。诗名满天下，终日掩柴关。  
  
卷274_20  【赠张挥使】戴叔伦  
谪戍孤城小，思家万里遥。汉廷求卫霍，剑珮上青霄。  
  
卷274_21  【偶成】戴叔伦  
野水连天碧，峰峦入海青。沧浪者谁子，一曲醉中听。  
  
卷274_22  【画蝉】戴叔伦  
饮露身何洁，吟风韵更长。斜阳千万树，无处避螳螂。  
  
卷274_23  【题天柱山图】戴叔伦  
拔翠五云中，擎天不计功。谁能凌绝顶，看取日升东。  
  
卷274_24  【松鹤】戴叔伦  
雨湿松阴凉，风落松花细。独鹤爱清幽，飞来不飞去。  
  
卷274_25  【草堂一上人】戴叔伦  
一公持一钵，相复度遥岑。地瘦无黄独，春来草更深。  
  
卷274_26  【题黄司直园】戴叔伦  
为忆去年梅，凌寒特地来。门前空腊尽，浑未有花开。  
  
卷274_27  【北山游亭】戴叔伦  
西崦水泠泠，沿冈有游亭。自从春草长，遥见只青青。  
  
卷274_28  【赠李唐山人（一作李山人唐）】戴叔伦  
此意无所欲，闭门风景迟。柳条将白发，相对共垂丝。  
  
卷274_29  【题秦隐君丽句亭】戴叔伦  
北人归欲尽，犹自住萧山。闭户不曾出，诗名满世间。  
  
卷274_30  【答孙常州见忆】戴叔伦  
画鹢春风里，迢遥去若飞。那能寄相忆，不并子猷归。  
  
卷274_31  【送裴明州（一本有郎中徵三字）效南朝体】戴叔伦  
沅水连湘水，千波万浪中。郎未得去，惭愧石尤风。  
  
卷274_32  【戏留顾十一明府】戴叔伦  
江明雨初歇，山暗云犹湿。未可动归桡，前程风浪急。  
  
卷274_33  【答崔载华】戴叔伦  
文案日成堆，愁眉拽不开。偷归瓮间卧，逢个楚狂来。  
  
卷274_34  【将赴行营劝客同醉】戴叔伦  
丝管霜天夜，烟尘淮水西。明朝上征去，相伴醉如泥。  
  
卷274_35  【夏夜江楼会别】戴叔伦  
不作十日别，烦君此相留。雨馀江上月，好醉竹间楼。  
  
卷274_36  【岁除日奉推事使牒追赴抚州辨…处士上人同赋人字口号】戴叔伦  
上国杳未到，流年忽复新。回车不自识，君定送何人。  
  
卷274_37  【江馆会别】戴叔伦  
离亭一会宿，能有几人同。莫以回车泣，前途不尽穷。  
  
卷274_38  【容州回逢陆三别】戴叔伦  
西南积水远，老病喜生归。此地故人别，空馀泪满衣。  
  
卷274_39  【古意寄呈王侍郎】戴叔伦  
夜光贮怀袖，待报一顾恩。日向江湖老，此心谁为论。  
  
卷274_40  【送李大夫渡口阻风】戴叔伦  
浪息定何时，龙门到恐迟。轻舟不敢渡，空立望旌旗。  
  
卷274_41  【过三闾庙】戴叔伦  
沅湘流不尽，屈宋怨何深。日暮秋烟起，萧萧枫树林。  
  
卷274_42  【泊湘口】戴叔伦  
湘山千岭树，桂水九秋波。露重猿声绝，风清月色多。  
  
卷274_43  【游道林寺】戴叔伦  
佳山路不远，俗侣到常稀。及此烟霞暮，相看复欲归。  
  
卷274_44  【后宫曲】戴叔伦  
初入长门宫，谓言君戏妾。宁知秋风至，吹尽庭前叶。  
  
卷274_45  【新别离（一作戎昱诗）】戴叔伦  
手把杏花枝，未曾经别离。黄昏掩闺后，寂寞心自知。  
  
卷274_46  【夏日登鹤岩偶成】戴叔伦  
天风吹我上层冈，露洒长松六月凉。  
愿借老僧双白鹤，碧云深处共翱翔。  
  
卷274_47  【题净居寺】戴叔伦  
玉壶山下云居寺，六百年来选佛场。  
满地白云关不住，石泉流出落花香。  
  
卷274_48  【昭君词】戴叔伦  
汉家宫阙梦中归，几度毡房泪湿衣。  
惆怅不如边雁影，秋风犹得向南飞。  
  
卷274_49  【织女词】戴叔伦  
凤梭停织鹊无音，梦忆仙郎夜夜心。  
难得相逢容易别，银河争似妾愁深。  
  
卷274_50  【塞上曲二首】戴叔伦  
军门频纳受降书，一剑横行万里馀。  
汉祖谩夸娄敬策，却将公主嫁单于。  
汉家旌帜满阴山，不遣胡儿匹马还。  
愿得此身长报国，何须生入玉门关。  
  
卷274_51  【闺怨】戴叔伦  
看花无语泪如倾，多少春风怨别情。  
不识玉门关外路，梦中昨夜到边城。  
  
卷274_52  【春怨】戴叔伦  
金鸭香消欲断魂，梨花春雨掩重门。  
欲知别后相思意，回看罗衣积泪痕。  
  
卷274_53  【旅次寄湖南张郎中】戴叔伦  
闭门茅底偶为邻，北阮那怜南阮贫。  
却是梅花无世态，隔墙分送一枝春。  
  
卷274_54  【题友人山居】戴叔伦  
四郭青山处处同，客怀无计答秋风。  
数家茅屋清溪上，千树蝉声落日中。  
  
卷274_55  【别郑谷】戴叔伦  
朝阳斋前桃李树，手栽清荫接比邻。  
明年此地看花发，愁向东风忆故人。  
  
卷274_56  【赠鹤林上人】戴叔伦  
日日涧边寻茯芩，岩扉常掩凤山青。  
归来挂衲高林下，自剪芭蕉写佛经。  
  
卷274_57  【题稚川山水】戴叔伦  
松下茅亭五月凉，汀沙云树晚苍苍。  
行人无限秋风思，隔水青山似故乡。  
  
卷274_58  【过柳溪道院】戴叔伦  
溪上谁家掩竹扉，鸟啼浑似惜春晖。  
日斜深巷无人迹，时见梨花片片飞。  
  
卷274_59  【荔枝】戴叔伦  
红颗真珠诚可爱，白须太守亦何痴。  
十年结子知谁在，自向中庭种荔枝。  
  
卷274_60  【忆原上人】戴叔伦  
一两棕鞋八尺藤，广陵行遍又金陵。  
不知竹雨竹风夜，吟对秋山那寺灯。  
  
卷274_61  【闲思】戴叔伦  
伯劳东去鹤西还，云总无心亦度山。  
何似严陵滩上客，一竿长伴白鸥闲。  
  
卷274_62  【兰溪棹歌】戴叔伦  
凉月如眉挂柳湾，越中山色镜中看。  
兰溪三日桃花雨，半夜鲤鱼来上滩。  
  
卷274_63  【苏溪亭】戴叔伦  
苏溪亭上草漫漫，谁倚东风十二阑。  
燕子不归春事晚，一汀烟雨杏花寒。  
  
卷274_64  【敬酬陆山人二首】戴叔伦  
党议连诛不可闻，直臣高士去纷纷。  
当时漏夺无人问，出宰东阳笑杀君。  
由来海畔逐樵渔，奉诏因乘使者车。  
却掌山中子男印，自看犹是旧潜夫。  
  
卷274_65  【答崔法曹赋四雪】戴叔伦  
楚僧蹑雪来招隐，先访高人积雪中。  
已别剡溪逢雪去，雪山修道与师同。  
  
卷274_66  【抚州被推昭雪答陆太祝三首】戴叔伦  
求理由来许便宜，汉朝龚遂不为疵。  
如今谤起翻成累，唯有新人子细知。  
贫交相爱果无疑，共向人间听直词。  
从古以来何限枉，惭知暗室不曾欺。  
春风旅馆长庭芜，俯首低眉一老夫。  
已对铁冠穷事本，不知廷尉念冤无。  
  
卷274_67  【送独孤cl还京】戴叔伦  
举家相逐还乡去，不向秋风怨别时。  
湖水两重山万里，定知行尽到京师。  
  
卷274_68  【临流送顾东阳】戴叔伦  
海上独归惭不及，邑中遗爱定无双。  
兰桡起唱逐流去，却恨山溪通外江。  
  
卷274_69  【行营送马侍御】戴叔伦  
万里羽书来未绝，五关烽火昼仍传。  
故人多病尽归去，唯有刘桢不得眠。  
  
卷274_70  【送秦系】戴叔伦  
五都来往无旧业，一代公卿尽故人。  
不肯低头受羁束，远师溪上拂缨尘。  
  
卷274_71  【送裴判官回湖南】戴叔伦  
莫怕南风且尽欢，湘山多雨夏中寒。  
送君万里不觉远，此地曾为心铁官。  
  
卷274_72  【再巡道永留别】戴叔伦  
鬓下初惊白发时，更逢离别助秋悲。  
从今不学四方事，已共家人海上期。  
  
卷274_73  【别崔法曹】戴叔伦  
欲作别离西入秦，芝田枣径往来频。  
东湖此夕更留醉，逢著庐山学道人。  
  
卷274_74  【送萧二】戴叔伦  
拟向田间老此身，寒郊怨别甚於春。  
又闻故里朋游尽，到日知逢何处人。  
  
卷274_75  【湘川野望】戴叔伦  
怀王独与佞人谋，闻道忠臣入乱流。  
今日登高望不见，楚云湘水各悠悠。  
  
卷274_76  【将至道州寄李使君】戴叔伦  
九疑深路绕山回，木落天清猿昼哀。  
犹隔箫韶一峰在，遥传五马向东来。  
  
卷274_77  【与虞沔州谒藏真上人】戴叔伦  
故侯将我到山中，更上西峰见远公。  
共问置心何处好，主人挥手指虚空。  
  
卷274_78  【题招隐寺】戴叔伦  
昨日临川谢病还，求田问舍独相关。  
宋时有井如今在，却种胡麻不买山。  
  
卷274_79  【过珥渎单老（一作宅）】戴叔伦  
毫末成围海变田，单家依旧住溪边。  
比来已向人间老，今日相过却少年。  
  
卷274_80  【族兄各年八十馀见招游洞】戴叔伦  
鹤发婆娑乡里亲，相邀共看往年春。  
拟将儿女归来住，且是茅山见老人。  
  
卷274_81  【登高回乘月寻僧】戴叔伦  
插鬓茱萸来未尽，共随明月下沙堆。  
高缁寂寂不相问，醉客无端入定来。  
  
卷274_82  【赠殷亮】戴叔伦  
日日河边见水流，伤春未已复悲秋。  
山中旧宅无人住，来往风尘共白头。  
  
卷274_83  【夜发袁江寄李颍川刘侍御】戴叔伦  
半夜回舟入楚乡，月明山水共苍苍。  
孤猿更叫秋风里，不是愁人亦断肠。  
  
卷274_84  【对酒示申屠学士】戴叔伦  
三重江水万重山，山里春风度日闲。  
且向白云求一醉，莫教愁梦到乡关。  
  
卷274_85  【对月答袁明府】戴叔伦  
山下孤城月上迟，相留一醉本无期。  
明年此夕游何处，纵有清光知对谁。  
  
卷274_86  【送前上饶严明府摄玉山】戴叔伦  
家在故林吴楚间，冰为溪水玉为山。  
更将旧政化邻邑，遥见逋人相逐还。  
  
卷274_87  【听歌回马上赠崔法曹】戴叔伦  
秋风里许杏花开，杏树傍边醉客来。  
共待夜深听一曲，醒人骑马断肠回。  
  
卷274_88  【酬骆侍御答诗】戴叔伦  
风传画阁空知晓，雨湿江城不见春。  
堆案绕床君莫怪，已经愁思古时人。  
  
卷274_89  【送孙直游郴州】戴叔伦  
孤舟上水过湘沅，桂岭南枝花正繁。  
行客自知心有托，不闻惊浪与啼猿。  
  
卷274_90  【麓山寺会送尹秀才】戴叔伦  
湖上逢君亦不闲，暂将离别到深山。  
飘蓬惊鸟那自定，强欲相留云树间。  
  
卷274_91  【送董颋】戴叔伦  
霜雁群飞下楚田，羁人掩泪望秦天。  
君行江海无定所，别后相思何处边。  
  
卷274_92  【别张员外】戴叔伦  
木叶纷纷湘水滨，此中何事往频频。  
临风自笑归时晚，更送浮云逐故人。  
  
卷274_93  【送张评事】戴叔伦  
城郭喧喧争送远，危梁袅袅渡东津。  
杨花展转引征骑，莫怪山中多看人。  
  
卷274_94  【送吕少府】戴叔伦  
共醉流芳独归去，故园高士日相亲。  
深山古路无杨柳，折取桐花寄远人。  
  
卷274_95  【送人游岭南】戴叔伦  
少别华阳万里游，近南风景不曾秋。  
红芳绿笋是行路，纵有啼猿听却幽。  
  
卷274_96  【妻亡后别妻弟】戴叔伦  
杨柳青青满路垂，赠行惟折古松枝。  
停舟一对湘江哭，哭罢无言君自知。  
  
卷274_97  【和崔法曹建溪闻猿】戴叔伦  
曾向巫山峡里行，羁猿一叫一回惊。  
闻道建溪肠欲断，的知断著第三声。  
  
卷274_98  【湘南即事】戴叔伦  
卢橘花开枫叶衰，出门何处望京师。  
沅湘日夜东流去，不为愁人住少时。  
  
卷274_99  【代书寄京洛旧游】戴叔伦  
今年十月温风起，湘水悠悠生白蘋。  
欲寄远书还不敢，却愁惊动故乡人。  
  
卷274_100  【蕲州行营作】戴叔伦  
蕲水城西向北看，桃花落尽柳花残。  
朱旗半卷山川小，白马连嘶草树寒。  
  
卷274_101  【题武当逸禅师兰若】戴叔伦  
我身本似远行客，况是乱时多病身。  
经山涉水向何处，羞见竹林禅定人。  
  
卷274_102  【谷城逢杨评事】戴叔伦  
远自五陵独窜身，筑阳山中归路新。  
横流夜长不得渡，驻马荒亭逢故人。  
  
卷274_103  【听韩使君美人歌】戴叔伦  
仙人此夜忽凌波，更唱瑶台一遍歌。  
嫁与将军天上住，人间可得再相过。  
  
卷274_104  【转应词】戴叔伦  
边草，边草，边草尽来共老。山南山北雪晴，  
千里万里月明。明月，明月，胡笳一声愁绝。  
  
卷274_105  【精舍对雨】戴叔伦  
空门寂寂澹吾身，溪雨微微洗客尘。  
卧向白云晴未尽，任他黄鸟醉芳春。  
  
卷274_106  【宿灌阳滩】戴叔伦  
十月江边芦叶飞，灌阳滩冷上舟迟。  
今朝未遇高风便，还与沙鸥宿水湄。  
  
卷274_107  【酬赠张众甫】戴叔伦  
野人无本意，散木任天材。分向空山老，何言上苑来。  
迢遥千里道，依倚九层台。出处宁知命，轮辕岂自媒。  
更惭张处士，相与别蒿莱。  
  
卷274_108  【客舍秋怀呈骆正字士则】戴叔伦  
无言堪自喻，偶坐更相悲。木落惊年长，门闲惜草衰。  
买山犹未得，谏猎又非时。设被浮名系，归休渐欲迟。  
  
卷274_109  【寄中书李舍人纾】戴叔伦  
萍翻蓬自卷，不共本心期。复入重城里，频看百草滋。  
水流归思远，花发长年悲。尽日春风起，无人见此时。  
  
卷274_110  【赠康老人洽】戴叔伦  
酒泉布衣旧才子，少小知名帝城里。一篇飞入九重门，  
乐府喧喧闻至尊。宫中美人皆唱得，七贵因之尽相识。  
南邻北里日经过，处处淹留乐事多。不脱弊裘轻锦绮，  
长吟佳句掩笙歌。贤王贵主於我厚，骏马苍头如己有。  
暗将心事隔风尘，尽掷年光逐杯酒。青门几度见春归，  
折柳寻花送落晖。杜陵往往逢秋暮，望月临风攀古树。  
繁霜入鬓何足论，旧国连天不知处。尔来倏忽五十年，  
却忆当时思眇然。多识故侯悲宿草，曾看流水没桑田。  
百人会中一身在，被褐饮瓢终不改。陌头车马共营营，  
不解如君任此生。  
  
卷274_111  【暮春游长沙东湖赠辛兖州巢父二首】戴叔伦  
湘流分曲浦，缭绕古城东。岸转千家合，林开一镜空。  
人生无事少，心赏几回同。且复忘羁束，悠悠落照中。  
回环路不尽，历览意弥新。木畲田火，澄江荡桨人。  
缓歌寻极浦，一醉送残春。莫恨长沙远，他年忆此辰。  
  
卷274_112  【同兖州张秀才过王侍御参谋宅赋十韵（柳字）】戴叔伦  
十年官不进，敛迹无怨咎。漂荡海内游，淹留楚乡久。  
因参戎幕下，寄宅湘川口。翦竹开广庭，瞻山敞虚牖。  
闲门早春至，陋巷新晴后。覆地落残梅，和风袅轻柳。  
逢迎车马客，邀结风尘友。意惬时会文，夜长聊饮酒。  
秉心转孤直，沈照随可否。岂学屈大夫，忧惭对渔叟。  
  
卷274_113  【同辛兖州巢父卢副端岳相思献酬…兼呈辛魏二院长杨长宁】戴叔伦  
暮角发高城，情人坐中起。临觞不及醉，分散秋风里。  
虽有明日期，离心若千里。前欢反惆怅，后会还如此。  
焉得夜淹留，一回终宴喜。羁游复牵役，皆去重湖水。  
早晚泛归舟，吾从数君子。  
  
卷274_114  【酬袁太祝长卿小湖村山居书怀见寄】戴叔伦  
背江居隙地，辞职作遗人。耕凿资馀力，樵渔逐四邻。  
麦秋桑叶大，梅雨稻田新。篱落栽山果，池塘养海鳞。  
放歌聊自足，幽思忽相亲。余亦归休者，依君老此身。  
  
卷274_115  【送汶水王明府】戴叔伦  
何时别故乡，归去佩铜章。亲族移家尽，闾阎百战场。  
背关馀古木，近塞足风霜。遗老应相贺，知君不下堂。  
  
卷274_116  【奉同汴州李相公勉送郭布殿中出巡】戴叔伦  
轩车出东阁，都邑绕南河。马首先春至，人心比岁和。  
省风传隐恤，持法去烦苛。却想埋轮者，论功此日多。  
  
卷274_117  【送东阳顾明府罢归】戴叔伦  
祖帐临鲛室，黎人拥鹢舟。坐蓝高士去，继组鄙夫留。  
白日落寒水，青枫绕曲洲。相看作离别，一倍不禁愁。  
  
卷274_118  【抚州对事后送外生宋垓归饶州觐侍呈上姊夫】戴叔伦  
淮汴初丧乱，蒋山烽火起。与君随亲族，奔迸辞故里。  
京口附商客，海门正狂风。忧心不敢住，夜发惊浪中。  
云开方见日，潮尽炉峰出。石壁转棠阴，鄱阳寄茅室。  
淹留三十年，分种越人田。骨肉无半在，乡园犹未旋。  
尔家习文艺，旁究天人际。父子自相传，优游聊卒岁。  
学成不求达，道胜那厌贫。时入闾巷醉，好是羲皇人。  
顷因物役牵，偶逐簪组辈。谤书喧朝市，抚己惭浅昧。  
世业大小礼，近通颜谢诗。念渠还领会，非敢独为师。  
  
卷274_119  【永康孙明府颋秩满将归枉路访别】戴叔伦  
门前水流咽，城下乱山多。非是还家路，宁知枉骑过。  
风烟复欲隔，悲笑屡相和。不学陶公醉，无因奈别何。  
  
卷274_120  【将赴湖南留别东阳旧僚兼示吏人】戴叔伦  
智力苦不足，黎甿殊未安。忽从新命去，复隔旧僚欢。  
晓路整车马，离亭会衣冠。冰坚细流咽，烧尽乱峰寒。  
耆老相饯送，儿童亦悲酸。桐乡寄生怨，欲话此情难。  
  
卷274_121  【抚州处士胡泛见送北回两馆至南昌县界查溪兰若别】戴叔伦  
移樽铺山曲，祖帐查溪阴。铺山即远道，查溪非故林。  
凄然诵新诗，落泪沾素襟。郡政我何有，别情君独深。  
禅庭古树秋，宿雨清沈沈。挥袂千里远，悲伤去住心。  
  
卷274_122  【将巡郴永途中作】戴叔伦  
行役留三楚，思归又一春。自疑冠下发，聊此镜中人。  
机息知名误，形衰恨道贫。空将旧泉石，长与梦相亲。  
  
卷274_123  【桂阳北岭偶过野人所居，聊书即事呈王永州邕李道州圻】戴叔伦  
犬吠空山响，林深一径存。隔云寻板屋，渡水到柴门。  
日昼风烟静，花明草树繁。乍疑秦世客，渐识楚人言。  
不记逃乡里，居然长子孙。种田烧险谷，汲井凿高原。  
畦叶藏春雉，庭柯宿旅猿。岭阴无瘴疠，地隙有兰荪。  
内户均皮席，枯瓢沃野餐。远心知自负，幽赏讵能论。  
转步重崖合，瞻途落照昏。他时愿携手，莫比武陵源。  
  
卷274_124  【下鼻亭泷行八十里聊状艰险，寄青苗郑副端朔阳】戴叔伦  
泷水天际来，鼻山地中坼。盘涡几十处，叠溜皆千尺。  
直写卷沈沙，惊翻冲绝壁。淙淙振崖谷，汹汹竟朝夕。  
人语不自闻，日光乱相射。舣舟始摇漾，举棹旋奔激。  
既下同建瓴，半空方避石。前危苦未尽，后险何其迫。  
倏闪疾风雷，苍皇荡魂魄。因随伏流出，忽与跳波隔。  
远想欲回轩，岂兹还泛鹢。云涯多候馆，努力勤登历。  
  
卷274_125  【少女生日感怀】戴叔伦  
五逢晬日今方见，置尔怀中自惘然。乍喜老身辞远役，  
翻悲一笑隔重泉。欲教针线娇难解，暂弄琴书性已便。  
还有蔡家残史籍，可能分与外人传。  
  
卷274_126  【张评事涉秦居士系见访郡斋，即同赋中字】戴叔伦  
轺车忽枉辙，郡府自生风。遣吏山禽在，开樽野客同。  
古墙抽腊笋，乔木飏春鸿。能赋传幽思，清言尽至公。  
城欹残照入，池曲大江通。此地人来少，相欢一醉中。  
  
卷274_127  【小雪】戴叔伦  
花雪随风不厌看，更多还肯失林峦。  
愁人正在书窗下，一片飞来一片寒。  
  
卷274_128  【句】戴叔伦  
邻里龙沙北。（《临川六咏》）。  
麦秋桑叶大，梅雨稻田新。篱落栽山果，池塘养锦鳞。  

## 全唐诗(上)　卷二百七十五

卷275_1  【竞渡歌】张建封  
五月五日天晴明，杨花绕江啼晓莺。使君未出郡斋外，  
江上早闻齐和声。使君出时皆有准，马前已被红旗引。  
两岸罗衣破晕香，银钗照日如霜刃。鼓声三下红旗开，  
两龙跃出浮水来。棹影斡波飞万剑，鼓声劈浪鸣千雷。  
鼓声渐急标将近，两龙望标目如瞬。坡上人呼霹雳惊，  
竿头彩挂虹蜺晕。前船抢水已得标，后船失势空挥桡。  
疮眉血首争不定，输岸一朋心似烧。只将输赢分罚赏，  
两岸十舟五来往。须臾戏罢各东西，竞脱文身请书上。  
吾今细观竞渡儿，何殊当路权相持。不思得岸各休去，  
会到摧车折楫时。  
  
卷275_2  【酬韩校书愈打球歌】张建封  
仆本修文持笔者，今来帅领红旌下。不能无事习蛇矛，  
闲就平场学使马。军中伎痒骁智材，竞驰骏逸随我来。  
护军对引相向去，风呼月旋朋先开。俯身仰击复傍击，  
难于古人左右射。齐观百步透短门，谁羡养由遥破的。  
儒生疑我新发狂，武夫爱我生雄光。杖移鬃底拂尾后，  
星从月下流中场。不约，心自一。马不鞭，蹄自疾。  
凡情莫辨捷中能，拙目翻惊巧时失。韩生讶我为斯艺，  
劝我徐驱作安计。不知戎事竟何成，且愧吾人一言惠。  
  
卷275_3  【春山夜月】于良史  
春山多胜事，赏玩夜忘归。掬水月在手，弄花香满衣。  
兴来无远近，欲去惜芳菲。南望鸣钟处，楼台深翠微。  
  
卷275_4  【宿蓝田山口奉寄沈员外】于良史  
山暝飞群鸟，川长泛四邻。烟归河畔草，月照渡头人。  
朋友怀东道，乡关恋北辰。去留无所适，岐路独迷津。  
  
卷275_5  【冬日野望寄李赞府】于良史  
地际朝阳满，天边宿雾收。风兼残雪起，河带断冰流。  
北阙驰心极，南图尚旅游。登临思不已，何处得销愁。  
  
卷275_6  【闲居寄薛华】于良史  
隐几读黄老，闲居耳目清。僻居人事少，多病道心生。  
雨洗山林湿，鸦鸣池馆晴。晚来因废卷，行药至西城。  
  
卷275_7  【江上送友人】于良史  
看尔动行棹，未收离别筵。千帆忽见及，乱却故人船。  
纷泊雁群起，逶迤沙溆连。长亭十里外，应是少人烟。  
  
卷275_8  【田家秋日送友】于良史  
苍茫日初宴，遥野云初收。残雨北山里，夕阳东渡头。  
舟依渔溓合，水入田家流。何意君迷驾，山林应有秋。  
  
卷275_9  【自吟】于良史  
出身三十年，发白衣犹碧。日暮倚朱门，从朱污袍赤。  
  
卷275_10  【感兴】崔膺  
富贵难义合，困穷易感恩。来忠烈士，多出贫贱门。  
世上桃李树，但结繁华子。白屋抱关人，青云壮心死。  
本以势利交，势尽交情已。如何失情后，始叹门易轨。  
  
卷275_11  【别佳人（一作崔涯诗）】崔膺  
垄上流泉垄下分，断肠呜咽不堪闻。  
嫦娥一入月中去，巫峡千秋空白云。  
  
卷275_12  【御沟新柳】冯宿  
夹道天渠远，垂丝御柳新。千条宜向日，万户共迎春。  
轻翠含烟发，微音逐吹频。静看思渡口，回望忆江滨。  
袅袅分游骑，依依驻旅人。阳和如可及，攀折在兹辰。  
  
卷275_13  【酬白乐天刘梦得（一作尹河南酬乐天梦得）】冯宿  
共称洛邑难其选，何幸天书用不才。遥约和风新草木，  
且令新雪静尘埃。临岐有愧倾三省，别酌无辞醉百杯。  
明岁杏园花下集，须知春色自东来。  
  
卷275_14  【乐府答孟东野戏赠】陆长源  
芙蓉初出水，菡萏露中花。几吹著枯木，无奈值空槎。  
  
卷275_15  【酬孟十二新居见寄】陆长源  
大道本夷旷，高情亦冲虚。因随白云意，偶逐青萝居。  
青萝纷蒙密，四序无惨舒。馀清濯子襟，散彩还吾庐。  
去岁登美第，策名在公车。将必继管萧，岂惟蹑应徐。  
首夏尚清和，残芳遍丘墟。褰帏荫窗柳，汲井滋园蔬。  
达者贵知心，古人不愿馀。爱君蒋生径，且著茂陵书。  
  
卷275_16  【答东野夷门雪（郊客于汴将归赋夷门雪赠别长源答此）】陆长源  
好丹与素道不同，失意得途事皆别。东邻少年乐未央，  
南客思归肠欲绝。千里长河冰复冰，云鸿冥冥楚山雪。  
  
卷275_17  【句】陆长源  
忽然一曲称君心，破却中人百家产。  
（《讽刺》。以下并《纪事》）。  
城外平人驱欲尽，帐中犹打衮花球。  
  
卷275_18  【寄兴国池鹤上刘相公】张众甫  
驯狎经时久，褵褷短翮存。不随淮海变，空愧稻粱恩。  
独立秋天静，单栖夕露繁。欲飞还敛翼，讵敢望乘轩。  
  
卷275_19  【送李司直使吴（得家花斜沙字，依次用）】张众甫  
使臣方拥传，王事远辞家。震泽逢残雨，新丰过落花。  
水萍千叶散，风柳万条斜。何处看离恨，春江无限沙。  
  
卷275_20  【送李观之宣州谒袁中丞赋得三州渡】张众甫  
古渡大江滨，西南距要津。自当舟楫路，应济往来人。  
翻浪惊飞鸟，回风起绿苹。君看波上客，岁晚独垂纶。  
  
卷275_21  【宿慧山寺】王武陵  
秋日游古寺，秋山正苍苍。泛舟次岩壑，稽首金仙堂。  
下有寒泉流，上有珍禽翔。石门吐明月，竹木涵清光。  
中夜河沈沈，但闻松桂香。旷然出尘境，忧虑澹已忘。  
  
卷275_22  【秋暮登北楼】王武陵  
秋满空山悲客心，山楼晴望散幽襟。一川红树迎霜老，  
数曲清溪绕寺深。寒气急催遥塞雁，夕风高送远城砧。  
三年海上音书绝，乡国萧条惟梦寻。  
  
卷275_23  【宿慧山寺】朱宿  
古寺隐秋山，登攀度林樾。悠然青莲界，此地尘境绝。  
机闲任昼昏，虑澹知生灭。微吹递遥泉，疏松对残月。  
庭虚露华缀，池净荷香发。心悟形未留，迟迟履归辙。  
岁月人间促，烟霞此地多。殷勤竹林寺，更得几回过。  

## 全唐诗(上)　卷二百七十六

卷276_1  【送惟良上人归江南（一作郢上人）】卢纶  
落日映危樯，归僧向岳阳。注瓶寒浪静，读律夜船香。  
苦雾沈山影，阴霾发海光。群生一何负，多病礼医王。  
  
卷276_2  【送韩都护还边】卢纶  
好勇知名早，争雄上将间。战多春入塞，猎惯夜登山。  
阵合龙蛇动，军移草木闲。今来部曲尽，白首过萧关。  
  
卷276_3  【送吉中孚校书归楚州旧山（中孚自仙官入仕）】卢纶  
青袍芸阁郎，谈笑挹侯王。旧箓藏云穴，新诗满帝乡。  
名高闲不得，到处人争识。谁知冰雪颜，已杂风尘色。  
此去复如何，东皋岐路多。藉芳临紫陌，回首忆沧波。  
年来倦萧索，但说淮南乐。并楫湖上游，连樯月中泊。  
沿溜入阊门，千灯夜市喧。喜逢邻舍伴，遥语问乡园。  
下淮风自急，树杪分郊邑。送客随岸行，离人出帆立。  
渔村绕水田，澹澹隔晴烟。欲就林中醉，先期石上眠。  
林昏天未曙，但向云边去。暗入无路山，心知有花处。  
登高日转明，下望见春城。洞里草空长，冢边人自耕。  
寥寥行异境，过尽千峰影。露色凝古坛，泉声落寒井。  
仙成不可期，多别自堪悲。为问桃源客，何人见乱时。  
  
卷276_4  【送姨弟裴均尉诸暨（此子先君元相旧判官）】卢纶  
相悲得成长，同是外家恩。旧业废三亩，弱年成一门。  
城开山日早，吏散渚禽喧。东阁谬容止，予心君冀言。  
  
卷276_5  【送邓州崔长史】卢纶  
出山车骑次诸侯，坐领图书见督邮。绕郭桑麻通淅口，  
满川风景接襄州。高城鸟过方催夜，废垒蝉鸣不待秋。  
闻说元规偏爱月，知君长得伴登楼。  
  
卷276_6  【送盐铁裴判官入蜀】卢纶  
传诏收方贡，登车著赐衣。榷商蛮客富，税地芋田肥。  
云白风雷歇，林清洞穴稀。炎凉君莫问，见即在忘归。  
  
卷276_7  【送魏广下第归扬州】卢纶  
楚乡云水内，春日众山开。淮浪参差起，江帆次第来。  
独归初失桂，共醉忽停杯。汉诏年年有，何愁掩上才。  
  
卷276_8  【送潘述应宏词下第归江南】卢纶  
愁与醉相和，昏昏竟若何。感年怀阙久，失意梦乡多。  
雨里行青草，山前望白波。江楼覆棋好，谁引仲宣过。  
  
卷276_9  【送从舅成都县丞广归蜀】卢纶  
褒谷通岷岭，青冥此路深。晚程椒瘴热，野饭荔枝阴。  
古郡三刀夜，春桥万里心。唯应对杨柳，暂醉卓家琴。  
  
卷276_10  【送宋校书赴宣州幕】卢纶  
南想宣城郡，清江野戍闲。艨艟高映浦，睥睨曲随山。  
名寄图书内，威生将吏间。春行板桥暮，应伴庾公还。  
  
卷276_11  【送李纵别驾加员外郎却赴常州幕】卢纶  
霄汉正联飞，江湖又独归。暂欢同赐被，不待易朝衣。  
山雨迎军晚，芦风候火微。还当宴铃阁，谢守亦光辉。  
  
卷276_12  【送元赞府重任龙门县】卢纶  
二职亚陶公，归程与梦同。柳垂平泽雨，鱼跃大河风。  
混迹威长在，孤清志自雄。应嗤向隅者，空寄路尘中。  
  
卷276_13  【送黎燧尉阳翟】卢纶  
玉貌承严训，金声称上才。列筵青草偃，骤马绿杨开。  
潘县花添发，梅家鹤暂来。谁知望恩者，空逐路人回。  
  
卷276_14  【送丹阳赵少府（即给事中涓亲弟）】卢纶  
恭闻林下别，未至亦沾裳。荻岸雨声尽，江天虹影长。  
佩韦宗懒慢，偷橘爱芳香。遥想从公后，称荣在上堂。  
  
卷276_15  【送菊潭王明府】卢纶  
组绶掩衰颜，辉光里第间。晚凉经灞水，清昼入商山。  
行境逢花发，弹琴见鹤还。唯应理农后，乡老贺君闲。  
  
卷276_16  【送陈明府赴萍县】卢纶  
素舸载陶公，南随万里风。梅花成雪岭，橘树当家僮。  
祠掩荒山下，田开野荻中。岁终书善绩，应与古碑同。  
  
卷276_17  【送申屠正字往湖南迎亲兼谒赵和州…并戏简前历阳李明府】卢纶  
晓月朣朦映水关，水边因到历阳山。千艘财货朱桥下，  
一曲闾阎青荻间。坦腹定逢潘令醉，上楼应伴庾公闲。  
欢馀若问南行计，知念天涯负米还。  
  
卷276_18  【送李尚书郎君昆季侍从归觐滑州】卢纶  
凤雏联翼美王孙，彩服戎装拟塞垣。金鼎对筵调野膳，  
玉鞭齐骑引行轩。冰河一曲旌旗满，墨诏千封雨露繁。  
更说务农将罢战，敢持歌颂庆晨昏。  
  
卷276_19  【送张调参军侍从归觐荆南因寄长林司空十四曙（得潜字）】卢纶  
玉勒侍行襜，郗超未有髯。守儒轻猎骑，承诲访沈潜。  
云势将峰杂，江声与屿兼。还当见王粲，应念二毛添。  
  
卷276_20  【送马尚书郎君侍从归觐太原】卢纶  
玉人垂玉鞭，百骑带櫜鞬。从赏野邮静，献新秋果鲜。  
塞屯丰雨雪，虏帐失山川。遥想称觞后，唯当共被眠。  
  
卷276_21  【送张成季往江上赋得垂杨】卢纶  
垂杨真可怜，地胜觉春偏。一穗雨声里，千条池色前。  
露繁光的皪，日丽影团圆。若到隋堤望，应逢花满船。  
  
卷276_22  【送陕府王司法】卢纶  
东门雪覆尘，出送陕城人。粉郭朝喧市，朱桥夜掩津。  
上寮应重学，小吏已甘贫。谢脁曾为掾，希君一比邻。  
  
卷276_23  【送太常李主簿归觐省】卢纶  
粲粲美仍都，清闲一贵儒。定交分玉剑，发咏写冰壶。  
风景随台位，河山入障图。上堂多庆乐，肯念谷中愚。  
  
卷276_24  【送从叔程归西川幕】卢纶  
千山冰雪晴，山静锦花明。群鹤栖莲府，诸戎拜柳营。  
浪依巴字息，风入蜀关清。岂念在贫巷，竹林鸣鸟声。  
  
卷276_25  【送万巨】卢纶  
把酒留君听琴，难堪岁暮离心。霜叶无风自落，  
秋云不雨空阴。愁荒村路细，马怯寒溪水深。  
望断青山独立，更知何处相寻。  
  
卷276_26  【途中遇雨马上口号留别张刘二端公】卢纶  
阴雷慢转野云长，骏马双嘶爱雨凉。  
应念龙钟在泥滓，欲摧肝胆事王章。  
  
卷276_27  【送夔州班使君】卢纶  
晓日照楼船，三军拜峡前。白云随浪散，青壁与城连。  
万岭岷峨雪，千家橘柚川。还知楚河内，天子许经年。  
  
卷276_28  【送从舅成都丞广归蜀（一作李端诗）】卢纶  
巴字天边水，秦人去是归。栈长山雨响，溪乱火田稀。  
俗富行应乐，官雄禄岂微。魏舒终有泪，还识宁家衣。  
  
卷276_29  【无题】卢纶  
耻将名利托交亲，只向尊前乐此身。才大不应成滞客，  
时危且喜是闲人。高歌犹爱思归引，醉语惟夸漉酒巾。  
□□□□□□□，岂能偏遣老风尘。  
  
卷276_30  【题念济寺】卢纶  
灵空闻偈夜清净，雨里花枝朝暮开。  
故友九泉留语别，逐臣千里寄书来。  
  
卷276_31  【河口逢江州朱道士因听琴】卢纶  
庐山道士夜携琴，映月相逢辨语音。  
引坐霜中弹一弄，满船商客有归心。  
  
卷276_32  【送夏侯校书归华阴别墅】卢纶  
山前白鹤村，竹雪覆柴门。候客定为黍，务农因燎原。  
乳冰悬暗井，莲石照晴轩。贳酒邻里睦，曝衣场圃喧。  
依然望君去，余性亦何昏。  
  
卷276_33  【送绛州郭参军】卢纶  
炎天故绛路，千里麦花香。董泽雷声发，汾桥水气凉。  
府趋随宓贱，野宴接王祥。送客今何幸，经宵醉玉堂。  
  
卷276_34  【中书舍人李座上送颍阳徐少府】卢纶  
颍阳春色似河阳，一望繁花一县香。  
今日送官君最恨，可怜才子白须长。  
  
卷276_35  【与从弟瑾同下第后出关言别】卢纶  
同作金门献赋人，二年悲见故园春。  
到阙不沾新雨露，还家空带旧风尘。  
杂花飞尽柳阴阴，官路逶迤绿草深。  
对酒已成千里客，望山空寄两乡心。  
出关愁暮一沾裳，满野蓬生古战场。  
孤村树色昏残雨，远寺钟声带夕阳。  
谁怜苦志已三冬，却欲躬耕学老农。  
流水白云寻不尽，期君何处得相逢。  
  
卷276_36  【赴虢州留别故人】卢纶  
世故相逢各未闲，百年多在别离间。  
昨夜秋风今夜雨，不知何处入空山。  
  
卷276_37  【冬夜赠别友人】卢纶  
愁听千家流水声，相思独向月中行。侵阶暗草秋霜重，  
遍郭寒山夜月明。连年客舍唯多病，数亩田园又废耕。  
更送乘轺归上国，应怜贡禹未成名。  
  
卷276_38  【送顾秘书献书后归岳州】卢纶  
黄叶落不尽，苍苔随雨生。当轩置尊酒，送客归江城。  
竹里闻机杼，舟中见弟兄。岳阳贤太守，应为改乡名。  
  
卷276_39  【送卫司法河中觐省（即故王吏部延昌外甥）】卢纶  
出身因强学，不以外家荣。年少无遗事，官闲有政声。  
晓山临野渡，落日照军营。共赏高堂下，连行弟与兄。  
  
卷276_40  【送从叔牧永州】卢纶  
五侯轩盖行何疾，零陵太守登车日。零陵太守泪盈巾，  
此日长安方欲春。虎府龙节照岐路，何苦愁为江海人。  
彼方韶景无时节，山水诸花恣开发。客投津戍少闻猿，  
雁过潇湘更逢雪。郡斋无事好闲眠，粳稻油油绿满川。  
浪里争迎三蜀货，月中喧泊九江船。今朝小阮同夷老，  
欲问明年借几年。  
  
卷276_41  【送赵真长归夏县旧山依阳征君读书】卢纶  
临杯忽泫然，非是恶离弦。尘陌望松雪，我衰君少年。  
幽僧曝山果，寒鹿守冰泉。感物如有待，况依回也贤。  
  
卷276_42  【留别耿湋侯钊冯著】卢纶  
相识少相知，与君俱已衰。笙镛新宅第，岐路古山陂。  
学道功难就，为儒事本迟。惟当与渔者，终老遂其私。  
  
卷276_43  【送浑炼归觐却赴阙庭】卢纶  
露幕拥簪裾，台庭饯伯鱼。彩衣人竞看，银诏帝亲书。  
知子当元老，为臣饯二疏。执珪期已迫，捧膳步宁徐。  
而我诚愚者，夫君岂病诸。探题多决胜，馔玉每分馀。  
荣比成功后，恩同造化初。甑尘方欲合，笼翮或将舒。  
榆荚钱难比，杨花雪不如。明朝古堤路，心断玉人车。  
  
卷276_44  【送崔邠拾遗】卢纶  
皎洁无瑕清玉壶，晓乘华幰向天衢。石建每闻宗谨孝，  
刘歆不敢衒师儒。谏修郊庙开宸虑，议按休征浅瑞图。  
今日攀车复何者，辕门垂白一愚夫。  
  
卷276_45  【送浑别驾赴舒州】卢纶  
江平芦荻齐，五两贴樯低。绕郭覆晴雪，满船闻曙鸡。  
鳣鲂宜入贡，橘柚亦成蹊。还似海沂日，风清无鼓鼙。  
  
卷276_46  【送从叔士准赴任润州司士】卢纶  
云起山城暮，沈沈江上天。风吹建业雨，浪入广陵船。  
久是吴门客，尝闻谢守贤。终悲去国远，泪尽竹林前。  
  
卷276_47  【送尹枢令狐楚及第后归觐】卢纶  
佳人比香草，君子即芳兰。宝器金罍重，清音玉珮寒。  
贡文齐受宠，献礼两承欢。鞍马并汾地，争迎陆与潘。  
  
卷276_48  【东潭宴饯河南赵少府】卢纶  
十载奉戎轩，日闻君子言。方将贺荣爵，遽乃怆离尊。  
岸转台阁丽，潭清弦管繁。松篁难晦节，雨露不私恩。  
坐使吏相勉，居为儒所尊。可怜桃李树，先发信陵门。  
  
卷276_49  【赋得馆娃宫送王山人游江东】卢纶  
苍苍枫树林，草合废宫深。越水风浪起，吴王歌管沈。  
燕归巢已尽，鹤语冢难寻。旅泊彼何夜，希君抽玉琴。  
  
卷276_50  【送畅当还旧山】卢纶  
常逢明月马尘间，是夜照君归处山。  
山中松桂花尽发，头白属君如等闲。  
  
卷276_51  【斅颜鲁公送挺赟归翠微寺】卢纶  
挺赟惠学该儒释，袖有颜徐真草迹。一斋三请纪行诗，  
诮我垂鞭弄鸣镝。寺悬金榜半山隅，石路荒凉松树枯。  
虎迹印雪大如斗，闰月暮天过得无。  
  
卷276_52  【送契玄法师赴内道场】卢纶  
昏昏醉老夫，灌顶遇醍醐。嫔御呈心镜，君王赐髻珠。  
降魔须战否，问疾敢行无。深契何相秘，儒宗本不殊。  
  
卷276_53  【送畅当赴山南幕】卢纶  
含情脱佩刀，持以佐贤豪。是月霜霰下，伊人行役劳。  
事将名共易，文与行空高。去矣奉戎律，悲君为我曹。  
  
卷276_54  【颜侍御厅丛篁咏送薛存诚】卢纶  
玉干百馀茎，生君此堂侧。拂帘寒雨响，拥砌深溪色。  
何事凤凰雏，兹焉理归翼。  
  
卷276_55  【秋晚河西县楼送浑中允赴朝阙】卢纶  
高楼吹玉箫，车马上河桥。岐路自奔隘，壶觞终寂寥。  
芳兰生贵里，片玉立清朝。今日台庭望，心遥非地遥。  
  
卷276_56  【达奚中丞东斋壁画山水…得树杪悬泉送长安赵元阳少府】卢纶  
素壁画飞泉，从云落树颠。练垂疑叶响，云并觉枝偏。  
利物得双剑，为儒当一贤。应思洒尘陌，调膳亦芳鲜。  
  
卷276_57  【送信州姚使君】卢纶  
朱幡徐转候群官，猿鸟无声郡宇宽。楚国上腴收赋重，  
汉家良牧得人难。铜铅满穴山能富，鸿雁连群地亦寒。  
几日政声闻户外，九江行旅得相欢。  
  
卷276_58  【送畅当】卢纶  
四望无极路，千里流大河。秋风满离袂，唯老事唯多。  
  
卷276_59  【送史兵曹判官赴楼烦】卢纶  
渥洼龙种散云时，千里繁花乍别离。中有重臣承霈泽，  
外无轻虏犯旌旗。山川自与郊坰合，帐幕时因水草移。  
敢谢亲贤得琼玉，仲宣能赋亦能诗。  
  
卷276_60  【送昙延法师讲罢赴上都】卢纶  
金缕袈裟国大师，能销坏宅火烧时。  
复来拥膝说无住，知向人天何处期。  
  
卷276_61  【送道士郄彝素归内道场】卢纶  
病老正相仍，忽逢张道陵。羽衣风淅淅，仙貌玉棱棱。  
叱我问中寿，教人祈上升。楼居五云里，几与武皇登。  
  
卷276_62  【赋得彭祖楼送杨德宗归徐州幕】卢纶  
四户八窗明，玲珑逼上清。外栏黄鹄下，中柱紫芝生。  
每带云霞色，时闻箫管声。望君兼有月，幢盖俨层城。  
  
卷276_63  【送饯从叔辞丰州幕归嵩阳旧居】卢纶  
白须宗孙侍坐时，愿持寿酒前致词。鄙词何所拟，  
请自边城始。边城贵者李将军，战鼓遥疑天上闻。  
屯田布锦周千里，牧马攒花溢万群。白云本是乔松伴，  
来绕青营复飞散。三声画角咽不通，万里蓬根一时断。  
丰州闻说似凉州，沙塞晴明部落稠。行客已去依独戍，  
主人犹自在高楼。梦亲旌旆何由见，每阻清风一回面。  
洞里先生那怪迟，人天无路自无期。砂泉丹井非同味，  
桂树榆林不并枝。吾翁致身殊得计，地仙亦是三千岁。  
莫著戎衣期上清，东方曼倩逢人轻。  
  
卷276_64  【送静居法师】卢纶  
五色香幢重复重，宝舆升座发神钟。薝卜名花飘不断，  
醍醐法味洒何浓。九天论道当宸眷，七祖传心合圣踪。  
愿比灵山前世别，多生还得此相逢。  
  
卷276_65  【送刘判官赴丰州（一作赴天德军）】卢纶  
衔杯吹急管，满眼起风砂。大漠山沈雪，长城草发花。  
策行须耻战，虏在莫言家。余亦祈勋者，如何别左车。  
  
卷276_66  【将赴京留献令公】卢纶  
沙鹤惊鸣野雨收，大河风物飒然秋。  
力微恩重谅难报，不是行人不解愁。  
  
卷276_67  【落第后归山下旧居留别刘起居昆季】卢纶  
寂寞过朝昏，沈忧岂易论。有时空卜命，无事可酬恩。  
寄食依邻里，成家望子孙。风尘知世路，衰贱到君门。  
醉里因多感，愁中欲强言。花林逢废井，战地识荒园。  
怅别临晴野，悲春上古原。鸟归山外树，人过水边村。  
潘岳方称老，嵇康本厌喧。谁堪将落羽，回首仰飞翻。  
  
卷276_68  【将赴阌乡灞上留别钱起员外】卢纶  
暖景登桥望，分明春色来。离心自惆怅，车马亦裴回。  
远雪和霜积，高花占日开。从官竟何事，忧患已相催。  
  
卷276_69  【虢州逢侯钊同寻南观因赠别（时居停务）】卢纶  
相见翻惆怅，应怜责废官。过深惭禄在，识浅赖刑宽。  
独失耕农业，同思弟侄欢。衰贫羞客过，卑束会君难。  
放鹤登云壁，浇花绕石坛。兴还江海上，迹在是非端。  
林密风声细，山高雨色寒。悠然此中别，宾仆亦阑干。  
  
卷276_70  【赴池州拜觐舅氏留上考功郎中舅（时舅氏初贬官池州）】卢纶  
孤贱易蹉跎，其如酷似何。衰荣同族少，生长外家多。  
别国桑榆在，沾衣血泪和。应怜失行雁，霜霰寄烟波。  
  
卷276_71  【送从侄滁州觐省】卢纶  
爱尔似龙媒，翩翩千里回。书从外氏学，竹自晋时栽。  
拥棹逢鸥舞，凭阑见雨来。上堂多庆乐，不醉莫停杯。  
  
卷276_72  【奉和圣制麟德殿宴百僚】卢纶  
云辟御筵张，山呼圣寿长。玉栏丰瑞草，金陛立神羊。  
台鼎资庖膳，天星奉酒浆。蛮夷陪作位，犀象舞成行。  
网已祛三面，歌因守四方。千秋不可极，花发满宫香。  
  
卷276_73  【和考功王员外杪秋忆终南旧居（一作岑参诗，或常衮诗）】卢纶  
静忆溪边宅，知君许谢公。晓霜凝耒耜，初日照梧桐。  
涧鼠喧藤蔓，山禽窜石丛。白云当岭雨，黄叶绕阶风。  
野果垂桥上，高泉落水中。欢荣来自间，羸贱赏曾同。  
月满珠藏海，天晴鹤在笼。馀阴如可寄，愿得隐墙东。  
  
卷276_74  【酬畅当寻嵩岳麻道士见寄】卢纶  
闻逐樵夫闲看棋，忽逢人世是秦时。开云种玉嫌山浅，  
渡海传书怪鹤迟，阴洞石床微有字，古坛松树半无枝。  
烦君远示青囊箓，愿得相从一问师。  
  
卷276_75  【酬李端长安寓居偶咏见寄】卢纶  
自别前峰隐，同为外累侵。几年亲酒会，此日有僧寻。  
学稼功还弃，论边事亦沈。众欢徒满目，专爱久离心。  
览鬓丝垂镜，弹琴泪洒襟。访田悲洛下，寄宅忆山阴。  
薄溜漫青石，横云架碧林。坏檐藤障密，衰菜棘篱深。  
流散俱多故，忧伤并在今。唯当俟高躅，归止共抽簪。  
  
卷276_76  【和常舍人晚秋集贤院即事十二韵寄赠江南徐薛二侍郎】卢纶  
纶阁九华前，森沈彩仗连。洞门开旭日，清禁肃秋天。  
霜满朝容备，钟馀漏唱传。摇珰陪羽扇，端弁入炉烟。  
麟笔删金篆，龙绡荐玉编。汲书荀勖定，汉史蔡邕专。  
御竹潜通笋，宫池暗泻泉。乱丛萦弱蕙，坠叶洒枯莲。  
列署齐游日，重江并谪年。登封思议草，侍讲忆同筵。  
沧海风涛广，黝山瘴雨偏。唯应缄上宝，赠远一呈妍。  
  
卷276_77  【酬苗员外仲夏归郊居遇雨见寄】卢纶  
雷响风仍急，人归鸟亦还。乱云方至水，骤雨已喧山。  
田鼠依林上，池鱼戏草间。因兹屏埃雾，一咏一开颜。  
  
卷276_78  【和太常王卿立秋日即事】卢纶  
嵩高云日明，潘岳赋初成。篱槿花无色，阶桐叶有声。  
绛纱垂簟净，白羽拂衣轻。鸿雁悲天远，龟鱼觉水清。  
别弦添楚思，牧马动边情。田雨农官问，林风苑吏惊。  
松篁终茂盛，蓬艾自衰荣。遥仰凭轩夕，惟应喜宋生。  

## 全唐诗(上)　卷二百七十七

卷277_1  【和李使君三郎早秋城北亭楼宴崔司士…关中弟张评事时遇】卢纶  
黄花古城路，上尽见青山。桑柘晴川口，牛羊落照间。  
野情随卷幔，军士隔重关。道合偏多赏，官微独不闲。  
鹤分琴久罢，书到雁应还。为谢登龙客，琼枝寄一攀。  
  
卷277_2  【和赵端公九日登石亭上和州家兄】卢纶  
洛浦想江津，悲欢共此辰。采花湖岸菊，望国旧楼人。  
雁别声偏苦，松寒色转新。传书问渔叟，借寇尔何因。  
  
卷277_3  【酬赵少尹戏示诸侄元阳等因以见赠】卢纶  
八龙三虎俨成行，琼树花开鹤翼张。且请同观舞鸲鹆，  
何须竟哂食槟榔。归时每爱怀朱橘，戏处常闻佩紫囊。  
谬入阮家逢庆乐，竹林因得奉壶觞。  
  
卷277_4  【奉和户曹叔夏夜寓直寄呈同曹诸公并见示】卢纶  
敛板捧清词，恭闻侍直时。暮尘归众骑，邃宇舍诸司。  
华月先灯至，清风与簟随。乱萤光熠熠，行树影离离。  
龙卧人宁识，鹏抟鷃岂知。便因当五夜，敢望竹林期。  
  
卷277_5  【和金吾裴将军使往河北宣慰…兼寄赵侍郎赵卿拜陵未回】卢纶  
飞轩不驻轮，感激汉儒臣。气慑千夫勇，恩传万里春。  
古原收野燎，寒笛怨空邻。书此达良友，五陵风雨频。  
  
卷277_6  【和太常李主簿秋中山下别墅即事】卢纶  
清秋来几时，宋玉已先知。旷朗霞映竹，澄明山满池。  
葺桥双鹤赴，收果众猿随。韶乐方今奏，云林徒蔽亏。  
  
卷277_7  【酬韦渚秋夜有怀见寄】卢纶  
萧条良夜永，秋草对衰颜。露下鸟初定，月明人自闲。  
独悲无旧业，共喜出时艰。为问功成后，同游何处山。  
  
卷277_8  【同吉中孚梦桃源】卢纶  
春雨夜不散，梦中山亦阴。云中碧潭水，路暗红花林。  
花水自深浅，无人知古今。  
夜静春梦长，梦逐仙山客。园林满芝朮，鸡犬傍篱栅。  
几处花下人，看予笑头白。  
  
卷277_9  【同柳侍郎题侯钊侍郎新昌里（一作酬候钊侍郎春日见寄）】卢纶  
清源君子居，左右尽图书。三径春自足，一瓢欢有馀。  
庭莎成野席，阑药是家蔬。幽显岂殊迹，昔贤徒病诸。  
  
卷277_10  【酬孙侍御春日见寄】卢纶  
经过里巷春，同是谢家邻。顾我觉衰早，荷君留醉频。  
松高犹覆草，鹤起暂萦尘。始悟达人志，患名非患贫。  
  
卷277_11  【和王员外冬夜寓直】卢纶  
高步长裾锦帐郎，居然自是汉贤良。潘岳叙年因鬓发，  
扬雄托谏在文章。九天韶乐飘寒月，万户香尘裛晓霜。  
坐见重门俨朝骑，可怜云路独翱翔。  
  
卷277_12  【酬金部王郎中省中春日见寄】卢纶  
南宫树色晓森森，虽有春光未有阴。鹤侣正疑芳景引，  
玉人那为簿书沈。山含瑞气偏当日，莺逐轻风不在林。  
更有阮郎迷路处，万株红树一溪深。  
  
卷277_13  【奉和陕州十四翁中丞寄雷州二十翁司户】卢纶  
联飞独不前，迥落海南天。贾傅竟行矣，邵公唯泫然。  
瘴开山更远，路极水无边。沈劣本多感，况闻原上篇。  
  
卷277_14  【和李中丞酬万年房署少府过汾州景云观…李早年同居此观】卢纶  
显晦澹无迹，贤哉常晏如。如何警孤鹤，忽乃传双鱼。  
叙以泉石旧，怅然风景馀。低回青油幕，梦寐白云居。  
玉洞桂香满，雪坛松影疏。沈思瞩仙侣，纾组正军书。  
积学早成道，感恩难遂初。梅生谅多感，归止岂吾庐。  
  
卷277_15  【酬陈翃郎中冬至携柳郎窦郎归河中旧居见寄】卢纶  
三旬一休沐，清景满林庐。南郭群儒从，东床两客居。  
烧烟浮雪野，麦陇润冰渠。班白皆持酒，蓬茅尽有书。  
终期买寒渚，同此利蒲鱼。  
  
卷277_16  【酬李益端公夜宴见赠】卢纶  
戚戚一西东，十年今始同。可怜歌酒夜，相对两衰翁。  
  
卷277_17  【和陈翃郎中拜本府少尹兼侍御史献上侍中因呈同院诸公】卢纶  
金印垂鞍白马肥，不同疏广老方归。三千士里文章伯，  
四十年来锦绣衣。节比青松当涧直，心随黄雀绕檐飞。  
乡中贺者唯争路，不识传呼獬豸威。  
  
卷277_18  【和王仓少尹暇日言怀】卢纶  
清秋多暇日，况乃是夫君。习静通仙事，书空阅篆文。  
剑飞终上汉，鹤梦不离云。无限烟霄路，何嗟迹未分。  
  
卷277_19  【和崔侍郎游万固寺】卢纶  
闻说中方高树林，曙华先照啭春禽。风云才子冶游思，  
蒲柳老人惆怅心。石路青苔花漫漫，雪檐垂溜玉森森。  
贺君此去君方至，河水东流西日沉。  
  
卷277_20  【和裴延龄尚书寄题果州谢舍人仙居】卢纶  
飘然去谒八仙翁，自地从天香满空。紫盖迥标双鹤上，  
语音犹在五云中。青溪不接渔樵路，丹井唯传草木风。  
歌此因思捧金液，露盘长庆汉皇宫。  
  
卷277_21  【酬崔侍御早秋卧病书情见寄时君亦抱疾在假中】卢纶  
掷地金声信有之，莹然冰玉见清词。元凯癖成官始贵，  
相如渴甚貌逾衰。荒园每觉虫鸣早，华馆常闻客散迟。  
寂寞罢琴风满树，几多黄叶落蛛丝。  
  
卷277_22  【酬灵澈上人（一和口号戏赠灵澈上人时奉事入城）】卢纶  
军人奉役本无期，落叶花开总不知。  
走马城中头雪白，若为将面见汤师。  
  
卷277_23  【敬酬大府二十四舅览诗卷因以见示】卢纶  
郄公怜戆亦怜愚，忽赐金盘径寸珠。彻底碧潭滋涸溜。  
压枝红艳照枯株。九门洞启延高论，百辟联行挹大儒。  
顾己文章非酷似，敢将幽劣俟洪炉。  
  
卷277_24  【雨中酬友人】卢纶  
看山独行归竹院，水绕前阶草生遍。  
空林细雨暗无声，唯有愁心两相见。  
  
卷277_25  【酬人失题】卢纶  
孤鸾将鹤群，晴日丽春云。何幸晚飞者，清音长此闻。  
  
卷277_26  【哭司农苗主簿】卢纶  
原头殡御绕新茔，原下行人望哭声。  
更想秋山连古木，唯应石上见君名。  
  
卷277_27  【得耿湋司法书因叙长安故友零落兵部…郑仓曹畅参军昆季】卢纶  
鬓似衰蓬心似灰，惊悲相集老相催。故友九泉留语别，  
逐臣千里寄书来。尘容带病何堪问，泪眼逢秋不喜开。  
幸接野居宜屣步，冀君清夜一申哀。  
  
卷277_28  【同兵部李纾侍郎刑部包佶侍郎哭皇甫侍御曾】卢纶  
攀龙与泣麟，哀乐不同尘。九陌霄汉侣，一灯冥漠人。  
舟沈惊海阔，兰折怨霜频。已矣复何见，故山应更春。  
  
卷277_29  【纶与吉侍郎中孚司空郎中曙苗员外发崔补阙峒…侯仓曹钊】卢纶  
禀命孤且贱，少为病所婴。八岁始读书，四方遂有兵。  
童心幸不羁，此去负平生。是月胡入洛，明年天陨星。  
夜行登灞陵，惝恍靡所征。云海一翻荡，鱼龙俱不宁。  
因浮襄江流，远寄鄱阳城。鄱阳富学徒，诮我戆无营。  
谕以诗礼义，勖随宾荐名。舟车更滞留，水陆互阴晴。  
晓望怯云阵，夜愁惊鹤声。凄凄指宋郊，浩浩入秦京。  
沴气既风散，皇威如日明。方逢粟比金，未识公与卿。  
十上不可待，三年竟无成。偶为达者知，扬我于王廷。  
素志且不立，青袍徒见萦。昏孱夙自保，静躁本殊形。  
始趋甘棠阴，旋遇密人迎。考实绩无取，责能才固轻。  
新丰古离宫，宫树锁云扃。中复莅兹邑，往惟曾所经。  
缭垣何逶迤，水殿亦峥嵘。夜雨滴金砌，阴风吹玉楹。  
官曹虽检率，国步日夷平。命蹇固安分，祸来非有萌。  
因逢骇浪飘，几落无辜刑。巍巍登坛臣，独正天柱倾。  
悄悄失途子，分将秋草并。百年甘守素，一顾乃拾青。  
相逢十月交，众卉飘已零。感旧谅戚戚，问孤恳茕茕。  
侍郎文章宗，杰出淮楚灵。掌赋若吹籁，司言如建瓴。  
郎中善馀庆，雅韵与琴清。郁郁松带雪，萧萧鸿入冥。  
员外真贵儒，弱冠被华缨。月香飘桂实，乳溜滴琼英。  
补阙思冲融，巾拂艺亦精。彩蝶戏芳圃，瑞云凝翠屏。  
拾遗兴难侔，逸调旷无程。九酝贮弥洁，三花寒转馨。  
校书才智雄，举世一娉婷。赌墅鬼神变，属词鸾凤惊。  
差肩曳长裾，总辔奉和铃。共赋瑶台雪，同观金谷筝。  
倚天方比剑，沈井忽如瓶。神昧不可问，天高莫尔听。  
君持玉盘珠，泻我怀袖盈。读罢涕交颐，愿言跻百龄。  
  
卷277_30  【酬李叔度秋夜喜相遇因伤关东僚友丧逝见赠】卢纶  
寒月照秋城，秋风泉涧鸣。过时见兰蕙，独夜感衰荣。  
酒散同移疾，心悲似远行。以愚求作友，何德敢称兄。  
谷变波长急，松枯药未成。恐看新鬓色，怯问故人名。  
野泽云阴散，荒原日气生。羁飞本难定，非是恶弦惊。  
  
卷277_31  【同李益伤秋】卢纶  
岁去人头白，秋来树叶黄。搔头向黄叶，与尔共悲伤。  
  
卷277_32  【白发叹】卢纶  
发白晓梳头，女惊妻泪流。不知丝色后，堪得几回秋。  
  
卷277_33  【逢病军人】卢纶  
行多有病住无粮，万里还乡未到乡。  
蓬鬓哀吟古城下，不堪秋气入金疮。  
  
卷277_34  【村南逢病叟】卢纶  
双膝过颐顶在肩，四邻知姓不知年。  
卧驱鸟雀惜禾黍，犹恐诸孙无社钱。  
  
卷277_35  【七夕诗（同用秋字，一作他乡七夕）】卢纶  
祥光若可求，闺女夜登楼。月露浩方下，河云凝不流。  
铅华潜警曙，机杼暗传秋。回想敛馀眷，人天俱是愁。  
  
卷277_36  【七夕诗（同用期字）】卢纶  
凉风吹玉露，河汉有幽期。星彩光仍隐，云容掩复离。  
良宵惊曙早，闰岁怨秋迟。何事金闺子，空传得网丝。  
  
卷277_37  【长门怨】卢纶  
空空古廊殿，寒月落斜晖。卧听未央曲，满箱歌舞衣。  
  
卷277_38  【妾薄命】卢纶  
妾年初二八，两度嫁狂夫。薄命今犹在，坚贞扫地无。  
  
卷277_39  【伦开府席上赋得咏美人名解愁】卢纶  
不敢苦相留，明知不自由。颦眉乍欲语，敛笑又低头。  
舞态兼些醉，歌声似带羞。今朝总见也，只不解人愁。  
  
卷277_40  【王评事驸马花烛诗】卢纶  
万条银烛引天人，十月长安半夜春。  
步障三千隘将断，几多珠翠落香尘。  
一人女婿万人怜，一夜调疏抵百年。  
为报司徒好将息，明珠解转又能圆。  
人主人臣是亲家，千秋万岁保荣华。  
几时曾向高天上，得见今宵月里花。  
比翼和鸣双凤凰，欲栖金帐满城香。  
平明却入天泉里，日气曈曨五色光。  
  
卷277_41  【和赵给事白蝇拂歌】卢纶  
华堂多众珍，白拂称殊异。柄裁沈节香袭人，  
上结为文下垂穗。霜缕霏微莹且柔，虎须乍细龙髯稠。  
皎然素色不因染，淅尔凉风非为秋。群蝇青苍恣游息，  
广庖万品无颜色。金屏成点玉成瑕，昼眠宛转空咨嗟。  
此时满筵看一举，荻花忽旋杨花舞，砉如寒隼惊暮禽，  
飒若繁埃得轻雨。说是故人留，每诫如新比白头。  
若将挥玩闲临水，愿接波中一白鸥。  
  
卷277_42  【萧常侍瘿柏亭歌】卢纶  
柏之异者山中灵，何人断绝为君亭。云翻浪卷不可识，  
鸟兽成形花倒植。莓苔旧点色尚青，霹雳残痕节犹黑。  
金貂主人汉三老，构此穷年下朝早。心规目制不暂疲，  
匠者受之无一词。清晨拂匣菱生镜，落日凭阑星满池。  
攒甍斗拱无斤迹，根瘿联悬同素壁。数层乱泻云里峰，  
万片争呈雪中石，重帘不动自飘香，似到瀛洲白玉堂。  
水精如意刁金色，云母屏风透掩光。四阶绵绵被纤草，  
草上依微众山道。松间汲井烟翠寒，洞里围棋天景好。  
愚儒敢欲贺成功，鸾凤栖翔固不同。应念废材今接地，  
一枝思寄户庭中。  
  
卷277_43  【慈恩寺石磬歌】卢纶  
灵山石磬生海西，海涛平处与山齐。长眉老僧同佛力，  
咒使鲛人往求得。珠穴沈成绿浪痕，天衣拂尽苍苔色。  
星汉徘徊山有风，禅翁静扣月明中。群仙下云龙出水，  
鸾鹤交飞半空里。山精木魅不可听，落叶秋砧一时起。  
花宫杳杳响泠泠，无数沙门昏梦醒。廊灯下见行道，  
疏林池边闻诵经。徒壮洪钟秘高阁，万金费尽工雕凿。  
岂如全质挂青松，数叶残云一片峰。吾师宝之寿中国，  
愿同劫石无终极。  
  
卷277_44  【送张郎中还蜀歌】卢纶  
秦家御史汉家郎，亲专两印征殊方。功成走马朝天子，  
伏槛论边若流水。晓离仙署趋紫微，夜接高儒读青史。  
泸南五将望君还，愿以天书示百蛮。曲栈重江初过雨，  
前旌后骑不同山。迎车拜舞多耆老，旧卒新营遍青草。  
塞口云生火候迟，烟中鹤唳军行早。黄花川下水交横，  
远映孤霞蜀国晴。邛竹笋长椒瘴起，荔枝花发杜鹃鸣。  
回首岷峨半天黑，传觞接膝何由得。空令豪士仰威名，  
无复贫交恃颜色。垂杨不动雨纷纷，锦帐胡瓶争送君。  
须臾醉起箫笳发，空见红旌入白云。  
  
卷277_45  【宴席赋得姚美人拍筝歌（美人曾在禁中）】卢纶  
出帘仍有钿筝随，见罢翻令恨识迟。微收皓腕缠红袖，  
深遏朱弦低翠眉。忽然高张应繁节，玉指回旋若飞雪。  
凤箫韶管寂不喧，绣幕纱窗俨秋月。有时轻弄和郎歌，  
慢处声迟情更多。已愁红脸能佯醉，又恐朱门难再过，  
昭阳伴里最聪明，出到人间才长成。遥知禁曲难翻处，  
犹是君王说小名。  
  
卷277_46  【陈翃郎中北亭送侯钊侍御赋得带冰流歌】卢纶  
溪中鸟鸣春景旦，一派寒冰忽开散。璧方镜员流不断，  
白云鳞鳞满河汉。叠处浅，旋处深。撇捩寒鱼上复沉，  
群鹅鼓舞扬清音。有客簪白笔，玉壶贮水光如一。  
持此赠君君饮之，圣君识君冰玉姿。  
  
卷277_47  【栖岩寺隋文帝马脑盏歌】卢纶  
天宫宝器隋朝物，锁在金函比金骨。开函捧之光乃发，  
阿修罗王掌中月。五云如拳轻复浓，昔曾噀酒今藏龙。  
规形环影相透彻，乱雪繁花千万重。可怜贞质无今古，  
可叹隋陵一抔土。宫中艳女满宫春，得亲此宝能几人。  
一留寒殿殿将坏，唯有幽光通隙尘。山中老僧眉似雪，  
忍死相传保扃鐍。  
  
卷277_48  【难绾刀子歌】卢纶  
黄金鞘里青芦叶，丽若剪成铦且翣。轻冰薄玉状不分，  
一尺寒光堪决云。吹毛可试不可触，似有虫搜阙裂文。  
淬之几堕前池水，焉知不是蛟龙子。割鸡刺虎皆若空，  
愿应君心逐君指。并州难绾竟何人，每成此物如有神。  
  
卷277_49  【腊日观咸宁王部曲娑勒擒豹歌】卢纶  
山头曈曈日将出，山下猎围照初日。前林有兽未识名，  
将军促骑无人声，潜形踠伏草不动，双雕旋转群鸦鸣。  
阴方质子才三十，译语受词蕃语揖。舍鞍解甲疾如风，  
人忽虎蹲兽人立。欻然扼颡批其颐，爪牙委地涎淋漓。  
既苏复吼拗仍怒，果协英谋生致之。拖自深丛目如电，  
万夫失容千马战。传呼贺拜声相连，杀气腾凌阴满川。  
始知缚虎如缚鼠，败虏降羌生眼前。祝尔嘉词尔无苦，  
献尔将随犀象舞。苑中流水禁中山，期尔攫搏开天颜。  
非熊之兆庆无极，愿纪雄名传百蛮。  
  
卷277_50  【赋得白鸥歌送李伯康归使】卢纶  
积水深源，白鸥翻翻。倒影光素，于潭之间。  
衔鱼鱼落乱惊鸣，争扑莲丛莲叶倾。  
尔不见波中鸥鸟闲无营，何必汲汲劳其生。  
柳花冥濛大堤口，悠扬相和乍无有。轻随去浪杳不分，  
细舞清风亦何有。似君换得白鹅时，独凭阑干雪满池。  
今日还同看鸥鸟，如何羽翮复参差。复参差，  
海涛澜漫何由期。  
  
卷277_51  【皇帝感词】卢纶  
提剑风雷动，垂衣日月明。禁花呈瑞色，国老见星精。  
发棹鱼先跃，窥巢鸟不惊。山呼一万岁，直入九重城。  
天香五凤彩，御马六龙文。雨露清驰道，风雷翊上军。  
高旍花外转，行漏乐前闻。时见金鞭举，空中指瑞云。  
妙算干戈止，神谋宇宙清。两阶文物盛，七德武功成。  
校猎长杨苑，屯军细柳营。归来献明主，歌舞溢春城。  
天乐下天中，云輧俨在空。铅黄艳河汉，笑语合笙镛。  
已见长随凤，仍闻不避熊。君王亲试舞，阊阖静无风。  

## 全唐诗(上)　卷二百七十八

卷278_1  【天长久词】卢纶  
玉砌红花树，香风不敢吹。春光解天意，偏发殿南枝。  
虹桥千步廊，半在水中央。天子方清暑，宫娃起夜妆。  
辞辇复当熊，倾心奉六宫。君王若看貌，甘在众妃中。  
云日呈祥礼物殊，彤庭生献五单于。  
塞垣万里无飞鸟，可是边城用郅都。  
台殿云深秋色微，君王初赐六宫衣。  
楼船泛罢归犹早，行遣才人斗射飞。  
  
卷278_2  【和张仆射塞下曲】卢纶  
鹫翎金仆姑，燕尾绣蝥弧。独立扬新令，千营共一呼。  
林暗草惊风，将军夜引弓。平明寻白羽，没在石棱中。  
月黑雁飞高，单于夜遁逃。欲将轻骑逐，大雪满弓刀。  
野幕敞琼筵，羌戎贺劳旋。醉和金甲舞，雷鼓动山川。  
调箭又呼鹰，俱闻出世能。奔狐将迸雉，扫尽古丘陵。  
亭亭七叶贵，荡荡一隅清。他日题麟阁，唯应独不名。  
  
卷278_3  【古艳诗】卢纶  
残妆色浅髻鬟开，笑映朱帘觑客来。  
推醉唯知弄花钿，潘郎不敢使人催。  
自拈裙带结同心，暖处偏知香气深。  
爱捉狂夫问闲事，不知歌舞用黄金。  
  
卷278_4  【孤松吟酬浑赞善】卢纶  
深山荒松枝，雪压半离披。朱门青松树，万叶承清露。  
露重色逾鲜，吟风似远泉。天寒香自发，日丽影常圆。  
阴郊一夜雪，榆柳皆枯折。回首望君家，翠盖满琼花。  
捧君青松曲，自顾同衰木。曲罢不相亲，深山头白人。  
  
卷278_5  【从军行（一作李端诗，题云塞上）】卢纶  
二十在边城，军中得勇名。卷旗收败马，占碛拥残兵。  
覆阵乌鸢起，烧山草木明。塞闲思远猎，师老厌分营。  
雪岭无人迹，冰河足雁声。李陵甘此没，惆怅汉公卿。  
  
卷278_6  【和马郎中画鹤赞】卢纶  
高高华亭，有鹤在屏。削玉点漆，乘轩姓丁。  
暮云冥冥，双垂雪翎。晨光炯炯，一直朱顶。  
含音俨容，绝粒遗影。君以为真，相期缑岭。  
  
卷278_7  【送朝长史赴荆南旧幕】卢纶  
元瑜思旧幕，几夜梦旌旃。暑退蒹葭雨，秋生鼓角天。  
月明三峡路，浪里九江船。□□□□□，□□□□□。  
  
卷278_8  【送渭南崔少府归徐郎中幕】卢纶  
叶下山边路，行人见自悲。夜寒逢雪处，日暖到村时。  
语少心长苦，愁深醉自迟。□□□□□，羡有幕中期。  
  
卷278_9  【寄郑七纲】卢纶  
小来落托复迍邅，一辱君知二十年，舍去形骸容傲慢，  
引随兄弟共团圆。羁游不定同云聚，薄宦相萦若网牵。  
他日吴公如记问，愿将黄绶比青毡。  
  
卷278_10  【逢南中使因寄岭外故人】卢纶  
见说南来处，苍梧接桂林。过秋天更暖，边海日长阴。  
巴路缘云出，蛮乡入洞深。信回人自老，梦到月应沉。  
碧水通春色，青山寄远心。炎方难久客，为尔一沾襟。  
  
卷278_11  【代员将军罢战后归旧里赠朔北故人（一作常衮诗）】卢纶  
结发事疆场，全生俱到乡。连云防铁岭，同日破渔阳。  
牧马胡天晚，移军碛路长。枕戈眠古戍，吹角立繁霜。  
归老勋仍在，酬恩虏未亡。独行过邑里，多病对农桑。  
雄剑依尘橐，阴符寄药囊。空馀麾下将，犹逐羽林郎。  
  
卷278_12  【江北忆崔汶】卢纶  
夜问江西客，还知在楚乡。全身出部伍，尽室逐渔商。  
晴日游瓜步，新年对汉阳。月昏惊浪白，瘴起觉云黄。  
望岭家何处，登山泪几行。闽中传有雪，应且住南康。  
  
卷278_13  【早春归盩厔旧居却寄耿拾遗湋李校书端】卢纶  
野日初晴麦垄分，竹园相接鹿成群。几家废井生青草，  
一树繁花傍古坟。引水忽惊冰满涧，向田空见石和云。  
可怜荒岁青山下，惟有松枝好寄君。  
  
卷278_14  【春日山中忆崔峒吉中孚（一作寄李舍人）】卢纶  
延步爱清晨，空山日照春。蜜房那有主，石室自无邻。  
泉急鱼依藻，花繁鸟近人。谁言失徒侣，唯与老相亲。  
  
卷278_15  【客舍喜崔补阙司空拾遗访宿】卢纶  
步月访诸邻，蓬居宿近臣。乌裘先醉客，清镜早朝人。  
坏壁烟垂网，香街火照尘。悲荣俱是分，吾亦乐吾贫。  
  
卷278_16  【苦雨闻包谏议欲见访戏赠】卢纶  
草气厨烟咽不开，绕床连壁尽生苔。  
常时多病因多雨，那敢烦君车马来。  
  
卷278_17  【客舍苦雨即事寄钱起郎士元二员外】卢纶  
积雨暮凄凄，羁人状鸟栖。响空宫树接，覆水野云低。  
穴蚁多随草，巢蜂半坠泥。绕池墙藓合，拥溜瓦松齐。  
旧圃平如海，新沟曲似溪。坏阑留众蝶，欹栋止群鸡。  
莠盛终无实，槎枯返有荑。绿萍藏废井，黄叶隐危堤。  
闾里欢将绝，朝昏望亦迷。不知霄汉侣，何路可相携。  
  
卷278_18  【郊居对雨寄赵涓给事包佶郎中】卢纶  
暑雨青山里，随风到野居。乱沤浮曲砌，悬溜响前除。  
尘镜愁多掩，蓬头懒更梳。夜窗凄枕席，阴壁润图书。  
萧飒宜新竹，龙钟拾野蔬。石泉空自咽，药圃不堪锄。  
浊水淙深辙，荒兰拥败渠。繁枝留宿鸟，碎浪出寒鱼。  
桑屐时登望，荷衣自卷舒。应怜在泥滓，无路托高车。  
  
卷278_19  【蓝溪期萧道士采药不至】卢纶  
春风生百药，几处术苗香。远花空落，溪深日复长。  
病多知药性，老近忆仙方。清节何由见，三山桂自芳。  
  
卷278_20  【雪谤后书事上皇甫大夫】卢纶  
盛德总群英，高标仰国桢。独安巡狩日，曾掩赵张名。  
业就难辞宠，朝回更授兵。晓川分牧马，夜雪覆连营。  
长策威殊俗，嘉谋翊圣明。画图规阵势，梦笔纪山行。  
绶拂池中影，珂摇竹外声。赐欢征妓乐，陪醉问公卿。  
却忆经前事，翻疑得此生。分深存没感，恩在子孙荣。  
览镜愁将老，扪心喜复惊。岂言沈族重，但觉杀身轻。  
有泪沾坟典，无家集弟兄。东西遭世难，流浪识交情。  
阅古宗文举，推才慕正平。应怜守贫贱，又欲事躬耕。  
  
卷278_21  【春日忆司空文明】卢纶  
桃李风多日欲阴，百劳飞处落花深。  
贫居静久难逢信，知隔春山不可寻。  
  
卷278_22  【卧病寓居龙兴观枉冯十七著作书知罢…寄冯生并赠乔尊师】卢纶  
乞假依山宅，蹉跎属岁周。弱荑轻采拾，钝质称归休。  
潘岳衰将至，刘桢病未瘳。步迟乘羽客，起晏滞书邮。  
幸以编方验，终贻骨肉忧。灼龟炉气冷，曝药树阴稠。  
语命心堪醉，伤离梦亦愁。荤膻居已绝，鸾鹤见无由。  
世累如尘积，年光剧水流。蹑云知有路，济海岂无舟。  
倚玉翻成难，投砖敢望酬。卑栖君就禄，羸惫我逢秋。  
腐叶填荒辙，阴萤出古沟。依然在遐想，愿子励风猷。  
  
卷278_23  【秋夜寄冯著作】卢纶  
河汉净无云，鸿声此夜闻。素心难比石，苍鬓欲如君。  
露槿月中落，风萤池上分。何言千载友，同迹不同群。  
  
卷278_24  【洛阳早春忆吉中孚校书、司空曙主簿因寄清江上人】卢纶  
值迥逢高驻马频，雪晴闲看洛阳春。莺声报远同芳信，  
柳色邀欢似故人。酒貌昔将花共艳，鬓毛今与草争新。  
年来百事皆无绪，唯与汤师结净因。  
  
卷278_25  【偶逢姚校书凭附书达河南郄推官因以戏赠】卢纶  
寄书常切到常迟，今日凭君君莫辞。  
若问玉人殊易识，莲花府里最清羸。  
  
卷278_26  【夜中得循州赵司马侍郎书因寄回使】卢纶  
瘴海寄双鱼，中宵达我居。两行灯下泪，一纸岭南书。  
地说炎蒸极，人称老病馀。殷勤报贾傅，莫共酒杯疏。  
  
卷278_27  【晚次新丰北野老家书事呈赠韩质明府】卢纶  
机鸣舂响日暾暾，鸡犬相和汉古村。数派清泉黄菊盛，  
一林寒露紫梨繁。衰翁正席矜新社，稚子齐襟读古论。  
共说年来但无事，不知何者是君恩。  
  
卷278_28  【书情上大尹十兄】卢纶  
紫陌绝纤埃，油幢千骑来。剖辞纷若雨，奔吏殷成雷。  
圣泽初忧壅，群心本在台。海鳞方泼剌，云翼暂徘徊。  
芳室芝兰茂，春蹊桃李开。江湖馀派少，鸿雁远声哀。  
命厌蓍龟诱，年惊弟侄催。磨铅惭砥砺，挥策愧驽骀。  
玉管能喧谷，金炉可变灰。应怜费思者，衔泪亦衔枚。  
  
卷278_29  【春思贻李方陵】卢纶  
长安三月春，难别复难亲。不识冶游伴，多逢憔悴人。  
渐知欢澹薄，转觉老殷勤。去矣尽如此，此辞悲未陈。  
  
卷278_30  【驿中望山戏赠渭南陆贽主簿】卢纶  
官微多惧事多同，拙性偏无主驿功。  
山在门前登不得，鬓毛衰尽路尘中。  
  
卷278_31  【太白西峰偶宿车祝二尊师石室晨…寄呈凤翔齐员外张侍御】卢纶  
弱龄诚昧鄙，遇胜惟求止。如何羁滞中，得步青冥里。  
青冥有桂丛，冰雪两仙翁。毛节未归海，丹梯闲倚空。  
逍遥拟上清，洞府不知名。醮罢雨雷至，客辞山忽明。  
山明鸟声乐，日气生岩壑。岩壑树修修，白云如水流。  
白云消散尽，陇塞俨然秋。积阻关河固，绵联烽戍稠。  
五营承庙略，四野失边愁。吁嗟系尘役，又负灵仙迹。  
芝朮自芳香，泥沙几沉溺。书此欲沾衣，平生事每违。  
烟霄不可仰，鸾鹤自追随。  
  
卷278_32  【赠韩山人】卢纶  
见君何事不惭颜，白发生来未到山。  
更叹无家又无药，往来唯在酒徒间。  
  
卷278_33  【赠李果毅】卢纶  
向日磨金镞，当风著锦衣。上城邀贼语，走马截雕飞。  
  
卷278_34  【春日书情赠别司空曙】卢纶  
壮志随年尽，谋身意未安。风尘交契阔，老大别离难。，  
腊近晴多暖，春迟夜却寒。谁堪少兄弟，三十又无官。  
  
卷278_35  【冬晓呈邻里】卢纶  
终夜寝衣冷，开门思曙光。空阶一丛叶，华室四邻霜。  
望阙觉天迥，忆山愁路荒。途中一留滞，双鬓飒然苍。  
  
卷278_36  【首冬寄河东昭德里书事贻郑损仓曹】卢纶  
清冬和暖天，老钝昼多眠。日爱闾巷静，每闻官吏贤。  
寒菹供家食，腐叶宿厨烟。且复执杯酒，无烦轻议边。  
  
卷278_37  【浑赞善东斋戏赠陈归】卢纶  
长裾珠履飒轻尘，闲以琴书列上宾。  
公子无雠可邀请，侯嬴此坐是何人。  
  
卷278_38  【春日卧病示赵季黄（时陷在贼中）】卢纶  
病中饶泪眼常昏，闻说花开亦闭门。语少渐知琴思苦，  
卧多唯觉鸟声喧。黄埃满市图书贱，黑雾连山虎豹尊。  
今日支离顾形影，向君凡在几重恩。  
  
卷278_39  【秋幕中夜独坐迟明因陪…谒上公因书即事兼呈同院诸公】卢纶  
风凄露泫然，明月在山巅。独倚古庭树，仰看深夜天。  
叶翻萤不定，虫思草无边。南舍机杼发，东方云景鲜。  
簪裘肃已整，车骑俨将前。百雉拱双戟，万夫尊一贤。  
琳琅多谋蕴，律吕更相宣。晓桂香浥露，新鸿晴满川。  
熙熙造化功，穆穆唐尧年。顾己草同贱，誓心金匪坚。  
蹇辞惭自寡，渴病老难痊。书此更何问，边韶唯昼眠。  
  
卷278_40  【寄赠库部王郎中（时充折籴使）】卢纶  
谔谔汉名臣，从天令若春。叙辞皆诏旨，称宦即星辰。  
草木承风偃，云雷施泽均。威惩治粟尉，恩洽让田人。  
泉货方将散，京坻自此陈。五营俱益灶，千里不停轮。  
未远金门籍，旋清玉塞尘。硕儒推庆重，良友颂公频。  
鹤发逢新镜，龙门跃旧鳞。荷君偏有问，深感浩难申。  
  
卷278_41  【寄赠畅当山居】卢纶  
古村荒石路，岁晏独言归。山雪厚三尺，社榆粗十围。  
虬龙宁守蛰，鸾鹤岂矜飞。君子固安分，毋听劳者讥。  
  
卷278_42  【偶宿山中忆畅当】卢纶  
深山夜雪晴，坐忆晓山明。读易罢三卷，弹琴当五更。  
薜萝枯有影，岩壑冻无声。此夕一相望，君应知我诚。  
  
卷278_43  【秋中野望寄舍弟绶兼令呈上西川尚书舅】卢纶  
忧来思远望，高处殊非惬。夜露湿苍山，秋陂满黄叶。  
人随雁迢递，栈与云重叠。骨肉暂分离，形神遂疲苶。  
红旌渭阳骑，几日劳登涉。蜀道蔼松筠，巴江盛舟楫。  
小生即何限，简诲偏盈箧。旧恨尚填膺，新悲复萦睫。  
因求种瓜利，自喜归耕捷。井臼赖依邻，儿童亦胜汲。  
尘容不在照，雪鬓那堪镊。唯有餐霞心，知夫与天接。  
  
卷278_44  【行药前轩呈董山人】卢纶  
不觉老将至，瘦来方自惊。朝昏多病色，起坐有劳声。  
腠暖苦肌痒，藏虚唯耳鸣。桑公富灵术，一为保馀生。  
  
卷278_45  【玩春因寄冯卫二补阙戏呈李益（时君与李新除侍御史）】卢纶  
掖垣春色自天来，红药当阶次第开。  
萱草丛丛尔何物，等闲穿破绿莓苔。  
  
卷278_46  【新移北厅因贻同院诸公兼呈畅博士】卢纶  
华轩迩台座，顾影忝时伦。弱质偃弥旷，清风来亦频。  
恩辉坐凌迈，景物恣芳新。终乃愧吾友，无容私此身。  
  
卷278_47  【与张擢对酌】卢纶  
张翁对卢叟，一榼山村酒。倾酒请予歌，忽蒙张翁呵。  
呵予官非屈，曲有怨词多。歌罢谢张翁，所思殊不同。  
予悲方为老，君责一何空。曾看乐官录，向是悲翁曲。  
张老闻此词，汪汪泪盈目。卢叟醉言粗，一杯凡数呼。  
回头顾张老，敢欲戏为儒。  
  
卷278_48  【喜从弟激初至】卢纶  
儒服策羸车，惠然过我庐。叙年惭已长，称从意何疏。  
作吏清无比，为文丽有馀。应嗤受恩者，头白读兵书。  
  
卷278_49  【寻贾尊师】卢纶  
玉洞秦时客，焚香映绿萝。新传左慈诀，曾与右军鹅。  
井臼阴苔遍，方书古字多。成都今日雨，应与酒相和。  
  
卷278_50  【秋中过独孤郊居（即公主子）】卢纶  
开园过水到郊居，共引家童拾野蔬。高树夕阳连古巷，  
菊花梨叶满荒渠。秋山近处行过寺，夜雨寒时起读书。  
帝里诸亲别来久，岂知王粲爱樵渔。  
  
卷278_51  【同耿拾遗春中题第四郎新修书院】卢纶  
得接西园会，多因野性同。引藤连树影，移石间花丛。  
学就晨昏外，欢生礼乐中。春游随墨客，夜宿伴潜公。  
散帙灯惊燕，开帘月带风。朝朝在门下，自与五侯通。  
  
卷278_52  【春日题杜叟山下别业】卢纶  
白鸟群飞山半晴，渚田相接有泉声。园中晓露青丛合，  
桥上春风绿野明。云影断来峰影出，林花落尽草花生。  
今朝醉舞同君乐，始信幽人不爱荣。  
  
卷278_53  【过终南柳处士】卢纶  
五老正相寻，围棋到煮金。石摧丹井闭，月过洞门深。  
猿鸟三时下，藤萝十里阴。绿泉多草气，青壁少花林。  
自愧非仙侣，何言见道心。悠哉宿山口，雷雨夜沈沈。  
  
卷278_54  【宿澄上人院】卢纶  
竹窗闻远水，月出似溪中。香覆经年火，幡飘后夜风。  
性昏知道晚，学浅喜言同。一悟归身处，何山路不通。  
  
卷278_55  【题李沆林园】卢纶  
古巷牛羊出，重门接柳阴。闲看入竹路，自有向山心。  
种药齐幽石，耕田到远林。愿同词赋客，得兴谢家深。  

## 全唐诗(上)　卷二百七十九

卷279_1  【过司空曙村居】卢纶  
南北与山邻，蓬庵庇一身。繁霜疑有雪，枯草似无人。  
遂性在耕稼，所交唯贱贫。何言张掾傲，每重德璋亲。  
  
卷279_2  【题念济寺晕上人院】卢纶  
泉响竹潇潇，潜公居处遥。虚空闻偈夜，清净雨花朝。  
放鹤临山阁，降龙步石桥。世尘徒委积，劫火定焚烧。  
苔壁云难聚，风篁露易摇。浮生亦无著，况乃是芭蕉。  
  
卷279_3  【题杨虢县竹亭】卢纶  
夜宿密公室，话馀将昼兴。绕阶三径雪，当户一池冰。  
家训资风化，心源隐政能。明朝复何见，莱草古沟塍。  
  
卷279_4  【过楼观李尊师（一作过李尊师院）】卢纶  
城阙望烟霞，常悲仙路赊。宁知樵子径，得到葛洪家。  
犬吠松间月，人行洞里花。留诗千岁鹤，送客五云车。  
访世山空在，观棋日未斜。不知尘俗士，谁解种胡麻。  
  
卷279_5  【雪谤后逢李叔度】卢纶  
相逢空握手，往事不堪思。见少情难尽，愁深语自迟。  
草生分路处，雨散出山时。强得宽离恨，唯当说后期。  
  
卷279_6  【春日过李侍御】卢纶  
高柳满春城，东园有鸟声。折花朝露滴，漱石野泉清。  
心许陶家醉，诗逢谢客呈。应怜末行吏，曾是鲁诸生。  
  
卷279_7  【出山逢耿湋】卢纶  
云雪离披山万里，别来曾住最高峰。  
暂到人间归不得，长安陌上又相逢。  
  
卷279_8  【题金吾郭将军石伏茅堂（一作常衮诗）】卢纶  
云戟曙沈沈，轩墀清且深。家传成栋美，尧宠结茅心。  
玉佩多依石，油幢亦在林。炉香诸洞暖，殿影众山阴。  
草奏风生笔，筵开雪满琴。客从龙阙至，僧自虎溪寻。  
萧洒延清赏，风流会素襟。终朝息尘步，一醉间华簪。  
  
卷279_9  【题贾山人园林】卢纶  
竹影朦胧松影长，素琴清簟好风凉。连春诗会烟花满，  
半夜酒醒兰蕙香。五字每将称玉友，一尊曾不顾金囊。  
长沙流谪君非远，莫遣英名负洛阳。  
  
卷279_10  【秋夜同畅当宿藏公院】卢纶  
礼足一垂泪，医王知病由。风萤方喜夜，露槿已伤秋。  
顾以儿童爱，每从仁者求。将祈竟何得，灭迹在缁流。  
  
卷279_11  【重同畅当奘公院闻琴】卢纶  
误以音声祈远公，请将徽轸付秋风。  
漾漾硖流吹不尽，月华如在白波中。  
  
卷279_12  【同耿湋宿陆澧旅舍】卢纶  
当轩云月开，清夜故人杯。拥褐觉霜下，抱琴闻雁来。  
迎风君顾步，临路我迟回。双鬓共如此，此欢非易陪。  
  
卷279_13  【题苗员外竹间亭】卢纶  
高甃绝行尘，开帘似有春。风倾竹上雪，山对酒边人。  
步暖先逢日，书空远见邻。还同内斋暇，登赏及诸姻。  
  
卷279_14  【奉陪侍中登白楼（一作奉陪浑侍中五日登白鹤楼）】卢纶  
高楼倚玉梯，朱槛与云齐。顾盼亲霄汉，谈谐息鼓鼙。  
洪河斜更直，野雨急仍低。今日陪尊俎，唯当醉似泥。  
  
卷279_15  【九日奉陪侍郎登白楼】卢纶  
碧霄孤鹤发清音，上宰因添望阙心。睥睨三层连步障，  
茱萸一朵映华簪。红霞似绮河如带，白露团珠菊散金。  
此日所从何所问，俨然冠剑拥成林。  
  
卷279_16  【春日喜雨奉和马侍中宴白楼】卢纶  
鹳鹤相呼绿野宽，鼎臣闲倚玉栏干。洪河拥沫流仍急，  
苍岭和云色更寒。艳艳风光呈瑞岁，泠泠歌颂振雕盘。  
今朝醉舞共乡老，不觉倾欹獬豸冠。  
  
卷279_17  【奉陪侍中游石笋溪十二韵】卢纶  
朝日照灵山，山溪浩纷错。图书无旧记，鲧禹应新凿。  
双壁泻天河，一峰吐莲萼。潭心乱雪卷，岩腹繁珠落。  
彩蛤攒锦囊，芳萝袅花索。猿群曝阳岭，龙穴腥阴壑。  
静得渔者言，闲闻洞仙博。欹松倚朱幰，广石屯油幕。  
国泰事留侯，山春纵康乐。间关殊状鸟，烂熳无名药。  
欲验少君方，还吟大隐作。旌幢不可驻，古塞新沙漠。  
  
卷279_18  【九日奉陪侍中宴白楼】卢纶  
露白菊氛氲，西楼盛袭文。玉筵秋令节，金钺汉元勋。  
说剑风生座，抽琴鹤绕云。謏儒无以答，愿得备前军。  
  
卷279_19  【九日奉陪侍中宴后亭】卢纶  
玉壶倾菊酒，一顾得淹留。彩笔征枚叟，花筵舞莫愁。  
管弦能驻景，松桂不停秋。为谢蓬蒿辈，如何霜霰稠。  
  
卷279_20  【九日奉陪令公登白楼同咏菊】卢纶  
琼尊犹有菊，可以献留侯。愿比三花秀，非同百卉秋。  
金英分蕊细，玉露结房稠。黄雀知恩在，衔飞亦上楼。  
  
卷279_21  【奉陪浑侍中上巳日泛渭河】卢纶  
青舸锦帆开，浮天接上台。晚莺和玉笛，春浪动金罍。  
舟楫方朝海，鲸鲵自曝腮。应怜似萍者，空逐榜人回。  
  
卷279_22  【奉陪侍中春日过武安君庙】卢纶  
长裾间貔虎，遗庙盛攀登。白羽三千骑，红林一万层。  
元臣达幽契，祝史告明征。抚坐悲今古，瞻容感废兴。  
回风卷丛柏，骤雨湿诸陵。倏忽烟花霁，当营看月生。  
  
卷279_23  【过玉真公主影殿】卢纶  
夕照临窗起暗尘，青松绕殿不知春。  
君看白发诵经者，半是宫中歌舞人。  
  
卷279_24  【题嘉祥殿南溪印禅师壁画影堂】卢纶  
双屐参差锡杖斜，衲衣交膝对天花。  
瞻容悟问修持劫，似指前溪无数沙。  
  
卷279_25  【题伯夷庙】卢纶  
中条山下黄礓石，垒作夷齐庙里神。  
落叶满阶尘满座，不知浇酒为何人。  
  
卷279_26  【早春游樊川野居却寄李端校书兼呈…司空曙主簿耿湋拾遗】卢纶  
白水遍沟塍，青山对杜陵。晴明人望鹤，旷野鹿随僧。  
古柳连巢折，荒堤带草崩。阴桥全覆雪，瀑溜半垂冰。  
斗鼠摇松影，游龟落石层。韶光偏不待，衰败巧相仍。  
桂树曾争折，龙门几共登。琴师阮校尉，诗和柳吴兴。  
舐笔求书扇，张屏看画蝇。卜邻空遂约，问卦独无征。  
投足经危路，收才遇直绳。守农穷自固，行乐病何能。  
掩帙蓬蒿晚，临川景气澄。飒然成一叟，谁更慕鶱腾。  
  
卷279_27  【同钱郎中晚春过慈恩寺】卢纶  
不见僧中旧，仍逢雨后春。惜花将爱寺，俱是白头人。  
  
卷279_28  【曲江春望】卢纶  
菖蒲翻叶柳交枝，暗上莲舟鸟不知。  
更到无花最深处，玉楼金殿影参差。  
翠黛红妆画鹢中，共惊云色带微风。  
箫管曲长吹未尽，花南水北雨濛濛。  
泉声遍野入芳洲，拥沫吹花草上流。  
落日行人渐无路，巢乌乳燕满高楼。  
  
卷279_29  【春日陪李庶子遵善寺东院晓望】卢纶  
映竹水田分，当山起雁群。阳峰高对寺，阴井下通云。  
雪昼唯逢鹤，花时此见君。由来禅诵地，多有谢公文。  
  
卷279_30  【华清宫】卢纶  
汉家天子好经过，白日青山宫殿多。  
见说只今生草处，禁泉荒石已相和。  
水气朦胧满画梁，一回开殿满山香。  
宫娃几许经歌舞，白首翻令忆建章。  
  
卷279_31  【题兴善寺后池】卢纶  
隔窗栖白鹤，似与镜湖邻。月照何年树，花逢几遍人。  
岸莎青有路，苔径绿无尘。永愿容依止，僧中老此身。  
  
卷279_32  【陪中书李纾舍人夜泛东池】卢纶  
看月复听琴，移舟出树阴。夜村机杼急，秋水芰荷深。  
石静龟潜上，萍开果暗沈。何言奉杯酒，得见五湖心。  
  
卷279_33  【宴赵氏昆季书院因与会文并率尔投赠】卢纶  
诗礼挹馀波，相欢在琢磨。琴尊方会集，珠玉忽骈罗。  
谢族风流盛，于门福庆多。花攒骐骥枥，锦绚凤凰窠。  
咏雪因饶妹，书经为爱鹅。仍闻广练被，更有远儒过。  
  
卷279_34  【题天华观】卢纶  
峰嶂徘徊霞景新，一潭寒水绝纤鳞。朱字灵书千万轴，  
苍髯道士两三人。芝童解说壶中事，玉管能留天上春。  
眼见仙丹求不得，汉家簪绂在羸身。  
  
卷279_35  【宿石瓮寺】卢纶  
殿有寒灯草有萤，千林万壑寂无声。烟凝积水龙蛇蛰，  
露湿空山星汉明。昏霭雾中悲世界，曙霞光里见王城。  
回瞻相好因垂泪，苦海波涛何日平。  
  
卷279_36  【题悟真寺】卢纶  
万峰交掩一峰开，晓色常从天上来。  
似到西方诸佛国，莲花影里数楼台。  
  
卷279_37  【题云际寺上方】卢纶  
松高萝蔓轻，中有石床平。下界水长急，上方灯自明。  
空门不易启，初地本无程。回步忽山尽，万缘从此生。  
  
卷279_38  【九日同司直九叔崔侍御登宝鸡南楼】卢纶  
把菊叹将老，上楼悲未还。短长新白发，重叠旧青山。  
霜气清襟袖，琴声引醉颜。竹林唯七友，何幸亦登攀。  
  
卷279_39  【同王员外雨后登开元寺南楼因寄西岩警上人】卢纶  
过雨开楼看晚虹，白云相逐水相通。寒蝉噪暮野无日，  
古树伤秋天有风。数穗远烟凝垄上，一枝繁果忆山中。  
何言暂别东林友，惆怅人间事不同。  
  
卷279_40  【同赵进马元阳春日登长春宫古城望河中因寄郑损仓曹】卢纶  
城头春霭晓濛濛，指望关桥满袖风。云骑闲嘶宫柳外，  
玉人愁立草花中。钟分寺路山光绿，河绕军州日气红。  
迹忝已成方恋赏，此时离恨与君同。  
  
卷279_41  【同崔峒补阙慈恩寺避暑】卢纶  
寺凉高树合，卧石绿阴中。伴鹤惭仙侣，依僧学老翁。  
鱼沉荷叶露，鸟散竹林风。始悟尘居者，应将火宅同。  
  
卷279_42  【春日登楼有怀】卢纶  
花正浓时人正愁，逢花却欲替花羞。  
年来笑伴皆归去，今日晴明独上楼。  
  
卷279_43  【长安春望】卢纶  
东风吹雨过青山，却望千门草色闲。家在梦中何日到，  
春生江上几人还。川原缭绕浮云外，宫阙参差落照间。  
谁念为儒逢世难，独将衰鬓客秦关。  
  
卷279_44  【冬日登城楼有怀因赠程腾】卢纶  
生涯何事多羁束，赖此登临畅心目。郭南郭北无数山，  
万井逶迤流水间。弹琴对酒不知暮，岸帻题诗身自闲。  
风声肃肃雁飞绝，云色茫茫欲成雪。遥思海客天外归，  
坐想征人两头别。世情多以风尘隔，泣尽无因画筹策。  
谁知白首窗下人，不接朱门坐中客。贱亦不足叹，  
贵亦不足陈。长卿未遇杨朱泣，蔡泽无媒原宪贫。  
如今万乘方用武，国命天威借貔虎。穷达皆为身外名，  
公侯可废刀头取。君不见汉家边将在边庭，  
白羽三千出井陉。当风看猎拥珠翠，岂在终年穷一经。  
  
卷279_45  【过仙游寺】卢纶  
上方下方雪中路，白云流水如闲步。  
数峰行尽犹未归，寂寞经声竹阴暮。  
  
卷279_46  【同路郎中韩侍御春日题野寺】卢纶  
寺前山远古陂宽，寺里人稀春草寒。  
何事最堪悲色相，折花将与老僧看。  
  
卷279_47  【奉和李益游栖岩寺（一作登西岩寺，一作常衮诗）】卢纶  
林香雨气新，山寺绿无尘。遂结云外赏，共游天上春。  
鹤鸣金阙丽，僧语竹房邻。待月水流急，惜花风起频。  
何方非坏境，此地有归人。回首空门路，皤然一幻身。  
  
卷279_48  【秋夜同畅当宿潭上西亭】卢纶  
圆月出山头，七贤林下游。梢梢寒叶坠，滟滟月波流。  
凫鹄共思晓，菰蒲相与秋。明当此中别，一为望汀洲。  
  
卷279_49  【山中一绝】卢纶  
饥食松花渴饮泉，偶从山后到山前。  
阳坡软草厚如织，因与鹿麛相伴眠。  
  
卷279_50  【与畅当夜泛秋潭】卢纶  
萤火飏莲丛，水凉多夜风。离人将落叶，俱在一船中。  
  
卷279_51  【秋夜宴集陈翃郎中圃亭美校书郎张正元归乡】卢纶  
泉清兰菊稠，红果落城沟。保庆台榭古，感时琴瑟秋。  
硕儒欢颇至，名士礼能周。为谢邑中少，无惊池上鸥。  
  
卷279_52  【春游东潭】卢纶  
移舟试望家，漾漾似天涯。日暮满潭雪，白鸥和柳花。  
  
卷279_53  【同薛存诚登栖岩寺】卢纶  
衰蹇步难前，上山如上天。尘泥来自晚，猿鹤到何先。  
万壑应孤磬，百花通一泉。苍苍此明月，下界正沈眠。  
  
卷279_54  【河中府崇福寺看花】卢纶  
闻道山花如火红，平明登寺已经风。  
老僧无见亦无说，应与看人心不同。  
  
卷279_55  【冬日宴郭监林亭】卢纶  
玉勒聚如云，森森鸾鹤群。据梧花罽接，沃盥石泉分。  
华味惭初识，新声喜尽闻。此山招老贱，敢不谢夫君。  
  
卷279_56  【奉和李舍人昆季咏玫瑰花寄赠徐侍郎（一作常衮诗）】卢纶  
独鹤寄烟霜，双鸾思晚芳。旧阴依谢宅，新艳出萧墙。  
蝶散摇轻露，莺衔入夕阳。雨朝胜濯锦，风夜剧焚香。  
断日千层艳，孤霞一片光。密来惊叶少，动处觉枝长。  
布影期高赏，留春为远方。尝闻赠琼玖，叨和愧升堂。  
  
卷279_57  【同耿湋、司空曙二拾遗题韦员外东斋花树】卢纶  
绿砌红花树，狂风独未吹。光中疑有焰，密处似无枝。  
鸟动香轻发，人愁影屡移。今朝数片落，为报汉郎知。  
  
卷279_58  【观袁修侍郎涨新池】卢纶  
引水香山近，穿云复绕林。才闻篱外响，已觉石边深。  
满处侵苔色，澄来见柳阴。微风月明夜，知有五湖心。  
  
卷279_59  【和徐法曹赠崔洛阳斑竹杖以诗见答】卢纶  
玉干一寻馀，苔花锦不如。劲堪和醉倚，轻好向空书。  
采拂稽山曲，因依释氏居。方辰将独步，岂与此君疏。  
  
卷279_60  【早秋望华清宫中树因以成咏（一作常衮诗）】卢纶  
可怜云木丛，满禁碧濛濛。色润灵泉近，阴清辇路通。  
玉坛标八桂，金井识双桐。交映凝寒露，相和起夜风。  
数枝盘石上，几叶落云中。燕拂宜秋霁，蝉鸣觉昼空。  
翠屏更隐见，珠缀共玲珑。雷雨生成早，樵苏禁令雄。  
野藤高助绿，仙果迥呈红。惆怅缭垣暮，兹山闻暗蛩。  
  
卷279_61  【小鱼咏寄泾州杨侍郎】卢纶  
莲花影里暂相离，才出浮萍值罟师。  
上得龙门还失浪，九江何处是归期。  
  
卷279_62  【贼中与严越卿曲江看花】卢纶  
红枝欲折紫枝殷，隔水连宫不用攀。  
会待长风吹落尽，始能开眼向青山。  
  
卷279_63  【同畅当咏蒲团】卢纶  
团团锦花结，乃是前溪蒲。拥坐称儒褐，倚眠宜病夫。  
唯当学禅寂，终老与之俱。  
  
卷279_64  【焦篱店醉题（时看弄邵翁伯）】卢纶  
洛下渠头百卉新，满筵歌笑独伤春。  
何须更弄邵翁伯，即我此身如此人。  
  
卷279_65  【陈翃中丞东斋赋白玉簪】卢纶  
美矣新成太华峰，翠莲枝折叶重重。松阴满涧闲飞鹤，  
潭影通云暗上龙。漠漠水香风颇馥，涓涓乳溜味何浓。  
因声远报浮丘子，不奏登封时不容。  
  
卷279_66  【新茶咏寄上西川相公二十三舅大夫二十舅】卢纶  
三献蓬莱始一尝，日调金鼎阅芳香。  
贮之玉合才半饼，寄与阿连题数行。  
  
卷279_67  【泊扬子江岸】卢纶  
山映南徐暮，千帆入古津。鱼惊出浦火，月照渡江人。  
清镜催双鬓，沧波寄一身。空怜莎草色，长接故园春。  
  
卷279_68  【晚次鄂州（至德中作）】卢纶  
云开远见汉阳城，犹是孤帆一日程。估客昼眠知浪静，  
舟人夜语觉潮生。三湘衰鬓逢秋色，万里归心对月明。  
旧业已随征战尽，更堪江上鼓鼙声。  
  
卷279_69  【夜投丰德寺谒海上人（一作李端诗）】卢纶  
半夜中峰有磬声，偶逢樵者问山名。上方月晓闻僧语，  
下路林疏见客行。野鹤巢边松最老，毒龙潜处水偏清。  
愿得远公知姓字，焚香洗钵过浮生。  
  
卷279_70  【江行次武昌县】卢纶  
家寄五湖间，扁舟往复还。年年生白发，处处上青山。  
去国空知远，安身竟不闲。更悲江畔柳，长是北人攀。  
  
卷279_71  【夜泊金陵】卢纶  
圆月出高城，苍苍照水营。江中正吹笛，楼上又无更。  
洛下仍传箭，关西欲进兵。谁知五湖外，诸将但争名。  
  
卷279_72  【渡浙江】卢纶  
前船后船未相及，五两头平北风急。  
飞沙卷地日色昏，一半征帆浪花湿。  

## 全唐诗(上)　卷二百八十

卷280_1  【李端公（一作严维诗，题作送李端）】卢纶  
故关衰草遍，离别自堪悲。路出寒云外，人归暮雪时。  
少孤为客早，多难识君迟。掩泪空相向，风尘何处期。  
  
卷280_2  【秋晚山中别业】卢纶  
树老野泉清，幽人好独行。去闲知路静，归晚喜山明。  
兰芰通荒井，牛羊出古城。茂陵秋最冷，谁念一书生。  
  
卷280_3  【关口逢徐迈】卢纶  
废寺连荒垒，那知见子真。关城夜有雪，冰渡晓无人。  
酒里唯多病，山中愿作邻。常闻兄弟乐，谁肯信家贫。  
  
卷280_4  【山中咏古木】卢纶  
高木已萧索，夜雨复秋风。坠叶鸣丛竹，斜根拥断蓬。  
半侵山色里，长在水声中。此地何人到，云门去亦通。  
  
卷280_5  【酬李端公野寺病居见寄】卢纶  
野寺钟昏山正阴，乱藤高竹水声深。田夫就饷还依草，  
野雉惊飞不过林。沐暂思同静室，清羸已觉助禅心。  
寂寞日长谁问疾，料君惟取古方寻。  
  
卷280_6  【送少微上人游蜀】卢纶  
瓶钵绕禅衣，连宵宿翠微。树开巴水远，山晓蜀星稀。  
识遍中朝贵，多谙外学非。何当一传付，道侣愿知归。  
  
卷280_7  【送宁国夏侯丞】卢纶  
楚国青芜上，秋云似白波。五湖长路少，九派乱山多。  
谢守通诗宴，陶公许醉过。怃然饯离阻，年鬓两蹉跎。  
  
卷280_8  【送袁偁】卢纶  
谏猎名空久，多因病与贫。买书行几市，带雨别何人。  
客路山连水，军州日映尘。凄凉一分手，俱恨老相亲。  
  
卷280_9  【赠别李纷】卢纶  
头白乘驴悬布囊，一回言别泪千行。  
儿孙满眼无归处，唯到尊前似故乡。  
  
卷280_10  【罪所送苗员外上都】卢纶  
谋身当议罪，宁遣友朋闻。祸近防难及，愁长事未分。  
寂寥惊远语，幽闭望归云。亲戚如相见，唯应泣向君。  
  
卷280_11  【送李校书赴东川幕】卢纶  
泥坂望青城，浮云与栈平。字形知国号，眉势识山名。  
编简尘封阁，戈鋋雪照营。男儿须聘用，莫信笔堪耕。  
  
卷280_12  【至德中赠内兄刘赞】卢纶  
时难访亲戚，相见喜还悲。好学年空在，从戎事已迟。  
听琴泉落处，步履雪深时。惆怅多边信，青山共有期。  
  
卷280_13  【春日灞亭同苗员外寄皇甫侍御（一作庾侍郎）】卢纶  
坐见春云暮，无因报所思。川平人去远，日暖雁飞迟。  
对酒山长在，看花鬓自衰。谁堪登灞岸，还作旧乡悲。  
  
卷280_14  【送颜推官游银夏谒韩大夫】卢纶  
丛篁叫寒笛，满眼塞山青。才子尊前画，将军石上铭。  
猎声云外响，战血雨中腥。苦乐从来事，因君一涕零。  
  
卷280_15  【咸阳送房济侍御归太原幕（昔尝与济同游此邑）】卢纶  
旧居无旧邻，似见故乡春。复对别离酒，欲成衰老人。  
客衣频染泪，军旅亦多尘。握手重相勉，平生心所因。  
  
卷280_16  【宝泉寺送李益端公归邠宁幕】卢纶  
参差岩障东，云日晃龙宫。石净非因雨，松凉不为风。  
恋泉将鹤并，偷果与猿同。眼界尘虽染，心源蔽已通。  
莲花国何限，贝叶字无穷。早晚登麟阁，慈门欲付公。  
  
卷280_17  【送何召下第后归蜀】卢纶  
褒斜行客过，栈道响危空。路湿云初上，山明日正中。  
水程通海货，地利杂吴风。一别金门远，何人复荐雄。  
  
卷280_18  【宿定陵寺（寺在陵内）】卢纶  
古塔荒台出禁墙，磬声初尽漏声长。云生紫殿幡花湿，  
月照青山松柏香。禅室夜闻风过竹，奠筵朝启露沾裳。  
谁悟威灵同寂灭，更堪砧杵发昭阳。  
  
卷280_19  【送彭开府往云中觐使君兄】卢纶  
一门三代贵，非是主恩偏。破虏山铭在，承家剑艺全。  
夺旗貂帐侧，射虎雪林前。雁塞逢兄弟，云州发管弦。  
冻河光带日，枯草净无烟。儒者曾修武，因贻上将篇。  
  
卷280_20  【送李缃】卢纶  
旧国仍连五将营，儒衣何处谒公卿。波翻远水蒹葭动，  
路入寒村机杼鸣。嵇康书论多归兴，谢氏家风有学名。  
为问西来雨中客，空山几处是前程。  
  
卷280_21  【送内弟韦宗仁归信州觐省】卢纶  
常嗟外族弟兄稀，转觉心孤是送归。醉掩壶觞人有泪，  
梦惊波浪日无辉。烹鱼绿岸烟浮草，摘橘青溪露湿衣。  
闻说江楼长卷幔，几回风起望胡威。  
  
卷280_22  【长安疾后首秋夜即事（一作陈羽诗）】卢纶  
九重深锁禁城秋，月过南宫渐映楼。紫陌夜深槐露滴，  
碧空云尽火星流。清风刻漏传三殿，甲第歌钟乐五侯。  
楚客病来乡思苦，寂寥灯下不胜愁。  
  
卷280_23  【送崔琦赴宣州幕】卢纶  
五马临流待幕宾，羡君谈笑出风尘。身闲就养宁辞远，  
世难移家莫厌贫。天际晓山三峡路，津头腊市九江人。  
何处遥知最惆怅，满湖青草雁声春。  
  
卷280_24  【送杨皞东归】卢纶  
登楼掩泣话归期，楚树荆云发远思。日里扬帆闻戍鼓，  
舟中酹酒见山祠。西江风浪何时尽，北客音书欲寄谁。  
若说湓城杨司马，知君望国有新诗。  
  
卷280_25  【至德中途中书事却寄李僴】卢纶  
乱离无处不伤情，况复看碑对古城。路绕寒山人独去，  
月临秋水雁空惊。颜衰重喜归乡国，身贱多惭问姓名。  
今日主人还共醉，应怜世故一儒生。  
  
卷280_26  【奉和太常王卿酬中书李舍人中书寓直春夜对月见寄】卢纶  
露如轻雨月如霜，不见星河见雁行。虚晕入池波自泛，  
满轮当苑桂多香。春台几望黄龙阙，云路宁分白玉郎。  
是夜巴歌应金石，岂殊萤影对清光。  
  
卷280_27  【酬包佶郎中览拙卷后见寄】卢纶  
令伯支离晚读书，岂知词赋称相如。枉逢花木无新思，  
拙就溪潭损旧居。禁路看山歌自缓，云司玩月漏应疏。  
沉忧敢望金门召，空愧巴歈并子虚。  
  
卷280_28  【送史寀滑州谒贾仆射】卢纶  
朱门洞启俨行车，金鐍装囊半是书。  
君向东州问徐胤，羊公何事灭吹鱼。  
  
卷280_29  【送鲍中丞赴太原】卢纶  
分路引鸣驺，喧喧似陇头。暂移西掖望，全解北门忧。  
专幕临都护，分曹制督邮。积冰营不下，盛雪猎方休。  
白草连胡帐，黄云拥戍楼。今朝送旌旆，一减鲁儒羞。  
  
卷280_30  【送耿拾遗湋充括图书使往江淮】卢纶  
传令收遗籍，诸儒喜饯君。孔家唯有地，禹穴但生云。  
编简知还续，虫鱼亦自分。如逢北山隐，一为谢移文。  
  
卷280_31  【送郭判官赴振武】卢纶  
黄河九曲流，缭绕古边州。鸣雁飞初夜，羌胡正晚秋。  
凄凉金管思，迢递玉人愁。七叶推多庆，须怀杀敌忧。  
  
卷280_32  【春江夕望】卢纶  
洞庭芳草遍，楚客莫思归。经难人空老，逢春雁自飞。  
东西兄弟远，存没友朋稀。独立还垂泪，天南一布衣。  
  
卷280_33  【送元昱尉义兴】卢纶  
欲成云海别，一夜梦天涯。白浪缘江雨，青山绕县花。  
风标当剧部，冠带称儒家。去矣谢亲爱，知予发已华。  
  
卷280_34  【送黎兵曹往陕府结亲（所昏即君从母女弟）】卢纶  
郎马两如龙，春朝上路逢。鸳鸯初集水，薜荔欲依松。  
步帐歌声转，妆台烛影重。何言在阴者，得是戴侯宗。  
  
卷280_35  【送乐平苗明府】卢纶  
累职比柴桑，清秋入楚乡。一船灯照浪，两岸树凝霜。  
亭吏趋寒雾，山城敛曙光。无辞折腰久，仲德在鸳行。  
  
卷280_36  【晚到盩厔耆老家】卢纶  
老翁曾旧识，相引出柴门。苦话别时事，因寻溪上村。  
数年何处客，近日几家存。冒雨看禾黍，逢人忆子孙。  
乱藤穿井口，流水到篱根。惆怅不堪住，空山月又昏。  
  
卷280_37  【卧病书怀】卢纶  
苦心三十载，白首遇艰难。旧地成孤客，全家赖钓竿。  
貌衰缘药尽，起晚为山寒。老病今如此，无人更问看。  
  
卷280_38  【落第后归终南别业】卢纶  
久为名所误，春尽始归山。落羽羞言命，逢人强破颜。  
交疏贫病里，身老是非间。不及东溪月，渔翁夜往还。  
  
卷280_39  【送朝邑张明府（此公善琴）】卢纶  
千室暮山西，浮云与树齐。剖辞云落纸，拥吏雪成泥。  
野火芦千顷，河田水万畦。不知琴月夜，谁得听乌啼。  
  
卷280_40  【送李方东归（即故李校书端亲弟）】卢纶  
故交三四人，闻别共沾巾。举目是陈事，满城无至亲。  
身从丧日病，家自俭年贫。此去何堪远，遗孤在旧邻。  
  
卷280_41  【秋晚霁后野望忆夏侯审】卢纶  
天晴禾黍平，畅目亦伤情。野店云日丽，孤庄砧杵鸣。  
川原唯寂寞，岐路自纵横。前后无俦侣，此怀谁与呈。  
  
卷280_42  【送王尊师（一作道士）】卢纶  
梦别一仙人，霞衣满鹤身。旌幢天路晚，桃杏海山春。  
种玉非求稔，烧金不为贫。自怜头白早，难与葛洪亲。  
  
卷280_43  【送抚州周使君（即侍中之婿）】卢纶  
周郎三十馀，天子赐鱼书。龙节随云水，金铙动里闾。  
松声三楚远，乡思百花初。若转弘农守，萧咸事不如。  
  
卷280_44  【赠别司空曙】卢纶  
有月曾同赏，无秋不共悲。如何与君别，又是菊花时。  
  
卷280_45  【送王录事赴任苏州（即舍人堂弟）】卢纶  
古堤迎拜路，万里一帆前。潮作浇田雨，云成煮海烟。  
吏闲唯重法，俗富不忧边。西掖今宵咏，还应寄阿连。  
  
卷280_46  【大梵山寺院奉呈趣上人赵中丞】卢纶  
渐欲休人事，僧房学闭关。伴鱼浮水上，看鹤向林间。  
寺古秋仍早，松深暮更闲。月中随道友，夜夜坐空山。  
  
卷280_47  【送恒操上人归江外觐省】卢纶  
依佛不违亲，高堂与寺邻。问安双树晓，求膳一僧贫。  
持咒过龙庙，翻经化海人。还同惠休去，儒者亦沾巾。  
  
卷280_48  【上巳日陪齐相公花楼宴】卢纶  
钟陵暮春月，飞观延群英。晨霞耀中轩，满席罗金琼。  
持杯凝远睇，触物结幽情。树色参差绿，湖光潋滟明。  
礼卑瞻绛帐，恩浃厕华缨。徒记山阴兴，祓禊乃为荣。  
  
卷280_49  【寒食】卢纶  
孤客飘飘岁载华，况逢寒食倍思家。莺啼远墅多从柳，  
人哭荒坟亦有花。浊水秦渠通渭急，黄埃京洛上原斜。  
驱车西近长安好，宫观参差半隐霞。  
  
卷280_50  【舟中寒食】卢纶  
寒食空江曲，孤舟渺水前。斗鸡沙鸟异，禁火岸花然。  
日霁开愁望，波喧警醉眠。因看数茎鬓，倍欲惜芳年。  
  
卷280_51  【元日早朝呈故省诸公】卢纶  
万戟凌霜布，森森瑞气间。垂衣当晓日，上寿对南山。  
济济延多士，跹跹舞百蛮。小臣无事谏，空愧伴鸣环。  
  
卷280_52  【元日朝回中夜书情，寄南宫二故人】卢纶  
鸣珮随鹓鹭，登阶见冕旒。无能裨圣代，何事别沧洲。  
闲夜贫还醉，浮名老渐羞。凤城春欲晚，郎吏忆同游。  
  
卷280_53  【裴给事宅白牡丹（一作裴潾诗）】卢纶  
长安豪贵惜春残，争玩街西紫牡丹。  
别有玉盘承露冷，无人起就月中看。  
  
卷280_54  【送韦判官得雨中山】卢纶  
前峰后岭碧濛濛，草拥惊泉树带风。  
人语马嘶听不得，更堪长路在云中。  
  
卷280_55  【送宛丘任少府】卢纶  
带绶别乡亲，东为千里人。俗讹唯竞祭，地古不留春。  
野戍云藏火，军城树拥尘。少年何所重，才子又清贫。  
  
卷280_56  【送永阳崔明府】卢纶  
鹤唳蒹葭晓，中流见楚城。浪清风乍息，山白月犹明。  
废路开荒木，归人种古营。悬闻正讹俗，邴曼更知名。  
  
卷280_57  【割飞二刀子歌】卢纶  
我家有翦刀，人云鬼国铁。裁罗裁绮无钝时，  
用来三年一股折。南中匠人淳用钢，再令盘屈随手伤。  
改锻割飞二刀子，色迎霁雪锋含霜。两条神物秋冰薄，  
刃淬初蟾鞘金错。越戟吴钩不足夸，斩犀切玉应怀怍。  
日试曾磨汉水边，掌中恄栗声冷然。神惊魄悸却收得，  
刃头已吐微微烟。刀乎刀乎何烨烨，魑魅须藏怪须慑。  
若非良工变尔形，只向裁缝委箱箧。  
  
卷280_58  【送郎士元使君赴郢州】卢纶  
赐衣兼授节，行日郢中闻。花发登山庙，天晴阅水军。  
渔商三楚接，郡邑九江分。高兴应难遂，元戎有大勋。  
  
卷280_59  【春词】卢纶  
北苑罗裙带，尘衢锦绣鞋。醉眠芳树下，半被落花埋。  
  
卷280_60  【清如玉壶冰】卢纶  
玉壶冰始结，循吏政初成。既有虚心鉴，还如照胆清。  
瑶池惭洞澈，金镜让澄明。气若朝霜动，形随夜月盈。  
临人能不蔽，待物本无情。怯对圆光里，妍蚩自此呈。  
  
卷280_61  【山店（一作王建诗）】卢纶  
登登山路行时尽，决决溪泉到处闻。  
风动叶声山犬吠，一家松火隔秋云。  

## 全唐诗(上)　卷二百八十一

卷281_1  【长至日上公献寿】崔琮  
应律三阳首，朝天万国同。斗边看子月，台上候祥风。  
五夜钟初动，千门日正融。玉阶文物盛，仙仗武貔雄。  
率舞皆群辟，称觞即上公。南山为圣寿，长对未央宫。  
  
卷281_2  【长至日上公献寿】李竦  
候晓金门辟，乘时玉历长。羽仪瞻上宰，云物丽初阳。  
汉礼方传珮，尧年正捧觞。日行临观阙，帝锡洽珪璋。  
盛美超三代，洪休降百祥。自怜朝末坐，空此咏无疆。  
  
卷281_3  【赋得西戎献白玉环】张惟俭  
当时无外守，方物四夷通。列土金河北，朝天玉塞东。  
自将荆璞比，不与郑环同。正朔虽传汉，衣冠尚带戎。  
幸承提佩宠，多愧琢磨功。绝域知文教，争趋上国风。  
  
卷281_4  【新安江行】章八元  
江源南去永，野渡暂维梢。戍悬鱼网，空林露鸟巢。  
雪晴山脊见，沙浅浪痕交。自笑无媒者，逢人作解嘲。  
  
卷281_5  【酬刘员外月下见寄】章八元  
夜凉河汉白，卷箔出南轩。过月鸿争远，辞枝叶暗翻。  
独谣闻丽曲，缓步接清言。宣室思前席，行看拜主恩。  
  
卷281_6  【寄都官刘员外】章八元  
旧宅平津邸，槐阴接汉宫。鸣驺驰道上，寒日直庐中。  
白雪歌偏丽，青云宦早通。悠然一缝掖，千里限清风。  
  
卷281_7  【题慈恩寺塔】章八元  
十层突兀在虚空，四十门开面面风。却怪鸟飞平地上，  
自惊人语半天中。回梯暗踏如穿洞，绝顶初攀似出笼。  
落日凤城佳气合，满城春树雨濛濛。  
  
卷281_8  【归桐庐旧居寄严长史】章八元  
昨辞夫子棹归舟，家在桐庐忆旧丘。三月暖时花竞发，  
两溪分处水争流。近闻江老传乡语，遥见家山减旅愁。  
或在醉中逢夜雪，怀贤应向剡川游。  
  
卷281_9  【天台道中示同行】章八元  
八重岩崿叠晴空，九色烟霞绕洞宫。  
仙道多因迷路得，莫将心事问樵翁。  
  
卷281_10  【元日望含元殿御扇开合（大历十三年吏部试）】张莒  
万国来朝岁，千年觐圣君。辇迎仙仗出，扇匝御香焚。  
俯对朝容近，先知曙色分。冕旒开处见，钟磬合时闻。  
影动承朝日，花攒似庆云。蒲葵那可比，徒用隔炎氛。  
  
卷281_11  【清明日赐百僚新火】史延  
上苑连侯第，清明及暮春。九天初改火，万井属良辰。  
颁赐恩逾洽，承时庆自均。翠烟和柳嫩，红焰出花新。  
宠命尊三老，祥光烛万人。太平当此日，空复荷陶甄。  
  
卷281_12  【清明日赐百僚新火】韩濬  
朱骑传红烛，天厨赐近臣。火随黄道见，烟绕白榆新。  
荣耀分他日，恩光共此辰。更调金鼎膳，还暖玉堂人。  
灼灼千门晓，辉辉万井春。应怜萤聚夜，瞻望及东邻。  
  
卷281_13  【清明日赐百僚新火】郑辕  
改火清明后，优恩赐近臣。漏残丹禁晚，燧发白榆新。  
瑞彩来双阙，神光焕四邻。气回侯第暖，烟散帝城春。  
利用调羹鼎，馀辉烛缙绅。皇明如照隐，愿及聚萤人。  
  
卷281_14  【清明日赐百僚新火】王濯  
御火传香殿，华光及侍臣。星流中使马，烛耀九衢人。  
转影连金屋，分辉丽锦茵。焰迎红蕊发，烟染绿条春。  
助律和风早，添炉暖气新。谁怜一寒士，犹望照东邻。  
  
卷281_15  【投珠于泉】独孤绶  
至道归淳朴，明珠被弃捐。天真来照乘，成性却沈泉。  
不是灵蛇吐，非缘合浦还。岸傍随月落，波底共星悬。  
致远终无胫，怀贪遂息肩。欲知恭俭德，所宝在惟贤。  
  
卷281_16  【秦镜】仲子陵  
万古秦时镜，从来抱至精。依台月自吐，在匣水常清。  
烂烂金光发，澄澄物象生。云天皆洞鉴，表里尽虚明。  
但见人窥胆，全胜响应声。妍媸定可识，何处更逃情。  
  
卷281_17  【秦镜】张佐  
楼上秦时镜，千秋独有名。菱花寒不落，冰质夏长清。  
龙在形难掩，人来胆易呈。升台宜远照，开匣乍藏明。  
皎色新磨出，圆规旧铸成。愁容如可鉴，当欲拂尘缨。  
  
卷281_18  【忆游天台寄道流】张佐  
忆昨天台到赤城，几朝仙籁耳中生。云龙出水风声急，  
海鹤鸣皋日色清。石笋半山移步险，桂花当涧拂衣轻。  
今来尽是人间梦，刘阮茫茫何处行。  
  
卷281_19  【龟负图（东都试）】丁泽  
天意将垂象，神龟出负图。五方行有配，八卦义宁孤。  
作瑞旌君德，披文协帝谟。乘流喜得路，逢圣幸存躯。  
莲叶池通泛，桃花水自浮。还寻九江去，安肯曳泥途。  
  
卷281_20  【上元日梦王母献白玉环】丁泽  
梦中朝上日，阙下拜天颜。仿佛瞻王母，分明献玉环。  
灵姿趋甲帐，悟道契玄关。似见霜姿白，如看月彩弯。  
霓裳归物外，凤历晓人寰。仙圣非相远，昭昭寤寐间。  
  
卷281_21  【良田无晚岁】丁泽  
人功虽未及，地力信非常。不任耕耘早，偏宜黍稷良。  
无年皆有获，后种亦先芳。膴膴盈千亩，青青保万箱。  
何须祭田祖，讵要察农祥。况是春三月，和风日又长。  
  
卷281_22  【下第献座主张谓】阎济美  
謇谔王臣直，文明雅量全。望炉金自跃，应物镜何偏。  
南国幽沉尽，东堂礼乐宣。转令游艺士，更惜至公年。  
芳树欢新景，青云泣暮天。唯愁凤池拜，孤贱更谁怜。  
  
卷281_23  【天津桥望洛城残雪】阎济美  
新霁洛城端，千家积雪寒。未收清禁色，偏向上阳残。  
  
卷281_24  【尚书郎上直闻春漏】张少博  
建礼含香处，重城待漏辰。徐声传凤阙，晓唱辨鸡人。  
银箭听将尽，铜壶滴更新。催筹当五夜，移刻及三春。  
杳杳从天远，泠泠出禁频。直庐残响曙，肃穆对钩陈。  
  
卷281_25  【雪夜观象阙待漏】张少博  
残雪初晴后，鸣珂奉阙庭。九门传晓漏，五夜候晨扃。  
北斗横斜汉，东方落曙星。烟氛初动色，簪珮未分形。  
雪重犹垂白，山遥不辨青。鸡人更唱处，偏入此时听。  
  
卷281_26  【尚书郎上直闻春漏】周彻  
建礼通华省，含香直紫宸。静闻铜史漏，暗识桂宫春。  
滴沥疑将绝，清泠发更新。寒声临雁沼，疏韵应鸡人。  
迥入千门彻，行催五夜频。高台闲自听，非是驻征轮。  
  
卷281_27  【及第后赠试官】高拯  
公子求贤未识真，欲将毛遂比常伦。  
当时不及三千客，今日何如十九人。  
  
卷281_28  【赋得花发上林（大历十四年侍郎潘炎试）】王表  
御苑春何早，繁花已绣林。笑迎明主仗，香拂美人簪。  
地接楼台近，天垂雨露深。晴光来戏蝶，夕景动栖禽。  
欲托凌云势，先开捧日心。方知桃李树，从此别成阴。  
  
卷281_29  【清明日登城春望寄大夫使君】王表  
春城闲望爱晴天，何处风光不眼前。寒食花开千树雪，  
清明日出万家烟。兴来促席唯同舍，醉后狂歌尽少年。  
闻说莺啼却惆怅，诗成不见谢临川。  
  
卷281_30  【成德乐】王表  
赵女乘春上画楼，一声歌发满城秋。  
无端更唱关山曲，不是征人亦泪流。  
  
卷281_31  【花发上林】独孤授  
上苑韶容早，芳菲正吐花。无言向春日，闲笑任年华。  
润色笼轻霭，晴光艳晚霞。影连千户竹，香散万人家。  
幸绕楼台近，仍怀雨露赊。愿君垂采摘，不使落风沙。  
  
卷281_32  【赋得花发上林】王储  
东陆和风至，先开上苑花。秾枝藏宿鸟，香蕊拂行车。  
散白怜晴日，舒红爱晚霞。桃间留御马，梅处入胡笳。  
城郭连增媚，楼台映转华。岂同幽谷草，春至发犹赊。  
  
卷281_33  【赋得花发上林】周渭  
灼灼花凝雪，春来发上林。向风初散蕊，垂叶欲成阴。  
人过香随远，烟晴色自深。净时空结雾，疏处未藏禽。  
菶茸何年值，间关几日吟。一枝如可冀，不负折芳心。  
  
卷281_34  【赠龙兴观主吴崇岳】周渭  
楮为冠子布为裳，吞得丹霞寿最长。混俗性灵常乐道，  
出尘风格早休粮。枕中经妙谁传与，肘后方新自写将。  
百尺松梢几飞步，鹤栖板上礼虚皇。  

## 全唐诗(上)　卷二百八十二

卷282_1  【从军有苦乐行（时从司空鱼公北征）】李益  
劳者且莫歌，我欲送君觞。从军有苦乐，此曲乐未央。  
仆居在陇上，陇水断人肠。东过秦宫路，宫路入咸阳。  
时逢汉帝出，谏猎至长杨。讵驰游侠窟，非结少年场。  
一旦承嘉惠，轻身重恩光。秉笔参帷帟，从军至朔方。  
边地多阴风，草木自凄凉。断绝海云去，出没胡沙长。  
参差引雁翼，隐辚腾军装。剑文夜如水，马汗冻成霜。  
侠气五都少，矜功六郡良。山河起目前，睚眦死路傍。  
北逐驱獯虏，西临复旧疆。昔还赋馀资，今出乃赢粮。  
一矢弢夏服，我弓不再张。寄语丈夫雄，若乐身自当。  
  
卷282_2  【登长城（一题作塞下曲）】李益  
汉家今上郡，秦塞古长城。有日云长惨，无风沙自惊。  
当今圣天子，不战四夷平。  
  
卷282_3  【杂曲】李益  
妾本蚕家女，不识贵门仪。藁砧持玉斧，交结五陵儿。  
十日或一见，九日在路岐。生此夫婿，富贵欲何为。  
杨柳徒可折，南山不可移。妇人贵结发，宁有再嫁资。  
嫁女莫望高，女心愿所宜。宁从贱相守，不愿贵相离。  
蓝叶郁重重，蓝花若榴色。少妇归少年，华光自相得。  
谁言配君子，以奉百年身。有义即夫婿，无义还他人。  
爱如寒炉火，弃若秋风扇。山岳起面前，相看不相见。  
丈夫非小儿，何用强相知。不见朝生菌，易成还易衰。  
征客欲临路，居人还出门。北风河梁上，四野愁云繁。  
岂不恋我家，夫婿多感恩。前程有日月，勋绩在河源。  
少妇马前立，请君听一言。春至草亦生，谁能无别情。  
殷勤展心素，见新莫忘故。遥望孟门山，殷勤报君子。  
既为随阳雁，勿学西流水。尝闻生别离，悲莫悲于此。  
同器不同荣，堂下即千里。与君贫贱交，何异萍上水。  
托身天使然，同生复同死。  
  
卷282_4  【送辽阳使还军】李益  
征人歌且行，北上辽阳城。二月戎马息，悠悠边草生。  
青山出塞断，代地入云平。昔者匈奴战，多闻杀汉兵。  
平生报国愤，日夜角弓鸣。勉君万里去，勿使虏尘惊。  
  
卷282_5  【赋得早燕送别】李益  
碧草缦如线，去来双飞燕。长门未有春，先入班姬殿。  
梁空绕不息，檐寒窥欲遍。今至随红萼，昔还悲素扇。  
一别与秋鸿，差池讵相见。  
  
卷282_6  【秋晚溪中寄怀大理齐司直（时齐分司洛下，有东山之期）】李益  
凤翔属明代，羽翼文葳蕤。昆仑进琪树，飞舞下瑶池。  
振仪自西眷，东夏复分釐。国典唯平法，伊人方在斯。  
荒宁桁杨肃，芳辉兰玉滋。明质鹜高景，飘飖服缨绥。  
天寒清洛苑，秋夕白云司。况复空岩侧，苍苍幽桂期。  
岁寒坐流霰，山川犹别离。浩思凭尊酒，氛氲独含辞。  
  
卷282_7  【溪中月下寄杨子尉封亮】李益  
蘅若夺幽色，衔思恍无悰。宵长霜雾多，岁晏淮海风。  
团团山中月，三五离夕同。露凝朱弦绝，觞至兰玉空。  
清光液流波，盛明难再逢。尝恐河汉远，坐窥烟景穷。  
小人谅处阴，君子树大功。永愿厉高翼，慰我丹桂丛。  
  
卷282_8  【春晚赋得馀花落（得起字）】李益  
留春春竟去，春去花如此。蝶舞绕应稀，鸟惊飞讵已。  
衰红辞故萼，繁绿扶雕蕊。自委不胜愁，庭风那更起。  
  
卷282_9  【闻亡友王七嘉禾寺得素琴】李益  
故人惜此去，留琴明月前。今来我访旧，泪洒白云天。  
讵欲匣孤响，送君归夜泉。抚琴犹可绝，况此故无弦。  
何必雍门奏，然后泪潺湲。  
  
卷282_10  【校书郎杨凝往年以古镜贶别今追赠以诗】李益  
明镜出匣时，明如云间月。一别青春鉴，回光照华发。  
美人昔自爱，鞶带手中结。愿以三五期，经天无玷缺。  
  
卷282_11  【置酒行】李益  
置酒命所欢，凭觞遂为戚。日往不再来，兹辰坐成昔。  
百龄非久长，五十将半百。胡为劳我形，己须还复白。  
西山鸾鹤群，矫矫烟雾翮。明霞发金丹，阴洞潜水碧。  
安得凌风羽，崦嵫驻灵魄。无然坐衰老，惭叹东陵柏。  
  
卷282_12  【长社窦明府宅夜送王屋道士常究子】李益  
旦随三鸟去，羽节凌霞光。暮与双凫宿，云车下紫阳。  
天坛临月近，洞水出山长。海峤年年别，丘陵徒自伤。  
  
卷282_13  【观回军三韵】李益  
行行上陇头，陇月暗悠悠。万里将军没，回旌陇戍秋。  
谁令呜咽水，重入故营流。  
  
卷282_14  【华山南庙】李益  
阴山临古道，古庙闭山碧。落日春草中，搴芳荐瑶席。  
明灵达精意，仿佛如不隔。岩雨神降时，回飙入松柏。  
常闻坑儒后，此地返秦璧。自古害忠良，神其辅宗祏。  
  
卷282_15  【喜邢校书远至对雨同赋远晚饭阮返五韵】李益  
雀噪空城阴，木衰羁思远。已蔽青山望，徒悲白云晚。  
别离千里风，雨中同一饭。开径说逢康，临觞方接阮。  
旅宦竟何如，劳飞思自返。  
  
卷282_16  【城西竹园送裴佶王达】李益  
葳蕤凌风竹，寂寞离人觞。怆怀非外至，沉郁自中肠。  
远行从此始，别袂重凄霜。  
  
卷282_17  【月下喜邢校书至自洛】李益  
天河夜未央，漫漫复苍苍。重君远行至，及此明月光。  
华星映衰柳，暗水入寒塘。客心定何似，馀欢方自长。  
  
卷282_18  【北至太原】李益  
炎祚昔昏替，皇基此郁盘。玄命久已集，抚运良乃艰。  
南厄羊肠险，北走雁门寒。始于一戎定，垂此亿世安。  
唐风本忧思，王业实艰难。中历虽横溃，天纪未可干。  
圣明所兴国，灵岳固不殚。咄咄薄游客，斯言殊不刊。  
  
卷282_19  【入华山访隐者经仙人石坛】李益  
三考四岳下，官曹少休沐。久负青山诺，今还获所欲。  
尝闻玉清洞，金简受玄箓。夙驾升天行，云游恣霞宿。  
平明矫轻策，扪石入空曲。仙人古石坛，苔绕青瑶局。  
阳桂凌烟紫，阴罗冒水绿。隔世闻丹经，悬泉注明玉。  
前惊羽人会，白日天居肃。问我将致辞，笑之自相目。  
竦身云遂起，仰见双白鹄。堕其一纸书，文字类鸟足。  
视之了不识，三返又三复。归来问方士，举世莫解读。  
何必若蜉蝣，然后为跼促。鄙哉宦游子，身志俱降辱。  
再往不及期，劳歌叩山木。  
  
卷282_20  【罢镜】李益  
手中青铜镜，照我少年时。衰飒一如此，清光难复持。  
欲令孤月掩，从遣半心疑。纵使逢人见，犹胜自见悲。  
  
卷282_21  【华阴东泉同张处士诣藏律师兼简县内同官因寄齐中书】李益  
苍崖抱寒泉，沦照洞金碧。潜鳞孕明晦，山灵閟幽赜。  
前峰何其诡，万变穷日夕。松老风易悲，山秋云更白。  
故人邑中吏，五里仙雾隔。美质简琼瑶，英声铿金石。  
烦君竟相问，问我此何适。我因赞时理，书寄西飞翮。  
哲匠熙百工，日月被光泽。大国本多士，荆岑无遗璧。  
高网弥八纮，皇图明四辟。群材既兼畅，顾我在草泽。  
贵无身外名，贱有区中役。忽忽百龄内，殷殷千虑迫。  
人生已如寄，在寄复为客。旧国不得归，风尘满阡陌。  
  
卷282_22  【答郭黄中孤云首章见赠】李益  
孤云生西北，从风东南飘。帝乡日已远，苍梧无还飙。  
已矣玄凤叹，严霜集灵苕。君其勉我怀，岁暮孰不凋。  
  
卷282_23  【合源溪期张计不至】李益  
霜露肃时序，缅然方独寻。暗溪迟仙侣，寒涧闻松禽。  
寂历兹夜永，清明秋序深。微波澹澄夕，烟景含虚林。  
素志久沦否，幽怀方自吟。  
  
卷282_24  【竹溪】李益  
访竹越云崖，即林若溪绝。宁知修干下，漠漠秋苔洁。  
清光溢空曲，茂色临幽澈。采摘愧芳鲜，奉君岁暮节。  
  
卷282_25  【送诸暨王主簿之任】李益  
别愁已万绪，离曲方三奏。远宦一辞乡，南天异风候。  
秦城岁芳老，越国春山秀。落日望寒涛，公门闭清昼。  
何用慰相思，裁书寄关右。  
  
卷282_26  【罢秩后入华山采茯苓逢道者】李益  
委绶来名山，观奇恣所停。山中若有闻，言此不死庭。  
遂逢五老人，一谓西岳灵。或闻樵人语，飞去入昴星。  
授我出云路，苍然凌石屏。视之有文字，乃古黄庭经。  
左右长松列，动摇风露零。上蟠千年枝，阴虬负青冥。  
下结九秋霰，流膏为茯苓。取之砂石间，异若龟鹤形。  
况闻秦宫女，华发变已青。有如上帝心，与我千万龄。  
始疑有仙骨，炼魂可永宁。何事逐豪游，饮啄以膻腥。  
神物亦自閟，风雷护此扃。欲传山中宝，回策忽已暝。  
乃悲世上人，求醒终不醒。  
  
卷282_27  【自朔方还与郑式瞻崔称郑子周岑赞同会法云寺三门避暑】李益  
予本疏放士，朅来非外矫。误落边尘中，爱山见山少。  
始投清凉宇，门值烟岫表。参差互明灭，彩翠竟昏晓。  
泠泠远风来，过此群木杪。英英二三彦，襟旷去烦扰。  
游川出潜鱼，息阴倦飞鸟。徇物不可穷，唯于此心了。  
  
卷282_28  【来从窦车骑行（自朔方行作）】李益  
束发逢世屯，怀恩抱明义。读书良有感，学剑惭非智。  
遂别鲁诸生，来从窦车骑。追兵赴边急，络马黄金辔。  
出入燕南陲，由来重意气。自经皋兰战，又破楼烦地。  
西北护三边，东南留一尉。时过欻如云，参差不自意。  
将军失恩泽，万事从此异。置酒高台上，薄暮秋风至。  
长戟与我归，归来同弃置。自酌还自饮，非名又非利。  
歌出易水寒，琴下雍门泪。出逢平乐旧，言在天阶侍。  
问我从军苦，自陈少年贵。丈夫交四海，徒论身自致。  
汉将不封侯，苏卿劳远使。今我终此曲，此曲诚不易。  
贵人难识心，何由知忌讳。  
  
卷282_29  【夜发军中】李益  
边马枥上惊，雄剑匣中鸣。半夜军书至，匈奴寇六城。  
中坚分暗阵，太乙起神兵。出没风云合，苍黄豺虎争。  
今日边庭战，缘赏不缘名。  
  
卷282_30  【将赴朔方早发汉武泉】李益  
弭盖出故关，穷秋首边路。问我此何为，平生重一顾。  
风吹山下草，系马河边树。奉役良有期，回瞻终未屡。  
去乡幸未远，戎衣今已故。岂惟幽朔寒，念我机中素。  
去矣勿复言，所酬知音遇。  
  
卷282_31  【城傍少年（一作汉宫少年行）】李益  
生长边城傍，出身事弓马。少年有胆气，独猎阴山下。  
偶与匈奴逢，曾擒射雕者。名悬壮士籍，请君少相假。  
  
卷282_32  【游子吟】李益  
女羞夫婿薄，客耻主人贱。遭遇同众流，低回愧相见。  
君非青铜镜，何事空照面。莫以衣上尘，不谓心如练。  
人生当荣盛，待士勿言倦。君看白日驰，何异弦上箭。  
  
卷282_33  【饮马歌】李益  
百马饮一泉，一马争上游。一马喷成泥，百马饮浊流。  
上有沧浪客，对之空叹息。自顾缨上尘，裴回终日夕。  
为问泉上翁，何时见沙石。  
  
卷282_34  【莲塘驿（在盱眙界）】李益  
五月渡淮水，南行绕山陂。江村远鸡应，竹里闻缲丝。  
楚女肌发美，莲塘烟露滋。菱花覆碧渚，黄鸟双飞时。  
渺渺溯洄远，凭风托微词。斜光动流睇，此意难自持。  
女歌本轻艳，客行多怨思。女萝蒙幽蔓，拟上青桐枝。  
  
卷282_35  【五城道中】李益  
金铙随玉节，落日河边路。沙鸣后骑来，雁起前军度。  
五城鸣斥堠，三秦新召募。天寒白登道，塞浊阴山雾。  
仍闻旧兵老，尚在乌兰戍。笳箫汉思繁，旌旗边色故。  
寝兴倦弓甲，勤役伤风露。来远赏不行，锋交勋乃茂。  
未知朔方道，何年罢兵赋。  
  
卷282_36  【与王楚同登青龙寺上方】李益  
连冈出古寺，流睇移芳宴。鸟没汉诸陵，草平秦故殿。  
摇光浅深树，拂木参差燕。春心断易迷，远目伤难遍。  
壮日各轻年，暮年方自见。  
  
卷282_37  【登夏州城观送行人赋得六州胡儿歌】李益  
六州胡儿六蕃语，十岁骑羊逐沙鼠。沙头牧马孤雁飞，  
汉军游骑貂锦衣。云中征戍三千里，今日征行何岁归。  
无定河边数株柳，共送行人一杯酒。胡儿起作和蕃歌，  
齐唱呜呜尽垂手。心知旧国西州远，西向胡天望乡久。  
回头忽作异方声，一声回尽征人首。蕃音虏曲一难分，  
似说边情向塞云。故国关山无限路，风沙满眼堪断魂。  
不见天边青作冢，古来愁杀汉昭君。  
  
卷282_38  【从军夜次六胡北饮马磨剑石为祝殇辞】李益  
我行空碛，见沙之磷磷，与草之幂幂，半没胡儿磨剑石。  
当时洗剑血成川，至今草与沙皆赤。我因扣石问以言，  
水流呜咽幽草根，君宁独不怪阴磷？吹火荧荧又为碧，  
有鸟自称蜀帝魂。南人伐竹湘山下，交根接叶满泪痕。  
请君先问湘江水，然我此恨乃可论。秦亡汉绝三十国，  
关山战死知何极。风飘雨洒水自流，此中有冤消不得。  
为之弹剑作哀吟，风沙四起云沈沈。满营战马嘶欲尽，  
毕昴不见胡天阴。东征曾吊长平苦，往往晴明独风雨。  
年移代去感精魂，空山月暗闻鼙鼓。秦坑赵卒四十万，  
未若格斗伤戎虏。圣君破胡为六州，六州又尽为胡丘。  
韩公三城断胡路，汉甲百万屯边秋。乃分司空授朔土，  
拥以玉节临诸侯，汉为一雪万世仇。我今抽刀勒剑石，  
告尔万世为唐休。又闻招魂有美酒，为我浇酒祝东流。  
殇为魂兮，可以归还故乡些；沙场地无人兮，  
尔独不可以久留。  
  
卷282_39  【登天坛夜见海】李益  
朝游碧峰三十六，夜上天坛月边宿。仙人携我搴玉英，  
坛上夜半东方明。仙钟撞撞近海日，海中离离三山出。  
霞梯赤城遥可分，霓旌绛节倚彤云。八鸾五凤纷在御，  
王母欲上朝元君。群仙指此为我说，几见尘飞沧海竭。  
竦身别我期丹宫，空山处处遗清风。九州下视杳未旦，  
一半浮生皆梦中。始知武皇求不死，去逐瀛洲羡门子。  
  
卷282_40  【大礼毕皇帝御丹凤门改元建中大赦】李益  
大明曈曈天地分，六龙负日升天门。凤凰飞来衔帝箓，  
言我万代金皇孙。灵鸡鼓舞承天赦，高翔百尺垂朱幡。  
宸居穆清受天历，建中甲子合上元。昊穹景命即已至，  
王事乃可酬乾坤。升中告成答玄贶，泥金检玉昭鸿恩。  
云亭之事略可记，七十二君宁独尊。小臣欲上封禅表，  
久而未就归文园。  
  
卷282_41  【轻薄篇】李益  
豪不必驰千骑，雄不在垂双鞬。天生俊气自相逐，  
出与雕鹗同飞翻。朝行九衢不得意，下鞭走马城西原。  
忽闻燕雁一声去，回鞍挟弹平陵园。归来青楼曲未半，  
美人玉色当金尊。淮阴少年不相下，酒酣半笑倚市门。  
安知我有不平色，白日欲落红尘昏。死生容易如反掌，  
得意失意由一言。少年但饮莫相问，此中报仇亦报恩。  
  
卷282_42  【野田行（一作于鹄诗）】李益  
日没出古城，野田何茫茫。寒狐啸青冢，鬼火烧白杨。  
昔人未为泉下客，行到此中曾断肠。  
  
卷282_43  【古别离】李益  
双剑欲别风凄然，雌沉水底雄上天。江回汉转两不见，  
云交雨合知何年。来万事皆由命，何用临岐苦涕涟。  
  
卷282_44  【效古促促曲为河上思妇作】李益  
促促何促促，黄河九回曲。嫁与棹船郎，空床将影宿。  
不道君心不如石，那教妾貌长如玉。  
  
卷282_45  【汉宫少年行】李益  
君不见上宫警夜营八屯，冬冬街鼓朝朱轩。  
玉阶霜仗拥未合，少年排入铜龙门。暗闻弦管九天上，  
宫漏沈沈清吹繁。平明走马绝驰道，呼鹰挟弹通缭垣。  
玉笼金锁养黄口，探雏取卵伴王孙。分曹陆博快一掷，  
迎欢先意笑语喧。巧为柔媚学优孟，儒衣嬉戏冠沐猿。  
晚来香街经柳市，行过倡舍宿桃根。相逢杯酒一言失，  
回朱点白闻至尊。金张许史伺颜色，王侯将相莫敢论。  
岂知人事无定势，朝欢暮戚如掌翻。椒房宠移子爱夺，  
一夕秋风生戾园。徒用黄金将买赋，宁知白玉暗成痕。  
持杯收水水已覆，徙薪避火火更燔。欲求四老张丞相，  
南山如天不可上。  

## 全唐诗(上)　卷二百八十三

卷283_1  【竹窗闻风寄苗发司空曙】李益  
微风惊暮坐，临牖思悠哉。开门复动竹，疑是故人来。  
时滴枝上露，稍沾阶下苔。何当一入幌，为拂绿琴埃。  
  
卷283_2  【赋得垣衣】李益  
漠漠复霏霏，为君垣上衣。昭阳辇下草，应笑此生非。  
掩蔼青春去，苍茫白露稀。犹胜萍逐水，流浪不相依。  
  
卷283_3  【送人流贬】李益  
汉章虽约法，秦律已除名。谤远人多惑，官微不自明。  
霜风先独树，瘴雨失荒城。畴昔长沙事，三年召贾生。  
  
卷283_4  【送人南归】李益  
人言下江疾，君道下江迟。五月江路恶，南风惊浪时。  
应知近家喜，还有异乡悲。无奈孤舟夕，山歌闻竹枝。  
  
卷283_5  【水亭夜坐赋得晓雾】李益  
月落寒雾起，沈思浩通川。宿禽啭木散，山泽一苍然。  
漠漠沙上路，沄沄洲外田。犹当依远树，断续欲穷天。  
  
卷283_6  【送常曾侍御使西蕃寄题西川】李益  
凉王宫殿尽，芜没陇云西。今日闻君使，雄心逐鼓鼙。  
行当收汉垒，直可取蒲泥。旧国无由到，烦君下马题。  
  
卷283_7  【入南山至全师兰若】李益  
木陨水归壑，寂然无念心。南行有真子，被褐息山阴。  
石路瑶草散，松门寒景深。吾师亦何爱，自起定中吟。  
  
卷283_8  【送韩将军还边】李益  
白马羽林儿，扬鞭薄暮时。独将轻骑出，暗与伏兵期。  
雨雪移军远，旌旗上垄迟。圣心戎寄重，未许让恩私。  
  
卷283_9  【晚春卧病喜振上人见访】李益  
卧床如旧日，窥户易伤春。灵寿扶衰力，芭蕉对病身。  
道心空寂寞，时物自芳新。旦夕谁相访，唯当摄上人。  
  
卷283_10  【春行】李益  
侍臣朝谒罢，戚里自相过。落日青丝骑，春风白纻歌。  
恩承三殿近，猎向五陵多。归路南桥望，垂杨拂细波。  
  
卷283_11  【洛阳河亭奉酬留守群公追送（一作李逸诗）】李益  
离亭饯落晖，腊酒减春衣。岁晚烟霞重，川寒云树微。  
戎装千里至，旧路十年归。还似汀洲雁，相逢又背飞。  
  
卷283_12  【寻纪道士偶会诸叟】李益  
山阴寻道士，映竹羽衣新。侍坐双童子，陪游五老人。  
水花松下静，坛草雪中春。见说桃源洞，如今犹避秦。  
  
卷283_13  【同萧炼师宿太乙庙】李益  
微月空山曙，春祠谒少君。落花坛上拂，流水洞中闻。  
酒引芝童奠，香馀桂子焚。鹤飞将羽节，遥向赤城分。  
  
卷283_14  【送同落第者东归】李益  
东门有行客，落日满前山。圣代谁知者，沧洲今独还。  
片云归海暮，流水背城闲。余亦依嵩颍，松花深闭关。  
  
卷283_15  【送柳判官赴振武】李益  
边庭汉仪重，旌甲似云中。虏地山川壮，单于鼓角雄。  
关寒塞榆落，月白胡天风。君逐嫖姚将，麒麟有战功。  
  
卷283_16  【述怀寄衡州令狐相公】李益  
调元方翼圣，轩盖忽言东。道以中枢密，心将外理同。  
白头生远浪，丹叶下高枫。江上萧疏雨，何人对谢公。  
  
卷283_17  【喜入兰陵望紫阁峰呈宣上人】李益  
薙草开三径，巢林喜一枝。地宽留种竹，泉浅欲开池。  
紫阁当疏牖，青松入坏篱。从今安僻陋，萧相是吾师。  
  
卷283_18  【喜见外弟又言别】李益  
十年离乱后，长大一相逢。问姓惊初见，称名忆旧容。  
别来沧海事，语罢暮天钟。明日巴陵道，秋山又几重。  
  
卷283_19  【立春日宁州行营因赋朔风吹飞雪】李益  
边声日夜合，朔风惊复来。龙山不可望，千里一裴回。  
捐扇破谁执，素纨轻欲裁。非时妒桃李，自是舞阳台。  
  
卷283_20  【献刘济】李益  
草绿古燕州，莺声引独游。雁归天北畔，春尽海西头。  
向日花偏落，驰年水自流。感恩知有地，不上望京楼。  
  
卷283_21  【哭柏岩禅师】李益  
遍与傍人别，临终尽不愁。影堂谁为扫，坐塔自看修。  
白日钟边晚，青苔钵上秋。天涯禅弟子，空到柏岩游。  
  
卷283_22  【赴邠宁留别】李益  
身承汉飞将，束发即言兵。侠少何相问，从来事不平。  
黄云断朔吹，白雪拥沙城。幸应边书募，横戈会取名。  
  
卷283_23  【紫骝马】李益  
争场看斗鸡，白鼻紫骝嘶。漳水春闺晚，丛台日向低。  
歇鞍珠作汗，试剑玉如泥。为谢红梁燕，年年妾独栖。  
  
卷283_24  【夜上受降城闻笛（一作戎昱诗）】李益  
入夜思归切，笛声清更哀。愁人不愿听，自到枕前来。  
风起塞云断，夜深关月开。平明独惆怅，落尽一庭梅。  
  
卷283_25  【同崔邠登鹳雀楼】李益  
鹳雀楼西百尺樯，汀洲云树共茫茫。汉家萧鼓空流水，  
魏国山河半夕阳。事去千年犹恨速。愁来一日即为长。  
风烟并起思归望，远目非春亦自伤。  
  
卷283_26  【奉酬崔员外副使携琴宿使院见示】李益  
忽闻此夜携琴宿，遂叹常时尘吏喧。庭木已衰空月亮，  
城砧自急对霜繁。犹持副节留军府，未荐高词直掖垣。  
谁问南飞长绕树，官微同在谢公门。  
  
卷283_27  【送贾校书东归寄振上人（一作振上人院喜见贾弇兼酬别）】李益  
北风吹雁数声悲，况指前林是别时。秋草不堪频送远，  
白云何处更相期。山随匹马行看暮，路入寒城独去迟。  
为向东州故人道，江淹已拟惠休诗。  
  
卷283_28  【过马嵬二首（第二首一作李远诗）】李益  
路至墙垣问樵者，顾予云是太真宫。太真血染马蹄尽，  
朱阁影随天际空。丹壑不闻歌吹夜，玉阶唯有薜萝风。  
世人莫重霓裳曲，曾致干戈是此中。  
金甲银旌尽已回，苍茫罗袖隔风埃。浓香犹自随鸾辂，  
恨魄无由离马嵬。南内真人悲帐殿，东溟方士问蓬莱。  
唯留坡畔弯环月，时送残辉入夜台。  
  
卷283_29  【盐州过胡儿饮马泉（一作过五原胡儿饮马泉）】李益  
绿杨著水草如烟，旧是胡儿饮马泉。几处吹笳明月夜，  
何人倚剑白云天。从来冻合关山路，今日分流汉使前。  
莫遣行人照容鬓，恐惊憔悴入新年。  
  
卷283_30  【宿冯翊夜雨赠主人】李益  
危心惊夜雨，起望漫悠悠。气耿残灯暗，声繁高树秋。  
凉轩辞夏扇，风幌揽轻裯。思绪蓬初断，归期燕暂留。  
关山蔼已失，脸泪迸难收。赖君时一笑，方能解四愁。  
  
卷283_31  【送襄阳李尚书】李益  
天寒发梅柳，忆昔到襄州。树暖然红烛，江清展碧油。  
风烟临岘首，云水接昭丘。俗尚春秋学，词称文选楼。  
都门送旌节，符竹领诸侯。汉沔分戎寄，黎元减圣忧。  
时追山简兴，本自习家流。莫废思康乐，诗情满沃洲。  
  
卷283_32  【春日晋祠同声会集得疏字韵】李益  
风壤瞻唐本，山祠阅晋馀。水亭开帟幕，岩榭引簪裾。  
地绿苔犹少，林黄柳尚疏。菱苕生皎镜，金碧照澄虚。  
翰苑声何旧，宾筵醉止初。中州有辽雁，好为系边书。  
  
卷283_33  【再赴渭北使府留别】李益  
结发逐鸣鼙，连兵追谷蠡。山川搜伏虏，铠甲被重犀。  
故府旌旗在，新军羽校齐。报恩身未死，识路马还嘶。  
列嶂高烽举，当营太白低。平戎七尺剑，封检一丸泥。  
截海取蒲类，跑泉饮鸊鹈。汉庭中选重，更事五原西。  
  
卷283_34  【送归中丞使新罗册立吊祭（一作李端诗）】李益  
东望扶桑日，何年是到时。片帆通雨露，积水隔华夷。  
浩渺风来远，虚明鸟去迟。长波静云月，孤岛宿旌旗。  
别叶传秋意，回潮动客思。沧溟无旧路，何处问前期。  
  
卷283_35  【赋得路傍一株柳送邢校书赴延州使府】李益  
路傍一株柳，此路向延州。延州在何处，此路起悠悠。  
  
卷283_36  【重赠邢校书】李益  
俱从四方事，共会九秋中。断蓬与落叶，相值各因风。  
  
卷283_37  【照镜】李益  
衰鬓朝临镜，将看却自疑。惭君明似月，照我白如丝。  
  
卷283_38  【书院无历日，以诗代书，问路侍御六月大小】李益  
野性迷尧历，松窗有道经。故人为柱史，为我数阶蓂。  
  
卷283_39  【闻鸡赠主人】李益  
胶胶司晨鸣，报尔东方旭。无事恋君轩，今君重凫鹄。  
  
卷283_40  【登白楼见白鸟席上命鹧鸪辞】李益  
一鸟如霜雪，飞向白楼前。问君何以至，天子太平年。  
  
卷283_41  【石楼山见月（一作宿青山石楼）】李益  
紫塞连年戍，黄砂碛路穷。故人今夜宿，见月石楼中。  
  
卷283_42  【惜春伤同幕故人孟郎中兼呈去年看花友】李益  
畏老身全老，逢春解惜春。今年看花伴，已少去年人。  
  
卷283_43  【嘉禾寺见亡友王七题壁】李益  
今日忆君处，忆君君岂知。空馀暗尘字，读罢泪仍垂。  
  
卷283_44  【听唱赤白桃李花】李益  
赤白桃李花，先皇在时曲。欲向西宫唱，西宫宫树绿。  
  
卷283_45  【江南词】李益  
嫁得瞿塘贾，朝朝误妾期。早知潮有信，嫁与弄潮儿。  
  
卷283_46  【赠内兄卢纶】李益  
世故中年别，馀生此会同。却将悲与病，来对朗陵翁。  
  
卷283_47  【答窦二曹长留酒还榼】李益  
榼小非由榼，星郎是酒星。解酲元有数，不用吓刘伶。  
  
卷283_48  【答广宣供奉问兰陵居】李益  
居北有朝路，居南无住人。劳师问家第，山色是南邻。  
  
卷283_49  【乞宽禅师瘿山罍呈宣供奉】李益  
石色凝秋藓，峰形若夏云。谁留秦苑地，好赠杏溪君。  
  
卷283_50  【观骑射】李益  
边头射雕将，走马出中军。远见平原上，翻身向暮云。  
  
卷283_51  【幽州赋诗见意时佐刘幕（一作题太原落漠驿西堠）】李益  
征戍在桑干，年年蓟水寒。殷勤驿西路，北去向长安。  
  
卷283_52  【军次阳城烽舍北流泉】李益  
何地可潸然，阳城烽树边。今朝望乡客，不饮北流泉。  
  
卷283_53  【金吾子】李益  
绣帐博山炉，银鞍冯子都。黄昏莫攀折，惊起欲栖乌。  
  
卷283_54  【山鹧鸪词】李益  
湘江斑竹枝，锦翅鹧鸪飞。处处湘云合，郎从何处归。  
  
卷283_55  【立秋前一日览镜】李益  
万事销身外，生涯在镜中。唯将满鬓雪，明日对秋风。  
  
卷283_56  【代人乞花】李益  
绣户朝眠起，开帘满地花。春风解人意，欲落妾西家。  
  
卷283_57  【上洛桥】李益  
金谷园中柳，春来似舞腰。何堪好风景，独上洛阳桥。  
  
卷283_58  【扬州怀古】李益  
故国歌钟地，长桥车马尘。彭城阁边柳，偏似不胜春。  
  
卷283_59  【水宿闻雁】李益  
早雁忽为双，惊秋风水窗。夜长人自起，星月满空江。  
  
卷283_60  【扬州早雁】李益  
江上三千雁，年年过故宫。可怜江上月，偏照断根蓬。  
  
卷283_61  【下楼】李益  
话旧全应老，逢春喜又悲。看花行拭泪，倍觉下楼迟。  
  
卷283_62  【度破讷沙二首（一作塞北行次度破讷沙）】李益  
眼见风来沙旋移，经年不省草生时。  
莫言塞北无春到，总有春来何处知。  
破讷沙头雁正飞，鸊鹈泉上战初归。  
平明日出东南地，满碛寒光生铁衣。  
  
卷283_63  【拂云堆】李益  
汉将新从虏地来，旌旗半上拂云堆。  
单于每近沙场猎，南望阴山哭始回。  
  
卷283_64  【中桥北送穆质兄弟应制，戏赠萧二策】李益  
洛水桥边雁影疏，陆机兄弟驻行车。  
欲陈汉帝登封草，犹待萧郎寄内书。  
  
卷283_65  【九月十日雨中过张伯佳期柳镇未至以诗招之】李益  
柳吴兴近无消息，张长公贫苦寂寥。  
唯有角巾沾雨至，手持残菊向西招。  
  
卷283_66  【汴河曲】李益  
汴水东流无限春，隋家宫阙已成尘。  
行人莫上长堤望，风起杨花愁杀人。  
  
卷283_67  【塞下曲】李益  
蕃州部落能结束，朝暮驰猎黄河曲。  
燕歌未断塞鸿飞，牧马群嘶边草绿。  
秦筑长城城已摧，汉武北上单于台。  
古来征战虏不尽，今日还复天兵来。  
黄河东流流九折，沙场埋恨何时绝。  
蔡琰没去造胡笳，苏武归来持汉节。  
为报如今都护雄，匈奴且莫下云中。  
请书塞北阴山石，愿比燕然车骑功。  
  
卷283_68  【夜上西城听梁州曲二首】李益  
行人夜上西城宿，听唱梁州双管逐。  
此时秋月满关山，何处关山无此曲。  
鸿雁新从北地来，闻声一半却飞回。  
金河戍客肠应断，更在秋风百尺台。  
  
卷283_69  【暖川（一作征人歌）】李益  
胡风冻合鸊鹈泉，牧马千群逐暖川。  
塞外征行无尽日，年年移帐雪中天。  
  
卷283_70  【过马嵬】李益  
汉将如云不直言，寇来翻罪绮罗恩。  
托君休洗莲花血，留记千年妾泪痕。  
  
卷283_71  【答许五端公马上口号】李益  
晚逐旌旗俱白首，少游京洛共缁尘。  
不堪身外悲前事，强向杯中觅旧春。  
  
卷283_72  【牡丹（一作咏牡丹赠从兄正封）】李益  
紫蕊丛开未到家，却教游客赏繁华。  
始知年少求名处，满眼空中别有花。  
  
卷283_73  【边思】李益  
腰悬锦带佩吴钩，走马曾防玉塞秋。  
莫笑关西将家子，只将诗思入凉州。  
  
卷283_74  【奉和武相公春晓闻莺（一作蜀川闻莺）】李益  
蜀道山川心易惊，绿窗残梦晓闻莺。  
分明似写文君恨，万怨千愁弦上声。  
  
卷283_75  【送客还幽州】李益  
惆怅秦城送独归，蓟门云树远依依。  
秋来莫射南飞雁，从遣乘春更北飞。  
  
卷283_76  【柳杨送客（一作扬州万里送客）】李益  
青枫江畔白蘋洲，楚客伤离不待秋。  
君见隋朝更何事，柳杨南渡水悠悠。  
  
卷283_77  【从军北征】李益  
天山雪后海风寒，横笛偏吹行路难。  
碛里征人三十万，一时回向月明看。  
  
卷283_78  【听晓角】李益  
边霜昨夜堕关榆，吹角当城汉月孤。  
无限塞鸿飞不度，秋风卷入小单于。  
  
卷283_79  【宫怨】李益  
露湿晴花春殿香，月明歌吹在昭阳。  
似将海水添宫漏，共滴长门一夜长。  
  
卷283_80  【暮过回乐烽】李益  
烽火高飞百尺台，黄昏遥自碛西来。  
昔时征战回应乐，今日从军乐未回。  
  
卷283_81  【奉和武相公郊居寓目】李益  
黄扉晚下禁垣钟，归坐南闱山万重。  
独有月中高兴尽，雪峰明处见寒松。  
  
卷283_82  【诣红楼院寻广宣不遇留题】李益  
柿叶翻红霜景秋，碧天如水倚红楼。  
隔窗爱竹有人问，遣向邻房觅户钩。  
  
卷283_83  【回军行】李益  
关城榆叶早疏黄，日暮沙云古战场。  
表请回军掩尘骨，莫教士卒哭龙荒。  
  
卷283_84  【邠宁春日】李益  
桃李年年上国新，风沙日日塞垣人。  
伤心更见庭前柳，忽有千条欲占春。  
  
卷283_85  【古瑟怨】李益  
破瑟悲秋已减弦，湘灵沈怨不知年。  
感君拂拭遗音在，更奏新声明月天。  
  
卷283_86  【夜宴观石将军舞】李益  
微月东南上戍楼，琵琶起舞锦缠头。  
更闻横笛关山远，白草胡沙西塞秋。  
  
卷283_87  【春夜闻笛】李益  
寒山吹笛唤春归，迁客相看泪满衣。  
洞庭一夜无穷雁，不待天明尽北飞。  
  
卷283_88  【扬州送客】李益  
南行直入鹧鸪群，万岁桥边一送君。  
闻道望乡闻不得，梅花暗落岭头云。  
  
卷283_89  【统汉峰下（一作过降户至统漠烽）】李益  
统汉峰西降户营，黄河战骨拥长城。  
只今已勒燕然石，北地无人空月明。  
  
卷283_90  【避暑女冠】李益  
雾袖烟裾云母冠，碧琉璃簟井冰寒。  
焚香欲使三清鸟，静拂桐阴上玉坛。  
  
卷283_91  【行舟】李益  
柳花飞入正行舟，卧引菱花信碧流。  
闻道风光满扬子，天晴共上望乡楼。  
  
卷283_92  【隋宫燕】李益  
燕语如伤旧国春，宫花一落已成尘。  
自从一闭风光后，几度飞来不见人。  
  
卷283_93  【送人归岳阳】李益  
烟草连天枫树齐，岳阳归路子规啼。  
春江万里巴陵戍，落日看沈碧水西。  
  
卷283_94  【上汝州郡楼】李益  
黄昏鼓角似边州，三十年前上此楼。  
今日山城对垂泪，伤心不独为悲秋。  
  
卷283_95  【临滹沱见蕃使列名】李益  
漠南春色到滹沱，碧柳青青塞马多。  
万里关山今不闭，汉家频许郅支和。  
  
卷283_96  【写情】李益  
水纹珍簟思悠悠，千里佳期一夕休。  
从此无心爱良夜，任他明月下西楼。  
  
卷283_97  【夜上受降城闻笛】李益  
回乐峰前沙似雪，受降城下月如霜。  
不知何处吹芦管，一夜征人尽望乡。  
  
卷283_98  【赴渭北宿石泉驿南望黄堆烽】李益  
边城已在虏城中，烽火南飞入汉宫。  
汉庭议事先黄老，麟阁何人定战功。  
  
卷283_99  【逢归信偶寄】李益  
无事将心寄柳条，等闲书字满芭蕉。  
乡关若有东流信，遣送扬州近驿桥。  
  
卷283_100  【赠毛仙翁】李益  
玉树溶溶仙气深，含光混俗似无心。  
长愁忽作鹤飞去，一片孤云何处寻。  
  
卷283_101  【长干行】李益  
忆妾深闺里，烟尘不曾识。嫁与长干人，沙头候风色。  
五月南风兴，思君下巴陵。八月西风起，想君发扬子。  
去来悲如何，见少离别多。湘潭几日到，妾梦越风波。  
昨夜狂风度，吹折江头树。渺渺暗无边，行人在何处。  
好乘浮云骢，佳期兰渚东。鸳鸯绿浦上，翡翠锦屏中。  
自怜十五馀，颜色桃花红。那作商人妇，愁水复愁风。  
  
卷283_102  【和丘员外题湛长史旧居】李益  
昔降英王顾，屏身幽岩曲。灵波结繁笳，爽籁赴鸣玉。  
运转春华至，岁来山草绿。青松掩落晖，白云竟空谷。  
伊人抚遗叹，恻恻芳又缛。云谁斅美香，分毫寄明牧。  
  
卷283_103  【送客归振武】李益  
骏马事轻车，军行万里沙。胡山通嗢落，汉节绕浑邪。  
桂满天西月，芦吹塞北笳。别离俱报主，路极不为赊。  
  
卷283_104  【府试古镜】李益  
旧是秦时镜，今藏古匣中。龙盘初挂月，凤舞欲生风。  
石黛曾留殿，朱光适在宫。应祥知道泰，鉴物觉神通。  
肝胆诚难隐，妍媸信易穷。幸居君子室，长愿免尘蒙。  
  
卷283_105  【赠宣大师】李益  
一国沙弥独解诗，人人道胜惠林师。先皇诏下征还日，  
今上龙飞入内时。看月忆来松寺宿，寻花思作杏溪期。  
因论佛地求心地，只说常吟是住持。  
  
卷283_106  【汉宫词（一作韩翃诗）】李益  
汉室长陵小市东，珠帘绣户对春风。  
君王昨日移仙仗，玉辇将迎入汉中。  
  
卷283_107  【江南曲（一作韩翃诗）】李益  
长乐花枝雨点销，江城日暮好相邀。  
春楼不闭葳蕤锁，绿水回连宛转桥。  
  
卷283_108  【宿石邑山中】李益  
浮云不共此山齐，山霭苍苍望转迷。  
晓月暂飞高树里，秋河隔在数峰西。  
  
卷283_109  【寄赠衡州杨使君】李益  
湘竹斑斑湘水春，衡阳太守虎符新。  
朝来笑向归鸿道，早晚南飞见主人。  
  
卷283_110  【途中寄李二（一作戎昱诗）】李益  
杨柳含烟灞岸春，年年攀折为行人。  
好风若借低枝便，莫遣青丝扫路尘。  
  
卷283_111  【寄许炼师（一作戎昱诗）】李益  
扫石焚香礼碧空，露华偏湿蕊珠宫。  
如何说得天坛上，万里无云月在中。  
  
卷283_112  【失题（此卢纶诗，题作赴虢州留别故人）】李益  
世故相逢各未闲，百年多在别离间。  
昨夜秋风今夜雨，不知何处入空山。  
  
卷283_113  【塞下曲】李益  
伏波惟愿裹尸还，定远何须生入关。  
莫遣只轮归海窟，仍留一箭射天山。  
  
卷283_114  【上黄堆烽】李益  
心期紫阁山中月，身过黄堆烽上云。  
年发已从书剑老，戎衣更逐霍将军。  
  
卷283_115  【句】李益  
闲庭草色能留马，当路杨花不避人。（张为《主客图》）古  
