---
title: 第23部分
index: true
icon: editor
order: 23
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(中)　卷四百七十六

卷476_1  【至日荷李常侍过郊居】熊孺登  
贱子守柴荆，谁人记姓名。风云千骑降，草木一阳生。  
礼异江河动，欢殊里巷惊。称觞容侍坐，看竹许同行。  
遇觉沧溟浅，恩疑太岳轻。尽搜天地物，无谕此时情。  
  
卷476_2  【日暮天无云】熊孺登  
杳杳复苍然，无云日暮天。象分青气外，景尽赤霄前。  
渐吐星河色，遥生水木烟。从容难附丽，顾步欲澄鲜。  
但见收三素，何能测上玄。应非暂呈瑞，不许出山川。  
  
卷476_3  【新成小亭月夜】熊孺登  
已被月知处，斩新风到来。无人伴幽境，多取木兰栽。  
  
卷476_4  【和窦中丞岁酒喜见小男两岁】熊孺登  
更添十岁应为相，岁酒从今把未休。  
闻得一毛添五色，眼看相逐凤池头。  
  
卷476_5  【寒食】熊孺登  
东风泼火雨新休，舁尽春泥扫雪沟。  
走马犊车当御路，汉阳公主谢鸡球。  
  
卷476_6  【送僧游山】熊孺登  
云身自在山山去，何处灵山不是归。  
日暮寒林投古寺，雪花飞满水田衣。  
  
卷476_7  【雪中答僧书】熊孺登  
八行银字非常草，六出天花尽是梅。  
无所与陈童子别，雪中辛苦远山来。  
  
卷476_8  【题逍遥楼伤故韦大夫】熊孺登  
利及生人无更为，落花流水旧城池。  
逍遥楼上雕龙字，便是羊公堕泪碑。  
  
卷476_9  【戏赠费冠卿】熊孺登  
但恐红尘虚白首，宁论蹇逸分先后。  
莫占莺花笑寂寥，长安春色年年有。  
  
卷476_10  【与左兴宗湓城别】熊孺登  
江逢九派人将别，猿到三声月为秋。  
不知相见更何日，此夜少年堪白头。  
  
卷476_11  【八月十五夜卧疾】熊孺登  
一年只有今宵月，尽上江楼独病眠。  
寂寞竹窗闲不闭，夜深斜影到床前。  
  
卷476_12  【正月十五日】熊孺登  
汉家遗事今宵见，楚郭明灯几处张。  
深夜行歌声绝后，紫姑神下月苍苍。  
  
卷476_13  【曲池陪宴即事上窦中丞】熊孺登  
水自山阿绕坐来，珊瑚台上木绵开。  
欲知举目无情罚，一片花流酒一杯。  
  
卷476_14  【董监庙】熊孺登  
仁杰淫祠废欲无，枯枫老栎两三株。  
神乌惯得商人食，飞趁征帆过蠡湖。  
  
卷476_15  【赠侯山人】熊孺登  
一见清容惬素闻，有人传是紫阳君。  
来时玉女裁春服，剪破湘山几片云。  
  
卷476_16  【送马判官赴安南】熊孺登  
故人交趾去从军，应笑狂生挥阵云。  
省得蔡州今日事，旧曾都护帐前闻。  
  
卷476_17  【送准上人归石经院】熊孺登  
旃檀刻像今犹少，白石镌经古未曾。  
归去更寻翻译寺，前山应遇雁门僧。  
  
卷476_18  【寒食野望】熊孺登  
拜扫无过骨肉亲，一年唯此两三辰。  
冢头莫种有花树，春色不关泉下人。  
  
卷476_19  【祗役遇风谢湘中春色】熊孺登  
水生风熟布帆新，只见公程不见春。  
应被百花撩乱笑，比来天地一闲人。  
  
卷476_20  【湘江夜泛】熊孺登  
江流如箭月如弓，行尽三湘数夜中。  
无那子规知向蜀，一声声似怨春风。  
  
卷476_21  【蜀江水（来自蕃界）】熊孺登  
日夜朝宗来万里，共怜江水引蕃心。  
若论巴峡愁人处，猿比滩声是好音。  
  
卷476_22  【寄安南马中丞】熊孺登  
龙韬能致虎符分，万里霜台压瘴云。  
蕃客不须愁海路，波神今伏马将军。  
  
卷476_23  【甘子堂陪宴上韦大夫】熊孺登  
武陵楼上春长早，甘子堂前花落迟。  
楚乐怪来声竞起，新歌尽是大夫词。  
  
卷476_24  【青溪村居二首】熊孺登  
家占溪南千个竹，地临湖上一群山。  
渔船多在马长放，出处自由闲不闲。  
深树黄鹂晓一声，林西江上月犹明。  
野人早起无他事，贪绕沙泉看笋生。  
  
卷476_25  【奉和兴元郑相公早春送杨侍郎】熊孺登  
征鞍欲上醉还留，南浦春生百草头。  
丞相新裁别离曲，声声飞出旧梁州。  
  
卷476_26  【送舍弟孺复往庐山】熊孺登  
能骑竹马辨西东，未省烟花暂不同。  
第一早归春欲尽，庐山好看过湖风。  
  
卷476_27  【野别留少微上人】熊孺登  
若为相见还分散，翻觉浮云亦不闲。  
何处留师暂且住，家贫唯有坐中山。  
  
卷476_28  【经古墓】熊孺登  
碑折松枯山火烧，夜台从闭不曾朝。  
那将逝者比流水，流水东流逢上潮。  
  
卷476_29  【赠灵彻上人】熊孺登  
诗句能生世界春，僧家更有姓汤人。  
况闻暗忆前朝事，知是修行第几身。  
  
卷476_30  【春郊醉中赠章八元】熊孺登  
三月踏青能几日，百回添酒莫辞频。  
看君倒卧杨花里，始觉春光为醉人。  

## 全唐诗(中)　卷四百七十七

卷477_1  【怀古】李涉  
尼父未适鲁，屡屡倦迷津。徒怀教化心，纡郁不能伸。  
一遇知己言，万方始喧喧。至今百王则，孰不挹其源。  
  
卷477_2  【咏古】李涉  
大智思济物，道行心始休。垂纶自消息，岁月任春秋。  
纣虐武既贤，风云固可求。顺天行杀机，所向协良谋。  
况以丈人师，将济安川流。何劳问枯骨，再取阴阳筹。  
霸国不务仁，兵戈恣相酬。空令渭水迹，千古独悠悠。  
  
卷477_3  【题清溪鬼谷先生旧居】李涉  
翠壁开天池，青崖列云树。水容不可状，杳若清河雾。  
常闻先生教，指示秦仪路。二子才不同，逞词过尺度。  
偶因从吏役，远到冥栖处。松月想旧山，烟霞了如故。  
未遑炼金鼎，日觉容光暮。万虑随境生，何由返真素。  
寂寞天籁息，清迥鸟声曙。回首望重重，无期挹风驭。  
  
卷477_4  【感兴】李涉  
隋氏造宫阙，峨峨倚云烟。搜奇竭四海，立制谋千年。  
秦兵半夜来，烈火焚高台。万人聚筋血，一旦为尘埃。  
君看汴河路，尚说隋家柳。但问哭陵人，秋草没来久。  
  
卷477_5  【鹧鸪词二首】李涉  
湘江烟水深，沙岸隔枫林。何处鹧鸪飞，日斜斑竹阴。  
二女空垂泪，三闾枉自沉。惟有鹧鸪啼，独伤行客心。  
越冈连越井，越鸟更南飞。何处鹧鸪啼，夕烟东岭归。  
岭外行人少，天涯北客稀。鹧鸪啼别处，相对泪沾衣。  
  
卷477_6  【山中】李涉  
无奈牧童何，放牛吃我竹。隔林呼不应，叫笑如生鹿。  
欲报田舍翁，更深不归屋。  
  
卷477_7  【寄荆娘写真】李涉  
章华台南莎草齐，长河柳色连金堤。青楼曈曨曙光蚤，  
梨花满巷莺新啼。章台玉颜年十六，小来能唱西梁曲。  
教坊大使久知名，郢上词人歌不足。少年才子心相许，  
夜夜高堂梦云雨。五铢香帔结同心，三寸红笺替传语。  
缘池并戏双鸳鸯，田田翠叶红莲香。百年恩爱两相许，  
一夕不见生愁肠。上清仙女征游伴，欲从湘灵住河汉。  
只愁陵谷变人寰，空叹桑田归海岸。愿分精魄定形影，  
永似银壶挂金井。召得丹青绝世工，写真与身真相同。  
忽然相对两不语，疑是妆成来镜中。岂期人愿天不违，  
云輧却驻从山归。画图封裹寄箱箧，洞房艳艳生光辉。  
良人翻作东飞翼，却遣江头问消息。经年不得一封书，  
翠幕云屏绕空壁。结客有少年，名总身姓江。  
征帆三千里，前月发豫章。我别时言，识我马上郎。  
恨无羽翼飞，使我徒怨沧波长。开箧取画图，  
寄我形影与客将。如今憔悴不相似，恐君重见生悲伤。  
苍梧九疑在何处，斑斑竹泪连潇湘。  
  
卷477_8  【与弟渤新罗剑歌】李涉  
我有神剑异人与，暗中往往精灵语。识者知从东海来，  
来时一夜因风雨。长河临晓北斗残，秋水露背青螭寒。  
昨夜大梁城下宿，不借eZ跌光颜看。刃边飒飒尘沙缺，  
瘢痕半是蛟龙血。雷焕张华久已无，沉冤知向何人说。  
我有爱弟都九江，一条直气今无双。青光好去莫惆怅，  
必斩长鲸须少壮。  
  
卷477_9  【六叹（本六首，今存三首）】李涉  
绮罗香风翡翠车，清明独傍芙蓉渠。上有云鬟洞仙女，  
垂罗掩縠烟中语。风月频惊桃李时，沧波久别鸳鸿侣。  
欲传一札孤飞翼，山长水远无消息。却锁重门一院深，  
半夜空庭明月色。  
深院梧桐夹金井，上有辘轳青丝索。美人清昼汲寒泉，  
寒泉欲上银瓶落。迢迢碧甃千馀尺，竟日倚阑空叹息。  
惆怅不来照明镜，却掩洞房抱寂寂。  
汉臣一没丁零塞，牧羊西过阴沙外。朝凭南雁信难回，  
夜望北辰心独在。汉家茅土横九州，高门长戟封王侯。  
但将钟鼓悦私爱，肯以犬羊为国羞。夜宿寒云卧冰雪，  
严风触刃垂旌节。丁年奉使白头归，泣尽李陵衣上血。  
  
卷477_10  【春山三朅来】李涉  
钓鱼朅来春日暖，沿溪不厌舟行缓。野竹初栽碧玉长，  
澄潭欲下青丝短。昔人避世兼避雠。暮栖云外朝悠悠。  
我今无事亦如此，赤鲤忽到长竿头。泛泛随波凡几里，  
碧莎如烟沙似砥。瘦壁横空怪石危，山花斗日禽争水。  
有时带月归扣舷，身闲自是渔家仙。  
山上朅来采新茗，新花乱发前山顶。琼英动摇钟乳碧，  
丛丛高下随崖岭。未必蓬莱有仙药，能向鼎中云漠漠。  
越瓯遥见裂鼻香，欲觉身轻骑白鹤。  
采药朅来药苗盛，药生只傍行人径。世人重耳不重目，  
指似药苗心不足。野客住山三十载，妻儿共寄浮云外。  
小男学语便分别，已辩君臣知匹配。都市广长开大铺，  
疾来求者多相误。见说韩康旧姓名，识之不识先相怒。  
  
卷477_11  【牧童词】李涉  
朝牧牛，牧牛下江曲。夜牧牛，牧牛度村谷。  
荷蓑出林春雨细，芦管卧吹莎草绿。乱插蓬蒿箭满腰，  
不怕猛虎欺黄犊。  
  
卷477_12  【醉中赠崔膺】李涉  
与君兄弟匡岭故，与君相逢扬子渡。白浪南分吴塞云，  
绿杨深入隋宫路。隋家文物今虽改，舞馆歌台基尚在。  
炀帝陵边草木深，汴河流水空归海。今悠悠人自别，  
此地繁华终未歇。大道青楼夹翠烟，琼墀绣帐开明月。  
与君一言两相许，外舍形骸中尔女。扬州歌酒不可追，  
洛神映箔湘妃语。白马黄金为身置，谁能独羡他人醉。  
暂到香炉一夕间，能展愁眉百世事。君看白日光如箭，  
一度别来颜色变。早谋侯印佩腰间，莫遣看花鬓如霰。  
  
卷477_13  【岳阳别张祜】李涉  
十年蹭蹬为逐臣，鬓毛白尽巴江春。鹿鸣猿啸虽寂寞，  
水蛟山魅多精神。山疟困中闻有赦，死灰不望光阴借。  
半夜州符唤牧童，虚教衰病生惊怕。巫峡洞庭千里馀，  
蛮陬水国何亲疏。由来真宰不宰我，徒劳叹者怀吹噓。  
霸桥昔与张生别，万变桑田何处说。龙蛇纵在没泥涂，  
长衢却为驽骀设。爱君气坚风骨峭，文章真把江淹笑。  
洛下诸生惧刺先，乌鸢不得齐鹰鹞。岳阳西南湖上寺，  
水阁松房遍文字。新钉张生一首诗，自馀吟著皆无味。  
策马前途须努力，莫学龙钟虚叹息。  
  
卷477_14  【寄河阳从事杨潜】李涉  
忆昨天台寻石梁，赤城枕下看扶桑。金乌欲上海如血，  
翠色一点蓬莱光。安期先生不可见，蓬莱目极沧海长。  
回舟偶得风水便，烟帆数夕归潇湘。潇湘水清岩嶂曲，  
夜宿朝游常不足。一自无名身事闲，五湖云月偏相属。  
进者恐不荣，退者恐不深。鱼游鸟逝两虽异，  
彼此各有遂生心。身解耕耘妾能织，岁晏饥寒免相逼。  
稚子才年七岁馀，渔樵一半分渠力。吾友从军在河上，  
腰佩吴钩佐飞将。偶与嵩山道士期，西寻汴水来相访。  
见君颜色犹憔悴，知君未展心中事。落日驱车出孟津，  
高歌共叹伤心地。洛邑秦城少年别，两都陈事空闻说。  
汉家天子不东游，古木行宫闭烟月。洛滨老翁年八十，  
西望残阳临水泣。自言生长开元中，武皇恩化亲沾及。  
当时天下无甲兵，虽闻赋敛毫毛轻。红车翠盖满衢路，  
洛中欢笑争逢迎。一从戎马来幽蓟，山谷虎狼无捍制。  
九重宫殿闭豺狼，万国生人自相噬。蹭蹬疮痍今不平，  
干戈南北常纵横。中原膏血焦欲尽，四郊贪将犹凭陵。  
秦中豪宠争出群，巧将言智宽明君。南山四皓不敢语，  
渭上钓人何足云。君不见昔时槐柳八百里，  
路傍五月清阴起。只今零落几株残，枯根半死黄河水。  
  
卷477_15  【重登滕王阁】李涉  
滕王阁上唱伊州，二十年前向此游。  
半是半非君莫问，好山长在水长流。  
  
卷477_16  【重到襄阳哭亡友韦寿朋】李涉  
故人坟树立秋风，伯道无儿迹便空。  
重到笙歌分散地，隔江吹笛月明中。  
  
卷477_17  【再至长安】李涉  
十年谪宦鬼方人，三遇鸿恩始到秦。  
今日九衢骑马望，却疑浑是刹那身。  
  
卷477_18  【赠道器法师】李涉  
冰作形容雪作眉，早知谈论两川知。  
如今不用空求佛，但把令狐宰相诗。  
  
卷477_19  【庐山得元侍御书】李涉  
惭君知我命龙钟，一纸书来意万重。  
正著白衣寻古寺，忽然邮递到云峰。  
  
卷477_20  【竹枝词】李涉  
荆门滩急水潺潺，两岸猿啼烟满山。  
渡头少年应官去，月落西陵望不还。  
巫峡云开神女祠，绿潭红树影参差。  
不劳戍口初相问，无义滩头剩别离。  
石壁千重树万重，白云斜掩碧芙蓉。  
昭君溪上年年月，偏照婵娟色最浓。  
十二峰头月欲低，空聆滩上子规啼。  
孤舟一夜东归客，泣向东风忆建溪。  
  
卷477_21  【京口送朱昼之淮南（一作寄赠妓人）】李涉  
两行客泪愁中落，万树山花雨后残。  
君到扬州见桃叶，为传风水渡江难。  
  
卷477_22  【题鹤林寺僧舍（寺在镇江）】李涉  
终日昏昏醉梦间，忽闻春尽强登山。  
因过竹院逢僧话，又得浮生半日闲。  
  
卷477_23  【重过文上人院】李涉  
南随越鸟北燕鸿，松月三年别远公。  
无限心中不平事，一宵清话又成空。  
  
卷477_24  【双峰寺得舍弟书】李涉  
暂入松门拜祖师，殷勤再读塔前碑。  
回头忽向寻阳使，太守如今是惠持。  
  
卷477_25  【木兰花】李涉  
碧落真人著紫衣，始堪相并木兰枝。  
今朝绕郭花看遍，尽是深村田舍儿。  
  
卷477_26  【过招隐寺】李涉  
每忆中林访惠持，今来正遇早春时。  
自从休去无心事，唯向高僧说便知。  
  
卷477_27  【酬举生许遇山居】李涉  
琉璃潭上新秋月，清净泉中智惠珠。  
不似本宗疏二教，许过云壑访潜夫。  
  
卷477_28  【春晚游鹤林寺寄使府诸公】李涉  
野寺寻花春已迟，背岩唯有两三枝。  
明朝携酒犹堪赏，为报春风且莫吹。  
  
卷477_29  【题开圣寺】李涉  
宿雨初收草木浓，群鸦飞散下堂钟。  
长廊无事僧归院，尽日门前独看松。  
  
卷477_30  【奉使淮南】李涉  
汉使征兵诏未休，两行旌旆接扬州。  
试上高楼望春色，一年风景尽堪愁。  
  
卷477_31  【登北固山亭】李涉  
海绕重山江抱城，隋家宫苑此分明。  
居人不觉三吴恨，却笑关河又战争。  
  
卷477_32  【秋日过员太祝林园】李涉  
望水寻山二里馀，竹林斜到地仙居。  
秋光何处堪消日，玄晏先生满架书。  
  
卷477_33  【题武关】李涉  
来往悲欢万里心，多从此路计浮沉。  
皆缘不得空门要，舜葬苍梧直到今。  
  
卷477_34  【题温泉】李涉  
能使时平四十春，开元圣主得贤臣。  
当时姚宋并燕许，尽是骊山从驾人。  
  
卷477_35  【经溳川馆寄使府群公】李涉  
溳川水竹十家馀，渔艇蓬门对岸居。  
大胜尘中走鞍马，与他军府判文书。  
  
卷477_36  【葺夷陵幽居】李涉  
负郭依山一径深，万竿如朿翠沉沉。  
从来爱物多成癖，辛苦移家为竹林。  
  
卷477_37  【再游头陀寺】李涉  
无因暂泊鲁阳戈，白发兼愁日日多。  
只恐雪晴花便尽，数来山寺亦无他。  
  
卷477_38  【看射柳枝】李涉  
玉弝朱弦敕赐弓，新加二斗得秋风。  
万人齐看翻金勒，百步穿杨逐箭空。  
  
卷477_39  【寄峡州韦郎中】李涉  
年过五十鬓如丝，不必前程更问师。  
幸得休耕乐尧化，楚山深处最相宜。  
  
卷477_40  【赠田玉卿】李涉  
长安里巷旧邻居，未解梳头五岁馀。  
今朝嫁得风流婿，歌舞闲时看读书。  
  
卷477_41  【题招隐寺即戴颙旧宅】李涉  
两崖古树千般色，一井寒泉数丈冰。  
欲问前朝戴居士，野烟秋色是丘陵。  
  
卷477_42  【山居送僧】李涉  
失意因休便买山，白云深处寄柴关。  
若逢城邑人相问，报道花时也不闲。  
  
卷477_43  【过襄阳上于司空頔】李涉  
方城汉水旧城池，陵谷依然世自移。  
歇马独来寻故事，逢人唯说岘山碑。  
  
卷477_44  【送魏简能东游二首】李涉  
献赋论兵命未通，却乘羸马出关东。  
灞陵原上重回首，十载长安似梦中。  
燕市悲歌又送君，目随征雁过寒云。  
孤亭宿处时看剑，莫使尘埃蔽斗文。  
  
卷477_45  【中秋夜君山台望月】李涉  
大堤花里锦江前，诗酒同游四十年。  
不料中秋最明夜，洞庭湖上见当天。  
  
卷477_46  【酬彭伉】李涉  
公孙阁里见君初，衣锦南归二十馀。  
莫叹屈声犹未展，同年今日在中书。  
  
卷477_47  【硖石遇赦】李涉  
天网初开释楚囚，残骸已废自知休。  
荷蓑不是人间事，归去沧江有钓舟。  
  
卷477_48  【赠龙泉洞尘上人】李涉  
八十山僧眼未昏，独寻流水到穷源。  
自言共得龙神语，拟作茅庵住洞门。  
  
卷477_49  【题湖台】李涉  
山有松门江有亭，不劳他处问青冥。  
有时带月床舁到，一阵风来酒尽醒。  
  
卷477_50  【送妻入道】李涉  
人无回意似波澜，琴有离声为一弹。  
纵使空门再相见，还如秋月水中看。  
  
卷477_51  【遇湖州妓宋态宜二首】李涉  
曾识云仙至小时，芙蓉头上绾青丝。  
当时惊觉高唐梦，唯有如今宋玉知。  
陵阳夜会使君筵，解语花枝出眼前。  
一从明月西沉海，不见嫦娥二十年。  
  
卷477_52  【逢旧二首】李涉  
碧落高高云万重，当时孤鹤去无踪。  
不期陵谷迁朝市，今日辽东特地逢。  
将作乘槎去不还，便寻云海住三山。  
不知留得支机石，却逐黄河到世间。  
  
卷477_53  【润州听暮角（一作晚泊润州闻角）】李涉  
江城吹角水茫茫，曲引边声怨思长。  
惊起暮天沙上雁，海门斜去两三行。  
  
卷477_54  【头陀寺看竹】李涉  
寺前新笋已成竿，策马重来独自看。  
可惜班皮空满地，无人解取作头冠。  
  
卷477_55  【奉使京西】李涉  
卢龙已复两河平，烽火楼边处处耕。  
何事书生走羸马，原州城下又添兵。  
  
卷477_56  【题连云堡】李涉  
由来天地有关扃，断壑连山接杳冥。  
一出纵知边上事，满朝谁信语堪听。  
  
卷477_57  【再宿武关（一作从秦城回再题武关）】李涉  
远别秦城万里游，乱山高下出商州。  
关门不锁寒溪水，一夜潺湲送客愁。  
  
卷477_58  【长安闷作】李涉  
宵分独坐到天明，又策羸骖信脚行。  
每日除书空满纸，不曾闻有介推名。  
  
卷477_59  【和尚书舅见寄】李涉  
欲随流水去幽栖，喜伴归云入虎溪。  
深谢陈蕃怜寂寞，远飞芳字警沉迷。  
  
卷477_60  【送王六觐巢县叔父二首】李涉  
巢岸南分战鸟山，水云程尽到东关。  
弦歌自是君家事，莫怪今来一邑闲。  
长忆山阴旧会时，王家兄弟尽相随。  
老来放逐潇湘路，泪滴秋风引献之。  
  
卷477_61  【偶怀】李涉  
转知名宦是悠悠，分付空源始到头。  
待送妻儿下山了，便随云水一生休。  
  
卷477_62  【秋夜题夷陵水馆】李涉  
凝碧初高海气秋，桂轮斜落到江楼。  
三更浦上巴歌歇，山影沉沉水不流。  
  
卷477_63  【与梧州刘中丞】李涉  
三代卢龙将相家，五分符竹到天涯。  
瘴山江上重相见，醉里同看豆蔻花。  
  
卷477_64  【听多美唱歌】李涉  
黄莺慢转引秋蝉，冲断行云直入天。  
一曲梁州听初了，为君别唱想夫怜。  
  
卷477_65  【题涧饮寺】李涉  
百年如梦竟何成，白发重来此地行。  
还似萧郎许玄度，再看庭石悟前生。  
  
卷477_66  【题苏仙宅枯松】李涉  
几年苍翠在仙家，一旦枝枯类海槎。  
不如酸涩棠梨树，却占高城独放花。  
  
卷477_67  【山居】李涉  
一从身世两相遗，往往关门到午时。  
想得俗流应大笑，不知年老识便宜。  
  
卷477_68  【听邻女吟】李涉  
含情遥夜几人知，闲咏风流小谢诗。  
还似霓旌下烟露，月边吹落上清词。  
  
卷477_69  【题宇文秀才樱桃】李涉  
风光莫占少年家，白发殷勤最恋花。  
今日颠狂任君笑，趁愁得醉眼麻茶。  
  
卷477_70  【汉上偶题】李涉  
谪仙唐世游兹郡，花下听歌醉眼迷。  
今日汉江烟树尽，更无人唱白铜鞮。  
  
卷477_71  【送杨敬之倅湖南】李涉  
久嗟尘匣掩青萍，见说除书试一听。  
闻君却作长沙傅，便逐秋风过洞庭。  
  
卷477_72  【送孙尧夫赴举】李涉  
自说轩皇息战威，万方无复事戎衣。  
却教孙子藏兵法，空把文章向礼闱。  
  
卷477_73  【题水月台】李涉  
平流白日无人爱，桥上闲行若个知。  
水似晴天天似水，两重星点碧琉璃。  
  
卷477_74  【早春霁后发头陀寺寄院中】李涉  
红楼金刹倚晴冈，雨雪初收望汉阳。  
草檄可中能有暇，迎春一醉也无妨。  
  
卷477_75  【哭田布】李涉  
魏师临阵却抽营，谁管豺狼作信兵。  
纵使将军能伏剑，何人岛上哭田横。  
  
卷477_76  【黄葵花】李涉  
此花莫遣俗人看，新染鹅黄色未乾。  
好逐秋风上天去，紫阳宫女要头冠。  
  
卷477_77  【别南溪二首】李涉  
如云不厌苍梧远，似雁逢春又北飞。  
唯有隐山溪上月，年年相望两依依。  
常叹春泉去不回，我今此去更难来。  
欲知别后留情处，手种岩花次第开。  
  
卷477_78  【井栏砂宿遇夜客】李涉  
暮雨萧萧江上村，绿林豪客夜知闻。  
他时不用逃名姓，世上如今半是君。  
  
卷477_79  【谢王连州送海阳图】李涉  
谢家为郡实风流，画得青山寄楚囚。  
惊起草堂寒气晚，海阳潮水到床头。  
  
卷477_80  【再谪夷陵题长乐寺】李涉  
当时谪宦向夷陵，愿得身闲便作僧。  
谁知渐渐因缘重，羞见长燃一盏灯。  
  
卷477_81  【谴谪康州先寄弟渤】李涉  
唯将直道信苍苍，可料无名抵宪章。  
阴骘却应先有谓，已交鸿雁早随阳。  
  
卷477_82  【赠廖道士】李涉  
膏已明煎信矣哉，二年人世不归来。  
庭前为报仙桃树，今岁花时好好开。  
  
卷477_83  【山花】李涉  
六出花开赤玉盘，当中红湿耐春寒。  
长安若在五侯宅，谁肯将钱买牡丹。  
  
卷477_84  【听歌】李涉  
飒飒先飞梁上尘，朱唇不动翠眉颦。  
愿得春风吹更远，直教愁杀满城人。  
  
卷477_85  【送颜觉赴举】李涉  
颜子将才应四科，料量时辈更谁过。  
居然一片荆山玉，可怕无人是卞和。  
  
卷477_86  【题五松驿】李涉  
云木苍苍数万株，此中言命的应无。  
人生不得如松树，却遇秦封作大夫。  
  
卷477_87  【湘妃庙】李涉  
斑竹林边有古祠，鸟啼花发尽堪悲。  
当时惆怅同今日，南北行人可得知。  
  
卷477_88  【赠长安小主人】李涉  
上清真子玉童颜，花态娇羞月思闲。  
仙路迷人应有术，桃源不必在深山。  
  
卷477_89  【邠州词献高尚书三首】李涉  
单于都护再分疆，西引双旌出帝乡。  
朝日诏书添战马，即闻千骑取河湟。  
将家难立是威声，不见多传卫霍名。  
一自元和平蜀后，马头行处即长城。  
朔方忠义旧来闻，尽是邠城父子军。  
今日兵符归上将，旄头不用更妖氛。  
  
卷477_90  【游西林寺】李涉  
十地初心在此身，水能生月即离尘。  
如今再结林中社，可羡当年会里人。  
  
卷477_91  【题白鹿兰若】李涉  
只去都门十里强，竹阴流水绕回廊。  
满城车马皆知有，每唤同游尽道忙。  
  
卷477_92  【寄赵准乞湘川山居】李涉  
闲说班超有旧居，山横水曲占商於。  
知君不用磻溪石，乞取终年独钓鱼。  
  
卷477_93  【晓过函谷关】李涉  
因韩为赵两游秦，十月冰霜渡孟津。  
纵使鸡鸣遇关吏，不知余也是何人。  
  
卷477_94  【奉和九弟渤见寄绝句】李涉  
忽启新缄吟近诗，诗中韵出碧云词。  
且喜陟冈愁已散，登舟只恨渡江迟。  
  
卷477_95  【赠友人孩子】李涉  
骊龙颔下亦生珠，便与人间众宝殊。  
他时若要追风日，须得君家万里驹。  
  
卷477_96  【奉宣慰使鱼十四郎】李涉  
年才二十众知名，孤鹤仪容彻骨清。  
口传天语来人世，却逐祥云上玉京。  
  
卷477_97  【题善光寺】李涉  
云门天竺旧姻缘，临老移家住玉泉。  
早到可中溳南寺，免得翻经住几年。  
  
卷477_98  【题宣化寺道光上人居】李涉  
二十年前不系身，草堂曾与雪为邻。  
常思和尚当时语，衣钵留将与此人。  
  
卷477_99  【柳枝词】李涉  
锦池江上柳垂桥，风引蝉声送寂寥。  
不必如丝千万缕，只禁离恨两三条。  
  
卷477_100  【竹枝词】李涉  
十二山晴花尽开，楚宫双阙对阳台。  
细腰争舞君沉醉，白日秦兵天下来。  
  
卷477_101  【竹里】李涉  
竹里编茅倚石根，竹茎疏处见前村。  
闲眠尽日无人到，自有春风为扫门。  
  
卷477_102  【失题】李涉  
华表千年一鹤归，丹砂为顶雪为衣。  
泠泠仙语人听尽，却向五云翻翅飞。  

## 全唐诗(中)　卷四百七十八

卷478_1  【云安公主下降奉诏作催妆诗】陆畅  
云安公主贵，出嫁五侯家。天母亲调粉，日兄怜赐花。  
催铺百子帐，待障七香车。借问妆成未，东方欲晓霞。  
  
卷478_2  【山出云】陆畅  
灵山蓄云彩，纷郁出清晨。望树繁花白，看峰小雪新。  
映松张盖影，依涧布鱼鳞。高似从龙处，低如触石频。  
浓光藏半岫，浅色类飘尘。玉叶开天际，遥怜占早春。  
  
卷478_3  【惊雪】陆畅  
怪得北风急，前庭如月辉。天人宁许巧，剪水作花飞。  
  
卷478_4  【闻早蝉】陆畅  
落日早蝉急，客心闻更愁。一声来枕上，梦里故园秋。  
  
卷478_5  【别刘端公】陆畅  
连骑出都门，秋蝉噪高柳。落日辞故人，自醉不关酒。  
  
卷478_6  【新晴爱月（一作山斋玩月）】陆畅  
野性平生惟爱月，新晴半夜睹蝉娟。  
起来自擘纱窗破，恰漏清光落枕前。  
  
卷478_7  【云安公主出降杂咏催妆二首】陆畅  
天上琼花不避秋，今宵织女嫁牵牛。  
万人惟待乘鸾出，乞巧齐登明月楼。  
少妆银粉饰金钿，端正天花贵自然。  
闻道禁中时节异，九秋香满镜台前。  
  
卷478_8  【坐障】陆畅  
白玉为竿丁字成，黄金绣带短长轻。  
强遮天上花颜色，不隔云中语笑声。  
  
卷478_9  【帘】陆畅  
劳将素手卷虾须，琼室流光更缀珠。  
玉漏报来过半夜，可怜潘岳立踟蹰。  
  
卷478_10  【阶】陆畅  
甃玉编金次第平，花纹隐起踏无声。  
几重便上华堂里，得见天人吹凤笙。  
  
卷478_11  【扇】陆畅  
宝扇持来入禁宫，本教花下动香风。  
姮娥须逐彩云降，不可通宵在月中。  
  
卷478_12  【解内人嘲（一作酬宫人）】陆畅  
粉面仙郎选圣朝，偶逢秦女学吹箫。  
须教翡翠闻王母，不奈乌鸢噪鹊桥。  
  
卷478_13  【成都赠别席夔】陆畅  
不值分流二江水，定应犹得且同行。  
三千里外情人别，更被子规啼数声。  
  
卷478_14  【游城东王驸马亭】陆畅  
城外无尘水间松，秋天木落见山容。  
共寻萧史江亭去，一望终南紫阁峰。  
  
卷478_15  【望毛女峰】陆畅  
我种东峰千叶莲，此峰毛女始求仙。  
今朝暗算当时事，已是人间七万年。  
  
卷478_16  【送李山人归山】陆畅  
来从千山万山里，归向千山万山去。  
山中白云千万重，却望人间不知处。  
  
卷478_17  【长安新晴】陆畅  
九重深浅人不知，金殿玉楼倚朝日。  
一夜城中新雨晴，御沟流得宫花出。  
  
卷478_18  【出蓝田关寄董使君】陆畅  
万里烟萝锦帐间，云迎水送度蓝关。  
七盘九折难行处，尽是龚黄界外山。  
  
卷478_19  【题悟公禅堂】陆畅  
临坛付法十三春，家本长城若下人。  
芸阁少年应不识，南山钞主是前身。  
  
卷478_20  【宿陕府北楼奉酬崔大夫二首】陆畅  
楼压黄河山满坐，风清水凉谁忍卧。  
人定军州禁漏传，不妨秋月城头过。  
一别朱门三四春，再来应笑尚风尘。  
昨宵唯有楼前月，识是谢公诗酒人。  
  
卷478_21  【陕州逢窦巩同宿，寄江陵韦协律】陆畅  
共出丘门岁九霜，相逢凄怆对离觞。  
荆南为报韦从事，一宿同眠御史床。  
  
卷478_22  【夜到泗州酬崔使君】陆畅  
徐城洪尽到淮头，月里山河见泗州。  
闻道泗滨清庙磬，雅声今在谢家楼。  
  
卷478_23  【送崔员外使回入京金钩驿逢因赠】陆畅  
六星宫里一星归，行到金钩近紫微。  
侍史别来经岁月，今宵应梦护香衣。  
  
卷478_24  【成都送别费冠卿】陆畅  
红椒花落桂花开，万里同游俱未回。  
莫厌客中频送客，思乡独上望乡台。  
  
卷478_25  【题商山庙】陆畅  
商洛秦时四老翁，人传羽化此山空。  
若无仙眼何由见，总在庙前花洞中。  
  
卷478_26  【题独孤少府园林】陆畅  
四面青山是四邻，烟霞成伴草成茵。  
年年洞口桃花发，不记曾经迷几人。  
  
卷478_27  【送独孤秀才下第归太白山】陆畅  
逸翮暂时成落羽，将归太白赏灵踪。  
须寻最近碧霄处，拟倩和云买一峰。  
  
卷478_28  【下第后病中】陆畅  
献玉频年命未通，穷秋成病悟真空。  
笑看朝市趋名者，不病那知在病中。  
  
卷478_29  【送深上人归江南】陆畅  
留得莲花偈付谁，独携金策欲归时。  
江南无限萧家寺，曾与白云何处期。  
  
卷478_30  【题自然观】陆畅  
剑阁门西第一峰，道陵成道有高踪。  
行人若上升仙处，须拨白云三四重。  
  
卷478_31  【疾愈步庭花】陆畅  
桃红李白觉春归，强步闲庭力尚微。  
从困不扶灵寿杖，恐惊花里早莺飞。  
  
卷478_32  【筹笔店江亭】陆畅  
九折岩边下马行，江亭暂歇听江声。  
白云绿树不关我，枉与樵人乐一生。  
  
卷478_33  【赠贺若少府】陆畅  
十日广陵城里住，听君花下抚金徽。  
新声指上怀中纸，莫怪潜偷数曲归。  
  
卷478_34  【太子刘舍人邀看花】陆畅  
年少风流七品官，朱衣白马冶游盘。  
负心不报春光主，几处偷看红牡丹。  
  
卷478_35  【蔷薇花】陆畅  
锦窠花朵灯丛醉，翠叶眉稠裛露垂。  
莫引美人来架下，恐惊红片落燕支。  
  
卷478_36  【句】陆畅  
蜀道易，易于履平地。（《蜀道易》）主  
蝉噪入云树，风开无主花。（《崔谏议林亭》）知  

## 全唐诗(中)　卷四百七十九

卷479_1  【应制贺边军支春衣】柳公权  
去岁虽无战，今年未得归。皇恩何以报，春日得春衣。  
挟纩非真纩，分衣是假衣。从今貔武士，不惮戍金微。  
  
卷479_2  【应制为宫嫔咏】柳公权  
不分前时忤主恩，已甘寂寞守长门。  
今朝却得君王顾，重入椒房拭泪痕。  
  
卷479_3  【题朱审寺壁山水画】柳公权  
朱审偏能视夕岚，洞边深墨写秋潭。  
与君一顾西墙画，从此看山不向南。  
  
卷479_4  【阊门即事】柳公权  
耕夫占募逐楼船，春草青青万顷田。  
试上吴门看郡郭，清明几处有新烟。  
  
卷479_5  【贡院楼北新栽小松】吴武陵  
拂槛爱贞容，移根自远峰。已曾经草没，终不任苔封。  
叶少初陵雪，鳞生欲化龙。乘春濯雨露，得地近垣墉。  
逐吹香微动，含烟色渐浓。时回日月照，为谢小山松。  
  
卷479_6  【题路左佛堂】吴武陵  
雀儿来逐飏风高，下视鹰鹯意气豪。  
自谓能生千里翼，黄昏依旧委蓬蒿。  
  
卷479_7  【盛山十二诗　隐月岫】韦处厚  
初映钩如线，终衔镜似钩。远澄秋水色，高倚晓河流。  
  
卷479_8  【盛山十二诗　流杯渠】韦处厚  
激曲萦飞箭，浮沟泛满卮。将来山太守，早向习家池。  
  
卷479_9  【盛山十二诗　竹岩】韦处厚  
不资冬日秀，为作暑天寒。先植诚非凤，来翔定是鸾。  
  
卷479_10  【盛山十二诗　绣衣石榻（为温侍御置）】韦处厚  
巉巉雪中峤，磊磊标方峭。勿为枕苍山，还当础清庙。  
  
卷479_11  【盛山十二诗　宿云亭】韦处厚  
雨合飞危砌，天开卷晓窗。齐平联郭柳，带绕抱城江。  
  
卷479_12  【盛山十二诗　梅谿】韦处厚  
夹岸凝清素，交枝漾浅沦。味调方荐实，腊近又先春。  
  
卷479_13  【盛山十二诗　桃坞】韦处厚  
喷日舒红景，通蹊茂绿阴。终期王母摘，不羡武陵深。  
  
卷479_14  【盛山十二诗　胡卢沼】韦处厚  
疏凿徒为巧，圆洼自可澄。倒花纷错秀，鉴月静涵冰。  
  
卷479_15  【盛山十二诗　茶岭】韦处厚  
顾渚吴商绝，蒙山蜀信稀。千丛因此始，含露紫英肥。  
  
卷479_16  【盛山十二诗　盘石磴】韦处厚  
缭绕缘云上，璘玢甃玉联。高高曾几折，极目瞰秋鸢。  
  
卷479_17  【盛山十二诗　琵琶台】韦处厚  
褊地难层土，因厓遂削成。浅深岚嶂色，尽向此中呈。  
  
卷479_18  【盛山十二诗　上士瓶泉（为柳律师置）】韦处厚  
绠汲岂无井，颠崖贵非浚。愿洒尘垢馀，一雨根茎润。  
  
卷479_19  【客思吟】杨敬之  
禾黍正离离，南园剪白芝。细腰沈赵女，高髻唱蛮姬。  
路愧前冈月，梳惭一颔丝。乡人不可语，独念畏人知。  
  
卷479_20  【赠项斯】杨敬之  
几度见诗诗总好，及观标格过于诗。  
平生不解藏人善，到处逢人说项斯。  
  
卷479_21  【句】杨敬之  
霜树鸟栖夜，空街雀报明。  
碧山相倚暮，归雁一行斜。（并见张为《主客图》）知  
  
卷479_22  【初日照凤楼】李虞仲  
旭日烟云殿，朝阳烛帝居。断霞生峻宇，通阁丽晴虚。  
流彩连朱槛，腾辉照绮疏。曈曨晨景里，明灭晓光初。  
户牖仙山近，轩楹凤翼舒。还如王母过，遥度五云车。  
  
卷479_23  【郡斋三月下旬作（以下三首一作崔护诗）】张又新  
春事日已歇，池塘旷幽寻。残红披独坠，初绿间浅深。  
偃仰倦芳褥，顾步爱新阴。谋春未及竟，夏初遽见侵。  
  
卷479_24  【五月水边柳】张又新  
结根挺涯涘，垂影覆清浅。睡脸寒未开，懒腰晴更软。  
摇空条已重，拂水带方展。似醉烟景凝，如愁月露泫。  
丝长鱼误恐，枝弱禽惊践。怅别几多情，含春任攀搴。  
  
卷479_25  【三月五日陪大夫泛长沙东湖（一作李群玉诗）】张又新  
上巳馀风景，芳辰集远坰。彩舟浮泛荡，绣毂下娉婷。  
栖树回葱蒨，笙歌转杳冥。湖光迷翡翠，草色醉蜻蜓。  
鸟弄桐花日，鱼翻谷雨萍。从今留胜会，谁看画兰亭。  
  
卷479_26  【赠广陵妓】张又新  
云雨分飞二十年，当时求梦不曾眠。  
今来头白重相见，还上襄王玳瑁筵。  
  
卷479_27  【牡丹】张又新  
牡丹一朵值千金，将谓从来色最深。  
今日满栏开似雪，一生辜负看花心。  
  
卷479_28  【游白鹤山】张又新  
白鹤山边秋复春，张文宅畔少风尘。  
欲驱五马寻真隐，谁是当初□竹人。  
  
卷479_29  【行田诗（一作白石岩）】张又新  
白石岩前湖水春，湖边旧境有清尘。  
欲追谢守行田意，今古同忧是长人。  
  
卷479_30  【罗浮山】张又新  
江北重峦积翠浓，绮霞遥映碧芙蓉。  
不知末后沧溟上，减却瀛洲第几峰。  
  
卷479_31  【青障山（一作慈湖山）】张又新  
一派远光澄碧月，万株耸翠猎金飙。  
陶仙谩学长生术，暑往寒来更寂寥。  
  
卷479_32  【中界山】张又新  
瑟瑟峰头玉水流，晋时遗迹更堪愁。  
愁人到此劳长望，何处烟波是祖州。  
  
卷479_33  【帆游山】张又新  
涨海尝从此地流，千帆飞过碧山头。  
君看深谷为陵后，翻覆人间未肯休。  
  
卷479_34  【谢池】张又新  
郡郭东南积谷山，谢公曾是此跻攀。  
今来惟有灵池月，犹是婵娟一水间。  
  
卷479_35  【华盖山】张又新  
一岫坡陀凝绿草，千重虚翠透红霞。  
愁来始上消归思，见尽江城数百家。  
  
卷479_36  【吹台山】张又新  
吹台山上彩烟凝，日落云收叠翠屏。  
应谓焦桐堪采斫，不知谁是柳吴兴。  
  
卷479_37  【青岙山】张又新  
灵海泓澄匝翠峰，昔贤心赏已成空。  
今朝亭馆无遗制，积水沧浪一望中。  
  
卷479_38  【孤屿】张又新  
碧水逶迤浮翠巘，绿萝蒙密媚晴江。  
不知谁与名孤屿，其实中川是一双。  
  
卷479_39  【春草池】张又新  
谢公梦草一差微，谪宦当时道不机。  
且谓飞霞游赏地，池塘烟柳亦依依。  
  
卷479_40  【春色满皇州】封敖  
帝里春光正，葱茏喜气浮。锦铺仙禁侧，镜写曲江头。  
红萼开萧阁，黄丝拂御楼。千门歌吹动，九陌绮罗游。  
日近风先满，仁深泽共流。应非憔悴质，辛苦在神州。  
  
卷479_41  【题西隐寺】封敖  
三年未到九华山，终日披图一室间。秋寺喜因晴后赏，  
灵峰看待足时还。猿从有性留僧坐，云霭无心伴客闲。  
胜事倘能销岁月，已co名利不相关。  
  
卷479_42  【奉和白敏中圣道和平致兹休运岁终功就合咏盛明呈上】马植  
舜德尧仁化犬戎，许提河陇款皇风。指挥貙武皆神算，  
恢拓乾坤是圣功。四帅有征无汗马，七关虽戍已弢弓。  
天留此事还英主，不在他年在大中。  
  
卷479_43  【夏日途中】李廓  
树夹炎风路，行人正午稀。初蝉数声起，戏蝶一团飞。  
日色欺清镜，槐膏点白衣。无成归故里，自觉少光辉。  
  
卷479_44  【长安少年行】李廓  
金紫少年郎，绕街鞍马光。身从左中尉，官属右春坊。  
刬戴扬州帽，重薰异国香。垂鞭踏青草，来去杏园芳。  
追逐轻薄伴，闲游不著绯。长拢出猎马，数换打球衣。  
晓日寻花去，春风带酒归。青楼无昼夜，歌舞歇时稀。  
日高春睡足，帖马赏年华。倒插银鱼袋，行随金犊车。  
还携新市酒，远醉曲江花。几度归侵黑，金吾送到家。  
好胜耽长夜，天明烛满楼。留人看独脚，赌马换偏头。  
乐奏曾无歇，杯巡不暂休。时时遥冷笑，怪客有春愁。  
遨游携艳妓，装束似男儿。杯酒逢花住，笙歌簇马吹。  
莺声催曲急，春色送归迟。不以闻街鼓，华筵待月移。  
赏春惟逐胜，大宅可曾归。不乐还逃席，多狂惯衩衣。  
歌人踏日起，语燕卷帘飞。妇好唯相妒，倡楼不醉稀。  
戟门连日闭，苦饮惜残春。开锁通新客，教姬屈醉人。  
倩歌牵白马，自舞踏红茵。时辈皆相许，平生不负身。  
新年高殿上，始见有光辉。玉雁排方带，金鹅立仗衣。  
酒深和碗赐，马疾打珂飞。朝下人争看，香街意气归。  
游市慵骑马，随姬入坐车。楼边听歌吹，帘外见莺花。  
乐眼从人闹，归心畏日斜。苍头来去报，饮伴到倡家。  
小妇教鹦鹉，头边唤醉醒。犬娇眠玉簟，鹰掣撼金铃。  
碧地攒花障，红泥待客亭。虽然长按曲，不饮不曾听。  
  
卷479_45  【鸡鸣曲】李廓  
星稀月没入五更，胶胶角角鸡初鸣。征人牵马出门立，  
辞妾欲向安西行。再鸣引颈檐头下，楼中角声催上马。  
才分曙色第二鸣，旌旆红尘已出城。妇人上城乱招手，  
夫婿不闻遥哭声。长恨鸡鸣别时苦，不遣鸡栖近窗户。  
  
卷479_46  【镜听词（古之镜听，犹今之瓢卦也）】李廓  
匣中取镜辞灶王，罗衣掩尽明月光。昔时长著照容色，  
今夜潜将听消息。门前地黑人来稀，无人错道朝夕归。  
更深弱体冷如铁，绣带菱花怀里热。铜片铜片如有灵，  
愿照得见行人千里形。  
  
卷479_47  【猛士行】李廓  
战鼓惊沙恶天色，猛士虬髯眼前黑。单于衣锦日行兵，  
阵头走马生擒得。幽并少年不敢轻，虎狼窟里空手行。  
  
卷479_48  【送振武将军】李廓  
叶叶归边骑，风头万里干。金装腰带重，铁缝耳衣寒。  
芦酒烧蓬暖，霜鸿捻箭看。黄河古戍道，秋雪白漫漫。  
  
卷479_49  【落第】李廓  
榜前潜制泪，众里自嫌身。气味如中酒，情怀似别人。  
暖风张乐席，晴日看花尘。尽是添愁处，深居乞过春。  
  
卷479_50  【赠商山东于岭僧】李廓  
商岭东西路欲分，两间茅屋一溪云。  
师言耳重知师意，人是人非不欲闻。  
  
卷479_51  【上令狐舍人】李廓  
名利生愁地，贫居岁月移。买书添架上，断酒过花时。  
宿客嫌吟苦，乖童恨睡迟。近来唯俭静，持此答深知。  

## 全唐诗(中)　卷四百八十

卷480_1  【南梁行】李绅  
江城郁郁春草长，悠悠汉水浮青光。杂英飞尽空昼景，  
绿杨重阴官舍静。此时醉客纵横书，公言可荐承明庐。  
青天诏下宠光至，颁籍金闺征石渠。秭归山路烟岚隔，  
山木幽深晚花拆。涧底红光夺火燃，摇风扇毒愁行客。  
杜鹃啼咽花亦殷，声悲绝艳连空山。斜阳瞥映浅深树，  
云雨翻迷崖谷间。山鸡锦质矜毛羽，透竹穿萝命俦侣。  
乔木幽谿上下同，雄雌不惑飞栖处。望秦峰回过商颜，  
浪叠云堆万簇山。行尽杳冥青嶂外，九重钟漏紫霄间。  
元和列侍明光殿，谏草初焚市朝变。北阙趋承半隙尘，  
南梁笑客皆飞霰。追思感叹却昏迷，霜鬓愁吟到晓鸡。  
故箧岁深开断简，秋堂月曙掩遗题。呜呜晓角霞辉粲，  
抚剑当应一长叹。刍狗无由学圣贤，空持感激终昏旦。  
  
卷480_2  【趋翰苑遭诬构四十六韵】李绅  
九五当乾德，三千应瑞符。纂尧昌圣历，宗禹盛丕图。  
画象垂新令，消兵易旧谟。选贤方去智，招谏忽升愚。  
大乐调元气，神功运化炉。脱鳞超沆瀣，翻翼集蓬壶。  
捧日恩光别，抽毫顾问殊。凤形怜采笔，龙颔借骊珠。  
掷地声名寡，摩天羽翮孤。洁身酬雨露，利口扇谗谀。  
碧海同宸眷，鸿毛比贱躯。辨疑分黑白，举直牴朋徒。  
庭兽方呈角，阶蓂始效莩。日倾乌掩魄，星落斗摧枢。  
坠剑悲乔岳，号弓泣鼎湖。乱群逢害马，择肉纵狂貙。  
胆为隳肝竭，心因沥血枯。满帆摧骇浪，征棹折危途。  
燕客书方诈，尧门信未孚。谤兴金就铄，毁极玉生瘉。  
砺吻矜先搏，张罗骋疾驱。地嫌稀魍魉，海恨止番禺。  
瘴岭冲蛇入，蒸池蹑虺趋。望天收雪涕，看镜揽霜须。  
草毒人惊剪，茅荒室未诛。火风晴处扇，山鬼雨中呼。  
穷老乡关远，羁愁骨肉无。鹊灵窥牖户，龟瑞出泥途。  
烟岛深千瘴，沧波淼四隅。海标传信使，江棹认妻孥。  
到接三冬暮，来经六月徂。暗滩朝不怒，惊濑夜无虞。  
俯首安羸业，齐眉慰病夫。涸鱼思雨润，僵燕望雷苏。  
诏下因颁朔，恩移讵省辜。诳天犹指鹿，依社尚凭狐。  
度岭瞻牛斗，浮江淬辘轳。未平人睚眦，谁惧鬼揶揄。  
盆浦潮通楚，匡山地接吴。庾楼清桂满，远寺素莲敷。  
仿佛皆停马，悲欢尽隙驹。旧交封宿草，衰鬓重生刍。  
万戟分梁苑，双旌寄鲁儒。駸駸移岁月，冉冉近桑榆。  
疲马愁千里，孤鸿念五湖。终当赋归去，那更学杨朱。  
  
卷480_3  【忆春日太液池亭候对（长庆三年）】李绅  
宫莺报晓瑞烟开，三岛灵禽拂水回。桥转彩虹当绮殿，  
舰浮花鹢近蓬莱。草承香辇王孙长，桃艳仙颜阿母栽。  
簪笔此时方侍从，却思金马笑邹枚。  
  
卷480_4  【忆夜直金銮殿承旨】李绅  
月当银汉玉绳低，深听箫韶碧落齐。门压紫垣高绮树，  
阁连青琐近丹梯。墨宣外渥催飞诏，草布深恩促换题。  
明日独归花路远，可怜人世隔云霓。  
  
卷480_5  【忆春日曲江宴后许至芙蓉园】李绅  
春风上苑开桃李，诏许看花入御园。香径草中回玉勒，  
凤凰池畔泛金樽。绿丝垂柳遮风暗，红药低丛拂砌繁。  
归绕曲江烟景晚，未央明月锁千门。  
  
卷480_6  【新昌宅书堂前有药树一株今已盈拱前长庆中…名之天上树】李绅  
白榆星底开红甲，珠树宫中长紫霄。丹彩结心才辨质，  
碧枝抽叶乍成条。羽衣道士偷玄圃，金简真人护玉苗。  
长带九天馀雨露，近来葱翠欲成乔。  
  
卷480_7  【过荆门】李绅  
荆江水阔烟波转，荆门路绕山葱蒨。帆势侵云灭又明，  
山程背日昏还见。青青麦陇啼飞鸦，寂寞野径棠梨花。  
行行驱马万里远，渐入烟岚危栈赊。林中有鸟飞出谷，  
月上千岩一声哭。肠断思归不可闻，人言恨魄来巴蜀。  
我听此鸟祝我魂，魂死莫学声衔冤。纵为羽族莫栖息，  
直上青云呼帝阍。此时山月如衔镜，岩树参差互辉映。  
皎洁深看入涧泉，分明细见樵人径。阴森鬼庙当邮亭，  
鸡豚日宰闻膻腥。愚夫祸福自迷惑，魍魉凭何通百灵。  
月低山晓问行客，已酹椒浆拜荒陌。惆怅忠贞徒自持，  
谁祭山头望夫石。  
  
卷480_8  【涉沅潇】李绅  
屈原死处潇湘阴，沧浪淼淼云沉沉。蛟龙长怒虎长啸，  
山木翛翛波浪深。烟横日落惊鸿起，山映馀霞杳千里。  
鸿叫离离入暮天，霞消漠漠深云水。水灵江暗扬波涛，  
鼋鼍动荡风骚骚。行人愁望待明月，星汉沉浮v0鬼号。  
屈原尔为怀王没，水府通天化灵物。何不驱雷击电除奸邪，  
可怜空作沈泉骨。举杯沥酒招尔魂，月影滉漾开乾坤。  
波白水黑山隐见，汨罗之上遥昏昏。风帆候晓看五两，  
戍鼓咚咚远山响。潮满江津猿鸟啼，荆夫楚语飞蛮桨。  
潇湘岛浦无人居，风惊水暗惟鲛鱼。行来击棹独长叹，  
问尔精魄何所如。  
  
卷480_9  【逾岭峤止荒陬抵高要】李绅  
天将南北分寒燠，北被羔裘南卉服。寒气凝为戎虏骄，  
炎蒸结作虫虺毒。周王止化惟荆蛮，汉武凿远通孱颜。  
南标铜柱限荒徼，五岭从兹穷险艰。衡山截断炎方北，  
回雁峰南瘴烟黑。万壑奔伤溢作泷，湍飞浪激如绳直。  
千崖傍耸猿啸悲，丹蛇玄虺潜蜲蛇。泷夫拟楫劈高浪，  
瞥忽浮沉如电随。岭头刺竹蒙笼密，火拆红蕉焰烧日。  
岭上泉分南北流，行人照水愁肠骨。阴森石路盘萦纡，  
雨寒日暖常斯须。瘴云暂卷火山外，苍茫海气穷番禺。  
鹧鸪猿鸟声相续，椎髻哓呼同戚促。百处谿滩异雨晴，  
四时雷电迷昏旭。鱼肠雁足望缄封，地远三江岭万重。  
鱼跃岂通清远峡，雁飞难渡漳江东。云蒸地热无霜霰，  
桃李冬华匪时变。天际长垂饮涧虹，檐前不去衔泥燕。  
幸逢雷雨荡妖昏，提挈悲欢出海门。西日眼明看少长，  
北风身醒辨寒温。贾生谪去因前席，痛哭书成竟何益。  
物忌忠良表是非，朝驱绛灌为雠敌。明皇圣德异文皇，  
不使无辜困鬼方。汉日傅臣终委弃，如今衰叟重辉光。  
高明白日恩深海，齿发虽残壮心在。空愧驽骀异一毛，  
无令朽骨惭千载。  
  
卷480_10  【移九江（效何水部。余自九江及今周一纪矣）】李绅  
秋波入白水，帆去侵空小。五两剧奔星，樯乌疾飞鸟。  
盆城依落日，盆浦看云眇。云眇更苍苍，匡山低夕阳。  
楚客喜风水，秦人悲异乡。异乡秋思苦，江皋月华吐。  
漾漾隐波亭，悠悠通月浦。津桥归候吏，竹巷开门户。  
容膝有匡床，及肩才数堵。隙光非白驹，悬磬我无虞。  
体瘦寡行立，家肥安啜哺。天书怜谴谪，重作朱轓客。  
四座眼全青，一麾头半白。今来思往事，往事益凄然。  
风月同今昔，悲欢异目前。四时嗟阅水，一纪换流年。  
独有西庭鹤，孤鸣白露天。  
  
卷480_11  【泛五湖（效谢惠连）】李绅  
范子蜕冠履，扁舟逸霄汉。嗟予抱险艰，怵惕惊弥漫。  
穷通泛滥劳，趣适殊昏旦。浴日荡层空，浮天淼无畔。  
依滩落叶聚，立浦惊鸿散。浪叠雪峰连，山孤翠崖断。  
风帆同巨壑，云矗成高岸。宇宙可东西，星辰沈粲烂。  
霞生澒洞远，月吐青荧乱。岂复问津迷，休为吕梁叹。  
漂沈自讵保，覆溺心长判。吴越郡异乡，婴童及为玩。  
依稀占井邑，嘹唳同鹅鹳。举棹未宵分，维舟方日旰。  
徵斯济川力，若鼓凌风翰。易狎当悔游，临深罔知难。  
  
卷480_12  【过钟陵（余长庆三年除江西观察使，奉诏不之任）】李绅  
龙沙江尾抱钟陵，水郭村桥晚景澄。江对楚山千里月，  
郭连渔浦万家灯。省抛双旆辞荣宠，遽落丹霄起爱憎。  
惆怅旧游同草露，却思恩顾一沾膺。  
  
卷480_13  【溯西江】李绅  
江风不定半晴阴，愁对花时尽日吟。孤棹自迟从蹭蹬，  
乱帆争疾竞浮沉。一身累困怀千载，百口无虞贵万金。  
空阔远看波浪息，楚山安稳过云岑。  
  
卷480_14  【早发】李绅  
沙洲月落宿禽惊，潮起风微晓雾生。黄鹤浪明知上信，  
黑龙山暗避前程。火旗似辨吴门戍，水驿遥迷楚塞城。  
萧索更看江叶下，两乡俱是宦游情。  
  
卷480_15  【守滁阳深秋忆登郡城望琅琊】李绅  
山城小阁临青嶂，红树莲宫接薜萝。斜日半岩开古殿，  
野烟浮水掩轻波。菊迎秋节西风急，雁引砧声北思多。  
深夜独吟还不寐，坐看凝露满庭莎。  
  
卷480_16  【滁阳春日怀果园闲宴（园中杂树，多手植也）】李绅  
西园到日栽桃李，红白低枝拂酒杯。繁艳只愁风处落，  
醉筵多就月中开。劝人莫折怜芳早，把烛频看畏晓催。  
闻道数年深草露，几株犹得近池台。  
  
卷480_17  【悲善才】李绅  
穆王夜幸蓬池曲，金銮殿开高秉烛。东头弟子曹善才，  
琵琶请进新翻曲。翠蛾列坐层城女，笙笛参差齐笑语。  
天颜静听朱丝弹，众乐寂然无敢举。衔花金凤当承拨，  
转腕拢弦促挥抹，花翻凤啸天上来，裴回满殿飞春雪。  
抽弦度曲新声发，金铃玉珮相瑳切。流莺子母飞上林，  
仙鹤雌雄唳明月。此时奉诏侍金銮，别殿承恩许召弹。  
三月曲江春草绿，九霄天乐下云端。紫髯供奉前屈膝，  
尽弹妙曲当春日。寒泉注射陇水开，胡雁翻飞向天没。  
日曛尘暗车马散，为惜新声有馀叹。明年冠剑闭桥山，  
万里孤臣投海畔。笼禽铩翮尚还飞，白首生从五岭归。  
闻道善才成朽骨，空馀弟子奉音徽。南谯寂寞三春晚，  
有客弹弦独凄怨。静听深奏楚月光，忆昔初闻曲江宴。  
心悲不觉泪阑干，更为调弦反覆弹。秋吹动摇神女佩，  
月珠敲击水晶盘。自怜淮海同泥滓，恨魄凝心未能死。  
惆怅追怀万事空，雍门感慨徒为尔。  
  
卷480_18  【闻里谣效古歌】李绅  
乡里儿，桑麻郁郁禾黍肥，冬有褴襦夏有絺。  
兄锄弟耨妻在机，夜犬不吠开蓬扉。乡里儿，醉还饱，  
浊醪初熟劝翁媪。鸣鸠拂羽知年好，齐和杨花踏春草。  
劝年少，乐耕桑。使君为我剪荆棘，使君为我驱豺狼。  
林中无虎山有鹿，水底无蛟鱼有鲂。父渔子猎日归暮，  
月明处处舂黄粱。乡里儿，东家父老为尔言，  
鼓腹那知生育恩？莫令太守驰朱轓，悬鼓一鸣卢鹊喧。  
恶声主吏噪尔门，唧唧力力烹鸡豚。乡里儿，莫悲咤。  
上有明王颁诏下，重选贤良恤孤寡。春日迟迟驱五马，  
留犊投钱以为谢。乡里儿，终尔词。我无工巧唯无私，  
举手一挥临路岐。  
  
卷480_19  【转寿春守太和庚戌岁二月祗命寿阳时替裴…诗人之末云】李绅  
未登崖谷寻丹灶，且历轩窗看壁题。那遇八公生羽翼，  
空悲七子委尘泥。旧坛无复翔云鹤，废垒曾经振鼓鼙。  
点检遗编尽朝菌，应难求望一刀圭。  
  
卷480_20  【忆寿春废虎坑余以春二月至郡主吏举所职称霍…去郡三载】李绅  
匪将履尾求兢惕，那效探雏所患争。当路绝群尝诫暴，  
为猫驱獮亦先迎。每推至化宣余力，岂用潜机害尔生。  
休逐豺狼止贪戾，好为仁兽答皇明。  
  
卷480_21  【寿阳罢郡日有诗十首与追怀…物　肥河维舟阻冻祗待敕命】李绅  
罢分符竹作闲官，舟冻肥河拟棹难。食蘗苦心甘处困，  
饮冰持操敢辞寒。夜灯空应渔家火，朝食还依雁宿滩。  
西奏血诚遥稽首，乞容归病老江干。  
淮阳效理空多病，疏受辞荣岂恋班。陈力不任趋北阙，  
有家无处寄东山。疲骖岂念前程税，倦鸟安能待暮还。  
珍重八公山下叟，不劳重泪更追攀。  
  
卷480_22  【寿阳罢郡日有诗十首与追怀不殊今编…纪瑞物　别连理树】李绅  
垂阴敢慕甘棠叶，附干将呈瑞木符。十步兰茶同秀彩，  
万年枝叶表皇图。芟夷不及知无患，雨露曾沾自不枯。  
好住孤根托桃李，莫令从此混樵苏。  
  
卷480_23  【寿阳罢郡日有诗十首…不殊今编于后兼纪瑞物　虎不食人】李绅  
南山白额同驯扰，亦变仁心去杀机。不竞牛甘令买患，  
免遭狐假妄凭威。渡河岂适他邦害，据谷终无暴物非。  
尔效驺虞护生草，岂徒柔伏在淮淝。  
  
卷480_24  【寿阳罢郡日…瑞物　发寿阳分司敕到又遇新正感怀书事】李绅  
休为建隼临淝守，转作垂丝入洛人。罢阅旧林三载籍，  
又开新历四年春。云遮北雁愁行客，柳起东风慰病身。  
渐喜雪霜消解尽，得随风水到天津。  
  
卷480_25  【寿阳罢郡日有诗十首与追怀…兼纪瑞物物　初出淝口入淮】李绅  
东风百里雪初晴，淝口冰开好濯缨。野老拥途知意重，  
病夫抛郡喜身轻。心莫厌如弦直，淮水长怜似镜清。  
回首夕岚山翠远，楚郊烟树隐襄城。  
  
卷480_26  【寿阳罢郡日有诗十首与追怀…兼纪瑞物物　入淮至盱眙】李绅  
山凝翠黛孤峰迥，淮起银花五两高。天外绮霞迷海鹤，  
日边红树艳仙桃。岸惊目眩同奔马，浦溢心疑睹抃鳌。  
寄谢云帆疾飞鸟，莫夸回雁卷轻毛。  
  
卷480_27  【寿阳罢郡日有诗十首与追怀…兼纪瑞物物　忆东湖】李绅  
菱歌罢唱鹢舟回，雪鹭银鸥左右来。霞散浦边云锦截，  
月升湖面镜波开。鱼惊翠羽金鳞跃，莲脱红衣紫菂摧。  
淮口值春偏怅望，数株临水是寒梅。  

## 全唐诗(中)　卷四百八十一

卷481_1  【七年初到洛阳寓居宣教里时已春暮而四老俱在洛中分司】李绅  
青莎满地无三径，白发缘头忝四人。官职谬齐商岭客，  
姓名那重汉廷臣。圣朝寡罪容衰齿，愚叟多惭未退身。  
惟有门人怜钝拙，劝教沈醉洛阳春。  
  
卷481_2  【初秋忽奉诏除浙东观察使检校右貂】李绅  
龙楼寄引簪裾客，凤阙陪趋朔望朝。疏受杜门期脱屣，  
买臣归邸忽乘轺。印封龟纽知颁爵，冠饰蝉緌更珥貂。  
飞诏宠荣欢里舍，岂徒斑白与垂髫。  
  
卷481_3  【忆至巩县河宿待家累追怀】李绅  
巩树翻红秋日斜，水分伊洛照馀霞。弓开后骑低初月，  
鹗驻前旌拂暮鸦。闺信坐迟青玉案，弄儿闲望白羊车。  
今来忆事凉风晚，烟浦空悲黄菊花。  
  
卷481_4  【宿扬州】李绅  
江横渡阔烟波晚，潮过金陵落叶秋。嘹唳塞鸿经楚泽，  
浅深红树见扬州。夜桥灯火连星汉，水郭帆樯近斗牛。  
今日市朝风俗变，不须开口问迷楼。  
  
卷481_5  【忆被牛相留醉州中时无他宾牛公夜出真珠辈数人】李绅  
严城画角三声闭，清宴金樽一夕同。银烛坐隅听子夜，  
宝筝筵上起春风。酒徵旧对惭衰质，曲换新词感上宫。  
淮海一从云雨散，杳然俱是梦魂中。  
  
卷481_6  【早渡扬子江（时王璠在浙西）】李绅  
日冲海浪翻银屋，江转秋波走雪山。青嶂迥开蹲虎戍，  
碧流潜伏跃龙关。地分吴楚星辰内，水迫沧溟宇宙间。  
焚却戍船无战伐，使知风教被乌蛮。  
  
卷481_7  【忆过润州】李绅  
昔年从宦干戈地，黄绶青春一鲁儒。弓犯控弦招武旅，  
剑当抽匣问狂夫。帛书投笔封鱼腹，玄发冲冠捋虎须。  
谈笑谢金何所愧，不为偷买用兵符。  
  
卷481_8  【忆登栖霞寺峰（效梁简文）】李绅  
香印烟火息，法堂钟磬馀。纱灯耿晨焰，释子安禅居。  
林叶脱红影，竹烟含绮疏。星珠错落耀，月宇参差虚。  
顾眺匪恣适，旷襟怀卷舒。江海淼清荡，丘陵何所如。  
滔滔可问津，耕者非长沮。茅岭感仙客，萧园成古墟。  
移步下碧峰，涉涧更踌躇。乌噪啄秋果，翠惊衔素鱼。  
回塘彩鹢来，落景标林箊。漾漾棹翻月，萧萧风袭裾。  
劳歌起旧思，戚叹竟难摅。却数共游者，凋落非里闾。  
  
卷481_9  【忆万岁楼望金山】李绅  
楼高雉堞千师垒，峰拔惊波万壑攒。山绝地维消虎踞，  
水浮天险尚龙盘。蜃嘘云拱飞江岛，鳌喷仙岩隔海澜。  
长对碧波临古渡，几经风月与悲欢。  
  
卷481_10  【过梅里七首家于无锡四十载今敝庐数堵…于后　上家山】李绅  
上家山，家山依旧好。昔去松桂长，今来容须老。  
上家山，临古道。高低入云树，芜没连天草。草色绿萋萋，  
寒蛩遍草啼。噪鸦啼树远，行雁帖云齐。岩光翻落日，  
僧火开经室。竹洞磬声长，松楼钟韵疾。苔阶泉溜鈌，  
石甃青莎密。旧径行处迷，前交坐中失。叹息整华冠，  
持怀强自欢。笑歌怜稚孺，弦竹纵吹弹。山明溪月上，  
酒满心聊放。丱发此淹留，垂丝匪闲旷。青山不可上，  
昔事还惆怅。况复白头人，追怀空望望。  
  
卷481_11  【过梅里七首家…今列题于后　忆东郭居（效丘迟）】李绅  
昔余过稚齿，从师昧知奥。徒怀利物心，不获藏身宝。  
曳娄一缝掖，出处劳昏早。醒醉迷啜哺，衣裳辨颠倒。  
忠诚贯白日，直已凭苍昊。卷舌堕谗谀，惊波息行潦。  
衰禽识旧木，疲马知归道。杨柳长庭柯，兰荃覆阶草。  
旌旄光里舍，骑服欢妻嫂。绿鬓绝新知，苍须稀旧老。  
冠緌身忝贵，斋沐心常祷。笙磬谅谐和，庭除还洒扫。  
栖迟还竹巷，物役浸江岛。倏忽变星霜，悲伤满衷抱。  
  
卷481_12  【过梅里七首家…今列题于后　忆题惠山寺书堂】李绅  
故山一别光阴改，秋露清风岁月多。松下壮心年少去，  
池边衰影老人过。白云生灭依岩岫，青桂荣枯托薜萝。  
惟有此身长是客，又驱旌旆寄烟波。  
  
卷481_13  【过梅里七首家…今列题于后　忆西湖双鸂鶒（效鲍明远）】李绅  
双鸂鶒，锦毛斓斑长比翼。戏绕莲丛回锦臆，  
照灼花丛两相得。渔歌惊起飞南北，缭绕追随不迷惑。  
云间上下同栖息，不作惊禽远相忆。东家少妇机中语，  
剪断回文泣机杼。徒嗟孔雀衔毛羽，一去东南别离苦。  
五里裴回竟何补。  
  
卷481_14  【过梅里七首家…今敝庐数堵犹存今列题于后　早梅桥】李绅  
早梅花，满枝发。东风报春春未彻，紫萼迎风玉珠裂。  
杨柳未黄莺结舌，委素飘香照新月。桥边一树伤离别，  
游荡行人莫攀折。不竞江南艳阳节，任落东风伴春雪。  
  
卷481_15  【过梅里七首家…今敝庐数堵犹存今列题于后　翡翠坞】李绅  
翡翠飞飞绕莲坞，一啄嘉鱼一鸣舞。莲茎触散莲叶欹，  
露滴珠光似还浦。虞人掠水轻浮弋，翡翠惊飞飞不息。  
直上层空翠影高，还向云间双比翼。弹射莫及弋不得，  
日暮虞人空叹息。  
  
卷481_16  【过梅里七首家…今敝庐数堵犹存今列题于后　忆放鹤】李绅  
羽毛似雪无瑕点，顾影秋池舞白云。闲整素仪三岛近，  
回飘清唳九霄闻。好风顺举应摩日，逸翮将成莫恋群。  
凌励坐看空碧外，更怜凫鹭老江濆。  
  
卷481_17  【过吴门二十四韵】李绅  
烟水吴都郭，阊门架碧流。绿杨深浅巷，青翰往来舟。  
朱户千家室，丹楹百处楼。水光摇极浦，草色辨长洲。  
忆作麻衣翠，曾为旅棹游。放歌随楚老，清宴奉诸侯。  
花寺听莺入，春湖看雁留。里吟传绮唱，乡语认歈讴。  
桥转攒虹饮，波通斗鹢浮。竹扉梅圃静，水巷橘园幽。  
缝堵荒麋苑，穿岩破虎丘。旧风犹越鼓，馀俗尚吴钩。  
故馆曾闲访，遗基亦遍搜。吹台山木尽，香径佛宫秋。  
帐殿菰蒲掩，云房露雾收。苎萝妖覆灭，荆棘鬼包羞。  
风月俄黄绶，经过半白头。重来冠盖客，非复别离愁。  
候火分通陌，前旌驻外邮。水风摇彩旆，堤柳引鸣驺。  
问吏儿孙隔，呼名礼敬修。顾瞻殊宿昔，语默过悲忧。  
义感心空在，容衰日易偷。还持沧海诏，从此布皇猷。  
  
卷481_18  【杭州天竺、灵隐二寺顷岁亦布衣一游…追思为诗二首】李绅  
翠岩幽谷高低寺，十里松风碧嶂连。开尽春花芳草涧，  
遍通秋水月明泉。石文照日分霞壁，竹影侵云拂暮烟。  
时有猿猱扰钟磬，老僧无复得安禅。  
人烟不隔江城近，水石虽清海气深。波动只观罗刹相，  
静居难识梵王心。鱼扃昼锁龙宫宝，雁塔高摩欲界金。  
近日尤闻重雕饰，世人遥礼二檀林。  
  
卷481_19  【渡西陵十六韵】李绅  
雨送奔涛远，风收骇浪平。截流张旆影，分岸走鼙声。  
兽逐衔波涌，龟艨喷棹轻。海门凝雾暗，江渚湿云横。  
雁翼看舟子，鱼鳞辨水营。骑交遮戍合，戈簇拥沙明。  
谬履千夫长，将询百吏情。下车占黍稷，冬雨害粢盛。  
望祷依前圣，垂休冀厚生。半江犹惨澹，全野已澄清。  
爱景三辰朗，祥农万庾盈。浦程通曲屿，海色媚重城。  
弓日鞬櫜动，旗风虎豹争。及郊挥白羽，入里卷红旌。  
恺悌思陈力，端庄冀表诚。临人与安俗，非止奉师贞。  
  
卷481_20  【新楼诗二十首　新楼】李绅  
戎容罢引旌旗卷，朱户褰开雉堞高。山耸翠微连郡阁，  
地临沧海接灵鳌。坐疑许宅驱鸡犬，笑类樊妻化羽毛。  
惆怅桂枝零落促，莫思方朔种仙桃。  
  
卷481_21  【新楼诗二十首　海榴亭（在新楼北花开最早所望更高）】李绅  
海榴亭早开繁蕊，光照晴霞破碧烟。高近紫霄疑菡萏，  
迥依江月半婵娟。怀芳不作翻风艳，别萼犹含泣露妍。  
摇落旧丛云水隔，不堪行坐数流年。  
  
卷481_22  【新楼诗二十首　望海亭（在卧龙山顶上越中最高处）】李绅  
乌盈兔缺天涯迥，鹤背松梢拂槛低。湖镜坐隅看匣满，  
海涛生处辨云齐。夕岚明灭江帆小，烟树苍茫客思迷。  
萧索感心俱是梦，九天应共草萋萋。  
  
卷481_23  【新楼诗二十首　杜鹃楼】李绅  
杜鹃如火千房拆，丹槛低看晚景中。繁艳向人啼宿露，  
落英飘砌怨春风。早梅昔待佳人折，好月谁将老子同。  
惟有此花随越鸟，一声啼处满山红。  
  
卷481_24  【新楼诗二十首　满桂楼】李绅  
为怜湖水通宵望，不学樊杨却月楼。惟待素规澄满镜，  
莫看纤魄挂如钩。卷帘方影侵红烛，绕竹斜晖透碧流。  
萧瑟晓风闻木落，此时何异洞庭秋。  
  
卷481_25  【新楼诗二十首　东武亭】李绅  
绿波春水湖光满，丹槛连楹碧嶂遥。兰鹢对飞渔棹急，  
彩虹翻影海旗摇。斗疑斑虎归三岛，散作游龙上九霄。  
鼍鼓若雷争胜负，柳堤花岸万人招。  
  
卷481_26  【新楼诗二十首　龙宫寺】李绅  
银地溪边遇衲师，笑将花宇指潜知。定观玄度生前事，  
不道灵山别后期。真相有无因色界，化城兴灭在莲基。  
好令沧海龙宫子，长护金人旧浴池。  
  
卷481_27  【新楼诗二十首　禹庙】李绅  
削平水土穷沧海，畚锸东南尽会稽。山拥翠屏朝玉帛，  
穴通金阙架云霓。秘文镂石藏青壁，宝检封云化紫泥。  
清庙万年长血食，始知明德与天齐。  
  
卷481_28  【新楼诗二十首　晏安寺】李绅  
寺深松桂无尘事，地接荒郊带夕阳。啼鸟歇时山寂寂，  
野花残处月苍苍。绛纱凝焰开金像，清梵销声闭竹房。  
丘垄渐平边茂草，九原何处不心伤。  
  
卷481_29  【新楼诗二十首　龟山】李绅  
一峰凝黛当明镜，十仞乔松倚翠屏。秋月满时侵兔魄，  
素波摇处动龟形。旧深崖谷藏仙岛，新结楼台起佛扃。  
不学大蛟凭水怪，等闲雪雨害生灵。  
  
卷481_30  【新楼诗二十首　重台莲】李绅  
绿荷舒卷凉风晓，红萼开萦紫菂重。游女汉皋争笑脸，  
二妃湘浦并愁容。自含秋露贞姿结，不竞春妖冶态秾。  
终恐玉京仙子识，却将归种碧池峰。  
  
卷481_31  【新楼诗二十首　橘园】李绅  
江城雾敛轻霜早，园橘千株欲变金。朱实摘时天路近，  
素英飘处海云深。惧同枳棘愁迁徙，每抱馨香委照临。  
怜尔结根能自保，不随寒暑换贞心。  
  
卷481_32  【新楼诗二十首　寒林寺】李绅  
最深城郭在人烟，疑借壶中到梵天。岩树桂花开月殿，  
石楼风铎绕金仙。地无尘染多灵草，室鉴真空有定泉。  
应是法宫传觉路，使无烦恼见青莲。  
  
卷481_33  【新楼诗二十首　北楼樱桃花】李绅  
开花占得春光早，雪缀云装万萼轻。凝艳拆时初照日，  
落英频处乍闻莺。舞空柔弱看无力，带月葱茏似有情。  
多事东风入闺闼，尽飘芳思委江城。  
  
卷481_34  【新楼诗二十首　城上蔷薇】李绅  
蔷薇繁艳满城阴，烂熳开红次第深。新蕊度香翻宿蝶，  
密房飘影戏晨禽。窦闺织妇惭诗句，南国佳人怨锦衾。  
风月寂寥思往事，暮春空赋白头吟。  
  
卷481_35  【新楼诗二十首　南庭竹】李绅  
东南旧美凌霜操，五月凝阴入坐寒。烟惹翠梢含玉露，  
粉开春箨耸琅玕。莫令戏马童儿见，试引为龙道士看。  
知尔结根香实在，凤凰终拟下云端。  
  
卷481_36  【新楼诗二十首　琪树】李绅  
石桥峰上栖玄鹤，碧阙岩边荫羽人。冰叶万条垂碧实，  
玉珠千日保青春。月中泣露应同浥，涧底侵云尚有尘。  
徒使茯苓成琥珀，不为松老化龙鳞。  
  
卷481_37  【新楼诗二十首　海棠】李绅  
海边佳树生奇彩，知是仙山取得栽。琼蕊籍中闻阆苑，  
紫芝图上见蓬莱。浅深芳萼通宵换，委积红英报晓开。  
寄语春园百花道，莫争颜色泛金杯。  
  
卷481_38  【新楼诗二十首　水寺】李绅  
烟波野寺经过处，水国苍茫梦想中。云散浦间江月迥，  
日曛洲渚海潮通。坐看鱼鸟沈浮远，静见楼台上下同。  
闻道化城方便喻，只应从此到龙宫。  
  
卷481_39  【新楼诗二十首　灵汜桥】李绅  
灵汜桥边多感伤，分明湖派绕回塘。岸花前后闻幽鸟，  
湖月高低怨绿杨。能促岁阴惟白发，巧乘风马是春光。  
何须化鹤归华表，却数凋零念越乡。  
  
卷481_40  【若耶溪（西施采莲、欧冶铸剑所）】李绅  
岚光花影绕山阴，山转花稀到碧浔。倾国美人妖艳远，  
凿山良冶铸炉深。凌波莫惜临妆面，莹锷当期出匣心。  
应是蛟龙长不去，若耶秋水尚沈沈。  
  
卷481_41  【登禹庙回降雪五言二十韵】李绅  
金奏云坛毕，同云拂雪来。玉田千亩合，琼室万家开。  
湖暗冰封镜，山明树变梅。裂缯分井陌，连璧混楼台。  
麻引诗人兴，盐牵谢女才。细疑歌响尽，旅作舞腰回。  
著水鹅毛失，铺松鹤羽摧。半崖云掩映，当砌月裴回。  
遇物纤能状，随方巧若裁。玉花全缀萼，珠蚌尽呈胎。  
志士书频照，鲛人杼正催。妒妆凌粉匣，欺酒上琼杯。  
海使迷奔辙，江涛认暗雷。疾飘风作驭，轻集霰为媒。  
剑客休矜利，农师正念摧。瑞彰知有感，灵贶表无灾。  
尧历占新庆，虞阶想旧陪。粉凝莺阁下，银结凤池隈。  
鸡树花惊笑，龙池絮欲猜。劳歌会稽守，遥祝永康哉。  
  
卷481_42  【题法华寺五言二十韵】李绅  
花界无生地，慈宫有相天。化娥腾宝像，留影閟金仙。  
殿涌全身塔，池开半月泉。十峰排碧落，双涧合清涟。  
药草经行遍，香灯次第燃。戒珠高腊护，心印祖僧传。  
瓶识先罗汉，衣存旧福田。幻身观火宅，昏眼照青莲。  
住觉超真境，依游渡法船。化城珠百亿，灵迹冠三千。  
萧壁将沈影，梁薪尚缀烟。色尘知有数，劫烬岂无年。  
龙喷疑通海，鲸吞想漏川。磬疏闻启梵，钟息见安禅。  
指喻三车觉，开迷五阴缠。教通方便入，心达是非诠。  
贝叶千花藏，檀林万宝篇。坐严狮子迅，幢饰网珠悬。  
极乐知无碍，分明应有缘。还将意功德，留偈法王前。  

## 全唐诗(中)　卷四百八十二

卷482_1  【宿越州天王寺】李绅  
海隅布政惭期月，江上沾巾愧万人。休按簿书惩黠吏，  
未齐风俗昧良臣。壶冰自洁中无玷，镜水非求下见鳞。  
清夜佛宫观色相，却归前老更前身。  
  
卷482_2  【却渡西陵别越中父老】李绅  
海潮晚上江风急，津吏篙师语默齐。倾手奉觞看故老，  
拥流争拜见孩提。惭非杜母临襄岘，自鄙朱翁别会稽。  
渐举云帆烟水阔，杳然凫雁各东西。  
  
卷482_3  【却到浙西】李绅  
临平水竭蒹葭死，里社萧条旅馆秋。尝叹晋郊无乞籴，  
岂忘吴俗共分忧。野悲扬目称嗟食，林极翳桑顾所求。  
苛政尚存犹惕息，老人偷拜拥前舟。  
  
卷482_4  【苏州不住遥望武丘报恩两寺】李绅  
秋山古寺东西远，竹院松门怅望同。幽鸟静时侵径月，  
野烟消处满林风。塔分朱雁馀霞外，刹对金螭落照中。  
官备散寮身却累，往来惭谢二莲宫。  
  
卷482_5  【回望馆娃故宫】李绅  
江云断续草绵连，云隔秋波树覆烟。飘雪荻花铺涨渚，  
变霜枫叶卷平田。雀愁化水喧斜日，鸿怨惊风叫暮天。  
因问馆娃何所恨，破吴红脸尚开莲。  
  
卷482_6  【姑苏台杂句】李绅  
越王巧破夫差国，来献黄金重雕刻。西施醉舞花艳倾，  
妒月娇娥恣妖惑。姑苏百尺晓铺开，楼楣尽化黄金台。  
歌清管咽欢未极，越师戈甲浮江来。伍胥抉目看吴灭，  
范蠡全身霸西越。寂寞千年尽古墟，萧条两地皆明月。  
灵岩香径掩禅扉，秋草荒凉遍落晖。江浦回看鸥鸟没，  
碧峰斜见鹭鸶飞。如今白发星星满，却作闲官不闲散。  
野寺经过惧悔尤，公程迫蹙悲秋馆。吴乡越国旧淹留，  
草树烟霞昔遍游。云木梦回多感叹，不惟惆怅至长洲。  
  
卷482_7  【开元寺】李绅  
十层花宇真毫相，数仞峰峦閟月扉。攒立宝山中色界，  
散周香海小轮围。坐隅咫尺窥岩壑，窗外高低辨翠微。  
难保尔形终不转，莫令偷拂六铢衣。  
  
卷482_8  【皋桥】李绅  
伯鸾憔悴甘飘寓，非向嚣尘隐姓名。鸿鹄羽毛终有志，  
素丝琴瑟自谐声。故桥秋月无家照，古井寒泉见底清。  
犹有馀风未磨灭，至今乡里重和鸣。  
  
卷482_9  【真娘墓】李绅  
一株繁艳春城尽，双树慈门忍草生。愁态自随风烛灭，  
爱心难逐雨花轻。黛消波月空蟾影，歌息梁尘有梵声。  
还似钱塘苏小小，只应回首是卿卿。  
  
卷482_10  【却望无锡芙蓉湖】李绅  
水宽山远烟岚迥，柳岸萦回在碧流。  
清昼不风凫雁少，却疑初梦镜湖秋。  
丹橘村边独火微，碧流明处雁初飞。  
萧条落叶垂杨岸，隔水寥寥闻捣衣。  
逐波云影参差远，背日岚光隐见深。  
犹似望中连海树，月生湖上是山阴。  
旧山认得烟岚近，湖水平铺碧岫间。  
喜见云泉还怅望，自惭山叟不归山。  
翠崖幽谷分明处，倦鸟归云在眼前。  
惆怅白头为四老，远随尘土去伊川。  
  
卷482_11  【重到惠山】李绅  
碧峰依旧松筠老，重得经过已白头。俱是海天黄叶信，  
两逢霜节菊花秋。望中白鹤怜归翼，行处青苔恨昔游。  
还向窗间名姓下，数行添记别离愁。  
  
卷482_12  【鉴玄影堂】李绅  
香灯寂寞网尘中，烦恼身须色界空。龙钵已倾无法雨，  
虎床犹在有悲风。定心池上浮泡没，招手岩边梦幻通。  
深夜月明松子落，俨然听法侍生公。  
  
卷482_13  【别石泉】李绅  
素沙见底空无色，青石潜流暗有声。微渡竹风涵淅沥，  
细浮松月透轻明。桂凝秋露添灵液，茗折香芽泛玉英。  
应是梵宫连洞府，浴池今化醒泉清。  
  
卷482_14  【别双温树】李绅  
翠条盈尺怜孤秀，植向西窗待月轩。轻剪绿丝秋叶暗，  
密扶纤干夏阴繁。故山手种空怀想，温室心知不敢言。  
看尔拂云今得地，莫随陵谷改深根。  
  
卷482_15  【重别西湖】李绅  
浦边梅叶看凋落，波上双禽去寂寥。吹管曲传花易失，  
织文机学羽难飘。雪欺春早摧芳萼，隼励秋深拂翠翘。  
繁艳彩毛无处所，尽成愁叹别谿桥。  
  
卷482_16  【毗陵东山】李绅  
昔人别馆淹留处，卜筑东山学谢家。丛桂半空摧枳棘，  
曲池平尽隔烟霞。重开渔浦连天月，更种春园满地花。  
依旧秋风还寂寞，数行衰柳宿啼鸦。  
  
卷482_17  【建元寺（一作和郭郧寒食）】李绅  
江城物候伤心地，远寺经过禁火辰。芳草垄边回首客，  
野花丛里断肠人。紫荆繁艳空门昼，红药深开古殿春。  
叹息光阴催白发，莫悲风月独沾巾。  
  
卷482_18  【却到金陵登北固亭】李绅  
龙形江影隔云深，虎势山光入浪沈。潮蹙海风驱万里，  
日浮天堑洞千寻。众峰作限横空碧，一柱中维彻底金。  
还叱楫师看五两，莫令辜负济川心。  
  
卷482_19  【望鹤林寺】李绅  
鹤栖峰下青莲宇，花发江城世界春。红照日高殷夺火，  
紫凝霞曙莹销尘。每思载酒悲前事，欲问题诗想旧身。  
自叹秋风劳物役，白头拘束一闲人。  
  
卷482_20  【宿瓜州】李绅  
烟昏水郭津亭晚，回望金陵若动摇。冲浦回风翻宿浪，  
照沙低月敛残潮。柳经寒露看萧索，人改衰容自寂寥。  
官冷旧谙唯旅馆，岁阴轻薄是凉飙。  
  
卷482_21  【入扬州郭】李绅  
菊芳沙渚残花少，柳过秋风坠叶疏。堤绕门津喧井市，  
路交村陌混樵渔。畏冲生客呼童仆，欲指潮痕问里闾。  
非为掩身羞白发，自缘多病喜肩舆。  
  
卷482_22  【宿扬州水馆】李绅  
舟依浅岸参差合，桥映晴虹上下连。轻楫过时摇水月，  
远灯繁处隔秋烟。却思海峤还凄叹，近涉江涛更凛然。  
闲凭栏干指星汉，尚疑轩盖在楼船。  
  
卷482_23  【州中小饮便别牛相】李绅  
笙歌罢曲辞宾侣，庭竹移阴就小斋。愁不解颜徒满酌，  
病非伤肺为忧怀。耻矜学步贻身患，岂慕醒狂蹑祸阶。  
从此别离长酩酊，洛阳狂狷任椎埋。  
  
卷482_24  【却过淮阴吊韩信庙】李绅  
功高自弃汉元臣，遗庙阴森楚水滨。英主任贤增虎翼，  
假王徼福犯龙鳞。贱能忍耻卑狂少，贵乏怀忠近佞人。  
徒用千金酬一饭，不知明哲重防身。  
  
卷482_25  【却入泗口】李绅  
洪河一派清淮接，堤草芦花万里秋。烟树寂寥分楚泽，  
海云明灭满扬州。望深江汉连天远，思起乡闾满眼愁。  
惆怅路岐真此处，夕阳西没水东流。  
  
卷482_26  【重入洛阳东门】李绅  
商颜重命伊川叟，时事知非入洛人。连野碧流通御苑，  
满阶秋草过天津。每惭清秩容衰齿，犹有华簪寄病身。  
驱马独归寻里巷，日斜行处旧红尘。  
  
卷482_27  【拜三川守】李绅  
恭承宠诏临伊洛，静守朝章化比闾。风变市儿惊偃草，  
雨晴郊薮谬随车。改张琴瑟移胶柱，止息笙篁辨鲁鱼。  
唯有从容期一德，使齐文教奉皇居。  
  
卷482_28  【庆云见】李绅  
礼成中岳陈金册，祥报卿云冠玉峰。轻未透林疑待凤，  
细非行雨讵从龙。卷风变彩霏微薄，照日笼光映隐重。  
还入九霄成沆瀣，夕岚生处鹤归松。  
  
卷482_29  【灵蛇见少林寺】李绅  
琐文结绶灵蛇降，蠖屈螭盘顾视闲。鳞蹙翠光抽璀璨，  
腹连金彩动弯环。已应蜕骨风雷后，岂效衔珠草莽间。  
知尔全身护昆阆，不矜挥尾在常山。  
  
卷482_30  【拜宣武军节度使】李绅  
油幢并入虎旗开，锦橐从天凤诏来。星应魏师新鼓角，  
地嫌梁苑旧池台。日晖红旆分如电，人拥青门动若雷。  
伊洛镜清回首处，是非纷杂任尘埃。  
  
卷482_31  【到宣武三十韵】李绅  
七月趋梁苑，三年谢尹京。旧风除物蠹，新律奉师贞。  
龙节双油重，蛇矛百练明。跃鱼连后旆，腾虎耀前旌。  
路转金神并，川开铁马横。拥旄差白羽，分辔引红缨。  
在浚风烟接，维嵩巩洛清。贯鱼奔骑疾，连雁卷行轻。  
烟垒风调角，秋原雨洗兵。宿云看布甲，疏柳见分营。  
鼓彻通宵警，和门候晓晴。虎符三校列，鱼胄万夫迎。  
弄马猿猱健，奔车角牴呈。驾肩傍隘道，张幕内连楹。  
森戟承三令，攒戈退一声。及郊知雨过，观俗辨风行。  
望宋怜思女，游梁念客卿。义夫留感激，公子播英名。  
泽广豚鱼洽，恩宣岂弟生。善师忘任智，中略在推诚。  
式宴歌钟合，陈筵绮绣并。戏鼙千卒跃，均酒百壶倾。  
乐与师徒共，欢从井邑盈。教通因渐染，人悦尚和平。  
授钺惭分阃，登坛荷列城。虚裘朝独坐，雄剑夜孤鸣。  
白发侵霜变，丹心捧日惊。卫青终保志，潘岳未忘情。  
期月终迷化，三年讵有成。惟看波海动，天外斩长鲸。  

## 全唐诗(中)　卷四百八十三

卷483_1  【江南暮春寄家】李绅  
雒阳城见梅迎雪，鱼口桥逢雪送梅。剑水寺前芳草合，  
镜湖亭上野花开。江鸿断续翻云去，海燕差池拂水回。  
想得心知近寒食，潜听喜鹊望归来。  
  
卷483_2  【奉酬乐天立秋夕有怀见寄】李绅  
深夜星汉静，秋风初报凉。阶篁淅沥响，露叶参差光。  
冰兔半升魄，铜壶微滴长。薄帷乍飘卷，襟带轻摇飏。  
此际昏梦清，斜月满轩房。屣履步前楹，剑戟森在行。  
重城宵正分，号鼓互相望。独坐有所思，夫君鸾凤章。  
天津落星河，一苇安可航。龙泉白玉首，鱼服黄金装。  
报国未知效，惟鹈徒在梁。裴回顾戎旃，颢气生东方。  
衰叶满栏草，斑毛盈镜霜。羸牛未脱辕，老马强腾骧。  
吟君白雪唱，惭愧巴人肠。  
  
卷483_3  【山出云】李绅  
杳霭祥云起，飘飏翠岭新。萦峰开石秀，吐叶间松春。  
林静翻空少，山明度岭频。回崖时掩鹤，幽涧或随人。  
姑射朝凝雪，阳台晚伴神。悠悠九霄上，应坐玉京宾。  
  
卷483_4  【上党奏庆云见】李绅  
飞龙久驭宇，真气尚兴云。五色传嘉瑞，千龄表圣君。  
从风忽萧索，依汉更氛氲。影彻天初霁，光鲜日未曛。  
表祥近自远，垂化聚还分。宁作无依者，空传陶令文。  
  
卷483_5  【华山庆云见】李绅  
圣主祠名岳，高峰发庆云。金柯初缭绕，玉叶渐氛氲。  
气色含珠日，晴夫吐翠雰。依稀来鹤态，仿佛列山群。  
万树流光影，千潭写锦文。苍生欣有望，祥瑞在吾君。  
  
卷483_6  【欲到西陵寄王行周】李绅  
西陵沙岸回流急，船底粘沙去岸遥。驿吏递呼催下缆，  
棹郎闲立道齐桡。犹瞻伍相青山庙，未见双童白鹤桥。  
欲责舟人无次第，自知贪酒过春潮。  
  
卷483_7  【华顶】李绅  
欲向仙峰炼九丹，独瞻华顶礼仙坛。石标琪树凌空碧，  
水挂银河映月寒。天外鹤声随绛节，洞中云气隐琅玕。  
浮生未有从师地，空诵仙经想羽翰。  
  
卷483_8  【莺莺歌（一作东飞伯劳西飞燕歌，为莺莺作）】李绅  
伯劳飞迟燕飞疾，垂杨绽金花笑日。绿窗娇女字莺莺，  
金雀娅鬟年十七。黄姑上天阿母在，寂寞霜姿素莲质。  
门掩重关萧寺中，芳草花时不曾出。  
  
卷483_9  【赠毛仙翁】李绅  
忆昔我祖神仙主，玄元皇帝周柱史。曾师轩黄友尧汤，  
混迹和光佐周武。周之天子无仙气，成武康昭都瞥尔。  
穆王粗识神仙事，八极轮蹄方逞志。鹤发韬真世不知，  
日月星辰几回死。金鼎作丹丹化碧，三万六千神入宅。  
仙兄受术几千年，已是当时驾鸿客。海光悠容天路长，  
春风玉女开宫院。紫笔亲教书姓名，玉皇诏刻青金简。  
桂窗一别三千春，秦妃镜里娥眉新。忽控香虬天上去，  
海隅劫石霄花尘。一从仙驾辞中土，顽日昏风老无主。  
九州争夺无时休，八骏垂头避豺虎。我亦玄元千世孙，  
眼穿望断苍烟根。花麟白凤竟冥寞，飞春走月劳神昏。  
百年命促奔马疾，愁肠盘结心摧崒。今朝稽首拜仙兄，  
愿赠丹砂化秋骨。  
  
卷483_10  【和晋公三首】李绅  
凤仪常欲附，蚊力自知微。愿假樽罍末，膺门自此依。  
貂蝉公独步，鸳鹭我同群。插羽先飞酒，交锋便著文。  
穷阴初莽苍，离思渐氛氲。残雪午桥岸，斜阳伊水滨。  
  
卷483_11  【古风二首】李绅  
春种一粒粟，秋成万颗子。四海无闲田，农夫犹饿死。  
锄禾日当午，汗滴禾下土。谁知盘中餐，粒粒皆辛苦。  
  
卷483_12  【柳二首】李绅  
陶令门前罥接篱，亚夫营里拂朱旗。  
人事推移无旧物，年年春至绿垂丝。  
千条垂柳拂金丝，日暖牵风叶学眉。  
愁见花飞狂不定，还同轻薄五陵儿。  
  
卷483_13  【题白乐天文集】李绅  
寄玉莲花藏，缄珠贝叶扃。院闲容客读，讲倦许僧听。  
部列雕金榜，题存刻石铭。永添鸿宝集，莫杂小乘经。  
  
卷483_14  【答章孝标】李绅  
假金方用真金镀，若是真金不镀金。  
十载长安得一第，何须空腹用高心。  
  
卷483_15  【朱槿花】李绅  
瘴烟长暖无霜雪，槿艳繁花满树红。  
每叹芳菲四时厌，不知开落有春风。  
  
卷483_16  【至潭州闻猿】李绅  
昔陪天上三清客，今作端州万里人。  
湘浦更闻猿夜啸，断肠无泪可沾巾。  
  
卷483_17  【江亭】李绅  
瘴江昏雾连天合，欲作家书更断肠。  
今日病身悲状候，岂能埋骨向炎荒。  
  
卷483_18  【红蕉花】李绅  
红蕉花样炎方识，瘴水溪边色最深。  
叶满丛深殷似火，不唯烧眼更烧心。  
  
卷483_19  【忆汉月】李绅  
花开花落无时节，春去春来有底凭。  
燕子不藏雷不蛰，烛烟昏雾暗腾腾。  
  
卷483_20  【端州江亭得家书二首】李绅  
雨中鹊语喧江树，风处蛛丝飏水浔。  
开拆远书何事喜，数行家信抵千金。  
长安别日春风早，岭外今来白露秋。  
莫道淮南悲木叶，不闻摇落更堪愁。  
  
卷483_21  【闻猿】李绅  
见说三声巴峡深，此时行者尽沾襟。  
端州江口连云处，始信哀猿伤客心。  
  
卷483_22  【赠韦金吾】李绅  
自报金吾主禁兵，腰间宝剑重横行。  
接舆也是狂歌客，更就将军乞一声。  
  
卷483_23  【长门怨】李绅  
宫殿沈沈晓欲分，昭阳更漏不堪闻。  
珊瑚枕上千行泪，不是思君是恨君。  
  
卷483_24  【龟山寺鱼池】李绅  
汲水添池活白莲，十千鬐鬣尽生天。  
凡庸不识慈悲意，自葬江鱼入九泉。  
剃发多缘是代耕，好闻人死恶人生。  
祇园说法无高下，尔辈何劳尚世情。  
  
卷483_25  【赋月】李绅  
月。光辉，皎洁。耀乾坤，静空阔。圆满中秋，玩争诗哲。  
玉兔镝难穿，桂枝人共折。万象照乃无私，琼台岂遮君谒。  
抱琴对弹别鹤声，不得知音声不切。  
  
卷483_26  【句】李绅  
君咏风月夕，余当童稚年。闲窗读书罢，偷咏左司篇。  
（韦应物为滁州刺史，有《登北楼》诗。绅后为刺史继和，  
存句止此，见《方舆胜览》）知  

## 全唐诗(中)　卷四百八十四

卷484_1  【和太原张相公山亭怀古】崔公信  
叠石状崖巘，翠含城上楼。前移庐霍峰，远带沅湘流。  
潇洒主人静，夤缘芳径幽。清辉在昏旦，岂异东山游。  
  
卷484_2  【过小妓英英墓】杨虞卿  
萧晨骑马出皇都，闻说埋冤在路隅。别我已为泉下土，  
思君犹似掌中珠。四弦品柱声初绝，三尺孤坟草已枯。  
兰质蕙心何所在，焉知过者是狂夫。  
  
卷484_3  【句】杨虞卿  
河势昆仑远，山形菡萏秋。（《过华作》）斋  
  
卷484_4  【和段相公登武担寺西台】杨汝士  
清净此道宫，层台复倚空。偶时三伏外，列席九霄中。  
平视云端路，高临树杪风。自怜荣末座，前日别池笼。  
  
卷484_5  【和段相公夏登张仪楼】杨汝士  
从公城上来，秋近绝纤埃。楼古秦规在，江分蜀望开。  
远山标宿雪，末席本寒灰。陪赏今为忝，临欢敢诉杯。  
  
卷484_6  【和宗人尚书嗣复祠祭武侯毕，题临淮公旧碑】杨汝士  
古柏森然地，修严蜀相祠。一过荣异代，三顾盛当时。  
功德流何远，馨香荐未衰。敬名探国志，饰像慰甿思。  
昔谒从征盖，今闻拥信旗。固宜光宠下，有泪刻前碑。  
  
卷484_7  【宴杨仆射新昌里第】杨汝士  
隔坐应须赐御屏，尽将仙翰入高冥。文章旧价留鸾掖，  
桃李新阴在鲤庭。再岁生徒陈贺宴，一时良史尽传馨。  
当时疏广虽云盛，讵有兹筵醉绿醽。  
  
卷484_8  【建节后偶作】杨汝士  
抛却弓刀上砌台，上方台榭与云开。  
山僧见我衣裳窄，知道新从战地来。  
  
卷484_9  【题画山水】杨汝士  
太华峰前是故乡，路人遥指读书堂。  
如今老大骑官马，羞向关西道姓杨。  
  
卷484_10  【贺筵占赠营妓】杨汝士  
郎君得意及青春，蜀国将军又不贫。  
一曲高歌红一匹，两头娘子谢夫人。  
  
卷484_11  【句】杨汝士  
昔日兰亭无艳质，此时金谷有高人。（裴令公居守东洛，  
夜宴半酣，公索句，元白有得色，时公为破题，次至汝  
士云云。白知不能加，遽裂之，曰：“笙歌鼎沸，勿作  
冷淡生活。”元顾白曰：“乐天所谓能全其名者也。”）主  
  
卷484_12  【赋得芙蓉出水】陈至  
菡萏迎秋吐，夭摇映水滨。剑芒开宝匣，峰影写蒲津。  
下覆参差荇，高辞苒弱蘋。自当巢翠甲，非止戏赪鳞。  
莫以时先后，而言色故新。芳香正堪玩，谁报涉江人。  
  
卷484_13  【荐冰】陈至  
凌寒开涸沍，寝庙致精诚。色静澄三酒，光寒肃两楹。  
形盐非近进，玉豆为潜英。礼自春分展，坚从北陆成。  
藉茅心共结，出鉴水渐明。幸得来观荐，灵台一小生。  
  
卷484_14  【句】陈至  
藻井尚寒龙迹在，红楼初施日光通。（《红楼院》）古  
  
卷484_15  【荐冰】赵蕃  
仲月开凌室，斋心感圣情。寒姿分玉坐，皓彩发丹楹。  
积素因风壮，虚空向日明。遥涵窗户冷，近映冕旒清。  
在掌光逾澈，当轩质自轻。良辰方可致，由此表精诚。  
  
卷484_16  【老人星】赵蕃  
大史占南极，秋分见寿星。增辉延宝历，发曜起祥经。  
灼烁依狼地，昭彰近帝庭。高悬方杳杳，孤白乍荧荧。  
应见光新吐，休征德自形。既能符圣祚，从此表遐龄。  

## 全唐诗(中)　卷四百八十五

卷485_1  【古意】鲍溶  
女萝寄青松，绿蔓花绵绵。三五定君婚，结发早移天。  
肃肃羔雁礼，泠泠琴瑟篇。恭承采蘩祀，敢效同车贤。  
皎日不留景，良辰如逝川。愁心忽移爱，花貌无归妍。  
翠袖皓珠粉，碧阶封绿钱。新人易如玉，废瑟难为弦。  
寄谢蕣华木，荣君香阁前。岂无摇落苦，贵与根蒂连。  
希君旧光景，照妾薄暮年。  
  
卷485_2  【萧史图歌】鲍溶  
霜绡数幅八月天，彩龙引凤堂堂然。小载萧仙穆公女，  
随仙上归玉京去。仙路迢遥烟几重，女衣清净云三素。  
胡髯毵珊云髻光，翠蕤皎洁琼华凉。露痕烟迹渍红貌，  
疑别秦宫初断肠。此天每在西北上，紫霄洞客晓烟望。  
  
卷485_3  【会仙歌】鲍溶  
轻轻濛濛，龙言凤语何从容，耳有响兮目无踪。杳杳默默，  
花张锦织，王母初自昆仑来，茅盈王方平在侧。  
青毛仙鸟衔锦符，谨上阿环起居王母书。始知仙事亦多故，  
一隔绛河千岁馀。详玉字，多喜气，瑶台明月来堕地。  
冠剑低昂蹈舞频，礼容尽若君臣事。愿言小仙艺，  
姓名许飞琼，洞阴玉磬敲天声。乐王母，一送玉杯长命酒。  
碧花醉，灵扬扬，笑赐二子长生方。二子未及伸拜谢，  
苍苍上兮皇皇下。  
  
卷485_4  【李夫人歌】鲍溶  
璿闺羽帐华烛陈，方士夜降夫人神。葳蕤半露芙蓉色，  
窈窕将期环珮身。丽如三五月，可望难亲近。  
嚬黛含犀竟不言，春思秋怨谁能问。欲求巧笑如生时，  
歌尘在空瑟衔丝。神来未及梦相见，帝比初亡心更悲。  
爱之欲其生又死，东流万代无回水。宫漏丁丁夜向晨，  
烟消雾散愁方士。  
  
卷485_5  【水殿采菱歌】鲍溶  
宫鸦叫赤光，潮声入宫宫影凉。火华啼露卷横塘，  
金堤四合宛柔扬。美人荷裙芙蓉妆，柔荑萦雾棹龙航。  
采莲一声歌态长，青丝结眼捕鸳鸯。  
  
卷485_6  【周先生画洞庭歌】鲍溶  
江南客，水为乡，舟为宅，能以笔锋知地脉。  
闲分楚水入丹青，不下此堂临洞庭。水文不浪烟不动，  
木末棱棱山碧重。帝子应哀窈窕云，客人似得婵娟梦。  
六月火光衣上生，斋心寂听潺湲声。林冰摇镜水拂簟，  
尽日独卧秋风清。因游洞庭不出户，疑君如有长生路。  
玉壶先生在何处？古  
  
卷485_7  【霓裳羽衣歌】鲍溶  
玉烟生窗午轻凝，晨华左耀鲜相凌。言天孙机上亲手迹，  
有时怨别无所惜。遂令武帝厌云韶，金针天丝缀飘飘。  
五声写出心中见，拊石喧金柏梁殿。此衣春日赐何人，  
秦女腰肢轻若燕。香风间旋众彩随，联联珍珠贯长丝。  
眼前意是三清客，星宿离离绕身白。鸾凤有声不见身，  
出宫入徵随伶人。神仙如月只可望，瑶华池头几惆怅。  
乔山一闭曲未终，鼎湖秋惊白头浪。  
  
卷485_8  【寓兴】鲍溶  
念来若望神，追往如话梦。梦神不无迹，谁使烦心用。  
鲁圣虚泣麟，楚狂浪歌凤。那言阮家子，更作穷途恸。  
  
卷485_9  【游山】鲍溶  
白道行深云，云高路弥细。时时天上客，遗路人间世。  
烟花最深处，井臼得空刺。天寒鹤巢林，石长泉脉闭。  
神化万灵集，心期一朝契。不见金板书，谁知阮家裔。  
终期太古人，问取松柏岁。  
  
卷485_10  【隋宫】鲍溶  
御街多行客，行客悲春风。楚老几代人，种田炀帝宫。  
零落池台势，高低禾黍中。  
  
卷485_11  【怀仙二首】鲍溶  
昆仑九层台，台上宫城峻。西母持地图，东来献虞舜。  
虞宫礼成后，回驾仙风顺。十二楼上人，笙歌沸天引。  
裴回扶桑路，白日生离恨。青鸟更不来，麻姑断书信。  
乃知东海水，清浅谁能问。  
阆峰绮阁几千丈，瑶水西流十二城。  
曾见周灵王太子，碧桃花下自吹笙。  
  
卷485_12  【怀远人】鲍溶  
远道在天际，客行如浮云。浮云不知归，似我长望君。  
秋至汉水高，南音何时闻。瑶草难远寄，西风气氤氲。  
常恐山岳游，不反鸾凤群。无厌坐迟人，风雨惊斯文。  
  
卷485_13  【怀尹真人】鲍溶  
万里叠嶂翠，一心浮云闲。羽人杏花发，倚树红琼颜。  
流水杳冥外，女萝阴荫间。却思人间世，多恐不可还。  
青鸟飞难远，春云晴不闲。但恐五灵车，山上复有山。  
  
卷485_14  【秋晚铜山道中宿隐者】鲍溶  
我乡山川遥，秋晚空景促。天明共云散，日落依鸟宿。  
主人逃名子，鹤发卧空谷。野言得真风，山貌宜古服。  
喜于无声地，暂傲羲皇俗。秋窗照疏萤，寒犬吠落木。  
朝隐留此处，一点天边宿。今忆见此时，添悲览止足。  
迟迟清夜昼，幽路出深竹。笑谢万户侯，余将耻干禄。  
  
卷485_15  【感怀】鲍溶  
宿心不觉远，事去劳追忆。旷古川上怀，东流几时息。  
门前青山路，眼见归不得。晓梦云月光，过秋兰蕙色。  
  
卷485_16  【经秦皇墓】鲍溶  
左岗青虬盘，右坂白虎踞。谁识此中陵，祖龙藏身处。  
别为一天地，下入三泉路。珠华翔青鸟，玉影耀白兔。  
山河一易姓，万事随人去。白昼盗开陵，玄冬火焚树。  
哀哉送死厚，乃为弃身具。死者不复知，回看汉文墓。  
  
卷485_17  【将归旧山留别孟郊】鲍溶  
择木无利刃，羡鱼无巧纶。如何不量力，自取中路贫。  
前者不厌耕，一日不离亲。今来千里外，我心不在身。  
悠悠慈母心，惟愿才如人。蚕桑能几许，衣服常著新。  
一饭吐尺丝，谁见此殷勤。别君归耕去，持火烧车轮。  
  
卷485_18  【留辞杜员外式方】鲍溶  
东风吹旅怀，乡梦无夜无。惭见君子堂，贫思上归途。  
海岳泛念深，涓尘复何须。婆娑不在本，屈曲无弦弧。  
恻恻奉离尊，承欢独向隅。时当凤来日，孰用鸡鸣夫。  
回首九仙门，皇家在玉壶。惭非海人别，泪下不成珠。  
  
卷485_19  【长城】鲍溶  
蒙公虏生人，北筑秦氏冤。祸兴萧墙内，万里防祸根。  
城成六国亡，宫阙启千门。生人半为土，何用空中原。  
奈何家天下，骨肉尚无恩。投沙拥海水，安得久不翻。  
乘高惨人魂，寒日易黄昏。枯骨贯朽铁，砂中如有言。  
万古骊山下，徒悲野火燔。  
  
卷485_20  【蔡平喜遇河阳马判官宽话别】鲍溶  
从事东军正四年，相逢且喜偃兵前。看寻狡兔翻三窟，  
见射妖星落九天。江上柳营回鼓角，河阳花府望神仙。  
秋风萧飒醉中别，白马嘶霜雁叫烟。  
  
卷485_21  【寄福州从事殷尧藩】鲍溶  
越岭寒轻物象殊，海城台阁似蓬壶。几回入市鲛绡女，  
终岁啼花山鹧鸪。雷令剑龙知去未，虎夷云鹤亦来无。  
就中静事冥宵话，何惜双轮访病夫。  
  
卷485_22  【壮士行】鲍溶  
西方太白高，壮士羞病死。心知报恩处，对酒歌易水。  
沙鸿嗥天末，横剑别妻子。苏武执节归，班超束书起。  
山河不足重，重在遇知己。  
  
卷485_23  【章华宫行】鲍溶  
烟渚南鸿呼晓群，章华宫娥怨行云。十二巫峰仰天绿，  
金车何处邀云宿。小腰婑堕三千人，宫衣水碧颜青春。  
岂无一人似神女，忍使黛蛾常不伸。黛蛾不伸犹自可，  
春朝诸处门常锁。  
  
卷485_24  【倚瑟行】鲍溶  
金舆传惊灞浐水，龙旗参天行殿巍。左文皇帝右慎姬，  
北面侍臣张释之。因高知处邯郸道，寿陵已见生秋草。  
万世何人不此归，一言出口堪生老。高歌倚瑟流清悲，  
徐乐哀生知为谁。臣惊欢叹不可放，愿赐一言释名妄。  
明珠为日红亭亭，水银为河玉为星。泉宫一闭秦国丧，  
牧童弄火骊山上。与世无情在速贫，弃尸于野由斯葬。  
生死茫茫不可知，视不一姓君莫悲。始皇有训二世哲，  
君独何人至于斯。灞陵一代无发毁，俭风本是张廷尉。  
  
卷485_25  【辞辇行】鲍溶  
汉家代久淳风薄，帝重微行极荒乐。青娥三千奉一人，  
班女不以色事君。朝停玉辇诏同载，三十六宫皆眄睐。  
不惊六马缓天仪，从容鸣环前致辞。君恩如海深难竭，  
妾命如丝轻易绝。愿陪阿母同小星，敢使太阳齐万物。  
周末幽王不可宗，妾闻上圣遗休风。五更三老侍白日，  
八十一女居深宫。愿将辇内有馀席，回赐忠臣妾恩泽。  
一时节义动贤君，千年名姓香氛氲，渐台水死何伤闻。  
  
卷485_26  【巢乌行】鲍溶  
乌生几子林萧条，雄乌求食雌守巢。夜愁风雨巢倾覆，  
常见一乌巢下宿。日长雏饥雄未回，雌乌下巢去哀哀。  
野田春尽少遗谷，寻食不得饥飞来。黄雀亦引数青雀，  
雀飞未远乌惊落。既分青雀啖尔雏，尔雏虽长心何如。  
将飞不飞犹未忍，古瑟写哀哀不尽。杀生养生复养生，  
呜呜啧啧何时平。  
  
卷485_27  【姑苏宫行】鲍溶  
姑苏宫，九层金台半虚空。雕楹璇题斗皎洁，  
中有妖姬似明月。西见洞庭秋镜开，水华百里盘宫来。  
越王采女能水戏，仙舟如龙旌曳翠。羽盖晴翻橘柚香，  
玉笙夜送芙蓉醉。归帆平静君无劳，还从下下上高高。  
  
卷485_28  【悲哉行】鲍溶  
促促晨复昏，死生同一源。贵年不惧老，贱老伤久存。  
朗朗哭前歌，绛旌引幽魂。来为千金子，去卧百草根。  
黄土塞生路，悲风送回辕。金鞍旧良马，四顾不入门。  
生结千岁念，荣华及百孙。黄金买性命，白刃酬一言。  
宁知北山下，松柏侵田园。  
  
卷485_29  【元日早朝行（一作鲍防诗）】鲍溶  
乾元发生春为宗，盛德在天斗建东。东方岁星大明宫，  
南山喜气摇晴空。望云五等舞万玉，献寿一声出千峰。  
文章垂彩礼乐正，太白下直旌旗红。旌旗不断春风前，  
直如朱绳非尔妍。  
  
卷485_30  【秋怀五首】鲍溶  
促促生有涯，营营意无限。无限意未申，有涯生已晚。  
恩荣不可恃，天道归寸管。老如影随人，时若车下坂。  
行者归期尽，居人心更远。凉风日萧条，亲戚长在眼。  
多忧知无奈，圣贤莫能免。客鸟投本枝，生生复深浅。  
秋晓客迢迢，月清风楚楚。草虫夜侵我，唧唧床下语。  
流年白日驰，微愿不我与。心如缫丝纶，展转多头绪。  
凭觞散烦襟，援瑟清夜拊。回感帝子心，空堂有烟雨。  
丝减悲不减，器新声更古。一弦有馀哀，何况二十五。  
九月夜如年，幽房劳别梦。不知别日远，夜夜犹相送。  
玉床暗虫响，锦席寒泪冻。明镜失旧人，空林误归凤。  
新年堪爱惜，锦字亦珍重。一念皎皎时，幽襟非所用。  
金气白日来，疏黄满河关。平居乏愉悦，况复身险艰。  
一忆故乡居，一望客人还。两心四海中，谁不伤朱颜。  
双燕不巢树，浮萍不出山。性命君由天，安得易其间。  
休悲砌虫苦，此日无人闲。  
龙荒变露色，燕雁南为客。游子声影中，涕零念离析。  
四时如车马，转此今与昔。往叹在空中，存事委幽迹。  
翩翩日敛照，朗朗月系夕。物生春不留，年壮老还迫。  
天机杳何为，长寿与松柏。  
  
卷485_31  【秋夜对月怀李正封】鲍溶  
援琴怅独立，高月对秋堂。美人远于月，徒望空景光。  
坐忆执手时，七弦起凄凉。平生知音少，君子安可忘。  
客意如梦寐，路岐遍四方。日远迷所之，满天心暗伤。  
主奉二鲤鱼，中含五文章。惜无千金答，愁思盈中肠。  
此夕临风叹，零露沾衣裳。  
  
卷485_32  【庐山石镜】鲍溶  
东岩采薇人，岩际朝见月。怪堕幽萝间，非时更澄彻。  
绿萝就玉兔，再与高鸟歇。清光照掌中，始悟石上发。  
谁传阴阳火，铸此天地物。深影藏半山，虚轮带凝雪。  
早回谢公赏，今遇樵夫说。白日乘彩霞，翩翩对容发。  
我图辨鬼魅，信美留烟阙。形神乍相逢，竟夕难取别。  
如其终身照，可化黄金骨。  
  
卷485_33  【与峨眉山道士期尽日不至】鲍溶  
倾景安再中，人生有何常。胡为少君别，风驭峨眉阳。  
结我千日期，青山故人堂。期尽师不至，望云空烧香。  
顾惭有限身，易老白日光。怀君屡惊叹，支体安能强。  
往闻清修箓，未究服食方。瑶田有灵芝，眼见不得尝。  
玉壶贮天地，岁月亦已长。若用壶中景，东溟又堪伤。  
寄言赤玉箫，夜夜吹清商。  
  
卷485_34  【述德上太原严尚书绶（一作王尚书，无绶字）】鲍溶  
帝命河岳神，降灵翼轩辕。天王委管籥，开闭秦北门。  
顶戴日月光，口宣雨露言。甲马不及汗，天骄自亡魂。  
清冢入内地，黄河穷本源。风云寝气象，鸟兽翔旗幡。  
军人歌无胡，长剑倚昆仑。终古鞭血地，到今耕稼繁。  
樵客天一畔，何由拜旌轩。愿请执御臣，为公动朱轓。  
岂令群荒外，尚有辜帝恩。愿陈田舍歌，暂息四座喧。  
条桑去附枝，薙草绝本根。可惜汉公主，哀哀嫁乌孙。  
  
卷485_35  【山中怀刘修】鲍溶  
松老秋意孤，夜凉吟风水。山人在远道，相忆中夜起。  
春光如不至，幽兰含香死。响象离鹤情，念来一相似。  
月斜掩扉卧，又在梦魂里。  
  
卷485_36  【塞下】鲍溶  
北风号蓟门，杀气日夜兴。咸阳三千里，驿马如饥鹰。  
行子久去乡，逢山不敢登。寒日惨大野，虏云若飞鹏。  
西北防秋军，麾幢宿层层。匈奴天未丧，战鼓长登登。  
汉卒马上老，繁缨空丝绳。诚知天所骄，欲罢又不能。  
  
卷485_37  【送僧南游】鲍溶  
且攀隋宫柳，莫忆江南春。师有怀乡志，未为无事人。  
  
卷485_38  【行路难】鲍溶  
玉堂向夕如无人，丝竹俨然宫商死。细人何言入君耳，  
尘生金樽酒如水。君今不念岁蹉跎，雁天明明凉露多。  
华灯清凝久照夜，彩僮窈窕虚垂萝。入宫见妒君不察，  
暮入此地生风波。此时不乐早休息，女颜易老君如何。  
  
卷485_39  【子规】鲍溶  
中林子规啼，云是古蜀帝。蜀帝胡为鸟，惊急如罪戾。  
一啼艳阳节，春色亦可替。再啼孟夏林，密叶堪委翳。  
三啼凉秋晓，百卉无生意。四啼玄冥冬，云物惨不霁。  
芸黄壮士发，沾洒妖姬袂。悲深寒乌雏，哀掩病鹤翅。  
胡为托幽命，庇质无完毳。戚戚含至冤，卑卑忌群势。  
吾闻凤凰长，羽族皆受制。盍分翡翠毛，使学鹦鹉慧。  
敌怨不在弦，一哀尚能继。那令不知休，泣血经世世。  
古风失中和，衰代因郑卫。三叹尚淫哀，向渴嘻流涕。  
如因异声感，乐与中肠契。至教一昏芜，生人遂危脆。  
古意叹通近，如上青天际。荼蓼久已甘，空劳堇葵惠。  
谁闻子规苦，思与正声计。  
  
卷485_40  【秋夜闻郑山人弹楚妃怨】鲍溶  
明月摇落夜，深堂清净弦。中间楚妃奏，十指哀婵娟。  
寥寥夜含风，荡荡意如泉。寂寞物无象，依稀语空烟。  
旅人多西望，客雁难南前。由来感神事，岂为无情传。  
容华能几时，不再来者年。此夕河汉上，双星含凄然。  
  
卷485_41  【忆旧游】鲍溶  
忆求无何乡，了在赤谷村。仙人居其中，将往问所存。  
日入濛汜宿，石烟抱山门。明月久不下，半峰照啼猿。  
堂上白鹤翁，神清心无烦。心侍席前，跪请长生恩。  
云昔崆峒老，何词受轩辕。从星使变化，任日张乾坤。  
若到旧乡里，宛如曾讨论。风移岩花气，珠贯金经言。  
凉夜惜易尽，青烟谢晨喧。自唯腥膻体，难久留其藩。  
几世身在梦，百年云无根。悠悠竟何事，愚智相忧冤。  
叹息几晚寤，蒙师招其魂。至今瑶华心，每想清水源。  
  
卷485_42  【白露】鲍溶  
清蝉暂休响，丰露还移色。金飙爽晨华，玉壶增夜刻。  
已低疏萤焰，稍减哀蝉力。迎社促燕心，助风劳雁翼。  
一悲纨扇情，再想清浅忆。高高拜月归，轧轧挑灯织。  
盈盈玉盘泪，何处无消息。  
  
卷485_43  【经隐叟】鲍溶  
行蹋门外泉，坐披床上云。谁将许由事，万古留与君。  
虚洞闭金锁，蠹简藏鸟文。萝景深的的，蕙风闲薰薰。  
余有世上心，此来未及群。殷勤讳名姓，莫遣樵客闻。  
  
卷485_44  【秋暮山中怀李端公益】鲍溶  
旧事与日远，秋花仍旧香。前年绣衣客，此节过此堂。  
侍臣不自高，笑脱绣衣裳。眠云有馀态，入鸟不乱行。  
我恐云岚色，损君鞍马光。君言此何言，且共覆前觞。  
古人重一笑，买日轻金装。日尽秉烛游，千年不能忘。  
君言此何言，明日皆异乡。明日非今日，山下道路长。  
一从山下来，天地再炎凉。此中会难得，梦君马玄黄。  
  
卷485_45  【苦哉远征人】鲍溶  
征人歌古曲，携手上河梁。李陵死别处，窅杳玄冥乡。  
忆昔从此路，连年征鬼方。久行迷汉历，三死毡衣裳。  
百战身且在，微功信难忘。远承云台议，非势孰敢当。  
落日吊李广，白首过河阳。闲弓失月影，劳剑无龙光。  
去日始束发，今来发成霜。虚名乃闲事，生见父母乡。  
掩抑大风歌，裴回少年场。诚哉古人言，鸟尽良弓藏。  
  
卷485_46  【悼豆卢策先辈】鲍溶  
丧车出东门，生时马无力。何处入黄泉，嵩高山西北。  
室人万里外，久望君官职。今与牵衣儿，翻号死消息。  
平生江海上，我不空相识。远客迷畏途，孤鸿伤一翼。  
行将鸡黍祭，已是乌鸢食。劝酒执御郎，行人有哀色。  
先悲三尺土，经岁哭不得。眼前双双流，故袂安可拭。  
一拜隔千里，生人意何极。唯有阳春曲，永播清玉德。  
  
卷485_47  【首夏】鲍溶  
昨日青春去，晚峰尚含妍。虽留有馀态，脉脉防忧煎。  
幽人惜时节，对此感流年。  
  
卷485_48  【寄天台准公】鲍溶  
赤城桥东见月夜，佛垄寺边行月僧。  
闲蹋莓苔绕琪树，海光清净对心灯。  
  
卷485_49  【送僧东游】鲍溶  
风流东晋后，外学入僧家。独唱郢中雪，还游天际霞。  
云村共香饭，水月喻秋花。景物添新致，前程讵可涯。  
  
卷485_50  【送僧之宣城】鲍溶  
昔从谢太守，宾客宛陵城。有日持斋戒，高僧识姓名。  
秋风送客去，安得尽忘情。  
  
卷485_51  【宣城北楼，昔从顺阳公会于此】鲍溶  
诗楼郡城北，窗牖敬亭山。几步尘埃隔，终朝世界闲。  
凭师看粉壁，名姓在其间。  
  
卷485_52  【东高峰（一作东峰亭）】鲍溶  
东亭最高峙，春树绕山腰。画里青鸾客，云中碧玉箫。  
秋风若西望，为我一长谣。  
  
卷485_53  【禅定寺经院】鲍溶  
莲华不朽寺，雕刻满山根。石汗知天雨，金泥落圣言。  
思量施金客，千古独消魂。  
  
卷485_54  【范真传侍御累有寄，因奉酬十首】鲍溶  
昨日新花红满眼，今朝美酒绿留人。  
更宜明月含芳露，凭杖萧郎夜赏春。  
白雪翦花朱蜡蒂，折花传笑惜春人。  
请君白日留明日，一醉春光莫厌频。  
云髻凤文细，对君歌少年。万金酬一顾，可惜十千钱。  
玉管倾杯乐，春园斗草情。野花无限意，处处逐人行。  
闻道中山酒，一杯千日醒。黄莺似传语，劝酒太叮咛。  
红袂歌声起，因君始得闻。黄昏小垂手，与我驻浮云。  
相劝醉年华，莫醒春日斜。春风宛陵道，万里晋阳花。  
碧绿草萦堤，红蓝花满溪。愿君常践蹋，莫使暗萋萋。  
萋萋巫峡云，楚客莫留恩。岁久晋阳道，谁能向太原。  
岁酒劝屠苏，楚声山鹧鸪。春风入君意，千日不须臾。  

## 全唐诗(中)　卷四百八十六

卷486_1  【越女词】鲍溶  
越女芙蓉妆，浣纱清浅水。忽惊春心晓，不敢思君子。  
君子纵我思，宁来浣溪里。  
  
卷486_2  【弄玉词二首】鲍溶  
素女结念飞天行，白玉参差凤凰声，天仙借女双翅猛。  
五灯绕身生，入烟去无影。  
三清弄玉秦公女，嫁得天上人。琼箫碧月唤朱雀，  
携手上谒玉晨君。夫妻同寿，万万青春。  
  
卷486_3  【山行经樵翁】鲍溶  
我心劳我身，远道谁与论。心如木中火，忧至常自燔。  
披访结恩地，世人轻报恩。女无良媒识，知入何人门。  
寒日行深山，路由谷中村。田翁樵采熟，男女讴吟喧。  
借问身命谋，上言愧乾坤。时清公赋薄，力勤地利繁。  
下念草木年，坐家见重孙。举案馈宾客，糟浆盈陶尊。  
醉闲鹿裘暖，白发舞轩轩。仰羡太古人，余将破行辕。  
遑遑问身事，师友难为言。离歌又行去，落日低寒泉。  
  
卷486_4  【途中旅思二首】鲍溶  
喔喔鸡鸣晓，萧萧马辞枥。草草名利区，居人少于客。  
生期三万日，童耄半虚掷。修短命半中，忧欢复相敌。  
朝提黄金爵，暮造青松宅。来往日相悲，北邙田土窄。  
峨峨西天岳，锦绣明翠壁。中有不死乡，千年无人迹。  
心期周太子，下马拜虚碧。鹤驾如可从，他年执烟策。  
星出方问宿，睡眼始朦胧。天光见地色，上路车幢幢。  
时物既老大，众山何枯空。青冥见古柏，寥朗闻疏鸿。  
独步天地间，无因为君忠。白毛寻人忧，生此头发中。  
跃马非壮岁，报恩无高功。斯言化为火，日夜焚深衷。  
  
卷486_5  【旧镜】鲍溶  
婵娟本家镜，与妾归君子。每忆并照时，相逢明月里。  
春风忽分影，白日难依倚。珠粉不结花，玉珰宁辉耳。  
心期不可见，不保长如此。华发一欺人，青铜化为鬼。  
良人有归日，肯学妖桃李。瑶匣若浮云，冥冥藏玉水。  
侍儿不遣照，恐学孤鸾死。  
  
卷486_6  【宿悟空寺赠僧】鲍溶  
劳者谣烛蛾，致身何营营。雪山本师在，心地如镜清。  
往与本师别，人间买浮名。朝光畏不久，内火烧人情。  
迷路喜未远，宿留化人城。前心宛如此，了了随静生。  
维持薝卜花，却与前心行。  
  
卷486_7  【感兴】鲍溶  
幽人无近迹，别易会则稀。黄鹤亦姓丁，寥寥何处飞。  
时见海上山，绕云心依依。谅无驭风术，中路愁虚归。  
童发慕道心，壮年堕尘机。白日不饶我，如今事皆非。  
群羊化石尽，双凫与我违。□岳黄金富，轩辕晓霞衣。  
谁令日在眼，容色烟云微。  
  
卷486_8  【秋思】鲍溶  
楚客秋更悲，皇皇无声地。时无无事人，我命与身异。  
良时如飞鸟，回掌成故事。蹉跎秋定还，凝冽坚冰至。  
人生不期老，华发谁能避。感此惜壮年，壮年少为贵。  
我生虽努力，荣途难自致。徒为击角歌，且惭雕剑字。  
吾师罕言命，感激潜伤思。  
  
卷486_9  【客途逢乡人旋别】鲍溶  
惊鸿一断行，天远会无因。无因忽相会，感叹若有神。  
我乡路三千，百里一主人。一宿独何恋，何况旧乡邻。  
牢落岁华晏，相怜客中贫。迎霜君衣暖，与我同一身。  
谁在天日下，此生能不勤。青萍寄流水，安得长相亲。  
明发更远道，山河重苦辛。  
  
卷486_10  【隋帝陵下】鲍溶  
白露沾衣隋主宫，云亭月馆楚淮东。盘龙楼舰浮冤水，  
雕锦帆幢使乱风。长夜应怜桀何罪，告成合笑禹无功。  
伤心近似骊山路，陵树无根秋草中。  
  
卷486_11  【洛阳春望】鲍溶  
五凤楼南望洛阳，龙门回合抱苍苍。受朝前殿云霞暖，  
封岳行宫草木香。四海为家知德盛，二京有宅卜年长。  
东人犹忆时巡礼，愿觐元和日月光。  
  
卷486_12  【始见二毛】鲍溶  
玄发迎忧光色阑，衰华因镜强相看。百川赴海返潮易，  
一叶报秋归树难。初弄藕丝牵欲断，又惊机素翦仍残。  
颜生岂是光阴晚，余亦何人不自宽。  
  
卷486_13  【巫山怀古】鲍溶  
十二峰峦斗翠微，石烟花雾犯容辉。青春楚女妒云老，  
白日神人入梦稀。银箭暗凋歌夜烛，珠泉频点舞时衣。  
谁伤宋玉千年后，留得青山辨是非。  
  
卷486_14  【郊天回】鲍溶  
日动萧烟上泰坛，帝从黄道整和銮。风前貔武回雕仗，  
云里神龙起画竿。金鸟赦书鸣九夜，玉山寿酒舞千官。  
始知报本终朝礼，旧典时巡只自难。  
  
卷486_15  【温泉宫】鲍溶  
忆昔开元天地平，武皇十月幸华清。山蒸阴火云三素，  
日落温泉鸡一鸣。彩羽鸟仙歌不死，翠霓童妾舞长生。  
仍闻老叟垂黄发，犹说龙髯缥缈情。  
  
卷486_16  【寄归】鲍溶  
塞草黄来见雁稀，陇云白后少人归。新丝强入未衰鬓，  
别泪应沾独宿衣。几夕精诚拜初月，每秋河汉对空机。  
更看出猎相思苦，不射秋田朝雉飞。  
  
卷486_17  【赠远】鲍溶  
辛苦关西车骑官，几年旌节客河兰。金泥舞虎精神暗，  
银缕交龙气色寒。欲和古诗成窦锦，倍悲秋扇损齐纨。  
莫劳雁足传书信，愿向凌烟阁上看。  
  
卷486_18  【九日与友人登高】鲍溶  
云木疏黄秋满川，茱萸风里一尊前。几回为客逢佳节，  
曾见何人再少年。霜报征衣冷针指，雁惊幽梦泪婵娟。  
古来醉乐皆难得，留取穷通付上天。  
  
卷486_19  【赠杨炼师】鲍溶  
柴烟衣上绣春云，清隐山书小篆文。  
明月在天将凤管，夜深吹向玉晨君。  
  
卷486_20  【玉清坛】鲍溶  
上阳宫里女，玉色楚人多。西信无因得，东游奈乐何。  
  
卷486_21  【答客】鲍溶  
竹间深路马惊嘶，独入蓬门半似迷。  
劳问圃人终岁事，桔槔声里雨春畦。  
  
卷486_22  【隋宫】鲍溶  
柳塘烟起日西斜，竹浦风回雁弄沙。  
炀帝春游古城在，坏宫芳草满人家。  
  
卷486_23  【送僧文江】鲍溶  
吴王剑池上，禅子石房深。久慕白云性，忽劳青玉音。  
孤高知胜鹤，清雅似闻琴。此韵书珍重，烦师出定吟。  
  
卷486_24  【古意】鲍溶  
重锦化为泥，翦刀误人事。夜裁远道书，翦破相思字。  
妾心不自信，远道终难寄。客心固多疑，肯信非人意。  
万里不言远，归书长相次。可即由此书，空房□忌讳。  
  
卷486_25  【山中冬思二首】鲍溶  
山深先冬寒，败叶与林齐。门巷非世路，何人念穷栖。  
哀风破山起，夕雪误鸣鸡。巢鸟侵旦出，饥猿无声啼。  
晨兴动烟火，开云伐冰溪。老木寒更瘦，阴云晴亦低。  
我贫自求力，颜色常低迷。时思灵台下，游子正凄凄。  
雪壮冰亦坚，冻涧如平地。幽人毛褐暖，笑就糟床醉。  
唤人空谷应，开火寒猿至。拾薪煮秋栗，看鼎书古字。  
忽忆南涧游，衣巾多云气。露脚寻逸僧，谘量意中事。  
  
卷486_26  【读史】鲍溶  
鬼书报秦亡，天地亦云闭。赤龙吟大野，老母哭白帝。  
苍苍无白日，项氏徒先济。六合已姓刘，鸿门事难制。  
坑降嬴政在，衣锦人望替。宿昔见汉兵，龙蛇满旌棨。  
始矜山可拔，终叹骓不逝。区区亚父心，未究天人际。  
萧张马无汗，盛业垂千世。  
  
卷486_27  【冬夜答客】鲍溶  
冬日诚可爱，不如夜漏多。幸君霜露里，车马犯寒过。  
学耕不逢年，稂莠败黍禾。岂唯亲宾散，鸟鼠移巢窠。  
独见青松心，凌霜庇柔萝。壮日贱若此，留恩意如何。  
因忆古丈夫，一言重山河。临风弹楚剑，为子奏燕歌。  
  
卷486_28  【宿吴兴道中苕村】鲍溶  
浮客倦长道，秋深夜如年。久行惜日月，常起鸡鸣前。  
夕计今日程，息车在苕川。霜中水南寺，金磬泠泠然。  
畴昔此林下，归心巢顶禅。身依寤昏寐，智月生虚圆。  
羁旅违我程，去留难双全。观身话往事，如梦游青天。  
明发止宾从，寄声琴上弦。聊书越人意，此曲名思仙。  
  
卷486_29  【代楚老酬主人】鲍溶  
流水为我乡，扁舟为我宅。二毛去天远，几日人间客。  
曈曈衔山景，渺渺翔云迹。从时无定心，病处不暖席。  
烦君问岐路，为我生凄戚。百年衣食身，未死皆有役。  
曾伤无遗嗣，纵有复何益。终古北邙山，樵人卖松柏。  
  
卷486_30  【沛中怀古】鲍溶  
烟芜歌风台，此是赤帝乡。赤帝今已矣，大风邈凄凉。  
惟昔仗孤剑，十年朝八荒。言生处乐，万乘巡东方。  
高台何巍巍，行殿起中央。兴言万代事，四坐沾衣裳。  
我为异代臣，酌水祀先王。抚事复怀昔，临风独彷徨。  
  
卷486_31  【夏日华山别韩博士愈】鲍溶  
别地泰华阴，孤亭潼关口。夏日可畏时，望山易迟久。  
暂因车马倦，一逐云先后。碧霞气争寒，黄鸟语相诱。  
三峰多异态，迥举仙人手。天晴捧日轮，月夕弄星斗。  
幽疑白帝近，明见黄河走。远心不期来，真境非吾有。  
鸟鸣草木下，日息天地右。踯躅因风松，青冥谢仙叟。  
不知无声泪，中感一颜厚。青霄上何阶，别剑空朗扣。  
故乡此关外，身与名相守。迹比断根蓬，忧如长饮酒。  
生离抱多恨，方寸安可受。咫尺岐路分，苍烟蔽回首。  
  
卷486_32  【春日言怀】鲍溶  
湛湛琴前酒，期自赏青春。胡为缄笑语，深念不思身。  
寂寂花舞多，嘤嘤鸟言频。心悲兄弟远，愿见相似人。  
江界田土卑，竞来东作勤。岁寒虚尽力，家外无强亲。  
杳窅青云望，无途同苦辛。  
  
卷486_33  【题吴征君岩居】鲍溶  
尧泽润天下，许由心不知。真风存绵绵，常与达者期。  
有道吾不仕，有生吾不欺。澹然灵府中，独见太古时。  
地脉发醴泉，岩根生灵芝。天文若通会，星影应离离。  
亭亭傅氏岩，何独万古思。  
  
卷486_34  【云溪竹园翁】鲍溶  
硠硠云溪里，翠竹和云生。泉积涧深，竦竦如刻成。  
楚客卧云老，世间无姓名。因兹千亩业，以代双牛耕。  
乱林不可留，寸茎不可轻。风暖斗出地，仰齐故年茎。  
幽室结白茅，密叶罗众清。照水寒澹荡，对山绿峥嵘。  
苍松含古貌，秋桂俨白英。相看受天风，深夜戛击声。  
  
卷486_35  【窃览都官李郎中和李舍人益酬张舍人弘静…闻雅琴见寄】鲍溶  
朝草天子奏，夜语思忧琴。因声含香气，其韵流水音。  
仙乐朱凤意，灵芝紫鸾心。翻然远求友，岂独双归林。  
松吹暑中冷，星花池上深。倘俾有声乐，请以丝和金。  
  
卷486_36  【长安言怀】鲍溶  
殷殷生念厚，戚戚劳者多。二时昼夜等，百岁讵几何。  
日下文翰苑，侧身识经过。千虑恐一失，翔阳已蹉跎。  
临觞翦众忧，静寄丝桐歌。思归绕十指，五声不相和。  
暮天还巢翼，明日陨叶柯。高谢岩谷人，鹿衣带女萝。  
生不去亲爱，浮名若风波。谁令不及此，亲爱隔山河。  
  
卷486_37  【秋思三首】鲍溶  
胡风吹雁翼，远别无人乡。君近雁来处，几回断君肠。  
昔奉千日书，抚心怨星霜。无书又千日，世路重茫茫。  
燕国有佳丽，蛾眉富春光。自然君归晚，花落君空堂。  
君其若不然，岁晚双鸳鸯。  
顾兔蚀残月，幽光不如星。女儿晚事夫，颜色同秋萤。  
秋日边马思，武夫不遑宁。燕歌易水怨，剑舞蛟龙腥。  
风折连枝树，水翻无蒂萍。立身多门户，何必燕山铭。  
生世不如鸟，双双比翼翎。  
季秋天地闲，万物生意足。我忧长于生，安得及草木。  
试从古人愿，致酒歌秉烛。燕赵皆世人，讵能长似玉。  
俯怜老期近，仰视日车速。萧飒御风君，魂梦愿相逐。  
百年夜销半，端为重缨束。  
  
卷486_38  【归雁】鲍溶  
南国春早暖，渚蒲正月生。东风吹雁心，上下和乐声。  
绕水半空去，拂云偕相迎。如防失群怨，预有侵夜惊。  
渺邈天外影，支离塞中莺。自顾摧颓羽，偏感南北情。  
乍甘烟雾劳，不顾龙沙荣。虽乐未归意，终不能自鸣。  
喜去春月满，归来秋风清。啼馀碧窗梦，望断阴山行。  
不及瑶wG燕，寄身金宫楹。  
  
卷486_39  【悲湘灵】鲍溶  
山上凉云收，日斜川风止。娥皇五十弦，秋深汉江水。  
初因无象外，牵感百忧里。霜露结瑶华，烟波劳玉指。  
将随落叶去，又绕疏蘋起。哀响云合来，清馀桐半死。  
女颜万岁后，岂复婵娟子。不道神无悲，那能久如此。  
魂魄无不之，九山徒相似。没没竟不从，唯伤远人耳。  
斑斑泪篁下，恐有学瑟鬼。  
  
卷486_40  【闻蝉】鲍溶  
高蝉旦夕唳，景物浮凉气。木叶渐惊年，锦字因络纬。  
稍断当窗梦，更凄临水意。清香笋蒂风，晓露莲花泪。  
馀引未全歇，凝悲寻迥至。星井欲望河，月扇看藏笥。  
谁念因声感，放歌写人事。  
  
卷486_41  【怀幽期】鲍溶  
清砧击霜天外发，楚僧期到石上月。寒峰深虚独绕尽，  
夜水浅急不可越。窅机冥智难思量，无尽性月如空王。  
眼界行处不著我，天花下来惟有香，我今胡为寄他乡。  
  
卷486_42  【思琴高】鲍溶  
琴仙人，得仙去。万古钓龙空有处，我持曲钩思白鱼。  
仙溪绿尽含空虚，天钧踪迹无遗馀。烧香寄影在岩树，  
东礼海日鸡鸣初。  
  
卷486_43  【得储道士书】鲍溶  
婵娟春尽暮心秋，邻里同年半白头。  
为问蓬莱近消息，海波平静好东游。  
  
卷486_44  【寒夜吟】鲍溶  
九衢金吾夜行行，上宫玉漏遥分明。霜飙乘阴扫地起，  
旅鸿迷雪绕枕声。远人归梦既不成，留家惜夜欢心发。  
罗幕画堂深皎洁，兰烟对酒客几人。兽火扬光二三月，  
细腰楚姬丝竹间。白纻长袖歌闲闲，岂识苦寒损朱颜。  
  
卷486_45  【采莲曲二首】鲍溶  
弄舟朅来南塘水，荷叶映身摘莲子。暑衣清净鸳鸯喜，  
作浪舞花惊不起。殷勤护惜纤纤指，水菱初熟多新刺。  
采莲朅来水无风，莲潭如鉴松如龙。夏衫短袖交斜红，  
艳歌笑斗新芙蓉，戏鱼往听莲叶东。  
  
卷486_46  【玉山谣奉送王隐者】鲍溶  
凤凰城南玉山高，石脚耸立争雄豪。攒峰胎玉气色润，  
百泉透云流不尽。万古分明对眼开，五烟窈窕呈祥近。  
有客师事金身仙，用金买得山中田。闲开玉水灌芝草，  
静醉天酒松间眠。心期南溟万里外，出山几遇光阴改。  
水玉丁东不可闻，冰华皎洁应如待。秋风引吾歌去来，  
玉山彩翠遥相催。殷勤千树玉山顶，碧洞寥寥寒锦苔。  
  
卷486_47  【岐路】鲍溶  
北风送微寒，徒侣勤远征。忧人席不暖，残月马上明。  
飘飘岐路间，长见日初生。重嶂晓色浅，疏猿寒啼清。  
人间多岐路，常恐终身行。回见四方人，车轮无留声。  
空谷亦堪隐，下田非懒耕。有遗训，饱食非亲荣。  
我生礼义乡，少小见太平。圣贤犹羁旅，况复非其名。  
  
卷486_48  【陇头水】鲍溶  
陇头水，千古不堪闻。生归苏属国，死别李将军。  
细响风凋草，清哀雁落云。  
  
卷486_49  【沙上月】鲍溶  
黄昏潮落南沙明，月光涵沙秋雪清。  
水文不上烟不荡，平平玉田冷空旷。  
  
卷486_50  【赠李黯将军】鲍溶  
细柳连营石堑牢，平安狼火赤星高。岩云入角雕龙爽，  
寒日摇旗画兽豪。搜伏雄儿欺魍魉，射声游骑怯分毫。  
圣人唯有河湟恨，寰海无虞在一劳。  
  
卷486_51  【人日陪宣州范中丞传正与范侍御宴（一作鲍防诗）】鲍溶  
人日春风绽早梅，谢家兄弟看花来。吴姬对客歌千曲，  
秦女留人酒百杯。丝柳向空轻婉转，玉山看日渐裴回。  
流光易去欢难得，莫厌频频上此台。  
  
卷486_52  【古鉴】鲍溶  
古鉴含灵气象和，蛟龙盘鼻护金波。隐山道士未曾识，  
负局先生不敢磨。曾向春窗分绰约，误回秋水照蹉跎。  
世间纵有应难比，十斛明珠酬未多。  
  
卷486_53  【送王炼师】鲍溶  
圣母祠堂药树香，邑君承命荐椒浆。风云大感精神地，  
雷雨频过父母乡。尽日一川侵草绿，回车二麦绕山黄。  
野人久会神仙事，敢奏歌钟庆万箱。  
  
卷486_54  【寄张十七校书李仁行秀才】鲍溶  
去年八月此佳辰，池上闲闲四五人。久行月影愁迷梦，  
误入华光笑认春。一与清风上芸阁，再期秋雨过龙津。  
今年此日何由见，蓬户萧条对病身。  
  
卷486_55  【送王损之秀才赴举】鲍溶  
青门珮兰客，淮水誓风流。名在乡书贡，心期月殿游。  
平沙大河急，细雨二陵秋。感此添离恨，年光不少留。  
  
卷486_56  【旧镜】鲍溶  
团团铜镜似潭水，心爱玉颜私自亲。  
一经离别少年改，难与清光相见新。  
  
卷486_57  【忆郊天】鲍溶  
忆向郊坛望武皇，九军旗帐下南方。六龙日驭天行健，  
神母呈图地道光。浓暖气中生历草，是非烟里爱瑶浆。  
至今满耳箫韶曲，徒羡瑶池舞凤凰。  
  
卷486_58  【期尽】鲍溶  
鱼锁生衣门不开，玉筐金月共尘埃。  
青山石妇千年望，雷雨曾知来不来。  
  
卷486_59  【晚山蝉】鲍溶  
山蝉秋晚妨人语，客子惊心马亦嘶。能阅几时新碧树，  
不知何日寂金闺。若逢海月明千里，莫忘何郎寄一题。  
  
卷486_60  【秋暮送裴垍员外刺婺州】鲍溶  
婺女星边气不秋，金华山水似瀛州。  
含香太守心清净，去与神仙日日游。  
  
卷486_61  【寄薛膺昆季】鲍溶  
楚山清洛两无期，梦里春风玉树枝。  
何况芙蓉楼上客，海门江月亦相思。  
  
卷486_62  【杨真人箓中像】鲍溶  
画中留得清虚质，人世难逢白鹤身。  
应见茅盈哀老弟，为持金箓救生人。  
  
卷486_63  【寄卢给事汀吴员外丹】鲍溶  
姓丁黄鹤辽东去，客倩仙翁海上人。  
闻道姓名多改变，只今偕是圣朝臣。  
  
卷486_64  【怀王直秀才】鲍溶  
乡无竹圃为三径，贫寄邻家已二年。  
惟有素风身未坠，世间开口不言钱。  
  
卷486_65  【赠真公影堂】鲍溶  
旧房西壁画支公，昨暮今晨色不同。  
远客闲心无处所，独添香火望虚空。  
  
卷486_66  【赠僧戒休】鲍溶  
风行露宿不知贫，明月为心又是身。  
欲问月中无我法，无人无我问何人。  
  
卷486_67  【秋夜怀紫阁峰僧】鲍溶  
满山雨色应难见，隔涧经声又不闻。  
紫阁夜深多入定，石台谁为扫秋云。  
  
卷486_68  【酬江公见寄】鲍溶  
曾答雁门偈，为怜同社人。多惭惠休句，偕得此阳春。  
  
卷486_69  【送罗侍御归西台】鲍溶  
归台新柱史，辞府旧英髦。劝酒莲幕贵，望尘骢马高。  
诗情分绣段，剑彩拂霜毫。此举关风化，谁云别恨劳。  
  
卷486_70  【宿水亭】鲍溶  
雕楹彩槛压通波，鱼鳞碧幕衔曲玉。  
夜深星月伴芙蓉，如在广寒宫里宿。  
  
卷486_71  【寄峨嵋山杨炼师】鲍溶  
道士夜诵蕊珠经，白鹤下绕香烟听。  
夜移经尽人上鹤，仙风吹入秋冥冥。  
  
卷486_72  【寄海陵韩长官】鲍溶  
吏散重门印不开，玉琴招鹤舞裴回。  
野人为此多东望，云雨仍从海上来。  
  
卷486_73  【淮南卧病感路群侍御访别】鲍溶  
西台御史重难言，落木疏篱绕病魂。  
一望青云感骢马，款行黄草出柴门。  
  
卷486_74  【题禅定寺集公竹院】鲍溶  
公门得休静，禅寺少逢迎。任客看花醉，随僧入竹行。  
归时常犯夜，云里有经声。  
  
卷486_75  【风筝】鲍溶  
何响与天通，瑶筝挂望中。彩弦非触指，锦瑟忽闻风。  
雁柱虚连势，鸾歌且坠空。夜和霜击磬，晴引凤归桐。  
幽咽谁生怨，清泠自匪躬。秦姬收宝匣，搔首不成功。  

## 全唐诗(中)　卷四百八十七

卷487_1  【经旧游】鲍溶  
游鱼怀故池，倦鸟怀故窠。故山系归念，行坐青巍峨。  
羸马经旧途，此乡喜重过。居人无故老，倍感别日多。  
但见野中坟，累累如青螺。凉风日摇落，桑下松婆娑。  
叹息追古人，临风伤逝波。无不死，叹息欲如何。  
朅来遂远心，默默存天和。  
  
卷487_2  【过薛舍人旧隐】鲍溶  
寝门来哭夜，此月小祥初。风意犹忆瑟，萤光乍近书。  
墙蒿藏宿鸟，池月上钩鱼。徒引相思泪，涓涓东逝馀。  
  
卷487_3  【山居】鲍溶  
窈窕垂涧萝，蒙茸黄葛花。鸳鸯怜碧水，照影舞金沙。  
  
卷487_4  【暮秋与裴居晦宴因见采菊花之作（一作暮作秋见菊）】鲍溶  
菊花低色过重阳，似忆王孙白玉觞。  
今日王孙好收采，高天已下两回霜。  
  
卷487_5  【望麻姑山】鲍溶  
幽人往往怀麻姑，浮世悠悠仙景殊。  
自从青鸟不堪使，更得蓬莱消息无。  
  
卷487_6  【湖上望月】鲍溶  
湖上清凉月更好，天边旅人犹未归。  
几见金波满还破，草虫声畔露沾衣。  
  
卷487_7  【襄阳怀古】鲍溶  
襄阳太守沈碑意，身后身前几年事。  
湘江千岁未为陵，水底鱼龙应识字。  
  
卷487_8  【秋夜对月寄僧特】鲍溶  
忆见特公赏秋处，凉溪看月清光寒。  
今夕深溪又相映，特公何处共团圆。  
  
卷487_9  【望江中金山寺】鲍溶  
一朵蓬莱在世间，梵王宫阙翠云间。  
近南溪水更清浅，闻道游人未忍还。  
  
卷487_10  【宿青牛谷梁炼师仙居】鲍溶  
随云步入青牛谷，青牛道士留我宿。  
可怜夜久月中行，惟有坛边一枝竹。  
  
卷487_11  【得僧书】鲍溶  
身归紫霄岭，书下白云来。翦笋发寒字，烧花芳夜雷。  
想随香驭至，不假定钟催。  
  
卷487_12  【见袁德师侍御说江南有仙檀花，因以戏赠】鲍溶  
闻说天坛花耐凉，笑风含露对秋光。  
欲求御史更分别，何似衣花岁岁香。  
  
卷487_13  【和王璠侍御酬友人赠白角冠】鲍溶  
芙蓉寒艳镂冰姿，天朗灯深拔豸时。  
好见吹笙伊洛上，紫烟丹凤亦相随。  
  
卷487_14  【送僧择栖游天台二首】鲍溶  
身非居士常多病，心爱空王稍觉闲。  
师问寄禅何处所，浙东青翠沃洲山。  
金岭雪晴僧独归，水文霞彩衲禅衣。  
可怜石室烧香夜，江月对心无是非。  
  
卷487_15  【上巳日寄樊瓘、樊宗宪，兼呈上浙东孟中丞简】鲍溶  
世间禊事风流处，镜里云山若画屏。  
今日会稽王内史，好将宾客醉兰亭。  
  
卷487_16  【暮春戏赠樊宗宪】鲍溶  
羌笛胡琴春调长，美人何处乐年芳。野船弄酒鸳鸯醉，  
官路攀花騕褭狂。应和朝云垂手语，肯嫌夜色断刀光。  
  
卷487_17  【酬王侍御】鲍溶  
惭非青玉制，故以赠仙郎。希冀留书閤，提携在笔床。  
讵能辉绣服，安得似芸香。所报何珍重，清明胜夜光。  
  
卷487_18  【寄宋申锡评事时从李少师移军回归】鲍溶  
君逐元侯静虏归，虎旗龙节驻春晖。欲求岱岳燔柴礼，  
已锡鲁人缝掖衣。长剑一时天外倚，五云多绕日边飞。  
心期共贺太平世，去去故乡亲食薇。  
  
卷487_19  【夏日怀杜悰驸马】鲍溶  
五月清凉萧史家，瑶池分水种菱花。回文地簟龙鳞浪，  
交锁天窗蝉翼纱。闲遣青琴飞小雪，自看碧玉破甘瓜。  
仍闻圣主知书癖，凤阁烧香对五车。  
  
卷487_20  【莺雏】鲍溶  
双莺衔野蝶，枝上教雏飞。避日花阴语，愁风竹里啼。  
须防美人赏，为尔好毛衣。  
  
卷487_21  【上阳宫月】鲍溶  
水北宫城夜柝严，宫西新月影纤纤。受环花幌小开镜，  
移烛瑶房皆卷帘。学织机边娥影静，拜新衣上露华沾。  
合裁班扇思行幸，愿托凉风箧笥嫌。  
  
卷487_22  【淮南卧病闻李相夷简移军山阳以靖东寇感激之下因抒长句】鲍溶  
太白星前龙虎符，元臣出将顺天诛。教闻清净萧丞相，  
计立安危范大夫。玉帐黄昏大刁斗，月营寒晓小单于。  
鲁连未必蹈沧海，应见麒麟新画图。  
  
卷487_23  【读淮南李相行营至楚州诗】鲍溶  
阃外建牙威不宾，古来戡难忆忠臣。已分舟楫归元老，  
更使熊罴属丈人。玄象合教沧海晏，青龙喜应太山春。  
来年二月登封礼，去望台星扈日轮。  
  
卷487_24  【读李相心中乐】鲍溶  
负海狂鲸纵巨鳞，四朝天子阻时巡。谁将侯玉乖南面，  
几使戎车殷左轮。久作妖星虚费日，终□天洞亦何人。  
果闻丞相心中乐，上赞陶唐一万春。  
  
卷487_25  【闻国家将行封禅聊抒臣情】鲍溶  
云雨由来随六龙，玉泥瑶检不乾封。山知槱柞新烟火，  
臣望箫韶旧鼓钟。清跸间过素王庙，翠华高映大夫松。  
旅中病客谙尧曲，身贱何由奏九重。  
  
卷487_26  【和淮南李相公夷简喜平淄青回军之作】鲍溶  
横笛临吹发晓军，元戎幢节拂寒云。搜山羽骑乘风引，  
下濑楼船背水分。天际兽旗摇火焰，日前鱼甲动金文。  
马毛不汗东方靖，行见萧何第一勋。  
  
卷487_27  【秋暮八月十五夜与王璠侍御赏月因怆远离聊以奉寄】鲍溶  
前月月明夜，美人同远光。清尘一以间，今夕坐相忘。  
风落芙蓉露，凝馀绣服香。  
  
卷487_28  【送萧世秀才】鲍溶  
心交别我西京去，愁满春魂不易醒。  
从此无人访穷病，马蹄车辙草青青。  
  
卷487_29  【怀惠明禅师】鲍溶  
秋天欲霜夜无风，我意不在天地中。雪山世界此凉夜，  
宝月独照琉璃宫。解空长老莲花手，曾以佛书亲指授。  
雪岭无人又问来，十年夏腊平安否。  
  
卷487_30  【吴中夜别】鲍溶  
楚客秋思著黄叶，吴姬夜歌停碧云。  
声尽灯前各流泪，水天凉冷雁离群。  
  
卷487_31  【隋家井】鲍溶  
玉钩栏下寒泉水，金辘轳边影照人。  
此水今为九泉路，数枝花照数堆尘。  
  
卷487_32  【寄王璠侍御求蜀笺】鲍溶  
蜀川笺纸彩云初，闻说王家最有馀。  
野客思将池上学，石楠红叶不堪书。  
  
卷487_33  【湘妃列女操】鲍溶  
有虞夫人哭虞后，淑女何事又伤离。竹上泪迹生不尽，  
寄哀云和五十丝。云和终奏钧天曲，乍听宝琴遥嗣续。  
三湘测测流急绿，秋夜露寒蜀帝飞。枫林月斜楚臣宿，  
更疑川宫日黄昏。暗携女手殷勤言，环珮玲珑有无间。  
终疑既远双悄悄，苍梧旧云岂难召，老猿心寒不可啸。  
目眄眄兮意蹉跎，魂腾腾兮惊秋波。曲一尽兮忆再奏，  
众弦不声且如何。  
  
卷487_34  【羽林行】鲍溶  
朝出羽林宫，入参云台议。独请万里行，不奏和亲事。  
君王重年少，深纳开边利。宝马雕玉鞍，一朝从万骑。  
煌煌都门外，祖帐光七贵。歌钟乐行军，云物惨别地。  
箫笳整部曲，幢盖动郊次。临风亲戚怀，满袖儿女泪。  
行行复何赠，长剑报恩字。  
  
卷487_35  【鸣雁行】鲍溶  
七月朔方雁心苦，联影翻空落南土。八月江南阴复晴，  
浮云绕天难夜行。羽翼劳痛心虚惊，一声相呼百处鸣。  
楚童夜宿烟波侧，沙上布罗连草色。月暗风悲欲下天，  
不知何处容栖息。楚童胡为伤我神，尔不曾作远行人。  
江南羽族本不少，宁得网罗此客鸟。  
  
卷487_36  【织妇词】鲍溶  
百日织彩丝，一朝停杼机。机中有双凤，化作天边衣。  
使人马如风，诚不阻音徽。影响随羽翼，双双绕君飞。  
行人岂愿行，不怨不知归。所怨天尽处，何人见光辉。  
  
卷487_37  【塞上行】鲍溶  
西风应时筋角坚，承露牧马水草冷。  
可怜黄河九曲尽，毡馆牢落胡无影。  
  
卷487_38  【采珠行】鲍溶  
东方暮空海面平，骊龙弄珠烧月明。海人惊窥水底火，  
百宝错落随龙行。浮心一夜生奸见，月质龙躯看几遍。  
擘波下去忘此身，迢迢谓海无灵神。海宫正当龙睡重，  
昨夜孤光今得弄。河伯空忧水府贫，天吴不敢相惊动。  
一团冰容掌上清，四面人入光中行。腾华乍摇白日影，  
铜镜万古羞为灵。海边老翁怨狂子，抱珠哭向无底水。  
一富何须龙颔前，千金几葬鱼腹里。鳞虫变化为阴阳，  
填海破山无景光。拊心仿佛失珠意，此土为尔离农桑。  
饮风衣日亦饱暖，老翁掷却荆鸡卵。  
  
卷487_39  【采葛行】鲍溶  
春溪几回葛花黄，黄麝引子山山香。蛮女不惜手足损，  
钩刀一一牵柔长。葛丝茸茸春雪体，深涧择泉清处洗。  
殷勤十指蚕吐丝，当窗袅袅声高机。织成一尺无一两，  
供进天子五月衣。水精夏殿开凉户，冰山绕座犹难御。  
衣亲玉体又何如，杳然独对秋风曙。镜湖女儿嫁鲛人，  
鲛绡逼肖也不分。吴中角簟泛清水，摇曳胜被三素云。  
自兹贡荐无人惜，那敢更争龙手迹。蛮女将来海市头，  
卖与岭南贫估客。  
  
卷487_40  【南塘二首】鲍溶  
南塘旅舍秋浅清，夜深绿蘋风不生。  
莲花受露重如睡，斜月起动鸳鸯声。  
塘东白日驻红雾，早鱼翻光落碧浔。  
画舟兰棹欲破浪，恐畏惊动莲花心。  
  
卷487_41  【东邻女】鲍溶  
双飞鹧鸪春影斜，美人盘金衣上花。  
身为父母几时客，一生知向何人家。  
  
卷487_42  【寄李都护】鲍溶  
去年河上送行人，万里弓旌一武臣。  
闻道玉关烽火灭，犬戎知有外家亲。  
  
卷487_43  【长安旅舍怀旧山】鲍溶  
昨夜清凉梦本山，眠云唤鹤有惭颜。  
青莲道士长堪羡，身外无名至老闲。  
  
卷487_44  【汉宫词二首】鲍溶  
柏梁宸居清窈窕，东方先生夜待诏。  
夜久月当承露盘，内人吹笙舞凤鸾。  
月映东窗似玉轮，未央前殿绝声尘。  
宫槐花落西风起，鹦鹉惊寒夜唤人。  
  
卷487_45  【荐冰】鲍溶  
西陆宜先启，春寒寝庙清。历官分气候，天子荐精诚。  
已辨瑶池色，如和玉珮鸣。礼馀神转肃，曙后月残明。  
雅合霜容洁，非同雪体轻。空怜一掬水，珍重此时情。  
  
卷487_46  【送薛补阙入朝（一作鲍防诗）】鲍溶  
平原门下十馀人，独受恩多未杀身。每叹陆家兄弟少，  
更怜杨氏子孙贫。柴门已断施行马，鲁酒那能醉近臣。  
赖有军中遗令在，犹将谈笑对风尘。  
  
卷487_47  【句】鲍溶  
万里岐路多，一身天地窄。（见张为《主客图》）斋  

## 全唐诗(中)　卷四百八十八

卷488_1  【荐冰】卢钧  
荐冰朝日后，辟庙晓光清。不改晶荧质，能彰雨露情。  
且无霜共洁，岂与水均明。在捧摇寒色，当呈表素诚。  
凝姿陈俎豆，浮彩映窗楹。皎皎盘盂侧，棱棱严气生。  
  
卷488_2  【荐冰】范传质  
乘春方启闭，羞献有常程。洁朗寒光彻，辉华素彩明。  
色凝霜雪净，影照冕旒清。肃肃将崇礼，兢兢示捧盈。  
方圆陈玉座，小大表精诚。朝觌当西陆，桃弧每共行。  
  
卷488_3  【赋得芙蓉出水】贾谟  
的皪舒芳艳，红姿映绿蘋。摇风开细浪，出沼媚清晨。  
翻影初迎日，流香暗袭人。独披千叶浅，不竞百花春。  
鱼戏参差动，龟游次第新。涉江如可采，从此免迷津。  
  
卷488_4  【恩赐魏文贞公诸孙旧第以导直臣】陈彦博  
阿衡随逝水，池馆主他人。天意能酬德，云孙喜庇身。  
生前由直道，殁后振芳尘。雨露新恩日，芝兰旧里春。  
勋庸留十代，光彩映诸邻。共贺升平日，从兹得谏臣。  
  
卷488_5  【使南海道长沙，题道林岳麓寺】唐扶  
道林岳麓仲与昆，卓荦请从先后论。松根踏云二千步，  
始见大屋开三门。泉清或戏蛟龙窟，殿豁数尽高帆掀。  
即今异鸟声不断，闻道看花春更繁。从容一衲分若有，  
萧瑟两鬓吾能髡。逢迎侯伯转觉贵，膜拜佛像心加尊。  
稍揖皇英颒浓泪，试与屈贾招清魂。荒唐大树悉楠桂，  
细碎枯草多兰荪，沙弥去学五印字，静女来悬千尺幡。  
主人念我尘眼昏，半夜号令期至暾。迟回虽得上白舫，  
羁泄不敢言绿尊。两祠物色采拾尽，壁间杜甫真少恩。  
晚来光彩更腾射，笔锋正健如可吞。  
  
卷488_6  【和兵部郑侍郎省中四松诗】唐扶  
幽抱应无语，贞松遂自栽。寄怀丞相业，因擢大夫材。  
日射苍鳞动，尘迎翠帚回。嫩茸含细粉，初叶泛新杯。  
偶圣为舟去，逢时与鹤来。寒声连晓竹，静气结阴苔。  
赫奕鸣驺至，荧煌洞户开。良辰一临眺，憩树几裴回。  
恨发风期阻，诗从绮思裁。还闻旧凋契，凡在此中培。  
  
卷488_7  【和兵部郑侍郎省中四松诗】陶雍  
右相历兵署，四松皆手栽。劚时惊鹤去，移处带云来。  
根倍双桐植，花分八桂开。生成造化力，长作栋梁材。  
岂羡兰依省，犹嫌柏占台。出楼终百尺，入梦已三台。  
幽韵和宫漏，馀香度酒杯。拂冠枝上雪，染履影中苔。  
高位相承地，新诗寡和才。何由比萝蔓，樊附在条枚。  
  
卷488_8  【谭子池】郭周藩  
澄水一百步，世名谭子池。余诘陵阳叟，此池当因谁。  
父老谓余说，本郡谭叔皮。开元末年中，生子字阿宜。  
坠地便能语，九岁多须眉。不饮亦不食，未尝言渴饥。  
十五锐行走，快马不能追。二十入山林，一去无还期。  
父母忆念深，乡闾为立祠。大历元年春，此儿忽来归。  
头冠簪凤凰，身著霞裳衣。普遍拯疲俗，丁宁告亲知。  
余为神仙官，下界不可祈。恐为妖魅假，不如早平夷。  
此有黄金藏，镇在兹庙基。发掘散生聚，可以救贫羸。  
金出继灵泉，湛若清琉璃。泓澄表符瑞，水旱无竭时。  
言讫辞冲虚，杳霭上玄微。凡情留不得，攀望众号悲。  
寻禀神仙诫，彻庙劚开窥。果获无穷宝，均融沾因危。  
巨源出岭顶，喷涌世间稀。异境流千古，终年福四维。  
  
卷488_9  【金谷园花发怀古】侯冽  
金谷千年后，春花发满园。红芳徒笑日，秾艳尚迎轩。  
雨湿轻光软，风摇碎影翻。犹疑施锦帐，堪叹罢朱纨。  
愁态莺吟涩，啼容露缀繁。殷勤问前事，桃李竟无言。  
  
卷488_10  【花发上林】侯冽  
花发三阳盛，香飘五柞深。素晖云积苑，红彩绣张林。  
落水随鱼戏，摇风映鸟吟。琼楼出高艳，玉辇驻浓阴。  
乱蝶枝开影，繁蜂蕊上音。鲜芳盈禁籞，布泽荷天心。  
  
卷488_11  【金谷园花发怀古】王质  
寂寥金谷涧，花发旧时园。事空怀古，烟霞此独存。  
管弦非上客，歌舞少王孙。繁蕊风惊散，轻红鸟乍翻。  
山川终不改，桃李自无言。今日经尘路，凄凉讵可论。  
  
卷488_12  【和太原张相公山亭怀古】高铢  
斗石类岩巘，飞流泻潺湲。远壑檐宇际，孤峦雉堞间。  
何必到海岳，境幽机自闲。兹焉得高趣，高步谢东山。  

## 全唐诗(中)　卷四百八十九

卷489_1  【八月五日中部官舍读唐历天宝已来追怆故事】舒元舆  
将寻国朝事，静读柳芳历。八月日之五，开卷忽感激。  
正当天宝末，抚事坐追惜。仰思圣明帝，贻祸在肘腋。  
杨李盗吏权，贪残日狼藉。燕戎伺其便，百万奋长戟。  
两河连烟尘，二京成瓦砾。生人死欲尽，揳业犹不息。  
肃宗传宝图，寇难连年击。天地方开泰，铸鼎成继述。  
万国哭龙衮，悲思动蛮貊。自此千秋节，不复动金石。  
悲风扬霜天，繐帷冷尘席。零落太平老，东西乱离客。  
往往为余言，呜咽泪双滴。况当近塞地，哀吹起边笛。  
抚几观陈文，使我心不怿。花萼笑繁华，温泉树容碧。  
霓裳烟云尽，梨园风雨隔。露囊与金镜，东逝惊波溺。  
昔闻欢娱事，今日成惨戚。神仙不可求，剑玺苔文积。  
万古长恨端，萧萧泰陵陌。  
  
卷489_2  【坊州按狱】舒元舆  
中部接戎塞，顽山四周遭。风冷木长瘦，石硗人亦劳。  
牧守苟怀仁，痒之时为搔。其爱如赤子，始得无啼号。  
奈何贪狼心，润屋沉脂膏。攫搏如猛虎，吞噬若狂獒。  
山秃逾高采，水穷益深捞。龟鱼既绝迹，鹿兔无遗毛。  
氓苦税外缗，吏忧笑中刀。大君明四目，烛之洞秋毫。  
眷兹一州命，虑齐坠波涛。临轩诏小臣，汝往穷贪饕。  
分明举公法，为我缓穷骚。小臣诚小心，奉命如煎熬。  
饮冰不待夕，驱马凌晨皋。及此督簿书，游词出狴牢。  
门墙见狼狈，案牍闻腥臊。探情与之言，变态如奸猱。  
真非既巧饰，伪意乃深韬。去恶犹农夫，稂莠须耘耨。  
恢恢布疏网，罪者何由逃。自顾孱钝姿，利器非能操。  
六旬始归奏，霜落秋原蒿。寄谢守土臣，努力清郡曹。  
须知所甚卑，勿谓天之高。  
  
卷489_3  【桥山怀古】舒元舆  
轩辕厌代千万秋，渌波浩荡东南流。今来古往无不死，  
独有天地长悠悠。我乘驿骑到中部，古闻此地为渠搜。  
桥山突兀在其左，荒榛交锁寒风愁。神仙天下亦如此，  
况我戚促同蜉游。谁言衣冠葬其下，不见弓剑何人收。  
哀喧叫笑牧童戏，阴天月落狐狸游。却思皇坟立人极，  
车轮马迹无不周。洞庭张乐降玄鹤，涿鹿大战摧蚩尤。  
知勇神天不自大，风后力牧输长筹。襄城迷路问童子，  
帝乡归去无人留。崆峒求道失遗迹，荆山铸鼎馀荒丘。  
君不见黄龙飞去山下路，断髯成草风飕飕。  
  
卷489_4  【坊州按狱苏氏庄记室二贤自鄜州走马…寂寞因成诗寄之】舒元舆  
十年一相见，世俗信多岐。云雨易分散，山川长间之。  
我衔凤阙恩，按狱桥山陲。君在龙骧府，掌奏羽檄词。  
相去百馀里，魂梦自相驰。形容在胸臆，书札通相思。  
烦君爱我深，轻车忽载脂。塞门秋色老，霜气方凝姿。  
此地少平川，冈阜相参差。谁知路非远，行者多云疲。  
君能犯劲风，信宿凌欹危。情亲不自倦，下马开双眉。  
相对坐沉吟，屈指惊岁时。万事且莫问，一杯欣共持。  
阳乌忽西倾，明蟾挂高枝。卷帘引瑶玉，灭烛临霜墀。  
中庭有疏芦，淅淅闻风吹。长河卷云色，凝碧无瑕疵。  
一言开我怀，旷然澹希夷。悠悠夜方永，冷思偏相宜。  
眉睫无他人，与君闲解题。陶然叩寂寞，再请吟清诗。  
得意且忘言，何况竹与丝。顷刻过三夕，起坐轻四肢。  
明朝告行去，惨然还别离。出门送君去，君马扬金羁。  
回来坐空堂，寂寞无人知。重重碧云合，何处寻佳期。  
  
卷489_5  【履春冰】舒元舆  
投迹清冰上，凝光动早春。兢兢愁陷履，步步怯移身。  
鸟照微生水，狐听或过人。细迁形外影，轻蹑镜中轮。  
咫尺忧偏远，危疑惧已频。愿坚容足分，莫使独惊神。  
  
卷489_6  【赠李翱】舒元舆  
湘江舞罢忽成悲，便脱蛮靴出绛帷。  
谁是蔡邕琴酒客，魏公怀旧嫁文姬。  

## 全唐诗(中)　卷四百九十

卷490_1  【登长安慈恩寺塔】卢宗回  
东方晓日上翔鸾，西转苍龙拂露盘。渭水寒光摇藻井，  
玉峰晴色上朱阑。九重宫阙参差见，百二山河表里观。  
暂辍去蓬悲不定，一凭金界望长安。  
  
卷490_2  【古镜歌】周匡物  
轩辕铸镜谁将去，曾被良工泻金取。明月中心桂不生，  
轻冰面上菱初吐。蛟龙久无雷雨声，鸾凤空踏莓苔舞。  
欲向高台对晓开，不知谁是孤光主。  
  
卷490_3  【及第谣】周匡物  
水国寒消春日长，燕莺催促花枝忙。风吹金榜落凡世，  
三十三人名字香。遥望龙墀新得意，九天敕下多狂醉。  
骅骝一百三十蹄，踏破蓬莱五云地。物经千载出尘埃，  
从此便为天下瑞。  
  
卷490_4  【及第后谢座主】周匡物  
一从东越入西秦，十度闻莺不见春。试向昆山投瓦砾，  
便容灵沼濯埃尘。悲欢暗负风云力，感激潜生草木身。  
中夜自将形影语，古来吞炭是何人。  
  
卷490_5  【自题读书堂】周匡物  
窗外卷帘侵碧落，槛前敲竹响青冥。  
黄昏不欲留人宿，云起风生龙虎醒。  
  
卷490_6  【应举题钱塘公馆】周匡物  
万里茫茫天堑遥，秦皇底事不安桥。  
钱塘江口无钱过，又阻西陵两信潮。  
  
卷490_7  【题旅榇（一作葬宝鸡逆旅士人铭诗）】廖有方  
嗟君没世委空囊，几度劳心翰墨场。  
半面为君申一恸，不知何处是家乡。  
  
卷490_8  【立春日呈宫傅侍郎】皇甫曙  
朝旦微风吹晓霞，散为和气满家家。不知容貌潜消落，  
且喜春光动物华。出问池冰犹塞岸，归寻园柳未生芽。  
摩娑酒瓮重封闭，待入新年共赏花。  
  
卷490_9  【赋得玉声如乐】潘存实  
表质自坚贞，因人一扣鸣。静将金并响，妙与乐同声。  
杳杳疑风送，泠泠似曲成。韵含湘瑟切，音带舜弦清。  
不独藏虹气，犹能畅物情。后夔如为听，从此振琮琤。  
  
卷490_10  【送林刺史简言之漳州】陈去疾  
江树欲含曛，清歌一送君。征骖辞荔浦，别袂暗松云。  
路狭横柯度，山深坠叶闻。明朝宿何处，未忍醉中分。  
  
卷490_11  【忆山中】陈去疾  
长吟重悒然，为忆山中年。清瑟泛遥夜，乱花随暮烟。  
珠林馀露气，乳窦滴香泉。迹远尘埃外，花开绮藻前。  
岩罗云貌逸，竹抱水容妍。蕙磴飞英绕，萍潭片影悬。  
林藏诸曲胜，台擅一峰偏。会可标真寄，焚香对石筵。  
  
卷490_12  【元夕京城和欧阳衮】陈去疾  
兰焰芳芬彻晓开，珠光新霭映人来。歌迎甲夜催银管，  
影动繁星缀玉台。别有朱门春澹荡，不妨芝火翠崔嵬。  
此时月色同沾醉，何处游轮陌上回。  
  
卷490_13  【送韩将军之雁门】陈去疾  
荒塞峰烟百道驰，雁门风色暗旌旗。破围铁骑长驱疾，  
饮血将军转战危。画角吹开边月静，缦缨不信虏尘窥。  
归来长揖功成后，黄石当年故有期。  
  
卷490_14  【赋得骐骥长鸣】陈去疾  
骐骥忻知己，嘶鸣忽异常。积悲摅怨抑，一举彻穹苍。  
迹类三年鸟，心驰五达庄。何言从蹇踬，今日逐腾骧。  
牛皂休维絷，天衢恣陆梁。向非逢伯乐，谁足见其长。  
  
卷490_15  【偶题】陈去疾  
魂梦天南垂，宿昔万里道。池台花气深，到处生春草。  
  
卷490_16  【春宫曲】陈去疾  
流莺春晓唤樱桃，花外传呼殿影高。  
抱里琵琶最承宠，君王敕赐玉檀槽。  
  
卷490_17  【采莲曲】陈去疾  
粉光花色叶中开，荷气衣香水上来。  
棹响清潭见斜领，双鸳何事亦相猜。  
  
卷490_18  【踏歌行】陈去疾  
鸳鸯楼下万花新，翡翠宫前百戏陈。  
夭矫翔龙衔火树，飞来瑞凤散芳春。  
仙跸初传紫禁香，瑞云开处夜花芳。  
繁弦促管升平调，绮缀丹莲借月光。  
  
卷490_19  【塞下曲】陈去疾  
春至金河雪似花，萧条玉塞但胡沙。  
晓来重上关城望，惟见惊尘不见家。  
  
卷490_20  【送人谪幽州】陈去疾  
临路深怀放废惭，梦中犹自忆江南。  
莫言塞北春风少，还胜炎荒入瘴岚。  
  
卷490_21  【西上辞母坟】陈去疾  
高盖山头日影微，黄昏独立宿禽稀。  
林间滴酒空垂泪，不见丁宁嘱早归。  

## 全唐诗(中)　卷四百九十一

卷491_1  【履春冰】张萧远  
一步一愁新，轻轻恐陷人。薄光全透日，残影半销春。  
蝉想行时翼，鱼惊蹋处鳞。底虚难驻足，岸阔怯回身。  
岂暇踟蹰久，宁辞顾盼频。愿将兢慎意，从此赴通津。  
  
卷491_2  【观灯】张萧远  
十万人家火烛光，门门开处见红妆。歌钟喧夜更漏暗，  
罗绮满街尘土香。星宿别从天畔出，莲花不向水中芳。  
宝钗骤马多遗落，依旧明朝在路傍。  
  
卷491_3  【送宫人入道】张萧远  
舍宠求仙畏色衰，辞天素面立阶墀。金丹拟驻千年貌，  
玉指休匀八字眉。师主与收珠翠后，君王看戴角冠时。  
从来宫女皆相妒，闻向瑶台尽泪垂。  
  
卷491_4  【句】张萧远  
秦云寂寂僧还定，尽日无人鹿绕床。  
日暮风吹官渡柳，白鸦飞出石头墙。（《废城》）主  
双双白燕入祠堂。（乳石洞玉女祠。并见《主客图》）。  
  
卷491_5  【见志】李播  
去岁买琴不与价，今年沽酒未还钱。  
门前债主雁行立，屋里醉人鱼贯眠。  
  
卷491_6  【鱼上冰】王季则  
北陆收寒尽，东风解冻初。冰消通浅溜，气变跃潜鱼。  
应节似知化，扬鬐任所如。浮沉非乐藻，沿溯异传书。  
结网时空久，临川意有馀。为龙将可望，今日愧才虚。  
  
卷491_7  【鱼上冰（一作王公亮诗）】纪元皋  
春生寒气灭，稍动伏泉鱼。乍喜东风至，来观曲浦初。  
近冰朱鬣见，望日锦鳞舒。渐觉流澌退，还忻掉尾馀。  
噞喁情自乐，沿溯意宁疏。倘得随鲲化，终能戾太虚。  
  
卷491_8  【鱼上冰】吴晃  
春水潜鳞发，寒潭旧藻疏。扬鬐顺气后，振鬣上冰初。  
戏广怜空洁，浮清媚景虚。戒贪还避饵，思达每怀书。  
湿映流澌薄，狂游触浪馀。终希泮涣泽，为化北溟鱼。  
  
卷491_9  【赠柳氏妓】郑还古  
冶艳出神仙，歌声胜管弦。词轻白纻曲，歌遏碧云天。  
未拟生裴秀，如何乞郑玄。不堪金谷水，横过坠楼前。  
  
卷491_10  【吉州道中】郑还古  
吉州新置掾，驰驿到条山。薏苡殊非谤，羊肠未是艰。  
自惭多白发，争敢竞朱颜。若有前生债，今朝不懊还。  
  
卷491_11  【望思台】郑还古  
谗语能令骨肉离，奸情难测事堪悲。  
何因掘得江充骨，捣作微尘祭望思。  
  
卷491_12  【日南长至】独孤铉  
玉历颁新律，凝阴发一阳。轮辉犹惜短，圭影此偏长。  
晷度经南斗，流晶尽北堂。乍疑周户耀，可爱逗林光。  
积雪销微照，初萌动早芒。更升台上望，云物已昭彰。  
  
卷491_13  【延平天庆观】王初  
剑化江边绿构新，层台不染玉梯尘。千章隐篆标龙简，  
一曲空歌降凤钧。岚气湿衣云叶晚，天香飘户月枝春。  
盟经早晚闻仙语，学种三芝伴羽人。  
  
卷491_14  【送叶秀才】王初  
快骑璁珑刻玉羁，河梁返照上征衣。层冰春近蟠龙起，  
九泽云闲独鹤飞。行想北山清梦断，重游西洛故人稀。  
汉庭狗监深知己，有日前驱负弩归。  
  
卷491_15  【送王秀才谒池州吴都督】王初  
池阳去去跃雕鞍，十里长亭百草干。衣袂障风金镂细，  
剑光横雪玉龙寒。晴郊别岸乡魂断，晓树啼乌客梦残。  
南馆星郎东道主，摇鞭休问路行难。  
  
卷491_16  【青帝】王初  
青帝邀春隔岁还，月娥孀独夜漫漫。韩凭舞羽身犹在，  
素女商弦调未残。终古兰岩栖偶鹤，从来玉谷有离鸾。  
几时幽恨飘然断，共待天池一水干。  
  
卷491_17  【银河】王初  
阊阖疏云漏绛津，桥头秋夜鹊飞频。犹残仙媛湔裙水，  
几见星妃度袜尘。历历素榆飘玉叶，涓涓清月湿冰轮。  
年来若有乘槎客，为吊波灵是楚臣。  
  
卷491_18  【书秋】王初  
千里南云度塞鸿，秋容无迹淡平空。间玉岭清宵月，  
天上银河白昼风。潘赋登山魂易断，楚歌遗佩怨何穷。  
往来未若奇张翰，欲鲙霜鲸碧海东。  
  
卷491_19  【自和书秋】王初  
陇首斜飞避弋鸿，颓云萧索见层空。汉宫夜结双茎露，  
阊阖凉生六幕风。湘女怨弦愁不禁，鄂君香被梦难穷。  
江边两桨连歌渡，惊散游鱼莲叶东。  
  
卷491_20  【立春后作】王初  
东君珂佩响珊珊，青驭多时下九关。  
方信玉霄千万里，春风犹未到人间。  
  
卷491_21  【梅花二首】王初  
应为阳春信未传，固将青艳属残年。  
东君欲待寻佳约，剩寄衣香与粉绵。  
迎春雪艳飘零极，度夕蟾华掩映多。  
欲托清香传远信，一枝无计奈愁何。  
  
卷491_22  【春日咏梅花二首】王初  
靓妆才罢粉痕新，递晓风回散玉尘。  
若遣有情应怅望，已兼残雪又兼春。  
青帝来时值远芳，残花残雪尚交光。  
隔年拟待春消息，得见春风已断肠。  
  
卷491_23  【即夕】王初  
榆叶飘零碧汉流，玉蟾珠露两清秋。  
仙家若有单栖恨，莫向银台半夜游。  
  
卷491_24  【送陈校勘入宿】王初  
日落风回卷碧霓，芳蓬一夜拆龙泥。  
银台级级连清汉，桂子香浓月杵低。  
  
卷491_25  【即夕】王初  
风幌凉生白袷衣，星榆才乱绛河低。  
月明休近相思树，恐有韩凭一处栖。  
  
卷491_26  【早春咏雪】王初  
句芒宫树已先开，珠蕊琼花斗剪裁。  
散作上林今夜雪，送教春色一时来。  
  
卷491_27  【望雪】王初  
银花珠树晓来看，宿醉初醒一倍寒。  
已似王恭披鹤氅，凭栏仍是玉栏干。  
  
卷491_28  【雪霁】王初  
星榆叶叶昼离披，云粉千重凝不飞。  
昆玉楼台珠树密，夜来谁向月中归。  
  
卷491_29  【舟次汴堤】王初  
曲岸兰丛雁飞起，野客维舟碧烟里。  
竿头五两转天风，白日杨花满流水。  
  
卷491_30  【玉声如乐】刘轲  
玉叩能旋止，人言与乐并。繁音忽已阕，雅韵诎然清。  
佩想停仙步，泉疑咽夜声。曲终无异听，响极有馀情。  
特达知难拟，玲珑岂易名。昆山如可得，一片伫为荣。  
  
卷491_31  【喜陈懿老示新制】朱昼  
一别一千日，一日十二忆。苦心无闲时，今夕见玉色。  
玉色复何异，弘明含群德。有文如星宿，飞入我胸臆。  
忧愁方破坏，欢喜重补塞。使我心貌全，且非黄金力。  
将攀下风手，愿假仙鸾翼。  
  
卷491_32  【赠友人古镜】朱昼  
我有古时镜，初自坏陵得。蛟龙犹泥蟠，魑魅幸月蚀。  
摩久见菱蕊，青于蓝水色。赠君将照色，无使心受惑。  
  
卷491_33  【赋得花藤药合寄颍阴故人】朱昼  
藤生南海滨，引蔓青且长。剪削为花枝，何人无文章。  
非才亦有心，割骨闻馀芳。繁叶落何处，孤贞在中央。  
愿盛黄金膏，寄与青眼郎。路远莫知意，水深天苍苍。  
  
卷491_34  【春色满皇州（一作薛能诗）】滕迈  
蔼蔼复悠悠，春归十二楼。最明云里阙，先满日边州。  
色媚青门外，光摇紫陌头。上林荣旧树，太液镜新流。  
暖带祥烟起，清添瑞景浮。阳和如启蛰，从此事芳游。  
  
卷491_35  【杨柳枝词】滕迈  
三条陌上拂金羁，万里桥边映酒旗。  
此日令人肠欲断，不堪将入笛中吹。  
  
卷491_36  【句】滕迈  
陶令门前罥接[z5 _blank ]，亚夫营里拂朱旗。（《柳》，  
见《云溪友议》）古  
  
卷491_13  【留别吉州太守宗人迈】滕倪  
秋初江上别旌旗，故国无家泪欲垂。千里未知投足处，  
前程便是听猿时。误攻文字身空老，却返渔樵计已迟。  
羽翼凋零飞不得，丹霄无路接差池。  
  
卷491_14  【句】滕倪  
映水有深意，见人无惧心。（《题鹭鸶障子》。  
以下并见《云溪友议》）知  
白发不能容相国，也同闲客满头生。  

## 全唐诗(中)　卷四百九十二

卷492_1  【吴宫】殷尧藩  
吴王爱歌舞，夜夜醉婵娟。见日吹红烛，和尘扫翠钿。  
徒令勾践霸，不信子胥贤。莫问长洲草，荒凉无限年。  
  
卷492_2  【久雨】殷尧藩  
云影蔽遥空，无端淡复浓。两旬绵密雨，二月似深冬。  
诗酒从教数，帘帏一任重。孰知春有地，微露小桃红。  
  
卷492_3  【郊行逢社日】殷尧藩  
酒熟送迎便，村村庆有年。妻孥亲稼穑，老稚效渔畋。  
红树青林外，黄芦白鸟边。稔看风景美，宁不羡归田。  
  
卷492_4  【过友人幽居】殷尧藩  
身坐众香国，蒲团诗思新。一贫曾累我，此兴未输人。  
陋巷谁为俗，寒窗不染尘。石斋盟四友，年下顿生春。  
  
卷492_5  【过雍陶博士邸中饮（一作赠陈十四）】殷尧藩  
落叶下萧萧，幽居远市朝。偶成投辖饮，不待致书招。  
塞雁冲寒过，山云傍槛飘。此身何所似，天地一渔樵。  
  
卷492_6  【游王羽士山房】殷尧藩  
落日半楼明，琳宫事事清。山横万古色，鹤带九皋声。  
易作神仙侣，难忘父子情。道人应识我，未肯说长生。  
  
卷492_7  【署中答武功姚合】殷尧藩  
原中多阴雨，惟留一室明。自宜居静者，谁得问先生。  
深井泉香出，危沙药更荣。全家笑无辱，曾不见戈兵。  
  
卷492_8  【赠龙阳尉马戴】殷尧藩  
早学全身术，惟令耕近田。自输官税后，常卧晚云边。  
细草沿阶长，高萝出石悬。向来名姓茂，空被外情牵。  
  
卷492_9  【上巳日赠都上人】殷尧藩  
三月初三日，千家与万家。蝶飞秦地草，莺入汉宫花。  
鞍马皆争丽，笙歌尽斗奢。吾师无所愿，惟愿老烟霞。  
曲水公卿宴，香尘尽满街。无心修禊事，独步到禅斋。  
细草萦愁目，繁花逆旅怀。绮罗人走马，遗落凤凰钗。  
  
卷492_10  【送沈亚之尉南康】殷尧藩  
行迈南康路，客心离怨多。暮烟葵叶屋，秋月竹枝歌。  
孤鹤唳残梦，惊猿啸薜萝。对江翘首望，愁泪叠如波。  
  
卷492_11  【奉送刘使君王屋山隐居】殷尧藩  
散发风檐下，沈沈日渐曛。鹰拳擒野雀，蛛网猎飞蚊。  
群动能归计，吾生亦谩勤。尘缘难著眼，晚兴寄青云。  
  
卷492_12  【寄许浑秀才】殷尧藩  
文字饥难煮，为农策最良。兴来鉏晓月，倦后卧斜阳。  
秋稼连千顷，春花醉几场。任他名利客，车马闹康庄。  
  
卷492_13  【送客游吴】殷尧藩  
吴国水中央，波涛白渺茫。衣逢梅雨渍，船入稻花香。  
海戍通盐灶，山村带蜜房。欲知苏小小，君试到钱塘。  
  
卷492_14  【陆丞相故宅】殷尧藩  
衣冠零落久，今日事堪伤。厨起青烟薄，门开白日长。  
残梅欹古道，名石卧颓墙。山色依然好，兴衰未可量。  
  
卷492_15  【中元日观诸道士步虚】殷尧藩  
玄都开秘箓，白石礼先生。上界秋光净，中元夜气清。  
星辰朝帝处，鸾鹤步虚声。玉洞花长发，珠宫月最明。  
扫坛天地肃，投简鬼神惊。倘赐刀圭药，还留不死名。  
  
卷492_16  【醉赠刘十二（一作寄岭南张明府）】殷尧藩  
春草正凄凄，知君过恶溪。莺将吉了语，猿共猓然啼。  
别路魂先断，还家梦几迷。定寻雷令剑，应识越王笄。  
树色多于北，潮声少向西。椰花好为酒，谁伴醉如泥。  
  
卷492_17  【早朝】殷尧藩  
曙钟催入紫宸朝，列炬流虹映绛绡。天近鳌头花簇仗，  
风低豹尾乐鸣韶。衣冠一变无夷俗，律令重颁有正条。  
昨日钟山甘露降，玻璃满赐出宫瓢。  
  
卷492_18  【帝京二首】殷尧藩  
列郡征才起俊髦，万机独使圣躬劳。开藩上相颁龙节，  
破虏将军展豹韬。地入黄图三辅壮，天垂华盖七星高。  
迎春别赐瑶池宴，捧进金盘五色桃。  
龙虎山河御气通，遥瞻帝阙五云红。英雄尽入江东籍，  
将相多收蓟北功。礼乐日稽三代盛，梯航岁贡万方同。  
都将俭德熙文治，淳俗应还太古风。  
  
卷492_19  【宫词】殷尧藩  
悄悄深宫不见人，倚阑惟见石麒麟。芙蓉帐冷愁长夜，  
翡翠帘垂隔小春。天远难通青鸟信，风寒欲动锦花茵。  
夜深怕有羊车过，自起笼灯看雪纹。  
  
卷492_20  【郊居作】殷尧藩  
碧树浓阴护短垣，苍江春暖渚凫喧。买鱼试唤鸣榔艇，  
寻鹤因行隔垄村。生理何凭文是业，世情纵遣酒盈樽。  
相逢谓我迂疏甚，欲辨还憎恐失言。  
  
卷492_21  【闲居】殷尧藩  
茂苑闲居木石同，旋开小径翦蒿蓬。虚游心在鸿濛外，  
穴处身疑培塿中。花影一阑吟夜月，松声半榻卧秋风。  
百年寄傲聊容膝，何必高车驷马通。  
  
卷492_22  【暮春述怀】殷尧藩  
为客山南二十年，愁来怳近落花天。阴云带雨连山脊，  
湿气成岚滴树巅。邻屋有声敲石火，野禽无语避茶烟。  
此时若遇孙阳顾，肯服盐车不受鞭。  
  
卷492_23  【端午日】殷尧藩  
少年佳节倍多情，老去谁知感慨生。不效艾符趋习俗，  
但祈蒲酒话升平。鬓丝日日添头白，榴锦年年照眼明。  
千载贤愚同瞬息，几人湮没几垂名。  
  
卷492_24  【九日】殷尧藩  
万里飘零十二秋，不堪今倚夕阳楼。壮怀空掷班超笔，  
久客谁怜季子裘。瘴雨蛮烟朝暮景，平芜野草古今愁。  
酣歌欲尽登高兴，强把黄花插满头。  
  
卷492_25  【九日病起】殷尧藩  
重阳开满菊花金，病起支床惜赏心。紫蟹霜肥秋纵好，  
绿醅蚁滑晚慵斟。眼窥薄雾行殊倦，身怯寒风坐未禁。  
沈醉又成来岁约，遣怀聊作记时吟。  
  
卷492_26  【寒夜】殷尧藩  
云冷江空岁暮时，竹阴梅影月参差。鸡催梦枕司晨早，  
更咽寒城报点迟。事纷华潜动息，天心静默运推移。  
凭谁荡涤穷残候，入眼东风喜在期。  
  
卷492_27  【喜雨】殷尧藩  
临岐终日自裴回，干我茅斋半亩苔。山上乱云随手变，  
浙东飞雨过江来。一元和气归中正，百怪苍渊起蛰雷。  
千里稻花应秀色，酒樽风月醉亭台。  
  
卷492_28  【春游】殷尧藩  
明日城东看杏花，叮咛童子蚤将车。路从丹凤楼前过，  
酒向金鱼馆里赊。绿水满沟生杜若，暖云将雨湿泥沙。  
绝胜羊傅襄阳道，车骑西风拥鼓笳。  
  
卷492_29  【夜酌溪楼】殷尧藩  
楼居溪上凉生早，坐对城头起暮笳。打鼓泊船何处客，  
捣衣隔竹是谁家。玉绳低转宵初迥，银烛高烧月近斜。  
得意引杯须痛饮，好怀那许负年华。  
  
卷492_30  【旅行（一作金陵道中）】殷尧藩  
烟树寒林半有无，野人行李更萧疏。堠长堠短逢官马，  
山北山南闻鹧鸪。万里关河成传舍，五更风雨忆呼卢。  
寂寥一点寒灯在，酒熟邻家许夜沽。  
  
卷492_31  【下第东归作】殷尧藩  
十载驱驰倦荷锄，三年生计鬓萧疏。辛勤几逐英雄后，  
乙榜犹然姓氏虚。欲射狼星把弓箭，休将萤火读诗书。  
身贱自惭贫骨相，朗啸东归学钓鱼。  
  
卷492_32  【还京口】殷尧藩  
黄鹤山头雪未消，行人归计在今朝。城高铁瓮江山壮，  
地接金陵草木凋。北府市楼闻旧酒，南桥官柳识归桡。  
吏民莫见参军面，水宿风餐鬓发焦。  
  
卷492_33  【襄口阻风】殷尧藩  
雪浪排空接海门，孤舟三日阻龙津。曹瞒曾堕周郎计，  
王导难遮庾亮尘。鸥散白云沈远浦，花飞红雨送残春。  
篙师整缆候明发，仍谒荒祠问鬼神。  
  
卷492_34  【潭州独步】殷尧藩  
鹤发垂肩懒著巾，晚凉独步楚江滨。一帆暝色鸥边雨，  
数尺筇枝物外身。习巧未逢医拙手，闻歌先识采莲人。  
笑看斥鷃飞翔去，乐处蓬莱便有春。  
  
卷492_35  【金陵怀古】殷尧藩  
黄道天清拥珮珂，东南王气秣陵多。江吞彭蠡来三蜀，  
地接昆仑带九河。凤阙晓霞红散绮，龙池春水绿生波。  
华夷混一归真主，端拱无为乐太和。  
  
卷492_36  【登凤凰台二首】殷尧藩  
凤凰台上望长安，五色宫袍照水寒。彩笔十年留翰墨，  
银河一夜卧阑干。三山飞鸟江天暮，六代离宫草树残。  
始信人生如一梦，壮怀莫使酒杯干。  
梧桐叶落秋风老，人去台空凤不来。梁武台城芳草合，  
吴王宫殿野花开。石头城下春生水，燕子堂前雨长苔。  
莫问人间兴废事，百年相遇且衔杯。  
  
卷492_37  【韩信庙】殷尧藩  
长空鸟尽将军死，无复中原入马蹄。身向九泉还属汉，  
功超诸将合封齐。荒凉古庙惟松柏，咫尺长陵又鹿麋。  
此日深怜萧相国，竟无一语到金闺。  
  
卷492_38  【访许浑】殷尧藩  
去郭来寻隐者居，柳阴假步小篮舆。每期会面初偿约，  
却计论心旧得书。浅绿垣墙绵薜荔，淡红池沼映芙渠。  
为言肯共留连饮，涧有青芹罟有鱼。  
  
卷492_39  【李舍人席上感遇】殷尧藩  
微云敛雨天气清，松声出树秋泠泠。窗户长含碧萝色，  
溪流时带蛟龙腥。一官到手不可避，万事役我徒劳形。  
飘然曳杖出门去，无数好山江上横。  
  
卷492_40  【和赵相公登鹳雀楼（楼在河中府，前瞻中条，下瞰大河）】殷尧藩  
危楼高架泬寥天，上相闲登立彩旃。树色到京三百里，  
河流归汉几千年。晴峰耸日当周道，秋谷垂花满舜田。  
云路何人见高志，最看西面赤阑前。  
  
卷492_41  【冬至酬刘使君】殷尧藩  
异乡冬至又今朝，回首家山入梦遥。渐喜一阳从地复，  
却怜群沴逐冰消。梅含露蕊知迎腊，柳拂宫袍忆候朝。  
多少故人承宴赏，五云堆里听箫韶。  
  
卷492_42  【李节度平虏诗】殷尧藩  
百万王师下日边，将军雄略可图全。元勋未论封茅异，  
捷势应知破竹然。燕警无烽清朔漠，秦文有宝进蓝田。  
太平从此销兵甲，记取红羊换劫年。  
  
卷492_43  【金陵上李公垂侍郎】殷尧藩  
海国微茫散晓暾，郁葱佳气满乾坤。六朝空据长江险，  
一统今归圣代尊。西北诸峰连朔漠，东南众水合昆仑。  
愿从吾道禧文运，再使河清俗化淳。  
  
卷492_44  【赠惟俨师】殷尧藩  
焕然文采照青春，一策江湖自在身。云锁木龛聊息影，  
雪香纸袄不生尘。谈禅早续灯无尽，护法重编论有神。  
拟扫绿阴浮佛寺，桫椤高树结为邻。  
  
卷492_45  【寄许浑秀才】殷尧藩  
万木惊秋叶渐稀，静探造化见玄机。眼前谁悟先天理，  
去后还知今日非。树拥秣陵千嶂合，云开萧寺一僧归。  
汉廷累下征贤诏，未许严陵老钓矶。  
  
卷492_46  【送白舍人渡江】殷尧藩  
晓发龙江第一程，诸公同济似登瀛。海门日上千峰出，  
桃叶波平一棹轻。横锁已沈王濬筏，投鞭难阻谢玄兵。  
片时喜得东风便，回首钟声隔凤城。  
  
卷492_47  【送刘禹锡侍御出刺连州】殷尧藩  
遐荒迢递五羊城，归兴浓消客里情。家近似忘山路险，  
土甘殊觉瘴烟轻。梅花清入罗浮梦，荔子红分广海程。  
此去定知偿隐趣，石田春雨读书耕。  
  
卷492_48  【送韦侍御报使西蕃】殷尧藩  
归奏圣朝行万里，却衔天诏报蕃臣。本是诸生守文墨，  
今将匹马静烟尘。旅宿关河逢暮雨，春耕亭障识遗民。  
此去多应收故地，宁辞沙塞往来频。  
  
卷492_49  【寒食城南即事因访蓝田韦明府】殷尧藩  
闲出城南禁火天，路傍骑马独摇鞭。青松古墓伤碑碣，  
红杏春园羡管弦。徒说鸊鹈膏玉剑，漫夸蚨血点铜钱。  
世间尽是悠悠事，且饮韦家冷酒眠。  
  
卷492_50  【送源中丞使新罗（一作姚合诗）】殷尧藩  
赤墀奉命使殊方，官重霜台紫绶光。玉节在船清海怪，  
金函开诏抚夷王。云晴渐觉山川异，风便宁知道路长。  
谁得似君将雨露，海东万里洒扶桑。  
  
卷492_51  【送景玄上人还山】殷尧藩  
嵩阳听罢讲经钟，远访庭闱锡度空。蒲履谩从归后织，  
衲衣犹记别时缝。地横龙朔连沙暝，山入乌桓碧树重。  
梵宇传来金贝叶，花前拜捧慰亲容。  
  
卷492_52  【宫人入道】殷尧藩  
卸却宫妆锦绣衣，黄冠素服制相宜。锡名近奉君王旨，  
佩箓新参老氏师。白昼无情趋玉陛，清宵有梦步瑶池。  
绿鬟女伴含愁别，释尽当年妒宠私。  
  
卷492_53  【友人山中梅花】殷尧藩  
南国看花动远情，沈郎诗苦瘦容生。铁心自儗山中赋，  
玉笛谁将月下横。临水一枝春占早，照人千树雪同清。  
好风吹醒罗浮梦，莫听空林翠羽声。  
  
卷492_54  【客中有感】殷尧藩  
天地一身在，头颅五十过。流年消壮志，空使泪成河。  
  
卷492_55  【忆家二首】殷尧藩  
新霁飏林初，蘋花贴岸舒。故乡今夜月，犹得照孤庐。  
树拥溪边阁，山浮雨后岚。白头归未得，梦里望江南。  
  
卷492_56  【江行二首】殷尧藩  
暝色沧州迥，秋声玉峡长。只因江上月，不觉过浔阳。  
晚泊长江口，寒沙白似霜。年光流不尽，东去水声长。  
  
卷492_57  【偶题】殷尧藩  
越女收龙眼，蛮儿拾象牙。长安千万里，走马送谁家。  
  
卷492_58  【关中伤乱后】殷尧藩  
去岁干戈险，今年蝗旱忧。关西归战马，海内卖耕牛。  
  
卷492_59  【楚江怀古】殷尧藩  
骚灵不可见，楚些竟谁闻。欲采蘋花去，沧州隔暮云。  
  
卷492_60  【张飞庙】殷尧藩  
威名垂万古，勇力冠当时。回首三分国，何人赋黍离。  
  
卷492_61  【生公讲台】殷尧藩  
暝色护楼台，阴云昼未开。一尘无处著，花雨遍苍苔。  
  
卷492_62  【席上听琴】殷尧藩  
高堂流月明，万籁不到耳。一听清心魂，飞絮春纷起。  
  
卷492_63  【酬雍秀才二首】殷尧藩  
晚市人烟合，归帆带夕阳。栖迟未归客，犹著锦衣裳。  
卧病茅窗下，惊闻两月过。兴来聊赋咏，清婉逼阴何。  
  
卷492_64  【竹】殷尧藩  
窗户尽萧森，空阶凝碧阴。不缘冰雪里，为识岁寒心。  
  
卷492_65  【春怨】殷尧藩  
柳花扑帘春欲尽，绿阴障林莺乱啼。  
只愁明日送春去，落日满园啼竹鸡。  
  
卷492_66  【馆娃宫】殷尧藩  
宫女三千去不回，真珠翠羽是尘埃。  
夫差旧国久破碎，红燕自归花自开。  
  
卷492_67  【汉宫词三首】殷尧藩  
成帝夫人泪满怀，璧宫相趁落空阶。  
可怜玉貌花前死，惟有君恩白燕钗。  
霍家有女字成君，年少教人著绣裙。  
枉杀宫中许皇后，椒房恩泽是浮云。  
骏马金鞍白玉鞭，宫中来取李延年。  
承恩直日鸳鸯殿，一曲清歌在九天。  
  
卷492_68  【同州端午】殷尧藩  
鹤发垂肩尺许长，离家三十五端阳。  
儿童见说深惊讶，却问何方是故乡。  
  
卷492_69  【夜过洞庭】殷尧藩  
笙歌只解闹花天，谁是敲冰掉小船。  
为觅潇湘幽隐处，夜深载月听鸣泉。  
  
卷492_70  【游山南寺二首】殷尧藩  
山中尽日无人到，竹外交加百鸟鸣。  
昨日小楼微雨过，樱桃花落晚风晴。  
踏碎羊山黄叶堆，天飞细雨隐轻雷。  
朗陵莫讶来何晚，不忍听君话别杯。  
  
卷492_71  【寄太仆田卿二首】殷尧藩  
客窗强饮太匆匆，急雨寒风意万重。  
蓦上心来消未得，梦回又听五更钟。  
一阳才动伏群阴，万物于今寓太音。  
若喜长生添线日，微微消息识天心。  
  
卷492_72  【新昌井】殷尧藩  
辘轳千转劳筋力，待得甘泉渴杀人。  
且共山麋同饮涧，玉沙铺底浅磷磷。  
  
卷492_73  【经靖安里】殷尧藩  
巷底萧萧绝市尘，供愁疏雨打黄昏。  
悠然一曲泉明调，浅立闲愁轻闭门。  
  
卷492_74  【闻筝歌】殷尧藩  
凄凄切切断肠声，指滑音柔万种情。  
花影深沈遮不住，度帏穿幕又残更。  
  
卷492_75  【吹笙歌】殷尧藩  
伶儿竹声愁绕空，秦女泪湿燕支红。  
玉桃花片落不住，三十六簧能唤风。  
  
卷492_76  【赠歌人郭婉二首】殷尧藩  
石家金谷旧歌人，起唱花筵泪满巾。  
红粉少年诸弟子，一时惆怅望梁尘。  
云满衣裳月满身，轻盈归步过流尘。  
五更无限留连意，常恐风花又一春。  
  
卷492_77  【潭州席上赠舞柘枝妓】殷尧藩  
姑苏太守青娥女，流落长沙舞柘枝。  
坐满绣衣皆不识，可怜红脸泪双垂。  
  
卷492_78  【句】殷尧藩  
瘴雨出虹蝀，蛮烟渡江急。尝闻岛夷俗，犀象满城邑。  
（《寄岭南张明甫》，见《方舆胜览》）。  

## 全唐诗(中)　卷四百九十三

卷493_1  【虎丘山真娘墓】沈亚之  
金钗沦剑壑，兹地似花台。油壁何人值，钱塘度曲哀。  
翠馀长染柳，香重欲薰梅。但道行云去，应随魂梦来。  
  
卷493_2  【答殷尧藩赠罢泾源记室】沈亚之  
劳君辍雅话，听说事疆场。提笔从征虏，飞书始伏羌。  
河流辞马岭，节卧听龙骧。孤负平生剑，空怜射斗光。  
  
卷493_3  【五月六日，发石头城，步望前船，示舍弟兼寄侯郎】沈亚之  
客子去淮阳，逶迤别梦长。水关开夜锁，雾棹起晨凉。  
烟月期同赏，风波勿异行。隐山曾撼橹，转濑指遥樯。  
蒲叶吴刀绿，筠筒楚粽香。因书报惠远，为我忆檀郎。  
  
卷493_4  【别庞子肃】沈亚之  
自为应仙才，丹砂炼几回。山秋梦桂树，月晓忆瑶台。  
雨雪依岩避，烟云逐步开。今朝龙仗去，早晚鹤书来。  
  
卷493_5  【春色满皇州】沈亚之  
何处春辉好，偏宜在雍州。花明夹城道，柳暗曲江头。  
风软游丝重，光融瑞气浮。斗鸡怜短草，乳燕傍高楼。  
绣毂盈香陌，新泉溢御沟。回看日欲暮，还骑似川流。  
  
卷493_6  【宿白马津寄寇立】沈亚之  
客思听蛩嗟，秋怀似乱砂。剑头悬日影，蝇鼻落灯花。  
天外归鸿断，漳南别路赊。闻君同旅舍，几得梦还家。  
  
卷493_7  【汴州船行赋岸傍所见】沈亚之  
古木晓苍苍，秋林拂岸香。露珠虫网细，金缕兔丝长。  
秋浪时回沫，惊鳞乍触航。蓬烟拈绿线，棘实缀红囊。  
乱穗摇鼯尾，出根挂凤肠。聊持一濯足，谁道比沧浪。  
  
卷493_8  【送文颖上人游天台】沈亚之  
露花浮翠瓦，鲜思起芳丛。此际断客梦，况复别志公。  
既历天台去，言过赤城东。莫说人间事，崎岖尘土中。  
  
卷493_9  【宿后自华阳行次昭应寄王直方】沈亚之  
重归能几日，物意早如春。暖色先骊岫，寒声别雁群。  
川光如戏剑，帆态似翔云。为报东园蝶，南枝日已曛。  
  
卷493_10  【题海榴树呈八叔大人】沈亚之  
曾在蓬壶伴众仙，文章枝叶五云边。几时奉宴瑶台下，  
何日移荣玉砌前。染日裁霞深雨露，凌寒送暖占风烟。  
应笑强如河畔柳，逢波逐浪送张骞。  
  
卷493_11  【西蕃请谒庙】沈亚之  
肃肃层城里，巍巍祖庙清。圣恩覃布濩，异域献精诚。  
冠盖分行列，戎夷辨姓名。礼终齐百拜，心洁表忠贞。  
瑞气千重色，箫韶九奏声。仗移迎日转，旌动逐风轻。  
休运威仪正，年推俎豆盈。不才惭圣泽，空此望华缨。  
  
卷493_12  【劝政楼下观百官献寿】沈亚之  
御气黄花节，临轩紫陌头。早阳生彩仗，霁色入仙楼。  
献寿皆鸳鹭，瞻天在冕旒。菊尊开九日，凤历启千秋。  
乐阕祥烟起，杯酣瑞影收。年年歌舞夕，此地庆皇休。  
  
卷493_13  【山出云】沈亚之  
片云朝出岫，孤色迥难亲。盖小辞山早，根轻触石新。  
飘扬经绿野，明丽照青春。拂树疑舒叶，临江似结鳞。  
从龙方有感，捧日岂无因。看助为霖去，恩沾雨露均。  
  
卷493_14  【曲江亭望慈恩杏花发】沈亚之  
曲台晴好望，近接梵王家。十亩开金地，千株发杏花。  
带云犹误雪，映日欲欺霞。紫陌传香远，红泉落影斜。  
园中春尚早，亭上路非赊。芳景偏堪赏，其如积岁华。  
  
卷493_15  【村居】沈亚之  
有树巢宿鸟，无酒共客醉。月上蝉韵残，梧桐阴绕地。  
独出村舍门，吟剧微风起。萧萧芦荻丛，叫啸如山鬼。  
应缘我憔悴，为我哭秋思。  
  
卷493_16  【春词酬元微之（一作施肩吾诗）】沈亚之  
黄莺啼时春日高，红芳发尽井边桃。  
美人手暖裁衣易，片片轻花落翦刀。  
  
卷493_17  【题侯仙亭】沈亚之  
新创仙亭覆石坛，雕梁峻宇入云端。  
岭北啸猿高枕听，湖南山色卷帘看。  
  
卷493_18  【送庞子肃】沈亚之  
三年游宦也迷津，马困长安九陌尘。  
都作无成不归去，古来妻嫂笑苏秦。  
  
卷493_19  【梦挽秦弄玉】沈亚之  
泣葬一枝红，生同死不同。金钿坠芳草，香绣满春风。  
旧日闻箫处，高楼当月中。梨花寒食夜，深闭翠微宫。  
  
卷493_20  【梦别秦穆公】沈亚之  
击髆舞，恨满烟光无处所。泪如雨，欲拟著辞不成语。  
金凤衔红旧绣衣，几度宫中同看舞。间春日正欢乐，  
日暮东风何处去。  
  
卷493_21  【梦游秦宫（一作题宫门）】沈亚之  
君王多感放东归，从此秦宫不复期。  
春景似伤秦丧主，落花如雨泪胭脂。  
  
卷493_22  【湘中怨】沈亚之  
隆佳秀兮昭盛时，播薰绿兮淑华归。顾室荑与处萼兮，  
潜重房以饰姿。见稚态之韶羞兮，蒙长霭以为帏。  
醉融光兮渺渺瀰瀰，迷千里兮涵烟眉，晨陶陶兮暮熙熙。  
舞婑那之秾条兮，骋盈盈以披迟。酡游颜兮倡蔓卉縠，  
流茜霓兮石发髓旎。（《风光词》）。  
溯青山兮江之隅，拖湘波兮袅绿裾。荷拳拳兮未舒，  
匪同归兮将焉如。（《汜人歌》）。  
  
卷493_23  【文祝延二阕】沈亚之  
闽山之杭杭兮水堋堋，吞荒抱大兮香叠层。  
腾气清浑兮朝昏，神生其中兮宅幽凝。居如山兮惠如水，  
处端卓兮赴下而忘鄙。集人之祈兮从人之所市，  
攀清明兮叩仿佛。我民清兮期吉日，愿听诚兮陈所当。  
侯临我兮恩如光，照导兮天覆。惠流吾兮乐且康，  
恭闻侯兮饮食失常。民萦忧兮心苦疮，饱我之饥兮侯由有谷。  
神有泽兮宜荫沃，脱侯之恙兮归侯之多福。  
群卑勤之恭洁兮，鉴贞盟乎山竹。（右一阕为祈神）。  
兕载吹兮音咿咿，铜铙呶兮睋呼眓睢。樟之盖兮麓下，  
云垂幄兮为帷。合吾民兮将安，维吾侯之康兮乐欣。  
肴盘列兮答神，神摆渔篁兮降拂窣窣。  
右持妓兮左夫人，态修邃兮佻眇。调丹含琼兮瑳佳笑，  
馨炮膻燔兮溢按豆。爵盎无虚兮果摭杂佑，  
秋云清醉兮流融光。巫裾旋兮觋袖翔，  
瞪虚凝兮览回杨。语神欢兮酒云央，望吾侯兮遵赏事。  
朝马驾兮搦宝辔，千弭函弦兮森道骑。吾何乐兮神轩，  
维侯之康兮居游自遂。（右一阕为酬神）。  

## 全唐诗(中)　卷四百九十四

卷494_1  【及第后过扬子江】施肩吾  
忆昔将贡年，抱愁此江边。鱼龙互闪烁，黑浪高于天。  
今日步春草，复来经此道。江神也世情，为我风色好。  
  
卷494_2  【夜宴曲】施肩吾  
兰缸如昼晓不眠，玉堂夜起沈香烟。青娥一行十二仙，  
欲笑不笑桃花然。碧窗弄娇梳洗晚，户外不知银汉转。  
被郎嗔罚琉璃盏，酒入四肢红玉软。  
  
卷494_3  【效古兴】施肩吾  
金雀无旧钗，缃绮无旧裾。唯有一寸心，长贮万里夫。  
南轩夜虫织已促，北牖飞蛾绕残烛。只言众口铄千金，  
谁信独愁销片玉。不知岁晚归不归，又将啼眼缝征衣。  
  
卷494_4  【古别离二首】施肩吾  
古人谩歌西飞燕，十年不见狂夫面。三更风作切梦刀，  
万转愁成系肠线。所嗟不及牛女星，一年一度得相见。  
老母别爱子，少妻送征郎。血流既四面，乃一断二肠。  
不愁寒无衣，不怕饥无粮。惟恐征战不还乡，  
母化为鬼妻为孀。  
  
卷494_5  【壮士行】施肩吾  
一斗之胆撑脏腑，如磥之筋碍臂骨。有时误入千人丛，  
自觉一身横突兀。当今四海无烟尘，胸襟被压不得伸。  
冻枭残虿我不取，污我匣里青蛇鳞。  
  
卷494_6  【代征妇怨】施肩吾  
寒窗羞见影相随，嫁得五陵轻薄儿。长短艳歌君自解，  
浅深更漏妾偏知。画裙多泪鸳鸯湿，云鬓慵梳玳瑁垂。  
何事不看霜雪里，坚贞惟有古松枝。  
  
卷494_7  【送人南游】施肩吾  
见说南行偏不易，中途莫忘寄书频。凌空瘴气堕飞鸟，  
解语山魈恼病人。闽县绿娥能引客，泉州乌药好防身。  
异花奇竹分明看，待汝归来画取真。  
  
卷494_8  【赠边将】施肩吾  
轻生奉国不为难，战苦身多旧箭瘢。玉匣锁龙鳞甲冷，  
金铃衬鹘羽毛寒。皂貂拥出花当背，白马骑来月在鞍。  
犹恐犬戎临虏塞，柳营时把阵图看。  
  
卷494_9  【上礼部侍郎陈情】施肩吾  
九重城里无亲识，八百人中独姓施。弱羽飞时攒箭险，  
蹇驴行处薄冰危。晴天欲照盆难反，贫女如花镜不知。  
却向从来受恩地，再求青律变寒枝。  
  
卷494_10  【早春残雪】施肩吾  
春景照林峦，玲珑雪影残。井泉添碧甃，药圃洗朱栏。  
云路迷初醒，书堂映渐难。花分梅岭色，尘减玉阶寒。  
远称栖松鹤，高宜点露盘。伫逢春律后，阴谷始堪看。  
  
卷494_11  【送端上人游天台】施肩吾  
师今欲向天台去，来说天台意最真。溪过石桥为险处，  
路逢毛褐是真人。云边望字钟声远，雪里寻僧脚迹新。  
只可且论经夏别，莫教琪树两回春。  
  
卷494_12  【惜花】施肩吾  
落尽万株红，无人解系风。今朝芳径里，惆怅锦机空。  
  
卷494_13  【冲夜行】施肩吾  
夜行无月时，古路多荒榛。山鬼遥把火，自照不照人。  
  
卷494_14  【夜愁曲】施肩吾  
歌者歌未绝，愁人愁转增。空把琅玕枝，强挑无心灯。  
  
卷494_15  【杂古词五首】施肩吾  
可怜江北女，惯唱江南曲。摇荡木兰舟，双凫不成浴。  
郎为七上香，妾作笼下灰。归时即暖热，去罢生尘埃。  
夜裁鸳鸯绮，朝织蒲桃绫。欲试一寸心，待缝三尺冰。  
怜时鱼得水，怨罢商与参。不如山栀子，却能结同心。  
红颜感暮花，白日同流水。思君若孤灯，一夜一心死。  
  
卷494_16  【幼女词】施肩吾  
幼女才六岁，未知巧与拙。向夜在堂前，学人拜新月。  
  
卷494_17  【买地词】施肩吾  
买地不惜钱，为多芳桂丛。所期在清凉，坐起闻香风。  
  
卷494_18  【弋阳访古】施肩吾  
行逢葛溪水，不见葛仙人。空抛青竹杖，咒作葛陂神。  
  
卷494_19  【幽居乐】施肩吾  
万籁不在耳，寂寥心境清。无妨数茎竹，时有萧萧声。  
  
卷494_20  【湘川怀古】施肩吾  
湘水终日流，湘妃昔时哭。美色已成尘，泪痕犹在竹。  
  
卷494_21  【秋山吟】施肩吾  
夜吟秋山上，袅袅秋风归。月色清且冷，桂香落人衣。  
  
卷494_22  【寒夜】施肩吾  
三复招隐吟，不知寒夜深。看看西来月，移到青天心。  
  
卷494_23  【湘竹词】施肩吾  
万古湘江竹，无穷奈怨何。年年长春笋，只是泪痕多。  
  
卷494_24  【观花后游慈恩寺】施肩吾  
世事知难了，应须问苦空。羞将看花眼，来入梵王宫。  
  
卷494_25  【乞巧词】施肩吾  
乞巧望星河，双双并绮罗。不嫌针眼小，只道月明多。  
  
卷494_26  【不见来词】施肩吾  
乌鹊语千回，黄昏不见来。漫教脂粉匣，闭了又重开。  
  
卷494_27  【夜起来（一作起夜来）】施肩吾  
香销连理带，尘覆合欢杯。懒卧相思枕，愁吟夜起来。  
  
卷494_28  【笑卿卿词】施肩吾  
笑向卿卿道，耽书夜夜多。出来看玉兔，又欲过银河。  
  
卷494_29  【感遇词】施肩吾  
一种貌如仙，人情要自偏。罗敷有底好，最得使君怜。  
  
卷494_30  【及第后夜访月仙子】施肩吾  
自喜寻幽夜，新当及第年。还将天上桂，来访月中仙。  
  
卷494_31  【定情乐】施肩吾  
敢嗟君不怜，自是命不谐。著破三条裙，却还双股钗。  
感郎双条脱，新破八幅绡。不惜榆荚钱，买人金步摇。  
  
卷494_32  【宿南一上人山房】施肩吾  
窗牖月色多，坐卧禅心静。青鬼来试人，夜深弄灯影。  
  
卷494_33  【兰渚泊】施肩吾  
家在洞水西，身作兰渚客。天昼无纤云，独坐空江碧。  
  
卷494_34  【经吴真君旧宅】施肩吾  
古仙炼丹处，不测何岁年。至今空宅基，时有五色烟。  
  
卷494_35  【古相思】施肩吾  
十访九不见，甚于菖蒲花。可怜云中月，今夜堕我家。  
  
卷494_36  【瀑布】施肩吾  
豁开青冥颠，写出万丈泉。如裁一条素，白日悬秋天。  
  
卷494_37  【金尺石】施肩吾  
丹砂画顽石，黄金横一尺。世较短长，仙家爱平直。  
  
卷494_38  【秋洞宿】施肩吾  
夜深秋洞里，风雨报龙归。何事触人睡，不教胡蝶飞。  
  
卷494_39  【效古词】施肩吾  
姊妹无多兄弟少，举家钟爱年最小。  
有时绕树山鹊飞，贪看不待画眉了。  
  
卷494_40  【山中得刘秀才京书】施肩吾  
自笑家贫客到疏，满庭烟草不能锄。  
今朝谁料三千里，忽得刘京一纸书。  
  
卷494_41  【望夫词】施肩吾  
手爇寒灯向影频，回文机上暗生尘。  
自家夫婿无消息，却恨桥头卖卜人。  
  
卷494_42  【忆四明山泉】施肩吾  
爱彼山中石泉水，幽深夜夜落空里。  
至今忆得卧云时，犹自涓涓在人耳。  
  
卷494_43  【西山静中吟】施肩吾  
重重道气结成神，玉阙金堂逐日新。  
若数西山得道者，连予便是十三人。  
  
卷494_44  【天柱山赠峨嵋田道士】施肩吾  
古称天柱连九天，峨嵋道士栖其巅。  
近闻教得玄鹤舞，试凭驱出青芝田。  
  
卷494_45  【夜岩谣】施肩吾  
夜上幽岩踏灵草，松枝已疏桂枝老。  
新诗几度惜不吟，此处一声风月好。  
  
卷494_46  【岛夷行】施肩吾  
腥臊海边多鬼市，岛夷居处无乡里。  
黑皮年少学采珠，手把生犀照咸水。  
  
卷494_47  【帝宫词】施肩吾  
自得君王宠爱时，敢言春色上寒枝。  
十年宫里无人问，一日承恩天下知。  
  
卷494_48  【叹花词】施肩吾  
前日满林红锦遍，今日绕林看不见。  
空馀古岸泥土中，零落胭脂两三片。  
  
卷494_49  【杜鹃花词】施肩吾  
杜鹃花时夭艳然，所恨帝城人不识。  
丁宁莫遣春风吹，留与佳人比颜色。  
  
卷494_50  【晓光词】施肩吾  
日轮浮动羲和推，东方一轧天门开。  
风神为我扫烟雾，四海荡荡无尘埃。  
  
卷494_51  【望晓词】施肩吾  
揽衣起兮望秋河，濛濛远雾飞轻罗。  
蟠桃树上日欲出，白榆枝畔星无多。  
  
卷494_52  【海边远望】施肩吾  
扶桑枝边红皎皎，天鸡一声四溟晓。  
偶看仙女上青天，鸾鹤无多采云少。  
  
卷494_53  【听南僧说偈词】施肩吾  
师子座中香已发，西方佛偈南僧说。  
惠风吹尽六条尘，清净水中初见月。  
  
卷494_54  【春日美新绿词】施肩吾  
前日萌芽小于粟，今朝草树色已足。  
天公不语能运为，驱遣羲和染新绿。  
  
卷494_55  【对月忆嵩阳故人】施肩吾  
团团月光照西壁，嵩阳故人千里隔。  
不知三十六峰前，定为何处峰前客。  
  
卷494_56  【赠莎地道士】施肩吾  
莎地阴森古莲叶，游龟暗老青苔甲。  
池边道士夸眼明，夜取蟭螟摘蚊睫。  
  
卷494_57  【效古词】施肩吾  
莫愁新得年十六，如蛾双眉长带绿。  
初学箜篌四五人，莫愁独自声前足。  
  
卷494_58  【冬日观早朝】施肩吾  
紫烟捧日炉香动，万马千车踏新冻。  
绣衣年少朝欲归，美人犹在青楼梦。  
  
卷494_59  【观吴偃画松】施肩吾  
君有绝艺终身宝，方寸巧心通万造。  
忽然写出涧底松，笔下看看一枝老。  
  
卷494_60  【题山僧水阁】施肩吾  
山房水阁连空翠，沈沈下有蛟龙睡。  
老僧趺坐入定时，不知花落黄金地。  
  
卷494_61  【登岘亭怀孟生】施肩吾  
岘山自高水自绿，后辈词人心眼俗。  
鹿门才子不再生，怪景幽奇无管属。  
  
卷494_62  【吴中代蜀客吟】施肩吾  
身狎吴儿家在蜀，春深屡唱思乡曲。  
峨眉风景无主人，锦江悠悠为谁绿。  
  
卷494_63  【戏咏榆荚】施肩吾  
风吹榆钱落如雨，绕林绕屋来不住。  
知尔不堪还酒家，漫教夷甫无行处。  
  
卷494_64  【寄李补阙】施肩吾  
苍生应怪君起迟，蒲轮重辗嵩阳道。  
功成名遂来不及，三十六峰仙鹤老。  
  
卷494_65  【贫客吟】施肩吾  
l6毯敝衣无处结，寸心耿耿如刀切。  
今朝欲泣泉客珠，及到盘中却成血。  
  
卷494_66  【诮山中叟】施肩吾  
老人今年八十几，口中零落残牙齿。  
天阴伛偻带嗽行，犹向岩前种松子。  
  
卷494_67  【闻山中步虚声】施肩吾  
何人步虚南峰顶，鹤唳九天霜月冷。  
仙词偶逐东风来，误飘数声落尘境。  
  
卷494_68  【题龙池山人】施肩吾  
主人家在龙池侧，水中有鱼不敢食。  
终朝采药供仙厨，却笑桃花少颜色。  
  
卷494_69  【玩新桃花】施肩吾  
几叹红桃开未得，忽惊造化新装饰。  
一种同沾荣盛时，偏荷清光借颜色。  
  
卷494_70  【山石榴花】施肩吾  
深色胭脂碎剪红，巧能攒合是天公。  
莫言无物堪相比，妖艳西施春驿中。  
  
卷494_71  【玩友人庭竹】施肩吾  
曾去玄洲看种玉，那似君家满庭竹。  
客来不用呼清风，此处挂冠凉自足。  
  
卷494_72  【秋夜山居二首】施肩吾  
幽居正想餐霞客，夜久月寒珠露滴。  
千年独鹤两三声，飞下岩前一枝柏。  
去雁声遥人语绝，谁家素机织新雪。  
秋山野客醉醒时，百尺老松衔半月。  
  
卷494_73  【秋夜山中别友人】施肩吾  
独鹤孤云两难说，明朝又作东西别。  
知君少壮无几年，莫爱闲吟老松月。  
  
卷494_74  【赠别王炼师往罗浮】施肩吾  
道俗骈阗留不住，罗浮山上有心期。  
却愁仙处人难到，别后音书寄与谁。  
  
卷494_75  【春日餐霞阁】施肩吾  
洒水初晴物候新，餐霞阁上最宜春。  
山花四面风吹入，为我铺床作锦茵。  
  
卷494_76  【喜友再相逢】施肩吾  
三十年前与君别，可怜容色夺花红。  
谁知日月相催促，此度见君成老翁。  
  
卷494_77  【候仙词】施肩吾  
西归公子何时降，南岳先生早晚来。  
巡历世间犹未遍，乞求鸾鹤且裴回。  
  
卷494_78  【修仙词】施肩吾  
丹田自种留年药，玄谷长生续命芝。  
世上漫忙兼漫走，不知求己更求谁。  
  
卷494_79  【夏日题方师院】施肩吾  
火天无处买清风，闷发时来入梵宫。  
只向方师小廊下，回看门外是樊笼。  
  
卷494_80  【春游乐】施肩吾  
一年三百六十日，赏心那似春中物。  
草迷曲坞花满园，东家少年西家出。  
  
卷494_81  【仙客归乡词二首】施肩吾  
六合八荒游未半，子孙零落暂归来。  
井边不认捎云树，多是门人在后栽。  
洞中日月洞中仙，不算离家是几年。  
出郭始知人代变，又须抛却古时钱。  
  
卷494_82  【云州饮席】施肩吾  
酒肠虽满少欢情，身在云州望帝城。  
巡次合当谁改令，先须为我打还京。  
  
卷494_83  【戏赠李主簿】施肩吾  
官罢江南客恨遥，二年空被酒中消。  
不知暗数春游处，偏忆扬州第几桥。  
  
卷494_84  【春词（一作沈亚之诗）】施肩吾  
黄鸟啼多春日高，红芳开尽井边桃。  
美人手暖裁衣易，片片轻云落剪刀。  
  
卷494_85  【题景上人山门】施肩吾  
水有青莲沙有金，老僧于此独观心。  
愁人欲寄中峰宿，只恐白猿啼夜深。  
  
卷494_86  【妓人残妆词】施肩吾  
云髻已收金凤凰，巧匀轻黛约残妆。  
不知昨夜新歌响，犹在谁家绕画梁。  
  
卷494_87  【临水亭】施肩吾  
只怪素亭黏黛色，溪烟为我染莓苔。  
欲知源上春风起，看取桃花逐水来。  
  
卷494_88  【听范玄长吟】施肩吾  
声声扣出碧琅玕，能使秋猿欲叫难。  
诗兴未穷心更远，手垂青拂向云看。  
  
卷494_89  【观叶生画花】施肩吾  
心窍玲珑貌亦奇，荣枯只在手中移。  
今朝故向霜天里，点破繁花四五枝。  
  
卷494_90  【洗丹沙词】施肩吾  
千淘万洗紫光攒，夜火荧荧照玉盘。  
恐是麻姑残米粒，不曾将与世人看。  
  
卷494_91  【长安春夜吟】施肩吾  
露盘滴时河汉微，美人灯下裁春衣。  
蟾蜍东去鹊南飞，芸香省中郎不归。  
  
卷494_92  【自述】施肩吾  
箧贮灵砂日日看，欲成仙法脱身难。  
不知谁向交州去，为谢罗浮葛长官。  
  
卷494_93  【少年行】施肩吾  
醉骑白马走空衢，恶少皆称电不如。  
五凤街头新勒辔，半垂衫袖揖金吾。  
  
卷494_94  【越中遇寒食】施肩吾  
去岁清明霅溪口，今朝寒食镜湖西。  
信知天地心不易，还有子规依旧啼。  
  
卷494_95  【赠采药叟】施肩吾  
老去唯将药裹行，无家无累一身轻。  
却教年少取书卷，小字灯前斗眼明。  
  
卷494_96  【清夜忆仙宫子】施肩吾  
夜静门深紫洞烟，孤行独坐忆神仙。  
三清宫里月如昼，十二宫楼何处眠。  
  
卷494_97  【江南怨】施肩吾  
愁见桥边荇叶新，兰舟枕水楫生尘。  
从来不是无莲采，十顷莲塘卖与人。  
  
卷494_98  【送绝尘子归旧隐二首】施肩吾  
云水千重绕洞门，独归何处是桃源。  
仙方不用随身去，留与人间老子孙。  
班藤为杖草为衣，万壑千峰独自归。  
纵令相忆谁相报，桂树岩边人信稀。  
  
卷494_99  【送裴秀才归淮南】施肩吾  
怪来频起咏刀头，枫叶枝边一夕秋。  
又向江南别才子，却将风景过扬州。  
  
卷494_100  【钱塘渡口】施肩吾  
天堑茫茫连沃焦，秦皇何事不安桥。  
钱塘渡口无钱纳，已失西兴两信潮。  
  
卷494_101  【春日宴徐君池亭】施肩吾  
暂凭春酒换愁颜，今日应须醉始还。  
池上有门君莫掩，从教野客见青山。  
  
卷494_102  【山中送友人】施肩吾  
欲折杨枝别恨生，一重枝上一啼莺。  
乱山重叠云相掩，君向乱山何处行。  
  
卷494_103  【寄王少府】施肩吾  
采松仙子徒销日，吃菜山僧枉过生。  
多谢蓝田王少府，人间诗酒最关情。  
  
卷494_104  【赠女道士郑玉华二首】施肩吾  
玄发新簪碧藕花，欲添肌雪饵红砂。  
世间风景那堪恋，长笑刘郎漫忆家。  
明镜湖中休采莲，却师阿母学神仙。  
朱丝误落青囊里，犹是箜篌第几弦。  
  
卷494_105  【寄西台李侍御】施肩吾  
二千馀里采琼瑰，到处伤心瓦砾堆。  
唯有绣衣周柱史，独将珠玉挂西台。  
  
卷494_106  【赠凌仙姥】施肩吾  
阿母从天降几时，前朝惟有汉皇知。  
仙桃不啻三回熟，饱见东方一小儿。  
  
卷494_107  【晚春送王秀才游剡川】施肩吾  
越山花去剡藤新，才子风光不厌春。  
第一莫寻溪上路，可怜仙女爱迷人。  
  
卷494_108  【冯上人院】施肩吾  
扰扰凡情逐水流，世间多喜复多忧。  
一回行到冯公院，便欲令人百事休。  
  
卷494_109  【金吾词】施肩吾  
行拥朱轮锦幨儿，望仙门外叱金羁。  
染须偷嫩无人觉，唯有平康小妇知。  
  
卷494_110  【观舞女】施肩吾  
缠红结紫畏风吹，袅娜初回弱柳枝。  
买笑未知谁是主，万人心逐一人移。  
  
卷494_111  【鄠县村居】施肩吾  
欲住村西日日慵，上山无水引高踪。  
谁能求得秦皇术，为我先驱紫阁峰。  
  
卷494_112  【酬周秀才】施肩吾  
三展蜀笺皆郢曲，我心珍重甚琼瑶。  
应缘水府龙神睡，偷得蛟人五色绡。  
  
卷494_113  【旅次文水县喜遇李少府】施肩吾  
为君三日废行程，一县官人是酒朋。  
共忆襄阳同醉处，尚书坐上纳银觥。  
  
卷494_114  【夏雨后题青荷兰若】施肩吾  
僧舍清凉竹树新，初经一雨洗诸尘。  
微风忽起吹莲叶，青玉盘中泻水银。  
  
卷494_115  【途中逢少女】施肩吾  
身倚西门笑向东，牡丹初折一枝红。  
市头日卖千般镜，知落谁家新匣中。  
  
卷494_116  【山中玩白鹿】施肩吾  
绕洞寻花日易销，人间无路得相招。  
呦呦白鹿毛如雪，踏我桃花过石桥。  
  
卷494_117  【山居乐】施肩吾  
鸾鹤每于松下见，笙歌常向坐中闻。  
手持十节龙头杖，不指虚空即指云。  
  
卷494_118  【襄阳曲】施肩吾  
大堤女儿郎莫寻，三三五五结同心。  
清晨对镜理容色，意欲取郎千万金。  
  
卷494_119  【望夫词二首】施肩吾  
看看北雁又南飞，薄幸征夫久不归。  
蟢子到头无信处，凡经几度上人衣。  
何事经年断书信，愁闻远客说风波。  
西家还有望夫伴，一种泪痕儿最多。  
  
卷494_120  【少妇游春词】施肩吾  
簇锦攒花斗胜游，万人行处最风流。  
无端自向春园里，笑摘青梅叫阿侯。  
  
卷494_121  【折柳枝】施肩吾  
伤见路边杨柳春，一重折尽一重新。  
今年还折去年处，不送去年离别人。  
  
卷494_122  【归将吟】施肩吾  
百战放归成老翁，馀生得出死人中。  
今朝授敕三回舞，两赐青娥又拜公。  
  
卷494_123  【惜花词】施肩吾  
千树繁红绕碧泉，正宜尊酒对芳年。  
明朝欲饮还来此，只怕春风却在前。  
  
卷494_124  【抛缠头词】施肩吾  
翠娥初罢绕梁词，又见双鬟对舞时。  
一抱红罗分不足，参差裂破凤凰儿。  
  
卷494_125  【望骑马郎】施肩吾  
碧蹄新压步初成，玉色郎君弄影行。  
赚杀唱歌楼上女，伊州误作石州声。  
  
卷494_126  【春日钱塘杂兴二首】施肩吾  
酒姥溪头桑袅袅，钱塘郭外柳毵毵。  
路逢邻妇遥相问，小小如今学养蚕。  
西邻年少问东邻，柳岸花堤几处新。  
昨夜雨多春水阔，隔江桃叶唤何人。  
  
卷494_127  【玩手植松】施肩吾  
却思毫末栽松处，青翠才将众草分。  
今日散材遮不得，看看气色欲凌云。  
  
卷494_128  【夜笛词】施肩吾  
皎洁西楼月未斜，笛声寥亮入东家。  
却令灯下裁衣妇，误剪同心一半花。  
  
卷494_129  【赠郑伦吹凤管】施肩吾  
喃喃解语凤凰儿，曾听梨园竹里吹。  
谁谓五陵年少子，还将此曲暗相随。  
  
卷494_130  【蜀茗词】施肩吾  
越碗初盛蜀茗新，薄烟轻处搅来匀。  
山僧问我将何比，欲道琼浆却畏嗔。  
  
卷494_131  【春霁】施肩吾  
煎茶水里花千片，候客亭中酒一樽。  
独对春光还寂寞，罗浮道士忽敲门。  
  
卷494_132  【讽山云】施肩吾  
闲云生叶不生根，常被重重蔽石门。  
赖有风帘能扫荡，满山晴日照乾坤。  
  
卷494_133  【日晚归山词】施肩吾  
虎迹新逢雨后泥，无人家处洞边溪。  
独行归客晚山里，赖有鹧鸪临路岐。  
  
卷494_134  【玩花词】施肩吾  
今朝造化使春风，开折西施面上红。  
竟日眼前犹不足，数株舁入寸心中。  
  
卷494_135  【长安早春】施肩吾  
报花消息是春风，未见先教何处红。  
想得芳园十馀日，万家身在画屏中。  
  
卷494_136  【再酬李先辈】施肩吾  
清辞再发郢人家，字字新移锦上花。  
能使龙宫买绡女，低回不敢织轻霞。  
  
卷494_137  【寄隐者】施肩吾  
路绝空林无处问，幽奇山水不知名。  
松门拾得一片屐，知是高人向此行。  
  
卷494_138  【寄四明山子】施肩吾  
高栖只在千峰里，尘世望君那得知。  
长忆去年风雨夜，向君窗下听猿时。  
  
卷494_139  【观美人】施肩吾  
漆点双眸鬓绕蝉，长留白雪占胸前。  
爱将红袖遮娇笑，往往偷开水上莲。  
  
卷494_140  【收妆词】施肩吾  
斜月胧胧照半床，茕茕孤妾懒收妆。  
灯前再览青铜镜，枉插金钗十二行。  
  
卷494_141  【仙女词】施肩吾  
仙女群中名最高，曾看王母种仙桃。  
手题金简非凡笔，道是天边玉兔毛。  
  
卷494_142  【仙翁词】施肩吾  
世间无远可为游，六合朝行夕已周。  
坛上夜深风雨静，小仙乘月击苍虬。  
  
卷494_143  【遇李山人】施肩吾  
游山游水几千重，二十年中一度逢。  
别易会难君且住，莫交青竹化为龙。  
  
卷494_144  【同张炼师溪行】施肩吾  
青溪道士紫霞巾，洞里仙家旧是邻。  
每见桃花逐流水，无回不忆武陵人。  
  
卷494_145  【桃源词二首】施肩吾  
夭夭花里千家住，总为当时隐暴秦。  
归去不论无旧识，子孙今亦是他人。  
秦世老翁归汉世，还同白鹤返辽城。  
纵令记得山川路，莫问当时州县名。  
  
卷494_146  【送道友游山】施肩吾  
欲驻如今未老形，万重山上九芝清。  
君今若问采芝路，踏水踏云攀杳冥。  
  
卷494_147  【赠王屋刘道士】施肩吾  
小有洞中长住客，大罗天下后来仙。  
出门即是寻常处，未可还它跨鹤鞭。  
  
卷494_148  【谢自然升仙】施肩吾  
分明得道谢自然，古来漫说尸解仙。  
如花年少一女子，身骑白鹤游青天。  
  
卷494_149  【秋吟献李舍人】施肩吾  
肠结愁根酒不消，新惊白发长愁苗。  
主司傥许题名姓，笔下看成度海桥。  
  
卷494_150  【山中喜静和子见访】施肩吾  
绝壁深溪无四邻，每逢猿鹤即相亲。  
小奴惊出垂藤下，山犬今朝吠一人。  
  
卷494_151  【春日题罗处士山舍】施肩吾  
乱叠千峰掩翠微，高人爱此自忘机。  
春风若扫阶前地，便是山花带锦飞。  
  
卷494_152  【访松岭徐炼师】施肩吾  
千仞峰头一谪仙，何时种玉已成田。  
开经犹在松阴里，读到南华第几篇。  
  
卷494_153  【江南织绫词】施肩吾  
卿卿买得越人丝，贪弄金梭懒画眉。  
女伴能来看新bE，鸳鸯正欲上花枝。  
  
卷494_154  【宿兰若】施肩吾  
听钟投宿入孤烟，岩下病僧犹坐禅。  
独夜客心何处是，秋云影里一灯然。  
  
卷494_155  【题禅僧院】施肩吾  
栖禅枝畔数花新，飞作琉璃池上尘。  
谷鸟自啼猿自叫，不能愁得定中人。  
  
卷494_156  【送绝粒僧】施肩吾  
碧洞青萝不畏深，免将饥渴累禅心。  
若期野客来相访，一室无烟何处寻。  
  
卷494_157  【早春游曲江】施肩吾  
芳处亦将枯槁同，应缘造化未施功。  
羲和若拟动炉鞴，先铸曲江千树红。  
  
卷494_158  【佳人览镜】施肩吾  
每坐台前见玉容，今朝不与昨朝同。  
良人一夜出门宿，减却桃花一半红。  
  
卷494_159  【遇王山人】施肩吾  
每欲寻君千万峰，岂知人世也相逢。  
一瓢遗却在何处，应挂天台最老松。  
  
卷494_160  【遇醉道士】施肩吾  
霞帔寻常带酒眠，路傍疑是酒中仙。  
醉来不住人家宿，多向远山松月边。  
  
卷494_161  【送人归台州】施肩吾  
莫驱归骑且徘徊，更遣离情四五杯。  
醉后不忧迷客路，遥看瀑布识天台。  
  
卷494_162  【赠施仙姑】施肩吾  
缥缈吾家一女仙，冰容虽小不知年。  
有时频夜看明月，心在嫦娥几案边。  
  
卷494_163  【山院观花】施肩吾  
初来唯见空树枝，今朝满院花如雪。  
门前为报诸少年，明日来迟不堪折。  
  
卷494_164  【经桃花夫人庙】施肩吾  
谁能枉驾入荒榛，随例形相土木身。  
不及连山种桃树，花开犹得识夫人。  
  
卷494_165  【代农叟吟】施肩吾  
且将一笑悦丰年，渐老那能日日眠。  
引客特来山地上，坐看秋水落红莲。  
  
卷494_166  【下第春游】施肩吾  
羁情含蘖复含辛，泪眼看花只似尘。  
天遣春风领春色，不教分付与愁人。  
  
卷494_167  【送僧游越】施肩吾  
麻衣年少雪为颜，却笑孤云未是闲。  
此去若逢花柳月，栖禅莫向苎罗山。  
  
卷494_168  【遇越州贺仲宣】施肩吾  
君在镜湖西畔住，四明山下莫经春。  
门前几个采莲女，欲泊莲舟无主人。  
  
卷494_169  【江南积雨叹】施肩吾  
人厌为霖水毁溪，床边生菌路成泥。  
雨师一日三回到，栋里闲云岂得栖。  
  
卷494_170  【云中道上作】施肩吾  
羊马群中觅人道，雁门关外绝人家。  
昔时闻有云中郡，今日无云空见沙。  
  
卷494_171  【同诸隐者夜登四明山】施肩吾  
半夜寻幽上四明，手攀松桂触云行。  
相呼已到无人境，何处玉箫吹一声。  
  
卷494_172  【戏郑申府】施肩吾  
年少郑郎那解愁，春来闲卧酒家楼。  
胡姬若拟邀他宿，挂却金鞭系紫骝。  
  
卷494_173  【宿干越亭】施肩吾  
琵琶洲上人行绝，干越亭中客思多。  
月满秋江山冷落，不知谁问夜如何。  
  
卷494_174  【少女词二首】施肩吾  
娇羞不肯点新黄，踏过金钿出绣床。  
信物无端寄谁去，等闲裁破锦鸳鸯。  
同心带里脱金钱，买取头花翠羽连。  
手执木兰犹未惯，今朝初上采菱船。  
  
卷494_175  【冬词】施肩吾  
锦绣堆中卧初起，芙蓉面上粉犹残。  
台前也欲梳云髻，只怕盘龙手捻难。  
  
卷494_176  【昭君怨】施肩吾  
马上徒劳别恨深，总缘如玉不输金。  
已知贱妾无归日，空荷君王有悔心。  
  
卷494_177  【赠仙子】施肩吾  
欲令雪貌带红芳，更取金瓶泻玉浆。  
凤管鹤声来未足，懒眠秋月忆萧郎。  
  
卷494_178  【越溪怀古】施肩吾  
忆昔西施人未求，浣纱曾向此溪头。  
一朝得侍君王侧，不见玉颜空水流。  
  
卷494_179  【秋夜山中赠别友人】施肩吾  
何处邀君话别情，寒山木落月华清。  
莫愁今夜无诗思，已听秋猿第一声。  
  
卷494_180  【大堤新咏】施肩吾  
行路少年知不知，襄阳全欠旧来时。  
宜城贾客载钱出，始觉大堤无女儿。  
  
卷494_181  【宿四明山】施肩吾  
黎洲老人命余宿，杳然高顶浮云平。  
下视不知几千仞，欲晓不晓天鸡声。  
  
卷494_182  【禁中新柳】施肩吾  
万条金钱带春烟，深染青丝不直钱。  
又免生当离别地，宫鸦啼处禁门前。  
  
卷494_183  【酬张明府】施肩吾  
潘令新诗忽寄来，分明绣段对花开。  
此时欲醉红楼里，正被歌人劝一杯。  
  
卷494_184  【安吉天宁寺闻磬】施肩吾  
玉磬敲时清夜分，老龙吟断碧天云。  
邻房逢见广州客，曾向罗浮山里闻。  
  
卷494_185  【句】施肩吾  
年来如抛梭，不老应不得。（以下见《纪事》）。  
花眼绽红斟酒看，药心抽绿带烟锄。（赠友人下第闲居）知  
颠狂楚客歌成雪，媚赖吴娘笑是盐。  
荷翻紫盖摇波面，蒲莹青刀插水湄。  
烟黏薜荔龙须软，雨压芭蕉凤翅垂。（二联并百韵，  
山居诗所存，不见其全）知  
茶为涤烦子，酒为忘忧君。（见《说郛》）。  
锄药顾老叟，焚香呼小青。（见陈继儒《珍珠船》）斋  
遗却白鸡呼喌喌。（见《野客丛谈》）。  
五通本是佛家奴，身著青衣一足无。（寺宿为五通所挠作。  
以下见《海录碎事》）古  
天边有仙药，为我补三关。  
世人谁不爱年长，所欲皆非保命方。  
但看日及花，惟是朝可怜。（《槿花》）。  
池塘已长鸡头叶，篱落初开狗脊花。（赠临平湖主人）古  
出路船为脚，供官本是奴。（《赠盐官主人》）斋  
一言感著热铁心，为人剑下偷青娥。（《老侠词》）主  
青鬓丈人不识愁。  

## 全唐诗(中)　卷四百九十五

卷495_1  【不赴拾遗召】费冠卿  
君亲同是先王道，何如骨肉一处老。  
也知臣子合佐时，自古荣华谁可保。  
  
卷495_2  【闲居即事】费冠卿  
生计唯将三尺僮，学他贤者隐墙东。照眠夜后多因月，  
扫地春来只藉风。几处红旗驱战士，一园青草伴衰翁。  
子房仙去孔明死，更有何人解指踪。  
  
卷495_3  【酬范中丞见】费冠卿  
花宫柳陌正从行，紫袂金鞍问姓名。战国方须礼干木，  
康时何必重侯嬴。捧将束帛山僮喜，传示银钩邑客惊。  
直为云泥相去远，一言知己杀身轻。  
  
卷495_4  【秋日与冷然上人寺庄观稼】费冠卿  
世人从扰扰，独自爱身闲。美景当新霁，随僧过远山。  
村桥出秋稼，空翠落澄湾。唯有中林犬，犹应望我还。  
  
卷495_5  【题中峰】费冠卿  
中峰高拄泬寥天，上有茅庵与石泉。  
晴景猎人曾望见，青蓝色里一僧禅。  
  
卷495_6  【蒙召拜拾遗书情二首】费冠卿  
拾遗帝侧知难得，官紧才微恐不胜。  
好是中朝绝亲友，九华山下诏来征。  
三千里外一微臣，二十年来任运身。  
今日忽蒙天子召，自惭惊动国中人。  
  
卷495_7  【挂树藤】费冠卿  
本为独立难，寄彼高树枝。蔓衍数条远，溟濛千朵垂。  
向日助成阴，当风藉持危。谁言柔可屈，坐见蟠蛟螭。  
  
卷495_8  【枕流石】费冠卿  
不为幽岸隐，古色涵空出。愿以清泚流，鉴此坚贞质。  
傍临玉光润，时泻苔花密。往往惊游鳞，尚疑垂钓日。  
  
卷495_9  【久居京师感怀诗】费冠卿  
茕独不为苦，求名始辛酸。上国无交亲，请谒多少难。  
九月风到面，羞汗成冰片。求名俟公道，名与公道远。  
力尽得一名，他喜我且轻。家书十年绝，归去知谁荣。  
马嘶渭桥柳，特地起秋声。  
  
卷495_10  【答萧建】费冠卿  
自地上青峰，悬崖一万重。践危频侧足，登堑半齐胸。  
飞狖啼攀桂，游人喘倚松。入林寒[z9 _blank ]々，近瀑雨濛濛。  
径滑石棱上，寺开山掌中。幡花扑净地，台殿印晴空。  
胜境层层别，高僧院院逢。泉鱼候洗钵，老玃戏撞钟。  
外户凭云掩，中厨课水舂。搜泥时和面，拾橡半添穜。  
渡壑缘槎险，持灯入洞穷。夹天开壁峭，透石蹙波雄。  
润蔼清无土，潭深碧有龙。畬田一片净，谷树万株浓。  
野客登临惯，山房幽寂同。寒炉树根火，夏牖竹稍风。  
边鄙筹贤相，黔黎托圣躬。君能弃名利，岁晏一相从。  
  
卷495_31  【代书问费征君九华亭】萧建  
见说九华峰上寺，日宫犹在下方开。  
其中幽境客难到，请为诗中图画来。  
  
卷495_32  【献主文】刘虚白  
二十年前此夜中，一般灯烛一般风。  
不知岁月能多少，犹著麻衣待至公。  
  
卷495_33  【句】刘虚白  
知道醉乡无户税，任他荒却下丹田。  
  
卷495_34  【山出云（元和元年试）】张复  
山静云初吐，霏微触石新。无心离碧岫，有叶占青春。  
散类如虹气，轻同不让尘。凌空还似翼，映润欲成鳞。  
异起临汾鼎，疑随出峡神。为霖终济旱，非独降贤人。  
  
卷495_35  【山出云】张胜之  
片云初出岫，孤迥色难亲。盖小辞山近，根轻触石新。  
飘飖经绿野，明丽照晴春。拂树疑舒叶，临流似结鳞。  
从龙方有感，捧日岂无因。看取为霖去，恩沾雨露均。  

## 全唐诗(中)　卷四百九十六

卷496_1  【送狄尚书镇太原】姚合  
授钺儒生贵，倾朝赴饯筵。麾幢官在省，礼乐将临边。  
代马龙相杂，汾河海暗连。远戎移帐幕，高鸟避旌旃。  
天下屯兵处，皇威破虏年。防秋嫌垒近，入塞必身先。  
中外恩重叠，科名岁接连。散材无所用，老向琐闱眠。  
  
卷496_2  【送杨尚书祭西岳】姚合  
报功严祀典，宠诏下明庭。酒气飘林岭，香烟入杳冥。  
乐清三奏备，词直百神听。衣拂云霞湿，诗通水石灵。  
何因逐驺骑，暂得到岩扃。  
  
卷496_3  【送李侍御过夏州（一作送李廓侍郎）】姚合  
酬恩不顾名，走马觉身轻。迢递河边路，苍茫塞上城。  
沙寒无宿雁，虏近少闲兵。饮罢挥鞭去，旁人意气生。  
  
卷496_4  【送李起居赴池州】姚合  
天子念疲民，分忧辍侍臣。红旗高起焰，绿野静无尘。  
阙下亲知别，江南惠化新。朝昏即千里，且愿话逡巡。  
  
卷496_5  【送刘詹事赴寿州】姚合  
殷勤莫遽起，四坐悉同袍。世上诗难得，林中酒更高。  
隋堤傍杨柳，楚驿在波涛。别后书频寄，无辞费笔毫。  
  
卷496_6  【送裴大夫赴亳州】姚合  
杭人遮道路，垂泣浙江前。谯国迎舟舰，行歌汴水边。  
周旋君量远，交代我才偏。寒日严旌戟，晴风出管弦。  
一杯诚淡薄，四坐愿留连。异政承殊泽，应为天下先。  
  
卷496_7  【送徐州韦仅行军】姚合  
饯幕俨征轩，行军归大藩。山程度函谷，水驿到夷门。  
晓日诗情远，春风酒色浑。逡巡何足贵，所贵尽残樽。  
  
卷496_8  【送刘禹锡郎中赴苏州】姚合  
三十年来天下名，衔恩东守阖闾城。初经咸谷眠山驿，  
渐入梁园问水程。霁日满江寒浪静，春风绕郭白蘋生。  
虎丘野寺吴中少，谁伴吟诗月里行。  
州城全是故吴宫，香径难寻古藓中。云水计程千里远，  
轩车送别九衢空。鹤声高下听无尽，潮色朝昏望不同。  
太守吟诗人自理，小斋闲卧白蘋风。  
  
卷496_9  【送贾谟赴共城营田】姚合  
上国羞长选，戎装贵所从。山田依法种，兵食及时供。  
水气诗书软，岚烟笔砚浓。几时无事扰，相见得从容。  
  
卷496_10  【送裴宰君】姚合  
见说为官处，烟霞思不穷。夜猿啼户外，瀑水落厨中。  
名药人难识，仙山路易通。还应施静化，谁复与君同。  
  
卷496_11  【送顾非熊下第归越】姚合  
失意寻归路，亲知不复过。家山去城远，日月在船多。  
楚塞数逢雁，浙江长有波。秋风别乡老，还听鹿鸣歌。  
  
卷496_12  【送雍陶游蜀】姚合  
春色三千里，愁人意未开。木梢穿栈出，雨势隔江来。  
荒馆因花宿，深山羡客回。相如何物在，应只有琴台。  
  
卷496_13  【送崔约下第归扬州】姚合  
满座诗人吟送酒，离城此会亦应稀。春风下第时称屈，  
秋卷呈亲自束归。日晚山花当马落，天阴水鸟傍船飞。  
江边道路多苔藓，尘土无由得上衣。  
  
卷496_14  【送李廓侍御赴西川行营】姚合  
不道弓箭字，罢官唯醉眠。何人荐筹策，走马逐旌旃。  
阵变孤虚外，功成语笑前。从今巂州路，无复有烽烟。  
  
卷496_15  【送杨尚书赴东川】姚合  
却縠诗书将，衔恩赴梓州。绕身垂印绶，护马执戈矛。  
剑阁和铭峭，巴江带字流。从来皆惜别，此别复何愁。  
  
卷496_16  【送邢郎中赴太原】姚合  
上将得良策，恩威作长城。如今并州北，不见有胡兵。  
晋野雨初足，汾河波亦清。所从古无比，意气送君行。  
  
卷496_17  【送裴中丞赴华州】姚合  
我梦何曾应，看君渡浐川。自无仙掌分，非是圣心偏。  
径草多生药，庭花半落泉。间有此郡，况在凤城边。  
  
卷496_18  【送徐员外赴河中从事】姚合  
赤府从军美，儒衣结束轻。凉飙下山寺，晓浪满关城。  
闲坐饶诗景，高眠长道情。将军不战术，计日立功名。  
  
卷496_19  【送殷尧藩侍御赴同州】姚合  
吟诗掷酒船，仙掌白楼前。从事关中贵，主人天下贤。  
此生无了日，终岁踏离筵。何计因归去，深山恣意眠。  
  
卷496_20  【送崔中丞赴郑州】姚合  
仆射陂前郡，清高越四邻。丹霄凤诏下，太守虎符新。  
雾湿关城月，花香驿路尘。连枝相庭树，岁岁一家春。  
  
卷496_21  【送丁端公赴河阴】姚合  
炎天木叶焦，晓夕绝凉飙。念子独归县，何人不在朝。  
市连风浪动，帆彻海门遥。饮尽樽中酒，同年同寂寥。  
  
卷496_22  【送郑尚书赴兴元】姚合  
儒有登坛贵，何人得此功。红旗烧密雪，白马踏长风。  
斧钺来天上，诗书理汉中。方知百胜略，应不在弯弓。  
  
卷496_23  【送田使君赴蔡州】姚合  
长年离别情，百盏酒须倾。诗外应无思，人间半是行。  
路遥嘶白马，林断出红旌。功业今应立，淮西有劲兵。  
  
卷496_24  【送无可上人游边】姚合  
一钵与三衣，经行远近随。出家还养母，持律复能诗。  
春雪离京厚，晨钟近塞迟。亦知莲府客，夜坐喜同师。  
  
卷496_25  【送僧】姚合  
人间扰扰唯闲事，自见高人只有诗。  
寂寞嵩峰云外寺，常多梦里过斋时。  
城中听得新经论，却过关东说向人。  
旧国门徒终日望，见时应是见真身。  
  
卷496_26  【送宋慎言】姚合  
童稚便知闻，如今只有君。百篇诗尽和，一盏酒须分。  
驿路多连水，州城半在云。离情同落叶，向晚更纷纷。  
  
卷496_27  【送家兄赴任昭义】姚合  
早得白眉名，之官濠上城。别离浮世事，迢递长年情。  
广陌垂花影，遥林起雨声。出关春草长，过汴夏云生。  
黠吏先潜去，疲人相次迎。宴馀和酒拜，魂梦共东行。  
  
卷496_28  【送崔玄亮赴果州冬夜宴韩卿宅】姚合  
兰烛照重茵，飞杯复几分。寒不寐，上客晓离群。  
骑吏缘青壁，旌旗度白云。剑铭生藓色，巴字叠冰文。  
华省思仙侣，疲民爱使君。泠泠唯自适，郡邸有谁闻。  
  
卷496_29  【送喻凫校书归毗陵】姚合  
主人庭叶黑，诗稿更谁书。阙下科名出，乡中赋籍除。  
山春烟树众，江远晚帆疏。吾亦家吴者，无因到弊庐。  
  
卷496_30  【送董正字武归常州觐亲】姚合  
路岐知不尽，离别自无穷。行客心方切，主人樽未空。  
楚樯收月下，江树在潮中。各还家去，还家庆不同。  
  
卷496_31  【送萧正字往蔡州贺裴相淮西平】姚合  
相府旌旄重，还邀上客行。今朝郭门路，初彻蔡州城。  
从马唯提酒，防身不要兵。从来皆作使，君去是时平。  
  
卷496_32  【送进士田卓入华山】姚合  
何物随身去，六经与一琴。辞家计已久，入谷住应深。  
偶坐僧同石，闲书叶满林。业成须谒帝，无贮白云心。  
  
卷496_33  【送右司薛员外赴处州】姚合  
怀中天子书，腰下使君鱼。瀑布和云落，仙都与世疏。  
远程兼水陆，半岁在舟车。相送难相别，南风入夏初。  
  
卷496_34  【送王建秘书往渭南庄】姚合  
白须芸阁吏，羸马月中行。庄僻难寻路，官闲易出城。  
看山多失饭，过寺故题名。秋日田家作，唯添集卷成。  
  
卷496_35  【送殷尧藩侍御游山南】姚合  
诗境西南好，秋深昼夜蛩。家连水影，驿路在山峰。  
谷静云生石，天寒雪覆松。我为公府系，不得此相从。  
  
卷496_36  【送李植侍御】姚合  
圣代无邪触，空林獬豸归。谁知陇山鸟，长绕玉楼飞。  
风雨依山急，云泉入郭微。无同昔年别，别后寄书稀。  
  
卷496_37  【送王澹】姚合  
常省为官处，门前数树松。寻山屐费齿，书石笔无锋。  
果熟猿偷乱，花繁鸟语重。今来为客去，惜取最高峰。  
  
卷496_38  【送崔之仁（一作别刘得仁）】姚合  
欲出还成住，前程甚谪迁。佯眠随客醉，愁坐似僧禅。  
旧国归何处，春山买欠钱。几时无一事，长在故人边。  
  
卷496_39  【送孙山人】姚合  
山翁来帝里，不肯住多时。尘土衣裳重，腥膻仆隶饥。  
林中愁不到，城外老应迟。喧寂一为别，相逢未有期。  
  
卷496_40  【送费骧】姚合  
兄寒弟亦饥，力学少闲时。何路免为客，无门卖得诗。  
几人携酒送，独我入山迟。少小同居止，今朝始别离。  
  
卷496_41  【送河中杨少府宴崔驸马宅】姚合  
凤凰楼下醉醺醺，晚出东门蝉渐闻。不使乡人治驿路，  
却将家累宿山云。闲时采药随僧去，每月请钱共客分。  
县吏若非三载满，自知无计更寻君。  
  
卷496_42  【送文著上人游越】姚合  
水石随缘岂计程，东吴相遇别西京。夜禅月下袈裟湿，  
晓上山巅锡杖鸣。念我为官应易老，羡师依佛学无生。  
越中多有前朝寺，处处铁钟石磬声。  
  
卷496_43  【送无可上人游越（一作送无可住越州）】姚合  
清晨相访立门前，麻履方袍一少年。懒读经文求作佛，  
愿攻诗句觅升仙。芳春山影花连寺，独夜潮声月满船。  
今日送行偏惜别，共师文字有因缘。  
  
卷496_44  【送洛阳张员外】姚合  
饯客未归城，东来驺骑迎。千山嵩岳峭，百县洛阳清。  
朔雁和云度，川风吹雨晴。藓庭公事暇，应只独吟行。  
  
卷496_45  【送少府田中丞入西蕃】姚合  
萧关路绝久，石堠亦为尘。护塞空兵帐，和戎在使臣。  
风沙去国远，雨雪换衣频。若问凉州事，凉州多汉人。  
  
卷496_46  【送王龟处士】姚合  
送客客为谁，朱门处士稀。唯修曾子行，不著老莱衣。  
古寺随僧饭，空林共鸟归。壶中驻年药，烧得献庭闱。  
  
卷496_47  【送崔郎中赴常州】姚合  
贵是鴒原在紫微，荣逢知己领黄扉。间盛事今全得，  
江上政声复欲归。风起满城山果落，雨馀穿宅水禽飞。  
昔年尝作毗陵客，石峭泉清天下稀。  
  
卷496_48  【送林使君赴邵州】姚合  
诏书飞下五云间，才子分符不等闲。驿路算程多是水，  
州图管地少于山。江头斑竹寻应遍，洞里丹砂自采还。  
清净化人人自理，终朝无事更相关。  
  
卷496_49  【送别友人（一作别友人山居）】姚合  
独向山中觅紫芝，山人勾引住多时。摘花浸酒春愁尽，  
烧竹煎茶夜卧迟。泉落林梢多碎滴，松生石底足旁枝。  
明朝却欲归城市，问我来期总不知。  
  
卷496_50  【送李琮归灵州觐省】姚合  
饯席离人起，贪程醉不眠。风沙移道路，仆马识山川。  
塞树花开小，关城雪下偏。胡尘今已尽，应便促朝天。  
  
卷496_51  【送任畹评事赴沂海】姚合  
掷笔不作尉，戎衣从嫖姚。严冬入都门，仆马气益豪。  
沂州右镇雄，士勇旌旗高。洛东无忧虞，半夜开虎牢。  
丈夫贵功勋，不贵爵禄饶。仰眠作书生，衣食何由销。  
任生非常才，临事胆不摇。必当展长画，逆波斩鲸鳌。  
九陌尘土黑，话别立远郊。孟坚勒燕然，岂独在汉朝。  
  
卷496_52  【送李馀及第归蜀】姚合  
蜀山高岧峣，蜀客无平才。日饮锦江水，文章盈其怀。  
十年作贡宾，九年多邅回。春来登高科，升天得梯阶。  
手持冬集书，还家献庭闱。生此为荣，得如君者稀。  
李白蜀道难，羞为无成归。子今称意行，所历安觉危。  
与子久相从，今朝忽乖离。风飘海中船，会合难自期。  
长安米价高，伊我常渴饥。临岐歌送子，无声但陈词。  
义交外不亲，利交内相违。勉子慎其道，急若食与衣。  
苦爇道路赤，行人念前驰。一杯不可轻，远别方自兹。  
  
卷496_53  【送饶州张使君】姚合  
鄱阳胜事闻难比，千里连连是稻畦。山寺去时通水路，  
郡图开处是诗题。化行应免农人困，庭静惟多野鹤栖。  
饮罢春明门外别，萧条驿路夕阳低。  
  
卷496_54  【送张宗原】姚合  
东门送客道，春色如死灰。一客失意行，十客颜色低。  
住者既无家，去者又非归。穷愁一成疾，百药不可治。  
子贤我且愚，命分不合齐。谁开蹇踬门，日日同游栖。  
子行何所之，切切食与衣。谁能买仁义，令子无寒饥。  
野田不生草，四向生路岐。士人甚商贾，终日须东西。  
鸿雁春北去，秋风复南飞。勉君向前路，无失相见期。  
  
卷496_55  【送王求】姚合  
士有经世筹，自无活身策。求食道路间，劳困甚徒役。  
我身与子同，日被饥寒迫。侧望卿相门，难入坚如石。  
为农昧耕耘，作商迷贸易。空把书卷行，投人买罪责。  
六月南风多，苦旱土色赤。坐家心尚焦，况乃远作客。  
羸马出郭门，饯饮晓连夕。愿君似醉肠，莫谩生忧戚。  
  
卷496_56  【送朱庆馀及第后归越】姚合  
劝君缓上车，乡里有吾庐。未得同归去，空令相见疏。  
山晴栖鹤起，天晓落潮初。此庆将谁比，献亲冬集书。  
  
卷496_57  【送朱庆馀越州归觐】姚合  
乡书落姓名，太守拜亲荣。访我波涛郡，还家雾雨城。  
海山窗外近，镜水世间清。何计随君去，邻墙过此生。  
  
卷496_58  【送任尊师归蜀觐亲】姚合  
白云修道者，归去春风前。玉简通仙籍，金丹驻母年。  
锦文江一色，酒气雨相连。众说君平死，真师易义全。  
  
卷496_59  【送友人游蜀】姚合  
送君一壶酒，相别野庭边。马上过秋色，舟中到锦川。  
峡猿啼夜雨，蜀鸟噪晨烟。莫便不回首，风光促几年。  
  
卷496_60  【送杜立归蜀】姚合  
迢递三千里，西南是去程。杜陵家已尽，蜀国客重行。  
雪照巴江色，风吹栈阁声。马嘶山稍暖，人语店初明。  
旅梦心多感，孤吟气不平。谁为李白后，为访锦官城。  
  
卷496_61  【送韩湘赴江西从事】姚合  
年少登科客，从军诏命新。行装有兵器，祖席尽诗人。  
细雨湘城暮，微风楚水春。浔阳应足雁，梦泽岂无尘。  
猿叫来山顶，潮痕在树身。从容多暇日，佳句寄须频。  
  
卷496_62  【送潘传秀才归宣州】姚合  
李白坟三尺，嵯峨万古名。因君还故里，为我吊先生。  
晴日移虹影，空山出鹤声。老郎闲未得，无计此中行。  
  
卷496_63  【送僧默然】姚合  
出家侍母前，至孝自通禅。伏日江头别，秋风樯下眠。  
鸟声猿更促，石色树相连。此路多如此，师行亦有缘。  
  
卷496_64  【送陟遐上人游天台】姚合  
万叠赤城路，终年游客稀。朝来送师去，自觉有家非。  
石净山光远，云深海色微。此诗成亦鄙，为我写岩扉。  
  
卷496_65  【送盛秀才赴举】姚合  
重重吴越浙江潮，刺史何门始得消。五字州人唯有此，  
四邻风景合相饶。橘村篱落香潜度，竹寺虚空翠自飘。  
君去九衢须说我，病成疏懒懒趋朝。  
  
卷496_66  【送僧贞实归杭州天竺】姚合  
石桥寺里最清凉，闻说茆庵寄上方。林外猿声连院磬，  
月中潮色到禅床。他生念我身何在，此世唯师性亦忘。  
九陌相逢千里别，青山重叠树苍苍。  
  
卷496_67  【送卢二弟茂才罢举游洛谒新相】姚合  
踏碎作赋笔，驱车出上京。离筵俯岐路，四坐半公卿。  
守命贫难掷，忧身梦数惊。今朝赴知己，休咏苦辛行。  
  
卷496_68  【送任畹及第归蜀中觐亲】姚合  
子规啼欲死，君听固无愁。阙下声名出，乡中意气游。  
东川横剑阁，南斗近刀州。神圣题前字，千人看不休。  
  
卷496_69  【送杜观罢举东游】姚合  
秋风离九陌，心事岂云安。曾是求名苦，当知此去难。  
辛勤程自远，寂寞夜多寒。诗句无人识，应须把剑看。  
  
卷496_70  【送狄兼谟下第归故山】姚合  
慈恩塔上名，昨日败垂成。赁舍应无直，居山岂钓声。  
半年犹小隐，数日得闲行。映竹窥猿剧，寻云探鹤情。  
爱花高酒户，煮药污茶铛。莫便多时住，烟霄路在城。  
  
卷496_71  【送源中丞赴新罗】姚合  
赤墀赐对使殊方，官重霜台紫绶光。玉节在船清海怪，  
金函开诏拜夷王。云晴渐觉山川异，风便那知道路长。  
谁得似君将雨露，海东万里洒扶桑。  
  
卷496_72  【送陈倜赴江陵从事】姚合  
荆州胜事众皆闻，幕下今朝又得君。才子何须藉科第，  
男儿终久要功勋。江村竹树多于草，山路尘埃半是云。  
新什定知饶景思，不应一向赋从军。  
  
卷496_73  【送张郎中副使赴泽潞】姚合  
晓陌事戎装，风流粉署郎。机筹通变化，除拜出寻常。  
地冷饶霜气，山高碍雁行。应无离别恨，车马自生光。  
  
卷496_74  【送陆畅侍御归扬州】姚合  
故园偏接近，霅水洞庭边。归去知何日，相逢各长年。  
山川南北路，风雪别离天。楚色穷冬烧，淮声独夜船。  
从军丞相府，谈笑酒杯前。  
  
卷496_75  【送韦瑶校书赴越】姚合  
寄家临禹穴，乘传出秦关。霜落橘满地，潮来帆近山。  
相门宾益贵，水国事多闲。晨省高堂后，馀欢杯酒间。  
  
卷496_76  【送雍陶及第归觐】姚合  
献亲冬集书，比橘复何如。此去关山远，相思笑语疏。  
路寻丹壑断，人近白云居。幽石题名处，凭君亦记余。  
  
卷496_77  【送李秀才赴举】姚合  
罗刹楼头醉，送君西入京。秦吴无限地，山水半分程。  
海上烟霞湿，关中日月明。登科旧乡里，当为改嘉名。  
  
卷496_78  【送李传秀才归宣州】姚合  
谢守青山宅，山孤宅亦平。池塘无复见，春草野中生。  
常日登楼望，今朝送客行。殷勤拂石壁，为我一书名。  
  
卷496_79  【送元绪上人游商山】姚合  
万法空门里，师修历几生。过来心已悟，未到行弥精。  
溪寂钟还度，林昏锡独鸣。朝簪抽未得，此别岂忘情。  
  
卷496_80  【送僧栖真归杭州天竺寺】姚合  
吏事日纷然，无因到佛前。劳师相借问，知我亦通禅。  
古寺杉松出，残阳钟磬连。草庵盘石上，归此是因缘。  
  
卷496_81  【送敬法师归福州】姚合  
结得随缘伴，蝉鸣方出关。新经译旧寺，故国与谁还。  
斋为无钟早，心因罢讲闲。东南数千里，何处不逢山。  
  
卷496_82  【送清敬闍黎归浙西】姚合  
大地无生理，吴中岂是归。自翻贝叶偈，人施福田衣。  
夏尽滩声出，潮来日色微。郡斋师去后，寂寞夜吟稀。  
  
卷496_83  【送贾岛及钟浑】姚合  
日日攻诗亦自强，年年供应在名场。  
春风驿路归何处，紫阁山边是草堂。  
  
卷496_84  【送僧游边（一作送无可）】姚合  
师向边头去，边人业障轻。腥膻斋自洁，部落讲还成。  
传教多离寺，随缘不计程。三千世界内，何处是无生。  
  
卷496_85  【送澄江上人赴兴元郑尚书招】姚合  
师经非纸上，师佛在心中。觉路何曾异，行人自不同。  
水云晴亦雨，山木夜多风。闻结西方社，尚书待远公。  
  
卷496_86  【送马戴下第客游】姚合  
昨来送君处，亦是九衢中。此日殷勤别，前时寂寞同。  
鸟啼寒食雨，花落暮春风。向晚离人起，筵收樽未空。  
  
卷496_87  【送薛二十三郎中赴婺州】姚合  
我住浙江西，君去浙江东。日日心来往，不畏浙江风。  
  
卷496_88  【送独孤焕评事赴丰州】姚合  
东门携酒送廷评，结束从军塞上行。深碛路移唯马觉，  
断蓬风起与雕平。烟生远戍侵云色，冰叠黄河长雪声。  
须凿燕然山上石，登科记里是闲名。  
  
卷496_89  【送张齐物主簿赴内乡（一作送张主簿赴山）】姚合  
几年山下事仙翁，名在长生箓籍中。  
烧得药成须寄我，曾为主簿与君同。  
  
卷496_90  【送王嗣之典仪城】姚合  
日日思朝位，偷闲城外行。唯求采药者，不道在官名。  
好异嫌山浅，寻幽喜径生。病来文字拙，不要把归城。  
  
卷496_91  【别贾岛】姚合  
懒作住山人，贫家日赁身。书多笔渐重，睡少枕长新。  
野客狂无过，诗仙瘦始真。秋风千里去，谁与我相亲。  
  
卷496_92  【别李馀】姚合  
病童随瘦马，难算往来程。野寺僧相送，河桥酒滞行。  
足愁无道性，久客会人情。何计羁穷尽，同居不出城。  
  
卷496_93  【别胡逸】姚合  
记得春闱同席试，逡巡何啻十年馀。  
今日相逢又相送，予乘五马子单车。  
  
卷496_94  【惜别】姚合  
酒阑歌罢更迟留，携手思量凭翠楼。桃李容华犹叹月，  
风流才器亦悲秋。光阴不觉朝昏过，岐路无穷早晚休。  
似把剪刀裁别恨，两人分得一般愁。  
  
卷496_95  【欲别】姚合  
山川重叠远茫茫，欲别先忧别恨长。红芍药花虽共醉，  
绿蘼芜影又分将。鸳鸯有路高低去，鸿雁南飞一两行。  
惆怅与君烟景迥，不知何日到潇湘。  
  
卷496_96  【别杭州】姚合  
醉与江涛别，江涛惜我游。他年婚嫁了，终老此江头。  

## 全唐诗(中)　卷四百九十七

卷497_1  【寄贾岛】姚合  
漫向城中住，儿童不识钱。瓮头寒绝酒，灶额晓无烟。  
狂发吟如哭，愁来坐似禅。新诗有几首，旋被世人传。  
  
卷497_2  【寄王度居士】姚合  
憔悴王居士，颠狂不称时。天公与贫病，时辈复轻欺。  
茅屋随年借，盘餐逐日移。弃嫌官似梦，珍重酒如师。  
无竹栽芦看，思山叠石为。静窗留客话，古寺觅僧棋。  
瘦马寒来死，羸童饿得痴。唯应寻阮籍，心事远相知。  
  
卷497_3  【寄杨茂卿校书】姚合  
去年别君时，同宿黎阳城。黄河冻欲合，船入冰罅行。  
君为使滑州，我来西入京。丈夫不泣别，旁人叹无情。  
到京就省试，落籍先有名。惭辱乡荐书，忽欲自受刑。  
还家岂无路，羞为路人轻。决心住城中，百败望一成。  
腐草众所弃，犹能化为萤。岂我愚暗身，终久不发明。  
所悲道路长，亲爱难合并。还如舟与车，奔走各异程。  
耳目甚短狭，背面若聋盲。安得学白日，远见君仪形。  
  
卷497_4  【寄杜师义】姚合  
出处难相见，同城似异乡。点兵寻户籍，烧药试仙方。  
事校千般别，心还一种忙。黄金如化得，相寄亦何妨。  
  
卷497_5  【寄陆浑县尉李景先】姚合  
微俸还同请，唯君独自闲。地偏无驿路，药贱管仙山。  
月色生松里，泉声在石间。吟诗复饮酒，何事更相关。  
  
卷497_6  【寄酬卢侍御】姚合  
诗新得意恣狂疏，挥手终朝力有馀。  
今到诗家浑手战，欲题名字倩人书。  
  
卷497_7  【寄主客张郎中】姚合  
年长方慕道，金丹事参差。故园归未得，秋风思难持。  
蹇拙公府弃，朴静高人知。以我齐杖屦，昏旭讵相离。  
吟诗红叶寺，对酒黄菊篱。所赏未及毕，后游良有期。  
粲粲华省步，屑屑旅客姿。未同山中去，固当殊路岐。  
  
卷497_8  【寄鄠县尉李廓少府】姚合  
岁满休为吏，吟诗著白衣。爱山闲卧久，在世此心稀。  
听鹤向风立，捕鱼乘月归。此君才不及，谬得侍彤闱。  
  
卷497_9  【寄紫阁隐者】姚合  
自闻憔客说，无计得相寻。几世传高卧，全家在一林。  
养情书览苦，采药路多深。愿得为邻里，谁能说此心。  
  
卷497_10  【寄国子杨巨源祭酒】姚合  
日日新诗出，城中写不禁。清高疑对竹，闲雅胜闻琴。  
门户饶秋景，儿童解冷吟。云山今作主，还借外人寻。  
  
卷497_11  【寄永乐长官殷尧藩】姚合  
故人为吏隐，高卧簿书间。绕院唯栽药，逢僧只说山。  
此宵欢不接，穷岁信空还。何计相寻去，严风雪满关。  
  
卷497_12  【冬夜书事寄两省阁老】姚合  
天寒渐觉雁声疏，新月微微玉漏初。海峤只宜今日去，  
故乡已过十年馀。发稀岂易胜玄冕，眼暗应难写谏书。  
阁下群公尽高思，谁能携酒访贫居。  
  
卷497_13  【寄灵一律师】姚合  
梵书钞律千馀纸，净院焚香独受持。  
童子病来烟火绝，清泉漱口过斋时。  
  
卷497_14  【郡中书事寄默然上人】姚合  
郡中饶野兴，过客亦淹留。看月江楼晓，寻山石径秋。  
意归何处老，谁免此生愁。长爱东林子，安禅百事休。  
  
卷497_15  【寄张徯】姚合  
幽处寻书坐，朝朝闭竹扉。山僧封茗寄，野客乞诗归。  
秋卷多唯好，时名屈更肥。明年取前字，杯酒赛春辉。  
  
卷497_16  【寄李频】姚合  
闭门常不出，惟觉长庭莎。朋友来看少，诗书卧读多。  
命随才共薄，愁与醉相和。珍重君名字，新登甲乙科。  
  
卷497_17  【寄李群玉】姚合  
九衢名与利，无计扰闲人。道远期轻世，才高贵重身。  
石脂稀胜乳，玉粉细于尘。骨换肌肤腻，心灵气色真。  
嵩山高到日，洛水暖如春。居住应安稳，黄金几灶新。  
  
卷497_18  【病中书事寄友人】姚合  
终日自缠绕，此身无适缘。万愁生雨夜，百病凑衰年。  
多睡憎明屋，慵行待暖天。疮头梳有虱，风耳乱无蝉。  
换白方多错，回金法不全。家贫何所怨，将在老僧边。  
  
卷497_19  【九日寄钱可复】姚合  
数杯黄菊酒，千里白云天。上国名方振，戎州病未痊。  
静愁惟忆醉，闲走不胜眠。惆怅东门别，相逢知几年。  
  
卷497_20  【春日早朝寄刘起居】姚合  
九衢寒雾敛，双阙曙光分。彩仗迎春日，香烟接瑞雪。  
珮声清漏间，天语侍臣闻。莫笑冯唐老，还来谒圣君。  
  
卷497_21  【秋日寄李支使】姚合  
秋思朝来起，侵人暑稍微。晓眠离北户，午饭尚生衣。  
山静云初白，枝高果渐稀。闻君家海上，莫与燕同归。  
  
卷497_22  【寄汴州令狐楚相公】姚合  
汴水从今不复浑，秋风鼙鼓动城根。梁园台馆关东少，  
相府旌旗天下尊。诗好四方谁敢和，政成三郡自无冤。  
几时诏下归丹阙，还领千官入阁门。  
  
卷497_23  【寄东都分司白宾客】姚合  
阙下高眠过十旬，南宫印绶乞离身。诗中得意应千首，  
海内嫌官只一人。宾客分司真是隐，山泉绕宅岂辞贫。  
竹斋晚起多无事，唯到龙门寺里频。  
  
卷497_24  【寄裴起居】姚合  
千官晓立炉烟里，立近丹墀是起居。  
彩笔专书皇帝语，书成几卷太平书。  
  
卷497_25  【寄狄拾遗，时为魏州从事】姚合  
少在兵马间，长还系戎职。鸡飞不得远，岂要生羽翼。  
三年城中游，与君最相识。应知我中肠，不苟念衣食。  
主人树勋名，欲灭天下贼。愚虽乏智谋，愿陈一夫力。  
人生须气健，饥冻缚不得。睡当一席宽，觉乃千里窄。  
古人不惧死，所惧死无益。至交不可合，一合难离坼。  
君尝相劝勉，苦语毒胸臆。百年心知同，谁限河南北。  
  
卷497_26  【金州书事寄山中旧友】姚合  
安康虽好郡，刺史是憨翁。买酒终朝饮，吟诗一室空。  
自知为政拙，众亦觉心公。亲事星河在，忧人骨肉同。  
簿书岚色里，鼓角水声中。井邑神州接，帆樯海路通。  
野亭晴带雾，竹寺夏多风。溉稻长洲白，烧林远岫红。  
旧山期已失，芳草思何穷。林下无相笑，男儿五马雄。  
  
卷497_27  【寄紫阁无名头陀（自新罗来）】姚合  
峭行得如如，谁分圣与愚。不眠知梦妄，无号免人呼。  
山海禅皆遍，华夷佛岂殊。何因接师话，清净在斯须。  
  
卷497_28  【寄郁上人】姚合  
此生修道浅，愁见未来身。谁为传真谛，唯应是上人。  
自悲年已长，渐觉事难亲。不向禅门去，他门无了因。  
  
卷497_29  【寄孙路秀才】姚合  
幽居邻里少，江际复山阿。潮去蝉声出，天晴鹤语多。  
老人能步蹇，才子奈贫何。曾见春官语，年来虚甲科。  
  
卷497_30  【寄安陆友人】姚合  
别路在春色，故人云梦中。鸟啼三月雨，蝶舞百花风。  
烟束远山碧，霞欹落照红。想君登此兴，回首念飘蓬。  
  
卷497_31  【寄马戴】姚合  
天府鹿鸣客，幽山秋未归。我知方甚爱，众说以为非。  
隔屋闻泉细，和云见鹤微。新诗此处得，清峭比应稀。  
  
卷497_32  【寄贾岛，时任普州司仓】姚合  
长沙事可悲，普掾罪谁知。千载人空尽，一家冤不移。  
吟寒应齿落，才峭自名垂。地远山重叠，难传相忆词。  
  
卷497_33  【寄杨工部，闻毗陵舍弟自罨溪入茶山】姚合  
采茶溪路好，花影半浮沉。画舸僧同上，春山客共寻。  
芳新生石际，幽嫩在山阴。色是春光染，香惊日气侵。  
试尝应酒醒，封进定恩深。芳贻千里外，怡怡太府吟。  
  
卷497_34  【寄陕州王司马】姚合  
家寄秦城非本心，偶然头上有朝簪。自当台直无因醉，  
一别诗宗更懒吟。世事每将愁见扰，年光唯与老相侵。  
欲知居处堪长久，须向山中学煮金。  
  
卷497_35  【寄贾岛】姚合  
寂寞荒原下，南山只隔篱。家贫唯我并，诗好复谁知。  
草色无穷处，虫声少尽时。朝昏鼓不到，闲卧益相宜。  
  
卷497_36  【寄崔之仁山人】姚合  
百门坡上住，石屋两三间。日月难教老，妻儿乞与闲。  
仙经拣客问，药债煮金还。何计能相访，终身得在山。  
  
卷497_37  【寄嵩岳程光范】姚合  
相别何容易，相逢便岁年。客来嫌路远，谁得到君边。  
岳色鸟啼里，钟声竹影前。只应访支遁，时得话诗篇。  
  
卷497_38  【洛下夜会寄贾岛】姚合  
洛下攻诗客，相逢只是吟。夜觞欢稍静，寒屋坐多深。  
乌府偶为吏，沧江长在心。忆君难就寝，烛灭复星沉。  
  
卷497_39  【寄华州李中丞】姚合  
毛女峰前郡，烟霞气转清。庭分灵掌影，窗度瀑泉声。  
藓径人稀到，松斋药自生。常餐亦芝朮，闲客是公卿。  
看水逢仙鹤，登楼见帝城。养生非酒病，难隐是诗名。  
省署尝连步，江皋欲独耕。偶题无六义，聊以达微诚。  
  
卷497_40  【病中辱谏议惠甘菊药苗，因以诗赠】姚合  
萧萧一亩宫，种菊十馀丛。采摘和芳露，封题寄病翁。  
熟宜茶鼎里，餐称石瓯中。香洁将何比，从来味不同。  
  
卷497_41  【舟行书事，寄杭州崔员外】姚合  
张颐任酒浇，开眼信花烧。旧国归何滞，新知别又遥。  
夜行篙触石，晚泊缆依桥。若未重相见，无门解寂寥。  
  
卷497_42  【寄元绪上人】姚合  
石窗紫藓墙，此世此清凉。研露题诗洁，消冰煮茗香。  
闲云春影薄，孤磬夜声长。何计休为吏，从师老草堂。  
  
卷497_43  【寄白阁默然】姚合  
白阁峰头雪，城中望亦寒。高僧多默坐，清夜到明看。  
世上无诸苦，林间只一餐。尝闻南北教，所得比师难。  
  
卷497_44  【夏日书事寄丘亢处士】姚合  
暑天难可度，岂复更持觞。树里鸣蝉咽，宫中午漏长。  
病夫心益躁，静者室应凉。几欲相寻去，红尘满路旁。  
  
卷497_45  【秋中寄崔道士】姚合  
贫居雀喧噪，况乃静巷陌。夜眠睡不成，空庭闻露滴。  
旁有一杯酒，欢然如对客。月光久逾明，照得笔墨白。  
平生志舒豁，难可似兹夕。四肢得自便，虽劳不为役。  
故人山中住，善治活身策。五谷口不尝，比僧更闲寂。  
我今暂得安，自谓脱幽戚。君身长逍遥，日月争老得。  
  
卷497_46  【寄华州崔中丞】姚合  
莲华峰下郡，仙洞亦难胜。闾里苍苔水，虚空瀑布冰。  
酒香和药熟，山峭过云登。清净黎人泰，唯忧急诏征。  
  
卷497_47  【秋日书事，寄秘书窦少监】姚合  
秋气日骚骚，星星双鬓毛。凉天吟自远，清夜梦还高。  
林下期同去，人间共是劳。头巾何所直，且漉瓮头糟。  
  
卷497_48  【友人南游不回因寄】姚合  
相思春树绿，千里亦依依。鄠杜月频满，潇湘人不归。  
桂花风畔落，烟草蝶双飞。一别无消息，水南车迹稀。  
  
卷497_49  【早春山居寄城中知己】姚合  
阳和潜发荡寒阴，便使川原景象深。入户风泉声沥沥，  
当轩云岫影沉沉。残云带雨轻飘雪，嫩柳含烟小绽金。  
虽有眼前诗酒兴，邀游争得称闲心。  
  
卷497_50  【辞白宾客归后寄】姚合  
千骑红旗不可攀，水头独立暮方还。  
家人怪我浑如病，尊酒休倾笔砚间。  
  
卷497_51  【寄右史李定言（许浑集寄李定言律诗第二三联即此四句）】姚合  
才归龙尾含鸡舌，更立螭头运兔毫。  
阊阖欲开金漏尽，冕旒初坐御香高。  
  
卷497_52  【寄绛州李使君】姚合  
独施清静化，千里管横汾。黎庶应深感，朝廷亦细闻。  
心期在黄老，家事是功勋。物外须仙侣，人间要使君。  
花多匀地落，山近满厅云。戎客无因去，西看白日曛。  
  
卷497_53  【寄送卢拱秘书游魏州】姚合  
太行山下路，荆棘昨来平。一自开元后，今逢上客行。  
地形吞北虏，人事接东京。扫洒氛埃静，游从气概生。  
蓟门春不艳，淇水暖还清。看野风情远，寻花酒病成。  
官闲身自在，诗逸语纵横。车马回应晚，烟光满去程。  
  
卷497_54  【秋晚夜坐寄院中诸曹长】姚合  
腰间垂印囊，白发未归乡。还往应相责，朝昏亦自伤。  
穷愁山影峭，独夜漏声长。寂寞难成寐，寒灯侵晓光。  
  
卷497_55  【书怀寄友人】姚合  
精心奉北宗，微宦在南宫。举世劳为适，开门事不穷。  
年来复几日，蝉去又鸣鸿。衰疾谁人问，闲情与酒通。  
四邻寒稍静，九陌夜方空。老何山是，思归愚谷中。  
  
卷497_56  【寄无可上人】姚合  
十二门中寺，诗僧寺独幽。多年松色别，后夜磬声秋。  
见世虑皆尽，来生事更修。终须执瓶钵，相逐入牛头。  
  
卷497_57  【寄晖上人】姚合  
日出月复没，悠悠昏与明。修持经几劫，清净到今生。  
林下知无相，人间苦是情。终期逐师去，不拟老尘缨。  
  
卷497_58  【寄李干】姚合  
寻常自怪诗无味，虽被人吟不喜闻。  
见说与君同一格，数篇到火却休焚。  
  
卷497_59  【寄贾岛浪仙】姚合  
悄悄掩门扉，穷窘自维絷。世途已昧履，生计复乖缉。  
疏我非常性，端峭尔孤立。往还纵云久，贫蹇岂自习。  
所居率荒野，宁似在京邑。院落夕弥空，虫声雁相及。  
衣巾半僧施，蔬药常自拾。凛凛寝席单，翳翳灶烟湿。  
颓篱里人度，败壁邻灯入。晓思已暂舒，暮愁还更集。  
风凄林叶萎，苔糁行径涩。海峤誓同归，橡栗充朝给。  
  
卷497_60  【寄九华费冠卿】姚合  
逍遥罾缴外，高鸟与潜鱼。阙下无朝籍，林间有诏书。  
夜眠青玉洞，晓饭白云蔬。四海人空老，九华君独居。  
此心谁复识，日与世情疏。  
  
卷497_61  【寄不疑上人】姚合  
是法修行遍，方栖不二门。随缘嫌寺著，见性觉经繁。  
所叹身将老，始闻师一言。尘沙千万劫，劫尽佛长存。  
  
卷497_62  【寄主客刘郎中】姚合  
汉朝共许贾生贤，迁谪还应是宿缘。仰德多时方会面，  
拜兄何暇更论年。嵩山晴色来城里，洛水寒光出岸边。  
清景早朝吟丽思，题诗应费益州笺。  
  
卷497_63  【寄周十七起居】姚合  
冬冬九陌鼓声齐，百辟朝天马乱嘶。月照浓霜寒更远，  
风吹红烛举还低。官清立在金炉北，仗下归眠玉殿西。  
莫笑老人多独出，晴山荒景觅诗题。  
  
卷497_64  【秋夜寄默然上人】姚合  
霜月静幽居，闲吟梦觉初。秋深夜迢递，年长意萧疏。  
海上归难遂，人间事尽虚。赖师方便语，渐得识真如。  
  
卷497_65  【寄王玄伯】姚合  
夜归晓出满衣尘，转觉才名带累身。  
莫觅旧来终日醉，世间杯酒属闲人。  
  
卷497_66  【寄山中友人】姚合  
昨秋今复春，役役是非身。海上无归路，城中作老人。  
流年何处在，白日每朝新。闻有长生术，将求未有因。  
  
卷497_67  【寄陕府内兄郭冏端公】姚合  
蹇钝无大计，酷嗜进士名。为文性不高，三年住西京。  
相府执文柄，念其心专精。薄艺不退辱，特列为门生。  
事出自非意，喜常少于惊。春榜四散飞，数日遍八纮。  
眼始见花发，耳得闻鸟鸣。免同去年春，兀兀聋与盲。  
家寄河朔间，道路出陕城。暌违逾十年，一会豁素诚。  
同游山水穷，狂饮飞大觥。起坐不相离，有若亲弟兄。  
中外无亲疏，所算在其情。久客贵优饶，一醉旧疾平。  
家远归思切，风雨甚亦行。到兹恋仁贤，淹滞一月程。  
新诗忽见示，气逸言纵横。缠绵意千里，骚雅文发明。  
永昼吟不休，咽喉干无声。羁贫重金玉，今日金玉轻。  
  
卷497_68  【寄题蔡州蒋亭兼简田使君】姚合  
几岁乱军里，蒋亭名不销。无人知旧径，有药长新苗。  
树宿山禽静，池通野水遥。何因同此醉，永望思萧条。  
  
卷497_69  【山居寄友人】姚合  
独在山阿里，朝朝遂性情。晓泉和雨落，秋草上阶生。  
因客始沽酒，借书方到城。诗情聊自遣，不是趁声名。  
  
卷497_70  【寄崔之仁山人】姚合  
不得之仁消息久，秋来体色复何如。苦将杯酒判身病，  
狂作文章信手书。官职卑微从客笑，性灵闲野向钱疏。  
几时身计浑无事，拣取深山一处居。  
  
卷497_71  【寄主客刘员外（禹锡）】姚合  
蝉稀虫唧唧，露重思悠悠。静者多便夜，豪家不见秋。  
同归方欲就，微恙几时瘳。今日沧江上，何人理钓舟。  
  
卷497_72  【山中寄友人】姚合  
路岐何渺邈，在客易蹉跎。却是去家远，因循住日多。  
几看春草绿，又见塞鸿过。未有进身处，忍教抛薜萝。  
  
卷497_73  【寄友人】姚合  
日暮掩重扉，抽簪复解衣。漏声林下静，萤色月中微。  
秋霁露华结，夜深人语稀。殷勤故山路，谁与我同归。  
  
卷497_74  【寄李馀卧疾】姚合  
穷节弥惨栗，我讵自云乐。伊人婴疾恙，所对唯苦药。  
寂寞行稍稀，清羸餐自薄。幽斋外浮事，梦寐亦简略。  
雪户掩复明，风帘卷还落。方持数杯酒，勉子同斟酌。  
  
卷497_75  【寄白石师（师无名，常居白石谷中，因为号）】姚合  
白石师何在，师禅白石中。无情云可比，不食鸟难同。  
屦下苍苔雪，龛前瀑布风。相寻未有计，只是礼虚空。  
  
卷497_76  【寄贾岛】姚合  
疏拙只如此，此身谁与同。高情向酒上，无事在山中。  
渐老病难理，久贫吟益空。赖君时访宿，不避北斋风。  
  
卷497_77  【寄默然上人】姚合  
晨餐夜复眠，日与月相连。天下谁无病，人间乐是禅。  
几生通佛性，一室但香烟。结得无为社，还应有宿缘。  
  
卷497_78  【寄不出院僧】姚合  
不行门外地，斋戒得清真。长食施来饭，深居锁定身。  
朝昏常傍佛，起坐省逢人。非独心常净，衣无一点尘。  
  
卷497_79  【万年县中雨夜会宿寄皇甫甸】姚合  
县斋还寂寞，夕雨洗苍苔。清气灯微润，寒声竹共来。  
虫移上阶近，客起到门回。想得吟诗处，唯应对酒杯。  
  
卷497_80  【寄旧山隐者】姚合  
别君须臾间，历日两度新。念彼白日长，复值人事并。  
未改当时居，心事如野云。朝朝恣行坐，百事都不闻。  
奈何道未尽，出山最艰辛。奔走衢路间，四枝不属身。  
名在进士场，笔毫争等伦。我性本朴直，词理安得文。  
纵然自称心，又不合众人。以此名字低，不如风中尘。  
昨逢卖药客，云是居山邻。说君忆我心，憔悴其形神。  
昔是同枝鸟，今作万里分。万里亦未遥，喧静终难群。  
  
卷497_81  【新居秋夕寄李廓】姚合  
羁滞多共趣，屡屡同室眠。稍暇更访诣，宁唯候招延。  
愧君备蔬药，识我性所便。罢吏童仆去，洒扫或自专。  
古巷人易息，疏迥自江边。幸当中秋夕，复此无云天。  
月华更漏清，露叶光彩鲜。四邻亦悄悄，中怀益缠绵。  
兹境罕能致，居闲得弥偏。数杯罢复饮，共想山中年。  
  
卷497_82  【赠卢大夫将军】姚合  
将军身在城，讵得虏尘清。酿酒邀闲客，吟诗直禁营。  
苍鹰春不下，战马夜空鸣。碣石应无业，皇州独有名。  
上山嫌髀重，拔剑叹衣生。公议今如此，登坛到即行。  
  
卷497_83  【赠供奉僧次融】姚合  
会解如来意，僧家独有君。开经对天子，骑马过声闻。  
本寺远于日，新诗高似云。热时吟一句，凉冷胜秋分。  
  
卷497_84  【赠王尊师】姚合  
先生自说瀛洲路，多在青松白石间。海岸夜中常见日，  
仙宫深处却无山。犬随鹤去游诸洞，龙作人来问大还。  
今日偶闻尘外事，朝簪未掷复何颜。  
  
卷497_85  【赠常州院僧】姚合  
一住毗陵寺，师应只信缘。院贫人施食，窗静鸟窥禅。  
古磬声难尽，秋灯色更鲜。仍闻开讲日，湖上少鱼船。  
  
卷497_86  【赠卢沙弥小师】姚合  
怕见世间事，削头披佛衣。年小未受戒，会解如老师。  
天与出家肠，一食斋不饥。麻履踏雪路，与马不肯骑。  
嫌我身腥膻，似我见戎夷。彼此见会异，对面成别离。  
我师文宣王，立教垂书诗。但全仁义心，自然便慈悲。  
两教大体同，无处辨是非。莫以衣服别，到头不相知。  
  
卷497_87  【赠张籍太祝】姚合  
绝妙江南曲，凄凉怨女诗。风无手敌，新语是人知。  
飞动应由格，功夫过却奇。麟台添集卷，乐府换歌词。  
李白应先拜，刘祯必自疑。贫须君子救，病合国家医。  
野客开山借，邻僧与米炊。甘贫辞聘币，依选受官资。  
多见愁连晓，稀闻债尽时。圣朝文物盛，太祝独低眉。  
  
卷497_88  【赠丘郎中】姚合  
绕篱栽杏种黄精，晓侍炉烟暮出城。  
万事将身求总易，学君难得是长生。  
  
卷497_89  【赠王建司马】姚合  
久向空门隐，交亲亦不知。文高轻古意，官冷似前资。  
老觉僧斋健，贫还酒债迟。仙方小字写，行坐把相随。  
  
卷497_90  【赠任士曹】姚合  
宪皇十一祀，共得春闱书。道直淹曹掾，命通侍玉除。  
浮生年月促，九陌笑言疏。何计同归去，沧江有弊庐。  
  
卷497_91  【赠刘叉】姚合  
自君离海上，垂钓更何人。独宿空堂雨，闲行九陌尘。  
避时曾变姓，救难似嫌身。何处相期宿，咸阳酒市春。  
  
卷497_92  【赠僧绍明】姚合  
西方清净路，此路出何门。见说师知处，从来佛不言。  
今生多病恼，自晓至黄昏。唯寐方无事，那堪梦亦喧。  
  
卷497_93  【赠张质山人】姚合  
先生居处僻，荆棘与墙齐。酒好宁论价，诗狂不著题。  
烧成度世药，踏尽上山梯。懒听闲人语，争如谷鸟啼。  
  
卷497_94  【赠少室山麻襦僧】姚合  
只辫麻为衲，此中经几春。庵前多猛兽，径小绝行人。  
泉近濆瓶履，山深少垢尘。想师正法指，喻我独迷津。  
  
卷497_95  【赠王山人】姚合  
贤哲论独诞，吾宗次定今。诗吟天地广，觉印果因深。  
教演归恭敬，名标中外钦。既能施六度，了悟达双林。  
  
卷497_96  【赠终南山傅山人】姚合  
七十未成事，终南苍鬓翁。老来诗兴苦，贫去酒肠空。  
蟠蛰身仍病，鹏抟力未通。已无烧药本，唯有著书功。  
白马时何晚，青龙岁欲终。生涯枯叶下，家口乱云中。  
潭静鱼惊水，天晴鹤唳风。悲君还姓傅，独不梦高宗。  
  
卷497_97  【使两浙赠罗隐】姚合  
平日时风好涕流，谗书虽盛一名休。寰区叹屈瞻天问，  
夷貊闻诗过海求。向夕便思青琐拜，近年寻伴赤松游。  
何当世祖从人望，早以公台命卓侯。  
