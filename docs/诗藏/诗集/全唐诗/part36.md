---
title: 第36部分
index: true
icon: editor
order: 36
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(下)　卷七百九十一

卷791_1  【城南联句】韩愈  
竹影金琐碎，--孟郊  
泉音玉淙琤。琉璃剪木叶，--韩愈  
翡翠开园英。流滑随仄步，--孟郊  
搜寻得深行。遥岑出寸碧，--韩愈  
远目增双明。乾穟纷拄地，--孟郊  
化虫枯挶茎。木腐或垂耳，--韩愈  
草珠竞骈睛。浮虚有新劚，--孟郊  
摧扤饶孤撑。囚飞黏网动，--韩愈  
盗啅接弹惊。脱实自开坼，--孟郊  
牵柔谁绕萦。礼鼠拱而立，--韩愈  
骇牛躅且鸣。蔬甲喜临社，--孟郊  
田毛乐宽征。露萤不自暖，--韩愈  
冻蝶尚思轻。宿羽有先晓，--孟郊  
食鳞时半横。菱翻紫角利，--韩愈  
荷折碧圆倾。楚腻鳣鲔乱，--孟郊  
獠羞蠃蟹并。桑蠖见虚指，--韩愈  
穴狸闻斗狞。逗翳翅相筑，--孟郊  
摆幽尾交搒。蔓涎角出缩，--韩愈  
树啄头敲铿。修箭袅金饵，--孟郊  
群鲜沸池羹。岸壳坼玄兆，--韩愈  
野麰渐丰萌。窑烟幂疏岛，--孟郊  
沙篆印回平。z9肌遭眊刺，--韩愈  
啾耳闻鸡生。奇虑恣回转，--孟郊  
遐睎纵逢迎。颠林戢远睫，--韩愈  
缥气夷空情。归迹归不得，--孟郊  
舍心舍还争。灵麻撮狗虱，--韩愈  
村稚啼禽猩。红皱晒檐瓦，--孟郊  
黄团系门衡。得隽蝇虎健，--韩愈  
相残雀豹趟。束枯樵指秃，--孟郊  
刈熟担肩赪。涩旋皮卷脔，--韩愈  
苦开腹彭亨。机舂潺湲力，--孟郊  
吹簸飘飖精。赛馔木盘簇，--韩愈  
靸妖藤索絣。荒学五六卷，--孟郊  
古藏四三茔。里儒拳足拜，--韩愈  
土怪闪眸侦。蹄道补复破，--孟郊  
丝窠扫还成。暮堂蝙蝠沸，--韩愈  
破灶伊威盈。追此讯前主，--孟郊  
答云皆冢卿。败壁剥寒月，--韩愈  
折篁啸遗笙。袿熏霏霏在，--孟郊  
綦迹微微呈。剑石犹竦槛，--韩愈  
兽材尚拏楹。宝唾拾未尽，--孟郊  
玉啼堕犹鎗。窗绡疑閟艳，--韩愈  
妆烛已销檠。绿发抽珉甃，--孟郊  
青肤耸瑶桢。白蛾飞舞地，--韩愈  
幽蠹落书棚。惟昔集嘉咏，--孟郊  
吐芳类鸣嘤。窥奇摘海异，--韩愈  
恣韵激天鲸。肠胃绕万象，--孟郊  
精神驱五兵。蜀雄李杜拔，--韩愈  
岳力雷车轰。大句斡玄造，--孟郊  
高言轧霄峥。芒端转寒燠，--韩愈  
神助溢杯觥。巨细各乘运，--韩愈  
湍涠亦腾声。凌花咀粉蕊，--孟郊  
削缕穿珠樱。绮语洗晴雪，--韩愈  
娇辞哢雏莺。酣欢杂弁珥，--孟郊  
繁价流金琼。菡萏写江调，--孟郊  
萎蕤缀蓝瑛。庖霜脍玄鲫，--韩愈  
淅玉炊香粳。朝馔已百态，--孟郊  
春醪又千名。哀匏蹙驶景，--韩愈  
冽唱凝馀晶。解魄不自主，--孟郊  
痺肌坐空瞠。扳援贱蹊绝，--韩愈  
炫曜仙选更。丛巧竞采笑，--孟郊  
骈鲜互探婴。桑变忽芜蔓，--韩愈  
樟裁浪登丁。霞斗讵能极，--孟郊  
风期谁复赓。皋区扶帝壤，--韩愈  
瑰蕴郁天京。祥色被文彦，--孟郊  
良才插杉柽。隐伏饶气象，--韩愈  
兴潜示堆坑。擘华露神物，--孟郊  
拥终储地祯。訏谟壮缔始，--韩愈  
辅弼登阶清。坌秀恣填塞，--孟郊  
呀灵滀渟澄。益大联汉魏，--韩愈  
肇初迈周嬴。积照涵德镜，--孟郊  
传经俪金籝。食家行鼎鼐，--韩愈  
宠族饫弓旌。奕制尽从赐，--孟郊  
殊私得逾程。飞桥上架汉，--韩愈  
缭岸俯规瀛。潇碧远输委，--孟郊  
湖嵌费携擎。萄苜从大漠，--韩愈  
枫槠至南荆。嘉植鲜危朽，--孟郊  
膏理易滋荣。悬长巧纽翠，--韩愈  
象曲善攒珩。鱼口星浮没，--孟郊  
马毛锦斑騂。五方乱风土，--韩愈  
百种分鉏耕。葩蘖相妒出，--孟郊  
菲茸共舒晴。类招臻倜诡，--韩愈  
翼萃伏衿缨。危望跨飞动，--孟郊  
冥升蹑登闳。春游轹靃靡，--韩愈  
彩伴飒嫈嫇。遗灿飘的皪，--孟郊  
淑颜洞精诚。娇应如在寤，--韩愈  
颓意若含酲。鹓毳翔衣带，--孟郊  
鹅肪截佩璜。文升相照灼，--韩愈  
武胜屠欃枪。割锦不酬价，--孟郊  
构云有高营。通波牣鳞介，--韩愈  
疏畹富萧蘅。买养驯孔翠，--孟郊  
远苞树蕉栟。鸿头排刺芡，--韩愈  
鹄pi攒瑰橙。骛广杂良牧，--孟郊  
蒙休赖先盟。罢旄奉环卫，--韩愈  
守封践忠贞。战服脱明介，--孟郊  
朝冠飘彩纮。爵勋逮僮隶，--韩愈  
簪笏自怀绷。乳下秀嶷嶷，--孟郊  
椒蕃泣喤喤。貌鉴清溢匣，--韩愈  
眸光寒发硎。馆儒养经史，--孟郊  
缀戚觞孙甥。考钟馈殽核，--韩愈  
戛鼓侑牢牲。飞膳自北下，--孟郊  
函珍极东烹。如瓜煮大卵，--韩愈  
比线茹芳菁。海岳错口腹，--孟郊  
赵燕锡媌娙。一笑释仇恨，--韩愈  
百金交弟兄。货至貊戎市，--孟郊  
呼传鹦鹆令。顺居无鬼瞰，--韩愈  
抑横免官评。杀候肆凌翦，--孟郊  
笼原匝罝紭。羽空颠雉鷃，--韩愈  
血路迸狐麖。折足去踸踔，--孟郊  
蹙鬐怒dE鬤。跃犬疾翥鸟，--韩愈  
呀鹰甚饥虻。算蹄记功赏，--孟郊  
裂脑擒摚掁。猛毙牛马乐，--韩愈  
妖残枭鴼惸。窟穷尚嗔视，--孟郊  
箭出方惊抨。连箱载已实，--韩愈  
碍辙弃仍赢，喘觑锋刃点，--孟郊  
困冲株枿盲。扫净豁旷旷，--韩愈  
骋遥略苹苹。馋叉饱活脔，--孟郊  
恶嚼kq腥鲭。岁律及郊至，--韩愈  
古音命韶韺。旗旆流日月，--孟郊  
帐庐扶栋甍。磊落奠鸿璧，--韩愈  
参差席香藑。玄祇祉兆姓，--孟郊  
黑秬饛丰盛。庆流蠲瘥疠，--韩愈  
威畅捐fn輣。灵燔望高冏，--孟郊  
龙驾闻敲br。是惟礼之盛，--韩愈  
永用表其宏。德孕厚生植，--孟郊  
恩熙完刖黥。宅土尽华族，--韩愈  
连田间强甿。荫庾森岭桧，--孟郊  
啄场翙祥gu，畦肥翦韭z1，--韩愈  
陶固收盆罂。利养积馀健，--孟郊  
孝思事严祊。掘云破嵽嵲，--韩愈  
采月漉坳泓。寺砌上明镜，--孟郊  
僧盂敲晓钲。泥象对骋怪，--韩愈  
铁钟孤舂锽。瘿颈闹鸠鸽，--孟郊  
蜿垣乱蛷蠑。葚黑老蚕蠋，--韩愈  
麦黄韵鹂鹒。韶曙迟胜赏，--孟郊  
贤明戒先庚。驰门填偪仄，--韩愈  
竞墅辗砯砰。碎缬红满杏，--孟郊  
稠凝碧浮饧。蹙绳觐娥婺，--韩愈  
斗草撷玑珵。粉汗泽广额，--孟郊  
金星堕连璎。鼻偷困淑郁，--韩愈  
眼剽强盯fU。是节饱颜色，--孟郊  
兹疆称都城。书饶罄鱼茧，--韩愈  
纪盛播琴筝。奚必事远觌，--孟郊  
无端逐羁伧。将身亲魍魅，--韩愈  
浮迹侣鸥。腥味空奠屈，--孟郊  
天年徒羡彭。惊魂见蛇蚓，--韩愈  
触嗅值虾蟚。幸得履中气，--孟郊  
忝从拂天枨。归私暂休暇，--韩愈  
驱明出庠黉。鲜意竦轻畅，--孟郊  
连辉照琼莹。陶暄逐风乙，--韩愈  
跃视舞晴蜻。足胜自多诣，--孟郊  
心贪敌无勍。始知乐名教，--韩愈  
何用苦拘伫。毕景任诗趣，--孟郊  
焉能守硜硜。--韩愈  
  
卷791_2  【会合联句】韩愈  
离别言无期，会合意弥重。--张籍  
病添儿女恋，老丧丈夫勇。--韩愈  
剑心知未死，诗思犹孤耸。--孟郊  
愁去剧箭飞，欢来若泉涌。--张彻  
析言多新贯，摅抱无昔壅。--张籍  
念难须勤追，悔易勿轻踵。--韩愈  
吟巴山荦嶨，说楚波堆垄。--孟郊  
马辞虎豹怒，舟出蛟鼍恐。--张彻  
狂鲸时孤轩，幽狖杂百种。--韩愈  
瘴衣常腥腻，蛮器多疏冗。--张籍  
剥苔吊斑林，角饭饵沈冢。--韩愈  
忽尔衔远命，归欤舞新宠。--孟郊  
鬼窟脱幽妖，天居觌清栱。--韩愈  
京游步方振，谪梦意犹恟。--张籍  
诗书夸旧知，酒食接新奉。--韩愈  
嘉言写清越，愈病失肬肿。--孟郊  
夏阴偶高庇，宵魄接虚拥。--韩愈  
雪弦寂寂听，茗碗纤纤捧。--孟郊  
驰辉烛浮萤，幽响泄潜蛩。--韩愈  
诗老独何心，江疾有馀t3。--孟郊  
我家本瀍穀，有地介皋巩。休迹忆沈冥，峨冠惭闒gl。  --韩愈  
升朝高辔逸，振物群听悚。徒言濯幽泌，谁与薙荒茸。  --张籍  
朝绅郁青绿，马饰曜珪珙。国雠未销铄，我志荡邛陇。  --孟郊  
君才诚倜傥，时论方汹溶。格言多彪蔚，悬解无梏拲。  --韩愈  
张生得渊源，寒色拔山冢。坚如撞群金，眇若抽独蛹。  --韩愈  
伊余何所拟，跛鳖讵能踊。块然堕岳石，飘尔罥巢氄。  --孟郊  
龙旆垂天卫，云韶凝禁甬。君胡眠安然，朝鼓声汹汹。--韩愈  
  
卷791_3  【斗鸡联句】韩愈  
大鸡昂然来，小鸡竦而待。--韩愈  
峥嵘颠盛气，洗刷凝鲜彩。--孟郊  
高行若矜豪，侧睨如伺殆。--韩愈  
精光目相射，剑戟心独在。--孟郊  
既取冠为胄，复以距为镦。天时得清寒，地利挟爽垲。  --韩愈  
磔毛各噤z9，怒瘿争碨磊。俄膺忽尔低，植立瞥而改。  --孟郊  
腷膊战声喧，缤翻落羽皠。中休事未决，小挫势益倍。  --韩愈  
妒肠务生敌，贼性专相醢。裂血失鸣声，啄殷甚饥馁。  --孟郊  
对起何急惊，随旋诚巧绐。毒手饱李阳，神槌因朱亥。  --韩愈  
恻心我以仁，碎首尔何罪。独胜事有然，旁惊汗流浼。  --孟郊  
知雄欣动颜，怯负愁看贿。争观云填道，助叫波翻海。  --韩愈  
事爪深难解，嗔睛时未怠。一喷一醒然，再接再砺乃。  --孟郊  
头垂碎丹砂，翼拓拖锦彩。连轩尚贾馀，清厉比归凯。  --韩愈  
选俊感收毛，受恩惭始隗。英心甘斗死，义肉耻庖宰。  --孟郊  
君看斗鸡篇，短韵有可采。--孟郊  
  
卷791_4  【纳凉联句】韩愈  
递啸取遥风，微微近秋朔。--孟郊  
金柔气尚低，火老候愈浊。--韩愈  
熙熙炎光流，竦竦高云擢。--韩愈  
闪红惊蚴虬，凝赤耸山岳。目林恐焚烧，耳井忆瀺灂。  --孟郊  
仰惧失交泰，非时结冰雹。化邓渴且多，奔河诚已悫。  --孟郊  
暍道者谁子，叩商者何乐。洗矣得滂沱，感然鸣鸑鷟。  --孟郊  
嘉愿苟未从，前心空缅邈。清砌千回坐，冷环再三握。  --孟郊  
烦怀却星星，高意还卓卓。--孟郊  
龙沈剧煮鳞，牛喘甚焚角。蝉烦鸣转喝，乌噪饥不啄。  --韩愈  
昼蝇食案繁，宵蚋肌血渥。单絺厌已褫，长wM倦还捉。  --韩愈  
幸兹得佳朋，于此荫华桷。青荧文簟施，淡澉甘瓜濯。  --韩愈  
大壁旷凝净，古画奇駮荦。凄如羾寒门，皓若攒玉璞。  --韩愈  
扫宽延鲜飙，汲冷渍香穱。篚实摘林珍，盘殽馈禽ob。  --韩愈  
空堂喜淹留，贫馔羞龌龊。--韩愈  
殷勤相劝勉，左右加砻斫。贾勇发霜硎，争前曜冰槊。  --孟郊  
微然草根响，先被诗情觉。感衰悲旧改，工异逞新貌。  --孟郊  
谁言摈朋老，犹自将心学。危檐不敢凭，朽机惧倾扑。  --孟郊  
青云路难近，黄鹤足仍鋜。未能饮渊泉，立滞叫芳药。  --孟郊  
与子昔睽离，嗟余苦屯剥。直道败邪径，拙谋伤巧诼。  --韩愈  
炎湖度氛氲，热石行荦硞。痟肌夏尤甚，疟渴秋更数。  --韩愈  
君颜不可觌，君手无由搦。今来沐新恩，庶见返鸿朴。  --韩愈  
儒庠恣游息，圣籍饱商榷。危行无低徊，正言免咿喔。  --韩愈  
车马获同驱，酒醪欣共欶。惟忧弃菅蒯，敢望侍帷幄。  --韩愈  
此志且何如，希君为追琢。--韩愈  
  
卷791_5  【秋雨联句】韩愈  
万木声号呼，百川气交会。--孟郊  
庭翻树离合，牖变景明蔼。--韩愈  
潈泻殊未终，飞浮亦云泰。--孟郊  
牵怀到空山，属听迩惊濑。--韩愈  
檐垂白练直，渠涨清湘大。--孟郊  
甘津泽祥禾，伏润肥荒艾。--韩愈  
主人吟有欢，客子歌无奈。--孟郊  
侵阳日沈玄，剥节风搜兑。--韩愈  
坱圠游峡喧，飕飗卧江汰。--孟郊  
微飘来枕前，高洒自天外。--韩愈  
蛩穴何迫迮，蝉枝扫鸣哕。--孟郊  
楥菊茂新芳，径兰销晚馤。--韩愈  
地镜时昏晓，池星竞漂沛。--孟郊  
欢呶寻一声，灌注咽群籁。--韩愈  
儒宫烟火湿，市舍煎熬忲。--孟郊  
卧冷空避门，衣寒屡循带。--韩愈  
水怒已倒流，阴繁恐凝害。--孟郊  
忧鱼思舟楫，感禹勤畎浍。--韩愈  
怀襄信可畏，疏决须有赖。--孟郊  
筮命或冯蓍，卜晴将问蔡。--韩愈  
庭商忽惊舞，墉禜亦亲酹。--孟郊  
氛醨稍疏映，雺乱还拥荟。阴旌时摎流，帝鼓镇訇磕。  --韩愈  
枣圃落青玑，瓜畦烂文贝。贫薪不烛灶，富粟空填廥。  --韩愈  
秦俗动言利，鲁儒欲何匄。深路倒羸骖，弱途拥行轪。  --孟郊  
毛羽皆遭冻，离褷不能翙。翻浪洗虚空，倾涛败藏盖。  --孟郊  
吾人犹在陈，僮仆诚自郐。因思征蜀士，未免湿戎旆。  --韩愈  
安得发商飙，廓然吹宿霭。白日悬大野，幽泥化轻壒。  --韩愈  
战场暂一干，贼肉行可脍。--韩愈  
搜心思有效，抽策期称最。岂惟虑收获，亦以求颠沛。  --孟郊  
禽情初啸俦，础色微收霈。庶几谐我愿，遂止无已太。--韩愈  
  
卷791_6  【征蜀联句】韩愈  
日王忿违慠，有命事诛拔。蜀险豁关防，秦师纵横猾。  --韩愈  
风旗匝地扬，雷鼓轰天杀。竹兵彼皴脆，铁刃我枪bR。  --孟郊  
刑神咤牦旄，阴焰飐犀札。翻霓纷偃蹇，塞野澒坱圠。  --韩愈  
生狞竞掣跌，痴突争填轧。渴斗信豗呶，啖奸何噢嗗。  --孟郊  
更呼相簸荡，交斫双缺齾。火发激铓腥，血漂腾足滑。  --韩愈  
飞猱无整阵，翩鹘有邪戛。江倒沸鲸鲲，山摇溃貙猰。  --孟郊  
中离分二三，外变迷七八。逆颈尽徽索，仇头恣髡鬝。  --韩愈  
怒须犹鬇鬡，断臂仍bsbS。--韩愈  
石潜设奇伏，穴觑骋精察。中矢类妖cd，跳锋状惊豽。  --孟郊  
蹋翻聚林岭，斗起成埃圿。--孟郊  
旆亡多空杠，轴折鲜联辖。剟肤浃疮痍，败面碎黥gp。  --韩愈  
浑奔肆狂勷，捷窜脱趫黠。岩钩踔狙猿，水漉杂鳣螖。  --韩愈  
投奅闹eGcP，填隍btbT傄。--韩愈  
强睛死不闭，犷眼困逾fx。爇堞熇歊熹，抉门呀拗s9。  --孟郊  
天刀封未坼，酋胆慑前揠。跧梁排郁缩，闯窦猰窋窡。  --孟郊  
迫胁闻杂驱，咿呦叫冤跀。--孟郊  
穷区指清夷，凶部坐雕铩。邛文裁斐斖，巴艳收婠妠。  --韩愈  
椎肥牛呼牟，载实驼鸣s8。圣灵闵顽嚚，焘养均草y5。  --韩愈  
下书遏雄虓，解罪吊挛瞎。--韩愈  
战血时销洗，剑霜夜清刮。汉栈罢嚣阗，獠江息澎汃。  --孟郊  
戍寒绝朝乘，刁暗歇宵詧。始去杏飞蜂，及归柳嘶xK。  --孟郊  
庙献繁馘级，乐声洞椌楬。--孟郊  
台图焕丹玄，郊告俨匏稭。念齿慰黴黧，视伤悼瘢痆。  --韩愈  
休输任讹寝，报力厚麸秳。公欢钟晨撞，室宴丝晓扴。  --韩愈  
杯盂酬酒醪，箱箧馈巾帓。小臣昧戎经，维用赞勋劼。--韩愈  
  
卷791_7  【同宿联句】韩愈  
自从别君来，远出遭巧谮。--韩愈  
斑斑落春泪，浩浩浮秋浸。--孟郊  
毛奇睹象犀，羽怪见鵩鸩。--韩愈  
朝行多危栈，夜卧饶惊枕。--孟郊  
生荣今分逾，死弃昔情任。--韩愈  
鹓行参绮陌，鸡唱闻清禁。--孟郊  
山晴指高标，槐密骛长荫。--韩愈  
直辞一以荐，巧舌千皆fE。--孟郊  
匡鼎惟说诗，桓谭不读谶。--韩愈  
逸韵何嘈嗷，高名俟沽赁。--孟郊  
纷葩欢屡填，旷朗忧早渗。--韩愈  
为君开酒肠，颠倒舞相饮。--孟郊  
曦光霁曙物，景曜铄宵祲。--韩愈  
儒门虽大启，奸首不敢闯。义泉虽至近，盗索不敢沁。  --孟郊  
清琴试一挥，白鹤叫相喑。欲知心同乐，双茧抽作纴。--孟郊  
  
卷791_8  【莎栅联句】韩愈  
冰溪时咽绝，风枥方轩举。--韩愈  
此处不断肠，定知无断处。--孟郊  
  
卷791_9  【雨中寄孟刑部几道联句】韩愈  
秋潦淹辙迹，高居限参拜。--韩愈  
耿耿蓄良思，遥遥仰嘉话。--孟郊  
一晨长隔岁，百步远殊界。--韩愈  
商听饶清耸，闷怀空抑噫。--孟郊  
美君知道腴，逸步谢天械。--韩愈  
吟馨铄纷杂，抱照莹疑怪。--孟郊  
撞宏声不掉，输邈澜逾杀。--韩愈  
檐泻碎江喧，街流浅溪迈。--孟郊  
念初相遭逢，幸免因媒介。祛烦类决痈，惬兴剧爬疥。  --韩愈  
研文较幽玄，呼博骋雄快。今君轺方驰，伊我羽已铩。  --韩愈  
温存感深惠，琢切奉明诫。--韩愈  
迨兹更凝情，暂阻若婴瘵。欲知相从尽，灵珀拾纤芥。  --孟郊  
欲知相益多，神药销宿惫。德符仙山岸，永立难欹坏。  --孟郊  
气涵秋天河，有朗无惊湃。--孟郊  
祥凤遗蒿鷃，云韶掩夷靺。争名求鹄徒，腾口甚蝉喝。  --韩愈  
未来声已赫，始鼓敌前败。斗场再鸣先，遐路一飞届。  --韩愈  
东野继奇躅，修纶悬众犗。穿空细丘垤，照日陋菅蒯。  --韩愈  
小生何足道，积慎如触虿。愔愔抱所诺，翼翼自申戒。  --孟郊  
圣书空勘读，盗食敢求嘬。惟当骑款段，岂望觌珪玠。  --孟郊  
弱操愧筠杉，微芳比萧z1。何以验高明，柔中有刚夬。--孟郊  
  
卷791_10  【远游联句】韩愈  
别肠车轮转，一日一万周。--孟郊  
离思春冰泮，烂漫不可收。--韩愈  
驰光忽以迫，飞辔谁能留。--孟郊  
取之讵灼灼，此去信悠悠。--李翱  
楚客宿江上，夜魂栖浪头。晓日生远岸，水芳缀孤舟。  --孟郊  
村饮泊好木，野蔬拾新柔。独含凄凄别，中结郁郁愁。  --孟郊  
人忆旧行乐，鸟吟新得俦。--孟郊  
灵瑟时窅窅，霠猿夜啾啾。愤涛气尚盛，恨竹泪空幽。  --韩愈  
长怀绝无已，多感良自尤。即路涉献岁，归期眇凉秋。  --韩愈  
两欢日牢落，孤悲坐绸缪。--韩愈  
观怪忽荡漾，叩奇独冥搜。海鲸吞明月，浪岛没大沤。  --孟郊  
我有一寸钩，欲钓千丈流。良知忽然远，壮志郁无抽。  --孟郊  
魍魅暂出没，蛟螭互蟠蟉。昌言拜舜禹，举eM凌斗牛。  --韩愈  
怀糈馈贤屈，乘桴追圣丘。飘然天外步，岂肯区中囚。  --韩愈  
楚些待谁吊，贾辞缄恨投。翳明弗可晓，秘魂安所求。  --孟郊  
气毒放逐域，蓼杂芳菲畴。当春忽凄凉，不枯亦飕飗。  --孟郊  
貉谣众猥款，巴语相咿嚘。默誓去外俗，嘉愿还中州。  --孟郊  
江生行既乐，躬辇自相戮。饮醇趣明代，味腥谢荒陬。  --孟郊  
驰深鼓利楫，趋险惊蜚輶。系石沈靳尚，开弓射鴅吺。  --韩愈  
路暗执屏翳，波惊戮阳侯。广泛信缥缈，高行恣浮游。  --韩愈  
外患萧萧去，中悒稍稍瘳。振衣造云阙，跪坐陈清猷。  --韩愈  
德风变谗巧，仁气销戈矛。名声照西海，淑问无时休。  --韩愈  
归哉孟夫子，归去无夷犹。--韩愈  
  
卷791_11  【晚秋郾城夜会联句】韩愈  
从军古云乐，谈笑青油幕。灯明夜观棋，月暗秋城柝。  --李正封  
羁客方寂历，惊乌时落泊。语阑壮气衰，酒醒寒砧作。  --韩愈  
遇主贵陈力，夷凶匪兼弱。百牢犒舆师，千户购首恶。  --李正封  
平生耻论兵，末暮不轻诺。徒然感恩义，谁复论勋爵。  --韩愈  
多士被沾污，小夷施毒蠚。何当铸剑戟。相与归台阁。  --李正封  
室妇叹鸣鹳，家人祝喜鹊。终朝考蓍龟，何日亲烝礿。  --韩愈  
间使断津梁，潜军索林薄。红尘羽书靖，大水沙囊涸。  --李正封  
铭山子所工，插羽余何怍。未足烦刀俎，只应输管钥。  --韩愈  
雨矢逐天狼，电矛驱海若。灵诛固无纵，力战谁敢却。  --李正封  
峨峨云梯翔，赫赫火箭著。连空隳雉堞，照夜焚城郭。  --韩愈  
军门宣一令，庙算建三略。雷鼓揭千枪，浮桥交万筰。  --李正封  
蹂野马云腾，映原旗火铄。疲氓坠将拯，残虏狂可缚。  --韩愈  
摧锋若貙兕，超乘如猱玃。逢掖服翻惭，缦胡缨可愕。  --李正封  
星陨闻雊雉，师兴随唳鹤。虎豹贪犬羊，鹰鹯憎鸟雀。  --韩愈  
烧陂除积聚，灌垒失依托。凭轼谕昏迷，执殳征暴虐。  --李正封  
仓空战卒饥，月黑探兵错。凶徒更蹈藉，逆族相啖嚼。  --韩愈  
轴轳亘淮泗，旆旌连夏鄂。大野纵氐羌，长河浴骝骆。  --李正封  
东西竞角逐，远近施矰缴。怨童聚谣，天殃鬼行疟。  --韩愈  
汉刑支郡黜，周制闲田削。侯社退无功，鬼薪惩不恪。  --李正封  
余虽司斧锧，情本尚丘壑。且待献俘囚，终当返耕获。  --韩愈  
藁街陈鈇钺，桃塞兴钱鎛。地理画封疆，天文扫寥廓。  --李正封  
天子悯疮痍，将军禁卤掠。策勋封龙额，归兽获麟脚。  --韩愈  
诘诛敬王怒，给复哀人瘼。泽发解兜鍪，酡颜倾凿落。  --李正封  
安存惟恐晚，洗雪不论昨。暮鸟已安巢，春蚕看满箔。  --韩愈  
声明动朝阙，光宠耀京洛。旁午降丝纶，中坚拥鼓铎。  --李正封  
密坐列珠翠，高门涂粉雘。跋朝贺书飞，塞路归鞍跃。  --韩愈  
魏阙横云汉，秦关束岩崿。拜迎罗櫜鞬，问遗结囊橐。  --李正封  
江淮永清晏，宇宙重开拓。是日号升平，此年名作噩。  --韩愈  
洪赦方下究，武飙亦旁魄。南据定蛮陬，北攫空朔漠。  --李正封  
儒生惬教化，武士猛刺斫。吾相两优游，他人双落莫。  --韩愈  
印从负鼎佩，门为登坛凿。再入更显严，九迁弥謇谔。  --李正封  
宾筵尽狐赵，导骑多卫霍。国史擅芬芳，宫娃分绰约。  --韩愈  
丹掖列鹓鹭，洪炉衣狐貉。摛文挥月毫，讲剑淬霜锷。  --李正封  
命衣备藻火，赐乐兼拊搏。两厢铺氍毹，五鼎调勺药。  --韩愈  
带垂苍玉佩，辔蹙黄金络。诱接喻登龙，趋驰状倾藿。  --李正封  
青娥翳长袖，红颊吹鸣籥。傥不忍辛勤，何由恣欢谑。  --韩愈  
惟当早富贵，岂得暂寂寞。但掷雇笑金，仍祈却老药。  --李正封  
殁庙配尊斝，生堂合y7鑮。安行庇松篁，高卧枕莞蒻。  --韩愈  
洗沐恣兰芷，割烹厌腗臄。喜颜非忸怩，达志无陨获。  --李正封  
诙谐酒席展，慷慨戎装著。斩马祭旄纛，炰羔礼芒屩。  --韩愈  
山多离隐豹，野有求伸蠖。推选阅群材，荐延搜一鹗。  --李正封  
左右供谄誉，亲交献谀噱。名声载揄扬，权势实熏灼。  --韩愈  
道旧生感激，当歌发酬酢。群孙轻绮纨，下客丰醴酪。  --李正封  
穷天贡琛异，匝海赐酺醵。作乐鼓还槌，从禽弓始彍。  --韩愈  
取欢移日饮，求胜通宵博。五白气争呼，六奇心运度。  --李正封  
恩泽诚布濩，嚚顽已箫勺。告成上云亭，考古垂矩矱。  --韩愈  
前堂清夜吹，东第良晨酌。池莲拆秋房，院竹翻夏箨。  --李正封  
五狩朝恒岱，三畋宿杨柞。农书乍讨论，马法长悬格。  --韩愈  
雪下收新息，阳生过京索。尔牛时寝讹，我仆或歌咢。  --李正封  
帝载弥天地，臣辞劣萤爝。为诗安能详，庶用存糟粕。--韩愈  
  
卷791_12  【石鼎联句】韩愈  
巧匠斫山骨，刳中事煎烹。--刘师服  
直柄未当权，塞口且吞声。--侯喜  
龙头缩菌蠢，豕腹涨彭亨。--轩辕弥明  
外苞干藓文，中有暗浪惊。--刘师服  
在冷足自安，遭焚意弥贞。--侯喜  
谬当鼎鼐间，妄使水火争。--轩辕弥明  
大似烈士胆，圆如战马缨。--刘师服  
上比香炉尖，下与镜面平。--侯喜  
秋瓜未落蒂，冻芋强抽萌。--轩辕弥明  
一块元气闭，细泉幽窦倾。--刘师服  
不值输写处，焉知怀抱清。--侯喜  
方当洪炉然，益见小器盈。--轩辕弥明  
睆睆无刃迹，团团类天成。--刘师服  
遥疑龟负图，出曝晓正晴。--侯喜  
旁有双耳穿，上有孤髻撑。或讶短尾铫，又似无足铛。  --刘师服  
可惜寒食球，掷此傍路坑。--侯喜  
何当出灰灺，无计离瓶罂。--轩辕弥明  
陋质荷斟酌，狭中愧提擎。--刘师服  
岂能煮仙药，但未污羊羹。--侯喜  
形模妇女笑，度量儿童轻。--轩辕弥明  
徒示坚重性，不过升合盛。--刘师服  
傍似废毂仰，侧见折轴横。--侯喜  
时于蚯蚓窍，微作苍蝇鸣。--轩辕弥明  
以兹翻溢愆，实负任使诚。--刘师服  
常居顾盼地，敢有漏泄情。--侯喜  
宁依暖爇弊，不与寒凉并。--轩辕弥明  
区区徒自效，琐琐不足呈。--侯喜  
回旋但兀兀，开阖惟铿铿。--刘师服  
全胜瑚琏贵，空有口传名。岂比俎豆古，不为手所撜。  --轩辕弥明  
磨砻去圭角，浸润著光精。愿君莫嘲诮， 此物方施行。 --轩辕弥明  
  
卷791_13  【有所思联句】孟郊  
相思绕我心，日夕千万重。年光坐婉娩，春泪销颜容。  --孟郊  
台镜晦旧晖，庭草滋深茸。望夫山上石，别剑水中龙。--韩愈  
  
卷791_14  【遣兴联句】孟郊  
我心随月光，写君庭中央。--孟郊  
月光有时晦，我心安所忘。--韩愈  
常恐金石契，断为相思肠。--孟郊  
平生无百岁，岐路有四方。--韩愈  
四方各异俗，适异非所将。--孟郊  
驽蹄顾挫秣，逸翮遗稻粱。--韩愈  
时危抱独沈，道泰怀同翔。--孟郊  
独居久寂默，相顾聊慨慷。--韩愈  
慨慷丈夫志，可以曜锋铓。--孟郊  
蘧宁知卷舒，孔颜识行藏。--韩愈  
殷鉴谅不远，佩兰永芬芳。--孟郊  
苟无夫子听，谁使知音扬。--韩愈  
  
卷791_15  【赠剑客李园联句】孟郊  
天地有灵术，得之者惟君。--孟郊  
筑炉地区外，积火烧氛氲。--韩愈  
照海铄幽怪，满空歊异氛。--孟郊  
山磨电奕奕，水淬龙蝹蝹。--韩愈  
太一装以宝，列仙篆其文。--孟郊  
可用慑百神，岂惟壮三军。--韩愈  
有时幽匣吟，忽似深潭闻。--孟郊  
风胡久已死，此剑将谁分。--韩愈  
行当献天子，然后致殊勋。--孟郊  
岂如丰城下，空有斗间云。--韩愈  
  
卷791_16  【过海联句】贾岛  
沙鸟浮还没，山云断复连。--高丽使  
棹穿波底月，船压水中天。--贾岛  

## 全唐诗(下)　卷七百九十二

卷792_1  【妓席与杜牧之同咏】张祜  
骰子逡巡裹手拈，无因得见玉纤纤。--杜牧  
但知报道金钗落，仿佛还应露指尖。--张祜  
  
卷792_2  【同赵二十二访张明府郊居联句】杜牧  
陶潜官罢酒瓶空，门掩杨花一夜风。--杜牧  
古调诗吟山色里，无弦琴在月明中。--赵嘏  
远檐高树宜幽鸟，出岫孤云逐晚虹。--杜牧  
别后东篱数枝菊，不知闲醉与谁同。--赵嘏  
  
卷792_3  【游长安诸寺联句　靖恭坊大兴善寺　老松青桐联二…绝句】段成式  
有松堪系马，遇钵更投针。记得汤师句，高禅助朗吟。  --段成式  
乘晴入精舍，语默想东林。尽是忘机侣，谁惊息影禽。  --张希复  
一雨微尘尽，支郎许数过。方同嗅薝卜，不用算多罗。--郑符  
  
卷792_4  【游长安诸寺联句　靖恭坊大兴善寺　蛤像联二十字绝句】段成式  
相好全如梵，端倪只为隋。宁同蚌顽恶，但与鹬相持。  --段成式  
虽因雀变化，不逐月亏盈。纵有天中匠，神工讵可成。--张希复  
  
卷792_5  【游长安诸寺联句　靖恭坊大兴善寺　圣柱联句】段成式  
天心惟助善，圣迹此开阳。--段成式  
载恐雷轮重，縆疑电索长。--张希复  
上冲挟螮蝀，不动束锒铛。--段成式  
饥鸟未曾啄，乖龙宁敢藏。--张希复  
  
卷792_6  【游长安诸寺联句　长乐坊安国寺　红楼联句（隐侯体）】段成式  
重叠碎晴空，馀霞更照红。蝉踪近鳷鹊，鸟道接相风。  --张希复  
苔静金轮路，云轻白日宫。壁诗传谢客，门榜占休公。--段成式  
  
卷792_7  【游长安诸寺联句　长乐坊安国寺　穗柏联句】段成式  
一院暑难侵，莓苔共影深。标枝争息鸟，馀吹正开襟。  --段成式  
宿雨香添色，残阳石在阴。乘闲动诗意，助静入禅心。--张希复  
  
卷792_8  【游长安诸寺联句　长乐坊安国寺　题璘公院】段成式  
静，虚。热际，安居。--郑符  
龛灯敛，印香除。东林宾客，西涧图书。檐外垂青豆，  --段成式  
经中发白蕖。纵辩宗因衮衮，忘言理事如如。--段成式  
泉台定将入流否，邻笛足疑清梵馀。--段成式  
  
卷792_9  【游长安诸寺联句　常乐坊赵景公寺　吴画联句】段成式  
惨澹十堵内，吴生纵狂迹。风云将逼人，神鬼如脱壁。  --段成式  
其中龙最怪，张甲方汗栗。黑云夜窸窣，焉知不霹雳。  --张希复  
此际忽仙子，猎猎衣舄奕。妙瞬乍疑生，参差夺人魄。  --郑符  
往往乘猛虎，冲梁耸奇石。苍峭束高泉，角膝惊欹侧。  --段成式  
冥狱不可视，毛戴腋流液。苟能水成河，刹那沈火宅。--升上人  
  
卷792_10  【游长安诸寺联句　常乐坊赵景公寺　题约公院】段成式  
印火荧荧，灯续焰青。--张希复  
七俱胝咒，四阿含经。--段成式  
各录佳语，聊事素屏。--郑符  
丈室安居，延宾不扃。  --升上人  
  
卷792_11  【游长安诸寺联句　大同坊云华寺　偶联句】段成式  
共入夕阳寺，因窥甘露门。--升上人  
清香惹苔藓，忍草杂兰荪。--郑符  
捷偈飞钳答，新诗倚仗论。--段成式  
坏幡标古刹，圣画焕崇垣。--张希复  
岂慕穿笼鸟，难防在牖猿。--段成式  
一音唯一性，三语更三幡。--张希复  
  
卷792_12  【游长安诸寺联句　道政坊宝应寺　僧房联句】段成式  
古画思匡岭，上方疑傅岩。蝶闲移忍草，蝉晓揭高杉。  --段成式  
香字消芝印，金经发茝函。井通松底脉，书坼洞中缄。--张希复  
  
卷792_13  【游长安诸寺联句　道政坊宝应寺　小小写真联句】段成式  
如生小小真，犹自未栖尘。--郑符  
褕袂将离座，斜柯欲近人。--段成式  
昔时知出众，情宠占横陈。--张希复  
不遣游张巷，岂教窥宋邻。--郑符  
庾楼吹笛裂，弘阁赏歌新。--段成式  
蝉怯纤腰步，蛾惊半额嚬。--张希复  
图形谁有术，买笑讵辞贫。--段成式  
复陇迷村径，重泉隔汉津。--郑符  
同心知作羽，比目定为鳞。--张希复  
残月巫山夕，馀霞洛浦晨。--段成式  
  
卷792_14  【游长安诸寺联句　平康坊菩萨寺　书事联句】段成式  
悉为无事者，任被俗流憎。--郑符  
客异干时客，僧非出院僧。--段成式  
远闻疏牖磬，晓辨密龛灯。--张希复  
步触珠幡响，吟窥钵水澄。--郑符  
句饶方外趣，游惬社中朋。--段成式  
静里已驯鸽，斋中亦好鹰。--张希复  
金涂笔是褧，彩溜纸非缯。--升上人  
锡杖已克锻，田衣从怀塍。--段成式  
占床暂一胁，卷箔赖长肱。--张希复  
佛日初开照，魔天破几层。--段成式  
咒中陈秘计，论处正先登。--张希复  
勇带绽针石，危防丘井藤。--升上人  
  
卷792_15  【游长安诸寺联句　光宅坊光宅寺　中禅师影堂联句】段成式  
名下固无虚，敖曹貌严毅。洞达见空王，圆融入佛地。  --张希复  
一言当要害，忽忽醒诸醉。不动须弥山，多方辩无匮。  --郑符  
坦率对万乘，偈答无所避。尔如毗沙门，外形如脱履。  --段成式  
但以理为量，不语怪力事。木石摧贡高，慈悲引贪恚。  --升上人  
当时乏支许，何人契深致。随宜讵说三，直下开不二。--段成式  
  
卷792_16  【游长安诸寺联句　翊善坊保寿寺　光天帧赞联句】段成式  
观音化身，厥形孔怪。胣脑淫厉，众魔膜拜。--张希复  
指梦鸿纷，榜列区界。其事明张，何不可解。--段成式  
阎阿德川，大士先天。众象参罗，福源田田。--郑符  
百亿花发，百千灯然。胶如络绎，浩汗连绵。--张希复  
焰摩界戚，洛迦苦霁。正念皈依，众青如彗。--段成式  
戾宰可汰，痴膜可蜕。稽首如空，睟容若睇。--张希复  
阐提墨师，睹而面之。寸念不生，未遇乎而。  --段成式  
  
卷792_17  【游长安诸寺联句　宣阳坊静域寺　三阶院联句】段成式  
密密助堂堂，隋人歌檿桑。双弧摧孔雀，一矢陨贪狼。  --段成式  
百步望云立，九规看月张。获蛟徒破浪，中乙漫如墙。  --张希复  
还似贯金鼓，更疑穿石梁。因添挽河力，为灭射天狂。  --段成式  
绝艺却南牧，英声来鬼方。丽龟何足敌，殪豕未为长。  --郑符  
龙臂胜猿臂，星芒超箭芒。虚夸绝高鸟，垂拱议明堂。--段成式  
  
卷792_18  【游长安诸寺联句　崇义坊招福院　赠诸上人联句】段成式  
翻了西天偈，烧馀梵宇香。撚眉愁俗客，支颊背残阳。  --段成式  
洲号惟思沃，山名只记匡。辨中摧世智，定里破魔强。  --张希复  
许睿禅心彻，汤休诗思长。朗吟疏磬断，久语贯珠妨。  --段成式  
乘兴书芭叶，闲来入豆房。漫题存古壁，怪画匝长廊。--张希复  
  
卷792_19  【游长安诸寺联句　招国坊崇济寺　奇松联二十字绝句】段成式  
杉松何相疏，榆柳方迥屑。无人擅谈柄，一枝不敢折。  --段成式  
中庭苔藓深，吹馀鸣佛禽。至于摧折枝，凡草犹避阴。  --张希复  
僻径根从露，闲房枝任侵。一株风正好，来助碧云吟。  --郑符  
时时扫窗声，重露滴寒砌。风飐一枝遒，闲窥别生势。  --升上人  
偃盖入楼妨，盘根侵井窄。高僧独惆怅，为与澄岚隔。--段成式  
  
卷792_20  【游长安诸寺联句　永安坊永寿寺　闲中好】段成式  
闲中好，尽日松为侣。此趣人不知，轻风度僧语。--郑符  
闲中好，尘务不萦心。坐对当窗木，看移三面阴。--段成式  
闲中好，幽磬度声迟。卷上论题肇，画中僧姓支。--张希复  
  
卷792_21  【游长安诸寺联句　崇仁坊资圣寺　诸画联句（柏梁体）】段成式  
吴生画勇矛戟攒，  --段成式  
出变奇势千万端。  --张希复  
苍苍鬼怪层壁宽，  --郑符  
睹之忽忽毛发寒。  --段成式  
棱伽之力所疲殚，  --段成式  
李真周昉优劣难。  --郑符  
活禽生卉推边鸾，  --段成式  
花房嫩彩犹未干。  --张希复  
韩干变态如激湍，  --郑符  
惜哉壁画世未殚。  --段成式  
后人新画何汗漫。--张希复  

## 全唐诗(下)　卷七百九十三

卷793_1  【北禅院避暑联句】皮日休  
歊蒸何处避，来入戴颙宅。逍遥脱单绞，放旷抛轻策。  --皮日休  
爬搔林下风，偃仰涧中石。--皮日休  
残蝉烟外响，野鹤沙中迹。到此失烦襟，萧然揖禅伯。  --陆龟蒙  
藤悬叠霜蜕，桂倚支云锡。--陆龟蒙  
清阴竖毛发，爽气舒筋脉。逐幽随竹书，选胜铺苮席。  --皮日休  
鱼跳上紫芡，蝶化缘青壁。--皮日休  
心是玉莲徒，耳为金磬敌。吾宗昔高尚，志在羲皇易。  --陆龟蒙  
岂独断韦编，几将刓铁擿。--陆龟蒙  
天书既屡降，野抱难自适。一入承明庐，盱衡论今昔。  --皮日休  
流光不容寸，斯道甘枉尺。--皮日休  
既起谢儒玄，亦翻商羽翼。封章帷幄遍，梦寐江湖白。  --陆龟蒙  
摆落函谷尘，高欹华阳帻。--陆龟蒙  
诏去云无信，归来鹤相识。半病夺牛公，全慵捕鱼客。  --皮日休  
少微光一点，落此芒磔索。--皮日休  
释子问池塘，门人废幽赜。堪悲东序宝，忽变西方籍。  --陆龟蒙  
不见步兵诗，空怀康乐屐。--陆龟蒙  
高名不可效，胜境徒堪惜。墨沼转疏芜，玄斋逾阒寂。  --皮日休  
迟迟不可去，凉飔满杉柏。--皮日休  
日下洲岛清，烟生苾刍碧。俱怀出尘想，共有吟诗癖。  --陆龟蒙  
终与净名游，还来雪山觅。--陆龟蒙  
  
卷793_2  【寂上人院联句】皮日休  
瘿床空默坐，清景不知斜。暗数菩提子，闲看薜荔花。  --皮日休  
有情惟墨客，无语是禅家。背日聊依桂，尝泉欲试茶。  --陆龟蒙  
石形蹲玉虎，池影闪金蛇。经笥安岩匼，瓶囊挂树桠。  --皮日休  
书传沧海外，龛寄白云涯。竹色寒凌箔，灯光静隔纱。  --陆龟蒙  
趁幽翻小品，逐胜讲南华。莎彩融黄露，莲衣染素霞。  --皮日休  
水堪伤聚沫，风合落天葩。若许传心印，何辞古堞赊。--陆龟蒙  
  
卷793_3  【独在开元寺避暑，颇怀鲁望，因飞笔联句】皮日休  
烦暑虽难避，僧家自有期。泉甘于马乳，苔滑似龙漦。  --皮日休  
任诞襟全散，临幽榻旋移。松行将雅拜，篁阵欲交麾。  --陆龟蒙  
望塔青髇识，登楼白鸽知。石经森欲动，珠像俨将怡。  --皮日休  
筠簟临杉穗，纱巾透雨丝。静谭蝉噪少，凉步鹤随迟。  --皮日休  
烟重回蕉扇，轻风拂桂帷。对碑吴地说，开卷梵天词。  --陆龟蒙  
积水鱼梁坏，残花病枕欹。怀君潇洒处，孤梦绕罘罳。--陆龟蒙  
  
卷793_4  【寒夜文宴联句】皮日休  
文星今夜聚，应在斗牛间。--皮日休  
载石人方至，乘槎客未还。--张贲  
送觞繁露曲，征句白云颜。--陆龟蒙  
节奏惟听竹，从容只话山。--皮日休  
理穷倾秘藏，论猛折玄关。--张贲  
酃酒分中绿，巴笺擘处殷。--陆龟蒙  
清言闻后醒，强韵压来艰。--皮日休  
犀柄当风揖，琼枝向月攀。--张贲  
松吟方eP々，泉梦忆潺潺。--陆龟蒙  
一会文章草，昭明不可删。--皮日休  
  
卷793_5  【药名联句】皮日休  
为待防风饼，须添薏苡杯。--张贲  
香然柏子后，尊泛菊花来。--皮日休  
石耳泉能洗，垣衣雨为裁。--陆龟蒙  
从容犀局静，断续玉琴哀。--张贲  
白芷寒犹采，青箱醉尚开。--皮日休  
马衔衰草卧，乌啄蠹根回。--陆龟蒙  
雨过兰芳好，霜多桂末摧。--张贲  
朱儿应作粉，云母讵成灰。--皮日休  
艺可屠龙胆，家曾近燕胎。--陆龟蒙  
墙高牵薜荔，障软撼玫瑰。--张贲  
鸓鼠啼书户，蜗牛上研台。--皮日休  
谁能将藁本，封与玉泉才。--陆龟蒙  
  
卷793_6  【寒夜联句】陆龟蒙  
静境揖神凝，寒华射林缺。--陆龟蒙  
清知思绪断，爽觉心源彻。--皮日休  
高唱戛金奏，朗咏铿玉节。--陆龟蒙  
我思方泬寥，君词复凄切。--皮日休  
况闻风篁上，摆落残冻雪。--陆龟蒙  
寂尔万籁清，皎然诸霭灭。--皮日休  
西窗客无梦，南浦波应结。--陆龟蒙  
河光正如剑，月魄方似玦。--皮日休  
短烬不禁挑，冷毫看欲折。--陆龟蒙  
何夕重相期，浊醪还为设。--皮日休  
  
卷793_7  【开元寺楼看雨联句】陆龟蒙  
海上风雨来，掀轰杂飞电。登楼一凭槛，满眼蛟龙战。  --陆龟蒙  
须臾造化惨，倏忽堪舆变。万户响戈鋋，千家披组练。  --皮日休  
群飞抛轮石，杂下攻城箭。点急似摧胸，行斜如中面。  --陆龟蒙  
细洒魂空冷，横飘目能眩。垂檐珂珮喧，zh瓦珠玑溅。  --皮日休  
无言九陔远，瞬息驰应遍。密处正垂縆，微时又悬线。  --陆龟蒙  
写作玉界破，吹为羽林旋。翻伤列缺劳，却怕丰隆倦。  --皮日休  
遥瞻山露色，渐觉云成片。远树欲鸣蝉，深檐尚藏燕。  --陆龟蒙  
残雷隐辚尽，反照依微见。天光洁似磨，湖彩熟于练。  --皮日休  
疏帆逗前渚，晚磬分凉殿。接思强挥毫，窥词几焚研。  --陆龟蒙  
佶栗乌皮几，轻明白羽扇。毕景好疏吟，馀凉可清宴。  --皮日休  
君携下高磴，僧引还深院。驳藓净铺筵，低松湿垂鬋。  --陆龟蒙  
斋明乍虚豁，林霁逾葱蒨。早晚重登临，欲去多离恋。--皮日休  
  
卷793_8  【报恩寺南池联句】陆龟蒙  
古岸涵碧落，--陆龟蒙  
虚轩明素波。坐来鱼阵变，--皮日休  
吟久菊□多。秋草分杉露，--嵩起  
危桥下竹坡。远峰青髻并，--陆龟蒙  
□□□髯和。赵论寒仍讲，--皮日休  
支硎僻亦过。心曾养鹤，--嵩起  
挥翰好邀鹅。倚石收奇药，--陆龟蒙  
临溪藉浅莎。桂花晴似拭，--皮日休  
荷镜晓如磨。翠出牛头耸，--嵩起  
苔深马迹跛。伞欹从野醉，--陆龟蒙  
巾侧任田歌。跁跒松形矮，--皮日休  
般跚桧樾矬。香飞僧印火，--嵩起  
泉急使镳珂。菱钿真堪帖，--陆龟蒙  
莼丝亦好拖。几时无一事，--皮日休  
相伴著烟萝。--嵩起  
  
卷793_9  【天台禅院联句】安守范  
偶到天台院，因逢物外僧。--安守范  
忘机同一祖，出语离三乘。--杨鼎夫  
树老中庭寂，窗虚外境澄。--周述  
片时松影下，联续百千灯。--李仁肇  

## 全唐诗(下)　卷七百九十四

卷794_1  【讲德联句】皎然  
先王设位，以正邦国。建立大官，封植有德。--潘述  
二南敷化，四岳述职。其言不朽，其仪不忒。--汤衡  
暨于嬴刘，乃创程式。罢侯置守，剖竹分域。--皎然  
赫矣皇唐，康哉立极。精选藩翰，庸资正直。--潘述  
爰命我公，东土作则。克己恭俭，疲人休息。--汤衡  
济济闾閈，油油黍稷。既富既教，足兵足食。--皎然  
恤其凋瘵，剪其荆棘。威怀逋叛，扑灭蝥贼。--潘述  
疾恶如雠，闻善不惑。哀矜鳏寡，旌礼儒墨。--汤衡  
乃修堤防，乃浚沟洫。以利通商，以溉嘉谷。--皎然  
征赋以节，计功以时。胥怀惠，吏不能欺。--潘述  
我政载孚，我邦载绥。猛兽不暴，嘉鱼维滋。--汤衡  
肃恭明神，齐沐不亏。岁或骄阳，雨无愆期。--皎然  
帝嘉有庸，宠命来斯。紫绂载绥，金章陆离。--潘述  
资忠履孝，阅礼敦诗。明德惟馨，自天祐之。  --汤衡  
  
卷794_2  【讲古文联句】皎然  
帝出于震，文明始敷。--潘述  
山岳降气，龟龙负图。--裴济  
爰有书契，乃立典谟。--皎然  
先知孔圣，飞步天衢。--汤衡  
汉承秦弊，尊儒尚学。--潘述  
百氏六经，九流七略。--裴济  
屈宋接武，班马继作。--皎然  
或颂燕然，或赞麟阁。--汤衡  
降及三祖，始变二雅。--潘述  
仲宣闲和，公干萧洒。--皎然  
士衡安仁，不史不野。--皎然  
左张精奥，嵇阮高寡。--汤衡  
暨于江表，其文郁兴。--汤衡  
绮丽争发，繁芜则惩。--潘述  
词晔春华，思清冬冰。--潘述  
景纯跌宕，游仙独步。--汤衡  
青云其情，白璧其句。--汤衡  
灵运山水，实多奇趣。--潘述  
远派孤峰，龙腾凤翥。--潘述  
陶令田园，匠意真直。--皎然  
春柳寒松，不凋不饰。--皎然  
江淹杂体，方见才力。--汤衡  
拟之信工，似而不逼。--汤衡  
鲍昭从军，主意危苦。--潘述  
气胜其词，雅愧于古。--潘述  
隐侯似病，创制规矩。--皎然  
时见琳琅，惜哉榛楛。--皎然  
谢脁秀发，词理翩翩。--汤衡  
孤标爽迈，深造精研。--汤衡  
惠休翰林，别白离坚。--潘述  
有会必惬，无惭曩贤。--潘述  
吴均颇劲，失于典裁。--皎然  
竟乏波澜，徒工边塞。--皎然  
彼柳吴兴，高视时辈。--汤衡  
汀洲一篇，风流寡对。--汤衡  
何逊清切，所得必新。--潘述  
缘情既密，象物又真。--潘述  
江总征正，未越常伦。--皎然  
时合风兴，或无淄磷。--皎然  
二杜繁俗，三刘琐碎。--汤衡  
陈徐之流，阴张之辈。--汤衡  
伊数公者，阃域之外。--潘述  
吁此以还，有固斯郐。  --潘述  
  
卷794_3  【项王古祠联句】皎然  
遗庙风尘积，荒途岁月侵。--潘述  
英灵今寂寞，容卫尚森沈。--皎然  
霸楚志何在，平秦功亦深。--汤衡  
诸侯归复背，青史古将今。--潘述  
星聚分已定，天亡力岂任。--皎然  
采蘩如可荐，举酒沥空林。--汤衡  
  
卷794_4  【还丹可成诗联句】皎然  
羽化自仙骨，延年资养生。--皎然  
金经启灵秘，玉液流至精。--潘述  
八石思共炼，九丹知可成。--汤衡  
吾心苟无妄，神理期合并。--皎然  
封灶用六一，置门考休京。--潘述  
浮光含日彩，圆质焕云英。--汤衡  
持此保寿命，服之颐性情。--皎然  
跂予望仙侣，高咏升天行。--潘述  
鹤驾方可致，霓裳定将迎。--汤衡  
不因五色药，安著七真名。--皎然  
挥妙在微密，全功知感诚。--潘述  
与君弃城市，携手游蓬瀛。--汤衡  
  
卷794_5  【建安寺西院喜王郎中遘恩命初至联句】皎然  
迹就空门退，官从画省迁。住持良有愿，朝谒穴无缘。  --王遘  
身净金绳内，心驰玉扆前。--皎然  
荣添一两日，恩降九霄年。--齐翔  
慕法能轻冕，追非欲佩弦。--李纵  
栖闲那可久，鸳鹭待行联。--崔子向  
  
卷794_6  【建安寺夜会，对雨怀皇甫侍御曾联句】皎然  
相思非是远，风雨遣情多。--皎然  
愿欲披云见，难堪候晓过。--李纵  
夜长同岁月，地近极山河。--郑说  
戒相初传授，文章旧切磋。--王遘  
时称洛下咏，人许郢中歌。--崔子向  
惆怅徒延首，其如一水何。--齐翔  
  
卷794_7  【泛长城东溪，暝宿崇光寺，寄处士陆羽联句】皎然  
箬水青似箬，玉山碧于玉。--崔子向  
逼霄沓万状，截地分千曲。--皎然  
萍解深可窥，林豁遥在瞩。--崔子向  
已高物外赏，稍涤区中欲。--皎然  
野鹤翔又飞，世人羁且跼。--崔子向  
沈吟迹所误，放浪心自足。--皎然  
缅怀虚舟客，愿寄生刍束。--崔子向  
说诗整颓波，立义激浮俗。--皎然  
荆吴备登历，风土随编录。--崔子向  
恨与清景别，拟教长路促。--皎然  
溪鸟语鹂喽，寺花翻踯躅。--崔子向  
印围水坛净，香护莲衣触。--皎然  
捧经启纱灯，收衽礼金粟。--崔子向  
安得扣关子，玄言对吾属。--皎然  
  
卷794_8  【与崔子向泛舟自招橘经箬里宿天居寺…联一十六韵以寄之】皎然  
晴日春态深，寄游恣所适。--皎然  
宁妨花木乱，转学心耳寂。--崔子向  
取性怜鹤高，谋闲任山僻。--皎然  
倚舷息空曲，舍履行浅碛。--崔子向  
渚箬入里逢，野梅到村摘。--皎然  
碑残飞雉岭，井翳潜龙宅。--崔子向  
坏寺邻寿陵，古坛留劫石。--皎然  
穿阶笋节露，拂瓦松梢碧。--崔子向  
天界细云还，墙阴杂英积。--皎然  
悬灯寄前焰，遥月升圆魄。--崔子向  
何意清夜期，坐为高峰隔。--皎然  
茗园可交袂，藤涧好停锡。--崔子向  
微雨听湿巾，迸流从点席。--皎然  
戏猿隔枝透，惊鹿逢人踯。--崔子向  
睹物赏已奇，感时思弥极。--皎然  
芳菲如驰箭，望望共君惜。--崔子向  
  
卷794_9  【渚山春暮，会顾丞茗舍，联句效小庾体】皎然  
谁是惜暮人，相携送春日。因君过茗舍，留客开兰室。  --陆士修  
湿苔滑行屐，柔草低藉瑟。鹊喜语成双，花狂落非一。  --崔子向  
烟浓山焙动，泉破水舂疾。莫抝挂瓢枝，会移阆书帙。  --皎然  
颇容樵与隐，岂闻禅兼律。栏竹不求疏，网藤从更密。  --陆士修  
池添逸少墨，园杂庄生漆。景晏枕犹欹，酒醒头懒栉。  --崔子向  
云教淡机虑，地可遗名实。应待御荈青，幽期踏芳出。--皎然  
  
卷794_10  【与李司直令从荻塘联句】皎然  
画舸悠悠荻塘路，真僧与我相随去。--李令从  
寒花似菊不知名，霜叶如枫是何树。--李令从  
倦客经秋夜共归，情多语尽明相顾。--皎然  
遥城候骑来仍少，傍岭哀猿发无数。--皎然  
心闲清净得禅寂，兴逸纵横问章句。--李令从  
虫声切切草间悲，萤影纷纷月前度。--李令从  
撩乱云峰好赋诗，婵娟水月堪为喻。--皎然  
与君出处本不同，从此还依旧山住。--皎然  
  
卷794_11  【远意联句】皎然  
家在炎州往朔方，  --疾(失姓)  
岂知于阗望潇湘。  --澄(失姓)  
曾经陇底复辽阳，  --巨川(失姓)  
更忆东去采扶桑。  --皎然  
楂客三千路未央，  --严伯均  
烛龙之地日无光。  --疾(失姓)  
将游莽苍穷大荒，  --皎然  
车辙马足逐周王。--严伯均  
  
卷794_12  【暗思联句】皎然  
斜风飘雨三十夜，  --疾(失姓)  
邻女馀光不相借。  --巨川(失姓)  
迹灭尘生古人画，  --皎然  
洞房重扉无隙罅，  --严伯均  
烛灭更深月西谢。--从心(失姓)  
  
卷794_13  【乐意联句一首】皎然  
良朋益友自远来，  --严伯均  
万里乡书对酒开。  --皎然  
子孙蔓衍负奇才，  --疾(失姓)  
承颜弄鸟咏南陔，  --澄(失姓)  
鼓腹击壤歌康哉。--巨川(失姓)  
  
卷794_14  【恨意联句】皎然  
同心同县不相见，  --疾(失姓)  
独采蘼芜咏团扇。  --严伯均  
莫听东邻捣霜练，  --皎然  
远忆征人泪如霰。  --澄(失姓)  
长信空阶荒草遍，  --从心(失姓)  
明妃初别昭阳殿。--杭(失姓)  
  
卷794_15  【秋日卢郎中使君幼平泛舟联句一首】皎然  
共载清秋客船，同瞻皂盖朝天。  --卢藻  
悔使比来相得，如今欲别潸然。  --卢幼平  
渐惊徒驭分散，愁望云山接连。  --皎然  
魏阙驰心日日，吴城挥手年年。  --陆羽  
送远已伤飞雁，裁诗更切嘶蝉。  --潘述  
空怀鄠杜心醉，永望门栏脰捐。  --李恂  
别思无穷无限，还如秋水秋烟。--潘述  
  
卷794_16  【重联句一首】皎然  
相将惜别且迟迟，未到新丰欲醉时。--卢幼平  
去郡独携程氏酒，入朝可忘习家池。--陆羽  
仍怜故吏依依恋，自有清光处处随。--潘述  
晚景南徐何处宿，秋风北固不堪辞。--皎然  
吴中诗酒饶佳兴，秦地关山引梦思。--卢藻  
对酒已伤嘶马去，衔恩只待扫门期。--惸(失姓)  
  
卷794_17  【与潘述集汤衡宅怀李司直纵联句】皎然  
幽独何以慰，友人顾茅茨。--汤衡  
已忘岁月念，载说清闲时。--潘述  
旭日舒朱槿，柔风引绿葹。--皎然  
迢迢青溪路，耿耿芳树枝。--汤衡  
执衽空踯躅，来城自逶迤。--潘述  
相思寄采掇，景晏独驱驰。--皎然  
  
卷794_18  【安吉崔明甫山院联句一首】皎然  
人不扰，政已和。世虑寡，山情多。--皎然  
禅客至，墨卿过。兴既洽，情如何。--崔逵  
  
卷794_19  【重联句一首】皎然  
肃肃清院，翛翛碧鲜。已见心远，何关地偏。--皎然  
自公退食，升堂草玄。纷纷已隔，云心澹然。  --崔逵  
  
卷794_20  【重联句一首】皎然  
瀑溜闻窗外，晴风逼座间。--皎然  
挂冠徒有意，芳桂杳难攀。--崔逵  
  
卷794_21  【重联句一首】皎然  
清高素非宦侣，疏散从来道流。  --皎然  
今日还轻墨绶，知君意在沧洲。  --皎然  
浮云任从飘荡，寄隐也信沈浮。  --崔逵  
不似漳南地僻，道安为我淹留。--崔逵  
  
卷794_22  【重联句一首】皎然  
刘令兴多常步履，柴桑事少但援琴。--皎然  
闲招法侣从山寺，每掇幽芳傍竹林。--皎然  
卷帘只爱荆峰色，入座偏宜郢客吟。--崔逵  
谁许近来轻印绶，因君昨日悟禅心。--崔逵  
  
卷794_23  【道观中和潘丞观青溪图联句】皎然  
画得青溪样，宜于紫府观。--皎然  
日明烟霭薄，风落水容宽。--崔万  
画野高低接，商工井邑攒。--潘述  
疏川因稼穑，出使问艰难。--皎然  
  
卷794_24  【春日对雨联句一首】皎然  
春烟带微雨，漠漠连城邑。桐叶生微阴，桃花更宜湿。  --韩章  
萧条暗杨柳，散漫下原隰。归路不我从，遥心空伫立。  --皎然  
林低山影近，岸转水流急。芳草自堪游，白云如可揖。  --韩章  
寻山禅客意，苦雨陶公什。游衍情未终，归飞暮相及。  --皎然  
峰高日色转，潭净天光入。却欲学神仙，空思谢朋执。  --韩章  
为道贵逍遥，趋时多苦集。琼英若可餐，青紫徒劳拾。--皎然  
  
卷794_25  【春日会韩武康章后亭联句】皎然  
后园堪寄赏，日日对春风。客位繁阴下，公墙细柳中。  --皎然  
坐看青嶂远，心与白云同。--韩章  
林暗花烟入，池深远水通。--杨秦卿  
井桃新长蕊，栏药未成丛。--仲文(失姓)  
松竹宜禅客，山泉入谢公。--皎然  
砌香翻芍药，檐静倚梧桐。--韩章  
外虑宜帘卷，忘情与道空。--杨秦卿  
楚僧招惠远，蜀客挹扬雄。--仲文(失姓)  
便寄柴桑隐，何劳访剡东。--皎然  
  
卷794_26  【康录事宅送僧联句】皎然  
莲衣宜著雨，竹锡好随云。--皎然  
见鹤还应养，逢鸥自作群。--崔子向  
  
卷794_27  【与邢端公李台题庭石联句】皎然  
共题诗句遍，争坐藓文稀。（馀缺）知--皎然  
  
卷794_28  【冬日建安寺西院，喜昼公自吴兴至，联句一首】皎然  
宗系传康乐，精修学远公。--王遘  
相寻当暮岁，行李犯寒风。--李纵  
累积浮生里，机惭半偈中。--郑说  
传家知业坠，继祖忝声同。--皎然  
云与轻帆至，山将本寺空。--崔子向  
向来忘起灭，留我宿花宫。--齐翔  
  
卷794_29  【秋日潘述自长城至霅上与昼公、汤评事游集累日…以寄之】皎然  
离念非前期，秋风忽已至。--潘述  
芸黄众芳晚，摇荡居人思。--皎然  
白霜凄以积，高梧飒而坠。--汤衡  
悠然越山川，复此恨离异。--潘述  
时景易迁谢，欢□难兼遂。--皎然  
惜分缓回舟，怀遥企归驷。--汤衡  
休浣情自高，来思日云未。--潘述  
  
卷794_30  【喜昼公寻山回相遇联句一首】皎然  
几年无此会，今日喜相从。--潘述  
后夏仍多病，前书达几封。--皎然  
水华迎暮雨，松吹引疏钟。--皎然  
出谷随初月，寻僧说五峰。--潘述  
  
卷794_31  【送昼公联句】皎然  
相逢情不厌，惜别意难为。--韩章  
吾道应无住，前期未可知。--皎然  
轻霜凋古木，寒水缩荒陂。--韩章  
宾雁依沙屿，浮云惨路岐。--皎然  
林疏看野迥，岸转觉山移。--韩章  
寄赏惊摇落，归心叹别离。--皎然  
草堂思偃蹇，麈尾去相随。--顾况  
勿谓光阴远，禅房会一窥。--郑遨  
  
卷794_32  【与罗隐之联句】郑遨  
一壶天上有名物，两个世间无事人。--郑遨  
醉却隐之云叟外，不知何处是天真。--罗隐之  

## 全唐诗(下)　卷七百九十五
  
所愿暂知居者乐，无使时称主者劳。（中宗幸安乐公主第，  
从官赋诗，日知卒章，独存规诫，识者多之）主  
令乘骢马去，丞脱绣衣来。（《赠上蔡令潘好礼拜御史》，  
见《朝野佥载》）古  
魂逐东流水，坟依独坐山。（《哭陈子昂》）斋  
三代掌纶诰，一身能唱歌。（见《乐府杂录》）主  
明月飞出海，黄河流上天。（《暮行潼关》）知  
芙蓉初出水，桃李忽无言。（《观内人楼上踏歌》）古  
夜夜月为青冢镜，年年雪作黑山花。（《塞上曲》）斋  
雁影数行秋半逢，渔歌一声夜深发。  
忽睹邢武辞，泠其金石备。（《宣城总集》云：  
唐开元甲子，武平一同河间邢巨同游泾川琴溪，  
题绝句，古刻尚存。后一纪，杜伟自柱史谪掾宣城，  
陪连帅班景倩来观，题句云云。馀逸）主  
霜添柏树冷，气拂桂林寒。  
八十年前棠树阴，竟陵太守公先人。（愿与竟陵陆羽  
尝佐岭南连帅李复幕府。后愿刺竟陵，则复已捐馆，  
而羽亦前谢。复父斋物先亦为竟陵守，愿因为七言诗陈事。  
见《方舆胜览》）知  
阴天闻断雁，夜浦送归人。（《送丘郎中》）古  
谁言百人会，兄弟也沾陪。（《侍宴》见颜真卿集）斋  
刻舟寻已化，弹铗未酬恩。（河西骑将宋青春有剑，  
是青龙精。刃所及，若叩铜铁。青春死，为广琛所得。  
或风雨后迸光出室，环烛方丈。哥舒翰求易以他宝，  
广琛不与，因赠诗。见《酉阳杂俎》）斋  
梦里换春秋。（《咏华清宫》）主  
莫言闲话是闲话，往往事从闲话来。  
何必剃头为弟子，无家便是出家人。（见张为《主客图》）古  
常愿追禅理，安能挹化源。（鸿渐酷好浮屠道，  
晚年乐退静，常悠然赋句，朝士多属和之。见本传）主  
因缘三纪异，契分四般同。（挚与李行敏同姓，同甲子、  
同年登第，俱二十五岁，又同门，故云。见《纪事》）古  
在室愧屋漏。（绶子温疾革，诵绶此句曰：  
“今不负斯诫矣。”见《唐书》）主  
桃花浪里成龙去，竹叶山头退鹢飞。（《赠柳棠及第》，  
见《纪事》）古  
庾岭东边吏隐州，溪山竹树亦清幽。（见《方舆胜览》）斋  
地灵无俗草，岩静有仙禽。（《等慈寺北岩》，  
见《方舆胜览》）知  
白鸟远行树，玉虹孤饮潭。（《庐山瀑布》）古  
四五片霞生绝壁，两三行雁过疏松。（以上见《纪事》）斋  
抛芥子降颠狒狒，折杨枝洒醉猩猩。（见《摭言》）主  
山近衡阳虽少雁，水连巴蜀岂无鱼。（敬之甥雍陶，蜀川  
上第后，薄于亲友，不寄书。敬之让焉，陶得诗愧赧）古  
水声长在耳，山色不离门。  
扫地树留影，拂床琴有声。  
落日长安道，秋槐满地花。（以上并见《纪事》）知  
中丞为国拔贤才，寒俊欣逢藻鉴开。（《赠知贡举陈商》，  
见《池阳志》）斋  
莫将韦监同殷监，错认容身是保身。（懿宗朝，  
澳为吏部侍郎，不受请托，为执政所恶，出为邠宁节度。  
时宰复发其部事，罢镇，以秘书监分司东都。  
尝戏吟此句，京师权幸闻而尤怒之。见《唐书》）斋  
珠箔卷繁星，金樽泻月明。  
身死为修刘稹表，名高因让陆洿书。（《吊欧阳秬》。  
秬，詹从子，开成中擢第。司勋郎中陆洿弃官隐吴中，  
后赴召复出，秬移书让之，因不出。秬名益闻，  
竟赴泽潞刘稹幕辟。稹表指斥时政，朝廷疑秬所草，  
流崖州，赐死）知  
尘飞遗恨尽，花落古宫平。（《洛阳古城》）古  
红粉笙歌人代远，月明陵树水东流。（《铜雀台》）斋  
露团沙鹤起，人卧钓船流。（见《摭言》）主  
只向国门安四海，不离乡井拜三公。（《赠王重荣》。  
《纪事》：重荣镇河中，燕投此诗，甚加礼敬。  
竟以凌轹诸从事，受正平之祸）斋  
芍药花开菩萨面，棕闾叶散野人头。（璘与李群玉相遇  
岳麓寺，群玉待之甚浅。曰：“请与公联句。”破题而  
授之，璘略不伫思，继之云云。群玉遂屈。见《纪事》）古  
虚心纤质雁衔馀，凤吹龙吟定不如。（薛阳陶善吹芦管。  
蔚镇淮海，阳陶为浙右小校，监押度支。运米至，蔚召，  
令出芦管，于赏心亭奏之。蔚大嘉赏，赠诗此其终篇也）知  
今朝拜贡盈襟泪，不进新芽是进心。（常州旧贡阳羡茶。  
僖宗幸蜀，枳间关驰贡，故有此句。见《常州志》）斋  
万蕴千牌次碧牙，缥笺金字间明霞。（賨善楷书。  
天复中，挈家自华至陈，未尝废词翰。其题经藏有此句，  
见《宣和书谱》）古  
一箭不中鹄，五湖归钓鱼。（见《地志》）斋  
烟随红焰断，化作白云飞。（七岁时咏野烧，  
识者知其为青云器）知  
隔岸水牛浮鼻渡，傍溪沙鸟点头行。（见《纪事》）古  
绮罗因片叶，桃李谩同时。（咏桑，见《诗注总话》）斋  
都缘心似水，故以钵为舟。（《题壁画杯渡道人》）主  
路指丹阳分虎节，心存双阙恋龙颜。（《赴润州镇赐饯》，  
见《江表志》）古  
甜于泉水茶须信，狂似杨花蝶未知。（《咏雪》）斋  
半窗月在犹煎药，几夜灯闲不照书。（《病中》，  
并见《江表志》）知  
至人无梦梦不到，天道恶盈盈有馀。（《闲书》）古  
龙髯已断嫔嫱老，豹尾不来岐路长。（《读武帝内传》）斋  
翻身腾白浪，探爪擢明珠。（永新令请题屏画戏珠龙。  
令好受馈遗，元龟写意讥之。令悟，追捕，遂亡入金陵）知  
因借梦书过竹寺，学耕秋粟绕茆原。（《寄柳宣》）古  
芭蕉叶上无愁雨，自是多情听断肠。（戎昱诗有  
“一夜不眠孤客耳，主人门外有芭蕉。”代为之答）主  
风雨揭却屋，全家醉不知。（咏渔父，见《江南野录》）知  
孤猿叫落中岩月，野客吟残半夜灯。  
雁飞南浦砧初断，月满西楼酒半醒。  
晓来羸驷依前去，目断遥山数点清。（《宿江城》，  
并见《锦绣万花谷》）知  
迈古文章金鸑鷟，出群行止玉麒麟。（《赠邵拙》，  
见《马令书》）斋  
风便磬声远，日斜楼影长。（游古观，见《郡阁雅谈》）主  
好是晚来香雨里，担簦亲送绮罗人。（见《诗史》）知  
莲中花更好，云里月常新。（南唐宫嫔窅娘善舞，  
后主作金莲，令窅娘缠足作新月状，舞莲中。  
镐诗因窅娘作也。见《道山清话》）主  
天下传将舞马赋，门前迎得跨驴宾。（《献高侍郎》）知  
砚贮寒泉碧，庭堆败叶红。（《赠宣城宰》）古  
燕掠琴弦穿静院，吏收诗草下闲庭。（《赠徐学士》，  
见《雅言系述》）主  
年年闻尔者，未有不伤情。（《蝉》）知  
出得风尘者，合知岐路人。  
拂榻灯未来，开门月先入。  
忽生云是匣，高以月为台。  
入夜虽无伤物意，向明还有动人心。（《画虎》，  
并见《吟窗杂录》）古  
金茎来白露，玉宇起清风。（《侍宴》，见《吟窗杂录》）斋  
红旆渡江霞蘸水，青蛇出匣雪侵衣。（赠池阳守陈德诚）主  
云散便凝千里望，日斜长占半城阴。（《升元阁》）知  
只住此山宁有意，向来求佛本无心。（《赠嘉禾峰僧》）古  
万国不得雨，孤云犹在山。（见《江南野录》）斋  
先生不在此，千载只空山。（题斋壁，见《江南野录》）主  
建水旧传刘夜坐，螺川新有夏江城。（刘洞有《夜坐》诗，  
夏宝松有《宿江城》诗皆见称一时，号刘夜坐、夏江城云）古  
一雨洗残暑，万家生早凉。（《漳江感怀》）斋  
暮鸟归巢急，寒牛下陇迟。（《村居》）主  
算吟千百首，方得两三联。  
清时不作登龙客，绿鬓闲梳傍草堂。（《赠黄岩》，  
并《雅言系述》）斋  
淮船分蚁队，江市聚蝇声。（《夜宿金山》，  
见《古今诗话》）知  
人间不见月，天外自分明。（《中秋不见月》，  
见《大定录》）斋  
烧平樵路出，潮落海山高。（见《葆光录》）主  
行人折柳和轻絮，飞燕衔泥带落花。（见《西清诗话》）知  
轻身都是义，殉主始为忠。（《咏志》）古  
满堂罗绮兼朱紫，四代儿孙奉老翁。（德昭理家以孝爱闻，  
每时序置酒，环列几席者凡四从，故其诗云。  
见《备史》）知  
雪浦二月江湖阔，花发千山道路香。（见《备史》）古  
海边红日半离水，天外暖风轻到花。（《春日》）斋  
雨声鞭自禁门出，一簇人从天上来。（《赠王枢密处回》，  
见《异闻录》）知  
十字水中分岛屿，数重花外见楼台。（浣花溪江皆创亭榭，  
孟昶游之，曰：“曲江金殿锁千门，未及此。”  
廷珪赋句，昶称善。见《蜀梼杌》）主  
无钱将乞樊知客，名纸生毛不为通。（彬初投谒马殷，  
知客樊姓者索贿不得，不与通。后为《九州歌》干之，  
又不问，因入蜀。见《南部新书》）斋  
桑柘残阳里，儿孙落叶中。（彬有子稚齿，作《田父诗
云云。廖凝见之，知其不寿，寻果卒。见《郡阁雅谈》）知  
向外疑无地，其中别有天。（《大内盆池》）古  
方外共推为道友，关中独自占诗家。（《赠滕郎中》）斋  
炎暑郁蒸无处避，凉风消息几时来。（见《古今诗话》）主  
月沈湘浦冷，花谢汉宫秋。（《挽马希范夫人》，  
见《五代史补》）古  
须把咽喉吞世界，盖因奢侈致危亡。  
若须抛却便抛却，莫待风高更亦深。（并《渔父》篇。  
见《五代史补》）知  
夜长灯影灭，天绕鹤声孤。（见《吟窗杂录》）古  
金筈离弦三尺电，星髇破的一声雷。（射，吟窗杂录）斋  
背日流泉生冻早，逆风归鸟入巢迟。（《山中即事》，  
见《雅言系述》）知  
胜日登楼望，山川一半春。（《桂林逍遥楼》）古  
也知别有风光主，花蕾枝枝似去年。（《题藏舟浦花》，  
见《南部新书》）主  
金殿圣人看纵笔，玉堂词客尽裁诗。（《赠[z6 _blank ]光》）知  
菱叶乍翻人采后，芰荷初没舸行时。（见《纪事》）古  
春寒酒力迟，冉冉生微红。（《寒月》）斋  
自然草木性，谁祝元化功。  
湓浦风生破胆愁。  
血染剑花明帐幕，三千车马出渔阳。  
入门堪笑复堪怜，三径苔荒一钓船。（见张为《主客图》）斋  
小桥风月年年事，争奈潘郎去□何。（见《南部新书》）主  
清猿啼远木，白鸟下前滩。（《秋日江干远望》）知  
鹤归秋汉远，人去草堂空。（《经王山人旧居》）古  
虽当南北路，不碍往来人。（《道傍树》）斋  
钓叟无机沙鸟睡，禅师入定白牛闲。（《江寺闲书》）主  
天涯故友无来信，窗外拒霜空落花。（《暮秋怀故人》，  
并见《雅言杂载》）古  
雨壁长秋菌，风枝落病蝉。（《即事》）斋  
老筇支瘦影，寒木凭吟身。  
诗债到春无处避，离愁因醉暂时无。（《春日偶题》）知  
茶香解睡磨铛煮，山色牵怀著屐登。（《即事》）古  
身闲不恨辞官早，诗好常甘得句迟。（《赠致仕黄损》，  
见《雅言系述》）主  
白日故乡远，青山佳句中。（见《酉阳杂俎》）知  
冥云生易满，秋草长难高。  
落星一石几千年，门外何人扣汉川。（《白石镇古城》）斋  
五千里地望皆见，七十二峰中最高。（《祝融峰》）主  
花烧落第眼，雨破到家程。（下第东归，见《海录碎事》）知  
架上紫衣闲不著，案头金字坐长看。（《赠温州大云  
寺僧鸿楚》，见《高僧传》）斋  
溪从沮水流嶓冢，岭接青泥入剑天。（《青泥山》）主  
但存方寸地，留与子孙耕。  
小旗村店酒，微雨野塘花。（见《南部新书》）古  
地偏云自去，日暮山更深。  
恰似传花人饮散，空抛床下最繁枝。  
艳魄香魂如有在，还应羞见堕楼人。  
（二生并与武椽游，步非烟死，同赋其事）古  
扫叶随风便，浇花趁日阴。（《赠隐者》）斋  
闲云生不雨，病叶落非秋。（《夏日》）主  
三月能辞千日醉，一生能得几回看。（见《诗话总龟》）知  
最是五更留不住，向人枕畔著衣裳。（熙载婢妾甚多，  
不为防闲，往往私出侍客，客赋诗云云。见《南唐近事》）斋  
悬心秋夜月，万里照乡关。（《思乡》）主  
玉排复道珊瑚殿，金错危椆翡翠楼。（题三学院经楼）知  
此花不与众花同，为感高僧护法功。（《大慈寺芍药》，  
并《吟窗杂录》）斋  

## 全唐诗(下)　卷七百九十六
  
都来消帝力，全不用兵防。（齐己《风骚旨格》）知  
道远擎空钵，深山踏落花。（齐己《风骚旨格》）古  
船中江上景，晚泊早行时。（齐己《风骚旨格》）斋  
山寺钟楼月，江城鼓角风。（齐己《风骚旨格》）主  
雨过花争出，云空月半生。（齐己《风骚旨格》）知  
鸟正啼隋柳，人须入楚山。（齐己《风骚旨格》）古  
高松飘雨雪，一室掩香灯。（齐己《风骚旨格》）斋  
遂有冥心者，还寻此境来。（齐己《风骚旨格》）主  
又因风雨夜，重到古松门。（齐己《风骚旨格》）知  
道晦金鸡伏，时来木马鸣。（齐己《风骚旨格》）古  
谁来看山寺，自去扫松门。（齐己《风骚旨格》）斋  
此生还自喜，馀事不相侵。（齐己《风骚旨格》）主  
白鬓无心镊，青山得意多。（齐己《风骚旨格》）知  
一春能几日，无雨亦多风。（齐己《风骚旨格》）古  
苦雨秋涛涨，狂风野烧翻。（齐己《风骚旨格》）斋  
须知三尺剑，只为不平磨。（齐己《风骚旨格》）主  
要路争先进，闲门肯暂过。（齐己《风骚旨格》）知  
已难消永夜，况复听秋霖。（齐己《风骚旨格》）古  
大雪路亦宿，深山水也吞。（赠僧，齐己《风骚旨格》）斋  
卷帘黄叶落，锁印子规啼。（齐己《风骚旨格》）主  
亡国空流水，孤祠掩落花。（齐己《风骚旨格》）知  
山魅隔窗舞，鵩鸟入帘飞。（齐己《风骚旨格》）古  
万里八九月，一身西北风。（齐己《风骚旨格》）斋  
磴危攀薜荔，石滑疏莓苔。（齐己《风骚旨格》）主  
日落无行客，天寒有去鸿。（齐己《风骚旨格》）知  
正思浮世事，又到古城边。（齐己《风骚旨格》）古  
寻常风雨夜，应有鬼神看。（齐己《风骚旨格》）斋  
寄宿山中寺，相辞海上僧。（齐己《风骚旨格》）主  
风吹榆荚叶，雨打木瓜花。（炙毂子《诗格》）知  
是星皆拱北，无水不朝东。（梅尧臣《续金针诗格》）古  
西风起边雁，一一向潇湘。（梅尧臣《续金针诗格》）斋  
那堪怀远路，犹自上高楼。（梅尧臣《续金针诗格》）主  
白云风散尽，红叶水流来。（徐寅《雅道机要》）知  
妾如无异意，君弃也甘心。（徐寅《雅道机要》）古  
野过云根阔，山高树影长。（徐寅《雅道机要》）斋  
古迹应重别，生缘不暂停。（徐寅《雅道机要》）主  
一个字未稳，数宵心不闲。（徐寅《雅道机要》）知  
别地叶频落，去程山已寒。（徐寅《雅道机要》）古  
但取诗名得，何论下第频。（徐寅《雅道机要》）斋  
早起赴前程，邻鸡尚未鸣。（文彧《诗格》）主  
白地一回雨，儿孙拾得金。（文彧《诗格》）知  
轩车在何处，雨雪满前山。（文彧《诗格》）古  
灯微山馆雨，角咽海城秋。（文彧《诗格》）斋  
去帆看已远，临水立多时。（《桂林诗评》）主  
家贫为客早，路远得书稀。（《桂林诗评》）知  
瀑布五千仞，草堂瀑布边。（《桂林诗评》）古  
我忆云门寺，门前千万峰。（《桂林诗评》）斋  
一瓶居无外，万木老禅中。（《桂林诗评》）主  
秋江洗一钵，寒日晒三衣。（《桂林诗评》）知  
空山行客少，独树晚蝉多。（《桂林诗评》）古  
一片月生海，几家人上楼。（待月，王正字《诗中旨格》）斋  
窗寒风渐紧，灯落夜将深。（秋日言怀，王正字诗中旨格）主  
云梦几行去，潇湘一夜空。（送雁，王正字《诗中旨格》）知  
无风来竹院，有月在莎庭。（蟋蟀，王正字《诗中旨格》）古  
故园从小别，夜雨近秋闻。（王正字《诗中旨格》）斋  
书剑别南州，炎荒万里游。（王正字《诗中旨格》）主  
山盘樵径上，人到雪房迟。（王正字《诗中旨格》）知  
路经秋雨后，人入乱峰来。（王正字《诗中旨格》）古  
独树知秋早，孤舟觉夜寒。（王正字《诗中旨格》）斋  
马饥餐落叶，鹤宿晒残阳。（王正字《诗中旨格》）主  
路远春行尽，家贫愁到时。（《吟窗杂录》）知  
临水通宵坐，知君此兴同。（《吟窗杂录》）古  
江声兼小雨，暝色入啼猿。（《树萱录》）斋  
藕隐玲珑玉，花藏缥缈容。（《树萱录》）主  
红树醉秋色，碧溪弹夜弦。（《树萱录》）知  
网断蛛犹织，梁空燕不归。（《树萱录》）古  
倒身无著处，呵手不成温。（《苦寒》见《事文类聚》）斋  
几多诗弟子，无限酒知闻。（《悼方干》见《海录碎事》）主  
床上小薰笼，韶州新退红。（《乐府》见陆务观集注）知  
看时人步涩，展处蝶争来。（《题于兢画牡丹》，  
兢字德源，长安人，梁宰相也。见《见闻志》）斋  
酒味杂莲气，香冷胜于冰。轮囷如象鼻，潇洒绝青蝇。  
（《碧筩杯》，见杨慎《艺林伐山》）知  
太宗皇帝真长策，赚得英雄尽白头。（《国史补》曰：  
进士科得之艰难，其有老死于文场者，亦无所恨，  
故诗云。《画墁录》以为赵嘏作）主  
曾题名处添前字，送出城人乞旧衣。（神龙已来，杏园宴后，  
皆于慈恩塔下题名，及第后知闻。或遇未及第时题名处，  
则为添前字，故诗云。见《摭言》）斋  
华阳观里钟声集，建福门前鼓动期。（新进士放榜后翌日，  
排光范门候过宰相。虽云排建福门，实集于西方馆，  
故诗云云。见《南部新书》）古  
陇右诸侯供语鸟，日南太守送名花。（李德裕营平泉，  
远方之人，多以异物奉之，时有题诗云云。见《剧谈录》）主  
八百孤寒齐下泪，一时回首望崖州。（德裕为相，  
颇为寒进开路。及谪官南去，人咏此。见《摭言》）古  
让劫已令多士伏，沽名还得世人闻。（陈咏有诗名，善弈棋。  
昭宗幸陕之岁，策名归蜀，韦庄以诗贺之。乡中有嫉善者，  
属和韦诗云云，比之涤器当垆也。见《纪事》）知  
人为子推初禁火，花愁青女再飞霜。（《寒食》，  
见《事文类聚》）斋  
楝花开后风光好，梅子黄时雨意浓。 （江南自初春至初夏，  
有二十四番花信风，最后为楝花风，故唐人有此句。  
见《东皋杂录》）古  
兰汤备浴传荆俗，水马浮江吊屈魂。（唐人《午日》诗。  
南方竞渡，治其舟使轻利，名飞凫，名水车，又名水马。  
见《荆楚岁时记》）知  
城头椎鼓传花枝，席上抟拳握松子。（见《东皋杂录》）古  
鸟向不香花里宿，人从无影月中归。（《雪》）斋  
轻著冻痕销水面，密随和气入花根。（《春雪》）主  
万木尽如花落候，四檐鸣□雨来时。（《晴雪》，  
王安石尝举此三联，云唐人诗）古  
浓绿万枝红一点，动人春色不须多。（王安石在翰苑，  
见榴花止开一朵，有诗。陈正敏谓此乃唐人诗，  
非安石所作。见《泊宅编》）知  
晚菘细切肥牛肚，新笋初尝嫩马蹄。（见《锦绣万花谷》）古  
蝉离楚树鸣犹少，叶到嵩山落更多。（《风骚旨格》）斋  
风和日暖方开眼，雨润烟浓不举头。（《风骚旨格》）主  
窗前闲咏鸳鸯句，壁上时观獬廌图。（《风骚旨格》）知  
可能有事关心后，得似无人识面时。（《风骚旨格》）古  
一点孤灯人梦觉，万重寒叶雨声多。（炙毂子《诗格》）斋  
此心只待相逢说，时复登楼看远山。（炙毂子《诗格》）主  
九江有浪船难济，三峡无猿客有愁。（炙毂子《诗格》）知  
四海鱼龙精魄冷，五山鸾凤骨毛寒。（炙毂子《诗格》）古  
谁家绿酒欢留客，何处红楼睡失明。（炙毂子《诗格》）斋  
雨露施恩无厚薄，蓬蒿随分有枯荣。（梅尧臣续金针诗格）主  
去年花下留连饮，暖日夭桃莺乱啼。（梅尧臣续金针诗格）知  
今日江边容易别，淡烟衰草马频嘶。（梅尧臣续金针诗格）古  
蛇蝎性灵生便毒，蕙兰根异死犹香。（梅尧臣续金针诗格）斋  
三间茅屋无人到，十里松门独自游。（梅尧臣续金针诗格）主  
翻忆旧山青碧里，绕庵闲伴野僧禅。（《云》）知  
不甘五等诸侯荐，直肯九重天子知。（刘素者，字仲华。  
好学，不事科举，颇通迁、固、寿、晔之书，  
尝有人贻诗云云，然卒不及仕。见《江南野志》）主  

## 全唐诗(下)　卷七百九十七

卷797_1  【离别难】武后宫人  
此别难重陈，花飞复恋人。来时梅覆雪，去日柳含春。  
物候催行客，归途淑气新。剡川今已远，魂梦暗相亲。  
  
卷797_2  【袍中诗】开元宫人  
沙场征戍客，寒苦若为眠。战袍经手作，知落阿谁边。  
蓄意多添线，含情更著绵。今生已过也，结取后生缘。  
  
卷797_3  【题洛苑梧叶上】天宝宫人  
旧宠悲秋扇，新恩寄早春。聊题一片叶，将寄接流人。  
  
卷797_4  【又题】天宝宫人  
一叶题诗出禁城，谁人酬和独含情。  
自嗟不及波中叶，荡漾乘春取次行。  
  
卷797_5  【题花叶诗】德宗宫人  
一入深宫里，无由得见春。题诗花叶上，寄与接流人。  
  
卷797_6  【题红叶】宣宗宫人  
流水何太急，深宫尽日闲。殷勤谢红叶，好去到人间。  
  
卷797_7  【金锁诗】僖宗宫人  
玉烛制袍夜，金刀呵手裁。锁寄千里客，锁心终不开。  
  
卷797_8  【随驾游青城】李舜弦  
因随八马上仙山，顿隔尘埃物象闲。  
只恐西追王母宴，却忧难得到人间。  
  
卷797_9  【蜀宫应制】李舜弦  
浓树禁花开后庭，饮筵中散酒微醒。  
濛濛雨草瑶阶湿，钟晓愁吟独倚屏。  
  
卷797_10  【钓鱼不得】李舜弦  
尽日池边钓锦鳞，芰荷香里暗消魂。  
依稀纵有寻香饵，知是金钩不肯吞。  
  
卷797_11  【宫词（一作王建诗，又作花蕊夫人诗）】李玉箫  
鸳鸯瓦上瞥然声，昼寝宫娥梦里惊。  
元是我王金弹子，海棠花下打流莺。  
  
卷797_12  【太平诗】金真德  
大唐开鸿业，巍巍皇猷昌。止戈戎衣定，修文继百王。  
统天崇雨施，理物体含章。深仁谐日月，抚运迈时康。  
幡旗既赫赫，钲鼓何锽锽。外夷违命者，翦覆被大殃。  
和风凝宇宙，遐迩竞呈祥。四时调玉烛，七曜巡万方。  
维岳降宰辅，维帝用忠良。三五咸一德，昭我皇家唐。  
  
卷797_13  【句】宝历宫人  
宝帐香重重，一双红芙蓉。  

## 全唐诗(下)　卷七百九十八

卷798_1  【宫词（梨园子弟以下四十一首一作王珪诗）】花蕊夫人  
五云楼阁凤城间，花木长新日月闲。  
三十六宫连内苑，太平天子住昆山。  
会真广殿约宫墙，楼阁相扶倚太阳。  
净甃玉阶横水岸，御炉香气扑龙床。  
龙池九曲远相通，杨柳丝牵两岸风。  
长似江南好风景，画船来去碧波中。  
东内斜将紫禁通，龙池凤苑夹城中。  
晓钟声断严妆罢，院院纱窗海日红。  
殿名新立号重光，岛上亭台尽改张。  
但是一人行幸处，黄金阁子锁牙床。  
夹城门与内门通，朝罢巡游到苑中。  
每日日高祗候处，满堤红艳立春风。  
厨船进食簇时新，侍宴无非列近臣。  
日午殿头宣索鲙，隔花催唤打鱼人。  
立春日进内园花，红蕊轻轻嫩浅霞。  
跪到玉阶犹带露，一时宣赐与宫娃。  
三面宫城尽夹墙，苑中池水白茫茫。  
直从狮子门前入，旋见亭台绕岸傍。  
离宫别院绕宫城，金版轻敲合凤笙。  
夜夜月明花树底，傍池长有按歌声。  
御制新翻曲子成，六宫才唱未知名。  
尽将觱篥来抄谱，先按君王玉笛声。  
旋移红树斫新苔，宣使龙池更凿开。  
展得绿波宽似海，水心楼殿胜蓬莱。  
太虚高阁凌虚殿，背倚城墙面枕池。  
诸院各分娘子位，羊车到处不教知。  
修仪承宠住龙池，扫地焚香日午时。  
等候大家来院里，看教鹦鹉念新诗。  
才人出入每参随，笔砚将行绕曲池。  
能向彩笺书大字，忽防御制写新诗。  
六宫官职总新除，宫女安排入画图。  
二十四司分六局，御前频见错相呼。  
春风一面晓妆成，偷折花枝傍水行。  
却被内监遥觑见，故将红豆打黄莺。  
殿前排宴赏花开，宫女侵晨探几回。  
斜望花开遥举袖，传声宣唤近臣来。  
小球场近曲池头，宣唤勋臣试打球。  
先向画楼排御幄，管弦声动立浮油。  
供奉头筹不敢争，上棚等唤近臣名。  
内人酌酒才宣赐，马上齐呼万岁声。  
殿前宫女总纤腰，初学乘骑怯又娇。  
上得马来才欲走，几回抛鞚抱鞍桥。  
自教宫娥学打球，玉鞍初跨柳腰柔。  
上棚知是官家认，遍遍长赢第一筹。  
翔鸾阁外夕阳天，树影花光远接连。  
望见内家来往处，水门斜过罨楼船。  
内家追逐采莲时，惊起沙鸥两岸飞。  
兰棹把来齐拍水，并船相斗湿罗衣。  
新秋女伴各相逢，罨画船飞别浦中。  
旋折荷花伴歌舞，夕阳斜照满衣红。  
少年相逐采莲回，罗帽罗衫巧制裁。  
每到岸头长拍水，竞提纤手出船来。  
早春杨柳引长条，倚岸沿堤一面高。  
称与画船牵锦缆，暖风搓出彩丝绦。  
内家宣锡生辰宴，隔夜诸宫进御花。  
后殿未闻宫主入，东门先报下金车。  
端午生衣进御床，赭黄罗帕覆金箱。  
美人捧入南薰殿，玉腕斜封彩缕长。  
选进仙韶第一人，才胜罗绮不胜春。  
重教按舞桃花下，只踏残红作地裀。  
侍女争挥玉弹弓，金丸飞入乱花中。  
一时惊起流莺散，踏落残花满地红。  
七宝阑干白玉除，新开凉殿幸金舆。  
一沟泛碧流春水，四面琼钩搭绮疏。  
山楼彩凤栖寒月，宴殿金麟吐御香。  
蜀锦地衣呈队舞，教头先出拜君王。  
天外明河翻玉浪，楼西凉月涌金盆。  
香销甲乙床前帐，宫锁玲珑闭殿门。  
细风欹叶撼宫梧，早怯秋寒著绣繻。  
玉宇无人双燕去，一弯新月上金枢。  
夜寒金屋篆烟飞，灯烛分明在紫微。  
漏永禁宫三十六，燕回争踏月轮归。  
晓吹翩翩动翠旗，炉烟千叠瑞云飞。  
何人奏对偏移刻，御史天香隔绣衣。  
金井秋啼络纬声，出花宫漏报严更。  
不知谁是金銮直，玉宇沉沉夜气清。  
内庭秋燕玉池东，香散荷花水殿风。  
阿监采菱牵锦缆，月明犹在画船中。  
东宫花烛彩楼新，天上仙桥上锁春。  
偏出六宫歌舞奏，嫦娥初到月虚轮。  
纱幔薄垂金麦穗，帘钩纤挂玉葱条。  
楼西别起长春殿，香碧红泥透蜀椒。  
翠华香重玉炉添，双凤楼头晓日暹。  
扇掩红鸾金殿悄，一声清跸卷珠帘。  
金作蟠龙绣作麟，壶中楼阁禁中春。  
君王避暑来游幸，风月横秋气象新。  
清晓自倾花上露，冷侵宫殿玉蟾蜍。  
擘开五色销金纸，碧锁窗前学草书。  
翠钿贴靥轻如笑，玉凤雕钗袅欲飞。  
拂晓贺春皇帝阁，彩衣金胜近龙衣。  
琐声金彻阁门环，帘卷珍珠十二间。  
别殿春风呼万岁，中丞新押散朝班。  
鸡人报晓传三唱，玉井金床转辘轳。  
烟引御炉香绕殿，漏签初刻上铜壶。  
御按横金殿幄红，扇开云表露天容。  
太常奏备三千曲，乐府新调十二钟。  
宫女熏香进御衣，殿门开锁请金匙。  
朝阳初上黄金屋，禁夜春深昼漏迟。  
三月金明柳絮飞，岸花堤草弄春时。  
楼船百戏催宣赐，御辇今年不上池。  
内人稀见水秋千，争擘珠帘帐殿前。  
第一锦标谁夺得，右军输却小龙船。  
夜色楼台月数层，金猊烟穗绕觚棱。  
重廊屈折连三殿，密上真珠百宝灯。  
天门晏闭九重关，楼倚银河气象间。  
一点星球重绛阙，五云仙仗下蓬山。  
禁里春浓蝶自飞，御蚕眠处弄新丝。  
碧窗尽日教鹦鹉，念得君王数首诗。  
斗草深宫玉槛前，春蒲如箭荇如钱。  
不知红药阑干曲，日暮何人落翠钿。  
太液波清水殿凉，画船惊起宿鸳鸯。  
翠眉不及池边柳，取次飞花入建章。  
御座垂帘绣额单，冰山重叠贮金盘。  
玉清迢递无尘到，殿角东西五月寒。  
春心滴破花边漏，晓梦敲回禁里钟。  
十二楚山何处是，御楼曾见两三峰。  
博山夜宿沈香火，帐外时闻暖凤笙。  
理遍从头新上曲，殿前龙直未交更。  
春殿千官宴却归，上林莺舌报花时。  
宣徽旋进新裁曲，学士争吟应诏诗。  
钓线沈波漾彩舟，鱼争芳饵上龙钩。  
内人急捧金盘接，拨剌红鳞跃未休。  
蕙炷香销烛影残，御衣熏尽辄更阑。  
归来困顿眠红帐，一枕西风梦里寒。  
东宫降诞挺佳辰，少海星边拥瑞云。  
中尉传闻三日宴，翰林当撰洗儿文。  
酒库新修近水傍，泼醅初熟五云浆。  
殿前供御频宣索，追入花间一阵香。  
白藤花限白银花，閤子门当寝殿斜。  
近被宫中知了事，每来随驾使煎茶。  
西球场里打球回，御宴先于苑内开。  
宣索教坊诸伎乐，傍池催唤入船来。  
昭仪侍宴足精神，玉烛抽看记饮巡。  
倚赖识书为录事，灯前时复错瞒人。  
后宫阿监裹罗巾，出入经过苑囿频。  
承奉圣颜忧误失，就中长怕内夫人。  
管弦声急满龙池，宫女藏钩夜宴时。  
好是圣人亲捉得，便将浓墨扫双眉。  
密室红泥地火炉，内人冬日晚传呼。  
今宵驾幸池头宿，排比椒房得暖无。  
画船花舫总新妆，进入池心近岛傍。  
松柏楼窗楠木板，暖风吹过一团香。  
三清台近苑墙东，楼槛层层映水红。  
尽日绮罗人度曲，管弦声在半天中。  
安排诸院接行廊，外槛周回十里强。  
青锦地衣红绣毯，尽铺龙脑郁金香。  
安排竹栅与笆篱，养得新生鹁鸽儿。  
宣受内家专喂饲，花毛间看总皆知。  
年初十五最风流，新赐云鬟便上头。  
按罢霓裳归院里，画楼云阁总重修。  
金画香台出露盘，黄龙雕刻绕朱阑。  
焚修每遇三元节，天子亲簪白玉冠。  
六宫一例鸡冠子，新样交镌白玉花。  
欲试澹妆兼道服，面前宣与唾盂家。  
三月樱桃乍熟时，内人相引看红枝。  
回头索取黄金弹，绕树藏身打雀儿。  
小小宫娥到内园，未梳云鬓脸如莲。  
自从配与夫人后，不使寻花乱入船。  
锦城上起凝烟阁，拥殿遮楼一向高。  
认得圣颜遥望见，碧阑干映赭黄袍。  
水车踏水上宫城，寝殿檐头滴滴鸣。  
助得圣人高枕兴，夜凉长作远滩声。  
平头船子小龙床，多少神仙立御旁。  
旋刺篙竿令过岸，满池春水蘸红妆。  
苑东天子爱巡游，御岸花堤枕碧流。  
新教内人供射鸭，长将弓箭绕池头。  
罗衫玉带最风流，斜插银篦慢裹头。  
闲向殿前骑御马，挥鞭横过小红楼。  
沉香亭子傍池斜，夏日巡游歇翠华。  
帘畔玉盆盛净水，内人手里剖银瓜。  
薄罗衫子透肌肤，夏日初长板阁虚。  
独自凭阑无一事，水风凉处读文书。  
婕妤生长帝王家，常近龙颜逐翠华。  
杨柳岸长春日暮，傍池行困倚桃花。  
月头支给买花钱，满殿宫人近数千。  
遇著唱名多不语，含羞走过御床前。  
小雨霏微润绿苔，石楠红杏傍池开。  
一枝插向金瓶里，捧进君王玉殿来。  
锦鳞跃水出浮萍，荇草牵风翠带横。  
恰似金梭撺碧沼，好题幽恨写闺情。  
春天睡起晓妆成，随侍君王触处行。  
画得自家梳洗样，相凭女伴把来呈。  
舞头皆著画罗衣，唱得新翻御制词。  
每日内庭闻教队，乐声飞上到龙墀。  
春早寻花入内园，竞传宣旨欲黄昏。  
明朝驾幸游蚕市，暗使毡车就苑门。  
半夜摇船载内家，水门红蜡一行斜。  
圣人正在宫中饮，宣使池头旋折花。  
春日龙池小宴开，岸边亭子号流杯。  
沈檀刻作神仙女，对捧金尊水上来。  
梨园子弟簇池头，小乐携来候宴游。  
旋炙银笙先按拍，海棠花下合梁州。  
慢梳鬟髻著轻红，春早争求芍药丛。  
近日承恩移住处，夹城里面占新宫。  
别色官司御辇家，黄衫束带脸如花。  
深宫内院参承惯，常从金舆到日斜。  
日高房里学围棋，等候官家未出时。  
为赌金钱争路数，专忧女伴怪来迟。  
摴蒱冷澹学投壶，箭倚腰身约画图。  
尽对君王称妙手，一人来射一人输。  
慢揎红袖指纤纤，学钓池鱼傍水边。  
忍冷不禁还自去，钓竿常被别人牵。  
宣城院约池南岸，粉壁红窗画不成。  
总是一人行幸处，彻宵闻奏管弦声。  
丹霞亭浸池心冷，曲沼门含水脚清。  
傍岸鸳鸯皆著对，时时出向浅沙行。  
杨柳阴中引御沟，碧梧桐树拥朱楼。  
金陵城共滕王阁，画向丹青也合羞。  
晚来随驾上城游，行到东西百子楼。  
回望苑中花柳色，绿阴红艳满池头。  
牡丹移向苑中栽，尽是藩方进入来。  
未到末春缘地暖，数般颜色一时开。  
明朝腊日官家出，随驾先须点内人。  
回鹘衣装回鹘马，就中偏称小腰身。  
盘凤鞍鞯闪色妆，黄金压胯紫游缰。  
自从拣得真龙种，别置东头小马坊。  
翠辇每从城畔出，内人相次簇池隈。  
嫩荷花里摇船去，一阵香风逐水来。  
高烧红烛点银灯，秋晚花池景色澄。  
今夜圣人新殿宿，后宫相竞觅祇承。  
苑中排比宴秋宵，弦管挣摐各自调。  
日晚阁门传圣旨，明朝尽放紫宸朝。  
夜深饮散月初斜，无限宫嫔乱插花。  
近侍婕妤先过水，遥闻隔岸唤船家。  
宫娥小小艳红妆，唱得歌声绕画梁。  
缘是太妃新进入，座前颁赐小罗箱。  
池心小样钓鱼船，入玩偏宜向晚天。  
挂得彩帆教便放，急风吹过水门前。  
傍池居住有渔家，收网摇船到浅沙。  
预进活鱼供日料，满筐跳跃白银花。  
秋晚红妆傍水行，竞将衣袖扑蜻蜓。  
回头瞥见宫中唤，几度藏身入画屏。  
御沟春水碧于天，宫女寻花入内园。  
汗湿红妆行渐困，岸头相唤洗花钿。  
亭高百尺立春风，引得君王到此中。  
床上翠屏开六扇，折枝花绽牡丹红。  
内人承宠赐新房，红纸泥窗绕画廊。  
种得海柑才结子，乞求自送与君王。  
翡翠帘前日影斜，御沟春水浸成霞。  
侍臣向晚随天步，共看池头满树花。  
金碧阑干倚岸边，卷帘初听一声蝉。  
殿头日午摇纨扇，宫女争来玉座前。  
嫩荷香扑钓鱼亭，水面文鱼作队行。  
宫女齐来池畔看，傍帘呼唤勿高声。  
新翻酒令著词章，侍宴初闻忆却忙。  
宣使近臣传赐本，书家院里遍抄将。  
寒食清明小殿旁，彩楼双夹斗鸡场。  
内人对御分明看，先赌红罗被十床。  
寝殿门前晓色开，红泥药树间花栽。  
君王未起翠帘卷，又发宫人上直来。  
海棠花发盛春天，游赏无时引御筵。  
绕岸结成红锦帐，暖枝犹拂画楼船。  
日晚宫人外按回，自牵骢马出林隈。  
御前接得高叉手，射得山鸡喜进来。  
朱雀门高花外开，球场空阔净尘埃。  
预排白兔兼苍狗，等候君王按鹘来。  
会仙观内玉清坛，新点宫人作女冠。  
每度驾来羞不出，羽衣初著怕人看。  
老大初教学道人，鹿皮冠子澹黄裙。  
后宫歌舞今抛掷，每日焚香事老君。  
法云寺里中元节，又是官家诞降辰。  
满殿香花争供养，内园先占得铺陈。  
金章紫绶选高班，每每东头近圣颜。  
才艺足当恩宠别，只堪供奉一场闲。  
内人深夜学迷藏，遍绕花丛水岸傍。  
乘兴忽来仙洞里，大家寻觅一时忙。  
小院珠帘著地垂，院中排比不相知。  
羡他鹦鹉能言语，窗里偷教鸲鹆儿。  
岛树高低约浪痕，苑中斜日欲黄昏。  
树头木刻双飞鹤，荡起晴空映水门。  
大臣承宠赐新庄，栀子园东柳岸傍。  
今日圣恩亲幸到，板桥头是读书堂。  
树叶初成鸟护窠，石榴花里笑声多。  
众中遗却金钗子，拾得从他要赎么。  
小殿初成粉未干，贵妃姊妹自来看。  
为逢好日先移入，续向街西索牡丹。  
内人相续报花开，准拟君王便看来。  
逢著五弦琴绣袋，宜春院里按歌回。  
巡吹慢遍不相和，暗数看谁曲校多。  
明日梨花园里见，先须逐得内家歌。  
黄金合里盛红雪，重结香罗四出花。  
一一傍边书敕字，中官送与大臣家。  
宫人早起笑相呼，不识阶前扫地夫。  
乞与金钱争借问，外头还似此间无。  
小随阿姊学吹笙，见好君王赐与名。  
夜拂玉床朝把镜，黄金殿外不教行。  
日高殿里有香烟，万岁声长动九天。  
妃子院中初降诞，内人争乞洗儿钱。  
宫花不共外花同，正月长生一半红。  
供御樱桃看守别，直无鸦鹊到园中。  
殿前铺设两边楼，寒食宫人步打球。  
一半走来争跪拜，上棚先谢得头筹。  
大仪前日暖房来，嘱向朝阳乞药栽。  
敕赐一窠红踯躅，谢恩未了奏花开。  
御前新赐紫罗襦，步步金阶上软舆。  
宫局总来为喜乐，院中新拜内尚书。  
鹦鹉谁教转舌关，内人手里养来奸。  
语多更觉承恩泽，数对君王忆陇山。  
分朋闲坐赌樱桃，收却投壶玉腕劳。  
各把沈香双陆子，局中斗累阿谁高。  
禁寺红楼内里通，笙歌引驾夹城东。  
裹头宫监堂前立，手把牙鞘竹弹弓。  
舞来汗湿罗衣彻，楼上人扶下玉梯。  
归到院中重洗面，金花盆里泼银泥。  
宿妆残粉未明天，总立昭阳花树边。  
寒食内人长白打，库中先散与金钱。  
众中偏得君王笑，偷把金箱笔砚开。  
书破红蛮隔子上，旋推当直美人来。  
水中芹叶土中花，拾得还将避众家。  
总待别人般数尽，袖中拈出郁金芽。  
玉箫改调筝移柱，催换红罗绣舞筵。  
未戴柘枝花帽子，两行宫监在帘前。  
窗窗户户院相当，总有珠帘玳瑁床。  
虽道君王不来宿，帐中长是炷牙香。  
  
卷798_2  【述国亡诗】花蕊夫人  
君王城上竖降旗，妾在深宫那得知。  
十四万人齐解甲，宁无一个是男儿。  

## 全唐诗(下)　卷七百九十九

卷799_1  【新妆诗】杨容华  
啼鸟惊眠罢，房栊乘晓开。凤钗金作缕，鸾镜玉为台。  
妆似临池出，人疑向月来。自怜终不见，欲去复裴回。  
  
卷799_2  【赠外】魏氏  
浮萍依绿水，弱茑寄青松。与君结大义，移天得所从。  
翰林无双鸟，剑水不分龙。谐和类琴瑟，坚固同胶漆。  
义重恩欲深，夷险贵如一。本自身不令，积多婴痛疾。  
朝夕倦床枕，形体耻巾栉。游子倦风尘，从官初解巾。  
束装赴南郢，脂驾出西秦。比翼终难遂，衔雌苦未因。  
徒悲枫岸远，空对柳园春。男儿不重旧，丈夫多好新。  
新人喜新聘，朝朝临粉镜。两鸳固无比，双蛾谁与竞。  
讵怜愁思人，衔啼嗟薄命。蕣华不足恃，松枝有馀劲。  
所愿好九思，勿令亏百行。  
  
卷799_3  【咏破帘】乔氏  
已漏风声罢，绳持也不禁。一从经落后，无复有贞心。  
  
卷799_4  【送兄（武后召见，令赋送兄诗，应声而就）】七岁女子  
别路云初起，离亭叶正飞。所嗟人异雁，不作一行归。  
  
卷799_5  【送男左贬诗（一作送男彦辅左贬）】林氏  
他日初投杼，勤王在饮冰。有辞期不罚，积毁竟相仍。  
谪宦今何在，衔冤犹未胜。天涯分越徼，驿骑速毗陵。  
肠断腹非苦，书传写岂能。泪添江水远，心剧海云蒸。  
明月珠难识，甘泉赋可称。但将忠报主，何惧点青蝇。  
  
卷799_6  【古兴】赵氏1  
郁蒸夏将半，暑气扇飞阁。骤雨满空来，当轩卷罗幕。  
度云开夕霁，宇宙何清廓。明月流素光，轻风换炎铄。  
孤鸾伤对影，宝瑟悲别鹤。君子去不还，遥心欲何托。  
金菊延清霜，玉壶多美酒。良人犹不归，芳菲岂常有。  
不惜芳菲歇，但伤别离久。含情罢斟酌，凝怨对窗牖。  
霁雪舒长野，寒云半幽谷。严风振枯条，猿啼抱冰木。  
所嗟游宦子，少小荷天禄。前程未云至，凄怆对车仆。  
岁寒成咏歌，日暮栖林朴。不惮行险道，空悲年运促。  
  
卷799_7  【寄夫】郭绍兰  
我婿去重湖，临窗泣血书。殷勤凭燕翼，寄与薄情夫。  
  
卷799_8  【同夫游秦】王韫秀  
路扫饥寒迹，天哀志气人。休零离别泪，携手入西秦。  
  
卷799_9  【夫入相寄姨妹（载拜相，韫秀衔宿恨，寄姨妹）】王韫秀  
相国已随麟阁贵，家风第一右丞诗。  
笄年解笑鸣机妇，耻见苏秦富贵时。  
  
卷799_10  【喻夫阻客】王韫秀  
楚竹燕歌动画梁，春兰重换舞衣裳。  
公孙开阁招嘉客，知道浮荣不久长。  
  
卷799_11  【古意】张夫人  
辘轳晓转素丝绠，桐声夜落苍苔砖。涓涓吹溜若时雨，  
濯濯佳蔬非用天。丈夫不解此中意，抱瓮当时徒自贤。  
  
卷799_12  【拜新月】张夫人  
拜新月，拜月出堂前。暗魄初笼桂，虚弓未引弦。拜新月，  
拜月妆楼上。鸾镜始安台，蛾眉已相向。拜新月，  
拜月不胜情，庭花风露清。月临人自老，人望月长明。  
东家阿母亦拜月，一拜一悲声断绝。昔年拜月逞容辉，  
如今拜月双泪垂。回看众女拜新月，却忆红闺年少时。  
  
卷799_13  【柳絮】张夫人  
霭霭芳春朝，雪絮起青条。或值花同舞，不因风自飘。  
过尊浮绿醑，拂幌缀红绡。那用持愁玩，春怀不自聊。  
  
卷799_14  【拾得韦氏花钿以诗寄赠】张夫人  
今朝妆阁前，拾得旧花钿。粉污痕犹在，尘侵色尚鲜。  
曾经纤手里，拈向翠眉边。能助千金笑，如何忍弃捐。  
  
卷799_15  【诮喜鹊】张夫人  
畴昔鸳鸯侣，朱门贺客多。如今无此事，好去莫相过。  
  
卷799_16  【句】张夫人  
游蜂乍起惊落墀，黄鸟衔来却上枝。（《柳絮》）知  
临风重回首，掩泪向庭花。（《寄远》）古  
镜中春色老，枕前秋夜长。（咏泪，以上见《吟窗杂录》）斋  
  
卷799_17  【书石壁】王氏  
何事潘郎恋别筵，欢情未断妾心悬。  
汰王滩下相思处，猿叫山山月满船。  
  
卷799_18  【答微之】裴淑  
侯门初拥节，御苑柳丝新。不是悲殊命，唯愁别近亲。  
黄莺迁古木，朱履从清尘。想到千山外，沧江正暮春。  
  
卷799_19  【夫下第（一作杜羔不第，将至家寄）】赵氏2  
良人的的有奇才，何事年年被放回。  
如今妾面羞君面，君若来时近夜来。  
  
卷799_20  【杂言寄杜羔】赵氏2  
君从淮海游，再过兰杜秋。归来未须臾，又欲向梁州。  
梁州秦岭西，栈道与云齐。羌蛮万馀落，矛戟自高低。  
已念寡俦侣，复虑劳攀跻。丈夫重志气，儿女空悲啼。  
临邛滞游地，肯顾浊水泥。生赋命有厚薄，  
君但遨游我寂寞。  
  
卷799_21  【闻夫杜羔登第（一作闻杜羔登第又寄）】赵氏2  
长安此去无多地，郁郁葱葱佳气浮。  
良人得意正年少，今夜醉眠何处楼。  
  
卷799_22  【杂言】赵氏2  
上林园中青青桂，折得一枝好夫婿。  
杏花如雪柳垂丝，春风荡飏不同枝。  
  
卷799_23  【寄夫（贞元中伉登第辟江西幕不归张以诗寄之）】张氏  
久无音信到罗帏，路远迢迢遣问谁。  
闻君折得东堂桂，折罢那能不暂归。  
驿使今朝过五湖，殷勤为我报狂夫。  
从来夸有龙泉剑，试割相思得断无。  
  
卷799_24  【赠郑女郎（一作郑氏妹）】薛馧  
艳阳灼灼河洛神，珠帘绣户青楼春。能弹箜篌弄纤指，  
愁杀门前少年子。笑开一面红粉妆，东园几树桃花死。  
朝理曲，暮理曲，独坐窗前一片玉。行也娇，坐也娇，  
见之令人魂魄销。堂前锦褥红地炉，绿沈香榼倾屠苏。  
解佩时时歇歌管，芙蓉帐里兰麝满。晚起罗衣香不断，  
灭烛每嫌秋夜短。  
  
卷799_25  【古意】薛馧  
昨夜巫山中，失却阳台女。朝来香阁里，独伴楚王语。  
  
卷799_26  【赠故人】薛馧  
昔别容如玉，今来鬓若丝。泪痕应共见，肠断阿谁知。  
  
卷799_27  【句】薛馧  
寂寞相思处，雕梁落燕泥。（春闺曲，见《吟窗杂录》）主  
  
卷799_28  【题奉慈寺】杨德麟  
日月金轮动，旃檀碧树秋。塔分鸿雁翅，钟挂凤凰楼。  
  
卷799_29  【述怀（校书娶崔时年已暮崔微有愠色赋诗述怀）】崔氏  
不怨卢郎年纪大，不怨卢郎官职卑。  
自恨妾身生较晚，不及卢郎年少时。  
  
卷799_30  【寄夫（一作王驾诗，题云古意）】陈玉兰  
夫戍边关妾在吴，西风吹妾妾忧夫。  
一行书信千行泪，寒到君边衣到无。  
  
卷799_31  【写真寄夫】薛媛  
欲下丹青笔，先拈宝镜寒。已经颜索寞，渐觉鬓凋残。  
泪眼描将易，愁肠写出难。恐君浑忘却，时展画图看。  
  
卷799_32  【闻琴】孙氏  
玉指朱弦轧复清，湘妃愁怨最难听。初疑飒飒凉风劲，  
又似萧萧暮雨零。近比流泉来碧嶂，远如玄鹤下青冥。  
夜深弹罢堪惆怅，露湿丛兰月满庭。  
  
卷799_33  【白蜡烛诗（代夫赠人）】孙氏  
景胜银釭香比兰，一条白玉偪人寒。  
他时紫禁春风夜，醉草天书仔细看。  
  
卷799_34  【谢人送酒（一作代谢崔家郎君送酒）】孙氏  
谢将清酒寄愁人，澄澈甘香气味真。  
好是绿窗风月夜，一杯摇荡满怀春。  
  
卷799_35  【诗】张立本女  
危冠广袖楚宫妆，独步闲庭逐夜凉。  
自把玉簪敲砌竹，清歌一曲月如霜。  
  
卷799_36  【绣龟形诗】侯氏  
暌离已是十秋强，对镜那堪重理妆。闻雁几回修尺素，  
见霜先为制衣裳。开箱叠练先垂泪，拂杵调砧更断肠。  
绣作龟形献天子，愿教征客早还乡。  
  
卷799_37  【感夫诗（一作与夫诀，一作留别）】慎氏  
当时心事已相关，雨散云飞一饷间。  
便是孤帆从此去，不堪重上望夫山。  
  
卷799_38  【谣】薛瑶  
化云心兮思淑贞，洞寂灭兮不见人。瑶草芳兮思芬蒀，  
将奈何兮青春。  
  
卷799_39  【题唐安寺阁壁】王霞卿  
春来引步暂寻游，愁见风光倚寺楼。  
正好开怀对烟月，双眉不觉自如钩。  
  
卷799_40  【答郑殷彝】王霞卿  
君是烟霄折桂身，圣朝方切用儒珍。  
正堪西上文场战，空向途中泥妇人。  
  
卷799_41  【喜卢郎及第】窦梁宾  
晓妆初罢眼初瞤，小玉惊人踏破裙。  
手把红笺书一纸，上头名字有郎君。  
  
卷799_42  【雨中看牡丹】窦梁宾  
东风未放晓泥干，红药花开不奈寒。  
待得天晴花已老，不如携手雨中看。  
  
卷799_43  【书桐叶】任氏  
拭翠敛蛾眉，郁郁心中事。搦管下庭除，书成相思字。  
此字不书石，此字不书纸。书在桐叶上，愿逐秋风起。  
天下有心人，尽解相思死。天下负心人，不识相思字。  
有心与负心，不知落何地。  
  
卷799_44  【下狱贡诗】黄崇嘏  
偶辞幽隐在临邛，行止坚贞比涧松。  
何事政清如水镜，绊他野鹤在深笼。  
  
卷799_45  【辞蜀相妻女诗】黄崇嘏  
一辞拾翠碧江湄，贫守蓬茅但赋诗。自服蓝衫居郡掾，  
永抛鸾镜画蛾眉。立身卓尔青松操，挺志铿然白璧姿。  
幕府若容为坦腹，愿天速变作男儿。  
  
卷799_46  【答诸姊妹戒饮】蒋氏  
平生偏好酒，劳尔劝吾餐。但得杯中满，时光度不难。  
  
卷799_47  【书壁】周仲美  
爱妾不爱子，为问此何理。弃官更弃妻，人情宁可已。  
永诀泗之滨，遗言空在耳。三载无朝昏，孤帏泪如洗。  
妇人义从夫，一节誓生死。江乡感残春，肠断晚烟起。  
西望太华峰，不知几千里。  
  
卷799_48  【溪口云】张文姬  
溶溶溪口云，才向溪中吐。不复归溪中，还作溪中雨。  
  
卷799_49  【池上竹】张文姬  
此君临此池，枝低水相近。碧色绿波中，日日流不尽。  
  
卷799_50  【沙上鹭】张文姬  
沙头一水禽，鼓翼扬清音。只待高风便，非无云汉心。  
  
卷799_51  【双槿树】张文姬  
绿影竞扶疏，红姿相照灼。不学桃李花，乱向春风落。  
  
卷799_52  【狱中书情上使君（长文为强暴所诬系狱，献诗雪冤）】程长文  
妾家本住鄱阳曲，一片贞心比孤竹。当年二八盛容仪。  
红笺草隶恰如飞。尽日闲窗刺绣坐，有时极浦采莲归。  
谁道居贫守都邑，幽闺寂寞无人识。海燕朝归衾枕寒，  
山花夜落阶墀湿。强暴之男何所为，手持白刃向帘帏。  
一命任从刀下死，千金岂受暗中欺。我心匪石情难转，  
志夺秋霜意不移。血溅罗衣终不恨，疮黏锦袖亦何辞。  
县僚曾未知情绪，即便教人絷囹圄。朱唇滴沥独衔冤，  
玉箸阑干叹非所。十月寒更堪思人，一闻击柝一伤神。  
高髻不梳云已散，蛾眉罢扫月仍新。三尺严章难可越，  
百年心事向谁说。但看洗雪出圜扉，始信白圭无玷缺。  
  
卷799_53  【铜雀台怨】程长文  
君王去后行人绝，箫筝不响歌喉咽。雄剑无威光彩沈，  
宝琴零落金星灭。玉阶寂寞坠秋露，月照当时歌舞处。  
当时歌舞人不回，化为今日西陵灰。  
  
卷799_54  【春闺怨】程长文  
绮陌香飘柳如线，时光瞬息如流电。  
良人何处事功名，十载相思不相见。  

## 全唐诗(下)　卷八百

卷800_1  【答韩翃】柳氏  
杨柳枝，芳菲节，可恨年年赠离别。一叶随风忽报秋，  
纵使君来岂堪折。  
  
卷800_2  【归李江州后寄别王氏】程洛宾  
鱼雁回时写报音，难凭锉蘖数年心。  
虽然情断沙吒后，争奈平生怨恨深。  
  
卷800_3  【忆崔生】红绡妓  
深洞莺啼恨阮郎，偷来花下解珠珰。  
碧云飘断音书绝，空倚玉箫愁凤凰。  
  
卷800_4  【寄文茂】晁采  
花笺制叶寄郎边，的的寻鱼为妾传。  
并蒂已看灵鹊报，倩郎早觅买花船。  
  
卷800_5  【秋日再寄】晁采  
珍簟生凉夜漏馀，梦中恍惚觉来初。魂离不得空成病，  
面见无由浪寄书。窗外江村钟响绝，枕边梧叶雨声疏。  
此时最是思君处，肠断寒猿定不如。  
  
卷800_6  【春日送夫之长安】晁采  
思君远别妾心愁，踏翠江边送画舟。  
欲待相看迟此别，只忧红日向西流。  
  
卷800_7  【雨中忆夫】晁采  
窗前细雨日啾啾，妾在闺中独自愁。  
何事玉郎久离别，忘忧总对岂忘忧。  
春风送雨过窗东，忽忆良人在客中。  
安得妾身今似雨，也随风去与郎同。  
  
卷800_8  【子夜歌十八首】晁采  
侬既剪云鬟，郎亦分丝发。觅向无人处，绾作同心结。  
夜夜不成寐，拥被啼终夕。郎不信侬时，但看枕上迹。  
何时得成匹，离恨不复牵。金针刺菡萏，夜夜得见莲。  
相逢逐凉候，黄花忽复香。颦眉腊月露，愁杀未成霜。  
明窗弄玉指，指甲如水晶。剪之特寄郎，聊当携手行。  
寄语闺中娘，颜色不常好。含笑对棘实，欢娱须是枣。  
良会终有时，劝郎莫得怒。姜蘖畏春蚕，要绵须辛苦。  
醉梦幸逢郎，无奈乌哑哑。中山如有酒，敢借千金价。  
信使无虚日，玉酝寄盈觥。一年一日雨，底事太多晴。  
绣房拟会郎，四窗日离离。手自施屏障，恐有女伴窥。  
相思百馀日，相见苦无期。褰裳摘藕花，要莲敢恨池。  
金盆盥素手，焚香诵普门。来生何所愿，与郎为一身。  
花池多芳水，玉杯挹赠郎。避人藏袖里，湿却素罗裳。  
感郎金针赠，欲报物俱轻。一双连素缕，与郎聊定情。  
寒风响枯木，通夕不得卧。早起遣问郎，昨宵何以过。  
得郎日嗣音，令人不可睹。熊胆磨作墨，书来字字苦。  
轻巾手自制，颜色烂含桃。先怀侬袖里，然后约郎腰。  
侬赠绿丝衣，郎遗玉钩子。即欲系侬心，侬思著郎体。  
  
卷800_9  【答张生（一作明月三五夜）】崔莺莺  
待月西厢下，迎风户半开。拂墙花影动，疑是玉人来。  
  
卷800_10  【寄诗（一作绝微之）】崔莺莺  
自从销瘦减容光，万转千回懒下床。  
不为傍人羞不起，为郎憔悴却羞郎。  
  
卷800_11  【告绝诗】崔莺莺  
弃置今何道，当时且自亲。还将旧来意，怜取眼前人。  
  
卷800_12  【答赵子（一作寄诗答赵象）】步非烟  
绿惨双蛾不自持，只缘幽恨在新诗。  
郎心应似琴心怨，脉脉春情更泥谁。  
  
卷800_13  【又答赵象独坐（一作寄赠蝉锦香囊）】步非烟  
无力严妆倚绣栊，暗题蝉锦思难穷。  
近来赢得伤春病，柳弱花欹怯晓风。  
  
卷800_14  【寄怀】步非烟  
画檐春燕须同宿，兰浦双鸳肯独飞。  
长恨桃源诸女伴，等闲花里送郎归。  
  
卷800_15  【答赵象】步非烟  
相思只恨难相见，相见还愁却别君。  
愿得化为松上鹤，一双飞去入行云。  
  
卷800_16  【临行献李尚书】崔紫云  
从来学制斐然诗，不料霜台御史知。  
忽见便教随命去，恋恩肠断出门时。  
  
卷800_17  【怨诗效徐淑体】姚月华  
妾生兮不辰，盛年兮逢屯。寒暑兮心结，夙夜兮眉颦。  
循环兮不息，如彼兮车轮。车轮兮可歇，妾心兮焉伸。  
杂沓兮无绪，如彼兮丝棼。丝棼兮可理，妾心兮焉分。  
空闺兮岑寂，妆阁兮生尘。萱草兮徒树，兹忧兮岂泯。  
幸逢兮君子，许结兮殷勤。分香兮剪发，赠玉兮共珍。  
指天兮结誓，愿为兮一身。所遭兮多舛，玉体兮难亲。  
损餐兮减寝，带缓兮罗裙。菱鉴兮慵启，博炉兮焉熏。  
整袜兮欲举，塞路兮荆榛。逢人兮欲语，鞈匝兮顽嚚。  
烦冤兮凭胸，何时兮可论。愿君兮见察，妾死兮何瞋。  
  
卷800_18  【制履赠杨达】姚月华  
金刀剪紫绒，与郎作轻履。愿化双仙凫，飞来入闺里。  
  
卷800_19  【有期不至】姚月华  
银烛清尊久延伫，出门入门天欲曙。  
月落星稀竟不来，烟柳胧朣鹊飞去。  
  
卷800_20  【怨诗寄杨达】姚月华  
春水悠悠春草绿，对此思君泪相续。  
羞将离恨向东风，理尽秦筝不成曲。  
与君形影分吴越，玉枕经年对离别。  
登台北望烟雨深，回身泣向寥天月。  
  
卷800_21  【楚妃怨】姚月华  
梧桐叶下黄金井，横架辘轳牵素绠。  
美人初起天未明，手拂银瓶秋水冷。  
  
卷800_22  【独游家园】孟氏  
可惜春时节，依前独自游。无端两行泪，长只对花流。  
  
卷800_23  【答少年】孟氏  
谁家少年儿，心中暗自欺。不道终不可，可即恐郎知。  
  
卷800_24  【寄情（一作许浑代作）】赵氏3  
春风白马紫丝缰，正值蚕娘未采桑。五夜有心随暮雨，  
百年无节抱秋霜。重寻绣带朱藤合，却忍罗裙碧草长。  
为报西游减离恨，阮郎才去嫁刘郎。  
  
卷800_25  【书红绡帕】李节度姬  
囊裹真香谁见窃，鲛绡滴泪染成红。  
殷勤遗下轻绡意，好与情郎怀袖中。  
金珠富贵吾家事，常渴佳期乃寂寥。  
偶用志诚求雅合，良媒未必胜红绡。  
  
卷800_26  【会张生述怀】李节度姬  
门前画戟寻常设，堂上犀簪取次看。  
最是恼人情绪处，凤凰楼上月华寒。  
  
卷800_27  【别韦洵美诗】崔素娥  
妾闭闲房君路岐，妾心君恨两依依。  
神魂倘遇巫娥伴，犹逐朝云暮雨归。  
  
卷800_28  【送韦生酒】鲍家四弦  
白露湿庭砌，皓月临前轩。此时去留恨，含思独无言。  
  
卷800_29  【送鲍生酒】鲍家四弦  
风飐荷珠难暂圆，多情信有短姻缘。  
西楼今夜三更月，还照离人泣断弦。  
  
卷800_30  【赠别】严续姬  
风柳摇摇无定枝，阳台云雨梦中归。  
他年蓬岛音尘绝，留取尊前旧舞衣。  

## 全唐诗(下)　卷八百零一

卷801_1  【采桑】郎大家宋氏  
春来南雁归，日去西蚕远。妾思纷何极，客游殊未返。  
  
卷801_2  【宛转歌二首（一作崔液诗）】郎大家宋氏  
风已清，月朗琴复鸣。掩抑非千态，殷勤是一声。  
歌宛转，宛转和且长。愿为双鸿鹄，比翼共翱翔。  
日已暮，长檐鸟声度。此时望君君不来，此时思君君不顾。  
歌宛转，宛转那能异栖宿。愿为形与影，出入恒相逐。  
  
卷801_3  【长相思】郎大家宋氏  
长相思，久离别。关山阻，风烟绝。台上镜文销，  
袖中书字灭。不见君形影，何曾有欢悦。  
  
卷801_4  【朝云引】郎大家宋氏  
巴西巫峡指巴东，朝云触石上朝空。巫山巫峡高何已，  
行雨行云一时起。一时起，三春暮。若言来，且就阳台路。  
  
卷801_5  【宿巫山寄远人】梁琼  
巫山云，巫山雨，朝云暮雨无定所。南峰忽暗北峰晴，  
空里仙人语笑声。曾侍荆王枕席处，直至如今如有灵。  
春风澹澹白云闲，惊湍流水响千山。一夜此中对明月，  
忆得此中与君别。感物情怀如旧时，君今渺渺在天涯。  
晓看襟上泪流处，点点血痕犹在衣。  
  
卷801_6  【昭君怨】梁琼  
自古无和亲，贻灾到妾身。朔风嘶去马，汉月出行轮。  
衣薄狼山雪，妆成虏塞春。回看父母国，生死毕胡尘。  
  
卷801_7  【铜雀台】梁琼  
歌扇向陵开，齐行奠玉杯。舞时飞燕列，梦里片云来。  
月色空馀恨，松声莫更哀。谁怜未死妾，掩袂下铜台。  
  
卷801_8  【远意】梁琼  
脉脉长摅气，微微不离心。叩头从此去，烦恼阿谁禁。  
  
卷801_9  【句】梁琼  
玉枕空流别后泪，罗衣已尽去时香。（《古意》）斋  
  
卷801_10  【有所思】刘云  
朝亦有所思，暮亦有所思。登楼望君处，蔼蔼萧关道。  
掩泪向浮云，谁知妾怀抱。玉井苍苔春院深，  
桐花落尽无人扫。  
  
卷801_11  【婕妤怨】刘云  
君恩不可见，妾岂如秋扇。秋扇尚有时，妾身永微贱。  
莫言朝花不复落，娇容几夺昭阳殿。  
  
卷801_12  【望月（一作张瑛诗）】刘云  
天汉凉秋夜，澄澄一镜明。山空猿屡啸，林静鹊频惊。  
  
卷801_13  【古意】崔萱  
灼灼叶中花，夏萎春又芳。明明天上月，蟾缺圆复光。  
未如君子情，朝违夕已忘。玉帐枕犹暖，纨扇思何长。  
愿因西南风，吹上玳瑁床。娇眠锦衾里，展转双鸳鸯。  
  
卷801_14  【叙别】崔萱  
碧池漾漾春水绿，中有佳禽暮栖宿。  
愿持此意永相贻，只虑君情中反覆。  
  
卷801_15  【豪家子】崔萱  
年少家藏累代金，红楼尽日醉沈沈。  
马非躞蹀宁酬价，人不婵娟肯动心。  
  
卷801_16  【句】崔萱  
岂知一只凤钗价，沽得数村蜗舍人。（《豪家妓》）古  
  
卷801_17  【赠所思】崔仲容  
所居幸接邻，相见不相亲。一似云间月，何殊镜里人。  
丹诚空有梦，肠断不禁春。愿作梁间燕，无由变此身。  
  
卷801_18  【戏赠】崔仲容  
暂到昆仑未得归，阮郎何事教人非。  
如今身佩上清箓，莫遣落花沾羽衣。  
  
卷801_19  【赠歌姬】崔仲容  
水剪双眸雾剪衣，当筵一曲媚春辉。潇湘夜瑟怨犹在，  
巫峡晓云愁不稀。皓齿乍分寒玉细，黛眉轻蹙远山微。  
渭城朝雨休重唱，满眼阳关客未归。  
  
卷801_20  【句】崔仲容  
妾心合君心，一似影随形。（《寄赠》）知  
梁燕无情困，双栖语此时。（《春怨》）古  
不觉红颜去，空嗟白发生。（《感怀》）斋  
桐花落尽春又尽，紫塞征人犹未归。（《古意》）主  
  
卷801_21  【独夜词】崔公远  
晴天霜落寒风急，锦帐罗帏羞更入。  
秦筝不复续断弦，回身掩泪挑灯立。  
  
卷801_22  【句】崔公远  
看花独不语，裴回双泪潸。  
君今远戍在何处，遣妾秋来长望天。  
  
卷801_23  【春词二首】张琰  
垂柳鸣黄鹂，关关若求友。春情不可耐，愁杀闺中妇。  
日暮登高楼，谁怜小垂手。  
昨日桃花飞，今朝梨花吐。春色能几时，那堪此愁绪。  
荡子游不归，春来泪如雨。  
  
卷801_24  【铜雀台（一作张瑛诗）】张琰  
君王冥漠不可见，铜雀歌舞空裴回。西陵啧啧悲宿鸟，  
高殿沈沈闭青苔。青苔无人迹，红粉空自哀。  
  
卷801_25  【句】张琰  
年年人自老，日日水东流。  
庭芳自摇落，永念结中肠。  
  
卷801_26  【哭夫二首（时以夫征戎轻入被擒音信断绝作诗哭之）】裴羽仙  
风卷平沙日欲曛，狼烟遥认犬羊群。  
李陵一战无归日，望断胡天哭塞云。  
良人平昔逐蕃浑，力战轻行出塞门。  
从此不归成万古，空留贱妾怨黄昏。  
  
卷801_27  【长门怨】刘媛  
雨滴梧桐秋夜长，愁心和雨到昭阳。  
泪痕不学君恩断，拭却千行更万行。  
学画蛾眉独出群，当时人道便承恩。  
经年不见君王面，花落黄昏空掩门。  
  
卷801_28  【送远】刘媛  
闻道瞿塘滟滪堆，青山流水近阳台。  
知君此去无还日，妾亦随波不复回。  
  
卷801_29  【句】刘媛  
春风报梅柳，一夜发南枝。  
傍人那得知心事，一面残妆空泪痕。  
  
卷801_30  【怀良人（一云朱滔时河北士人作）】葛鸦儿  
蓬鬓荆钗世所稀，布裙犹是嫁时衣。  
胡麻好种无人种，正是归时不见归。  
  
卷801_31  【会仙诗】葛鸦儿  
彩凤摇摇下翠微，烟光漠漠遍芳枝。  
玉窗仙会何人见，唯有春风仔细知。  
烟霞迤逦接蓬莱，宫殿参差晓日开。  
群玉山前人别处，紫鸾飞起望仙台。  
  
卷801_32  【暗别离】刘瑶  
槐花结子桐叶焦，单飞越鸟啼青霄。翠轩辗云轻遥遥，  
燕脂泪迸红线条。瑶草歇芳心耿耿，玉佩无声画屏冷。  
朱弦暗断不见人，风动花枝月中影。青鸾脉脉西飞去，  
海阔天高不知处。  
  
卷801_33  【古意曲】刘瑶  
梧桐阶下月团团，洞房如水秋夜阑。吴刀剪破机头锦，  
茱萸花坠相思枕。绿窗寂寞背灯时，暗数寒更不成寝。  
  
卷801_34  【阖闾城怀古】刘瑶  
五湖春水接遥天，国破君亡不记年。  
唯有妖娥曾舞处，古台寂寞起愁烟。  
  
卷801_35  【峡中即事】廉氏  
清秋三峡此中去，鸣鸟孤猿不可闻。一道水声多乱石，  
四时天色少晴云。日暮泛舟溪溆口，那堪夜永思氛氲。  
  
卷801_36  【怀远】廉氏  
隙尘何微微，朝夕通其辉。生各有托，君去独不归。  
青林有蝉响，赤日无鸟飞。裴回东南望，双泪空沾衣。  
  
卷801_37  【寄征人】廉氏  
凄凄北风吹鸳被，娟娟西月生蛾眉。  
谁知独夜相思处，泪滴寒塘蕙草时。  
  
卷801_38  【寄远】田娥  
忆昨会诗酒，终日相逢迎。今来成故事，岁月令人惊。  
泪流红粉薄，风度罗衣轻。难为子猷志，虚负文君名。  
  
卷801_39  【携手曲】田娥  
携手共惜芳菲节，莺啼锦花满城阙。行乐逶迤念容色，  
色衰只恐君恩歇。凤笙龙管白日阴，盈亏自感青天月。  
  
卷801_40  【长信宫】田娥  
团圆手中扇，昔为君所持。今日君弃捐，复值秋风时。  
悲将入箧笥，自叹知何为。  
  
卷801_41  【句】田娥  
春至偏无兴，秋来只是眠。（《闲居》）知  
  
卷801_42  【中秋夜泊武昌】刘淑柔  
两城相对峙，一水向东流。今夜素娥月，何年黄鹤楼。  
悠悠兰棹晚，渺渺荻花秋。无奈柔肠断，关山总是愁。  
  
卷801_43  【赋荆门】薛琼  
黄鸟翻红树，青牛卧绿苔。渚宫歌舞地，轻雾锁楼台。  
  
卷801_44  【戏赠】赵虚舟  
砌下梧桐叶正齐，花繁雨后压枝低。  
报道不须鸦鸟乱，他家自有凤凰栖。  
  
卷801_45  【铜雀台（一作张琰诗）】张瑛  
君王冥漠不可见，铜雀歌舞空裴回。西陵啧啧悲宿鸟，  
高殿沈沈闭青苔。青苔无人迹，红粉空相哀。  
  
卷801_46  【望月（一作刘云诗）】张瑛  
天汉凉秋夜，澄澄一镜明。山空猿屡啸，林静鹤频惊。  
  
卷801_47  【答外（佐转戍边不归寄书与妻作诗答之）】长孙佐转妻  
征人去年戍边水，夜得边书字盈纸。挥刀就烛裁红绮，  
结作同心答千里。君寄边书书莫绝，妾答同心心自结。  
同心再解不心离，离字频看字愁灭。结成一衣和泪封，  
封书只在怀袖中。莫如书故字难久，愿学同心长可同。  
  
卷801_48  【早梅（一作观梅女仙诗）】刘元载妻  
南枝向暖北枝寒，一种春风有两般。  
凭仗高楼莫吹笛，大家留取倚阑干。  
  
卷801_49  【明月堂】刘氏妇  
蝉鬓惊秋华发新，可怜红隙尽埃尘。  
西山一梦何年觉，明月堂前不见人。  
玉钩风急响丁东，回首西山似梦中。  
明月堂前人不到，庭梧一夜老秋风。  
  
卷801_50  【和潘雍】葛氏女  
九天天远瑞烟浓，驾鹤骖鸾意已同。  
从此三山山上月，琼花开处照春风。  
  
卷801_51  【寄诗】李主簿姬  
去时盟约与心违，秋日离家春不归。  
应是维扬风景好，恣情欢笑到芳菲。  
  
卷801_52  【题兴元明珠亭】京兆女子  
寂寥满地落花红，独有离人万恨中。  
回首池塘更无语，手弹珠泪与春风。  
  
卷801_53  【题玉泉溪】湘驿女子  
红叶醉秋色，碧溪弹夜弦。佳期不可再，风雨杳如年。  
  
卷801_54  【题三乡诗】若耶溪女子  
昔逐良人西入关，良人身殁妾空还。  
谢娘卫女不相待，为雨为云归此山。  
  
卷801_55  【题沙鹿门】谁氏女  
昔逐良人去上京，良人身殁妾东征。  
同来不得同归去，永负朝云暮雨情。  
  
卷801_56  【联句（光、威、裒，姊妹三人，失其姓）】  
朱楼影直日当午，玉树阴低月已三。--光  
腻粉暗销银镂合，错刀闲剪泥金衫。--威  
绣床怕引乌龙吠，锦字愁教青鸟衔。--裒  
百味炼来怜益母，千花开处斗宜男。--光  
鸳鸯有伴谁能羡，鹦鹉无言我自惭。--威  
浪喜游蜂飞扑扑，佯惊孤燕语喃喃。--裒  
偏怜爱数螆蛦掌，每忆光抽玳瑁簪。--光  
烟洞几年悲尚在，星桥一夕帐空含。--威  
窗前时节羞虚掷，世上风流笑苦谙。--裒  
独结香绡偷饷送，暗垂檀袖学通参。--光  
须知化石心难定，却是为云分易甘。--威  
看见风光零落尽，弦声犹逐望江南。--裒  
  
卷801_57  【联句】越溪杨女  
珠帘半床月，青竹满林风。--杨女  
何事今宵景，无人解语同。--谢生  
  
卷801_58  【春日】越溪杨女  
春尽花随尽，其如自是花。--杨女  
从来说花意，不过此容华。--谢生  
明月易亏轮，好花难恋春。--杨女  
常将花月恨，并作可怜人。--谢生  
  
卷801_59  【句】曹文姬  
凿开天外长生地，炼出人间不死丹。（《题梅仙山丹井》）古  

## 全唐诗(下)　卷八百零二

卷802_1  【燕子楼三首】关盼盼  
楼上残灯伴晓霜，独眠人起合欢床。  
相思一夜情多少，地角天涯不是长。  
北邙松柏锁愁烟，燕子楼中思悄然。  
自埋剑履歌尘散，红袖香销一十年。  
适看鸿雁岳阳回，又睹玄禽逼社来。  
瑶瑟玉箫无意绪，任从蛛网任从灰。  
  
卷802_2  【和白公诗】关盼盼  
自守空楼敛恨眉，形同春后牡丹枝。  
舍人不会人深意，讶道泉台不去随。  
  
卷802_3  【句】关盼盼  
儿童不识冲天物，漫把青泥污雪毫。（《临殁口吟》）斋  
  
卷802_4  【啰唝曲六首】刘采春  
不喜秦淮水，生憎江上船。载儿夫婿去，经岁又经年。  
借问东园柳，枯来得几年。自无枝叶分，莫恐太阳偏。  
莫作商人妇，金钗当卜钱。朝朝江口望，错认几人船。  
那年离别日，只道住桐庐。桐庐人不见，今得广州书。  
昨日胜今日，今年老去年。黄河清有日，白发黑无缘。  
昨日北风寒，牵船浦里安。潮来打缆断，摇橹始知难。  
  
卷802_5  【寄欧阳詹】太原妓  
自从别后减容光，半是思郎半恨郎。  
欲识旧来云髻样，为奴开取缕金箱。  
  
卷802_6  【续韦蟾句】武昌妓  
悲莫悲兮生别离，登山临水送将归。  
武昌无限新栽柳，不见杨花扑面飞。  
  
卷802_7  【献李观察】舞柘枝女  
湘江舞罢忽成悲，便脱蛮靴出绛帷。  
谁是蔡邕琴酒客，魏公怀旧嫁文姬。  
  
卷802_8  【赠卢夫人】常浩  
佳人惜颜色，恐逐芳菲歇。日暮出画堂，下阶拜新月。  
拜月如有词，傍人那得知。归来投玉枕，始觉泪痕垂。  
  
卷802_9  【寄远】常浩  
年年二月时，十年期别期。春风不知信，轩盖独迟迟。  
今日无端卷珠箔，始见庭花复零落。心一往不复归，  
岁月来时未尝错。可怜荧荧玉镜台，尘飞幂幂几时开。  
却念容华非昔好，画眉犹自待君来。  
  
卷802_10  【送武补阙】襄阳妓  
弄珠滩上欲销魂，独把离怀寄酒尊。  
无限烟花不留意，忍教芳草怨王孙。  
  
卷802_11  【题孙棨诗后】王福娘  
苦把文章邀劝人，吟看好个语言新。  
虽然不及相如赋，也直黄金一二斤。  
  
卷802_12  【问棨诗】王福娘  
日日悲伤未有图，懒将心事话凡夫。  
非同覆水应收得，只问仙郎有意无。  
  
卷802_13  【谢棨（一作掷红巾诗）】王福娘  
久赋恩情欲托身，已将心事再三陈。  
泥莲既没移栽分，今日分离莫恨人。  
  
卷802_14  【答小子弟诗】杨莱儿  
黄口小儿口莫凭，逡巡看取第三名。  
孝廉持水添瓶子，莫向街头乱碗鸣。  
  
卷802_15  【和赵光远题壁】杨莱儿  
长者车尘每到门，长卿非慕卓王孙。定知羽翼难随凤，  
却喜波涛未化鲲。娇别翠钿黏去袂，醉歌金雀碎残尊。  
多情多病年应促，早办名香为返魂。  
  
卷802_16  【贻郑昌图】楚儿  
应是前生有宿冤，不期今世恶因缘。蛾眉欲碎巨灵掌，  
鸡肋难胜子路拳。只拟吓人传铁券，未应教我踏青莲。  
曲江昨日君相遇，当下遭他数十鞭。  
  
卷802_17  【和李标】王苏苏  
怪得犬惊鸡乱飞，羸童瘦马老麻衣。  
阿谁乱引闲人到，留住青蚨热赶归。  
  
卷802_18  【临终召客（一作病中见落花）】颜令宾  
气馀三五喘，花剩两三枝。话别一尊酒，相邀无后期。  
  
卷802_19  【寄故人（一作杜羔妻诗）】张窈窕  
淡淡春风花落时，不堪愁望更相思。  
无金可买长门赋，有恨空吟团扇诗。  
  
卷802_20  【上成都在事（一作成都即事）】张窈窕  
昨日卖衣裳，今日卖衣裳。衣裳浑卖尽，羞见嫁时箱。  
有卖愁仍缓，无时心转伤。故园有虏隔，何处事蚕桑。  
  
卷802_21  【春思二首】张窈窕  
门前梅柳烂春辉，闭妾深闺绣舞衣。  
双燕不知肠欲断，衔泥故故傍人飞。  
井上梧桐是妾移，夜来花发最高枝。  
若教不向深闺种，春过门前争得知。  
  
卷802_22  【西江行】张窈窕  
日下西塞山，南来洞庭客。晴空白鸟度，万里秋光碧。  
  
卷802_23  【赠所思】张窈窕  
与君咫尺长离别，遣妾容华为谁说。  
夕望层城眼欲穿，晓临明镜肠堪绝。  
  
卷802_24  【句】张窈窕  
满院花飞人不到，含情欲语燕双双。（《春情》，  
见《吟窗杂录》）知  
  
卷802_25  【赠裴思谦（一作裴思谦诗）】平康妓  
银釭斜背解明珰，小语偷声贺玉郎。  
从此不知兰麝贵，夜来新惹桂枝香。  
  
卷802_26  【迷香洞】史凤  
洞口飞琼佩羽霓，香风飘拂使人迷。  
自从邂逅芙蓉帐，不数桃花流水溪。  
  
卷802_27  【神鸡枕】史凤  
枕绘鸳鸯久与栖，新裁雾縠斗神鸡。  
与郎酣梦浑忘晓，鸡亦留连不肯啼。  
  
卷802_28  【锁莲灯】史凤  
灯锁莲花花照罍，翠钿同醉楚台巍。  
残灰剔罢携纤手，也胜金莲送辙回。  
  
卷802_29  【鲛红被】史凤  
肱被当年仅御寒，青楼惯染血猩纨。  
牙床舒卷鹓鸾共，正值窗棂月一团。  
  
卷802_30  【传香枕】史凤  
韩寿香从何处传，枕边芳馥恋婵娟。  
休疑粉黛加铤刃，玉女旃檀侍佛前。  
  
卷802_31  【八分羊】史凤  
党家风味足肥羊，绮阁留人漫较量。  
万羊亦是男儿事，莫学狂夫取次尝。  
  
卷802_32  【闭门羹】史凤  
一豆聊供游冶郎，去时忙唤锁仓琅。  
入门独慕相如侣，欲拨瑶琴弹凤凰。  
  
卷802_33  【突厥三台】盛小丛  
雁门山上雁初飞，马邑阑中马正肥。  
日旰山西逢驿使，殷勤南北送征衣。  
  
卷802_34  【云鬟】赵鸾鸾  
扰扰香云湿未干，鸦领蝉翼腻光寒。  
侧边斜插黄金凤，妆罢夫君带笑看。  
  
卷802_35  【柳眉】赵鸾鸾  
弯弯柳叶愁边戏，湛湛菱花照处频。  
妩媚不烦螺子黛，春山画出自精神。  
  
卷802_36  【檀口】赵鸾鸾  
衔杯微动樱桃颗，咳唾轻飘茉莉香。  
曾见白家樊素口，瓠犀颗颗缀榴芳。  
  
卷802_37  【纤指】赵鸾鸾  
纤纤软玉削春葱，长在香罗翠袖中。  
昨日琵琶弦索上，分明满甲染猩红。  
  
卷802_38  【酥乳】赵鸾鸾  
粉香汗湿瑶琴轸，春逗酥融绵雨膏。  
浴罢檀郎扪弄处，灵华凉沁紫葡萄。  
  
卷802_39  【献陈陶处士】莲花妓  
莲花为号玉为腮，珍重尚书遣妾来。  
处士不生巫峡梦，虚劳神女下阳台。  
  
卷802_40  【叙怀】徐月英  
为失三从泣泪频，此身何用处人伦。  
虽然日逐笙歌乐，长羡荆钗与布裙。  
  
卷802_41  【送人】徐月英  
惆怅人间万事违，两人同去一人归。  
生憎平望亭前水，忍照鸳鸯相背飞。  
  
卷802_42  【句】徐月英  
枕前泪与阶前雨，隔个窗儿滴到明。  
  
卷802_43  【句】韩襄客  
连理枝前同设誓，丁香树下共论心。  

## 全唐诗(下)　卷八百零三

卷803_1  【酬人雨后玩竹】薛涛  
南天春雨时，那鉴雪霜姿。众类亦云茂，虚心能自持。  
多留晋贤醉，早伴舜妃悲。晚岁君能赏，苍苍劲节奇。  
  
卷803_2  【春望词四首】薛涛  
花开不同赏，花落不同悲。欲问相思处，花开花落时。  
揽草结同心，将以遗知音。春愁正断绝，春鸟复哀吟。  
风花日将老，佳期犹渺渺。不结同心人，空结同心草。  
那堪花满枝，翻作两相思。玉箸垂朝镜，春风知不知。  
  
卷803_3  【宣上人见示与诸公唱和】薛涛  
许厕高斋唱，涓泉定不如。可怜谯记室，流水满禅居。  
  
卷803_4  【风】薛涛  
猎蕙微风远，飘弦唳一声。林梢鸣淅沥，松径夜凄清。  
  
卷803_5  【月】薛涛  
魄依钩样小，扇逐汉机团。细影将圆质，人间几处看。  
  
卷803_6  【蝉】薛涛  
露涤清音远，风吹数叶齐。声声似相接，各在一枝栖。  
  
卷803_7  【池上双鸟】薛涛  
双栖绿池上，朝暮共飞还。更忆将雏日，同心莲叶间。  
  
卷803_8  【鸳鸯草】薛涛  
绿英满香砌，两两鸳鸯小。但娱春日长，不管秋风早。  
  
卷803_9  【罚赴边有怀上韦令公二首（一作陈情上韦令公）】薛涛  
闻道边城苦，今来到始知。羞将门下曲，唱与陇头儿。  
黠虏犹违命，烽烟直北愁。却教严谴妾，不敢向松州。  
  
卷803_10  【咏八十一颗】薛涛  
色比丹霞朝日，形如合浦筼筜。  
开时九九如数，见处双双颉颃。  
  
卷803_11  【谒巫山庙】薛涛  
乱猿啼处访高唐，路入烟霞草木香。山色未能忘宋玉，  
水声犹是哭襄王。朝朝夜夜阳台下，为雨为云楚国亡。  
惆怅庙前多少柳，春来空斗画眉长。  
  
卷803_12  【牡丹】薛涛  
去春零落暮春时，泪湿红笺怨别离。常恐便同巫峡散，  
因何重有武陵期。传情每向馨香得，不语还应彼此知。  
只欲栏边安枕席，夜深闲共说相思。  
  
卷803_13  【贼平后上高相公】薛涛  
惊看天地白荒荒，瞥见青山旧夕阳。  
始信大威能照映，由来日月借生光。  
  
卷803_14  【送友人】薛涛  
水国蒹葭夜有霜，月寒山色共苍苍。  
谁言千里自今夕，离梦杳如关塞长。  
  
卷803_15  【听僧吹芦管】薛涛  
晓蝉呜咽暮莺愁，言语殷勤十指头。  
罢阅梵书聊一弄，散随金磬泥清秋。  
  
卷803_16  【酬郭简州寄柑子】薛涛  
霜规不让黄金色，圆质仍含御史香。  
何处同声情最异，临川太守谢家郎。  
  
卷803_17  【上川主武元衡相国二首】薛涛  
落日重城夕雾收，玳筵雕俎荐诸侯。  
因令朗月当庭燎，不使珠帘下玉钩。  
东阁移尊绮席陈，貂簪龙节更宜春。  
军城画角三声歇，云幕初垂红烛新。  
  
卷803_18  【忆荔枝】薛涛  
传闻象郡隔南荒，绛实丰肌不可忘。  
近有青衣连楚水，素浆还得类琼浆。  
  
卷803_19  【斛石山晓望寄吕侍御】薛涛  
曦轮初转照仙扃，旋擘烟岚上窅冥。  
不得玄晖同指点，天涯苍翠漫青青。  
  
卷803_20  【寄词】薛涛  
菌阁芝楼杳霭中，霞开深见玉皇宫。  
紫阳天上神仙客，称在人间立世功。  
  
卷803_21  【斛石山书事】薛涛  
王家山水画图中，意思都卢粉墨容。  
今日忽登虚境望，步摇冠翠一千峰。  
  
卷803_22  【送姚员外】薛涛  
万条江柳早秋枝，袅地翻风色未衰。  
欲折尔来将赠别，莫教烟月两乡悲。  
  
卷803_23  【酬祝十三秀才】薛涛  
浩思蓝山玉彩寒，冰囊敲碎楚金盘。  
诗家利器驰声久，何用春闱榜下看。  
  
卷803_24  【别李郎中】薛涛  
花落梧桐凤别凰，想登秦岭更凄凉。  
安仁纵有诗将赋，一半音词杂悼亡。  
  
卷803_25  【送扶炼师】薛涛  
锦浦归舟巫峡云，绿波迢递雨纷纷。  
山阴妙术人传久，也说将鹅与右军。  
  
卷803_26  【摩诃池赠萧中丞】薛涛  
昔以多能佐碧油，今朝同泛旧仙舟。  
凄凉逝水颓波远，惟有碑泉咽不流。  
  
卷803_27  【乡思（用前韵）】薛涛  
峨嵋山下水如油，怜我心同不系舟。  
何日片帆离锦浦，棹声齐唱发中流。  
  
卷803_28  【和李书记席上见赠】薛涛  
翩翩射策东堂秀，岂复相逢豁寸心。  
借问风光为谁丽，万条丝柳翠烟深。  
  
卷803_29  【棠梨花和李太尉】薛涛  
吴均蕙圃移嘉木，正及东溪春雨时。  
日晚莺啼何所为，浅深红腻压繁枝。  
  
卷803_30  【酬文使君】薛涛  
延英晓拜汉恩新，五马腾骧九陌尘。  
今日谢庭飞白雪，巴歌不复旧阳春。  
  
卷803_31  【酬吴随君】薛涛  
支公别墅接花扃，买得前山总未经。  
入户剡溪云水满，高斋咫尺蹑青冥。  
  
卷803_32  【酬李校书】薛涛  
才游象外身虽远，学茂区中事易闻。  
自顾漳滨多病后，空瞻逸翮舞青云。  
  
卷803_33  【赋凌云寺二首】薛涛  
闻说凌云寺里苔，风高日近绝纤埃。  
横云点染芙蓉壁，似待诗人宝月来。  
闻说凌云寺里花，飞空绕磴逐江斜。  
有时锁得嫦娥镜，镂出瑶台五色霞。  
  
卷803_34  【九日遇雨二首】薛涛  
万里惊飙朔气深，江城萧索昼阴阴。  
谁怜不得登山去，可惜寒芳色似金。  
茱萸秋节佳期阻，金菊寒花满院香。  
神女欲来知有意，先令云雨暗池塘。  
  
卷803_35  【酬雍秀才贻巴峡图】薛涛  
千叠云峰万顷湖，白波分去绕荆吴。  
感君识我枕流意，重示瞿塘峡口图。  
  
卷803_36  【上王尚书】薛涛  
碧玉双幢白玉郎，初辞天帝下扶桑。  
手持云篆题新榜，十万人家春日长。  
  
卷803_37  【和刘宾客玉蕣】薛涛  
琼枝的皪露珊珊，欲折如披玉彩寒。  
闲拂朱房何所似，缘山偏映月轮残。  
  
卷803_38  【江边】薛涛  
西风忽报雁双双，人世心形两自降。  
不为鱼肠有真诀，谁能梦梦立清江。  
  
卷803_39  【送卢员外】薛涛  
玉垒山前风雪夜，锦官城外别离魂。  
信陵公子如相问，长向夷门感旧恩。  
  
卷803_40  【题竹郎庙】薛涛  
竹郎庙前多古木，夕阳沈沈山更绿。  
何处江村有笛声，声声尽是迎郎曲。  
  
卷803_41  【赠苏十三中丞】薛涛  
洛阳陌上埋轮气，欲逐秋空击隼飞。  
今日芝泥检征诏，别须台外振霜威。  
  
卷803_42  【和郭员外题万里桥】薛涛  
万里桥头独越吟，知凭文字写愁心。  
细侯风韵兼前事，不止为舟也作霖。  
  
卷803_43  【送郑眉州】薛涛  
雨暗眉山江水流，离人掩袂立高楼。  
双旌千骑骈东陌，独有罗敷望上头。  
  
卷803_44  【江亭饯别（一作宴饯，一作江亭宴）】薛涛  
绿沼红泥物象幽，范汪兼倅李并州。  
离亭急管四更后，不见公车心独愁。  
  
卷803_45  【海棠溪】薛涛  
春教风景驻仙霞，水面鱼身总带花。  
人世不思灵卉异，竞将红缬染轻沙。  
  
卷803_46  【采莲舟】薛涛  
风前一叶压荷蕖，解报新秋又得鱼。  
兔走乌驰人语静，满溪红袂棹歌初。  
  
卷803_47  【菱荇沼】薛涛  
水荇斜牵绿藻浮，柳丝和叶卧清流。  
何时得向溪头赏，旋摘菱花旋泛舟。  
  
卷803_48  【金灯花】薛涛  
阑边不见蘘蘘叶，砌下惟翻艳艳丛。  
细视欲将何物比，晓霞初叠赤城宫。  
  
卷803_49  【春郊游眺寄孙处士二首】薛涛  
低头久立向蔷薇，爱似零陵香惹衣。  
何事碧溪孙处士，百劳东去燕西飞。  
今朝纵目玩芳菲，夹缬笼裙绣地衣。  
满袖满头兼手把，教人识是看花归。  
  
卷803_50  【酬杨供奉法师见招】薛涛  
远水长流洁复清，雪窗高卧与云平。  
不嫌袁室无烟火，惟笑商山有姓名。  
  
卷803_51  【试新服裁制初成三首】薛涛  
紫阳宫里赐红绡，仙雾朦胧隔海遥。  
霜兔毳寒冰茧净，嫦娥笑指织星桥。  
九气分为九色霞，五灵仙驭五云车。  
春风因过东君舍，偷样人间染百花。  
长裾本是上清仪，曾逐群仙把玉芝。  
每到宫中歌舞会，折腰齐唱步虚词。  
  
卷803_52  【寄张元夫】薛涛  
前溪独立后溪行，鹭识朱衣自不惊。  
借问人间愁寂意，伯牙弦绝已无声。  
  
卷803_53  【酬辛员外折花见遗】薛涛  
青鸟东飞正落梅，衔花满口下瑶台。  
一枝为授殷勤意，把向风前旋旋开。  
  
卷803_54  【赠远二首】薛涛  
芙蓉新落蜀山秋，锦字开缄到是愁。  
闺阁不知戎马事，月高还上望夫楼。  
扰弱新蒲叶又齐，春深花落塞前溪。  
知君未转秦关骑，月照千门掩袖啼。  
  
卷803_55  【秋泉】薛涛  
冷色初澄一带烟，幽声遥泻十丝弦。  
长来枕上牵情思，不使愁人半夜眠。  
  
卷803_56  【柳絮】薛涛  
二月杨花轻复微，春风摇荡惹人衣。  
他家本是无情物，一任南飞又北飞。  
  
卷803_57  【续嘉陵驿诗献武相国】薛涛  
蜀门西更上青天，强为公歌蜀国弦。  
卓氏长卿称士女，锦江玉垒献山川。  
  
卷803_58  【段相国游武担寺，病不能从题寄】薛涛  
消瘦翻堪见令公，落花无那恨东风。  
侬心犹道青春在，羞看飞蓬石镜中。  
  
卷803_59  【赠段校书】薛涛  
公子翩翩说校书，玉弓金勒紫绡裾。  
玄成莫便骄名誉，文采风流定不如。  
  
卷803_60  【十离诗　犬离主】薛涛  
驯扰朱门四五年，毛香足净主人怜。  
无端咬著亲情客，不得红丝毯上眠。  
  
卷803_61  【十离诗　笔离手】薛涛  
越管宣毫始称情，红笺纸上撒花琼。  
都缘用久锋头尽，不得羲之手里擎。  
  
卷803_62  【十离诗　马离厩】薛涛  
雪耳红毛浅碧蹄，追风曾到日东西。  
为惊玉貌郎君坠，不得华轩更一嘶。  
  
卷803_63  【十离诗　鹦鹉离笼】薛涛  
陇西独自一孤身，飞去飞来上锦茵。  
都缘出语无方便，不得笼中再唤人。  
  
卷803_64  【十离诗　燕离巢】薛涛  
出入朱门未忍抛，主人常爱语交交。  
衔泥秽污珊瑚枕，不得梁间更垒巢。  
  
卷803_65  【十离诗　珠离掌】薛涛  
皎洁圆明内外通，清光似照水晶宫。  
只缘一点玷相秽，不得终宵在掌中。  
  
卷803_66  【十离诗　鱼离池】薛涛  
跳跃深池四五秋，常摇朱尾弄纶钩。  
无端摆断芙蓉朵，不得清波更一游。  
  
卷803_67  【十离诗　鹰离鞲】薛涛  
爪利如锋眼似铃，平原捉兔称高情。  
无端窜向青云外，不得君王臂上擎。  
  
卷803_68  【十离诗　竹离亭】薛涛  
蓊郁新栽四五行，常将劲节负秋霜。  
为缘春笋钻墙破，不得垂阴覆玉堂。  
  
卷803_69  【十离诗　镜离台】薛涛  
铸泻黄金镜始开，初生三五月裴回。  
为遭无限尘蒙蔽，不得华堂上玉台。  
  
卷803_70  【酬杜舍人】薛涛  
双鱼底事到侬家，扑手新诗片片霞。  
唱到白蘋洲畔曲，芙蓉空老蜀江花。  
  
卷803_71  【筹边楼】薛涛  
平临云鸟八窗秋，壮压西川四十州。  
诸将莫贪羌族马，最高层处见边头。  
  
卷803_72  【赠韦校书】薛涛  
芸香误比荆山玉，那似登科甲乙年。  
澹地鲜风将绮思，飘花散蕊媚青天。  
  
卷803_73  【江月楼】薛涛  
秋风仿佛吴江冷，鸥路参差夕阳影。垂虹纳纳卧谯门，  
雉堞眈眈俯渔艇。阳安小儿拍手笑，使君幻出江南景。  
  
卷803_74  【西岩】薛涛  
凭阑却忆骑鲸客，把酒临风手自招。  
细雨声中停去马，夕阳影里乱鸣蜩。  
  
卷803_75  【罚赴边上武相公二首】薛涛  
萤在荒芜月在天，萤飞岂到月轮边。  
重光万里应相照，目断云霄信不传。  
按辔岭头寒复寒，微风细雨彻心肝。  
但得放儿归舍去，山水屏风永不看。  
  
卷803_76  【寄旧诗与元微之】薛涛  
诗篇调态人皆有，细腻风光我独知。月下咏花怜暗澹，  
雨朝题柳为欹垂。长教碧玉藏深处，总向红笺写自随。  
老大不能收拾得，与君开似教男儿。  
  
卷803_77  【句】薛涛  
枝迎南北鸟，叶送往来风。（涛八九岁知声律。一日，  
其父郧指井梧曰：“庭除一古桐，耸干入云中。”涛应  
声云云，父愀然久之。后果入乐籍。别本载田洙遇薛涛，  
有落花联句、夜月联句、四时回文折齿曲，皆后人附会，  
兹概不录）斋  

## 全唐诗(下)　卷八百零四

卷804_1  【赋得江边柳（一作临江树）】鱼玄机  
翠色连荒岸，烟姿入远楼。影铺秋水面，花落钓人头。  
根老藏鱼窟，枝低系客舟。萧萧风雨夜，惊梦复添愁。  
  
卷804_2  【赠邻女（一作寄李亿员外）】鱼玄机  
羞日遮罗袖，愁春懒起妆。易求无价宝，难得有心郎。  
枕上潜垂泪，花间暗断肠。自能窥宋玉，何必恨王昌。  
  
卷804_3  【寄国香】鱼玄机  
旦夕醉吟身，相思又此春。雨中寄书使，窗下断肠人。  
山卷珠帘看，愁随芳草新。别来清宴上，几度落梁尘。  
  
卷804_4  【寄题炼师】鱼玄机  
霞彩剪为衣，添香出绣帏。芙蓉花叶□，山水帔□稀。  
驻履闻莺语，开笼放鹤飞。高堂春睡觉，暮雨正霏霏。  
  
卷804_5  【寄刘尚书】鱼玄机  
八座镇雄军，歌谣满路新。汾川三月雨，晋水百花春。  
囹圄长空锁，干戈久覆尘。儒僧观子夜，羁客醉红茵。  
笔砚行随手，诗书坐绕身。小材多顾盼，得作食鱼人。  
  
卷804_6  【浣纱庙】鱼玄机  
吴越相谋计策多，浣纱神女已相和。一双笑靥才回面，  
十万精兵尽倒戈。范蠡功成身隐遁，伍胥谏死国消磨。  
只今诸暨长江畔，空有青山号苎萝。  
  
卷804_7  【卖残牡丹】鱼玄机  
临风兴叹落花频，芳意潜消又一春。应为价高人不问，  
却缘香甚蝶难亲。红英只称生宫里，翠叶那堪染路尘。  
及至移根上林苑，王孙方恨买无因。  
  
卷804_8  【酬李学士寄簟】鱼玄机  
珍簟新铺翡翠楼，泓澄玉水记方流。  
唯应云扇情相似，同向银床恨早秋。  
  
卷804_9  【情书（一作书情寄李子安）】鱼玄机  
饮冰食檗志无功，晋水壶关在梦中。秦镜欲分愁堕鹊，  
舜琴将弄怨飞鸿。井边桐叶鸣秋雨，窗下银灯暗晓风。  
书信茫茫何处问，持竿尽日碧江空。  
  
卷804_10  【闺怨】鱼玄机  
蘼芜盈手泣斜晖，闻道邻家夫婿归。别日南鸿才北去，  
今朝北雁又南飞。春来秋去相思在，秋去春来信息稀。  
扃闭朱门人不到，砧声何事透罗帏。  
  
卷804_11  【春情寄子安】鱼玄机  
山路欹斜石磴危，不愁行苦苦相思。冰销远涧怜清韵，  
雪远寒峰想玉姿。莫听凡歌春病酒，休招闲客夜贪棋。  
如松匪石盟长在，比翼连襟会肯迟。虽恨独行冬尽日，  
终期相见月圆时。别君何物堪持赠，泪落晴光一首诗。  
  
卷804_12  【打球作】鱼玄机  
坚圆净滑一星流，月杖争敲未拟休。无滞碍时从拨弄，  
有遮栏处任钩留。不辞宛转长随手，却恐相将不到头。  
毕竟入门应始了，愿君争取最前筹。  
  
卷804_13  【暮春有感寄友人】鱼玄机  
莺语惊残梦，轻妆改泪容。竹阴初月薄，江静晚烟浓。  
湿觜衔泥燕，香须采蕊蜂。独怜无限思，吟罢亚枝松。  
  
卷804_14  【冬夜寄温飞卿】鱼玄机  
苦思搜诗灯下吟，不眠长夜怕寒衾。满庭木叶愁风起，  
透幌纱窗惜月沈。疏散未闲终遂愿，盛衰空见本来心。  
幽栖莫定梧桐处，暮雀啾啾空绕林。  
  
卷804_15  【酬李郢夏日钓鱼回见示】鱼玄机  
住处虽同巷，经年不一过。清词劝旧女，香桂折新柯。  
道性欺冰雪，禅心笑绮罗。迹登霄汉上，无路接烟波。  
  
卷804_16  【次韵西邻新居兼乞酒】鱼玄机  
一首诗来百度吟，新情字字又声金。西看已有登垣意，  
远望能无化石心。河汉期赊空极目，潇湘梦断罢调琴。  
况逢寒节添乡思，叔夜佳醪莫独斟。  
  
卷804_17  【和友人次韵】鱼玄机  
何事能销旅馆愁，红笺开处见银钩。蓬山雨洒千峰小，  
嶰谷风吹万叶秋。字字朝看轻碧玉，篇篇夜诵在衾裯。  
欲将香匣收藏却，且惜时吟在手头。  
  
卷804_18  【和新及第悼亡诗二首】鱼玄机  
仙籍人间不久留，片时已过十经秋。鸳鸯帐下香犹暖，  
鹦鹉笼中语未休。朝露缀花如脸恨，晚风欹柳似眉愁。  
彩云一去无消息，潘岳多情欲白头。  
一枝月桂和烟秀，万树江桃带雨红。  
且醉尊前休怅望，古来悲乐与今同。  
  
卷804_19  【游崇真观南楼，睹新及第题名处】鱼玄机  
云峰满目放春晴，历历银钩指下生。  
自恨罗衣掩诗句，举头空羡榜中名。  
  
卷804_20  【愁思】鱼玄机  
落叶纷纷暮雨和，朱丝独抚自清歌。放情休恨无心友，  
养性空抛苦海波。长者车音门外有，道家书卷枕前多。  
布衣终作云霄客，绿水青山时一过。  
  
卷804_21  【秋怨】鱼玄机  
自叹多情是足愁，况当风月满庭秋。  
洞房偏与更声近，夜夜灯前欲白头。  
  
卷804_22  【江行】鱼玄机  
大江横抱武昌斜，鹦鹉洲前户万家。  
画舸春眠朝未足，梦为蝴蝶也寻花。  
烟花已入鸬鹚港，画舸犹沿鹦鹉洲。  
醉卧醒吟都不觉，今朝惊在汉江头。  
  
卷804_23  【闻李端公垂钓回寄赠】鱼玄机  
无限荷香染暑衣，阮郎何处弄船归。  
自惭不及鸳鸯侣，犹得双双近钓矶。  
  
卷804_24  【题任处士创资福寺】鱼玄机  
幽人创奇境，游客驻行程。粉壁空留字，莲宫未有名。  
凿池泉自出，开径草重生。百尺金轮阁，当川豁眼明。  
  
卷804_25  【题隐雾亭】鱼玄机  
春花秋月入诗篇，白日清宵是散仙。  
空卷珠帘不曾下，长移一榻对山眠。  
  
卷804_26  【重阳阻雨】鱼玄机  
满庭黄菊篱边拆，两朵芙蓉镜里开。  
落帽台前风雨阻，不知何处醉金杯。  
  
卷804_27  【早秋】鱼玄机  
嫩菊含新彩，远山闲夕烟。凉风惊绿树，清韵入朱弦。  
思妇机中锦，征人塞外天。雁飞鱼在水，书信若为传。  
  
卷804_28  【感怀寄人】鱼玄机  
恨寄朱弦上，含情意不任。早知云雨会，未起蕙兰心。  
灼灼桃兼李，无妨国士寻。苍苍松与桂，仍羡世人钦。  
月色苔阶净，歌声竹院深。门前红叶地，不扫待知音。  
  
卷804_29  【期友人阻雨不至】鱼玄机  
雁鱼空有信，鸡黍恨无期。闭户方笼月，褰帘已散丝。  
近泉鸣砌畔，远浪涨江湄。乡思悲秋客，愁吟五字诗。  
  
卷804_30  【访赵炼师不遇】鱼玄机  
何处同仙侣，青衣独在家。暖炉留煮药，邻院为煎茶。  
画壁灯光暗，幡竿日影斜。殷勤重回首，墙外数枝花。  
  
卷804_31  【遣怀】鱼玄机  
闲散身无事，风光独自游。断云江上月，解缆海中舟。  
琴弄萧梁寺，诗吟庾亮楼。丛篁堪作伴，片石好为俦。  
燕雀徒为贵，金银志不求。满杯春酒绿，对月夜窗幽。  
绕砌澄清沼，抽簪映细流。卧床书册遍，半醉起梳头。  
  
卷804_32  【寄飞卿】鱼玄机  
阶砌乱蛩鸣，庭柯烟露清。月中邻乐响，楼上远山明。  
珍簟凉风著，瑶琴寄恨生。嵇君懒书札，底物慰秋情。  
  
卷804_33  【过鄂州】鱼玄机  
柳拂兰桡花满枝，石城城下暮帆迟。折牌峰上三闾墓，  
远火山头五马旗。白雪调高题旧寺，阳春歌在换新词。  
莫愁魂逐清江去，空使行人万首诗。  
  
卷804_34  【夏日山居】鱼玄机  
移得仙居此地来，花丛自遍不曾栽。庭前亚树张衣桁，  
坐上新泉泛酒杯。轩槛暗传深竹径，绮罗长拥乱书堆。  
闲乘画舫吟明月，信任轻风吹却回。  
  
卷804_35  【暮春即事】鱼玄机  
深巷穷门少侣俦，阮郎唯有梦中留。香飘罗绮谁家席，  
风送歌声何处楼。街近鼓鼙喧晓睡，庭闲鹊语乱春愁。  
安能追逐人间事，万里身同不系舟。  
  
卷804_36  【代人悼亡】鱼玄机  
曾睹夭桃想玉姿，带风杨柳认蛾眉。珠归龙窟知谁见，  
镜在鸾台话向谁。从此梦悲烟雨夜，不堪吟苦寂寥时。  
西山日落东山月，恨想无因有了期。  
  
卷804_37  【和人】鱼玄机  
茫茫九陌无知己，暮去朝来典绣衣。宝匣镜昏蝉鬓乱，  
博山炉暖麝烟微。多情公子春留句，少思文君昼掩扉。  
莫惜羊车频列载，柳丝梅绽正芳菲。  
  
卷804_38  【隔汉江寄子安】鱼玄机  
江南江北愁望，相思相忆空吟。鸳鸯暖卧沙浦，  
鸂鶒闲飞橘林。烟里歌声隐隐，渡头月色沈沈。  
含情咫尺千里，况听家家远砧。  
  
卷804_39  【寓言】鱼玄机  
红桃处处春色，碧柳家家月明。楼上新妆待夜，  
闺中独坐含情。芙蓉月下鱼戏，螮蝀天边雀声。  
人世悲欢一梦，如何得作双成。  
  
卷804_40  【江陵愁望寄子安】鱼玄机  
枫叶千枝复万枝，江桥掩映暮帆迟。  
忆君心似西江水，日夜东流无歇时。  
  
卷804_41  【寄子安】鱼玄机  
醉别千卮不浣愁，离肠百结解无由。蕙兰销歇归春圃，  
杨柳东西绊客舟。聚散已悲云不定，恩情须学水长流。  
有花时节知难遇，未肯厌厌醉玉楼。  
  
卷804_42  【送别】鱼玄机  
秦楼几夜惬心期，不料仙郎有别离。  
睡觉莫言云去处，残灯一盏野蛾飞。  
  
卷804_43  【迎李近仁员外】鱼玄机  
今日喜时闻喜鹊，昨宵灯下拜灯花。  
焚香出户迎潘岳，不羡牵牛织女家。  
  
卷804_44  【送别】鱼玄机  
水柔逐器知难定，云出无心肯再归。  
惆怅春风楚江暮，鸳鸯一只失群飞。  
  
卷804_45  【左名场自泽州至京，使人传语】鱼玄机  
闲居作赋几年愁，王屋山前是旧游。诗咏东西千嶂乱，  
马随南北一泉流。曾陪雨夜同欢席，别后花时独上楼。  
忽喜扣门传语至，为怜邻巷小房幽。相如琴罢朱弦断，  
双燕巢分白露秋。莫倦蓬门时一访，每春忙在曲江头。  
  
卷804_46  【和人次韵】鱼玄机  
喧喧朱紫杂人寰，独自清吟日色间。何事玉郎搜藻思，  
忽将琼韵扣柴关。白花发咏惭称谢，僻巷深居谬学颜。  
不用多情欲相见，松萝高处是前山。  
  
卷804_47  【光、威、裒姊妹三人少孤而始妍乃有是作…因次其韵】鱼玄机  
昔闻南国容华少，今日东邻姊妹三。妆阁相看鹦鹉赋，  
碧窗应绣凤凰衫。红芳满院参差折，绿醑盈杯次第衔。  
恐向瑶池曾作女，谪来尘世未为男。文姬有貌终堪比，  
西子无言我更惭。一曲艳歌琴杳杳，四弦轻拨语喃喃。  
当台竞斗青丝发，对月争夸白玉簪。小有洞中松露滴，  
大罗天上柳烟含。但能为雨心长在，不怕吹箫事未谙。  
阿母几嗔花下语，潘郎曾向梦中参。暂持清句魂犹断，  
若睹红颜死亦甘。怅望佳人何处在，行云归北又归南。  
  
卷804_48  【折杨柳】鱼玄机  
朝朝送别泣花钿，折尽春风杨柳烟。  
愿得西山无树木，免教人作泪悬悬。  
  
卷804_49  【句】鱼玄机  
焚香登玉坛，端简礼金阙。  
明月照幽隙，清风开短襟。（《狱中作》）古  
绮陌春望远，瑶徽春兴多。  
殷勤不得语，红泪一双流。  
云情自郁争同梦，仙貌长芳又胜花。（以上俱见《纪事》）知  

## 全唐诗(下)　卷八百零五

卷805_1  【湖上卧病喜陆鸿渐至】李冶  
昔去繁霜月，今来苦雾时。相逢仍卧病，欲语泪先垂。  
强劝陶家酒，还吟谢客诗。偶然成一醉，此外更何之。  
  
卷805_2  【寄校书七兄（一作送韩校书）】李冶  
无事乌程县，蹉跎岁月馀。不知芸阁吏，寂寞竟何如。  
远水浮仙棹，寒星伴使车。因过大雷岸，莫忘八行书。  
  
卷805_3  【寄朱放（一作昉）】李冶  
望水试登山，山高湖又阔。相思无晓夕，相望经年月。  
郁郁山木荣，绵绵野花发。别后无限情，相逢一时说。  
  
卷805_4  【送韩揆之江西（一作送阎伯钧往江州）】李冶  
相看指杨柳，别恨转依依。万里江西水，孤舟何处归。  
湓城潮不到，夏口信应稀。唯有衡阳雁，年年来去飞。  
  
卷805_5  【道意寄崔侍郎】李冶  
莫漫恋浮名，应须薄宦情。百年齐旦暮，前事尽虚盈。  
愁鬓行看白，童颜学未成。无过天竺国，依止古先生。  
  
卷805_6  【从萧叔子听弹琴，赋得三峡流泉歌】李冶  
妾家本住巫山云，巫山流泉常自闻。玉琴弹出转寥夐，  
直是当时梦里听。三峡迢迢几千里，一时流入幽闺里。  
巨石崩崖指下生，飞泉走浪弦中起。初疑愤怒含雷风，  
又似呜咽流不通。回湍曲濑势将尽，时复滴沥平沙中。  
忆昔阮公为此曲，能令仲容听不足。一弹既罢复一弹，  
愿作流泉镇相续。  
  
卷805_7  【相思怨】李冶  
人道海水深，不抵相思半。海水尚有涯，相思渺无畔。  
携琴上高楼，楼虚月华满。弹著相思曲，弦肠一时断。  
  
卷805_8  【感兴】李冶  
朝云暮雨镇相随，去雁来人有返期。玉枕只知长下泪，  
银灯空照不眠时。仰看明月翻含意，俯眄流波欲寄词。  
却忆初闻凤楼曲，教人寂寞复相思。  
  
卷805_9  【恩命追入，留别广陵故人】李冶  
无才多病分龙钟，不料虚名达九重。仰愧弹冠上华发，  
多惭拂镜理衰容。驰心北阙随芳草，极目南山望旧峰。  
桂树不能留野客，沙鸥出浦谩相逢。  
  
卷805_10  【八至】李冶  
至近至远东西，至深至浅清溪。  
至高至明日月，至亲至疏夫妻。  
  
卷805_11  【送阎二十六赴剡县】李冶  
流水阊门外，孤舟日复西。离情遍芳草，无处不萋萋。  
妾梦经吴苑，君行到剡溪。归来重相访，莫学阮郎迷。  
  
卷805_12  【得阎伯钧书】李冶  
情来对镜懒梳头，暮雨萧萧庭树秋。  
莫怪阑干垂玉箸，只缘惆怅对银钩。  
  
卷805_13  【结素鱼贻友人】李冶  
尺素如残雪，结为双鲤鱼。欲知心里事，看取腹中书。  
  
卷805_14  【偶居】李冶  
心远浮云知不还，心云并在有无间。  
狂风何事相摇荡，吹向南山复北山。  
  
卷805_15  【明月夜留别】李冶  
离人无语月无声，明月有光人有情。  
别后相思人似月，云间水上到层城。  
  
卷805_16  【春闺怨】李冶  
百尺井栏上，数株桃已红。念君辽海北，抛妾宋家东。  
  
卷805_17  【句】李冶  
经时未架却，心绪乱纵横。（季兰五六岁时，其父抱于庭，  
令咏蔷薇云云。父恚曰：“必失行妇也。”后竟如其言）古  
已看云鬟散，更念木枯荣。（《卧病》）斋  
鞞鼓喧行选，旌旗拂座隅。（《陷贼寄故人》）主  
不睹河阳一县花，空见青山三两点。（《寄房明府》，  
以上俱见《吟窗杂录》）古  
  
卷805_18  【寄洛中诸姊】元淳  
旧国经年别，关河万里思。题诗凭雁翼，望月想蛾眉。  
白发愁偏觉，归心梦独知。谁堪离乱处，掩泪向南枝。  
  
卷805_19  【秦中春望】元淳  
凤楼春望好，宫阙一重重。上苑雨中树，终南霁后峰。  
落花行处遍，佳气晚来浓。喜见休明代，霓裳蹑道踪。  
  
卷805_20  【句】元淳  
弟兄俱已尽，松柏问何人。（《寄洛中姊妹》）古  
闻道茂陵山水好，碧溪流水有桃源。（《寄杨女冠》）斋  
赤城峭壁无人到，丹灶芝田有鹤来。（霍师妹游天台）主  
三千宫女露蛾眉，笑煮黄金日月迟。（《寓言》，  
以上俱见《吟窗杂录》）古  
  
卷805_21  【舟夜一章】海印  
水色连天色，风声益浪声。旅人归思苦，渔叟梦魂惊。  
举棹云先到，移舟月逐行。旋吟诗句罢，犹见远山横。  

## 全唐诗(下)　卷八百零六

卷806_1  【诗三百三首】寒山  
凡读我诗者，心中须护净。悭贪继日廉，谄曲登时正。  
驱遣除恶业，归依受真性。今日得佛身，急急如律令。  
重岩我卜居，鸟道绝人迹。庭际何所有，白云抱幽石。  
住兹凡几年，屡见春冬易。寄语钟鼎家，虚名定无益。  
可笑寒山道，而无车马踪。联谿难记曲，叠嶂不知重。  
泣露千般草，吟风一样松。此时迷径处，形问影何从。  
吾家好隐沦，居处绝嚣尘。践草成三径，瞻云作四邻。  
助歌声有鸟，问法语无人。今日娑婆树，几年为一春。  
琴书须自随，禄位用何为。投辇从贤妇，巾车有孝儿。  
风吹曝麦地，水溢沃鱼池。常念鹪鹩鸟，安身在一枝。  
弟兄同五郡，父子本三州。欲验飞凫集，须征白兔游。  
灵瓜梦里受，神橘座中收。乡国何迢递，同鱼寄水流。  
一为书剑客，二遇圣明君。东守文不赏，西征武不勋。  
学文兼学武，学武兼学文。今日既老矣，馀生不足云。  
庄子说送终，天地为棺椁。吾归此有时，唯须一番箔。  
死将喂青蝇，吊不劳白鹤。饿著首阳山，生廉死亦乐。  
人问寒山道，寒山路不通。夏天冰未释，日出雾朦胧。  
似我何由届，与君心不同。君心若似我，还得到其中。  
天生百尺树，剪作长条木。可惜栋梁材，抛之在幽谷。  
年多心尚劲，日久皮渐秃。识者取将来，犹堪柱马屋。  
驱马度荒城，荒城动客情。高低旧雉堞，大小古坟茔。  
自振孤蓬影，长凝拱木声。所嗟皆俗骨，仙史更无名。  
鹦鹉宅西国，虞罗捕得归。美人朝夕弄，出入在庭帏。  
赐以金笼贮，扃哉损羽衣。不如鸿与鹤，飖飏入云飞。  
玉堂挂珠帘，中有婵娟子。其貌胜神仙，容华若桃李。  
东家春雾合，西舍秋风起。更过三十年，还成苷蔗滓。  
城中娥眉女，珠珮珂珊珊。鹦鹉花前弄，琵琶月下弹。  
长歌三月响，短舞万人看。未必长如此，芙蓉不耐寒。  
父母续经多，田园不羡他。妇摇机轧轧，儿弄口ex々。  
拍手摧花舞，支颐听鸟歌。谁当来叹赏，樵客屡经过。  
家住绿岩下，庭芜更不芟。新藤垂缭绕，古石竖巉岩。  
山果猕猴摘，池鱼白鹭衔。仙书一两卷，树下读喃喃。  
四时无止息，年去又年来。万物有代谢，九天无朽摧。  
东明又西暗，花落复花开。唯有黄泉客，冥冥去不回。  
岁去换愁年，春来物色鲜。山花笑渌水，岩岫舞青烟。  
蜂蝶自云乐，禽鱼更可怜。朋游情未已，彻晓不能眠。  
手笔太纵横，身材极瑰玮。生为有限身，死作无名鬼。  
自古如此多，君今争奈何。可来白云里，教尔紫芝歌。  
欲得安身处，寒山可长保。微风吹幽松，近听声逾好。  
下有斑白人，喃喃读黄老。十年归不得，忘却来时道。  
俊杰马上郎，挥鞭指绿杨。谓言无死日，终不作梯航。  
四运花自好，一朝成萎黄。醍醐与石蜜，至死不能尝。  
有一餐霞子，其居讳俗游。论时实萧爽，在夏亦如秋。  
幽涧常沥沥，高松风飕飕。其中半日坐，忘却百年愁。  
妾在邯郸住，歌声亦抑扬。赖我安居处，此曲旧来长。  
既醉莫言归，留连日未央。儿家寝宿处，绣被满银床。  
快搒三翼舟，善乘千里马。莫能造我家，谓言最幽野。  
岩岫深嶂中，云雷竟日下。自非孔丘公，无能相救者。  
智者君抛我，愚者我抛君。非愚亦非智，从此断相闻。  
入夜歌明月，侵晨舞白云。焉能拱口手，端坐鬓纷纷。  
有鸟五色彣，栖桐食竹实。徐动合礼仪，和鸣中音律。  
昨来何以至，为吾暂时出。傥闻弦歌声，作舞欣今日。  
茅栋野人居，门前车马疏。林幽偏聚鸟，溪阔本藏鱼。  
山果携儿摘，皋田共妇锄。家中何所有，唯有一床书。  
登陟寒山道，寒山路不穷。谿长石磊磊，涧阔草濛濛。  
苔滑非关雨，松鸣不假风。谁能超世累，共坐白云中。  
六极常婴困，九维徒自论。有才遗草泽，无艺闭蓬门。  
日上岩犹暗，烟消谷尚昏。其中长者子，个个总无裈。  
白云高嵯峨，渌水荡潭波。此处闻渔父，时时鼓棹歌。  
声声不可听，令我愁思多。谁谓雀无角，其如穿屋何。  
杳杳寒山道，落落冷涧滨。啾啾常有鸟，寂寂更无人。  
碛碛风吹面，纷纷雪积身。朝朝不见日，岁岁不知春。  
少年何所愁，愁见鬓毛白。白更何所愁，愁见日逼迫。  
移向东岱居，配守北邙宅。何忍出此言，此言伤老客。  
闻道愁难遣，斯言谓不真。昨朝曾趁却，今日又缠身。  
月尽愁难尽，年新愁更新。谁知席帽下，元是昔愁人。  
两龟乘犊车，蓦出路头戏。一蛊从傍来，苦死欲求寄。  
不载爽人情，始载被沈累。弹指不可论，行恩却遭刺。  
三月蚕犹小，女人来采花。隈墙弄蝴蝶，临水掷虾蟆。  
罗袖盛梅子，金鎞挑笋芽。斗论多物色，此地胜余家。  
东家一老婆，富来三五年。昔日贫于我，今笑我无钱。  
渠笑我在后，我笑渠在前。相笑傥不止，东边复西边。  
富儿多鞅掌，触事难祇承。仓米已赫赤，不贷人斗升。  
转怀钩距意，买绢先拣绫。若至临终日，吊客有苍蝇。  
余曾昔睹聪明士，博达英灵无比伦。一选嘉名喧宇宙，  
五言诗句越诸人。为官治化超先辈，直为无能继后尘。  
忽然富贵贪财色，瓦解冰消不可陈。  
白鹤衔苦桃，千里作一息。欲往蓬莱山，将此充粮食。  
未达毛摧落，离群心惨恻。却归旧来巢，妻子不相识。  
惯居幽隐处，乍向国清中。时访丰干道，仍来看拾公。  
独回上寒岩，无人话合同。寻究无源水，源穷水不穷。  
生前大愚痴，不为今日悟。今日如许贫，总是前生作。  
今生又不修，来生还如故。两岸各无船，渺渺难济渡。  
璨璨卢家女，旧来名莫愁。贪乘摘花马，乐搒采莲舟。  
膝坐绿熊席，身披青凤裘。哀伤百年内，不免归山丘。  
低眼邹公妻，邯郸杜生母。二人同老少，一种好面首。  
昨日会客场，恶衣排在后。只为著破裙，吃他残[cz _blank ]wW。  
独卧重岩下，蒸云昼不消。室中虽暡叆，心里绝喧嚣。  
梦去游金阙，魂归度石桥。抛除闹我者，历历树间瓢。  
夫物有所用，用之各有宜。用之若失所，一缺复一亏。  
圆凿而方枘，悲哉空尔为。骅骝将捕鼠，不及跛猫儿。  
谁家长不死，死事旧来均。始忆八尺汉，俄成一聚尘。  
黄泉无晓日，青草有时春。行到伤心处，松风愁杀人。  
骝马珊瑚鞭，驱驰洛阳道。自矜美少年，不信有衰老。  
白发会应生，红颜岂长保。但看北邙山，个是蓬莱岛。  
竟日常如醉，流年不暂停。埋著蓬蒿下，晓月何冥冥。  
骨肉消散尽，魂魄几凋零。遮莫咬铁口，无因读老经。  
一向寒山坐，淹留三十年。昨来访亲友，太半入黄泉。  
渐减如残烛，长流似逝川。今朝对孤影，不觉泪双悬。  
相唤采芙蓉，可怜清江里。游戏不觉暮，屡见狂风起。  
浪捧鸳鸯儿，波摇鸂鶒子。此时居舟楫，浩荡情无已。  
吾心似秋月，碧潭清皎洁。无物堪比伦，教我如何说。  
垂柳暗如烟，飞花飘似霰。夫居离妇州，妇住思夫县。  
各在天一涯，何时得相见。寄语明月楼，莫贮双飞燕。  
有酒相招饮，有肉相呼吃。黄泉前后人，少壮须努力。  
玉带暂时华，金钗非久饰。张翁与郑婆，一去无消息。  
可怜好丈夫，身体极棱棱。春秋未三十，才艺百般能。  
金羁逐侠客，玉馔集良朋。唯有一般恶，不传无尽灯。  
桃花欲经夏，风月催不待。访觅汉时人，能无一个在。  
朝朝花迁落，岁岁人移改。今日扬尘处，昔时为大海。  
我见东家女，年可有十八。西舍竞来问，愿姻夫妻活。  
烹羊煮众命，聚头作淫杀。含笑乐呵呵，啼哭受殃抉。  
田舍多桑园，牛犊满厩辙。肯信有因果，顽皮早晚裂。  
眼看消磨尽，当头各自活。纸袴瓦作裈，到头冻饿杀。  
我见百十狗，个个毛狰狞。卧者渠自卧，行者渠自行。  
投之一块骨，相与啀喍争。良由为骨少，狗多分不平。  
极目兮长望，白云四茫茫。鸱鸦饱腲腇，鸾凤饥彷徨。  
骏马放石碛，蹇驴能至堂。天高不可问，鹪鵊在沧浪。  
洛阳多女儿，春日逞华丽。共折路边花，各持插高髻。  
髻高花匼匝，人见皆睥睨。别求醦醦怜，将归见夫婿。  
春女衒容仪，相将南陌陲。看花愁日晚，隐树怕风吹。  
年少从傍来，白马黄金羁。何须久相弄，儿家夫婿知。  
群女戏夕阳，风来满路香。缀裙金蛱蝶，插髻玉鸳鸯。  
角婢红罗缜，阉奴紫锦裳。为观失道者，鬓白心惶惶。  
若人逢鬼魅，第一莫惊懅。捺硬莫采渠，呼名自当去。  
烧香请佛力，礼拜求僧助。蚊子叮铁牛，无渠下觜处。  
浩浩黄河水，东流长不息。悠悠不见清，人人寿有极。  
苟欲乘白云，曷由生羽翼。唯当鬒发时，行住须努力。  
乘兹朽木船，采彼纴婆子。行至大海中，波涛复不止。  
唯赍一宿粮，去岸三千里。烦恼从何生，愁哉缘苦起。  
默默永无言，后生何所述。隐居在林薮，智日何由出。  
枯槁非坚卫，风霜成夭疾。土牛耕石田，未有得稻日。  
山中何太冷，自古非今年。沓嶂恒凝雪，幽林每吐烟。  
草生芒种后，叶落立秋前。此有沈迷客，窥窥不见天。  
山客心悄悄，常嗟岁序迁。辛勤采芝朮，搜斥讵成仙。  
庭廓云初卷，林明月正圆。不归何所为，桂树相留连。  
有人兮山楹，云卷兮霞缨。秉芳兮欲寄，路漫漫兮难征。  
心惆怅兮狐疑，年老已无成。众喔咿斯，蹇独立兮忠贞。  
猪吃死人肉，人吃死猪肠。猪不嫌人臭，人反道猪香。  
猪死抛水内，人死掘土藏。彼此莫相啖，莲花生沸汤。  
快哉混沌身，不饭复不尿。遭得谁钻凿，因兹立九窍。  
朝朝为衣食，岁岁愁租调。千个争一钱，聚头亡命叫。  
啼哭缘何事，泪如珠子颗。应当有别离，复是遭丧祸。  
所为在贫穷，未能了因果。冢间瞻死尸，六道不干我。  
妇女慵经织，男夫懒耨田。轻浮耽挟弹，跕躧拈抹弦。  
冻骨衣应急，充肠食在先。今谁念于汝，苦痛哭苍天。  
不行真正道，随邪号行婆。口惭神佛少，心怀嫉妒多。  
背后噇鱼肉，人前念佛陀。如此修身处，难应避奈何。  
世有一等愚，茫茫恰似驴。还解人言语，贪淫状若猪。  
险巇难可测，实语却成虚。谁能共伊语，令教莫此居。  
有汉姓傲慢，名贪字不廉。一身无所解，百事被他嫌。  
死恶黄连苦，生怜白蜜甜。吃鱼犹未止，食肉更无厌。  
纵你居犀角，饶君带虎睛。桃枝将辟秽，蒜壳取为璎。  
暖腹茱萸酒，空心枸杞羹。终归不免死，浪自觅长生。  
卜择幽居地，天台更莫言。猿啼谿雾冷，岳色草门连。  
折叶覆松室，开池引涧泉。已甘休万事，采蕨度残年。  
益者益其精，可名为有益。易者易其形，是名之有易。  
能益复能易，当得上仙籍。无益复无易，终不免死厄。  
徒劳说三史，浪自看五经。洎老检黄籍，依前住白丁。  
筮遭连蹇卦，生主虚危星。不及河边树，年年一度青。  
碧涧泉水清，寒山月华白。默知神自明，观空境逾寂。  
我今有一襦，非罗复非绮。借问作何色，不红亦不紫。  
夏天将作衫，冬天将作被。冬夏递互用，长年只这是。  
白拂栴檀柄，馨香竟日闻。柔和如卷雾，摇拽似行云。  
礼奉宜当暑，高提复去尘。时时方丈内，将用指迷人。  
贪爱有人求快活，不知祸在百年身。但看阳焰浮沤水，  
便觉无常败坏人。丈夫志气直如铁，无曲心中道自真。  
行密节高霜下竹，方知不枉用心神。  
多少般数人，百计求名利。心贪觅荣华，经营图富贵。  
心未片时歇，奔突如烟气。家眷实团圆，一呼百诺至。  
不过七十年，冰消瓦解置。死了万事休，谁人承后嗣。  
水浸泥弹丸，方知无意智。  
贪人好聚财，恰如枭爱子。子大而食母，财多还害己。  
散之即福生，聚之即祸起。无财亦无祸，鼓翼青云里。  
去家一万里，提剑击匈奴。得利渠即死，失利汝即殂。  
渠命既不惜，汝命亦何辜。教汝百胜术，不贪为上谟。  
瞋是心中火，能烧功德林。欲行菩萨道，忍辱护真心。  
汝为埋头痴兀兀，爱向无明罗刹窟。再三劝你早修行，  
是你顽痴心恍惚。不肯信受寒山语，转转倍加业汩汩。  
直待斩首作两段，方知自身奴贼物。  
恶趣甚茫茫，冥冥无日光。间八百岁，未抵半宵长。  
此等诸痴子，论情甚可伤。劝君求出离，认取法中王。  
世有多解人，愚痴徒苦辛。不求当来善，唯知造恶因。  
五逆十恶辈，三毒以为亲。一死入地狱，长如镇库银。  
天高高不穷，地厚厚无极。动物在其中，凭兹造化力。  
争头觅饱暖，作计相啖食。因果都未详，盲儿问乳色。  
天下几种人，论时色数有。贾婆如许夫，黄老元无妇。  
卫氏儿可怜，钟家女极丑。渠若向西行，我便东边走。  
贤士不贪婪，痴人好炉冶。麦地占他家，竹园皆我者。  
努膊觅钱财，切齿驱奴马。须看郭门外，垒垒松柏下。  
唝唝买鱼肉，担归喂妻子。何须杀他命，将来活汝己。  
此非天堂缘，纯是地狱滓。徐六语破堆，始知没道理。  
有人把椿树，唤作白栴檀。学道多沙数，几个得泥丸。  
弃金却担草，谩他亦自谩。似聚砂一处，成团也大难。  
蒸砂拟作饭，临渴始掘井。用力磨碌砖，那堪将作镜。  
佛说元平等，总有真如性。但自审思量，不用闲争竞。  
推寻世间事，子细总皆知。凡事莫容易，尽爱讨便宜。  
护即弊成好，毁即是成非。故知杂滥口，背面总由伊。  
冷暖我自量，不信奴唇皮。  
蹭蹬诸贫士，饥寒成至极。闲居好作诗，札札用心力。  
贱他言孰采，劝君休叹息。题安糊饼上，乞狗也不吃。  
欲识生死譬，且将冰水比。水结即成冰，冰消返成水。  
已死必应生，出生还复死。冰水不相伤，生死还双美。  
寻思少年日，游猎向平陵。国使职非愿，神仙未足称。  
联翩骑白马，喝兔放苍鹰。不觉大流落，皤皤谁见矜。  
偃息深林下，从生是农夫。立身既质直，出语无谄谀。  
保我不鉴璧，信君方得珠。焉能同泛滟，极目波上凫。  
不须攻人恶，何用伐己善。行之则可行，卷之则可卷。  
禄厚忧积大，言深虑交浅。闻兹若念兹，小子当自见。  
富儿会高堂，华灯何炜煌。此时无烛者，心愿处其傍。  
不意遭排遣，还归暗处藏。益人明讵损，顿讶惜馀光。  
世有聪明士，勤苦探幽文。三端自孤立，六艺越诸君。  
神气卓然异，精彩超众群。不识个中意，逐境乱纷纷。  
层层山水秀，烟霞锁翠微。岚拂纱巾湿，露沾蓑草衣。  
足蹑游方履，手执古藤枝。更观尘世外，梦境复何为。  
满卷才子诗，溢壶圣人酒。行爱观牛犊，坐不离左右。  
霜露入茅檐，月华明瓮牖。此时吸两瓯，吟诗五百首。  
施家有两儿，以艺干齐楚。文武各自备，托身为得所。  
孟公问其术，我子亲教汝。秦卫两不成，失时成龃龉。  
止宿鸳鸯鸟，一雄兼一雌。衔花相共食，刷羽每相随。  
戏入烟霄里，宿归沙岸湄。自怜生处乐，不夺凤凰池。  
或有衒行人，才艺过周孔。见罢头兀兀，看时身侗侗。  
绳牵未肯行，锥刺犹不动。恰似羊公鹤，可怜生氃氋。  
少小带经锄，本将兄共居。缘遭他辈责，剩被自妻疏。  
抛绝红尘境，常游好阅书。谁能借斗水，活取辙中鱼。  
变化计无穷，生死竟不止。三途鸟雀身，五岳龙鱼已。  
世浊作fh羺时清为騄耳。前回是富儿，今度成贫士。  
书判全非弱，嫌身不得官。铨曹被拗折，洗垢觅疮瘢。  
必也关天命，今冬更试看。盲儿射雀目，偶中亦非难。  
贫驴欠一尺，富狗剩三寸。若分贫不平，中半富与困。  
始取驴饱足，却令狗饥顿。为汝熟思量，令我也愁闷。  
柳郎八十二，蓝嫂一十八。夫妻共百年，相怜情狡猾。  
弄璋字乌cY，掷瓦名婠妠。屡见枯杨荑，常遭青女杀。  
大有饥寒客，生将兽鱼殊。长存磨石下，时哭路边隅。  
累日空思饭，经冬不识襦。唯赍一束草，并带五升麸。  
赫赫谁垆肆，其酒甚浓厚。可怜高幡帜，极目平升斗。  
何意讶不售，其家多猛狗。童子欲来沽，狗咬便是走。  
吁嗟浊滥处，罗刹共贤人。谓是等流类，焉知道不亲。  
狐假师子势，诈妄却称珍。铅矿入炉冶，方知金不知。  
田家避暑月，斗酒共谁欢。杂杂排山果，疏疏围酒樽。  
芦莦将代席，蕉叶且充盘。醉后支颐坐，须弥小弹丸。  
个是何措大，时来省南院。年可三十馀，曾经四五选。  
囊里无青蚨，箧中有黄绢。行到食店前，不敢暂回面。  
为人常吃用，爱意须悭惜。老去不自由，渐被他推斥。  
送向荒山头，一生愿虚掷。亡羊罢补牢，失意终无极。  
浪造凌霄阁，虚登百尺楼。养生仍夭命，诱读讵封侯。  
不用从黄口，何须厌白头。未能端似箭，且莫曲如钩。  
云山叠叠连天碧，路僻林深无客游。远望孤蟾明皎皎，  
近闻群鸟语啾啾。老夫独坐栖青嶂，少室闲居任白头。  
可叹往年与今日，无心还似水东流。  
富贵疏亲聚，只为多钱米。贫贱骨肉离，非关少兄弟。  
急须归去来，招贤阁未启。浪行朱雀街，踏破皮鞋底。  
我见一痴汉，仍居三两妇。养得八九儿，总是随宜手。  
丁防是新差，资财非旧有。黄蘖作驴鞦，始知苦在后。  
新谷尚未熟，旧谷今已无。就贷一斗许，门外立踟蹰。  
夫出教问妇，妇出遣问夫。悭惜不救乏，财多为累愚。  
大有好笑事，略陈三五个。张公富奢华，孟子贫轗轲。  
只取侏儒饱，不怜方朔饿。巴歌唱者多，白雪无人和。  
老翁娶少妇，发白妇不耐。老婆嫁少夫，面黄夫不爱。  
老翁娶老婆，一一无弃背。少妇嫁少夫，两两相怜态。  
雍容美少年，博览诸经史。尽号曰先生，皆称为学士。  
未能得官职，不解秉耒耜。冬披破布衫，盖是书误己。  
鸟语情不堪，其时卧草庵。樱桃红烁烁，杨柳正毵毵。  
旭日衔青嶂，晴云洗渌潭。谁知出尘俗，驭上寒山南。  
昨日何悠悠，场中可怜许。上为桃李径，下作兰荪渚。  
复有绮罗人，舍中翠毛羽。相逢欲相唤，脉脉不能语。  
丈夫莫守困，无钱须经纪。养得一牸牛，生得五犊子。  
犊子又生儿，积数无穷已。寄语陶朱公，富与君相似。  
之子何惶惶，卜居须自审。南方瘴疠多，北地风霜甚。  
荒陬不可居，毒川难可饮。魂兮归去来，食我家园葚。  
昨夜梦还家，见妇机中织。驻梭如有思，擎梭似无力。  
呼之回面视，况复不相识。应是别多年，鬓毛非旧色。  
人生不满百，常怀千载忧。自身病始可，又为子孙愁。  
下视禾根土，上看桑树头。秤锤落东海，到底始知休。  
世有一等流，悠悠似木头。出语无知解，云我百不忧。  
问道道不会，问佛佛不求。子细推寻著，茫然一场愁。  
董郎年少时，出入帝京里。衫作嫩鹅黄，容仪画相似。  
常骑踏雪马，拂拂红尘起。观者满路傍，个是谁家子。  
个是谁家子，为人大被憎。痴心常愤愤，肉眼醉瞢瞢。  
见佛不礼佛，逢僧不施僧。唯知打大脔，除此百无能。  
人以身为本，本以心为柄。本在心莫邪，心邪丧本命。  
未能免此殃，何言懒照镜。不念金刚经，却令菩萨病。  
城北仲家翁，渠家多酒肉。仲翁妇死时，吊客满堂屋。  
仲翁自身亡，能无一人哭。吃他杯脔者，何太冷心腹。  
下愚读我诗，不解却嗤诮。中庸读我诗，思量云甚要。  
上贤读我诗，把著满面笑。杨修见幼妇，一览便知妙。  
自有悭惜人，我非悭惜辈。衣单为舞穿，酒尽缘歌啐。  
当取一腹饱，莫令两脚儽。蓬蒿钻髑髅，此日君应悔。  
我行经古坟，泪尽嗟存没。冢破压黄肠，棺穿露白骨。  
欹斜有瓮瓶，掁拨无簪笏。风至揽其中，灰尘乱ej々。  
夕阳赫西山，草木光晔晔。复有朦胧处，松萝相连接。  
此中多伏虎，见我奋迅鬣。手中无寸刃，争不惧慑慑。  
出身既扰扰，世事非一状。未能舍流俗，所以相追访。  
昨吊徐五死，今送刘三葬。终日不得闲，为此心凄怆。  
有乐且须乐，时哉不可失。虽云一百年，岂满三万日。  
寄世是须臾，论钱莫啾唧。孝经末后章，委曲陈情毕。  
独坐常忽忽，情怀何悠悠。山腰云缦缦，谷口风飕飕。  
猿来树袅袅，鸟入林啾啾。时催鬓飒飒，岁尽老惆惆。  
一人好头肚，六艺尽皆通。南见驱归北，西风趁向东。  
长漂如泛萍，不息似飞蓬。问是何等色，姓贫名曰穷。  
他贤君即受，不贤君莫与。君贤他见容，不贤他亦拒。  
嘉善矜不能，仁徒方得所。劝逐子张言，抛却卜商语。  
俗薄真成薄，人心个不同。殷翁笑柳老，柳老笑殷翁。  
何故两相笑，俱行譣诐中。装车竞嵽嵲，翻载各泷涷。  
是我有钱日，恒为汝贷将。汝今既饱暖，见我不分张。  
须忆汝欲得，似我今承望。有无更代事，劝汝熟思量。  
人生一百年，佛说十二部。慈悲如野鹿，瞋忿似家狗。  
家狗趁不去，野鹿常好走。欲伏猕猴心，须听狮子吼。  
教汝数般事，思量知我贤。极贫忍卖屋，才富须买田。  
空腹不得走，枕头须莫眠。此言期众见，挂在日东边。  
寒山多幽奇，登者皆恒慑。月照水澄澄，风吹草猎猎。  
凋梅雪作花，杌木云充叶。触雨转鲜灵，非晴不可涉。  
有树先林生，计年逾一倍。根遭陵谷变，叶被风霜改。  
咸笑外凋零，不怜内文采。皮肤脱落尽，唯有贞实在。  
寒山有裸虫，身白而头黑。手把两卷书，一道将一德。  
住不安釜灶，行不赍衣裓。常持智慧剑，拟破烦恼贼。  
有人畏白首，不肯舍朱绂。采药空求仙，根苗乱挑掘。  
数年无效验，痴意瞋怫郁。猎师披袈裟，元非汝使物。  
昔时可可贫，今朝最贫冻。作事不谐和，触途成倥偬。  
行泥屡脚屈，坐社频腹痛。失却斑猫儿，老鼠围饭瓮。  
我见世间人，堂堂好仪相。不报父母恩，方寸底模样。  
欠负他人钱，蹄穿始惆怅。个个惜妻儿，爷娘不供养。  
兄弟似冤家，心中长怅怏，忆昔少年时，求神愿成长。  
今为不孝子，世间多此样。买肉自家噇，抹觜道我畅。  
自逞说喽罗，聪明无益当。牛头努目瞋，出去始时晌。  
择佛烧好香，拣僧归供养。罗汉门前乞，趁却闲和尚。  
不悟无为人，从来无相状。封疏请名僧，儭钱两三样。  
云光好法师，安角在头上。汝无平等心，圣贤俱不降。  
凡圣皆混然，劝君休取相。我法妙难思，天龙尽回向。  
我今稽首礼，无上法中王。慈悲大喜舍，名称满十方。  
众生作依怙，智慧身金刚。顶礼无所著，我师大法王。  
可贵天然物，独一无伴侣。觅他不可见，出入无门户。  
促之在方寸，延之一切处。你若不信爱，相逢不相遇。  
余家有一窟，窟中无一物。净洁空堂堂，光华明日日。  
蔬食养微躯，布裘遮幻质。任你千圣现，我有天真佛。  
男儿大丈夫，作事莫莽卤。劲挺铁石心，直取菩提路。  
邪路不用行，行之枉辛苦。不要求佛果，识取心王主。  
粤自居寒山，曾经几万载。任运遁林泉，栖迟观自在。  
寒岩人不到，白云常叆叇。细草作卧褥，青天为被盖。  
快活枕石头，天地任变改。  
可重是寒山，白云常自闲。猿啼畅道内，虎啸出人间。  
独步石可履，孤吟藤好攀。松风清飒飒，鸟语声eX々。  
闲自访高僧，烟山万万层。师亲指归路，月挂一轮灯。  
闲游华顶上，日朗昼光辉。四顾晴空里，白云同鹤飞。  
世有多事人，广学诸知见。不识本真性，与道转悬远。  
若能明实相，岂用陈虚愿。一念了自心，开佛之知见。  
寒山有一宅，宅中无阑隔。六门左右通，堂中见天碧。  
房房虚索索，东壁打西壁。其中一物无，免被人来惜。  
寒到烧软火，饥来煮菜吃。不学田舍翁，广置牛庄宅。  
尽作地狱业，一入何曾极。好好善思量，思量知轨则。  
侬家暂下山，入到城隍里。逢见一群女，端正容貌美。  
头戴蜀样花，燕脂涂粉腻。金钏镂银朵，罗衣绯红紫。  
朱颜类神仙，香带氛氲气。时人皆顾盼，痴爱染心意。  
谓言世无双，魂影随他去。狗咬枯骨头，虚自舐唇齿。  
不解返思量，与畜何曾异。今成白发婆，老陋若精魅。  
无始由狗心，不超解脱地。  
一自遁寒山，养命餐山果。平生何所忧，此世随缘过。  
日月如逝川，光阴石中火。任你天地移，我畅岩中坐。  
我见世间人，茫茫走路尘。不知此中事，将何为去津。  
荣华能几日，眷属片时亲。纵有千斤金，不如林下贫。  
自闻梁朝日，四依诸贤士。宝志万回师，四仙傅大士。  
显扬一代教，作时如来使。造建僧伽蓝，信心归佛理。  
虽乃得如斯，有为多患累。与道殊悬远，折西补东尔。  
不达无为功，损多益少利。有声而无形，至今何处去。  
吁嗟贫复病，为人绝友亲。瓮里长无饭，甑中屡生尘。  
蓬庵不免雨，漏榻劣容身。莫怪今憔悴，多愁定损人。  
养女畏太多，已生须训诱。捺头遣小心，鞭背令缄口。  
未解乘机杼，那堪事箕帚。张婆语驴驹，汝大不如母。  
秉志不可卷，须知我匪席。浪造山林中，独卧盘陀石。  
辩士来劝余，速令受金璧。凿墙植蓬蒿，若此非有益。  
以我栖迟处，幽深难可论。无风萝自动，不雾竹长昏。  
涧水缘谁咽，山云忽自屯。午时庵内坐，始觉日头暾。  
忆昔遇逢处，人间逐胜游。乐山登万仞，爱水泛千舟。  
送客琵琶谷，携琴鹦鹉洲。焉知松树下，抱膝冷飕飕。  
报汝修道者，进求虚劳神。有精灵物，无字复无文。  
呼时历历应，隐处不居存。叮咛善保护，勿令有点痕。  
去年春鸟鸣，此时思弟兄。今年秋菊烂，此时思发生。  
绿水千肠咽，黄云四面平。哀哉百年内，肠断忆咸京。  
多少天台人，不识寒山子。莫知真意度，唤作闲言语。  
一住寒山万事休，更无杂念挂心头。  
闲于石壁题诗句，任运还同不系舟。  
可惜百年屋，左倒右复倾。墙壁分散尽，木植乱差横。  
砖瓦片片落，朽烂不堪停。狂风吹蓦榻，再竖卒难成。  
精神殊爽爽，形貌极堂堂。能射穿七札，读书览五行。  
经眠虎头枕，昔坐象牙床。若无一堵物，不啻冷如霜。  
笑我田舍儿，头颊底絷涩。巾子未曾高，腰带长时急。  
非是不及时，无钱趁不及。一日有钱财，浮图顶上立。  
买肉血dj々，买鱼跳鱍鱍。君身招罪累，妻子成快活。  
才死渠便嫁，他人谁敢遏。一朝如破床，两个当头脱。  
客难寒山子，君诗无道理。吾观乎古人，贫贱不为耻。  
应之笑此言，谈何疏阔矣。愿君似今日，钱是急事尔。  
从生不往来，至死无仁义。言既有枝叶，心怀便险诐。  
若其开小道，缘此生大伪。诈说造云梯，削之成棘刺。  
一瓶铸金成，一瓶埏泥出。二瓶任君看，那个瓶牢实。  
欲知瓶有二，须知业非一。将此验生因，修行在今日。  
摧残荒草庐，其中烟火蔚。借问群小儿，生来凡几日。  
门外有三车，迎之不肯出。饱食腹膨脝，个是痴顽物。  
有身与无身，是我复非我。如此审思量，迁延倚岩坐。  
足间青草生，顶上红尘堕。已见俗中人，灵床施酒果。  
昨见河边树，摧残不可论。二三馀干在，千万斧刀痕。  
霜凋萎疏叶，波冲枯朽根。生处当如此，何用怨乾坤。  
余见僧繇性希奇，巧妙间生梁朝时。道子飘然为殊特，  
二公善绘手毫挥。逞画图真意气异，龙行鬼走神巍巍。  
饶邈虚空写尘迹，无因画得志公师。  
久住寒山凡几秋，独吟歌曲绝无忧。蓬扉不掩常幽寂，  
泉涌甘浆长自流。石室地炉砂鼎沸，松黄柏茗乳香瓯。  
饥餐一粒伽陀药，心地调和倚石头。  
丹丘迥耸与云齐，空里五峰遥望低。雁塔高排出青嶂，  
禅林古殿入虹蜺。风摇松叶赤城秀，雾吐中岩仙路迷。  
碧落千山万仞现，藤萝相接次连谿。  
千生万死凡几生，生死来去转迷情。  
不识心中无价宝，犹似盲驴信脚行。  
老病残年百有馀，面黄头白好山居。布裘拥质随缘过，  
岂羡人间巧样模。心神用尽为名利，百种贪婪进己躯。  
浮生幻化如灯烬，冢内埋身是有无。  
世间何事最堪嗟，尽是三途造罪楂。不学白云岩下客，  
一条寒衲是生涯。秋到任他林落叶，春来从你树开花。  
三界横眠闲无事，明月清风是我家。  
昔年曾到大海游，为采摩尼誓恳求。直到龙宫深密处，  
金关锁断主神愁。龙王守护安耳里，剑客星挥无处搜。  
贾客却归门内去，明珠元在我心头。  
众星罗列夜明深，岩点孤灯月未沈。  
圆满光华不磨莹，挂在青天是我心。  
千年石上古人踪，万丈岩前一点空。  
明月照时常皎洁，不劳寻讨问西东。  
寒山顶上月轮孤，照见晴空一物无。  
可贵天然无价宝，埋在五阴溺身躯。  
我向前溪照碧流，或向岩边坐盘石。  
心似孤云无所依，悠悠世事何须觅。  
我家本住在寒山，石岩栖息离烦缘。泯时万象无痕迹，  
舒处周流遍大千。光影腾辉照心地，无有一法当现前。  
方知摩尼一颗珠，解用无方处处圆。  
世人何事可吁嗟，苦乐交煎勿底涯。生死往来多少劫，  
东西南北是谁家。张王李赵权时姓，六道三途事似麻。  
只为主人不了绝，遂招迁谢逐迷邪。  
余家本住在天台，云路烟深绝客来。千仞岩峦深可遁，  
万重谿涧石楼台。桦巾木屐沿流步，布裘藜杖绕山回。  
自觉浮生幻化事，逍遥快乐实善哉。  
怜底众生病，餐尝略不厌。蒸豚搵蒜酱，炙鸭点椒盐。  
去骨鲜鱼脍，兼皮熟肉脸。不知他命苦，只取自家甜。  
读书岂免死，读书岂免贫。何以好识字，识字胜他人。  
丈夫不识字，无处可安身。黄连搵蒜酱，忘计是苦辛。  
我见瞒人汉，如篮盛水走。一气将归家，篮里何曾有。  
我见被人瞒，一似园中韭。日日被刀伤，天生还自有。  
不见朝垂露，日烁自消除。身亦如此，阎浮是寄居。  
切莫因循过，且令三毒祛。菩提即烦恼，尽令无有馀。  
水清澄澄莹，彻底自然见。心中无一事，水清众兽现。  
心若不妄起，永劫无改变。若能如是知，是知无背面。  
自从到此天台境，经今早度几冬春。  
山水不移人自老，见却多少后生人。  
说食终不饱，说衣不免寒。饱吃须是饭，著衣方免寒。  
不解审思量，只道求佛难。回心即是佛，莫向外头看。  
可畏轮回苦，往复似翻尘。蚁巡环未息，六道乱纷纷。  
改头换面孔，不离旧时人。速了黑暗狱，无令心性昏。  
可畏三界轮，念念未曾息。才始似出头，又却遭沈溺。  
假使非非想，盖缘多福力。争似识真源，一得即永得。  
昨日游峰顶，下窥千尺崖。临危一株树，风摆两枝开。  
雨漂即零落，日晒作尘埃。嗟见此茂秀，今为一聚灰。  
自古多少圣，叮咛教自信。根性不等，高下有利钝。  
真佛不肯认，置功枉受困。不知清净心，便是法王印。  
我闻天台山，山中有琪树。永言欲攀之，莫晓石桥路。  
缘此生悲叹，幸居将已慕。今日观镜中，飒飒鬓垂素。  
养子不经师，不及都亭鼠。何曾见好人，岂闻长者语。  
为染在薰莸，应须择朋侣。五月贩鲜鱼，莫教人笑汝。  
徒闭蓬门坐，频经石火迁。唯闻人作鬼，不见鹤成仙。  
念此那堪说，随缘须自怜。回瞻郊郭外，古墓犁为田。  
时人见寒山，各谓是风颠。貌不起人目，身唯布裘缠。  
我语他不会，他语我不言。为报往来者，可来向寒山。  
自在白云间，从来非买山。下危须策杖，上险捉藤攀。  
涧底松常翠，谿边石自斑。友朋虽阻绝，春至鸟eX々。  
我在村中住，众推无比方。昨日到城下，却被狗形相。  
或嫌袴太窄，或说衫少长。挛却鹞子眼，雀儿舞堂堂。  
死生元有命，富贵本由天。此是古人语，吾今非谬传。  
聪明好短命，痴騃却长年。钝物丰财宝，醒醒汉无钱。  
国以人为本，犹如树因地。地厚树扶疏，地薄树憔悴。  
不得露其根，枝枯子先坠。决陂以取鱼，是取一期利。  
众生不可说，何意许颠邪。面上两恶鸟，心中三毒蛇。  
是渠作障碍，使你事烦拏。举手高弹指，南无佛陀耶。  
自乐平生道，烟萝石洞间。野情多放旷，长伴白云间。  
有路不通世，无心孰可攀。石床孤夜坐，圆月上寒山。  
大海水无边，鱼龙万万千。递互相食啖，冗冗痴肉团。  
为心不了绝，妄想起如烟。性月澄澄朗，廓尔照无边。  
自见天台顶，孤高出众群。风摇松竹韵，月现海潮频。  
下望青山际，谈玄有白云。野情便山水，本志慕道伦。  
三五痴后生，作事不真实。未读十卷书，强把雌黄笔。  
将他儒行篇，唤作贼盗律。脱体似蟫虫，咬破他书帙。  
心高如山岳，人我不伏人。解讲围陀典，能谈三教文。  
心中无惭愧，破戒违律文。自言上人法，称为第一人。  
愚者皆赞叹，智者抚掌笑。阳焰虚空花，岂得免生老。  
不如百不解，静坐绝忧恼。  
如许多宝贝，海中乘坏舸。前头失却桅，后头又无柁。  
宛转任风吹，高低随浪簸。如何得到岸，努力莫端坐。  
我见凡愚人，多畜资财谷。饮酒食生命，谓言我富足。  
莫知地狱深，唯求上天福。罪业如毗富，岂得免灾毒。  
财主忽然死，争共当头哭。供僧读文疏，空是鬼神禄。  
福田一个无，虚设一群秃。不如早觉悟，莫作黑暗狱。  
狂风不动树，心真无罪福。寄语冗冗人，叮咛再三读。  
劝你三界子，莫作勿道理。理短被他欺，理长不奈你。  
世间浊滥人，恰似黍粘子。不见无事人，独脱无能比。  
早须返本源，三界任缘起。清净入如流，莫饮无明水。  
三界人蠢蠢，六道人茫茫。贪财爱淫欲，心恶若豺狼。  
地狱如箭射，极苦若为当。兀兀过朝夕，都不别贤良。  
好恶总不识，犹如猪及羊。共语如木石，嫉妒似颠狂。  
不自见己过，如猪在圈卧。不知自偿债，却笑牛牵磨。  
人生在尘蒙，恰似盆中虫。终日行绕绕，不离其盆中。  
神仙不可得，烦恼计无穷。岁月如流水，须臾作老翁。  
寒山出此语，复似颠狂汉。有事对面说，所以足人怨。  
心真出语直，直心无背面。临死度奈河，谁是喽罗汉。  
冥冥泉台路，被业相拘绊。  
我见多知汉，终日用心神。岐路逞喽罗，欺谩一切人。  
唯作地狱滓，不修正直因。忽然无常至，定知乱纷纷。  
寄语诸仁者，复以何为怀。达道见自性，自性即如来。  
天真元具足，修证转差回。弃本却逐末，只守一场呆。  
世有一般人，不恶又不善。不识主人公，随客处处转。  
因循过时光，浑是痴肉脔。虽有一灵台，如同客作汉。  
常闻释迦佛，先受然灯记。然灯与释迦，只论前后智。  
前后体非殊，异中无有异。一佛一切佛，心是如来地。  
常闻国大臣，朱紫簪缨禄。富贵百千般，贪荣不知辱。  
奴马满宅舍，金银盈帑屋。痴福暂时扶，埋头作地狱。  
忽死万事休，男女当头哭。不知有祸殃，前路何疾速。  
家破冷飕飕，食无一粒粟。冻饿苦凄凄，良由不觉触。  
上人心猛利，一闻便知妙。中流心清净，审思云甚要。  
下士钝暗痴，顽皮最难裂。直待血淋头，始知自摧灭。  
看取开眼贼，闹市集人决。死尸弃如尘，此时向谁说。  
男儿大丈夫，一刀两段截。面禽兽心，造作何时歇。  
我有六兄弟，就中一个恶。打伊又不得，骂伊又不著。  
处处无奈何，耽财好淫杀。见好埋头爱，贪心过罗刹。  
阿爷恶见伊，阿娘嫌不悦。昨被我捉得，恶骂恣情掣。  
趁向无人处，一一向伊说。汝今须改行，覆车须改辙。  
若也不信受，共汝恶合杀。汝受我调伏，我共汝觅活。  
从此尽和同，如今过菩萨。学业攻炉冶，炼尽三山铁。  
至今静恬恬，众人皆赞说。  
昔日极贫苦，夜夜数他宝。今日审思量，自家须营造。  
掘得一宝藏，纯是水精珠。大有碧眼胡，密拟买将去。  
余即报渠言，此珠无价数。  
一生慵懒作，憎重只便轻。他家学事业，余持一卷经。  
无心装褾轴，来去省人擎。应病则说药，方便度众生。  
但自心无事，何处不惺惺。  
我见出家人，不入出家学。欲知真出家，心净无绳索。  
澄澄孤玄妙，如如无倚托。三界任纵横，四生不可泊。  
无为无事人，逍遥实快乐。  
昨到云霞观，忽见仙尊士。星冠月帔横，尽云居山水。  
余问神仙术，云道若为比。谓言灵无上，妙药心神秘。  
守死待鹤来，皆道乘鱼去。余乃返穷之，推寻勿道理。  
但看箭射空，须臾还坠地。饶你得仙人，恰似守尸鬼。  
心月自精明，万象何能比。欲知仙丹术，身内元神是。  
莫学黄巾公，握愚自守拟。  
余家有一宅，其宅无正主。地生一寸草，水垂一滴露。  
火烧六个贼，风吹黑云雨。子细寻本人，布裹真珠尔。  
传语诸公子，听说石齐奴。僮仆八百人，水碓三十区。  
舍下养鱼鸟，楼上吹笙竽。伸头临白刃，痴心为绿珠。  
何以长惆怅，人生似朝菌。那堪数十年，亲旧凋落尽。  
以此思自哀，哀情不可忍。奈何当奈何，托体归山隐。  
褴缕关前业，莫诃今日身。若言由冢墓，个是极痴人。  
到头君作鬼，岂令男女贫。皎然易解事，作么无精神。  
我见黄河水，凡经几度清。水流如急箭，人世若浮萍。  
痴属根本业，无明烦恼坑。轮回几许劫，只为造迷盲。  
二仪既开辟，人乃居其中。迷汝即吐雾，醒汝即吹风。  
惜汝即富贵，夺汝即贫穷。碌碌群汉子，万事由天公。  
余劝诸稚子，急离火宅中。三车在门外，载你免飘蓬。  
露地四衢坐，当天万事空。十方无上下，来去任西东。  
若得个中意，纵横处处通。  
可叹浮生人，悠悠何日了。朝朝无闲时，年年不觉老。  
总为求衣食，令心生烦恼。扰扰百千年，去来三恶道。  
时人寻云路，云路杳无踪。山高多险峻，涧阔少玲珑。  
碧嶂前兼后，白云西复东。欲知云路处，云路在虚空。  
寒山栖隐处，绝得杂人过。时逢林内鸟，相共唱山歌。  
瑞草联谿谷，老松枕嵯峨。可观无事客，憩歇在岩阿。  
五岳俱成粉，须弥一寸山。大海一滴水，吸入在心田。  
生长菩提子，遍盖天中天。语汝慕道者，慎莫绕十缠。  
无衣自访觅，莫共狐谋裘。无食自采取，莫共羊谋羞。  
借皮兼借肉，怀叹复怀愁。皆缘义失所，衣食常不周。  
自羡山间乐，逍遥无倚托。逐日养残躯，闲思无所作。  
时披古佛书，往往登石阁。下窥千尺崖，上有云盘泊。  
寒月冷飕飕，身似孤飞鹤。  
我见转轮王，千子常围绕。十善化四天，庄严多七宝。  
七宝镇随身，庄严甚妙好。一朝福报尽，犹若栖芦鸟。  
还作牛领虫，六趣受业道。况复诸凡夫，无常岂长保。  
生死如旋火，轮回似麻稻。不解早觉悟，为人枉虚老。  
平野水宽阔，丹丘连四明。仙都最高秀，群峰耸翠屏。  
远远望何极，矹矹势相迎。独标海隅外，处处播嘉名。  
可贵一名山，七宝何能比。松月飕飕冷，云霞片片起。  
匼匝几重山，回还多少里。谿涧静澄澄，快活无穷已。  
我见世间人，生而还复死。昨朝犹二八，壮气胸襟士。  
如今七十过，力困形憔悴。恰似春日花，朝开夜落尔。  
迥耸霄汉外，云里路岧峣。瀑布千丈流，如铺练一条。  
下有栖心窟，横安定命桥。雄雄镇世界，天台名独超。  
盘陀石上坐，谿涧冷凄凄。静玩偏嘉丽，虚岩蒙雾迷。  
怡然憩歇处，日斜树影低。我自观心地，莲花出淤泥。  
隐士遁人间，多向山中眠。青萝疏麓麓，碧涧响联联。  
腾腾且安乐，悠悠自清闲。免有染世事，心静如白莲。  
寄语食肉汉，食时无逗遛。今生过去种，未来今日修。  
只取今日美，不畏来生忧。老鼠入饭瓮，虽饱难出头。  
自从出家后，渐得养生趣。伸缩四肢全，勤听六根具。  
褐衣随春冬，粝食供朝暮。今日恳恳修，愿与佛相遇。  
五言五百篇，七字七十九。三字二十一，都来六百首。  
一例书岩石，自夸云好手。若能会我诗，真是如来母。  
世事绕悠悠，贪生早晚休。研尽大地石，何时得歇头。  
四时周变易，八节急如流。为报火宅主，露地骑白牛。  
可笑五阴窟，四蛇共同居。黑暗无明烛，三毒递相驱。  
伴党六个贼，劫掠法财珠。斩却魔军辈，安泰湛如苏。  
常闻汉武帝，爰及秦始皇。俱好神仙术，延年竟不长。  
金台既摧折，沙丘遂灭亡。茂陵与骊岳，今日草茫茫。  
忆得二十年，徐步国清归。国清寺中人，尽道寒山痴。  
痴人何用疑，疑不解寻思。我尚自不识，是伊争得知。  
低头不用问，问得复何为。有人来骂我，分明了了知。  
虽然不应对，却是得便宜。  
语你出家辈，何名为出家。奢华求养活，继缀族姓家。  
美舌甜唇觜，谄曲心钩加。终日礼道场，持经置功课。  
炉烧神佛香，打钟高声和。六时学客舂，昼夜不得卧。  
只为爱钱财，心中不脱洒。见他高道人，却嫌诽谤骂。  
驴屎比麝香，苦哉佛陀耶。又见出家儿，有力及无力。  
上上高节者，鬼神钦道德。君王分辇坐，诸侯拜迎逆。  
堪为世福田，世人须保惜。下下低愚者，诈现多求觅。  
浊滥即可知，愚痴爱财色。著却福田衣，种田讨衣食。  
作债税牛犁，为事不忠直。朝朝行弊恶，往往痛臀脊。  
不解善思量，地狱苦无极。一朝著病缠，三年卧床席。  
亦有真佛性，翻作无明贼。南无佛陀耶，远远求弥勒。  
寒岩深更好，无人行此道。白云高岫闲，青嶂孤猿啸。  
我更何所亲，畅志自宜老。形容寒暑迁，心珠甚可保。  
岩前独静坐，圆月当天耀。万象影现中，一轮本无照。  
廓然神自清，含虚洞玄妙。因指见其月，月是心枢要。  
本志慕道伦，道伦常获亲。时逢杜源客，每接话禅宾。  
谈玄月明夜，探理日临晨。万机俱泯迹，方识本来人。  
元非隐逸士，自号山林人。仕鲁蒙帻帛，且爱裹疏巾。  
道有巢许操，耻为尧舜臣。猕猴罩帽子，学人避风尘。  
自古诸哲人，不见有长存。生而还复死，尽变作灰尘。  
积骨如毗富，别泪成海津。唯有空名在，岂免生死轮。  
今日岩前坐，坐久烟云收。一道清溪冷，千寻碧嶂头。  
白云朝影静，明月夜光浮。身上无尘垢，心中那更忧。  
千云万水间，中有一闲士。白日游青山，夜归岩下睡。  
倏尔过春秋，寂然无尘累。快哉何所依，静若秋江水。  
劝你休去来，莫恼他阎老。失脚入三途，粉骨遭千捣。  
长为地狱人，永隔今生道。勉你信余言，识取衣中宝。  
世间一等流，诚堪与人笑。出家弊己身，诳俗将为道。  
虽著离尘衣，衣中多养蚤。不如归去来，识取心王好。  
高高峰顶上，四顾极无边。独坐无人知，孤月照寒泉。  
泉中且无月，月自在青天。吟此一曲歌，歌终不是禅。  
有个王秀才，笑我诗多失。云不识蜂腰，仍不会鹤膝。  
平侧不解压，凡言取次出。我笑你作诗，如盲徒咏日。  
我住在村乡，无爷亦无娘。无名无姓第，人唤作张王。  
并无人教我，贫贱也寻常。自怜心的实，坚固等金刚。  
寒山出此语，此语无人信。蜜甜足人尝，黄蘖苦难近。  
顺情生喜悦，逆意多瞋恨。但看木傀儡，弄了一场困。  
我见人转经，依他言语会。口转心不转，心口相违背。  
心真无委曲，不作诸缠盖。但且自省躬，莫觅他替代。  
可中作得主，是知无内外。  
寒山唯白云，寂寂绝埃尘。草座山家有，孤灯明月轮。  
石床临碧沼，虎鹿每为邻。自羡幽居乐，长为象外人。  
鹿生深林中，饮水而食草。伸脚树下眠，可怜无烦恼。  
系之在华堂，肴膳极肥好。终日不肯尝，形容转枯槁。  
花上黄莺子，eX々声可怜美人颜似玉，对此弄鸣弦。  
玩之能不足，眷恋在龆年。花飞鸟亦散，洒泪秋风前。  
栖迟寒岩下，偏讶最幽奇。携篮采山茹，挈笼摘果归。  
蔬斋敷茅坐，啜啄食紫芝。清沼濯瓢钵，杂和煮稠稀。  
当阳拥裘坐，闲读古人诗。  
昔日经行处，今复七十年。故人无来往，埋在古冢间。  
余今头已白，犹守片云山。为报后来子，何不读古言。  
欲向东岩去，于今无量年。昨来攀葛上，半路困风烟。  
径窄衣难进，苔粘履不全。住兹丹桂下，且枕白云眠。  
我见利智人，观者便知意。不假寻文字，直入如来地。  
心不逐诸缘，意根不妄起。心意不生时，内外无馀事。  
身著空花衣，足蹑龟毛履。手把兔角弓，拟射无明鬼。  
君看叶里花，能得几时好。今日畏人攀，明朝待谁扫。  
可怜娇艳情，年多转成老。将世比于花，红颜岂长保。  
画栋非吾宅，松林是我家。一生俄尔过，万事莫言赊。  
济渡不造筏，漂沦为采花。善根今未种，何日见生芽。  
出生三十年，当游千万里。行江青草合，入塞红尘起。  
炼药空求仙，读书兼咏史。今日归寒山，枕流兼洗耳。  
寒山无漏岩，其岩甚济要。八风吹不动，万古人传妙。  
寂寂好安居，空空离讥诮。孤月夜长明，圆日常来照。  
虎丘兼虎谿，不用相呼召。世间有王傅，莫把同周邵。  
我自遁寒岩，快活长歌笑。  
沙门不持戒，道士不服药。自古多少贤，尽在青山脚。  
有人笑我诗，我诗合典雅。不烦郑氏笺，岂用毛公解。  
不恨会人稀，只为知音寡。若遣趁宫商，余病莫能罢。  
忽遇明眼人，即自流天下。  
  
卷806_43  【三字诗六首】寒山  
寒山道，无人到。若能行，称十号。有蝉鸣，  
无鸦噪。黄叶落，白云扫。石磊磊，山隩隩。  
我独居，名善导。子细看，何相好。  
寒山寒，冰锁石。藏山青，现雪白。  
日出照，一时释。从兹暖，养老客。  
我居山，勿人识。白云中，常寂寂。  
寒山深，称我心。纯白石，勿黄金。  
泉声响，抚伯琴。有子期，辨此音。  
重岩中，足清风。扇不摇，凉冷通。  
明月照，白云笼。独自坐，一老翁。  
寒山子，长如是。独自居，不生死。  
  
卷806_44  【拾遗二首新添】寒山  
我见世间人，个个争意气。一朝忽然死，只得一片地。  
阔四尺，长丈二。汝若会出来争意气，我与汝立碑记。  
家有寒山诗，胜汝看经卷。书放屏风上，时时看一遍。  

## 全唐诗(下)　卷八百零七

卷807_1  【诗】拾得  
诸佛留藏经，只为人难化。不唯贤与愚，个个心构架。  
造业大如山，岂解怀忧怕。那肯细寻思，日夜怀奸诈。  
嗟见世间人，个个爱吃肉。碗碟不曾干，长时道不足。  
昨日设个斋，今朝宰六畜。都缘业使牵，非干情所欲。  
一度造天堂，百度造地狱。阎罗使来追，合家尽啼哭。  
炉子边向火，镬子里澡浴。更得出头时，换却汝衣服。  
出家要清闲，清闲即为贵。如何尘外人，却入尘埃里。  
一向迷本心，终朝役名利。名利得到身，形容已憔悴。  
况复不遂者，虚用平生志。可怜无事人，未能笑得尔。  
养儿与娶妻，养女求媒娉。重重皆是业，更杀众生命。  
聚集会亲情，总来看盘饤。目下虽称心，罪簿先注定。  
得此分段身，可笑好形质。面貌似银盘，心中黑如漆。  
烹猪又宰羊，夸道甜如蜜。死后受波吒，更莫称冤屈。  
佛哀三界子，总是亲男女。恐沈黑暗坑，示仪垂化度。  
尽登无上道，俱证菩提路。教汝痴众生，慧心勤觉悟。  
佛舍尊荣乐，为愍诸痴子。早愿悟无生，办集无上事。  
后来出家者，多缘无业次。不能得衣食，头钻入于寺。  
嗟见世间人，永劫在迷津。不省这个意，修行徒苦辛。  
我诗也是诗，有人唤作偈。诗偈总一般，读时须子细。  
缓缓细披寻，不得生容易。依此学修行，大有可笑事。  
有偈有千万，卒急述应难。若要相知者，但入天台山。  
岩中深处坐，说理及谈玄。共我不相见，对面似千山。  
世间亿万人，面孔不相似。借问何因缘，致令遣如此。  
各执一般见，互说非兼是。但自修己身，不要言他已。  
男女为婚嫁，俗务是常仪。自量其事力，何用广张施。  
取债夸人我，论情入骨痴。杀他鸡犬命，身死堕阿鼻。  
世上一种人，出性常多事。终日傍街衢，不离诸酒肆。  
为他作保见，替他说道理。一朝有乖张，过咎全归你。  
我劝出家辈，须知教法深。专心求出离，辄莫染贪淫。  
大有俗中士，知非不爱金。故知君子志，任运听浮沈。  
寒山住寒山，拾得自拾得。凡愚岂见知，丰干却相识。  
见时不可见，觅时何处觅。借问有何缘，却道无为力。  
从来是拾得，不是偶然称。别无亲眷属，寒山是我兄。  
两人心相似，谁能徇俗情。若问年多少，黄河几度清。  
若解捉老鼠，不在五白猫。若能悟理性，那由锦绣包。  
真珠入席袋，佛性止蓬茅。一群取相汉，用意总无交。  
运心常宽广，此则名为布。辍己惠于人，方可名为施。  
后来人不知，焉能会此义。未设一庸僧，早拟望富贵。  
猕猴尚教得，人何不愤发。前车既落坑，后车须改辙。  
若也不知此，恐君恶合杀。此来是夜叉，变即成菩萨。  
自从到此天台寺，经今早已几冬春。  
山水不移人自老，见却多少后生人。  
君不见，三界之中纷扰扰，只为无明不了绝。  
一念不生心澄然，无去无来不生灭。  
故林又斩新，剡源溪上人。天姥峡关岭，通同次海津。  
湾深曲岛间，淼淼水云云。借问松禅客，日轮何处暾。  
自笑老夫筋力败，偏恋松岩爱独游。  
可叹往年至今日，任运还同不系舟。  
一入双溪不计春，炼暴黄精几许斤。炉灶石锅频煮沸，  
土甑久烝气味珍。谁来幽谷餐仙食，独向云泉更勿人。  
延龄寿尽招手石，此栖终不出山门。  
踯躅一群羊，沿山又入谷。看人贪竹塞，且遭豺狼逐。  
元不出孳生，便将充口腹。从头吃至尾，ci々无馀肉。  
银星钉称衡，绿丝作称纽。买人推向前，卖人推向后。  
不愿他心怨，唯言我好手。死去见阎王，背后插扫帚。  
闭门私造罪，准拟免灾殃。被他恶部童，抄得报阎王。  
纵不入镬汤，亦须卧铁床。不许雇人替，自作自身当。  
悠悠尘里人，常道尘中乐。我见尘中人，心生多愍顾。  
何哉愍此流，念彼尘中苦。  
无去无来本湛然，不居内外及中间。  
一颗水精绝瑕翳，光明透满出人天。  
少年学书剑，叱驭到荆州。闻伐匈奴尽，婆娑无处游。  
归来翠岩下，席草玩清流。壮士志未骋，猕猴骑土牛。  
三界如转轮，浮生若流水。蠢蠢诸品类，贪生不觉死。  
汝看朝垂露，能得几时子。  
闲入天台洞，访人人不知。寒山为伴侣，松下啖灵芝。  
每谈今古事，嗟见世愚痴。个个入地狱，早晚出头时。  
古佛路凄凄，愚人到却迷。只缘前业重，所以不能知。  
欲识无为理，心中不挂丝。生生勤苦学，必定睹天师。  
各有天真佛，号之为宝王。珠光日夜照，玄妙卒难量。  
盲人常兀兀，那肯怕灾殃。唯贪淫泆业，此辈实堪伤。  
出家求出离，哀念苦众生。助佛为扬化，令教选路行。  
何曾解救苦，恣意乱纵横。一时同受溺，俱落大深坑。  
常饮三毒酒，昏昏都不知。将钱作梦事，梦事成铁围。  
以苦欲舍苦，舍苦无出期。应须早觉悟，觉悟自归依。  
云山叠叠几千重，幽谷路深绝人踪。  
碧涧清流多胜境，时来鸟语合人心。  
后来出家子，论情入骨痴。本来求解脱，却见受驱驰。  
终朝游俗舍，礼念作威仪。博钱沽酒吃，翻成客作儿。  
若论常快活，唯有隐居人。林花长似锦，四季色常新。  
或向岩间坐，旋瞻见桂轮。虽然身畅逸，却念世间人。  
我见出家人，总爱吃酒肉。此合上天堂，却沈归地狱。  
念得两卷经，欺他道鄽俗。岂知鄽俗士，大有根性熟。  
我见顽钝人，灯心柱须弥。蚁子啮大树，焉知气力微。  
学咬两茎菜，言与祖师齐。火急求忏悔，从今辄莫迷。  
若见月光明，照烛四天下。圆晖挂太虚，莹净能萧洒。  
人道有亏盈，我见无衰谢。状似摩尼珠，光明无昼夜。  
余住无方所，盘泊无为理。时陟涅盘山，或玩香林寺。  
寻常只是闲，言不干名利。东海变桑田，我心谁管你。  
左手握骊珠，右手执慧剑。先破无明贼，神珠自吐焰。  
伤嗟愚痴人，贪爱那生厌。一堕三途间，始觉前程险。  
般若酒泠泠，饮多人易醒。余住天台山，凡愚那见形。  
常游深谷洞，终不逐时情。无思亦无虑，无辱也无荣。  
平生何所忧，此世随缘过。日月如逝波，光阴石中火。  
任他天地移，我畅岩中坐。  
嗟见多知汉，终日枉用心。岐路逞喽罗，欺谩一切人。  
唯作地狱滓，不修来世因。忽尔无常到，定知乱纷纷。  
迢迢山径峻，万仞险隘危。石桥莓苔绿，时见白云飞。  
瀑布悬如练，月影落潭晖。更登华顶上，犹待孤鹤期。  
松月冷飕飕，片片云霞起。匼匝几重山，纵目千万里。  
谿潭水澄澄，彻底镜相似。可贵灵台物，七宝莫能比。  
世有多解人，愚痴学闲文。不忧当来果，唯知造恶因。  
见佛不解礼，睹僧倍生瞋。五逆十恶辈，三毒以为邻。  
死去入地狱，未有出头辰。  
人生浮世中，个个愿富贵。高堂车马多，一呼百诺至。  
吞并田地宅，准拟承后嗣。未逾七十秋，冰消瓦解去。  
水浸泥弹丸，思量无道理。浮沤梦幻身，百年能几几。  
不解细思惟，将言长不死。诛剥垒千金，留将与妻子。  
云林最幽栖，傍涧枕月谿。松拂盘陀石，甘泉涌凄凄。  
静坐偏佳丽，虚岩曚雾迷。怡然居憩地，日（以下缺）。  
可笑是林泉，数里少人烟。云从岩嶂起，瀑布水潺潺。  
猿啼唱道曲，虎啸出人间。松风清飒飒，鸟语声关关。  
独步绕石涧，孤陟上峰峦。时坐盘陀石，偃仰攀萝沿。  
遥望城隍处，惟闻闹喧喧。  
  
卷807_2  【壁上诗二首】丰干  
余自来天台，凡经几万回。一身如云水，悠悠任去来。  
逍遥绝无闹，忘机隆佛道。世途岐路心，众生多烦恼。  
兀兀沈浪海，漂漂轮三界。可惜一灵物，无始被境埋。  
电光瞥然起，生死纷尘埃。寒山特相访，拾得常往来。  
论心话明月，太虚廓无碍。法界即无边，一法普遍该。  
本来无一物，亦无尘可拂。若能了达此，不用坐兀兀。  

## 全唐诗(下)　卷八百零八

卷808_1  【奉和窦使君同恭法师咏高僧二首　竺佛图澄】慧宣  
大誓悯涂炭，乘机入生死。中州法既弘，葛陂暴亦止。  
乳孔光一室，掌镜彻千里。道盛咒莲华，灾生吟棘子。  
埋石缘虽谢，流沙化方始。  
  
卷808_2  【奉和窦使君同恭法师咏高僧二首　释僧肇】慧宣  
般若唯绝凿，涅槃固无名。先贤未始觉，之子唱希声。  
秦王嗟理诣，童寿揖词清。徽音闻庐岳，精难动中京。  
适验方袍里，奇才复挺生。  
  
卷808_3  【秋日游东山寺寻殊昙二法师】慧宣  
木落树萧槮，水清流寂。属此悲哉气，复兹羁旅戚。  
奚用写烦忧，山泉恣游历。万丈窥深涧，千寻仰绝壁。  
傍岭竹参差，缘崖藤幂[zx _blank ]。行行极幽邃，去去逾空寂。  
果值息心侣，乔枝方挂锡。围绕悉栴檀，纯良岂沙砾。  
妙法诚无比，深经解怨敌。心欢即顶礼，道存仍目击。  
慧刀幸已逢，疑网于焉析。岂直却烦恼，方期拯沈溺。  
  
卷808_21  【句】慧宣  
如蒙一被服，方堪称福田。（咏赐玄奘衲、袈裟，  
《三藏法师传》）斋  
  
卷808_22  【爱妾换马】法宣  
朱鬣饰金镳，红妆束素腰。似云来躞蹀，如雪去飘飖。  
桃花含浅汗，柳叶带馀娇。骋光将独立，双绝不俱标。  
  
卷808_23  【和赵王观妓】法宣  
桂山留上客，兰室命妖饶。城中画广黛，宫里束纤腰。  
舞袖风前举，歌声扇后娇。周郎不须顾，今日管弦调。  
  
卷808_24  【听独杵捣衣】慧偘  
非是无人助，意欲自鸣砧。向月怜孤影，承风送迥音。  
疑捣双丝练，似奏一弦琴。令君闻独杵，知妾有专心。  
  
卷808_25  【闻侯方儿来寇】慧偘  
羊皮赎去士，马革敛还尸。天下方无事，孝廉非哭时。  
  
卷808_26  【和琳法师初春法集之作】慧净  
鹫岭光前选，祇园表昔恭。哲人崇踵武，弘道会群龙。  
高座登莲叶，麈尾振霜松。尘飞扬雅梵，风度引疏钟。  
静言澄义海，发论上词锋。心虚道易合，迹广席难重。  
和风动淑气，丽日启时雍。高才掞雅什，顾己滥朋从。  
因兹仰积善，灵华庶可逢。  
  
卷808_27  【与英才言聚赋得升天行】慧净  
驭风过阆苑，控鹤下瀛洲。欲采三芝秀，先从千仞游。  
驾凤吟虚管，乘槎泛浅流。颓龄一已驻，方验大椿秋。  
  
卷808_28  【和卢赞府游纪国道场】慧净  
日光通汉室，星彩晦周朝。法城从此构，香阁本岧峣。  
株盘仰承露，刹凤俯摩霄。落照侵虚牖，长虹拖跨桥。  
高才暂骋目，云藻随飘飖。欲追千里骥，终是谢连镳。  
  
卷808_29  【冬日普光寺卧疾，值雪简诸旧游】慧净  
卧疴苦留滞，辟户望遥天。寒云舒复卷，落雪断还连。  
凝华照书阁，飞素涴琴弦。回飘洛神赋，皎映齐纨篇。  
萦阶如鹤舞，拂树似花鲜。徒赏丰年瑞，沈忧终自怜。  
  
卷808_30  【杂言（一作义净诗）】慧净  
观化祇山顶，流睇古王城。万载池犹洁，千年苑尚清。  
仿佛影坚路，摧残广胁楹。七宝仙台亡旧迹，  
四彩天花绝雨声。声华日以远，自恨生何晚。  
既伤火宅眩中门，还嗟宝渚迷长坂。步陟平郊望，  
心游七海上。扰扰三界溺邪津，浑浑万品忘真匠。  
唯有能仁独圆悟，廓尘静浪开玄路。创逢肌命弃身城，  
更为求人崩意树。持囊毕契戒珠净，被甲要心忍衣固。  
三祇不倦陵二车，一足忘劳超九数。定潋江清沐久结，  
智剑霜凝斩新雾。无边大劫无不修，六时愍生遵六度。  
度有流光功德收，金河示灭归常住。鹤林权唱演功周，  
圣德佳音传馀响。龙宫秘典海中探，石室真言山处仰。  
流教在兹辰，传芳代有人。沙河雪岭迷朝径，  
巨海鸿崖乱夜津。入万死，求一生。投针偶穴非同喻，  
束马悬车岂等程。不徇今身乐，无祈后代荣。  
誓舍危躯追胜义，咸希毕契传灯情。劳歌勿复陈，  
延眺且周巡。东睇女峦留二迹，西驰鹿苑去三轮。  
北睨舍城池尚在，南睎尊岭穴犹存。五峰秀，百池分。  
粲粲鲜花明四曜，辉辉道树镜三春。扬锡指山阿，  
携步上祇陀。既睹如来叠衣石，复观天授迸馀峨。  
伫灵镇梵岳，凝思遍生河。金花逸掌仪前奉，  
芳盖陵虚殿后过。旋绕经行砌，目想如神契。  
回斯少福涧生津，共会龙华舍尘翳。  
  
卷808_31  【三不为篇】海顺  
我欲偃文修武，身死名存。斫石通道，祈井流泉。  
君肝在内，我身处边。荆轲拔剑，毛遂捧盘。不为则已，  
为则不然。将恐两虎共斗，势不俱全。永□今好，  
长绝来怨。是以返迹荒径，息影柴门。  
我欲刺股锥刃，悬头屋梁。书临雪彩，牒映萤光。  
一朝鹏举，万里鸾翔。纵任才辩，游说君王。高车反邑，  
衣锦还乡。将恐鸟残以羽，兰折由芳。笼餐讵贵，  
钩饵难尝。是以高巢林薮，深穴池塘。  
我欲衒才鬻德，入市趋朝。四众瞻仰，三槐附交。  
标形引势，身达名超。箱盈绮服，厨富甘肴。讽扬弦管，  
咏美歌谣。将恐尘栖弱草，露宿危条。无过日旦，  
靡越风朝。是以还伤乐浅，非惟苦遥。  
  
卷808_32  【出赐玄奘衲、袈裟衣应制】道恭  
福田资象德，圣种理幽薰。不持金作缕，还用彩成文。  
朱青自掩映，翠绮相氤氲。独有离离叶，恒向稻畦分。  
  
卷808_33  【设缸面酒款萧翼，探得来字】辨才  
初酝一缸开，新知万里来。披云同落寞，步月共裴回。  
夜久孤琴思，风长旅雁哀。非君有秘术，谁照不然灰。  
  
卷808_34  【书遗文后】僧凤  
苦哉黑闇女，乐矣功德天。智者俱不受，愚夫纳二边。  
我奉能仁教，归依弥勒前。愿阐摩诃衍，成就那罗延。  
  
卷808_35  【讥韦玎吟以韦字为韵】利涉  
我之佛法是无为，何故今朝得有为。  
无韦始得三数载，不知此复是何韦。  
  
卷808_36  【别三辅诸僧】道会  
去住俱为客，分悲损性情。共作无期别，谁能访死生。  
  
卷808_37  【赠王仙柯】中寤  
瞻思不及望仙兄，早晚升霞入太清。手种一株松未老，  
炉烧九转药新成。心中已得黄庭术，头上应无白发生。  
异日却归华表语，待教凡俗普闻名。  
  
卷808_38  【在西国怀王舍城（一三五七九言）】义净  
游，愁。赤县远，丹思抽。鹫岭寒风驶，龙河激水流。  
既喜朝闻日复日，不觉颓年秋更秋。  
已毕耆山本愿城难遇，终望持经振锡住神州。  
  
卷808_39  【与无行禅师同游鹫岭瞻奉…杂言诗（一作慧净诗）】义净  
观化祇山顶，流睇古王城。万载池犹洁，千年苑尚清。  
仿佛影坚路，摧残广胁gJ。七宝仙台亡旧迹，  
四彩天花绝雨声。声华日以远，自恨生何晚。  
既伤火宅眩中门，还嗟宝渚迷长坂。步陟平郊望，  
心游七海上。扰扰三界溺邪津，浑浑万品亡真匠。  
唯有能仁独圆悟，廓尘静浪开玄路。创逢肌命弃身城，  
更为求人崩意树。持囊毕契戒珠净，被甲要心忍衣固。  
三祇不倦陵二车，一足忘劳超九数。定潋江清沐久结，  
智剑霜凝斩新雾。无边大劫无不修，六时愍生遵六度。  
度有流光功德收，金河示灭归常住。鹤林权唱演功周，  
圣徒往昔传馀响。龙宫秘典海中探，石室真言山处仰。  
流教在兹辰，传芳代有人。沙河雪岭迷朝径，  
巨海鸿崖乱夜津。入万死，求一生。投针偶穴非同喻，  
束马悬车岂等程。不徇今身乐，无祈后代荣。  
誓舍危躯追胜义，咸希毕契传灯情。劳歌勿复陈，  
延眺且周巡。东睇女峦留二迹，西驰鹿苑去三轮。  
北睨舍城池尚在，南睎尊岭穴犹存。五峰秀，百池分。  
粲粲鲜花明四曜，辉辉道树镜三春。扬锡指山阿，  
携步上祇陀。既睹如来叠衣石，复观天授迸馀峨。  
伫灵镇梵岳，凝思遍生河。金花逸掌仪前奉，  
芳盖陵虚殿后过。旋绕经行砌，目想如神契。  
回斯少福涧生津，共会龙华舍尘翳。  
  
卷808_40  【玄逵律师言离广府还望桂林去留怆然自述赠怀】义净  
标心之梵宇，运想入仙洲。婴痼乖同好，沈情阻若抽。  
叶落乍难聚，情离不可收。何日乘杯至，详观演法流。  
  
卷808_41  【余以咸亨元年在西京寻听于时与并部处一法师…聊题两绝】义净  
我行之数万，愁绪百重思。那教六尺影，独步五天陲。  
上将可陵师，匹士志难移。如论惜短命，何得满长祇。  
  
卷808_42  【西域寺】义净  
众美仍罗列，群英已古今。也知生死分，那得不伤心。  
  
卷808_43  【道希法师求法西域终于庵摩罗跋国后…聊题一绝】义净  
百苦忘劳独进影，四恩在念契流通。  
如何未尽传灯志，溘然于此遇途穷。  
  
卷808_44  【行路难】宝月  
君不见，孤雁关外发，酸嘶度杨越。空城客子心肠断，  
幽闺思妇气欲绝。凝霜夜下拂罗衣，浮云中断开明月。  
夜夜遥遥徒相思，年年望望情不歇。取我匣中青铜镜，  
情人为我除白发。行路难，行路难。夜闻南城汉使度，  
使我流泪忆长安。  
  
卷808_45  【老僧（一作郑綮诗）】景云  
日照西山雪，老僧门始开。冻瓶粘柱础，宿火焰炉灰。  
童子病归去，鹿麑寒入来。钟知渐近，枝鸟下生台。  
  
卷808_46  【谿叟】景云  
谿翁居处静，谿鸟入门飞。早起钓鱼去，夜深乘月归。  
露香菰米熟，烟暖荇丝肥。潇洒尘埃外，扁舟一草衣。  
  
卷808_47  【画松】景云  
画松一似真松树，且待寻思记得无。  
曾在天台山上见，石桥南畔第三株。  
  
卷808_48  【送戴三征君还谷口旧居】理莹  
岩穴多遗秀，弓车屡远招。周王尊渭叟，颍客傲唐尧。  
出处天波洽，关河地势遥。瞻星吴郡夜，作雾华山朝。  
清论虚重席，闲居挂一瓢。渔歌思坐酌，宸渥宠行轺。  
春为荷裳暖，霜因葛履消。层崖悬瀑溜，万壑振清飙。  
谷鸟犹迁木，场驹正食苗。谢安何日起，台鼎伫君调。  
  
卷808_49  【送童子下山】金地藏  
空门寂寞汝思家，礼别云房下九华。爱向竹栏骑竹马，  
懒于金地聚金沙。添瓶涧底休招月，烹茗瓯中罢弄花。  
好去不须频下泪，老僧相伴有烟霞。  
  
卷808_50  【题张僧繇醉僧图】怀素  
人人送酒不曾沽，终日松间挂一壶。  
草圣欲成狂便发，真堪画入醉僧图。  
  
卷808_51  【寄衡岳僧】怀素  
祝融高座对寒峰，云水昭丘几万重。  
五月衲衣犹近火，起来白鹤冷青松。  

## 全唐诗(下)　卷八百零九

卷809_1  【酬皇甫冉西陵见寄（一作西陵渡）】灵一  
西陵潮信满，岛屿没中流。越客依风水，相思南渡头。  
寒光生极浦，落日映沧洲。何事扬帆去，空惊海上鸥。  
  
卷809_2  【溪行即事】灵一  
近夜山更碧，入林溪转清。不知伏牛事，潭洞何从横。  
野岸烟初合，平湖月未生。孤舟屡失道，但听秋泉声。  
  
卷809_3  【栖霞山夜坐】灵一  
山头戒坛路，幽映雪岩侧。四面青石床，一峰苔藓色。  
松风静复起，月影开还黑。何独乘夜来，殊非昼所得。  
  
卷809_4  【宿天柱观（一作宿灵洞观）】灵一  
石室初投宿，仙翁喜暂容。花源隔水见，洞府过山逢。  
泉涌阶前地，云生户外峰。中宵自入定，非是欲降龙。  
  
卷809_5  【酬皇甫冉将赴无锡，于云门寺赠别】灵一  
湖南通古寺，来往意无涯。欲识云门路，千峰到若耶。  
春山子敬宅，古木谢敷家。自可长偕隐，那言相去赊。  
  
卷809_6  【宜丰新泉】灵一  
泉源新涌出，洞澈映纤云。稍落芙蓉沼，初淹苔藓文。  
素将空意合，净与众流分。每到清宵月，泠泠梦里闻。  
  
卷809_7  【静林精舍】灵一  
静林溪路远，萧帝有遗踪。水击罗浮磬，山鸣于阗钟。  
灯传三世火，树老万株松。无数烟霞色，空闻昔卧龙。  
  
卷809_8  【江行寄张舍人】灵一  
客程终日风尘苦，蓬转还家未有期。林色晓分残雪后，  
角声寒奏落帆时。月高星使东看远，云破霜鸿北度迟。  
流荡此心难共说，千峰澄霁隔琼枝。  
  
卷809_9  【送王颖悟归左绵】灵一  
客意天南兴已阑，不堪言别向仙官。梦摇玉珮随旄节，  
心到金华忆杏坛。荒郊极望归云尽，瘦马空嘶落日残。  
想得故山青霭里，泉声入夜独潺潺。  
  
卷809_10  【安公】灵一  
弥天称圣哲，象法初繄赖。弘道识行藏，匡时知进退。  
秦王轻与举，习生重酬对。学文古篆中，义显心经内。  
法服应华夏，金言流海岱。西方浮云间，更陪龙华会。  
  
卷809_11  【林公】灵一  
支公信高逸，久向山林住。时将孙许游，岂以形骸遇。  
幸辞天子诏，复览名臣疏。西晋尚虚无，南朝久沦误。  
因谈老庄意，乃尽逍遥趣。谁为竹林贤，风流相比附。  
  
卷809_12  【远公】灵一  
远公逢道安，一朝弃儒服。真机久消歇，世教空拘束。  
誓入罗浮中，遂栖庐山曲。禅经初纂定，佛语新名目。  
钵帽绝朝宗，簪裾翻拜伏。东林多隐士，为我辞荣禄。  
  
卷809_13  【雨后欲寻天目山，问元、骆二公溪路】灵一  
昨夜云生天井东，春山一雨一回风。  
林花并逐溪流下，欲上龙池通不通。  
  
卷809_14  【题僧院】灵一  
虎溪闲月引相过，带雪松枝挂薜萝。  
无限青山行欲尽，白云深处老僧多。  
  
卷809_15  【宿静林寺】灵一  
山寺门前多古松，溪行欲到已闻钟。  
中宵引领寻高顶，月照云峰凡几重。  
  
卷809_16  【再还宜丰寺】灵一  
再寻招隐地，重会息心期。樵客问归日，山僧记别时。  
野云阴远甸，秋雨涨前陂。勿谓探形胜，吾今不好奇。  
  
卷809_17  【春日山斋】灵一  
野径东风起，山扉度日开。晴光拆红萼，流水长青苔。  
逋客殊未去，芳时已再来。非关恋春草，自是欲裴回。  
  
卷809_18  【留别忠州故人（一作惟审诗）】灵一  
一身无定处，万里独销魂。芳草迷归路，春流滴泪痕。  
几时休旅食，何夜宿江村。欲识相思苦，空山啼暮猿。  
  
卷809_19  【送别】灵一  
凭高莫送远，看欲断归心。别恨啼猿苦，相思流水深。  
翠云南涧影，丹桂晚山阴。若未来双鹄，辽城何更寻。  
  
卷809_20  【送冽寺主之京迎禅和尚】灵一  
禅门居此地，瞻望在虚空。水国月未上，苍生如梦中。  
上人知机士，瓶锡慰樊笼。彼土诸梵众，嗟君扬道风。  
  
卷809_21  【送王法师之西川】灵一  
旅游无近远，要自别魂销。官柳乡愁乱，春山客路遥。  
伴行芳草远，缘兴野花飘。计日功成后，还将辅圣朝。  
  
卷809_22  【送范律师往果州】灵一  
终南千古后，独尔继卿名。离障非今日，修因是几生。  
乱峰寒影暮，深涧野流清。远客归心苦，难为此别情。  
  
卷809_23  【送明素上人归楚觐省】灵一  
能将疏懒背时人，不厌孤萍任此身。江上昔年同出处，  
天涯今日共风尘。平湖旧隐应残雪，芳草归心未隔春。  
前路倍怜多胜事，到家知庆彩衣新。  
  
卷809_24  【项王庙（一作栖一诗）】灵一  
缅想咸阳事可嗟，楚歌哀怨思无涯。八千子弟归何处，  
万里鸿沟属汉家。弓断阵前争日月，血流垓下定龙蛇。  
拔山力尽乌江水，今日悠悠空浪花。  
  
卷809_25  【酬陈明府舟中见赠】灵一  
长溪通夜静，素舸与人闲。月影沈秋水，风声落暮山。  
稻花千顷外，莲叶两河间。陶令多真意，相思一解颜。  
  
卷809_26  【题东兰若】灵一  
上人禅室路裴回，万木清阴向日开。寒竹影侵行径石，  
秋风声入诵经台。闲云不系从舒卷，狎鸟无机任往来。  
更惜片阳谈妙理，归时莫待暝钟催。  
  
卷809_27  【送朱放】灵一  
苦见人间世，思归洞里天。纵令山鸟语，不废野人眠。  
  
卷809_28  【归岑山过惟审上人别业（一作归岑山留别）】灵一  
禅客无心忆薜萝，自然行径向山多。  
知君欲问人间事，始与浮云共一过。  
  
卷809_29  【于潜道中呈元八处士】灵一  
苕水滩行浅，潜州路渐深。参差远岫色，迢递野人心。  
冻涧冰难释，秋山日易阴。不知天目下，何处是云林。  
  
卷809_30  【送殷判官归上都】灵一  
漾舟云路客，来过夕阳时。向背堪遗恨，逢迎宿未期。  
水容愁暮急，花影动春迟。别后王孙草，青青入梦思。  
  
卷809_31  【赠别皇甫曾】灵一  
幽人从远岳，过客爱春山。高驾能相送，孤游且未还。  
紫苔封井石，绿竹掩柴关。若到云峰外，齐心去住间。  
  
卷809_32  【送陈允初卜居麻园】灵一  
欲向麻源隐，能寻谢客踪。空山几千里，幽谷第三重。  
茅宇宁须葺，荷衣不待缝。因君见往事，为我谢乔松。  
  
卷809_33  【秋题刘逸人林泉】灵一  
凉飙乱黄叶，迟客橘阴清。萝径封行迹，云门闭野情。  
零林秋露响，穿竹暮烟轻。莫恋幽栖地，怀安却败名。  
  
卷809_34  【自大林与韩明府归郭中精舍】灵一  
野客同舟楫，相携复一归。孤烟生暮景，远岫带春晖。  
不道还山是，谁云向郭非。禅门有通隐，喧寂共忘机。  
  
卷809_35  【同使君宿大梁驿】灵一  
旌旗江上出，花外卷帘空。夜色临城月，春寒度水风。  
虽然行李别，且喜语音同。若问匡庐事，终身愧远公。  
  
卷809_36  【题黄公陶翰别业（一作处一诗，一作苏广文诗）】灵一  
闻说花源堪避秦，幽寻数月不逢人。烟霞洞里无鸡犬，  
风雨林间有鬼神。黄公石上三芝秀，陶令门前五柳春。  
醉卧白云闲入梦，不知何物是吾身。  
  
卷809_37  【哭卫尚书】灵一  
画戟重门楚水阴，天涯欲暮共伤心。南荆双戟痕犹在，  
北斗孤魂望已深。莲花幕下悲风起，细柳营边晓月临。  
有路茫茫向谁问，感君空有泪沾襟。  
  
卷809_38  【赠灵澈禅师】灵一  
禅师来往翠微间，万里千峰到剡山。  
何时共到天台里，身与浮云处处闲。  
  
卷809_39  【将出宜丰寺留题山房】灵一  
池上莲荷不自开，山中流水偶然来。  
若言聚散定由我，未是回时那得回。  
  
卷809_40  【妙乐观（一作题王乔观传傅道士所居）】灵一  
王乔所居空山观，白云至今凝不散。坛场月路几千年，  
往往吹笙下天半。瀑布西行过石桥，黄精采根还采苗。  
忽见一人檠茶碗，篸花昨夜风吹满。自言家处在东坡，  
白犬相随邀我过。松间石上有棋局，能使樵人烂斧柯。  
  
卷809_41  【与元居士青山潭饮茶】灵一  
野泉烟火白云间，坐饮香茶爱此山。  
岩下维舟不忍去，青溪流水暮潺潺。  
  
卷809_42  【送人得荡子归倡妇（一作行不归）】灵一  
垂涕凭回信，为语柳园人。情知独难守，又是一阳春。  
  
卷809_43  【句】灵一  
滤泉侵月起，扫径避虫行。（《丹铅录》）知  

## 全唐诗(下)　卷八百一十

卷810_1  【听莺歌】灵澈  
新莺傍檐晓更悲，孤音清泠啭素枝。口边血出语未尽，  
岂是怨恨人不知。不食枯桑葚，不衔苦李花。偶然弄枢机，  
婉转凌烟霞。众雏飞鸣何跼促，自觇游蜂啄枯木。  
玄猿何事朝夜啼，白鹭长在汀洲宿。黑雕黄鹤岂不高，  
金笼玉钩伤羽毛。三江七泽去不得，风烟日暮生波涛。  
飞去来，莫上高城头，莫下空园里。城头鸱乌拾膻腥，  
空园燕雀争泥滓。愿当结舌含白云，五月六月一声不可闻。  
  
卷810_2  【归湖南作】灵澈  
山边水边待月明，暂向人间借路行。  
如今还向山边去，只有湖水无行路。  
  
卷810_3  【初到汀州】灵澈  
初放到沧洲，前心讵解愁。旧交容不拜，临老学梳头。  
禅室白云去，故山明月秋。几年犹在此，北户水南流。  
  
卷810_4  【九日和于使君思上京亲故】灵澈  
清晨有高会，宾从出东方。楚俗风烟古，汀洲草木凉。  
山情来远思，菊意在重阳。心忆华池上，从容鸳鹭行。  
  
卷810_5  【送道虔上人游方】灵澈  
律仪通外学，诗思入玄关。烟景随缘到，风姿与道闲。  
贯花留净室，咒水度空山。谁识浮云意，悠悠天地间。  
  
卷810_6  【送鉴供奉归蜀宁亲】灵澈  
林间出定恋庭闱，圣主恩深暂许归。双树欲辞金锡冷，  
四花犹向玉阶飞。梁山拂汉分清境，蜀雪和烟惹翠微。  
此去不须求彩服，紫衣全胜老莱衣。  
  
卷810_7  【天姥岑望天台山】灵澈  
天台众峰外，华顶当寒空。有时半不见，崔嵬在云中。  
  
卷810_8  【远公墓】灵澈  
古墓石棱棱，寒云晚景凝。空悲虎溪月，不见雁门僧。  
  
卷810_9  【宿东林寺（一作云门雪夜）】灵澈  
天寒猛虎叫岩雪，林下无人空有月。  
千年像教今不闻，焚香独为鬼神说。  
  
卷810_10  【简寂观】灵澈  
古松古柏岩壁间，猿攀鹤巢古枝折。  
五月有霜六月寒，时见山翁来取雪。  
  
卷810_11  【元日观郭将军早朝】灵澈  
欲曙九衢人更多，千条香烛照星河。  
今朝始见金吾贵，车马纵横避玉珂。  
  
卷810_12  【东林寺酬韦丹刺史】灵澈  
年老心闲无外事，麻衣草座亦容身。  
相逢尽道休官好，林下何曾见一人。  
  
卷810_13  【东林寺寄包侍御】灵澈  
古殿清阴山木春，池边跂石一观身。  
谁能来此焚香坐，共作垆峰二十人。  
  
卷810_14  【西林寄杨公】灵澈  
日日爱山归已迟，闲闲空度少年时。  
余身定寄林中老，心与长松片石期。  
  
卷810_15  【答徐广叔四问】灵澈  
童子出家无第行，随师乞食遣称名。  
长沙岂敢论年几，绛老惟知甲子生。  
  
卷810_16  【闻李处士亡】灵澈  
时时闻说故人死，日日自悲随老身。  
白发不生应不得，青山长在属何人。  
  
卷810_17  【句】灵澈  
松树有死枝，冢上唯莓苔。石门无人入，古木花不开。  
（《道边古坟》）主  
绿竹岁寒在，故人衰老多。（《答范校书》）知  
月色静中见，泉声深处闻。（《石帆山》）古  
古观茅山下，诸峰欲曙时。真人是黄子，玉堂生紫芝。  
（《题李尊师堂》）主  
禅门至六祖，衣钵无人得。（《题曹溪能大师奖山居》）知  
古墓碑表折，荒垄松柏稀。（《伤古墓》）古  
秋深知气正，家近觉山寒。（《登梨岭望越中》）斋  
山僧不记重阳日，因见茱萸忆去年。（《九日》）主  
今非古狱下，莫向斗边看。（《宿延平怀古》）知  
海月生残夜，江春入暮年。  
窗风枯砚水，山雨慢琴弦。（见《雪浪斋日记》）斋  
  
卷810_18  【湘夫人祠】大易  
灵祠古木合，波扬大江濆。未□湘南雨，知为何处云。  
苔痕涩珠履，草色妒罗裙。妙鼓彤云瑟，羁臣不可闻。  
  
卷810_19  【赠司空拾遗】大易  
侍臣何事辞云陛，江上微云见雪花。望阁未承丹凤诏，  
掩门空对楚人家。陈琳草奏才还在，王粲登楼兴未赊。  
高馆更容尘外客，仍令归路待瑶华。  
  
卷810_20  【寄钱郎中】法照  
闭门深树里，闲足鸟来过。五马不复贵，一僧谁奈何。  
药苗家自有，香饭乞时多。寄语婵娟客，将心向薜萝。  
  
卷810_21  【送清江上人】法照  
越人僧体古，清虑洗尘劳。一国诗名远，多生律行高。  
见山援葛藟，避世著方袍。早晚云门去，侬应逐尔曹。  
  
卷810_22  【送无著禅师归新罗】法照  
万里归乡路，随缘不算程。寻山百衲弊，过海一杯轻。  
夜宿依云色，晨斋就水声。何年持贝叶，却到汉家城。  
  
卷810_23  【游元象泊】释泚  
空水潮色净，澹然湖上心。舳舻轻且进，汀洲如可寻。  
秋风洄溯险，落日波涛深。寂寞武陵去，中流方至今。  
  
卷810_24  【北原别业】释泚  
野外车骑绝，古村桑柘阴。流莺出谷静，春草闭门深。  
学稼农为业，忘情道作心。因知上皇日，凿井在灵林。  
  
卷810_25  【杂诗】庞蕴  
未识龙宫莫说珠，识珠言说与君殊。  
空拳只是婴儿信，岂得将来诳老夫。  
万法从心起，心生万法生。法生同日了，来去在虚行。  
寄语修道人，空生慎勿生。如能达此理，不动出深坑。  
极目观前境，寂寞无一人。回头看后底，影亦不随身。  
神识苟能无挂碍，廓周法界等虚空。  
不假坐禅持戒律，超然解脱岂劳功。  
日用事无别，惟吾自偶偕。头头非取舍，处处勿张乖。  
朱紫谁为号，青山绝点埃。神通并妙用，运水及搬柴。  
十方同聚会，个个学无为。此是选佛场，心空及第归。  
焰水无鱼下底钩，觅鱼无处笑君愁。  
可怜谷隐老禅伯，被唾如何见亦羞。  

## 全唐诗(下)　卷八百一十一

卷811_1  【归山作】护国  
喧静各有路，偶随心所安。纵然在朝市，终不忘林峦。  
四皓将拂衣，二疏能挂冠。窗前隐逸传，每日三时看。  
靳尚那可论，屈原亦可叹。至今黄泉下，名及青云端。  
松牖见初月，花间礼古坛。何处论心怀，世上空漫漫。  
  
卷811_2  【题醴陵玉仙观歌（一作灵一诗）】护国  
王乔一去空仙观，白云至今凝不散。星垣松殿几千秋，  
往往笙歌下天半。瀑布西行过石桥，黄精采根还采苗。  
路逢一人擎药碗，松花夜雨风吹满。自言家住在东坡，  
白犬相随邀我过。南山石上有棋局，曾使樵夫烂斧柯。  
  
卷811_3  【访云母山僧】护国  
森然古岩里，净行一番僧。松下滤寒水，佛前挑夜灯。  
莲花国土异，贝叶梵书能。想到空王境，无心问爱憎。  
  
卷811_4  【题王班水亭】护国  
湖上见秋色，旷然如尔怀。岂惟欢陇亩，兼亦外形骸。  
待月归山寺，弹琴坐暝斋。布衣闲自贵，何用谒天阶。  
  
卷811_5  【山中寄王员外】护国  
为问幽兰桂，空山复若何。芬芳终有分，采折更谁过。  
望在轩阶近，恩沾雨露多。移居傥得地，长愿接琼柯。  
  
卷811_6  【许州郑使君孩子（一作法振诗）】护国  
毛骨贵天生，肌肤片玉明。见人空解笑，弄物不知名。  
国器嗟犹小，门风望益清。抱来芳树下，时引凤雏声。  
  
卷811_7  【怆故人旧居】护国  
惆怅至日暮，寒鸦啼树林。破阶苔色厚，残壁雨痕深。  
命与时不遇，福为祸所侵。空馀行径在，令我叹人吟。  
  
卷811_8  【逢灵道士】护国  
浮丘山上见黄冠，松柏森森登古坛。一茎青竹以为杖，  
数颗仙桃仍未餐。长安市里仍卖卜，武陵溪畔每烧丹。  
缩地往来无定所，花源到处路漫漫。  
  
卷811_9  【别盛安】护国  
情人取次几淹留，别后南州与北州。月色为怜今夜客，  
砧声那似去年秋。欲除豺虎论三略，莫对云山咏四愁。  
亲故相逢且借问，古来无种是王侯。  
  
卷811_10  【伤蔡处士】护国  
箧中遗草是琅玕，对此空令洒泪看。三径尚馀行迹在，  
数萤犹是映书残。晨光不借泉门晓，暝色唯添陇树寒。  
欲问皇天天更远，有才无命说应难。  
  
卷811_11  【临川道中】护国  
出谷入谷路回转，秋风已至归期晚。  
举头何处望来踪，万仞千山鸟飞远。  
  
卷811_12  【赠张驸马斑竹柱杖】护国  
此君与我在云溪，劲节奇文胜杖藜。  
为有岁寒堪赠远，玉阶行处愿提携。  
  
卷811_13  【病愈寄友】法振  
哀乐暗成疾，卧中芳月移。西山有清士，孤啸不可追。  
捣药昼林静，汲泉阴涧迟。微踪与麋鹿，远谢求羊知。  
  
卷811_14  【程评事西园之作】法振  
谁向春莺道，名园已共知。檐前回水影，城上出花枝。  
摇拂烟云动，登临翰墨随。相招能不厌，山舍为君移。  
  
卷811_15  【陈九溪中草堂】法振  
溪草落溅溅，鱼飞入稻田。早寒临洞月，轻素卷帘烟。  
dU帻题新句，蓑衣象古贤。曙花闲秀色，三十六峰前。  
  
卷811_16  【题天长阮少府湖上客归】法振  
孤棹移官舍，新农寄楚田。晴林渡海日，春草长湖烟。  
卧对闲鸥戏，谈经稚子贤。佳期更何许，应向啸台前。  
  
卷811_17  【题万山许炼师】法振  
道成人不识，流水响空山。花暗轩窗外，云随坐卧间。  
验图名已久，绝粒事长闲。更欲昆仑去，羞看绛节还。  
  
卷811_18  【河源破贼后赠袁将军】法振  
白羽三千驻，萧萧万里行。出关深汉垒，带月破蕃营。  
蔓草河原色，悲笳碎叶声。欲朝王母殿，前路驻高旌。  
  
卷811_19  【越中赠程先生】法振  
纱帽度残春，虚舟寄一身。溪边逢越女，花里问秦人。  
古塞连山静，阴霞落海新。有时城郭去，暗与酒家亲。  
  
卷811_20  【送常大夫赴朔方】法振  
关山今不掩，军候鸟先知。大汉嫖姚入，乌孙部曲随。  
高旌天外驻，寒角月中吹。归到长安第，花应再满枝。  
  
卷811_21  【送人游闽越】法振  
不须行借问，为尔话闽中。海岛阴晴日，江帆来去风。  
道游玄度宅，身寄朗陵公。此别何伤远，如今关塞通。  
  
卷811_22  【送褚先生海上寻封炼师】法振  
潮落风初定，天吴避客舟。近承三殿旨，欲向五湖游。  
不厌乌皮几，新缝鹤氅裘。明珠漂断岸，阴火映中流。  
华盖芝童引，神丹桂女收。悬知居缥缈，因为识浮丘。  
  
卷811_23  【送韩侍御自使幕巡海北】法振  
微雨空山夜洗兵，绣衣朝拂海云清。幕中运策心应苦，  
马上吟诗卷已成。离亭不惜花源醉，古道犹看蔓草生。  
因说元戎能破敌，高歌一曲陇关情。  
  
卷811_24  【张舍人南溪别业】法振  
新田绕屋半春耕，藜杖闲门引客行。山翠自成微雨色，  
谿花不隐乱泉声。渔家远到堪留兴，公府悬知欲厌名。  
入夜更宜明月满，双童唤出解吹笙。  
  
卷811_25  【别卢使君归故栅村】法振  
归风白马引嘶声，落日犹看楚客情。塞口竹缘空戍没，  
潮头沙拥慢冈成。松田且欲亲耕种，郡守何偏问姓名。  
东道宿程投故栅，依依渔父解相迎。  
  
卷811_26  【丹阳浦送客之海上】法振  
不到终南向几秋，移居更欲近沧洲。风吹雨色连村暗，  
潮拥菱花出岸浮。漠漠望中春自艳，寥寥泊处夜堪愁。  
如君岂得空高枕，只益天书遣远求。  
  
卷811_27  【月夜泛舟】法振  
西塞长云尽，南湖片月斜。漾舟人不见，卧入武陵花。  
  
卷811_28  【送友人之上都】法振  
玉帛征贤楚客稀，猿啼相送武陵归。  
湖头望入桃花去，一片春帆带雨飞。  
  
卷811_29  【句】法振  
画鼓催来锦臂襄，小娥双起整霓裳。（《柘枝》，  
见《韵语阳秋》）斋  

## 全唐诗(下)　卷八百一十二

卷812_1  【早发陕州途中赠严秘书】清江  
此身虽不系，忧道亦劳生。万里江湖梦，千山雨雪行。  
人家依旧垒，关路闭层城。未尽交河虏，犹屯细柳兵。  
艰难嗟远客，栖托赖深情。贫病吾将有，精修许少卿。  
  
卷812_2  【早春书情寄河南崔少府】清江  
春日春风至，阳和似不均。病身空益老，愁鬓不知春。  
宇宙成遗物，光阴促幻身。客游伤末路，心事向行人。  
道薄犹怀土，时难欲厌贫。微才如可寄，赤县有乡亲。  
  
卷812_3  【春游司直城西鸬鹚谿别业】清江  
别墅军城下，闲喧未可齐。春深花蝶梦，晓隔柳烟鞞。  
韶景浮寒水，疏杨映绿堤。沿洄看竹色，来往听莺啼。  
久慢持生术，多亲种药畦。家贫知素行，心苦见清溪。  
越客初投分，南枝得寄栖。禅机空寂寞，雅趣赖招携。  
本寺重江外，游方二室西。裴回恋知己，日夕草萋萋。  
  
卷812_4  【夕次襄邑】清江  
何处戒吾道，经年远路中。客心犹向北，河水自归东。  
古戍鸣寒角，疏林振夕风。轻舟惟载月，那与故人同。  
  
卷812_5  【宿严维宅简章八元（一作宿严秘书宅）】清江  
佳期曾不远，甲第即南邻。惠爱偏相及，经过岂厌频。  
秋寒林叶动，夕霁月华新。莫话羁栖事，平原是主人。  
  
卷812_6  【赠淮西贾兵马使】清江  
破虏功成百战场，天书新拜汉中郎。映门旌旆春风起，  
对客弦歌白日长。阶下斗鸡花乍发，营南试马柳初黄。  
由来吴楚多同调，感激逢君共异乡。  
  
卷812_7  【送坚上人归杭州天竺寺】清江  
十年劳负笈，经论化中朝。流水知乡近，和风惜别遥。  
云山零夜雨，花岸上春潮。归卧南天竺，禅心更寂寥。  
  
卷812_8  【送赞律师归嵩山（一作无可诗）】清江  
禅意归心急，山深定易安。清贫修道苦，孝友别家难。  
雪路侵溪转，花宫映岳看。到时瞻塔暮，松月向人寒。  
  
卷812_9  【上都酬章十八兄】清江  
每叹经年别，人生有几年。关河长问道，风雨独随缘。  
寓蝶成庄梦，怀人识祢贤。徽猷不及此，空愧白华篇。  
  
卷812_10  【登楼望月寄凤翔李少尹】清江  
陌上凉风槐叶凋，夕阳秋露湿寒条。登楼望月楚山上，  
月到楼南山独遥。心送秦人趋凤阙，月随阳雁极烟霄。  
轩车不重无名客，此地谁能访寂寥。  
  
卷812_11  【湘川怀古】清江  
潇湘连汨罗，复对九嶷河。浪势屈原冢，竹声渔父歌。  
地荒征骑少，天暖浴禽多。脉脉东流水，古今同奈何。  
  
卷812_12  【七夕】清江  
七夕景迢迢，相逢只一宵。月为开帐烛，云作渡河桥。  
映水金冠动，当风玉珮摇。惟愁更漏促，离别在明朝。  
  
卷812_13  【长安卧病】清江  
身世足堪悲，空房卧病时。卷帘花雨滴，扫石竹阴移。  
已觉生如梦，堪嗟寿不知。未能通法性，讵可免支离。  
  
卷812_14  【送婆罗门（一作可止诗）】清江  
雪岭金河独向东，吴山楚泽意无穷。  
如今白首乡心尽，万里归程在梦中。  
  
卷812_15  【喜皇甫大夫同宿大梁驿】清江  
江头旌旆去，花外卷帘空。夜色临城月，春声渡水风。  
也知行李别，暂喜话言同。若问庐山事，终身愧远公。  
  
卷812_16  【酬姚补阙南仲云溪馆中戏题随书见寄】清江  
寺溪临使府，风景借仁祠。补衮周官贵，能名汉主慈。  
卧云知独处，望月忆同时。忽枉缄中赠，琼瑶满手持。  
  
卷812_17  【喜严侍御蜀还赠严秘书】清江  
往年分首出咸秦，木落花开秋又春。江客不曾知蜀路，  
旅魂何处访情人。当时望月思文友，今日迎骢见近臣。  
多羡二龙同汉代，绣衣芸阁共荣亲。  
  
卷812_18  【送韦参军江陵（一作戴叔伦诗）】清江  
槐花落尽柳阴清，萧索凉天楚客情。海上旧山无的信，  
东门归路不堪行。身随幻境劳多事，迹学禅心厌有名。  
公子道存知不弃，欲依刘表住南荆。  
  
卷812_19  【月夜有怀黄端公兼简朱孙二判官】清江  
月照疏林惊鹊飞，羁人此夜共无依。青门旅寓身空老，  
白首头陀力渐微。屡向曲池陪逸少，几回戎幕接玄晖。  
四科弟子称文学，五马诸侯是绣衣。江雁往来曾不定，  
野云摇曳本无机。修行未尽身将尽，欲向东山掩旧扉。  
  
卷812_20  【精舍遇雨（一作可止诗）】清江  
空门寂寂淡吾身，溪雨微微洗客尘。  
卧向白云情未尽，任他黄鸟醉芳春。  
  
卷812_21  【小雪（一作可止诗）】清江  
落雪临风不厌看，更多还恐蔽林峦。  
愁人正在书窗下，一片飞来一片寒。  
  
卷812_22  【句】清江  
万木无一叶，客心悲此时。（秋日晚泊，见《吟窗杂录》）知  

## 全唐诗(下)　卷八百一十三

卷813_1  【送吕郎中赴沧州】无可  
出守沧州去，西风送旆旌。路遥经几郡，地尽到孤城。  
拜庙千山绿，登楼遍海清。何人共东望，日向积涛生。  
  
卷813_2  【书马如文石门居】无可  
别业逸高情，暮泉喧客亭。林回天阙近，雨过石门青。  
野果谁来拾，山禽独卧听。要迎文会友，时复扫柴扃。  
  
卷813_3  【送章正字秩满东归】无可  
朝衣登别席，春色满秦关。芸阁吏谁替，海门身又还。  
寻僧流水僻，见月远林闲。虽是忘机者，难齐去住间。  
  
卷813_4  【赋得望远山送客归】无可  
遥山寒雨过，正向暮天横。隐隐凌云出，苍苍与水平。  
何时凝厚地，几处映孤城。归客秋风里，回看伤别情。  
  
卷813_5  【送宜春裴宰是将军旻之孙】无可  
垂白方为县，徒知大父雄。山春南去棹，楚夜北飞鸿。  
叠嶂和云灭，孤城与岭通。谁知持惠化，一境动清风。  
  
卷813_6  【送朴山人归日本】无可  
海霁晚帆开，应无乡信催。水从荒外积，人指日边回。  
望国乘风久，浮天绝岛来。傥因华夏使，书札转悠哉。  
  
卷813_7  【送姚宰任吉州安福县（一作送王明府之任安福）】无可  
落絮满衣裳，携琴问酒乡。挂帆南入楚，到县半浮湘。  
吏散翠禽下，庭闲斑竹长。安宜远泛，沙上蕙兰香。  
  
卷813_8  【送李少府之任临邛】无可  
邛南方作尉，调补一何卑。发论唯公干，承家乃帝枝。  
山长风袅栈，江荫石和澌。旧井王孙宅，还寻独有期。  
  
卷813_9  【游山寺】无可  
千峰路盘尽，林寺昔何名。步步入山影，房房闻水声。  
多年人迹断，残照石阴清。自可求居止，安闲过此生。  
  
卷813_10  【酬姚员外见过林下】无可  
扫苔迎五马，莳药过申钟。鹤共林僧见，云随野客逢。  
入楼山隔水，滴旆露垂松。日暮题诗去，空知雅调重。  
  
卷813_11  【寄华州马戴（一作秋中闻马戴游华山因寄）】无可  
三峰待秋上，鸟外挂衣巾。犹见无穷景，应非暂往身。  
水寒仙掌路，山远华阳人。欲问坛边月，寻思阙复新。  
  
卷813_12  【秋夜寄青龙寺空贞二上人】无可  
夜来思道侣，木叶向人飘。精舍池边古，秋山树下遥。  
磬寒彻几里，云白已经宵。未得同居止，萧然自寂寥。  
  
卷813_13  【过杏溪寺寄姚员外】无可  
门径众峰头，盘岩复转沟。云僧随树老，杏水落江流。  
峡狖有时到，秦人今日游。谢公多晚眺，此景在南楼。  
  
卷813_14  【送僧归中条（一作送觉法师往中条旧隐）】无可  
夜叶动飘飘，寒来话数宵。卷经归鸟外，转雪过山椒。  
旧长松杉大，难行水石遥。元戎宗内学，应就白云招。  
  
卷813_15  【送人罢举东游】无可  
东堂今已负，况此远行难。兼雨风声过，连天草色干。  
鸿嘶荒垒闭，兵烧广川寒。若向龙门宿，悬知拭泪看。  
  
卷813_16  【金州冬月陪太守游池（一作林下对雪送僧归草堂寺）】无可  
残腊雪纷纷，林间起送君。苦吟行迥野，投迹向寒云。  
绝顶晴多去，幽泉冻不闻。唯应草堂寺，高枕脱人群。  
  
卷813_17  【寄青龙寺原上人（一作冬日寄僧友）】无可  
敛屦入寒竹，安禅过漏声。高杉残子落，深井冻痕生。  
罢磬风枝动，悬灯雪屋明。何当招我宿，乘月上方行。  
  
卷813_18  【秋寄从兄贾岛（一作秋夜宿西林寄贾岛）】无可  
暝虫喧暮色，默思坐西林。听雨寒更彻，开门落叶深。  
昔因京邑病，并起洞庭心。亦是吾兄事，迟回共至今。  
  
卷813_19  【新年】无可  
燃灯朝复夕，渐作长年身。紫阁未归日，青门又见春。  
掩关寒过尽，开定草生新。自有林中趣，谁惊岁去频。  
  
卷813_20  【夏日送崔秀才游南】无可  
南方山水地，念子为贫游。纵是逢佳景，那能缓旅愁。  
夕阳行远道，烦暑在孤舟。莫向巴江过，猿啼促泪流。  
  
卷813_21  【晚秋酬姚合见寄】无可  
新命起高眠，江湖空浩然。木衰犹有菊，燕去即无蝉。  
分察千官内，孤怀远岳边。萧条人外寺，暌阻又经年。  
  
卷813_22  【暮秋宿友人居】无可  
招我郊居宿，开门但苦吟。秋眠山烧尽，暮歇竹园深。  
寒浦鸿相叫，风窗月欲沈。翻嫌坐禅石，不在此松阴。  
  
卷813_23  【送李骑曹之武宁（一作送威武李骑曹之灵武宁省）】无可  
一岁一归宁，凉天数骑行。河来当塞曲，山远与沙平。  
纵猎旗风卷，听笳帐月生。新鸿引寒色，回日满京城。  
  
卷813_24  【秋日寄厉玄先辈】无可  
杨柳起秋色，故人犹未还。别离俱自苦，少壮岂能闲。  
夜雨吟残烛，秋城忆远山。何当一相见，语默此林间。  
  
卷813_25  【冬晚与诸文士会太仆田卿宅】无可  
从容启华馆，馔玉复烧兰。是岁兹旬尽，良宵几刻残。  
风回松竹动，人息斗牛寒。此后思良集，须期月再圆。  
  
卷813_26  【赠诗僧】无可  
寒山对水塘，竹叶影侵堂。洗药冰生岸，开门月满床。  
病多身又老，枕倦夜兼长。来谒吾曹者，呈诗问否臧。  
  
卷813_27  【寒夜过睿川师院】无可  
长生推献寿，法坐四朝登。问难无强敌，声名掩古僧。  
绝尘苔积地，栖竹鸟惊灯。语默俱忘寐，残窗半月棱。  
  
卷813_28  【送颢法师往太原讲兼呈李司徒】无可  
近腊辞精舍，并州谒尚公。路长山忽尽，塞广雪无穷。  
讲席开晴垒，禅衣涉远风。闻经诸弟子，应满此门中。  
  
卷813_29  【冬日诸禅自商山礼正师真塔回见访】无可  
久思今忽来，双屦污青苔。拂雪从山起，过房礼塔回。  
偈留闲夜作，禅请暂时开。欲作孤云去，赋诗余不才。  
  
卷813_30  【题青龙寺纵公房】无可  
从谁得法印，不离上方传。夕磬城霜下，寒房竹月圆。  
烟残衰木畔，客住积云边。未隐沧洲去，时来于此禅。  
  
卷813_31  【赠圭峰禅师（一作寄圭峰宗密师）】无可  
绝壑禅床底，泉分落石层。雾交高顶草，云隐下方灯。  
朝满倾心客，溪连学道僧。半旬持一食，此事有谁能。  
  
卷813_32  【陪姚合游金州南池（一作金州夏晚陪姚合员外游南池）】无可  
柳暗清波涨，冲萍复漱苔。张筵白鸟起，扫岸使君来。  
洲岛秋应没，荷花晚尽开。高城吹角绝，驺驭尚裴回。  
  
卷813_33  【金州别姚合】无可  
日日西亭上，春留到夏残。言之离别易，勉以道途难。  
山出一千里，溪行三百滩。松间楼里月，秋入五陵看。  
  
卷813_34  【夏日送田中丞赴蔡州】无可  
出守汝南城，应多恋阙情。地遥人久望，风起旆初行。  
楚庙繁蝉断，淮田细雨生。赏心知有处，蒋宅古津平。  
  
卷813_35  【菊】无可  
东篱摇落后，密艳被寒催。夹雨惊新拆，经霜忽尽开。  
野香盈客袖，禁蕊泛天杯。不共春兰并，悠扬远蝶来。  
  
卷813_36  【松】无可  
枝干怪鳞皴，烟梢出涧新。屈盘高极目，苍翠远惊人。  
待鹤移阴过，听风落子频。青青寒木外，自与九霄邻。  
  
卷813_37  【兰】无可  
兰色结春光，氛氲掩众芳。过门阶露叶，寻泽径连香。  
畹静风吹乱，亭秋雨引长。灵均曾采撷，纫珮挂荷裳。  
  
卷813_38  【陨叶】无可  
绕巷夹溪红，萧条逐北风。别林遗宿鸟，浮水载鸣虫。  
石小埋初尽，枝长落未终。带霜书丽什，闲读白云中。  
  
卷813_39  【李常侍书堂】无可  
结构因坟籍，檐前竹未生。涂油窗日早，阅椠幌风轻。  
息架蛩惊客，垂灯雨过城。已应穷古史，师律孰齐名。  
  
卷813_40  【寄和蔡州田郎中（一作寄和蔡州中丞题蒋亭）】无可  
遗迹仍留蔡，幽人出汉朝。门深荒径在，台迥数峰遥。  
岸石欹相倚，窗松偃未凋。寻思方一去，岂待使君招。  
  
卷813_41  【经贞女祠】无可  
朝赛暮还祈，开唐复历隋。精诚山雨至，岁月庙松衰。  
窥穴龙潭黑，过门鸟道危。不同巫峡女，来往楚王祠。  
  
卷813_42  【行汉水晚次神滩阻风】无可  
惊风山半起，舟子忽停桡。岸荻吹先乱，滩声落更跳。  
听松今欲暮，过岛或明朝。若尽平生趣，东浮看石桥。  
  
卷813_43  【送田中丞使西戎（同用旗字）】无可  
朝元下赤墀，玉节使西夷。关陇风回首，河湟雪洒旗。  
碛砂行几月，戎帐到何时。应尽平生志，高全大国仪。  
  
卷813_44  【送董正字归觐毗陵】无可  
暂辞雠校去，未发见新鸿。路入江波上，人归楚邑东。  
山遥晴出树，野极暮连空。何以念兄弟，应思洁膳同。  
  
卷813_45  【送邵锡及第归湖州】无可  
春关鸟罢啼，归庆浙烟西。郡守招延重，乡人慕仰齐。  
橘青逃暑寺，茶长隔湖溪。乘暇知高眺，微应辨会稽。  
  
卷813_46  【送薛重中丞充太原副使】无可  
中司出华省，副相晋阳行。书答偏州启，筹参上将营。  
踏沙夜马细，吹雨晓笳清。正报胡尘灭，桃花汾水生。  
  
卷813_47  【送灵武李侍御】无可  
灵州天一涯，幕客似还家。地得江南壤，程分碛里砂。  
禁盐调上味，麦穗结秋花。前席因筹画，清吟塞日斜。  
  
卷813_48  【冬夜姚侍御宅送李廓少府】无可  
王事圭峰下，将还禁漏馀。偶欢新岁近，惜别后期疏。  
雪罢见来吏，川昏聊整车。独吟多暇日，应寄柏台书。  
  
卷813_49  【送喻凫及第归阳羡】无可  
姓字载科名，无过子最荣。宗中初及第，江上觐难兄。  
月向波涛没，茶连洞壑生。石桥高思在，且为看东坑。  
  
卷813_50  【送沅江宋明府即开府璟之孙】无可  
初闻从事日，鄂渚动芳菲。一遂钧衡荐，今为长吏归。  
人临沅水望，雁映楚山飞。唯有传声政，家风重发挥。  
  
卷813_51  【送薛秀才游河中兼投任郎中留后】无可  
诗古赋纵横，令人畏后生。驾言游禹迹，知己在蒲城。  
日射云烟散，风吹草木荣。孤吟临寇境，莫问请长缨。  
  
卷813_52  【寄姚谏议】无可  
鸣鞭静路尘，籍籍谏垣臣。函疏辞专密，炉香立独亲。  
箧多临水作，窗宿卧云人。危坐开寒纸，灯前起草频。  
  
卷813_53  【大理正任二十和江淹拟古诗二十章寄示】无可  
不啻回青眼，应疑似碧云。风真往哲，雅道滥朝闻。  
活狱威豪右，销时赖典坟。如何经济意，未克致吾君。  
  
卷813_54  【寄殿院薛侍御】无可  
名高意本闲，浮俗自难攀。佐蜀连钱出，朝天獬豸还。  
回翔历清院，弹奏迥离班。休浣通玄旨，留僧昼掩关。  
  
卷813_55  【禅林寺】无可  
台山朝佛陇，胜地绝埃氛。冷色石桥月，素光华顶云。  
远泉和雪溜，幽磬带松闻。终断游方念，炉香继此焚。  

## 全唐诗(下)　卷八百一十四

卷814_1  【奉和裴舍人春日杜城旧事】无可  
早晚辞纶綍，观农下杜西。草新池似镜，麦暖土如泥。  
鹓鹭依川宿，骅骝向野嘶。春来诗更苦，松韵亦含凄。  
  
卷814_2  【酬厉侍御秋中思归树石所居见寄】无可  
三峰居接近，数里蹑云行。深去通仙境，思归厌宦名。  
月从高掌出，泉向乱松鸣。坐石眠霞侣，秋来短褐成。  
  
卷814_3  【奉和段著作山居呈诸同志三首次本韵】无可  
香花怀道侣，巾舄立双童。解印鸳鸿内，抽毫水石中。  
履温行烧地，衣赤动霞风。又似朝天去，诸僧不可同。  
官辞中秘府，疏放野麋齐。偃仰青霄近，登临白日低。  
折腰窥乳窦，定足涉冰溪。染翰挥岚翠，僧名几处题。  
暂收丹陛迹，独往乱山居。入雪知人远，眠云觉俗虚。  
足垂岩顶石，缨濯洞中渠。只见僧酬答，新归绝壑书。  
  
卷814_4  【春日送丽处士归龙山】无可  
爱弟直霜台，家山羡独回。出门时返顾，何日更西来。  
柳亦临关发，花应到越开。渔舟谁伴上，依旧恣沿洄。  
  
卷814_5  【寄兴善寺崔律师】无可  
沐浴前朝像，深秋白发师。从来居此寺，未省有东池。  
幽石丛圭片，孤松动雪枝。顷曾听道话，别起远山思。  
  
卷814_6  【送清散游太白山】无可  
卷经归太白，蹑藓别萝龛。若履浮云上，须看积翠南。  
倚身松入汉，瞑目月离潭。此境堪长往，尘中事可谙。  
  
卷814_7  【冬晚姚谏议宅会送元绪上人归南山】无可  
禅客诗家见，凝寒忽告还。分题回谏笔，留偈在商关。  
盘径缘高雪，闲房在半山。自知麋鹿性，亦欲离人间。  
  
卷814_8  【送契公自桂阳赴南海】无可  
南行登岭首，与俗洗烦埃。磬罢孤舟发，禅移积瘴开。  
中餐湘鸟下，朝讲海人来。莫便将经卷，炎方去不回。  
  
卷814_9  【冬中与诸公会宿姚端公宅，怀永乐殷侍御】无可  
柱史静开筵，所思何地偏。故人为县吏，五老远峰前。  
宾榻寒侵树，公庭夜落泉。会当随假务，一就白云禅。  
  
卷814_10  【同刘秀才宿见赠】无可  
浮云流水心，只是爱山林。共恨多年别，相逢一夜吟。  
既能持苦节，勿谓少知音。忆就西池宿，月圆松竹深。  
  
卷814_11  【官池上】无可  
迥疏城阙内，寒泻出云波。岸广山鱼到，汀闲海鹭过。  
泛沟侵道急，流叶入宫多。移舸浮中沚，清宵彻晓河。  
  
卷814_12  【中秋月】无可  
蟾宜天地静，三五对阶蓂。照耀超诸夜，光芒掩众星。  
影寒池更澈，露冷树销青。枉值中秋半，长乖宿洞庭。  
  
卷814_13  【雪】无可  
松亚竹珊珊，心知万井欢。山明迷旧径，溪满涨新澜。  
客醉瑶台曙，兵防玉塞寒。红楼知有酒，谁肯学袁安。  
  
卷814_14  【宿西岳白石院】无可  
白石上嵌空，寒云西复东。瀑流悬住处，雏鹤失禅中。  
岳壁松多古，坛基雪不通。未能亲近去，拥褐愧相同。  
  
卷814_15  【送僧】无可  
四海无拘系，行心兴自浓。百年三事衲，万里一枝筇。  
夜减当晴影，春消过雪踪。白云深处去，知宿在何峰。  
  
卷814_16  【送赞律师归嵩山（一作清江诗）】无可  
禅意归心急，山深定易安。清贫修道苦，孝友别家难。  
雪路寻溪转，花宫映岳看。到时孤塔暮，松月向人寒。  
  
卷814_17  【春晚喜悟禅师自琉璃上方见过】无可  
琉璃师到城，谈性外诸经。下岭雪霜在，近人林木清。  
苔痕深草履，瀑布滴铜瓶。乐问山中事，宵言彻晓星。  
  
卷814_18  【秋暮与诸文士集宿姚端公所居】无可  
宵清月复圆，共集侍臣筵。独寡区中学，空论树下禅。  
风多秋晚竹，云尽夜深天。此会东西去，堪愁又隔年。  
  
卷814_19  【客中闻从兄岛游蒲绛因寄】无可  
遥遥行李心，苍野入寒深。吟待黄河雪，眠听绛郡砧。  
差期逢缺月，访信出空林。何处孤灯下，只闻嘹唳禽。  
  
卷814_20  【送李长吉之任东井】无可  
江盘栈转虚，候吏拜行车。家世维城后，官资宰邑初。  
市饶黄犊卖，田蹑白云鉏。万里千山路，何因欲寄书。  
  
卷814_21  【宿安国简公院（一作安国寺静居法师故院）】无可  
雨后清凉境，因还欲不回。井甘桐有露，竹迸地多苔。  
幡映宫墙动，香从御苑来。青龙旧经疏，寥落有谁开。  
  
卷814_22  【京口别崔固】无可  
积雨晴时近，西风叶满泉。相逢嵩岳客，共听楚城蝉。  
宿馆横秋岛，归帆张远田。别君还寂寞，不似剡中年。  
  
卷814_23  【中秋夜陇州徐常侍座中咏月】无可  
陇城秋月满，太守待停歌。与鹤来松杪，开烟出海波。  
气笼星欲尽，光满露初多。若遣山僧说，高明不可过。  
  
卷814_24  【中秋江驿示韦益】无可  
莫惜三更坐，难销万里情。同看一片月，俱在广州城。  
泪逐金波满，魂随夜鹊惊。支颐乡思断，无语到鸡鸣。  
  
卷814_25  【中秋台看月】无可  
海雨洗烟埃，月从空碧来。水光笼草树，练影挂楼台。  
皓耀迷鲸口，晶荧失蚌胎。宵分凭栏望，应合见蓬莱。  
  
卷814_26  【中秋夜南楼寄友人】无可  
海月出白浪，湖光射高楼。朗吟无绿酒，贱价买清秋。  
气冷鱼龙寂，轮高星汉幽。他乡此夜客，对酌经多愁。  
  
卷814_27  【吊从兄岛】无可  
尽日叹沉沦，孤高碣石人。诗名从盖代，谪宦竟终身。  
蜀集重编否，巴仪薄葬新。青门临旧卷，欲见永无因。  
  
卷814_28  【题崔驸马林亭】无可  
宫花野药半相和，藤蔓参差惜不科。纤草连门留径细，  
高楼出树见山多。洞中避暑青苔满，池上吟诗白鸟过。  
更买太湖千片石，叠成云顶绿嵾峨。  
  
卷814_29  【送韩校书赴江西】无可  
车马东门别，扬帆过楚津。花繁期到幕，雪在已离秦。  
吟落江沙月，行飞驿骑尘。猿声孤岛雨，草色五湖春。  
折苇鸣风岸，遥烟起暮蘋。鄱江连郡府，高兴寄何人。  
  
卷814_30  【送姚中丞赴陕州】无可  
二陕周分地，恩除左掖臣。门阑开幕重，枪甲下天新。  
夹道行霜骑，迎风满草人。河流银汉水，城赛铁牛神。  
意气思高谢，依违许上陈。何妨向红旆，自与白云亲。  
  
卷814_31  【送李使君赴琼州兼五州招讨使】无可  
分竹雄兼使，南方到海行。临门双旆引，隔岭五州迎。  
猿鹤同枝宿，兰蕉夹道生。云垂前骑失，山豁去帆轻。  
雨雾蒸秋岸，浪涛震夜城。政闲开迥阁，欹枕岛风清。  
  
卷814_32  【送姚明府赴招义县】无可  
濠梁古县城，结束赴王程。道路携家去，波涛隔月行。  
车临芳草下，吏踏落花迎。暮郭山遥见，春洲鸟不惊。  
风烟谯国远，桑柘楚田平。何以书能化，长淮彻海清。  
  
卷814_33  【送杜司马再游蜀中】无可  
为客应非愿，愁成欲别时。还游蜀国去，不惜杜陵期。  
剑水啼猿在，关林转栈迟。日光低峡口，雨势出蛾眉。  
山迥逢残角，云开识远夷。勿令双鬓发，并向锦城衰。  
  
卷814_34  【赠王将军】无可  
勋高绝少年，分卫玉阶前。雄勇明王重，温恭执友贤。  
功书唐史满，名到虏庭偏。剑彩浮龙影，衣香袭御烟。  
搜书秋霁阁，走马夕阳田。急兔投深草，瞋鹰下半天。  
野人盈邸第，朝客醉盘筵。位在将军列，官随宪府迁。  
刻心思报国，吁气欲开边。选帅如公议，须知少比肩。  
  
卷814_35  【寄羽林卢大夫将军】无可  
将军直禁闱，绣服耀金羁。羽卫九天静，英豪四塞知。  
望云回朔雁，隔水射宫麋。旧国无归思，秋堂梦战时。  
门风荀氏敌，剑艺霍家推。计日旌旄下，萧萧万马随。  
  
卷814_36  【书事寄万年厉员外】无可  
帝城皆剧县，令尹美居东。遂拜赵张下，暂离星象中。  
拥归从北阙，送上动南宫。举起盆中日，驱行草上风。  
不惊卢犬吠，渐见夏台空。紫禁黄山绕，沧溟素浐通。  
封疆亲日月，邑里出王公。逐盗千门启，兴祥五稼丰。  
胥徒迎晓集，赋税共秋终。条教关天道，歌谣入圣聪。  
土膏寒麦覆，人海昼尘蒙。廨宇松连翠，朝街日散红。  
文场新桂茂，粉署旧兰崇。留客把盈爵，抽毫咏早鸿。  
前驺潘岳贵，故里邵平穷。劝隐莲峰久，期耕树谷同。  
凫飞将去叶，剑气尚埋丰。何必华阴土，方垂拂拭功。  
  
卷814_37  【小雪】无可  
片片互玲珑，飞扬玉漏终。乍微全满地，渐密更无风。  
集物圆方别，连云远近同。作膏凝瘠土，呈瑞下深宫。  
气射重衣透，花窥小隙通。飘秦增旧岭，发汉揽长空。  
迥冒巢松鹤，孤鸣穴岛虫。过三知腊尽，盈尺贺年丰。  
委积休闻竹，稀疏渐见鸿。盖沙资澶漫，洒海助冲融。  
草木潜加润，山河更益雄。因知天地力，覆育有全功。  
  
卷814_38  【和宾客相国咏雪诗】无可  
近腊千岩白，迎春四气催。云阴连海起，风急度山来。  
尽日隋堤絮，经冬越岭梅。艳疑歌处散，轻似舞时回。  
道蕴诗传丽，相如赋骋才。霁添松筱媚，寒积蕙兰猜。  
暗涨宫池水，平封辇路埃。烛龙初照耀，巢鹤乍裴回。  
檐日琼先挂，墙风粉旋摧。五门环玉垒，双阙对瑶台。  
绮席陵寒坐，珠帘远曙开。灵芝霜下秀，仙桂月中栽。  
卷幌书千帙，援琴酒百杯。垂休编太史，呈瑞表中台。  
皓夜迷三径，浮光彻九垓。兹辰是丰岁，歌咏属良哉。  
  
卷814_39  【中秋夜君山脚下看月】无可  
汹涌吹苍雾，朦朣吐玉盘。雨师清滓秽，川后扫波澜。  
气射繁星灭，光笼八表寒。来驱云涨晚，路上碧霄宽。  
熠耀游何在，蟾蜍食渐难。棹飞银电碎，林映白虹攒。  
水魄连空合，霜辉压树干。夜深高不动，天下仰头看。  
  
卷814_40  【哭张籍司业】无可  
先生抱衰疾，不起茂陵间。夕临诸孤少，荒居吊客还。  
遗文禅东岳，留语葬乡山。多雨铭旌故，残灯素帐闲。  
乐章谁与集，垄树即堪攀。神理今难问，予将叫帝关。  
  
卷814_41  【寄题庐山二林寺】无可  
庐岳东南秀，香花惠远踪。名齐松岭峻，气比沃州浓。  
积岫连何处，幽崖越几重。双流湓隐隐，九派棹憧憧。  
山限东西寺，林交旦暮钟。半天倾瀑溜，数郡见炉峰。  
岩并金绳道，潭分玉像容。江微匡俗路，日杲晋朝松。  
棕径新苞拆，梅篱故叶壅。岚光生叠砌，霞焰发高墉。  
窗籁虚闻狖，庭烟黑过龙。定僧仙峤起，逋客虎溪逢。  
濩落垂杨户，荒凉种杏封。塔留红舍利，池吐白芙蓉。  
画壁披云见，禅衣对鹤缝。喧经泉滴沥，没履草丰茸。  
翠窦欹攀乳，苔桥侧杖筇。探奇盈梦想，搜峭涤心胸。  
冥奥终难尽，登临惜未从。上方薇蕨满，归去养乖慵。  
  
卷814_42  【御沟水】无可  
鉴禁疏云数道开，垂风岸柳拂青苔。  
银波玉沫空池去，曾历千岩万壑来。  
  
卷814_43  【中秋月彩如昼，寄上南海从翁侍御】无可  
海静天高景气殊，鲸睛失彩蚌潜珠。  
不知今夜越台上，望见瀛洲方丈无。  

## 全唐诗(下)　卷八百一十五

卷815_1  【奉酬于中丞使君郡斋卧病见示一首】皎然  
宿昔祖师教，了空无不可。枯槁未死身，理心寄行坐。  
仁公施春令，和风来泽我。生成一草木，大道无负荷。  
论入空王室，明月开心胸。性起妙不染，心行寂无踪。  
若非禅中侣，君为雷次宗。比闻朝端名，今贻郡斋作。  
真思凝瑶瑟，高情属云鹤。抉得骊龙珠，光彩曜掌握。  
若作诗中友，君为谢康乐。盘薄西山气，贮在君子衿。  
澄澹秋水影，用为字人心。群物如凫鹥，游翱爱清深。  
格居第一品，高步凌前躅。精义究天人，四坐听不足。  
伊昔柳太守，曾赏汀洲蘋。如何五百年，重见江南春。  
公每省往事，咏歌怀昔辰。以兹得高卧，任物化自淳。  
还因访禅隐，知有雪山人。  
  
卷815_2  【赠李中丞洪一首】皎然  
深沈阃外略，奕世当荣寄。地裂大将封，家传介珪瑞。  
至今漳河俗，犹受仁人赐。公初镇惟邢，决胜无精兵。  
重围逼大敌，六月守孤城。政用仁恕立，恩由赏罚明。  
遂令麾下士，感德不顾生。于时闻王师，诸将兵颇黩。  
天子狩南汉，烟尘满函谷。纯臣独耿介，下士多反覆。  
明公仗忠节，一言感万夫。物性如蒺藜，化作春兰敷。  
见说金被烁，终期玉有瑜。移官万里道，君子情何如。  
伊昔避事心，乃是方袍客。顿了空王旨，仍高致君策。  
安知七十年，一朝值宗伯。言如及清风，醒然开我怀。  
宴息与游乐，不将衣褐乖。海底取明月，鲸波不可度。  
上有巨蟒吞，下有毒龙护。一与吾师言，乃于中心悟。  
咄哉冥冥子，胡为自尘污。  
  
卷815_3  【杼山禅居寄赠东溪吴处士冯一首】皎然  
青云何润泽，下有贤人隐。路入菱湖深，迹与黄鹤近。  
野风吹白芷，山月摇清轸。诗祖吴叔庠，致君名不尽。  
身当青山秀，文体多郢声。澄澈湘水碧，泬寥楚山青。  
时人格不同，至今罕知名。昔贤敦师友，此道君独行。  
既得庐霍趣，乃高雷远情。别时春风多，扫尽雪山雪。  
为君中夜起，孤坐石上月。悠然遗尘想，邈矣达性说。  
故人不在兹，幽桂惜未结。  
  
卷815_4  【妙喜寺高房期灵澈上人不至，重招之一首】皎然  
晨起峰顶心，怀人望空碧。扫雪开寺门，洒水净僧席。  
言笑形外阻，风仪想中觌。驰心惊叶动，倾耳闻泉滴。  
岂虑咆虎逢，乍疑崩湍隔。前期或不顾，知尔隳常格。  
如今谁山下，秋霖步淅沥。吾亦聊自得，行禅荷轻策。  
松声畅幽情，山意导遐迹。举目无世人，题诗足奇石。  
贫山何所有，特此邀来客。  
  
卷815_5  【奉和薛员外谊赠汤评事衡反招隐之迹兼见寄十二韵】皎然  
喜友称高儒，旷怀美无度。近为东田诱，遂耽西山趣。  
庭有介隐心，得无云泉误。府公中司贵，频贻咫尺素。  
郡佐仙省高，亦赠琼瑶句。诮兹长往志，纡彼独游步。  
禅子方外期，梦想山中路。艰难亲稼穑，晨夕苦烟雾。  
曷若孟尝门，日荣国士遇。铿锵聆绮瑟，攀折迩琼树。  
幽践随鹿麋，久期怨蟾兔。情同不系舟，有迹道所恶。  
  
卷815_6  【答黎士曹黎生前适越后之楚】皎然  
楚木纷如麻，高松自孤直。愿得苦寒枝，与君比颜色。  
故乡眇天末，羁旅沧江隅。委质在忠信，苦心无变渝。  
何繇表名义，赠君金辘轳。何以美知才，投我悬黎珠。  
遽为千里别，南风思越绝。爱君随海鸥，倚棹宿沙月。  
不栖恶木上，肯蹈巴蛇穴。一上萧然峰，拟踪幽人辙。  
晨兴独西望，郢水期溯沿。夜到洞庭月，秋经云梦天。  
黎生知吾道，此地不潸然。欲寄楚人住，学拏渔子船。  
奈何北风至，搅我窗中弦。游子动归思，江蓠亦绵绵。  
箧中封禅书，欲献无由缘。岂乏晨风翼，翻飞到日边。  
  
卷815_7  【答豆卢次方】皎然  
吾爱道交论，为高贵世名。昔称柴桑令，今闻豆卢生。  
彼生清淮气，独钟文中彩。近作公宴诗，如逢何柳在。  
吾用古人耳，采君四坐珍。贤士胜朝晖，温温无冬春。  
朝晖烁我肌，贤士清我神。微尔与云鹄，幽怀何由申。  
别来秋风至，独坐楚山碧。高月当清冥，禅心正寂历。  
增波徒相骇，人远情不隔。有书遗琼什，以代貂襜褕。  
风教凌越绝，声名掩吴趋。悬璧安可酬，徙倚还踟蹰。  
  
卷815_8  【答苏州韦应物郎中】皎然  
诗教殆沦缺，庸音互相倾。忽观风骚韵，会我夙昔情。  
荡漾学海资，郁为诗人英。格将寒松高，气与秋江清。  
何必邺中作，可为千载程。受辞分虎竹，万里临江城。  
到日扫烦政，况今休黩兵。应怜禅家子，林下寂无营。  
迹隳世上华，心得道中精。脱略文字累，免为外物撄。  
书衣流埃积，砚石驳藓生。恨未识君子，空传手中琼。  
安可诱我性，始愿愆素诚。为无鸑鷟音，继公云和笙。  
吟之向禅薮，反愧幽松声。  
  
卷815_9  【答郑方回】皎然  
独禅外念入，中夜不成定。顾我憔悴容，泽君阳春咏。  
词贞思且逸，琼彩何晖映。如聆云和音，况睹声名盛。  
琴语掩为闻，山心声宜听。是时寒光澈，万境澄以净。  
高秋日月清，中气天地正。远情偶兹夕，道用增寥夐。  
思君处虚空，一操不可更。时美城北徐，家承谷口郑。  
轩车未有辙，蒿兰且同径。庄生诫近名，夫子罕言命。  
是以耕楚田，旷然殊独行。萎蕤鸾凤彩，特达珪璋性。  
通隐嘉黄绮，高儒重荀孟。世污我未起，道蹇吾犹病。  
逸翮思冥冥，潜鳞乐游泳。宗师许学外，恨不逢孔圣。  
说诗迷颓靡，偶俗伤趋竞。此道谁共诠，因君情欲罄。  
  
卷815_10  【答俞校书冬夜】皎然  
夜闲禅用精，空界亦清迥。子真仙曹吏，好我如宗炳。  
一宿觌幽胜，形清烦虑屏。新声殊激楚，丽句同歌郢。  
遗此感予怀，沈吟忘夕永。月彩散瑶碧，示君禅中境。  
真思在杳冥，浮念寄形影。遥得四明心，何须蹈岑岭。  
诗情聊作用，空性惟寂静。若许林下期，看君辞簿领。  
  
卷815_11  【妙喜寺达公禅斋寄李司直公孙、房都曹德裕…四十二韵】皎然  
我祖传六经，精义思朝彻。方舟颇周览，逸书亦备阅。  
墨家伤刻薄，儒氏知优劣。弱植庶可凋，苦心未尝辍。  
中年慕仙术，永愿传其诀。岁驻若木景，日餐琼禾屑。  
婵娟羡门子，斯语岂徒设。天上生白榆，葳蕤信好折。  
实可反柔颜，花堪养玄发。求之性分外，业弃金亦竭。  
药化成白云，形凋辞素穴。一闻西天旨，初禅已无热。  
涓子非我宗，然公有真诀。却寻丘壑趣，始与缨绂别。  
野饭敌膏粱，山楹代藻棁。与君北岩侣，游寓日常昳。  
静对春谷泉，晴披阳林雪。境清觉神王，道胜知机灭。  
诣寂长杳冥，忘归暂采撷。物生岂有心，丽容俟予别。  
桂子何蓂苓，琪葩亦皎洁。此木生意高，亦与众芳列。  
赏墨识屡换，省躬悟弥切。微尚若不亏，足以全吾节。  
北风吹蕙带，萧寥闻蜻蛚。宿昔庐峰期，流芳已再歇。  
不有清屏鉴，使我商弦绝。愿寄千里心，月高不可掇。  
优游邦之直，远矣踵前烈。立俗忘毁誉，遇物遗巧拙。  
真气独翛然，轩裳讵能绁。都曹风韵整，纲纪信明决。  
于交必倾写，立行岂矜伐。政与清渭同，分流自澄澈。  
裴侯资亮直，中诚岂徒说。比明义，清士愿交结。  
温温躬珪彩，终始声不缺。颜生炯介士，有志不可越。  
仗义冒险难，持操去淄涅。世论高二贤，贤贤继前哲。  
四子遭明盛，裒然皆秀杰。理名虽殊迹，悟道宁异辙。  
爱尔竹柏姿，为予寒不折。  
  
卷815_12  【遥酬袁使君高春暮行县，过报德寺见怀】皎然  
江春行求瘼，偶与真境期。见说三陵下，前朝开佛祠。  
停舟仰丽刹，绣组发香墀。咫尺空界色，天人花落时。  
盛游限羸疾，悚踊瞻旌旗。峰翠羡闲步，松声入遥思。  
素高淮阳理，况负东山姿。迨此一登览，深情见新诗。  
  
卷815_13  【冬日遥和卢使君幼平、綦毋居士游法华寺高顶临湖亭】皎然  
仁坊标绝境，廉守蹑高踪。天晓才分刹，风传欲尽钟。  
城中归路远，湖上碧山重。水照千花界，云开七叶峰。  
寒芳艾绶满，空翠白纶浓。逸韵知难继，佳游恨不逢。  
仍闻抚禅石，为我久从容。  
  
卷815_14  【秋日遥和卢使君游何山寺宿敡上人房论涅槃经义】皎然  
江郡当秋景，期将道者同。迹高怜竹寺，夜静赏莲宫。  
古磬清霜下，寒山晓月中。诗情缘境发，法性寄筌空。  
翻译推南本，何人继谢公。  
  
卷815_15  【酬秦山人系题赠】皎然  
出斋步杉影，手自开禅扉。花满不污地，云多从触衣。  
思山石藓净，款客露葵肥。果得宗居士，论心到极微。  
  
卷815_16  【奉酬袁使君高寺院新亭对雨（其亭即使君所创）】皎然  
兹亭迹素浅，胜事并随公。法界飘香雨，禅窗洒竹风。  
浮烟披夕景，高鹤下秋空。冥寂四山久，宁期此会同。  
  
卷815_17  【奉酬颜使君真卿见过郭中寺寺无山水之赏…以答焉】皎然  
州西柳家寺，禅舍隐人间。证性轻观水，栖心不买山。  
履声知客贵，云影悟身闲。彦会前贤事，方今可得攀。  
  
卷815_18  【酬乌程杨明府华雨后小亭对月见呈】皎然  
夜凉喜无讼，霁色摇闲情。暑退不因雨，陶家风自清。  
凝弦停片景，发咏静秋声。何事禅中隐，诗题忽记名。  
  
卷815_19  【自苏州访医回酬卢士关判官见赠】皎然  
寻医初疾理，忽忆故山云。远访桑公子，还依柳使君。  
周旋承惠爱，佩服比兰薰。从事因高唱，秋风起处闻。  
  
卷815_20  【题沈道士新亭】皎然  
何处好攀跻，新亭俯旧溪。坐中千里近，檐下四山低。  
小浦依林曲，回塘绕郭西。桃花春满地，归路莫相迷。  
  
卷815_21  【送卢仲舒移家海陵】皎然  
世故多离散，东西不可嗟。小秦非本国，楚塞复移家。  
海岛无邻里，盐居少物华。山中吟夜月，相送在天涯。  
  
卷815_22  【陪卢使君登楼送方巨之还京】皎然  
万里汀洲上，东楼欲别离。春风潮水漫，正月柳条寒。  
旅逸逢渔浦，清高爱鸟冠。云山宁不起，今日向长安。  
  
卷815_23  【同裴录事楼上望】皎然  
退食高楼上，湖山向晚晴。桐花落万井，月影出重城。  
水竹凉风起，帘帏暑气清。萧萧独无事，因见莅人情。  
  
卷815_24  【寓兴】皎然  
天下生白榆，白榆直上连天根。高枝不知几万丈，  
世人仰望徒攀援。谁能上天采其子，种向人间笑桃李。  
因问老仙求种法，老仙咍我愚不答。始知此道无所成，  
还如瞽夫学长生。  
  
卷815_25  【寄常一上人】皎然  
雁塞五山临汗漫，云州一路出青冥。  
何因请住嘉祥寺，内史新修湖上亭。  
  
卷815_26  【送秘上人游京】皎然  
共君方异路，山伴与谁同。日冷行人少，时清古镇空。  
暖瓶和雪水，鸣锡带江风。撩乱终南色，遥应入梦中。  
  
卷815_27  【赋得啼猿送客】皎然  
万里巴江外，三声月峡深。何年有此路，几客共沾襟。  
断壁分垂影，流泉入苦吟。凄凉离别后，闻此更伤心。  
  
卷815_28  【南楼望月】皎然  
夜月家家望，亭亭爱此楼。纤云溪上断，疏柳影中秋。  
渐映千峰出，遥分万派流。关山谁复见，应独起边愁。  
  
卷815_29  【寻陆鸿渐不遇】皎然  
移家虽带郭，野径入桑麻。近种篱边菊，秋来未著花。  
扣门无犬吠，欲去问西家。报道山中去，归时每日斜。  
  
卷815_30  【怀旧山（一作沧浩诗，题云留别嘉兴知己）】皎然  
一坐西林寺，从来未下山。不因寻长者，无事到人间。  
宿雨愁为客，寒花笑未还。空怀旧山月，童子念经闲。  
  
卷815_31  【宿吴匡山破寺】皎然  
双峰百战后，真界满尘埃。蔓草缘空壁，悲风起故台。  
野花寒更发，山月暝还来。何事池中水，东流独不回。  
  
卷815_32  【九月十日】皎然  
爱杀柴桑隐，名溪近讼庭。扫沙开野步，摇舸出闲汀。  
宿简邀诗伴，馀花在酒瓶。悠然南望意，自有岘山情。  
  
卷815_33  【秋晚宿破山寺】皎然  
秋风落叶满空山，古寺残灯石壁间。  
昔日经行人去尽，寒云夜夜自飞还。  
  
卷815_34  【青阳上人院说金陵故事】皎然  
君说南朝全盛日，秣陵才子更多人。  
千年秋色古池馆，谁见齐王西邸春。  
  
卷815_35  【送僧之京师】皎然  
绵绵渺渺楚云繁，万里西归望国门。  
禅子初心易凄断，秋风莫上少陵原。  
  
卷815_36  【送许丞还洛阳】皎然  
剡茗情来亦好斟，空门一别肯沾襟。  
悲风不动罢瑶轸，忘却洛阳归客心。  
  
卷815_37  【题湖上草堂】皎然  
山居不买剡中山，湖上千峰处处闲。  
芳草白云留我住，世人何事得相关。  
  
卷815_38  【酬李司直纵诸公冬日游妙喜寺题照、昱二上人房…述】皎然  
达贤贵贞隐，常惧迹不灭。遂与永公期，遗身坐林樾。  
华轩何辚辚，为我到幽绝。心境寒草花，空门青山月。  
潘生独不见，清景屡盈缺。林下常寂寥，人间自离别。  
何时解轻佩，来税丘中辙。  
  
卷815_39  【赠乌程李明府伯宜、沈兵曹仲昌】皎然  
水国苦凋瘵，东皋岂遗黍。云阴无尽时，日出常带雨。  
昨夜西溪涨，扁舟入檐庑。野人同鸟巢，暴客若蜂聚。  
岁晏无斗粟，寄身欲何所。空羡鸾鹤姿，翩翩自轻举。  
  
卷815_40  【奉酬颜使君真卿、王员外圆宿寺兼送员外使回】皎然  
鲁公邀省客，贫寺人过少。锦帐惟野花，竹屏有窗筱。  
朝行石色净，夜听泉声小。释事情已高，依禅境无扰。  
超遥长路首，怅望空林杪。离思从此生，还将此心了。  
  
卷815_41  【杼山上峰和颜使君真卿、袁侍御五韵赋得印字…之会】皎然  
道情寄远岳，放旷临千仞。香路延绛驺，华泉写金印。  
日欹诸天近，雨过三华润。留客云外心，忘机松中韵。  
灵嘉早晚期，为布东山信。  
  
卷815_42  【同薛员外谊喜雨诗兼上杨使君】皎然  
积旱忽飞澍，烝民心亦倾。郊云不待族，雨色飞江城。  
燋稼濯又发，败荷滋更荣。时随雾縠重，乍集柳丝轻。  
一宿恐鱼飞，数朝征鹳鸣。毒暑澄为冷，高尘涤还清。  
乃知阴骘数，制在造化情。及此接欢贺，临风闻颂声。  
  
卷815_43  【南湖春泛有客自北至说友人岑元…叙相思之志以寄焉】皎然  
故人隔楚水，日夕望芳洲。春草思眇眇，征云暮悠悠。  
心期无形影，迹旷成阻修。有客江上至，知君佐雄州。  
铿锵佩苍玉，躞蹀驱绛驺。伊昔中峰心，从来非此流。  
资予长生诀，希彼高山俦。此情今如何，宿昔师吾谋。  
别年谒禅老，更添石室筹。深见人间世，飘如水上沤。  
蝉号齐王邸，月苦隋帝楼。声华尽冥寞，麋鹿徒呦呦。  
我有一字教，坐然遗此忧。何烦脱珪组，不用辞王侯。  
只在名位中，空门兼可游。  
  
卷815_44  【同薛员外谊久旱感怀寄兼呈上杨使君】皎然  
皇天鉴不昧，愐想何亢极。丝雨久愆期，绮霞徒相惑。  
阴云舒又卷，濯枝安可得。涸井不累瓶，干溪一凭轼。  
赤地芳草死，飙尘惊四塞。戎冠夜刺闺，民荒岁伤国。  
赖以王猷盛，中原无凶慝。杨公当此晨，省灾常旰食。  
独感下堂雨，偏嘉越境域。秋郊天根见，我疆看稼穑。  
请回云汉诗，为君歌乐职。  
  
卷815_45  【兵后早春登故鄣南楼望昆山寺白鹤观示清道人并沈道士】皎然  
新阳故楼上，眇眇伤遐眷。违世情易忘，羁时得无倦。  
春归华柳发，世故陵谷变。扰扰陌上心，悠悠梦中见。  
苍林有灵境，杳映遥可羡。春日倚东峰，华泉落西甸。  
钟声在空碧，幡影摇葱蒨。缅想山中人，神期如会面。  
别离芳月积，岐路浮云偏。正□入空门，仙君依苦县。  
隳形舍簪绂，烹玉思精炼。事外宜我心，人间岂予恋。  
身遗世自薄，道胜名必贱。耳目何所娱，白云与黄卷。  
  
卷815_46  【酬乌程杨明府华将赴渭北对月见怀】皎然  
释印及秋夜，身闲境亦清。风襟自潇洒，月意何高明。  
闻说武安君，万里驱妖精。开府集秀士，先招士林英。  
晋家用元凯，亦是鲁诸生。北望抚长剑，感君知已行。  
边尘昏玉帐，杀气凝金镫。大敌折齐俎，一书下聊城。  
翻飞青云路，宿昔沧洲情。  
  
卷815_47  【酬邢端公济春日苏台有呈袁州李使君…辛阳王三侍御】皎然  
大贤当佐世，尧时难退身。如何丹霄侣，却在沧江滨。  
柳色变又遍，莺声闻亦频。赖逢宜春守，共赏南湖春。  
营道知止足，饰躬无缁磷。家将诗流近，迹与禅僧亲。  
放旷临海门，翱翔望云津。虽高空王说，不久山中人。  
  
卷815_48  【奉和裴使君清春夜南堂听陈山人弹白雪】皎然  
春宵凝丽思，闲坐开南围。郢客弹白雪，纷纶发金徽。  
散从天上至，集向琼台飞。弦上凝飒飒，虚中想霏霏。  
通幽鬼神骇，合道精鉴稀。变态风更入，含情月初归。  
方知阮太守，一听识其微。  
  
卷815_49  【答孟秀才】皎然  
羸疾依小院，空闲趣自深。蹑苔怜静色，扫树共芳阴。  
物外好风至，意中佳客寻。虚名谁欲累，世事我无心。  
投赠荷君芷，馨香满幽襟。  
  
卷815_50  【酬崔侍御见赠】皎然  
买得东山后，逢君小隐时。五湖游不厌，柏署迹如遗。  
市隐何妨道，禅栖不废诗。与君为此说，长破小乘疑。  
  
卷815_51  【赠柳喜得嵩山法门自号嵩山老（一作赠柳先生）】皎然  
一见嵩山老，吾生恨太迟。问君年几许，曾出上皇时。  
  
卷815_52  【酬李补阙纾】皎然  
不住东林寺，云泉处处行。近臣那得识，禅客本无名。  
  
卷815_53  【湖南兰若示大乘诸公】皎然  
未到无为岸，空怜不系舟。东山白云意，岁晚尚悠悠。  
  
卷815_54  【兵后经永安法空寺寄悟禅师（其寺贼所焚）】皎然  
常说人间法自空，何言出世法还同。微踪旧是香林下，  
馀烬今成火宅中。后夜池心生素月，春天树色起悲风。  
吾知世代相看尽，谁悟浮生似影公。  
  
卷815_55  【春日杼山寄赠李员外纵】皎然  
南山唯与北山邻，古树连拳伴我身。黄鹤有心多不住，  
白云无事独相亲。闲持竹锡深看水，懒系麻衣出见人。  
欲掇幽芳聊赠远，郎官那赏石门春。  
  
卷815_56  【酬秦山人赠别二首】皎然  
知君高隐占贤星，卷叶时时注佛经。姓被名公题旧里，  
诗将丽句号新亭。来观新月依清室，欲漱香泉护触瓶。  
我有主人江太守，如何相伴住禅灵。  
谁知卧病不妨禅，迹寄诗流性似偏。叶示黄金童子爱，  
书题青字古人传。时高独鹤来云外，每羡闲花在眼前。  
对此留君还欲别，应思石de访春泉。  
  
卷815_57  【山居示灵澈上人】皎然  
晴明路出山初暖，行踏春芜看茗归。乍削柳枝聊代札，  
时窥云影学裁衣。身闲始觉隳名是，心了方知苦行非。  
外物寂中谁似我，松声草色共无机。  
  
卷815_58  【遥和康录事李侍御萼小寒食夜重集康氏园林】皎然  
习家寒食会何频，应恐流芳不待人。已爱治书诗句逸，  
更闻从事酒名新。庭芜暗积承双履，林花雷飞洒幅巾。  
谁见柰园时节共，还持绿茗赏残春。  
  
卷815_59  【释裴循春愁】皎然  
蝶舞莺歌喜岁芳，柳丝袅袅蕙带长。  
江南春色共君有，何事君心独自伤。  
  
卷815_60  【西白溪期裴方舟不至】皎然  
望君不见复何情，野草闲云处处生。  
应向秦时武陵路，花间寂历一人行。  
  
卷815_61  【劳山忆栖霞寺道素上人久期不至】皎然  
远寺萧萧独坐心，山情自得趣何深。泉声稍滴芙蓉漏，  
月影才分鹦鹉林。满地云轻长碍屣，绕松风近每吹襟。  
贪闲不记前心偈，念别聊为出世吟。更待花开遍山雪，  
山山相似若为寻。  
  
卷815_62  【酬秦山人出山见呈】皎然  
手携酒榼共书帏，回语长松我即归。  
若是出山机已息，岭云何事背君飞。  
  
卷815_63  【酬秦山人见寻】皎然  
左右香童不识君，担簦访我领鸥群。  
山僧待客无俗物，唯有窗前片碧云。  
  
卷815_64  【宿法华寺简灵澈上人】皎然  
至道无机但杳冥，孤灯寒竹自青荧。  
不知何处小乘客，一夜风来闻诵经。  
  
卷815_65  【潜别离】皎然  
乌头虽黑白有时，唯有潜离与暗别，彼此甘心无后期。  

## 全唐诗(下)　卷八百一十六

卷816_1  【奉酬袁使君高春游鶺鴒峰兰若见怀】皎然  
鶺鴒中峰近，高奇古人遗。常欲乞此地，养松挂藤丝。  
昨闻双旌出，一川花满时。恨无翔云步，远赴关山期。  
跻险与谁赏，折芳应自怡。遥知忘归趣，喜得春景迟。  
已见郢人唱，新题石门诗。  
  
卷816_2  【答裴济从事】皎然  
迟迟云鹤意，奋翅知有期。三秉纲纪局，累登清白资。  
应怀青塘居，蕙草没前墀。旧月照秋水，废田留故陂。  
至今高风在，为君吹桂枝。昨逢洞庭客，果得故人诗。  
何异王内史，来招道林师。欲携山侣出，难与白云辞。  
  
卷816_3  【白云上人精舍寻杼山禅师兼示崔子向何山道上人】皎然  
望远涉寒水，怀人在幽境。为高皎皎姿，及爱苍苍岭。  
果见栖禅子，潺湲灌真顶。积疑一念破，澄息万缘静。  
世事花上尘，惠心空中境。清闲诱我性，遂使肠虑屏。  
许共林客游，欲从山王请。木栖无名树，水汲忘机井。  
持此一日高，未肯谢箕颍。夕霁山态好，空月生俄顷。  
识妙聆细泉，悟深涤清茗。此心谁得失，笑向西林永。  
  
卷816_4  【酬薛员外谊苦热行见寄】皎然  
六月金数伏，兹辰日在庚。炎曦烁肌肤，毒雾昏性情。  
安得奋轻翮，超遥出云征。不知天地心，如何匠生成。  
火德烧百卉，瑶草不及荣。省客当此时，忽贻怀中琼。  
捧玩烦袂涤，啸歌美风生。迟君佐元气，调使四序平。  
中令霜不祓，大馀气常贞。江南诗骚客，休吟苦热行。  
  
卷816_5  【采实心竹杖寄赠李萼侍御】皎然  
竹杖裁碧鲜，步林赏高直。实心去内矫，全节无外饰。  
行药聊自持，扶危资尔力。初生在榛莽，孤秀岂封殖。  
干雪不死枝，赠君期君识。  
  
卷816_6  【酬薛员外谊见戏一首】皎然  
方知正始作，丽掩碧云诗。文彩盈怀袖，风规发咏思。  
遗弓逢大敌，摩垒怯偏师。频有移书让，多惭系组迟。  
浅才迂且拙，虚誉喜还疑。犹倚披沙鉴，长歌向子期。  
  
卷816_7  【奉酬李中丞洪湖州西亭即事见寄兼呈吴冯处士…长史】皎然  
爱君溪上住，迟月开前扃。山火照书卷，野风吹酒瓶。  
为谁留此物，意在眼中青。樵子逗烟墅，渔翁宿沙汀。  
主人非楚客，莫谩讥独醒。宿昔邢城功，道高心已冥。  
贪将到处士，放醉乌家亭。  
  
卷816_8  【苕溪草堂自大历三年夏新营洎秋及春…四十三韵】皎然  
万虑皆可遗，爱山情不易。自从东溪住，始与人群隔。  
应物非宿心，遗身是吾策。先民崆峒子，沦景事金液。  
绮里犹近名，於陵未泯迹。吾师逆流教，禅隐殊古昔。  
洗足临潺湲，销声寄松柏。缃荷采堪服，柔草持可席。  
道心制野猿，法语授幽客。境净万象真，寄目皆有益。  
原上无情花，山中听经石。竹生自萧散，云性常洁白。  
却见羁世人，远高摩霄翮。达贤观此意，烦想遂冰蘖。  
伊予战苦胜，览境情不溺。智以动念昏，功由无心积。  
形骸尔何有，生死谁所戚。为与胜悟冥，不忧颓龄迫。  
春风自骀荡，禅地常阒寂。掷札成柳枝，溉瓶养泉脉。  
道人知止足，盥漱聊自适。学外见古贤，颇令我心惕。  
眇绵云官世，梦幻羽陵籍。鬼箓徒相矜，九原谁家宅。  
俗情封浅近，至理昧尧跖。蹈善嗟沈冥，履仁伤堙厄。  
匠心圣亦尤，攻异天见责。试以慧眼观，斯言谅可觌。  
外事非吾道，忘缘倦所历。中宵废耳目，形静神不役。  
色天夜清迥，花漏时滴沥。东风吹杉梧，幽月到石壁。  
此中一悟心，可与千载敌。故交徒好我，筐中无咫尺。  
潘生入空门，祖师传秘赜。汤子自天德，精诣功不僻。  
放世与成名，两图在所择。吾高鸱夷子，身退无瑕摘。  
吾嘉鲁仲连，功成弃珪璧。二贤兼彼才，晚节何感激。  
不然作山计，改服我下泽。君隳元亮冠，我脱潜师屐。  
倚卧高松根，共逃金闺籍。  
  
卷816_9  【答裴集、阳伯明二贤各垂赠二十韵今以一章用酬两作】皎然  
知音如琼枝，天生为予有。攀折若无阶，何殊天上柳。  
裴生清通嗣，阳子盛德后。诗名比元长，赋体凌延寿。  
珠生骊龙颔，或生灵蛇口。何似双琼章，英英曜吾手。  
白日不可污，清源肯容垢。持此山上心，待君忘情友。  
且伴丘壑赏，未随名宦诱。坐石代琼茵，制荷捐艾绶。  
清宵集我寺，烹茗开禅牖。发论教可垂，正文言不朽。  
白云供诗用，清吹生座右。不嫌逸令醉，莫试仙壶酒。  
皎皎寻阳隐，千年可为偶。一从汉道平，世事无纷纠。  
星文齐七政，天轴明二斗。召士扬弓旌，知君在林薮。  
莫学颍阳子，请师高山叟。出处藩我君，还来会厓阜。  
  
卷816_10  【答豆卢居士春夜游东园见怀】皎然  
春意赏不足，承夕步东园。事表精虑远，月中华木繁。  
开襟寄清景，遐想属空门。安得纚芳屣，看君幽径萱。  
  
卷816_11  【寄崔万芳夔】皎然  
气杀高隼击，惜芳步寒林。风摇苍琅根，霜剪荍y9心。  
归思忽眇眇，佳气亦沉沉。我身岂遐远，如隔湘汉深。  
事迩智莫及，愿乖情不任。迟君忘言侣，一笑开吾襟。  
  
卷816_12  【访朱放山人】皎然  
野人未相识，何处异乡隔。昨逢云阳信，教向云阳觅。  
空闻天上风，飘飖不可觌。应非矍铄翁，或是沧浪客。  
早晚从我游，共携春山策。  
  
卷816_13  【晚冬废溪东寺怀李司直纵】皎然  
废溪无人迹，益见离思深。归来始昨日，恍惚惊岁阴。  
清想属遥夜，圆景当空林。宿昔月未改，何如故人心。  
游从间芳趾，摇落栖寒岑。眇眇湖上别，含情初至今。  
道流安寂寞，世路倦岖嶔。此意欲谁见，怀贤独难任。  
徽声反冥默，夕籁何哀吟。禅念破离梦，吾师诫援琴。  
耿耿已及旦，曷由开此襟。幽期谅未偶，胜境徒自寻。  
安得西归云，因之传素音。  
  
卷816_14  【兵后与故人别，予西上，至今在扬楚，因有是寄】皎然  
日月不相待，思君魂屡惊。草玄寄扬子，作赋得芜城。  
温温独游迹，遥遥相望情。淮上春草歇，楚子秋风生。  
辟士天下尽，君何独屏营。运开应佐世，业就可成名。  
谁借楚山住，年年事耦耕。  
  
卷816_15  【因游支硎寺寄邢端公】皎然  
大厦资多士，抡材得豫章。清门推问望，早岁骋康庄。  
作用方开物，声名久擅场。丹延分塞郡，宿昔领戎行。  
始驭屏星乘，旋阴蔽茀棠。朝端瞻鹗立，关右仰鹰扬。  
威令兼宁朔，英声重护羌。三军成父子，杂虏避封疆。  
身执金吾贵，时遭宝运昌。雍容持汉槊，肃穆卫周堂。  
排难知臣节，攻疑定国章。一言明大义，千载揖休光。  
践职勋庸列，修躬志行彰。优游应慕陆，止足定师张。  
中扆怀殊政，南州伫小康。仁为桂江雨，威是柏台霜。  
謇谔言无隐，公忠祸不防。谴深辞紫禁，恩在副朱方。  
切玉锋休淬，垂天翅罢翔。论文征贾马，述隐许求羊。  
肘后看金碧，腰间笑水苍。诗题白羽扇，酒挈绿油囊。  
旷达机何有，深沈器莫量。时应登古寺，佳趣在春冈。  
止水平香砌，鲜云满石床。山情何寂乐，尘世自飞扬。  
已遇炉峰社，还思缉蕙房。外心亲地主，内学事空王。  
花会宜春浅，禅游喜夜凉。高明依月境，萧散蹑庭芳。  
得道殊秦佚，隳名似楚狂。馀生于此足，不欲返韶阳。  
  
卷816_16  【同诸公奉侍祭岳渎使大理卢幼平自会稽回经平望…不至】皎然  
望祀崇周典，皇华出汉庭。紫泥颁会计，玄酒荐芳馨。  
圣虑多虔肃，斋心合至灵。占祥刊史竹，筮日数尧蓂。  
礼秩加新命，朝章笃理刑。敷诚通北阙，遗爱在南亭。  
苕水思曾泛，矶山忆重经。清风门客仰，佳颂国人听。  
攀桂留卿月，征文待使星。春郊回驷牡，遥识故林青。  
  
卷816_17  【早秋桐庐思归示道谚上人】皎然  
桐江秋信早，忆在故山时。静夜风鸣磬，无人竹扫墀。  
猿来触净水，鸟下啄寒梨。可即关吾事，归心自有期。  
  
卷816_18  【劳劳山居寄呈吴处士】皎然  
山事由来别，只应中老身。寒园扫绽栗，秋浪拾干薪。  
领鹤闲书竹，夸云笑向人。俗家相去远，野水作东邻。  
  
卷816_19  【寄报德寺从上人（鼓吹山在寺西）】皎然  
宗流许身子，物表养高闲。空色清凉寺，秋声鼓吹山。  
看心水磬后，行道雨花间。七叶翻章句，时时启义关。  
  
卷816_20  【山中月夜寄无锡长官】皎然  
湖上凉风早，双峰月色秋。遥知秣陵令，今夜在西楼。  
别叶萧萧下，含霜处处流。如何共清景，异县不同游。  
  
卷816_21  【奉贺颜使君真卿二十八郎隔绝自河北远归】皎然  
相失值氛烟，才应掌上年。久离惊貌长，多难喜身全。  
比信尚书重，如威太守怜。满庭看玉树，更有一枝连。  
  
卷816_22  【题湖上兰若示清会上人】皎然  
峰心惠忍寺，嵊顶谢公山。何似南湖近，芳洲一亩间。  
意中云木秀，事外水堂闲。永日无人到，时看独鹤还。  
  
卷816_23  【秋宵书事寄吴凭处士】皎然  
真性在方丈，寂寥无四邻。秋天月色正，清夜道心真。  
大梦观前事，浮名悟此身。不知庭树意，荣落感何人。  
  
卷816_24  【题山壁示道维上人】皎然  
独居何意足，山色在前门。身野长无事，心冥自不言。  
闲行数乱竹，静坐照清源。物外从知少，禅徒不耐烦。  
  
卷816_25  【晚秋登佛川南峰怀裴例】皎然  
登岭望落日，眇然伤别魂。亭皋秋色遍，游子在荆门。  
世故东西客，山空断续猿。此心谁复见，寂寞偶芳荪。  
  
卷816_26  【访陆处士羽（一作访陆羽处士不遇）】皎然  
太湖东西路，吴主古山前。所思不可见，归鸿自翩翩。  
何山赏春茗，何处弄春泉。莫是沧浪子，悠悠一钓船。  
  
卷816_27  【酬李侍御萼题看心道场赋以眉毛肠心牙等五字（得牙字）】皎然  
我法从谁悟，心师是贯花。三尘观种子，一雨发萌牙。  
定起轮灯缺，宵分印月斜。了空如藏史，始肯会禅家。  
  
卷816_28  【酬姚补阙南仲云溪馆中戏题随书见寄（一作清江诗）】皎然  
寺溪临使府，风景借仁祠。补衮周官贵，能名汉主思。  
卧云知独处，望月忆同时。忽枉缄中赠，琼瑶满手持。  
  
卷816_29  【春夜期裴都曹济集心上人院不至】皎然  
东林期隐吏，日月为虚盈。远望浮云隔，空怜定水清。  
逍遥方外侣，荏苒府中情。渐听寒鞞发，渊渊在郡城。  
  
卷816_30  【和裴少府怀京兄弟】皎然  
宦游三楚外，家在五陵原。凉夜多归梦，秋风满故园。  
北书无远信，西候独伤魂。空念青门别，殷勤岐路言。  
  
卷816_31  【和阎士和望池月答人】皎然  
片月忽临池，双蛾忆画时。光浮空似粉，影散不成眉。  
孤枕应惊梦，寒林正入帷。情知两处望，莫怨独相思。  
  
卷816_32  【遥和尘外上人与陆澧夜集山寺问涅槃义兼赏陆生文卷】皎然  
共是竹林贤，心从贝叶传。说经看月喻，开卷爱珠连。  
清净遥城外，萧疏古塔前。应随北山子，高顶枕云眠。  
  
卷816_33  【春日和卢使君幼平开元寺听妙奘上人讲】皎然  
仁圣垂文在，虚空日月悬。陵迟追哲匠，宗旨发幽诠。  
法受诸侯请，心教四子传。春生雪山草，香下棘林天。  
顾我从今日，闻经悟宿缘。凉山万里去，应为教犹偏。  
  
卷816_34  【答李侍御问】皎然  
入道曾经离乱前，长干古寺住多年。爱贫唯制莲花足，  
取性闲书树叶篇。自笑不归看石榜，谁高无事弄苔泉。  
身外空名何足问，吾心已出第三禅。  
  
卷816_35  【奉酬李员外使君嘉祐苏台屏营居春首有怀】皎然  
昔岁为邦初未识，今朝休沐始相亲。移家水巷贫依静，  
种柳风窗欲占春。诗思先邀乌府客，山情还访白楼人。  
登临许作烟霞伴，高在方袍间幅巾。  
  
卷816_36  【和李舍人使君纾题云明府道室】皎然  
许令如今道姓云，曾经西岳事桐君。流霞手把应怜寿，  
黄鹤心期拟作群。金箓时教弟子检，砂床不遣世人闻。  
桂阳亦是神仙守，分别无嗟两地分。  
  
卷816_37  【奉和陆中丞使君长源寒食日作】皎然  
寒食江天气最清，庾公晨望动高情。因逢内火千家静，  
便睹行春万木荣。深浅山容飞雨细，萦纡水态拂云轻。  
腰章本郡谁相似，数日临人政已成。  
  
卷816_38  【奉酬袁使君送陆灞却回期道寺院】皎然  
欲别湖上客，暮期西林还。高歌风音表，放舟月色间。  
更人莫报夜，禅阁本无关。  
  
卷816_39  【招韩武康章】皎然  
山僧虽不饮，酤酒引陶潜。此意无人别，多为俗士嫌。  
  
卷816_40  【秋居法华寺下院望高顶赠如献上人】皎然  
峰色秋天见，松声静夜闻。影孤长不出，行道在寒云。  
  
卷816_41  【赠韦早陆羽】皎然  
只将陶与谢，终日可忘情。不欲多相识，逢人懒道名。  
  
卷816_42  【戏呈薛彝】皎然  
山僧不厌野，才子会须狂。何处销君兴，春风摆绿杨。  
  
卷816_43  【赠颜主簿】皎然  
汉家仪礼盛，名教出诸颜。更见尚书后，能文在子山。  
  
卷816_44  【赠融上人】皎然  
常爱西林寺，池中月出时。芭蕉一片叶，书取寄吾师。  
  
卷816_45  【听寒更寄朱兵曹巨川】皎然  
欹枕听寒更，寒更发还住。一夜千万声，几声到君处。  
  
卷816_46  【早春书怀寄李少府仲宣】皎然  
早年初问法，因悟目中花。忽值胡雏起，芟夷若乱麻。  
脱身投彼岸，吊影念生涯。迹与空门合，心将世路赊。  
东田已芜没，南涧益伤嗟。崇替惊人事，凋残感物华。  
知君过我里，惆怅旧烟霞。  
  
卷816_47  【赠和评事判官】皎然  
廷评年少法家流，心似澄江月正秋。学究天人知远识，  
权分盐铁许良筹。春风忆酒乌家近，好月论禅谢寺幽。  
清白比来谁见赏，怜君独有富人侯。  
  
卷816_48  【酬秦系山人题赠】皎然  
云林出空乌未归，松吹时飘雨浴衣。  
石语花愁徒自诧，吾心见境尽为非。  
  
卷816_49  【酬秦系山人戏赠】皎然  
正论禅寂忽狂歌，莫是尘心颠倒多。  
白足行花曾不染，黄囊贮酒欲如何。  
  
卷816_50  【贻李汤】皎然  
茅氏常论七真记，壶公爱说三山事。宁知梅福在人间，  
独为苍生作仙吏。日服丹砂骨自清，肤如冰雪心更明。  
山中玉笋是仙药，袖里素书题养生。愿随黄鹤一轻举，  
仰望青霄独延伫。平生好骏君已知，何必山阴访王许。  
  
卷816_51  【述祖德赠湖上诸沈】皎然  
我祖文章有盛名，千年海内重嘉声。雪飞梁苑操奇赋，  
春发池塘得佳句。世业相承及我身，风流自谓过时人。  
初看甲乙矜言语，对客偏能鸲鹆舞。饱用黄金无所求，  
长裾曳地干王侯。一朝金尽长裾裂，吾道不行计亦拙。  
岁晚高歌悲苦寒，空堂危坐百忧攒。昔时轩盖金陵下，  
何处不传沈与谢。绵绵芳籍至今闻，眷眷通宗有数君。  
谁见予心独飘泊，依山寄水似浮云。  
  
卷816_52  【舟行怀阎士和】皎然  
二月湖南春草遍，横山渡口花如霰。  
相思一日在孤舟，空见归云两三片。  
  
卷816_53  【赠张道士】皎然  
玉京真子名太一，因服日华心如日。  
此心不许世人知，只向仙宫未曾出。  
  
卷816_54  【戏呈吴冯】皎然  
世人不知心是道，只言道在他方妙。  
还如瞽者望长安，长安在西向东笑。  
  
卷816_55  【宿山寺寄李中丞洪】皎然  
偶来中峰宿，闲坐见真境。寂寂孤月心，亭亭圆泉影。  
□□□满山，花落始知静。从他半夜愁猿惊，  
不废此心长杳冥。  
  
卷816_56  【戏赠吴冯】皎然  
予读古人书，遂识古人面。不是识古人，邪正心自见。  
贵义轻财求俗誉，一钱与人便骄倨。昨朝为火今为冰，  
此道非君独抚膺。  
  
卷816_57  【感兴赠乌程李明府伯宜兼简诸秀才】皎然  
门前岘山近，无路可登陟。徒爱岘山高，仰之常叹息。  
不如松与桂，生在重岩侧。  
  
卷816_58  【晚秋宿李军道所居】皎然  
清溪路不遥，都尉每相招。落日休戎马，秋风罢射雕。  
朮花生野径，柏实满寒条。永夜依山府，禅心共寂寥。  
  
卷816_59  【送陆判官归杭州】皎然  
芳草潜州路，乘轺忆再旋。馀花故林下，残月旧池边。  
峰色云端寺，潮声海上天。明朝富春渚，应见谢公船。  
