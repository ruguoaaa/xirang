---
title: 第37部分
index: true
icon: editor
order: 37
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(下)　卷八百一十七

卷817_1  【奉和颜使君真卿与陆处士羽登妙喜寺三癸亭】皎然  
秋意西山多，列岑萦左次。缮亭历三癸，疏趾邻什寺。  
元化隐灵踪，始君启高诔。诛榛养翘楚，鞭草理芳穗。  
俯砌披水容，逼天扫峰翠。境新耳目换，物远风烟异。  
倚石忘世情，援云得真意。嘉林幸勿剪，禅侣欣可庇。  
卫法大臣过，佐游群英萃。龙池护清澈，虎节到深邃。  
徒想嵊顶期，于今没遗记。  
  
卷817_2  【奉陪陆使君长源、裴端公枢春游东西武丘寺】皎然  
云水夹双刹，遥疑涌平陂。入门见藏山，元化何由窥。  
曳组探诡怪，停骢访幽奇。情高气为爽，德暖春亦随。  
瑶草自的皪，蕙楼争蔽亏。金精落坏陵，剑彩沈古池。  
一览匝天界，中峰步未移。应嘉生公石，列坐援松枝。  
  
卷817_3  【奉和陆使君长源夏月游太湖（此时公权领湖州）】皎然  
庾公心旷远，府事局耳目。遂与南湖游，虚襟涤烦燠。  
始知皇天意，积水在亭育。细流信不让，动物欣所蓄。  
万顷合天容，洗然无云族。峭蒨瞩仙岭，超遥随明牧。  
知公爱澄清，波静气亦肃。已见横流极，况闻长鲸戮。  
中洲暂采蘋，南郡思剖竹。向夕分好风，飘然送归舳。  
  
卷817_4  【奉和崔中丞使君论李侍御萼登烂柯山宿石桥寺效小谢体】皎然  
常爱谢公郡，幽期愿相从。果回青骢臆，共蹑玄仙踪。  
灵境若仿佛，烂柯思再逢。飞梁丹霞接，古局苍苔封。  
往想冥昧理，谁亲冰雪容。蕙楼耸空界，莲宇开中峰。  
昔化冲虚鹤，今藏护法龙。云窥香树沓，月见色天重。  
永夜寄岑寂，清言涤心胸。盛游千年后，书在岩中松。  
  
卷817_5  【同颜使君真卿、李侍御萼游法华寺登凤翅山望太湖】皎然  
双峰开凤翅，秀出南湖州。地势抱郊树，山威增郡楼。  
正逢周柱史，来会鲁诸侯。缓步凌彩蒨，清铙发飕飗。  
披云得灵境，拂石临芳洲。积翠遥空碧，含风广泽秋。  
萧辰资丽思，高论惊精修。何似钟山集，征文及惠休。  
  
卷817_6  【奉陪陆使君长源诸公游支硎寺（寺即支公学道处）】皎然  
尝览高逸传，山僧有遗踪。佐游继雅篇，嘉会何由逢。  
尘世即下界，色天当上峰。春晖遍众草，寒色留高松。  
缭绕彩云合，参差绮楼重。琼葩洒巾舄，石de清心胸。  
灵境若可托，道情知所从。  
  
卷817_7  【奉陪郑使君谔游太湖至洞庭山登上真观却望湖水】皎然  
郡斋得无事，放舟下南湖。湖中见仙邸，果与心赏俱。  
不远风物变，忽如寰宇殊。背云视层崖，别是登蓬壶。  
突兀盘水府，参差沓天衢。回瞻平芜尽，洪流豁中区。  
气吞江山势，色净氛霭无。灵长习水德，胜势当地枢。  
朝宗动归心，万里思鸿途。  
  
卷817_8  【奉和袁使君高，郡中新亭会张炼师昼会二上人】皎然  
置亭隐城堞，事简迹易幽。公性崇俭素，雅才非广求。  
傍檐竹雨清，拂案杉风秋。不移府中步，登兹如远游。  
坐觉诗思高，俯知物役休。虚寂偶禅子，逍遥亲道流。  
更闻临川作，下节安能酬。  
  
卷817_9  【奉和陆使君长源水堂纳凉效曹刘体】皎然  
柳家陶暑亭，意远不可齐。烦襟荡朱弦，高步援绿荑。  
爱公满亭客，来是清风携。滢渟前溪上，旷望古郡西。  
六月正中伏，水轩气常凄。野香袭荷芰，道性亲凫鹥。  
禅子顾惠休，逸民重刘黎。乃知高世量，不以出处暌。  
  
卷817_10  【夏日奉陪陆使君长源公堂集】皎然  
府中自清远，六月高梧间。寥亮泛雅瑟，逍遥扣玄关。  
岭云与人静，庭鹤随公闲。动息谅兼遂，兹情即东山。  
  
卷817_11  【九日和于使君思上京亲故】皎然  
霁景满水国，我公望江城。碧山与黄花，烂熳多秋情。  
摇落见松柏，岁寒比忠贞。欢娱在鸿都，是日思朝英。  
  
卷817_12  【伏日就汤评事衡湖上避暑】皎然  
大火方燥石，停云昼亦收。将从赏心侣，寸景难远游。  
拥几苦炎伏，出门望汀洲。回溪照轩宇，广陌临梧楸。  
释闷命雅瑟，放情思乱流。更持无生论，可以清烦忧。  
  
卷817_13  【奉和颜使君真卿修《韵海》毕会诸文士东堂重校】皎然  
外学宗硕儒，游焉从后进。恃以仁恕广，不学门栏峻。  
著书裨理化，奉上表诚信。探讨始河图，纷纶归海韵。  
亲承大匠琢，况睹颓波振。错简记铅椠，阅书移玉镇。  
曷由旌不朽，盛美流歌引。  
  
卷817_14  【喜义兴权明府自君山至，集陆处士羽青塘别业】皎然  
应难久辞秩，暂寄君阳隐。已见县名花，会逢闱是粉。  
本自寻人至，宁因看竹引。身关白云多，门占春山尽。  
最赏无事心，篱边钓溪近。  
  
卷817_15  【夏日集李司直纵溪斋】皎然  
修景属良会，远飙生烦襟。泄云收净绿，众木积芳阴。  
疏涤府中务，迢遥湖上心。习闲得招我，赏夜宜泛琴。  
山近资性静，月来寄情深。澹然若事外，岂藉隳华簪。  
  
卷817_16  【夏日题桐庐杨明府纳凉山斋】皎然  
陶家无炎暑，自有林中峰。席上落山影，桐梢回水容。  
放怀凉风至，缓步清阴重。何事亲堆案，犹多高世踪。  
  
卷817_17  【和杨明府早秋游法华寺】皎然  
释事出县閤，初闻兹山灵。寺扉隐天色，影刹遥丁丁。  
碧峰委合沓，香蔓垂蓂苓。清景为公有，放旷云边亭。  
秋赏石潭洁，夜嘉杉月清。诵空性不昧，助道迹又经。  
是以于物理，纷然若未形。移来字人要，全与此道冥。  
  
卷817_18  【宿道士观】皎然  
古观秋木秀，冷然属鲜飙。琼葩被修蔓，柏实满寒条。  
影殿山寂寂，寥天月昭昭。幽期寄仙侣，习定至中宵。  
清佩闻虚步，真官方宿朝。  
  
卷817_19  【冬日天井西峰张炼师所居】皎然  
采薪逢野泉，渐见栖闲所。坎坎山上声，幽幽林中语。  
仙乡何代隐，乡服言亦楚。开水净药苗，扫雪候山侣。  
零叶聚败篱，幽花积寒渚。冥冥孤鹤性，天外思轻举。  
  
卷817_20  【奉同颜使君真卿开元寺经藏院会观树文殊碑】皎然  
万国布殊私，千年降祖师。雁门传法至，龙藏立言时。  
故实刊周典，新声播鲁诗。六铢那更拂，劫石尽无期。  
  
卷817_21  【奉同卢使君幼平游精舍寺】皎然  
影刹西方在，虚空翠色分。天霁后见，猿鸟定中闻。  
真界隐青壁，春山凌白云。今朝石门会，千古仰斯文。  
  
卷817_22  【奉同颜使君真卿、袁侍御骆驼桥玩月】皎然  
山中常见月，不及共游时。水上恐将缺，林端爱落迟。  
乌惊宪府客，人咏鲍家诗。永夜南桥望，裴回若有期。  
  
卷817_23  【和邢端公登台春望句，句有春字之什】皎然  
春日绣衣轻，春台别有情。春烟间草色，春鸟隔花声。  
春树乱无次，春山遥得名。春风正飘荡，春瓮莫须倾。  
  
卷817_24  【经仙人渚即沈山下古人沈义白日升仙处】皎然  
日月人间短，何时此得仙。山春已尽，遗渚事空传。  
不见腾云驾，徒临洗药泉。如今成逝水，翻使恨流年。  
  
卷817_25  【独游二首】皎然  
性野趣无端，春晴路又干。逢泉破石弄，放鹤向云看。  
好僻谁相似，从狂我自安。芳洲亦有意，步上白沙滩。  
临水兴不尽，虚舟可同嬉。还云与归鸟，若共山僧期。  
世事吾不预，此心谁得知。西峰有禅老，应见独游时。  
  
卷817_26  【游溪待月】皎然  
溪色思泛月，沿洄欲未归。残灯逢水店，疏磬忆山扉。  
夜浦鱼惊少，空林鹊绕稀。可中才望见，撩乱捣寒衣。  
  
卷817_27  【西溪独泛】皎然  
道情何所寄，素舸漫流间。真性怜高鹤，无名羡野山。  
经寒丛竹秀，人静片云闲。泛泛谁为侣，唯应共月还。  
  
卷817_28  【早秋陪韩明府泛阮元公溪】皎然  
雨信清残暑，萧条古县西。早凉生浦溆，秋意满高低。  
前事虽堆案，闲情得溯溪。何言战未胜，空寂用还齐。  
  
卷817_29  【九日陪颜使君真卿登水楼】皎然  
重阳荆楚尚，高会此难陪。偶见登龙客，同游戏马台。  
风文向水叠，云态拥歌回。持菊烦相问，扪襟愧不才。  
  
卷817_30  【与卢孟明别后宿南湖对月】皎然  
五湖生夜月，千里满寒流。旷望烟霞尽，凄凉天地秋。  
相思路渺渺，独梦水悠悠。何处空江上，裴回送客舟。  
  
卷817_31  【自义亭驿送李长史纵，夜泊临平东湖】皎然  
长亭宾驭散，岐路起悲风。千里勤王事，驱车明月中。  
寒生洞庭水，夜度塞门鸿。处处堪伤别，归来山又空。  
  
卷817_32  【出游】皎然  
少时不见山，便觉无奇趣。狂发从乱歌，情来任闲步。  
此心谁共证，笑看风吹树。  
  
卷817_33  【界石守风，望天竺、灵隐二寺】皎然  
山顶东西寺，江中旦暮潮。归心不可到，松路在青霄。  
  
卷817_34  【奉和颜使君真卿修《韵海》毕，州中重宴】皎然  
世学高南郡，身封盛鲁邦。九流宗韵海，七字揖文江。  
借赏云归堞，留欢月在窗。不知名教乐，千载与谁双。  
  
卷817_35  【晦日陪颜使君白蘋洲集】皎然  
南朝分古郡，山水似湘东。堤月吴风在，湔裾楚客同。  
桂寒初结旆，蘋小欲成丛。时晦佳游促，高歌听未终。  
  
卷817_36  【冬至日陪裴端公使君清水堂集】皎然  
亚岁崇佳宴，华轩照渌波。渚芳迎气早，山翠向晴多。  
推往知时训，书祥辨政和。从公惜日短，留赏夜如何。  
  
卷817_37  【陪卢判官水堂夜宴】皎然  
暑气当宵尽，裴回坐月前。静依山堞近，凉入水扉偏。  
久是栖林客，初逢佐幕贤。爱君高野意，烹茗钓沦涟。  
  
卷817_38  【新秋同卢侍御、薛员外白蘋洲月夜】皎然  
隔暑蘋洲近，迎凉欲泛舟。荣从宪府至，喜会夕郎游。  
气夺沧浪色，风欺汗漫流。谁言三伏夜，独此月前秋。  
  
卷817_39  【夏日集裴录事北亭避暑】皎然  
前林夏雨歇，为我生凉风。一室烦暑外，众山清景中。  
忘归亲野水，适性许云鸿。萧散都曹吏，还将静者同。  
  
卷817_40  【与王录事会张征君姊妹炼师院玩雪兼怀清会上人】皎然  
何意廉从事，还来会默仙。寒空惊雪遍，春意入歌偏。  
瑶草三花发，琼林七叶连。飘飖过柳寺，应满译经前。  
  
卷817_41  【和李侍御萼岁初夜集处士书阁（书阁即侍御所创）】皎然  
迟贤新置阁，高意此郊居。径行春早，新窗见月初。  
放歌还倚瑟，讲道亦观书。为我留禅位，来逢此会疏。  
  
卷817_42  【汤评事衡水亭会觉禅师】皎然  
山侣相逢少，清晨会水亭。雪晴松叶翠，烟暖药苗青。  
静对沧洲鹤，闲看古寺经。应怜叩关子，了义共心冥。  
  
卷817_43  【与朝阳山人张朝夜集湖亭，赋得各言其志】皎然  
洞庭孤月在，秋色望无边。零露积衰草，寒螀鸣古田。  
茫茫区中想，寂寂尘外缘。从此悟浮世，胡为伤暮年。  
  
卷817_44  【晦夜李侍御萼宅集招潘述、汤衡、海上人饮茶赋】皎然  
晦夜不生月，琴轩犹为开。墙东隐者在，淇上逸僧来。  
茗爱传花饮，诗看卷素裁。风流高此会，晓景屡裴回。  
  
卷817_45  【寄昱上人上方居】皎然  
厌向人间住，逢山欲懒归。片云闲似我，日日在禅扉。  
地静松阴遍，门空鸟语稀。夜凉疏磬尽，师友自相依。  
  
卷817_46  【夏日与綦毋居士、昱上人纳凉】皎然  
为依炉峰住，境胜增道情。凉日暑不变，空门风自清。  
坐援香实近，转爱绿芜生。宗炳青霞士，如何知我名。  
  
卷817_47  【建元寺集皇甫侍御书阁】皎然  
不因居佛里，无事得相逢。名重朝端望，身高俗外踪。  
机闲看净水，境寂听疏钟。宣室恩长在，知君志未从。  
  
卷817_48  【郭北寻徐主簿别业】皎然  
近依城北住，幽远少人知。积雪行深巷，闲云绕古篱。  
竹花冬更发，橙实晚仍垂。还共岩中鹤，今朝下渌池。  
  
卷817_49  【题报德寺清幽上人西峰（寺即陈文帝故乡）】皎然  
陈世凋亡后，仁祠识旧山。帝乡乔木在，空见白云还。  
双塔寒林外，三陵暮雨间。此中难战胜，君独启禅关。  
  
卷817_50  【题郑谷江畔桐斋（郑生好琴，性达，兼寡欲）】皎然  
客斋开别住，坐占绿江濆。流水非外物，闲云长属君。  
浮荣未可累，旷达若为群。风起高梧下，清弦日日闻。  
  
卷817_51  【和阎士和李蕙冬夜重集】皎然  
郡理日闲旷，洗心宿香峰。双林秋见月，万壑静闻钟。  
珮玉行山翠，交麾动水容。如何股肱守，尘外得相从。  
  
卷817_52  【春日陪颜使君真卿、皇甫曾西亭重会《韵海》诸生】皎然  
为重南台客，朝朝会鲁儒。暄风众木变，清景片云无。  
峰翠飘檐下，溪光照座隅。不将簪艾隔，知与道情俱。  
  
卷817_53  【寒食日同陆处士行报德寺，宿解公房】皎然  
古寺章陵下，潜公住几年。安心生软草，灌顶引春泉。  
寂寂传灯地，寥寥禁火天。世间多暗室，白日为谁悬。  
  
卷817_54  【兵马曹季良宅夜集】皎然  
清景不可失，寻君趣有馀。身高避事后，道长问心初。  
出处名则异，游从迹何疏。吟看刻尽烛，笑卷读残书。  
露彩生笔砚，风音入庭除。平明仙侣散，觳觫动回车。  
  
卷817_55  【同李侍御萼、李判官集陆处士羽新宅】皎然  
素风千户敌，新语陆生能。借宅心常远，移篱力更弘。  
钓丝初种竹，衣带近裁藤。戎佐推兄弟，诗流得友朋。  
柳阴容过客，花径许招僧。不为墙东隐，人家到未曾。  
  
卷817_56  【题报恩寺惟照上人房】皎然  
上界雨色干，凉宫日迟迟。水文披菡萏，山翠动罘罳。  
中有清真子，愔愔步闲墀。手萦颇黎缕，愿证黄金姿。  
旋草阶下生，看心当此时。  
  
卷817_57  【寻天目徐君】皎然  
常见仙翁变姓名，岂知松子号初平。逢人不道往来处，  
卖药还将鸡犬行。独鹤天边俱得性，浮云世上共无情。  
三花落地君犹在，笑抚安期昨日生。  
  
卷817_58  【同李著作纵题尘外上人院】皎然  
百缘唯有什公瓶，万法但看一字经。从遣鸟喧心不动，  
任教香醉境常冥。莲花天昼浮云卷，贝叶宫春好月停。  
禅伴欲邀何著作，空音宜向夜中听。  
  
卷817_59  【题周谏别业（予寺与周生所居俱临苕水）】皎然  
隐身苕上欲如何，不著青袍爱绿萝。柳巷任疏容马入，  
水篱从破许船过。昂藏独鹤闲心远，寂历秋花野意多。  
若访禅斋遥可见，竹窗书幌共烟波。  
  
卷817_60  【同李中丞洪水亭夜集】皎然  
佳人但莫吹参差，正怜月色生酒卮。  
山公取醉不关我，为爱尊前白鹭鹚。  
  
卷817_61  【题秦系山人丽句亭】皎然  
独将诗教领诸生，但看青山不爱名。  
满院竹声堪愈疾，乱床花片足忘情。  
  
卷817_62  【春夜集陆处士居玩月】皎然  
欲赏芳菲肯待辰，忘情人访有情人。  
西林可是无清景，只为忘情不记春。  
  
卷817_63  【寄题云门寺梵月无侧房（时人相传是宝月道人后身也）】皎然  
越山千万云门绝，西僧貌古还名月。  
清朝扫石行道归，林下眠禅看松雪。  
  
卷817_64  【法华寺上方题江上人禅空】皎然  
路入松声远更奇，山光水色共参差。  
中峰禅寂一僧在，坐对梁朝老桂枝。  
  
卷817_65  【冬日山行过薛征君】皎然  
我行倦修坂，四顾无平陆。雨霁鸣鹰鹯，天寒聚麋鹿。  
幽人访名士，家在南冈曲。菜实萦小园，稻花绕山屋。  
深居寡忧悔，胜境怡耳目。徵心尚与我，永言谢浮俗。  
  
卷817_66  【往丹阳寻陆处士不遇】皎然  
远客殊未归，我来几惆怅。叩关一日不见人，  
绕屋寒花笑相向。寒花寂寂遍荒阡，柳色萧萧愁暮蝉。  
行人无数不相识，独立云阳古驿边。凤翅山中思本寺，  
鱼竿村口望归船。归船不见见寒烟，离心远水共悠然。  
他日相期那可定，闲僧著处即经年。  
  
卷817_67  【集汤评事衡湖上望微雨】皎然  
苍凉远景中，雨色缘山有。云送满洞庭，风吹绕杨柳。  
萧萧解轻袂，尽日随林叟。  
  
卷817_68  【九日与陆处士羽饮茶】皎然  
九日山僧院，东篱菊也黄。俗人多泛酒，谁解助茶香。  
  
卷817_69  【夜过康录事造会兄弟】皎然  
爱君门馆夜来清，琼树双枝是弟兄。  
月在诗家偏足思，风过客位更多情。  
  
卷817_70  【题沈少府书斋】皎然  
不下南昌县，书斋每日闲。野花当砌落，溪鸟逐人还。  
有兴常临水，无时不见山。千峰数可尽，不出小窗间。  
  
卷817_71  【春夜与诸公同宴呈陆郎中】皎然  
南国宴佳宾，交情老倍亲。月惭红泪烛，花笑白头人。  
宝瑟縆馀怨，琼枝不让春。更闻歌子夜，桃李艳妆新。  
  
卷817_72  【九日阻雨简高侍御（时与高公近邻）】皎然  
江上重云起，何曾裛□尘。不能成落帽，翻欲更摧巾。  
素发闲依枕，黄花暗待人。且应携下价，芒屦就诸邻。  
  
卷817_73  【晚春寻桃源观】皎然  
武陵何处访仙乡，古观云根路已荒。细草拥坛人迹绝，  
落花沈涧水流香。山深有雨寒犹在，松老无风韵亦长。  
全觉此身离俗境，玄机亦可照迷方。  
  
卷817_74  【同卢使君幼平郊外送阎侍御归台】皎然  
留饯飞旌驻，离亭草色间。柏台今上客，竹使旧朝班。  
日落东西水，天寒远近山。江分楚望，残柳入隋关。  
恋阙心常积，回轩日不闲。芳辰倚门道，犹得及春还。  

## 全唐诗(下)　卷八百一十八

卷818_1  【送梁拾遗肃归朝】皎然  
明主重文谏，才臣出江东。束书辞东山，改服临北风。  
万里望皇邑，九重当曙空。天开芙蓉阙，日上蒲桃宫。  
天子初未起，金闺籍先通。身逢轩辕世，名贵鸳鸾中。  
故人荣此别，何用悲丝桐。  
  
卷818_2  【奉陪杨使君顼送段校书赴南海幕】皎然  
硕贤静广州，信为天下贞。屈兹大将佐，藉彼延阁英。  
声动柳吴兴，郊饯意不轻。吾知段夫子，高论关苍生。  
处以德为藩，出则道可行。遥知南楼会，新景当诗情。  
天高林瘴洗，秋远海色清。时泰罢飞檄，唯应颂公成。  
  
卷818_3  【送陆侍御士佳赴上京】皎然  
长安三千里，喜行不言永。清路黄尘飞，大河沧流静。  
更怀西川府，主公昔和鼎。伊郁瑶瑟情，威迟花骢影。  
此时已难别，日又无停景。出饯阙相从，心随过前岭。  
  
卷818_4  【奉陪颜使君真卿登岘山，送张侍御严归台】皎然  
岘首千里情，北辕自兹发。烟霞正登览，簪笔限趋谒。  
黄鹤望天衢，白云归帝阙。客心南浦柳，离思西楼月。  
留赏景不延，感时芳易歇。他晨有山信，一为访林樾。  
  
卷818_5  【酬元主簿子球别赠】皎然  
故人方远适，访我陈别情。此夜偶禅室，一言了无生。  
览君缄中宝，如搴清玉瑛。胡为蕴高价，岁晚徒营营。  
辞秩贫且病，何人见艰贞。出无黄金橐，空歌白苎行。  
威迟策驽马，独望故关树。渺渺千里心，春风起中路。  
近闻新拜命，鸾凤犹栖棘。劝君寄一枝，且养冥冥翼。  
甘泉多竹花，明年待君食。  
  
卷818_6  【答道素上人别】皎然  
春色遍远道，寂寞闽中行。碧水何渺渺，白云亦英英。  
离人不可望，日暮芳洲情。黄鹤有逸翮，翘首白云倾。  
欲为山中侣，肯秘辽天声。蓝缕真子褐，葳蕤近臣缨。  
以兹夺尔怀，常恐道不成。吾门弟子中，不减惠休名。  
一性研已远，五言功更精。从君汗漫游，莫废学无生。  
忍草肯摇落，禅枝不枯荣。采采慰长路，知吾心不轻。  
幻情有去住，真性无离别。留取老桂枝，归来共攀折。  
  
卷818_7  【霅溪馆送韩明府章辞满归】皎然  
洛令从告还，故人东门饯。惠爱三年积，轩车一夜远。  
晓月离馆空，秋风故山晚。荣君有嘉荐，顾我阻游衍。  
宿昔峰顶心，依依不可卷。  
  
卷818_8  【送穆寂赴举】皎然  
天子锡玄纁，倾山礼隐沦。君抛青霞去，荣资观国宾。  
剑光既陆离，琼彩何璘玢。夙驾别情远，商弦秋意新。  
冥冥鸿鹄姿，数尺看苍旻。残寇近宋郊，西行恶飙尘。  
立身素耿介，处难思经纶。春府搜才日，高科得一人。  
  
卷818_9  【送张彝归长沙】皎然  
早闻凌云彩，谓在鸳鹭俦。华发始相遇，沧江仍旅游。  
策名忘苟进，澹虑轻所求。常服远游诫，缅怀经世谋。  
片帆背风渚，万里还湘洲。别望荆云积，归心汉水流。  
兰苕行采采，桂棹思悠悠。宿昔无机者，为君动离忧。  
  
卷818_10  【秋日毗陵南寺送潘述之扬州】皎然  
孤客秋易伤，嘶蝉静仍续。佳晨亦已屡，欢会常不足。  
禅地非路岐，我心岂羁束。情生远别时，坐恨清景促。  
望中千里隔，暮归西山曲。萧条月中道，彩蒨原上绿。  
不见同心人，幽怀增踯躅。  
  
卷818_11  【春日又送潘述之扬州】皎然  
别渚望邗城，岐路春日遍。柔风吹杨柳，芳景流郊甸。  
日日东林期，今夕异乡县。文房旷佳士，禅室阻清盼。  
离恨夺赏心，不得谐所愿。莫忆山中人，碧云遥可见。  
  
卷818_12  【新秋送卢判官】皎然  
故人念宿昔，欲别增远情。入座炎气屏，为君秋景清。  
由来空山客，不怨离弦声。唯有暮蝉起，相思碧云生。  
  
卷818_13  【奉送袁高使君诏征赴行在，效曹刘体】皎然  
皇心亭毒广，蝥贼皆陶甄。未刈蚩尤旗，方同轩后年。  
天子幸汉中，轘辕阻氛烟。玺书召幕牧，名在列岳仙。  
国难倚长城，庙谋资大贤。清损休汝骑，仁留述职篇。  
遐路渺天末，繁笳思河边。饰徒促远期，祗命赴急宣。  
謏才岂足称，深仁顾何偏。那堪临流意，千里望旗旃。  
  
卷818_14  【奉送陆中丞长源诏征入朝】皎然  
诏下酂侯幕，征贤宠上勋。才当持汉典，道可致尧君。  
藩牧今荣饯，诗流此盛文。水从吴渚别，树向楚门分。  
宿寺期嘉月，看山识故云。归心复何奈，怊怅在江濆。  
  
卷818_15  【奉送李中丞道昌入朝】皎然  
文宪中司盛，恩荣外镇崇。诸侯皆取则，八使独推功。  
诏喜新衔凤，车看旧饰熊。去思今武子，馀教昔文翁。  
清在如江水，仁留是国风。光征二千石，扫第望司空。  
  
卷818_16  【冬日送颜延之明府抚州觐叔父】皎然  
临川千里别，惆怅上津桥。日暮人归尽，山空雪未消。  
乡云心渺渺，楚水路遥遥。林下方欢会，山中独寂寥。  
天寒惊断雁，江信望回潮。岁晚流芳歇，思君在此宵。  
  
卷818_17  【送关小师还金陵】皎然  
如何有归思，爱别欲忘难。白鹭沙洲晚，青龙水寺寒。  
蕉花铺净地，桂子落空坛。持此心为境，应堪月夜看。  
  
卷818_18  【岘山送裴秀才赴举】皎然  
汉家招秀士，岘上送君行。万里见秋色，两河伤远情。  
王师出西镐，虏寇避东平。天府登名后，回看楚水清。  
  
卷818_19  【酬别襄阳诗僧少微（诗中答上人归梦之意）】皎然  
证心何有梦，示说梦归频。文字赍秦本，诗骚学楚人。  
兰开衣上色，柳向手中春。别后须相见，浮云是我身。  
  
卷818_20  【送契上人游扬州】皎然  
西陵古江口，远见东扬州。渌水不同泛，春山应独游。  
寻僧白岩寺，望月谢家楼。宿昔心期在，人寰非久留。  
  
卷818_21  【送德清卫明府赴选（时柳黜陟有荐状）】皎然  
八使慎求能，东人独荐君。身犹千里限，名已九霄闻。  
远路翻喜别，离言暂惜分。凤门多士会，拥佩入卿云。  
  
卷818_22  【送郑孝廉淮西觐省】皎然  
离袂翠华满，晨羞欲早行。春风生楚树，晓角发隋城。  
野霭湿衣彩，江鸿增客情。征途不用戒，坐见白波清。  
  
卷818_23  【送沈秀才之闽中】皎然  
越客不成歌，春风起渌波。岭重寒不到，海近瘴偏多。  
野戍桄榔发，人家翡翠过。翻疑此中好，君问定如何。  
  
卷818_24  【送清会上人游京】皎然  
佳游限衰疾，一笑向西风。思见青门外，曾临素浐东。  
峰明云际寺，日出露寒宫。行道禅长在，香尘不染空。  
  
卷818_25  【送沈居士还太原】皎然  
辞官因世难，家族盛南朝。名重郊居赋，才高独酌谣。  
浪花飘一叶，峰色向三条。高逸虽成性，弓旌肯忘招。  
  
卷818_26  【同颜使君真卿岘山送李法曹阳冰西上献书时会有诏征赴京】皎然  
汉日中郎妙，周王太史才。云书捧日去，鹤版下天来。  
草见吴洲发，花思御苑开。羊公惜风景，欲别几迟回。  
  
卷818_27  【兵后送姚太祝赴选】皎然  
两河兵已偃，处处见归舟。日夜故人散，江皋芳树秋。  
楚云伤远思，秦月忆佳游。名动春官籍，翩翩才少俦。  
  
卷818_28  【兵后送薛居士移家安吉】皎然  
旧游经丧乱，道在复何人。寒草心易折，闲云性常真。  
交情别后见，诗句比来新。向我桃州住，惜君东岭春。  
  
卷818_29  【送邬傪之洪州觐兄弟】皎然  
年少足诗情，西江楚月清。书囊山翠湿，琴匣雪花轻。  
久别经离乱，新正忆弟兄。赠君题乐府，为是豫章行。  
  
卷818_30  【送乾封李成】皎然  
羽檄飞未息，离情远近同。感君由泛瑟，关我是征鸿。  
眇默归人尽，疏芜夜渡空。还期当岁晚，独在路行中。  
  
卷818_31  【送崔判官还扬子】皎然  
轻传祗远役，依依下姑亭。秋声满杨柳，暮色绕郊坰。  
烟水摇归思，山当楚驿青。  
  
卷818_32  【奉酬袁使君西楼饯秦山人与昼同赴李侍御招三韵】皎然  
秋风怨别情，江守上西城。竹署寒流浅，琴窗宿雨晴。  
治书招远意，知共楚狂行。  
  
卷818_33  【送清凉上人】皎然  
何意欲归山，道高由境胜。花空觉性了，月尽知心证。  
永夜出禅吟，清猿自相应。  
  
卷818_34  【送李丞使宣州】皎然  
结驷何翩翩，落叶暗寒渚。梦里春谷泉，愁中洞庭雨。  
聊持剡山茗，以代宜城醑。  
  
卷818_35  【送至洪沙弥游越】皎然  
知尔学无生，不应伤此别。相逢宿我寺，独往游灵越。  
早晚花会中，经行剡山月。  
  
卷818_36  【送皇甫侍御曾还丹阳别业】皎然  
云阳别夜忆春耕，花发菱湖问去程。积水悠扬何处梦，  
乱山稠叠此时情。将离有月教弦断，赠远无兰觉意轻。  
朝右要君持汉典，明年北墅可须营。  
  
卷818_37  【白蘋洲送洛阳李丞使还】皎然  
蘋洲北望楚山重，千里回轺止一封。临水情来还共载，  
看花醉去更相从。罢官风渚何时别，寄隐云阳几处逢。  
后会那应似畴昔，年年觉老雪山容。  
  
卷818_38  【送履霜上人还金陵西山】皎然  
携锡西山步绿莎，禅心未了奈情何。  
湘宫水寺清秋夜，月落风悲松柏多。  
  
卷818_39  【送辨聪上人还广陵】皎然  
莫学休公学远公，了心须与我心同。  
隋家古柳数株在，看取人间万事空。  
  
卷818_40  【送清励上人游福建】皎然  
禅子自矜禅性成，将来拟照建溪清。  
南看闽树花不落，更取何缘了妄情。  
  
卷818_41  【送顾道士游洞庭山】皎然  
见说洞庭无上路，春游乱踏五灵芝。  
含桃风起花狼藉，正是仙翁棋散时。  
  
卷818_42  【送邢台州济（一作送独孤使君赴岳州）】皎然  
海上仙山属使君，石桥琪树古来闻。  
他时画出白团扇，乞取天台一片云。  
  
卷818_43  【送柳察谏议叔】皎然  
东城南陌强经过，怨别无心亦放歌。  
明日院公应问我，闲云长在石门多。  
  
卷818_44  【送柳淡扶侍赴洪州（此子素少宦情共予有西山之好）】皎然  
中林许师友，忽阻夙心期。自顾青緺好，来将黄鹤辞。  
少年轻远涉，世道得无欺。烟雨孤舟上，晨昏千里时。  
离魂渺天末，相望在江湄。无限江南柳，春风卷乱丝。  
  
卷818_45  【同李司直题武丘寺兼留诸公与陆羽之无锡】皎然  
陵寝成香阜，禅枝出白杨。剑池留故事，月树即他方。  
应世缘须别，栖心趣不忘。还将陆居士，晨发泛归航。  
  
卷818_46  【夏日题郑谷江上纳凉馆】皎然  
迢遥山意外，清风又对君。若为于此地，翻作路岐分。  
别馆琴徒语，前洲鹤自群。明朝天畔远，何处逐闲云。  
  
卷818_47  【太湖馆送殷秀才赴举】皎然  
春风洞庭路，摇荡暮天多。衰疾见芳草，别离伤远波。  
诗名推首荐，赋甲拟前科。数日闻天府，山衣制芰荷。  
  
卷818_48  【送重钧上人游天台】皎然  
渐看华顶出，幽赏意随生。十里行松色，千重过水声。  
海容云正尽，山色雨初晴。事事将心证，知君道可成。  
  
卷818_49  【早春送颜主簿游越东，兼谒元中丞】皎然  
轻舸趣不已，东风吹绿蘋。欲看梅市雪，知赏柳家春。  
别意倾吴醑，芳声动越人。山阴三月会，内史得嘉宾。  
  
卷818_50  【同颜使君清明日游，因送萧主簿】皎然  
谁知赏嘉节，别意忽相和。暮色汀洲遍，春情杨柳多。  
高城恋旌旆，极浦宿风波。惆怅支山月，今宵不再过。  
  
卷818_51  【送道琚上人还金陵】皎然  
一与钟山别，山中得信稀。经年求法后，及夏问安归。  
野实充甘膳，池花当彩衣。慈亲莫返拜，外礼欲无为。  
  
卷818_52  【送裴邕之上京】皎然  
辞山偶世清，挟策忽西行。帆过随江疾，衣沾楚雪轻。  
尚文须献赋，重道莫论兵。东观今多事，应高白马生。  
  
卷818_53  【送珍上人还天竺，兼寄广通上人、秦山人】皎然  
江寺名天竺，多居蹑远踪。春帆依柳浦，轻履上莲峰。  
禅子兼三隐，空书共一封。因君达山信，应向白云逢。  
  
卷818_54  【送张孝廉赴举】皎然  
名在诸生右，家经见素风。春田休学稼，秋赋出儒宫。  
别路残云湿，离情晚桂丛。明年石渠署，应继叔孙通。  
  
卷818_55  【送刘司法之越】皎然  
萧萧鸣夜角，驱马背城濠。雨后寒流急，秋来朔吹高。  
三山期望海，八月欲观涛。几日西陵路，应逢谢法曹。  
  
卷818_56  【送简栖上人之建州觐使君舅】皎然  
乱峰江上色，羡尔及秋行。释氏推真子，郗家许贵甥。  
氎花新雨净，帆叶好风轻。千里依元舅，回潮亦有情。  
  
卷818_57  【登开元寺楼送崔少府还平望驿】皎然  
登望思虑积，长亭树连连。悠扬下楼日，杳映傍帆烟。  
入夜四郊静，南湖月待船。  
  
卷818_58  【送王居士游越】皎然  
野性配云泉，诗情属风景。爱作烂熳游，闲寻东路永。  
何山最好望，须上萧然岭。  
  
卷818_59  【杂言重送皇甫侍御曾】皎然  
人独归，日将暮。孤帆带孤屿，远水连远树。  
难作别时心，还看别时路。  
  
卷818_60  【送演上人之抚州觐使君叔】皎然  
临川内史怜诸谢，尔在生缘比惠宗。远别应将秦本去，  
幽寻定有楚僧逢。停船夜坐亲孤月，把锡秋行入乱峰。  
便道须过大师寺，白莲池上访高踪。  
  
卷818_61  【送大宝上人归楚山】皎然  
厌上乌桥送别频，湖光烂熳望行人。欲将夜舸陪嘉月，  
肯住空林伴老身。独鹤翩翻飞不定，归云萧散会无因。  
从何得道怀惆怅，莫是人间屡见春。  
  
卷818_62  【送侯秀才南游】皎然  
芳草随君自有情，不关山色与猿声。  
为看严子滩头石，曾忆题诗不著名。  
  
卷818_63  【别洞庭维谅上人】皎然  
白云关我不关他，此物留君情最多。  
情著春风生橘树，归心不怕洞庭波。  
  
卷818_64  【康造录事宅送太祝侄之虔吉访兄弟】皎然  
阮咸别曲四座愁，赖是春风不是秋。  
漫漫江行访兄弟，猿声几夜宿芦洲。  
  
卷818_65  【冬日梅溪送裴方舟宣州】皎然  
平明匹马上村桥，花发梅溪雪未消。  
日短天寒愁送客，楚山无限路遥遥。  
  
卷818_66  【送韦向睦州谒独孤使君汜】皎然  
才子南看多远情，闲舟荡漾任春行。  
新安江色长如此，何似新安太守清。  
  
卷818_67  【送至严山人归山（一作送严上人）】皎然  
初到人间柳始阴，山书昨夜报春深。  
朝朝花落几株树，恼杀禅僧未证心。  
  
卷818_68  【送僧游扬州】皎然  
平明择钵向风轻，正及隋堤柳色行。  
知尔禅心还似我，故宫春物肯伤情。  
  
卷818_69  【对陆迅饮天目山茶，因寄元居士晟】皎然  
喜见幽人会，初开野客茶。日成东井叶，露采北山芽。  
文火香偏胜，寒泉味转嘉。投铛涌作沫，著碗聚生花。  
稍与禅经近，聊将睡网赊。君在天目，此意日无涯。  
  
卷818_70  【渡前溪】皎然  
不意入前溪，爱溪从错落。清清鉴不足，非是深难度。  
  
卷818_71  【送灵澈】皎然  
我欲长生梦，无心解伤别。千里万里心，只似眼前月。  
  
卷818_72  【寄路温州】皎然  
欲问采灵药，如何学无生。爱鹤颇似君，且非求仙情。  
  
卷818_73  【浣纱女（一作王维诗，题云白石滩）】皎然  
清浅白沙滩，绿蒲尚堪把。家住水东西，浣纱明月下。  
  
卷818_74  【待山月】皎然  
夜夜忆故人，长教山月待。今宵故人至，山月知何在。  
  
卷818_75  【杂兴】皎然  
人生分已定，富贵岂妄来。不见海底泥，飞上成尘埃。  
  
卷818_76  【舂陵登望】皎然  
西底空流水，东垣但聚云。最伤梅岭望，花雪正纷纷。  
  
卷818_77  【投知己】皎然  
若为令忆洞庭春，上有闲云可隐身。  
无限白云山要买，不知山价出何人。  

## 全唐诗(下)　卷八百一十九

卷819_1  【兵后馀不亭重送卢孟明游江西】皎然  
携手曾此分，怳如隔胡越。伦侯古封邑，荣盛风雨歇。  
饥鼯号空亭，野草生故辙。如何此路岐，更作千年别。  
冯轼望远道，春山无断绝。朝行入郢树，夜泊依楚月。  
佳士持操高，扬才日昭晰。离言何所赠，盈满有亏缺。  
时节伤蟪蛄，芳菲忌鶗鴂。予思鹿门隐，心迹贵冥灭。  
颓颜反芝朮，昔貌成冰雪。岁晏期尔来，销声坐岩穴。  
  
卷819_2  【别山诗】皎然  
山翁亦好禅，借我风溪树。采药多近峰，汲泉有春渡。  
幽僧时相偶，仙子或与晤。自许战胜心，弥高独游步。  
如何区中事，夺我林栖趣。辞山下复上，恋石行仍顾。  
宿昔情或乖，庶几迹无误。松声莫相诮，此心冥去住。  
  
卷819_3  【同袁高使君送李判官使回】皎然  
庾公欢此别，路远意犹赊。为出塘边柳，荣归府中花。  
驰阳照古堞，遥思凝寒笳。延步下前渚，溯觞流浅沙。  
湖光引行色，轻舸傍残霞。  
  
卷819_4  【陪颜使君饯宣谕萧常侍】皎然  
江涛凋瘵后，远使发天都。昏垫宸心及，哀矜诏命敷。  
恤民驱急传，访旧枉征舻。外镇藩条最，中朝顾问殊。  
文皆正风俗，名共溢寰区。已事方怀阙，归期早戒涂。  
繁笳咽水阁，高盖拥云衢。暮色生千嶂，秋声入五湖。  
离歌犹宛转，归驭已踟躇。今夕庾公意，西楼月亦孤。  
  
卷819_5  【奉陪颜使君修《韵海》毕，东溪泛舟饯诸文士】皎然  
诸侯崇鲁学，羔雁日成群。外史刊新韵，中郎定古文。  
菁华兼百氏，缣素备三坟。国语思开物，王言欲致君。  
研精业已就，欢宴惜应分。独望西山去，将身寄白云。  
  
卷819_6  【今上初登极岁送皇甫孝廉赴选（孝廉即故大夫之子）】皎然  
行应会府春，欲劝及芳辰。北极天文正，东风汉律新。  
少年逢圣代，欢笑别情亲。况是勋庸后，恩荣袭尔身。  
  
卷819_7  【同杨使君白蘋洲送陆侍御士佳入朝】皎然  
久爱吴兴客，来依道德藩。旋师闻杕杜，归路忆轘辕。  
旧佩苍玉在，新歌白芷繁。今朝天地静，北望重飞翻。  
  
卷819_8  【雪夜送海上人常州觐叔父，上人殷仲文后】皎然  
继世风流在，传心向一灯。望云裁衲惯，玩雪步花能。  
交战情忘久，销魂别未曾。明朝阮家集，知有竹林僧。  
  
卷819_9  【送常清上人还舒州】皎然  
灊人思尔法，楚信有回船。估客亲宵语，闲鸥偶昼禅。  
经声含石潋，麈尾拂江烟。常说归山意，诛茅庐霍前。  
  
卷819_10  【岘山送崔子向之宣州谒裴使君】皎然  
楚思入诗清，晨登岘山情。秋天水西寺，古木宛陵城。  
琴匣应将往，书车亦共行。吾知江太守，一顾重君名。  
  
卷819_11  【送严明府入关谒黎京兆】皎然  
春日异秋风，何为怨别同。潮回芳渚没，花落昼山空。  
旅候闻嘶马，残阳望断鸿。应思右内史，相见直城中。  
  
卷819_12  【送丘秀才游越】皎然  
山情与诗思，烂熳欲何从。夜舸谁相逐，空江月自逢。  
春期越草秀，晴忆剡云浓。便拟将轻锡，携居入乱峰。  
  
卷819_13  【送杨校书还济源】皎然  
妖烽昨日静，故里近嵩丘。楚月摇归梦，江枫见早秋。  
乡心无远道，北信减离忧。禅子还无事，辞君买沃州。  
  
卷819_14  【送杨遂初赴选】皎然  
秋风吹别袂，客思在长安。若得临觞醉，何须减瑟弹。  
秉心凌竹柏，仗信越波澜。春会文昌府，思君每北看。  
  
卷819_15  【送赟上人还京】皎然  
久游春草尽，还寄北船归。沙鸟窥中食，江云入净衣。  
秦原山色近，楚寺磬声微。见说翻经馆，多闻似者稀。  
  
卷819_16  【送广通上人游江西】皎然  
香炉七岭秀，秋色九江清。自古多禅隐，吾常爱此行。  
寻师经鄂渚，受请到青城。离别人间事，何关道者情。  
  
卷819_17  【送罗判官还寿州幕】皎然  
君章才五色，知尔得家风。故里旋归驾，寿春思奉戎。  
天寒长蛇伏，飙烈文虎雄。定颂张征虏，桓桓戡难功。  
  
卷819_18  【送李秀才赴婺州招】皎然  
山开江色上，孤赏去应迟。绿水迎吴榜，秋风入楚词。  
猿清独宿处，木落远行时。见说东阳守，登楼为尔期。  
  
卷819_19  【送薛逢之宣州谒废使（一作谒裴使君）】皎然  
六月鹏尽化，鸿飞独冥冥。秋烽家不定，险路客频经。  
牛渚何时到，渔船几处停。遥知咏史夜，谢守月中听。  
  
卷819_20  【送德守二叔侄上人还国清寺觐师】皎然  
道贤齐二阮，俱向竹林归。偈穿花线，春装卷叶衣。  
僧墟回水寺，佛陇启山扉。爱别吾何有，人心强有违。  
  
卷819_21  【同明府章送沈秀才还石门山读书】皎然  
身为郢令客，心许楚山云。文墨应经世，林泉漫诱君。  
欲随樵子去，惜与道流分。肯谢申公辈，治诗事汉文。  
  
卷819_22  【送吉判官还京赴崔尹幕】皎然  
江南梅雨天，别思极春前。长路飞鸣鹤，离帆聚散烟。  
清晨趋九陌，秋色望三边。见说王都尹，山阳辟一贤。  
  
卷819_23  【送裴判官赴商幕】皎然  
商洛近京师，才难赴幕时。离歌纷白纻，候骑拥青丝。  
会喜疲人息，应逢猾虏衰。看君策高足，自此烟霄期。  
  
卷819_24  【送李喻之处士洪州谒曹王】皎然  
独思贤王府，遂作豫章行。雄镇庐霍秀，高秋江汉清。  
见闻惊苦节，艰故伤远情。西邸延嘉士，遗才得正平。  
  
卷819_25  【送唐赞善游越】皎然  
田园临汉水，离乱寄随关。今日烟尘尽，东西又未还。  
长亭百越外，孤棹五湖间。何处游芳草，云门千万山。  
  
卷819_26  【送韦秀才】皎然  
晨装行堕叶，万里望桑干。旧说泾关险，犹闻易水寒。  
黄云战后积，白草暮来看。近得君苗信，时教旅思宽。  
  
卷819_27  【送陈秀才赴举】皎然  
诸侯惧削地，选士皆不羁。休隐脱荷芰，将鸣矜羽仪。  
甲科争玉片，诗句拟花枝。君实三楚秀，承家有清规。  
  
卷819_28  【乌程李明府水堂同卢使君幼平送奘上人游五台】皎然  
身将刘令隐，经共谢公翻。有此宗师在，应知我法存。  
问心常寂乐，为别岂伤魂。独访华泉去，秋风入雁门。  
  
卷819_29  【送李季良北归】皎然  
风吹残柳丝，孤客欲归时。掩抑楚弦绝，离披湘叶衰。  
前军犹转战，故国杳难期。北望雁门雪，空吟平子诗。  
  
卷819_30  【送淳于秀才兰陵觐省】皎然  
欢言欲忘别，风信忽相惊。柳浦归人思，兰陵春草生。  
撷芳心未及，视枕恋常盈。此去非长路，还如千里情。  
  
卷819_31  【送至洪沙弥赴上元受戒（上元江中蔡州有梁戒坛）】皎然  
不肯资章甫，胜衣被木兰。今随秣陵信，欲及蔡州坛。  
野寺钟声远，春山戒足寒。归来次第学，应见后心难。  
  
卷819_32  【九日同卢使君幼平吴兴郊外送李司仓赴选】皎然  
重阳千骑出，送客为踟蹰。旷野多摇落，寒山满路隅。  
晴空悬蒨旆，秋色起菱湖。几日登司会，扬才盛五都。  
  
卷819_33  【送卢孟明还上都】皎然  
江皋北风至，归客独伤魂。楚水逢乡雁，平陵忆故园。  
征骖嘶别馆，落日隐寒原。应及秦川望，春华满国门。  
  
卷819_34  【送李少宾赴举】皎然  
岂谓江南别，心如塞上行。苦云摇阵色，乱木搅秋声。  
周谷雨未散，汉河流尚横。春司迟尔策，方用静妖兵。  
  
卷819_35  【留别阎士和】皎然  
不惯人间别，多应忘别时。逢山又逢水，只畏却来迟。  
  
卷819_36  【送李道士】皎然  
常随山上下，忽限江南北。共是忘情人，何由肯相忆。  
  
卷819_37  【送裴参军还下邳旧居】皎然  
北望烟铺骠骑营，虏烽无火楚天晴。  
此时千里西归客，泗上春风得及耕。  
  
卷819_38  【送文会上人还富阳】皎然  
悠悠渺渺属寒波，故寺思归意若何。  
长忆孤洲二三月，春山偏爱富春多。  
  
卷819_39  【送维谅上人归洞庭】皎然  
从来湖上胜人间，远爱浮云独自还。  
孤月空天见心地，寥寥一水镜中山。  
  
卷819_40  【九月八日送萧少府归洪州】皎然  
明日重阳今日归，布帆丝雨望霏霏。  
行过鹤渚知堪住，家在龙沙意有违。  
  
卷819_41  【同颜鲁公泛舟送皇甫侍御曾】皎然  
维舟若许暂从容，送过重江不厌重。  
霜简别来今始见，雪山归去又难逢。  
  
卷819_42  【送孙侍御游越】皎然  
不知持斧客，吟会是何情。丹陛恩犹在，沧洲赏暂行。  
江桡随月泛，山策逐云行。佳句传零雨，诗流许盛名。  
  
卷819_43  【送颜处士还长沙觐省】皎然  
西候风信起，三湘孤客心。天寒汉水广，乡远楚云深。  
服彩将侍膳，撷芳思满襟。归人忘艰阻，别恨独何任。  
  
卷819_44  【送还本上人游江西】皎然  
欲广分何教，心将江汉期。云招望寺处，月待溯杯时。  
真侣谁伤别，降猿汝自悲。多应过庐阜，幽赏却来迟。  
  
卷819_45  【送路少府使京兼觐侍御兄】皎然  
国赋推能吏，今朝发贡湖。伫瞻双阙凤，思见柏台乌。  
树向秦关远，江分楚驿孤。荣君有兄弟，相继骋长途。  
  
卷819_46  【于武原从送卢士举】皎然  
落日独归客，空山匹马嘶。萧条古关外，岐路更东西。  
大泽云寂寂，长亭雨凄凄。君还到湘水，寒夜满猿啼。  
  
卷819_47  【送乌程李明府得陟状赴京】皎然  
驿吏满江城，深仁见此情。士林推玉振，公府荐冰清。  
为政移风久，承恩就日行。仲容纶綍贵，南巷有光荣。  
  
卷819_48  【送裴秀才往会稽山读书】皎然  
一身赍万卷，编室寄烟萝。砚滴穿池小，书衣种楮多。  
吟诗山响答，泛瑟竹声和。鹤板求儒术，深居意若何。  
  
卷819_49  【送崔詹事论之上都（崔尝典吴兴）】皎然  
金虎城池在，铜龙剑珮新。重看前浦柳，犹忆旧洲蘋。  
远思秦云暮，归心腊月春。青园昔游处，惆怅别离人。  
  
卷819_50  【京口送卢孟明还扬州】皎然  
萧萧北风起，孤棹下江濆。暮客去来尽，春流南北分。  
萋萋御亭草，渺渺芜城云。相送目千里，空山独望君。  
  
卷819_51  【送沙弥大智游五台】皎然  
童年随法侣，家世本儒流。章句三生学，清凉万里游。  
云归龙沼暗，木落雁门秋。长老应相问，传予向祖州。  
  
卷819_52  【送禀上人游越】皎然  
云泉谁不赏，独见尔情高。投石轻龙窟，临流笑鹭涛。  
折荷为片席，洒水净方袍。剡路逢禅侣，多应问我曹。  
  
卷819_53  【送潘秀才之舒州】皎然  
楚水清风生，扬舲泛月行。荻洲寒露彩，雷岸曙潮声。  
东道思才子，西人望客卿。从来金谷集，相继有诗名。  
  
卷819_54  【送王山人游庐山】皎然  
千里访灵奇，山资亦相随。叶舟过鹤市，花漏宿龙池。  
峰顶应闲散，人间足别离。白云将世事，吾见尔心知。  
  
卷819_55  【送道契上人之越觐大夫叔】皎然  
楚僧推后辈，唐本学新经。外国传香氎，何人施竹瓶。  
秋风别李寺，春日向柯亭。大阮今为郡，看君眼最青。  
  
卷819_56  【送沙弥长文游京】皎然  
白版年犹小，黄花褐已通。若为诗思逸，早欲似休公。  
迈俗多真气，传家有素风。应须学心地，宗旨在关东。  
  
卷819_57  【秋日送择高上人往江西谒曹王】皎然  
超然独游趣，无限别山情。予病不同赏，云闲应共行。  
斋容秋水照，香氎早风轻。曾被陈王识，遥知江上迎。  
  
卷819_58  【送如献上人游长安】皎然  
关中四子教犹存，见说新经待尔翻。为法应过七祖寺，  
忘名不到五侯门。闲寻鄠杜看修竹，独上风凉望古原。  
高逸诗情无别怨，春游从遣落花繁。  
  
卷819_59  【日曜上人还润州】皎然  
送君何处最堪思，孤月停空欲别时。露茗犹芳邀重会，  
寒花落尽不成期。鹤令先去看山近，云碍初飞到寺迟。  
莫倚禅功放心定，萧家陵树误人悲。  
  
卷819_60  【寺院听胡笳送李殷】皎然  
一奏胡笳客未停，野僧还欲废禅听。  
难将此意临江别，无限春风葭菼青。  
  
卷819_61  【送僧绎】皎然  
斜日摇扬在柳丝，孤亭寂寂水逶迤。  
谁堪别后行人尽，唯有春风起路岐。  
  
卷819_62  【答裴评事澄荻花间送梁肃拾遗】皎然  
波上荻花非雪花，风吹撩乱满袈裟。  
如今岁晏无芳草，独对离樽作物华。  
  
卷819_63  【送胜云小师】皎然  
昨日雪山记尔名，吾今坐石已三生。  
少年道性易流动，莫遣秋风入别情。  
  
卷819_64  【诮士和别】皎然  
今日同，明日隔，何事悠悠久为客。君怜溪上去来云，  
我羡磷磷水中石。  
  
卷819_65  【送吴冯游京】皎然  
北期何意促，蕙草夜来繁。清月思淮水，春风望国门。  
此时休旋逸，万里忽飞翻。若忆山阴会，孤琴为我援。  
  
卷819_66  【送僧游宣州】皎然  
楚山千里一僧行，念尔初缘道未成。  
莫向舒姑泉口泊，此中呜咽为伤情。  
  
卷819_67  【宿支硎寺上房】皎然  
上方精舍远，共宿白云端。寂寞千峰夜，萧条万木寒。  
山光霜下见，松色月中看。却与西林别，归心即欲阑。  
  
卷819_68  【答胡处士】皎然  
西山禅隐比来闻，长道唯应我与君。  
书上无名心忘却，人间聚散似浮云。  
  
卷819_69  【答张乌程】皎然  
莫道谪官无主人，秣陵才令日相亲。  
前溪更有忘忧处，荷叶田田间白蘋。  
  
卷819_70  【酬张明府】皎然  
爱君诗思动禅心，使我休吟待鹤吟。  
更说郡中黄霸在，朝朝无事许招寻。  
  
卷819_71  【劳山居寄呈吴处士】皎然  
官居鼎鼐古今无，名世才臣独一余。  
贤阁御题龙墨灿，诏归补衮在须臾。  

## 全唐诗(下)　卷八百二十

卷820_1  【从军行五首】皎然  
候骑出纷纷，元戎霍冠军。汉鞞秋聒地，羌火昼烧云。  
万里戈城合，三边羽檄分。乌孙驱未尽，肯顾辽阳勋。  
韩旆拂丹霄，汉军新破辽。红尘驱卤簿，白羽拥嫖姚。  
战苦军犹乐，功高将不骄。至今丁零塞，朔吹空萧萧。  
百万逐呼韩，频年不解鞍。兵屯绝漠暗，马饮浊河干。  
破虏功未录，劳师力已殚。须防肘腋下，飞祸出无端。  
飞将下天来，奇谋阃外裁。水心龙剑动，地肺雁山开。  
望气燕师锐，当锋虏阵摧。从今射雕骑，不敢过云堆。  
黄纸君王诏，青泥校尉书。誓师张虎落，选将擐犀渠。  
雾暗津蒲失，天寒塞柳疏。横行十万骑，欲扫虏尘馀。  
  
卷820_2  【陇头水二首】皎然  
陇头水欲绝，陇水不堪闻。碎影摇枪垒，寒声咽幔军。  
素从盐海积，绿带柳城分。日落天边望，逶迤入塞云。  
秦陇逼氐羌，征人去未央。如何幽咽水，并欲断君肠。  
西注悲穷漠，东分忆故乡。旅魂声搅乱，无梦到咸阳。  
  
卷820_3  【塞下曲二首】皎然  
寒塞无因见落梅，胡人吹入笛声来。  
劳劳亭上春应度，夜夜城南战未回。  
都护今年破武威，胡沙万里鸟空飞。  
旄竿瀚海扫云出，毡骑天山蹋雪归。  
  
卷820_4  【览史】皎然  
黄绮皆皓发，秦时隐商山。嘉谋匡帝道，高步游天关。  
不爱珪组绁，却思林壑还。放歌长松下，日与孤云闲。  
  
卷820_5  【咏史】皎然  
独负高世资，冥冥寄浮俗。卞子去不归，何人辩荆玉。  
鬻舂意不浅，污迹身岂辱。鸾铩乐迍邅，虬蟠甘窘束。  
五噫谲且正，可以见心曲。  
  
卷820_6  【咏史】皎然  
田氏门下客，冯公众中贱。一朝市义还，百代名独擅。  
始知下客不可轻，能使主人功业成。借问高车与珠履，  
何如卑贱一书生。  
  
卷820_7  【读张曲江集】皎然  
相公乃天盖，人文佐生成。立程正颓靡，绎思何纵横。  
春杼弄缃绮，阳林敷玉英。飘然飞动姿，邈矣高简情。  
后辈惊失步，前修敢争衡。始欣耳目远，再使机虑清。  
体正力已全，理精识何妙。昔年歌阳春，徒推郢中调。  
今朝听鸾凤，岂独羡门啸。帝命镇雄州，待济寄上流。  
才兼荆衡秀，气助潇湘秋。逸荡子山匹，经奇文畅俦。  
沈吟未终卷，变态纷难数。曜耳代明珰，袭衣同芳杜。  
愔愔闻玉磬，寤寐在灵府。  
  
卷820_8  【奉酬陆使君见过，各赋院中一物，得江蓠】皎然  
江蓠生古砌，花每落禅床。嘉客未采掇，空门自馨香。  
名因诗目见，色对道心忘。不遇陆内史，谁知殊众芳。  
  
卷820_9  【赋得谢墅送王长史（其墅即昼七代祖吴兴守旧居）】皎然  
世业西山墅，移家长我身。萧疏遗树老，寂寞废田春。  
车巷伤前辙，篱沟忆旧邻。何堪再过日，更送北归人。  
  
卷820_10  【夏日同崔使君论登城楼赋得远山】皎然  
远山湖上小，青翠望依稀。才向窗中列，还从林表微。  
色浓春草在，峰起夏云归。不是蓬莱岛，如何人去稀。  
  
卷820_11  【咏数探得七】皎然  
邹子谭天岁，黄童对日年。求真初作传，炼魄已成仙。  
鹤驾迎缑岭，星桥下蜀川。逢君竹林客，相对弄清弦。  
  
卷820_12  【奉同颜使君真卿送李侍御萼，赋得荻塘路】皎然  
落日车遥遥，客心在归路。细草暗回塘，春泉萦古渡。  
遗踪叹芜没，远道悲去住。寂寞荻花空，行人别无数。  
  
卷820_13  【赋颜氏古今一事，得《晋仙传》，送颜逸】皎然  
曾看颜氏传，多记晋时仙。却忆桐君老，俱还桂父年。  
青春留鬓发，白日向云烟。远别赍遗简，囊中有几篇。  
  
卷820_14  【赋得石梁泉送崔逵】皎然  
架石通霞壁，悬崖散碧沙。天晴虹影渡，风细练文斜。  
举陟幽期阻，沿洄客意赊。河梁非此路，别恨亦无涯。  
  
卷820_15  【赋得夜雨滴空阶，送陆羽归龙山（同字）】皎然  
闲阶夜雨滴，偏入别情中。断续清猿应，淋漓候馆空。  
气令烦虑散，时与早秋同。归客龙山道，东来杂好风。  
  
卷820_16  【赋得灯心送李侍御萼（光字）】皎然  
灯心生众草，因有始知芳。彩妓窗偏丽，金桃动更香。  
花惊春未尽，焰喜夜初长。别后空离室，何人借末光。  
  
卷820_17  【赋得竹如意送详师赴讲（青字）】皎然  
缥竹湘南美，吾师尚毁形。仍留负霜节，不变在林青。  
每入杨枝手，因谈贝叶经。谁期沃州讲，持此别东亭。  
  
卷820_18  【听素法师讲《法华经》】皎然  
法子出西秦，名齐漆道人。才敷药草义，便见雪山春。  
护讲龙来远，闻经鹤下频。应机如一雨，谁不涤心尘。  
  
卷820_19  【咏敡上人座右画松】皎然  
写得长松意，千寻数尺中。翠阴疑背日，寒色欲生风。  
真树孤标在，高人立操同。一枝遥可折，吾欲问生公。  
  
卷820_20  【夏日登观农楼和崔使君】皎然  
片雨拂檐楹，烦襟四坐清。霏微过麦陇，萧散傍莎城。  
静爱和花落，幽闻入竹声。朝观趣无限，高咏寄深情。  
  
卷820_21  【妙喜寺逵公院赋得夜磬送吕评事】皎然  
一磬寒山至，凝心转清越。细和虚籁尽，疏绕悬泉发。  
在夜吟更长，停空韵难绝。幽僧悟深定，归客忘远别。  
寂历无性中，真声何起灭。  
  
卷820_22  【咏小瀑布】皎然  
瀑布小更奇，潺湲二三尺。细脉穿乱沙，丛声咽危石。  
初因智者赏，果会幽人迹。不向定中闻，那知我心寂。  
  
卷820_23  【仙女台（得仙字）】皎然  
寂寂旧桑田，谁家女得仙。应无鸡犬在，空有子孙传。  
古木花犹发，荒台路未迁。暮来云一片，疑是欲归年。  
  
卷820_24  【灵澈上人何山寺七贤石诗】皎然  
七石配七贤，隐僧山上移。石性殊磊落，君子又高奇。  
跂禅服宜坏，坐客冠可隳。夜倚月树影，昼倾风竹枝。  
集质患追琢，表顽用磷缁。佚火玉亦害，块然长在兹。  
  
卷820_25  【潘丞孩子】皎然  
爱子性情奇，初生玉树枝。曾天上见，名向月中知。  
我识婴儿意，何须待佩觿。  
  
卷820_26  【南池杂咏五首　水月】皎然  
夜夜池上观，禅身坐月边。虚无色可取，皎洁意难传。  
若向空心了，长如影正圆。  
  
卷820_27  【南池杂咏五首　溪云】皎然  
舒卷意何穷，萦流复带空。有形不累物，无迹去随风。  
莫怪长相逐，飘然与我同。  
  
卷820_28  【南池杂咏五首　虚舟】皎然  
虚舟动又静，忽似去逢时。触物知无迕，为梁幸见遗。  
因风到此岸，非有济川期。  
  
卷820_29  【南池杂咏五首　寒山】皎然  
侵空撩乱色，独爱我中峰。无事负轻策，闲行蹑幽踪。  
众山摇落尽，寒翠更重重。  
  
卷820_30  【南池杂咏五首　寒竹】皎然  
袅袅孤生竹，独立山中雪。苍翠摇动风，婵娟带寒月。  
狂花不相似，还共凌冬发。  
  
卷820_31  【望远村】皎然  
林杪不可分，水步遥难辨。一片山翠边，依稀见村远。  
  
卷820_32  【惜暮景】皎然  
疏阴花不动，片景松梢度。夏日旧来长，佳游何易暮。  
  
卷820_33  【效古（天宝十四年）】皎然  
日出天地正，煌煌辟晨曦。六龙驱群动，古今无尽时。  
夸父亦何愚，竞走先自疲。饮干咸池水，折尽扶桑枝。  
渴死化爝火，嗟嗟徒尔为。空留邓林在，折尽令人嗤。  
  
卷820_34  【古别离（代人答阎士和）】皎然  
太湖三山口，吴王在时道。寂寞千载心，无人见春草。  
谁识缄怨者，持此伤怀抱。孤舟畏狂风，一点宿烟岛。  
望所思兮若何，月荡漾兮空波。云离离兮北断，  
鸿眇眇兮南多。身去兮天畔，心折兮湖岸。  
春风胡为兮塞路，使我归梦兮撩乱。  
  
卷820_35  【拟长安春词】皎然  
春信在河源，春风荡妾魂。春歌杂鶗鴂，春梦绕轘辕。  
春絮愁偏满，春丝闷更繁。春期不可定，春曲懒新翻。  
  
卷820_36  【效古】皎然  
思君转战度交河，强弄胡琴不成曲。日落应愁陇底难，  
春来定梦江南数。万丈游丝是妾心，惹蝶萦花乱相续。  
  
卷820_37  【昭君怨】皎然  
自倚婵娟望主恩，谁知美恶忽相翻。  
黄金不买汉宫貌，青冢空埋胡地魂。  
  
卷820_38  【铜雀妓】皎然  
强开尊酒向陵看，忆得君王旧日欢。  
不觉馀歌悲自断，非关艳曲转声难。  
  
卷820_39  【长门怨】皎然  
春风日日闭长门，摇荡春心似梦魂。  
谁遣花开只笑妾，不如桃李正无言。  
  
卷820_40  【哭吴县房耸明府】皎然  
仁人迈厚德，可谓名实全。抚迹若疏旷，会心极精研。  
履危节讵屈，著论识不偏。恨以荣级浅，嘉猷未及宣。  
伊人期远大，志业难比肩。昭世既合并，吾君藉陶甄。  
奈何明明理，与善徒空诠。征教或稽圣，穷源反问天。  
一官自吴邑，六翮委江壖。始是牵丝日，翻成撤瑟年。  
金膏果不就，玉珮长此捐。倚伏信冥昧，夭修惊后先。  
安知忘情子，爱网素已褰。为有深仁感，遂令真性迁。  
心悲空林下，泪洒秋景前。夫子寡兄弟，抚孤伤藐然。  
倾云为惨结，吊鹤共联翩。割念命归驾，诀词向空筵。  
树桃阴始合，爱客位常悬。幡然远行时，崇望归朝旋。  
悟兹欢宴隔，哀被岁月延。书带变芳草，履痕移绿钱。  
冥期傥可逢，生尽会无缘。幸愿示因业，代君运精专。  
相思转寂寞，独往西林泉。欲见故人心，时阅所赠篇。  
素高陶靖节，今重楚先贤。芳躅将遗爱，可为终古传。  
  
卷820_41  【哭觉上人（时绊剡中）】皎然  
忆君南适越，不作买山期。昨得耶溪信，翻为逝水悲。  
神交如可见，生尽杳难思。白日东林下，空怀步影时。  
  
卷820_42  【题馀不溪废寺】皎然  
武原离乱后，真界积尘埃。残月生秋水，悲风起故台。  
居人今已尽，栖鸽暝还来。不到无生理，应堪赋七哀。  
  
卷820_43  【同李洗马入馀不溪经辛将军故城】皎然  
惨惨寒城望，将军下世时。高墉暮草遍，大树野风悲。  
壁垒今惟在，勋庸近可思。苍然古溪上，川逝共凄其。  
  
卷820_44  【忆天台】皎然  
箬溪朝雨散，云色似天台。应是东风便，吹从海上来。  
灵山游汗漫，仙石过莓苔。误到人间世，经年不早回。  
  
卷820_45  【万回寺】皎然  
万里称逆化，愚蠢性亦全。紫绂拖身上，妖姬安膝前。  
见他拘坐寂，故我是眠禅。吾知至人心，杳若青冥天。  
  
卷820_46  【禅诗】皎然  
万法出无门，纷纷使智昏。徒称谁氏子，独立天地元。  
实际且何有，物先安可存。须知不动念，照出万重源。  
  
卷820_47  【哀教】皎然  
本师不得已，强为我著书。尽百虑遣，名存万象拘。  
如何工言子，终日论虚无。伊人独冥冥，时人以为愚。  
  
卷820_48  【闻钟】皎然  
古寺寒山上，远钟扬好风。声馀月树动，响尽霜天空。  
永夜一禅子，泠然心境中。  
  
卷820_49  【溪上月】皎然  
秋水月娟娟，初生色界天。蟾光散浦溆，素影动沦涟。  
何事无心见，亏盈向夜禅。  
  
卷820_50  【山雪】皎然  
夕阳在西峰，叠翠萦残雪。狂风卷絮回，惊猿攀玉折。  
何意山中人，误报山花发。  
  
卷820_51  【江上风】皎然  
江风西复东，飘暴忽何穷。初生虚无际，稍起荡漾中。  
应吹夏口樯竿折，定蹙湓城浪花咽。今朝莫怪沙岸明，  
昨夜声狂卷成雪。  
  
卷820_52  【山雨】皎然  
一片雨，山半晴。长风吹落西山上，满树萧萧心耳清。  
云鹤惊乱下，水香凝不然。风回雨定芭蕉湿，  
一滴时时入昼禅。  
  
卷820_53  【问遥山禅老】皎然  
天与松子寿，独饮日月精。复令颜子贤，胡为夭其生。  
吾将寻河源，上天问天何不平？吾将诘仙老，  
大道无私谁强名？仙老难逢天不近，世人何人解应尽。  
明朝欲向翅头山，问取禅公此义还。  
  
卷820_54  【禅思】皎然  
真我性无主，谁为尘识昏。奈何求其本，若拔大木根。  
妄以一念动，势如千波翻。伤哉子桑扈，虫臂徒虚言。  
神威兴外论，宗邪生异源。空何妨色在，妙岂废身存。  
寂灭本非寂，喧哗曾未喧。嗟嗟世上禅，不共智者论。  
  
卷820_55  【支公诗】皎然  
支公养马复养鹤，率性无机多脱略。天生支公与凡异，  
凡情不到支公地。得道由来天上仙，为僧却下人间寺，  
道家诸子论自然，此公唯许逍遥篇。山阴诗友喧四座，  
佳句纵横不废禅。  
  
卷820_56  【述梦】皎然  
梦中归见西陵雪，渺渺茫茫行路绝。觉来还在剡东峰，  
乡心缭绕愁夜钟。寺北禅冈犹记得，梦归长见山重重。  
  
卷820_57  【赤松（一作赤松涧）】皎然  
缘岸蒙笼出见天，晴沙沥沥水溅溅。  
何处羽人长洗药，残花无数逐流泉。  
  
卷820_58  【戏题松树】皎然  
为爱松声听不足，每逢松树遂忘还。  
翛然此外更何事，笑向闲云似我闲。  
  
卷820_59  【戏题二首】皎然  
看饮逢歌日屡曛，我身何似系浮云。  
时人不解野僧意，归去溪头作鸟群。  
喧喧共在是非间，终日谁知我自闲。  
偶客狂歌何所为，欲于人事强相关。  
  
卷820_60  【杂寓兴】皎然  
嗟嗟号呶子，世称谪仙俦。媚俗被鲛绡，欺天荐昫修。  
奔景谓可致，驰龄言易流。燕昭昧往事，嬴政亡前筹。  
三山果不见，九仙忽悠悠。君看牛山乐，君见麋浦游。  
昨日千金子，联绵成古丘。吾将揽明月，照尔生死流。  
至乐享爰居，惭贻达者尤。冥冥光尘内，机丧成海沤。  
  
卷820_61  【杂兴六首】皎然  
吾观谈天客，工言丧其精。万物资广庇，此中何有情。  
若为昧颜跖，修短怨太清。高论让邹子，放词征屈生。  
请从象外推，至论尤明明。  
短龄役长世，扰扰悟不早。嫔女身后空，欢娱梦中好。  
从教西陵树，千载伤怀抱。鹤驾何冥冥，鳌洲去浩浩。  
柔颜感三花，凋发悲蔓草。月中伐桂人是谁，  
翻使年年不衰老。  
谁高齐公子，泣听雍门琴。死且何足伤，殊非达人心。  
独高庭中鹤，意远贵氛埃。有时青冥游，顾我还下来。  
白云琅玕色，一片生虚无。此物若无心，若何卷还舒。  
疏散遂吾性，栖山更无机。寥寥高松下，独有闲云归。  
精意不可道，冥然还掩扉。  
  
卷820_62  【偶然五首】皎然  
乐禅心似荡，吾道不相妨。独悟歌还笑，谁言老更狂。  
偶然寂无喧，吾了心性源。可嫌虫食木，不笑鸟能言。  
隐心不隐迹，却欲住人寰。欠树移春树，无山看画山。  
居喧我未错，真意在其间。  
虏语嫌不学，胡音从不翻。说禅颠倒是，乐杀金王孙。  
真隐须无矫，忘名要似愚。只将两条事，空却汉潜夫。  
  
卷820_63  【问天】皎然  
天公何时有，谈者皆不经。谁道贤人死，今为傅说星。  
  
卷820_64  【寓言】皎然  
吾道本无我，未曾嫌世人。如今到城市，弥觉此心真。  
  
卷820_65  【前溪作】皎然  
春歌已寂寂，古水自涓涓。徒误时人辈，伤心作逝川。  
  
卷820_66  【戏作】皎然  
乞我百万金，封我异姓王。不如独悟时，大笑放清狂。  
  
卷820_67  【浮云三章】皎然  
浮云浮云，集于扶桑。扶桑茫茫，日暮之光。  
匪日之暮，浮云之污。嗟我怀人，犹心如蠹。  
浮云浮云，集于咸池。咸池微微，日昃之时。  
匪日之昃，浮云之惑。嗟我怀人，忧心如织。  
浮云浮云，集于高舂。高舂濛濛，日夕之容。  
匪日之夕，浮云之积。嗟我怀人，忧心如惄。  
  
卷820_68  【寓言】皎然  
人生百年我过半，天生才定不可换。  
东海钓鳌鳌不食，南山坐石石欲烂。  
  
卷820_69  【若邪春兴】皎然  
春生若邪水，雨后漫流通。芳草行无尽，清源去不穷。  
野烟迷极浦，斜日起微风。数处乘流望，依稀似剡中。  
  
卷820_70  【晨登乐游原，望终南积雪】皎然  
凌晨拥弊裘，径上古原头。雪霁山疑近，天高思若浮。  
琼峰埋积翠，玉嶂掩飞流。曜彩含朝日，摇光夺寸眸。  
寒空标瑞色，爽气袭皇州。清眺何人得，终当独再游。  
  
卷820_71  【送商季皋】皎然  
比来知尔有诗名，莫恨东归学未成。  
新丰有酒为我饮，消取故园伤别情。  

## 全唐诗(下)　卷八百二十一

卷821_1  【吊灵均词】皎然  
昧天道兮有无，听汨渚兮踌躇。期灵均兮若存，  
问神理兮何如。愿君精兮为月，出孤影兮示予。  
天独何兮有君，君在万兮不群。既冰心兮皎洁，  
上问天兮胡不闻。天不闻，神莫睹，若云冥冥兮雷霆怒，  
萧条杳眇兮馀草莽。山春兮为谁，今猿哀兮何思。  
风激烈兮楚竹死，国殇人悲兮雨飔飔。雨飔飔兮望君时，  
光茫荡漾兮化为水，万古忠贞兮徒尔为。  
  
卷821_2  【步虚词】皎然  
予因览真诀，遂感西城君。玉笙下青冥，人间未曾闻。  
日华炼精魄，皎皎无垢氛。谓我有仙骨，且令饵氤氲。  
俯仰愧灵颜，愿随鸾鹄群。俄然动风驭，缥渺归青云。  
  
卷821_3  【奉应颜尚书真卿观玄真子置酒张乐舞破阵画洞庭三山歌】皎然  
道流迹异人共惊，寄向画中观道情。如何万象自心出，  
而心澹然无所营。手援毫，足蹈节，披缣洒墨称丽绝。  
石文乱点急管催，云态徐挥慢歌发。乐纵酒酣狂更好，  
攒峰若雨纵横扫。尺波澶漫意无涯，片岭崚嶒势将倒。  
盻睐方知造境难，象忘神遇非笔端。昨日幽奇湖上见，  
今朝舒卷手中看。兴馀轻拂远天色，曾向峰东海边识。  
秋空暮景飒飒容，翻疑是真画不得。颜公素高山水意，  
常恨三山不可至。赏君狂画忘远游，不出轩墀坐苍翠。  
  
卷821_4  【答韦山人隐起龙文药瓢歌】皎然  
野人药瓢天下绝，全如浑金割如月。彪炳文章智使然，  
生成在我不在天。若言有物不由物，何意中虚道性全。  
韦生能诗兼好异，获此灵瓢远相遗。仙侯玉帖人漫传，  
若士青囊世何秘。一捧一开如见君，药盛五色香氛氲。  
背上骊龙蟠不睡，张鳞摆颔生风云。世人强知金丹道，  
默仙不成秽仙老。年少纷如陌上尘，不见吾瓢尽枯槁。  
聊将系肘步何轻，便有三山孤鹤情。东方小儿乏此物，  
遂令仙籍独无名。  
  
卷821_5  【桃花石枕歌赠康从事】皎然  
卞山幽石产奇璞，荆人至死采不著。何人琢枕持赠君，  
片片桃花开未落。剑工见兮可为剑，玉工辨兮知非石。  
至宝由来览者稀，今君独鉴应欲惜。何辞售与章天真，  
幸得提携近玉人。可中弃置君不顾，天生秀色徒璘玢。  
四座喧喧争目悦，巧过造化称一绝。莫言昨日因错磨，  
看取从来无点缺。六月江南暑未阑，一尺花冰试枕看。  
高窗正午风飒变，室中不减春天寒。所重重枕德，  
文章外饰徒相惑。更有坚贞不易心，与君天下为士则。  
  
卷821_6  【张伯英草书歌】皎然  
伯英死后生伯高，朝看手把山中毫。先贤草律我草狂，  
风云阵发愁钟王。须臾变态皆自我，象形类物无不可。  
阆风游云千万朵，惊龙蹴踏飞欲堕。更睹邓林花落朝，  
狂风乱搅何飘飘。有时凝然笔空握，情在寥天独飞鹤。  
有时取势气更高，忆得春江千里涛。张生奇绝难再遇，  
草罢临风展轻素。阴惨阳舒如有道，鬼状魑容若可惧。  
黄公酒垆兴偏入，阮籍不嗔嵇亦顾。长安酒榜醉后书，  
此日骋君千里步。  
  
卷821_7  【寒栖子歌（曾居庐山，欲有事罗浮之行）】皎然  
君在庐山知不群，有疑是鹤又是云。生死尘埃污不得，  
眼前荣利徒纷纷。今日惠然来访我，酒榼书囊肩背荷。  
拂除衣上饵烟霞，昨夜胥门宿蔡家。天然不饮亦不食，  
抛名换姓觅不得。且向人间作酒仙，不肯将身生羽翼。  
停形为饵天地根，世人皆死我独存。洗虑因吞清明箓，  
世人皆贪我常足。栖子妙今道已成，手把玄枢心运冥。  
能令鬼哭神效灵，身如飘风不可绊。朝游崆峒夕汗漫，  
向来坐客犹未散。忽忆罗浮欲去时，遥指孤云作路岐。  
海上仙游不可见，人间日落空桑枝。  
  
卷821_8  【翔隼歌送王端公】皎然  
古人赏神骏，何如秋隼击。独立高标望霜翮，  
应看天宇如咫尺。低回拂地凌风翔，鹏雏敢下雁断行。  
晴空四顾忽不见，有时独出青霞傍。穷阴万里落寒日，  
气杀草枯增奋逸。云塞斜飞搅叶迷，雪天直上穿花疾。  
见君高情有所属，赠别因歌翔隼曲。离亭惨惨客散时，  
歌尽路长意不足。  
  
卷821_9  【白云歌寄陆中丞使君长源】皎然  
一见西山云，使人情意远。凭高发咏何超遥，  
道妙如君有舒卷。萦空叠景多丽容，众峰峰上自为峰。  
洁白不由阴雨积，高明肯共杂烟重。万物有形皆有著，  
白云有形无系缚。黄金被烁玉亦瑕，一片飘然污不著。  
或逢天上或人间，人自营营云自闲。忽尔飞来暂为侣，  
忽然飞去莫能攀。逸民对云效高致，禅子逢云增道意。  
白云遇物无偏颇，自是人心见同异。阊阖天门宜曙看，  
为缨作盖拥千官。从龙合沓临清暑，就日逶迤绕露寒。  
谁怜西山云，亭亭处幽绝。坐石长看非我羁，  
手中欲揽待君说。贞白先生那得知，只向空山自怡悦。  
  
卷821_10  【裴端公使君清席，赋得青桂歌送徐长史】皎然  
昔年攀桂为留人，今朝攀桂送归客。秋风桃李摇落尽，  
为君青青伴松柏。谢公南楼送客还，高歌桂树凌寒山。  
应怜独秀空林上，空赏敷华积雪间。昨夜一枝生在月，  
婵娟可望不可折。若为天上堪赠行，徒使亭亭照离别。  
  
卷821_11  【周长史昉画毗沙门天王歌】皎然  
长史画神独感神，高步区中无两人。雅而逸，高且真，  
形生虚无忽可亲。降魔大戟缩在手，倚天长剑横诸绅。  
慈威示物虽凛凛，在德无秋唯有春。吾知真象本非色，  
此中妙用君心得。苟能下笔合神造，误点一点亦为道。  
写出霜缣可舒卷，何人应识此情远。秋斋清寂无外物，  
盥手焚香聊自展。忆昔胡兵围未解，感得此神天上下。  
至今云旗图我形，为君一顾烟尘清。  
  
卷821_12  【奉和颜鲁公真卿落玄真子舴艋舟歌】皎然  
沧浪子后玄真子，冥冥钓隐江之汜。刳木新成舴艋舟，  
诸侯落舟自兹始。得道身不系，无机舟亦闲。  
从水远逝兮任风还，朝五湖兮夕三山。停纶乍入芙蓉浦，  
击汰时过明月湾。太公取璜我不取，龙伯钓鳌我不钓。  
竹竿袅袅鱼簁簁，此中自得还自笑。汗漫一游何可期，  
后来谁遇冰雪姿。上古初闻出尧世，今朝还见在尧时。  
  
卷821_13  【郑容全成蛟形木机歌】皎然  
万物贵天然，天然不可得。浑朴无劳剞劂工，  
幽姿自可蛟龙质。欲腾未去何翩翩，扬袂争前谁敢拂。  
可中风雨一朝至，还应不是池中物。苍山万重采一枝，  
形如器车生意奇。风号雨喷心不折，众木千丛君独知。  
高人心，多越格。有时就月吟春风，持来座右惊神客。  
爱君开閤江之滨，白云黄鹤长相亲。南郭子綦我不识，  
非君独是是何人。  
  
卷821_14  【奉同颜使君真卿清风楼赋得洞庭歌送吴炼师归林屋洞】皎然  
名山洞府到金庭，三十六洞称最灵。不有古仙启其秘，  
今日安知灵宝经。中山炼师栖白云，道成仙秩号元君。  
三千甲子朝玉帝，世上如今名始闻。吐纳青牙养肌发，  
花冠玉舄何高洁。不闻天上来谪仙，自是人间授真诀。  
吴兴太守道家流，仙师远放清风楼。应将内景还飞去，  
且从分风当此留。湖之山兮楼上见，山冥冥兮水悠悠。  
世人不到君自到，缥缈仙都谁与俦。黄鹤孤云天上物，  
物外飘然自天匹。一别千年未可期，仙家不数人间日。  
  
卷821_15  【戛铜碗为龙吟歌】皎然  
逸僧戛碗为龙吟，世上未曾闻此音。一从太尉房公赏，  
遂使秦人传至今。初戛徐徐声渐显，乐音不管何人辨。  
似出龙泉万丈底，乍怪声来近而远。未必全由戛者功，  
真生虚无非碗中。寥亮掩清笛，萦回凌细风。  
遥闻不断在烟杪，万籁无声天境空。乍向天台宿华顶，  
秋宵一吟更清迥。能令听者易常性，忧人忘忧躁人静。  
今日铿锽江上闻，蛟螭奔飞如得群。声过阴岭恐成雨，  
响驻晴天将起云。坐来吟尽空江碧，却寻向者听无迹。  
人生万事将此同，暮贱朝荣动还寂。  
  
卷821_16  【饮茶歌诮崔石使君】皎然  
越人遗我剡溪茗，采得金牙爨金鼎。素瓷雪色缥沫香，  
何似诸仙琼蕊浆。一饮涤昏寐，情来朗爽满天地。  
再饮清我神，忽如飞雨洒轻尘。三饮便得道，  
何须苦心破烦恼。此物清高世莫知，世人饮酒多自欺。  
愁看毕卓瓮间夜，笑向陶潜篱下时。崔侯啜之意不已，  
狂歌一曲惊人耳。孰知茶道全尔真，唯有丹丘得如此。  
  
卷821_17  【买药歌送杨山人】皎然  
华阴少年何所希，欲饵丹砂化骨飞。江南药少淮南有，  
暂别胥门上京口。京口斜通江水流，斐回应上青山头。  
夜惊潮没鸬鹚堰，朝看日出芙蓉楼。摇荡春风乱帆影，  
片云无数是扬州。扬州喧喧卖药市，浮俗无由识仙子。  
河间姹女直千金，紫阳夫人服不死。吾于此道复何如，  
昨朝新得蓬莱书。  
  
卷821_18  【薛卿教长行歌（时量移湖州别驾）】皎然  
桂阳仙柳道家说，昔传苏君今是薛。聊将握槊偶时人，  
便被人间称冠绝。黄杨文局龟螭蟠，琢成骰子双琅玕。  
初疑月破云中堕，复怪星移指下攒。谁识兵奇势可保，  
坐看将军上一道。有时彩王非所希，笑击单于出重围。  
凫惊隼击疾若飞，左顾右盻生光辉。家本联姻汉戚里，  
身是长安贵公子。名高艺绝何翩翩，几回决胜君王前。  
扈游长乐与祈年，人望青云白日边。谪宦江南岁阴晚，  
还将此道聊自遣。由来君子行最长，予亦知君寄心远。  
  
卷821_19  【桃花石枕歌送安吉康丞】皎然  
君吏桃州尚奇迹，桃州采得桃花石。烂疑朝日照已舒，  
含似春风吹未坼。珪璋特达世所珍，吾知此物亦其伦。  
应羡花开不凋悴，应嘉玉片无缁磷。立性坚刚平若砥，  
君子偏将交道比。何人亦秉坚刚姿，吾见君心得如此。  
君心所好我独知，别多见少长相思。从来赏玩安左右，  
万里提携君莫辞。  
  
卷821_20  【赋得吴王送女潮歌，送李判官之河中府】皎然  
见说吴王送女时，行宫直到荆溪口。溪上千年送女潮，  
为感吴王至今有。乃知昔人由志诚，流水无情翻有情。  
平波忽起二三尺，此上疑与神仙宅。今人犹望荆之湄，  
长令望者增所思。吴王已殁女不返，潮水无情那有期。  
溪草何草号帝女，溪竹何竹号湘妃。灵涛旦暮自堪伤，  
的烁婵娟又争发。客归千里自兹始，览古高歌感行子。  
不知别后相见期，君意何如此潮水。  
  
卷821_21  【观李中丞洪二美人唱歌轧筝歌（时量移湖州长史）】皎然  
君家双美姬，善歌工筝人莫知。轧用蜀竹弦楚丝，  
清哇宛转声相随。夜静酒阑佳月前，高张水引何渊渊。  
美人矜名曲不误，蹙响时时如迸泉。赵琴素所嘉，  
齐讴世称绝。筝歌一动凡音辍，凝弦且莫停金罍。  
淫声已阕雅声来，游鱼噞喁鹤裴回。高情始为开，  
高情放浪出常格。偶世有名道无迹，勋业先登上将科。  
文章已冠诸人籍。每笑石崇无道情，轻身重色祸亦成。  
君有佳人当禅伴，于中不废学无生。爱君天然性寡欲，  
家贫禄薄常知足。谪官无愠如古人，交道忘言比前躅。  
不意全家万里来，湖中再见春山绿。吴兴公舍幽且闲，  
何妨寄隐在其间。时议名齐谢太傅，更看携妓似东山。  
  
卷821_22  【陈氏童子草书歌】皎然  
书家孺子有奇名，天然大草令人惊。僧虔老时把笔法，  
孺子如今皆暗合。飙挥电洒眼不及，但觉毫端鸣飒飒。  
有时作点险且能，太行片石看欲崩。偶然长掣浓入燥，  
少室枯松欹不倒。夏室炎炎少人欢，山轩日色在阑干。  
桐花飞尽子规思，主人高歌兴不至。浊醪不饮嫌昏沈，  
欲玩草书开我襟。龙爪状奇鼠须锐，水笺白皙越人惠。  
王家小令草最狂，为予洒出惊腾势。  
  
卷821_23  【饮茶歌送郑容】皎然  
丹丘羽人轻玉食，采茶饮之生羽翼。名藏仙府世空知，  
骨化云宫人不识。云山童子调金铛，楚人茶经虚得名。  
霜天半夜芳草折，烂漫缃花啜又生。赏君此茶祛我疾，  
使人胸中荡忧栗。日上香炉情未毕，醉踏虎溪云，  
高歌送君出。  
  
卷821_24  【花石长枕歌答章居士赠】皎然  
楚山有石郢人琢，琢成长枕知是玉。全疑冰片坐恐销，  
间发花丛惊不足。赠予比之金琅玕，琼花烂熳浮席端。  
吾师道吾不执宝，今日感君因执看。试叩铿然应清律，  
纤尘不留蝇敢拂。万物皆因造化资，如何独负清贞质。  
南山有云鹄在空，长松为我生凉风。高友朗咏乐其中，  
行住四仪皆道意。不学小乘一曲士，唯将此物安座隅，  
取次闲眠有禅味。  
  
卷821_25  【观王右丞维沧洲图歌】皎然  
沧洲误是真，萋萋忽盈视。便有春渚情，褰裳掇芳芷。  
飒然风至草不动，始悟丹青得如此。丹青变化不可寻，  
翻空作有移人心。犹言雨色斜拂座，乍似水凉来入襟。  
沧洲说近三湘口，谁知卷得在君手。披图拥褐临水时，  
翛然不异沧洲叟。  
  
卷821_26  【洞庭山维谅上人院阶前孤生橘树歌】皎然  
洞庭仙山但生橘，不生凡木与梨栗。真子无私自不栽，  
感得一株阶下出。细叶繁枝委露新，四时常绿不关春。  
若言此物无道性，何意孤生来就人。二月三月山初暖，  
最爱低檐数枝短。白花不用乌衔来，自有风吹手中满。  
九月十月争破颜，金实离离色殷殷，一夜天晴香满山。  
天生珍木异于俗，俗士来逢不敢触。清阴独步禅起时，  
徙倚前看看不足。  
  
卷821_27  【春夜赋得漉水囊歌，送郑明府】皎然  
吴缣楚练何白皙，居士持来遗禅客。禅客能裁漉水囊，  
不用衣工秉刀尺。先师遗我式无缺，一滤一翻心敢赊。  
夕望东峰思漱盥，曨曨斜月悬灯纱。徙倚花前漏初断，  
白猿争啸惊禅伴。玉瓶徐泻赏涓涓，溅著莲衣水珠满。  
因识仁人为宦情，还如漉水爱苍生。聊歌一曲与君别，  
莫忘寒泉见底清。  
  
卷821_28  【湛处士枸杞架歌】皎然  
天生灵草生灵地，误生人间人不贵。独君井上有一根，  
始觉人间众芳异。拖线垂丝宜曙看，裴回满架何珊珊。  
春风亦解爱此物，袅袅时来傍香实。湿云缀叶摆不去，  
翠羽衔花惊畏失。肯羡孤松不凋色，皇天正气肃不得。  
我独全生异此辈，顺时荣落不相背。孤松自被斧斤伤，  
独我柔枝保无害。黄油酒囊石棋局，吾羡湛生心出俗。  
撷芳生影风洒怀，其致翛然此中足。  
  
卷821_29  【观裴秀才松石障歌】皎然  
谁工此松唯拂墨，巧思丹青营不得。初写松梢风正生，  
此中势与真松争。高柯细叶动飒飒，乍听幽飗如有声。  
左右双松更奇绝，龙鳞麈尾仍半折。经春寒色聚不散，  
逼座阴阴将下雪。荆门石状凌玙璠，蹙成数片倚松根。  
何年蒨蒨苔黏迹，几夜潺潺水击痕。裴生诗家后来客，  
为我开图玩松石。对之自有高世心，何事劳君上山屐。  
  
卷821_30  【送顾处士歌】皎然  
吴门顾子予早闻，风貌真古谁似君。中黄宪与颜子，  
物表孤高将片云。性背时人高且逸，平生好古无俦匹。  
醉书在箧称绝伦，神画开厨怕飞出。谢氏檀郎亦可俦，  
道情还似我家流。安贫日日读书坐，不见将名干五侯。  
知君别业长洲外，欲行秋田循畎浍。门前便取觳觫乘，  
腰上还将鹿卢佩。禅子有情非世情，御荈贡馀聊赠行。  
满道喧喧遇君别，争窥玉润与冰清。  
  
卷821_31  【水精数珠歌】皎然  
西方真人为行密，臂上记珠皎如日。佛名无著心亦空，  
珠去珠来体常一。谁道佛身千万身，重重只向心中出。  
  
卷821_32  【兵后西日溪行】皎然  
一从清气上为天，仙叟何年见乾海。黄河几度浊复清，  
此水如今未曾改。西寻仙人渚，误入桃花穴。  
风吹花片使我迷，时时问山惊踏雪。石梁丹灶意更奇，  
春草不生多故辙。我来隐道非隐身，如今世上无风尘。  
路是武陵路，人非秦代人。饭松得高侣，濯足偶清津。  
数片昔贤磐石在，几回并坐戴纶巾。  
  
卷821_33  【姑苏行】皎然  
古台不见秋草衰，却忆吴王全盛时。千年月照秋草上，  
吴王在时几回望。至今月出君不还，世人空对姑苏山。  
山中精灵安可睹，辙迹人踪麋鹿聚。婵娟西子倾国容，  
化作寒陵一堆土。  
  
卷821_34  【短歌行】皎然  
古人若不死，吾亦何所悲。萧萧烟雨九原上，  
白杨青松葬者谁。贵贱同一尘，死生同一指。  
人生在世共如此，何异浮云与流水。短歌行，  
短歌无穷日已倾。邺宫梁苑徒有名，春草秋风伤我情。  
何为不学金仙侣，一悟空王无死生。  
  
卷821_35  【山月行（一作关山月）】皎然  
家家望秋月，不及秋山望。山中万境长寂寥，  
夜夜孤明我山上。海人皆言生海东，山人自谓出山中。  
忧虞欢乐皆占月，月本无心同不同。自从有月山不改，  
古人望尽今人在。不知万世今夜时，孤月将□谁更待。  
  
卷821_36  【顾渚行寄裴方舟】皎然  
我有云泉邻渚山，山中茶事颇相关。鶗鴂鸣时芳草死，  
山家渐欲收茶子。伯劳飞日芳草滋，山僧又是采茶时。  
由来惯采无近远，阴岭长兮阳崖浅。大寒山下叶未生，  
小寒山中叶初卷。吴婉携笼上翠微，蒙蒙香刺罥春衣。  
迷山乍被落花乱，度水时惊啼鸟飞。家园不远乘露摘，  
归时露彩犹滴沥。初看怕出欺玉英，更取煎来胜金液。  
昨夜西峰雨色过，朝寻新茗复如何。女宫露涩青芽老，  
尧市人稀紫笋多。紫笋青芽谁得识，日暮采之长太息。  
清泠真人待子元，贮此芳香思何极。  
  
卷821_37  【武源行赠丘卿岑】皎然  
昔年群盗阻江东，吴山动摇楚泽空。齐人亦戴蜂虿毒，  
美稷化为荆棘丛。汹汹四顾多窟穴，浮云白波名不同。  
万人死地当虎口，一旦生涯悬彀中。昨日将军殉死节，  
悉向生民陷成血。胸中豹略张阵云，握内蛇矛挥白雪。  
长洲南去接孤城，居人散尽鼓噪惊。三春不见芳草色，  
四面唯闻刁斗声。此时狂寇纷如市，君当要冲固深垒。  
纵横计出皆获全，士卒身先每轻死。扫平氛祲望吴门，  
人间岁美桑柘繁。比屋生全受君赐，连营罢战赖君恩。  
如何弃置功不录，通籍无名滞江曲。灞亭不重李将军，  
汉爵犹轻苏属国。荒营寂寂隐山椒，春意空惊故柳条。  
野战攻城尽如此，即今谁是霍嫖姚。  
  
卷821_38  【长安少年行】皎然  
翠楼春酒虾蟆陵，长安少年皆共矜。  
纷纷半醉绿槐道，躞蹀花骢骄不胜。  
  
卷821_39  【风入松】皎然  
西岭松声落日秋，千枝万叶风飗飗。美人援琴弄成曲，  
写得松间声断续。声断续，清我魂。流波坏陵安足论，  
美人夜坐月明里。含少商兮点清徵，风何凄兮飘飘。  
搅寒松兮又夜起。夜未央，曲何长，金徽更促声泱泱。  
何人此时不得意，意苦弦悲闻客堂。  
  
卷821_40  【陪卢中丞闲游山寺】皎然  
野寺出人境，舍舟登远峰。林开明见月，万壑静闻钟。  
拥烛明山翠，交麾动水容。如何股肱守，尘外得相逢。  
  
卷821_41  【湖南草堂读书招李少府】皎然  
削去僧家事，南池便隐居。为怜松子寿，还卜道家书。  
药院常无客，茶樽独对余。有时招逸史，来饭野中蔬。  
  
卷821_42  【答李季兰】皎然  
天女来相试，将花欲染衣。禅心竟不起，还捧旧花归。  
  
卷821_43  【酬郑判官湖上见赠】皎然  
岁岁湖南隐已成，如何星使忽知名。  
沙鸥惯识无心客，今日逢君不解惊。  
  
卷821_44  【送旻上人游天台】皎然  
真心不废别，试看越溪清。汝机忘尽，春山自有情。  
月思华顶宿，云爱石门行。海近应须泛，无令鸥鹭惊。  
  
卷821_45  【送别】皎然  
闻说情人怨别情，霜天淅沥在寒城。  
长宵漫漫角声发，禅子无心恨亦生。  
  
卷821_46  【与昂上人两字继合四句初字日】皎然  
有一鸟雏，凌寒独宿。若逢云雨，两两相逐。  
  
卷821_47  【次日】皎然  
野外有一人，独立无四邻。彼见是我身，我见是彼身。  

## 全唐诗(下)　卷八百二十二

卷822_1  【皇太子频赐存问，并索唱和新诗，因有陈谢】广宣  
望苑招延后，禅扉访道馀。祗言俟文雅，何意及庸虚。  
率性多非学，缘情偶自书。清风闻寺响，白日见心初。  
重道逢轩后，崇儒过魏储。青宫列芳梓，玄圃积琼琚。  
郑鼠宁容者，齐竽久舍诸。空怀受恩感，含思几踌躇。  
  
卷822_2  【禁中法会应制】广宣  
天上万年枝，人间不可窥。道场三教会，心地百王期。  
侍读沾恩早，传香驻日迟。在筵还向道，通籍许言诗。  
空愧陪仙列，何阶答圣慈。从今精至理，长愿契无为。  
  
卷822_3  【降诞日内庭献寿应制】广宣  
庆寿千龄远，敷仁万国通。登霄欣有路，捧日愧无功。  
仙驾三山上，龙生二月中。修斋长乐殿，讲道大明宫。  
此地人难到，诸天事不同。法筵花散后，空界满香风。  
  
卷822_4  【寺中柿树一蒂四颗咏应制】广宣  
珍木生奇亩，低枝拂梵宫。因开四界分，本自百花中。  
当夏阴涵绿，临秋色变红。君看药草喻，何减太阳功。  
  
卷822_5  【早秋降诞日献寿二首应制】广宣  
秋蓂开六叶，元圣诞千年。绕殿祥风起，当空瑞日悬。  
道光中国主，人识大罗仙。敢赞无疆寿，香花上法筵。  
万方瞻圣日，九土仰清光。磬地山河壮，弥天福寿长。  
瑞烟薰法界，真偈启仁王。看献千秋乐，千秋乐未央。  
  
卷822_6  【驾幸天长寺应制】广宣  
天界宜春赏，禅门不掩关。宸游双阙外，僧引百花间。  
车马喧长路，烟云净远山。观空复观俗，皇鉴此中闲。  
  
卷822_7  【九月菊花咏应制（一作清江诗）】广宣  
可讶东篱菊，能知节候芳。细枝青玉润，繁蕊碎金香。  
爽气浮朝露，浓姿带夜霜。泛杯传寿酒，应共乐时康。  
  
卷822_8  【驾幸圣容院应制】广宣  
大唐国里千年圣，王舍城中百亿身。却指容颜非我相，  
自言空色是吾真。深殿虔心随宝辇，广庭徐步引金轮。  
古来贵重缘亲近，狂客惭为侍从臣。  
  
卷822_9  【圣恩顾问，独游月磴阁，直书其事应制】广宣  
禅居河畔无多地，来往寻春物正华。磴道上盘千亩竹，  
栏干低压万人家。檐前施饭来飞鸟，林下行香踏落花。  
自解刹那知佛性，不劳更喻几尘沙。  
  
卷822_10  【安国寺随驾幸兴唐观应制】广宣  
东林何殿是西邻，禅客垣墙接羽人。万乘游仙宗有道，  
三车引路本无尘。初传宝诀长生术，已证金刚不坏身。  
两地尽修天上事，共瞻銮驾重来巡。  
  
卷822_11  【贺王起（一作贺王侍郎典贡放榜）】广宣  
从辞凤阁掌丝纶，便向青云领贡宾。再辟文场无枉路，  
两开金榜绝冤人。眼看龙化门前水，手放莺飞谷口春。  
明日定归台席去，鶺鴒原上共陶钧。  
  
卷822_12  【贺幸普济寺应制】广宣  
南方宝界几由旬，八部同瞻一佛身。寺压山河天宇静，  
楼悬日月镜光新。重城柳暗东风曙，复道花明上苑春。  
向晚銮舆归凤阙，曲江池上动青蘋。  
  
卷822_13  【红楼院应制（一作沈佺期诗）】广宣  
红楼疑见白毫光，寺逼宸居福盛唐。支遁爱山情谩切，  
昙摩泛海路空长。经声夜息闻天语，炉气晨飘接御香。  
谁道此中难可到，自怜深院得徊翔。  
  
卷822_14  【再入道场纪事应制（一作沈佺期诗）】广宣  
南方归去再生天，内殿今年异昔年。见辟乾坤新定位，  
看题日月更高悬。行随车辇登仙路，坐近炉烟讲法筵。  
自喜恩深陪侍从，两朝长在圣人前。  
  
卷822_15  【寺中赏花应制】广宣  
东风万里送香来，上界千花向日开。  
却笑霞楼紫芝侣，桃源深洞访仙才。  
  
卷822_16  【九月十五日夜宿郑尚书絪东亭，望月寄杜给事】广宣  
霜天晴夜宿东斋，松竹交阴惬素怀。迥出风尘心得地，  
可怜三五月当阶。清光满院恩情见，寒色临门笑语谐。  
霄汉路殊从道合，往来人事不相乖。  

## 全唐诗(下)　卷八百二十三

卷823_1  【酬卢仝见访不遇题壁】含曦  
长寿寺石壁，卢公一首诗。渴读即不渴，饥读即不饥。  
鲸吞海水尽，露出珊瑚枝。海神知贵不知价，  
留向人间光照夜。  
  
卷823_2  【旅中答喻军事问客情】善生  
一自游他国，相逢少故人。纵然为客乐，争似在家贫。  
畜恨霜侵鬓，搜诗病入神。若非怜片善，谁肯问风尘。  
  
卷823_3  【赠卢逸人】善生  
高眠岩野间，至艺敌应难。诗苦无多首，药灵惟一丸。  
引泉鱼落釜，攀果露沾冠。已得嵇康趣，逢迎事每阑。  
  
卷823_4  【送玉禅师】善生  
飘然无定迹，迥与律乘违。入郭随缘住，思山破夏归。  
盂擎数家饭，衲乞几人衣。洞了曹溪旨，宁输俗者机。  
  
卷823_5  【送智光之南值雨】善生  
结束衣囊了，炎州定去游。草堂方惜别，山雨为相留。  
又得一宵话，免生千里愁。莫辞重卜日，后会必经秋。  
  
卷823_6  【谢白乐天招】韬光  
山僧野性好林泉，每向岩阿倚石眠。不解栽松陪玉勒，  
惟能引水种金莲。白云乍可来青嶂，明月难教下碧天。  
城市不能飞锡去，恐妨莺啭翠楼前。  
  
卷823_7  【五岁咏花】知玄  
花开满树红，花落万枝空。唯馀一孕在，明日定随风。  
  
卷823_8  【祝尧诗】知玄  
生天本自生天业，未必求仙便得仙。  
鹤背倾危龙背滑，君王且住一千年。  
  
卷823_9  【答僧澈】知玄  
观君法苑思冲虚，使我真乘刃有馀。若使龙光时可待，  
应怜僧肇论成初。五车外典知谁敌，九趣多才恐不如。  
萧寺讲轩横淡荡，帝乡云树正扶疏。几生曾得闍瑜意，  
今日堪将贝叶书。一振微言冠千古，何人执卷问吾庐。  
  
卷823_10  【月夜怀刘秀才】元孚  
独夜相思但自劳，阮生吟罢梦云涛。  
此时小定未禅寂，古塔月中松磬高。  
  
卷823_11  【送李四校书】元孚  
朱丝写别鹤泠泠，诗满红笺月满庭。  
莫学楚狂隳姓字，知音还有子期听。  
  
卷823_12  【边思】栖白  
西北黄云暮，声声画角愁。阴山一夜雨，白草四郊秋。  
乱雁鸣寒渡，飞沙入废楼。何时番色尽，此地见芳洲。  
  
卷823_13  【八月十五夜玩月】栖白  
寻常三五夜，不是不婵娟。及至中秋满，还胜别夜圆。  
清光凝有露，皓魄爽无烟。自古人皆望，年来又一年。  
  
卷823_14  【寻山僧真胜上人不遇】栖白  
松下禅栖所，苔滋径莫分。青山春暮见，流水夜深闻。  
不坐看心石，应随出定云。猿猱非可问，岩谷自空曛。  
  
卷823_15  【赠李溟秀才】栖白  
南居古庙深，高树宿山禽。明月上清汉，骚人动楚吟。  
数篇正始韵，一片补亡心。孤悄欺何谢，云波不可寻。  
  
卷823_16  【送石秀才】栖白  
正是叹羁游，知音拜楚侯。何须辞远道，自可乐扁舟。  
倚棹江洲雨，闻猿岛岫秋。谢家山水兴，终日待诗流。  
  
卷823_17  【送造微上人游五台及礼本师】栖白  
寒空金锡响，欲过渭阳津。极目多来雁，孤城少故人。  
与师虽别久，于法本相亲。又对清凉月，中宵语宿因。  
  
卷823_18  【送禅师宗极归玉峰】栖白  
背郭去归宿，头陀意颇浓。鹤争栖远树，猿斗上孤峰。  
夜戍经霜月，秋城过雨钟。由来无定止，何处访高踪。  
  
卷823_19  【送僧归旧山】栖白  
谈空与破邪，献寿复荣家。白日得何偈，青天落几花。  
传灯皆有分，化俗独无涯。却入中峰寺，还知有聚沙。  
  
卷823_20  【送圆仁三藏归本国】栖白  
家山临晚日，海路信归桡。树灭浑无岸，风生只有潮。  
岁穷程未尽，天末国仍遥。已入闽王梦，香花境外邀。  
  
卷823_21  【送王炼师归嵩岳】栖白  
飘然绿毛节，杳去洛城端。隔水见秋岳，兼霜扫石坛。  
一溪松色古，半夜鹤声寒。迥与人寰别，劳生不可观。  
  
卷823_22  【寿昌节赋得红云表夏日】栖白  
景候融融阴气潜，如峰云共火相兼。霞光捧日登天上，  
丹彩乘风入殿檐。行逐赤龙千岁出，明当朱夏万方瞻。  
微臣多幸逢佳节，得赋殊祥近御帘。  
  
卷823_23  【经废宫】栖白  
终日河声咽暮空，烟愁此地昼濛濛。锦帆东去沙侵苑，  
玉辇西来树满宫。鲁客望津天欲雪，朔鸿离岸苇生风。  
那堪独立思前事，回首残阳雉堞红。  
  
卷823_24  【赠识古法师】栖白  
重城深寺讲初休，却忆家山访旧游。对月与君相送夜，  
闻蛩教我独惊秋。云心杳杳难为别，鹤性萧萧不可留。  
遥想孤舟清渭上，飘然帆影起离愁。  
  
卷823_25  【月夜怀刘秀才（一作元孚诗）】栖白  
独夜相思但自劳，阮生吟罢梦云涛。  
此时小定未禅寂，古塔月中松磬高。  
  
卷823_26  【寄南山景禅师】栖白  
一度林前见远公，静闻真语世情空。  
至今寂寞禅心在，任起桃花柳絮风。  
  
卷823_27  【哭刘得仁】栖白  
为爱诗名吟至死，风魂雪魄去难招。  
直须桂子落坟上，生得一枝冤始消。  
  
卷823_28  【龙潭】应物  
石激悬流雪满湾，五龙潜处野云闲。暂收雷电九峰下，  
且饮溪潭一水间。浪引浮槎依北岸，波分晓日浸东山。  
回瞻四面如看画，须信游人不欲还。  
  
卷823_29  【题化城寺】应物  
平高选处创莲宫，一水萦流处处通。画阁昼开迟日畔，  
禅房夜掩碧云中。平川不见龙行雨，幽谷遥闻虎啸风。  
偶与游人论法要，真元浩浩理无穷。  
  
卷823_30  【戴云山吟】智亮  
人间谩说上天梯，上万千回总是迷。  
曾似老人岩上坐，清风明月与心齐。  
戴云山顶白云齐，登顶方知世界低。  
异草奇花人不识，一池分作九条溪。  
  
卷823_31  【答卢邺】良乂  
风泉只向梦中闻，身外无馀可寄君。  
当户一轮惟晓月，挂檐数片是秋云。  
  
卷823_32  【山居八咏】常达  
身闲依祖寺，志僻性多慵。少室遗真旨，层楼起暮钟。  
啜茶思好水，对月数诸峰。有问山中趣，庭前是古松。  
晚望虚庭物，心心见祖情。烟开分岳色，雨雾减泉声。  
远树猿长啸，层岩日乍明。更堪论的意，林下笋新生。  
一室尘埃外，翛然祗么常。睡来开寝帐，钟动下禅床。  
溪浸山光冷，秋凋木叶黄。时提祖师意，欹石看斜阳。  
西来真祖意，只在见闻中。寒雁一声过，疏林几叶空。  
心闲怜水石，身老怯霜风。为报参玄者，山山月色同。  
真性寂无机，尘尘祖佛师。日明庭砌暖，霜苦药苗衰。  
汲水和烟酌，栽松带雪移。好听玄旨处，猿啸岭南枝。  
古寺凭栏危，时闻举妙机。庭空月色净，夜迥磬声移。  
漏转寒更急，灯残冷焰微。太虚同万象，相谓话玄微。  
胡僧论的旨，物物唱圆成。疏柳春来翠，幽窗日渐明。  
禅心清石室，蝶翅覆花英。好听谈玄处，乔松鹤数声。  
祖祖唯心旨，春融日正长。霜轻莎草绿，风细药苗香。  
月满真如净，花开觉树芳。庭前莺啭处，时听语圆常。  
  
卷823_33  【苦热行】僧鸾  
烛龙衔火飞天地，平陆无风海波沸。彤云叠叠耸奇峰，  
焰焰流光热凝翠。烟岛抟鹏亸双翅，羲和赫怒强总辔。  
饮流夸父毙长途，如见当中印王字。明明夜西朝又东，  
古来有道仍再中。扶桑老叶蔽不得，辉华直欲凌苍空。  
行人挥汗翻成雨，口燥喉干嗌尘土。西郊云色昼冥冥，  
如何不救生灵苦。何山怪木藏蛟龙，缩鳞卷鬣为乖慵。  
不发滂泽注天下，欲使风雷何所从。旱苗原上枯成焰，  
岳灵徒祝无神验。豪家帘外唤清风，水纹明角铺长簟。  
玉扇画堂凝夜秋，歌艳绕梁催莫愁。阳乌落尽酒不醒，  
扶上西园当月楼。废田暍死非吾属，库有黄金仓有粟。  
  
卷823_34  【赠李粲秀才（字辉用）】僧鸾  
陇西辉用真才子，搜奇探险无伦比。笔下铦磨巨阙锋，  
胸中静滟西江水。哀弦古乐清人耳，月露激寒哭秋鬼。  
苔地无尘到晓吟，杉松老叶风干起。十轴示余三百篇，  
金碧烂光烧蜀笺。雄芒逸气测不得，使我踯躅成狂颠。  
大郊远阔空无边，凝明淡绿收馀烟。旷怀相对景何限，  
落日乱峰青倚天。又惊大舶帆高悬，行涛劈浪凌飞仙。  
回首瞥见五千仞，扑下香炉瀑布泉。何事古人夸八斗，  
焉敢今朝定妍丑。飒风驱雷暂不停，始向场中称大手。  
骏如健鹘鹗与雕，拏云猎野翻重霄。狐狸窜伏不敢动，  
却下双鸣当迅飙。愁如湘灵哭湘浦，咽咽哀音隔云雾。  
九嶷深翠转巍峨，仙骨寒消不知处。清同野客敲越瓯，  
丁当急响涵清秋。鸾雏相引叫未定，霜结夜阑仍在楼。  
高若太空露云物，片白激青皆仿佛。仙鹤闲从净碧飞，  
巨鳌头戴蓬莱出。前辈歌诗惟翰林，神仙老格何高深。  
鞭驰造化绕笔转，灿烂不为酸苦吟。梦乘明月清沈沈，  
飞到天台天姥岑。倾湖涌海数百字，字字不朽长摐金。  
此日多君可俦侣，堆珠叠玑满玄圃。终日并辔游昆仑，  
十二楼中宴王母。  
  
卷823_35  【和王季文题九华山】神颖  
众岳雄分野，九华镇南朝。彩笔凝空远，崔嵬寄青霄。  
龙潭古仙府，灵药今不凋。莹为沧海镜，烟霞作荒标。  
造化心数奇，性状精气饶。玉树郁玲珑，天籁韵萧寥。  
寂寂寻乳窦，兢兢行石桥。通泉漱云母，藉草萦香苕。  
我住幽且深，君赏昏复朝。稀逢发清唱，片片霜凌飙。  
  
卷823_36  【宿严陵钓台】神颖  
寒谷荒台七里洲，贤人永逐水东流。  
独猿叫断青天月，千古冥冥潭树秋。  
  
卷823_37  【效古】澹交  
荣辱又荣辱，一何翻与覆。生百岁中，孰肯死前足。  
玄鬓忽如丝，青丛不再绿。自古争名徒，黄金是谁禄。  
  
卷823_38  【病后作】澹交  
未得忘身法，此身终未安。病肠犹可洗，瘦骨不禁寒。  
药少心情饵，经无气力看。悠悠片云质，独对夕阳残。  
  
卷823_39  【写真】澹交  
图形期自见，自见却伤神。已是梦中梦，更逢身外身。  
水花凝幻质，墨彩染空尘。堪笑予兼尔，俱为未了人。  
  
卷823_40  【端午】文秀  
节分端午自谁言，万古传闻为屈原。  
堪笑楚江空渺渺，不能洗得直臣冤。  
  
卷823_41  【谢友人见访留诗】怀楚  
轩车谁肯到，泉石自相亲。暮雨凋残寺，秋风怅望人。  
庭新一片叶，衣故十年尘。赖有瑶华赠，清吟愈病身。  
  
卷823_42  【送新平故人】怀楚  
常听仓庚思旧友，又因蝴蝶梦生涯。一千馀里河连郭，  
三十六峰寒到家。阴岛直分东虢雁，晴楼高入上阳鸦。  
姜嫄庙北与君别，应笑薄寒悲落花。  
  
卷823_43  【辞南平钟王召】耽章  
摧残枯木倚寒林，几度逢春不变心。  
樵客见之犹不采，郢人何事苦搜寻。  

## 全唐诗(下)　卷八百二十四

卷824_1  【短歌行】子兰  
日月何忙忙，出没住不得。使我勇壮心，少年如顷刻。  
人生石火光，通时少于塞。四季倏往来，寒暑变为贼。  
偷人面上花，夺人头上黑。  
  
卷824_2  【饮马长城窟】子兰  
游客长城下，饮马长城窟。马嘶闻水腥，为浸征人骨。  
岂不是流泉，终不成潺湲。洗尽骨上土，不洗骨中冤。  
骨若比流水，四海有还魂。空流呜咽声，声中疑是言。  
  
卷824_3  【夜直】子兰  
大内隔重墙，多闻乐未央。灯明宫树色，茶煮禁泉香。  
凤辇通门静，鸡歌入漏长。宴荣陪御席，话密近龙章。  
吟步彤庭月，眠分玉署凉。欲黏朱绂重，频草白麻忙。  
笔力将群吏，人情在致唐。万方瞻仰处，晨夕面吾皇。  
  
卷824_4  【赠行脚僧】子兰  
世界曾行遍，全无行可修。炎凉三衲共，生死一身休。  
片断云随体，稀疏雪满头。此门无所著，不肯暂淹留。  
  
卷824_5  【秋日思旧山】子兰  
咸言上国繁华，岂谓帝城羁旅。十点五点残萤，  
千声万声秋雨。白云江上故乡，月下风前吟处。  
欲去不去迟迟，未展平生所伫。  
  
卷824_6  【寄乾陵杨侍郎】子兰  
冷落官资不畏贫，司曹且共内官分。步量野色成公案，  
点检樵声入奏闻。陵庙路因朝去扫，御炉香每夜来焚。  
碑寒树古神门上，管得无穷空白云。  
  
卷824_7  【登楼忆友】子兰  
物象远濛濛，周回极望中。带烟千井树，和磬一楼风。  
月色寒沈地，波声夜飏空。登临无限趣，恨不与君同。  
  
卷824_8  【华严寺望樊川】子兰  
万木叶初红，人家树色中。疏钟摇雨脚，秋水浸云容。  
雪碛回寒雁，村灯促夜舂。旧山归未得，生计欲何从。  
  
卷824_9  【与道侣同于水陆寺会宿】子兰  
论道穷心少有朋，此时清话昔年曾。柿凋红叶铺寒井，  
鹄坠霜毛著定僧。风递远声秋涧水，竹穿深色夜房灯。  
出门尽是劳生者，只此长闲几个能。  
  
卷824_10  【城上吟】子兰  
古冢密于草，新坟侵官道。城外无闲地，城中人又老。  
  
卷824_11  【襄阳曲】子兰  
为忆南游人，移家大堤住。千帆万帆来，尽过门前去。  
  
卷824_12  【诫贪】子兰  
多求待心足，未足旋倾覆。明知贪者心，求荣不求辱。  
  
卷824_13  【蝉二首】子兰  
独蝉初唱古槐枝，委曲悲凉断续迟。  
雨后忽闻谁最苦，异乡孤馆忆家时。  
衰柳蝉吟旁浊河，正当残日角声和。  
寻常不足少愁思，此际闻时愁更多。  
  
卷824_14  【太平坊寻裴郎中故宅】子兰  
不语凄凉无限情，荒阶行尽又重行。  
昔年住此何人在，满地槐花秋草生。  
  
卷824_15  【登楼】子兰  
边邑鸿声一例秋，大波平日绕山流。  
故人千里同明月，尽夕无言空倚楼。  
  
卷824_16  【长安早秋】子兰  
风舞槐花落御沟，终南山色入城秋。  
门门走马征兵急，公子笙歌醉玉楼。  
  
卷824_17  【对雪】子兰  
密密无声坠碧空，霏霏有韵舞微风。  
幽人吟望搜辞处，飘入窗来落砚中。  
  
卷824_18  【鹦鹉】子兰  
翠毛丹觜乍教时，终日无寥似忆归。  
近来偷解人言语，乱向金笼说是非。  
  
卷824_19  【晚景】子兰  
池荷衰飒菊芬芳，策杖吟诗上草堂。  
满目暮云风卷尽，郡楼寒角数声长。  
  
卷824_20  【长安伤春】子兰  
霜陨中春花半无，狂游恣饮尽凶徒。  
年年赏玩公卿辈，今委沟塍骨渐枯。  
  
卷824_21  【河梁晚望二首】子兰  
水势滔滔不可量，渔舟容易泛沧浪。  
连山翠霭笼沙溆，白鸟翩翩下夕阳。  
雨添一夜秋涛阔，极目茫茫似接天。  
不知龙物潜何处，鱼跃蛙鸣满槛前。  
  
卷824_22  【悲长安】子兰  
何事天时祸未回，生灵愁悴苦寒灰。  
岂知万顷繁华地，强半今为瓦砾堆。  
  
卷824_23  【千叶石榴花】子兰  
一朵花开千叶红，开时又不藉春风。  
若教移在香闺畔，定与佳人艳态同。  
  
卷824_24  【观棋】子兰  
拂局尽消时，能因长路迟。点头初得计，格手待无疑。  
寂默亲遗景，凝神入过思。共藏多少意，不语两相知。  

## 全唐诗(下)　卷八百二十五

卷825_1  【山居】可止  
雪消春力展，花漫洞门垂。果长纤枝曲，岩崩直道移。  
重猿围浅井，斗鼠下疏篱。寒食微灯在，高风势彻陂。  
  
卷825_2  【赠樊川长老（一作清尚诗）】可止  
瘦颜颧骨见，满面雪毫垂。坐石鸟疑死，出门人谓痴。  
照身潭入楚，浸影桧生隋。太白曾经夏，清风凉四肢。  
  
卷825_3  【寄积麦山会如长老】可止  
默然如大道，尘世不相关。青桧行时静，白云禅处闲。  
贫高一生行，病长十年颜。夏满期游寺，寻山又下山。  
  
卷825_4  【送僧】可止  
四海无拘系，行心兴自浓。百年三事衲，万里一枝筇。  
夜减当晴影，春消过雪踪。白云深处去，知宿在何峰。  
  
卷825_5  【哭贾岛】可止  
燕生松雪地，蜀死葬山根。诗僻降今古，官卑误子孙。  
冢栏寒月色，人哭苦吟魂。墓雨滴碑字，年年添藓痕。  
  
卷825_6  【雪十二韵】可止  
落处咸过尺，翛然物象凄。瑞凝金殿上，寒甚玉关西。  
润比江河普，明将日月齐。凌云花顶腻，锁径竹梢低。  
出谷樵童怯，归林野鸟迷。煮茶融破练，磨墨染成黳。  
陷兔埋平泽，和鱼冻合溪。入楼消酒力，当槛写诗题。  
道路依凭马，朝昏委托鸡。洞深猿作族，松亚鹤移栖。  
及夏清岩穴，经春溜石梯。丰年兼泰国，天道育黔黎。  
  
卷825_7  【精舍遇雨】可止  
空门寂寂淡吾身，溪雨微微洗客尘。  
卧向白云情未尽，任他黄鸟醉芳春。  
  
卷825_8  【小雪】可止  
落雪临风不厌看，更多还恐蔽林峦。  
愁人正在书窗下，一片飞来一片寒。  
  
卷825_9  【送婆罗门僧】可止  
雪岭金河独向东，吴山楚泽意无穷。  
如今白首乡心尽，万里归程在梦中。  
  
卷825_10  【句】可止  
不知谁会喃喃语，必向王前报太平。（中山节度王处直座  
咏白鹊，时诸侯兼并，王欲继好息民，故云。《高僧传》）古  
  
卷825_11  【寒食日】云表  
寒食悲看郭外春，野田无处不伤神。  
平原累累添新冢，半是去年来哭人。  
  
卷825_12  【自遣】归仁  
日日为诗苦，谁论春与秋。一联如得意，万事总忘忧。  
雨堕花临砌，风吹竹近楼。不吟头也白，任白此生头。  
  
卷825_13  【酬沈先辈卷】归仁  
一百八十首，清泠韵可敲。任从人不爱，终是我难抛。  
桂魄吟来满，蒲团坐得凹。先生声价在，寰宇几人抄。  
  
卷825_14  【题贾岛吟诗台】归仁  
此台如可废，此恨有谁平。纵使迷青草，终难没旧名。  
天悲朝雨色，岳哭夜猿声。不是心偏苦，应关自古情。  
  
卷825_15  【悼罗隐】归仁  
一著谗书未快心，几抽胸臆纵狂吟。管中窥豹我犹在，  
海上钓鳌君也沈。岁月尽能消愤懑，寰区那更有知音。  
长安冠盖皆涂地，仍喜先生葬碧岑。  
  
卷825_16  【题楚庙】归仁  
羞容难更返江东，谁问从来百战功。天地有心归道德，  
山河无力为英雄。芦花尚认霜戈白，海日犹思火阵红。  
也是男儿成败事，不须惆怅对西风。  
  
卷825_17  【牡丹】归仁  
三春堪惜牡丹奇，半倚朱栏欲绽时。天下更无花胜此，  
人间偏得贵相宜。偷香黑蚁斜穿叶，觑蕊黄蜂倒挂枝。  
除却解禅心不动，算应狂杀五陵儿。  
  
卷825_18  【旧国里】卿云  
旧居梨岭下，风景近炎方。地暖生春早，家贫觉岁长。  
石房云过湿，杉径雨馀香。日夕竟无事，诗书聊自强。  
  
卷825_19  【秋日江居闲咏】卿云  
寄居江岛边，闲咏见秋残。草白牛羊瘦，风高猿鸟寒。  
检方医故疾，挑荠备中餐。时复停书卷，鉏莎种木兰。  
  
卷825_20  【长安言怀寄沈彬侍郎】卿云  
故园梨岭下，归路接天涯。生作长安草，胜为边地花。  
雁南飞不到，书北寄来赊。堪羡神仙客，青云早致家。  
  
卷825_21  【送人游塞】卿云  
去去玉关路，省君曾未行。塞深多伏寇，时静亦屯兵。  
雪每先秋降，花尝近夏生。闲陪射雕将，应到受降城。  
  
卷825_22  【逢老人】隐峦  
路逢一老翁，两鬓白如雪。一里二里行，四回五回歇。  
  
卷825_23  【牧童】隐峦  
牧童见人俱不识，尽着芒鞋戴箬笠。朝阳未出众山晴，  
露滴蓑衣犹半湿。二月三月时，平原草初绿。  
三个五个骑羸牛，前村后村来放牧。笛声才一举，  
众稚齐歌舞。看看白日向西斜，各自骑牛又归去。  
  
卷825_24  【蜀中送人游庐山】隐峦  
居游正值芳春月，蜀道千山皆秀发。溪边十里五里花，  
云外三峰两峰雪。君上匡山我旧居，松萝抛掷十年馀。  
君行试到山前问，山鸟只今相忆无。  
  
卷825_25  【琴】隐峦  
七条丝上寄深意，涧水松风生十指。  
自乃知音犹尚稀，欲教更入何人耳。  
  
卷825_26  【浮桥】隐峦  
横压惊波防没溺，当初元创是军机。  
行人到此全无滞，一片江云踏欲飞。  
  
卷825_27  【宿九华化成寺庄】泠然  
佛寺孤庄千嶂间，我来诗境强相关。岩边树动猿下涧，  
云里锡鸣僧上山。松月影寒生碧落，石泉声乱喷潺湲。  
明朝更蹑层霄去，誓共烟霞到老闲。  
  
卷825_28  【乞荆浩画】大愚  
六幅故牢健，知君恣笔踪。不求千涧水，止要两株松。  
树下留盘石，天边纵远峰。近岩幽湿处，惟藉墨烟浓。  
  
卷825_29  【上归州刺史代通状二首】怀濬  
家在闽山西复西，其中岁岁有莺啼。  
如今不在莺啼处，莺在旧时啼处啼。  
家在闽山东复东，其中岁岁有花红。  
而今不在花红处，花在旧时红处红。  
  
卷825_30  【辞郡守李公恩命】恒超  
虚著褐衣老，浮杯道不成。誓传经论死，不染利名生。  
厌树遮山色，怜窗向月明。他时随范蠡，一棹五湖清。  
  
卷825_31  【题广爱寺楞伽山】净显  
灵异不能栖鸟雀，幽奇终不着猿猱。为经巢贼应无损，  
纵使秦驱也谩劳。珍重昔贤留像迹，陵迁谷变自坚牢。  
（失二句）。  知  
  
卷825_32  【闻诵《法华经》歌】修雅  
山色沈沈，松烟幂幂。空林之下，盘陀之石。石上有僧，  
结跏横膝。诵白莲经，从旦至夕。左之右之，虎迹狼迹。  
十片五片，异花狼藉。偶然相见，未深相识。是古之人，  
今之人，是昙彦，是昙翼？我闻此经有深旨，  
觉帝称之有妙义。合目冥心子细听，醍醐滴入焦肠里。  
佛之意兮祖之髓，我之心兮经之旨。可怜弹指及举手，  
不达目前今正是。大矣哉，甚奇特，空王要使群生得。  
光辉一万八千土，土土皆作黄金色。四生六道一光中，  
狂夫犹自问弥勒，我亦当年学空寂，一得无心便休息。  
今日亲闻诵此经，始觉驴乘匪端的。我亦当年不出户，  
不欲红尘沾步武。今日亲闻诵此经，始觉行行皆宝所。  
我亦当年爱吟咏，将谓冥搜乱神定。今日亲闻诵此经，  
何妨笔砚资真性。我亦当年狎儿戏，将谓光阴半虚弃。  
今日亲闻诵此经，始觉聚沙非小事。我昔曾游山与水，  
将谓他山非故里。今日亲闻诵此经，始觉山河无寸地。  
我昔心猿未调伏，常将金锁虚拘束。今日亲闻诵此经，  
始觉无物为拳拲。师诵此经经一字，字字烂嚼醍醐味。  
醍醐之味珍且美，不在唇，不在齿，只在劳生方寸里。  
师诵此经经一句，句句白牛亲动步。白牛之步疾如风，  
不在西，不在东，只在浮生日用中。日用不知一何苦，  
酒之肠，饭之腑，长者扬声唤不回。何异聋，何异瞽，  
世人之耳非不聪，耳聪特向经中聋。世人之目非不明，  
目明特向经中盲。合聪不聪，合明不明，辘轳上下，  
浪死虚生。世人纵识师之音，谁人能识师之心。  
世人纵识师之形，谁人能识师之名。师名医王行佛令，  
来与众生治心病。能使迷者醒，狂者定，垢者净，邪者正，  
凡者圣。如是则非但天恭敬，人恭敬，亦合龙赞咏，  
鬼赞咏，佛赞咏。岂得背觉合尘之徒，不稽首而归命。  
  
卷825_33  【歌】元寂  
酒秃酒秃，何荣何辱。但见衣冠成古丘，不见江河变陵谷。  
  
卷825_34  【怀庐山旧隐】若虚  
九叠嵯峨倚着天，悔随寒瀑下岩烟。深秋猿鸟来心上，  
夜静松杉到眼前。书架想遭苔藓裹，石窗应被薜萝缠。  
一枝筇竹游江北，不见炉峰二十年。  
  
卷825_35  【乐仙观】若虚  
乐氏骑龙上碧天，东吴遗宅尚依然。悟来大道无多事，  
真后丹元不值钱。老树夜风虫咬叶，古垣春雨藓生砖。  
松倾鹤死桑田变，华表归乡未有年。  
  
卷825_36  【古镜】若虚  
轩后红炉独铸成，藓痕磨落月轮呈。万般物象皆能鉴，  
一个人心不可明。匣内乍开鸾凤活，台前高挂鬼神惊。  
百年肝胆堪将比，只怕看频素发生。  
  
卷825_37  【睹木平和尚】文益  
木平山里人，貌古年复少。相看陌路同，论心秋月皎。  
怀衲线非蚕，助歌声有鸟。城阙今日来，一讴曾已晓。  
  
卷825_38  【鹭鸶】无则  
白蘋红蓼碧江涯，日暖双双立睡时。  
愿揭金笼放归去，却随沙鹤斗轻丝。  
  
卷825_39  【百舌鸟二首】无则  
千愁万恨过花时，似向春风怨别离。  
若使众禽俱解语，一生怀抱有谁知。  
长截邻鸡叫五更，数般名字百般声。  
饶伊摇舌先知晓，也待青天明即鸣。  
  
卷825_40  【赏牡丹应教】谦光  
拥衲对芳丛，由来事不同。鬓从今日白，花似去年红。  
艳异随朝露，馨香逐晓风。何须对零落，然后始知空。  

## 全唐诗(下)　卷八百二十六

卷826_1  【善哉行（伤古曲无知音）】贯休  
有美一人兮，婉如青扬。识曲别音兮，令姿煌煌。  
绣袂捧琴兮，登君子堂。如彼萱草兮，使我忧忘。  
欲赠之以紫玉尺，白银铛。久不见之兮，湘水茫茫。  
  
卷826_2  【读离骚经】贯休  
湘江滨，湘江滨，兰红芷白波如银，终须一去呼湘君。  
问湘神，云中君，不知何以交灵均。我恐湘江之鱼兮，  
死后尽为人。曾食灵均之肉兮，个个为忠臣。  
又想灵均之骨兮终不曲。千年波底色如玉，  
谁能入水少取得，香沐函题贡上国。贡上国，  
即全胜和璞悬璃，垂棘结绿。  
  
卷826_3  【阳春曲（江东广明初作）】贯休  
为口莫学阮嗣宗，不言是非非至公。为手须似朱云辈，  
折槛英风至今在。男儿结发事君亲，须斅前贤多慷慨。  
历数雍熙房与杜，魏公姚公宋开府。尽向天上仙宫闲处坐，  
何不却辞上帝下下土，忍见苍生苦苦苦。  
  
卷826_4  【白雪曲】贯休  
列鼎佩金章，泪眼看风枝。却思食藜藿，身作屠沽儿。  
负米无远近，所希升斗归。为人无贵贱，莫学鸡狗肥。  
斯言如不忘，别更无光辉。斯言如或忘，即安用人为。  
  
卷826_5  【上留田】贯休  
父不父，兄不兄。上留田，蝥贼生。徒陟冈，泪峥嵘。  
我欲使诸凡鸟雀，尽变为鶺鴒。我欲使诸凡草木，  
尽变为田荆。邻人歌，邻人歌。风清，清风生。  
  
卷826_6  【胡无人】贯休  
霍嫖姚，赵充国，天子将之平朔漠。肉胡之肉，烬胡帐幄。  
千里万里，唯留胡之空壳。边风萧萧，榆叶初落。  
杀气昼赤，枯骨夜哭。将军既立殊勋，遂有胡无人曲。  
我闻之，天子富有四海，德被无垠。但令一物得所，  
八表来宾，亦何必令彼胡无人。  
  
卷826_7  【苦寒行】贯休  
北风北风，职何严毒。摧壮士心，缩金乌足。冻云嚣嚣，  
碍雪一片下不得。声绕枯桑，根在沙塞。黄河彻底，  
顽直到海。一气抟束，万物无态。唯有吾庭前杉松树枝，  
枝枝健在。  
  
卷826_8  【蒿里】贯休  
兔不迟，乌更急，但恐穆王八骏，著鞭不及。所以蒿里，  
坟出蕺蕺。气凌云天，龙腾凤集。尽为风消土吃，  
狐掇蚁拾。黄金不啼玉不泣，白杨骚屑，乱风愁月。  
折碑石人，莽秽榛没。牛羊窸窣，时见牧童儿，弄枯骨。  
  
卷826_9  【临高台】贯休  
凉风吹远念，使我升高台。宁知数片云，不是旧山来。  
故人天一涯，久客殊未回。雁来不得书，空寄声哀哀。  
  
卷826_10  【杞梁妻】贯休  
秦之无道兮四海枯，筑长城兮遮北胡。筑人筑土一万里，  
杞梁贞妇啼呜呜。上无父兮中无夫，下无子兮孤复孤。  
一号城崩塞色苦，再号杞梁骨出土。疲魂饥魄相逐归，  
陌上少年莫相非。  
  
卷826_11  【古离别】贯休  
离恨如旨酒，古今饮皆醉。只恐长江水，尽是儿女泪。  
伊余非此辈，送人空把臂。他日再相逢，清风动天地。  
  
卷826_12  【战城南二首】贯休  
万里桑干傍，茫茫古蕃壤。将军貌憔悴，抚剑悲年长。  
胡兵尚陵逼，久住亦非强。邯郸少年辈，个个有伎俩。  
拖枪半夜去，雪片大如掌。  
碛中有阴兵，战马时惊蹶。轻猛李陵心，摧残苏武节。  
黄金锁子甲，风吹色如铁。十载不封侯，茫茫向谁说。  
  
卷826_13  【少年行】贯休  
锦衣鲜华手擎鹘，闲行气貌多轻忽。  
稼穑艰难总不知，五帝三皇是何物。  
自拳五色裘，迸入他人宅。却捉苍头奴，玉鞭打一百。  
面白如削玉，猖狂曲江曲。马上黄金鞍，适来新赌得。  
  
卷826_14  【梦游仙四首】贯休  
梦到海中山，入个白银宅。逢见一道士，称是李八伯。  
三四仙女儿，身著瑟瑟衣。手把明月珠，打落金色梨。  
车渠地无尘，行至瑶池滨。森森椿树下，白龙来嗅人。  
宫殿峥嵘笼紫气，金渠玉砂五色水。  
守阍仙婢相倚睡，偷摘蟠桃几倒地。  
  
卷826_15  【轻薄篇二首】贯休  
绣林锦野，春态相压。谁家少年，马蹄蹋蹋。  
斗鸡走狗夜不归，一掷赌却如花妾。谁云不颠不狂，  
其名不彰，悲夫！古  
木落萧萧，虫鸣唧唧。不觉朱蔫脸红，霜劫鬓漆。  
世途多事，泣向秋日。方今少壮不努力，老大徒伤悲，  
如何？知  
  
卷826_16  【长安道】贯休  
憧憧合合，八表一辙。黄尘雾合，车马火热。名汤风雨，  
利辗霜雪。千车万驮，半宿关月。上有尧禹，下有夔卨。  
紫气银轮兮常覆金阙。仙掌捧日兮浊河澄澈。  
愚将草木兮有言，与华封人兮不别。  
  
卷826_17  【洛阳尘】贯休  
昔时昔时洛城人，今作茫茫洛城尘。我闻富有石季伦，  
楼台五色干星辰。乐如天乐日夜闻，锦姝绣妾何纷纷。  
真珠帘中，姑射神人。文金线玉，香成暮云。孙秀若不杀，  
晋室应更贫。伊水削行路，冢石花磷磷。苍茫金谷园，  
牛羊龁荆榛。飞鸟好羽毛，疑是绿珠身。  
  
卷826_18  【富贵曲二首】贯休  
有金张族，骄奢相续。琼树玉堂，雕墙绣毂。纨绮杂杂，  
钟鼓合合。美人如白牡丹花，半日只舞得一曲。乐不乐，  
足不足，争教他爱山青水绿。  
如神若仙，似兰同雪。乐戒于极，胡不知辍。  
只欲更缀上落花，恨不能把住明月。太山肉尽，东海酒竭。  
佳人醉唱，敲玉钗折。宁知耘田车水翁，日日日灸背欲裂。  
  
卷826_19  【野田黄雀行】贯休  
高树风多，吹尔巢落。深蒿叶暖，宜尔依泊。莫近鸮类，  
蛛网亦恶。饮野田之清水，食野田之黄粟。深花中睡，  
ej土里浴。如此即全胜啄太仓之谷，而更穿人之屋。  
  
卷826_20  【古意九首】贯休  
一雨火云尽，闭门心冥冥。兰花与芙蓉，满院同芳馨。  
佳人天一涯，好鸟何嘤嘤。我有双白璧，不羡于虞卿。  
我有径寸珠，别是天地精。玩之室生白，潇洒身安轻。  
只应天上人，见我双眼明。  
阳乌烁万物，草木怀春恩。茫茫尘土飞，培壅名利根。  
我本是蓑笠，幼知天子尊。学为毛氏诗，亦多直致言。  
不慕需臑类，附势同崩奔。唯寻桃李蹊，去去长者门。  
美人如游龙，被服金鸳鸯。手把古刀尺，在彼白玉堂。  
文章深掣曳，珂珮鸣丁当。好风吹桃花，片片落银床。  
何妨学羽翰，远逐朱鸟翔。　古  
乾坤有清气，散入诗人脾。圣贤遗清风，不在恶木枝。  
千人万人中，一人两人知。忆在东溪日，花开叶落时。  
几拟以黄金，铸作钟子期。  
莫轻白云白，不与风雨会。莫见守羊儿，或是初平辈。  
人生非日月，光辉岂常在。一荣与一辱，古今常相对。  
君不见于公门，子孙好冠盖。  
古交如真金，百炼色不回。今交如暴流，倏忽生尘埃。  
我愿君子气，散为青松栽。我恐荆棘花，只为小人开。  
伤心复伤心，吟上高高台。  
常思谢康乐，文章有神力。是何清风清，凛然似相识。  
一种为顽嚚，得作翻经石。一种为枯槁，得作登山屐。  
永嘉为郡后，山水添鲜碧。何当学羽翰，一去观遗迹。  
常思李太白，仙笔驱造化。玄宗致之七宝床，  
虎殿龙楼无不可。一朝力士脱靴后，玉上青蝇生一个。  
紫皇殿前五色麟，忽然掣断黄金锁。五湖大浪如银山，  
满船载酒挝鼓过。贺老成异物，颠狂谁敢和。  
宁知江边坟，不是犹醉卧。  
忆在山中时，丹桂花葳蕤。红泉浸瑶草，白日生华滋。  
箬屋开地炉，翠墙挂藤衣。看经竹窗边，白猿三两枝。  
东峰有老人，眼碧头骨奇。种薤煮白石，旨趣如婴儿。  
月上来打门，月落方始归。授我微妙诀，恬澹无所为。  
别来六七年，只恐白日飞。  
  
卷826_21  【酷吏词】贯休  
霰雨灂灂，风吼如劚。有叟有叟，暮投我宿。吁叹自语，  
云太守酷。如何如何，掠脂斡肉。吴姬唱一曲，  
等闲破红束。韩娥唱一曲，锦段鲜照屋。宁知一曲两曲歌，  
曾使千人万人哭。不惟哭，亦白其头，饥其族。  
所以祥风不来，和气不复。蝗乎蠈乎，东西南北。  
  
卷826_22  【还举人歌行卷】贯休  
厚于铁围山上铁，薄似双成仙体缬。蜀机凤雏动蹩躠，  
珊瑚枝枝撑著月。王恺家中藏难掘，颜回饥僝愁天雪。  
古松直笔雷不折，雪衣女啄蟠桃缺。珮入龙宫步迟迟，  
绣帘银殿何参差，即不知骊龙失珠知不知。  
  
卷826_23  【陈宫词】贯休  
缅想当时宫阙盛，荒宴椒房懱尧圣。玉树花歌百花里，  
珊瑚窗中海日迸。大臣来朝酒未醒，酒醒忠谏多不听。  
陈宫因此成野田，耕人犁破宫人镜。  
  
卷826_24  【拟齐梁酬所知见赠二首】贯休  
静只焚香坐，咏怀悲岁阑。佳人忽有赠，满手红琅玕。  
不独耀肌魄，将行为羽翰。酬如上青天，风雪空漫漫。  
美如仙鼎金，清如纤手琴。孙登啸一声，缥缈不可寻。  
但觉神洋洋，如入三昧林。释手复在手，古意深复深。  
惭无英琼瑶，何以酬知音。  
  
卷826_25  【经古战场】贯休  
茫茫凶荒，迥如天设。驻马四顾，气候迂结。秋空峥嵘，  
黄日将没。多少行人，白日见物。莫道路高低，尽是战骨。  
莫见地赤碧，尽是征血。昔人昔人既能忠尽于力，  
身糜戈戟，脂其风，膏其域。今人何不绳其塍，植其食。  
而使空旷年年，常贮愁烟。使我至此，不能无言。  
  
卷826_26  【村行遇猎】贯休  
猎师纷纷走榛莽，女亦相随把弓矢。南北东西尽杀心，  
断烧残云在围里。鹘拂荒田兔成血，竿打黄茅雉惊起。  
伤嗟个辈亦是人，一生将此关身己。我闻天地之大德曰生，  
又闻万事皆天意，何遣此人又如此。犹更愿天公一丈雪，  
深山麋鹿尽冻死。  
  
卷826_27  【渔家】贯休  
赤芦盖屋低压恰，沙涨柴门水痕叠。黄鸡青犬花蒙笼，  
渔女渔儿扫风叶。有叟相逢带秋醉，自拔船桩色无愧。  
前山脚下得鱼多，恶浪堆中尽头睡。但得忘筌心自乐，  
肯羡前贤钓清渭。终须画取挂秋堂，与尔为邻有深意。  
  
卷826_28  【田家作】贯休  
田家老翁无可作，昼甑蒸梨香漠漠。只向阶前曝背眠，  
赤桑大叶时时落。df侵门桃竹密，仓囤峨峨欲遮日。  
自云孙子解耕耘，四五年来腹多实。我闻此语心自悲，  
世上悠悠岂得知，稼而不穑徒尔为。  
  
卷826_29  【江边祠】贯休  
松森森，江浑浑，江边古祠空闭门。精灵应醉社日酒，  
白龟咬断菖蒲根。花残泠红宿雨滴，土龙甲湿鬼眼赤。  
天符早晚下空碧，昨夜前村行霹雳。  
  
卷826_30  【苦热寄赤松道者】贯休  
天云如烧人如炙，天地炉中更何适。蝉喘雷干冰井融，  
些子清风有何益。守羊真人聃之役，高吟招隐倚碧壁。  
紫气红烟鲜的的，涧茗园瓜麹尘色，骄冷奢凉合相忆。  
  
卷826_31  【偶作二首】贯休  
新诗一千首，古锦初下机。除月与鬼神，别未有人知。  
子期去不返，浩浩良不悲。不知天地间，知者复是谁。  
门前数枝路，路路车马鸣。名埃与利尘，千里万里行。  
只见青山高，岂见青山平。朱门势峨峨，冠盖何光明。  
黄鸟在花里，青蝉夺其声。尔生非金玉，岂常贵复贞。  
寄言之子心，可以归无形。  
  
卷826_32  【夜夜曲】贯休  
蟪蛄切切风骚骚，芙蓉喷香蟾蜍高。  
孤灯耿耿征妇劳，更深扑落金错刀。  
  
卷826_33  【春晚书山家屋壁二首】贯休  
柴门寂寂黍饭馨，山家烟火春雨晴。  
庭花濛濛水泠泠，小儿啼索树上莺。  
水香塘黑蒲森森，鸳鸯鸂鶒如家禽。前村后垄桑柘深，  
东邻西舍无相侵。蚕娘洗茧前溪渌，牧童吹笛和衣浴。  
山翁留我宿又宿，笑指西坡瓜豆熟。  
  
卷826_34  【春晚闲居寄陈嵩伯】贯休  
春霖闭门久，春色聚庭木。一梦辞旧山，四邻有新哭。  
菰蒲生白水，风篁擢纤玉。为忆湖上翁，花时独冥目。  
  
卷826_35  【长持经僧】贯休  
唠唠长夜坐，唠唠早起。杉森森，不见长，  
人声续续如流水。摐金挣玉，吐宫咽徵。头低草木，  
手合神鬼。日消三两黄金争得止，而槁木朽枝，一食而已。  
伤嗟浮世之人，善事不曾入耳。  
  
卷826_36  【茫茫曲】贯休  
茫茫复茫茫，满眼皆埃尘。莫言白发多，茎茎是愁筋。  
未达苦雕伪，及达多不仁。浅深与高低，尽能生棘榛。  
茫茫四大愁杀人。  
  
卷826_37  【古镜词上刘侍郎】贯休  
至宝不自宝，照古还照今。仙人手胼胝，寥泬秋沈沈。  
不是十二面，不是百炼金。若非八彩眉，不可辄照临。  
即归玉案头，为君整冠簪。即居吾君手，照出天下心。  
恭闻太宗朝，此镜当宸襟。六合悬清光，万里无尘侵。  
此镜今又出，天地还得一。  
  
卷826_38  【送姜道士归南岳】贯休  
松品落落，雪格索索。眼有三角，头峭五岳。若不居岳，  
此处难著。药僮貌蛮名鄙彼，葫芦酒满担劣起。  
万里长风啸一声，九贞须拍黄金几。落叶萧萧□杳□，  
送师言了意未了。意未了，他时为我致取一部音声鸟。  
  
卷826_39  【了仙谣】贯休  
海中紫雾蓬莱岛，安期子乔去何早。游戏多骑白骐驎，  
须发如银未曾老。亦留仙诀在人间，啮镞终言药非道。  
始皇不得此深旨，远遣徐福生忧恼。紫术黄精心上苗，  
大还小还行中宝。若师方术弃心师，浪似雪山何处讨。  

## 全唐诗(下)　卷八百二十七

卷827_1  【循吏曲上王使君】贯休  
需宿需宿，炳烂光合。蒸蒸婺民，钟此多福。自东自西，  
自南自北。伊飞伊走，乳乳良牧。和气无形，春光自成。  
大信不信，贻厥无朕。需女需女，尔亦须语。使君为理，  
玄风震古。需女需女，尔亦须语。我愿喙长三千里，  
枕著玉阶奏明主。  
  
卷827_2  【古镜词】贯休  
我有一面镜，新磨似秋月。上唯金膏香，下状骊龙窟。  
等闲不欲开，丑者多不悦。或问几千年，轩辕手中物。  
  
卷827_3  【怀张为、周朴】贯休  
张周二夫子，诗好人太癖。更不过岭来，如今头尽白。  
人传禹力不到处，河声流向西。又到处即闭户，  
逢君方展眉。不知是不是，若是即大奇。我又闻二公，  
心与人不同，一生常在寂寞中。有时狂吟入僧宅，  
锦囊鸟啼荔枝红。有时冥搜海山脑，珊瑚枝动日杲杲。  
圣君在上知不知，赤面浊醪许多好。  
  
卷827_4  【题弘顗三藏院】贯休  
仪清态淡雕琼瑰，卷帘潇洒无尘埃。岳茶如乳庭花开，  
信心弟子时时来。灌顶坛严伸pg塞，三十年功苦拘束。  
梵僧梦里授微言，雪岭白牛力深得。水精一索香一炉，  
红莲花舌生醍醐。初听喉音宝楼阁，  
如闻魔王宫殿拉金瓦落。次听妙音大随求，  
更觉人间万事深悠悠。四音俱作清且柔，  
爱河浊浪却倒流。却倒流兮无处去，碧海含空日初曙。  
  
卷827_5  【古意代友人投所知】贯休  
青松虽有花，有花不如无。贫井泉虽清，且无金辘轳。  
客从远方来，遗我古铜镜。挂之玉堂上，如对轩辕圣。  
天龙睡坤腹，土蚀金鬣绿。因知燕赵佳人颜似玉，  
不得此镜终不（缺一字）。  
  
卷827_6  【闻知己入翰林】贯休  
天骥头似鸟，倏忽四天下。南金色如椹，入火不见火。  
吾交二名士，遽立于帝左。凤姿既出世，天意嘱在我。  
奇哉子渊颂，无可无不可。  
  
卷827_7  【上裴大夫二首】贯休  
我有一端绮，花彩鸾凤群。佳人金错刀，何以裁此文。  
我有白云琴，朴斫天地精。俚耳不使闻，虑同众乐听。  
指指法仙法，声声圣人声。一弹四时和，再弹中古清。  
庭前梧桐枝，飒飒南风生。还希师旷怀，见我心不轻。  
  
卷827_8  【上刘商州】贯休  
周邵吁嘘气，结为祯祥云。客从远方来，持此将赠君。  
时命偶不谬，授馆终南东。愔愔良吏师，不寐如老农。  
丘轲文之天，代天有馀功。代天复代天，后稷何所从。  
  
卷827_9  【闲居拟齐梁四首】贯休  
夜雨山草滋，爽籁生古木。闲吟竹仙偈，清于嚼金玉。  
蟋蟀啼坏墙，苟免悲局促。道人优昙花，迢迢远山绿。  
果熟无低枝，芳香入屏帷。故人久不来，萱草何离离。  
苦吟斋貌减，更被杉风吹。独赖湖上翁，时为烹露葵。  
红藕映嘉鲂，澄池照孤坐。池痕放文彩，雨气增慵堕。  
山翁寄术药，幸得秋病可。终召十七人，云中备香火。  
清气生沧洲，残云落林薮。放鹤久不归，不知更归否。  
支策到江湄，江皋木叶飞。自怜为客远，还如鹊绕枝。  
南枝复北枝，玉露沾毛衣。  
  
卷827_10  【塞上曲二首】贯休  
锦袷胡儿黑如漆，骑羊上冰如箭疾。蒲萄酒白雕腊红，  
苜蓿根甜沙鼠出。单于右臂何须断，天子昭昭本如日。  
一握黳髯一握丝，须知只为平戎术。  
去年转斗阴山脚，生得单于却放却。今年深入于不毛，  
胡兵拔帐遗弓刀。男儿须展平生志，为国输忠合天地。  
甲穿虽即失黄金，剑缺犹能生紫气。塞草萋萋兵士苦，  
胡虏如今勿胡虏。封侯十万始无心，玉关凯入君看取。  
  
卷827_11  【拟齐梁体寄冯使君三首】贯休  
庭鸟多好音，相呼灌木中。竹房更何有，还如鸟巢空。  
赖逢富人侯，真东晋谢公。煌煌发令姿，珂珮鸣丁冬。  
故山有深霞，未如旌旗红。惭非卫霍松，何以当清风。  
露益蝉声长，蕙兰垂紫带。清吟待明月，孤云忽为盖。  
伊余石林人，本是烧畬辈。频接谢公棋，输多未曾赛。  
大道贵无心，圣贤为始慕。秋空共澄洁，美玉同贞素。  
伟哉桐江守，雌黄出金口。为文能废兴，谈道弭空有。  
雪林槁枯者，坐石听亦久。还疑紫磨身，成居灵运后。  
  
卷827_12  【书匡山老僧庵】贯休  
筼筜红实好鸟语，银髯瘦僧貌如祖。香烟濛濛衣上聚，  
冥心缥缈入铁圄。白麏作梦枕藤屦，东峰山媪贡瓜乳。  
  
卷827_13  【读顾况歌行】贯休  
雪泥露金冰滴瓦，枫柽火著僧留坐。忽睹逋翁一轴歌，  
始觉诗魔辜负我。花飞飞，雪霏霏，三珠树晓珠累累。  
妖狐爬出西子骨，雷车拶破织女机。忆昔鄱阳寺中见一碣，  
逋翁词兮逋翁札。庾翼未伏王右军，李白不知谁拟杀。  
别，别，若非仙眼应难别。不可说，不可说，  
离乱乱离应打折。  
  
卷827_14  【冬末病中作二首】贯休  
冬风吹草木，亦吹我病根。故人久不来，冷落如丘园。  
聃龙与摩诘，吁叹非不闻。顾惟年少时，未合多忧勤。  
风钟远孤枕，雪水流冻痕。空馀微妙心，期空静者论。  
胸中有一物，旅拒复攻击。向下还上来，唯疑是肺石。  
山童顽且小，用之复何益。教洗煮茶铛，雪团打邻壁。  
宛转无好姿，裴回更何适。庭前早梅树，坐见花尽碧。  
屋老多鼠窠，窗卑露山脊。近来胸中物，已似输药力。  
微吟复微吟，依稀似庄舄。  
  
卷827_15  【遇叶进士】贯休  
文章拟真宰，仪冠冷如璧。山寺偶相逢，眼青胜山色。  
气隆多慷慨，语澹无他力。金绳残果落，竹阁凉雨滴。  
自愧龙钟人，见此冲天翼。  
  
卷827_16  【寄杜使君】贯休  
清辰卷珠帘，盥漱香满室。杉松经雪后，别有精彩出。  
琅函芙蓉书，开之向阶日。好鸟常解来，孤云偶相失。  
有时作章句，气概还鲜逸。茫茫世情世，谁人爱真实。  
清高慕玄度，宴默攀道一。残磬隔风林，微阳解冰笔。  
亦知休明代，谅无经济术。门前九个峰，终拟为文乞。  
  
卷827_17  【寄高员外】贯休  
冷冽苍黄风似劈，雪骨冰筋满瑶席。庭松流污相抵吃，  
霜絮重裘火无力。孤峰地炉烧白枥，庞眉道者应相忆。  
倏忽维阳岁云暮，寂寥不觉成章句。惟应将寄蕊珠宫，  
禅刹云深一来否。  
  
卷827_18  【书陈处士屋壁二首】贯休  
有叟傲尧日，发白肌肤红。妻子亦读书，种兰清溪东。  
白云有奇色，紫桂含天风。即应迎鹤书，肯羡于洞洪。  
高步前山前，高歌北山北。数载卖甘橙，山赀近云足。  
新诗不将出，往往僧乞得。唯云李太白，亦是偷桃贼。  
吟狂鬼神走，酒酽天地黑。青刍生阶除，撷之束成束。  
  
卷827_19  【对月作】贯休  
今人看此月，古人看此月。如何古人心，难向今人说。  
古人求禄以及亲，及亲如之何？忠孝为朱轮。  
今人求禄唯庇身，庇身如之何？恶木多斜文。  
斜文复斜文，颠窒何纷纷。  
  
卷827_20  【山茶花】贯休  
风裁日染开仙囿，百花色死猩血谬。  
今朝一朵堕阶前，应有看人怨孙秀。  
  
卷827_21  【上孙使君】贯休  
圣主得贤臣，天地方交泰。恭惟岳精粹，多出于昭代。  
君侯握文镜，独立尘埃外。王演俗容仪，崔陵小风概。  
馨香拥兰雪，峻秀高嵩岱。嵇松领岁寒，庄剑无砻淬。  
威棱玉霜直，匠石金槌大。诗穿明月珠，道拍安期背。  
中兴鸾凤集，直道风云会。万卷似无书，三山如历块。  
德乎天所纵，清矣谁堪对。有法在朝端，无尘到冠盖。  
具瞻从密勿，旦夕调鼎鼐。为君整衢尊，为君戢蕃塞。  
岂知吾后意，忧此毗陵最。亲手赐彤弓，苍生是繄赖。  
下车邻寇散，是物冰壶内。龚遂爱廉平，次公太繁碎。  
袴襦砧动地，父母歌闤闠。□雪锁戈鋋，非烟绕旌旆。  
宁思子产冰，肯羡任棠薤。忽如春再来，不独天重戴。  
昂藏海峤鹤，冷碧仙庭桧。物物动和气，家家有新态。  
芙蓉开帟幕，锦帐无纤壒。鼓角穿冻云，恩波动耕耒。  
奸回改精魄，礼教书绅带。必于尧舜日，还似房杜辈。  
野人有章句，格力亦慷慨。若不入丘门，世间更谁爱。  
  
卷827_22  【哭灵一上人】贯休  
一公何不在，空有远公名。共说岑山路，今时不可行。  
旧房松更老，新塔草初生。经论传缁侣，文章遍墨卿。  
禅林枝干折，法宇栋梁倾。谁俊修僧史，应知传已成。  
  
卷827_23  【行路难】贯休  
君不见山高海深人不测，古往今来转青碧。  
浅近轻浮莫与交，地卑只解生荆棘。谁道黄金如粪土，  
张耳陈馀断消息。行路难，行路难，君自看。  
不会当时作天地，刚有多般愚与智。到头还用真宰心，  
何如上下皆清气。大道冥冥不知处，那堪顿得羲和辔。  
义不义兮仁不仁，拟学长生更容易。负心为垆复为火，  
缘木求鱼应且止。君不见烧金炼石古帝王，  
鬼火荧荧白杨里。  
君不见道傍废井生古木，本是骄奢贵人屋。  
几度美人照影来，素绠银瓶濯纤玉。云飞雨散今如此，  
绣闼雕甍作荒谷。沸渭笙歌君莫夸，不应常是西家哭。  
休说遗编行者几，至竟终须合天理。败他成此亦何功，  
苏张终作多言鬼。行路难，行路难，不在羊肠里。  
九有茫茫共尧日，浪死虚生亦非一。清净玄音竟不闻，  
花眼酒肠暗如漆。或偶因片言只字登第光二亲，  
又不能献可替否航要津。口谭羲轩与周孔，  
履行不及屠沽人。行路难，行路难，日暮途远空悲叹。  
君不见道傍树有寄生枝，青青郁郁同荣衰。  
无情之物尚如此，为人不及还堪悲。父归坟兮未朝夕，  
已分黄金争田宅。高堂老母头似霜，心作数支泪常滴。  
我闻忽如负芒刺，不独为君空叹息。尺布犹可缝，  
浔阳义犬令人忆。寄言世上为人子，孝义团圆莫如此。  
若如此，不遄死兮更何俟。  
  
卷827_24  【泊秋江】贯休  
岸如洞庭山似剡，船漾清溪凉胜簟。  
月白风高不得眠，枯苇丛边钓师魇。  
  
卷827_25  【嘲商客】贯休  
苇萧萧，风摵摵，落日江头何处客。  
斜倚帆樯不唤人，五湖浪向心中白。  
  
卷827_26  【寄王涤】贯休  
梅月多开户，衣裳润欲滴。寂寥虽无形，不是小雠敌。  
地虚草木壮，雨白桃李赤。永日无人来，庭花苦狼藉。  
吟高好鸟觑，风静茶烟直。唯思莱子来，衣拖五般色。  
  
卷827_27  【上冯使君五首】贯休  
撑船碧江上，春日何迟迟。汀花最深处，拾得鸳鸯儿。  
渔父无忧苦，水仙亦何别。眠在绿苇边，不知钓筒发。  
樵叟无忧苦，地仙亦何别。茆屋岸花中，弄孙头似雪。  
扣舷得新诗，茶煮桃花水。n5々数片帆，去去殊未已。  
仁政无不及，乳獭将子行。谁家苦竹林，中有读书声。  
  
卷827_28  【拟君子有所思二首】贯休  
我爱正考甫，思贤作商颂。我爱扬子云，理乱皆如凤。  
振衣中夜起，露花香旖旎。扑碎骊龙明月珠，  
敲出凤凰五色髓。陋卷萧萧风析析，缅想斯人胜珪璧。  
寂寥千载不相逢，无限区区尽虚掷。君不见沈约道，  
佳人不在兹，春光为谁惜。  
安得龙猛笔，点石为黄金。散为酷吏家，使无贪残心。  
甘棠密叶成翠幄，款凤不来天地塞。所以倾国倾城人，  
如今如今不可得。  
  
卷827_29  【古塞下曲四首】贯休  
古塞腥膻地，胡兵聚如蝇。寒雕中髇石，落在黄河冰。  
苍茫逻逤城，枿枿贼气兴。铸金祷秋穹，还拟相凭陵。  
战骨践成尘，飞入征人目。黄云忽变黑，战鬼作阵哭。  
阴风吼大漠，火号出不得。谁为天子前，唱此边城曲。  
日向平沙出，还向平沙没。飞蓬落军营，惊雕去天末。  
帝乡青楼倚霄汉，歌吹掀天对花月。岂知塞上望乡人，  
日日双眸滴清血。  
狼烟在阵云，匈奴爱轻敌。领兵不知数，牛羊复吞碛。  
严冬大河枯，嫖姚去深击。战血染黄沙，风吹映天赤。  
  
卷827_30  【鼓腹曲】贯休  
我昔不幸兮遭百罹，苍苍留我兮到好时。  
耳闻钟鼓兮生丰肌，白发却黑兮自不知。东邻老人好吹笛，  
仓囤峨峨谷多赤。饼红虾兮析麋腊，有酒如浊醯兮呼我吃。  
往往醉倒潢洿之水边兮人尽识，孰云六五帝兮四三皇。  
如夔如龙兮如龚黄，吾不知此之言兮是何之言兮。  
  
卷827_31  【经旷禅师院】贯休  
吾师楞伽山中人，气岸古淡僧麒麟。曹溪老兄一与语，  
金玉声利，泥弃唾委。兀兀如顽云，骊珠兮固难价其价，  
灵芝兮何以根其根。真貌枯槁言朴略，衲衣烂黑烧岳痕。  
忆昔十四五年前苦寒节，礼师问师楞伽月。  
此时师握玉麈尾，报我却云非日月，一敲粉碎狂性歇。  
庭松无韵冷撼骨，搔窗擦檐数枝雪。迩来流浪于吴越，  
一片闲云空皎洁。再来寻师已蝉蜕，薝卜枝枯醴泉竭。  
水檀香火遗影在，甘露松枝月中折。宝师往日真隐心，  
今日不能堕双血。  
  
卷827_32  【边上作三首】贯休  
山无绿兮水无清，风既毒兮沙亦腥。  
胡儿走马疾飞鸟，联翩射落云中声。  
阵云忽向沙中起，探得胡兵过辽水。  
堪嗟护塞征戍儿，未战已疑身是鬼。  
见说青冢穴，中有白野狐。时时出沙碛，向东而号呼。  
号呼复号呼，画师图得无。  
  
卷827_33  【送张拾遗赴施州司户】贯休  
道之大道古太古，二字为名争莽卤。社稷安危在直言，  
须历尧阶挝谏鼓。恭闻吾皇至圣深无比，推席却几听至理。  
一言偶未合尧聪，贾生须看湘江水。  
君不见顷者百官排闼赴延英，阳城不死存令名。  
又不见仲尼遥奇司马子，珮玉垂绅合如此。  
公乎公乎施之掾，江上春风喜相见。畏天之命复行行，  
芙蓉为衣胜絁绢。好音入耳应非久，三峡闻猿莫回首。  
且啜千年羹，醉巴酒。  
  
卷827_34  【书倪氏屋壁三首】贯休  
茶烹绿乳花映帘，撑沙苦笋银纤纤。  
窗中山色青翠粘，主人于我情无厌。  
白桑红椹莺咽咽，面揉玉尘饼挑雪。  
将为数日已一月，主人于我特地切。  
水娇草媚掩山路，睡槎鸳鸯如画作。  
春光霭霭忽已暮，主人刚地不放去。  
  
卷827_35  【续姚梁公坐右铭】贯休  
善为尔诸身，行为尔性命。祸福必可转，莫悫言前定。  
见人之得，如己之得，则美无不克。见人之失，如己之失，  
是亨贞吉。反此之徒，天鬼必诛。福先祸始，好杀灭纪，  
不得不止。守谦寡欲，善善恶恶，不得不作。无见贵热，  
谄走蹩躠。无轻贱微，上下相依。圣著书，矻矻孳孳。  
忠孝信行，越食逾衣。生天地间，未或非假。身危彩虹，  
景速奔马。胡不自强，将升玉堂。胡为自坠，言虚行伪。  
艳殃尔寿须戒，酒腐尔肠须畏。励志须至，扑满必破。  
非莫非于饰非，过莫过于文过。及物阴功，子孙必封。  
无恃文学，是司奇薄。患随不忍，害逐无足。一此一彼，  
谐宫合徵。亲仁下问，立节求己。恶木之阴匪阴，  
盗泉之水匪水。世孚草草，能生几几。直须如冰如玉，  
种桃种李。嫉人之恶，酬恩报义。忽己之慢，成人之美。  
毋担虚誉，无背至理。恬和愻畅，冲融终始。  
天人之行，尽此而已。丁宁丁宁，戴发含齿。  
  
卷827_36  【上卢少卿觅千文】贯休  
荆山有美玉，含华尚炳烂。堪为圣君玺，堪为圣君案。  
草木润不凋，烟霞覆不散。野人到山下，仰视星辰畔。  
倘或如栗黄，保之上霄汉。  
  
卷827_37  【谢卢少卿惠千文】贯休  
庐山有石镜，高倚无尘垢。昼景分烟萝，夜魄侵星斗。  
苞含物象列，搜照鱼龙吼。寄谢天地间，毫端皆我有。  

## 全唐诗(下)　卷八百二十八

卷828_1  【大蜀皇帝寿春节进尧铭舜颂二首　尧铭】贯休  
金册昭昭，列圣孤标。仲尼有言，巍巍帝尧。承天眷命，  
罔厥矜骄。四德炎炎，阶蓂不凋。永孚于休，垂衣飘飖。  
吾皇则之，小心翼翼。秉阳亭毒，不遑暇食。土阶苔绿，  
茅茨雪滴。君既天赋，相亦天锡。德輈金镜，以圣继圣。  
汉高将将，太宗兵柄。吾皇则之，日新德盛。朽索六马，  
罔坠厥命。熙熙蓼萧，块润风调。舞擎干羽，囿入刍荛。  
既玉其叶，亦金其枝。叶叶枝枝，百工允釐。享国如尧，  
不疑不疑。  
  
卷828_2  【大蜀皇帝寿春节进尧铭舜颂二首　舜颂】贯休  
高高历山，有黍有粟。皇皇大舜，合尧玄德。五典克从，  
四门伊穆。大道将行，天下为公。临下有赫，选贤用能。  
吾皇则之，无斁无逸。绥厥品汇，光光得一。千辐临顶，  
十在随跸。大哉大同，为光为龙。吾皇则之，圣谋隆隆。  
纳隍孜孜，考考切切。六宗是禋，五瑞斯列。排麟环凤，  
披香立雪。四夷纳赆，九围有截。昔救世师，降生竺乾。  
寿春亦然，万年万年。  
  
卷828_3  【大蜀高祖潜龙日献陈情偈颂】贯休  
有叟有叟，居岳之室。忽振金汤，下彼巉崒。闻蜀风景，  
地宁得一。富人侯王，旦奭摩诘。龙角日角，紫气盘屈。  
揭日月行，符汤禹出。天步孔艰，横流犯跸。穆穆蜀俗，  
整整师律。髯发垂雪，忠贞贯日。四人苏活，万里丰谧。  
无雨不膏，有露皆滴。有叟有叟，无实行实。一瓶一衲，  
既朴且质。幸蒙顾盼，词暖恩郁。轩镜光中，愿如善吉。  
  
卷828_4  【寄大愿和尚】贯休  
道朗居太山，达磨住熊耳。手擎清凉月，灵光溢天地。  
尽骑金师子，去世久已矣。吾师隐庐岳，外念全刳削。  
掷孔圣之日月，相空王之橐籥。曾升麟德殿，谭无著，  
赐衣三铢让不著。唯思红泉白石阁，因随裴楷离京索。  
迩来便止于匡霍，瀑布千寻喷冷烟，旃檀一枝翘瘦鹤。  
岘首故人清信在，千书万书取不诺。微人昔为门下人，  
扣玄佩惠无边垠。自怜亦是师子子，未逾三载能嚬呻。  
一从散席归宁后，溪寺更有谁相亲。青山古木入白浪，  
赤松道士为东邻。焚香西望情何极，不及昙诜泪空滴。  
桐江太守社中人，还送郄超米千石。宝书遽掩修章句，  
万里空函亦何益。终须一替辟蛇人，未解融神出空寂。  
  
卷828_5  【上顾大夫】贯休  
碧海漾仙洲，骊珠外无宝。一岳倚青冥，群山尽如草。  
君侯圣朝瑞，动只关玄造。谁云倚天剑，含霜在怀抱。  
谁云青云险，门前是平道。洪民亦何幸，里巷清如扫。  
至化无经纶，至神无祝祷。即应炳文柄，孤平去浩浩。  
即应调鼎味，比屋堪封保。野人慕正化，来自海边岛。  
经传髻里珠，诗学池中藻。闭门十馀载，庭杉共枯槁。  
今朝投至鉴，得不倾肝脑。斯文如未精，归山更探讨。  
  
卷828_6  【寒月送玄士入天台】贯休  
之子逍遥尘世薄，格淡于云语如鹤。相见唯谈海上山，  
碧侧青斜冷相沓。芒鞋竹杖寒冻时，玉霄忽去非有期。  
僮担赤笼密雪里，世人无人留得之。想入红霞路深邃，  
孤峰纵啸仙飙起。星精聚观泣海鬼，月涌薄烟花点水。  
送君丁宁有深旨，好寻佛窟游银地。雪眉衲僧皆正气，  
伊昔贞白先生同此意。若得神圣之药，即莫忘远相寄。  
  
卷828_7  【上杜使君】贯休  
为鱼须处海，为木须在岳。一登君子堂，顿觉心寥廓。  
右听青女镜，左听宣尼铎。政术似蒲卢，诗情出冲漠。  
从来苦清苦，近更加澹薄。讼庭何所有，一只两只鹤。  
烟霞色拥墙，禾黍香侵郭。严霜与美雨，皆从二天落。  
苍生苦疮痍，如何尽消削。圣君新雨露，更作谁恩渥。  
即捉五色笔，密勿金銮角。即同房杜手，把乾坤橐籥。  
休说卜圭峰，开门对林壑。  
  
卷828_8  【送僧入马头山】贯休  
马头宝峰，秀塞寒空。有叟有叟，真隐其中。无味醍醐，  
亦非般若。白趾碧目，数百潇洒。苦竹大于杉，  
白熊卧如马。金钟撼壑，布水喷瓦。芙蓉堂开峰月入，  
岳精踏雪立屋下。伊余解攀缘，已是非常者。更有叟，  
独往来，与我语。情无刚强，气透今古。竹笠援补，  
芒鞋藤乳。北风倒人，干雪不聚，满头霜雪汤雪去。  
汤雪去，无人及，空望真气江上立。  
  
卷828_9  【上卢使君】贯休  
夔龙在庙堂，虽然有佥议。苍生得父母，自是天之意。  
鄱阳气候正，文物皆鲜媚。金镜有馀光，春风少闲地。  
膺门倚寒碧，到者宁容易。宾从皆凤毛，爪牙悉猿臂。  
楼台千万户，锦绣龙歌沸。大惠虫鸟全，至严龙虎畏。  
可怜召伯树，婆娑不胜翠。诗搜日月华，道咽神仙味。  
嘉树白雀来，祥烟甘露坠。中川一带香，□开幽邃地。  
逸少情有馀，东山境不啻。恭闻圣天子，廊庙犹虚位。  
应知黎庶心，只恐征书至。  
  
卷828_10  【送颢雅禅师】贯休  
霜锋擗石鸟雀聚，帆冻阴飙吹不举。芬陀利香释驎虎，  
幡幢冒雪争迎取。春光主，芙蓉堂窄堆花乳，  
手提金桴打金鼓。天花娉婷下如雨，狻猊座上师子语。  
苦却乐，乐却苦，卢至黄金忽如土。  
  
卷828_11  【和杨使君游赤松山】贯休  
为郡三星无一事，龚黄意外扳乔松。日边扬历不争路，  
云外苔藓须留踪。溪月未落漏滴滴，隼旟已入山重重。  
扪萝盖输山屐伴，驻旆不见朝霞浓。乳猿剧黠挂险树，  
露木翠脆生诸峰。初平谢公道非远，黯然物外心相逢。  
石羊依稀龁瑶草，桃花仿佛开仙宫。终当归补吾君衮，  
好山好水那相容。  
  
卷828_12  【送崔使君】贯休  
柳门柳门，芳草芊绵。日日日日，黯然黯然。  
子牟恋阙归阙，王粲下楼相别。食实得地，颇淹岁月。  
今朝天子在上，合雪必雪。况绛之牧，文行炳洁。  
释谓缘因，久昵清尘。王嘉迎安，远狎遗民。嫓彼二子，  
厥或相似。论文不文，话道无滓。士有贵逼，势不可遏。  
麟步规矩，凤翥昂枿。岘首仁踪项频跋，商云乳麝香可撮，  
望尘□□连紫闼。吾皇必用整乾坤，莫忘江头白头达。  
  
卷828_13  【杜侯行】贯休  
天目连天搏秀气，峥嵘作起新城地。德门钟秀光盛时，  
三虎八龙皆世瑞。顷者天厖乱下鲸翻海，烽火崩腾照行在。  
江表唯传君子营，剑冲牛斗疏真宰。金昆玉季轻三鼓，  
煮海悬鱼臣节苦。雁影参差入瑞烟，荆花灿烂开仙圃。  
我闻大中咸通真令主，相惟大杜兼小杜。  
但能致君活国济生人，亦何必须踏金梯，折桂树。  
宣宗懿宗调舜琴，大杜小杜为殷霖。出将入相兮功德深，  
生人受赐兮直至今。杜侯兄弟继之后，璞玉浑金美腾口。  
常言一呼百万何足云，终取封侯之印大如斗。  
恭闻吾皇似尧禹，搜索贤良皆面睹。杜侯杜侯，  
君傥修令德，克有终，即必还为大杜兼小杜。  
人之戴兮天笔注，国之福兮天固祚。四海无波八表臣，  
如今而后君看取。  
  
卷828_14  【偶作五首】贯休  
谁信心火多，多能焚大国。谁信鬓上丝，茎茎出蚕腹。  
尝闻养蚕妇，未晓上桑树。下树畏蚕饥，儿啼亦不顾。  
一春膏血尽，岂止应王赋。如何酷吏酷，尽为搜将去。  
蚕蛾为蝶飞，伪叶空满枝。冤梭与恨机，一见一沾衣。  
机生机，巧生巧，心镬烘烘日煎炒。闯蜀眉嚬游海岛，  
扶桑椹熟金乌饱。金乌饱，飞复飞，四天下人眼眙眙。  
孰云我轻薄，石头如何唤作玉。孰云我是非，  
随邪逐恶又争得。终不事悠悠，一言道合死即休。  
岂不见大鹏点翼盖十洲，是何之物鸣啾啾。  
君子食即食，何必在珍华。小人食不食，纵食如泥沙。  
清歌且莫唱，妙舞亦休夸。尔非凤炙麒麟肉，  
焉能一挂于齿牙。去来去来归去来，红泉正洒芙蓉霞。  
君不见金陵风台月榭烟霞光，如今五里十里野火烧茫茫。  
君不见西施绿珠颜色可倾国，乐极悲来留不得。  
君不见汉王力尽得乾坤，如何秋雨洒庙门。  
铜台老树作精魅，金谷野狐多子孙。几许繁华几更改，  
唯有尧舜周召丘轲似长在。坐看楼阁成丘墟，  
莫话桑田变成海。吾有清凉雪山雪，天上人间常皎洁。  
茫茫欲火欲烧人，惆怅无因为君说。  
  
卷828_15  【山中作】贯休  
山为水精宫，藉花无尘埃。吟狂岳似动，笔落天琼瑰。  
伊余自乐道，不论才不才。有时鬼笑两三声，  
疑是大谢小谢李白来。  
  
卷828_16  【闻前王使君在泽潞居】贯休  
为善无近名，窃名者得声不如心，诚哉是言也。  
使君圣朝瑞，乾符初刺婺。德变人性灵，笔变人风土。  
烟霞与虫鸟，和气将美雨。千里与万里，各各来相附。  
信哉有良吏，玄谶应百数。古人自古人，  
今日又见民歌六七袴。不幸大寇崩腾来，孤城势孤固难锢。  
攀辕既不及，旌旆冲风露。大驾已西幸，飘零何处去。  
婺人空悲哀，对生祠泣沾莓苔。忽闻暂寄河之北，  
兵强四面无尘埃。唯祝銮舆早归来，用此咎繇仲虺才。  
使四野雾廓，八纮镜开。皇天无亲，长与善邻，宜哉宜哉。  
  
卷828_17  【将入匡山别芳昼二公二首（一作将入庐山别僧）】贯休  
喷岚堆黛塞寒碧，窗前古雪如白石。  
临岐约我来不来，若来须拨红霞觅。  
红豆树间滴红雨，恋师不得依师住。  
世情世界愁杀人，锦绣谷中归舍去。  
  
卷828_18  【送杨秀才】贯休  
北山峨峨香拂拂，翠涨青奔势巉崒。赤松君宅在其中，  
紫金为墙珠作室。玻璃门外仙獓睡，幢节森森绛烟密。  
水精帘卷桃花开，文锦娉婷众非一。抚长离，坎答鼓。  
花姑吹箫，弄玉起舞。三万八千为半日，海涸鳌枯等闲睹。  
爱共安期棋，苦识彭祖祖。有时朝玉京，红云拥金虎。  
石桥亦是神仙住，白凤飞来又飞去。五云缥缈羽翼高，  
世人仰望心空劳。  
  
卷828_19  【别杜将军】贯休  
伊余本是胡为者，采蕈锄茶在穷野。偶披蓑笠事空王，  
馀力为文拟何谢。少年心在青云端，知音满地皆龙鸾。  
遽逢天步艰难日，深藏溪谷空长叹。偶出重围遇英哲，  
留我江楼经岁月。身隈玉帐香满衣，梦历金盆雨和雪。  
东风来兮歌式微，深云道人召来归。燕辞大厦兮将何为，  
濛濛花雨兮莺飞飞，一汀杨柳同依依。  
  
卷828_20  【送梦上人归京】贯休  
伊余龙钟归海涯，千山万水情自怡。梦公别我还上国，  
江边惨执行迟迟。向我道云中觅伴未得伴，  
又示我数首新诗尽是诗。只恐不如此，若如此如此，  
即须天子知。萧萧金吹荆门口，槐菊斗黄落叶走。  
前程胜事未可涯，但恐圭峰难入手。莲峰掌记韩拾遗，  
雁行雍穆世所稀。二十年前即别离，凭师一话吟朝饥。  
  
卷828_21  【问岳禅师疾】贯休  
世病如山岳，世医皆拱手。道病如金锁，师遭锁锁否。  
伊昔芙蓉颊，谈经似主涉。苏合昼氤氲，天花似飞蝶。  
觉树垂实，魔辈刺疾。病也不问，终不皴膝。春光冉冉，  
不上尔质。东风浩浩，谩入尔室。云何斯人，而有斯疾。  
  
卷828_22  【上荆南府主三让德政碑】贯休  
明明赫赫中兴主，动纳诸隍冠前古。四海英雄尽戢兵，  
皆如圪圪天金柱。万姓多论政与德，请树丰碑似山岳。  
一从寇灭二十年，琬琰雕镌赐重叠。荆州化风何卓异，  
寡欲无为合天地。虽立贞碑与众殊，字字皆是吾皇意。  
君侯捧碑西拜泣，臣且何人恩洊及。凤凰衔下雕龙文，  
德昧政虚争敢立。函封三奏心匍匐，坚让此碑声盖国。  
我恐江淹五色笔，作不立此碑之碑文不得。  
  
卷828_23  【施万病丸】贯休  
我闻昔有海上翁，须眉皎白尘土中。葫芦盛药行如风，  
病者与药皆惺憁。药王药上亲兄弟，救人急于己诸体。  
玉毫调御偏赞扬，金轮释梵咸归礼。贤守运心亦相似，  
不吝亲亲拘子子。曾闻古德有深言，由来大士皆如此。  
  
卷828_24  【甘雨应祈】贯休  
春雨偶愆期，草木亦未觉。君侯不遑处，退食或闭阁。  
东海浪滔滔，西江波漠漠。得不愿身为大虬，金其角，  
玉其甲。一吸再喢，云平雾匝。华畅九有，清倾六合。  
使不苏者苏，不足者足。情通上玄，如膏绵绵。有叟有叟，  
鼓腹歌于道边。歌曰：“麦苗芃芃兮鶬鹒飞，  
日出而作兮日入归，如彼草木兮雨露肥。三乐兮，  
我乐多之。天之成兮，地之平兮。柘系黄兮，瓠叶青兮。  
乳女啼兮，蒸黍馨兮。炙背扪虱兮，复何经营兮。  
  
卷828_25  【寄韩团练】贯休  
真宰动洪炉，万物皆消息。唯有三珠树，不用东风力。  
君子天庙器，头骨何巉崱。海内久闻名，江西偶相识。  
谁不有诗机，麟龙不解织。谁不有心地，兰茝不曾植。  
多君二俱作，独立千仞壁。话道出先天，凭师动臻极。  
青霄雁行律，红露荆花滴。偶然成远别，别后长相忆。  
行至鄱阳郡，又见谢安石。留我遇残冬，身心苦恬寂。  
江上春又至，引颈山空积。何日再相逢，天香满瑶席。  
  
卷828_26  【春野作五首】贯休  
闲步浅青平绿，流水征车自逐。  
谁家挟弹少年，拟打红衣啄木。  
山花雨打尽，满地如烂锦。远寻鹧鸪雏，拾得一团蕈。  
大牛苦耕田，乳犊望似泣。万事皆天意，绿草头蕺蕺。  
斜阳射破冢，髑髅半出地。不知谁氏子，独自作意气。  
牛儿小，牛女少，抛牛沙上斗百草。鉏陇老人又太老，  
薄烟漠漠覆桑枣，戴嵩醉后取次扫。  
  
卷828_27  【深山逢老僧二首】贯休  
衲衣线粗心似月，自把短锄锄榾柮。  
青石溪边踏叶行，数片云随两眉雪。  
山童貌顽名乞乞，放火烧畬采崖蜜。  
担头何物带山香，一箩白蕈一箩栗。  
  
卷828_28  【道情偈】贯休  
草木亦有性，与我将不别。我若似草木，成道无时节。  
世人不会道，向道却嗔道。伤嗟此辈人，宝山不得宝。  
  
卷828_29  【怀二三朝友】贯休  
伤心复伤心，流光似飞电。有惠骊龙十斛珠，  
不如一见君子面。愁人复愁人，满眼皆埃尘。  
有惠黄金一万斤，不如一见于仁人。我昔读诗书，  
如今尽抛也。只记得田叔孟温舒，帝王满口呼长者。  
  
卷828_30  【偶作】贯休  
君子称一善，馨香遍九垓。小人妒一善，处处生嫌猜。  
口如暴死人，铁尺拗不开。稂莠蚀田髓，积阴成冬雷。  
因知咋舌人，千古空悠哉。  
  
卷828_31  【义士行】贯休  
先生先生不可遇，爱平不平眉斗竖。  
黄昏雨雹空似黳，别我不知何处去。  
  
卷828_32  【观怀素草书歌】贯休  
张颠颠后颠非颠，直至怀素之颠始是颠。师不谭经不说禅，  
筋力唯于草书朽。颠狂却恐是神仙，有神助兮人莫及。  
铁石画兮墨须入，金尊竹叶数斗馀。半斜半倾山衲湿，  
醉来把笔狞如虎。粉壁素屏不问主，乱拏乱抹无规矩。  
罗刹石上坐伍子胥，蒯通八字立对汉高祖。  
势崩腾兮不可止，天机暗转锋铓里。闪电光边霹雳飞，  
古柏身中dg龙死。骇人心兮目眓瞁，顿人足兮神辟易。  
乍如沙场大战后，断枪橛箭皆狼藉。又似深山朽石上，  
古病松枝挂铁锡。月兔笔，天灶墨，斜凿黄金侧锉玉，  
珊瑚枝长大束束。天马骄狞不可勒，东却西，南又北，  
倒又起，断复续。忽如鄂公喝住单雄信，  
秦王肩上bf著枣木槊。怀素师，怀素师，  
若不是星辰降瑞，即必是河岳孕灵。固宜须冷笑逸少，  
争得不心醉伯英。天台古杉一千尺，崖崩劁折何峥嵘。  
或细微，仙衣半拆金线垂。或妍媚，桃花半红公子醉。  
我恐山为墨兮磨海水，天与笔兮书大地，乃能略展狂僧意。  
常恨与师不相识，一见此书空叹息。伊昔张渭任华叶季良，  
数子赠歌岂虚饰，所不足者浑未曾道著其神力。  
石桥被烧烧，良玉土不蚀，锥画沙兮印印泥。  
世人世人争得测，知师雄名在世间，明月清风有何极。  
  
卷828_33  【送卢舍人三首】贯休  
一曰：劝君不用登岘首山，读羊祜碑，男儿事业须自奇。  
此碑山头如日月，日日照人人不知。不知，  
青山白云徒尔为。  
二曰：劝君登商山，不用觅商山皓，云深雪深骡马倒。  
我愿终南太华变为金，吾后见之不为宝。我愿九州四海纸，  
幅幅与君为谏草。使蹑卨践夔，逢轩见皞。日环五色，  
是物得老，如此即商山皓。商山皓，君不用讨他，  
他必来相讨。  
三曰：君不见释梵诸天寿亿垓，天上人间去复来。  
君又不见紫金为轮一千幅，宝洲□四皆臣伏。  
轮王释梵作何因，只是弘隆重大乘福。自古皇王与贤哲，  
顶敬心师刻金玉。报通三世释迦言，莫将梁武为题目。  
君不见近代韦裴蒋与萧，文房书府师百僚。  
代天理物映千古，布发掩泥非一朝。大哉释梵轮王璞，  
已矣何人继先觉。行行珍重寄斯言，斯言不是寻常曲□。  
  
卷828_34  【宿深村】贯休  
行行一宿深村里，鸡犬丰年闹如市。  
黄昏见客合家喜，月下取鱼戽塘水。  
  
卷828_35  【黄莺】贯休  
一种为春禽，花中开羽翼。如何此鸟身，便是黄金色。  
黄金色，若逢竹实终不食。  
  
卷828_36  【送越将归会稽】贯休  
面如玉盘身八尺，燕语清狞战袍窄。岳龙腥一匣霜，  
江上相逢双眼碧。冉冉春光方婉娩，黯然别我归稽巘。  
他年必帅邯郸儿，与我杀轻班定远。  
  
卷828_37  【别仙客】贯休  
巨鳌头缩翻仙翠，蟠桃烂落珊瑚地。  
浪溅霓旌湿鹏翅，略别千年太容易。  
  
卷828_38  【寒江上望】贯休  
荒岸烧未死，白云痴不动。极目无人行，浪打取鱼笼。  
  
卷828_39  【读唐史】贯休  
我爱李景伯，内宴执良规。君臣道昭彰，天颜终熙怡。  
大簸怕清风，糠秕缭乱飞。洪炉烹五金，黄金终自奇。  
大哉为忠臣，舍此何所之。  
  
卷828_40  【樵叟】贯休  
樵父貌饥带尘土，自言一生苦寒苦。  
担头担个赤瓷罂，斜阳独立濛笼坞。  

## 全唐诗(下)　卷八百二十九

卷829_1  【春山行】贯休  
重叠太古色，濛濛花雨时。好峰行恐尽，流水语相随。  
黑壤生红黍，黄猿领白儿。因思石桥月，曾与故人期。  
  
卷829_2  【送谏官南迁】贯休  
危行危言者，从天落海涯。如斯为远客，始是好男儿。  
瘴杂交州雨，犀揩马援碑。不知千万里，谁复识辛毗。  
  
卷829_3  【怀香炉峰道人】贯休  
常思峰顶叟，石窟土为床。日日先见日，烟霞多异香。  
冥心同槁木，扫雪带微阳。终必相寻去，斯人不可忘。  
  
卷829_4  【观李翰林真二首】贯休  
日角浮紫气，凛然尘外清。虽称李太白，知是那星精。  
御宴千钟饮，蕃书一笔成。宜哉杜工部，不错道骑鲸。  
谁氏子丹青，毫端曲有灵。屹如山忽堕，爽似酒初醒。  
天马难拢勒，仙房久闭扃。若非如此辈，何以傲彤庭。  
  
卷829_5  【晚泊湘江作（一作晚泊湘江怀古）】贯休  
烟浪漾秋色，高吟似有邻。一轮湘渚月，万古独醒人。  
岸湿穿花远，风香祷庙频。只应谀佞者，到此不伤神。  
  
卷829_6  【淮上逢故人】贯休  
故园离乱后，十载始逢君。长恨南熏奏，寻常只自闻。  
荒窗秋见岳，赤地夜生云。莫叹谋身晚，中兴正用文。  
  
卷829_7  【读《杜工部集》二首】贯休  
造化拾无遗，唯应杜甫诗。岂非玄域橐，夺得古人旗。  
日月精华薄，山川气概卑。今吟不尽，惆怅不同时。  
甫也道亦丧，孤身出蜀城。彩毫终不撅，白雪更能轻。  
命薄相如命，名齐李白名。不知耒阳令，何以葬先生。  
  
卷829_8  【题简禅师院】贯休  
机忘室亦空，静与沃洲同。唯有半庭竹，能生竟日风。  
思山海月上，出定印香终。继后传衣者，还须立雪中。  
  
卷829_9  【读刘得仁、贾岛集二首】贯休  
二公俱作者，其奈亦迂儒。且有诸峰在，何将一第吁。  
句还如菡萏，谁复赠襜褕。想得重泉下，依前与众殊。  
役思曾冲尹，多言阻国亲。桂枝何所直，陋巷不胜贫。  
马病唯汤雪，门荒劣有人。伊余吟亦苦，为尔一眉嚬。  
  
卷829_10  【天台老僧】贯休  
独住无人处，松龛岳色侵。僧中九十腊，云外一生心。  
白发垂不剃，青眸笑转深。犹能指孤月，为我暂开襟。  
  
卷829_11  【经费隐君旧宅】贯休  
巉岩玉九株，秀湿掩苍梧。祥瑞久不出，羲轩消得无。  
雨和高瀑浊，烧熁大槠枯。到此思归去，迢迢隔五湖。  
  
卷829_12  【秋末怀旧山】贯休  
昔住匡庐北，无人知姓名。侵云收谷粟，引蚁上柑橙。  
寒雨雪兼落，枯林虎独行。谁能将白发，共向此中生。  
  
卷829_13  【春过鄱阳湖】贯休  
百虑片帆下，风波极目看。吴山兼鸟没，楚色入衣寒。  
过此愁人处，始知行路难。夕阳沙岛上，回首一长叹。  
  
卷829_14  【寄僧野和尚】贯休  
鸟外更谁亲，诸峰即四邻。白头寒枕石，青衲烂无尘。  
橡栗堆行径，猿猴绕定身。傥然重结社，愿作扫坛人。  
  
卷829_15  【寄冯使君】贯休  
端居碧云暮，好鸟啼红芳。满郭桃李熟，卷帘风雨香。  
清吟绣段句，默念芙蓉章。未得归山去，频升谢守堂。  
  
卷829_16  【寄紫阁隐者】贯休  
积翠藏一叟，常思未得游。不知在岩下，为复在峰头。  
苔上枯藤笐，泉淋破石楼。伊余更何事，不学此翁休。  
  
卷829_17  【寄天台道友】贯休  
大是清虚地，高吟到日晡。水声金磬乱，云片玉盘粗。  
仙有遗踪在，人还得意无。石碑文不直，壁画色多枯。  
冷立千年鹤，闲烧六一炉。松枝垂似物，山势秀难图。  
紫府程非远，清溪径不迂。馨香柏上露，皎洁水中珠。  
贤圣无他术，圆融只在吾。寄言桐柏子，珍重保之乎。  
  
卷829_18  【旅中怀孙路】贯休  
暮尘微雨收，蝉急楚乡秋。一片月出海，几家人上楼。  
砌香残果落，汀草宿烟浮。唯有知音者，相思歌白头。  
  
卷829_19  【贻世】贯休  
至理不误物，悠悠自不明。黄金烧欲尽，白发火边生。  
苦惑神仙cX，难收日月精。捕风兼系影，信矣不须争。  
  
卷829_20  【览李秀才卷】贯休  
香沐整山衣，开君一轴诗。吟当秋景苦，味出雪林迟。  
经济几人到，工夫两鬓知。因嗟和氏泪，不是等闲垂。  
  
卷829_21  【怀方干、张为】贯休  
冥搜入仙窟，半夜水堂前。吾道只如此，古人多亦然。  
萤沈荒坞雾，月苦绿梧蝉。因忆垂纶者，沧浪何处边。  
  
卷829_22  【四皓图】贯休  
何人图四皓，如语话唠唠。双鬓雪相似，是谁年最高。  
溪苔连豹褥，仙酒污云袍。想得忘秦日，伊余亦合逃。  
  
卷829_23  【怀白阁道侣】贯休  
寒思白阁层，石屋两三僧。斜雪扫不尽，饥猿唤得应。  
香然一字火，磬过数潭冰。终必相寻去，孤怀久不胜。  
  
卷829_24  【读孟郊集】贯休  
东野子何之，诗人始见诗。清刳霜雪髓，吟动鬼神司。  
举世言多媚，无人师此师。因知吾道后，冷淡亦如斯。  
  
卷829_25  【怀四明亮公】贯休  
孤峰含紫烟，师住此安禅。不下便不下，如斯太可怜。  
坐侵天井黑，吟久海霞蔫。岂觉尘埃里，干戈已十年。  
  
卷829_26  【秋过钱塘江】贯休  
巨浸东隅极，山吞大野平。因知吴相恨，不尽海涛声。  
黑气腾蛟窟，秋云入战城。游人千万里，过此白髭生。  
  
卷829_27  【上俞许二判官】贯休  
近抛蓑笠者，急善遇休明。未省亲宗伯，焉能识正声。  
病容经夏在，岳梦入秋并。无限林中意，今逢许郭倾。  
  
卷829_28  【怀刘得仁】贯休  
诗名动帝畿，身谢亦因诗。白日只如哭，皇天得不知。  
旅坟孤fb岳，羸仆泣如儿。多少求名者，闻之泪尽垂。  
  
卷829_29  【归故林后寄二三知己】贯休  
昨别楚江边，逡巡早数年。诗虽清到后，人更瘦于前。  
岸翠连乔岳，汀沙入坏田。何时重一见，谈笑有茶烟。  
  
卷829_30  【春寄西山陈陶】贯休  
搔首复搔首，孤怀草萋萋。春光已满目，君在西山西。  
堑水成文去，庭柯擎翠低。所思不可见，黄鸟花中啼。  
  
卷829_31  【秋末江行】贯休  
四顾木落尽，扁舟增所思。云冲远烧出，帆转大荒迟。  
天际霜雪作，水边蒿艾衰。断猿不堪听，一听亦同悲。  
  
卷829_32  【送人归新罗】贯休  
昨夜西风起，送君归故乡。积愁穷地角，见日上扶桑。  
蜃气生初霁，潮痕匝乱荒。从兹头各白，魂梦一相望。  
  
卷829_33  【思匡山贾匡（一作寒夜思庐山贾生）】贯休  
山兄诗癖甚，寒夜更何为。觅句唯顽坐，严霜打不知。  
石膏粘木屐，崖蜜落冰池。近见禅僧说，生涯胜往时。  
  
卷829_34  【偶作】贯休  
十载独扃扉，唯为二雅诗。道孤终不杂，头白更何疑。  
句冷杉松与，霜严鼓角知。修心对闲镜，明月印秋池。  
  
卷829_35  【赠方干】贯休  
盛名与高隐，合近谢敷村。弟子已得桂，先生犹灌园。  
垂纶侵海介，拾句历云根。白日升天路，如君别有门。  
  
卷829_36  【渔父】贯休  
一叶一竿竹，眉须雪欲零。陆应无祖业，香必是伊腥。  
儿亦名鱼鹧，歌称我洞庭。回头深自愧，旧业近沧溟。  
  
卷829_37  【题友人山居】贯休  
卜居邻坞寺，魂梦又相关。鹤本如云白，君初似我闲。  
月明僧渡水，木落火连山。从此天台约，来兹未得还。  
  
卷829_38  【寄宋使君】贯休  
寺倚乌龙腹，窗中见碧棱。空廊人画祖，古殿鹤窥灯。  
风吼深松雪，炉寒一鼎冰。唯应谢内史，知此道心澄。  
  
卷829_39  【怀武夷红石子二首】贯休  
常思红石子，独自住山椒。窗外猩猩语，炉中姹姹娇。  
乳香诸洞滴，地秀众峰朝。曾见奇人说，烟霞恨太遥。  
弋者终何慕，高吟坐绿鳌。烧侵姜芋窖，僧与水云袍。  
竹鞘畬刀缺，松枝猎箭牢。何时一相见，清话擘蟠桃。  
  
卷829_40  【送人征蛮】贯休  
七纵七擒处，君行事可攀。亦知磨一剑，不独定诸蛮。  
树尽低铜柱，潮常沸火山。名须麟阁上，好去及瓜还。  
  
卷829_41  【怀周朴、张为】贯休  
二子无消息，多应各自耕。巴江思杜甫，漳水忆刘桢。  
白发应全白，生涯作么生。寄书多不达，空念重行行。  
  
卷829_42  【寄令狐郎中】贯休  
雨打繁暑尽，放怀步微凉。绿苔狂似人，入我白玉堂。  
堑鸟眠堪画，庭柽夜益香。唯应蕊宫子，时到虎溪傍。  
  
卷829_43  【鄱阳道中作】贯休  
鄱阳古岸边，无一树无蝉。路转他山大，砧驱乡思偏。  
湖平帆尽落，天淡月初圆。何事尧云下，干戈满许田。  
  
卷829_44  【归故林别知己】贯休  
别离无古今，柳色向人深。万里长江水，平生不印心。  
远书容北雁，赠别谢南金。愧勉青云志，余怀非陆沈。  
  
卷829_45  【送僧游天台】贯休  
囊空心亦空，城郭去腾腾。眼作么是眼，僧谁识此僧。  
歇隈红树久，笑看白云崩。已有天台约，深秋必共登。  
  
卷829_46  【咏竹根珓子】贯休  
出处惭林薮，才微幸一阳。不缘怀片善，岂得近馨香。  
节亦因人净，声从掷地彰。但令筋力在，永愿报时昌。  
  
卷829_47  【砚瓦】贯休  
浅薄虽顽朴，其如近笔端。低心蒙润久，入匣更身安。  
应念研磨苦，无为瓦砾看。傥然仁不弃，还可比琅玕。  
  
卷829_48  【水壶子】贯休  
良匠曾陶莹，多居笔砚中。一从亲几案，常恐近儿童。  
卓立澄心久，提携注意通。不应嫌器小，还有济人功。  
  
卷829_49  【笔】贯休  
莫讶书绅苦，功成在一毫。自从蒙管录，便觉用心劳。  
手点时难弃，身闲架亦高。何妨成五色，永愿助风骚。  
  
卷829_50  【棋】贯休  
棋信无声乐，偏宜境寂寥。著高图暗合，势王气弥骄。  
人事掀天尽，光阴动地销。因知韦氏论，不独为吴朝。  
  
卷829_51  【夜对雪作寄友生】贯休  
皓彩中宵合，开门失所踪。何年今夜意，共子在孤峰。  
气射灯花落，光侵壁罅浓。唯君心似我，吟到五更钟。  
  
卷829_52  【题惠琮律师院】贯休  
苦节兼青目，公卿话有馀。唯传黄叶喻，还似白泉居。  
猿拨孤云破，钟撞众木疏。社坛踪迹在，重结复何如。  
  
卷829_53  【寄清泠山道人】贯休  
常忆清泠子，深云种早禾。万缘虽不涉，一句子如何。  
踪迹诸峰匝，衣裳老虱多。江头无事也，终必到烟萝。  
  
卷829_54  【秋尽途中作】贯休  
行行芳草歇，潭岛叶纷纷。山色路无尽，砧声客强闻。  
残阳曜极野，黑水浸空坟。那得无乡思，前程入楚云。  
  
卷829_55  【秋居寄王相公三首】贯休  
禅林蝉□落，地燥可生苔。好句慵收拾，清风作么来。  
饼唯餐喜悦，社已得宗雷。还似山中日，柴门更不开。  
松声高似瀑，药熟色如花。谁道全无病，时犹不在家。  
山童舂菽粉，园叟送银瓜。谁访孙弘阁，谈玄到日斜。  
气与非常合，常人争得知。直须穷到底，始是出家儿。  
阁雀衔红粟，邻僧背古碑。只应王与谢，时有沃州期。  
  
卷829_56  【读《玄宗幸蜀记》】贯休  
宋璟姚崇死，中庸遂变移。如何游万里，只为一胡儿。  
泣溻乾坤色，飘零日月旗。火从龙阙起，泪向马嵬垂。  
始忆张丞相，全师郭子仪。百官皆剽劫，九庙尽崩隳。  
尘扑银轮暗，雷奔栈阁危。幸臣方赐死，野老不胜悲。  
及溜飘沦日，行宫寂寞时。心虽未厌，天意亦难知。  
圣两归丹禁，承乾动四夷。因知纳谏诤，始是太平基。  

## 全唐诗(下)　卷八百三十

卷830_1  【闻征四处士】贯休  
一诏群公起，移山四海闻。因知丈夫事，须佐圣明君。  
白酒全倾瓮，蒲轮半载云。从兹居谏署，笔砚几人焚。  
  
卷830_2  【送友人下第游边】贯休  
失意穷边去，孤城值晚春。黑山霞不赤，白日鬼随人。  
角咽胡风紧，沙昏碛月新。明时至公在，回首莫因循。  
  
卷830_3  【寄匡山纪公】贯休  
锦绣谷中人，相思入梦频。寄言无别事，琢句似终身。  
书卷须求旨，须根易得银。斯言如不惑，千里亦相亲。  
  
卷830_4  【闻无相道人顺世五首】贯休  
一事不经营，孤峰长老情。惟餐橡子饼，爱说道君兄。  
池藕香狸掘，山神白日行。又闻行脚也，何处化群生。  
自昔寻师日，颠峰绝顶头。虽闻不相似，特地使人愁。  
庭树雪摧残，上有白獮猴。大哉法中龙，去去不可留。  
常思将道者，高论地炉傍。迂谈无世味，夜深山木僵。  
下山遭离乱，多病惟深藏。一别三十年，烟水空茫茫。  
石霜既顺世，吾师亦不住。杉桂有猩猩，糠秕无句句。  
土肥多孟蕨，道老如婴孺。莫比优昙花，斯人更难遇。  
百千万亿偈，共他勿交涉。所以那老人，密传与迦叶。  
吾师得此法，不论劫不劫。去矣不可留，无踪若为蹑。  
  
卷830_5  【苦热】贯休  
松桂枝不动，阳乌飞半天。稻麻须结实，沙石欲生烟。  
毒气仍干扇，高枝不立蝉。旧山多积雪，归去是何年。  
  
卷830_6  【鄂渚赠祥公】贯休  
寂寥堆积者，自为是高僧。客远何人识，吟多冷病增。  
松烟青透壁，雪气细吹灯。犹赖师于我，依依非面朋。  
  
卷830_7  【怀武昌栖一二首】贯休  
常忆能吟一，房连古帝墟。无端多忤物，唯我独知渠。  
病愈囊空后，神清木落初。只因烽火起，书札自兹疏。  
清风江上月，霜洒月中砧。得句先呈佛，无人知此心。  
寂寥从鬼出，苍翠到门深。惟有双峰寺，时时独去寻。  
  
卷830_8  【寒食郊外】贯休  
寒食将吾族，相随过石溪。冢花沾酒落，林鸟学人啼。  
白水穿芜疾，新霞出雾低。不堪回首望，家在赤松西。  
  
卷830_9  【送道士归天台】贯休  
道高留不住，道去更何云。举世皆趋世，如君始爱君。  
径侵银地滑，瀑到石城闻。它日如相忆，金桃一为分。  
  
卷830_10  【经孟浩然鹿门旧居二首】贯休  
孟子终焉处，游人得得过。[dz _blank ]深黄狖小，地暖白云多。  
孔圣嗟大谬，玄宗争奈何。空馀岘山色，千古共嵯峨。  
花落谷莺啼，精灵安在哉。青山不可问，永日独裴回。  
冢穴应藏虎，荒碑只见苔。伊余亦惆怅，昨日郢城回。  
  
卷830_25  【春送禅师归闽中】贯休  
春色满三湘，送师还故乡。穿霞逢黑yU，乞食得红姜。  
大化宗门辟，孤禅海树凉。傥为新句偈，寄我亦何妨。  
  
卷830_26  【途中逢周朴】贯休  
东西南北路，相遇共兴哀。世浊无知己，子从何处来。  
菊衰芳草在，程远宿烟开。傥遇中兴主，还应不用媒。  
  
卷830_27  【避寇山中作】贯休  
山翠碧嵯峨，攀牵去者多。浅深俱得地，好恶未知他。  
有草皆为户，无人不荷戈。相逢空怅望，更有好时么。  
  
卷830_28  【避寇上唐台山】贯休  
苍黄缘鸟道，峰胁见楼台。柽桂香皆滴，烟霞湿不开。  
僧高眉半白，山老石多摧。莫问尘中事，如今正可哀。  
  
卷830_29  【题峄桐律师院】贯休  
律中麟角者，高淡出尘埃。芳草不曾触，几生如此来。  
壑风吹磬断，杉露滴花开。如结林中社，伊余亦愿陪。  
  
卷830_30  【上冯使君渡水僧障子】贯休  
跣足拄巴藤，潺湲渡几曾。尽权无著印，不是等闲僧。  
熊耳应初到，牛头始去登。画来偏觉好，将寄柳吴兴。  
  
卷830_31  【秋夜玩月怀玉霄道士】贯休  
光异磨砻出，轮非雕斫成。今宵刚道别，举世勿人争。  
征妇砧添怨，诗人哭到明。惟宜华顶叟，笙磬有馀声。  
  
卷830_32  【上杭州令狐使君】贯休  
颜冉德无邻，分忧浙水滨。爱山成大癖，求瘼似诸身。  
视事奸回尽，登楼海岳春。野人如有幸，应得见陶钧。  
  
卷830_33  【怀诸葛珏二首】贯休  
诸葛子作者，诗曾我细看。出山因觅孟，踏雪去寻韩。  
谬独哭不错，常流饮实难。音知便了，归去旧江干。  
羸马与羸童，微吟冒北风。店孤僧共歇，日落思无穷。  
囊草无非刺，魏人那识公。莺花五陵道，去去与谁同。  
  
卷830_34  【怀钱唐罗隐、章鲁封】贯休  
二子依公子，鸡鸣狗盗徒。青云十上苦，白发一茎无。  
风涩潮声恶，天寒角韵孤。别离千万里，何以慰荣枯。  
  
卷830_35  【送沈侍郎】贯休  
从知无远近，木落去闽城。地入无诸俗，冠峨甲乙精。  
山多高兴乱，江直好风生。俭府清无事，唯应荐祢衡。  
  
卷830_36  【题宿禅师院】贯休  
身闲心亦然，如此已多年。语淡不著物，茶香别有泉。  
古衣和藓衲，新偈几人传。时说秋归梦，孤峰在海边。  
  
卷830_37  【秋晚泊石头驿有寄】贯休  
萧索漳江北，何人慰寂寥。北风人独立，南国信空遥。  
烧坞新云白，渔家众木凋。所思不可见，行雁在青霄。  
  
卷830_38  【别卢使君】贯休  
杜宇声声急，行行楚水濆。道无裨政化，行处傲孤云。  
幸到膺门下，频蒙俸粟分。诗虽曾引玉，棋数中埋军。  
山好还寻去，恩深岂易云。扇风千里泰，车雨九重闻。  
晴雾和花气，危樯鼓浪文。终期陶铸日，再见信陵君。  
  
卷830_39  【秋夜吟】贯休  
如愚复爱诗，木落即眠迟。思苦香消尽，更深笔尚随。  
饥童舂赤黍，繁露洒乌椑。看却龙钟也，归山是底时。  
  
卷830_40  【桐江闲居作十二首】贯休  
木落雨翛翛，桐江古岸头。拟归仙掌去，刚被谢公留。  
猛烧侵茶坞，残霞照角楼。坐来还有意，流水面前流。  
香刹通真观，楼台倚郡城。阴森古树气，粗淡老僧情。  
壁画连山润，仙钟扣月清。何须结西社，大道本无生。  
静室焚檀印，深炉烧铁瓶。茶和阿魏暖，火种柏根馨。  
数只飞来鹤，成堆读了经。何妨似支遁，骑马入青冥。  
不问赓桑子，唯师妙吉祥。等闲眠片石，不觉到斜阳。  
独自收槠叶，教童探柏瓤。王孙莫指笑，淡泊味还长。  
诗琢冰成句，多将大道论。谁知此意，日日只关门。  
乳鼠穿荒壁，溪龟上净盆。因知无事贵，言外更无言。  
红黍饭溪苔，清吟茗数杯。只应唯道在，无意俟时来。  
树叠藏仙洞，山蒸足爆雷。从他嫌复笑，门更不曾开。  
蝉急野萧萧，山中信屡招。树香烹菌术，诗□□琼瑶。  
诸境教人认，荒榛引烧烧。吾皇礼金骨，谁□美南朝。  
露滴滴蘅茅，秋成爽气交。霜椑如蜜裹，□□似盐苞。  
浮藓侵蛩穴，微阳落鹤巢。还如山里日，门更绝人敲。  
堑鸟毛衣别，频来似爱吟。萧条秋病后，斑驳绿苔深。  
珠翠笼金像，风泉洒玉琴。孰知吾所适，终不是心心。  
芙蓉峰里居，关闭复何如。白玃兼花鹿，多年不见渠。  
红泉香滴沥，丹桂冷扶疏。唯有西溪叟，时时到弊庐。  
忆在山中日，为僧鬓欲衰。一灯常到晓，十载不离师。  
水汲冰溪滑，钟撞雪阁危。从来多自省，不学拟何为。  
囊非扑满器，门更绝人过。土井连冈冷，风帘迸叶多。  
村童顽似铁，山菜硬如莎。唯有前山色，窗中无奈何。  
  
卷830_41  【寄冯使君】贯休  
山风与霜气，浩浩满松枝。永日烧杉子，无人共此时。  
为文攀讽谏，得道在毫厘。唯有桐江守，常怜志不卑。  
  
卷830_42  【经栖白旧院二首】贯休  
竺卿何处去，触目尽凄凉。不见中秋月，空馀一炷香。  
残花飘暮雨，枯叶盖啼螀。谁礼新坟塔，萧条渭水傍。  
国宝还亡一，时多李德林。故人卿相泣，承制渥恩深。  
旧藁谁收得，空堂影似吟。裴回不能去，寒日下西岑。  
  
卷830_43  【赠李祐道人（一作赠道士）】贯休  
闒茸复埃尘，难亲复易亲。皆疑有仙术，问著却愁人。  
只是耽浮蚁，曾云见泣麟。相逢先合手，浑似有前因。  
  
卷830_44  【赠景和尚院】贯休  
藏经看几遍，眉有数条霜。万境心都泯，深冬日亦长。  
窗虚花木气，衲挂水云乡。时说秋归梦，峰头雪满床。  
  
卷830_45  【上宋使君】贯休  
折桂文如锦，分忧力若春。位高空倚命，诗妙古无人。  
有感禾争熟，无私吏尽贫。野人如有幸，应得见陶钧。  
  
卷830_46  【离乱后寄九峰和尚二首】贯休  
乱后知深隐，庵应近石楼。异香因雪歇，仙果落池浮。  
诗老全抛格，心空未到头。还应嫌笑我，世路独悠悠。  
萧洒复萧洒，松根独据梧。瀑冰吟次折，远烧坐来无。  
老ch寒披衲，孤云静入厨。不知知我否，已到不区区。  
  
卷830_47  【送黄宾于赴举】贯休  
冬暮雨霏霏，行人喜可稀。二阶□夜雪，亚圣在春闱。  
马疾顽童远，山荒冻叶飞。□师无一事，应见丽龟归。  
  
卷830_48  【题灵溪畅公墅】贯休  
境清僧格冷，新斩古林开。旧隐还如此，令人来又来。  
岚飞黏似雾，茶好碧于苔。但使心清净，从渠岁月催。  
  
卷830_49  【送高九经赴举】贯休  
回也曾言志，明君则事之。中兴今若此，须去更何疑。  
志列秋霜好，忠言剧谏奇。陆机游洛日，文举荐衡时。  
虎迹商山雪，云痕岳庙碑。夫君将潦倒，一说向深知。  
  
卷830_50  【东西二林寺流水】贯休  
水尔何如此，区区矻矻流。墙墙边沥沥，砌砌下啾啾。  
味不卑于乳，声常占得秋。崩腾成大瀑，落托出深沟。  
远历神仙窟，高淋竹树头。数家舂碓磑，几处浴猿猴。  
共月穿峰罅，喧僧睡石楼。派通天宇阔，溜入楚江浮。  
为润知何极，无边始自由。好归江海里，长负济川舟。  
  
卷830_51  【送王贞白重试东归】贯休  
心苦酬心了，东归谢所知。可怜重试者，如折两三枝。  
雨毒逢花少，山多爱马迟。此行三可羡，正值倒戈时。  
  
卷830_52  【早秋即事寄冯使君】贯休  
金脉火初微，开门竹杖随。此身全是病，今日更嗔谁。  
落叶峥嵘处，诸峰爽拔时。唯思棠树下，高论入圆伊。  
  
卷830_53  【赠景和尚院】贯休  
貌古眉如雪，看经二十霜。寻常对诗客，只劝疗心疮。  
炭火邕湖滢，山晴紫竹凉。怡然无一事，流水自汤汤。  
  
卷830_54  【寄西山胡汾】贯休  
待价欲要君，山前独灌园。虽然不识面，要且已消魂。  
鹿睡红霞影，泉淋白石门。伊余心更苦，何日共深论。  
  
卷830_55  【题师颖和尚院】贯休  
师院清无敌，师心智不知。腊高清眼细，闲甚白云卑。  
煮茗然枫枿，泥墙札祖碑。爱师终不及，谩住许多时。  
  
卷830_56  【游云顶山晚望】贯休  
云顶聊一望，山灵草木奇。黔南在何处，堪笑复堪悲。  
菊歇香未歇，露繁蝉不饥。明朝又西去，锦水与峨眉。  
  
卷830_57  【刘相公见访】贯休  
千骑拥朱轮，香尘岂是尘。如何补衮服，来看衲衣人。  
庄叟因先觉，空王有宿因。对花无俗态，爱竹见天真。  
欹枕松窗迥，题墙道意新。戒师惭匪什，都讲更胜询。  
桃熟多红璺，茶香有碧筋。高宗多不寐，终是梦中人。  
  
卷830_58  【寄赤松舒道士二首】贯休  
不见高人久，空令鄙吝多。遥思青嶂下，无那白云何。  
子爱寒山子，歌惟乐道歌。会应陪太守，一日到烟萝。  
余亦如君也，诗魔不敢魔。一餐兼午睡，万事不如他。  
雨阵冲溪月，蛛丝罥砌莎。近知山果熟，还拟寄来么。  
  
卷830_59  【鄂渚逢杨赞禹】贯休  
流浪兵荒苦，相思岁月阑。理惟通至道，人或谓无端。  
烧猛湖烟赤，窗空雪月寒。音不可见，始为一吟看。  
  
卷830_60  【别性空禅师】贯休  
积翠迸一瀑，红霞碧雾开。方寻此境去，莫问几时回。  
荡桨入檐石，思诗闻早雷。唯师心似我，欲近不然灰。  
  
卷830_61  【送胡处士】贯休  
不名兼不利，相遇海西濆。白字未干发，清时错爱云。  
头巾多酒气，竹杖有苔文。久积希颜意，林中又送君。  
  
卷830_62  【寄澜公二首】贯休  
小一头应白，孤高住歙城。不知安乐否，何以近无生。  
烧逼鸿行侧，风干雪朕清。途中逢此信，珍重未精诚。  
荒乱抛深隐，飘零远寓居。片云无定所，得力是逢渠。  
瀑灂群公社，江崩古帝墟。终期再相见，招手复何如。  
  
卷830_63  【寄栖一上人】贯休  
花堑接沧洲，阴云闲楚丘。雨声虽到夜，吟味不如秋。  
古屋藏花鸽，荒园聚乱流。无机心便是，何用话归休。  
  
卷830_64  【送僧之湖南】贯休  
湘水万馀里，师游芳草生。登山乞食后，无伴入云行。  
宿雨和花落，春牛拥雾耕。不知今夜月，何处听猿声。  
  
卷830_65  【秋末寄张侍郎】贯休  
静坐黔城北，离仁半岁强。雾中红黍熟，烧后白云香。  
多病如何好，无心去始长。寂寥还得句，溪上寄三张。  
  
卷830_66  【古塞曲三首】贯休  
单于烽火动，都护去天涯。别赐黄金甲，亲临白玉除。  
塞垣须静谧，师旅审安危。定远条支宠，如今胜古时。  
方见将军贵，分明对冕旒。圣恩如远被，狂虏不难收。  
臣节唯期死，功勋敢望侯。终辞修里第，从此出皇州。  
百万精兵动，参差便渡辽。如何好白日，亦照此天骄。  
远树深疑贼，惊蓬迥似雕。凯歌何日唱，碛路共天遥。  
  
卷830_67  【古塞下曲七首】贯休  
下营依遁甲，分帅把河隍。地使人心恶，风吹旗焰荒。  
搜山得探卒，放火猎黄羊。唯有南飞雁，声声断客肠。  
归去是何年，山连逻逤川。苍黄曾战地，空阔养雕天。  
旗插蒸沙堡，枪担卓槊泉。萧条寒日落，号令彻穷边。  
虏寇日相持，如龙马不肥。突围金甲破，趁贼铁枪飞。  
汉月堂堂上，胡云惨惨微。黄河冰已合，犹未送征衣。  
南北惟堪恨，东西实可嗟。常飞侵夏雪，何处有人家。  
风刮阴山薄，河推大岸斜。只应寒夜梦，时见故园花。  
不是将军勇，胡兵岂易当。雨曾淋火阵，箭又中金疮。  
铁岭全无土，豺群亦有狼。因思无战日，天子是陶唐。  
榆叶飘萧尽，关防烽寨重。寒来知马疾，战后觉人凶。  
烧逐飞蓬死，沙生毒雾浓。谁能奏明主，功业已堪封。  
万战千征地，苍茫古塞门。阴兵为客祟，恶酒发刀痕。  
风落昆仑石，河崩苜蓿根。将军更移帐，日日近西蕃。  
  
卷830_68  【古塞上曲七首】贯休  
幽并儿百万，百战未曾输。蕃界已深入，将军仍远图。  
月明风拔帐，碛暗鬼骑狐。但有东归日，甘从筋力枯。  
中军杀白马，白日祭苍苍。号变旗幡乱，鼙干草木黄。  
朔云含冻雨，枯骨放妖光。故国今何处，参差近鬼方。  
白雁兼羌笛，几年垂泪听。阴风吹杀气，永日在青冥。  
远戍秋添将，边烽夜杂星。嫖姚头半白，犹自看兵经。  
久雨始无尘，边声四散闻。浸河荒寨柱，吹角白头军。  
战马龁腥草，乌鸢识阵云。征人心力尽，枯骨更遭焚。  
帐幕侵奚界，凭陵未可涯。擒生行别路，寻箭向平沙。  
赤落蒲桃叶，香微甘草花。不堪登陇望，白日又西斜。  
地角天涯外，人号鬼哭边。大河流败卒，寒日下苍烟。  
杀气诸蕃动，军书一箭传。将军莫惆怅，高处是燕然。  
山接胡奴水，河连勃勃城。数州今已伏，此命岂堪轻。  
碛吼旄头落，风干刁斗清。因嗟李陵苦，只得没蕃名。  
  
卷830_69  【古出塞曲三首】贯休  
扫尽狂胡迹，回头望故关。相逢惟死斗，岂易得生还。  
纵宴参胡乐，收兵过雪山。不封十万户，此事亦应闲。  
玉帐将军意，殷勤把酒论。功高宁在我，阵没与招魂。  
塞色干戈束，军容喜气屯。男儿今始是，譀出玉关门。  
回首陇山头，连天草木秋。圣君应入梦，半路遣封侯。  
水不担阴雪，柴令倒戍楼。归来麟阁上，春色满皇州。  
  
卷830_70  【闻赤松舒道士下世（东阳未乱前相别）】贯休  
地变贤人丧，疮痍不可观。一闻消息苦，千种破除难。  
阴骘那虚掷，深山近始安。玄关评兔角，玉器琢鸡冠。  
傲野高难狎，融怡美不殚。冀迎新渥泽，遽逐逝波澜。  
蜕壳埋金隧，飞精驾锦鸾。倾摧千仞壁，枯歇一株兰。  
仙庙诗虽继，苔墙篆必鞔。烟霞成片黯，松桂著行干。  
影拄溪流咽，堂扃隙月寒。寂寥遗药犬，缥缈想琼竿。  
伊昔相寻远，留连几尽欢。论诗花作席，炙菌叶为盘。  
彭伉心相似，承祯趣一般。琴弹溪月侧，棋次砌云残。  
倏忽成千古，飘零见百端。荆襄春浩浩，吴越浪漫漫。  
已矣红霞子，空留白石坛。无弦亦须绝，回首一长叹。  
  
卷830_71  【赠抱麻刘舍人】贯休  
郡政今良吏，门风古缙绅。万年唐社稷，一个哭麻人。  
愤烈身先死，敷扬气益贞。天乎资大宝，泰矣见忠臣。  
得罪钟多故，投荒岂是迍。玉寒方重涩，松古更青皴。  
鹏cR宁唯白，龙多岂止荀。道孤梳有雪，恩重泪盈巾。  
喻蜀须凭草，成周必仗仁。三峰宵旰切，万里渥恩新。  
赋鵩言无累，依刘德有邻。风期仁祖帽，鼠讶史云尘。  
禅叟知何幸，玄谈有宿因。双溪逢陆海，荆渚遇平津。  
落日愁闻笛，何人为吐茵。生徒希匠化，寰海仰经纶。  
疾愈蝉声老，年丰雨滴频。刘虬师弟子，时喜一相亲。  

## 全唐诗(下)　卷八百三十一

卷831_1  【夜寒寄卢给事二首】贯休  
刻羽流商否，霜风动地吹。迩来唯自惜，知合是谁知。  
堑雪消难尽，邻僧睡太奇。音不可得，始为一吟之。  
心苦味不苦，世衰吾道微。清如吞雪雹，谁把比珠玑。  
作者相收拾，常人任是非。旧居沧海上，归去即应归。  
  
卷831_2  【送叶蒙赴举】贯休  
年年屈复屈，惆怅曲江湄。自古身荣者，多非年少时。  
空囊投刺远，大雪入关迟。来岁还公道，平人不用疑。  
  
卷831_3  【闻王慥常侍卒三首】贯休  
世乱君巡狩，清贤又告亡。星辰皆有角，日月略无光。  
金柱连天折，瑶阶被贼荒。令人转惆怅，无路问苍苍。  
宗社运微衰，山摧甘井枯。不知千载后，更有此人无。  
政入龚黄甲，诗轻沈宋徒。受恩酬未得，不觉只长吁。  
傥在扶天步，重兴古国风。还如齐晏子，再见狄梁公。  
棠树梅溪北，佳城舜庙东。谁修循吏传，对此莫匆匆。  
  
卷831_4  【秋晚野步】贯休  
藤屦兼闽竹，吟行一水傍。树凉蝉不少，溪断路多荒。  
烧岳阴风起，田家浊酒香。登高吟更苦，微月出苍茫。  
  
卷831_5  【闻大愿和尚顺世三首】贯休  
王室今如毁，仍闻丧我师。容图得否，内院去无疑。  
岳鬼月中哭，松龛雪次隳。直须文五色，始可立高碑。  
邺卫松杉外，芝兰季孟间。尽希重诏出，只待六龙还。  
不疾成千古，令焚动四山。感恩终有泪，遥寄水潺潺。  
师禀尽名卿，孤峰老称情。若游三点外，争把七贤平。  
苦雾埋空室，啼猿有咽声。今朝益惆怅，曾沐下床迎。  
  
卷831_6  【闻叶蒙及第】贯休  
忆昨送君诗，平人不用疑。吾徒若不得，天道即应私。  
尘土茫茫晓，麟龙草草骑。相思不可见，又是落花时。  
  
卷831_7  【送僧之灵夏】贯休  
旧识为边帅，师游胜事兼。连天唯白草，野饼有红盐。  
蕃近风多勃，河浑碛半淹。因知心似月，处处有人瞻。  
  
卷831_8  【书无相道人庵】贯休  
造化太茫茫，端居紫石房。心遗无句句，顶处有霜霜。  
白鹿眠枯叶，清泉洒毳囊。寄言疑未决，须道雪溪旁。  
  
卷831_9  【明进士北斋避暑】贯休  
相访多冲雨，由来德有邻。卷帘繁暑退，湿树一蝉新。  
道在谁为主，吾衰自有因。只应江海上，还作狎鸥人。  
  
卷831_10  【晚春寄吴融、于竞二侍郎】贯休  
白头为远客，常忆白云间。只觉老转老，不知闲是闲。  
花含宜细雨，室冷是深山。唯有霜台客，依依是往还。  
  
卷831_11  【喜不思上人来】贯休  
沃州那不住，一别许多时。几度怀君夜，相逢出梦迟。  
瓶担千丈瀑，偈是七言诗。若向罗浮去，伊余亦愿随。  
  
卷831_12  【秋怀赤松道士】贯休  
仙观在云端，相思星斗寒。常怜呼鹤易，却恨见君难。  
石罅青蛇湿，风榸白菌干。终期花月下，坛上听君弹。  
  
卷831_13  【送刘逖赴闽辟】贯休  
离乱生涯尽，依刘是见机。从来吟太苦，不得力还稀。  
路入闽山熟，江浮瘴雨肥。何须折杨柳，相送已依依。  
  
卷831_14  【苦雨中作】贯休  
通宵复连夕，其状只如倾。却遣思山者，忽然嫌水声。  
好花飘草尽，古壁欲云生。不奈天难问，迢迢远客情。  
  
卷831_15  【送僧归日本】贯休  
焚香祝海灵，开眼梦中行。得达即便是，无生可作轻。  
流黄山火著，碇石索雷鸣。想到夷王礼，还为上寺迎。  
  
卷831_16  【赠信安郑道人】贯休  
貌古似苍鹤，心清如鼎湖。仍闻得新义，便欲注阴符。  
点化金常有，闲行影渐无。杳兮中便是，应不食菖蒲。  
  
卷831_17  【送吏部刘相公除东川】贯休  
帝念梓州民，年年战伐频。山川无草木，烽火没烟尘。  
政乱皆因乱，安人必藉仁。皇天开白日，殷鼎辍诚臣。  
一日离君侧，千官送渭滨。酒倾红琥珀，马控白骐驎。  
渥泽番番降，壶浆处处陈。旌幢山色湿，邛僰鸟啼新。  
帟幕还名俭，良医始姓秦。军雄城似岳，地变物含春。  
白必侵双鬓，清应诫四邻。吾皇重命相，更合是何人。  
  
卷831_18  【送智光禅伯】贯休  
万事归一衲，曹溪初去寻。从来相狎辈，尽不是知音。  
乞食林花落，穿云翠巘深。终希重一见，示我祖师心。  
  
卷831_19  【夜对雪寄杜使君】贯休  
片片含天意，纷纷势莫拘。洒于诸瑞后，忧恐一冬无。  
鹤凚声偏密，风焦片益粗。冷牵人梦转，清逼瘴根徂。  
扫径僧倾笠，为诗士弃炉。桥高银螮蝀，峰峻玉浮图。  
盈尺何须问，丰年已可□。遥思郢中曲，句句出冰壶。  
  
卷831_20  【送王毂及第后归江西】贯休  
太宗罗俊彦，桂玉比光辉。难得终须得，言归始是归。  
风帆天际吼，金鹗月中飞。五府如交辟，鱼书莫便稀。  
  
卷831_21  【送卢瞻罢庐陵幕归阌乡】贯休  
文行成身事，从知贵得仁。归来还寂寞，何以慰交亲。  
芳草色似动，胡桃花又新。昌朝有知己，好作谏垣臣。  
  
卷831_22  【避寇白沙驿作】贯休  
避乱无深浅，苍黄古驿东。草枯牛尚龁，霞湿烧微红。  
□□时时□，人愁处处同。犹逢好时否，孤坐雪濛濛。  
  
卷831_23  【闻李频员外卒】贯休  
苍苍难可问，问答亦难闻。落叶平津岸，愁人李使君。  
文章应力竭，茅土始天分。又逐东风去，迢迢隔岭云。  
  
卷831_24  【江陵寄翰林韩偓学士】贯休  
久住荆溪北，禅关挂绿萝。风清闲客去，睡美落花多。  
万事皆妨道，孤峰谩忆他。新诗旧知己，始为味如何。  
  
卷831_25  【闲居作】贯休  
闲门微雪下，慵惰计全成。默坐便终日，孤峰只此清。  
身心闲少梦，杉竹冷多声。唯有西峰叟，相逢眼最明。  
  
卷831_26  【和韦相公见示闲卧】贯休  
刻形求得相，事事未尝眠。霖雨方为雨，非烟岂是烟。  
童收庭树果，风曳案头笺。仲虺专为诰，何充雅爱禅。  
静嫌山色远，病是酒杯偏。蜩响初穿壁，兰芽半出砖。  
堂悬金粟像，门枕御沟泉。旦沐虽频握，融帷孰敢褰。  
德高群彦表，善植几生前。修补乌皮几，深藏子敬毡。  
扶持千载圣，潇洒一声蝉。棋阵连残月，僧交似大颠。  
常知生似幻，维重直如弦。饼忆莼羹美，茶思岳瀑煎。  
只闻温树誉，堪鄙竹林贤。脱颖三千士，馨香四十年。  
宽平开义路，淡泞润清田。哲后知如子，空王夙有缘。  
对归香满袖，吟次月当川。休说惭如揵，尧天即梵天。  
  
卷831_27  【寄山中伉禅师】贯休  
举世遭心使，吾师独使心。万缘冥目尽，一句不言深。  
野火烧禅石，残霞照栗林。秋风溪上路，终愿一相寻。  
  
卷831_28  【秋寄栖一】贯休  
一别一公后，相思时一吁。眼中疮校未，般若偈持无。  
卷句冰团大，炉烟枥橛粗。劝君君记取，不用更他图。  
  
卷831_29  【怀匡山山长二首】贯休  
白石峰之半，先生好在么。卷帘当大瀑，常恨不如他。  
杉罅龙涎溢，潭坳石发多。吾皇搜草泽，争奈谢安何。  
见说面前峰，寻常醉亦登。雨馀多菌出，烧甚古崖崩。  
觅句曾冲虎，耕田半为僧。闻名多岁也，常恨不飞腾。  
  
卷831_30  【怀高真动二首】贯休  
知尔今何处，孤高独不群。论诗唯许我，穷易到无文。  
贳酒儿穿雪，寻僧月照云。何时再相见，兵寇尚纷纷。  
久别无消息，今秋忽得书。诸孤婚嫁苦，求己世情疏。  
乱甚无乔木，溪多不钓鱼。只应金岳色，如尔复如余。  
  
卷831_31  【秋末入匡山船行八首】贯休  
楚国茱萸月，吴吟梨栗船。远游无定所，高卧是何年。  
浪卷纷纷叶，樯冲澹澹烟。去心还自喜，庐岳倚青天。  
芦苇深花里，渔歌一曲长。心虽忆越，帆态似浮湘。  
石獭衔鱼白，汀茅浸浪黄。等闲千万里，道在亦无妨。  
岛上离家化，茅茨竹户开。黄桑双鹊喜，白日有谁来。  
担浪浇秋芋，缘滩取净苔。回头深自愧，旧业本蒿莱。  
匡阜层层翠，修江叠叠波。从来未曾到，此去复如何。  
水庙寒鸦集，沙村夕照多。谁如垂钓者，孤坐鬓皤皤。  
晚泊苍茫浦，风微浪亦粗。估喧如亥合，樯密似林枯。  
地峻湖无□，潮寒蚌有珠。东西无定所，何用问前途。  
岛香思贾岛，江碧忆清江。囊橐谁相似，馋慵世少双。  
鼍惊入窟月，烧到系船桩。谩有归乡梦，前头是楚邦。  
南北虽无适，东西亦似萍。霞根生石片，象迹坏沙汀。  
莽莽蒹葭赤，微微蜃蛤腥。因思范蠡辈，未免亦飘零。  
晓色千樯去，长江八月时。雨淙山骨出，槔擉岸形卑。  
野水畬田黑，荒汀独鸟痴。如今是清世，谁道出山迟。  
  
卷831_32  【送僧归华山】贯休  
心枯衲亦枯，归岳揭空盂。七贵留不住，孤云出更孤。  
烧灰犹汤足，雪片似黏须。他日如相觅，还应道到吴。  
  
卷831_33  【送友人之岭外】贯休  
五岭难为客，君游早晚回。一囊秋课苦，万里瘴云开。  
金柱根应动，风雷舶欲来。明时好□进，莫滞长卿才。  
  
卷831_34  【送卢舍人朝觐】贯休  
膻行无为日，垂衣帝道亨。圣真千载圣，明必万年明。  
重德须朝觐，流年不可轻。洪才传出世，清甲得高名。  
罕玉藏无映，嵇松画不成。起衔轩后敕，醉别亚夫营。  
烧阔荆州熟，霞新岘首晴。重重尧雨露，去去汉公卿。  
白发应从白，清贫但更清。梦缘丹陛险，春傍彩衣生。  
既握钟繇笔，须调傅说羹。倘因星使出，一望问支铿。  
  
卷831_35  【上冯使君山水障子】贯休  
忆山归未得，画出亦堪怜。崩岸全隳路，荒村半有烟。  
笔句冈势转，墨抢烧痕颠。远浦深通海，孤峰冷倚天。  
柴棚坐逸士，露茗煮红泉。绣与莲峰竞，威如剑阁牵。  
石门关麈鹿，气候有神仙。茅屋书窗小，苔阶滴瀑圆。  
松根击石朽，桂叶蚀霜鲜。画出欺王墨，擎将献惠连。  
新诗宁妄说，旧隐实如然。愿似窗中列，时闻大雅篇。  
  
卷831_36  【送令狐焕赴阙】贯休  
渚宫遥落日，相送碧江湄。陟也须为相，天乎更赞谁。  
风高樯力出，霞热鸟行迟。此去多来客，无忘慰所思。  
  
卷831_37  【送吴融员外赴阙】贯休  
汉文思贾傅，贾傅遂生还。今日又如此，送君非等闲。  
云寒犹惜雪，烧猛似烹山。应笑无机者，腾腾天地间。  
  
卷831_38  【送姚洎拾遗自江陵幕赴京】贯休  
捧诏动征轮，分飞楚水滨。由来真庙器，多作伏蒲人。  
舍鲁知非愿，朝天不话贫。沙头千骑送，岛上一蝉新。  
莫使身侵贵，无矜贵逼身。玉阶凝正色，兰苑涨芳尘。  
銮辂方离华，车书渐似秦。流年飘倏忽，书札莫因循。  
凉雨鸣红叶，非烟闭紫宸。凭将西社意，一说向荀陈。  
  
卷831_39  【送僧入石霜】贯休  
举世只堪吁，空知与道俱。论心齐至圣，对镜破凡夫。  
业王如云合，头低似箭驱。三清徒妄想，千载亦须臾。  
唯我流阳叟，深云领毳徒。尽骑香白象，皆握月明珠。  
寂寞排松榻，斓斑半雪须。苔侵长者论，岚蚀祖师图。  
翠巘金钟晓，香林宝月孤。兟兟齐白趾，赫赫共洪炉。  
山色锄难尽，松根踏欲无。难评传的的，须到不区区。  
撩舍新罗瘦，炉烟榾柮粗。烧畬平虎窟，分瀑入香厨。  
师去情何切，人间事莫拘。穿林宿古冢，踏叶揭空盂。  
无事终无事，令枯便合枯。他年相觅在，亦不是生苏。  
  
卷831_40  【送僧归南康】贯休  
壳壳学得律，还乡见苦情。远思芳草盛，不入楚山行。  
帆入汀烟健，经吟戍月清。到乡同学辈，应到赣江迎。  
  
卷831_41  【送陈秀才赴举兼寄韩舍人】贯休  
主圣臣贤日，求名莫等闲。直须诗似玉，不用力如山。  
草白兵初息，年丰驾已还。凭将安养意，一说向曾颜。  
  
卷831_42  【送友人及第后归台州】贯休  
得桂为边辟，翩翩颇合宜。嫖姚留不住，昼锦已归迟。  
岛侧花藏虎，湖心浪撼棋。终期华顶下，共礼渌身师。  
  
卷831_43  【晚春寄张侍郎】贯休  
遐想涪陵岸，山花半已残。心何以遣，天步正艰难。  
鸟听黄袍小，城临白帝寒。应知窗下梦，日日到江干。  
  
卷831_44  【寄景判官兼思州叶使君】贯休  
独住西峰半，寻常欲下难。石多桐屐齾，香甚药花干。  
荏苒新莺老，穷通亦自宽。髯参与短簿，始为一吟看。  
  
卷831_45  【送卢秀才应举】贯休  
几载阻兵荒，一名终不忘。还冲猛风雪，如画冷朝阳。  
句好慵将出，囊空却不忙。明年公道日，去去必穿杨。  
  
卷831_46  【闻新蝉寄桂雍】贯休  
新蝉终夜叫，嘒嘒隔溪濆。杜宇仍相杂，故人闻不闻。  
卷帘花动月，冥目砌生云。终共谢时去，西山鸾鹤群。  
  
卷831_47  【寄怀楚和尚二首】贯休  
吾师师子儿，而复貌瑰奇。何得文明代，不为王者师。  
铁盂汤雪早，石炭煮茶迟。谩有参寻意，因循到乱时。  
跳踯诸峰险，回翔万里空。争将金锁锁，那把玉笼笼。  
印缺香崩火，窗疏蝎吃风。永怀今已矣，吟坐雪濛濛。  
  
卷831_48  【和韦相公话婺州陈事】贯休  
昔事堪惆怅，谈玄爱白牛。千场花下醉，一片梦中游。  
耕避初平石，烧残沈约楼。无因更重到，且副济川舟。  

## 全唐诗(下)　卷八百三十二

卷832_1  【遇五天僧入五台五首】贯休  
十万里到此，辛勤讵可论。唯云吾上祖，见买给孤园。  
一月行沙碛，三更到铁门。白头乡思在，回首一销魂。  
雪岭顶危坐，乾坤四顾低。河横于阗北，日落月支西。  
水石香多白，猿猱老不啼。空馀忍辱草，相对色萋萋。  
远礼清凉寺，寻真似善才。身心无所得，日月不将来。  
白叠还图象，沧溟亦泛杯。唐人亦何幸，处处觉花开。  
涂足油应尽，干陀帔半隳。辟支迦状貌，刹利帝家儿。  
结印魔应哭，游心圣不知。深嗟头已白，不得远相随。  
送迎经几国，多化帝王心。电激青莲目，环垂紫磨金。  
眉根霜入细，梵夹蠹难侵。必似陀波利，他年不可寻。  
  
卷832_2  【经普化禅师影院】贯休  
大一今何处，登堂似昔时。曾蒙金印印，得异野干儿。  
影束龙神在，门荒桐竹衰。谁云续僧史，别位著吾师。  
  
卷832_3  【秋寄李频使君二首】贯休  
为郎须塞诏，当路亦驱驱。贵不因人得，清还似句无。  
烧烟连野白，山药拶阶枯。想得征黄诏，如今已在途。  
务简趣难陪，清吟共绿苔。叶和秋蚁落，僧带野香来。  
留客朝尝酒，忧民夜画灰。终期冒风雪，江上见宗雷。  
  
卷832_4  【上东林和尚】贯休  
让紫归青壁，高名四海闻。虽然无一事，得不是要君。  
道只传伊字，诗多笑碧云。应怜门下客，馀力亦为文。  
  
卷832_5  【江边道士】贯休  
独住大江滨，不知何代人。药垆生紫气，肌肉似红银。  
酒酽竹屋烂，符收山鬼仁。何妨将我去，一看武陵春。  
  
卷832_6  【送僧之湖外】贯休  
去旨趣非常，春风尔莫狂。惟擎一铁钵，旧亦讲金刚。  
午饭孤烟里，宵禅大石旁。羡师终不及，湘浪渌茫茫。  
  
卷832_7  【怀谬独一】贯休  
常忆兰陵子，瑰奇皴渴才。思还如我苦，时不为伊来。  
岳霞猱掷雪，湖月浪翻杯。未闻沾寸禄，此事亦堪哀。  
  
卷832_8  【送庐山衲僧】贯休  
飞锡下崆gk，清高世少双。冻天方筛雪，别我去何邦。  
烧绕赤乌亥，云漫白蚌江。路人争得识，空仰鬓眉庞。  
  
卷832_9  【寄西山胡汾、吴樵】贯休  
带经锄陇者，何止手胼胝。觅句句句好，惭予筋力衰。  
云塠临案冷，鹿队过门迟。相忆空回首，江头日暮时。  
  
卷832_10  【休粮僧】贯休  
不食更何忧，自由中自由。身轻嫌衲重，天旱为民愁。  
应器谁将去，生台蚁不游。会须传此术，相共老山丘。  
  
卷832_11  【送杜使君朝觐】贯休  
借寇借不得，清声彻帝聪。坐来千里泰，归去一囊空。  
遗爱封疆熟，扳辕草木同。路遥山不少，江静思无穷。  
花舸冲烟湿，朱衣照浪红。援毫两岸晓，欹枕满旗风。  
道罕将人合，心难与圣通。从兹林下客，应□代天功。  
  
卷832_12  【送人之岭外】贯休  
见说还南去，迢迢有侣无。时危须早转，亲老莫他图。  
小店蛇羹黑，空山象粪枯。三闾遗庙在，为我一呜呼。  
  
卷832_13  【题弘式和尚院兼呈杜使君】贯休  
二雅兼二密，愔愔只自怡。腊高云屐朽，貌古画师疑。  
堑蚁缘金锡，垆烟惹雪眉。仍闻有新作，只是寄相思。  
  
卷832_14  【湖头别墅三首】贯休  
梨栗鸟啾啾，高歌若自由。谁知此意，旧业在湖头。  
饥鼠掀菱壳，新蝉避栗皱。不知江海上，戈甲几时休。  
桑柘参桐竹，阴阴一径苔。更无他事出，只有衲僧来。  
堑蚁争生食，窗经卷烧灰。可怜门外路，日日起尘埃。  
南北如仙境，东西似画图。园飞青啄木，檐挂白蜘蛛。  
邻叟教修废，牛童与纳租。寄言来往客，不用问荣枯。  
  
卷832_15  【三峡闻猿】贯休  
历历数声猿，寥寥渡白烟。应栖多月树，况是下霜天。  
万里客危坐，千山境悄然。更深仍不住，使我欲移船。  
  
卷832_16  【闻知闻赴成都辟请】贯休  
文翁还化蜀，帟幕列鹓鸾。饮水临人易，烧山觅士难。  
锦机花正合，棕蕈火初干。己相思否，如何借羽翰。  
  
卷832_17  【题淮南惠照寺律师院】贯休  
仪冠凝寒玉，端居似沃州。学徒梧有凤，律藏目无牛。  
茗滑香黏齿，钟清雪滴楼。还须结西社，来往悉诸侯。  
  
卷832_18  【秋末长兴寺作】贯休  
荒寺古江滨，莓苔地绝尘。长廊飞乱叶，寒雨更无人。  
栗不和皱落，僧多到骨贫。行行行未得，孤坐更谁亲。  
  
卷832_19  【寄杭州灵隐寺宋震使君】贯休  
罢郡归侵夏，仍闻灵隐居。僧房谢脁语，寺额葛洪书。  
月树獮猴睡，山池菡萏疏。吾皇爱清静，莫便结吾庐。  
  
卷832_20  【送人归夏口】贯休  
雁雁叶纷纷，行人岂易闻。千山与万水，何处更逢君。  
貌不长如玉，人生只似云。倘经三祖寺，一为礼龛坟。  
  
卷832_21  【送新罗僧归本国】贯休  
忘身求至教，求得却东归。离岸乘空去，终年无所依。  
月冲阴火出，帆拶大鹏飞。想得还乡后，多应著紫衣。  
  
卷832_22  【避寇入银山】贯休  
草草穿银峡，崎岖路未谙。傍山为店戍，永日绕溪潭。  
烧地生芚蕨，人家煮伪蚕。翻如归旧隐，步步入烟岚。  
  
卷832_23  【闻友人驾前及第】贯休  
见心知命好，一别隔烟波。世乱无全士，君方掇大科。  
早随銮辂转，莫恋蜀山多。必贡安时策，忠言奈尔何。  
  
卷832_24  【避地毗陵上王慥使君（时黄贼陷东阳公避地于浙右）】贯休  
至理至昭昭，心通即不遥。圣威无远近，吾道太孤标。  
辛苦苏氓俗，端贞答盛朝。气高吞海岳，贫甚似渔樵。  
庾亮风流澹，刘宽政事超。清须遭贵遇，隐已被谁招。  
栗坞修禅寺，仙香寄石桥。风雷巡稼穑，鱼鸟合歌谣。  
视事私终杀，忧民态亦凋。道高无不及，恩甚固难消。  
大寇山难隔，孤城数合烧。烽烟终日起，汤沐用心燋。  
勇义排千阵，诛锄拟一朝。誓盟违日月，旌旆过寒潮。  
古驿江云入，荒宫海雨飘。仙松添瘦碧，天骥减丰膘。  
似在陈兼卫，终为宋与姚。已观云似鹿，即报首皆枭。  
尽愿回清镜，重希在此条。应怜千万户，祷祝向唐尧。  
  
卷832_25  【送崔尚书朝觐】贯休  
至理契穹旻，方生甫与申。一麾歌政正，三相贺仁人。  
叵似卢怀慎，全如邵信臣。澄渟消宿蠹，煦爱剧阳春。  
对客烟花拆，焚香渥泽新。征黄还有自，挽邓住无因。  
峡水全输洁，巫娥却讶神。宋均颜未老，刘宠骨应贫。  
大醉辞王翦，含香望紫宸。三峰初有雪，万里正无尘。  
伊昔林中社，多招席上珍。终期仙掌下，香火一相亲。  
  
卷832_26  【寒夜有怀同志】贯休  
永夜殊不寐，怀君正寂寥。疏钟寒遍郭，微雪静鸣条。  
南省雁孤下，西林鹤屡招。终当谢时去，与子住山椒。  
  
卷832_27  【寄新定桂雍】贯休  
独自住乌龙，应怜是衲僧。句须人未道，君此事偏能。  
坞湿云埋观，溪寒月照罾。相思不可见，江上立腾腾。  
  
卷832_28  【赠灵鹫山道润禅师院】贯休  
常恨烟波隔，闻名二十年。结为清气引，来到法堂前。  
薪拾纷纷叶，茶烹滴滴泉。莫嫌来又去，天道本泠然。  
  
卷832_29  【干霄亭晚望怀王棨侍郎】贯休  
霜打汀岛赤，孤烟生池塘。清吟倚大树，瑶草何馨香。  
久别青云士，常思白石房。谁能共归去，流水似鸣珰。  
  
卷832_30  【海边见罗邺】贯休  
清世诗声出，谁人得似君。命通须有日，天未丧斯文。  
楚木寒连寺，修江碧入云。相思喜相见，庭叶正纷纷。  
  
卷832_31  【送僧之东都】贯休  
之子之东洛，囊中有偈新。红尘谁不入，独鹤自难亲。  
定鼎门连岳，黄河冻过春。凭师将远意，说似社中人。  
  
卷832_32  【送于兢补阙赴京】贯休  
乱离吾道在，不觉到清时。得句下雪岳，送君登玉墀。  
冷惊蝉韵断，凉触火云隳。倘遇南来使，无忘问所之。  
  
卷832_33  【送郑准赴举】贯休  
两河兵火后，西笑见吾曹。海静三山出，天空一鹗高。  
赁居槐拶屋，行卷雪埋袍。他日如相觅，栽桃近海涛。  
  
卷832_34  【寄拄杖上王使君】贯休  
拄杖邻僧与，殊常不可名。一条黳玉重，百两紫金轻。  
有乳盘春力，无心合道情。惟宜高处著，将寄谢宣城。  
  
卷832_35  【秋望寄王使君】贯休  
静蹑红兰径，凭高旷望时。无端求句苦，永日壑风吹。  
大月生峰角，残霞在树枝。只应刘越石，清啸正相宜。  
  
卷832_36  【送缘有禅师与雷处士入武夷山】贯休  
师与雷居士，寻山道入闽。应将熊耳印，别授武夷君。  
崖罅仙棺出，江垠毒草分。他年相觅在，莫苦入深云。  
  
卷832_37  【送友生入越投知己】贯休  
才大终难住，东浮景渐暄。将刖足恨，去击李膺门。  
宿雾开花坞，春潮入苎村。预思秋荐后，一鹗出乾坤。  
  
卷832_38  【寄乌龙山贾泰处士】贯休  
庭果色如丹，相思夕照残。云边踏烧去，月下把书看。  
涧水仙居共，窗风漆树寒。吾君方侧席，未可便怀安。  
  
卷832_39  【题大安寺通禅师院】贯休  
应行诸岳遍，象屣半无纲。一法寻常说，此机仍未忘。  
窗闲藤影老，衲厚瀑痕荒。寄语迷津者，来兹问不妨。  
  
卷832_40  【春晚寄卢使君】贯休  
满郭春如画，空堂心自澄。禅抛金鼎药，诗和玉壶冰。  
白雨飘花尽，晴霞向阁凝。寂寥还得句，因寄柳吴兴。  
  
卷832_41  【武昌县与昼公兼寄邑宰】贯休  
小一何人识，腾腾天地间。寻常如一鹤，亦不爱青山。  
铁钵年多赤，麻衣带毳斑。只闻寻五柳，时到月中还。  
  
卷832_42  【别东林僧】贯休  
大士宅里宿，芙蓉龛畔游。自怜□□在，子莫苦相留。  
燥叶飘山席，孤云傍茗瓯。裴回不能去，房在好峰头。  
  
卷832_43  【避地寄高蟾】贯休  
荒寺雨微微，空堂独掩扉。高吟多忤俗，此貌若为饥。  
旅梦遭鸿唤，家山被贼围。空馀老莱子，相见独依依。  
  
卷832_44  【怀武夷山禅师】贯休  
万叠仙山里，无缘见有缘。红心蕉绕屋，白额虎同禅。  
古木苔封菌，深崖乳杂泉。终期还此去，世事只如然。  
  
卷832_45  【秋末闲居作】贯休  
幽居山不别，落叶与阶平。尽日吟诗坐，无端个病成。  
径苔因旱赤，池水入冬清。惟有东峰叟，相寻月下行。  
  
卷832_46  【赠许征君】贯休  
昼公友秦奚，来往踏溪云。如今又到我，还爱许征君。  
落花鸟衔来，永日香氤氲。终期将尔曹，归去麋鹿群。  
  
卷832_47  【秋夜作因怀天台道者】贯休  
万事何须问，良时即此时。高秋半夜雨，落叶满前池。  
静怕龙神识，贫从草木欺。平生无限事，只有道人知。  
  
卷832_48  【偶作因怀大同道友】贯休  
蛮木叶不落，微吟漳水滨。二毛空有雪，万事不如人。  
df水平芳草，山花落净巾。天童好真伴，何日更相亲。  
  
卷832_49  【边上行】贯休  
黑松林外路，风角远嗈嗈。朔气生荒堡，秋尘满病容。  
豺掊沙底骨，人上月边烽。休作西行计，西行地渐凶。  
  
卷832_50  【江西再逢周琏】贯休  
六七年不见，相逢鬓已苍。交情终淡薄，诗语更清狂。  
未得丹霄便，依前四壁荒。但令吾道在，晚达亦何妨。  
  
卷832_51  【登鄱阳寺阁】贯休  
寺楼闲纵望，不觉到斜晖。故国在何处，多年未得归。  
寒江平楚外，细雨一鸿飞。终斅於陵子，吴山有绿薇。  
  
卷832_52  【秋晚野居】贯休  
僻居人不到，吾道本来孤。山色园中有，诗魔象外无。  
霜禾连岛赤，烟草倚桥枯。何必求深隐，门前似画图。  
  
卷832_53  【酬杜使君见寄】贯休  
轧轧复轧轧，更深门未关。心疼无所得，诗债若为还。  
露洒一鹤睡，钟馀万象闲。惭将此时意，明日寄东山。  
  
卷832_54  【湖上作】贯休  
我竟胡为者，唠唠但爱吟。身中多病在，湖上住年深。  
山溜穿苔壁，风钟度雪林。近来心更苦，谁复是知音。  
  
卷832_55  【送僧归天台寺】贯休  
天台四绝寺，归去见师真。莫折枸杞叶，令他十得嗔。  
天空闻圣磬，瀑细落花巾。必若云中老，他时得有邻。  

## 全唐诗(下)　卷八百三十三

卷833_1  【寿春节进】贯休  
圣运关天纪，龙飞古帝基。振摇三蜀地，耸发万年枝。  
出震同中古，承乾动四夷。恩颁新命广，泪向旧朝垂。  
大宝归玄谶，殊祥出远池。法天深罔测，体圣妙难知。  
俭德为全德，无思契十思。丕图非力致，英武悉天资。  
正直方亲切，回邪岂敢窥。将排颇与牧，相得稷兼夔。  
盐出符真主，麟来合大规。赓歌随羽籥，奕叶斅伊祁。  
寡欲情虽泰，忧民色未怡。盛如唐创业，宛胜晋朝仪。  
旰食宫莺啭，宵衣禁漏迟。多于汤土地，还有禹胼胝。  
视物如伤日，胜残去杀时。守文情的的，无逸戒孜孜。  
轩顼风重振，皇唐鼎创移。始闻呈瑞石，又报产灵芝。  
覆帱高缘大，包容妙在卑。兄呼春赫日，师指佛牟尼。  
佳气宸居合，淳风乐府吹。急贤彰帝业，解网见天慈。  
粟赤千千窖，军雄万万儿。八蛮须稽颡，四海仰昌期。  
玉辇嫔嫱拥，宫花锦绣欹。尧云同叆叇，汉祖太驱驰。  
氛祲根株尽，浇讹朕兆隳。山河方有截，野逸诏无遗。  
境静消锋镝，田香熟稻r1。梦中逢傅说，殿上见辛毗。  
金镜悬千古，彤云起四维。盛行唐典法，再睹舜雍熙。  
祝寿乾文动，郊天太一随。煌煌还宿卫，亹亹叶声诗。  
饮醴和甘雨，非烟绕御帷。银轮随宝马，玉沼见金龟。  
杳杳闻韵濩，重重降抚绥。魏徵须却出，葛亮更何之。  
简约逾前古，升平美不疑。触邪羊唅唅，鼓腹叟嘻嘻。  
迈五方云大，超三始见奇。锦霞连紫极，仙鸟下峨眉。  
谢傅还为傅，周师又作师。纳隍为永任，从谏契无为。  
子子寰瀛主，孙孙日月旗。寿春嗟寿域，万国尽虔祈。  
捧日三车子，恭思八彩眉。愿将七万岁，匍匐拜瑶墀。  
  
卷833_2  【送僧之安南】贯休  
安南千万里，师去趣何长。鬓有炎州雪，心为异国香。  
退牙山象恶，过海布帆荒。早作归吴计，无忘父母乡。  
  
卷833_3  【送僧归剡山】贯休  
远逃为乱处，寺与石城连。木落归山路，人初刈剡田。  
荒林猴咬栗，战地鬼多年。好去楞伽子，精修莫偶然。  
  
卷833_4  【送僧入幽州】贯休  
高士高无敌，腾腾话入燕。无人知尔意，向我道非禅。  
栗径穿蕃冢，狼声隔远烟。槃山多道侣，应未有归年。  
  
卷833_5  【送僧游五台】贯休  
羡师游五顶，乞食值年丰。去去谁为侣，栖栖力已充。  
浊河高岸拆，衰草古城空。必到华严寺，凭师问辨公。  
  
卷833_6  【送僧入五泄】贯休  
五泄江山寺，禅林境最奇。九年吃菜粥，此事少人知。  
山响僧担谷，林香豹乳儿。伊余头已白，不去更何之。  
  
卷833_7  【题令宣和尚院】贯休  
轩窗领岚翠，师得世情忘。惟爱谈诸祖，曾经宿大荒。  
泉声淹卧榻，云片犯炉香。寄语题门者，看经在上方。  
  
卷833_8  【寄四明闾丘道士二首】贯休  
淮海兵荒日，分飞直至今。担诸子出，却入四明深。  
衣必编仙草，僧应共栗林。秋风溪上路，应得一相寻。  
三千功未了，大道本无程。好共禅师好，常将药犬行。  
石门红藓剥，柘坞白云生。莫认无名是，无名已是名。  
  
卷833_9  【经士马中作】贯休  
偷儿成大寇，处处起烟尘。黄叶满空宅，青山见俗人。  
妖星芒刺越，鬼哭势连秦。惆怅还惆怅，茫茫江海滨。  
  
卷833_10  【士马后见赤松舒道士】贯休  
满眼尽疮痍，相逢相对悲。乱阶犹未已，一柱若为支。  
堰茗蒸红枣，看花似好时。不知今日后，吾道竟何之。  
  
卷833_11  【题方公院寄夏侯明府】贯休  
银地有馀光，方公道益芳。谁分修藏力，顶有剃头霜。  
经勘松风燥，檐垂坞茗香。终须结西社，此县似柴桑。  
  
卷833_12  【与刘象正字】贯休  
独居三岛上，花竹映柴关。道广群仙惜，名成万事闲。  
病多唯纵酒，静极不思山。唯有逍遥子，时时自往还。  
  
卷833_13  【怀智体道人】贯休  
栖碧思吾友，庭莺百啭时。唯应一处住，方得不相思。  
云水淹门阃，春雷在树枝。平生无限事，不独白云知。  
  
卷833_14  【赠晦公禅人】贯休  
流阳为役者，相访叶纷纷。有句虽如我，无心未似君。  
构林青及竹，茆屋暖于云。何日相将去，千山麋鹿群。  
  
卷833_15  【寄静林别墅胡进士兄弟】贯休  
见说山居好，书楼被翠侵。烧熛汀岛境，月色弟兄吟。  
犬吠黄椑落，牛归红树深。仍闻多白菌，应许一相寻。  
  
卷833_16  【怀赤松故舒道士】贯休  
可惜复可惜，如今何所之。信来堪大恸，余复用生为。  
乱世今交斗，玄宫玉柱隳。春风五陵道，回首不胜悲。  
  
卷833_17  【偶作】贯休  
无端为五字，字字鬓星星。只觉人情薄，空馀鹤眼青。  
砌莎藏坠果，窗雪浸残经。只有归山计，茫茫何所营。  
  
卷833_18  【春日许征君见访】贯休  
龙钟多病后，日望遇升平。远念穿嵩雪，前林啭早莺。  
厨香烹瓠叶，道友扣门声。还似青溪上，微吟踏叶行。  
  
卷833_19  【经先主庙作】贯休  
古庙积烟萝，威灵及物多。因知曹孟德，争奈此公何。  
树古雷痕剥，碑荒篆画讹。今朝冥祷祝，只望息干戈。  
  
卷833_20  【寄中条道者】贯休  
柏梯杉影里，头白药山孙。今古管不得，是非争肯论。  
虎须悬瀑滴，禅衲带苔痕。常恨龙钟也，无因接话言。  
  
卷833_21  【夏日晚望】贯休  
登临聊一望，不觉意恞然。陶侃寒溪寺，如今何处边。  
汀沙生旱雾，山火照平川。终事东归去，干戈满许田。  
  
卷833_22  【送僧归山】贯休  
眼青禅帔赤，气岸出尘埃。霞外终须去，人间作么来。  
崖香泉吐乳，坞燥烧□雷。他日终相觅，山门何处开。  
  
卷833_23  【览皎然《渠南乡集》】贯休  
学力不相敌，清还仿佛同。高于宝月月，谁得射雕弓。  
至鉴封姚监，良工遇鲁公。如斯深可羡，千古共清风。  
  
卷833_24  【览姚合《极玄集》】贯休  
至览如日月，今时即古时。发如边草白，谁念射声□。  
好鸟挨花落，清风出院迟。音郭有道，始为一吟之。  
  
卷833_25  【大驾西幸秋日闻雷】贯休  
军书日日催，处处起尘埃。黎庶何由泰，銮舆早晚回。  
夏租方减食，秋日更闻雷。莫道苍苍意，苍苍眼甚开。  
  
卷833_26  【诗】贯休  
经天纬地物，动必计仙才。几处觅不得，有时还自来。  
真风含素发，秋色入灵台。吟向霜蟾下，终须神鬼哀。  
  
卷833_27  【秋末江上望】贯休  
莽莽古江滨，纷纷坠叶频。烟霞谁是主，丘陇自伤神。  
吞并宁唯汉，凄凉莫问陈。尽随流水去，寂莫野花春。  
  
卷833_28  【乞食僧】贯休  
擎钵貌清羸，天寒出寺迟。朱门当大路，风雪立多时。  
似月心常净，如麻事不知。行人莫轻诮，古佛尽如斯。  
  
卷833_29  【寒望九峰作】贯休  
九朵碧芙蕖，王维图未图。层层皆有瀑，一一合吾居。  
雨歇如争出，霜严不例枯。世犹多事在，为尔久踌躇。  
  
卷833_30  【蓟北寒月作】贯休  
蓟门寒到骨，战碛雁相悲。屋不胜雪，严风欲断髭。  
清吟得冷句，远念失佳期。寂寞谁相问，迢迢天一涯。  
  
卷833_31  【新猿】贯休  
寻常看不见，花落树多苔。忽向高枝发，又从何处来。  
风清声更揭，月苦意弥哀。多少求名者，年年被尔催。  
  
卷833_32  【怀南岳隐士二首（一作赠隐者）】贯休  
千峰映碧湘，真隐此中藏。饼不煮石吃，眉应似发长。  
风榸支酒瓮，鹤虱落琴床。虽斅忘机者，斯人尚未忘。  
见说祝融峰，擎天势似腾。藏千寻瀑布，出十八高僧。  
古路无人迹，新霞出石棱。终期将尔叟，一一月中登。  
  
卷833_33  【追忆冯少常】贯休  
盛德方清贵，旋闻逐逝波。令人翻不会，积善合如何。  
直道登朝晚，分忧及物多。至今新定郡，犹咏袴襦歌。  
  
卷833_34  【闻闵廷言周琏下第】贯休  
前榜年年见，高名日日闻。常因不平事，便欲见吾君。  
兄弟居清岛，园林生白云。相思空怅望，庭叶赤纷纷。  
  
卷833_35  【寄景地判官】贯休  
渚宫江上别，倏忽十馀年。举世唯攻说，多君即不然。  
浦珠为履重，园柳助诗玄。勉力酬知己，昌朝正急贤。  
  
卷833_36  【读贾区、贾岛集】贯休  
区终不下岛，岛亦不多区。冷格俱无敌，贫根亦似愚。  
青云终叹命，白阁久围炉。今日成名者，还堪为尔吁。  
  
卷833_37  【送衲僧之江西】贯休  
索索复索索，无凭却有凭。过溪遭恶雨，乞食得干菱。  
只有山相伴，终无事可仍。如逢梅岭旦，向道只宁馨。  
  
卷833_38  【故林偶作】贯休  
朗吟无一事，孤坐瀔江濆。媚世非吾道，良图有白云。  
蠹鱼开卷落，啄木隔花闻。唯寄壶中客，金丹许共分。  
  
卷833_39  【寄栖白大师二首】贯休  
流浪江湖久，攀缘岁月阑。高名当世重，好句逼人寒。  
月苦蝉声嗄，钟清柿叶干。龙钟千万里，拟欲访师难。  
苍苍龙阙晚，九陌杂香尘。方外无他事，僧中有近臣。  
青门玉露滴，紫阁锦霞新。莫话三峰去，浇风正荡淳。  
  
卷833_40  【送人之渤海】贯休  
国之东北角，有国每朝天。海力浸不尽，夷风常宛然。  
山藏罗刹宅，水杂巨鳌涎。好去吴乡子，归来莫隔年。  
  
卷833_41  【寄李道士】贯休  
常见高人说，犹来不偶然。致身同槁木，话道出忘诠。  
长啸仙钟外，眠楂海月边。倘修阴姹姹，一望寄余焉。  
  
卷833_42  【秋送夏郢归钱塘】贯休  
归客指吴国，风帆几日程。新诗陶雪字，玄发有霜茎。  
微月生沧海，残涛傍石城。从兹江岛意，应续子陵名。  
  
卷833_43  【送僧归翠微】贯休  
只衲一个衲，翠微归旧岑。不知何岁月，即得到师心。  
径绕千峰细，庵开乱木深。倘然云外老，他日亦相寻。  
  
卷833_44  【经友生坟】贯休  
多君坟在此，令我过悲凉。可惜为人好，刚须被数将。  
白云从冢出，秋草为谁荒。不觉频回首，西风满白杨。  
  
卷833_45  【怀洛下卢缙云】贯休  
一减三张价，幽居少室前。岂应贫似我，不得信经年。  
木落多诗藁，山枯见墨烟。何时深夜坐，共话草堂禅。  
  
卷833_46  【送李铏赴举】贯休  
诗业务经纶，新皆意外新。因知登第榜，不著不平人。  
句得孤舟月，心飞九陌尘。明年相贺日，应到曲江滨。  
  
卷833_47  【宝禅师见访】贯休  
山兄心似我，岸谷亦难交。不见还相忆，来唯添寂寥。  
茶烟粘衲叶，云水透蘅茆。因话流年事，斯须不可抛。  
  
卷833_48  【观棋】贯休  
逸格格难及，半先相遇稀。落花方满地，一局到斜晖。  
褚胤死不死，将军飞已飞。今朝惭一行，无以造玄微。  
  
卷833_49  【题一上人经阁】贯休  
鸟外何须去，衣如藓亦从。但能无一事，即是住孤峰。  
雨歇云埋阁，月明霜洒松。师心多似我，所以访师重。  
  
卷833_50  【和毛学士舍人早春】贯休  
陋巷冬将尽，东风细杂篮。解牵窗梦远，先是涧梅谙。  
茶癖金铛快，松香玉露含。书斋山帚撅，盘馔药花甘。  
雅得琴中妙，常挪脸似酣。雪消闻苦蛰，气候似宜蚕。  
密勿须清甲，朝归绕碧潭。丹心空拱北，新作继周南。  
竹杖无斑点，纱巾不著簪。大朝名益重，后进力皆覃。  
至理虽亡一，臣时亦说三。不知门下客，谁上晏婴骖。  

## 全唐诗(下)　卷八百三十四

卷834_1  【寿春进祝圣七首　千载降祥】贯休  
九天宫上圣，降世共昭回。万汇须亭毓，群仙送下来。  
承乾当否极，庶事尽康哉。只有羲轩比，其馀不可陪。  
  
卷834_2  【寿春进祝圣七首　文有武备】贯休  
武宿与文星，常如掌上擎。孙吴机不动，周邵事多行。  
旰食炉烟细，宵衣隙月明。还闻夔进曲，吹出泰阶平。  
  
卷834_3  【寿春进祝圣七首　从谏如流】贯休  
及溜龙鳞动，君臣道义深。万年轩后镜，一片汉高心。  
北狄皆输款，南夷尽贡琛。从兹千万岁，枝叶玉森森。  
  
卷834_4  【寿春进祝圣七首　搜扬草泽】贯休  
俟时兼待价，垂棘出尘埃。仄席三旌切，移山万里来。  
烟霞衣上落，阊阖雪中开。寿酒今朝进，无非出世才。  
  
卷834_5  【寿春进祝圣七首　守在四夷】贯休  
天将兴大蜀，有道遂君临。四塞同诸子，三边共一心。  
闍婆香似雪，回鹘马如林。曾读前皇传，巍巍冠古今。  
  
卷834_6  【寿春进祝圣七首　大兴三教】贯休  
曈曈悬佛日，天俣动云韶。缝掖诸生集，麟洲羽客朝。  
非烟生玉砌，御柳吐金条。击壤翁知否，吾皇即帝尧。  
  
卷834_7  【寿春进祝圣七首　山呼万岁】贯休  
声教无为日，山呼万岁声。隆隆如谷响，合合似雷鸣。  
翠拔为天柱，根盘倚凤城。恭唯千万岁，岁岁致升平。  
  
卷834_8  【早秋夜坐】贯休  
微凉砧满城，林下石床平。发岂无端白，诗须出世清。  
邻僧同树影，砌月浸蛩声。独自更深坐，无人知此情。  
  
卷834_9  【早起】贯休  
夜坐还早起，寂寥多病身。神清寻梦在，香极觉花新。  
树露繁于雨，溪云动似人。又知何处客，轧轧转征轮。  
  
卷834_10  【秋晚野步】贯休  
闲步不觉远，萧萧木落初。诗情抛阃阈，江影动襟裾。  
阁北鸿行出，霞西雨脚疏。金峰秋更好，乞取又何如。  
  
卷834_11  【晚望】贯休  
旷望危桥上，微吟落照前。烟霞浓浸海，川岳阔连天。  
白鸟格不俗，孤云态可怜。终期将尔辈，归去旧江边。  
  
卷834_12  【寄翰林陆学士】贯休  
颜冉商参甲，鸾凰密勿才。帘垂仙鸟下，吟次圣人来。  
宝辇千官捧，宫花九色开。何时重一见，为我话蓬莱。  
  
卷834_13  【赠造微禅师院】贯休  
薝卜气雍雍，门深圣泽重。七丝奔小蟹，五字逼雕龙。  
药转红金鼎，茶开紫阁封。圭峰争去得，卿相日憧憧。  
  
卷834_14  【南海晚望】贯休  
海上聊一望，舶帆天际飞。狂蛮莫挂甲，圣主正垂衣。  
风恶巨鱼出，山昏群獠归。无人知此意，吟到月腾辉。  
  
卷834_15  【寄庐山大愿和尚】贯休  
石上桂成丛，师庵在桂中。皆云习凿齿，未可扣真风。  
雪洗香炉碧，霞藏瀑布红。何时甘露偈，一寄剡山东。  
  
卷834_16  【怀薛尚书兼呈东阳王使君】贯休  
得力未得力，高吟夏又残。二毛非自出，万事到诗难。  
蝉见木叶落，雷将雨气寒。何妨槌琢后，更献至公看。  
  
卷834_17  【上冯使君水晶数珠】贯休  
泠泠瀑滴清，贯串有规程。将讽观空偈，全胜照乘明。  
龙神多共惜，金玉比终轻。愿在玄晖手，常资物外情。  
  
卷834_18  【送明觉大师兼寄郑山人】贯休  
去去楞伽子，春深道路长。鸟啼青嶂险，花落紫衣香。  
此去非馀事，还归内道场。凭师将老倒，一向说荥阳。  
  
卷834_19  【庐山寻灵纪不遇】贯休  
久别稀相见，深山道益孤。叶全离大朴，君尚在新吴。  
钟嗄声飘驿，山顽气喷湖。留诗如和得，一望寄前途。  
  
卷834_20  【题曹溪祖师堂】贯休  
皎洁曹溪月，嵯峨七宝林。空传智药记，岂见祖禅心。  
信衣非苎麻，白云无知音。大哉双峰溪，万古青沈沈。  
  
卷834_21  【怀匡山道侣】贯休  
常忆将吾友，穿云过瀑西。有碑皆读彻，无处不相携。  
柽桂株株湿，猿猱个个啼。等闲成远别，窗月又如珪。  
  
卷834_22  【怀卢延让（时延让新及第）】贯休  
冥搜忍饥冻，嗟尔不能休。几叹不得力，到头还白头。  
姓名归紫府，妻子在沧洲。又是蝉声也，如今何处游。  
  
卷834_23  【春晚访镜湖方干】贯休  
幽居湖北滨，相访值残春。路远诸峰雨，时多擉鳖人。  
蒸花初酿酒，渔艇劣容身。莫讶频来此，伊余亦隐沦。  
  
卷834_24  【秋过相思寺】贯休  
见说相思寺，今来似有期。瘴乡终有出，天意固难欺。  
昼雨先花岛，秋云挂戍旗。故人多在蜀，不去更何之。  

## 全唐诗(下)　卷八百三十五

卷835_1  【蜀王入大慈寺听讲（天复三年作）】贯休  
玉节金珂响似雷，水晶宫殿步裴回。只缘支遁谈经妙，  
所以许询都讲来。帝释镜中遥仰止，魔军殿上动崔巍。  
千重香拥龙鳞立，五种风生锦绣开。宽似大溟生日月，  
秀如四岳出尘埃。一条紫气随高步，九色仙花落古台。  
谢太傅须同八凯，姚梁公可并三台。登楼喜色禾将熟，  
望国诚明首不回。驾驭英雄如赤子，雌黄贤哲贡琼瑰。  
六条消息心常苦，一剑晶荧敌尽摧。木铎声中天降福，  
景星光里地无灾。百千民拥听经座，始见重天社稷才。  
  
卷835_2  【蜀王登福感寺塔三首】贯休  
天资忠孝佐金轮，香火空王有宿因。此世喜登金骨塔，  
前生应是育王身。封疆岁暮笙歌合，襦袴正初锦绣新。  
释子沾恩无以报，只擎章句贡平津。  
似圣悲增道不穷，忧民忧国契尧聪。两髯有雪丹霄外，  
万里无尘一望中。南照微明连莽苍，峨嵋拥秀接崆峒。  
林僧岁月知何幸，还似支公见谢公。  
步步层层孰可陪，相轮边日照三台。喜欢烝庶皆相逐，  
惆怅銮舆尚未回。金铎撼风天乐近，仙花含露瑞烟开。  
一年一度常如此，愿见文翁百度来。  
  
卷835_3  【少监三首】贯休  
器琢仙珪美有馀，席珍国宝比难如。衔花乳燕看调瑟，  
衣锦佳人侍读书。荀氏门风龙变化，谢家庭树玉扶疏。  
即期寰海隆平日，归佐吾皇侍玉除。  
益友相随益自强，趋庭问礼日昭彰。袍新宫锦千人目，  
马骏桃花一巷香。偏爱曾颜终必及，或如韩白亦无妨。  
八龙三虎森如也，万古千秋瑞圣唐。  
具体而微太少年，凤毛五色带非烟。倚天长剑看无敌，  
绕树号猿已应弦。接士开襟清圣熟，分题得句落花前。  
即应出将传家法，圣泽恩波浩浩然。  
  
卷835_4  【再到钟陵作】贯休  
六七年来到豫章，旧游知己半凋伤。春风还有花千树，  
往事都如梦一场。无限丘墟侵郭路，几多台榭浸湖光。  
只应唯有西山色，依旧崔巍上寺墙。  
  
卷835_5  【经弟妹坟】贯休  
泪不曾垂此日垂，山前弟妹冢离离。年长于吾未得力，  
家贫抛尔去多时。鸿冲□□霜中断，蕙杂黄蒿冢上衰。  
恩爱苦情抛未得，不堪回首步迟迟。  
  
卷835_6  【到蜀与郑中丞相遇】贯休  
深隐犹为未死灰，远寻知己遇三台。如何麋鹿群中出，  
又见鹓鸾天上来。剑阁霞粘残雪在，锦江香甚百花开。  
谩期王谢来相访，不是支公出世才。  
  
卷835_7  【别冯使君】贯休  
瓦砾文章岂有媒，两三年只在金台。本师头白须归去，  
太守门清愿再来。皓皓玉霜孤雁远，萧萧松岛片帆开。  
从兹林下终无事，唯只焚香祝上台。  
  
卷835_8  【上新定宋使君】贯休  
禅坐吟行谁与同，杉松共在寂寥中。碧云诗里终难到，  
白藕花经讲始终。水叠山层擎草疏，砧清月苦立霜风。  
十年勤苦今酬了，得句桐江识谢公。  
  
卷835_9  【和李判官见新榜为兄下第】贯休  
失意荆枝滴泪频，陟冈何翅不知春。心中岐路平如砥，  
天上文章妙入神。休说宋风回鹢首，即看雷火燎龙鳞。  
从兹相次红霞里，留取方书与世人。  
  
卷835_10  【送罗邺赴许昌辟】贯休  
方得论心又别离，黯然江上步迟迟。不堪回首崎岖路，  
正是寒风皴错时。美似郄超终有日，去依刘表更何疑。  
前程不少南飞雁，聊寄新诗慰所思。  
  
卷835_11  【酬韦相公见寄】贯休  
盐梅金鼎美调和，诗寄空林问讯多。秦客弈棋抛已久，  
楞严禅髓更无过。万般如幻希先觉，一丈临山且奈何。  
空讽平津好珠玉，不知更得及门么。  
  
卷835_12  【酬张相公见寄】贯休  
周郎怀抱好知音，常爱山僧物外心。闭户不知芳草歇，  
无能唯拟住山深。感通未合三生石，骚雅欢擎九转金。  
但似前朝萧与蒋，老僧风雪亦相寻。  
  
卷835_13  【酬王相公见赠】贯休  
孤拙将来岂偶然，不能为漏滴青莲。一从麟笔题墙后，  
常只冥心古像前。九德陶熔空有迹，六窗清净始通禅。  
今朝幸捧琼瑶赠，始见玄中更有玄。  
  
卷835_14  【酬周相公见赠】贯休  
三界无家是出家，岂宜拊凤睹新麻。幸生白发逢今圣，  
曾梦青莲映玉沙。境陟名山烹锦水，睡忘东白洞平茶。  
喜擎绣段攀金鼎，谢脁馀霞始是霞。  
  
卷835_15  【道情偈三首】贯休  
崆峒老人专一一，黄梅真叟却无无。  
独坐松根石头上，四溟无限月轮孤。  
非色非空非不空，空中真色不玲珑。  
可怜卢大担柴者，拾得骊珠橐籥中。  
优钵罗花万劫春，频犁田地绝纤尘。  
道吾道者相招好，不是香林采叶人。  
  
卷835_16  【马上作】贯休  
柳岸花堤夕照红，风清襟袖辔璁珑。  
行人莫讶频回首，家在凝岚一点中。  
  
卷835_17  【道中逢乞食老僧】贯休  
赤棕榈笠眉毫垂，拄楖栗杖行迟迟。  
时人只施盂中饭，心似白莲那得知。  
  
卷835_18  【秋末寄武昌一公】贯休  
见说武昌江上住，柏枯槐朽战时风。  
知师诗癖难医也，霜洒芦花明月中。  
  
卷835_19  【陋巷】贯休  
坠叶如花欲满沟，破篱荒井一蝉幽。  
亦知希骥无希者，作么令人强转头。  
  
卷835_20  【终南僧】贯休  
声利掀天竟不闻，草衣木食度朝昏。  
遥思山雪深一丈，时有仙人来打门。  
  
卷835_21  【听僧弹琴】贯休  
家近吴王古战城，海风终日打墙声。  
今朝乡思浑堆积，琴上闻师大蟹行。  
  
卷835_22  【渔者】贯休  
风恶波狂身似闲，满头霜雪背青山。  
相逢略问家何在，回指芦花满舍间。  
  
卷835_23  【大蜀皇帝潜龙日述圣德诗五首】贯休  
岳渎殊祥日月精，入尧金镜佐休明。衣严黼黻皇恩重，  
剑折芙蓉紫气横。玉甃金汤山岳峻，花藏台榭管弦清。  
已闻图上凌烟阁，宠渥穹窿玉不名。  
扶持社稷似齐桓，百万雄师贵可观。神智发中真莫测，  
贡输天下学应难，风清鼙角□□□，□肃神龙草木寒。  
堪羡蜀民恒有福，太平时节一般般。  
珠履三千侍玉除，宫花飘锦早莺初。虽然周孔心相似，  
其奈龚黄政不如。浩浩歌谣闻禁掖，重重襦袴满樵渔。  
若论朝野艰难日，第一之功美有馀。  
紫髯青眼代天才，韩白孙吴稍可陪。只见赤心尧日下，  
岂知真气梵天来。听经瑞雪时时落，登塔天花步步开。  
尽祝庄椿同寿考，人间岁月岂能催。  
丈夫勋业正乾坤，麟凤龟龙尽在门。西伯最怜耕让畔，  
曹参空爱酒盈樽。心慈为受金仙嘱，发白缘酬玉砌恩。  
从此于门转高大，可怜子子与孙孙。  
  
卷835_24  【陈情献蜀皇帝】贯休  
河北江东处处灾，唯闻全蜀勿尘埃。一瓶一钵垂垂老，  
千水千山得得来，奈菀幽栖多胜景，巴歈陈贡愧非才。  
自惭林薮龙钟者，亦得亲登郭隗台。  
  
卷835_25  【寿春节进大蜀皇帝五首】贯休  
上玄大帝降坤维，箕尾为臣副圣期。岂比赤光盈室日，  
全同白象下天时。文经武纬包三古，日角龙颜遏四夷。  
今日降神天上会，愿将天福比须弥。  
异香滴露降纷纷，紫电环枢照禁门。先冠百王临亿兆，  
后称十号震乾坤。羲轩之道方为道，草木沾恩始是恩。  
今以謏才歌睿德，犹如饮海妙难论。  
茂祉遐宣胜事并，薰风微入舜弦清。四洲不必归王化，  
一统那能计圣情。合合鼓钟膏雨滴，峨峨宫阙瑞烟横。  
西逾昆岳东连海，谁不梯山贺圣明。  
远人玉帛尽来归，及物天慈物物肥。春力遍时皆甲拆，  
王言闻者尽光辉。家家锦绣香醪熟，处处笙歌乳燕飞。  
为报蜀皇勤祷祝，圣明天子古今稀。  
积劫修来似炼金，为皇为帝万灵钦。能当浊世为清世，  
始见君心是佛心。九野黎民耕浩浩，百蛮朝骑日駸駸。  
今朝献寿将何比，愿似庄椿一万寻。  
  
卷835_26  【对雪寄新定冯使君二首】贯休  
仙掌空思归未能，焚香冥目对残灯。岂知瑞雪千山合，  
空觉春寒半夜增。翳月素云埋粉堞，堆巢孤鹤下金绳。  
因思太守忧民切，吟对琼枝喜不胜。  
政化由来通上灵，丰年祥瑞满窗明。气严坐久灯凝焰，  
片大更深屋作声。飘掩烟霞何处去，欹斜杉竹向帘倾。  
雪林中客虽无事，还有新诗半夜成。  
  
卷835_27  【送刘相公朝觐二首】贯休  
九苞仙瑞曜垂衣，一品高标百辟师。魏相十思常自切，  
曹溪一句几生知。久交玉帐虽难别，须佐金轮去已迟。  
唯杜荆州最惆怅，柳门回首落花时。  
急征只是再登庸，生意人心万国同。燮理久征殷傅说，  
谭真欲过李玄通。程穿岘首春光老，马速商於曙色红。  
从此龙颜又应瘦，寰瀛俱荷代天功。  
  
卷835_28  【避寇游成福山院】贯休  
成福僧留不拟归，猕猴菌嫩豆苗肌。那堪蚕月偏多雨，  
况复衢城未解围。翠拥槿篱泉乱入，云开花岛雉双飞。  
堪嗟大似悠悠者，只向诗中话息机。  
  
卷835_29  【别李常侍】贯休  
楚水和烟海浪通，又擎杯锡去山东。道情虽拟攀孤鹤，  
诗业那堪至远公。梦入深云香雨滴，吟搜残雪石林空。  
朱门再到知何日，一片征帆万里风。  
  
卷835_30  【送郑阁赴闽辟】贯休  
便便书腹德无邻，健笔从知又入闽。鹦鹉才须归紫禁，  
真珠履不称清贫。武夷山夹仙霞薄，螺女潭通海树春。  
从此应多好消息，莫忘江上一闲人。  
  
卷835_31  【寄信州张使君】贯休  
水坛柽殿地含烟，领鹤行吟积翠间。数阁凉飔终日去，  
满怀明月上方还。时来自有鹓鸾识，道在从如草木闲。  
唯羡灵溪贤太守，一麾清坐似深山。  
  
卷835_32  【春末寄周琏】贯休  
暮角含风雨气曛，寂寥莓翠上衣巾。道情不向莺花薄，  
诗意自如天地春。梦入乱峰仍履雪，吟看芳草只思人。  
手中孤桂月中在，来听泉声莫厌频。  
  
卷835_33  【读《吴越春秋》】贯休  
犹来吴越尽须惭，背德违盟又信谗。宰嚭一言终杀伍，  
大夫七事只须三。功成献寿歌飘雪，谁爱扁舟水似蓝。  
今日雄图又何在，野花香径鸟喃喃。  
  
卷835_34  【春游灵泉寺】贯休  
水蹴危梁翠拥沙，钟声微径入深花。嘴红涧鸟啼芳草，  
头白山僧自扞茶。松色摧残遭贼火，水声幽咽落人家。  
因寻古迹空惆怅，满袖香风白日斜。  
  
卷835_35  【归东阳临岐上杜使君七首】贯休  
小谢清高大谢才，圣君令泰此方来。  
一从到后常无事，铃阁公庭满绿苔。  
红锦帐中歌白雪，乌皮几畔抚青英。  
不知何物为心地，赛却澄江彻底清。  
谁报田中有黑虫，一家斋戒减仙容。  
分忧若也皆如此，天下家家有剩舂。  
忧民心切出冲炎，禾稼如云喜气兼。  
林下闲人亦何幸，也随旌旆到银尖。  
方恐狱中桃树出，忽闻枯木却生烟。  
褚祥为郡曾如此，却恐当时是偶然。  
枯骨纵横遍水湄，尽收为冢碧参差。  
分明为报精灵辈，好送旌旗到凤池。  
舍鲁依刘一片云，好风吹去远纤尘。  
犹期明月清风夜，来作西园第八人。  

## 全唐诗(下)　卷八百三十六

卷836_1  【春】贯休  
自来自去动洪炉，无象无私无处无。回雁不多消气力，  
染花应最费工夫。溟濛便恨豪家惜，浓暖深为政笔驱。  
莫讶相逢只添睡，伊余心不在荣枯。  
  
卷836_2  【闻迎真身】贯休  
四海无波八表臣，恭闻今岁礼真身。七重锁未开金钥，  
五色光先入紫宸。丹凤楼台飘瑞雪，岐阳草木亚香尘。  
可怜优钵罗花树，三十年来一度春。  
  
卷836_3  【灞陵战叟】贯休  
剑刓秋水鬓梳霜，回首胡天与恨长。官竟不封右校尉，  
斗曾生挟左贤王。寻班超传空垂泪，读李陵书更断肠。  
今日灞陵陵畔见，春风花雾共茫茫。  
  
卷836_4  【遇道者】贯休  
鹤骨松筋风貌殊，不言名姓绝荣枯。寻常藜杖九衢里，  
莫是商山一皓无。身带烟霞游汗漫，药兼神鬼在葫芦。  
只应张果支公辈，时复相逢醉海隅。  
  
卷836_5  【赠钟陵陈处士】贯休  
否极方生社稷才，唯谭帝道鄙梯媒。高吟千首精怪动，  
长啸一声天地开。湖上独居多草木，山前频醉过风雷。  
吾皇仄席求贤久，莫待征书两度来。  
  
卷836_6  【怀邻叟】贯休  
常思东溪庞眉翁，是非不解两颊红。桔槔打水声嘎嘎，  
紫芋白薤肥濛濛。鸥鸭静游深竹里，儿孙多在好花中。  
千门万户皆车马，谁爱如斯太古风。  
  
卷836_7  【赠轩辕先生】贯休  
曾亲文景上金銮，语共容城语一般。久向红霞居不出，  
若非清世见应难。满炉药熟分仙尽，几局棋终看海干。  
略问先生真甲子，只言弟子是刘安。  
  
卷836_8  【偶作因怀山中道侣】贯休  
是是非非竟不真，桃花流水送青春。姓刘姓项今何在，  
争利争名愁杀人。必竟输他常寂默，只应赢得苦沈沦。  
深云道者相思否，归去来兮湘水滨。  
  
卷836_9  【送新罗人及第归】贯休  
捧桂香和紫禁烟，远乡程彻巨鳌边。莫言挂席飞连夜，  
见说无风即数年。衣上日光真是火，岛旁鱼骨大于船。  
到乡必遇来王使，与作唐书寄一篇。  
  
卷836_10  【送新罗衲僧】贯休  
扶桑枝西真气奇，古人呼为师子儿。六环金锡轻摆撼，  
万仞雪峤空参差。枕上已无乡国梦，囊中犹挈石头碑。  
多惭不便随高步，正是风清无事时。  
  
卷836_11  【春晚桐江上闲望作】贯休  
江上车声落日催，纷纷扰扰起红埃。更无人望青山立，  
空有帆冲夜色来。沙鸟似云钟外去，汀花如火雨中开。  
可怜潇洒鸱夷子，散发扁舟去不回。  
  
卷836_12  【商山道者】贯休  
五千言外得玄音，石屋寒栖隔雪林。多傍松风梳绿发，  
只烧崖药点黄金。澄潭龙气来萦砌，月冷星精下听琴。  
曾梦先生非此处，碧桃溪上紫烟深。  
  
卷836_13  【闻许棠及第因寄桂雍】贯休  
时清道合出尘埃，清苦为诗不仗媒。今日桂枝平折得，  
几年春色并将来。势扶九万风初极，名到三山花正开。  
更有平人居蛰屋，还应为作一声雷。  
  
卷836_14  【瀔江秋居作】贯休  
无事相关性自摅，庭前拾叶等闲书。青山万里竟不足，  
好竹数竿凉有馀。近看老经加澹泊，欲归少室复何如。  
面前小沼清如镜，终养琴高赤鲤鱼。  
  
卷836_15  【上缙云段使君】贯休  
清畏人知人尽知，缙云三载得宣尼。活民刀尺虽无象，  
出世文章岂有师。术气芝香粘瓮榼，云痕翠点满旌旗。  
今朝暂到金台上，颇觉心如太古时。  
  
卷836_16  【春末兰溪道中作】贯休  
山花零落红与绯，汀烟濛茸江水肥。担犁锄细雨歇，  
路入桑柘斜阳微。深喜东州云寇去，不知西狩几时归。  
清平时节何时是，转觉人心与道违。  
  
卷836_17  【野居偶作】贯休  
高淡清虚即是家，何须须占好烟霞。无心于道道自得，  
有意向人人转赊。风触好花文锦落，砌横流水玉琴斜。  
但令如此还如此，谁羡前程未可涯。  
  
卷836_18  【再游东林寺作五首】贯休  
台殿参差耸瑞烟，桂花飘雪水潺潺。  
莫疑远去无消息，七万馀年始半年。  
桓玄旧辇残云湿，耶舍孤坟落照迟。  
有个山僧倚松睡，恐人来取白猿儿。  
玉像珠龛香阵横，锦霞多傍石墙生。  
辟蛇行者今何在，花里唯闻鸠鸟声。  
爱陶长官醉兀兀，送陆道士行迟迟。  
买酒过溪皆破戒，斯何人斯师如斯。  
白薝卜花露滴滴，红苾刍草香濛濛。  
田地更无尘一点，是何人合住其中。  
  
卷836_19  【题兰江言上人院二首】贯休  
一生只著一麻衣，道业还欺习彦威。  
手把新诗说山梦，石桥天柱雪霏霏。  
只是危吟坐翠层，门前岐路自崩腾。  
青云名士时相访，茶煮西峰瀑布冰。  
  
卷836_20  【中秋十五夜月】贯休  
噀雪喷霜满碧虚，王孙公子玩相呼。从来天匠为轮足，  
自是人心此夜馀。静入万家危露滴，清埋众象叫鸿孤。  
坐来惟觉情无极，何况三湘与五湖。  
  
卷836_21  【鹭鸶有怀（前东阳王慥使君养一鹭鸶名瑶花）】贯休  
粉魄霜华为尔枯，鸳鸯相伴更堪图。爱来沙岛遗银屋，  
终作金笼养雪雏。栖宿必多清濑梦，品流还次白猿徒。  
今朝不觉频回首，曾伴瑶花近玉壶。  
  
卷836_22  【东阳罹乱后怀王慥使君五首】贯休  
昨来只对汉诸侯，胜事消磨不自由。裂地鼓鼙军□急，  
连天烽火阵云秋。砍毛淬剑虽无数，歃血为盟不到头。  
谁为今朝奉明主，使君司户在隋州。  
只报精兵过大河，东西南北杀人多。可怜白日浑如此，  
来似蝗虫争奈何。天意岂应容版乱，人心都改太凋讹。  
不胜惆怅还惆怅，一曲东风月胯歌。  
为郡无如王使君，一家清冷似云根。货财不入崔洪口，  
俎豆尝闻夫子言。须发坐成三载雪，黎氓空负二天恩。  
不堪西望西风起，纵火昆仑谁为论。  
魄慑魂飞骨亦销，此魂此魄亦难招。黄金白玉家家尽，  
绣闼雕甍处处烧。惊动乾坤常黯惨，深藏山岳亦倾摇。  
恭闻国有英雄将，拟把何心答圣朝。  
不是龚黄覆育才，即须清苦远尘埃。无人与奏吾皇去，  
致乱唯因酷吏来。刳剥生灵为事业，巧通豪谮作梯媒。  
令人转忆王夫子，一片真风去不回。  
  
卷836_23  【秋夜怀嵩少因寄洛中旧知】贯休  
炉爇旃檀不称贫，霏霏玉露湿禅巾。紫金地上三更月，  
红藕香中一病身。少室少年偏入梦，多时多事去无因。  
如今憔悴头成雪，空想嵯峨羡故人。  
  
卷836_24  【避地毗陵，寒月上孙徽使君兼寄东阳王使君三首】贯休  
一到毗陵心更劳，冷吟闲步拥云袍。岂缘思妙尘埃少，  
自是风清物态高。野色疏黄连楚甸，故山奇碧隔河桥。  
终须愚谷中安致，不是人间好羽毛。  
常忆双溪八咏前，讲诗论道接清贤。文欺白凤真难及，  
药撚红蕖岂偶然。花湿瑞烟粘玉磬，帘垂幽鸟啄苔钱。  
自怜不是悠悠者，吟嚼真风二十年。  
□雷车雨滴阶声，寂寞焚香独闭扃。锦绣文章无路达，  
袴襦歌咏隔墙听。松声冷浸茶轩碧，苔点狂吞纳线青。  
唯有孤高江太守，不忘病客在禅灵。  
  
卷836_25  【秋末寄上桐江冯使君】贯休  
山东山色胜诸山，谢守清高不可攀。薄俗尽于言下泰，  
苦心唯到醉中闲。香凝锦帐抄书后，月转棠阴送客还。  
野客沾恩归未得，萧萧霜叶满柴关。  
  
卷836_26  【禅师】贯休  
击鼓求亡益是非，木中生火更何为。  
吾师别是醍醐味，不是知心人不知。  
  
卷836_27  【道士】贯休  
花岛相逢满袖云，藉花论道过金巾。  
腾腾又入仙山去，只恐是青城丈人。  
  
卷836_28  【风琴】贯休  
至境心为造化功，一枝青竹四弦风。  
寥寥双耳更深后，如在缑山明月中。  
  
卷836_29  【庭橘】贯休  
蚁踏金苞四五株，洞庭山上味何殊。  
不缘松树称君子，肯便甘人唤木奴。  
  
卷836_30  【落花】贯休  
蝶醉蜂痴一簇香，绣葩红蒂堕残芳。  
因嗟好德人难得，公子王孙尽断肠。  
  
卷836_31  【孤云】贯休  
将比鹭鸶还恐屈，始思残雪不如多。  
清风相引去更远，皎洁孤高奈尔何。  
  
卷836_32  【苦吟】贯休  
河薄星疏雪月孤，松枝清气入肌肤。  
因知好句胜金玉，心极神劳特地无。  
  
卷836_33  【古战处】贯休  
鬼气苍黄棘叶红，昔时人血此时风。  
相怜极目无疆地，曾落将军一阵中。  
  
卷836_34  【偶然作】贯休  
蝉声引出石中蛩，寂寞门扃叶数重。  
谁道思山心不切，等闲尽出两三峰。  
  
卷836_35  【招友人宿】贯休  
银地无尘金菊开，紫梨红枣堕莓苔。  
一泓秋水一轮月，今夜故人来不来。  

## 全唐诗(下)　卷八百三十七

卷837_1  【山居诗二十四首】贯休  
休话喧哗事事难，山翁只合住深山。数声清磬是非外，  
一个闲人天地间。绿圃空阶云冉冉，异禽灵草水潺潺。  
无人与向群儒说，岩桂枝高亦好扳。  
难是言休即便休，清吟孤坐碧溪头。三间茆屋无人到，  
十里松阴独自游。明月清风宗炳社，夕阳秋色庾公楼。  
修心未到无心地，万种千般逐水流。  
好鸟声长睡眼开，好茶擎乳坐莓苔。不闻荣辱成番尽，  
只见熊罴作队来。诗里从前欺白雪，道情终遣似婴孩。  
由来此事知音少，不是真风去不回。  
万境忘机是道华，碧芙蓉里日空斜。幽深有径通仙窟，  
寂寞无人落异花。掣电浮云真好喻，如龙似凤不须夸。  
君看江上英雄冢，只有松根与柏槎。  
鞭后从他素发兼，涌清奔碧冷侵帘。高奇章句无人爱，  
澹泊身心举世嫌。白石桥高吟不足，红霞影暖卧无厌。  
居山别有非山意，莫错将予比宋纤。  
鸟外尘中四十秋，亦曾高挹汉诸侯。如斯标致虽清拙，  
大丈夫儿合自由。紫术黄菁苗蕺蕺，锦囊香麝语啾啾。  
终须心到曹溪叟，千岁槠根雪满头。  
慵甚嵇康竟不回，何妨方寸似寒灰。山精日作儿童出，  
仙者时将玉器来。筠帚扫花惊睡鹿，地垆烧树带枯苔。  
不行朝市多时也，许史金张安在哉。  
心心心不住希夷，石屋巉岩鬓发垂。养竹不除当路笋，  
爱松留得碍人枝。焚香开卷霞生砌，卷箔冥心月在池。  
多少故人头尽白，不知今日又何之。  
龙藏琅函遍九垓，霜钟金鼓振琼台。堪嗟一句无人得，  
遂使吾师特地来。无角铁牛眠少室，生儿石女老黄梅。  
令人转忆庞居士，天上人间不可陪。  
五岳烟霞连不断，三山洞穴去应通。石窗欹枕疏疏雨，  
水碓无人浩浩风。童子念经深竹里，猕猴拾虱夕阳中。  
因思往事抛心力，六七年来楚水东。  
尘埃中更有埃尘，时复双眉十为颦。赖有年光飞似箭，  
是何心地亦称人。回贤参孝时时说，蜂虿狼贪日日新。  
天意刚容此徒在，不堪惆怅不堪陈。  
翠窦烟岩画不成，桂华瀑沫杂芳馨。拨霞扫雪和云母，  
掘石移松得茯苓。好鸟傍花窥玉磬，嫩苔和水没金瓶。  
从他人说从他笑，地覆天翻也只宁。  
腾腾兀兀步迟迟，兆朕消磨只自知。龙猛金膏虽未作，  
孙登土窟且相宜。薜萝山帔偏能gx，橡栗年粮亦且支。  
已得真人好消息，人间天上更无疑。  
岚嫩风轻似碧纱，雪楼金像隔烟霞。葛苞玉粉生香垄，  
菌簇银钉满净楂。举世只知嗟逝水，无人微解悟空花。  
可怜扰扰尘埃里，双鬓如银事似麻。  
千岩万壑路倾欹，杉桧濛濛独掩扉。劚药童穿溪罅去，  
采花蜂冒晓烟归。闲行放意寻流水，静坐支颐到落晖。  
长忆南泉好言语，如斯痴钝者还稀。  
一庵冥目在穹冥，菌枕松床藓阵青。乳鹿暗行柽径雪，  
瀑泉微溅石楼经。闲行不觉过天井，长啸深能动岳灵。  
应恐无人知此意，非凡非圣独醒醒。  
慵刻芙蓉传永漏，休夸丽藻鄙汤休。且为小囤盛红粟，  
别有珍禽胜白鸥。拾栗远寻深涧底，弄猿多在小峰头。  
不能更出尘中也，百炼刚为绕指柔。  
业薪心火日烧煎，浪死虚生自古然。陆氏称龙终妄矣，  
汉家得鹿更空焉。白衣居士深深说，青眼胡僧远远传。  
刚地无人知此意，不堪惆怅落花前。  
露滴红兰玉满畦，闲拖象屣到峰西。但令心似莲花洁，  
何必身将槁木齐。堑细烟红树老，半岩残雪白猿啼。  
虽然不是桃源洞，春至桃花亦满蹊。  
自休自已自安排，常愿居山事偶谐。僧采树衣临绝壑，  
狖争山果落空阶。闲担茶器缘青障，静衲禅袍坐绿崖。  
虚作新诗反招隐，出来多与此心乖。  
石垆金鼎红蕖嫩，香阁茶棚绿巘齐。坞烧崩腾奔涧鼠，  
岩花狼藉斗山鸡。蒙庄环外知音少，阮籍途穷旨趣低。  
应有世人来觅我，水重山叠几层迷。  
自古浮华能几几，逝波终日去滔滔。汉王废苑生秋草，  
吴主荒宫入夜涛。满屋黄金机不息，一头白发气犹高。  
岂知知足金仙子，霞外天香满毳袍。  
如愚何止直如弦，只合深藏碧嶂前。但见山中常有雪，  
不知世上是何年。野人爱向庵前笑，赤玃频来袖畔眠。  
只有逍遥好知己，何须更问洞中天。  
支公放鹤情相似，范泰论交趣不同。有念尽为烦恼相，  
无私方称水晶宫。香焚薝卜诸峰晓，珠掐金刚万境空。  
若买山资言不及，恒河沙劫用无穷。  
  
卷837_2  【再逢虚中道士三首】贯休  
天目西峰古坏坛，坛边相别雪漫漫。  
如今四十馀年也，还共当时恰一般。  
囊里灵龟小似钱，道伊年与我同年。  
壶中长挈天相逐，何处升天更有天。  
吾道将君道且殊，君须全似老君须。  
寻常有语争堪信，爱说蟠桃似瓮粗。  
  
卷837_3  【上卢使君二首】贯休  
一领彤弓下赤墀，惟将清净作藩篱。马卿山岳金相似，  
张绪风情柳不如。心染烟霞新句出，笔驱奸蠹宿根隳。  
鄱阳黎庶还堪羡，头有重天足有牦。  
司马迁文亚圣人，三头九陌碾香尘。尽传棣萼麟兼凤，  
终作昌朝甫与申。楼耸娇歌疏雨过，风含和气满城春。  
因知寰海升平去，又见高宗梦里人。  
  
卷837_4  【陪冯使君游六首　登干霄亭】贯休  
拥翠扪萝山屐轻，飘飖红旆在青冥。仙科朱绂言非贵，  
溪鸟林泉癖爱听。桂林边棋局湿，白云堆里茗烟青。  
因思庐岳弥天客，手把金书倚石屏。  
  
卷837_5  【陪冯使君游六首　游灵泉院】贯休  
珂珮喧喧满路岐，乱泉声里扣禅扉。对花语合希夷境，  
坐石苔黏黼黻衣。鸟啄古杉云冉冉，风吹清磬露霏霏。  
惠岩亦有孤峰在，只恋繙经未得归。  
  
卷837_6  【陪冯使君游六首　过相思岭】贯休  
誉自馨香道自怡，相思岭上却无机。荒渠叶覆深霞在，  
片石人吟一鸟飞。何处风砧传古曲，谁家冢树挂斜晖。  
因思往事真堪笑，鹤背渔竿未是归。  
  
卷837_7  【陪冯使君游六首　锦沙墩】贯休  
临水登山兴自奇，锦沙墩上最多时。虽云发白孤峰好，  
其奈名清圣主知。草媚莲塘资逸步，云生松壑有新诗。  
翛然别是神仙趣，岂羡东山妓乐随。  
  
卷837_8  【陪冯使君游六首　钓罾潭】贯休  
境静江清无事时，红旌画鹢动渔矶。心期只是行春去，  
日暮还应待鹤归。风破绮霞山寺出，人歌白雪岛花飞。  
自怜亦在仙舟上，玉浪翻翻溅草衣。  
  
卷837_9  【陪冯使君游六首　迎仙阁】贯休  
涧香霞影绕楼台，卷箔凭阑耳目开。况从旌旗近鸾凤，  
可怜谈笑出尘埃。火云不入长松径，露茗何须白玉杯。  
谁道迎仙仙不至，今朝还有谢公来。  
  
卷837_10  【贺雨上王使君二首】贯休  
一片丹心合万灵，应时甘雨带龙腥。驱尘煞烧连穷□，  
□电冲霓满窅冥。处处已知仓廪溢，家家皆歇管弦听。  
应须蚤勒南山石，黄霸清风满内庭。  
由来天赞德唯馨，朋祷心期事尽行。玄妙久闻谈佛母，  
感通今日见神明。破除秋热飘萧尽，还似春时散漫倾。  
他日为霖亦如此，诸生无不沐经营。  
  
卷837_11  【感怀寄卢给事二首】贯休  
绵绵远念近来多，喜鹊随函到绿萝。虽匪二贤曾入洛，  
忽惊六义减沈疴。童扳邻杏隳墙瓦，燕啄花泥落砌莎。  
好更因人寄消息，沃州归去已蹉跎。  
常忆团圆绣像前，东归经乱独生全。孤峰已住六七处，  
万事无成三十年。每想苑墙危逼路，更思钵塔晓凌烟。  
如今憔悴荆枝尽，一讽来书一怆然。  
  
卷837_12  【贺郑使君】贯休  
三衢蜂虿陷城池，八咏龙韬整武貔。才谕危亡书半幅，  
便思父母泪双垂。戈收甲束投仁境，汗浃魂飘拜虎旗。  
死地再生知德重，精兵连譀觉山移。和美叶祯祥出，  
阵善深为典教推。仗信输诚方始是，执俘折馘欲何为。  
清威严令无纤壒，长路深山不拾遗。七邑恩波歌浩渺，  
一方云物自鲜奇。天文仰视同诸掌，剑术无前更数谁。  
战马闲眠汀草远，秋鼙干揭岳霞隳。义为土地精灵伏，  
仁作金汤铁石卑。龚遂刘宽同煦妪，张飞关羽太驱驰。  
笙歌席上偏怜客，刀剑林中亦念诗。縠渚美为长饮水，  
金山高作受降碑。时犹草草秋方尽，陈是堂堂孰敢窥。  
宠渥岂唯分节钺，勋庸须勒上钟彝。神资天赞谁堪比，  
名遂功成自不知。卷箔倚阑云欲雪，拥垆倾榼酒如饴。  
扶尧社稷常忧老，到郭汾阳亦未迟。释子沾恩无以报，  
只将葑菲贺阶墀。  
  
卷837_13  【送郑使君】贯休  
刺婺廉闽动帝台，唯将清净作梯媒。绿沈枪卓妖星落，  
白玉壶澄苦雾开。仁爱久悬溪上月，恩光又发岭头梅。  
天资刘邵龚黄笔，神助韩彭卫霍才。驿剑江分掩映，  
画旗花舫下喧豗。凤麟帟幕芙蓉坼，洞壑清威霹雳来。  
礼乐封疆添礼乐，尘埃时节勿尘埃。荔支花下驱千骑，  
薝卜林中礼万回。视事蛮奴磨玉砚，邀宾海月射金杯。  
讴歌合合千门乐，鼙角雄雄一阁雷。君父恩深头早白，  
子孙荣袭日难陪。东阳缁素如何好，空向生祠祝上台。  
  
卷837_14  【赠杨公杜之舅】贯休  
分尽君忧一不遗，凤书征入万民悲。风云终日如相逐，  
雨露前程即可知。画舸还盛江革石，秋山又看谢安棋。  
谈谐尽是经邦术，头角由来出世姿。天地事须归橐籥，  
文章谁得到罘罳。扣舷傍岛清吟健，问俗看渔晚泊迟。  
霞影满江摇枕簟，鸟行和月下涟漪。周秦汉魏书书在，  
麟凤龟龙步步随。金殿恩波将浩浩，圭峰意绪谩孜孜。  
郡中条令春常在，境外歌谣美更奇。道者药垆留要妙，  
林僧禅偈寄相思。王杨卢骆真何者，房杜萧张更是谁。  
应念衢民千万户，家家皆置一生祠。  
  
卷837_15  【游金华山禅院】贯休  
兹地曾栖菩萨僧，旃檀楼殿瀑崩腾。因知境胜终难到，  
问著人来悉不曾。斜谷暗藏千载雪，薄岚常翳一龛灯。  
多惭不及当时海，又下嵯峨一万层。  
  
卷837_16  【寄郑道士二首】贯休  
常忆苏耽好羽仪，信安山观住多时。  
不知玉质双栖处，两个仙人是阿谁。  
谁带金轮髻里珠，何妨相逐去清都。  
旧山大有闲田地，五色香茆有子无。  
  
卷837_17  【送少年禅师二首】贯休  
秀眉青目树花衣，一钵随缘智不知。  
佛与轮王嫌不作，世间刚有个痴儿。  
万水千山一鹤飞，岂愁游子暮何之。  
古今此著无人会，王积新输更不疑。  
  
卷837_18  【古剑池】贯休  
秋水莲花三四枝，我来慷慨步迟迟。  
不决浮云斩邪佞，真成龙去拟何为。  
  
卷837_19  【曹娥碑】贯休  
高碑说尔孝应难，弹指端思白浪间。  
堪叹行人不回首，前山应是苎萝山。  
  
卷837_20  【比干传】贯休  
昏王亡国岂堪陈，只见明诚不见身。  
想得先生也知自，欲将留与后来人。  
  
卷837_21  【送人游茆山】贯休  
鸟啼花笑暖纷纷，路入青云白石门。  
君到前头好看好，老僧或恐是茆君。  
  
卷837_22  【闻杜宇】贯休  
咽雨哀风更不停，春光于尔岂无情。  
宜须唤得谢豹出，方始年年无此声。  
  
卷837_23  【听晓角】贯休  
三会单于满阁风，五行无忒月朦胧。  
如何十万家休戚，只在呜呜咽咽中。  
  
卷837_24  【宿赤松山观题道人水阁兼寄郡守】贯休  
珠殿香輧倚翠棱，寒栖吾道寄孙登。岂应肘后终无分，  
见说仙中亦有僧。云敛石泉飞险窦，月明山鼠下枯藤。  
还如华顶清谈夜，因有新诗寄郑弘。  
  
卷837_25  【春游凉泉寺】贯休  
一到凉泉未拟归，迸珠喷玉落阶墀。几多僧只因泉在，  
无限松如泼墨为。云堑含香啼鸟细，茗瓯擎乳落花迟。  
青山看著不可上，多病多慵争奈伊。  
  
卷837_26  【经吴宫】贯休  
夫差昏暗霸图倾，千古凄凉地不灵。妖艳恩馀宫露浊，  
忠臣心苦海山青。萧条陵陇侵寒水，仿佛楼台出杳冥。  
此是前车况非远，六朝何更不惺惺。  
  
卷837_27  【送薛侍郎贬峡州司马】贯休  
得罪唯惊恩未酬，夷陵山水称闲游。如八凯须当国，  
猿到三声不用愁。花落扁舟香冉冉，草侵公署雨修修。  
因人好寄新诗好，不独江东有沃州。  
  
卷837_28  【将入匡山宿韩判官宅】贯休  
一宿兰堂接上才，白雪归去几裴回。黛青峰朵孤吟后，  
雪白猿儿必寄来。帘卷茶烟萦堕叶，月明棋子落深苔。  
明朝江上空回首，始觉清风不可陪。  
  
卷837_29  【送郑侍郎骞赴阙】贯休  
文章国器尽琅玕，朝骑駸駸岁欲残。彩笔只宜天上用，  
绣衣偏称雪中看。休惊断雁离三楚，渐入祥烟下七槃。  
翰苑旧知凭与说，紫金轮畔寄书难。  
  
卷837_30  【上卢使君】贯休  
一别旌旗已一年，二林真子劝安禅。常思双戟华堂里，  
还似孤峰峭壁前。步出林泉多吉梦，帆侵分野入祥烟。  
自怜酷似随阳雁，霜打风飘到日边。  
  
卷837_31  【寄匡山大愿和尚】贯休  
一听玄音下竹亭，却思窗雪与囊萤。只将清净酬恩德，  
敢信文章有性灵。梦历山床闻鹤语，吟思海月上沙汀。  
不堪回首沧江上，万仞庐峰在杳冥。  
  
卷837_32  【别卢使君归东阳二首】贯休  
雨气濛濛草满庭，式微吟剧更谁听。诗逢匠化唯贪住，  
日觉恩深不易铭。心苦只应消鬓黑，梦游频入倚天青。  
从兹还似归回首，唯祝台星与福星。  
家在严陵钓渚旁，细涟嘉树拂窗凉。难医林薮烟霞癖，  
又出芝兰父母乡。孤帆好风千里暖，深花黄鸟一声长。  
终期金鼎调羹日，再近尼丘日月光。  
  
卷837_33  【溪寺水阁闲眺因寄宋使君】贯休  
溪木萧条一凭阑，玉霜飞后浪花寒。钓鱼船上风烟暝，  
古木林中砧杵干。至竟道心方始是，空耽山色亦无端。  
谁如太守分忧外，时把西经尽日看。  
  
卷837_34  【春送赵文观送故合州座主神榇归洛】贯休  
喜继于悲锦水东，还乡仙骑却寻嵩。再烧良玉尧云动，  
方报深恩绛帐空。远道灵輀春欲尽，乱山羸马恨无穷。  
他年必立吾君侧，好把书绅答至公。  
  
卷837_35  【z6光大师草书歌】贯休  
雪压千峰横枕上，穷困虽多还激壮。看师逸迹两相宜，  
高適歌行李白诗。海上惊驱山猛烧，吹断狂烟著沙草。  
江楼曾见落星石，几回试发将军炮。别有寒雕掠绝壁，  
提上玄猿更生力。又见吴中磨角来，舞槊盘刀初触击。  
好文天子挥宸翰，御制本多推玉案。晨开水殿教题壁，  
题罢紫衣亲宠锡。僧家爱诗自拘束，僧家爱画亦局促。  
唯师草圣艺偏高，一掬山泉心便足。  
  
卷837_36  【题成都玉局观孙位画龙】贯休  
我见苏州昆山佛殿中，金城柱上有二龙。  
老僧相传道是僧繇手，寻常入海共龙斗。  
又闻蜀国玉局观有孙遇迹，蟠屈身长八十尺。  
游人争看不敢近，头觑寒泉万丈碧。  
  
卷837_37  【观地狱图】贯休  
峨峨非剑阁，有树不堪攀。佛手遮不得，人心似等闲。  
周王应未雪，白起作何颜。尽日空弹指，茫茫尘世间。  
  
卷837_38  【赠雷卿张明府】贯休  
任官征战后，度日寄闲身。封卷还高客，飞书问野人。  
废田教种谷，生路遣寻薪。若起柴桑兴，无先漉酒巾。  
  
卷837_39  【献钱尚父】贯休  
贵逼人来不自由，龙骧凤翥势难收。满堂花醉三千客，  
一剑霜寒十四州。鼓角揭天嘉气冷，风涛动地海山秋。  
东南永作金天柱，谁羡当时万户侯。  
  
卷837_40  【绣州张相公见访】贯休  
德符唐德瑞通天，曾叱谗谀玉座前。千袭彩衣宫锦薄，  
数床御札主恩偏。出师暂放张良箸，得罪惟撑范蠡船。  
未报君恩终必报，不妨金地礼青莲。  
  
卷837_41  【题某公宅】贯休  
宅成天下借图看，始笑平生眼力悭。地占百湾多是水，  
楼无一面不当山。荷深似入苕溪路，石怪疑行雁荡间。  
只恐中原方鼎沸，天心未遣主人闲。  
  
卷837_42  【海觉禅师山院】贯休  
人言海觉老宗师，隐绝层巅世莫知。青草不生行道迹，  
白云常护坐禅扉。六环金锡飞来后，一派银河泻落时。  
借问大心能济物，龙门风雹卷天池。  
  
卷837_43  【悼张道古（昭宗时道古官拾遗以直谏贬蜀中死）】贯休  
清河逝水大匆匆，东观无人失至公。天上君恩三载隔，  
鉴中鸾影一时空。坟生苦雾苍茫外，门掩寒云寂寞中。  
惆怅斯人又如此，一声蛮笛满江风。  
  
卷837_44  【月夕】贯休  
霜月夜裴回，楼中羌笛催。晓风吹不尽，江上落残梅。  
  
卷837_45  【夜雨】贯休  
夜雨山草湿，爽籁杂枯木。闲吟竺仙偈，清绝过于玉。  
  
卷837_46  【晚望】贯休  
落日碧江静，莲唱清且闲。更寻花发处，借月过前湾。  
  
卷837_47  【早霜寄蔡大】贯休  
昨夜楚钟鸣，飞霜下楚城。定知迁客鬓，先向鉴中生。  
  
卷837_48  【赠写经僧楚云】贯休  
剔皮刺血诚何苦，为写灵山九会文。  
十指沥干终七轴，后来求法更无君。  
  
卷837_49  【寄题诠律师院】贯休  
锦溪光里耸楼台，师院高凌积翠开。深竹杪闻残磬尽，  
一茶中见数帆来。焚香只是看新律，幽步犹疑损绿苔。  
莫讶题诗又东去，石房清冷在天台。  
  
卷837_50  【寄天台叶道士】贯休  
负局高风不可陪，玉霄峰北置楼台。注参同契未将出，  
寻楖栗僧多宿来。飕槭松风山枣落，闲关溪鸟术花开。  
终须肘后相传好，莫便乘鸾去不回。  
  
卷837_51  【送道友归天台】贯休  
藓浓苔湿冷层层，珍重先生独去登。气养三田传未得，  
药非八石许还曾。云根应狎玉斧子，月径多寻银地僧。  
太守苦留终不住，可怜江上去腾腾。  
  
卷837_52  【陶种柑橙，令山童买之】贯休  
高步南山南，高歌北山北。数载买柑橙，山资近又足。  
  
卷837_53  【春送僧】贯休  
蜀魄关关花雨深，送师冲雨到江浔。  
不能更折江头柳，自有青青松柏心。  
  
卷837_54  【律师】贯休  
薝卜花红径草青，雪肤冰骨步轻轻。  
今朝暂到焚香处，只恐床前有虱声。  
  
卷837_55  【书石壁禅居屋壁】贯休  
赤旃檀塔六七级，白菡萏花三四枝。  
禅客相逢只弹指，此心能有几人知。  
  
卷837_56  【句】贯休  
今日再三难更识，谶辞唯道待钱来。（周宝莅丹阳，州人  
有事，辄云待钱来，后果以钱镠代之。此上钱镠句也）主  
雁荡经行云漠漠，龙湫宴坐雨濛濛。（雁荡山今有经行台、  
宴坐峰，皆以休得名）古  
刻成筝柱雁相挨。  
黄昏风雨黑如磐，别我不知何处去。（《侠客》，  
见《剑侠传》）知  
郭尚父休夸塞北，裴中令莫说淮西。（《野客丛谈》）古  
万计交人买，华轩保惜深。（《牡丹》，《吟窗杂录》）斋  
如何忠为主，至竟不封侯。（《即边将》）主  
但看千骑去，知有几人归。  
一生不蓄买田钱，华屋何心亦偶然。客至多逢僧在坐，  
钓归惟许鹤随船。（《锦绣万花谷》）斋  
家为买琴添旧价，厨因养鹤减晨炊。（同上）主  
粘粉为题栖凤竹，带香因洗落花泉。（同上）知  

## 全唐诗(下)　卷八百三十八

卷838_1  【夏日草堂作】齐己  
沙泉带草堂，纸帐卷空床。静是真消息，吟非俗肺肠。  
园林坐清影，梅杏嚼红香。谁住原西寺，钟声送夕阳。  
  
卷838_2  【寄镜湖方干处士（一作寄方干处士鉴湖旧居）】齐己  
贺监旧山川，空来近百年。闻君与琴鹤，终日在渔船。  
岛露深秋石，湖澄半夜天。云门几回去，题遍好林泉。  
  
卷838_3  【送人归吴】齐己  
比说归耕钓，迢迢向海涯。春寒游子路，村晚主人家。  
□□□□□，□山绿过茶。重寻旧邻里，菱藕正开花。  
  
卷838_4  【赠仰上人】齐己  
避地依真境，安闲似旧溪。干戈百里外，泉石乱峰西。  
草瑞香难歇，松灵盖尽低。寻应报休马，瓶锡向南携。  
  
卷838_5  【夜坐】齐己  
百虫声里坐，夜色共冥冥。远忆诸峰顶，曾栖此性灵。  
月华澄有象，诗思在无形。彻曙都忘寝，虚窗日照经。  
  
卷838_6  【新栽松】齐己  
野僧教种法，苒苒出蓬蒿。百岁催人老，千年待尔高。  
静宜兼竹石，幽合近猿猱。他日成阴后，秋风吹海涛。  
  
卷838_7  【期友人】齐己  
早晚逐兹来，闲门日为开。乱蛩鸣白草，残菊藉苍苔。  
困卧谁惊起，闲行自欲回。何时此携手，吾子本多才。  
  
卷838_8  【和郑谷郎中看棋】齐己  
个是仙家事，何人合用心。几时终一局，万木老千岑。  
有路如飞出，无机似陆沈。樵夫可能解，也此废光阴。  
  
卷838_9  【寄钱塘罗给事】齐己  
愤愤呕谗书，无人诵子虚。伤心天祐末，搔首懿宗初。  
海树青丛短，湖山翠点疏。秋涛看足否，罗刹石边居。  
  
卷838_10  【戊辰岁湘中寄郑谷郎中】齐己  
白发久慵簪，常闻病亦吟。瘦应成鹤骨，闲想似禅心。  
上国杨花乱，沧洲荻笋深。不堪思翠巘，西望独沾襟。  
  
卷838_11  【寓言】齐己  
造化安能保，山川凿欲翻。精华销地底，珠玉聚侯门。  
始作骄奢本，终为祸乱根。亡家与亡国，云此更何言。  
  
卷838_12  【寄王振拾遗（戊辰岁）】齐己  
折槛意何如，平安信不虚。近来焚谏草，深去觅山居。  
□□□□□，□□□□馀。分明知在处，难寄乱离书。  
  
卷838_13  【经贾岛旧居】齐己  
先生居处所，野烧几为灰。若有吟魂在，应随夜魄回。  
地宁销志气，天忍罪清才。木霜风晚，江禽共宿来。  
  
卷838_14  【送人游塞】齐己  
槐柳野桥边，行尘暗马前。秋风来汉地，客路入胡天。  
雁聚河流浊，羊群碛草膻。那堪陇头宿，乡梦逐潺湲。  
  
卷838_15  【桃花】齐己  
千株含露态，何处照人红。风暖仙源里，春和水国中。  
流莺应见落，舞蝶未知空。拟欲求图画，枝枝带竹丛。  
  
卷838_16  【闻雁】齐己  
何处人惊起，飞来过草堂。丹心劳避弋，万里念随阳。  
影断风天月，声孤荻岸霜。明年趁春去，江上别鸳鸯。  
  
卷838_17  【送人游南】齐己  
南国多山水，君游兴可知。船中江上景，晚泊早行时。  
子美遗魂地，藏真旧墨池。经过几销日，荒草里寻碑。  
  
卷838_18  【送益公归旧居】齐己  
旧隐终牵梦，春残结束归。溪山无伴过，风雨有花飞。  
片石留题字，孤潭照浣衣。邻僧喜相接，扫径与开扉。  
  
卷838_19  【不睡】齐己  
永夜不欲睡，虚堂闭复开。却离灯影去，待得月光来。  
落叶逢巢住，飞萤值我回。天明拂经案，一炷白檀灰。  
  
卷838_20  【新秋雨后】齐己  
夜雨洗河汉，诗怀觉有灵。篱声新蟋蟀，草影老蜻蜓。  
静引闲机发，凉吹远思醒。逍遥向谁说，时注漆园经。  
  
卷838_21  【送刘蜕秀才赴举】齐己  
百发百中□，□□□□年。丹枝如计分，一箭的无偏。  
文物兵销国，关河雪霁天。都人看春榜，韩字在谁前。  
  
卷838_22  【留题仰山大师塔院】齐己  
岚光叠杳冥，晓翠湿窗明。欲起游方去，重来绕塔行。  
乱云开鸟道，群木发秋声。曾约诸徒弟，香灯尽此生。  
  
卷838_23  【乱中闻郑谷、吴延保下世】齐己  
小谏才埋玉，星郎亦逝川。国由多聚盗，天似不容贤。  
兵火焚诗草，江流涨墓田。长安已涂炭，追想更凄然。  
  
卷838_24  【送东林寺睦公往吴国】齐己  
八月江行好，风帆日夜飘。烟霞经北固，禾黍过南朝。  
社客无宗炳，诗家有鲍昭。莫因贤相请，不返旧山椒。  
  
卷838_25  【除夜】齐己  
夜久谁同坐，炉寒鼎亦澄。乱松飘雨雪，一室掩香灯。  
白发添新岁，清吟减旧朋。明朝待晴旭，池上看春冰。  
  
卷838_26  【送秘上人】齐己  
谁喜老闲身，春山起送君。欲凭莲社信，转入洞庭云。  
道路长无阻，干戈渐不闻。秋来向何处，相忆雁成群。  
  
卷838_27  【寓居岳麓，谢进士沈彬再访】齐己  
去岁来寻我，留题在藓痕。又因风雪夜，重宿古松门。  
玉有疑休泣，诗无主且言。明朝此相送，披褐入桃源。  
  
卷838_28  【对雪】齐己  
松门堆复积，埋石亦埋莎。为瑞还难得，居贫莫厌多。  
听怜终夜落，吟惜一年过。谁在江楼望，漫漫堕绿波。  
  
卷838_29  【和岷公送李评事往宜春】齐己  
兵火销邻境，龙沙有去人。江潭牵兴远，风物入题新。  
雪湛将残腊，霞明向早春。郡侯开宴处，桃李照歌尘。  
  
卷838_30  【送僧】齐己  
老忆游方日，天涯锡独摇。凌晨从北固，冲雪向南朝。  
鬓发泉边剃，香灯树下烧。双峰诸道友，夏满有书招。  
  
卷838_31  【过荆门】齐己  
路出荆门远，行行日欲西。草枯蛮冢乱，山断汉江低。  
野店丛蒿短，烟村簇树齐。翻思故林去，在处有猿啼。  
  
卷838_32  【山中答人】齐己  
谩道诗名出，何曾著苦吟。忽来还有意，已过即无心。  
夏月山长往，霜天寺独寻。故人怜拙朴，时复寄空林。  
  
卷838_33  【赠卢明府闲居】齐己  
鬓霜垂七十，江国久辞官。满箧新风雅，何人旧岁寒。  
闲居当野水，幽鸟宿渔竿。终欲相寻去，兵戈时转难。  
  
卷838_34  【幽庭】齐己  
不放生纤草，从教遍绿苔。还防长者至，未著牡丹栽。  
蛱蝶空飞过，鶺鴒时下来。南邻折芳子，到此寂寥回。  
  
卷838_35  【送休师归长沙宁觐】齐己  
吾子此归宁，风烟是旧经。无穷芳草色，何处故山青。  
偶泊鸣蝉岛，难眠好月汀。殷勤问安外，湘岸采诗灵。  
  
卷838_36  【将游嵩华行次荆渚】齐己  
莲峰映敷水，嵩岳压伊河。两处思归久，前贤隐去多。  
闲身应绝迹，在世幸无他。会向红霞峤，僧龛对薜萝。  
  
卷838_37  【远思】齐己  
远思极何处，南楼烟水长。秋风过鸿雁，游子在潇湘。  
海面云生白，天涯堕晚光。徘徊古堤上，曾此赠垂杨。  
  
卷838_38  【寄勉二三子】齐己  
不见二三子，悠然吴楚间。尽应生白发，几个在青山。  
□□□□□，□□莫放闲。君闻国风否，千载咏关关。  
  
卷838_39  【渚宫江亭寓目】齐己  
津亭虽极望，未称本心闲。白有三江水，青无一点山。  
新鸿喧夕浦，远棹聚空湾。终遂归匡社，孤帆即此还。  
  
卷838_40  【蝴蝶】齐己  
何处背繁红，迷芳到槛重。分飞还独出，成队偶相逢。  
远害终防雀，争先不避蜂。桃蹊牵往复，兰径引相从。  
翠裛丹心冷，香凝粉翅浓。可寻穿树影，难觅宿花踪。  
日晚来仍急，春残舞未慵。西风旧池馆，犹得采芙蓉。  
  
卷838_41  【送刘秀才往东洛】齐己  
羡子去东周，行行非旅游。烟霄有兄弟，事业尽曹刘。  
洛水清奔夏，嵩云白入秋。来年遂鹏化，一举上瀛洲。  
  
卷838_42  【移竹】齐己  
旧溪千万竿，风雨夜珊珊。白首来江国，黄金买岁寒。  
乍移伤粉节，终绕著朱栏。会得承春力，新抽锦箨看。  
  
卷838_43  【雉】齐己  
角角类关关，春晴锦羽干。文呈五色异，瑞入九苞难。  
暮宿红兰暖，朝飞绿野寒。山梁从行者，错解仲尼叹。  
  
卷838_44  【怀轩辕先生】齐己  
不得先生信，空怀汗漫秋。月华离鹤背，日影上鳌头。  
欲学孤云去，其如重骨留。槎程在何处，人世屡荒丘。  
  
卷838_45  【永夜感怀寄郑谷郎中】齐己  
展转复展转，所思安可论。夜凉难就枕，月好重开门。  
霜杀百草尽，蛩归四壁根。生来苦章句，早遇至公言。  
  
卷838_46  【卖松者】齐己  
未得凌云价，何惭所买真。自知桃李世，有爱岁寒人。  
瑟瑟初离涧，青青未识尘。宁同买花者，贵逐片时春。  
  
卷838_47  【丙寅岁寄潘归仁】齐己  
九土尽荒墟，干戈杀害馀。更须忧去国，未可守贫居。  
康泰终来在，编联莫破除。他年遇知己，无耻报襜褕。  
  
卷838_48  【尝茶】齐己  
石屋晚烟生，松窗铁碾声。因留来客试，共说寄僧名。  
味击诗魔乱，香搜睡思轻。春风霅川上，忆傍绿丛行。  
  
卷838_49  【杨花】齐己  
暖景照悠悠，遮空势渐稠。乍如飞雪远，未似落花休。  
万带都门外，千株渭水头。纷纭知近夏，销歇恐成秋。  
软著朝簪去，狂随别骑游。旆冲离馆驿，莺扑绕宫楼。  
江国晴愁对，池塘晚见浮。虚窗萦笔雅，深院藉苔幽。  
静堕王孙酒，繁黏客子裘。咏吟何洁白，根本属风流。  
向日还轻举，因风更自由。不堪思汴岸，千里到扬州。  
  
卷838_50  【咏影】齐己  
万物患有象，不能逃大明。始随残魄灭，又逐晓光生。  
曲直宁相隐，洪纤必自呈。还如至公世，洞鉴是非情。  
  
卷838_51  【南归舟中二首】齐己  
南归乘客棹，道路免崎岖。江上经时节，船中听鹧鸪。  
春容含众岫，雨气泛平芜。落日停舟望，王维未有图。  
长江春气寒，客况棹声闲。夜泊诸村雨，程回数郡山。  
桑根垂断岸，浪沫聚空湾。已去邻园近，随缘是暂还。  
  
卷838_52  【送迁客】齐己  
天涯即爱州，谪去莫多愁。若似承恩好，何如傍主休。  
瘴昏铜柱黑，草赤火山秋。应想尧阴下，当时獬豸头。  
  
卷838_53  【题中上人院】齐己  
高房占境幽，讲退即冥搜。欠鹤同支遁，多诗似惠休。  
瓶澄孤井浪，案白小窗秋。莫道归山字，朝贤日献酬。  
  
卷838_54  【逢乡友】齐己  
无况来江岛，逢君话滞留。生缘同一国，相识共他州。  
竹影斜青藓，茶香在白瓯。犹怜心道合，多事亦冥搜。  
  
卷838_55  【自勉】齐己  
试算平生事，中年欠五年。非未落后，读易尚加前。  
分受诗魔役，宁容俗态牵。闲吟见秋水，数只钓鱼船。  
  
卷838_56  【寄诗友】齐己  
天地有万物，尽应输苦心。他人虽欲解，此道奈何深。  
返朴遗时态，关门度岁阴。相思去秋夕，共对冷灯吟。  
  
卷838_57  【居道林寺书怀】齐己  
花落水喧喧，端居信昼昏。谁来看山寺，自要扫松门。  
是事皆能讳，唯诗未懒言。传闻好时世，亦欲背啼猿。  
  
卷838_58  【经吴平观】齐己  
中元斋醮后，残烬满空坛。老鹤心何待，尊师鬓已干。  
幡灯古殿夜，霜霰大椿寒。谁见长生路，人间事万端。  
  
卷838_59  【剑客】齐己  
拔剑绕残樽，歌终便出门。西风满天雪，何处报人恩。  
勇死寻常事，轻雠不足论。翻嫌易水上，细碎动离魂。  
  
卷838_60  【白发】齐己  
莫染亦莫镊，任从伊满头。白虽无耐药，黑也不禁秋。  
静枕听蝉卧，闲垂看水流。浮生未达此，多为尔为愁。  
  
卷838_61  【秋兴寄胤公】齐己  
风声吹竹健，凉气著身轻。谁有闲心去，江边看水行。  
村遥红树远，野阔白烟平。试裂芭蕉片，题诗问竺卿。  
  
卷838_62  【野步】齐己  
城里无闲处，却寻城外行。田园经雨水，乡国忆桑耕。  
傍涧蕨薇老，隔村冈陇横。何穷此心兴，时复鹧鸪声。  
  
卷838_63  【残春】齐己  
三月看无也，芳时此可嗟。园林欲向夕，风雨更吹花。  
影乱冲人蝶，声繁绕堑蛙。那堪傍杨柳，飞絮满邻家。  
  
卷838_64  【酬尚颜】齐己  
取尽风骚妙，名高身倍闲。久离王者阙，欲向祖师山。  
幕府秋招去，溪邻日望还。伊余岂酬敌，来往踏苔斑。  
  
卷838_65  【苦热】齐己  
云势嶮于峰，金流断竹风。万方应望雨，片景欲焚空。  
毒害芙蓉死，烦蒸瀑布红。恩多是团扇，出入画屏中。  
  
卷838_66  【送欧阳秀才赴举】齐己  
莫疑空手去，无援取高科。直是文章好，争如德行多。  
烟霄心一寸，霜雪路千坡。称意东归后，交亲那喜何。  
  
卷838_67  【放鹭鸶】齐己  
洁白虽堪爱，腥膻不那何。到头从所欲，还汝旧沧波。  
  
卷838_68  【谢王秀才见示诗卷】齐己  
谁见少年心，低摧向苦吟。后须离影响，得必洞精深。  
道院春苔径，僧楼夏竹林。天如爱才子，何虑未知音。  
  
卷838_69  【送徐秀才之吴】齐己  
吴都霸道昌，才子去观光。望阙云天近，朝宗水路长。  
海门收片雨，建业泊残阳。欲问淮王信，仙都即帝乡。  
  
卷838_70  【独院偶作】齐己  
风篁清一院，坐卧润肌肤。此境终抛去，邻房肯信无。  
身非王者役，门是祖师徒。毕竟伊云鸟，从来我友于。  
  
卷838_71  【酬元员外见寄】齐己  
僻巷谁相访，风篱翠蔓牵。易中通性命，贫里过流年。  
且有吟情挠，都无俗事煎。时闻得新意，多是此忘缘。  
  
卷838_72  【寄文秀大师】齐己  
皎然灵一时，还有屈于诗。世岂无英主，天何惜大师。  
道终归正始，心莫问多岐。览卷堪惊立，贞风喜未衰。  
  
卷838_73  【夏雨】齐己  
霮[zw _blank ]蔽穹苍，冥濛自一方。当时消酷毒，随处有清凉。  
著物声虽暴，滋农润即长。乍红萦急电，微白露残阳。  
应祷尤难得，经旬甚不妨。吟听喧竹树，立见涨池塘。  
众类声休出，群峰色尽藏。颓沱来洞壑，汗漫入潇湘。  
下叶黎甿望，高袪旱暵光。幽斋飘卧簟，极浦洒归樯。  
藓在阶从湿，花衰苑任伤。闲思济时力，歌咏发哀肠。  
  
卷838_3  【谢兴公上人寄山水簇子】齐己  
半幅古潺颜，看来心意闲。何须寻鸟道，即此出人间。  
巘暮疑啼狖，松深认掩关。君远相惠，免我忆归山。  
  
卷838_4  【酬微上人】齐己  
古律皆深妙，新吟复造微。搜难穷月窟，琢苦尽天机。  
晚桧清蝉咽，寒江白鸟飞。他年旧山去，为子远携归。  
  
卷838_5  【同光岁送人及第东归】齐己  
西笑道何光，新朝旧桂堂。春官如白傅，内试似文皇。  
变化龙三十，升腾凤一行。还家几多兴，满袖月中香。  
  
卷838_6  【寄江居耿处士】齐己  
野癖虽相似，生涯即不同。红霞禅石上，明月钓船中。  
醉倒芦花白，吟缘蓼岸红。相思何以寄，吾道本空空。  
  
卷838_7  【病起二首】齐己  
一卧四十日，起来秋气深。已甘长逝魄，还见旧交心。  
撑拄筇犹重，枝梧力未任。终将此形陋，归死故丘林。  
秋风已伤骨，更带竹声吹。抱疾关门久，扶羸傍砌时。  
无生即不可，有死必相随。除却归真觉，何由拟免之。  
  
卷838_8  【送中观进公归巴陵】齐己  
一论破双空，持行大国中。不知从此去，何处挫邪宗。  
昼雨悬帆黑，残阳泊岛红。应游到灉岸，相忆绕茶丛。  

## 全唐诗(下)　卷八百三十九

卷839_1  【寄郑谷郎中（一作住襄州谒郑谷献诗）】齐己  
高名喧省闼，雅颂出吾唐。叠巘供秋望，无云到夕阳。  
自封修药院，别扫著僧床。几梦中朝事，依依鹓鹭行。  
  
卷839_2  【归雁】齐己  
塞门春已暖，连影起蘋风。云梦千行去，潇湘一夜空。  
江人休举网，虏将又虚弓。莫失南来伴，衡阳树即红。  
  
卷839_3  【登大林寺观白太傅题版】齐己  
九叠苍崖里，禅家凿翠开。清时谁梦到，白傅独寻来。  
怪石和僧定，闲云共鹤回。任兹休去者，心是不然灰。  
  
卷839_4  【赠曹松先辈】齐己  
今岁赴春闱，达如夫子稀。山中把卷去，榜下注官归。  
楚月吟前落，江禽酒外飞。闲游向诸寺，却看白麻衣。  
  
卷839_5  【夏日江寺寄无上人】齐己  
讲终斋磬罢，何处称真心。寺高杉下，炎天独院深。  
燕和江鸟语，墙夺暮花阴。大府多才子，闲过在竹林。  
  
卷839_6  【夏日梅雨中寄睦公】齐己  
梅月来林寺，冥冥各闭门。已应双履迹，全没乱云根。  
琢句心无味，看经眼亦昏。何时见清霁，招我凭岩轩。  
  
卷839_7  【伤郑谷郎中】齐己  
钟陵千首作，笔绝亦身终。落干戈里，谁家煨烬中。  
吟斋春长蕨，钓渚夜鸣鸿。惆怅秋江月，曾招我看同。  
  
卷839_8  【临行题友生壁】齐己  
山衲宜何处，经行避暑深。峰西多古寺，日午乱松阴。  
鹤默堪分静，蝉凉解助吟。殷勤题壁去，秋早此相寻。  
  
卷839_9  【别东林后回寄修睦】齐己  
昨夜从香社，辞君出薜萝。晚来巾舄上，已觉俗尘多。  
远路萦芳草，遥空共白波。南朝在天末，此去重经过。  
  
卷839_10  【古松】齐己  
雷电不敢伐，鳞皴势万端。蠹依枯节死，蛇入朽根盘。  
影浸僧禅湿，声吹鹤梦寒。寻常风雨夜，应有鬼神看。  
  
卷839_11  【夏日西霞寺书怀寄张逸人】齐己  
人中林下现，名自有闲忙。建业红尘热，栖霞白石凉。  
倚身柽几稳，洒面瀑流香。不似高斋里，花连竹影长。  
  
卷839_12  【访自牧上人不遇】齐己  
然诺竟如何，诸侯见重多。高房度江雨，经月长寒莎。  
道本同骚雅，书曾到薜萝。相寻未相见，危阁望沧波。  
  
卷839_13  【题东林白莲】齐己  
大士生兜率，空池满白莲。秋风明月下，斋日影堂前。  
色后群芳拆，香殊百和燃。谁知不染性，一片好心田。  
  
卷839_14  【寄怀江西徵岷二律师】齐己  
乱后江边寺，堪怀二律师。几番新弟子，一样旧威仪。  
院影连春竹，窗声接雨池。共缘山水癖，久别共题诗。  
  
卷839_15  【东林作寄金陵知己】齐己  
十八贤真在，时来拂榻看。已知前事远，更结后人难。  
泉滴胜清磬，松香掩白檀。凭君听朝贵，谁欲厌簪冠。  
  
卷839_16  【山寺喜道者至】齐己  
闰年春过后，山寺始花开。还有无心者，闲寻此境来。  
鸟幽声忽断，茶好味重回。住南岩久，冥心坐绿苔。  
  
卷839_17  【再游匡山】齐己  
紫霄兼二老，相对倚空寒。久别成衰病，重来更上难。  
径危云母滑，崖旱瀑流干。目断岚烟际，神仙有石坛。  
  
卷839_18  【赠浙西李推官】齐己  
他皆恃勋贵，君独爱诗玄。终日秋光里，无人竹影边。  
东楼生倚月，北固积吟烟。闻说鸳行里，多才复少年。  
  
卷839_19  【题终南山隐者室】齐己  
终南山北面，直下是长安。自扫青苔室，闲欹白石看。  
风吹窗树老，日晒窦云干。时向圭峰宿，僧房瀑布寒。  
  
卷839_20  【禅庭芦竹十二韵呈郑谷郎中】齐己  
错错在禅庭，高宜与竹名。健添秋雨响，乾助夜风清。  
雀静知枯折，僧闲见笋生。对吟殊洒落，负气甚孤贞。  
密谢编栏固，齐由灌溉平。松姿真可敌，柳态薄难并。  
映带兼苔石，参差近画楹。雪霜消后色，虫鸟默时声。  
远忆沧洲岸，寒连暮角城。幽根狂乱迸，劲叶动相撑。  
避暑须临坐，逃眠必绕行。未逢仙手咏，俗眼见犹轻。  
  
卷839_21  【送孙凤秀才赴举】齐己  
九重方侧席，四海仰文明。好把孤吟去，便随公道行。  
梁园浮雪气，汴水涨春声。此日登仙众，君应最后生。  
  
卷839_22  【落花】齐己  
朝开暮亦衰，雨打复风吹。屋无人处，残阳满地时。  
静依青藓片，闲缀绿莎枝。繁艳根枝在，明年向此期。  
  
卷839_23  【秋苔】齐己  
独怜苍翠文，长与寂寥存。鹤静窥秋片，僧闲踏冷痕。  
月明疏竹径，雨歇败莎根。别有深宫里，兼花锁断魂。  
  
卷839_24  【老将】齐己  
破虏与平戎，曾居第一功。明时不用武，白首向秋风。  
马病霜飞草，弓闲雁过空。儿孙已成立，胆气亦英雄。  
  
卷839_25  【城中示友人】齐己  
久与寒灰合，人中亦觉闲。重城不锁梦，每夜自归山。  
雨破冥鸿出，桐枯井月还。唯君道心在，来往寂寥间。  
  
卷839_26  【送友人游湘中】齐己  
怀才难自住，此去亦如僧。何处西风夜，孤吟旅舍灯。  
路沿湘树叠，山入楚云层。若有东来札，归鸿亦可凭。  
  
卷839_27  【经费征君旧居】齐己  
高眠当圣代，云鸟未为孤。天子征不起，闲人亲得无。  
猿猱狂欲坠，水石怪难图。寂寞荒斋外，松杉相倚枯。  
  
卷839_28  【严陵钓台】齐己  
夫子垂竿处，空江照古台。无人更如此，白浪自成堆。  
鹤静寻僧去，鱼狂入海回。登临秋值晚，树石尽多苔。  
  
卷839_29  【原上晚望】齐己  
倚杖聊摅望，寒原远近分。夜来何处火，烧出古人坟。  
野势盘空泽，江流合暮云。残阳催百鸟，各自著栖群。  
  
卷839_30  【送惠空上人归】齐己  
尘中名利热，鸟外水云闲。吾子多高趣，秋风独自还。  
空囊随客棹，几宿泊湖山。应有吟僧在，邻居树影间。  
  
卷839_31  【酬章水知己】齐己  
新吟忽有寄，千里到荆门。落日云初碧，残年眼正昏。  
已为难敌手，谁更入深论。后信多相寄，吾生重此言。  
  
卷839_32  【闲居】齐己  
渐觉春光媚，尘销作土膏。微寒放杨柳，纤草入风骚。  
睡少全无病，身轻乍去袍。前溪泛红片，何处落金桃。  
  
卷839_33  【次韵酬郑谷郎中】齐己  
林下高眠起，相招得句时。开门流水入，静话鹭鸶知。  
每许题成晚，多嫌雪阻期。西斋坐来久，风竹撼疏篱。  
  
卷839_34  【思游峨嵋寄林下诸友】齐己  
刚有峨嵋念，秋来锡欲飞。会抛湘寺去，便逐蜀帆归。  
难世堪言善，闲人合见机。殷勤别诸友，莫厌楚江薇。  
  
卷839_35  【送刘秀才南游】齐己  
南去谒诸侯，名山亦得游。便应寻瀑布，乘兴上岣嵝。  
高鸟随云起，寒星向地流。相思应北望，天晚石桥头。  
  
卷839_36  【示诸侄】齐己  
莫问年将朽，加餐已不多。形容浑瘦削，行止强牵拖。  
死也何忧恼，生而有咏歌。侯门终谢去，却扫旧松萝。  
  
卷839_37  【荆渚病中，因思匡庐，遂成三百字，寄梁先辈】齐己  
生老病死者，早闻天竺书。相随几汩没，不了堪欷歔。  
自理自可适，他人谁与袪。应当入寂灭，乃得长销除。  
前月已骨立，今朝还貌舒。披衣试步履，倚策聊踌躇。  
江月青眸冷，秋风白发疏。新题忆剡硾，旧约怀匡庐。  
张野久绝迹，乐天曾卜居。空龛掩薜荔，瀑布喷蟾蜍。  
古桧鸣玄鹤，凉泉跃锦鱼。狂吟树荫映，纵踏花蔫菸。  
唇舌既已闲，心脾亦散摅。松窗有偃息，石径无趑趄。  
梦冷通仙阙，神融合太虚。千峰杳霭际，万壑明清初。  
长往期非晚，半生闲有馀。依刘未是咏，访戴宁忘诸。  
稽古堪求己，观时好笑渠。埋头逐小利，没脚拖长裾。  
道种将闲养，情田把药鉏。幽香发兰蕙，秽莽摧丘墟。  
敢谓囊盈物，那言庾满储。微烟动晨爨，细雨滋园蔬。  
藓乱珍禽羽，门稀长者车。冥机坐兀兀，著履行徐徐。  
每许亲朱履，多怜奉隼旟。簪嫌红玳瑁，社念金芙蕖。  
海内竞铁马，箧中藏纸驴。常言谢时去，此意将何如。  
  
卷839_38  【竟陵遇昼公】齐己  
高迹何来此，游方渐老身。欲投莲岳夏，初过竟陵春。  
锡影离云远，衣痕拂藓新。无言即相别，此处不迷津。  
  
卷839_39  【闻贯休下世】齐己  
吾师诗匠者，真个碧云流。争得梁太子，重为文选楼。  
锦江新冢树，婺女旧山秋。欲去焚香礼，啼猿峡阻修。  
  
卷839_40  【金山寺】齐己  
山带金名远，楼台压翠层。鱼龙光照像，风浪影摇灯。  
槛外扬州树，船通建业僧。尘埃何所到，青石坐如冰。  
  
卷839_41  【早秋雨后晚望】齐己  
暑气时将薄，虫声夜转稠。江湖经一雨，日月换新秋。  
有景堪援笔，何人未上楼。欲承凉冷兴，西向碧嵩游。  
  
卷839_42  【过西塞山】齐己  
空江平野流，风岛苇飕飕。残日衔西塞，孤帆向北洲。  
边鸿渡汉口，楚树出吴头。终入高云里，身依片石休。  
  
卷839_43  【溪斋二首】齐己  
岂敢言招隐，归休喜自安。一溪云卧稳，四海路行难。  
瑞兽藏头角，幽禽惜羽翰。子猷何处在，老尽碧琅玕。  
杉竹映溪关，修修共岁寒。幽人眠日晏，花雨落春残。  
道妙言何强，诗玄论甚难。闲居有亲赋，搔首忆潘安。  
  
卷839_44  【新秋】齐己  
始惊三伏尽，又遇立秋时。露彩朝还冷，云峰晚更奇。  
垄香禾半熟，原迥草微衰。幸好清光里，安仁谩起悲。  
  
卷839_45  【寄上荆渚，因梦庐岳，乃图壁赋诗】齐己  
梦绕嵯峨里，神疏骨亦寒。觉来谁共说，壁上自图看。  
古翠松藏寺，春红杏湿坛。归心几时遂，日向渐衰残。  
  
卷839_46  【己卯岁值冻阻归有作】齐己  
河冰连地冻，朔气压春寒。开户思归远，出门移步难。  
湖云黏雁重，庙树刮风干。坐看孤灯焰，微微向晓残。  
  
卷839_47  【送卢说乱后投知己】齐己  
兵寇残江墅，生涯尽荡除。事堪煎桂玉，时莫倚诗书。  
暮狖啼空半，春山列雨馀。舟中有新作，回寄示慵疏。  
  
卷839_48  【读岘山碑】齐己  
三载羊公政，千年岘首碑。何人更堕泪，此道亦殊时。  
兵火烧文缺，江云触藓滋。那堪望黎庶，匝地是疮痍。  
  
卷839_49  【过鹿门作】齐己  
鹿门埋孟子，岘首载羊公。万古千秋里，青山明月中。  
政从襄沔绝，诗过洞庭空。尘路谁回眼，松声两处风。  
  
卷839_50  【题玉泉寺大师影堂】齐己  
大化终华顶，灵踪示玉泉。由来负高尚，合向好山川。  
洞壑藏诸怪，杉松列瘦烟。千秋空树影，犹似覆长禅。  
  
卷839_51  【秋日钱塘作】齐己  
秋光明水国，游子倚长亭。海浸全吴白，山澄百越青。  
英雄贵黎庶，封土绝精灵。句践魂如在，应悬战血腥。  
  
卷839_52  【送人赴举】齐己  
分有争忘得，时来须出山。白云终许在，清世莫空还。  
驿树秋声健，行衣雨点斑。明年从月里，满握度春关。  
  
卷839_53  【友人寒夜所寄】齐己  
通宵亦孤坐，但念旧峰云。白日还如此，清闲本共君。  
二毛凋一半，百岁去三分。早晚寻流水，同归麋鹿群。  
  
卷839_54  【酬洞庭陈秀才】齐己  
何必要识面，见诗惊苦心。此门从自古，难学至如今。  
青草湖云阔，黄陵庙木深。精搜当好景，得即动知音。  
  
卷839_55  【题鹤鸣泉八韵】齐己  
嘹唳遗踪去，澄明物掩难。喷开山面碧，飞落寺门寒。  
汲引随瓶满，分流逐处安。幽虫乘叶过，渴狖拥条看。  
上有危峰叠，旁宜怪石盘。冷吞双树影，甘润百毛端。  
异早闻镌玉，灵终别建坛。潇湘在何处，终日自波澜。  
  
卷839_56  【登金山寺】齐己  
四面白波声，中流翠峤横。望来堪目断，上彻始心平。  
鸟向天涯去，云连水国生。重来与谁约，题罢自吟行。  
  
卷839_57  【寄吴都沈员外彬】齐己  
归休兴若何，朱绂尽还他。自有园林阔，谁争山水多。  
村烟晴莽苍，僧磬晚嵯峨。野醉题招隐，相思可寄么。  
  
卷839_58  【寄明月山僧】齐己  
山称明月好，月出遍山明。要上诸峰去，无妨半夜行。  
白猿真雪色，幽鸟古琴声。吾子居来久，应忘我在城。  
  
卷839_59  【寄哭西川坛长广济大师】齐己  
千万僧中宝，三朝帝宠身。还源未化火，举国葬全真。  
文集编金在，碑铭刻玉新。有谁于异代，弹指礼遗尘。  
  
卷839_60  【酬西川楚峦上人卷】齐己  
玉垒峨嵋秀，岷江锦水清。搜不尽，吾子得何精。  
可信由前习，堪闻正后生。东西五千里，多谢寄无成。  
  
卷839_61  【览延栖上人卷】齐己  
今体雕镂妙，古风研考精。何人忘律韵，为子辨诗声。  
贾岛苦兼此，孟郊清独行。荆门见编集，愧我老无成。  
  
卷839_62  【寄洛下王彝训先辈二首】齐己  
贾岛存正始，王维留格言。千篇千古在，一咏一惊魂。  
离别无他寄，相思共此门。阳春堪永恨，郢路转尘昏。  
北极新英主，高科旧少年。风流传贵达，谈笑取荣迁。  
洛水秋空底，嵩峰晓翠巅。寻常谁并马，桥上戏成篇。  
  
卷839_63  【酬岳阳李主簿卷】齐己  
把卷思高兴，潇湘阔浸门。无云生翠浪，有月动清魂。  
倚槛应穷底，凝情合到源。为君吟所寄，难甚至忘筌。  
  
卷839_64  【寄怀江西僧达禅翁】齐己  
长忆旧山日，与君同聚沙。未能精贝叶，便学咏杨花。  
苦甚伤心骨，清还切齿牙。何妨继馀习，前世是诗家。  
  
卷839_65  【送吴守明先辈游蜀】齐己  
凭君游蜀去，细为话幽奇。丧乱嘉陵驿，尘埃贾岛诗。  
未应过锦府，且合上峨嵋。既逐高科后，东西任所之。  
  
卷839_66  【寄普明大师可准】齐己  
莲岳三征者，论诗旧与君。相留曾几岁，酬唱有新文。  
翠窦容闲憩，岚峰许共分。当年若同访，合得伴吟云。  
  
卷839_67  【还黄平素秀才卷】齐己  
求己甚忘筌，得之经浑然。僻能离诡差，清不尚妖妍。  
冷澹闻姚监，精奇见浪仙。如君好风格，自可继前贤。  
  
卷839_68  【与张先辈话别】齐己  
为□□□者，各自话离心。及第还全蜀，游方归二林。  
巴江□□涨，楚野入吴深。他日传消息，东西不易寻。  
  
卷839_69  【寄朱拾遗】齐己  
一闻归阙下，几番熟金桃。沧海期仍晚，清资路渐高。  
研冰濡谏笔，赋雪拥朝袍。岂念空林下，冥心坐石劳。  
  
卷839_70  【荆门送兴禅师】齐己  
洒落南宗子，游方迹似云。青山寻处处，赤叶路纷纷。  
虎共松岩宿，猿和石溜闻。何峰一回首，忆我在人群。  
  
卷839_71  【过西山施肩吾旧居】齐己  
大志终难起，西峰卧翠堆。床前倒秋壑，枕上过春雷。  
鹤见丹成去，僧闻栗熟来。荒斋松竹老，鸾鹤自裴回。  
  
卷839_72  【喜夏雨】齐己  
四郊云影合，千里雨声来。尽洗红埃去，并将清气回。  
潺湲浮楚甸，萧散露荆台。欲赋随车瑞，濡毫渴謏才。  
  
卷839_73  【酬元员外见寄八韵】齐己  
旧隐梦牵仍，归心只似蒸。远青怜岛峭，轻白爱云腾。  
艳冶丛翻蝶，腥膻地聚蝇。雨声连洒竹，诗兴继填膺。  
访戴情弥切，依刘力不胜。众人忘苦苦，独自愧兢兢。  
处世无他望，流年有病僧。时惭大雅客，遗韵许相承。  
  
卷839_74  【浣口泊舟晓望天柱峰】齐己  
根盘潜岳半，顶逼日轮边。冷碧无云点，危棱有瀑悬。  
秀轻毛女下，名与鼎湖偏。谁见扶持力，峨峨出后天。  
  
卷839_75  【寄楚萍上人】齐己  
北面香炉秀，南边瀑布寒。自来还独去，夏满又秋残。  
日影松杉乱，云容洞壑宽。何峰是邻侧，片石许相安。  
  
卷839_76  【竹里作六韵】齐己  
我来深处坐，剩觉有吟思。忽似潇湘岸，欲生风雨时。  
冷烟濛古屋，干箨堕秋墀。径熟因频入，身闲得遍欹。  
踏多鞭节损，题乱粉痕隳。犹见前山叠，微茫隔短篱。  
  
卷839_77  【寄江西幕中孙鲂员外】齐己  
簪履为官兴，芙蓉结社缘。应思陶令醉，时访远公禅。  
茶影中残月，松声里落泉。此门曾共说，知未遂终焉。  
  
卷839_78  【盆池】齐己  
盆沼陷花边，孤明似玉泉。涵虚心不浅，待月底长圆。  
平稳承天泽，依微泛曙烟。何须照菱镜，即此鉴媸妍。  
  
卷839_79  【喜乾昼上人远相访】齐己  
彼此垂七十，相逢意若何。圣明殊未至，离乱更应多。  
澹泊门难到，从容日易过。馀生消息外，只合听诗魔。  
