---
title: 第25部分
index: true
icon: editor
order: 25
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(中)　卷五百二十

卷520_1  【感怀诗一首（时沧州用兵）】杜牧  
高文会隋季，提剑徇天意。扶持万代人，步骤三皇地。  
圣云继之神，神仍用文治。德泽酌生灵，沉酣薰骨髓。  
旄头骑箕尾，风尘蓟门起。胡兵杀汉兵，尸满咸阳市。  
宣皇走豪杰，谈笑开中否。蟠联两河间，烬萌终不弭。  
号为精兵处，齐蔡燕赵魏。合环千里疆，争为一家事。  
逆子嫁虏孙，西邻聘东里。急热同手足，唱和如宫徵。  
法制自作为，礼文争僭拟。压阶螭斗角，画屋龙交尾。  
署纸日替名，分财赏称赐。刳隍by万寻，缭垣叠千雉。  
誓将付孱孙，血绝然方已。九庙仗神灵，四海为输委。  
如何七十年，汗赩含羞耻。韩彭不再生，英卫皆为鬼。  
凶门爪牙辈，穰穰如儿戏。累圣但日吁，阃外将谁寄。  
屯田数十万，堤防常慑惴。急征赴军须，厚赋资凶器。  
因隳画一法，且逐随时利。流品极蒙尨，网罗渐离弛。  
夷狄日开张，黎元愈憔悴。邈矣远太平，萧然尽烦费。  
至于贞元末，风流恣绮靡。艰极泰循来，元和圣天子。  
元和圣天子，英明汤武上。茅茨覆宫殿，封章绽帷帐。  
伍旅拔雄儿，梦卜庸真相。勃云走轰霆，河南一平荡。  
继于长庆初，燕赵终舁襁。携妻负子来，北阙争顿颡。  
故老抚儿孙，尔生今有望。茹鲠喉尚隘，负重力未壮。  
坐幄无奇兵，吞舟漏疏网。骨添蓟垣沙，血涨滹沱浪。  
只云徒有征，安能问无状。一日五诸侯，奔亡如鸟往。  
取之难梯天，失之易反掌。苍然太行路，翦翦还榛莽。  
关西贱男子，誓肉虏杯羹。请数系虏事，谁其为我听。  
荡荡乾坤大，曈曈日月明。叱起文武业，可以豁洪溟。  
安得封域内，长有扈苗征。七十里百里，彼亦何尝争。  
往往念所至，得醉愁苏醒。韬舌辱壮心，叫阍无助声。  
聊书感怀韵，焚之遗贾生。  
  
卷520_2  【杜秋娘诗】杜牧  
京江水清滑，生女白如脂。其间杜秋者，不劳朱粉施。  
老濞即山铸，后庭千双眉。秋持玉斝醉，与唱金缕衣。  
濞既白首叛，秋亦红泪滋。吴江落日渡，灞岸绿杨垂。  
联裾见天子，盼眄独依依。椒壁悬锦幕，镜奁蟠蛟螭。  
低鬟认新宠，窈袅复融怡。月上白璧门，桂影凉参差。  
金阶露新重，闲捻紫箫吹。莓苔夹城路，南苑雁初飞。  
红粉羽林杖，独赐辟邪旗。归来煮豹胎，餍饫不能饴。  
咸池升日庆，铜雀分香悲。雷音后车远，事往落花时。  
燕禖得皇子，壮发绿緌緌。画堂授傅姆，天人亲捧持。  
虎睛珠络褓，金盘犀镇帷。长杨射熊罴，武帐弄哑咿。  
渐抛竹马剧，稍出舞鸡奇。崭崭整冠珮，侍宴坐瑶池。  
眉宇俨图画，神秀射朝辉。一尺桐偶人，江充知自欺。  
王幽茅土削，秋放故乡归。觚棱拂斗极，回首尚迟迟。  
四朝三十载，似梦复疑非。潼关识旧吏，吏发已如丝。  
却唤吴江渡，舟人那得知。归来四邻改，茂苑草菲菲。  
清血洒不尽，仰天知问谁。寒衣一匹素，夜借邻人机。  
我昨金陵过，闻之为歔欷。自古皆一贯，变化安能推。  
夏姬灭两国，逃作巫臣姬。西子下姑苏，一舸逐鸱夷。  
织室魏豹俘，作汉太平基。误置代籍中，两朝尊母仪。  
光武绍高祖，本系生唐儿。珊瑚破高齐，作婢舂黄糜。  
萧后去扬州，突厥为阏氏。女子固不定，士林亦难期。  
射钩后呼父，钓翁王者师。无国要孟子，有人毁仲尼。  
秦因逐客令，柄归丞相斯。安知魏齐首，见断箦中尸。  
给丧蹶张辈，廊庙冠峨危。珥貂七叶贵，何妨戎虏支。  
苏武却生返，邓通终死饥。张既难测，翻覆亦其宜。  
地尽有何物，天外复何之。指何为而捉，足何为而驰。  
耳何为而听，目何为而窥。已身不自晓，此外何思惟。  
因倾一樽酒，题作杜秋诗。愁来独长咏，聊可以自怡。  
  
卷520_3  【郡斋独酌（黄州作）】杜牧  
前年鬓生雪，今年须带霜。时节序鳞次，古今同雁行。  
甘英穷西海，四万到洛阳。东南我所见，北可计幽荒。  
中画一万国，角角棋布方。地顽压不穴，天迥老不僵。  
屈指百万世，过如霹雳忙。生落其内，何者为彭殇？  
促束自系缚，儒衣宽且长。旗亭雪中过，敢问当垆娘。  
我爱李侍中，标标七尺强。白羽八扎弓，髀压绿檀枪。  
风前略横阵，紫髯分两傍。淮西万虎士，怒目不敢当。  
功成赐宴麟德殿，猿超鹘掠广球场。三千宫女侧头看，  
相排踏碎双明珰。旌竿幖幖旗[z8 _blank ]々，意气横鞭归故乡。  
我爱朱处士，三吴当中央。罢亚百顷稻，西风吹半黄。  
尚可活乡里，岂唯满囷仓？后岭翠扑扑，前溪碧泱泱。  
雾晓起凫雁，日晚下牛羊。叔舅欲饮我，社瓮尔来尝。  
伯姊子欲归，彼亦有壶浆。西阡下柳坞，东陌绕荷塘。  
姻亲骨肉舍，烟火遥相望。太守政如水，长官贪似狼。  
征输一云毕，任尔自存亡。我昔造其室，羽仪鸾鹤翔。  
交横碧流上，竹映琴书床。出语无近俗，尧舜禹武汤。  
问今天子少，谁人为栋梁？我曰天子圣，晋公提纪纲。  
联兵数十万，附海正诛沧。谓言大义小不义，  
取易卷席如探囊。犀甲吴兵斗弓弩，蛇矛燕戟驰锋铓。  
岂知三载几百战，钩车不得望其墙！答云此山外，  
有事同胡羌。谁将国伐叛，话与钓鱼郎？溪南重回首，  
一径出修篁。尔来十三岁，斯人未曾忘。往往自抚己，  
泪下神苍茫。御史诏分洛，举趾何猖狂！阙下谏官业，  
拜疏无文章。寻僧解忧梦，乞酒缓愁肠。岂为妻子计，  
未去山林藏。平生五色线，愿补舜衣裳。弦歌教燕赵，  
兰芷浴河湟。腥膻一扫洒，凶狠皆披攘。生人但眠食，  
寿域富农桑。孤吟志在此，自亦笑荒唐。江郡雨初霁，  
刀好截秋光。池边成独酌，拥鼻菊枝香。  
醺酣更唱太平曲，仁圣天子寿无疆。  
  
卷520_27  【张好好诗】杜牧  
君为豫章姝，十三才有馀。翠茁凤生尾，丹叶莲含跗。  
高阁倚天半，章江联碧虚。此地试君唱，特使华筵铺。  
主人顾四座，始讶来踟蹰。吴娃起引赞，低徊映长裾。  
双鬟可高下，才过青罗襦。盼盼乍垂袖，一声雏凤呼。  
繁弦迸关纽，塞管裂圆芦。众音不能逐，袅袅穿云衢。  
主人再三叹，谓言天下殊。赠之天马锦，副以水犀梳。  
龙沙看秋浪，明月游朱湖。自此每相见，三日已为疏。  
玉质随月满，艳态逐春舒。绛唇渐轻巧，云步转虚徐。  
旌旆忽东下，笙歌随舳舻。霜凋谢楼树，沙暖句溪蒲。  
身外任尘土，樽前极欢娱。飘然集仙客，讽赋欺相如。  
聘之碧瑶珮，载以紫云车。洞闭水声远，月高蟾影孤。  
尔来未几岁，散尽高阳徒。洛城重相见，婥婥为当垆。  
怪我苦何事，少年垂白须。朋游今在否，落拓更能无。  
门馆恸哭后，水云秋景初。斜日挂衰柳，凉风生座隅。  
洒尽满襟泪，短歌聊一书。  
  
卷520_28  【冬至日寄小侄阿宜诗】杜牧  
小侄名阿宜，未得三尺长。头圆筋骨紧，两眼明且光。  
去年学官人，竹马绕四廊。指挥群儿辈，意气何坚刚。  
今年始读书，下口三五行。随兄旦夕去，敛手整衣裳。  
去岁冬至日，拜我立我旁。祝尔愿尔贵，仍且寿命长。  
今年我江外，今日生一阳。忆尔不可见，祝尔倾一觞。  
阳德比君子，初生甚微茫。排阴出九地，万物随开张。  
一似小儿学，日就复月将。勤勤不自已，二十能文章。  
仕宦至公相，致君作尧汤。我家公相家，剑佩尝丁当。  
旧第开朱门，长安城中央。第中无一物，万卷书满堂。  
家集二百编，上下驰皇王。多是抚州写，今来五纪强。  
尚可与尔读，助尔为贤良。经书括根本，史书阅兴亡。  
高摘屈宋艳，浓薰班马香。李杜泛浩浩，韩柳摩苍苍。  
近者四君子，与古争强梁。愿尔一祝后，读书日日忙。  
一日读十纸，一月读一箱。朝廷用文治，大开官职场。  
愿尔出门去，取官如驱羊。吾兄苦好古，学问不可量。  
昼居府中治，夜归书满床。后贵有金玉，必不为汝藏。  
崔昭生崔芸，李兼生窟郎。堆钱一百屋，破散何披猖。  
今虽未即死，饿冻几欲僵。参军与县尉，尘土惊劻勷。  
一语不中治，笞箠身满疮。官罢得丝发，好买百树桑。  
税钱未输足，得米不敢尝。愿尔闻我语，欢喜入心肠。  
大明帝宫阙，杜曲我池塘。我若自潦倒，看汝争翱翔。  
总语诸小道，此诗不可忘。  
  
卷520_29  【李甘诗】杜牧  
太和八九年，训注极虓虎。潜身九地底，转上青天去。  
四海镜清澄，千官云片缕。公私各闲暇，追游日相伍。  
岂知祸乱根，枝叶潜滋莽。九年夏四月，天诫若言语。  
烈风驾地震，狞雷驱猛雨。夜于正殿阶，拔去千年树。  
吾君不省觉，二凶日威武。操持北斗柄，开闭天门路。  
森森明庭士，缩缩循墙鼠。平生负奇节，一旦如奴虏。  
指名为锢党，状迹谁告诉。喜无李杜诛，敢惮髡钳苦。  
时当秋夜月，日值曰庚午。喧喧皆传言，明晨相登注。  
予时与和鼎，官班各持斧。和鼎顾予言，我死知处所。  
当庭裂诏书，退立须鼎俎。君门晓日开，赭案横霞布。  
俨雅千官容，勃郁吾累怒。适属命鄜将，昨之传者误。  
明日诏书下，谪斥南荒去。夜登青泥坂，坠车伤左股。  
病妻尚在床，稚子初离乳。幽兰思楚泽，恨水啼湘渚。  
怳怳三闾魂，悠悠一千古。其冬二凶败，涣汗开汤罟。  
贤者须丧亡，谗人尚堆堵。予于后四年，谏官事明主。  
常欲雪幽冤，于时一裨补。拜章岂艰难，胆薄多忧惧。  
如何干斗气，竟作炎荒土。题此涕滋笔，以代投湘赋。  
  
卷520_30  【洛中送冀处士东游】杜牧  
处士有儒术，走可挟车輈。坛宇宽帖帖，符彩高酋酋。  
不爱事耕稼，不乐干王侯。四十馀年中，超超为浪游。  
元和五六岁，客于幽魏州。幽魏多壮士，意气相淹留。  
刘济愿跪履，田兴请建筹。处士拱两手，笑之但掉头。  
自此南走越，寻山入罗浮。愿学不死药，粗知其来由。  
却于童顶上，萧萧玄发抽。我作八品吏，洛中如系囚。  
忽遭冀处士，豁若登高楼。拂榻与之坐，十日语不休。  
论今星璨璨，考古寒飕飕。治乱掘根本，蔓延相牵钩。  
武事何骏壮，文理何优柔。颜回捧俎豆，项羽横戈矛。  
祥云绕毛发，高浪开咽喉。但可感神鬼，安能为献酬。  
好入天子梦，刻像来尔求。胡为去吴会，欲浮沧海舟。  
赠以蜀马箠，副之胡罽裘。饯酒载三斗，东郊黄叶稠。  
我感有泪下，君唱高歌酬。嵩山高万尺，洛水流千秋。  
往事不可问，天地空悠悠。四百年炎汉，三十代宗周。  
二三里遗堵，八九所高丘。生一世内，何必多悲愁。  
歌阕解携去，信非吾辈流。  
  
卷520_31  【送沈士赴苏州，李中丞招以诗赠行】杜牧  
山城树叶红，下有碧溪水。溪桥向吴路，酒旗夸酒美。  
下马此送君，高歌为君醉。念君苞材能，百工在城垒。  
空山三十年，鹿裘挂窗睡。自言陇西公，飘然我知己。  
举酒属吴门，今朝为君起。悬弓三百斤，囊书数万纸。  
战贼即战贼，为吏即为吏。尽我所有无，惟公之指使。  
予曰陇西公，滔滔大君子。常思抡群材，一为国家治。  
譬如匠见木，碍眼皆不弃。大者粗十围，小者细一指。  
cq橛与栋梁，施之皆有位。忽然竖明堂，一挥立能致。  
予亦何为者，亦受公恩纪。处士有常言，残虏为犬豕。  
常恨两手空，不得一马箠。今依陇西公，如虎傅两翅。  
公非刺史材，当坐岩廊地。处士魁奇姿，必展平生志。  
东吴饶风光，翠巘多名寺。疏烟亹亹秋，独酌平生思。  
因书问故人，能忘批纸尾。公或忆姓名，为说都憔悴。  
  
卷520_32  【长安送友人游湖南（一作长安送人）】杜牧  
子性剧弘和，愚衷深褊狷。相舍嚣譊中，吾过何由鲜。  
楚南饶风烟，湘岸苦萦宛。山密夕阳多，人稀芳草远。  
青梅繁枝低，斑笋新梢短。莫哭葬鱼人，酒醒且眠饭。  
  
卷520_33  【皇风】杜牧  
仁圣天子神且武，内兴文教外披攘。以德化人汉文帝，  
侧身修道周宣王。e4蹊巢穴尽窒塞，礼乐刑政皆弛张。  
何当提笔侍巡狩，前驱白旆吊河湟。  
  
卷520_34  【雪中书怀】杜牧  
腊雪一尺厚，云冻寒顽痴。孤城大泽畔，人疏烟火微。  
愤悱欲谁语，忧愠不能持。天子号仁圣，任贤如事师。  
凡称曰治具，小大无不施。明庭开广敞，才隽受羁维。  
如日月縆升，若鸾凤葳蕤。才自朽下，弃去亦其宜。  
北虏坏亭障，闻屯千里师。牵连久不解，他盗恐旁窥。  
臣实有长策，彼可徐鞭笞。如蒙一召议，食肉寝其皮。  
斯乃庙堂事，尔微非尔知。向来躐等语，长作陷身机。  
行当腊欲破，酒齐不可迟。且想春候暖，瓮间倾一卮。  
  
卷520_35  【雨中作】杜牧  
贱子本幽慵，多为隽贤侮。得州荒僻中，更值连江雨。  
一褐拥秋寒，小窗侵竹坞。浊醪气色严，皤腹瓶罂古。  
酣酣天地宽，怳怳嵇刘伍。但为适性情，岂是藏鳞羽。  
一世一万朝，朝朝醉中去。  
  
卷520_36  【偶游石盎僧舍（宣州作）】杜牧  
敬岑草浮光，句沚水解脉。益郁乍怡融，凝严忽颓坼。  
梅颣暖眠酣，风绪和无力。凫浴涨汪汪，雏娇村幂幂。  
落日美楼台，轻烟饰阡陌。潋绿古津远，积润苔基释。  
孰谓汉陵人，来作江汀客。载笔念无能，捧筹惭所画。  
任辔偶追闲，逢幽果遭适。僧语淡如云，尘事繁堪织。  
今古几辈人，而我何能息。  
  
卷520_37  【赴京初入汴口，晓景即事，先寄兵部李郎中】杜牧  
清淮控隋漕，北走长安道。樯形栉栉斜，浪态迤迤好。  
初旭红可染，明河澹如扫。泽阔鸟来迟，村饥人语早。  
露蔓虫丝多，风蒲燕雏老。秋思高萧萧，客愁长袅袅。  
因怀京洛间，宦游何戚草。什伍持津梁，澒涌争追讨。  
翾便讵可寻，几秘安能考。小人乏馨香，上下将何祷。  
唯有君子心，显豁知幽抱。  
  
卷520_38  【独酌】杜牧  
长空碧杳杳，万古一飞鸟。生前酒伴闲，愁醉闲多少。  
烟深隋家寺，殷叶暗相照。独佩一壶游，秋毫泰山小。  
  
卷520_39  【惜春】杜牧  
春半年已除，其馀强为有。即此醉残花，便同尝腊酒。  
怅望送春杯，殷勤扫花帚。谁为驻东流，年年长在手。  
  
卷520_40  【题安州浮云寺楼寄湖州张郎中】杜牧  
去夏疏雨馀，同倚朱阑语。当时楼下水，今日到何处。  
恨如春草多，事与孤鸿去。楚岸柳何穷，别愁纷若絮。  
  
卷520_41  【过骊山作】杜牧  
始皇东游出周鼎，刘项纵观皆引颈。削平天下实辛勤，  
却为道傍穷百姓。黔首不愚尔益愚，千里函关囚独夫。  
牧童火入九泉底，烧作灰时犹未枯。  
  
卷520_42  【池州送孟迟先辈】杜牧  
昔子来陵阳，时当苦炎热。我虽在金台，头角长垂折。  
奉披尘意惊，立语平生豁。寺楼最鶱轩，坐送飞鸟没。  
一樽中夜酒，半破前峰月。烟院松飘萧，风廊竹交戛。  
时步郭西南，缭径苔圆折。好鸟响丁丁，小溪光汃汃。  
篱落见娉婷，机丝弄哑轧。烟湿树姿娇，雨馀山态活。  
仲秋往历阳，同上牛矶歇。大江吞天去，一练横坤抹。  
千帆美满风，晓日殷鲜血。历阳裴太守，襟韵苦超越。  
鞔鼓画麒麟，看君击狂节。离袖飐应劳，恨粉啼还咽。  
明年忝谏官，绿树秦川阔。子提健笔来，势若夸父渴。  
九衢林马挝，千门织车辙。秦台破心胆，黥阵惊毛发。  
子既屈一鸣，余固宜三刖。慵忧长者来，病怯长街喝。  
僧炉风雪夜，相对眠一褐。暖灰重拥瓶，晓粥还分钵。  
青云马生角，黄州使持节。秦岭望樊川，只得回头别。  
商山四皓祠，心与樗蒲说。大泽蒹葭风，孤城狐兔窟。  
且复考诗书，无因见簪笏。训屹如山，古风冷刮骨。  
周鼎列瓶罂，荆璧横抛摋。力尽不可取，忽忽狂歌发。  
三年未为苦，两郡非不达。秋浦倚吴江，去楫飞青鹘。  
溪山好画图，洞壑深闺闼。竹冈森羽林，花坞团宫缬。  
景物非不佳，独坐如鞲绁。丹鹊东飞来，喃喃送君札。  
呼儿旋供衫，走门空踏袜。手把一枝物，桂花香带雪。  
喜极至无言，笑馀翻不悦。生直作百岁翁，  
亦是万古一瞬中。我欲东召龙伯翁，上天揭取北斗柄。  
蓬莱顶上斡海水，水尽到底看海空。月于何处去，  
日于何处来？跳丸相趁走不住，  
尧舜禹汤文武周孔皆为灰。酌此一杯酒，与君狂且歌。  
离别岂足更关意，衰老相随可奈何。  
  
卷520_43  【重送】杜牧  
手撚金仆姑，腰悬玉辘轳。爬头峰北正好去，  
系取可汗钳作奴。六宫虽念相如赋，其那防边重武夫。  
  
卷520_44  【题池州弄水亭】杜牧  
弄水亭前溪，飐滟翠绡舞。绮席草芊芊，紫岚峰伍伍。  
螭蟠得形势，翚飞如轩户。一镜奁曲堤，万丸跳猛雨。  
槛前燕雁栖，枕上巴帆去。丛筠侍修廊，密蕙媚幽圃。  
杉树碧为幢，花骈红作堵。停樽迟晚月，咽咽上幽渚。  
客舟耿孤灯，万里人夜语。漫流罥苔槎，饥凫晒雪羽。  
玄丝落钩饵，冰鳞看吞吐。断霓天帔垂，狂烧汉旗怒。  
旷朗半秋晓，萧瑟好风露。光洁疑可揽，欲以襟怀贮。  
幽抱吟九歌，羁情思湘浦。四时皆异状，终日为良遇。  
小山浸石棱，撑舟入幽处。孤歌倚桂岩，晚酒眠松坞。  
纡馀带竹村，蚕乡足砧杵。塍泉落环珮，畦苗差纂组。  
风俗知所尚，豪强耻孤侮。邻丧不相舂，公租无诟负。  
农时贵伏腊，簪瑱事礼赂。乡校富华礼，征行产强弩。  
不能自勉去，但愧来何暮。故园汉上林，信美非吾土。  
  
卷520_45  【题宣州开元寺（寺置于东晋时）】杜牧  
南朝谢脁城，东吴最深处。亡国去如鸿，遗寺藏烟坞。  
楼飞九十尺，廊环四百柱。高高下下中，风绕松桂树。  
青苔照朱阁，白鸟两相语。溪声入僧梦，月色晖粉堵。  
阅景无旦夕，凭阑有今古。留我酒一樽，前山看春雨。  
  
卷520_46  【大雨行（开成三年宣州开元寺作）】杜牧  
东垠黑风驾海水，海底卷上天中央。三吴六月忽凄惨，  
晚后点滴来苍茫。铮栈雷车轴辙壮，矫躩蛟龙爪尾长。  
神鞭鬼驭载阴帝，来往喷洒何颠狂。四面崩腾玉京仗，  
万里横互羽林枪。云缠风束乱敲磕，黄帝未胜蚩尤强。  
百川气势苦豪俊，坤关密锁愁开张。太和六年亦如此，  
我时壮气神洋洋。东楼耸首看不足，恨无羽翼高飞翔。  
尽召邑中豪健者，阔展朱盘开酒场。奔觥槌鼓助声势，  
眼底不顾纤腰娘。今年闒茸鬓已白，奇游壮观唯深藏。  
景物不尽人自老，谁知前事堪悲伤。  
  
卷520_47  【自宣州赴官入京，路逢裴坦判官归宣州，因题赠】杜牧  
敬亭山下百顷竹，中有诗人小谢城。城高跨楼满金碧，  
下听一溪寒水声。梅花落径香缭绕，雪白玉珰花下行。  
萦风酒旆挂朱阁，半醉游人闻弄笙。我初到此未三十，  
头脑钐利筋骨轻。画堂檀板秋拍碎，一引有时联十觥。  
老闲腰下丈二组，尘土高悬千载名。重游鬓白事皆改，  
唯见东流春水平。对酒不敢起，逢君还眼明。  
云罍看人捧，波脸任他横。一醉六十日，古来闻阮生。  
是非离别际，始见醉中情。今日送君话前事，  
高歌引剑还一倾。江湖酒伴如相问，终老烟波不计程。  
  
卷520_48  【赠宣州元处士】杜牧  
陵阳北郭隐，身世两忘者。蓬蒿三亩居，宽于一天下。  
樽酒对不酌，默与玄相话。生自不足，爱叹遭逢寡。  
  
卷520_49  【村行】杜牧  
春半南阳西，柔桑过村坞。袅袅垂柳风，点点回塘雨。  
蓑唱牧牛儿，篱窥蒨裙女。半湿解征衫，主人馈鸡黍。  
  
卷520_50  【史将军二首】杜牧  
长鉟周都尉，闲如秋岭云。取蝥弧登垒，以骈邻翼军。  
百战百胜价，河南河北闻。今遇太平日，老去谁怜君。  
壮气盖燕赵，耽耽魁杰人。弯弧五百步，长戟八十斤。  
河湟非内地，安史有遗尘。何日武台坐，兵符授虎臣。  

## 全唐诗(中)　卷五百二十一

卷521_1  【华清宫三十韵】杜牧  
绣岭明珠殿，层峦下缭墙。仰窥丹槛影，犹想赭袍光。  
昔帝登封后，中原自古强。一千年际会，三万里农桑。  
几席延尧舜，轩墀接禹汤。雷霆驰号令，星斗焕文章。  
钓筑乘时用，芝兰在处芳。北扉闲木索，南面富循良。  
至道思玄圃，平居厌未央。钩陈裹岩谷，文陛压青苍。  
歌吹千秋节，楼台八月凉。神仙高缥缈，环珮碎丁当。  
泉暖涵窗镜，云娇惹粉囊。嫩岚滋翠葆，清渭照红妆。  
帖泰生灵寿，欢娱岁序长。月闻仙曲调，霓作舞衣裳。  
雨露偏金穴，乾坤入醉乡。玩兵师汉武，回手倒干将。  
鲸鬣掀东海，胡牙揭上阳。喧呼马嵬血，零落羽林枪。  
倾国留无路，还魂怨有香。蜀峰横惨澹，秦树远微茫。  
鼎重山难转，天扶业更昌。望贤馀故老，花萼旧池塘。  
往事人谁问，幽襟泪独伤。碧檐斜送日，殷叶半凋霜。  
迸水倾瑶砌，疏风罅玉房。尘埃羯鼓索，片段荔枝筐。  
鸟啄摧寒木，蜗涎蠹画梁。孤烟知客恨，遥起泰陵傍。  
  
卷521_2  【长安杂题长句六首】杜牧  
觚棱金碧照山高，万国珪璋捧赭袍。舐笔和铅欺贾马，  
赞功论道鄙萧曹。东南楼日珠帘卷，西北天宛玉厄豪。  
四海一家无一事，将军携镜泣霜毛。  
晴云似絮惹低空，紫陌微微弄袖风。韩嫣金丸莎覆绿，  
许公鞯汗杏黏红。烟生窈窕深东第，轮撼流苏下北宫。  
自笑苦无楼护智，可怜铅椠竟何功。  
雨晴九陌铺江练，岚嫩千峰叠海涛。南苑草芳眠锦雉，  
夹城云暖下霓旄。少年羁络青纹玉，游女花簪紫蒂桃。  
江碧柳深人尽醉，一瓢颜巷日空高。  
束带谬趋文石陛，有章曾拜皂囊封。期严无奈睡留癖，  
势窘犹为酒泥慵。偷钓侯家池上雨，醉吟隋寺日沈钟。  
九原可作吾谁与，师友琅琊邴曼容。  
洪河清渭天池浚，太白终南地轴横。祥云辉映汉宫紫，  
春光绣画秦川明。草妒佳人钿朵色，风回公子玉衔声。  
六飞南幸芙蓉苑，十里飘香入夹城。  
丰貂长组金张辈，驷马文衣许史家。白鹿原头回猎骑，  
紫云楼下醉江花。九重树影连清汉，万寿山光学翠华。  
谁识大君谦让德，一毫名利斗蛙蟆。  
  
卷521_3  【河湟】杜牧  
元载相公曾借箸，宪宗皇帝亦留神。旋见衣冠就东市，  
忽遗弓剑不西巡。牧羊驱马虽戎服，白发丹心尽汉臣。  
唯有凉州歌舞曲，流传天下乐闲人。  
  
卷521_4  【许七侍御弃官东归潇洒江南颇闻自适高秋企望…十韵】杜牧  
天子绣衣吏，东吴美退居。有园同庾信，避事学相如。  
兰畹晴香嫩，筠溪翠影疏。江山九秋后，风月六朝馀。  
锦帙开诗轴，青囊结道书。霜岩红薜荔，露沼白芙蕖。  
睡雨高梧密，棋灯小阁虚。冻醪元亮秫，寒鲙季鹰鱼。  
尘意迷今古，云情识卷舒。他年雪中棹，阳羡访吾庐。  
  
卷521_5  【李给事中敏二首】杜牧  
一章缄拜皂囊中，懔懔朝廷有古风。元礼去归缑氏学，  
江充来见犬台宫。纷纭白昼惊千古，鈇锧朱殷几一空。  
曲突徙薪人不会，海边今作钓鱼翁。  
晚发闷还梳，忆君秋醉馀。可怜刘校尉，曾讼石中书。  
消长虽殊事，仁贤每自如。因看鲁褒论，何处是吾庐。  
  
卷521_6  【题永崇西平王宅太尉愬院六韵】杜牧  
天下无双将，关西第一雄。授符黄石老，学剑白猿翁。  
矫矫云长勇，恂恂郄縠风。家呼小太尉，国号大梁公。  
半夜龙骧去，中原虎穴空。陇山兵十万，嗣子握雕弓。  
  
卷521_7  【东兵长句十韵】杜牧  
上党争为天下脊，邯郸四十万秦坑。狂童何者欲专地，  
圣主无私岂玩兵。玄象森罗摇北落，诗人章句咏东征。  
雄如马武皆弹剑，少似终军亦请缨。屈指庙堂无失策，  
垂衣尧舜待升平。羽林东下雷霆怒，楚甲南来组练明。  
即墨龙文光照曜，常山蛇阵势纵横。落雕都尉万人敌，  
黑槊将军一鸟轻。渐见长围云欲合，可怜穷垒带犹萦。  
凯歌应是新年唱，便逐春风浩浩声。  
  
卷521_8  【过勤政楼】杜牧  
千秋令节名空在，承露丝囊世已无。  
唯有紫苔偏得意，年年因雨上金铺。  
  
卷521_9  【过魏文贞公宅（一作题魏文贞）】杜牧  
蟪蛄宁与雪霜期，贤哲难教俗士知。  
可怜贞观太平后，天且不留封德彝。  
  
卷521_10  【早春阁下寓直萧九舍人亦直内署，因寄书怀四韵】杜牧  
御水初销冻，宫花尚怯寒。千峰横紫翠，双阙凭阑干。  
玉漏轻风顺，金茎淡日残。王乔在何处，清汉正骖鸾。  
  
卷521_11  【秋晚与沈十七舍人期游樊川不至】杜牧  
邀侣以官解，泛然成独游。川光初媚日，山色正矜秋。  
野竹疏还密，岩泉咽复流。杜村连潏水，晚步见垂钩。  
  
卷521_12  【念昔游三首】杜牧  
十载飘然绳检外，樽前自献自为酬。  
秋山春雨闲吟处，倚遍江南寺寺楼。  
云门寺外逢猛雨，林黑山高雨脚长。  
曾奉郊宫为近侍，分明羽林枪。  
李白题诗水西寺，古木回岩楼阁风。  
半醒半醉游三日，红白花开山雨中。  
  
卷521_13  【今皇帝陛下一诏征兵…次第归降臣获睹圣功辄献歌咏】杜牧  
捷书皆应睿谋期，十万曾无一镞遗。汉武惭夸朔方地，  
周宣休道太原师。威加塞外寒来早，恩入河源冻合迟。  
听取满城歌舞曲，凉州声韵喜参差。  
  
卷521_14  【奉和白相公圣德和平致兹休运岁终功就合咏盛…长句四韵】杜牧  
行看腊破好年光，万寿南山对未央。黠戛可汗修职贡，  
文思天子复河湟。应须日驭西巡狩，不假星弧北射狼。  
吉甫裁诗歌盛业，一篇江汉美宣王。  
  
卷521_15  【过华清宫绝句三首】杜牧  
长安回望绣成堆，山顶千门次第开。  
一骑红尘妃子笑，无人知是荔枝来。  
新丰绿树起黄埃，数骑渔阳探使回。  
霓裳一曲千峰上，舞破中原始下来。  
万国笙歌醉太平，倚天楼殿月分明。  
云中乱拍禄山舞，风过重峦下笑声。  
  
卷521_16  【登乐游原】杜牧  
长空澹澹孤鸟没，万古销沉向此中。  
看取汉家何事业，五陵无树起秋风。  
  
卷521_17  【闻庆州赵纵使君与党项战中箭身死，辄书长句】杜牧  
将军独乘铁骢马，榆溪战中金仆姑。死绥却是古来有，  
骁将自惊今日无。青史文章争点笔，朱门歌舞笑捐躯。  
谁知我亦轻生者，不得君王丈二殳。  
  
卷521_18  【送容州唐中丞赴镇】杜牧  
交阯同星座，龙泉佩斗文。烧香翠羽帐，看舞郁金裙。  
鹢首冲泷浪，犀渠拂岭云。莫教铜柱北，空说马将军。  
  
卷521_19  【夏州崔常侍自少常亚列出领麾幢十韵】杜牧  
帝命诗书将，登坛礼乐卿。三边要高枕，万里得长城。  
对客犹褒博，填门已旆旌。腰间五绶贵，天下一家荣。  
野水差新燕，芳郊哢夏莺。别风嘶玉勒，残日望金茎。  
榆塞孤烟媚，银川绿草明。戈矛虓虎士，弓箭落雕兵。  
魏绛言堪采，陈汤事偶成。若须垂竹帛，静胜是功名。  
  
卷521_20  【街西长句】杜牧  
碧池新涨浴娇鸦，分锁长安富贵家。游骑偶同人斗酒，  
名园相倚杏交花。银鞦騕褭嘶宛马，绣鞅璁珑走钿车。  
一曲将军何处笛，连云芳草日初斜。  
  
卷521_21  【春申君】杜牧  
烈士思酬国士恩，春申谁与快冤魂。  
三千宾客总珠履，欲使何人杀李园。  
  
卷521_22  【奉陵宫人】杜牧  
相如死后无词客，延寿亡来绝画工。  
玉颜不是黄金少，泪滴秋山入寿宫。  
  
卷521_23  【读韩杜集】杜牧  
杜诗韩集愁来读，似倩麻姑痒处抓。  
天外凤凰谁得髓，无人解合续弦胶。  
  
卷521_24  【春日言怀寄虢州李常侍十韵】杜牧  
岸藓生红药，岩泉涨碧塘。地分莲岳秀，草接鼎原芳。  
雨派潈漴急，风畦芷若香。织蓬眠舴艋，惊梦起鸳鸯。  
论吐开冰室，诗陈曝锦张。貂簪荆玉润，丹穴凤毛光。  
今日还珠守，何年执戟郎。且嫌游昼短，莫问积薪长。  
无计披清裁，唯持祝寿觞。愿公如卫武，百岁尚康强。  
  
卷521_25  【李侍郎于阳羡里富有泉石牧亦于阳羡粗有薄产…四韵】杜牧  
冥鸿不下非无意，塞马归来是偶然。紫绶公卿今放旷，  
白头郎吏尚留连。终南山下抛泉洞，阳羡溪中买钓船。  
欲与明公操履杖，愿闻休去是何年。  
  
卷521_26  【赠李处士长句四韵】杜牧  
玉函怪牒锁灵篆，紫洞香风吹碧桃。老翁四目牙爪利，  
掷火万里精神高。霭霭祥云随步武，累累秋冢叹蓬蒿。  
三山朝去应非久，姹女当窗绣羽袍。  
  
卷521_27  【送国棋王逢】杜牧  
玉子纹楸一路饶，最宜檐雨竹萧萧。羸形暗去春泉长，  
拔势横来野火烧。守道还如周柱史，鏖兵不羡霍嫖姚。  
浮生七十更万日，与子期于局上销。  
  
卷521_28  【重送绝句】杜牧  
绝艺如君天下少，闲人似我世间无。  
别后竹窗风雪夜，一灯明暗覆吴图。  
  
卷521_29  【少年行】杜牧  
连环羁玉声光碎，绿锦蔽泥虬卷高。  
春风细雨走马去，珠落璀璀白罽袍。  
  
卷521_30  【奉和门下相公送西川相公兼领相印出镇全蜀诗十八韵】杜牧  
盛业冠伊唐，台阶翊戴光。无私天雨露，有截舜衣裳。  
蜀辍新衡镜，池留旧凤凰。同心真石友，写恨蔑河梁。  
虎骑摇风旆，貂冠韵水苍。彤弓随武库，金印逐文房。  
栈压嘉陵咽，峰横剑阁长。前驱二星去，开险五丁忙。  
回首峥嵘尽，连天草树芳。丹心悬魏阙，往事怆甘棠。  
治化轻诸葛，威声慑夜郎。君平教说卦，夫子召升堂。  
塞接西山雪，桥维万里樯。夺霞红锦烂，扑地酒垆香。  
忝逐三千客，曾依数仞墙。滞顽堪白屋，攀附亦同行。  
肉管伶伦曲，箫韶清庙章。唱高知和寡，小子斐然狂。  
  
卷521_31  【朱坡】杜牧  
下杜乡园古，泉声绕舍啼。静思长惨切，薄宦与乖暌。  
北阙千门外，南山午谷西。倚川红叶岭，连寺绿杨堤。  
迥野翘霜鹤，澄潭舞锦鸡。涛惊堆万岫，舸急转千溪。  
眉点萱牙嫩，风条柳幄迷。岸藤梢虺尾，沙渚印麑蹄。  
火燎湘桃坞，波光碧绣畦。日痕縆翠巘，陂影堕晴霓。  
蜗壁斓斑藓，银筵豆蔻泥。洞云生片段，苔径缭高低。  
偃蹇松公老，森严竹阵齐。小莲娃欲语，幽笋稚相携。  
汉馆留馀趾，周台接故蹊。蟠蛟冈隐隐，班雉草萋萋。  
树老萝纡组，岩深石启闺。侵窗紫桂茂，拂面翠禽栖。  
有计冠终挂，无才笔谩提。自尘何太甚，休笑触藩羝。  
  
卷521_32  【早春寄岳州李使君，李善棋爱酒，情地闲雅】杜牧  
城高倚峭巘，地胜足楼台。朔漠暖鸿去，潇湘春水来。  
萦盈几多思，掩抑若为裁。返照三声角，寒香一树梅。  
乌林芳草远，赤壁健帆开。往事空遗恨，东流岂不回。  
分符颍川政，吊屈洛阳才。拂匣调珠柱，磨铅勘玉杯。  
棋翻小窟势，垆拨冻醪醅。此兴予非薄，何时得奉陪。  
  
卷521_33  【送王侍御赴夏口座主幕】杜牧  
君为珠履三千客，我是青衿七十徒。礼数全优知隗始，  
讨论常见念回愚。黄鹤楼前春水阔，一杯还忆故人无。  
  
卷521_34  【自贻】杜牧  
杜陵萧次君，迁少去官频。寂寞怜吾道，依稀似古人。  
饰心无彩缋，到骨是风尘。自嫌如匹素，刀尺不由身。  
  
卷521_35  【自遣】杜牧  
四十已云老，况逢忧窘馀。且抽持板手，却展小年书。  
嗜酒狂嫌阮，知非晚笑蘧。闻流宁叹吒，待俗不亲疏。  
遇事知裁剪，操心识卷舒。还称二千石，于我意何如。  
  
卷521_36  【题桐叶】杜牧  
去年桐落故溪上，把笔偶题归燕诗。江楼今日送归燕，  
正是去年题叶时。叶落燕归真可惜，东流玄发且无期。  
笑筵歌席反惆怅，明月清风怆别离。庄叟彭殇同在梦，  
陶潜身世两相遗。一丸五色成虚语，石烂松薪更莫疑。  
哆侈不劳文似锦，进趋何必利如锥。钱神任尔知无敌，  
酒圣于吾亦庶几。江畔秋光蟾阁镜，槛前山翠茂陵眉。  
樽香轻泛数枝菊，檐影斜侵半局棋。休指宦游论巧拙，  
只将愚直祷神祇。三吴烟水平生念，宁向闲人道所之。  
  
卷521_37  【沈下贤】杜牧  
斯人清唱何人和，草径苔芜不可寻。  
一夕小敷山下梦，水如环珮月如襟。  
  
卷521_38  【李和鼎】杜牧  
鵩鸟飞来庚子直，谪去日蚀辛卯年。  
由来枉死贤才事，消长相持势自然。  
  
卷521_39  【赠沈学士张歌人】杜牧  
拖袖事当年，郎教唱客前。断时轻裂玉，收处远缲烟。  
孤直縆云定，光明滴水圆。泥情迟急管，流恨咽长弦。  
吴苑春风起，河桥酒旆悬。凭君更一醉，家在杜陵边。  
  
卷521_40  【忆游朱坡四韵】杜牧  
秋草樊川路，斜阳覆盎门。猎逢韩嫣骑，树识馆陶园。  
带雨经荷沼，盘烟下竹村。如今归不得，自戴望天盆。  
  
卷521_41  【朱坡绝句三首】杜牧  
故国池塘倚御渠，江城三诏换鱼书。  
贾生辞赋恨流落，只向长沙住岁馀。  
烟深苔巷唱樵儿，花落寒轻倦客归。  
藤岸竹洲相掩映，满池春雨鸊鹈飞。  
乳肥春洞生鹅管，沼避回岩势犬牙。  
自笑卷怀头角缩，归盘烟磴恰如蜗。  
  
卷521_42  【出宫人二首】杜牧  
闲吹玉殿昭华管，醉折梨园缥蒂花。  
十年一梦归人世，绛缕犹封系臂纱。  
平阳拊背穿驰道，铜雀分香下璧门。  
几向缀珠深殿里，妒抛羞态卧黄昏。  
  
卷521_43  【长安秋望】杜牧  
楼倚霜树外，镜天无一毫。南山与秋色，气势两相高。  
  
卷521_44  【独酌】杜牧  
窗外正风雪，拥炉开酒缸。何如钓船雨，篷底睡秋江。  
  
卷521_45  【醉眠】杜牧  
秋醪雨中熟，寒斋落叶中。幽人本多睡，更酌一樽空。  
  
卷521_46  【不饮赠酒】杜牧  
细算人生事，彭殇共一筹。与愁争底事，要尔作戈矛。  
  
卷521_47  【昔事文皇帝三十二韵】杜牧  
昔事文皇帝，叨官在谏垣。奏章为得地，齰齿负明恩。  
金虎知难动，毛釐亦耻言。掩头虽欲吐，到口却成吞。  
照胆常悬镜，窥天自戴盆。周钟既窕槬，黥阵亦瘢痕。  
凤阙觚棱影，仙盘晓日暾。雨晴文石滑，风暖戟衣翻。  
每虑号无告，长忧骇不存。随行唯跼蹐，出语但寒暄。  
宫省咽喉任，戈矛羽卫屯。光尘皆影附，车马定西奔。  
亿万持衡价，锱铢挟契论。堆时过北斗，积处满西园。  
接棹隋河溢，连蹄蜀栈刓。漉空沧海水，搜尽卓王孙。  
斗巧猴雕刺，夸趫索挂跟。狐威假白额，枭啸得黄昏。  
馥馥芝兰圃，森森枳棘藩。吠声嗾国猘，公议怯膺门。  
窜逐诸丞相，苍茫远帝阍。一名为吉士，谁免吊湘魂。  
间世英明主，中兴道德尊。昆冈怜积火，河汉注清源。  
川口堤防决，阴车鬼怪掀。重云开朗照，九地雪幽冤。  
我实刚肠者，形甘短褐髡。曾经触虿尾，犹得凭熊轩。  
杜若芳洲翠，严光钓濑喧。溪山侵越角，封壤尽吴根。  
客恨萦春细，乡愁压思繁。祝尧千万寿，再拜揖馀樽。  
  
卷521_48  【道一大尹存之、庭美二学士简于圣明…四韵呈上三君子】杜牧  
九金神鼎重丘山，五玉诸侯杂珮环。星座通霄狼鬣暗，  
戍楼吹笛虎牙闲。斗间紫气龙埋狱，天上洪炉帝铸颜。  
若念西河旧交友，鱼符应许出函关。  
  
卷521_49  【杏园】杜牧  
夜来微雨洗芳尘，公子骅骝步贴匀。  
莫怪杏园憔悴去，满城多少插花人。  
  
卷521_50  【春晚题韦家亭子】杜牧  
拥鼻侵襟花草香，高台春去恨茫茫。  
蔫红半落平池晚，曲渚飘成锦一张。  
  
卷521_51  【过田家宅】杜牧  
安邑南门外，谁家板筑高。奉诚园里地，墙缺见蓬蒿。  
  
卷521_52  【见宋拾遗题名处，感而成诗】杜牧  
窜逐穷荒与死期，饿唯蒿藿病无医。  
怜君更抱重泉恨，不见崇山谪去时。  
  
卷521_53  【雪晴访赵嘏街西所居三韵】杜牧  
命代风骚将，谁登李杜坛。少陵鲸海动，翰苑鹤天寒。  
今日访君还有意，三条冰雪独来看。  
  
卷521_54  【将赴吴兴登乐游原一绝】杜牧  
清时有味是无能，闲爱孤云静爱僧。  
欲把一麾江海去，乐游原上望昭陵。  
  
卷521_55  【洛阳长句二首】杜牧  
草色人心相与闲，是非名利有无间。桥横落照虹堪画，  
树锁千门鸟自还。芝盖不来云杳杳，仙舟何处水潺潺。  
君王谦让泥金事，苍翠空高万岁山。  
天汉东穿白玉京，日华浮动翠光生。桥边游女珮环委，  
波底上阳金碧明。月锁名园孤鹤唳，川酣秋梦凿龙声。  
连昌绣岭行宫在，玉辇何时父老迎。  
  
卷521_56  【洛中监察病假满，送韦楚老拾遗归朝】杜牧  
洛桥风暖细翻衣，春引仙官去玉墀。独鹤初冲太虚日，  
九牛新落一毛时。行开教化期君是，卧病神祇祷我知。  
十载丈夫堪耻处，朱云犹掉直言旗。  
  
卷521_57  【东都送郑处诲校书归上都】杜牧  
悠悠渠水清，雨霁洛阳城。槿堕初开艳，蝉闻第一声。  
故人容易去，白发等闲生。此别无多语，期君晦盛名。  
  
卷521_58  【故洛阳城有感】杜牧  
一片宫墙当道危，行人为尔去迟迟。筚圭苑里秋风后，  
平乐馆前斜日时。锢党岂能留汉鼎，清谈空解识胡儿。  
千烧万战坤灵死，惨惨终年鸟雀悲。  

## 全唐诗(中)　卷五百二十二

卷522_1  【扬州三首】杜牧  
炀帝雷塘土，迷藏有旧楼。谁家唱水调，明月满扬州。  
骏马宜闲出，千金好旧游。喧阗醉年少，半脱紫茸裘。  
秋风放萤苑，春草斗鸡台。金络擎雕去，鸾环拾翠来。  
蜀船红锦重，越橐水沈堆。处处皆华表，淮王奈却回。  
街垂千步柳，霞映两重城。天碧台阁丽，风凉歌管清。  
纤腰间长袖，玉珮杂繁缨。拖轴诚为壮，豪华不可名。  
自是荒淫罪，何妨作帝京。  
  
卷522_2  【润州二首】杜牧  
句吴亭东千里秋，放歌曾作昔年游。青苔寺里无马迹，  
绿水桥边多酒楼。大抵南朝皆旷达，可怜东晋最风流。  
月明更想桓伊在，一笛闻吹出塞愁。  
谢脁诗中佳丽地，夫差传里水犀军。城高铁瓮横强弩，  
柳暗朱楼多梦云。画角爱飘江北去，钓歌长向月中闻。  
扬州尘土试回首，不惜千金借与君。  
  
卷522_3  【题扬州禅智寺】杜牧  
雨过一蝉噪，飘萧松桂秋。青苔满阶砌，白鸟故迟留。  
暮霭生深树，斜阳下小楼。谁知竹西路，歌吹是扬州。  
  
卷522_4  【西江怀古】杜牧  
上吞巴汉控潇湘，怒似连山净镜光。魏帝缝囊真戏剧，  
苻坚投箠更荒唐。千秋钓艇歌明月，万里沙鸥弄夕阳，  
范蠡清尘何寂寞，好风唯属往来商。  
  
卷522_5  【江南怀古】杜牧  
车书混一业无穷，井邑山川今古同。  
戊辰年向金陵过，惆怅闲吟忆庾公。  
  
卷522_6  【江南春绝句】杜牧  
千里莺啼绿映红，水村山郭酒旗风。  
南朝四百八十寺，多少楼台烟雨中。  
  
卷522_7  【将赴宣州留题扬州禅智寺】杜牧  
故里溪头松柏双，来时尽日倚松窗。  
杜陵隋苑已绝国，秋晚南游更渡江。  
  
卷522_8  【题宣州开元寺水阁阁下宛溪夹溪居人】杜牧  
六朝文物草连空，天淡云闲今古同。鸟去鸟来山色里，  
人歌人哭水声中。深秋帘幕千家雨，落日楼台一笛风。  
惆怅无因见范蠡，参差烟树五湖东。  
  
卷522_9  【宣州送裴坦判官往舒州，时牧欲赴官归京】杜牧  
日暖泥融雪半销，行人芳草马声骄。九华山路云遮寺，  
清弋江村柳拂桥。君意如鸿高的的，我心悬旆正摇摇。  
同来不得同归去，故国逢春一寂寥。  
  
卷522_10  【句溪夏日送卢霈秀才归王屋山将欲赴举】杜牧  
野店正纷泊，茧蚕初引丝。行人碧溪渡，系马绿杨枝。  
苒苒迹始去，悠悠心所期。秋山念君别，惆怅桂花时。  
  
卷522_11  【自宣城赴官上京】杜牧  
潇洒江湖十过秋，酒杯无日不淹留。谢公城畔溪惊梦，  
苏小门前柳拂头。千里云山何处好，几人襟韵一生休。  
尘冠挂却知闲事，终拟蹉跎访旧游。  
  
卷522_12  【春末题池州弄水亭】杜牧  
使君四十四，两佩左铜鱼。为吏非循吏，论书读底书。  
晚花红艳静，高树绿阴初。亭宇清无比，溪山画不如。  
嘉宾能啸咏，宫妓巧妆梳。逐日愁皆碎，随时醉有馀。  
偃须求五鼎，陶只爱吾庐。趣向人皆异，贤豪莫笑渠。  
  
卷522_13  【登池州九峰楼寄张祜】杜牧  
百感中来不自由，角声孤起夕阳楼。碧山终日思无尽，  
芳草何年恨即休。睫在眼前长不见，道非身外更何求。  
谁人得似张公子，千首诗轻万户侯。  
  
卷522_14  【齐安郡晚秋】杜牧  
柳岸风来影渐疏，使君家似野人居。云容水态还堪赏，  
啸志歌怀亦自如。雨暗残灯棋散后，酒醒孤枕雁来初。  
可怜赤壁争雄渡，唯有蓑翁坐钓鱼。  
  
卷522_15  【九日齐安登高】杜牧  
江涵秋影雁初飞，与客携壶上翠微。尘世难逢开口笑，  
菊花须插满头归。但将酩酊酬佳节，不用登临叹落晖。  
古往今来只如此，牛山何必泪沾衣。  
  
卷522_16  【池州春送前进士蒯希逸】杜牧  
芳草复芳草，断肠还断肠。自然堪下泪，何必更残阳。  
楚岸千万里，燕鸿三两行。有家归不得，况举别君觞。  
  
卷522_17  【齐安郡中偶题二首】杜牧  
两竿落日溪桥上，半缕轻烟柳影中。  
多少绿荷相倚恨，一时回首背西风。  
秋声无不搅离心，梦泽蒹葭楚雨深。  
自滴阶前大梧叶，干君何事动哀吟。  
  
卷522_18  【齐安郡后池绝句】杜牧  
菱透浮萍绿锦池，夏莺千啭弄蔷薇。  
尽日无人看微雨，鸳鸯相对浴红衣。  
  
卷522_19  【题齐安城楼】杜牧  
呜咽江楼角一声，微阳潋潋落寒汀。  
不用凭阑苦回首，故乡七十五长亭。  
  
卷522_20  【池州李使君没后十一日处州新命始到后见归妓感而成诗】杜牧  
缙云新命诏初行，才是孤魂寿器成。黄壤不知新雨露，  
粉书空换旧铭旌。巨卿哭处云空断，阿鹜归来月正明。  
多少四年遗爱事，乡闾生子李为名。  
  
卷522_21  【见刘秀才与池州妓别】杜牧  
远风南浦万重波，未似生离别恨多。楚管能吹柳花怨，  
吴姬争唱竹枝歌。金钗横处绿云堕，玉箸凝时红粉和。  
待得枚皋相见日，自应妆镜笑蹉跎。  
  
卷522_22  【池州废林泉寺】杜牧  
废寺林溪上，颓垣倚乱峰。看栖归树鸟，犹想过山钟。  
石路寻僧去，此生应不逢。  
  
卷522_23  【忆齐安郡】杜牧  
平生睡足处，云梦泽南州。一夜风欺竹，连江雨送秋。  
格卑常汩汩，力学强悠悠。终掉尘中手，潇湘钓漫流。  
  
卷522_24  【池州清溪】杜牧  
弄溪终日到黄昏，照数秋来白发根。  
何物赖君千遍洗，笔头尘土渐无痕。  
  
卷522_25  【游池州林泉寺金碧洞】杜牧  
袖拂霜林下石棱，潺湲声断满溪冰。  
携茶腊月游金碧，合有文章病茂陵。  
  
卷522_26  【即事（黄州作）】杜牧  
因思上党三年战，闲咏周公七月诗。竹帛未闻书死节，  
丹青空见画灵旗。萧条井邑如鱼尾，早晚干戈识虎皮。  
莫笑一麾东下计，满江秋浪碧参差。  
  
卷522_27  【赠李秀才（是上公孙子）】杜牧  
骨清年少眼如冰，凤羽参差五色层。  
天上麒麟时一下，人间不独有徐陵。  
  
卷522_28  【寄李起居四韵】杜牧  
楚女梅簪白雪姿，前溪碧水冻醪时。云罍心凸知难捧，  
凤管簧寒不受吹。南国剑眸能盼眄，侍臣香袖爱僛垂。  
自怜穷律穷途客，正怯孤灯一局棋。  
  
卷522_29  【题池州贵池亭】杜牧  
势比凌歊宋武台，分明百里远帆开。  
蜀江雪浪西江满，强半春寒去却来。  
  
卷522_30  【兰溪（在蕲州西）】杜牧  
兰溪春尽碧泱泱，映水兰花雨发香。  
楚国大夫憔悴日，应寻此路去潇湘。  
  
卷522_31  【睦州四韵】杜牧  
州在钓台边，溪山实可怜。有家皆掩映，无处不潺湲。  
好树鸣幽鸟，晴楼入野烟。残春杜陵客，中酒落花前。  
  
卷522_32  【秋晚早发新定】杜牧  
解印书千轴，重阳酒百缸。凉风满红树，晓月下秋江。  
岩壑会归去，尘埃终不降。悬缨未敢濯，严濑碧淙淙。  
  
卷522_33  【除官归京睦州雨霁】杜牧  
秋半吴天霁，清凝万里光。水声侵笑语，岚翠扑衣裳。  
远树疑罗帐，孤云认粉囊。溪山侵两越，时节到重阳。  
顾我能甘贱，无由得自强。误曾公触尾，不敢夜循墙。  
岂意笼飞鸟，还为锦帐郎。网今开傅燮，书旧识黄香。  
姹女真虚语，饥儿欲一行。浅深须揭厉，休更学张纲。  
  
卷522_34  【夜泊桐庐眠先寄苏台卢郎中】杜牧  
水槛桐庐馆，归舟系石根。笛吹孤戍月，犬吠隔溪村。  
十载违清裁，幽怀未一论。苏台菊花节，何处与开樽。  
  
卷522_35  【新转南曹未叙朝散初秋暑退出守吴兴书此篇以自见志】杜牧  
捧诏汀洲去，全家羽翼飞。喜抛新锦帐，荣借旧朱衣。  
且免材为累，何妨拙有机。宋株聊自守，鲁酒怕旁围。  
清尚宁无素，光阴亦未晞。一杯宽幕席，五字弄珠玑。  
越浦黄柑嫩，吴溪紫蟹肥。平生江海志，佩得左鱼归。  
  
卷522_36  【题白蘋洲】杜牧  
山鸟飞红带，亭薇拆紫花。溪光初透彻，秋色正清华。  
静处知生乐，喧中见死夸。无多珪组累，终不负烟霞。  
  
卷522_37  【题茶山（在宜兴）】杜牧  
山实东吴秀，茶称瑞草魁。剖符虽俗吏，修贡亦仙才。  
溪尽停蛮棹，旗张卓翠苔。柳村穿窈窕，松涧渡喧豗。  
等级云峰峻，宽平洞府开。拂天闻笑语，特地见楼台。  
泉嫩黄金涌，牙香紫璧裁。拜章期沃日，轻骑疾奔雷。  
舞袖岚侵涧，歌声谷答回。磬音藏叶鸟，雪艳照潭梅。  
好是全家到，兼为奉诏来。树阴香作帐，花径落成堆。  
景物残三月，登临怆一杯。重游难自克，俯首入尘埃。  
  
卷522_38  【茶山下作】杜牧  
春风最窈窕，日晓柳村西。娇云光占岫，健水鸣分溪。  
燎岩野花远，戛瑟幽鸟啼。把酒坐芳草，亦有佳人携。  
  
卷522_39  【入茶山下题水口草市绝句】杜牧  
倚溪侵岭多高树，夸酒书旗有小楼。  
惊起鸳鸯岂无恨，一双飞去却回头。  
  
卷522_40  【春日茶山病不饮酒，因呈宾客】杜牧  
笙歌登画船，十日清明前。山秀白云腻，溪光红粉鲜。  
欲开未开花，半阴半晴天。谁知病太守，犹得作茶仙。  
  
卷522_41  【不饮赠官妓】杜牧  
芳草正得意，汀洲日欲西。无端千树柳，更拂一条溪。  
几朵梅堪折，何人手好携。谁怜佳丽地，春恨却凄凄。  
  
卷522_42  【早春赠军事薛判官】杜牧  
雪后新正半，春来四刻长。晴梅朱粉艳，嫩水碧罗光。  
弦管开双调，花钿坐两行。唯君莫惜醉，认取少年场。  
  
卷522_43  【代吴兴妓春初寄薛军事】杜牧  
雾冷侵红粉，春阴扑翠钿。自悲临晓镜，谁与惜流年。  
柳暗霏微雨，花愁黯淡天。金钗有几只，抽当酒家钱。  
  
卷522_44  【八月十二日得替后移居霅溪馆，因题长句四韵】杜牧  
万家相庆喜秋成，处处楼台歌板声。千岁鹤归犹有恨，  
一年人住岂无情。夜凉溪馆留僧话，风定苏潭看月生。  
景物登临闲始见，愿为闲客此闲行。  
  
卷522_45  【初冬夜饮】杜牧  
淮阳多病偶求欢，客袖侵霜与烛盘。  
砌下梨花一堆雪，明年谁此凭阑干。  
  
卷522_46  【栽竹】杜牧  
本因遮日种，却似为溪移。历历羽林影，疏疏烟露姿。  
萧骚寒雨夜，敲劼晚风时。故国何年到，尘冠挂一枝。  
  
卷522_47  【梅】杜牧  
轻盈照溪水，掩敛下瑶台。妒雪聊相比，欺春不逐来。  
偶同佳客见，似为冻醪开。若在秦楼畔，堪为弄玉媒。  
  
卷522_48  【山石榴】杜牧  
似火山榴映小山，繁中能薄艳中闲。  
一朵佳人玉钗上，只疑烧却翠云鬟。  
  
卷522_49  【柳长句】杜牧  
日落水流西复东，春光不尽柳何穷。巫娥庙里低含雨，  
宋玉宅前斜带风。不嫌榆荚共争翠，深与桃花相映红。  
灞上汉南千万树，几人游宦别离中。  
  
卷522_50  【隋堤柳】杜牧  
夹岸垂杨三百里，只应图画最相宜。  
自嫌流落西归疾，不见东风二月时。  
  
卷522_51  【柳绝句】杜牧  
数树新开翠影齐，倚风情态被春迷。  
依依故国樊川恨，半掩村桥半掩溪。  
  
卷522_52  【独柳】杜牧  
含烟一株柳，拂地摇风久。佳人不忍折，怅望回纤手。  
  
卷522_53  【早雁】杜牧  
金河秋半虏弦开，云外惊飞四散哀。仙掌月明孤影过，  
长门灯暗数声来。须知胡骑纷纷在，岂逐春风一一回。  
莫厌潇湘少人处，水多菰米岸莓苔。  
  
卷522_54  【】杜牧  
芝茎抽绀趾，清唳掷金梭。日翅闲张锦，风池去罥罗。  
静眠依翠荇，暖戏折高荷。山阴岂无尔，茧字换群鹅。  
  
卷522_55  【鹦鹉】杜牧  
华堂日渐高，雕槛系红绦。故国陇山树，美人金剪刀。  
避笼交翠尾，罅嘴静新毛。不念三缄事，世途皆尔曹。  
  
卷522_56  【鹤】杜牧  
清音迎晓月，愁思立寒蒲。丹顶西施颊，霜毛四皓须。  
碧云行止躁，白鹭性灵粗。终日无群伴，溪边吊影孤。  
  
卷522_57  【鸦】杜牧  
扰扰复翻翻，黄昏飏冷烟。毛欺皇后发，声感楚姬弦。  
蔓垒盘风下，霜林接翅眠。只如西旅样，头白岂无缘。  
  
卷522_58  【鹭鸶】杜牧  
雪衣雪发青玉觜，群捕鱼儿溪影中。  
惊飞远映碧山去，一树梨花落晚风。  
  
卷522_59  【村舍燕】杜牧  
汉宫一百四十五，多下珠帘闭琐窗。  
何处营巢夏将半，茅檐烟里语双双。  
  
卷522_60  【归燕】杜牧  
画堂歌舞喧喧地，社去社来人不看。  
长是江楼使君伴，黄昏犹待倚阑干。  
  
卷522_61  【伤猿】杜牧  
独折南园一朵梅，重寻幽坎已生苔。  
无端晚吹惊高树，似袅长枝欲下来。  
  
卷522_62  【还俗老僧】杜牧  
雪发不长寸，秋寒力更微。独寻一径叶，犹挈衲残衣。  
日暮千峰里，不知何处归。  
  
卷522_63  【斫竹】杜牧  
寺废竹色死，宦家宁尔留。霜根渐随斧，风玉尚敲秋。  
江南苦吟客，何处送悠悠。  
  
卷522_64  【将赴湖州留题亭菊】杜牧  
陶菊手自种，楚兰心有期。遥知渡江日，正是撷芳时。  
  
卷522_65  【折菊】杜牧  
篱东菊径深，折得自孤吟。雨中衣半湿，拥鼻自知心。  
  
卷522_66  【云（一作褚载诗）】杜牧  
尽日看云首不回，无心都大似无才。  
可怜光彩一片玉，万里晴天何处来。  
  
卷522_67  【醉后题僧院】杜牧  
离心忽忽复凄凄，雨晦倾瓶取醉泥。  
可羡高僧共心语，一如携稚往东西。  
  
卷522_68  【题禅院（一作醉后题僧院）】杜牧  
觥船一棹百分空，十岁青春不负公。  
今日鬓丝禅榻畔，茶烟轻飏落花风。  
  
卷522_69  【哭李给事中敏】杜牧  
阳陵郭门外，陂阤丈五坟。九泉如结友，兹地好埋君。  
  
卷522_70  【黄州竹径斗】杜牧  
竹浊蟠小径，屈折斗蛇来。三年得归去，知绕几千回。  
  
卷522_71  【题敬爱寺楼】杜牧  
暮景千山雪，春寒百尺楼。独登还独下，谁会我悠悠。  
  
卷522_72  【送刘秀才归江陵】杜牧  
彩服鲜华觐渚宫，鲈鱼新熟别江东。刘郎浦夜侵船月，  
宋玉亭春弄袖风。落落精神终有立，飘飘才思杳无穷。  
谁人世上为金口，借取明时一荐雄。  
  
卷522_73  【见吴秀才与池妓别，因成绝句】杜牧  
红烛短时羌笛怨，清歌咽处蜀弦高。  
万里分飞两行泪，满江寒雨正萧骚。  
  
卷522_74  【湖南正初招李郢秀才】杜牧  
行乐及时时已晚，对酒当歌歌不成。千里暮山重叠翠，  
一溪寒水浅深清。高人以饮为忙事，浮世除诗尽强名。  
看著白蘋芽欲吐，雪舟相访胜闲行。  
  
卷522_75  【赠朱道灵】杜牧  
刘根丹篆三千字，郭璞青囊两卷书。  
朱渚矶南谢山北，白云深处有岩居。  
  
卷522_76  【屏风绝句】杜牧  
屏风周昉画纤腰，岁久丹青色半销。  
斜倚玉窗鸾发女，拂尘犹自妒娇娆。  
  
卷522_77  【哭韩绰】杜牧  
平明送葬上都门，绋翣交横逐去魂。  
归来冷笑悲身事，唤妇呼儿索酒盆。  
  
卷522_78  【新定途中】杜牧  
无端偶效张文纪，下杜乡园别五秋。  
重过江南更千里，万山深处一孤舟。  
  
卷522_79  【题新定八松院小石】杜牧  
雨滴珠玑碎，苔生紫翠重。故关何日到，且看小三峰。  
  
卷522_80  【往年随故府吴兴公夜泊芜湖口今赴官西去…因成十六韵】杜牧  
南指陵阳路，东流似昔年。重恩山未答，双鬓雪飘然。  
数仞惭投迹，群公愧拍肩。驽骀蒙锦绣，尘土浴潺湲。  
郭隗黄金峻，虞卿白璧鲜。貔貅环玉帐，鹦鹉破蛮笺。  
极浦沈碑会，秋花落帽筵。旌旗明迥野，冠珮照神仙。  
筹画言何补，优容道实全。讴谣人扑地，鸡犬树连天。  
紫凤超如电，青襟散似烟。苍生未经济，坟草已芊绵。  
往事惟沙月，孤灯但客船。岘山云影畔，棠叶水声前。  
故国还归去，浮生亦可怜。高歌一曲泪，明日夕阳边。  

## 全唐诗(中)　卷五百二十三

卷523_1  【怀钟陵旧游四首】杜牧  
一谒征南最少年，虞卿双璧截肪鲜。歌谣千里春长暖，  
丝管高台月正圆。玉帐军筹罗俊彦，绛帷环珮立神仙。  
陆公馀德机云在，如我酬恩合执鞭。  
滕阁中春绮席开，柘枝蛮鼓殷晴雷。垂楼万幕青云合，  
破浪千帆阵马来。未掘双龙牛斗气，高悬一榻栋梁材。  
连巴控越知何事，珠翠沉檀处处堆。  
十顷平湖堤柳合，岸秋兰芷绿纤纤。一声明月采莲女，  
四面朱楼卷画帘。白鹭烟分光的的，微涟风定翠[vz _blank ]々。  
斜辉更落西山影，千步虹桥气象兼。  
控压平江十万家，秋来江静镜新磨。城头晚鼓雷霆后，  
桥上游人笑语多。日落汀痕千里色，月当楼午一声歌。  
昔年行乐秾桃畔，醉与龙沙拣蜀罗。  
  
卷523_43  【台城曲二首】杜牧  
整整复斜斜，随旗簇晚沙。门外韩擒虎，楼头张丽华。  
谁怜容足地，却羡井中蛙。  
王颁兵势急，鼓下坐蛮奴。潋滟倪塘水，叉牙出骨须。  
干芦一炬火，回首是平芜。  
  
卷523_44  【江上雨寄崔碣】杜牧  
春半平江雨，圆文破蜀罗。声眠篷底客，寒湿钓来蓑。  
暗澹遮山远，空濛著柳多。此时怀旧恨，相望意如何。  
  
卷523_45  【罢钟陵幕吏十三年，来泊湓浦，感旧为诗】杜牧  
青梅雨中熟，樯倚酒旗边。故国残春梦，孤舟一褐眠。  
摇摇远堤柳，暗暗十程烟。南奏钟陵道，无因似昔年。  
  
卷523_46  【商山麻涧】杜牧  
云光岚彩四面合，柔柔垂柳十馀家。雉飞鹿过芳草远，  
牛巷鸡埘春日斜。秀眉老父对樽酒，蒨袖女儿簪野花。  
征车自念尘土计，惆怅溪边书细沙。  
  
卷523_47  【商山富水驿（驿本名与阳谏议同姓名，因此改为富水驿）】杜牧  
益戆由来未觉贤，终须南去吊湘川。当时物议朱云小，  
后代声华白日悬。邪佞每思当面唾，清贫长欠一杯钱。  
驿名不合轻移改，留警朝天者惕然。  
  
卷523_48  【丹水】杜牧  
何事苦萦回，离肠不自裁。恨身随梦去，春态逐云来。  
沈定蓝光彻，喧盘粉浪开。翠岩三百尺，谁作子陵台。  
  
卷523_49  【题武关】杜牧  
碧溪留我武关东，一笑怀王迹自穷。郑袖娇娆酣似醉，  
屈原憔悴去如蓬。山墙谷堑依然在，弱吐强吞尽已空。  
今日圣神家四海，戍旗长卷夕阳中。  
  
卷523_50  【除官赴阙商山道中绝句】杜牧  
水叠鸣珂树如帐，长杨春殿九门珂。  
我来惆怅不自决，欲去欲住终如何。  
  
卷523_51  【汉江】杜牧  
溶溶漾漾白鸥飞，绿净春深好染衣。  
南去北来人自老，夕阳长送钓船归。  
  
卷523_52  【襄阳雪夜感怀】杜牧  
往事起独念，飘然自不胜。前滩急夜响，密雪映寒灯。  
的的三年梦，迢迢一线縆。明朝楚山上，莫上最高层。  
  
卷523_53  【咏歌圣德，远怀天宝，因题关亭长句四韵】杜牧  
圣敬文思业太平，海寰天下唱歌行。秋来气势洪河壮，  
霜后精神泰华狞，广德者强朝万国，用贤无敌是长城。  
君王若悟治安论，安史何人敢弄兵。  
  
卷523_54  【途中作】杜牧  
绿树南阳道，千峰势远随。碧溪风澹态，芳树雨馀姿。  
野渡云初暖，征人袖半垂。残花不足醉，行乐是何时。  
  
卷523_55  【重到襄阳，哭亡友韦寿朋（一作重宿襄州哭韦楚老拾遗）】杜牧  
故人坟树立秋风，伯道无儿迹更空。  
重到笙歌分散地，隔江吹笛月明中。  
  
卷523_56  【赤壁（一作李商隐诗）】杜牧  
折戟沈沙铁未销，自将磨洗认前朝。  
东风不与周郎便，铜雀春深锁二乔。  
  
卷523_57  【云梦泽】杜牧  
日旗龙旆想飘扬，一索功高缚楚王。  
直是超然五湖客，未如终始郭汾阳。  
  
卷523_58  【除官行至昭应，闻友人出官因寄】杜牧  
贱子来千里，明公去一麾。可能休涕泪，岂独感恩知。  
草木穷秋后，山川落照时。如何望故国，驱马却迟迟。  
  
卷523_59  【寄浙东韩八评事】杜牧  
一笑五云溪上舟，跳丸日月十经秋。鬓衰酒减欲谁泥，  
迹辱魂惭好自尤。梦寐几回迷蛱蝶，文章应解伴牢愁。  
无穷尘土无聊事，不得清言解不休。  
  
卷523_60  【泊秦淮】杜牧  
烟笼寒水月笼沙，夜泊秦淮近酒家。  
商女不知亡国恨，隔江犹唱后庭花。  
  
卷523_61  【秋浦途中】杜牧  
萧萧山路穷秋雨，淅淅溪风一岸蒲。  
为问寒沙新到雁，来时还下杜陵无。  
  
卷523_62  【题桃花夫人（即息夫人）庙】杜牧  
细腰宫里露桃新，脉脉无言度几春。  
至竟息亡缘底事，可怜金谷坠楼人。  
  
卷523_63  【初春有感，寄歙州邢员外】杜牧  
雪涨前溪水，啼声已绕滩。梅衰未减态，春嫩不禁寒。  
迹去梦一觉，年来事百般。闻君亦多感，何处倚阑干。  
  
卷523_64  【书怀寄中朝往还】杜牧  
平生自许少尘埃，为吏尘中势自回。朱绂久惭官借与，  
白题还叹老将来。须知世路难轻进，岂是君门不大开。  
霄汉几多同学伴，可怜头角尽卿材。  
  
卷523_65  【寄崔钧】杜牧  
缄书报子玉，为我谢平津。自愧扫门士，谁为乞火人。  
词臣陪羽猎，战将骋骐驎。两地差池恨，江汀醉送君。  
  
卷523_66  【初春雨中舟次和州横江裴使君见迎李赵二秀才…许浑先辈】杜牧  
芳草渡头微雨时，万株杨柳拂波垂。蒲根水暖雁初浴，  
梅径香寒蜂未知。辞客倚风吟暗淡，使君回马湿旌旗。  
江南仲蔚多情调，怅望春阴几首诗。  
  
卷523_67  【和州绝句】杜牧  
江湖醉渡十年春，牛渚山边六问津。  
历阳前事知何实，高位纷纷见陷人。  
  
卷523_68  【题乌江亭】杜牧  
胜败兵家事不期，包羞忍耻是男儿。  
江东子弟多才俊，卷土重来未可知。  
  
卷523_69  【题横江馆】杜牧  
孙家兄弟晋龙骧，驰骋功名业帝王。  
至竟江山谁是主，苔矶空属钓鱼郎。  
  
卷523_70  【寄澧州张舍人笛】杜牧  
发匀肉好生春岭，截玉钻星寄使君。檀的染时痕半月，  
落梅飘处响穿云。楼中威凤倾冠听，沙上惊鸿掠水分。  
遥想紫泥封诏罢，夜深应隔禁墙闻。  
  
卷523_71  【寄扬州韩绰判官】杜牧  
青山隐隐水迢迢，秋尽江南草木凋。  
二十四桥明月夜，玉人何处教吹箫。  
  
卷523_72  【送李群玉赴举】杜牧  
故人别来面如雪，一榻拂云秋影中。  
玉白花红三百首，五陵谁唱与春风。  
  
卷523_73  【送薛种游湖南】杜牧  
贾傅松醪酒，秋来美更香。怜君片云思，一去绕潇湘。  
  
卷523_74  【题寿安县甘棠馆御沟】杜牧  
一渠东注芳华苑，苑锁池塘百岁空。  
水殿半倾蟾口涩，为谁流下蓼花中。  
  
卷523_75  【汴河怀古】杜牧  
锦缆龙舟隋炀帝，平台复道汉梁王。  
游人闲起前朝念，折柳孤吟断杀肠。  
  
卷523_76  【汴河阻冻】杜牧  
千里长河初冻时，玉珂瑶珮响参差。  
浮生却似冰底水，日夜东流人不知。  
  
卷523_77  【酬张祜处士见寄长句四韵】杜牧  
七子论诗谁似公，曹刘须在指挥中。荐衡昔日知文举，  
乞火无人作蒯通。北极楼台长挂梦，西江波浪远吞空。  
可怜故国三千里，虚唱歌词满六宫。  
  
卷523_78  【寄宣州郑谏议】杜牧  
大夫官重醉江东，潇洒名儒振古风。文石陛前辞圣主。  
碧云天外作冥鸿。五言宁谢颜光禄，百岁须齐卫武公。  
再拜宜同丈人行，过庭交分有无同。  
  
卷523_79  【题元处士高亭（宣州）】杜牧  
水接西江天外声，小斋松影拂云平。  
何人教我吹长笛，与倚春风弄月明。  
  
卷523_80  【郑瓘协律】杜牧  
广文遗韵留樗散，鸡犬图书共一船。  
自说江湖不归事，阻风中酒过年年。  
  
卷523_81  【和野人殷潜之题筹笔驿十四韵】杜牧  
三吴裂婺女，九锡狱孤儿。霸主业未半，本朝心是谁。  
永安宫受诏，筹笔驿沉思。画地乾坤在，濡毫胜负知。  
艰难同草创，得失计毫厘。寂默经千虑，分明浑一期。  
川流萦智思，山耸助扶持。慷慨匡时略，从容问罪师。  
褒中秋鼓角，渭曲晚旌旗。仗义悬无敌，鸣攻故有辞。  
若非天夺去，岂复虑能支。子夜星才落，鸿毛鼎便移。  
邮亭世自换，白日事长垂。何处躬耕者，犹题殄瘁诗。  
  
卷523_82  【重题绝句一首】杜牧  
邮亭寄人世，人世寄邮亭。何如自筹度，鸿路有冥冥。  
  
卷523_83  【送陆洿郎中弃官东归】杜牧  
少微星动照春云，魏阙衡门路自分。  
倏去忽来应有意，世间尘土谩疑君。  
  
卷523_84  【寄珉笛与宇文舍人】杜牧  
调高银字声还侧，物比柯亭韵校奇。  
寄与玉人天上去，桓将军见不教吹。  
  
卷523_85  【寄内兄和州崔员外十二韵】杜牧  
历阳崔太守，何日不含情。恩义同钟李，埙篪实弟兄。  
光尘能混合，擘画最分明。台阁仁贤誉，闺门孝友声。  
西方像教毁，南海绣衣行。金橐宁回顾，珠簟肯一枨。  
只宜裁密诏，何自取专城。进退无非道，徊翔必有名。  
好风初婉软，离思苦萦盈。金马旧游贵，桐庐春水生。  
雨侵寒牖梦，梅引冻醪倾。共祝中兴主，高歌唱太平。  
  
卷523_86  【遣兴】杜牧  
镜弄白髭须，如何作老夫。浮生长勿勿，儿小且呜呜。  
忍过事堪喜，泰来忧胜无。治平心径熟，不遣有穷途。  
  
卷523_87  【早秋】杜牧  
疏雨洗空旷，秋标惊意新。大热去酷吏，清风来故人。  
尊酒酌未酌，晚花嚬不嚬。铢秤与缕雪，谁觉老陈陈。  
  
卷523_88  【秋思】杜牧  
热去解钳釱，飘萧秋半时。微雨池塘见，好风襟袖知。  
发短梳未足，枕凉闲且欹。平生分过此，何事不参差。  
  
卷523_89  【途中一绝】杜牧  
镜中丝发悲来惯，衣上尘痕拂渐难。  
惆怅江湖钓竿手，却遮西日向长安。  
  
卷523_90  【春尽途中】杜牧  
田园不事来游宦，故国谁教尔别离。  
独倚关亭还把酒，一年春尽送春诗。  
  
卷523_91  【题村舍】杜牧  
三树稚桑春未到，扶床乳女午啼饥。  
潜销暗铄归何处，万指侯家自不知。  
  
卷523_92  【代人寄远六言二首】杜牧  
河桥酒旆风软，候馆梅花雪娇。  
宛陵楼上瞪目，我郎何处情饶。  
绣领任垂蓬髻，丁香闲结春梢。  
剩肯新年归否，江南绿草迢迢。  
  
卷523_93  【闺情】杜牧  
娟娟却月眉，新鬓学鸦飞。暗砌匀檀粉，晴窗画夹衣。  
袖红垂寂寞，眉黛敛衣稀。还向长陵去，今宵归不归。  
  
卷523_94  【旧游】杜牧  
闲吟芍药诗，惆望久嚬眉。盼眄回眸远，纤衫整髻迟。  
重寻春昼梦，笑把浅花枝。小市长陵住，非郎谁得知。  
  
卷523_95  【寄远】杜牧  
只影随惊雁，单栖锁画笼。向春罗袖薄，谁念舞台风。  
  
卷523_96  【帘】杜牧  
徒云逢剪削，岂谓见偏装。凤节轻雕日，鸾花薄饰香。  
问屏何屈曲，怜帐解周防。下渍金阶露，斜分碧瓦霜。  
沈沈伴春梦，寂寂侍华堂。谁见昭阳殿，真珠十二行。  
  
卷523_97  【寄题甘露寺北轩】杜牧  
曾向蓬莱宫里行，北轩阑槛最留情。孤高堪弄桓伊笛，  
缥缈宜闻子晋笙。天接海门秋水色，烟笼隋苑暮钟声。  
他年会著荷衣去，不向山僧说姓名。  
  
卷523_98  【题青云馆】杜牧  
虬蟠千仞剧羊肠，天府由来百二强。四皓有芝轻汉祖，  
张仪无地与怀王。云连帐影萝阴合，枕绕泉声客梦凉。  
深处会容高尚者，水苗三顷百株桑。  
  
卷523_99  【正初奉酬歙州刺史邢群】杜牧  
翠岩千尺倚溪斜，曾得严光作钓家。越嶂远分丁字水，  
腊梅迟见二年花。明时刀尺君须用，幽处田园我有涯。  
一壑风烟阳羡里，解龟休去路非赊。  
  
卷523_100  【江上偶见绝句】杜牧  
楚江寒食橘花时，野渡临风驻彩旗。  
草色连云人去住，水纹如縠燕差池。  
  
卷523_101  【题木兰庙】杜牧  
弯弓征战作男儿，梦里曾经与画眉。  
几度思归还把酒，拂云堆上祝明妃。  
  
卷523_102  【入商山】杜牧  
早入商山百里云，蓝溪桥下水声分。  
流水旧声人旧耳，此回呜咽不堪闻。  
  
卷523_103  【偶题】杜牧  
甘罗昔作秦丞相，子政曾为汉辇郎。  
千载更逢王侍读，当时还道有文章。  
  
卷523_104  【送卢秀才一绝】杜牧  
春濑与烟远，送君孤棹开。潺湲如不改，愁更钓鱼来。  
  
卷523_105  【醉题】杜牧  
金镊洗霜鬓，银觥敌露桃。醉头扶不起，三丈日还高。  
  
卷523_106  【题商山四皓庙一绝】杜牧  
吕氏强梁嗣子柔，我于天性岂恩雠。  
南军不袒左边袖，四老安刘是灭刘。  
  
卷523_107  【送隐者一绝】杜牧  
无媒径路草萧萧，自古云林远市朝。  
公道世间唯白发，贵人头上不曾饶。  
  
卷523_108  【题张处士山庄一绝】杜牧  
好鸟疑敲磬，风蝉认轧筝。修篁与嘉树，偏倚半岩生。  
  
卷523_109  【有怀重送斛斯判官】杜牧  
苍苍烟月满川亭，我有劳歌一为听。  
将取离魂随白骑，三台星里拜文星。  
  
卷523_110  【赠别二首】杜牧  
娉娉褭褭十三馀，豆蔻梢头二月初。  
春风十里扬州路，卷上珠帘总不如。  
多情却似总无情，唯觉尊前笑不成。  
蜡烛有心还惜别，替人垂泪到天明。  
  
卷523_111  【寄远】杜牧  
前山极远碧云合，清夜一声白雪微。  
欲寄相思千里月，溪边残照雨霏霏。  
  
卷523_112  【少年行】杜牧  
官为骏马监，职帅羽林儿。两绶藏不见，落花何处期。  
猎敲白玉镫，怒袖紫金锤。田窦长留醉，苏辛曲让岐。  
豪持出塞节，笑别远山眉。捷报云台贺，公卿拜寿卮。  
  
卷523_113  【盆池】杜牧  
凿破苍苔地，偷他一片天。白云生镜里，明月落阶前。  
  
卷523_114  【有寄】杜牧  
云阔烟深树，江澄水浴秋。美人何处在，明月万山头。  

## 全唐诗(中)　卷五百二十四

卷524_1  【斑竹筒簟】杜牧  
血染斑斑成锦纹，昔年遗恨至今存。  
分明知是湘妃泣，何忍将身卧泪痕。  
  
卷524_2  【和严恽秀才落花】杜牧  
共惜流年留不得，且环流水醉流杯。  
无情红艳年年盛，不恨凋零却恨开。  
  
卷524_3  【倡楼戏赠】杜牧  
细柳桥边深半春，缬衣帘里动香尘。  
无端有寄闲消息，背插金钗笑向人。  
  
卷524_4  【初上船留寄】杜牧  
烟水本好尚，亲交何惨凄。况为珠履客，即泊锦帆堤。  
沙雁同船去，田鸦绕岸啼。此时还有味，必卧日从西。  
  
卷524_5  【秋岸】杜牧  
河岸微退落，柳影微凋疏。船上听呼稚，堤南趁漉鱼。  
数帆旗去疾，一艇箭回初。曾入相思梦，因凭附远书。  
  
卷524_6  【过大梁闻河亭方宴赠孙子端】杜牧  
梁园纵玩归应少，赋雪搜才去必频。  
板落岂缘无罚酒，不教客右更添人。  
  
卷524_7  【题吴兴消暑楼十二韵】杜牧  
晴日登攀好，危楼物象饶。一溪通四境，万岫饶层霄。  
鸟翼舒华屋，鱼鳞棹短桡。浪花机乍织，云叶匠新雕。  
台榭罗嘉卉，城池敞丽谯。蟾蜍来作鉴，螮蝀引成桥。  
燕任随秋叶，人空集早潮。楚鸿行尽直，沙鹭立偏翘。  
暮角凄游旅，清歌惨泬寥。景牵游目困，愁托酒肠销。  
远吹流松韵，残阳渡柳桥。时陪庾公赏，还悟脱烦嚣。  
  
卷524_8  【奉送中丞姊夫俦自大理卿出镇江西叙事书怀因成十二韵】杜牧  
惟帝忧南纪，搜贤与大藩。梅仙调步骤，庾亮拂櫜鞬。  
一室何劳扫，三章自不冤。精明如定国，孤峻似陈蕃。  
灞岸秋犹嫩，蓝桥水始喧。红旓挂石壁，黑槊断云根。  
滕阁丹霄倚，章江碧玉奔。一声仙妓唱，千里暮江痕。  
私好初童稚，官荣见子孙。流年休挂念，万事至无言。  
玉辇君频过，冯唐将未论。庸书酬万债，竹坞问樊村。  
  
卷524_9  【中丞业深韬略，志在功名，再奉长句一篇兼有谘劝】杜牧  
樯似邓林江拍天，越香巴锦万千千。滕王阁上柘枝鼓，  
徐孺亭西铁轴船。八部元侯非不贵，万人师长岂无权。  
要君严重疏欢乐，犹有河湟可下鞭。  
  
卷524_10  【和裴杰秀才新樱桃】杜牧  
新果真琼液，人应宴紫兰。圆疑窃龙颔，色已夺鸡冠。  
远火微微辨，繁星历历看。茂先知味好，曼倩恨偷难。  
忍用烹酥酪，从将玩玉盘。流年如可驻，何必九华丹。  
  
卷524_11  【春思】杜牧  
岂君心的的，嗟我泪涓涓。绵羽啼来久，锦鳞书未传。  
兽垆凝冷焰，罗幕蔽晴烟。自是求佳梦，何须讶昼眠。  
  
卷524_12  【代人作】杜牧  
楼高春日早，屏束麝烟堆。盼眄凝魂别，依稀梦雨来。  
绿鬟羞妥麽，红颊思天偎。斗草怜香蕙，簪花间雪梅。  
戍辽虽咽切，游蜀亦迟回。锦字梭悬壁，琴心月满台。  
笑筵凝贝启，眠箔晓珠开。腊破征车动，袍襟对泪裁。  
  
卷524_13  【偶题二首】杜牧  
劳劳千里身，襟袂满行尘。深夜悬双泪，短亭思远人。  
苍江程未息，黑水梦何频。明月轻桡去，唯应钓赤鳞。  
有恨秋来极，无端别后知。夜阑终耿耿，明发竟迟迟。  
信已凭鸿去，归唯与燕期。只因明月见，千里两相思。  
  
卷524_14  【冬至日遇京使发寄舍弟】杜牧  
远信初凭双鲤去，他乡正遇一阳生。尊前岂解愁家国，  
辇下唯能忆弟兄。旅馆夜忧姜被冷，暮江寒觉晏裘轻。  
竹门风过还惆怅，疑是松窗雪打声。  
  
卷524_15  【洛下送张曼容赴上党召】杜牧  
歌阕樽残恨却偏，凭君不用设离筵。未趋雉尾随元老，  
且蓦羊肠过少年。七叶汉貂真密近，一枝诜桂亦徒然。  
羽书正急征兵地，须遣头风处处痊。  
  
卷524_16  【宣州留赠】杜牧  
红铅湿尽半罗裙，洞府人间手欲分。满面风流虽似玉，  
四年夫婿恰如云。当春离恨杯长满，倚柱关情日渐曛。  
为报眼波须稳当，五陵游宕莫知闻。  
  
卷524_17  【寄题宣州开元寺】杜牧  
松寺曾同一鹤栖，夜深台殿月高低。  
何人为倚东楼柱，正是千山雪涨溪。  
  
卷524_18  【赠张祜】杜牧  
诗韵一逢君，平生称所闻。粉毫唯画月，琼尺只裁云。  
黥阵人人慑，秋星历历分。数篇留别我，羞杀李将军。  
  
卷524_19  【残春独来南亭因寄张祜】杜牧  
暖云如粉草如茵，独步长堤不见人。一岭桃花红锦黦，  
半溪山水碧罗新。高枝百舌犹欺鸟，带叶梨花独送春。  
仲蔚欲知何处在，苦吟林下拂诗尘。  
  
卷524_20  【宣州开元寺南楼】杜牧  
小楼才受一床横，终日看山酒满倾。  
可惜和风夜来雨，醉中虚度打窗声。  
  
卷524_21  【寄远人】杜牧  
终日求人卜，回回道好音。那时离别后，入梦到如今。  
  
卷524_22  【别沈处士】杜牧  
旧事参差梦，新程逦迤秋。故人如见忆，时到寺东楼。  
  
卷524_23  【留赠】杜牧  
舞靴应任闲人看，笑脸还须待我开。  
不用镜前空有泪，蔷薇花谢即归来。  
  
卷524_24  【奉和仆射相公春泽稍愆圣君轸虑嘉雪忽降…成四韵】杜牧  
飘来鸡树凤池边，渐压琼枝冻碧涟。银阙双高银汉里，  
玉山横列玉墀前。昭阳殿下风回急，承露盘中月彩圆。  
上相抽毫歌帝德，一篇风雅美丰年。  
  
卷524_25  【寄李播评事】杜牧  
子列光殊价，明时忍自高。宁无好舟楫，不泛恶风涛。  
大翼终难戢，奇锋且自韬。春来烟渚上，几净雪霜毫。  
  
卷524_26  【送牛相出镇襄州】杜牧  
盛时常注意，南雍暂分茅。紫殿辞明主，岩廊别旧交。  
危幢侵碧雾，寒旆猎红旓。德业悬秦镜，威声隐楚郊。  
拜尘先洒泪，成厦昔容巢。遥仰沈碑会，鸳鸯玉佩敲。  
  
卷524_27  【送薛邽二首】杜牧  
可怜走马骑驴汉，岂有风光肯占伊。  
只有三张最惆怅，下山回马尚迟迟。  
小捷风流已俊才，便将红粉作金台。  
明年未去池阳郡，更乞春时却重来。  
  
卷524_28  【见穆三十宅中庭海榴花谢】杜牧  
矜红掩素似多才，不待樱桃不逐梅。春到未曾逢宴赏，  
雨馀争解免低徊。巧穷南国千般艳，趁得春风二月开。  
堪恨王孙浪游去，落英狼藉始归来。  
  
卷524_29  【留诲曹师等诗】杜牧  
万物有丑好，各一姿状分。唯人即不尔，学与不学论。  
学非探其花，要自拨其根。孝友与诚实，而不忘尔言。  
根本既深实，柯叶自滋繁。念尔无忽此，期以庆吾门。  
  
卷524_30  【洛阳】杜牧  
文争武战就神功，时似开元天宝中。已建玄戈收相土，  
应回翠帽过离宫。侯门草满宜寒兔，洛浦沙深下塞鸿。  
疑有女娥西望处，上阳烟树正秋风。  
  
卷524_31  【寄唐州李玭尚书】杜牧  
累代功勋照世光，奚胡闻道死心降。书功笔秃三千管，  
领节门排十六双，先揖耿弇声寂寂，今看黄霸事摐摐。  
时人欲识胸襟否，彭蠡秋连万里江。  
  
卷524_32  【南陵道中】杜牧  
南陵水面漫悠悠，风紧云轻欲变秋。  
正是客心孤回处，谁家红袖凭江楼。  
  
卷524_33  【登九峰楼】杜牧  
晴江滟滟含浅沙，高低绕郭滞秋花。牛歌鱼笛山月上，  
鹭渚鹙梁溪日斜。为郡异乡徒泥酒，杜陵芳草岂无家。  
白头搔杀倚柱遍，归棹何时闻轧鸦。  
  
卷524_34  【别家】杜牧  
初岁娇儿未识爷，别爷不拜手吒叉。  
拊头一别三千里，何日迎门却到家。  
  
卷524_35  【归家（一作赵嘏诗）】杜牧  
稚子牵衣问，归来何太迟。共谁争岁月，赢得鬓边丝。  
  
卷524_36  【雨】杜牧  
连云接塞添迢递，洒幕侵灯送寂寥。  
一夜不眠孤客耳，主人窗外有芭蕉。  
  
卷524_37  【送人】杜牧  
鸳鸯帐里暖芙蓉，低泣关山几万重。  
明镜半边钗一股，此生何处不相逢。  
  
卷524_38  【遣怀】杜牧  
道泰时还泰，时来命不来。何当离城市，高卧博山隈。  
  
卷524_39  【醉赠薛道封】杜牧  
饮酒论文四百刻，水分云隔二三年。  
男儿事业知公有，卖与明君直几钱。  
  
卷524_40  【歙州卢中丞见惠名酝】杜牧  
谁怜贱子启穷途，太守封来酒一壶。攻破是非浑似梦，  
削平身世有如无。醺醺若借嵇康懒，兀兀仍添宁武愚。  
犹念悲秋更分赐，夹溪红蓼映风蒲。  
  
卷524_41  【咏袜】杜牧  
钿尺裁量减四分，纤纤玉笋裹轻云。  
五陵年少欺他醉，笑把花前出画裙。  
  
卷524_42  【宫祠二首】杜牧  
蝉翼轻绡傅体红，玉肤如醉向春风。  
深宫锁闭犹疑惑，更取丹沙试辟宫。  
监宫引出暂开门，随例须朝不是恩。  
银钥却收金锁合，月明花落又黄昏。  
  
卷524_43  【月】杜牧  
三十六宫秋夜深，昭阳歌断信沈沈。  
唯应独伴陈皇后，照见长门望幸心。  
  
卷524_44  【忍死留别献盐铁裴相公二十叔】杜牧  
贤相辅明主，苍生寿域开。青春辞白日，幽壤作黄埃。  
岂是无多士，偏蒙不弃才。孤坟三尺土，谁可为培栽。  
  
卷524_45  【悲吴王城】杜牧  
二月春风江上来，水精波动碎楼台。吴王宫殿柳含翠，  
苏小宅房花正开。解舞细腰何处往，能歌姹女逐谁回。  
千秋万古无消息，国作荒原人作灰。  
  
卷524_46  【闺情代作】杜牧  
梧桐叶落雁初归，迢递无因寄远衣。月照石泉金点冷，  
凤酣箫管玉声微。佳人刀杵秋风外，荡子从征梦寐希。  
遥望戍楼天欲晓，满城冬鼓白云飞。  
  
卷524_47  【寄沈褒秀才】杜牧  
晴河万里色如刀，处处浮云卧碧桃。仙桂茂时金镜晓，  
洛波飞处玉容高。雄如宝剑冲牛斗，丽似鸳鸯养羽毛。  
他日忆君何处望，九天香满碧萧骚。  
  
卷524_48  【入关】杜牧  
东西南北数衢通，曾取江西径过东。  
今日更寻南去路，未秋应有北归鸿。  
  
卷524_49  【及第后寄长安故人】杜牧  
东都放榜未花开，三十三人走马回。  
秦地少年多酿酒，已将春色入关来。  
  
卷524_50  【偶作】杜牧  
才子风流咏晓霞，倚楼吟住日初斜。  
惊杀东邻绣床女，错将黄晕压檀花。  
  
卷524_51  【赠终南兰若僧】杜牧  
北阙南山是故乡，两枝仙桂一时芳。  
休公都不知名姓，始觉禅门气味长。  
  
卷524_52  【遣怀】杜牧  
落魄江南载酒行，楚腰肠断掌中轻。  
十年一觉扬州梦，赢得青楼薄幸名。  
  
卷524_53  【秋感】杜牧  
金风万里思何尽，玉树一窗秋影寒。  
独掩柴门明月下，泪流香袂倚阑干。  
  
卷524_54  【赠渔父】杜牧  
芦花深泽静垂纶，月夕烟朝几十春。  
自说孤舟寒水畔，不曾逢著独醒人。  
  
卷524_55  【叹花】杜牧  
自恨寻芳到已迟，往年曾见未开时。  
如今风摆花狼藉，绿叶成阴子满枝。  
  
卷524_56  【题刘秀才新竹】杜牧  
数茎幽玉色，晓夕翠烟分。声破寒窗梦，根穿绿藓纹。  
渐笼当槛日，欲碍入帘云。不是山阴客，何人爱此君。  
  
卷524_57  【山行】杜牧  
远上寒山石径斜，白云生处有人家。  
停车坐爱枫林晚，霜叶红于二月花。  
  
卷524_58  【书怀】杜牧  
满眼青山未得过，镜中无那鬓丝何。  
只言旋老转无事，欲到中年事更多。  
  
卷524_59  【紫薇花】杜牧  
晓迎秋露一枝新，不占园中最上春。  
桃李无言又何在，向风偏笑艳阳人。  
  
卷524_60  【醉后呈崔大夫】杜牧  
谢傅秋凉阅管弦，徒教贱子侍华筵。  
溪头正雨归不得，辜负东窗一觉眠。  
  
卷524_61  【和宣州沈大夫登北楼书怀】杜牧  
兵符严重辞金马，星剑光芒射斗牛。笔落青山飘古韵，  
帐开红旆照高秋。香连日彩浮绡幕，溪逐歌声绕画楼。  
可惜登临佳丽地，羽仪须去凤池游。  
  
卷524_62  【夜雨】杜牧  
九月三十日，雨声如别秋。无端满阶叶，共白几人头。  
点滴侵寒梦，萧骚著淡愁。渔歌听不唱，蓑湿棹回舟。  
  
卷524_63  【方响】杜牧  
数条秋水挂琅玕，玉手丁当怕夜寒。  
曲尽连敲三四下，恐惊珠泪落金盘。  
  
卷524_64  【将出关宿层峰驿，却寄李谏议】杜牧  
孤驿在重阻，云根掩柴扉。数声暮禽切，万壑秋意归。  
心驰碧泉涧，目断青琐闱。明日武关外，梦魂劳远飞。  
  
卷524_65  【使回枉唐州崔司马书，兼寄四韵因和】杜牧  
清晨候吏把书来，十载离忧得暂开。痴叔去时还读易，  
仲容多兴索衔杯。心计日殷勤望，马首随云早晚回。  
莫为霜台愁岁暮，潜龙须待一声雷。  
  
卷524_66  【郡斋秋夜即事，寄斛斯处士许秀才】杜牧  
有客谁人肯夜过，独怜风景奈愁何。边鸿怨处迷霜久，  
庭树空来见月多。故国杳无千里信，采弦时伴一声歌。  
驰心只待城乌晓，几对虚檐望白河。  
  
卷524_67  【早春题真上人院（生天宝初）】杜牧  
清羸已近百年身，古寺风烟又一春。  
寰海自成戎马地，唯师曾是太平人。  
  
卷524_68  【对花微疾不饮，呈坐中诸公】杜牧  
花前虽病亦提壶，数调持觞兴有无。  
尽日临风羡人醉，雪香空伴白髭须。  
  
卷524_69  【酬王秀才桃花园见寄】杜牧  
桃满西园淑景催，几多红艳浅深开。  
此花不逐溪流出，晋客无因入洞来。  
  
卷524_70  【走笔送杜十三归京】杜牧  
烟鸿上汉声声远，逸骥寻云步步高。  
应笑内兄年六十，郡城闲坐养霜毛。  
  
卷524_71  【送王十至褒中因寄尚书】杜牧  
阙下经年别，人间两地情。坛场新汉将，烟月古隋城。  
雁去梁山远，云高楚岫明。君家荷藕好，缄恨寄遥程。  
  
卷524_72  【后池泛舟送王十】杜牧  
相送西郊暮景和，青苍竹外绕寒波。  
为君蘸甲十分饮，应见离心一倍多。  
  
卷524_73  【重送王十】杜牧  
执袂还应立马看，向来离思始知难。  
雁飞不见行尘灭，景下山遥极目寒。  
  
卷524_74  【洛阳秋夕】杜牧  
泠泠寒水带霜风，更在天桥夜景中。  
清禁漏闲烟树寂，月轮移在上阳宫。  
  
卷524_75  【赠猎骑】杜牧  
已落双雕血尚新，鸣鞭走马又翻身。  
凭君莫射南来雁，恐有家书寄远人。  
  
卷524_76  【怀吴中冯秀才】杜牧  
长洲苑外草萧萧，却算游程岁月遥。  
唯有别时今不忘，暮烟秋雨过枫桥。  
  
卷524_77  【寄东塔僧】杜牧  
初月微明漏白烟，碧松梢外挂青天。  
西风静起传深夜，应送愁吟入夜禅。  
  
卷524_78  【秋夕】杜牧  
红烛秋光冷画屏，轻罗小扇扑流萤。  
天阶夜色凉如水，坐看牵牛织女星。  
  
卷524_79  【瑶瑟】杜牧  
玉仙瑶瑟夜珊珊，月过楼西桂烛残。  
风景人间不如此，动摇湘水彻明寒。  
  
卷524_80  【送故人归山】杜牧  
三清洞里无端别，又拂尘衣欲卧云。  
看著挂冠迷处所，北山萝月在移文。  
  
卷524_81  【闻角】杜牧  
晓楼烟槛出云霄，景下林塘已寂寥。  
城角为秋悲更远，护霜云破海天遥。  
  
卷524_82  【押兵甲发谷口寄诸公】杜牧  
晓涧青青桂色孤，楚人随玉上天衢。  
水辞谷口山寒少，今日风头校暖无。  
  
卷524_83  【和令狐侍御赏蕙草】杜牧  
寻常诗思巧如春，又喜幽亭蕙草新。  
本是馨香比君子，绕栏今更为何人。  
  
卷524_84  【偶题】杜牧  
道在人间或可传，小还轻变已多年。  
今来海上升高望，不到蓬莱不是仙。  
  
卷524_85  【三川驿伏览座主舍人留题】杜牧  
旧迹依然已十秋，雪山当面照银钩。  
怀恩泪尽霜天晓，一片馀霞映驿楼。  
  
卷524_86  【陕州醉赠裴四同年】杜牧  
凄风洛下同羁思，迟日棠阴得醉歌。  
自笑与君三岁别，头衔依旧鬓丝多。  
  
卷524_87  【破镜】杜牧  
佳人失手镜初分，何日团圆再会君。  
今朝万里秋风起，山北山南一片云。  
  
卷524_88  【长安雪后】杜牧  
秦陵汉苑参差雪，北阙南山次第春。  
车马满城原上去，岂知惆怅有闲人。  
  
卷524_89  【华清宫】杜牧  
零叶翻红万树霜，玉莲开蕊暖泉香。  
行云不下朝元阁，一曲淋铃泪数行。  
  
卷524_90  【冬日题智门寺北楼】杜牧  
满怀多少是恩酬，未见功名已白头。  
不为寻山试筋力，岂能寒上背云楼。  
  
卷524_91  【别王十后遣京使累路附书】杜牧  
重关晓度宿云寒，羸马缘知步步难。  
此信的应中路见，乱山何处拆书看。  
  
卷524_92  【许秀才至辱李蕲州绝句，问断酒之情因寄】杜牧  
有客南来话所思，故人遥枉醉中诗。  
暂因微疾须防酒，不是欢情减旧时。  
  
卷524_93  【送张判官归兼谒鄂州大夫】杜牧  
处士闻名早，游秦献疏回。腹中书万卷，身外酒千杯。  
江雨春波阔，园林客梦催。今君拜旌戟，凛凛近霜台。  
  
卷524_94  【宿长庆寺】杜牧  
南行步步远浮尘，更近青山昨夜邻。高铎数声秋撼玉，  
霁河千里晓横银。红蕖影落前池净，绿稻香来野径频。  
终日官闲无一事，不妨长醉是游人。  
  
卷524_95  【望少华三首】杜牧  
身随白日看将老，心与青云自有期。  
今对晴峰无十里，世缘多累暗生悲。  
文字波中去不还，物情初与是非闲。  
时名竟是无端事，羞对灵山道爱山。  
眼看云鹤不相随，何况尘中事作为。  
好伴羽人深洞去，月前秋听玉参差。  
  
卷524_96  【登澧州驿楼寄京兆韦尹（尹曾典此郡）】杜牧  
一话涔阳旧使君，郡人回首望青云。  
政声长与江声在，自到津楼日夜闻。  
  
卷524_97  【长安晴望】杜牧  
翠屏山对凤城开，碧落摇光霁后来。  
回识六龙巡幸处，飞烟闲绕望春台。  
  
卷524_98  【岁旦朝回口号】杜牧  
星河犹在整朝衣，远望天门再拜归。  
笑向春风初五十，敢言知命且知非。  
  
卷524_99  【骕骦骏】杜牧  
瑶池罢游宴，良乐委尘沙。遭遇不遭遇，盐车与鼓车。  
  
卷524_100  【龙丘途中二首（一作李商隐诗）】杜牧  
汉苑残花别，吴江盛夏来。唯看万树合，不见一枝开。  
水色饶湘浦，滩声怯建溪。泪流回月上，可得更猿啼。  
  
卷524_101  【宫人冢】杜牧  
尽是离宫院中女，苑墙城外冢累累。  
少年入内教歌舞，不识君王到老时。  
  
卷524_102  【寄浙西李判官】杜牧  
燕台上客意何如，四五年来渐渐疏。直道莫抛男子业，  
遭时还与故人书。青云满眼应骄我，白发浑头少恨渠。  
唯念贤哉崔大让，可怜无事不歌鱼。  
  
卷524_103  【寄杜子二首】杜牧  
不识长杨事北胡，且教红袖醉来扶。  
狂风烈焰虽千尺，豁得平生俊气无。  
武牢关吏应相笑，个里年年往复来。  
若问使君何处去，为言相忆首长回。  
  
卷524_104  【卢秀才将出王屋，高步名场，江南相逢赠别】杜牧  
王屋山人有古文，欲攀青桂弄氛氲。将携健笔干明主，  
莫向仙坛问白云。驰逐宁教争处让，是非偏忌众人分。  
交游话我凭君道，除却鲈鱼更不闻。  
  
卷524_105  【送刘三复郎中赴阙】杜牧  
横溪辞寂寞，金马去追游。好是鸳鸯侣，正逢霄汉秋。  
玉珂声琐琐，锦帐梦悠悠。微笑知今是，因风谢钓舟。  
  
卷524_106  【羊栏浦夜陪宴会】杜牧  
戈槛营中夜未央，雨沾云惹侍襄王。球来香袖依稀暖，  
酒凸觥心泛滟光。红弦高紧声声急，珠唱铺圆袅袅长。  
自比诸生最无取，不知何处亦升堂。  
  
卷524_107  【送杜顗赴润州幕】杜牧  
少年才俊赴知音，丞相门栏不觉深。直道事人男子业，  
异乡加饭弟兄心。还须整理韦弦佩，莫独矜夸玳瑁簪。  
若去上元怀古去，谢安坟下与沉吟。  
  
卷524_108  【有感】杜牧  
宛溪垂柳最长枝，曾被春风尽日吹。  
不堪攀折犹堪看，陌上少年来自迟。  
  
卷524_109  【书怀寄卢州（一作泸州守）】杜牧  
谢山南畔州，风物最宜秋。太守悬金印，佳人敞画楼。  
凝缸暗醉夕，残月上汀州。可惜当年鬓，朱门不得游。  
  
卷524_110  【贺崔大夫崔正字】杜牧  
内举无惭古所难，燕台遥想拂尘冠。登龙有路水不峻，  
一雁背飞天正寒。别夜酒馀红烛短，映山帆满碧霞残。  
谢公楼下潺湲响，离恨诗情添几般。  
  
卷524_111  【江南送左师】杜牧  
江南为客正悲秋，更送吾师古渡头。  
惆怅不同尘土别，水云踪迹去悠悠。  
  
卷524_112  【寝夜】杜牧  
蛩唱如波咽，更深似水寒。露华惊弊褐，灯影挂尘冠。  
故国初离梦，前溪更下滩。纷纷毫发事，多少宦游难。  
  
卷524_113  【十九兄郡楼有宴，病不赴】杜牧  
十二层楼敞画檐，连去歌尽草纤纤。  
空堂病怯阶前月，燕子嗔垂一竹帘。  
  
卷524_114  【愁】杜牧  
聚散竟无形，回肠自结成。今留不得，离别又潜生。  
降虏将军思，穷秋远客情。何人更憔悴，落第泣秦京。  
  
卷524_115  【隋苑（一作李商隐诗，题云定子）】杜牧  
红霞一抹广陵春，定子当筵睡脸新。  
却笑吃亏隋炀帝，破家亡国为谁人。  
  
卷524_116  【芭蕉】杜牧  
芭蕉为雨移，故向窗前种。怜渠点滴声，留得归乡梦。  
梦远莫归乡，觉来一翻动。  
  
卷524_117  【汴人舟行答张祜】杜牧  
千万长河共使船，听君诗句倍怆然。  
春风野岸名花发，一道帆樯画柳烟。  
  
卷524_118  【牧陪昭应卢郎中在江西宣州佐今吏部沈公幕罢府…投寄】杜牧  
燕雁下扬州，凉风柳陌愁。可怜千里梦，还是一年秋。  
宛水环朱槛，章江敞碧流。谬陪吾益友，只事我贤侯。  
印组萦光马，锋铓看解牛。井闾安乐易，冠盖惬依投。  
政简稀开阁，功成每运筹。送春经野坞，迟日上高楼。  
玉裂歌声断，霞飘舞带收。泥情斜拂印，别脸小低头。  
日晚花枝烂，釭凝粉彩稠。未曾孤酩酊，剩肯只淹留。  
重德俄征宠，诸生苦宦游。分途之绝国，洒泪拜行輈。  
聚散真漂梗，光阴极转邮。铭心徒历历，屈指尽悠悠。  
君作烹鲜用，谁膺仄席求。卷怀能愤悱，卒岁且优游。  
去矣时难遇，沽哉价莫酬。满枝为鼓吹，衷甲避戈矛。  
隋帝宫荒草，秦王土一丘。相逢好大笑，除此总云浮。  

## 全唐诗(中)　卷五百二十五

卷525_1  【寓言】杜牧  
暖风迟日柳初含，顾影看身又自惭。  
何事明朝独惆怅，杏花时节在江南。  
  
卷525_2  【猿】杜牧  
月白烟青水暗流，孤猿衔恨叫中秋。  
三声欲断疑肠断，饶是少年今白头。  
  
卷525_3  【怀归】杜牧  
尘埃终日满窗前，水态云容思浩然。  
争得便归湘浦去，却持竿上钓鱼船。  
  
卷525_4  【边上晚秋】杜牧  
黑山南面更无州，马放平沙夜不收。  
风送孤城临晚角，一声声入客心愁。  
  
卷525_5  【伤友人悼吹箫妓】杜牧  
玉箫声断没流年，满目春愁陇树烟。  
艳质已随云雨散，凤楼空锁月明天。  
  
卷525_6  【访许颜】杜牧  
门近寒溪窗近山，枕山流水日潺潺。  
长嫌世上浮云客，老向尘中不解颜。  
  
卷525_7  【春日古道傍作】杜牧  
万古荣华旦暮齐，楼台春尽草萋萋。  
君看陌上何人墓，旋化红尘送马蹄。  
  
卷525_8  【青冢】杜牧  
青冢前头陇水流，燕支山上暮云秋。  
蛾眉一坠穷泉路，夜夜孤魂月下愁。  
  
卷525_9  【大梦上人自庐峰回】杜牧  
行脚寻常到寺稀，一枝藜杖一禅衣。  
开门满院空秋色，新向庐峰过夏归。  
  
卷525_10  【洛中二首】杜牧  
柳动晴风拂路尘，年年宫阙锁浓春。  
一从翠辇无巡幸，老却蛾眉几许人。  
风吹柳带摇晴绿，蝶绕花枝恋暖香。  
多把芳菲泛春酒，直教愁色对愁肠。  
  
卷525_11  【边上闻笳三首】杜牧  
何处吹笳薄暮天，塞垣高鸟没狼烟。  
游人一听头堪白，苏武争禁十九年。  
海路无尘边草新，荣枯不见绿杨春。  
白沙日暮愁云起，独感离乡万里人。  
胡雏吹笛上高台，寒雁惊飞去不回。  
尽日春风吹不散，只应分付客愁来。  
  
卷525_12  【春日寄许浑先辈】杜牧  
蓟北雁初去，湘南春又归。水流沧海急，人到白头稀。  
塞路尽何处，我愁当落晖。终须接鸳鹭，霄汉共高飞。  
  
卷525_13  【经阖闾城】杜牧  
遗踪委衰草，行客思悠悠。昔日人何处，终年水自流。  
孤烟村戍远，乱雨海门秋。吟罢独归去，烟云尽惨愁。  
  
卷525_14  【并州道中】杜牧  
行役我方倦，苦吟谁复闻。戍楼春带雪，边角暮吹云。  
极目无人迹，回头送雁群。如何遣公子，高卧醉醺醺。  
  
卷525_15  【别怀】杜牧  
相别徒成泣，经过总是空。劳生惯离别，夜梦苦西东。  
去路三湘浪，归程一片风。他年寄消息，书在鲤鱼中。  
  
卷525_16  【渔父】杜牧  
白发沧浪上，全忘是与非。秋潭垂钓去，夜月叩船归。  
烟影侵芦岸，潮痕在竹扉。终年狎鸥鸟，来去且无机。  
  
卷525_17  【秋梦】杜牧  
寒空动高吹，月色满清砧。残梦夜魂断，美人边思深。  
孤鸿秋出塞，一叶暗辞林。又寄征衣去，迢迢天外心。  
  
卷525_18  【早秋客舍】杜牧  
风吹一片叶，万物已惊秋。独夜他乡泪，年年为客愁。  
别离何处尽，摇落几时休。不及磻溪叟，身闲长自由。  
  
卷525_19  【逢故人】杜牧  
故交相见稀，相见倍依依。尘路事不尽，云岩闲好归。  
投人销壮志，徇俗变真机。又落他乡泪，风前一满衣。  
  
卷525_20  【秋晚江上遣怀】杜牧  
孤舟天际外，去路望中赊。贫病远行客，梦魂多在家。  
蝉吟秋色树，鸦噪夕阳沙。不拟彻双鬓，他方掷岁华。  
  
卷525_21  【长安夜月】杜牧  
寒光垂静夜，皓彩满重城。万国尽分照，谁家无此明。  
古槐疏影薄，仙桂动秋声。独有长门里，蛾眉对晓晴。  
  
卷525_22  【云】杜牧  
东西那有碍，出处岂虚心。晓入洞庭阔，暮归巫峡深。  
渡江随鸟影，拥树隔猿吟。莫隐高唐去，枯苗待作霖。  
  
卷525_23  【春怀】杜牧  
年光何太急，倏忽又青春。明月谁为主，江山暗换人。  
莺花潜运老，荣乐渐成尘。遥忆朱门柳，别离应更频。  
  
卷525_24  【逢故人】杜牧  
年年不相见，相见却成悲。教我泪如霰，嗟君发似丝。  
正伤携手处，况值落花时。莫惜今宵醉，人间忽忽期。  
  
卷525_25  【闲题】杜牧  
男儿所在即为家，百镒黄金一朵花。  
借问春风何处好，绿杨深巷马头斜。  
  
卷525_26  【金谷园】杜牧  
繁华事散逐香尘，流水无情草自春。  
日暮东风怨啼鸟，落花犹似堕楼人。  
  
卷525_27  【重登科】杜牧  
星汉离宫月出轮，满街含笑绮罗春。  
花前每被青蛾问，何事重来只一人。  
  
卷525_28  【游边】杜牧  
黄沙连海路无尘，边草长枯不见春。  
日暮拂云堆下过，马前逢著射雕人。  
  
卷525_29  【将赴池州道中作】杜牧  
青阳云水去年寻，黄绢歌诗出翰林。投辖暂停留酒客，  
绛帷斜系满松阴。妖人笑我不相问，道者应知归路心。  
南去南来尽乡国，月明秋水只沈沈。  
  
卷525_30  【隋宫春】杜牧  
龙舟东下事成空，蔓草萋萋满故宫。  
亡国亡家为颜色，露桃犹自恨春风。  
  
卷525_31  【蛮中醉（一作张籍诗）】杜牧  
瘴塞蛮江入洞流，人家多在竹棚头。  
青山海上无城郭，唯见松牌出象州。  
  
卷525_32  【寓题】杜牧  
把酒直须判酩酊，逢花莫惜暂淹留。  
假如三万六千日，半是悲哀半是愁。  
  
卷525_33  【送赵十二赴举】杜牧  
省事却因多事力，无心翻似有心来。  
秋风郡阁残花在，别后何人更一杯。  
  
卷525_34  【偶呈郑先辈】杜牧  
不语亭亭俨薄妆，画裙双凤郁金香。  
西京才子旁看取，何似乔家那窈娘。  
  
卷525_35  【子规（又见《李白集》，题作宣城见杜鹃花）】杜牧  
蜀地曾闻子规鸟，宣城又见杜鹃花。  
一叫一回肠一断，三春三月忆三巴。  
  
卷525_36  【江楼】杜牧  
独酌芳春酒，登楼已半醺。谁惊一行雁，冲断过江云。  
  
卷525_37  【旅宿】杜牧  
旅馆无良伴，凝情自悄然。寒灯思旧事，断雁警愁眠。  
远梦归侵晓，家书到隔年。湘江好烟月，门系钓鱼船。  
  
卷525_38  【杜鹃】杜牧  
杜宇竟何冤，年年叫蜀门。至今衔积恨，终古吊残魂。  
芳草迷肠结，红花染血痕。山川尽春色，呜咽复谁论。  
  
卷525_39  【闻蝉】杜牧  
火云初似灭，晓角欲微清。故国行千里，新蝉忽数声。  
时行仍仿佛，度日更分明。不敢频倾耳，唯忧白发生。  
  
卷525_40  【送友人】杜牧  
十载名兼利，人皆与命争。青春留不住，白发自然生。  
夜雨滴乡思，秋风从别情。都门五十里，驰马逐鸡声。  
  
卷525_41  【旅情】杜牧  
窗虚枕簟凉，寝倦忆潇湘。山色几时老，人心终日忙。  
松风半夜雨，帘月满堂霜。匹马好归去，江头橘正香。  
  
卷525_42  【晓望】杜牧  
独起望山色，水鸡鸣蓼洲。房星随月晓，楚木向云秋。  
曲渚疑江尽，平沙似浪浮。秦原在何处，泽国碧悠悠。  
  
卷525_43  【贻友人】杜牧  
自是东西客，逢人又送人。不应相见老，只是别离频。  
度日还知暮，平生未识春。傥无迁谷分，归去养天真。  
  
卷525_44  【书事】杜牧  
自笑走红尘，流年旧复新。东风半夜雨，南国万家春。  
失计抛鱼艇，何门化涸鳞。是谁添岁月，老却暗投人。  
  
卷525_45  【别鹤】杜牧  
分飞共所从，六翮势催风。声断碧云外，影孤明月中。  
青田归路远，丹桂旧巢空。矫翼知何处，天涯不可穷。  
  
卷525_46  【晚泊】杜牧  
帆湿去悠悠，停桡宿渡头。乱烟迷野岸，独鸟出中流。  
篷雨延乡梦，江风阻暮秋。傥无身外事，甘老向扁舟。  
  
卷525_47  【山寺】杜牧  
峭壁引行径，截溪开石门。泉飞溅虚槛，云起涨河轩。  
隔水看来路，疏篱见定猿。未闲难久住，归去复何言。  
  
卷525_48  【早行】杜牧  
垂鞭信马行，数里未鸡鸣。林下带残梦，叶飞时忽惊。  
霜凝孤鹤迥，月晓远山横。僮仆休辞险，时平路复平。  
  
卷525_49  【秋日偶题】杜牧  
荷花兼柳叶，彼此不胜秋。玉露滴初泣，金风吹更愁。  
绿眉甘弃坠，红脸恨飘流。叹息是游子，少年还白头。  
  
卷525_50  【忆归】杜牧  
新城非故里，终日想柴扃。兴罢花还落，愁来酒欲醒。  
何人初发白，几处乱山青。远忆湘江上，渔歌对月听。  
  
卷525_51  【偶见（黄州作）】杜牧  
朔风高紧掠河楼，白鼻騧郎白罽裘。  
有个当垆明似月，马鞭斜揖笑回头。  
  
卷525_52  【醉倒】杜牧  
日晴空乐下仙云，俱在凉亭送使君。  
莫辞一盏即相请，还是三年更不闻。  
  
卷525_53  【酬许十三秀才兼依来韵】杜牧  
多为裁诗步竹轩，有时凝思过朝昏。篇成敢道怀金璞，  
吟苦唯应似岭猿。迷兴每惭花月夕，寄愁长在别离魂。  
凭君把卷侵寒烛，丽句时传画戟门。  
  
卷525_54  【后池泛舟送王十秀才】杜牧  
城日晚悠悠，弦歌在碧流。夕风飘度曲，烟屿隐行舟。  
问拍拟新令，怜香占彩球。当筵虽一醉，宁复缓离愁。  
  
卷525_55  【书情】杜牧  
谁家洛浦神，十四五来人。媚发轻垂额，香衫软著身。  
摘莲红袖湿，窥渌翠蛾频。飞鹊徒来往，平阳公主亲。  
  
卷525_56  【兵部尚书席上作】杜牧  
华堂今日绮筵开，谁唤分司御史来。  
偶发狂言惊满坐，三重粉面一时回。  
  
卷525_57  【骕骦坂】杜牧  
荆州一万里，不如蒯易度。仰首望飞鸣，伊人何异趣。  

## 全唐诗(中)　卷五百二十六

卷526_1  【冬日五湖馆水亭怀别】杜牧  
芦荻花多触处飞，独凭虚槛雨微微。寒林叶落鸟巢出，  
古渡风高渔艇稀。云抱四山终日在，草荒三径几时归。  
江城向晚西流急，无限乡心闻捣衣。  
  
卷526_2  【不寝】杜牧  
到晓不成梦，思量堪白头。多无百年命，长有万般愁。  
世路应难尽，营生卒未休。莫言名与利，名利是身仇。  
  
卷526_3  【泊松江（一作许浑诗，题作夜泊松江渡寄友人）】杜牧  
清露白云明月天，与君齐棹木兰船。  
南湖风雨一相失，夜泊横塘心渺然。  
  
卷526_4  【题水西寺】杜牧  
三日去还住，一生焉再游。含情碧溪水，重上粲公楼。  
  
卷526_5  【赠别宣州崔群相公】杜牧  
衰散相逢洛水边，却思同在紫薇天。  
尽将舟楫板桥去，早晚归来更济川。  
  
卷526_6  【闻开江相国宋（一作宋相公申锡）下世二首】杜牧  
权门阴进夺移才，驿骑如星堕峡来。晁氏有恩忠作祸，  
贾生无罪直为灾。贞魂误向崇山没，冤气疑从湘水回。  
毕竟成功何处是，五湖云月一帆开。  
月落清湘棹不喧，玉杯瑶瑟奠蘋蘩。谁令力制乘轩鹤，  
自取机沉在槛猿。位极乾坤三事贵，谤兴华夏一夫冤。  
宵衣旰食明天子，日伏青蒲不为言。  
  
卷526_7  【出关】杜牧  
朝缨初解佐江濆，麋鹿心知自有群。汉囿猎稀慵献赋，  
楚山耕早任移文。卧归渔浦月连海，行望凤城花隔云。  
关吏不须迎马笑，去时无意学终军。  
  
卷526_8  【暝投云智寺渡溪不得，却取沿江路往】杜牧  
双岩泻一川，回马断桥前。庙阴风地，寒钟暮雨天。  
沙虚留虎迹，水滑带龙涎。却下临江路，潮深无渡船。  
  
卷526_9  【宣城赠萧兵曹（一作许浑诗）】杜牧  
桂楫谪湘渚，三年波上春。舟寒句溪雪，衣故洛城尘。  
客道耻摇尾，皇恩宽犯鳞。花时去国远，月夕上楼频。  
赊酒不辞病，佣书非为贫。行吟值渔父，坐隐对樵人。  
紫陌罢双辙，碧潭穷一纶。高秋更南去，烟水是通津。  
  
卷526_10  【过鲍溶宅有感】杜牧  
寥落故人宅，重来身已亡。苔残墨沼，深竹旧书堂。  
秋色池馆静，雨声云木凉。无因展交道，日暮倍心伤。  
  
卷526_11  【寄兄弟（又见《许浑集》，题作寄小弟）】杜牧  
江城红叶尽，旅思倍凄凉。孤梦家山远，独眠秋夜长。  
道存空倚命，身贱未归乡。南望仍垂泪，天边雁一行。  
  
卷526_12  【秋日】杜牧  
有计自安业，秋风罢远吟。买山惟种竹，对客更弹琴。  
烟起药厨晚，杵声松院深。闲眠得真性，惆怅旧时心。  
  
卷526_13  【卜居招书侣】杜牧  
忆昨未知道，临川每羡鱼。世途行处见，人事病来疏。  
微雨秋栽竹，孤灯夜读书。怜君亦同志，晚岁傍山居。  
  
卷526_14  【西山草堂】杜牧  
何处人事少，西峰旧草堂。晒书秋日晚，洗药石泉香。  
后岭有微雨，北窗生晓凉。徒劳问归路，峰叠绕家乡。  
  
卷526_15  【贻隐者】杜牧  
回报隐居山，莫忧山兴阑。求人颜色尽，知道性情宽。  
信谱弹琴误，缘崖劚药难。东皋亦自给，殊愧远相安。  
  
卷526_16  【石池】杜牧  
通竹引泉脉，泓澄深石盆。惊鱼翻藻叶，浴鸟上松根。  
残月留山影，高风耗水痕。谁家洗秋药，来往自开门。  
  
卷526_17  【送苏协律从事振武】杜牧  
琴尊诗思劳，更欲学龙韬。王粲暂投笔，吕虔初佩刀。  
夜吟关月苦，秋望塞云高。去去从军乐，雕飞岱马豪。  
  
卷526_18  【怀政禅师院】杜牧  
山斋路几层，败衲学真乘。寒暑移双树，光阴尽一灯。  
风飘高竹雪，泉涨小池冰。莫讶频来此，修身欲到僧。  
  
卷526_19  【送荔浦蒋明府赴任】杜牧  
路长春欲尽，歌怨酒多酣。白社莲塘北，青袍桂水南。  
驿行盘鸟道，船宿避龙潭。真得诗人趣，烟霞处处谙。  
  
卷526_20  【秋夕有怀】杜牧  
念远坐西阁，华池涵月凉。书回秋欲尽，酒醒夜初长。  
露白莲衣浅，风清蕙带香。前年此佳景，兰棹醉横塘。  
  
卷526_21  【秋霁寄远】杜牧  
初霁独登赏，西楼多远风。横烟秋水上，疏雨夕阳中。  
高树下山鸟，平芜飞草虫。唯应待明月，千里与君同。  
  
卷526_22  【经古行宫（一作经华清宫）】杜牧  
台阁参差倚太阳，年年花发满山香。重门勘锁青春晚，  
深殿垂帘白日长。草色芊绵侵御路，泉声呜咽绕宫墙。  
先皇一去无回驾，红粉云环空断肠。  
  
卷526_23  【宣州开元寺赠惟真上人】杜牧  
曾与径山为小师，千年僧行众人知。夜深月色当禅处，  
斋后钟声到讲时。经雨绿苔侵古画，过秋红叶落新诗。  
劝君莫厌江城客，虽在风尘别有期。  
  
卷526_24  【秋晚怀茅山石涵村舍】杜牧  
十亩山田近石涵，村居风俗旧曾谙。帘前白艾惊春燕，  
篱上青桑待晚蚕。云暖采茶来岭北，月明沽酒过溪南。  
陵阳秋尽多归思，红树萧萧覆碧潭。  
  
卷526_25  【留题李侍御书斋】杜牧  
曾话平生志，书斋几见留。道孤心易感，恩重力难酬。  
独立千峰晚，频来一叶秋。鸡鸣应有处，不学泪空流。  
  
卷526_26  【行次白沙馆，先寄上河南王侍郎】杜牧  
夜程何处宿，山叠树层层。孤馆闲秋雨，空堂停曙灯。  
歌惭渔浦客，诗学雁门僧。此意无人识，明朝见李膺。  
  
卷526_27  【贵游】杜牧  
朝回珮马草萋萋，年少恩深卫霍齐。斧钺旧威龙塞北，  
池台新赐凤城西。门通碧树开金锁，楼对青山倚玉梯。  
南陌行人尽回首，笙歌一曲暮云低。  
  
卷526_28  【越中】杜牧  
石城花暖鹧鸪飞，征客春帆秋不归。  
犹自保郎心似石，绫梭夜夜织寒衣。  
  
卷526_29  【闻范秀才自蜀游江湖】杜牧  
蜀道下湘渚，客帆应不迷。江分三峡响，山并九华齐。  
秋泊雁初宿，夜吟猿乍啼。归时慎行李，莫到石城西。  
  
卷526_30  【绿萝】杜牧  
绿萝萦数匝，本在草堂间。秋色寄高树，昼阴笼近山。  
移花疏处过，劚药困时攀。日暮微风起，难寻旧径还。  
  
卷526_31  【宿东横山濑】杜牧  
孤舟路渐赊，时见碧桃花。溪雨滩声急，岩风树势斜。  
猕猴悬弱柳，鸂鶒睡横楂。谩向仙林宿，无人识阮家。  
  
卷526_32  【贻迁客】杜牧  
无机还得罪，直道不伤情。微雨昏山色，疏笼闭鹤声。  
闲居多野客，高枕见江城。门外长溪水，怜君又濯缨。  
  
卷526_33  【陵阳送客】杜牧  
南楼送郢客，西郭望荆门。凫鹄下寒渚，牛羊归远村。  
兰舟倚行棹，桂酒掩馀樽。重此一留宿，前汀烟月昏。  
  
卷526_34  【寄桐江隐者（一作许浑诗）】杜牧  
潮去潮来洲渚春，山花如绣草如茵。  
严陵台下桐江水，解钓鲈鱼能几人。  
  
卷526_35  【长兴里夏日寄南邻避暑】杜牧  
侯家大道傍，蝉噪树苍苍。开锁洞门远，卷帘官舍凉。  
栏围红药盛，架引绿萝长。永日一欹枕，故山云水乡。  
  
卷526_36  【送太昱禅师（一作许浑诗）】杜牧  
禅床深竹里，心与径山期。结社多高客，登坛尽小师。  
早秋归寺远，新雨上滩迟。别后江云碧，南斋一首诗。  
  
卷526_37  【梁秀才以早春旅次大梁将归郊扉言怀兼别示…走笔依韵】杜牧  
玉塞功犹阻，金门事已陈。世途皆扰扰，乡党尽循循。  
客道难投足，家声易发身。松篁标节晚，兰蕙吐词春。  
处困羞摇尾，怀忠壮犯鳞。宅临三楚水，衣带二京尘。  
敛迹愁山鬼，遗形慕谷神。采芝先避贵，栽橘早防贫。  
弦泛桐材响，杯澄糯醁醇。但寻陶令集，休献楚王珍。  
林密闻风远，池平见月匀。藤龛红婀娜，苔磴绿嶙峋。  
雪树交梁苑，冰河涨孟津。面邀文作友，心许德为邻。  
旅馆将分被，婴儿共洒巾。渭阳连汉曲，京口接漳滨。  
通塞时应定，荣枯理会均。儒流当自勉，妻族更谁亲。  
照瞩三光政，生成四气仁。磻溪有心者，垂白肯湮沦。  
  
卷526_38  【川守大夫刘公早岁寓居敦行里肆有题壁十韵…辄献此诗】杜牧  
旅馆当年葺，公才此日论。林繁轻竹祖，树暗惜桐孙。  
炼药藏金鼎，疏泉陷石盆。散科松有节，深薙草无根。  
龙卧池犹在，莺迁谷尚存。昔为扬子宅，今是李膺门。  
积学萤尝聚，微词凤早吞。百年明素志，三顾起新恩。  
雪耀冰霜冷，尘飞水墨昏。莫教垂露迹，岁晚杂苔痕。  
  
卷526_39  【中秋日拜起居表晨渡天津桥即事十六韵献…兼呈工部刘公】杜牧  
碧树康庄内，清川巩洛间。坛分中岳顶，城缭大河湾。  
广殿含凉静，深宫积翠闲。楼齐云漠漠，桥束水潺潺。  
过雨柽枝润，迎霜柿叶殷。紫鳞冲晚浪，白鸟背秋山。  
月拜西归表，晨趋北向班，鸳鸿随半仗，貔虎护重关。  
玉帐才容足，金樽暂解颜。迹留伤堕屦，恩在乐衔环。  
南省兰先握，东堂桂早攀。龙门君夭矫，莺谷我绵蛮。  
分薄嵇心懒，哀多庾鬓班。惭公幹卧，频送子牟还。  
自睹宸居壮，谁忧国步艰。只应时与醉，因病纵疏顽。  
  
卷526_40  【分司东都寓居履道叨承川尹刘侍郎大夫恩知上四十韵】杜牧  
命世须人瑞，匡君在岳灵。气和薰北陆，襟旷纳东溟。  
赋妙排鹦鹉，诗能继鶺鴒。蒲亲香案色，兰动粉闱馨。  
周孔传文教，萧曹授武经。家僮谙禁掖，厩马识金铃。  
性与奸邪背，心因启沃冥。进贤光日月，诛恶助雷霆。  
阊阖开时召，箫韶奏处听。水精悬御幄，云母展宫屏。  
捧诏巡汧陇，飞书护井陉。先声威虎兕，馀力活蟭螟。  
荣重秦军箭，功高汉将铭。戈鋋回紫塞，干戚散彤庭。  
顺美皇恩洽，扶颠国步宁。禹谟推掌诰，汤网属司刑。  
稚榻蓬莱掩，膺舟巩洛停。马群先去害，民籍更添丁。  
猾吏门长塞，豪家户不扃。四知台上镜，三惑井中瓶。  
雅韵凭开匣，雄铓待发硎。火中胶绿树，泉下劚青萍。  
五岳期双节，三台空一星。凤池方注意，麟阁会图形。  
寒暑逾流电，光阴甚建瓴。散曹分已白，崇直眼由青。  
赐第成官舍，佣居起客亭。松筠侵巷陌，禾黍接郊坰。  
宿雨回为沼。春沙淀作汀。鱼罾栖翡翠，蛛网挂蜻蜓。  
迟晓河初转，伤秋露已零。梦馀钟杳杳，吟罢烛荧荧。  
字小书难写，杯迟酒易醒。久贫惊早雁，多病放残萤。  
雪劲孤根竹，风凋数荚蓂。转喉空婀娜，垂手自娉婷。  
胫细摧新履，腰羸减旧鞓。海边慵逐臭，尘外怯吞腥。  
隐豹窥重巘，潜虬避浊泾。商歌如不顾，归棹越南da。  
  
卷526_41  【题白云楼（一作许浑诗，题作汉水伤稼）】杜牧  
西北楼开四望通，残霞成绮月悬弓。江村夜涨浮天水，  
泽国秋生动地风。高下绿苗千顷尽，新陈红粟万箱空。  
才微分薄忧何益，却欲回心学塞翁。  
  
卷526_42  【赠别】杜牧  
眼前迎送不曾休，相续轮蹄似水流。门外若无南北路，  
人间应免别离愁。苏秦六印归何日，潘岳双毛去值秋。  
莫怪分襟衔泪语，十年耕钓忆沧洲。  
  
卷526_43  【秋夜与友人宿】杜牧  
楚国同游过十霜，万重心事几堪伤。蒹葭露白莲塘浅，  
砧杵夜清河汉凉。云外山川归梦远，天涯岐路客愁长。  
寒城欲晓闻吹笛，犹卧东轩月满床。  
  
卷526_44  【将赴京留赠僧院】杜牧  
九衢尘土递追攀，马迹轩车日暮间。玄发尽惊为客换，  
白头曾见几人闲。空悲浮世云无定，多感流年水不还。  
谢却从前受恩地，归来依止叩禅关。  
  
卷526_45  【寄湘中友人】杜牧  
莫恋醉乡迷酒杯，流年长怕少年催。西陵水阔鱼难到，  
南回路遥书未回。匹马计程愁日尽，一蝉何事引秋来。  
相如已定题桥志，江上无由梦钓台。  
  
卷526_46  【江上逢友人】杜牧  
故国归人酒一杯，暂停兰棹共裴回。村连三峡暮云起，  
潮送九江寒雨来。已作相如投赋计，还凭殷浩寄书回。  
到时若见东篱菊，为问经霜几度开。  
  
卷526_47  【金谷怀古】杜牧  
凄凉遗迹洛川东，浮世荣枯万古同。桃李香消金谷在，  
绮罗魂断玉楼空。往年人事伤心外，今日风光属梦中。  
徒想夜泉流客恨，夜泉流恨恨无穷。  
  
卷526_48  【寄卢先辈】杜牧  
一从分首剑江滨，南国相思寄梦频。书去又逢商岭雪，  
信回应过洞庭春。关河日日悲长路，霄汉年年望后尘。  
愿指丹梯曾到处，莫教犹作独迷人。  
  
卷526_49  【南楼夜】杜牧  
玉管金樽夜不休，如悲昼短惜年流。歌声袅袅彻清夜，  
月色娟娟当翠楼。枕上暗惊垂钓梦，灯前偏起别家愁。  
思量今日英雄事，身到簪裾已白头。  
  
卷526_50  【行经庐山东林寺】杜牧  
离魂断续楚江壖，叶坠初红十月天。紫陌事多难暂息，  
青山长在好闲眠。方趋上国期干禄，未得空堂学坐禅。  
他岁若教如范蠡，也应须入五湖烟。  
  
卷526_51  【途中逢故人，话西山读书早曾游览】杜牧  
西岩曾到读书堂，穿竹行莎十里强。湖上梦馀波滟滟，  
岭头愁断路茫茫。经过事寄烟霞远，名利尘随日月长。  
莫道少年头不白，君看潘岳几茎霜。  
  
卷526_52  【将赴京题陵阳王氏水居】杜牧  
帘卷平芜接远天，暂宽行役到樽前。是非境里有闲日，  
荣辱尘中无了年。山簇暮云千野雨，江分秋水九条烟。  
马蹄不道贪西去，争向一声高树蝉。  
  
卷526_53  【送别】杜牧  
溪边杨柳色参差，攀折年年赠别离。一片风帆望已极，  
三湘烟水返何时。多缘去棹将愁远，犹倚危亭欲下迟。  
莫殢酒杯闲过日，碧云深处是佳期。  
  
卷526_54  【寄远】杜牧  
两叶愁眉愁不开，独含惆怅上层台。碧云空断雁行处，  
红叶已凋人未来。塞外音书无信息，道傍车马起尘埃。  
功名待寄凌烟阁，力尽辽城不肯回。  
  
卷526_55  【新柳】杜牧  
无力摇风晓色新，细腰争妒看来频。绿阴未覆长堤水，  
金穗先迎上苑春。几处伤心怀远路，一枝和雨送行尘。  
东门门外多离别，愁杀朝朝暮暮人。  
  
卷526_56  【旅怀作】杜牧  
促促因吟昼短诗，朝惊秾色暮空枝。无情春色不长久，  
有限年光多盛衰。往事只应随梦里，劳生何处是闲时。  
眼前扰扰日一日，暗送白头人不知。  
  
卷526_57  【雁】杜牧  
万里衔芦别故乡，云飞雨宿向潇湘。数声孤枕堪垂泪，  
几处高楼欲断肠。度日翩翩斜避影，临风一一直成行，  
年年辛苦来衡岳，羽翼摧残陇塞霜。  
  
卷526_58  【惜春】杜牧  
花开又花落，时节暗中迁。无计延春日，何能驻少年。  
小丛初散蝶，高柳即闻蝉。繁艳归何处，满山啼杜鹃。  
  
卷526_59  【鸳鸯】杜牧  
两两戏沙汀，长疑画不成。锦机争织样，歌曲爱呼名。  
好育顾栖息，堪怜泛浅清。凫鸥皆尔类，惟羡独含情。  
  
卷526_60  【闻雁】杜牧  
带霜南去雁，夜好宿汀沙。惊起向何处，高飞极海涯。  
入云声渐远，离岳路由赊。归梦当时断，参差欲到家。  
  
卷526_61  【江楼晚望】杜牧  
湖山翠欲结蒙笼，汗漫谁游夕照中。初语燕雏知社日，  
习飞鹰隼识秋风。波摇珠树千寻拔，山凿金陵万仞空。  
不欲登楼更怀古，斜阳江上正飞鸿。  

## 全唐诗(中)　卷五百二十七

卷527_1  【九日（以下补遗）】杜牧  
金英繁乱拂阑香，明府辞官酒满缸。  
还有玉楼轻薄女，笑他寒燕一双双。  
  
卷527_2  【寄牛相公】杜牧  
汉水横冲蜀浪分，危楼点的拂孤云。  
六年仁政讴歌去，柳绕春堤处处闻。  
  
卷527_3  【为人题赠二首】杜牧  
我乏青云称，君无买笑金。虚传南国貌，争奈五陵心。  
桂席尘瑶珮，琼炉烬水沉。凝魂空荐梦，低耳悔听琴。  
月落珠帘卷，春寒锦幕深。谁家楼上笛，何处月明砧。  
兰径飞蝴蝶，筠笼语翠襟。和簪抛凤髻，将泪入鸳衾。  
的的新添恨，迢迢绝好音。文园终病渴，休咏白头吟。  
绿树莺莺语，平江燕燕飞。枕前闻雁去，楼上送春归。  
半月縆双脸，凝腰素一围。西墙苔漠漠，南浦梦依依。  
有恨簪花懒，无聊斗草稀。雕笼长惨淡，兰畹谩芳菲。  
镜敛青蛾黛，灯挑皓腕肌。避人匀迸泪，拖袖倚残晖。  
有貌虽桃李，单栖足是非。云輧载驭去，寒夜看裁衣。  
  
卷527_4  【怀紫阁山】杜牧  
学他趋世少深机，紫阁青霄半掩扉。山路远怀王子晋，  
诗家长忆谢玄晖。百年不肯疏荣辱，双鬓终应老是非。  
人道青山归去好，青山曾有几人归。  
  
卷527_5  【题孙逸人山居】杜牧  
长悬青紫与芳枝，尘刹无应免别离。马上多于在家日，  
樽前堪忆少年时。关河客梦还乡远，雨雪山程出店迟。  
却羡高人终此老，轩车过尽不知谁。  
  
卷527_6  【中途寄友人】杜牧  
道傍高木尽依依，落叶惊风处处飞。未到乡关闻早雁，  
独于客路授寒衣。烟霞旧想长相阻，书剑投人久不归。  
何日一名随事了，与君同采碧溪薇。  
  
卷527_7  【怅诗】杜牧  
自是寻春去校迟，不须惆怅怨芳时。  
狂风落尽深红色，绿叶成阴子满枝。  
  
卷527_8  【吴宫词二首】杜牧  
越兵驱绮罗，越女唱吴歌。宫烬花声少，台荒麋迹多。  
茱萸垂晓露，菡萏落秋波。无遣君王醉，满城嚬翠蛾。  
香径绕吴宫，千帆落照中。鹤鸣山苦雨，鱼跃水多风。  
城带晚莎绿，池边秋蓼红。当年国门外，谁信伍员忠。  
  
卷527_9  【金陵】杜牧  
始发碧江口，旷然谐远心。风清舟在鉴，日落水浮金。  
瓜步逢潮信，台城过雁音。故乡何处是，云外即乔林。  
  
卷527_10  【即事】杜牧  
小院无人雨长苔，满庭修竹间疏槐。  
春愁兀兀成幽梦，又被流莺唤醒来。  
  
卷527_11  【七夕】杜牧  
云阶月地一相过，未抵经年别恨多。  
最恨明朝洗车雨，不教回脚渡天河。  
  
卷527_12  【蔷薇花】杜牧  
朵朵精神叶叶柔，雨晴香拂醉人头。  
石家锦幛依然在，闲倚狂风夜不收。  
  
卷527_13  【句】杜牧  
幽人听达曙，聊罢苏床琴。（《海录碎事》）。  
鱼多知海熟，药少觉山贫。（以下《方舆胜览》）。  
土控吴兼越，州连歙与池。山河地襟带，军镇国藩维。  
绿水棹云月，洞庭归路长。春桥垂酒幔，夜栅集茶樯。  
箬影沉溪暖，蘋花绕郭香。（出守吴兴）。  
经冬野菜青青色，未腊山梅树树花。（《优古堂诗话》）知  
半破前峰月。  

## 全唐诗(中)　卷五百二十八

卷528_1  【陪王尚书泛舟莲池】许浑  
莲塘移画舸，泛泛日华清。水暖鱼频跃，烟秋雁早鸣。  
舞疑回雪态，歌转遏云声。客散山公醉，风高月满城。  
  
卷528_2  【赠裴处士】许浑  
为儒白发生，乡里早闻名。暖酒雪初下，读书山欲明。  
字形翻鸟迹，诗调合猿声。门外沧浪水，知君欲濯缨。  
  
卷528_3  【对雪】许浑  
飞舞北风凉，玉人歌玉堂。帘帷增曙色，珠翠发寒光。  
柳重絮微湿，梅繁花未香。兹辰贺丰岁，箫鼓宴梁王。  
  
卷528_4  【王居士】许浑  
筇杖倚柴关，都城卖卜还。雨中耕白水，云外劚青山。  
有药身长健，无机性自闲。即应生羽翼，华表在人间。  
  
卷528_5  【早秋三首】许浑  
遥夜泛清瑟，西风生翠萝。残萤委玉露，早雁拂银河。  
高树晓还密，远山晴更多。淮南一叶下，自觉老烟波。  
一叶下前墀，淮南人已悲。蹉跎青汉望，迢递白云期。  
老信相如渴，贫忧曼倩饥。生公与园吏，何处是吾师。  
蓟北雁犹远，淮南人已悲。残桃间堕井，新菊亦侵篱。  
书剑岂相误，琴尊聊自持。西斋风雨夜，更有咏贫诗。  
  
卷528_6  【洛东兰若夜归（一作自溪东兰若夜归）】许浑  
一衲老禅床，吾生半异乡。管弦愁里老，书剑梦中忙。  
鸟急山初暝，蝉稀树正凉。又归何处去，尘路月苍苍。  
  
卷528_7  【送段觉归杜曲闲居】许浑  
书剑南归去，山扉别几年。苔侵岩下路，果落洞中泉。  
红叶高斋雨，青萝曲槛烟。宁知远游客，羸马太行前。  
  
卷528_8  【寄天乡寺仲仪上人富春孙处士】许浑  
诗僧与钓翁，千里两情通。云带雁门雪，水连渔浦风。  
心期荣辱外，名挂是非中。岁晚亦归去，田园清洛东。  
  
卷528_9  【寄契盈上人】许浑  
何处是西林，疏钟复远砧。雁来秋水阔，鸦尽夕阳沉。  
婚嫁乖前志，功名异夙心。汤师不可问，江上碧云深。  
  
卷528_10  【晨起二首（后首一题作山斋秋晚）】许浑  
桂树绿层层，风微烟露凝。檐楹衔落月，帏幌映残灯。  
蕲簟曙香冷，越瓶秋水澄。心闲即无事，何异住山僧。  
残月皓烟露，掩门深竹斋。水虫鸣曲槛，山鸟下空阶。  
清镜晓看发，素琴秋寄怀。因知北窗客，日与世情乖。  
  
卷528_11  【晓发鄞江北渡寄崔韩二先辈（一作晓发鄞江寄崔寿韩）】许浑  
南北信多岐，生涯半别离。地穷山尽处，江泛水寒时。  
露晓蒹葭重，霜晴橘柚垂。无劳促回楫，千里有心期。  
  
卷528_12  【盈上人】许浑  
月沉霜已凝，无梦竟寒灯。寄世何殊客，修身未到僧。  
二毛梳上雪，双泪枕前冰。借问曹溪路，山多路几层。  
  
卷528_13  【广陵道中】许浑  
城势已坡陀，城边东逝波。绿桑非苑树，青草是宫莎。  
山暝牛羊少，水寒凫雁多。因高一回首，还咏黍离歌。  
  
卷528_14  【宿开元寺楼（一作宿开元寺西楼闻歌感赋）】许浑  
谁家歌袅袅，孤枕在西楼。竹色寒清簟，松香染翠帱。  
月移珠殿晓，风递玉筝秋。日出应移棹，三湘万里愁。  
  
卷528_15  【洞灵观冬青】许浑  
霜霰不凋色，两株交石坛。未秋红实浅，经夏绿阴寒。  
露重蝉鸣急，风多鸟宿难。何如西禁柳，晴舞玉阑干。  
  
卷528_16  【送友人自荆襄归江东（友人新丧偶）】许浑  
商洛转江濆，一杯聊送君。剑愁龙失伴，琴怨鹤离群。  
楚驿枕秋水，湘帆凌暮云。猿声断肠夜，应向雨中闻。  
  
卷528_17  【送同年崔先辈】许浑  
西风帆势轻，南浦遍离情。菊艳含秋水，荷花递雨声。  
扣舷滩鸟没，移棹草虫鸣。更忆前年别，槐花满凤城。  
  
卷528_18  【山鸡】许浑  
珍禽暂不扃，飞舞跃前庭。翠网摧金距，雕笼减绣翎。  
月圆疑望镜，花暖似依屏。何必旧巢去，山山芳草青。  
  
卷528_19  【孤雁】许浑  
昔年双颉颃，池上霭春晖。霄汉力犹怯，稻粱心已违。  
芦洲寒独宿，榆塞夜孤飞。不及营巢燕，西风相伴归。  
  
卷528_20  【寓怀】许浑  
南国浣纱伴，盈盈天下姝。盘金明绣带，动珮响罗襦。  
素手怨瑶瑟，清心悲玉壶。春华坐销落，未忍泣蘼芜。  
  
卷528_21  【洛中游眺贻同志】许浑  
康衢一望通，河洛正天中。楼势排高凤，桥形架断虹。  
远山晴带雪，寒水晚多风。几日还携手，鸟鸣花满宫。  
  
卷528_22  【夏日戏题郭别驾东堂】许浑  
微风起画鸾，金翠暗珊珊。晚树垂朱实，春篁露粉竿。  
散香蕲簟滑，沉水越瓶寒。犹恐何郎热，冰生白玉盘。  
  
卷528_23  【长安旅夜】许浑  
久客怨长夜，西风吹雁声。云移河汉浅，月泛露华清。  
掩瑟独凝思，缓歌空寄情。门前有归路，迢递洛阳城。  
  
卷528_24  【鸂鶒】许浑  
池寒柳复凋，独宿夜迢迢。雨顶冠应冷，风毛剑欲飘。  
故巢迷碧水，旧侣越丹霄。不是无归处，心高多寂寥。  
  
卷528_25  【懿安皇太后挽歌词】许浑  
陵前春不尽，陵下夜何穷。未信金蚕老，先惊玉燕空。  
挽移兰殿月，笳引柏城风。自此随龙驭，桥山翠霭中。  
  
卷528_26  【示弟】许浑  
自尔出门去，泪痕长满衣。家贫为客早，路远得书稀。  
文字何人赏，烟波几日归。秋风正摇落，孤雁又南飞。  
  
卷528_27  【送杨处士叔初卜居曲江】许浑  
雁门归去远，垂老脱袈裟。萧寺休为客，曹溪便寄家。  
绿琪千岁树，黄槿四时花。别怨应无限，门前桂水斜。  
  
卷528_28  【发灵溪馆】许浑  
山多水不穷，一叶似渔翁。鸟浴寒潭雨，猿吟暮岭风。  
杂英垂锦绣，众籁合丝桐。应有曹溪路，千岩万壑中。  
  
卷528_29  【题杜居士（一作赠题杜隐居）】许浑  
松偃石床平，何人识姓名。溪冰寒棹响，岩雪夜窗明。  
机尽心猿伏，神闲意马行。应知此来客，身世两无情。  
  
卷528_30  【神女祠（一作圣女庙）】许浑  
停车祀圣女，凉叶下阴风。龙气石床湿，鸟声山庙空。  
长眉留桂绿，丹脸寄莲红。莫学阳台畔，朝云暮雨中。  
  
卷528_31  【送李定言南游】许浑  
酒酣轻别恨，酒醒复离忧。远水应移棹，高峰更上楼。  
簟凉清露夜，琴响碧天秋。重惜芳尊宴，满城无旧游。  
  
卷528_32  【早发中岩寺别契直上人】许浑  
苍苍松桂阴，残月半西岑。素壁寒灯暗，红炉夜火深。  
厨开山鼠散，钟尽岭猿吟。行役方如此，逢师懒话心。  
  
卷528_33  【行次潼关题驿后轩】许浑  
飞阁极层台，终南此路回。山形朝阙去，河势抱关来。  
雁过秋风急，蝉鸣宿雾开。平生无限意，驱马任尘埃。  
  
卷528_34  【晨至南亭呈裴明府】许浑  
南斋梦钓竿，晨起月犹残。露重萤依草，风高蝶委兰。  
池光秋镜澈，山色晓屏寒。更恋陶彭泽，无心议去官。  
  
卷528_35  【灞东题司马郊园（一作题张司马灞东郊园）】许浑  
楚翁秦塞住，昔事李轻车。白社贫思橘，青门老仰瓜。  
读书三径草，沽酒一篱花。更欲寻芝朮，商山便寄家。  
  
卷528_36  【游维山新兴寺，宿石屏村谢叟家】许浑  
晚过石屏村，村长日渐曛。僧归下岭见，人语隔溪闻。  
谷响寒耕雪，山明夜烧云。家家扣铜鼓，欲赛鲁将军。  
  
卷528_37  【送从兄归隐蓝溪二首】许浑  
名高犹素衣，穷巷掩荆扉。渐老故人少，久贫豪客稀。  
塞云横剑望，山月抱琴归。几日蓝溪醉，藤花拂钓矶。  
京洛多高盖，怜兄剧断蓬。身随一剑老，家入万山空。  
夜忆萧关月，行悲易水风。无人知此意，甘卧白云中。  
  
卷528_38  【村舍（一作送从兄归隐蓝溪第三首）】许浑  
燕雁下秋塘，田家自此忙。移蔬通远水，收果待繁霜。  
野碓舂粳滑，山厨焙茗香。客来还有酒，随事宿茅堂。  
  
卷528_39  【思归】许浑  
叠嶂平芜外，依依识旧邦。气高诗易怨，愁极酒难降。  
树暗支公院，山寒谢守窗。殷勤楼下水，几日到荆江。  
  
卷528_40  【晚泊七里滩】许浑  
天晚日沈沈，归舟系柳阴。江村平见寺，山郭远闻砧。  
树密猿声响，波澄雁影深。荣华暂时事，谁识子陵心。  
  
卷528_41  【寄题南山王隐居（一作王隐士居）】许浑  
近逢商洛客，知尔住南塘。草阁平春水，柴门掩夕阳。  
随蜂收野蜜，寻麝采生香。更忆前年醉，松花满石床。  
  
卷528_42  【晨装（洛中次甘水，一作甘泉）】许浑  
带月饭行侣，西游关塞长。晨鸡鸣远戍，宿雁起寒塘。  
云卷四山雪，风凝千树霜。谁家游侠子，沉醉卧兰堂。  
  
卷528_43  【题韦隐居西斋（一作题韦处士山居）】许浑  
劚药去还归，家人半掩扉。山风藤子落，溪雨豆花肥。  
寺远僧来少，桥危客到稀。不闻砧杵动，应解制荷衣。  
  
卷528_44  【送李溟秀才西行】许浑  
万里不辞劳，寒装叠缊袍。停车山店雨，挂席海门涛。  
鹰势暮偏急，鹤声秋更高。君北邙路，留剑泣黄蒿。  

## 全唐诗(中)　卷五百二十九

卷529_1  【经马镇西宅（一作马镇西故第）】许浑  
将军久已没，行客自兴哀。功业山长在，繁华水不回。  
乱藤侵废井，荒菊上丛台。借问此中事，几家歌舞来。  
  
卷529_2  【重游郁林寺道玄上人院】许浑  
藤杖叩松关，春溪劚药还。雨晴巢燕急，波暖浴鸥闲。  
倚槛花临水，回舟月照山。忆归师莫笑，书剑在人间。  
  
卷529_3  【泛溪】许浑  
疑与武陵通，青溪碧嶂中。水寒深见石，松晚静闻风。  
遁迹驱鸡吏，冥心失马翁。才应毕婚嫁，还此息微躬。  
  
卷529_4  【送楼烦李别驾】许浑  
琴清诗思劳，更欲学龙韬。王粲暂停笔，吕虔初佩刀。  
夜吟关月静，秋望塞云高。去去从军乐，雕飞代马豪。  
  
卷529_5  【闻两河用兵因贻友人（茅山兼寄李丛时两河用兵）】许浑  
故人日已远，身事与谁论。性拙难趋世，心孤易感恩。  
秋悲怜宋玉，夜舞笑刘琨。徒有干时策，青山尚掩门。  
  
卷529_6  【献白尹（即乐天也）】许浑  
醉舞任生涯，褐宽乌帽斜。庾公先在郡，疏傅早还家。  
林晚鸟争树，园春蜂护花。高吟应更逸，嵩洛旧烟霞。  
  
卷529_7  【茅山赠梁尊师】许浑  
云屋何年客，青山白日长。种花春扫雪，看箓夜焚香。  
上象壶中阔，平生梦里忙。幸承仙籍后，乞取大还方。  
  
卷529_8  【闻薛先辈陪大夫看早梅因寄】许浑  
涧梅寒正发，莫信笛中吹。素艳雪凝树，清香风满枝。  
折惊山鸟散，携任野蜂随。今日从公醉，何人倒接[z5 _blank ]。  
  
卷529_45  【送前缑氏韦明府南游】许浑  
酒阑横剑歌，日暮望关河。道直去官早，家贫为客多。  
山昏函谷雨，木落洞庭波。莫尽远游兴，故园荒薜萝。  
  
卷529_46  【看雪】许浑  
松亚竹珊珊，心知万井欢。山明迷旧径，溪满涨新澜。  
客醉瑶台曙，兵防玉塞寒。红楼知有酒，谁肯学袁安。  
  
卷529_47  【赠僧（一作赵嘏诗）】许浑  
心法本无住，流沙归复来。锡随山鸟动，经附海船回。  
洗足柳遮寺，坐禅花委苔。唯将一童子，又欲上天台。  
  
卷529_48  【趋慈和寺移宴】许浑  
高寺移清宴，渔舟系绿萝。潮平秋水阔，云敛暮山多。  
广槛停箫鼓，繁弦散绮罗。西楼半床月，莫问夜如何。  
  
卷529_49  【留赠偃师主人】许浑  
孤城漏未残，徒侣拂征鞍。洛北去游远，淮南归梦阑。  
晓灯回壁暗，晴雪卷帘寒。强尽主人酒，出门行路难。  
  
卷529_50  【送南陵李少府（李公自淮楚之南昌）】许浑  
高人亦未闲，来往楚云间。剑在心应壮，书穷鬓已斑。  
落帆秋水寺，驱马夕阳山。明日南昌尉，空斋又掩关。  
  
卷529_51  【别韦处士】许浑  
南北断蓬飞，别多相见稀。更伤今日酒，未换昔年衣。  
旧友几人在，故乡何处归。秦原向西路，云晚雪霏霏。  
  
卷529_52  【九日登樟亭驿楼】许浑  
鲈鲙与莼羹，西风片席轻。潮回孤岛晚，云敛众山晴。  
丹羽下高阁，黄花垂古城。因秋倍多感，乡树接咸京。  
  
卷529_53  【再游越中，伤朱馀庆协律好直上人】许浑  
昔年湖上客，留访雪山翁。王氏船犹在，萧家寺已空。  
月高花有露，烟合水无风。处处多遗韵，何曾入剡中。  
  
卷529_54  【京口津亭送张崔二侍御（一作津亭送张崔侍御府散北归）】许浑  
爱树满西津，津亭堕泪频。素车应度洛，珠履更归秦。  
水接三湘暮，山通五岭春。伤离与怀旧，明日白头人。  
  
卷529_55  【江楼夜别】许浑  
离别奈情何，江楼凝艳歌。蕙兰秋露重，芦苇夜风多。  
深怨寄清瑟，远愁生翠蛾。酒酣相顾起，明月棹寒波。  
  
卷529_56  【送惟素上人归新安】许浑  
山空叶复落，一径下新安。风急渡溪晚，雪晴归寺寒。  
寻云策藤杖，向日倚蒲团。宁忆西游客，劳劳歌路难。  
  
卷529_57  【霅上宴别】许浑  
山断水茫茫，洛人西路长。笙歌留远棹，风雨寄华堂。  
红壁耿秋烛，翠帘凝晓香。谁堪从此去，云树满陵阳。  
  
卷529_58  【下第别友人杨至之】许浑  
花落水潺潺，十年离旧山。夜愁添白发，春泪减朱颜。  
孤剑北游塞，远书东出关。逢君话心曲，一醉灞陵间。  
  
卷529_59  【寻戴处士】许浑  
车马长安道，谁知大隐心。蛮僧留古镜，蜀客寄新琴。  
晒药竹斋暖，捣茶松院深。思君一相访，残雪似山阴。  
  
卷529_60  【放猿】许浑  
殷勤解金锁，昨夜雨凄凄。山浅忆巫峡，水寒思建溪。  
远寻红树宿，深向白云啼。好觅来时路，烟萝莫共迷。  
  
卷529_61  【将离郊园留示弟侄】许浑  
身贱与心违，秋风生旅衣。久贫辞国远，多病在家稀。  
山暝客初散，树凉人未归。西都万馀里，明旦别柴扉。  
  
卷529_62  【夜归丁卯桥村舍】许浑  
月凉风静夜，归客泊岩前。桥响犬遥吠，庭空人散眠。  
紫蒲低水槛，红叶半江船。自有还家计，南湖二顷田。  
  
卷529_63  【题青山馆（谢公馆）】许浑  
昔人诗酒地，芳草思王孙。白水半塘岸，青山横郭门。  
悬岩碑已折，盘石井犹存。无处继行乐，野花空一尊。  
  
卷529_64  【秋日众哲馆对竹（一作题渚塘馆竹）】许浑  
萧萧凌雪霜，浓翠异三湘。疏影月移壁，寒声风满堂。  
卷帘秋更早，高枕夜偏长。忽忆秦溪路，万竿今正凉。  
  
卷529_65  【春日题韦曲野老村舍二首】许浑  
绕屋遍桑麻，村南第一家。林繁树势直，溪转水纹斜。  
竹院昼看笋，药栏春卖花。故园归未得，到此是天涯。  
北岭枕南塘，数家村落长。莺啼幼妇懒，蚕出小姑忙。  
烟草近沟湿，风花临路香。自怜非楚客，春望亦心伤。  
  
卷529_66  【崇圣寺别杨至之】许浑  
萧寺暂相逢，离忧满病容。寒斋秋少燕，阴壁夜多蛩。  
树暗水千里，山深云万重。怀君在书信，莫过雁回峰。  
  
卷529_67  【途经李翰林墓】许浑  
气逸何人识，才高举世疑。祢生狂善赋，陶令醉能诗。  
碧水鲈鱼思，青山鵩鸟悲。至今孤冢在，荆棘楚江湄。  
  
卷529_68  【严陵钓台贻行侣】许浑  
故人天下定，垂钓碧岩幽。旧迹随台古，高名寄水流。  
鸟喧群木晚，蝉急众山秋。更待新安月，凭君暂驻舟。  
  
卷529_69  【南楼春望】许浑  
南楼春一望，云水共昏昏。野店归山路，危桥带郭村。  
晴烟和草色，夜雨长溪痕。下岸谁家住，残阳半掩门。  
  
卷529_70  【送无梦道人先归甘露寺】许浑  
飘飘随晚浪，杯影入鸥群。岸冻千船雪，岩阴一寺云。  
夜灯江北见，寒磬水西闻。鹤岭烟霞在，归期不羡君。  
  
卷529_71  【闲居孟夏即事（一作孟夏有怀）】许浑  
绿树荫青苔，柴门临水开。簟凉初熟麦，枕腻乍经梅。  
鱼跃海风起，鼍鸣江雨来。佳人竟何处，日夕上楼台。  
  
卷529_72  【题灞西骆隐士】许浑  
磻溪连灞水，商岭接秦山。青汉不回驾，白云长掩关。  
雀喧知鹤静，凫戏识鸥闲。却笑南昌尉，悠悠城市间。  
  
卷529_73  【溪亭二首】许浑  
溪亭四面山，横柳半溪湾。蝉响螳螂急，鱼深翡翠闲。  
水寒留客醉，月上与僧还。犹恋萧萧竹，西斋未掩关。  
暖枕眠溪柳，僧斋昨夜期。茶香秋梦后，松韵晚吟时。  
共戏鱼翻藻，争栖鸟坠枝。重阳应一醉，栽菊助东篱。  
  
卷529_74  【秋日赴阙题潼关驿楼（一作行次潼关，逢魏扶东归）】许浑  
红叶晚萧萧，长亭酒一瓢。残云归太华，疏雨过中条。  
树色随山迥，河声入海遥。帝乡明日到，犹自梦渔樵。  
  
卷529_75  【吴门送客早发】许浑  
吴歌咽深思，楚客怨归程。寺晓楼台迥，江秋管吹清。  
早潮低水槛，残月下山城。惆怅回舟日，湘南春草生。  
  
卷529_76  【送太昱禅师】许浑  
禅床深竹里，心与径山期。结社多高客，登坛尽小师。  
早秋归寺远，新雨上滩迟。别后江云碧，南斋一首诗。  
  
卷529_77  【旅怀】许浑  
征车何轧轧，南北极天涯。孤枕易为客，远书难到家。  
乡连云外树，城闭月中花。犹有扁舟思，前年别若耶。  

## 全唐诗(中)　卷五百三十

卷530_1  【南亭与首公宴集（一作与群公宴南亭）】许浑  
秋来水上亭，几处似岩扃。戏鸟翻江叶，游龟带绿萍。  
管弦心戚戚，罗绮鬓星星。行乐非吾事，西斋尚有萤。  
  
卷530_2  【早发寿安次永寿渡】许浑  
东西车马尘，巩洛与咸秦。山月夜行客，水烟朝渡人。  
树凉风皓皓，滩浅石磷磷。会待功名就，扁舟寄此身。  
  
卷530_3  【泊松江渡（一作南游泊船江驿）】许浑  
漠漠故宫地，月凉风露幽。鸡鸣荒戍晓，雁过古城秋。  
杨柳北归路，蒹葭南渡舟。去乡今已远，更上望京楼。  
  
卷530_4  【送鱼思别处士归有怀（一作南亭送张祜）】许浑  
宴罢众宾散，长歌携一卮。溪亭相送远，山郭独归迟。  
风槛夕云散，月轩寒露滋。病来双鬓白，不是旧离时。  
  
卷530_5  【重经姑苏怀古二首（一作杜牧之诗）】许浑  
越兵驱绮罗，越女唱吴歌。宫尽燕声少，台荒麋迹多。  
茱萸垂晓露，菡萏落秋波。无复君王醉，满城颦翠蛾。  
香径绕吴宫，千帆落照中。鹳鸣山欲雨，鱼跃水多风。  
城带晚莎绿，池连秋蓼红。当年国门外，谁识伍员忠。  
  
卷530_6  【将赴京师，留题孙处士山居二首】许浑  
草堂近西郭，遥对敬亭开。枕腻海云起，簟凉山雨来。  
高歌怀地肺，远赋忆天台。应学相如志，终须驷马回。  
西岩有高兴，路僻几人知。松荫花开晚，山寒酒熟迟。  
游从随野鹤，休息遇灵龟。长见邻翁说，容华似旧时。  
  
卷530_7  【下第寓居崇圣寺感事】许浑  
怀土泣京华，旧山归路赊。静依禅客院，幽学野人家。  
林晚鸟争树，园春蝶护花。东门有闲地，谁种邵平瓜。  
  
卷530_8  【晓发天井关寄李师晦】许浑  
山在水滔滔，流年欲二毛。湘潭归梦远，燕赵客程劳。  
露晓红兰重，云晴碧树高。逢秋正多感，万里别同袍。  
  
卷530_9  【喜远书】许浑  
端居换时节，离恨隔龙泷。苔色上春阁，柳阴移晚窗。  
寄怀因桂水，流泪极枫江。此日南来使，金盘鱼一双。  
  
卷530_10  【怀江南同志】许浑  
南国别经年，云晴波接天。蒲深鸂鶒戏，花暖鹧鸪眠。  
竹暗湘妃庙，枫阴楚客船。唯应洞庭月，万里共婵娟。  
  
卷530_11  【洛中秋日】许浑  
故国无归处，官闲忆远游。吴僧秣陵寺，楚客洞庭舟。  
久病先知雨，长贫早觉秋。壮心能几许，伊水更东流。  
  
卷530_12  【将赴京师蒜山津送客还荆渚】许浑  
尊前万里愁，楚塞与皇州。云识潇湘雨，风知鄠杜秋。  
潮平犹倚棹，月上更登楼。他日沧浪水，渔歌对白头。  
  
卷530_13  【潼关兰若】许浑  
来往几经过，前轩枕大河。远帆春水阔，高寺夕阳多。  
蝶影下红药，鸟声喧绿萝。故山归未得，徒咏采芝歌。  
  
卷530_14  【玩残雪寄江南尹刘大夫】许浑  
艳阳无处避，皎洁不成容。素质添瑶水，清光散玉峰。  
眠鸥犹恋草，栖鹤未离松。闻在金銮望，群仙对九重。  
  
卷530_15  【陪越中使院诸公，镜波馆饯明台裴郑二使君】许浑  
倾幕来华馆，淹留二使君。舞移清夜月，歌断碧空云。  
海郡楼台接，江船剑戟分。明时自鶱翥，无复叹离群。  
  
卷530_16  【春泊弋阳】许浑  
江行春欲半，孤枕弋阳堤。云暗犹飘雪，潮寒未应溪。  
饮猿闻棹散，飞鸟背船低。此路成幽绝，家山巩洛西。  
  
卷530_17  【晨别翛然上人】许浑  
吴僧诵经罢，败衲倚蒲团。钟韵花犹敛，楼阴月向残。  
晴山开殿响，秋水卷帘寒。独恨孤舟去，千滩复万滩。  
  
卷530_18  【送客江行】许浑  
萧萧芦荻花，郢客独辞家。远棹依山响，危樯转浦斜。  
不寒澄浅石，潮落涨虚沙。莫与征徒望，乡园去渐赊。  
  
卷530_19  【将归涂口，宿郁林寺道玄上人院二首】许浑  
西岩一磬长，僧起树苍苍。开殿洒寒水，诵经焚晚香。  
竹风云渐散，杉露月犹光。无复重来此，归舟凌夕阳。  
春寻采药翁，归路宿禅宫。云起客眠处，月残僧定中。  
藤花深洞水，槲叶满山风。清境不能住，朝朝惭远公。  
  
卷530_20  【题宣州元处士幽居】许浑  
潺湲绕门水，未省濯缨尘。鸟散千岩曙，蜂来一径春。  
杉松还待客，芝朮不求人。宁学磻溪叟，逢时罢隐沦。  
  
卷530_21  【送李秀才】许浑  
南楼送郢客，西郭见荆门。凫鹄下寒渚，牛羊归远村。  
兰舟倚行棹，桂酒掩馀尊。重此一留宿，前村烟水昏。  
  
卷530_22  【题倪处士旧居】许浑  
儒翁九十馀，旧向此山居。生寄一壶酒，死留千卷书。  
槛摧新竹少，池浅故莲疏。但有子孙在，带经还荷锄。  
  
卷530_23  【赠梁将军】许浑  
曾经黑山虏，一剑出重围。年长穷书意，时清隐钓矶。  
高斋云外住，瘦马月中归。唯说乡心苦，春风雁北飞。  
  
卷530_24  【春望思旧游】许浑  
适意极春日，南台披薜萝。花光晴漾漾，山色昼峨峨。  
湘水美人远，信陵豪客多。唯凭一瓢酒，弹瑟纵高歌。  
  
卷530_25  【病中二首】许浑  
三年婴酒渴，高卧似袁安。秋色鬓应改，夜凉心已宽。  
风衣藤簟滑，露井竹床寒。卧忆郊扉月，恩深未挂冠。  
私归人暂适，扶杖绕西林。风急柳溪响，露寒莎径深。  
一身仍白发，万虑只丹心。此意无言处，高窗托素琴。  
  
卷530_26  【姑熟官舍寄汝洛友人】许浑  
官静亦无能，平生少面朋。务开唯印吏，公退只棋僧。  
药鼎初寒火，书龛欲夜灯。安知北溟水，终日送抟鹏。  
  
卷530_27  【恩德寺】许浑  
楼台横复重，犹有半岩空。萝洞浅深水，竹廊高下风。  
晴山疏雨后，秋树断云中。未尽平生意，孤帆又向东。  
  
卷530_28  【天竺寺题葛洪井】许浑  
羽客炼丹井，井留人已无。旧泉青石下，馀甃碧山隅。  
云朗镜开匣，月寒冰在壶。仍闻酿仙酒，此水过琼酴。  
  
卷530_29  【朗上人院晨坐】许浑  
簟凉襟袖清，月没尚残星。山果落秋院，水花开晓庭。  
疏藤风袅袅，圆桂露冥冥。正忆江南寺，岩斋闻诵经。  
  
卷530_30  【送客归湘楚】许浑  
无辞一杯酒，昔日与君深。秋色换归鬓，曙光生别心。  
桂花山庙冷，枫树水楼阴。此路千馀里，应劳楚客吟。  
  
卷530_31  【过故友旧居】许浑  
往年公子宅，夜宴乐难忘。高竹动疏翠，早莲飘暗香。  
珠盘凝宝瑟，绮席递华觞。今日皆何处，闭门春草长。  
  
卷530_32  【送客归峡中（一作将赴京师，津亭别萧处士）】许浑  
津亭多别离，杨柳半无枝。住接猿啼处，行逢雁过时。  
江风飏帆急，山月下楼迟。还就西斋宿，烟波劳梦思。  
  
卷530_33  【题冲沼上人院】许浑  
劚石种松子，数根侵杳冥。天寒犹讲律，雨暗尚寻经。  
小殿灯千盏，深炉水一瓶。碧云多别思，休到望溪亭。  
  
卷530_34  【和毕员外雪中见寄】许浑  
仙署淹清景，雪华松桂阴。夜凌瑶席宴，春寄玉京吟。  
烛晃垂罗幕，香寒重绣衾。相思不相访，烟月剡溪深。  
  
卷530_35  【春醉】许浑  
酒醲花一树，何暇卓文君。客坐长先饮，公闲半已曛。  
水乡春足雨，山郭夜多云。何以参禅理，荣枯尽不闻。  
  
卷530_36  【题岫上人院】许浑  
病客与僧闲，频来不掩关。高窗云外树，疏磬雨中山。  
离索秋虫响，登临夕鸟还。心知落帆处，明月浙河湾。  
  
卷530_37  【送客南归有怀】许浑  
绿水暖青蘋，湘潭万里春。瓦尊迎海客，铜鼓赛江神。  
避雨松枫岸，看云杨柳津。长安一杯酒，座上有归人。  
  
卷530_38  【李生弃官入道因寄】许浑  
西岩一径通，知学采芝翁。寒暑丹心外，光阴白发中。  
水深鱼避钓，云迥鹤辞笼。坐想还家日，人非井邑空。  
  
卷530_39  【长兴里夏日南邻避暑】许浑  
侯门大道傍，蝉噪树苍苍。开锁洞门远，下帘宾馆凉。  
栏围红药盛，架引绿萝长。永日一欹枕，故山云水乡。  
  
卷530_40  【送韩校书】许浑  
恨与前欢隔，愁因此会同。迹高芸阁吏，名散雪楼翁。  
城闭三秋雨，帆飞一夜风。酒醒鲈鲙美，应在竟陵东。  
  
卷530_41  【秋晚登城】许浑  
城高不可下，永日一登临。曲槛凉飙急，空楼返照深。  
苇花迷夕棹，梧叶散秋砧。谩作归田赋，蹉跎岁欲阴。  
  
卷530_42  【江西郑常侍赴镇之日有寄，因酬和】许浑  
来暮亦何愁，金貂在鹢舟。旆随寒浪动，帆带夕阳收。  
布令滕王阁，裁诗郢客楼。即应归凤沼，中外赞天休。  
  
卷530_43  【蒙河南刘大夫见示与吏部张公喜雪酬唱，辄敢攀和】许浑  
风度龙山暗，云凝象阙阴。瑞花琼树合，仙草玉苗深。  
欲醉梁王酒，先调楚客琴。即应携手去，将此助商霖。  
  
卷530_44  【下第送宋秀才游岐下、杨秀才还江东】许浑  
年来不自得，一望几伤心。风转蕙兰色，月移松桂阴。  
马随边草远，帆落海云深。明旦各分首，更听梁甫吟。  
  
卷530_45  【南亭偶题】许浑  
城下水萦回，潮冲野艇来。鸟惊山果落，龟泛绿萍开。  
白首书千卷，朱颜酒一杯。南轩自流涕，不是望燕台。  
  
卷530_46  【与裴三十秀才自越西归望亭阻冻登虎丘山寺精舍】许浑  
春草越吴间，心期旦夕还。酒乡逢客病，诗境遇僧闲。  
倚棹冰生浦，登楼雪满山。东风不可待，归鬓坐斑斑。  

## 全唐诗(中)　卷五百三十一

卷531_1  【太和初靖恭里感事】许浑  
清湘吊屈原，垂泪撷蘋蘩。谤起乘轩鹤，机沉在槛猿。  
乾坤三事贵，华夏一夫冤。宁有唐虞世，心知不为言。  
  
卷531_2  【与侯春时同年南池夜话】许浑  
芦苇暮修修，溪禽上钓舟。露凉花敛夕，风静竹含秋。  
素志应难契，清言岂易求。相欢一瓢酒，明日醉西楼。  
  
卷531_3  【广陵送剡县薛明府赴任】许浑  
车马楚城壕，清歌送浊醪。露花羞别泪，烟草让归袍。  
鸟浴春塘暖，猿吟暮岭高。寻仙在仙骨，不用废牛刀。  
  
卷531_4  【游果昼二僧院】许浑  
何必老林泉，冥心便是禅。讲时开院去，斋后下帘眠。  
镜朗灯分焰，香销印绝烟。真乘不可到，云尽月明天。  
  
卷531_5  【题官舍】许浑  
燕雁水乡飞，京华信自稀。簟瓢贫守道，书剑病忘机。  
叠鼓吏初散，繁钟鸟独归。高梧与疏柳，风雨似郊扉。  
  
卷531_6  【酬报先上人登楼见寄（上人自峡下来）】许浑  
丹叶下西楼，知君万里愁。钟非黔峡寺，帆是敬亭舟。  
山色和云暮，湖光共月秋。天台多道侣，何惜更南游。  
  
卷531_7  【晓过郁林寺戏呈李明府】许浑  
身闲白日长，何处不寻芳。山崦登楼寺，谿湾泊晚樯。  
洞花蜂聚蜜，岩柏麝留香。若指求仙路，刘郎学阮郎。  
  
卷531_8  【泛舟寻郁林寺道玄上人遇雨而返因寄】许浑  
禅扉倚石梯，云湿雨凄凄。草色分松径，泉声咽稻畦。  
棹移滩鸟没，钟断岭猿啼。入夜花如雪，回舟忆剡溪。  
  
卷531_9  【郁林寺】许浑  
台殿冠嵯峨，春来日日过。水分诸院少，云近上方多。  
众籁凝丝竹，繁英耀绮罗。酒酣诗自逸，乘月棹寒波。  
  
卷531_10  【题崇圣寺（寺，故行宫也）】许浑  
西林本行殿，池榭日坡阤。雨过水初涨，云开山渐多。  
晓街垂御柳，秋院闭宫莎。借问龙归处，鼎湖空碧波。  
  
卷531_11  【赠高处士】许浑  
宅前云水满，高兴一书生。垂钓有深意，望山多远情。  
夜棋留客宿，春酒劝僧倾。未作干时计，何人问姓名。  
  
卷531_12  【送僧归金山寺】许浑  
老归江上寺，不忘旧师恩。驻锡逢山色，停杯见浪痕。  
秋涛吞楚驿，晓月上荆门。为访题诗处，莓苔几字存。  
  
卷531_13  【金谷桃花】许浑  
花在舞楼空，年年依旧红。泪光停晓露，愁态倚春风。  
开处妾先死，落时君亦终。东流两三片，应在夜泉中。  
  
卷531_14  【忆长洲】许浑  
香径小船通，菱歌绕故宫。鱼沉秋水静，鸟宿暮山空。  
荷叶桥边雨，芦花海上风。归心无处托，高枕画屏中。  
  
卷531_15  【寄殷尧藩（一作再寄殷尧藩秀才）】许浑  
直道知难用，经年向水滨。宅从栽竹贵，家为买书贫。  
就学多新客，登朝尽故人。蓬莱自有路，莫羡武陵春。  
  
卷531_16  【题邹处士隐居（一作题裴处士园林）】许浑  
桑柘满江村，西斋接海门。浪冲高岸响，潮入小池浑。  
岩树阴棋局，山花落酒樽。相逢亦留宿，还似识王孙。  
  
卷531_17  【送僧归敬亭山寺】许浑  
十年剑中路，传尽本师经。晓月下黔峡，秋风归敬亭。  
开门新树绿，登阁旧山青。遥想论禅处，松阴水一瓶。  
  
卷531_18  【新卜原上居寄袁校书】许浑  
贫居乐游此，江海思迢迢。雪夜书千卷，花时酒一瓢。  
独愁秦树老，孤梦楚山遥。有路应相念，风尘满黑貂。  
  
卷531_19  【天街晓望】许浑  
明星低未央，莲阙迥苍苍。叠鼓催残月，疏钟迎早霜。  
关防浮瑞气，宫馆耀神光。再拜为君寿，南山高且长。  
  
卷531_20  【江上喜洛中亲友继至】许浑  
战马昔纷纷，风惊嵩少尘。全家南渡远，旧友北来频。  
罢酒松筠晚，赋诗杨柳春。谁言今夜月，同是洛阳人。  
  
卷531_21  【下第归朱方寄刘三复】许浑  
素衣京洛尘，归棹过南津。故里迹犹在，旧交心更新。  
月高萧寺夜，风暖庾楼春。诗酒应无暇，朝朝问旅人。  
  
卷531_22  【送人归吴兴】许浑  
绿水棹云月，洞庭归路长。春桥悬酒幔，夜栅集茶樯。  
箬叶沉溪暖，蘋花绕郭香。应逢柳太守，为说过潇湘。  
  
卷531_23  【月夜期友人不至】许浑  
坐待故人宿，月华清兴秋。管弦谁处醉，池馆此时愁。  
风过渚荷动，露含山桂幽。孤吟不可曙，昨夜共登楼。  
  
卷531_24  【白马寺不出院僧】许浑  
禅空心已寂，世路任多岐。到院客长见，闭关人不知。  
寺喧听讲绝，厨远送斋迟。墙外洛阳道，东西无尽时。  
  
卷531_25  【寄袁校书（一作袁都校书）】许浑  
扰扰换时节，旧山琪树阴。犹乖清汉志，空负白云心。  
广陌埃尘远，重门管吹深。劳歌极西望，芸省有知音。  
  
卷531_26  【赠柳璟、冯陶二校书】许浑  
霄汉两飞鸣，喧喧动禁城。桂堂同日盛，芸阁间年荣。  
香掩蕙兰气，韵高鸾鹤声。应怜茂陵客，未有子虚名。  
  
卷531_27  【王秀才自越见寻不遇，题诗而回，因以酬寄】许浑  
南斋知数宿，半为木兰开。晴阁留诗遍，春帆载酒回。  
烟深扬子宅，云断越王台。自有孤舟兴，何妨更一来。  
  
卷531_28  【秋霁潼关驿亭】许浑  
霁色明高巘，关河独望遥。残云归太华，疏雨过中条。  
鸟散绿萝静，蝉鸣红树凋。何言此时节，去去任蓬飘。  
  
卷531_29  【送客归兰溪】许浑  
花下送归客，路长应过秋。暮随江鸟宿，寒共岭猿愁。  
众水喧严濑，群峰抱沉楼。因君几南望，曾向此中游。  
  
卷531_30  【贻终南山隐者】许浑  
中岩多少隐，提榼抱琴游。潭冷薜萝晚，山香松桂秋。  
瓢闲高树挂，杯急曲池流。独有迷津客，东西南北愁。  
  
卷531_31  【送李文明下第鄜州觐兄】许浑  
征夫天一涯，醉赠别吾诗。雁迥参差远，龙多次第迟。  
宁歌还夜苦，宋赋更秋悲。的的遥相待，清风白露时。  
  
卷531_32  【送段觉归东阳兼寄窦使君】许浑  
山水引归路，陆郎从此谙。秋茶垂露细，寒菊带霜甘。  
台倚乌龙岭，楼侵白雁潭。沈公如借问，心在浙河南。  
  
卷531_33  【韶州送窦司直北归】许浑  
江曲山如画，贪程亦驻舟。果随岩狖落，槎带水禽流。  
客散他乡夜，人归故国秋。樽前挂帆去，风雨下西楼。  
  
卷531_34  【伤冯秀才】许浑  
旅葬不可问，茫茫西陇头。水云青草湿，山月白杨愁。  
琴信有时罢，剑伤无处留。淮南旧烟月，孤棹更逢秋。  
  
卷531_35  【送郑寂上人南行】许浑  
儒家有释子，年少学支公。心出是非外，迹辞荣辱中。  
锡寒秦岭月，杯急楚江风。离怨故园里，小秋梨叶红。  
  
卷531_36  【赠王处士】许浑  
归卧养天真，鹿裘乌角巾。茂陵闲久病，彭泽醉长贫。  
冠盖西园夜，笙歌北里春。谁怜清渭曲，又老钓鱼人。  
  
卷531_37  【送友人归荆楚】许浑  
调瑟劝离酒，苦谙荆楚门。竹斑悲帝女，草绿怨王孙。  
潮落九疑迥，雨连三峡昏。同来不同去，迢递更伤魂。  
  
卷531_38  【重伤杨攀处士二首（攀自号绿云翁）】许浑  
绿云多学术，黄发竟无成。酒纵山中性，诗留海上名。  
读书新树老，垂钓旧矶平。今日悲前事，西风闻哭声。  
从官任直道，几处脱长裾。殁后儿犹小，葬来人渐疏。  
新邻占池馆，长史觅图书。身贱难相报，平生恨有馀。  
  
卷531_39  【送友人罢举归东海】许浑  
沧波天堑外，何岛是新罗。舶主辞番远，棋僧入汉多。  
海风吹白鹤，沙日晒红螺。此去知投笔，须求利剑磨。  
  
卷531_40  【西园（一作姚合诗）】许浑  
西园春欲尽，芳草径难分。静语唯幽鸟，闲眠独使君。  
密林生雨气，古石带苔文。虽去清朝远，朝朝见白云。  
  
卷531_41  【苦雨】许浑  
江昏山半晴，南阻绝人行。葭菼连云色，杉松共雨声。  
早秋仍燕舞，深夜更鼍鸣。为报迷津客，讹言未可轻。  
  
卷531_42  【游茅山】许浑  
步步入山门，仙家鸟径分。渔樵不到处，麋鹿自成群。  
石面迸出水，松头穿破云。道人星月下，相次礼茅君。  
  
卷531_43  【洛阳道中】许浑  
洛阳多旧迹，一日几堪愁。风起林花晚，月明陵树秋。  
兴亡不可问，自古水东流。  

## 全唐诗(中)　卷五百三十二

卷532_1  【江上燕别（一作赵嘏诗，题作汾上宴别）】许浑  
云物如故乡，山川异岐路。年来未归客，马上春欲暮。  
一樽花下酒，残日水西树。不待管弦终，摇鞭背花去。  
  
卷532_2  【卜居招书侣】许浑  
忆昨未知道，临川每羡鱼。世途行处见，人事病来疏。  
微雨秋栽竹，孤灯夜读书。怜君亦同志，晚岁傍山居。  
  
卷532_3  【西山草堂】许浑  
何处少人事，西山旧草堂。晒书秋日晚，洗药石泉香。  
浚岭有朝雨，北窗生夜凉。从劳问归路，峰叠绕家乡。  
  
卷532_4  【赠隐者】许浑  
回报隐居士，莫愁山兴阑。求人颜色尽，知道性情宽。  
信谱弹琴误，缘崖劚药难。东皋亦自给，殊愧远相安。  
  
卷532_5  【舟次武陵寄天竺僧无昼】许浑  
谿长山几重，十里万株松。秋日下丹槛，暮云归碧峰。  
树栖新放鹤，潭隐旧降龙。还在孤舟宿，卧闻初夜钟。  
  
卷532_6  【寄小弟】许浑  
江城红叶尽，旅思复凄伤。孤梦家山远，独眠秋夜长。  
道存空倚命，身贱未归乡。南望空垂泪，天边雁一行。  
  
卷532_7  【秋日】许浑  
有计自安业，秋风罢苦吟。买山兼种竹，对客更弹琴。  
烟起药园晚，杵声松院深。闲眠得真性，惆怅旧时心。  
  
卷532_8  【石池】许浑  
通竹引泉脉，泓澄潋石盆。惊鱼翻藻叶，浴鸟上松根。  
残月留山影，高风耗水痕。谁家秋洗药，来往自开门。  
  
卷532_9  【留题李侍御书斋】许浑  
昔话平生志，高斋曾见留。道孤心易感，恩重力难酬。  
独立千峰晓，频来一叶秋。鸡鸣应有处，不觉泪空流。  
  
卷532_10  【行次白沙馆，先寄上河南王侍御】许浑  
夜程何处宿，山叠树层层。孤馆闭秋雨，空堂停曙灯。  
歌惭渔浦客，诗学雁门僧。此意无人识，明朝见李膺。  
  
卷532_11  【紫藤】许浑  
绿萝萦数匝，本在草堂间。秋色寄高树，昼阴笼远山。  
移花疏处种，劚药困时攀。日暮微风起，难寻旧径还。  
  
卷532_12  【暝投灵智寺渡谿不得，却取沿江路往】许浑  
双岩泻一川，回马断桥前。庙阴风地，寒钟暮雨天。  
沙虚留虎迹，水滑带龙涎。却下临江路，潮深无渡船。  
  
卷532_13  【下第归蒲城墅居】许浑  
失意归三径，伤春别九门。薄烟杨柳路，微雨杏花村。  
牧竖还呼犊，邻翁亦抱孙。不知余正苦，迎马问寒温。  
  
卷532_14  【重赋鹭鸶】许浑  
何年去此地，南浦满凫雏。云汉知心远，林塘觉思孤。  
低飞下晚树，独睡映新蒲。为尔多归兴，前年在五湖。  
  
卷532_15  【途中寒食】许浑  
处处哭声悲，行人马亦迟。店闲无火日，村暖斫桑时。  
泣路同杨子，烧山忆介推。清明明日是，甘负故园期。  
  
卷532_16  【深春】许浑  
故里千帆外，深春一雁飞。干名频恸哭，将老欲何归。  
未谷抛还忆，交亲晚更稀。空持望乡泪，沾洒寄来衣。  
  
卷532_17  【岁首怀甘露寺自省上人（上人尝有战功）】许浑  
心悟觉身劳，云中弃宝刀。久闲生髀肉，多寿长眉毫。  
客棹春潮急，禅斋暮雪高。南da一回首，山碧水滔滔。  
  
卷532_18  【寻周炼师不遇留赠】许浑  
闭门池馆静，云访紫芝翁。零落槿花雨，参差荷叶风。  
夜棋全局在，春酒半壶空。长啸倚西阁，悠悠名利中。  
  
卷532_19  【题灞西骆隐居】许浑  
志凌三蜀客，心爱五湖人。co死酒中老，谋生书外贫。  
扫花眠石榻，捣药转溪轮。往往乘黄牸，鹿裘乌角巾。  
  
卷532_20  【旅夜怀远客】许浑  
异乡多远情，梦断落江城。病起惭书癖，贫家负酒名。  
过春花自落，竟晓月空明。独此一长啸，故人天际行。  
  
卷532_21  【秋夜棹舟访李隐君】许浑  
望月忆披襟，长溪柳半阴。高斋初酿酒，孤棹远携琴。  
犬吠秋山迥，鸡鸣晓树深。开门更欹枕，谁识野人心。  
  
卷532_22  【卧病寄诸公】许浑  
飞盖集兰堂，清歌递柏觞。高城榆柳荫，虚阁芰荷香。  
海月秋偏静，山风夜更凉。自怜书万卷，扶病对萤光。  
  
卷532_23  【寓崇圣寺怀李校书】许浑  
几日卧南亭，卷帘秋月清。河关初罢梦，池阁更含情。  
寒露润金井，高风飘玉筝。前年共游客，刀笔事戎旌。  
  
卷532_24  【秋日行次关西】许浑  
金风荡天地，关西群木凋。早霜鸡喔喔，残月马萧萧。  
紫陌秦山近，青枫楚树遥。还同长卿志，题字满河桥。  
  
卷532_25  【山居冬夜喜魏扶见访因赠】许浑  
霜风露叶下，远思独裴回。夜久草堂静，月明山客来。  
遣贫相劝酒，忆字共书灰。何事清平世，干名待有媒。  
  
卷532_26  【喜李诩秀才见访因赠】许浑  
浙南分首日，谁谓别经时。路远遥相访，家贫喜见知。  
不须辞不酌，更请续新诗。但得心中剑，酬恩会有期。  
  
卷532_27  【晚投慈恩寺呈俊上人】许浑  
双岩泻一川，十里绝人烟。庙阴风地，寒钟暮雨天。  
沙虚留虎迹，水滑带龙涎。不及曹溪侣，空林已夜禅。  
  
卷532_28  【行次虎头岩酬寄路中丞】许浑  
樟亭去已远，来上虎头岩。滩急水移棹，山回风满帆。  
石梯迎雨滑，沙井落潮醎。何以慰行旅，如公书一缄。  
  
卷532_29  【送荔浦蒋明府赴任】许浑  
路长春欲尽，歌怨酒初酣。白社莲宫北，青袍桂水南。  
驿行盘鸟道，船宿避龙潭。真得诗人趣，烟霞处处谙。  
  
卷532_30  【怀政禅师院】许浑  
山斋路几层，败衲学真乘。寒暑移双树，光阴尽一灯。  
风飘高竹雪，泉涨小池冰。莫讶频来此，修身欲到僧。  
  
卷532_31  【秋夕有怀】许浑  
念远坐西阁，华池涵月凉。书回秋欲尽，酒醒夜初长。  
露白莲衣浅，风清蕙带香。前年此佳景，兰棹醉横塘。  
  
卷532_32  【秋霁寄远】许浑  
初霁独登赏，西楼多远风。横烟秋水上，疏雨夕阳中。  
高树下山鸟，平芜飞草虫。唯应待明月，千里与君同。  
  
卷532_33  【闻范秀才自蜀游江湖】许浑  
蜀道下湘渚，客帆应不迷。江分三峡响，山并九华齐。  
秋泊雁初宿，夜吟猿乍啼。归时慎行李，莫到石城西。  
  
卷532_34  【惜春】许浑  
花开又花落，时节暗中迁。无计延春日，可能留少年。  
小丛初散蝶，高柳即闻蝉。繁艳归何处，满山啼杜鹃。  
  
卷532_35  【题愁】许浑  
聚散竟无形，回肠百结成。今销不得，离别觉潜生。  
降虏将军思，穷秋远客情。何人更憔悴，落第泣秦京。  
  
卷532_36  【鸳鸯】许浑  
两两戏沙汀，长疑画不成。锦机争织样，歌曲爱呼名。  
好□顾栖息，堪怜泛浅清。凫鸥皆尔类，唯羡独含情。  
  
卷532_37  【闻雁】许浑  
带霜南去雁，夜好宿汀沙。惊起向何处，高飞极海涯。  
入云声渐远，离岳路犹赊。归梦当时断，参差欲到家。  
  
卷532_38  【不寝】许浑  
到晓不成梦，思量堪白头。多无百年命，长有万般愁。  
世事应难尽，营生卒未休。莫言名与利，名利是身仇。  
  
卷532_39  【宿东横山（一作东横小濑）】许浑  
孤舟路渐赊，时见碧桃花。溪雨滩声急，岩风树势斜。  
猕猴垂弱蔓，鹳鹤睡横槎。谩向仙林宿，无人识阮家。  
  
卷532_40  【早行】许浑  
失枕惊先起，人家半梦中。闻鸡凭早晏，占斗认西东。  
辔湿知行露，衣单觉晓风。秋阳弄光影，忽吐半林红。  
  
卷532_41  【陪郑史君泛舟晚归】许浑  
南郭望归处，郡楼高卷帘。平桥低皂盖，曲岸转彤襜。  
江晚笙歌促，山晴鼓角严。羊公莫先醉，清晓月纤纤。  
  
卷532_42  【酬殷尧藩】许浑  
相如愧许询，寥落向溪滨。竹马儿犹小，荆钗妇惯贫。  
独愁忧过日，多病不如人。莫怪青袍选，长安隐旧春。  
  
卷532_43  【赠迁客】许浑  
无机还得罪，直道不伤情。微雨昏山色，疏笼闭鹤声。  
闲居多野客，高枕见江城。门外长溪水，怜君又濯缨。  
  
卷532_44  【征西旧卒】许浑  
少年乘勇气，百战过乌孙。力尽边城难，功加上将恩。  
晓风听戍角，残月倚营门。自说轻生处，金疮有旧痕。  
  
卷532_45  【南陵留别段氏兄弟】许浑  
不知身老大，犹似旧时狂。为酒游山县，留诗遍草堂。  
归期秋未尽，离恨日偏长。更羡君兄弟，参差雁一行。  
  
卷532_46  【旅中别侄暐】许浑  
相见又南北，中宵泪满襟。旅游知世薄，贫别觉情深。  
歌管一尊酒，山川万里心。此身多在路，休诵异乡吟。  
  
卷532_47  【松江渡送人（一作松江怀古）】许浑  
故国今何在，扁舟竟不归。云移山漠漠，江阔树依依。  
晚色千帆落，秋声一雁飞。此时兼送客，凭槛欲沾衣。  
  
卷532_48  【过鲍溶宅有感】许浑  
寥落故人宅，重来身已亡。苔残墨沼，深竹旧书堂。  
秋色馆池静，雨声云木凉。无因展交道，日暮倍心伤。  

## 全唐诗(中)　卷五百三十三

卷533_1  【金陵怀古】许浑  
玉树歌残王气终，景阳兵合戍楼空。松楸远近千官冢，  
禾黍高低六代宫。石燕拂云晴亦雨，江豚吹浪夜还风。  
英雄一去豪华尽，唯有青山似洛中。  
  
卷533_2  【姑苏怀古】许浑  
宫馆馀基辍棹过，黍苗无限独悲歌。荒台麋鹿争新草，  
空苑凫鹥占浅莎。吴岫雨来虚槛冷，楚江风急远帆多。  
可怜国破忠臣死，日日东流生白波。  
  
卷533_3  【凌歊台（台在当涂县北，宋高祖所筑）】许浑  
宋祖凌高乐未回，三千歌舞宿层台。湘潭云尽暮山出，  
巴蜀雪消春水来。行殿有基荒荠合，寝园无主野棠开。  
百年便作万年计，岩畔古碑空绿苔。  
  
卷533_4  【骊山（一作途经骊山（一作望华清宫感事）】许浑  
闻说先皇醉碧桃，日华浮动郁金袍。风随玉辇笙歌迥，  
云卷珠帘剑佩高。凤驾北归山寂寂，龙旟西幸水滔滔。  
贵妃没后巡游少，瓦落宫墙见野蒿。  
  
卷533_5  【咸阳城东楼（一作咸阳城西楼晚眺，一作西门）】许浑  
一上高城万里愁，蒹葭杨柳似汀洲。溪云初起日沈阁，  
山雨欲来风满楼。鸟下绿芜秦苑夕，蝉鸣黄叶汉宫秋。  
行人莫问当年事，故国东来渭水流。  
  
卷533_6  【京口闲居寄京洛友人（一作两都亲友）】许浑  
吴门烟月昔同游，枫叶芦花并客舟。聚散有期云北去，  
浮沈无计水东流。一尊酒尽青山暮，千里书回碧树秋。  
何处相思不相见，凤城龙阙楚江头。  
  
卷533_7  【冬日登越王台怀归】许浑  
月沉高岫宿云开，万里归心独上来。河畔雪飞扬子宅，  
海边花盛越王台。泷分桂岭鱼难过，瘴近衡峰雁却回。  
乡信渐稀人渐老，只应频看一枝梅。  
  
卷533_8  【对雪】许浑  
云度龙山暗倚城，先飞淅沥引轻盈。素娥冉冉拜瑶阙，  
皓鹤纷纷朝玉京。阴岭有风梅艳散，寒林无月桂华生。  
剡溪一醉十年事，忽忆棹回天未明。  
  
卷533_9  【送萧处士归缑岭别业】许浑  
醉斜乌帽发如丝，曾看仙人一局棋。宾馆有鱼为客久，  
乡书无雁到家迟。缑山住近吹笙庙，湘水行逢鼓瑟祠。  
今夜月明何处宿，九疑云尽碧参差。  
  
卷533_10  【与郑二秀才同舟东下洛中，亲朋送至景云寺】许浑  
三十六峰横一川，绿波无路草芊芊。牛羊晚食铺平地，  
雕鹗晴飞摩远天。洛客尽回临水寺，楚人皆逐下江船。  
东西未有相逢日，更把繁华共醉眠。  
  
卷533_11  【长安岁暮】许浑  
独望天门倚剑歌，干时无计老关河。东归万里惭张翰，  
西上四年羞卞和。花暗楚城春醉少，月凉秦塞夜愁多。  
三山岁岁有人去，唯恐海风生白波。  
  
卷533_12  【赠茅山高拾遗】许浑  
谏猎归来绮季歌，大茅峰影满秋波。山斋留客扫红叶，  
野艇送僧披绿莎。长覆旧图棋势尽，遍添新品药名多。  
云中黄鹄日千里，自宿自飞无网罗。  
  
卷533_13  【李秀才近自涂口迁居新安适枉缄书见宽悲戚因以此答】许浑  
远书开罢更依依，晨坐高台竟落晖。颜巷雪深人已去，  
庾楼花盛客初归。东堂望绝迁莺起，南国哀馀候雁飞。  
今日劳君犹问讯，一官唯长故山薇。  
  
卷533_14  【赠萧兵曹先辈】许浑  
广陵堤上昔离居，帆转潇湘万里馀。楚客病时无鵩鸟，  
越乡归处有鲈鱼。潮生水郭蒹葭响，雨过山城橘柚疏。  
闻说携琴兼载酒，邑人争识马相如。  
  
卷533_15  【题舒女庙】许浑  
山乐来迎去不言，庙前高柳水禽喧。绮罗无色雨侵帐，  
珠翠有声风绕幡。妆镜尚疑山月满，寝屏犹认野花繁。  
孤舟梦断行云散，何限离心寄晓猿。  
  
卷533_16  【姑孰官舍】许浑  
草生宫舍似闲居，雪照南窗满素书。贫后始知为吏拙，  
病来还喜识人疏。青云岂有窥梁燕，浊水应无避钓鱼。  
不待秋风便归去，紫阳山下是吾庐。  
  
卷533_17  【凌歊台送韦（一作韩）秀才】许浑  
云起高台日未沉，数村残照半岩阴，野蚕成茧桑柘尽，  
溪鸟引雏蒲稗深。帆势依依投极浦，钟声杳杳隔前林。  
故山迢递故人去，一夜月明千里心。  
  
卷533_18  【送岭南卢判官罢职归华阴山居】许浑  
曾事刘琨雁塞空，十年书剑任飘蓬。东堂旧屈移山志，  
南国新留煮海功。还挂一帆青海上，更开三径碧莲中。  
关西旧友如相问，已许沧浪伴钓翁。  
  
卷533_19  【将度故城湖阻风夜泊永阳戍】许浑  
行尽青溪日已蹉，云容山影水嵯峨。楼前归客怨清梦，  
楼上美人凝夜歌。独树高高风势急，平湖渺渺月明多。  
终期一艇载樵去，来往使帆凌白波。  
  
卷533_20  【郑侍御厅玩鹤】许浑  
碧天飞舞下晴莎，金阁瑶池绝网罗。岩响数声风满树，  
岸移孤影雪凌波。缑山去远云霄迥，辽海归迟岁月多。  
双翅一开千万里，只应栖隐恋乔柯。  
  
卷533_21  【南亭夜坐，贻开元禅定二道者】许浑  
暮暮焚香何处宿，西岩一室映疏藤。光阴难驻迹如客，  
寒暑不惊心似僧。高树有风闻夜磬，远山无月见秋灯。  
身闲境静日为乐，若问其馀非我能。  
  
卷533_22  【朱坡故少保杜公池亭】许浑  
杜陵池榭绮城东，孤岛回汀路不穷。高岫乍疑三峡近，  
远波初似五湖通。楸梧叶暗潇潇雨，菱荇花香淡淡风。  
还有昔时巢燕在，飞来飞去画堂中。  
  
卷533_23  【秋日早朝（一作秋日候扇）】许浑  
宵衣应待绝更筹，环佩锵锵月下楼。井转辘轳千树晓，  
锁开阊阖万山秋。龙旗尽列趋金殿，雉扇才分见玉旒。  
虚戴铁冠无一事，沧江归去老渔舟。  
  
卷533_24  【沧浪峡】许浑  
缨带流尘发半霜，独寻残月下沧浪。一声溪鸟暗云散，  
万片野花流水香。昔日未知方外乐，暮年初信梦中忙。  
红虾青鲫紫芹脆，归去不辞来路长。  
  
卷533_25  【故洛城（一作登故洛阳城）】许浑  
禾黍离离半野蒿，昔人城此岂知劳。水声东去市朝变，  
山势北来宫殿高。鸦噪暮云归古堞，雁迷寒雨下空壕。  
可怜缑岭登仙子，犹自吹笙醉碧桃。  
  
卷533_26  【闻释子栖玄欲奉道因寄】许浑  
欲求真诀恋禅扃，羽帔方袍尽有情。仙骨本微灵鹤远，  
法心潜动毒龙惊。三山未有偷桃计，四海初传问菊名。  
今日劝师师莫惑，长生难学证无生。  
  
卷533_27  【南海府罢南康阻浅行侣稍稍登陆…主人燕饯至频暮宿东溪】许浑  
暗滩水落涨虚沙，滩去秦吴万里赊。马上折残江北柳，  
舟中开尽岭南花。离歌不断如留客，归梦初惊似到家。  
山鸟一声人未起，半床春月在天涯。  
  
卷533_28  【秋晚云阳驿西亭莲池】许浑  
心忆莲池秉烛游，叶残花败尚维舟。烟开翠扇清风晓，  
水泥红衣白露秋。神女暂来云易散，仙娥初去月难留。  
空怀远道难持赠，醉倚阑干尽日愁。  
  
卷533_29  【题勤尊师历阳山居】许浑  
二十知兵在羽林，中年潜识子房心。苍鹰出塞胡尘灭。  
白鹤还乡楚水深。春坼酒瓶浮药气，晚携棋局带松阴。  
鸡笼山上云多处，自劚黄精不可寻。  
  
卷533_30  【怀旧居】许浑  
兵书一箧老无功，故国郊扉在梦中。藤蔓覆梨张谷暗。  
草花侵菊庾园空。朱门迹忝登龙客，白屋心期失马翁。  
楚水吴山何处是，北窗残月照屏风。  
  
卷533_31  【祗命许昌自郊居，移就公馆秋日寄茅山高拾遗】许浑  
一笛迎风万叶飞，强携刀笔换荷衣。潮寒水国秋砧早，  
月暗山城夜漏稀。岩响远闻樵客过，浦深遥送钓童归。  
中年未识从军乐，虚近三茅望少微。  
  
卷533_32  【伤虞将军（一作伤河东虞押衙）】许浑  
白首从军未有名，近将孤剑到江城。巴童戍久能番语，  
胡马调多解汉行。对雪夜穷黄石略，望云秋计黑山程。  
可怜身死家犹远，汴水东流无哭声。  
  
卷533_33  【晚自朝台津至韦隐居郊园】许浑  
秋来凫雁下方塘，系马朝台步夕阳。村径绕山松叶暗，  
野门临水稻花香。云连海气琴书润，风带潮声枕簟凉。  
西下磻溪犹万里，可能垂白待文王。  
  
卷533_34  【寓居开元精舍，酬薛秀才见贻】许浑  
知己萧条信陆沉，茂陵扶疾卧西林。芰荷风起客堂静，  
松桂月高僧院深。清露下时伤旅鬓，白云归处寄乡心。  
怜君诗句犹相忆，题在空斋夜夜吟。  
  
卷533_35  【别刘秀才（一作留别裴秀才）】许浑  
三献无功玉有瑕，更携书剑客天涯。孤帆夜别潇湘雨，  
广陌春期鄠杜花。灯照水萤千点灭，棹惊滩雁一行斜。  
关河万里秋风急，望见乡山不到家。  
  
卷533_36  【早发天台中岩寺度关岭次天姥岑】许浑  
来往天台天姥间，欲求真诀驻衰颜。星河半落岩前寺，  
云雾初开岭上关。丹壑树多风浩浩，碧溪苔浅水潺潺。  
可知刘阮逢人处，行尽深山又是山。  
  
卷533_37  【游钱塘青山李隐居西斋（一作李郢诗）】许浑  
小隐西亭为客开，翠萝深处遍苍苔。林间扫石安棋局，  
岩下分泉递酒杯。兰叶露光秋月上，芦花风起夜潮来。  
云山绕屋犹嫌浅，欲棹渔舟近钓台。  
  
卷533_38  【春日郊园戏赠杨嘏评事】许浑  
十里蒹葭入薜萝，春风谁许暂鸣珂。相如渴后狂还减，  
曼倩归来语更多。门枕碧溪冰皓耀，槛齐青嶂雪嵯峨。  
野桥沽酒茅檐醉，谁羡红楼一曲歌。  
  
卷533_39  【晚自东郭回留一二游侣】许浑  
乡心迢递宦情微，吏散寻幽竟落晖。林下草腥巢鹭宿，  
洞前云湿雨龙归。钟随野艇回孤棹，鼓绝山城掩半扉。  
今夜西斋好风月，一瓢春酒莫相违。  
  
卷533_40  【与郑秀才叔侄会送杨秀才昆仲东归】许浑  
书剑功迟白发新，异乡仍送故乡人。阮公留客竹林晚，  
田氏到家荆树春。雪尽塞鸿南翥少，风来胡马北嘶频。  
洞庭烟月如终老，谁是长杨谏猎臣。  
  
卷533_41  【送郭秀才游天台】许浑  
云埋阴壑雪凝峰，半壁天台已万重。度碧溪疑辍棹，  
僧归苍岭似闻钟。暖眠鸂鶒晴滩草，高挂猕猴暮涧松。  
曾约共游今独去，赤城西面水溶溶。  
  
卷533_42  【送张尊师归洞庭】许浑  
能琴道士洞庭西，风满归帆路不迷。对岸水花霜后浅，  
傍檐山果雨来低。杉松近晚移茶灶，岩谷初寒盖药畦。  
他日相思两行字，无人知处武陵溪。  
  
卷533_43  【移摄太平寄前李明府】许浑  
病移岩邑称闲身，何处风光贳酒频。溪柳绕门彭泽令，  
野花连洞武陵人。娇歌自驻壶中景，艳舞长留海上春。  
早晚高台更同醉，绿萝如帐草如茵。  

## 全唐诗(中)　卷五百三十四

卷534_1  【再游姑苏玉芝观】许浑  
高梧一叶下秋初，迢递重廊旧寄居。月过碧窗今夜酒，  
雨昏红壁去年书。玉池露冷芙蓉浅，琼树风高薜荔疏。  
明日挂帆更东去，仙翁应笑为鲈鱼。  
  
卷534_2  【夜归驿楼】许浑  
水晚云秋山不穷，自疑身在画屏中。孤舟移棹一江月，  
高阁卷帘千树风。窗下覆棋残局在，橘边沽酒半坛空。  
早炊香稻待鲈鲙，南渚未明寻钓翁。  
  
卷534_3  【题灵山寺行坚师院】许浑  
西岩一径不通樵，八十持杯未觉遥。龙在石潭闻夜雨，  
雁移沙渚见秋潮。经函露湿文多暗，香印风吹字半销。  
应笑东归又南去，越山无路水迢迢。  
  
卷534_4  【湖州韦长史山居（即皎然旧宅）】许浑  
一官唯买昼公堂，但得身闲日自长。琴曲少声重勘谱，  
药丸多忌更寻方。溪浮箬叶添醅绿，泉绕松根助茗香。  
明日鳜鱼何处钓，门前春水似沧浪。  
  
卷534_5  【赠李伊阙】许浑  
桐履如飞不可寻，一壶双笈峄阳琴。舟横野渡寒风急，  
门掩荒山夜雪深。贫笑白驹无去意，病惭黄鹄有归心。  
云间二室劳君画，水墨苍苍半壁阴。  
  
卷534_6  【重游练湖怀旧】许浑  
西风渺渺月连天，同醉兰舟未十年。鵩鸟赋成人已没，  
嘉鱼诗在世空传。荣枯尽寄浮云外，哀乐犹惊逝水前。  
日暮长堤更回首，一声邻笛旧山川。  
  
卷534_7  【乘月棹舟送大历寺灵聪上人不及】许浑  
万峰秋尽百泉清，旧锁禅扉在赤城。枫浦客来烟未散，  
竹窗僧去月犹明。杯浮野渡鱼龙远，锡响空山虎豹惊。  
一字不留何足讶，白云无路水无情。  
  
卷534_8  【汴河亭】许浑  
广陵花盛帝东游，先劈昆仑一派流。百二禁兵辞象阙，  
三千宫女下龙舟。凝云鼓震星辰动。拂浪旗开日月浮。  
四海义师归有道，迷楼还似景阳楼。  
  
卷534_9  【村舍二首】许浑  
自翦青莎织雨衣，南峰烟火是柴扉。莱妻早报蒸藜熟，  
童子遥迎种豆归。鱼下碧潭当镜跃，鸟还青嶂拂屏飞。  
花时未免人来往，欲买严光旧钓矶。  
尚平多累自归难，一日身闲一日安。山径晓云收猎网，  
水门凉月挂鱼竿。花间酒气春风暖，竹里棋声暮雨寒。  
三顷水田秋更熟，北窗谁拂旧尘冠。  
  
卷534_10  【郑秀才东归凭达家书】许浑  
欲寄家书少客过，闭门心远洞庭波。两岩花落夜风急，  
一径草荒春雨多。愁泛楚江吟浩渺，忆归吴岫梦嵯峨。  
贫居不问应知处，溪上闲船系绿萝。  
  
卷534_11  【伤故湖州李郎中】许浑  
政成身没共兴衰，乡路兵戈旅榇回。城上暮云凝鼓角，  
海边春草闭池台。经年未葬家人散，昨夜因斋故吏来。  
南北相逢皆掩泣，白蘋洲暖百花开。  
  
卷534_12  【和友人送僧归桂州灵岩寺】许浑  
楚客送僧归桂阳，海门帆势极潇湘。碧云千里暮愁合，  
白雪一声春思长。柳絮拥堤添衲软，松花浮水注瓶香。  
南京长老几年别，闻道半岩多影堂。  
  
卷534_13  【淮阴阻风寄呈楚州韦中丞】许浑  
垂钓京江欲白头，江鱼堪钓却西游。刘伶台下稻花晚，  
韩信庙前枫叶秋。淮月未明先倚槛，海云初起更维舟。  
河桥有酒无人醉，独上高城望庾楼。  
  
卷534_14  【途经敷水】许浑  
修蛾颦翠倚柔桑，遥谢春风白面郎。五夜有情随暮雨，  
百年无节待秋霜。重寻绣带朱藤合，更认罗裙碧草长。  
何处野花何处水，下峰流出一渠香。  
  
卷534_15  【和人贺杨仆射致政】许浑  
莲府公卿拜后尘，手持优诏挂朱轮。从军幕下三千客，  
闻礼庭中七十人。锦帐丽词推北巷，画堂清乐掩南邻。  
岂同王谢山阴会，空叙流杯醉暮春。  
  
卷534_16  【题四皓庙】许浑  
桂香松暖庙门开，独泻椒浆奠一杯。秦法欲兴鸿已去，  
汉储将废凤还来。紫芝翳翳多青草，白石苍苍半绿苔。  
山下驿尘南窜路，不知冠盖几人回。  
  
卷534_17  【鹤林寺中秋夜玩月（一作八月十五夜宿鹤林寺玩月）】许浑  
待月东林月正圆，广庭无树草无烟。中秋云尽出沧海，  
半夜露寒当碧天。轮彩渐移金殿外，镜光犹挂玉楼前。  
莫辞达曙殷勤望，一堕西岩又隔年。  
  
卷534_18  【南海府罢归京口经大庾岭赠张明府】许浑  
楼船旌旆极天涯，一剑从军两鬓华。回日眼明河畔草。  
去时肠断岭头花。陶诗尽写行过县，张赋初成卧到家。  
官满知君有归处，姑苏台上旧烟霞。  
  
卷534_19  【题卫将军庙】许浑  
武牢关下护龙旗，挟槊弯弧马上飞。汉业未兴王霸在，  
秦军才散鲁连归。坟穿大泽埋金剑，庙枕长溪挂铁衣。  
欲奠忠魂何处问，苇花枫叶雨霏霏。  
  
卷534_20  【访别韦隐居不值】许浑  
犬吠双岩碧树间，主人朝出半开关。汤师阁上留诗别，  
杜叟桥边载酒还。栎坞炭烟晴过岭，蓼村渔火夜移湾。  
故乡芜没兵戈后，凭向溪南买一山。  
  
卷534_21  【送前东阳于明府由鄂渚归故林】许浑  
结束征东换黑貂，灞西风雨正潇潇。茂陵久病书千卷，  
彭泽初归酒一瓢。帆背夕阳湓水阔，棹经沧海甑山遥。  
殷勤为谢南溪客，白首萤窗未见招。  
  
卷534_22  【听歌鹧鸪辞】许浑  
南国多情多艳词，鹧鸪清怨绕梁飞。甘棠城上客先醉，  
苦竹岭头人未归。响转碧霄云驻影，曲终清漏月沈晖。  
山行水宿不知远，犹梦玉钗金缕衣。  
  
卷534_23  【寄题华严韦秀才院】许浑  
三面楼台百丈峰，西岩高枕树重重。晴攀翠竹题诗滑，  
秋摘黄花酿酒浓。山殿日斜喧鸟雀，石潭波动戏鱼龙。  
今来故国遥相忆，月照千山半夜钟。  
  
卷534_24  【戏代李协律松江有赠】许浑  
蜀客操琴吴女歌，明珠十斛是天河。霜凝薜荔怯秋树，  
露滴芙蓉愁晚波。兰浦远乡应解珮，柳堤残月未鸣珂。  
西楼沉醉不知散，潮落洞庭洲渚多。  
  
卷534_25  【送黄隐居归南海】许浑  
瘴雾南边久寄家，海中来往信流槎。林藏狒狒多残笋，  
树过猩猩少落花。深洞有云龙蜕骨，半岩无草象生牙。  
知君爱宿层峰顶，坐到三更见日华。  
  
卷534_26  【朝台送客有怀】许浑  
赵佗西拜已登坛，马援南征土宇宽。越国旧无唐印绶，  
蛮乡今有汉衣冠。江云带日秋偏热，海雨随风夏亦寒。  
岭北归人莫回首，蓼花枫叶万重滩。  
  
卷534_27  【自楞伽寺晨起泛舟，道中有怀】许浑  
碧树苍苍茂苑东，佳期迢递路何穷。一声山鸟曙云外，  
万点水萤秋草中。门掩竹斋微有月，棹移兰渚淡无风。  
欲知此路堪惆怅，菱叶蓼花连故宫。  
  
卷534_28  【十二月拜起居表回】许浑  
一章西奏拜仙曹，回马天津北望劳。寒水欲春冰彩薄，  
晓山初霁雪峰高。楼形向日攒飞凤，宫势凌波压抃鳌。  
空锁烟霞绝巡幸，周人谁识郁金袍。  
  
卷534_29  【观章中丞夜按歌舞】许浑  
夜按双娃禁曲新，东西箫鼓接云津。舞衫未换红铅湿，  
歌扇初移翠黛颦。彩槛烛烟光吐日，画屏香雾暖如春。  
西楼月在襄王醉，十二山高不见人。  
  
卷534_30  【重游飞泉观题故梁道士宿龙池】许浑  
西岩泉落水容宽，灵物蜿蜒黑处蟠。松叶正秋琴韵响，  
菱花初晓镜光寒。云开星月浮山殿，雨过风雷绕石坛。  
仙客不归龙亦去，稻畦长满此池干。  
  
卷534_31  【下第贻友人】许浑  
身在关西家洞庭，夜寒歌苦烛荧荧。心高下月中桂，  
客思往来波上萍。马氏识君眉最白，阮公留我眼长青。  
花前失意共寥落，莫遣东风吹酒醒。  
  
卷534_32  【晚登龙门驿楼】许浑  
鱼龙多处凿门开，万古人知夏禹材。青嶂远分从地断，  
洪流高泻自天来。风云有路皆烧尾，波浪无程尽曝腮。  
心感膺门身过此，晚山秋树独徘徊。  
  
卷534_33  【题故李秀才居（一作伤李秀才）】许浑  
曾醉笙歌日正迟，醉中相送易前期。橘花满地人亡后，  
菰叶连天雁过时。琴倚旧窗尘漠漠，剑埋新冢草离离。  
河桥酒熟平生事，更向东流奠一厄。  
  
卷534_34  【韶州韶阳楼夜宴（一作题韶州驿楼）】许浑  
待月西楼卷翠罗，玉杯瑶瑟近星河。帘前碧树穷秋密，  
窗外青山薄暮多。鸲鹆未知狂客醉，鹧鸪先让美人歌。  
使君莫惜通宵饮，刀笔初从马伏波。  
  
卷534_35  【闻韶州李相公移拜郴州因寄】许浑  
诏移丞相木兰舟，桂水潺湲岭北流。青汉梦归双阙曙，  
白云吟过五湖秋。恩回玉扆人先喜，道在金縢世不忧。  
闻说公卿尽南望，甘棠花暖凤池头。  
  
卷534_36  【游江令旧宅】许浑  
身没南朝宅已荒，邑人犹赏旧风光。芹根生叶石池浅，  
桐树落花金井香。带暖山蜂巢画阁，欲阴溪燕集书堂。  
闲愁此地更西望，潮浸台城春草长。  
  
卷534_37  【灞上逢元九处士东归】许浑  
瘦马频嘶灞水寒，灞南高处望长安。何人更结王生袜，  
此客虚弹贡氏冠。江上蟹螯沙渺渺，坞中蜗壳雪漫漫。  
旧交已变新知少，却伴渔郎把钓竿。  
  
卷534_38  【别张秀才】许浑  
不知何计写离忧，万里山川半旧游。风卷暮沙和雪起，  
日融春水带冰流。凌晨客泪分东郭，竟夕乡心共北楼。  
青桂一枝年少事，莫因鲈鲙涉穷秋。  
  
卷534_39  【别表兄军倅】许浑  
卢橘花香拂钓矶，佳人犹舞越罗衣。三洲水浅鱼来少，  
五岭山高雁到稀。客路晚依红树宿，乡关朝望白云归。  
交亲不念征南吏，昨夜风帆去似飞。  
  
卷534_40  【题苏州虎丘寺僧院】许浑  
暂引寒泉濯远尘，此生多是异乡人。荆溪夜雨花开疾，  
吴苑秋风月满频。万里高低门外路，百年荣辱梦中身。  
世间谁似西林客，一卧烟霞四十春。  
  
卷534_41  【酬郭少府先奉使巡涝见寄兼呈裴明府】许浑  
载书携榼别池龙，十幅轻帆处处通。谢脁宅荒山翠里，  
王敦城古月明中。江村夜涨浮天水，泽国秋生动地风。  
饱食鲙鱼榜归楫，待君琴酒醉陶公。  
  
卷534_42  【出永通门经李氏庄】许浑  
飞轩危槛百花堂，朝宴歌钟暮已荒。中散狱成琴自怨，  
步兵厨废酒犹香。风池宿鸟喧朱阁，雨砌秋萤拂画梁。  
力保山河家又庆，只应中令敌汾阳。  

## 全唐诗(中)　卷五百三十五

卷535_1  【汉水伤稼】许浑  
西北楼开四望通，残霞成绮月悬弓。江村夜涨浮天水，  
泽国秋生动地风。高下绿苗千顷尽，新陈红粟万廒空。  
才微分薄忧何益，却欲回心学钓翁。  
  
卷535_2  【送王总下第归丹阳】许浑  
秦楼心断楚江湄，系马春风酒一卮。汴水月明东下疾，  
练塘花发北来迟。青芜定没安贫处，黄叶应催献赋诗。  
凭寄家书为回报，旧乡还有故人知。  
  
卷535_3  【南阳道中】许浑  
月斜孤馆傍村行，野店高低带古城。篱上晓花斋后落，  
井边秋叶社前生。饥乌索哺随雏叫，乳牸慵归望犊鸣。  
荒草连天风动地，不知谁学武侯耕。  
  
卷535_4  【破北虏太和公主归宫阙】许浑  
毳幕承秋极断蓬，飘飖一剑黑山空。匈奴北走荒秦垒，  
贵主西还盛汉宫。定是庙谟倾种落，必知边寇畏骁雄。  
恩沾残类从归去，莫使华人杂犬戎。  
  
卷535_5  【李定言自殿院衔命归阙，拜员外郎迁右史因寄】许浑  
白笔南征变二毛，越山愁瘴海惊涛。才归龙尾含鸡舌，  
更立螭头运兔毫。阊阖欲开宫漏尽，冕旒初坐御香高。  
吴中旧侣君先贵，曾忆王祥与佩刀。  
  
卷535_6  【早秋韶阳夜雨】许浑  
宋玉含凄梦亦惊，芙蓉山响一猿声。阴云迎雨枕先润，  
夜电引雷窗暂明。暗惜水花飘广槛，远愁风叶下高城。  
西归万里未千里，应到故园春草生。  
  
卷535_7  【将为南行陪尚书崔公宴海榴堂】许浑  
朝宴华堂暮未休，几人偏得谢公留。风传鼓角霜侵戟，  
云卷笙歌月上楼。宾馆尽开徐稚榻，客帆空恋李膺舟。  
谩夸书剑无知己，水远山长步步愁。  
  
卷535_8  【赠王山人】许浑  
贳酒携琴访我频，始知城市有闲人。君臣药在宁忧病，  
子母钱成岂患贫。年长每劳推甲子，夜寒初共守庚申。  
近来闻说烧丹处，玉洞桃花万树春。  
  
卷535_9  【宣城崔大夫召联句，偶疾不获赴因献】许浑  
心慕知音命自拘，画堂闻欲试吹竽。茂陵罢酒惭中圣，  
漳浦题诗怯大巫。鬐鬣几年伤在藻，羽毛终日羡栖梧。  
还愁旅棹空归去，枫叶荷花钓五湖。  
  
卷535_10  【赠郑处士】许浑  
道傍年少莫矜夸，心在重霄鬓未华。杨子可曾过北里，  
鲁人何必敬东家。寒云晓散千峰雪，暖雨晴开一径花。  
且卖湖田酿春酒，与君书剑是生涯。  
  
卷535_11  【正元（一作元日，一作元正）】许浑  
高揭鸡竿辟帝阍，祥风微暖瑞云屯。千官共削奸臣迹，  
万国初衔圣主恩。宫殿雪华齐紫阁，关河春色到青门。  
华夷一轨人方泰，莫学论兵误至尊。  
  
卷535_12  【登尉佗楼】许浑  
刘项持兵鹿未穷，自乘黄屋岛夷中。南来作尉任嚣力，  
北向称臣陆贾功。箫鼓尚陈今世庙，旌旗犹镇昔时宫。  
越人未必知虞舜，一奏薰弦万古风。  
  
卷535_13  【韶州驿楼宴罢】许浑  
檐外千帆背夕阳，归心杳杳鬓苍苍。岭猿群宿夜山静，  
沙鸟独飞秋水凉。露堕桂花棋局湿，风吹荷叶酒瓶香。  
主人不醉下楼去，月在南轩更漏长。  
  
卷535_14  【和淮南王相公与宾僚同游瓜洲别业，题旧书斋】许浑  
碧油红旆想青衿，积雪窗前尽日吟。巢鹤去时云树老，  
卧龙归处石潭深。道傍苦李犹垂实，城外甘棠已布阴。  
宾御莫辞岩下醉，武丁高枕待为霖。  
  
卷535_15  【送卢先辈自衡岳赴复州嘉礼二首】许浑  
名振金闺步玉京，暂留沧海见高情。众花尽处松千尺，  
群鸟喧时鹤一声。朱阁簟凉疏雨过，碧溪船动早潮生。  
离心不异西江水，直送征帆万里行。  
湘南诗客海中行，鹏翅垂云不自矜。秋水静磨金镜土，  
夜风寒结玉壶冰。万重岭峤辞衡岳，千里山陂问竟陵。  
醉倚西楼人已远，柳溪无浪月澄澄。  
  
卷535_16  【哭杨攀处士】许浑  
先生忧道乐清贫，白发终为不仕身。嵇阮没来无酒客，  
应刘亡后少诗人。山前月照荒坟晓，溪上花开旧宅春。  
昨夜回舟更惆怅，至今钟磬满南邻。  
  
卷535_17  【宿松江驿却寄苏州一二同志（一作宿望亭驿寄苏州同游）】许浑  
候馆人稀夜自长，姑苏台远树苍苍。江湖潮落高楼迥，  
河汉秋归广簟凉。月转碧梧移鹊影，露低红叶湿萤光。  
西园诗侣应多思，莫醉笙歌掩画堂。  
  
卷535_18  【卢山人自巴蜀由湘潭归茅山因赠】许浑  
太乙灵方炼紫荷，紫荷飞尽发皤皤。猿啼巫峡晓云薄，  
雁宿洞庭秋月多。导引岂如桃叶舞，步虚宁比竹枝歌。  
华阳旧隐莫归去，水没芝田生绿莎。  
  
卷535_19  【颍州从事西湖亭宴饯】许浑  
西湖清宴不知回，一曲离歌酒一杯。城带夕阳闻鼓角，  
寺临秋水见楼台。兰堂客散蝉犹噪，桂楫人稀鸟自来。  
独想征车过巩洛，此中霜菊绕潭开。  
  
卷535_20  【瓜洲留别李诩】许浑  
泣玉三年一见君，白衣憔悴更离群。柳堤惜别春潮落，  
花榭留欢夜漏分。孤馆宿时风带雨，远帆归处水连云。  
悲歌曲尽莫重奏，心绕关河不忍闻。  
  
卷535_21  【余谢病东归，王秀才见寄，今潘秀才南棹奉酬】许浑  
酷似牢之玉不如，落星山下白云居。春耕旋构金门客，  
夜学兼修玉府书。风扫碧云迎鸷鸟，水还沧海养嘉鱼。  
莫将年少轻时节，王氏家风在石渠。  
  
卷535_22  【献韶阳相国崔公】许浑  
一匮为功极九层，康庄犹自剑棱棱。舟回北渚经年泊，  
门接东山尽日登。万国已闻传玉玺，百官犹望启金縢。  
贤臣会致唐虞世，独倚江楼笑范增。  
  
卷535_23  【郡斋夜坐寄旧乡二侄】许浑  
千官奉职衮龙垂，旅卧淮阳鬓日衰。三月已乖棠树政，  
二年空负竹林期。楼侵白浪风来远，城抱丹岩日到迟。  
长欲挂帆君莫笑，越禽花晚梦南枝。  
  
卷535_24  【病间寄郡中文士】许浑  
卢橘含花处处香，老人依旧卧清漳。心同客舍惊秋早，  
迹似僧斋厌夜长。风卷翠帘琴自响，露凝朱阁簟先凉。  
明朝欲醉文中彦，犹觉吟声带越乡。  
  
卷535_25  【贺少师相公致政】许浑  
六十悬车自古稀，我公年少独忘机。门临二室留侯隐，  
棹倚三川越相归。不拟优游同陆贾，已回清白遗胡威。  
龙城凤沼棠阴在，只恐归鸿更北飞。  
  
卷535_26  【题崔处士山居】许浑  
坐穷今古掩书堂，二顷湖田一半荒。荆树有花兄弟乐，  
橘林无实子孙忙。龙归晓洞云犹湿，麝过春山草自香。  
向夜欲归心万里，故园松月更苍苍。  
  
卷535_27  【疾后与郡中群公宴李秀才】许浑  
强留佳客宴王孙，岩上馀花落酒樽。书院欲开虫网户，  
讼庭犹掩雀罗门。耳虚尽日疑琴癖，眼暗经秋觉镜昏。  
莫引刘安倚西槛，夜来红叶下江村。  
  
卷535_28  【晨起白云楼寄龙兴江准上人兼呈窦秀才】许浑  
兹楼今是望乡台，乡信全稀晓雁哀。山翠万重当槛出，  
水华千里抱城来。东岩月在僧初定，南浦花残客未回。  
欲吊灵均能赋否，秋风还有木兰开。  
  
卷535_29  【宴饯李员外】许浑  
病守江城眼暂开，昔年吴越共衔杯。膺舟出镇虚陈榻，  
郑履还京下隗台。云叶渐低朱阁掩，浪花初起画樯回。  
心期解印同君醉，九曲池西望月来。  
  
卷535_30  【酬钱汝州】许浑  
白雪多随汉水流，谩劳旌旆晚悠悠。笙歌暗写终年恨，  
台榭潜消尽日忧。鸟散落花人自醉，马嘶芳草客先愁。  
怪来雅韵清无敌，三十六峰当庾楼。  
  
卷535_31  【将归姑苏南楼饯送李明府】许浑  
无处登临不系情，一凭春酒醉高城。暂移罗绮见山色，  
才驻管弦闻水声。花落西亭添别恨，柳阴南浦促归程。  
前期迢递今宵短，更倚朱阑待月明。  
  
卷535_32  【和浙西从事刘三复送僧南归】许浑  
楚客送僧归故乡，海门帆势极潇湘。碧云千里暮愁合，  
白雪一声春思长。满院草花平讲席，绕龛藤叶盖禅床。  
怜师不得随师去，已戴儒冠事素王。  
  
卷535_33  【送上元王明府赴任（一作送友人浙西任宰）】许浑  
莫言名重懒驱鸡，六代江山碧海西。日照蒹葭明楚塞，  
烟分杨柳见隋堤。荒城树暗沉书浦，旧宅花连罨画溪。  
官满定知归未得，九重霄汉有丹梯。  
  
卷535_34  【送沈卓少府任江都（一作赵嘏诗）】许浑  
炀帝都城春水边，笙歌夜上木兰船。三千宫女自涂地，  
十万人家如洞天。艳艳花枝官舍晚，重重云影寺墙连。  
少年作尉须兢慎，莫向楼前坠马鞭。  
  
卷535_35  【酬邢杜二员外】许浑  
雪带东风洗画屏，客星悬处聚文星。未归嵩岭暮云碧，  
久别杜陵春草青。熊轼并驱因雀噪，隼旟齐驻是鸿冥。  
岂知京洛旧亲友，梦绕潺湲江上亭。  
  
卷535_36  【经故丁补阙郊居】许浑  
死酬知己道终全，波暖孤冰且自坚。鵩上承尘才一日，  
鹤归华表已千年。风吹药蔓迷樵径，雨暗芦花失钓船。  
四尺孤坟何处是，阖闾城外草连天。  
  
卷535_37  【陪宣城大夫崔公泛后池兼北楼宴二首】许浑  
陪泛芳池醉北楼，水花繁艳照膺舟。亭台阴合树初昼，  
弦管韵高山欲秋。皆贺虢岩终选傅，自伤燕谷未逢邹。  
昔时恩遇今能否，一尉沧洲已白头。  
江上西来共鸟飞，剪荷浮泛似轻肥。王珣作簿公曾喜，  
刘表为邦客尽依。云外轩窗通早景，风前箫鼓送残晖。  
宛陵行乐金陵住，遥对家山未忆归。  
  
卷535_38  【留别赵端公】许浑  
海门征棹赴龙泷，暂寄华筵倒玉缸。箫鼓散时逢夜雨，  
绮罗分处下秋江。孤帆已过滕王阁，高榻留眠谢守窗。  
却愿烟波阻风雪，待君同拜碧油幢。  
  
卷535_39  【寄阳陵处士（一作寄昭亭杨处士，一作寄陵阳元处士）】许浑  
旧隐青山紫桂阴，一书迢递寄归心。谢公楼上晚花盛。  
扬子宅前春草深。吴岫雨来溪鸟浴，楚江云暗岭猿吟，  
野人宁忆沧洲畔，会待吹嘘定至音。  
  
卷535_40  【与张道士同访李隐君不遇】许浑  
千岩万壑独携琴，知在陵阳不可寻。去辙已平秋草遍，  
空斋长掩暮云深。霜寒橡栗留山鼠，月冷菰蒲散水禽。  
唯有西邻张仲蔚，坐来同怆别离心。  
  
卷535_41  【闻州中有宴寄崔大夫兼简邢群评事】许浑  
箫管筵间列翠蛾，玉杯金液耀金波。池边雨过飘帷幕，  
海上风来动绮罗。颜子巷深青草遍，庾君楼迥碧山多。  
甘心不及同年友，卧听行云一曲歌。  
  
卷535_42  【寄殷尧藩先辈】许浑  
十载功名翰墨林，为从知己信浮沈。青山有雪谙松性，  
碧落无云称鹤心。带月独归萧寺远，玩花频醉庾楼深。  
思君一见如琼树，空把新诗尽日吟。  
  
卷535_43  【赠河东虞押衙二首】许浑  
长剑高歌换素衣，君恩未报不言归。旧精鸟篆谙书体，  
新授龙韬识战机。万里往来征马瘦，十年离别故人稀。  
生平志气何人见，空上西楼望落晖。  
吴门风水各萍流，月满花开懒独游。万里山川分晓梦，  
四邻歌管送春愁。昔年顾我长青眼，今日逢君尽白头。  
莫向尊前更惆怅，古来投笔尽封侯。  
  
卷535_44  【陵阳春日（一作移摄太守寄汝洛旧游）】许浑  
百年身世似飘蓬，泽国移家叠嶂中。万里绿波鱼恋钓，  
九重青汉鹤愁笼。西池水冷春岩雪，南浦花香晓树风。  
纵倒芳尊心不醉，故人多在洛城东。  
  
卷535_45  【酬杜补阙初春雨中舟次横江喜裴郎中相迎见寄】许浑  
江馆维舟为庾公，暖波微渌雨濛濛。红桥迤逦春岩下，  
朱旆联翩晓树中。柳滴圆波生细浪，梅含香艳吐轻风。  
郢歌莫问青山吏，鱼在深池鸟在笼。  
  
卷535_46  【送张厚浙东谒丁常侍（一作送张厚浙东修谒）】许浑  
凉露清蝉柳陌空，故人遥指浙江东。青山有雪松当涧，  
碧落无云鹤出笼。齐唱离歌愁晚月，独看征棹怨秋风。  
定知洛下声名士，共说膺门得孔融。  
  
卷535_47  【酬副使郑端公见寄】许浑  
一日高名遍九州，玄珠仍向道中求。郢中白雪惭新唱，  
涂上青山忆旧游。笙磬有文终易别，珠玑无价竟难酬。  
柳营迢递江风阔，夜夜孤吟月下楼。  
  
卷535_48  【酬绵州于中丞使君见寄】许浑  
故人书信越褒斜，新意虽多旧约赊。皆就一麾先去国，  
共谋三径未还家，荆巫夜隔巴西月，鄢郢春连汉上花。  
半月离居犹怅望，可堪垂白各天涯。  

## 全唐诗(中)　卷五百三十六

卷536_1  【春早郡楼书事寄呈府中群公】许浑  
两鬓垂丝发半霜，石城孤梦绕襄阳。鸳鸿幕里莲披槛，  
虎豹营中柳拂墙。画舸欲行春水急，翠帘初卷暮山长。  
岘亭风起花千片，流入南湖尽日香。  
  
卷536_2  【元处士自洛归宛陵山居见示詹事相公饯行之什因赠】许浑  
紫霄峰下绝韦编，旧隐相如结袜前。月落尚留东閤醉，  
风高还忆北窗眠。江城夜别潇潇雨，山槛晴归漠漠烟。  
一顷豆花三顷竹，想应抛却钓鱼船。  
  
卷536_3  【送元昼上人归苏州兼寄张厚二首】许浑  
自卜闲居荆水头，感时相别思悠悠。一樽酒尽青山暮，  
千里书回碧树秋。深巷久贫知寂寞，小诗多病尚风流。  
昼公此去应相问，为说沾巾忆旧游。  
三年无事客吴乡，南陌春园碧草长。共醉八门回画舸，  
独还三径掩书堂。前山雨过池塘满，小院秋归枕簟凉。  
经岁别离心自苦，何堪黄叶落清漳。  
  
卷536_4  【送陆拾遗东归】许浑  
独振儒风遇盛时，紫泥初降世人知。文章报主非无意，  
书剑还家素有期。秋寺卧云移棹晚，暮江乘月落帆迟。  
东归自是缘清兴，莫比商山咏紫芝。  
  
卷536_5  【湖南徐明府余之南邻，久不还家，因题林馆】许浑  
湘南官罢不归来，高阁经年掩绿苔。鱼溢池塘秋雨过，  
鸟还洲岛暮潮回。阶前石稳棋终局，窗外山寒酒满杯。  
借问先生独何处，一篱疏菊又花开。  
  
卷536_6  【酬和杜侍御】许浑  
花时曾省杜陵游，闻下书帷不举头。因过石城先访戴，  
欲朝金阙暂依刘。征帆夜转鸬鹚穴，骋骑春辞鹳雀楼。  
正把新诗望南浦，棹歌应是木兰舟。  
  
卷536_7  【酬河中杜侍御重寄】许浑  
五色如丝下碧空，片帆还绕楚王宫。文章已变南山雾，  
羽翼应抟北海风。春雪预呈霜简白，晓霞先染绣衣红。  
十千沽酒留君醉，莫道归心似转蓬。  
  
卷536_8  【寄献三川守刘公】许浑  
三川歌颂彻咸秦，十二楼前侍从臣。休闭玉笼留鸑鷟，  
早开金埒纵麒麟。花深稚榻迎何客，月在膺舟醉几人。  
自笑东风过寒食，茂陵寥落未知春。  
半年三度转蓬居，锦帐心阑羡隼旟。老去自惊秦塞雁，  
病来先忆楚江鱼。长闻季氏千金诺，更望刘公一纸书。  
春雪未晴春酒贵，莫教愁杀马相如。  
  
卷536_9  【送段觉之西蜀结婚（一作送段觉之西川过婚礼后归觐）】许浑  
词赋名高身不闲，采衣如锦度函关。镜中鸾影胡威去，  
剑外花归卫玠还。秋浪远侵黄鹤岭，暮云遥断碧鸡山。  
时人若问西游客，心在重霄鬓欲斑。  
  
卷536_10  【长庆寺遇常州阮秀才】许浑  
高阁晴轩对一峰，毗陵书客此相逢。晚收红叶题诗遍，  
秋待黄花酿酒浓。山馆日斜喧鸟雀，石潭波动戏鱼龙。  
上方有路应知处，疏磬寒蝉树几重。  
  
卷536_11  【赠闲师（一作送令闲上人）】许浑  
近日高僧更有谁，宛陵山下遇闲师。东林共许三乘学，  
南国争传五字诗。初到庾楼红叶坠，夜投萧寺碧云随。  
秋江莫惜题佳句，正是磷磷见底时。  
  
卷536_12  【东游留别李丛秀才】许浑  
烦君沽酒强登楼，罢唱离歌说远游。文字岂劳诸子重，  
风尘多幸故人忧。数程山路长侵夜，千里家书动隔秋。  
起凭栏干各垂泪，又驱羸马向东州。  
  
卷536_13  【竹林寺别友人（一作与德玄别，一作李玄）】许浑  
骚人吟罢起乡愁，暗觉年华似水流。花满谢城伤共别，  
蝉鸣萧寺喜同游。前山月落杉松晚，深夜风清枕簟秋。  
明日分襟又何处，江南江北路悠悠。  
  
卷536_14  【送处士武君归章洪山居（一作送武全通处士归隐洪山）】许浑  
形影无群消息沉，登闻三击血沾襟。皇纲一日开冤气，  
青史千年重壮心。却望乌台春树老，独归蜗舍暮云深。  
他时纵有征书至，雪满空山不可寻。  
  
卷536_15  【题义女亭】许浑  
身没兰闺道日明，郭南寻得旧池亭。诗人愁立暮山碧，  
贾客怨离秋草青。四望月沉疑掩镜，两檐花动认收屏。  
至今乡里风犹在，借问谁传义女铭。  
  
卷536_16  【吴门送振武李从事】许浑  
晚促离筵醉玉缸，伊州一曲泪双双。欲携刀笔从新幕，  
更宿烟霞别旧窗。胡马近秋侵紫塞，吴帆乘月下清江。  
嫖姚若许传书檄，坐筑三城看受降。  
  
卷536_17  【郊居春日有怀府中诸公并柬王兵曹】许浑  
欲学渔翁钓艇新，濯缨犹惜九衢尘。花前更谢依刘客，  
雪后空怀访戴人。僧舍覆棋消白日，市楼赊酒过青春。  
一山桃杏同时发，谁似东风不厌贫。  
  
卷536_18  【同韦少尹伤故卫尉李少卿】许浑  
客醉更长乐未穷，似知身世一宵空。香街宝马嘶残月，  
暖阁佳人哭晓风。未卷绣筵朱阁上，已开尘席画屏中。  
何须更赋山阳笛，寒月沉西水向东。  
  
卷536_19  【舟行早发庐陵郡郭寄滕郎中】许浑  
楚客停桡太守知，露凝丹叶自秋悲。蟹螯只恐相如渴，  
鲈鲙应防曼倩饥。风卷曙云飘角远，雨昏寒浪挂帆迟。  
离心更羡高斋夕，巫峡花深醉玉卮。  
  
卷536_20  【闻边将刘皋无辜受戮】许浑  
外监多假帝王尊，威胁偏裨势不存。才许誓心安玉垒，  
已伤传首动金门。三千客里宁无义，五百人中必有恩。  
却赖汉庭多烈士，至今犹自伏蒲轮。  
  
卷536_21  【送薛秀才南游】许浑  
姑苏城外柳初凋，同上江楼更寂寥。绕壁旧诗尘漠漠，  
对窗寒竹雨潇潇。怜君别路随秋雁，尽我离觞任晚潮。  
从此草玄应有处，白云青嶂一相招。  
  
卷536_22  【夜归孤山寺却寄卢郎中】许浑  
青山有志路犹赊，心在琴书自忆家。醉别庾楼山色晓，  
夜归萧寺月光斜。落帆露湿回塘柳，别院风惊满地花。  
他日此身须报德，莫言空爱旧烟霞。  
  
卷536_23  【赠桐庐房明府先辈】许浑  
帝城春榜谪灵仙，四海声华二十年。阙下书功无后辈，  
卷中文字掩前贤。官闲每喜江山静，道在宁忧雨露偏。  
自笑小儒非一鹗，亦趋门屏冀相怜。  
  
卷536_24  【甘露寺感事贻同志】许浑  
云蔽长安路更赊，独随渔艇老天涯。青山尽日寻黄绢，  
沧海经年梦绛纱。雪愤有期心自壮，报恩无处发先华。  
东堂旧侣勤书剑，同出膺门是一家。  
  
卷536_25  【泛溪夜回寄道玄上人】许浑  
南郭烟光异世间，碧桃红杏水潺潺。猿来近岭猕猴散，  
鱼下深潭翡翠闲。犹阻晚风停桂楫，欲乘春月访松关。  
几回策杖终难去，洞口云归不见山。  
  
卷536_26  【客至】许浑  
得路逢津更俊才，可怜鞍马照春来。残花几日小斋闭，  
大笑一声幽抱开。袖拂碧溪寒缭绕，冠欹红树晚徘徊。  
相逢少别更堪恨，何必秋风江上台。  
  
卷536_27  【经李给事旧居】许浑  
归作儒翁出致君，故山谁复有遗文。汉庭使气摧张禹，  
楚国怀忧送范云。枫叶暗时迷旧宅，芳花落处认荒坟。  
朱弦一奏沉湘怨，风起寒波日欲曛。  
  
卷536_28  【新兴道中】许浑  
芙蓉村步失官金，折狱无功不可寻。初挂海帆逢岁暮，  
却开山馆值春深。波浑未辨鱼龙迹，雾暗宁知蚌鹬心。  
夜榜归舟望渔火，一溪风雨两岩阴。  
  
卷536_29  【下第有怀亲友】许浑  
万山晴雪九衢尘，何处风光寄梦频。花盛庾园携酒客，  
草深颜巷读书人。征帆又过湘南月，旅馆还悲渭水春。  
无限别情多病后，杜陵寥落在漳滨。  
  
卷536_30  【中秋夕寄大梁刘尚书】许浑  
汴人迎拜洛人留，虎豹旌旗拥碧油。刁斗严更军耳目，  
戈鋋长控国咽喉。柳营出号风生纛，莲幕题诗月上楼。  
应念散郎千里外，去年今夜醉兰舟。  
  
卷536_31  【卧病（时在京都）】许浑  
寒窗灯尽月斜晖，佩马朝天独掩扉。清露已凋秦塞柳，  
白云空长越山薇。病中送客难为别，梦里还家不当归。  
惟有寄书书未得，卧闻燕雁向南飞。  
  
卷536_32  【残雪】许浑  
忆昨新春霰雪飞，阶前檐上斗寒姿。狂风送在竹深处，  
隔日未消花发时。轻压嫩蔬旁出土，冷冲幽鸟别寻枝。  
晚来又喜登楼见，一曲高歌和者谁。  
  
卷536_33  【和常秀才寄简归州郑使君借猿】许浑  
谢守携猿东路长，袅藤穿竹似潇湘。碧山初暝啸秋月，  
红树生寒啼晓霜。陌上楚人皆驻马，里中巴客半归乡。  
心知欲借南游侣，未到三声恐断肠。  
  
卷536_34  【送人之任邛州】许浑  
绿发监州丹府归，还家乐事我先知。群童竹马交迎日，  
二老兰觞初见时。黄卷新书芸委积，青山旧路菊离披。  
亨衢自有横飞势，便到西垣视训辞。  
  
卷536_35  【和河南杨少尹奉陪薛司空石笋诗】许浑  
暖溪寒井碧岩前，谢傅宾朋盛绮筵。云断石峰高并笋，  
日临山势远开莲。闲留幢节低春水，醉拥笙歌出暮烟。  
闻道诗成归已夕，柳风花露月初圆。  
  
卷536_36  【献鄜坊丘常侍】许浑  
诏选将军护北戎，身骑白马臂彤弓。柳营远识金貂贵，  
榆塞遥知玉帐雄。秋槛鼓鼙惊朔雪，晓阶旗纛起边风。  
蓬莱每望平安火，应奏班超定远功。  
  
卷536_37  【寄当涂李远】许浑  
赋拟相如诗似陶，云阳烟月又同袍。车前骥病驽骀逸，  
架上鹰闲鸟雀高。旧日乐贫能饮水，他时随俗愿餔糟。  
不须倚向青山住，咏雪题诗用意劳。  
  
卷536_38  【和崔大夫新广北楼登眺】许浑  
北望高楼夏亦寒，山重水阔接长安。修梁暗换丹楹小，  
疏牖全开彩槛宽。风卷浮云披睥睨，露凉明月坠阑干。  
庾公恋阙怀乡处，目送归帆下远滩。  
  
卷536_39  【送客自两河归江南（一作西河送客归江南）】许浑  
两河庶事已堪伤，南客秋归路更长。台畔古松悲魏帝，  
苑边修竹吊梁王。山行露变茱萸色，水宿风披菡萏香。  
遥羡落帆逢旧友，绿蛾青鬓醉横塘。  
  
卷536_40  【题陆侍御林亭】许浑  
野水通池石叠台，五营无事隐雄才。松斋下马书千卷，  
兰舫逢人酒一杯。寒树雪晴红艳吐，远山云晓翠光来。  
定知别后无多日，海柳江花次第开。  
  
卷536_41  【泊蒜山津闻东林寺光仪上人物故】许浑  
云斋曾宿借方袍，因说浮生大梦劳。言下是非齐虎尾，  
宿来荣辱比鸿毛。孤舟千棹水犹阔，寒殿一灯夜更高。  
明日东林有谁在，不堪秋磬拂烟涛。  
  
卷536_42  【春日思旧游寄南徐从事刘三复】许浑  
风暖曲江花半开，忽思京口共衔杯。湘潭云尽暮山出，  
巴蜀雪消春水来。怀玉尚悲迷楚塞，捧金犹羡乐燕台。  
蓟门高处极归思，陇雁北飞双燕回。  
  
卷536_43  【郊园秋日寄洛中友人】许浑  
楚水西来天际流，感时伤别思悠悠。一尊酒尽青山暮，  
万里书回碧树秋。日落远波惊宿雁，风吹轻浪起眠鸥。  
嵩阳亲友如相问，潘岳闲居欲白头。  
  
卷536_44  【送杜秀才归桂林】许浑  
桂州南去与谁同，处处山连水自通。两岸晓霞千里草，  
半帆斜日一江风。瘴雨欲来枫树黑，火云初起荔枝红。  
愁君路远销年月，莫滞三湘五岭中。  
  
卷536_45  【春雨舟中次和横江裴使君见迎李赵二秀才同来…寄江南】许浑  
芳草渡头微雨时，万株杨柳拂波垂。蒲根水暖雁初落，  
梅径香寒蜂未知。词客倚风吹暗淡，使君回马湿旌旗。  
江南仲蔚多情调，怅望青云几首诗。  
  
卷536_46  【东陵赴京道病东归寓居开元寺寄卢员外宋魏二先辈】许浑  
西风吹雨雁初时，病寄僧斋罢献书。万里咸秦劳我马，  
四邻松桂忆吾庐。沧洲有约心还静，青汉无媒迹自疏。  
不是醉眠愁不散，莫言琴酒学相如。  
  
卷536_47  【闻开江宋相公申锡下世二首】许浑  
权门阴奏夺移才，馹骑如星堕峡来。晁氏有恩忠作祸，  
贾生无罪直为灾。贞魂误向崇山殁，冤气疑从汨水回。  
毕竟功成何处是，五湖云月一帆开。  
月落湘潭棹不喧，玉杯瑶瑟奠蘋蘩。谁能力制乘时鹤，  
自取机沉在槛猿。位极乾坤三事贵，谤兴华夏一夫冤。  
宵衣旰食明天子，日伏青蒲不敢言。  
  
卷536_48  【赠所知】许浑  
因钓鲈鱼住浙河，挂帆千里亦相过。茅檐夜醉平阶月，  
兰棹春归拍岸波。湖日似阴鼍鼓响，海云才起蜃楼多。  
明时又作闲居赋，谁荐东门策四科。  
  
卷536_49  【谢人赠鞭】许浑  
蜀国名鞭见惠稀，驽骀从此长光辉。独根拥肿来云岫，  
紫陌提携在绣衣。几度拂花香里过，也曾敲镫月中归。  
莫言三尺长无用，百万军中要指挥。  
  
卷536_50  【早秋寄刘尚书】许浑  
天生心识富人侯，将相门中第一流。旗纛早开擒虎帐，  
戈鋋初发斩鲸舟。柳营书号海山暝，菌阁赋诗江树秋。  
昨夜雨凉今夜月，笙歌应醉最高楼。  
  
卷536_51  【及第后春情】许浑  
世间得意是春风，散诞经过触处通。细摇柳脸牵长带，  
慢撼桃株舞碎红。也从吹幌惊残梦，何处飘香别故丛。  
犹以西都名下客，今年一月始相逢。  
  
卷536_52  【归长安】许浑  
三年何处泪汍澜，白帝城边晓角残。非是无心恋巫峡，  
自缘□臂到长安。黔江水暖还曾饮，楚岫云深不识寒。  
大抵莫教闻雨后，此时肠断不应难。  
  
卷536_53  【经古行宫】许浑  
台阁参差倚太阳，年年花发满山香。重门勘锁青春晚，  
深院垂帘白昼长。草色芊绵侵御路，泉声呜咽绕宫墙。  
先皇一去无回驾，红粉云鬟空断肠。  
  
卷536_54  【秋晚怀茅山石涵村舍】许浑  
十亩山田近石涵，村居风俗旧曾谙。帘前白艾惊春燕，  
篱上青桑待晚蚕。云暖采茶来岭北，月明沽酒过溪南。  
陵阳秋尽多归思，红树萧萧覆碧潭。  
  
卷536_55  【贵游】许浑  
朝回佩马早凄凄，年少恩深卫霍齐。斧钺旧威龙塞北，  
池台新赐凤城西。门通碧树开金锁，楼对青山倚玉梯。  
南陌行人尽回首，笙歌一曲暮云低。  
  
卷536_56  【赠别】许浑  
眼前迎送不曾休，相续轮蹄似水流。门外若无南北路，  
人间应免别离愁。苏秦六印归何日，潘岳双毛去值秋。  
莫怪分襟衔泪语，十年耕钓忆沧洲。  
  
卷536_57  【秋夜与友人宿】许浑  
楚国同游过十霜，万重心事几堪伤。蒹葭露白莲塘浅，  
砧杵夜清河汉凉。云外山川归梦远，天涯岐路客愁长。  
寒城欲晓闻吹笛，犹卧东轩月满床。  
  
卷536_58  【将赴京留赠僧院】许浑  
九衢尘土递追攀，马迹轩车日暮间。玄发尽惊为客换，  
白头曾见几人闲。空悲浮世云无定，多感流年水不还。  
谢却从前受恩地，归来依止叩禅关。  
  
卷536_59  【寄湘中友人】许浑  
莫恋醉乡迷酒杯，流年长怕老年催。西陵水阔鱼难到，  
南国路遥书未回。匹马计程愁日尽，一蝉何事引秋来。  
相如已定题桥志，江上无由梦钓台。  
  
卷536_60  【江上逢友人】许浑  
故国归人酒一杯，暂停兰棹共徘徊。村连三峡暮云起，  
潮送九江寒雨来。已作相如投赋计，还凭殷浩寄书回。  
到时若见东篱菊，为问经霜几度开。  
  
卷536_61  【金谷怀古】许浑  
凄凉遗迹洛川东，浮世荣枯万古同。桃李香销金谷在，  
绮罗魂断玉楼空。往年人事伤心外，今日风光属梦中。  
□□□□□□□，□□□□□□□。  
  
卷536_62  【经行庐山东林寺】许浑  
离魂断续楚江壖，叶坠初红十月天。紫陌事多难数悉，  
青山长在好闲眠。方趋上国期干禄，未得空堂学坐禅。  
他岁若教如范蠡，也应须入五湖烟。  
  
卷536_63  【途中逢故人，话西山读书早曾游览】许浑  
西岩曾到读书堂，穿竹行沙十里强。湖上梦馀波滟滟，  
岭头愁断路茫茫。经过事寄烟霞远，名利尘随日月长。  
莫道少年头不白，君看潘岳几茎霜。  
  
卷536_64  【将赴京题陵阳王氏水居】许浑  
帘卷平芜接远天，暂宽行役到尊前。是非境里有闲日，  
荣辱尘中无了年。山簇暮云千野雨，江分秋水九条烟。  
马蹄不道贪西去，争向一声高树蝉。  
  
卷536_65  【冬日五浪馆水亭怀别】许浑  
芦荻花多触处飞，独凭虚槛雨微微。寒林叶落鸟巢出，  
古渡浪高鱼艇稀。云抱四山终日在，草荒三径几时归。  
江城向暝东风急，一半乡愁闻捣衣。  
  
卷536_66  【送别】许浑  
溪边杨柳色参差，攀折年年赠别离。一片风帆望已极，  
三湘烟水返何时。多缘去棹将愁远，犹倚危楼欲下迟。  
莫殢酒杯闲过日，碧云深处是佳期。  
  
卷536_67  【寄远】许浑  
两叶愁眉愁不开，独含惆怅上层台。碧云空断雁行处，  
红叶已凋人未来。塞外音书无信息，道傍车马起尘埃。  
功名待寄凌烟阁，力尽辽城不肯回。  
  
卷536_68  【新柳】许浑  
无力摇风晓色新，细腰争妒看来频。绿阴未覆长堤水，  
金穗先迎上苑春。几处伤心怀远路，一枝和日送行尘。  
东□门外多离别，愁杀朝朝暮暮人。  
  
卷536_69  【旅怀作】许浑  
促促因吟昼短诗，朝惊秾色暮空枝。无情春色不长久，  
有限年光多盛衰。往事只应随梦里，劳生何处是闲时。  
眼前扰扰日一日，暗送白头人不知。  
  
卷536_70  【雁】许浑  
万里衔芦别故乡，云飞水宿向潇湘。数声孤枕堪垂泪，  
几处高楼欲断肠。度日翩翩斜避影，临风一一直成行。  
年年辛苦来衡岳，羽翼摧残陇塞霜。  
  
卷536_71  【出关】许浑  
朝缨初解佐江滨，麋鹿心知自有群。汉囿猎稀慵献赋，  
楚山耕早任移文。卧归渔浦月连海，行望凤城花隔云。  
关吏不须迎马笑，去时无意学终军。  
  
卷536_72  【寄房千里博士】许浑  
春风白马紫丝缰，正值蚕眠未采桑。五夜有心随暮雨，  
百年无节待秋霜。重寻绣带朱藤合，更认罗裙碧草长。  
为报西游减离恨，阮郎才去嫁刘郎。  

## 全唐诗(中)　卷五百三十七

卷537_1  【泛五云溪】许浑  
此溪何处路，遥问白髯翁。佛庙千岩里，人家一岛中。  
鱼倾荷叶露，蝉噪柳林风。急濑鸣车轴，微波漾钓筒。  
石苔萦棹绿，山果拂舟红。更就千村宿，溪桥与剡通。  
  
卷537_2  【寄郴州李相公】许浑  
高楼王与谢，逸韵比南金。不遇销忧日，埃尘谁复寻。  
旷怀澹得丧，失意纵登临。彩槛浮云迥，绮窗明月深。  
虬龙压沧海，鸳鸾思邓林。青云伤国器，白发轸乡心。  
功高恩自洽，道直谤徒侵。应笑灵均恨，江畔独行吟。  
  
卷537_3  【赠萧炼师】许浑  
曾试昭阳曲，瑶斋帝自临。红珠络绣帽，翠钿束罗襟。  
双阙胡尘起，千门宿露阴。出宫迷国步，回驾轸皇心。  
桂殿春空晚，椒房夜自深。急宣求故剑，冥契得遗簪。  
暗记神仙传，潜封女史箴。壶中知日永，掌上畏年侵。  
莫比班家扇，宁同卓氏琴。云车辞凤辇，羽帔别鸳衾。  
网断鱼游藻，笼开鹤戏林。洛烟浮碧汉，嵩月上丹岑。  
露草争三秀，风篁共八音。吹笙延鹤舞，敲磬引龙吟。  
旄节纤腰举，霞杯皓腕斟。还磨照宝镜，犹插辟寒金。  
东海人情变，南山圣寿沈。朱颜常似渥，绿发已如寻。  
养气齐生死，留形尽古今。更求应不见，鸡犬日駸駸。  
  
卷537_4  【冬日宣城开元寺赠元孚上人】许浑  
一钵事南宗，僧仪称病容。曹溪花里别，萧寺竹前逢。  
烛影深寒殿，经声彻曙钟。欲斋檐睡鸽，初定壁吟蛩。  
诗继休遗韵，书传永逸踪。艺多人誉洽，机绝道情浓。  
汲涧瓶沈藻，眠阶锡挂松。云鸣新放鹤，池卧旧降龙。  
露茗山厨焙，霜粳野碓舂。梵文明处译，禅衲暖时缝。  
层塔题应遍，飞轩步不慵。绣梁交薜荔，画井倒芙蓉。  
翠户垂旗网，朱窗列剑锋。寒风金磬远，晴雪玉楼重。  
妙理三乘达，清才万象供。山高横睥睨，滩浅聚艨艟。  
微雾苍平楚，残晖淡远峰。林疏霜摵摵，波静月溶溶。  
剑出因雷焕，琴全遇蔡邕。西方知有社，支许合相从。  
  
卷537_5  【维舟秦淮过温州李给事宅】许浑  
给事为郎日，青溪醉隐衔。冰池通极浦，雪径绕高岩。  
珠玉砂同弃，松筠草共芟。帝图忧一失，臣节耻三缄。  
代有王陵戆，时无靳尚谗。定应标直笔，宁为发空函。  
雾黑连云栈，风狂截海帆。石梯迎雨润，沙井带潮咸。  
蜡屐青筇杖，篮舆白罽衫。应劳北归梦，山路正巉巉。  
  
卷537_6  【登蒜山观发军】许浑  
羽檄征兵急，辕门选将雄。犬羊忧破竹，貔虎极飞蓬。  
定系猖狂虏，何烦矍铄翁。更探黄石略，重振黑山功。  
别马嘶营柳，惊乌散井桐。低星连宝剑，残月让雕弓。  
浪晓戈鋋里，山晴鼓角中。甲开鱼照水，旗飏虎拏风。  
去想金河远，行知玉塞空。汉庭应有问，师律在元戎。  
  
卷537_7  【送从兄别驾归蜀】许浑  
闻与湘南令，童年侍玉墀。家留秦塞曲，官谪瘴溪湄。  
道直奸臣屏，冤深圣主知。逝川东去疾，霈泽北来迟。  
青汉龙髯绝，苍岑马鬣移。风凄闻笛处，月惨罢琴时。  
客路黄公庙，乡关白帝祠。已称鹦鹉赋，宁诵鶺鴒诗。  
远道书难达，长亭酒莫持。当凭蜀江水，万里寄相思。  
  
卷537_8  【金陵阻风登延祚阁】许浑  
极目皆陈迹，披图问远公。戈鋋三国后，冠盖六朝中。  
葛蔓交残垒，芒花没后宫。水流箫鼓绝，山在绮罗空。  
极浦千艘聚，高台一径通。云移吴岫雨，潮转楚江风。  
登阁渐漂梗，停舟忆断蓬。归期与归路，杉桂海门东。  
  
卷537_9  【送林处士自闽中道越由霅抵两川】许浑  
书剑少青眼，烟波初白头。乡关背梨岭，客路转蘋洲。  
处困道难固，乘时恩易酬。镜中非访戴，剑外欲依刘。  
高枕海天暝，落帆江雨秋。鼍声应远鼓，蜃气学危楼。  
智士役千虑，达人经百忧。唯闻陶靖节，多在醉乡游。  
  
卷537_10  【宣城赠萧兵曹】许浑  
桂楫谪湘渚，三年波上春。舟寒剡溪雪，衣破洛城尘。  
客道耻摇尾，皇恩宽犯鳞。花时去国远，月夕上楼频。  
贪酒不辞病，佣书非为贫。行吟值渔父，坐隐对樵人。  
紫陌罢双辙，碧潭穷一纶。高歌更南去，烟水是通津。  
  
卷537_11  【秋夕宴李侍御宅】许浑  
公子徵词客，秋堂递玉杯。月高罗幕卷，风度锦屏开。  
凤管添簧品，鹍弦促柱哀。转喉云旋合，垂手露徐来。  
烛换三条烬，香销十炷灰。蛩声闻鼓歇，萤焰触帘回。  
广槛烟分柳，空庭露积苔。解酲须满酌，应为拨新醅。  
  
卷537_12  【晨自竹径至龙兴寺崇隐上人院】许浑  
佛寺通南径，僧堂倚北坡。藤阴迷晚竹，苔滑仰晴莎。  
病忆春前别，闲宜雨后过。石横闻水远，林缺见山多。  
欲结三天社，初降十地魔。毒龙来有窟，灵鹤去无窠。  
客路随萍梗，乡园失薜萝。禅心如可学，不藉鲁阳戈。  
  
卷537_13  【岁暮自广江至新兴往复中题峡山寺四首】许浑  
夜醉晨方醒，孤吟恐失群。海鰌潮上见，江鹄雾中闻。  
未腊梅先实，经冬草自薰。树随山崦合，泉到石棱分。  
虎迹空林雨，猿声绝岭云。萧萧异乡鬓，明日共丝棼。  
薄暮缘西峡，停桡一访僧。鹭巢横卧柳，猿饮倒垂藤。  
水曲岩千叠，云重树百层。山风寒殿磬，溪雨夜船灯。  
滩涨危槎没，泉冲怪石崩。中台一襟泪，岁杪别良朋。  
密树分苍壁，长溪抱碧岑。海风闻鹤远，潭日见鱼深。  
松盖环清韵，榕根架绿阴。洞丁多斫石，蛮女半淘金。  
南浦惊春至，西楼送月沉。江流不过岭，何处寄归心。  
月在行人起，千峰复万峰。海虚争翡翠，溪逻斗芙蓉。  
古木高生槲，阴池满种松。火探深洞燕，香送远潭龙。  
蓝坞寒先烧，禾堂晚并舂。更投何处宿，西峡隔云钟。  
  
卷537_14  【南海使院对菊怀丁卯别墅】许浑  
何处曾移菊，溪桥鹤岭东。篱疏还有艳，园小亦无丛。  
日晚秋烟里，星繁晓露中。影摇金涧水，香染玉潭风。  
罢酒惭陶令，题诗答谢公。朝来数花发，身在尉佗宫。  
  
卷537_15  【和李相国】许浑  
巨实珍吴果，驯雏重越禽。摘来渔浦上，携在兔园阴。  
霜合凝丹颊，风披敛素襟。刀分琼液散，笼簌雪华深。  
虎帐斋中设，龙楼洛下吟。含消兼受彩，应贵冢卿心。  
  
卷537_16  【陪少师李相国崔宾客宴居守狄仆射池亭】许浑  
池色似潇湘，仙舟正日长。燕飞惊蛱蝶，鱼跃动鸳鸯。  
云聚歌初转，风回舞欲翔。暖醅松叶嫩，寒粥杏花香。  
罗绮留春色，笙竽送晚光。何须明月夜，红烛在华堂。  
  
卷537_17  【和宾客相国咏雪】许浑  
近腊千岩白，迎春四气催。云阴连海起，风急度山来。  
尽日隋堤絮，经冬越岭梅。艳疑歌处散，轻似舞时回。  
道蕴诗传丽，相如赋骋才。霁添松筱媚，寒积蕙兰猜。  
暗涨宫池水，平封辇路埃。烛龙初照耀，巢鹤乍裴回。  
檐日琼先挂，墙风粉旋摧。五门环玉垒，双阙对瑶台。  
绮席陵寒坐，珠帘远曙开。灵芝霜下秀，仙桂月中栽。  
卷幌书千帙，援琴酒百杯。垂休编太史，呈瑞表中台。  
皓夜迷三径，浮光彻九垓。兹辰是丰岁，歌咏属良哉。  
  
卷537_18  【奉和卢大夫新立假山】许浑  
岩谷留心赏，为山极自然。孤峰空迸笋，攒萼旋开莲。  
黛色朱楼下，云形绣户前。砌尘凝积霭，檐溜挂飞泉。  
树暗壶中月，花香洞里天。何如谢康乐，海峤独题篇。  
  
卷537_19  【奉命和后池十韵】许浑  
叠石通溪水，量波失旧规。芳洲还屈曲，朱阁更逶迤。  
浴鸟翻荷叶，惊蝉出柳丝。翠烟秋桧耸，红露晓莲披。  
攀槛登楼近，停桡待客迟。野桥从浪没，轻舸信风移。  
竹韵迁棋局，松阴递酒卮。性闲鸥自识，心远鹤先知。  
应想秦人会，休怀越相祠。当期穆天子，箫鼓宴瑶池。  

## 全唐诗(中)　卷五百三十八

卷538_1  【雨后思湖上居（─作雨中忆湖山居）】许浑  
前山风雨凉，歇马坐垂杨。何处芙蓉落，南渠秋水香。  
  
卷538_2  【闻歌】许浑  
新秋弦管清，时转遏云声。曲尽不知处，月高风满城。  
  
卷538_3  【思天台】许浑  
赤城云雪深，山客负归心。昨夜西斋宿，月明琪树阴。  
  
卷538_4  【长安早春怀江南】许浑  
云月有归处，故山清洛南。如何一花发，春梦遍江潭。  
  
卷538_5  【塞下】许浑  
夜战桑干北，秦兵半不归。朝来有乡信，犹自寄征衣。  
  
卷538_6  【送客南归（一作寓居崇圣寺送客南浦）】许浑  
野寺薜萝晚，官渠杨柳春。归心已无限，更送洞庭人。  
  
卷538_7  【寄桐江隐者】许浑  
潮去潮来洲渚春，山花如绣草如茵。  
严陵台下桐江水，解钓鲈鱼能几人。  
  
卷538_8  【送曾主簿归楚州省觐，予亦明日归姑孰】许浑  
帆转清淮极鸟飞，落帆应换老莱衣。  
河亭未醉先惆怅，明日还从此路归。  
  
卷538_9  【重别（时诸妓同饯，一作重别曾主簿）】许浑  
泪沿红粉湿罗巾，重系兰舟劝酒频。  
留却一枝河畔柳，明朝犹有远行人。  
  
卷538_10  【湖上】许浑  
仿佛欲当三五夕，万蝉清杂乱泉纹。  
钓鱼船上一尊酒，月出渡头零落云。  
  
卷538_11  【夜泊永乐有怀】许浑  
莲渚愁红荡碧波，吴娃齐唱采莲歌。  
横塘一别已千里，芦苇萧萧风雨多。  
  
卷538_12  【宿水阁】许浑  
野客从来不解愁，等闲乘月海西头。  
未知南陌谁家子，夜半吹笙入水楼。  
  
卷538_13  【谢亭送别】许浑  
劳歌一曲解行舟，红叶青山水急流。  
日暮酒醒人已远，满天风雨下西楼。  
  
卷538_14  【酬李当】许浑  
知有瑶华手自开，巴人虚唱懒封回。  
山阴一夜满溪雪，借问扁舟来不来。  
  
卷538_15  【蝉】许浑  
噪柳鸣槐晚未休，不知何事爱悲秋。  
朱门大有长吟处，刚傍愁人又送愁。  
  
卷538_16  【夜过松江渡寄友人】许浑  
清露白云明月天，与君齐棹木兰船。  
南湖风雨一相失，夜泊横塘心渺然。  
  
卷538_17  【守风淮阴】许浑  
遥见江阴夜渔客，因思京口钓鱼时。  
一潭明月万株柳，自去自来人不知。  
  
卷538_18  【亡题】许浑  
商岭采芝寻四老，紫阳收朮访三茅。  
欲求不死长生诀，骨里无仙不肯教。  
  
卷538_19  【送杨发东归】许浑  
红花半落燕于飞，同客长安今独归。  
一纸乡书报兄弟，还家羞著别时衣。  
  
卷538_20  【寄宋邧（一作寄宋次都，一作寄友人）】许浑  
朱槛烟霜夜坐劳，美人南国旧同袍。  
山长水远无消息，瑶瑟一弹秋月高。  
  
卷538_21  【题四老庙二首（一作重经四皓庙）】许浑  
峨峨商岭采芝人，雪顶霜髯虎豹茵。  
山酒一卮歌一曲，汉家天子忌功臣。  
避秦安汉出蓝关，松桂花阴满旧山。  
自是无人有归意，白云常在水潺潺。  
  
卷538_22  【夏日寄江上亲友】许浑  
雨过前山日未斜，清蝉嘒嘒落槐花。  
车轮南北已无限，江上故人才到家。  
  
卷538_23  【下第怀友人】许浑  
独掩衡门花盛时，一封书信缓归期。  
南宗更有潇湘客，夜夜月明闻竹枝。  
  
卷538_24  【客有卜居不遂薄游汧陇因题】许浑  
海燕西飞白日斜，天门遥望五侯家。  
楼台深锁无人到，落尽春风第一花。  
  
卷538_25  【陈宫怨二首】许浑  
风暖江城白日迟，昔人遗事后人悲。  
草生宫阙国无主，玉树后庭花为谁。  
地雄山险水悠悠，不信隋兵到石头。  
玉树后庭花一曲，与君同上景阳楼。  
  
卷538_26  【经故太尉段公庙】许浑  
静想追兵缓翠华，古碑荒庙闭松花。  
纪生不向荥阳死，争有山河属汉家。  
  
卷538_27  【途经秦始皇墓】许浑  
龙盘虎踞树层层，势入浮云亦是崩。  
一种青山秋草里，路人唯拜汉文陵。  
  
卷538_28  【游楞伽寺】许浑  
碧烟秋寺泛潮来，水浸城根古堞摧。  
尽日伤心人不见，石榴花满旧琴台。  
  
卷538_29  【缑山庙】许浑  
王子吹箫月满台，玉箫清转鹤裴回。  
曲终飞去不知处，山下碧桃春自开。  
  
卷538_30  【送薛先辈入关】许浑  
一卮春酒送离歌，花落敬亭芳草多。  
欲问归期已深醉，只应孤梦绕关河。  
  
卷538_31  【鸿沟】许浑  
相持未定各为君，秦政山河此地分。  
力尽乌江千载后，古沟芳草起寒云。  
  
卷538_32  【韩信庙】许浑  
朝言云梦暮南巡，已为功名少退身。  
尽握兵权犹不得，更将心计托何人。  
  
卷538_33  【过湘妃庙】许浑  
古木苍山掩翠娥，月明南浦起微波。  
九疑望断几千载，斑竹泪痕今更多。  
  
卷538_34  【寄云际寺敬上人】许浑  
万山秋雨水萦回，红叶多从紫阁来。  
云冷竹斋禅衲薄，已应飞锡过天台。  
  
卷538_35  【秋思】许浑  
琪树西风枕簟秋，楚云湘水忆同游。  
高歌一曲掩明镜，昨日少年今白头。  
  
卷538_36  【送宋处士归山】许浑  
卖药修琴归去迟，山风吹尽桂花枝。  
世间甲子须臾事，逢著仙人莫看棋。  
  
卷538_37  【听琵琶】许浑  
欲写明妃万里情，紫槽红拨夜丁丁。  
胡沙望尽汉宫远，月落天山闻一声。  
  
卷538_38  【秦楼曲】许浑  
秦女梦馀仙路遥，月窗风簟夜迢迢。  
潘郎翠凤双飞去，三十六宫闻玉箫。  
  
卷538_39  【旌儒庙】许浑  
寒陌阴风万古悲，儒冠相枕死秦时。  
庙前亦有商山路，不学老翁歌紫芝。  
  
卷538_40  【览故人题僧院诗】许浑  
高阁清吟寄远公，四时云月一篇中。  
今来借问独何处，日暮槿花零落风。  
  
卷538_41  【楚宫怨二首】许浑  
十二山晴花尽开，楚宫双阙对阳台。  
细腰争舞君沉醉，白日秦兵天上来。  
猎骑秋来在内稀，渚宫云雨湿龙衣。  
腾腾战鼓动城阙，江畔射麋殊未归。  
  
卷538_42  【听唱山鹧鸪（一作听吹鹧鸪）】许浑  
金谷歌传第一流，鹧鸪清怨碧烟愁。  
夜来省得曾闻处，万里月明湘水秋。  
  
卷538_43  【晨起西楼】许浑  
留情深处驻横波，敛翠凝红一曲歌。  
明月下楼人未散，共愁三径是天河。  
  
卷538_44  【酬江西卢端公蓝口阻风见寄之什】许浑  
又携刀笔泛膺舟，蓝口风高桂楫留。  
还似郢中歌一曲，夜来春雪照西楼。  
  
卷538_45  【赠何处士】许浑  
东别茅峰北去秦，梅仙书里说真人。  
白头主印青山下，虽遇唐生不敢亲。  
  
卷538_46  【鹭鸶】许浑  
西风澹澹水悠悠，雪点丝飘带雨愁。  
何限归心倚前閤，绿蒲红蓼练塘秋。  
  
卷538_47  【学仙二首】许浑  
汉武迎仙紫禁秋，玉笙瑶瑟祀昆丘。  
年年望断无消息，空闭重城十二楼。  
心期仙诀意无穷，采画云车起寿宫。  
闻有三山未知处，茂陵松柏满西风。  
  
卷538_48  【酬康州韦侍御同年】许浑  
桂楫美人歌木兰，西风袅袅露漙漙。  
夜长曲尽意不尽，月在清湘洲渚寒。  
  
卷538_49  【紫藤】许浑  
绿蔓秾阴紫袖低，客来留坐小堂西。  
醉中掩瑟无人会，家近江南罨画溪。  
  
卷538_50  【宿咸宜观】许浑  
羽袖飘飘杳夜风，翠幢归殿玉坛空。  
步虚声尽天未晓，露压桃花月满宫。  
  
卷538_51  【金谷园】许浑  
三惑沉身是此园，古藤荒草野禽喧。  
二十四友一朝尽，爱妾坠楼何足言。  
  
卷538_52  【送崔珦入朝】许浑  
书剑功迟白发新，强登萧寺送归秦。  
月斜松桂倚高阁，明夜江南江北人。  
  
卷538_53  【病中和大夫玩江月】许浑  
江上悬光海上生，仙舟迢递绕军营。  
高歌一曲同筵醉，却是刘桢坐到明。  
  
卷538_54  【读戾太子传】许浑  
佞臣巫蛊已相疑，身没湖边筑望思。  
今日更归何处是，年年芳草上台基。  
  
卷538_55  【酬对雪见寄】许浑  
飞度龙山下远空，拂檐萦竹昼濛濛。  
知君吟罢意无限，曾听玉堂歌北风。  
  
卷538_56  【王可封临终】许浑  
十世为儒少子孙，一生长负信陵恩。  
今朝埋骨寒山下，为报慈亲休倚门。  
  
卷538_57  【僧院影堂】许浑  
香销云凝旧僧家，僧刹残灯壁半斜。  
日暮松烟空漠漠，秋风吹破妙莲华。  
  
卷538_58  【记梦】许浑  
晓入瑶台露气清，座中唯有许飞琼。  
尘心未尽俗缘在，十里下山空月明。  
  
卷538_59  【三十六湾】许浑  
缥缈临风思美人，荻花枫叶带离声。  
夜深吹笛移船去，三十六湾秋月明。  
  
卷538_60  【越中】许浑  
石城花暖鹧鸪飞，征客春帆秋不归。  
犹自保郎心似石，绫梭夜夜织寒衣。  

## 全唐诗(中)　卷五百三十九

卷539_1  【锦瑟】李商隐  
锦瑟无端五十弦，一弦一柱思华年。庄生晓梦迷蝴蝶，  
望帝春心托杜鹃。沧海月明珠有泪，蓝田日暖玉生烟。  
此情可待成追忆，只是当时已惘然。  
  
卷539_2  【重过圣女祠】李商隐  
白石岩扉碧藓滋，上清沦谪得归迟。一春梦雨常飘瓦，  
尽日灵风不满旗。萼绿华来无定所，杜兰香去未移时。  
玉郎会此通仙籍，忆向天阶问紫芝。  
  
卷539_3  【寄罗劭兴】李商隐  
棠棣黄花发，忘忧碧叶齐。闲微病酒，燕重远兼泥。  
混沌何由凿，青冥未有梯。高阳旧徒侣，时复一相携。  
  
卷539_4  【令狐舍人说昨夜西掖玩月因戏赠】李商隐  
昨夜玉轮明，传闻近太清。凉波冲碧瓦，晓晕落金茎。  
露索秦宫井，风弦汉殿筝。几时绵竹颂，拟荐子虚名。  
  
卷539_5  【崔处士】李商隐  
真人塞其内，夫子入于机。未肯投竿起，惟欢负米归。  
雪中东郭履，堂上老莱衣。读遍先贤传，如君事者稀。  
  
卷539_6  【自喜】李商隐  
自喜蜗牛舍，兼容燕子巢。绿筠遗粉箨，红药绽香苞。  
虎过遥知阱，鱼来且佐庖。慢行成酩酊，邻壁有松醪。  
  
卷539_7  【题僧壁】李商隐  
舍生求道有前踪，乞脑剜身结愿重。大去便应欺粟颗，  
小来兼可隐针锋。蚌胎未满思新桂，琥珀初成忆旧松。  
若信贝多真实语，三生同听一楼钟。  
  
卷539_8  【霜月】李商隐  
初闻征雁已无蝉，百尺楼高水接天。  
青女素娥俱耐冷，月中霜里斗婵娟。  
  
卷539_9  【异俗二首（时从事岭南）】李商隐  
鬼疟朝朝避，春寒夜夜添。未惊雷破柱，不报水齐檐。  
虎箭侵肤毒，鱼钩刺骨铦。鸟言成谍诉，多是恨彤幨。  
户尽悬秦网，家多事越巫。未曾容獭祭，只是纵猪都。  
点对连鳌饵，搜求缚虎符。贾生兼事鬼，不信有洪炉。  
  
卷539_10  【归墅】李商隐  
行李逾南极，旬时到旧乡。楚芝应遍紫，邓橘未全黄。  
渠浊村舂急，旗高社酒香。故山归梦喜，先入读书堂。  
  
卷539_11  【商於】李商隐  
商於朝雨霁，归路有秋光。背坞猿收果，投岩麝退香。  
建瓴真得势，横戟岂能当。割地张仪诈，谋身绮季长。  
清渠州外月，黄叶庙前霜。今日看云意，依依入帝乡。  
  
卷539_12  【和孙朴韦蟾孔雀咏】李商隐  
此去三梁远，今来万里携。西施因网得，秦客被花迷。  
可在青鹦鹉，非关碧野鸡。约眉怜翠羽，刮目想金篦。  
瘴气笼飞远，蛮花向坐低。轻于赵皇后，贵极楚悬黎。  
都护矜罗幕，佳人炫绣袿。屏风临烛釦，捍拨倚香脐。  
旧思牵云叶，新愁待雪泥。爱堪通梦寐，画得不端倪。  
地锦排苍雁，帘钉镂白犀。曙霞星斗外，凉月露盘西。  
妒好休夸舞，经寒且少啼。红楼三十级，稳稳上丹梯。  
  
卷539_13  【人欲】李商隐  
人欲天从竟不疑，莫言圆盖便无私。  
秦中已久乌头白，却是君王未备知。  
  
卷539_14  【华山题王母祠】李商隐  
莲华峰下锁雕梁，此去瑶池地共长。  
好为麻姑到东海，劝栽黄竹莫栽桑。  
  
卷539_15  【华清宫（天宝六载，改骊山温泉宫曰华清宫）】李商隐  
华清恩幸古无伦，犹恐蛾眉不胜人。  
未免被他褒女笑，只教天子暂蒙尘。  
  
卷539_16  【楚泽】李商隐  
夕阳归路后，霜野物声干。集鸟翻渔艇，残虹拂马鞍。  
刘桢元抱病，虞寄数辞官。白袷经年卷，西来及早寒。  
  
卷539_17  【蝉】李商隐  
本以高难饱，徒劳恨费声。五更疏欲断，一树碧无情。  
薄宦梗犹泛，故园芜已平。烦君最相警，我亦举家清。  
  
卷539_18  【江亭散席循柳路吟（归官舍）】李商隐  
春咏敢轻裁，衔辞入半杯。已遭江映柳，更被雪藏梅。  
寡和真徒尔，殷忧动即来。从诗得何报，惟感二毛催。  
  
卷539_19  【潭州】李商隐  
潭州官舍暮楼空，今古无端入望中。湘泪浅深滋竹色，  
楚歌重叠怨兰丛。陶公战舰空滩雨，贾傅承尘破庙风。  
目断故园人不至，松醪一醉与谁同。  
  
卷539_20  【赠刘司户（蕡）】李商隐  
江风吹浪动云根，重碇危樯白日昏。已断燕鸿初起势，  
更惊骚客后归魂。汉廷急诏谁先入，楚路高歌自欲翻。  
万里相逢欢复泣，凤巢西隔九重门。  
  
卷539_21  【哭刘司户二首】李商隐  
离居星岁易，失望死生分。酒瓮凝馀桂，书签冷旧芸。  
江风吹雁急，山木带蝉曛。一叫千回首，天高不为闻。  
有美扶皇运，无谁荐直言。已为秦逐客，复作楚冤魂。  
湓浦应分派，荆江有会源。并将添恨泪，一洒问乾坤。  
  
卷539_22  【悼伤后赴东蜀辟至散关遇雪】李商隐  
剑外从军远，无家与寄衣。散关三尺雪，回梦旧鸳机。  
  
卷539_23  【乐游原】李商隐  
向晚意不适，驱车登古原。夕阳无限好，只是近黄昏。  
  
卷539_24  【北齐二首】李商隐  
一笑相倾国便亡，何劳荆棘始堪伤。  
小怜玉体横陈夜，已报周师入晋阳。  
巧笑知堪敌万几，倾城最在著戎衣。  
晋阳已陷休回顾，更请君王猎一围。  
  
卷539_25  【街西池馆】李商隐  
白阁他年别，朱门此夜过。疏帘留月魄，珍簟接烟波。  
太守三刀梦，将军一箭歌。国租容客旅，香熟玉山禾。  
  
卷539_26  【南朝】李商隐  
玄武湖中玉漏催，鸡鸣埭口绣襦回。谁言琼树朝朝见，  
不及金莲步步来。敌国军营漂木柹，前朝神庙锁烟煤。  
满宫学士皆颜色，江令当年只费才。  
  
卷539_27  【复京】李商隐  
虏骑胡兵一战摧，万灵回首贺轩台。  
天教李令心如日，可要昭陵石马来。  
  
卷539_28  【浑河中】李商隐  
九庙无尘八马回，奉天城垒长春苔。  
咸阳原上英雄骨，半向君家养马来。  
  
卷539_29  【鄠杜马上念汉书（一云五陵怀古）】李商隐  
世上苍龙种，人间武帝孙。小来惟射猎，兴罢得乾坤。  
渭水天开苑，咸阳地献原。英灵殊未已，丁傅渐华轩。  
  
卷539_30  【柳】李商隐  
动春何限叶，撼晓几多枝。解有相思否，应无不舞时。  
絮飞藏皓蝶，带弱露黄鹂。倾国宜通体，谁来独赏眉。  
  
卷539_31  【巴江柳】李商隐  
巴江可惜柳，柳色绿侵江。好向金銮殿，移阴入绮窗。  
  
卷539_32  【咸阳】李商隐  
咸阳宫阙郁嵯峨，六国楼台艳绮罗。  
自是当时天帝醉，不关秦地有山河。  
  
卷539_33  【同崔八诣药山访融禅师】李商隐  
共受征南不次恩，报恩惟是有忘言。  
岩花涧草西林路，未见高僧只见猿。  
  
卷539_34  【闻著明凶问哭寄飞卿】李商隐  
昔叹谗销骨，今伤泪满膺。空馀双玉剑，无复一壶冰。  
江势翻银砾，天文露玉绳。何因携庾信，同去哭徐陵。  
  
卷539_35  【听鼓】李商隐  
城头叠鼓声，城下暮江清。欲问渔阳掺，时无祢正平。  
  
卷539_36  【送崔珏往西川】李商隐  
年少因何有旅愁，欲为东下更西游。一条雪浪吼巫峡，  
千里火云烧益州。卜肆至今多寂寞，酒垆从古擅风流。  
浣花笺纸桃花色，好好题诗咏玉钩。  
  
卷539_37  【代赠】李商隐  
杨柳路尽处，芙蓉湖上头。虽同锦步障，独映钿箜篌。  
鸳鸯可羡头俱白，飞去飞来烟雨秋。  
  
卷539_38  【桂林】李商隐  
城窄山将压，江宽地共浮。东南通绝域，西北有高楼。  
神护青枫岸，龙移白石湫。殊乡竟何祷，箫鼓不曾休。  
  
卷539_39  【夜雨寄北】李商隐  
君问归期未有期，巴山夜雨涨秋池。  
何当共剪西窗烛，却话巴山夜雨时。  
  
卷539_40  【陈后宫】李商隐  
茂苑城如画，阊门瓦欲流。还依水光殿，更起月华楼。  
侵夜鸾开镜，迎冬雉献裘。从臣皆半醉，天子正无愁。  
  
卷539_41  【属疾】李商隐  
许靖犹羁宦，安仁复悼亡。兹辰聊属疾，何日免殊方。  
秋蝶无端丽，寒花只暂香。多情真命薄，容易即回肠。  
  
卷539_42  【石榴】李商隐  
榴枝婀娜榴实繁，榴膜轻明榴子鲜。  
可羡瑶池碧桃树，碧桃红颊一千年。  
  
卷539_43  【明日】李商隐  
天上参旗过，人间烛焰销。谁言整双履，便是隔三桥。  
知处黄金锁，曾来碧绮寮。凭栏明日意，池阔雨萧萧。  
  
卷539_44  【饮席戏赠同舍】李商隐  
洞中屐响省分携，不是花迷客自迷。珠树重行怜翡翠，  
玉楼双舞羡鹍鸡。兰回旧蕊缘屏绿，椒缀新香和壁泥。  
唱尽阳关无限叠，半杯松叶冻颇黎。  
  
卷539_45  【西溪】李商隐  
近郭西溪好，谁堪共酒壶。苦吟防柳恽，多泪怯杨朱。  
野鹤随君子，寒松揖大夫。天涯常病意，岑寂胜欢娱。  
  
卷539_46  【忆梅】李商隐  
定定住天涯，依依向物华。寒梅最堪恨，常作去年花。  
  
卷539_47  【赠柳】李商隐  
章台从掩映，郢路更参差。见说风流极，来当婀娜时。  
桥回行欲断，堤远意相随。忍放花如雪，青楼扑酒旗。  
  
卷539_48  【谑柳】李商隐  
已带黄金缕，仍飞白玉花。长时须拂马，密处少藏鸦。  
眉细从他敛，腰轻莫自斜。玳梁谁道好，偏拟映卢家。  
  
卷539_49  【北禽】李商隐  
为恋巴江好，无辞瘴雾蒸。纵能朝杜宇，可得值苍鹰。  
石小虚填海，芦铦未破矰。来有乾鹊，何不向雕陵。  
  
卷539_50  【初起】李商隐  
想像咸池日欲光，五更钟后更回肠。  
三年苦雾巴江水，不为离人照屋梁。  
  
卷539_51  【楚宫】李商隐  
复壁交青琐，重帘挂紫绳。如何一柱观，不碍九枝灯。  
扇薄常规月，钗斜只镂冰。歌成犹未唱，秦火入夷陵。  
  
卷539_52  【柳】李商隐  
柳映江潭底有情，望中频遣客心惊。  
巴雷隐隐千山外，更作章台走马声。  
  
卷539_53  【石城】李商隐  
石城夸窈窕，花县更风流。簟冰将飘枕，帘烘不隐钩。  
玉童收夜钥，金狄守更筹。共笑鸳鸯绮，鸳鸯两白头。  
  
卷539_54  【韩碑】李商隐  
元和天子神武姿，彼何人哉轩与羲。誓将上雪列圣耻，  
坐法宫中朝四夷。淮西有贼五十载，封狼生貙貙生罴。  
不据山河据平地，长戈利矛日可麾。帝得圣相相曰度，  
贼斫不死神扶持。腰悬相印作都统，阴风惨淡天王旗。  
愬武古通作牙爪，仪曹外郎载笔随。行军司马智且勇，  
十四万众犹虎貔。入蔡缚贼献太庙，功无与让恩不訾。  
帝曰汝度功第一，汝从事愈宜为辞。愈拜稽首蹈且舞，  
金石刻画臣能为。者世称大手笔，此事不系于职司。  
当仁自古有不让，言讫屡颔天子颐。公退斋戒坐小阁，  
濡染大笔何淋漓。点窜尧典舜典字，涂改清庙生民诗。  
文成破体书在纸，清晨再拜铺丹墀。表曰臣愈昧死上，  
咏神圣功书之碑。碑高三丈字如斗，负以灵鳌蟠以螭。  
句奇语重喻者少，谗之天子言其私。长绳百尺拽碑倒，  
粗砂大石相磨治。公之斯文若元气，先时已入人肝脾。  
汤盘孔鼎有述作，今无其器存其辞。呜呼圣皇及圣相，  
相与烜赫流淳熙。公之斯文不示后，曷与三五相攀追。  
愿书万本诵万过，口角流沫右手胝。传之七十有二代，  
以为封禅玉检明堂基。  
  
卷539_55  【令狐八拾遗见招送裴十四归华州】李商隐  
二十中郎未足希，骊驹先自有光辉。兰亭宴罢方回去，  
雪夜诗成道韫归。汉苑风烟吹客梦，云台洞穴接郊扉。  
嗟予久抱临邛渴，便欲因君问钓矶。  
  
卷539_56  【离思】李商隐  
气尽前溪舞，心酸子夜歌。峡云寻不得，沟水欲如何。  
朔雁传书绝，湘篁染泪多。无由见颜色，还自托微波。  
  
卷539_57  【宿骆氏亭寄怀崔雍崔衮】李商隐  
竹坞无尘水槛清，相思迢递隔重城。  
秋阴不散霜飞晚，留得枯荷听雨声。  
  
卷539_58  【风雨】李商隐  
凄凉宝剑篇，羁泊欲穷年。黄叶仍风雨，青楼自管弦。  
新知遭薄俗，旧好隔良缘。心断新丰酒，销愁斗几千。  
  
卷539_59  【梦泽】李商隐  
梦泽悲风动白茅，楚王葬尽满城娇。  
未知歌舞能多少，虚减宫厨为细腰。  
  
卷539_60  【赠歌妓二首】李商隐  
水精如意玉连环，下蔡城危莫破颜。  
红绽樱桃含白雪，断肠声里唱阳关。  
白日相思可奈何，严城清夜断经过。  
只知解道春来瘦，不道春来独自多。  
  
卷539_61  【谢书】李商隐  
微意何曾有一毫，空携笔砚奉龙韬。  
自蒙半夜传衣后，不羡王祥得佩刀。  
  
卷539_62  【寄令狐学士】李商隐  
秘殿崔嵬拂彩霓，曹司今在殿东西。赓歌太液翻黄鹄，  
从猎陈仓获碧鸡。晓饮岂知金掌迥，夜吟应讶玉绳低。  
钧天虽许人间听，阊阖门多梦自迷。  
  
卷539_63  【酬令狐郎中见寄】李商隐  
望郎临古郡，佳句洒丹青。应自丘迟宅，仍过柳恽汀。  
封来江渺渺，信去雨冥冥。句曲闻仙诀，临川得佛经。  
朝吟支客枕，夜读漱僧瓶。不见衔芦雁，空流腐草萤。  
土宜悲坎井，天怒识雷霆。象卉分疆近，蛟涎浸岸腥。  
补羸贪紫桂，负气托青萍。万里悬离抱，危于讼閤铃。  
  
卷539_64  【七月二十八日夜与王郑二秀才听雨后梦作】李商隐  
初梦龙宫宝焰然，瑞霞明丽满晴天。旋成醉倚蓬莱树，  
有个仙人拍我肩。少顷远闻吹细管，闻声不见隔飞烟。  
逡巡又过潇湘雨，雨打湘灵五十弦。瞥见冯夷殊怅望，  
鲛绡休卖海为田。亦逢毛女无憀极，龙伯擎将华岳莲。  
恍惚无倪明又暗，低迷不已断还连。觉来正是平阶雨，  
独背寒灯枕手眠。  
  
卷539_65  【寄令狐郎中】李商隐  
嵩云秦树久离居，双鲤迢迢一纸书。  
休问梁园旧宾客，茂陵秋雨病相如。  
  
卷539_66  【漫成三首】李商隐  
不妨何范尽诗家，未解当年重物华。  
远把龙山千里雪，将来拟并洛阳花。  
沈约怜何逊，延年毁谢庄。清新俱有得，名誉底相伤。  
雾夕咏芙蕖，何郎得意初。此时谁最赏，沈范两尚书。  
  
卷539_67  【无题（一云阳城）】李商隐  
白道萦回入暮霞，斑骓嘶断七香车。  
春风自共何人笑，枉破阳城十万家。  
  
卷539_68  【槿花二首】李商隐  
燕体伤风力，鸡香积露文。殷鲜一相杂，啼笑两难分。  
月里宁无姊，云中亦有君。三清与仙岛，何事亦离群。  
珠馆薰燃久，玉房梳扫馀。烧兰才作烛，襞锦不成书。  
本以亭亭远，翻嫌眽眽疏。回头问残照，残照更空虚。  
  
卷539_69  【哭刘蕡】李商隐  
上帝深宫闭九阍，巫咸不下问衔冤。广陵别后春涛隔，  
湓浦书来秋雨翻。只有安仁能作诔，何曾宋玉解招魂。  
平生风义兼师友，不敢同君哭寝门。  
  
卷539_70  【杜司勋（牧）】李商隐  
高楼风雨感斯文，短翼差池不及群。  
刻意伤春复伤别，人间惟有杜司勋。  
  
卷539_71  【荆门西下】李商隐  
一夕南风一叶危，荆云回望夏云时。生岂得轻离别，  
天意何曾忌嶮巇。骨肉书题安绝徼，蕙兰蹊径失佳期。  
洞庭湖阔蛟龙恶，却羡杨朱泣路岐。  
  
卷539_72  【碧瓦】李商隐  
碧瓦衔珠树，红轮结绮寮。无双汉殿鬓，第一楚宫腰。  
雾唾香难尽，珠啼冷易销。歌从雍门学，酒是蜀城烧。  
柳暗将翻巷，荷欹正抱桥。钿辕开道入，金管隔邻调。  
梦到飞魂急，书成即席遥。河流冲柱转，海沫近槎飘。  
吴市蠀蛦甲，巴賨翡翠翘。他时未知意，重叠赠娇饶。  
  
卷539_73  【蝶】李商隐  
叶叶复翻翻，斜桥对侧门。芦花惟有白，柳絮可能温。  
西子寻遗殿，昭君觅故村。年年芳物尽，来别败兰荪。  
  
卷539_74  【蝇蝶鸡麝鸾凤等成篇】李商隐  
韩蝶翻罗幕，曹蝇拂绮窗。斗鸡回玉勒，融麝暖金釭。  
玳瑁明书阁，琉璃冰酒缸。画楼多有主，鸾凤各双双。  
  
卷539_75  【韩翃舍人即事】李商隐  
萱草含丹粉，荷花抱绿房。鸟应悲蜀帝，蝉是怨齐王。  
通内藏珠府，应官解玉坊。桥南荀令过，十里送衣香。  
  
卷539_76  【公子】李商隐  
一盏新罗酒，凌晨恐易消。归应冲鼓半，去不待笙调。  
歌好惟愁和，香浓岂惜飘。春场铺艾帐，下马雉媒娇。  
  
卷539_77  【子初全溪作】李商隐  
全溪不可到，况复尽馀醅。汉苑生春水，昆池换劫灰。  
战蒲知雁唼，皱月觉鱼来。清兴恭闻命，言诗未敢回。  
  
卷539_78  【杨本胜说于长安见小男阿衮】李商隐  
闻君来日下，见我最娇儿。渐大啼应数，长贫学恐迟。  
寄人龙种瘦，失母凤雏痴。语罢休边角，青灯两鬓丝。  
  
卷539_79  【西溪】李商隐  
怅望西溪水，潺湲奈尔何。不惊春物少，只觉夕阳多。  
色染妖韶柳，光含窈窕萝。间从到海，天上莫为河。  
凤女弹瑶瑟，龙孙撼玉珂。京华他夜梦，好好寄云波。  
  
卷539_80  【柳下暗记】李商隐  
无奈巴南柳，千条傍吹台。更将黄映白，拟作杏花媒。  
  
卷539_81  【妓席】李商隐  
乐府闻桃叶，人前道得无。劝君书小字，慎莫唤官奴。  
  
卷539_82  【少年】李商隐  
外戚平羌第一功，生年二十有重封。直登宣室螭头上，  
横过甘泉豹尾中。别馆觉来云雨梦，后门归去蕙兰丛。  
灞陵夜猎随田窦，不识寒郊自转蓬。  
  
卷539_83  【无题】李商隐  
近知名阿侯，住处小江流。腰细不胜舞，眉长惟是愁。  
黄金堪作屋，何不作重楼。  
  
卷539_84  【玄微先生】李商隐  
仙翁无定数，时入一壶藏。夜夜桂露湿，村村桃水香。  
醉中抛浩劫，宿处起神光。药裹丹山凤，棋函白石郎。  
弄河移砥柱，吞日倚扶桑。龙竹裁轻策，鲛绡熨下裳。  
树栽嗤汉帝，桥板笑秦王。径欲随关令，龙沙万里强。  
  
卷539_85  【药转】李商隐  
郁金堂北画楼东，换骨神方上药通。露气暗连青桂苑，  
风声偏猎紫兰丛。长筹未必输孙皓，香枣何劳问石崇。  
忆事怀人兼得句，翠衾归卧绣帘中。  
  
卷539_86  【岳阳楼】李商隐  
欲为平生一散愁，洞庭湖上岳阳楼。  
可怜万里堪乘兴，枉是蛟龙解覆舟。  
  
卷539_87  【寄成都高苗二从事】李商隐  
家近红蕖曲水滨，全家罗袜起秋尘。  
莫将越客千丝网，网得西施别赠人。  
  
卷539_88  【岳阳楼】李商隐  
汉水方城带百蛮，四邻谁道乱周班。  
如何一梦高唐雨，自此无心入武关。  
  
卷539_89  【越燕二首】李商隐  
上国社方见，此乡秋不归。为矜皇后舞，犹著羽人衣。  
拂水斜纹乱，衔花片影微。卢家文杏好，试近莫愁飞。  
将泥红蓼岸，得草绿杨村。命侣添新意，安巢复旧痕。  
去应逢阿母，来莫害王孙。记取丹山凤，今为百鸟尊。  
  
卷539_90  【杜工部蜀中离席】李商隐  
人生何处不离群，世路干戈惜暂分。雪岭未归天外使，  
松州犹驻殿前军。座中醉客延醒客，江上晴云杂雨云。  
美酒成都堪送老，当垆仍是卓文君。  
  
卷539_91  【隋宫】李商隐  
紫泉宫殿锁烟霞，欲取芜城作帝家。玉玺不缘归日角，  
锦帆应是到天涯。于今腐草无萤火，终古垂杨有暮鸦。  
地下若逢陈后主，岂宜重问后庭花。  
  
卷539_92  【二月二日】李商隐  
二月二日江上行，东风日暖闻吹笙。花须柳眼各无赖，  
紫蝶黄蜂俱有情。万里忆归元亮井，三年从事亚夫营。  
新滩莫悟游人意，更作风檐夜雨声。  
  
卷539_93  【筹笔驿】李商隐  
猿鸟犹疑畏简书，风云常为护储胥。徒令上将挥神笔，  
终见降王走传车。管乐有才终不忝，关张无命欲何如。  
他年锦里经祠庙，梁父吟成恨有馀。  
  
卷539_94  【屏风】李商隐  
六曲连环接翠帷，高楼半夜酒醒时。  
掩灯遮雾密如此，雨落月明俱不知。  
  
卷539_95  【春日】李商隐  
欲入卢家白玉堂，新春催破舞衣裳。  
蝶衔红蕊蜂衔粉，共助青楼一日忙。  
  
卷539_96  【武侯庙古柏】李商隐  
蜀相阶前柏，龙蛇捧閟宫。阴成外江畔，老向惠陵东。  
大树思冯异，甘棠忆召公。叶凋湘燕雨，枝拆海鹏风。  
玉垒经纶远，金刀历数终。谁将出师表，一为问昭融。  
  
卷539_97  【风】李商隐  
撩钗盘孔雀，恼带拂鸳鸯。罗荐谁教近，斋时锁洞房。  
  
卷539_98  【即日】李商隐  
一岁林花即日休，江间亭下怅淹留。重吟细把真无奈，  
已落犹开未放愁。山色正来衔小苑，春阴只欲傍高楼。  
金鞍忽散银壶漏，更醉谁家白玉钩。  
  
卷539_99  【九成宫（九成宫本隋仁寿宫贞观间修之以避暑因更名）】李商隐  
十二层城阆苑西，平时避暑拂虹霓。云随夏后双龙尾，  
风逐周王八骏蹄。吴岳晓光连翠巘，甘泉晚景上丹梯。  
荔枝卢橘沾恩幸，鸾鹊天书湿紫泥。  
  
卷539_100  【少将】李商隐  
族亚齐安陆，风高汉武威。烟波别墅醉，花月后门归。  
青海闻传箭，天山报合围。一朝携剑起，上马即如飞。  
  
卷539_101  【咏史】李商隐  
历览前贤国与家，成由勤俭破由奢。何须琥珀方为枕，  
岂得真珠始是车。运去不逢青海马，力穷难拔蜀山蛇。  
几人曾预南薰曲，终古苍梧哭翠华。  
  
卷539_102  【赠白道者（一作咏史第二首）】李商隐  
十二楼前再拜辞，灵风正满碧桃枝。  
壶中若是有天地，又向壶中伤别离。  
  
卷539_103  【无题二首】李商隐  
昨夜星辰昨夜风，画楼西畔桂堂东。身无彩凤双飞翼，  
心有灵犀一点通。隔座送钩春酒暖，分曹射覆蜡灯红。  
嗟余听鼓应官去，走马兰台类断蓬。  
闻道阊门萼绿华，昔年相望抵天涯。  
岂知一夜秦楼客，偷看吴王苑内花。  
  
卷539_104  【汉宫词】李商隐  
青雀西飞竟未回，君王长在集灵台。  
侍臣最有相如渴，不赐金茎露一杯。  
  
卷539_105  【无题四首】李商隐  
来是空言去绝踪，月斜楼上五更钟。梦为远别啼难唤，  
书被催成墨未浓。蜡照半笼金翡翠，麝熏微度绣芙蓉。  
刘郎已恨蓬山远，更隔蓬山一万重。  
飒飒东风细雨来，芙蓉塘外有轻雷。金蟾啮锁烧香入，  
玉虎牵丝汲井回。贾氏窥帘韩掾少，宓妃留枕魏王才。  
春心莫共花争发，一寸相思一寸灰。  
含情春晼晚，暂见夜阑干。楼响将登怯，帘烘欲过难。  
多羞钗上燕，真愧镜中鸾。归去横塘晓，华星送宝鞍。  
何处哀筝随急管，樱花永巷垂杨岸。东家老女嫁不售，  
白日当天三月半。溧阳公主年十四，清明暖后同墙看。  
归来展转到五更，梁间燕子闻长叹。  
  
卷539_106  【赴职梓潼留别畏之员外同年】李商隐  
佳兆联翩遇凤凰，雕文羽帐紫金床。桂花香处同高第，  
柿叶翻时独悼亡。乌鹊失栖长不定，鸳鸯何事自相将。  
京华庸蜀三千里，送到咸阳见夕阳。  
  
卷539_107  【桂林路中作】李商隐  
地暖无秋色，江晴有暮晖。空馀蝉嘒嘒，犹向客依依。  
村小犬相护，沙平僧独归。欲成西北望，又见鹧鸪飞。  
  
卷539_108  【无题】李商隐  
照梁初有情，出水旧知名。裙衩芙蓉小，钗茸翡翠轻。  
锦长书郑重，眉细恨分明。莫近弹棋局，中心最不平。  
  
卷539_109  【蝶三首】李商隐  
初来小苑中，稍与琐闱通。远恐芳尘断，轻忧艳雪融。  
只知防皓露，不觉逆尖风。回首双飞燕，乘时入绮栊。  
长眉画了绣帘开，碧玉行收白玉台。  
为问翠钗钗上凤，不知香颈为谁回。  
寿阳公主嫁时妆，八字宫眉捧额黄。  
见我佯羞频照影，不知身属冶游郎。  
  
卷539_110  【无题二首】李商隐  
八岁偷照镜，长眉已能画。十岁去踏青，芙蓉作裙衩。  
十二学弹筝，银甲不曾卸。十四藏六亲，悬知犹未嫁。  
十五泣春风，背面秋千下。  
幽人不倦赏，秋暑贵招邀。竹碧转怅望，池清尤寂寥。  
露花终裛湿，风蝶强娇饶。此地如携手，兼君不自聊。  
  
卷539_111  【王十二兄与畏之员外相访见招小饮…以悼亡日近不去因寄】李商隐  
谢傅门庭旧末行，今朝歌管属檀郎。更无人处帘垂地，  
欲拂尘时簟竟床。嵇氏幼男犹可悯，左家娇女岂能忘。  
秋霖腹疾俱难遣，万里西风夜正长。  
  
卷539_112  【隋宫（一云隋堤）】李商隐  
乘兴南游不戒严，九重谁省谏书函。  
春风举国裁宫锦，半作障泥半作帆。  
  
卷539_113  【落花】李商隐  
高阁客竟去，小园花乱飞。参差连曲陌，迢递送斜晖。  
肠断未忍扫，眼穿仍欲归。芳心向春尽，所得是沾衣。  
  
卷539_114  【月】李商隐  
池上与桥边，难忘复可怜。帘开最明夜，簟卷已凉天。  
流处水花急，吐时云叶鲜。姮娥无粉黛，只是逞婵娟。  
  
卷539_115  【赠宗鲁筇竹杖】李商隐  
大夏资轻策，全溪赠所思。静怜穿树远，滑想过苔迟。  
鹤怨朝还望，僧闲暮有期。风流真底事，常欲傍清羸。  
  
卷539_116  【垂柳】李商隐  
娉婷小苑中，婀娜曲池东。朝佩皆垂地，仙衣尽带风。  
七贤宁占竹，三品且饶松。肠断灵和殿，先皇玉座空。  
  
卷539_117  【曲池】李商隐  
日下繁香不自持，月中流艳与谁期。迎忧急鼓疏钟断，  
分隔休灯灭烛时。张盖欲判江滟滟，回头更望柳丝丝。  
从来此地黄昏散，未信河梁是别离。  
  
卷539_118  【代应二首】李商隐  
沟水分流西复东，九秋霜月五更风。  
离鸾别凤今何在，十二玉楼空更空。  
昨夜双钩败，今朝百草输。关西狂小吏，惟喝绕床卢。  
  
卷539_119  【席上作】李商隐  
淡云轻雨拂高唐，玉殿秋来夜正长。  
料得也应怜宋玉，一生惟事楚襄王。  
  
卷539_120  【访隐者不遇成二绝】李商隐  
秋水悠悠浸墅扉，梦中来数觉来稀。  
玄蝉去尽叶黄落，一树冬青人未归。  
城郭休过识者稀，哀猿啼处有柴扉。  
沧江白日樵渔路，日暮归来雨满衣。  
  
卷539_121  【破镜】李商隐  
玉匣清光不复持，菱花散乱月轮亏。  
秦台一照山鸡后，便是孤鸾罢舞时。  
  
卷539_122  【无题】李商隐  
紫府仙人号宝灯，云浆未饮结成冰。  
如何雪月交光夜，更在瑶台十二层。  
  
卷539_123  【赠庾十二朱版】李商隐  
固漆投胶不可开，赠君珍重抵琼瑰。  
君王晓坐金銮殿，只待相如草诏来。  
  
卷539_124  【李花】李商隐  
李径独来数，愁情相与悬。自明无月夜，强笑欲风天。  
减粉与园箨，分香沾渚莲。徐妃久已嫁，犹自玉为钿。  
  
卷539_125  【柳】李商隐  
曾逐东风拂舞筵，乐游春苑断肠天。  
如何肯到清秋日，已带斜阳又带蝉。  
  
卷539_126  【三月十日流杯亭】李商隐  
身属中军少得归，木兰花尽失春期。  
偷随柳絮到城外，行过水西闻子规。  
  
卷539_127  【过招国李家南园二首】李商隐  
潘岳无妻客为愁，新人来坐旧妆楼。  
春风犹自疑联句，雪絮相和飞不休。  
长亭岁尽雪如波，此去秦关路几多。  
惟有梦中相近分，卧来无睡欲如何。  
  
卷539_128  【留赠畏之】李商隐  
清时无事奏明光，不遣当关报早霜。中禁词臣寻引领，  
左川归客自回肠。郎君下笔惊鹦鹉，侍女吹笙弄凤凰。  
空寄大罗天上事，众仙同日咏霓裳。  
待得郎来月已低，寒暄不道醉如泥。  
五更又欲向何处，骑马出门乌夜啼。  
户外重阴黯不开，含羞迎夜复临台。  
潇湘浪上有烟景，安得好风吹汝来。  
  
卷539_129  【为有】李商隐  
为有云屏无限娇，凤城寒尽怕春宵。  
无端嫁得金龟婿，辜负香衾事早朝。  
  
卷539_130  【无题】李商隐  
相见时难别亦难，东风无力百花残。春蚕到死丝方尽，  
蜡炬成灰泪始干。晓镜但愁云鬓改，夜吟应觉月光寒。  
蓬山此去无多路，青鸟殷勤为探看。  
  
卷539_131  【碧城三首】李商隐  
碧城十二曲阑干，犀辟尘埃玉辟寒。阆苑有书多附鹤，  
女床无树不栖鸾。星沈海底当窗见，雨过河源隔座看。  
若是晓珠明又定，一生长对水晶盘。  
对影闻声已可怜，玉池荷叶正田田。不逢萧史休回首，  
莫见洪崖又拍肩。紫凤放娇衔楚佩，赤鳞狂舞拨湘弦。  
鄂君怅望舟中夜，绣被焚香独自眠。  
七夕来时先有期，洞房帘箔至今垂。玉轮顾兔初生魄，  
铁网珊瑚未有枝。检与神方教驻景，收将凤纸写相思。  
武皇内传分明在，莫道人间总不知。  
  
卷539_132  【对雪二首】李商隐  
寒气先侵玉女扉，清光旋透省郎闱。梅花大庾岭头发，  
柳絮章台街里飞。欲舞定随曹植马，有情应湿谢庄衣。  
龙山万里无多远，留待行人二月归。  
旋扑珠帘过粉墙，轻于柳絮重于霜。已随江令夸琼树，  
又入卢家妒玉堂。侵夜可能争桂魄，忍寒应欲试梅妆。  
关河冻合东西路，肠断斑骓送陆郎。  
  
卷539_133  【蜂】李商隐  
小苑华池烂熳通，后门前槛思无穷。宓妃腰细才胜露，  
赵后身轻欲倚风。红壁寂寥崖蜜尽，碧帘迢递雾巢空。  
青陵粉蝶休离恨，长定相逢二月中。  
  
卷539_134  【公子】李商隐  
外戚封侯自有恩，平明通籍九华门。  
金唐公主年应小，二十君王未许婚。  
  
卷539_135  【赋得鸡】李商隐  
稻粱犹足活诸雏，妒敌专场好自娱。  
可要五更惊晓梦，不辞风雪为阳乌。  
  
卷539_136  【明神】李商隐  
明神司过岂令冤，暗室由来有祸门。  
莫为无人欺一物，他时须虑石能言。  
  
卷539_137  【辛未七夕】李商隐  
恐是仙家好别离，故教迢递作佳期。由来碧落银河畔，  
可要金风玉露时。清漏渐移相望久，微云未接过来迟。  
岂能无意酬乌鹊，惟与蜘蛛乞巧丝。  
  
卷539_138  【壬申七夕】李商隐  
已驾七香车，心心待晓霞。风轻惟响珮，日薄不嫣花。  
桂嫩传香远，榆高送影斜。成都过卜肆，曾妒识灵槎。  
  
卷539_139  【壬申闰秋题赠乌鹊】李商隐  
绕树无依月正高，邺城新泪溅云袍。  
几年始得逢秋闰，两度填河莫告劳。  
  
卷539_140  【端居】李商隐  
远书归梦两悠悠，只有空床敌素秋。  
阶下青苔与红树，雨中寥落月中愁。  
  
卷539_141  【夜半】李商隐  
三更三点万家眠，露欲为霜月堕烟。  
斗鼠上堂蝙蝠出，玉琴时动倚窗弦。  
  
卷539_142  【玉山】李商隐  
玉山高与阆风齐，玉水清流不贮泥。何处更求回日驭，  
此中兼有上天梯。珠容百斛龙休睡，桐拂千寻凤要栖。  
闻道神仙有才子，赤箫吹罢好相携。  
  
卷539_143  【张恶子庙】李商隐  
下马捧椒浆，迎神白玉堂。如何铁如意，独自与姚苌。  
  
卷539_144  【雨】李商隐  
摵摵度瓜园，依依傍竹轩。秋池不自冷，风叶共成喧。  
窗迥有时见，檐高相续翻。侵宵送书雁，应为稻粱恩。  
  
卷539_145  【菊】李商隐  
暗暗淡淡紫，融融冶冶黄。陶令篱边色，罗含宅里香。  
几时禁重露，实是怯残阳。愿泛金鹦鹉，升君白玉堂。  
  
卷539_146  【牡丹】李商隐  
锦帏初卷卫夫人，绣被犹堆越鄂君。垂手乱翻雕玉佩，  
招腰争舞郁金裙。石家蜡烛何曾剪，荀令香炉可待熏。  
我是梦中传彩笔，欲书花叶寄朝云。  
  
卷539_147  【北楼】李商隐  
春物岂相干，人生只强欢。花犹曾敛夕，酒竟不知寒。  
异域东风湿，中华上象宽。此楼堪北望，轻命倚危栏。  
  
卷539_148  【拟沈下贤】李商隐  
千二百轻鸾，春衫瘦著宽。倚风行稍急，含雪语应寒。  
带火遗金斗，兼珠碎玉盘。河阳看花过，曾不问潘安。  
  
卷539_149  【蝶】李商隐  
飞来绣户阴，穿过画楼深。重傅秦台粉，轻涂汉殿金。  
相兼惟柳絮，所得是花心。可要凌孤客，邀为子夜吟。  
  
卷539_150  【饮席代官妓赠两从事】李商隐  
新人桥上著春衫，旧主江边侧帽檐。  
愿得化为红绶带，许教双凤一时衔。  
  
卷539_151  【代魏宫私赠】李商隐  
来时西馆阻佳期，去后漳河隔梦思。  
知有宓妃无限意，春松秋菊可同时。  
  
卷539_152  【代元城吴令暗为答】李商隐  
背阙归藩路欲分，水边风日半西曛。  
荆王枕上原无梦，莫枉阳台一片云。  
  
卷539_153  【牡丹】李商隐  
压径复缘沟，当窗又映楼。终销一国破，不啻万金求。  
鸾凤戏三岛，神仙居十洲。应怜萱草淡，却得号忘忧。  
  
卷539_154  【百果嘲樱桃】李商隐  
珠实虽先熟，琼莩纵早开。流莺犹故在，争得讳含来。  
  
卷539_155  【樱桃答】李商隐  
众果莫相诮，天生名品高。何因古乐府，惟有郑樱桃。  
  
卷539_156  【晓坐（一云后閤）】李商隐  
后閤罢朝眠，前墀思黯然。梅应未假雪，柳自不胜烟。  
泪续浅深绠，肠危高下弦。红颜无定所，得失在当年。  
  
卷539_157  【咏史】李商隐  
北湖南埭水漫漫，一片降旗百尺竿。  
三百年间同晓梦，钟山何处有龙盘。  
  
卷539_158  【一片】李商隐  
一片非烟隔九枝，蓬峦仙仗俨云旗。天泉水暖龙吟细，  
露畹春多凤舞迟。榆荚散来星斗转，桂花寻去月轮移。  
人间桑海朝朝变，莫遣佳期更后期。  
  
卷539_159  【日射】李商隐  
日射纱窗风撼扉，香罗拭手春事违。  
回廊四合掩寂寞，碧鹦鹉对红蔷薇。  
  
卷539_160  【题鹅】李商隐  
眠沙卧水自成群，曲岸残阳极浦云。  
那解将心怜孔翠，羁雌长共故雄分。  
  
卷539_161  【华清宫】李商隐  
朝元阁迥羽衣新，首按昭阳第一人。  
当日不来高处舞，可能天下有胡尘。  
  
卷539_162  【梓潼望长卿山至巴西复怀谯秀】李商隐  
梓潼不见马相如，更欲南行问酒垆。  
行到巴西觅谯秀，巴西惟是有寒芜。  
  
卷539_163  【齐宫词】李商隐  
永寿兵来夜不扃，金莲无复印中庭。  
梁台歌管三更罢，犹自风摇九子铃。  
  
卷539_164  【十一月中旬至扶风界见梅花】李商隐  
匝路亭亭艳，非时裛裛香。素娥惟与月，青女不饶霜。  
赠远虚盈手，伤离适断肠。为谁成早秀，不待作年芳。  
  
卷539_165  【青陵台】李商隐  
青陵台畔日光斜，万古贞魂倚暮霞。  
莫讶韩凭为蛱蝶，等闲飞上别枝花。  
  
卷539_166  【东还】李商隐  
自有仙才自不知，十年长梦采华芝。  
秋风动地黄云暮，归去嵩阳寻旧师。  
  
卷539_167  【酬崔八早梅有赠兼示之作】李商隐  
知访寒梅过野塘，久留金勒为回肠。谢郎衣袖初翻雪，  
荀令熏炉更换香。何处拂胸资蝶粉，几时涂额藉蜂黄。  
维摩一室虽多病，亦要天花作道场。  
  
卷539_168  【春风】李商隐  
春风虽自好，春物太昌昌。若教春有意，惟遣一枝芳。  
我意殊春意，先春已断肠。  
  
卷539_169  【蜀桐】李商隐  
玉垒高桐拂玉绳，上含非雾下含冰。  
枉教紫凤无栖处，斫作秋琴弹坏陵。  
  
卷539_170  【汉宫】李商隐  
通灵夜醮达清晨，承露盘晞甲帐春。  
王母不来方朔去，更须重见李夫人。  
  
卷539_171  【判春】李商隐  
一桃复一李，井上占年芳。笑处如临镜，窥时不隐墙。  
敢言西子短，谁觉宓妃长。珠玉终相类，同名作夜光。  
  
卷539_172  【促漏】李商隐  
促漏遥钟动静闻，报章重叠杳难分。舞鸾镜匣收残黛，  
睡鸭香炉换夕熏。归去定知还向月，梦来何处更为云。  
南塘渐暖蒲堪结，两两鸳鸯护水纹。  
  
卷539_173  【江东】李商隐  
惊鱼拨剌燕翩翾，独自江东上钓船。  
今日春光太漂荡，谢家轻絮沈郎钱。  
  
卷539_174  【读任彦升碑】李商隐  
任昉当年有美名，可怜才调最纵横。  
梁台初建应惆怅，不得萧公作骑兵。  
  
卷539_175  【荷花】李商隐  
都无色可并，不奈此香何。瑶席乘凉设，金羁落晚过。  
回衾灯照绮，渡袜水沾罗。预想前秋别，离居梦棹歌。  
  
卷539_176  【五松驿】李商隐  
独下长亭念过秦，五松不见见舆薪。  
只应既斩斯高后，寻被樵人用斧斤。  
  
卷539_177  【灞岸】李商隐  
山东今岁点行频，几处冤魂哭虏尘。  
灞水桥边倚华表，平时二月有东巡。  
  
卷539_178  【送臻师二首】李商隐  
昔去灵山非拂席，今来沧海欲求珠。  
楞伽顶上清凉地，善眼仙人忆我无。  
苦海迷途去未因，东方过此几微尘。  
何当百亿莲花上，一一莲花见佛身。  
  
卷539_179  【七夕】李商隐  
鸾扇斜分凤幄开，星桥横过鹊飞回。  
争将世上无期别，换得年年一度来。  
  
卷539_180  【谢先辈防记念拙诗甚多，异日偶有此寄】李商隐  
晓用云添句，寒将雪命篇。良辰多自感，作者岂皆然。  
熟寝初同鹤，含嘶欲并蝉。题时长不展，得处定应偏。  
南浦无穷树，西楼不住烟。改成人寂寂，寄与路绵绵。  
星势寒垂地，河声晓上天。夫君自有恨，聊借此中传。  
  
卷539_181  【马嵬二首】李商隐  
冀马燕犀动地来，自埋红粉自成灰。  
君王若道能倾国，玉辇何由过马嵬。  
海外徒闻更九州，他生未卜此生休。空闻虎旅传宵柝，  
无复鸡人报晓筹。此日六军同驻马，当时七夕笑牵牛。  
如何四纪为天子，不及卢家有莫愁。  
  
卷539_182  【可叹】李商隐  
幸会东城宴未回，年华忧共水相催。梁家宅里秦宫入，  
赵后楼中赤凤来。冰簟且眠金镂枕，琼筵不醉玉交杯。  
宓妃愁坐芝田馆，用尽陈王八斗才。  
  
卷539_183  【望喜驿别嘉陵江水二绝】李商隐  
嘉陵江水此东流，望喜楼中忆阆州。  
若到阆中还赴海，阆州应更有高楼。  
千里嘉陵江水色，含烟带月碧于蓝。  
今朝相送东流后，犹自驱车更向南。  
  
卷539_184  【别薛岩宾】李商隐  
曙爽行将拂，晨清坐欲凌。别离真不那，风物正相仍。  
漫水任谁照，衰花浅自矜。还将两袖泪，同向一窗灯。  
桂树乖真隐，芸香是小惩。清规无以况，且用玉壶冰。  
  
卷539_185  【富平少侯】李商隐  
七国三边未到忧，十三身袭富平侯。不收金弹抛林外，  
却惜银床在井头。彩树转灯珠错落，绣檀回枕玉雕锼。  
当关不报侵晨客，新得佳人字莫愁。  
  
卷539_186  【肠】李商隐  
有怀非惜恨，不奈寸肠何。即席回弥久，前时断固多。  
热应翻急烧，冷欲彻微波。隔树澌澌雨，通池点点荷。  
倦程山向背，望国阙嵯峨。故念飞书及，新欢借梦过。  
染筠休伴泪，绕雪莫追歌。拟问阳台事，年深楚语讹。  
  
卷539_187  【赠宇文中丞】李商隐  
欲构中天正急材，自缘烟水恋平台。  
人间只有嵇延祖，最望山公启事来。  
  
卷539_188  【晓起】李商隐  
拟杯当晓起，呵镜可微寒。隔箔山樱熟，褰帷桂烛残。  
书长为报晚，梦好更寻难。影响输双蝶，偏过旧畹兰。  
  
卷539_189  【闺情】李商隐  
红露花房白蜜脾，黄蜂紫蝶两参差。  
春窗一觉风流梦，却是同袍不得知。  
  
卷539_190  【月夕】李商隐  
草下阴虫叶上霜，朱栏迢递压湖光。  
兔寒蟾冷桂花白，此夜姮娥应断肠。  
  
卷539_191  【杏花】李商隐  
上国昔相值，亭亭如欲言。异乡今暂赏，眽眽岂无恩。  
援少风多力，墙高月有痕。为含无限意，遂对不胜繁。  
仙子玉京路，主人金谷园。几时辞碧落，谁伴过黄昏。  
镜拂铅华腻，炉藏桂烬温。终应催竹叶，先拟咏桃根。  
莫学啼成血，从教梦寄魂。吴王采香径，失路入烟村。  
  
卷539_192  【灯】李商隐  
皎洁终无倦，煎熬亦自求。花时随酒远，雨后背窗休。  
冷暗黄茅驿，暄明紫桂楼。锦囊名画掩，玉局败棋收。  
何处无佳梦，谁人不隐忧。影随帘押转，光信簟文流。  
客自胜潘岳，侬今定莫愁。固应留半焰，回照下帏羞。  
  
卷539_193  【清河】李商隐  
舟小回仍数，楼危凭亦频。燕来从及社，蝶舞太侵晨。  
绛雪除烦后，霜梅取味新。年华无一事，只是自伤春。  
  
卷539_194  【袜】李商隐  
尝闻宓妃袜，渡水欲生尘。好借常娥著，清秋踏月轮。  
  
卷539_195  【追代卢家人嘲堂内】李商隐  
道却横波字，人前莫谩羞。只应同楚水，长短入淮流。  
  
卷539_196  【代应】李商隐  
本来银汉是红墙，隔得卢家白玉堂。  
谁与王昌报消息，尽知三十六鸳鸯。  
  
卷539_197  【离亭赋得折杨柳二首（乐府诗题作杨柳枝）】李商隐  
暂凭樽酒送无憀，莫损愁眉与细腰。  
人世死前惟有别，春风争拟惜长条。  
含烟惹雾每依依，万绪千条拂落晖。  
为报行人休尽折，半留相送半迎归。  
  
卷539_198  【寄永道士】李商隐  
共上云山独下迟，阳台白道细如丝。  
君今并倚三珠树，不记人间落叶时。  
  
卷539_199  【华州周大夫宴席】李商隐  
郡斋何用酒如泉，饮德先时已醉眠。  
若共门人推礼分，戴崇争得及彭宣。  
  
卷539_200  【荆山】李商隐  
压河连华势孱颜，鸟没云归一望间。  
杨仆移关三百里，可能全是为荆山。  
  
卷539_201  【次陕州先寄源从事】李商隐  
离思羁愁日欲晡，东周西雍此分涂。  
回銮佛寺高多少，望尽黄河一曲无。  
  
卷539_202  【过郑广文旧居（郑虔）】李商隐  
宋玉平生恨有馀，远循三楚吊三闾。  
可怜留著临江宅，异代应教庾信居。  
  
卷539_203  【东下三旬苦于风土马上戏作】李商隐  
路绕函关东复东，身骑征马逐惊蓬。  
天池辽阔谁相待，日日虚乘九万风。  
  
卷539_204  【莫愁】李商隐  
雪中梅下与谁期，梅雪相兼一万枝。  
若是石城无艇子，莫愁还自有愁时。  
  
卷539_205  【梦令狐学士】李商隐  
山驿荒凉白竹扉，残灯向晓梦清晖。  
右银台路雪三尺，凤诏裁成当直归。  
  
卷539_206  【涉洛川】李商隐  
通谷阳林不见人，我来遗恨古时春。  
宓妃漫结无穷恨，不为君王杀灌均。  
  
卷539_207  【有感】李商隐  
中路因循我所长，古来才命两相妨。  
劝君莫强安蛇足，一盏芳醪不得尝。  
  
卷539_208  【宫妓】李商隐  
珠箔轻明拂玉墀，披香新殿斗腰支。  
不须看尽鱼龙戏，终遣君王怒偃师。  
  
卷539_209  【宫辞】李商隐  
君恩如水向东流，得宠忧移失宠愁。  
莫向尊前奏花落，凉风只在殿西头。  
  
卷539_210  【代赠二首】李商隐  
楼上黄昏欲望休，玉梯横绝月中钩。  
芭蕉不展丁香结，同向春风各自愁。  
东南日出照高楼，楼上离人唱石州。  
总把春山扫眉黛，不知供得几多愁。  
  
卷539_211  【楚吟】李商隐  
山上离宫宫上楼，楼前宫畔暮江流。  
楚天长短黄昏雨，宋玉无愁亦自愁。  
  
卷539_212  【瑶池】李商隐  
瑶池阿母绮窗开，黄竹歌声动地哀。  
八骏日行三万里，穆王何事不重来。  
  
卷539_213  【柳】李商隐  
为有桥边拂面香，何曾自敢占流光。  
后庭玉树承恩泽，不信年华有断肠。  
  
卷539_214  【寄在朝郑曹独孤李四同年】李商隐  
昔岁陪游旧迹多，风光今日两蹉跎。  
不因醉本兰亭在，兼忘当年旧永和。  

## 全唐诗(中)　卷五百四十

卷540_1  【南朝】李商隐  
地险悠悠天险长，金陵王气应瑶光。  
休夸此地分天下，只得徐妃半面妆。  
  
卷540_2  【题汉祖庙】李商隐  
乘运应须宅八荒，男儿安在恋池隍。  
君王自起新丰后，项羽何曾在故乡。  
  
卷540_3  【韩冬郎即席为诗相送一座尽惊他日余方…兼呈畏之员外】李商隐  
十岁裁诗走马成，冷灰残烛动离情。  
桐花万里丹山路，雏凤清于老凤声。  
剑栈风樯各苦辛，别时冰雪到时春。  
为凭何逊休联句，瘦尽东阳姓沈人。  
  
卷540_4  【评事翁寄赐饧粥走笔为答】李商隐  
粥香饧白杏花天，省对流莺坐绮筵。  
今日寄来春已老，凤楼迢递忆秋千。  
  
卷540_5  【东阿王】李商隐  
国事分明属灌均，西陵魂断夜来人。  
君王不得为天子，半为当时赋洛神。  
  
卷540_6  【圣女祠】李商隐  
松篁台殿蕙香帏，龙护瑶窗凤掩扉。无质易迷三里雾，  
不寒长著五铢衣。间定有崔罗什，天上应无刘武威。  
寄问钗头双白燕，每朝珠馆几时归。  
  
卷540_7  【独居有怀】李商隐  
麝重愁风逼，罗疏畏月侵。怨魂迷恐断，娇喘细疑沈。  
数急芙蓉带，频抽翡翠簪。柔情终不远，遥妒已先深。  
浦冷鸳鸯去，园空蛱蝶寻。蜡花长递泪，筝柱镇移心。  
觅使嵩云暮，回头灞岸阴。只闻凉叶院，露井近寒砧。  
  
卷540_8  【过景陵】李商隐  
武皇精魄久仙升，帐殿凄凉烟雾凝。  
俱是苍生留不得，鼎湖何异魏西陵。  
  
卷540_9  【临发崇让宅紫薇】李商隐  
一树浓姿独看来，秋庭暮雨类轻埃。不先摇落应为有，  
已欲别离休更开。桃绶含情依露井，柳绵相忆隔章台。  
天涯地角同荣谢，岂要移根上苑栽。  
  
卷540_10  【及第东归次灞上，却寄同年】李商隐  
芳桂当年各一枝，行期未分压春期。江鱼朔雁长相忆，  
秦树嵩云自不知。下苑经过劳想像，东门送饯又差池。  
灞陵柳色无离恨，莫枉长条赠所思。  
  
卷540_11  【野菊（又见《孙逖集》，题作咏楼前海石榴）】李商隐  
苦竹园南椒坞边，微香冉冉泪涓涓。已悲节物同寒雁，  
忍委芳心与暮蝉。细路独来当此夕，清尊相伴省他年。  
紫云新苑移花处，不敢霜栽近御筵。  
  
卷540_12  【板桥晓别】李商隐  
回望高城落晓河，长亭窗户压微波。  
水仙欲上鲤鱼去，一夜芙蓉红泪多。  
  
卷540_13  【过伊仆射旧宅】李商隐  
朱邸方酬力战功，华筵俄叹逝波穷。回廊檐断燕飞去，  
小阁尘凝人语空。幽泪欲干残菊露，馀香犹入败荷风。  
何能更涉泷江去，独立寒流吊楚宫。  
  
卷540_14  【关门柳】李商隐  
永定河边一行柳，依依长发故年春。  
东来西去人情薄，不为清阴减路尘。  
  
卷540_15  【酬别令狐补阙】李商隐  
惜别夏仍半，回途秋已期。那修直谏草，更赋赠行诗。  
锦段知无报，青萍肯见疑。生有通塞，公等系安危。  
警露鹤辞侣，吸风蝉抱枝。弹冠如不问，又到扫门时。  
  
卷540_16  【银河吹笙】李商隐  
怅望银河吹玉笙，楼寒院冷接平明。重衾幽梦他年断，  
别树羁雌昨夜惊。月榭故香因雨发，风帘残烛隔霜清。  
不须浪作缑山意，湘瑟秦箫自有情。  
  
卷540_17  【与同年李定言曲水闲话戏作】李商隐  
海燕参差沟水流，同君身世属离忧。相携花下非秦赘，  
对泣春天类楚囚。碧草暗侵穿苑路，珠帘不卷枕江楼。  
莫惊五胜埋香骨，地下伤春亦白头。  
  
卷540_18  【彭城公薨后赠杜二十七胜李十七潘二君…安平公门下】李商隐  
梁山兖水约从公，两地参差一旦空。  
谢墅庾村相吊后，自今岐路各西东。  
  
卷540_19  【闻歌】李商隐  
敛笑凝眸意欲歌，高云不动碧嵯峨。铜台罢望归何处，  
玉辇忘还事几多。青冢路边南雁尽，细腰宫里北人过。  
此声肠断非今日，香灺灯光奈尔何。  
  
卷540_20  【赠华阳宋真人兼寄清都刘先生】李商隐  
沦谪千年别帝宸，至今犹谢蕊珠人。但惊茅许同仙籍，  
不道刘卢是世亲。玉检赐书迷凤篆，金华归驾冷龙鳞。  
不因杖屦逢周史，徐甲何曾有此身。  
  
卷540_21  【楚宫二首（后首一作天水闲话旧事）】李商隐  
十二峰前落照微，高唐宫暗坐迷归。  
朝云暮雨长相接，犹自君王恨见稀。  
月姊曾逢下彩蟾，倾城消息隔重帘。已闻佩响知腰细，  
更辨弦声觉指纤。暮雨自归山悄悄，秋河不动夜厌厌。  
王昌且在墙东住，未必金堂得免嫌。  
  
卷540_22  【和友人戏赠二首（一作和令狐八戏题）】李商隐  
东望花楼曾不同，西来双燕信休通。仙人掌冷三霄露，  
玉女窗虚五夜风。翠袖自随回雪转，烛房寻类外庭空。  
殷勤莫使清香透，牢合金鱼锁桂丛。  
迢递青门有几关，柳梢楼角见南山。明珠可贯须为佩，  
白璧堪裁且作环。子夜休歌团扇掩，新正未破剪刀闲。  
猿啼鹤怨终年事，未抵熏炉一夕间。  
  
卷540_23  【题二首后重有戏赠任秀才】李商隐  
一丈红蔷拥翠筠，罗窗不识绕街尘。峡中寻觅长逢雨，  
月里依稀更有人。虚为错刀留远客，枉缘书札损文鳞。  
适知小阁还斜照，羡杀乌龙卧锦茵。  
  
卷540_24  【有感二首（乙卯年有感丙辰年诗成二诗纪甘露之变）】李商隐  
九服归元化，三灵叶睿图。如何本初辈，自取屈牦诛。  
有甚当车泣，因劳下殿趋。何成奏云物，直是灭萑苻。  
证逮符书密，辞连性命俱。竟缘尊汉相，不早辨胡雏。  
鬼箓分朝部，军烽照上都。敢云堪恸哭，未免怨洪炉。  
丹陛犹敷奏，彤庭欻战争。临危对卢植，始悔用庞萌。  
御仗收前殿，兵徒剧背城。苍黄五色棒，掩遏一阳生。  
古有清君侧，今非乏老成。素心虽未易，此举太无名。  
谁瞑衔冤目，宁吞欲绝声。近闻开寿宴，不废用咸英。  
  
卷540_25  【重有感】李商隐  
玉帐牙旗得上游，安危须共主君忧。窦融表已来关右，  
陶侃军宜次石头。岂有蛟龙愁失水，更无鹰隼与高秋。  
昼号夜哭兼幽显，早晚星关雪涕收。  
  
卷540_26  【寿安公主出降】李商隐  
沩水闻贞媛，常山索锐师。昔忧迷帝力，今分送王姬。  
事等和强虏，恩殊睦本枝。四郊多垒在，此礼恐无时。  
  
卷540_27  【夕阳楼】李商隐  
花明柳暗绕天愁，上尽重城更上楼。  
欲问孤鸿向何处，不知身世自悠悠。  
  
卷540_28  【春雨】李商隐  
怅卧新春白袷衣，白门寥落意多违。红楼隔雨相望冷，  
珠箔飘灯独自归。远路应悲春晼晚，残宵犹得梦依稀。  
玉珰缄札何由达，万里云罗一雁飞。  
  
卷540_29  【中元作】李商隐  
绛节飘飖宫国来，中元朝拜上清回。羊权须得金条脱，  
温峤终虚玉镜台。曾省惊眠闻雨过，不知迷路为花开。  
有娀未抵瀛洲远，青雀如何鸩鸟媒。  
  
卷540_30  【鸳鸯】李商隐  
雌去雄飞万里天，云罗满眼泪潸然。  
不须长结风波愿，锁向金笼始两全。  
  
卷540_31  【楚宫】李商隐  
湘波如泪色漻漻，楚厉迷魂逐恨遥。枫树夜猿愁自断，  
女萝山鬼语相邀。空归腐败犹难复，更困腥臊岂易招。  
但使故乡三户在，彩丝谁惜惧长蛟。  
  
卷540_32  【妓席暗记送同年独孤云之武昌】李商隐  
叠嶂千重叫恨猿，长江万里洗离魂。  
武昌若有山头石，为拂苍苔检泪痕。  
  
卷540_33  【宿晋昌亭闻惊禽】李商隐  
羁绪鳏鳏夜景侵，高窗不掩见惊禽。飞来曲渚烟方合，  
过尽南塘树更深。胡马嘶和榆塞笛，楚猿吟杂橘村砧。  
失群挂木知何限，远隔天涯共此心。  
  
卷540_34  【深宫】李商隐  
金殿销香闭绮栊，玉壶传点咽铜龙。狂飙不惜萝阴薄，  
清露偏知桂叶浓。斑竹岭边无限泪，景阳宫里及时钟。  
岂知为雨为云处，只有高唐十二峰。  
  
卷540_35  【明禅师院酬从兄见寄】李商隐  
贞吝嫌兹世，会心驰本原。非四禅缚，地绝一尘喧。  
霜露欹高木，星河压故园。斯游傥为胜，九折幸回轩。  
  
卷540_36  【寄裴衡】李商隐  
别地萧条极，如何更独来。秋应为黄叶，雨不厌青苔。  
沈约只能瘦，潘仁岂是才。杂情堪底寄，惟有冷于灰。  
  
卷540_37  【即日】李商隐  
小苑试春衣，高楼倚暮晖。夭桃惟是笑，舞蝶不空飞。  
赤岭久无耗，鸿门犹合围。几家缘锦字，含泪坐鸳机。  
  
卷540_38  【淮阳路】李商隐  
荒村倚废营，投宿旅魂惊。断雁高仍急，寒溪晓更清。  
昔年尝聚盗，此日颇分兵。猜贰谁先致，三朝事始平。  
  
卷540_39  【崇让宅东亭醉后沔然有作】李商隐  
曲岸风雷罢，东亭霁日凉。新秋仍酒困，幽兴暂江乡。  
摇落真何遽，交亲或未忘。一帆彭蠡月，数雁塞门霜。  
俗态虽多累，仙标发近狂。声名佳句在，身世玉琴张。  
万古山空碧，无人鬓免黄。骅骝忧老大，鶗鴂妒芬芳。  
密竹沈虚籁，孤莲泊晚香。如何此幽胜，淹卧剧清漳。  
  
卷540_40  【晚晴】李商隐  
深居俯夹城，春去夏犹清。天意怜幽草，人间重晚晴。  
并添高阁迥，微注小窗明。越鸟巢干后，归飞体更轻。  
  
卷540_41  【迎寄韩鲁州（瞻同年）】李商隐  
积雨晚骚骚，相思正郁陶。不知人万里，时有燕双高。  
寇盗缠三辅，莓苔滑百牢。圣朝推卫霍，归日动仙曹。  
  
卷540_42  【武夷山】李商隐  
只得流霞酒一杯，空中箫鼓几时回。  
武夷洞里生毛竹，老尽曾孙更不来。  
  
卷540_43  【一片】李商隐  
一片琼英价动天，连城十二昔虚传。  
良工巧费真为累，楮叶成来不直钱。  
  
卷540_44  【寄成都高苗二从事（时二公从事商隐座主府）】李商隐  
红莲幕下紫梨新，命断湘南病渴人。  
今日问君能寄否，二江风水接天津。  
  
卷540_45  【郑州献从叔舍人褎】李商隐  
蓬岛烟霞阆苑钟，三官笺奏附金龙。茅君奕世仙曹贵，  
许掾全家道气浓。绛简尚参黄纸案，丹炉犹用紫泥封。  
不知他日华阳洞，许上经楼第几重。  
  
卷540_46  【西南行却寄相送者】李商隐  
百里阴云覆雪泥，行人只在雪云西。  
明朝惊破还乡梦，定是陈仓碧野鸡。  
  
卷540_47  【四皓庙】李商隐  
羽翼殊勋弃若遗，皇天有运我无时。  
庙前便接山门路，不长青松长紫芝。  
  
卷540_48  【题白石莲花寄楚公】李商隐  
白石莲花谁所共，六时长捧佛前灯。空庭苔藓饶霜露，  
时梦西山老病僧。大海龙宫无限地，诸天雁塔几多层。  
漫夸鹙子真罗汉，不会牛车是上乘。  
  
卷540_49  【安定城楼】李商隐  
迢递高城百尺楼，绿杨枝外尽汀洲。贾生年少虚垂泪，  
王粲春来更远游。永忆江湖归白发，欲回天地入扁舟。  
不知腐鼠成滋味，猜意鸳雏竟未休。  
  
卷540_50  【隋宫守岁】李商隐  
消息东郊木帝回，宫中行乐有新梅。沈香甲煎为庭燎，  
玉液琼苏作寿杯。遥望露盘疑是月，远闻鼍鼓欲惊雷。  
昭阳第一倾城客，不踏金莲不肯来。  
  
卷540_51  【利州江潭作（感孕金轮所）】李商隐  
神剑飞来不易销，碧潭珍重驻兰桡。自携明月移灯疾，  
欲就行云散锦遥。河伯轩窗通贝阙，水宫帷箔卷冰绡。  
他时燕脯无人寄，雨满空城蕙叶雕。  
  
卷540_52  【即目】李商隐  
地宽楼已迥，人更迥于楼。细意经春物，伤酲属暮愁。  
望赊殊易断，恨久欲难收。大势真无利，多情岂自由。  
空园兼树废，败港拥花流。书去青枫驿，鸿归杜若洲。  
单栖应分定，辞疾索谁忧。更替林鸦恨，惊频去不休。  
  
卷540_53  【相思（一作相思树上）】李商隐  
相思树上合欢枝，紫凤青鸾共羽仪。  
肠断秦台吹管客，日西春尽到来迟。  
  
卷540_54  【茂陵】李商隐  
汉家天马出蒲梢，苜蓿榴花遍近郊。内苑只知含凤觜，  
属车无复插鸡翘。玉桃偷得怜方朔，金屋修成贮阿娇。  
谁料苏卿老归国，茂陵松柏雨萧萧。  
  
卷540_55  【镜槛】李商隐  
镜槛芙蓉入，香台翡翠过。拨弦惊火凤，交扇拂天鹅。  
隐忍阳城笑，喧传郢市歌。仙眉琼作叶，佛髻钿为螺。  
五里无因雾，三秋只见河。月中供药剩，海上得绡多。  
玉集胡沙割，犀留圣水磨。斜门穿戏蝶，小阁锁飞蛾。  
骑襜侵鞯卷，车帷约幰鈋。传书两行雁，取酒一封驼。  
桥迥凉风压，沟横夕照和。待乌燕太子，驻马魏东阿。  
想像铺芳褥，依稀解醉罗。散时帘隔露，卧后幕生波。  
梯稳从攀桂，弓调任射莎。岂能抛断梦，听鼓事朝珂。  
  
卷540_56  【送郑大台文南觐（郑畋）】李商隐  
黎辟滩声五月寒，南风无处附平安。  
君怀一匹胡威绢，争拭酬恩泪得干。  
  
卷540_57  【风】李商隐  
迥拂来鸿急，斜催别燕高。已寒休惨淡，更远尚呼号。  
楚色分西塞，夷音接下牢。归舟天外有，一为戒波涛。  
  
卷540_58  【洞庭鱼】李商隐  
洞庭鱼可拾，不假更垂罾。闹若雨前蚁，多于秋后蝇。  
岂思鳞作簟，仍计腹为灯。浩荡天池路，翱翔欲化鹏。  
  
卷540_59  【天涯】李商隐  
春日在天涯，天涯日又斜。莺啼如有泪，为湿最高花。  
  
卷540_60  【喜舍弟羲叟及第上礼部魏公】李商隐  
国以斯文重，公仍内署来。风标森太华，星象逼中台。  
朝满迁莺侣，门多吐凤才。宁同鲁司寇，惟铸一颜回。  
  
卷540_61  【哀筝】李商隐  
延颈全同鹤，柔肠素怯猿。湘波无限泪，蜀魄有馀冤。  
轻幰长无道，哀筝不出门。何由问香炷，翠幕自黄昏。  
  
卷540_62  【自南山北归经分水岭】李商隐  
水急愁无地，山深故有云。那通极目望，又作断肠分。  
郑驿来虽及，燕台哭不闻。犹馀遗意在，许刻镇南勋。  
  
卷540_63  【旧顿（顿，宿食处也。天子行幸住宿处，亦曰顿）】李商隐  
东人望幸久咨嗟，四海于今是一家。  
犹锁平时旧行殿，尽无宫户有宫鸦。  
  
卷540_64  【代董秀才却扇】李商隐  
莫将画扇出帷来，遮掩春山滞上才。  
若道团圆似明月，此中须放桂花开。  
  
卷540_65  【有感】李商隐  
非关宋玉有微辞，却是襄王梦觉迟。  
一自高唐赋成后，楚天云雨尽堪疑。  
  
卷540_66  【骊山有感】李商隐  
骊岫飞泉泛暖香，九龙呵护玉莲房。  
平明每幸长生殿，不从金舆惟寿王。  
  
卷540_67  【别智玄法师】李商隐  
云鬓无端怨别离，十年移易住山期。  
东西南北皆垂泪，却是杨朱真本师。  
  
卷540_68  【赠孙绮新及第】李商隐  
长乐遥听上苑钟，彩衣称庆桂香浓。  
陆机始拟夸文赋，不觉云间有士龙。  
  
卷540_69  【代秘书赠弘文馆诸校书】李商隐  
清切曹司近玉除，比来秋兴复何如。  
崇文馆里丹霜后，无限红梨忆校书。  
  
卷540_70  【乱石】李商隐  
虎踞龙蹲纵复横，星光渐减雨痕生。  
不须并碍东西路，哭杀厨头阮步兵。  
  
卷540_71  【日日】李商隐  
日日春光斗日光，山城斜路杏花香。  
几时心绪浑无事，得及游丝百尺长。  
  
卷540_72  【过楚宫】李商隐  
巫峡迢迢旧楚宫，至今云雨暗丹枫。  
微生尽恋人间乐，只有襄王忆梦中。  
  
卷540_73  【龙池】李商隐  
龙池赐酒敞云屏，羯鼓声高众乐停。  
夜半宴归宫漏永，薛王沉醉寿王醒。  
  
卷540_74  【泪】李商隐  
永巷长年怨绮罗，离情终日思风波。湘江竹上痕无限，  
岘首碑前洒几多。去紫台秋入塞，兵残楚帐夜闻歌。  
朝来灞水桥边问，未抵青袍送玉珂。  
  
卷540_75  【十字水期韦潘侍御同年不至时韦寓居水次故郭汾宁宅】李商隐  
伊水溅溅相背流，朱栏画阁几人游。漆灯夜照真无数，  
蜡炬晨炊竟未休。顾我有怀同大梦，期君不至更沈忧。  
西园碧树今谁主，与近高窗卧听秋。  
  
卷540_76  【流莺】李商隐  
流莺漂荡复参差，渡陌临流不自持。巧啭岂能无本意，  
良辰未必有佳期。风朝露夜阴晴里，万户千门开闭时。  
曾苦伤春不忍听，凤城何处有花枝。  
  
卷540_77  【出关宿盘豆馆对丛芦有感】李商隐  
芦叶梢梢夏景深，邮亭暂欲洒尘襟。昔年曾是江南客，  
此日初为关外心。思子台边风自急，玉娘湖上月应沉。  
清声不远行人去，一世荒城伴夜砧。  
  
卷540_78  【和韩录事送宫人入道】李商隐  
星使追还不自由，双童捧上绿琼輈。九枝灯下朝金殿，  
三素云中侍玉楼。凤女颠狂成久别，月娥孀独好同游。  
当时若爱韩公子，埋骨成灰恨未休。  
  
卷540_79  【即目】李商隐  
小鼎煎茶面曲池，白须道士竹间棋。  
何人书破蒲葵扇，记著南塘移树时。  
  
卷540_80  【圣女祠】李商隐  
杳蔼逢仙迹，苍茫滞客途。何年归碧落，此路向皇都。  
消息期青雀，逢迎异紫姑。肠回楚国梦，心断汉宫巫。  
从骑裁寒竹，行车荫白榆。星娥一去后，月姊更来无。  
寡鹄迷苍壑，羁凰怨翠梧。惟应碧桃下，方朔是狂夫。  
  
卷540_81  【七月二十九日崇让宅宴作】李商隐  
露如微霰下前池，月过回塘万竹悲。浮世本来多聚散，  
红蕖何事亦离披。悠扬归梦惟灯见，濩落生涯独酒知。  
岂到白头长只尔，嵩阳松雪有心期。  
  
卷540_82  【赠从兄阆之】李商隐  
怅望人间万事违，私书幽梦约忘机。荻花村里鱼标在，  
石藓庭中鹿迹微。幽径定携僧共入，寒塘好与月相依。  
城中猘犬憎兰佩，莫损幽芳久不归。  
  
卷540_83  【吴宫】李商隐  
龙槛沉沉水殿清，禁门深掩断人声。  
吴王宴罢满宫醉，日暮水漂花出城。  
  
卷540_84  【常娥】李商隐  
云母屏风烛影深，长河渐落晓星沈。  
常娥应悔偷灵药，碧海青天夜夜心。  
  
卷540_85  【残花】李商隐  
残花啼露莫留春，尖发谁非怨别人。  
若但掩关劳独梦，宝钗何日不生尘。  
  
卷540_86  【天津西望】李商隐  
虏马崩腾忽一狂，翠华无日到东方。  
天津西望肠真断，满眼秋波出苑墙。  
  
卷540_87  【西亭】李商隐  
此夜西亭月正圆，疏帘相伴宿风烟。  
梧桐莫更翻清露，孤鹤从来不得眠。  
  
卷540_88  【忆住一师】李商隐  
无事经年别远公，帝城钟晓忆西峰。  
炉烟消尽寒灯晦，童子开门雪满松。  
  
卷540_89  【昨夜】李商隐  
不辞鶗鴂妒年芳，但惜流尘暗烛房。  
昨夜西池凉露满，桂花吹断月中香。  
  
卷540_90  【海客】李商隐  
海客乘槎上紫氛，星娥罢织一相闻。  
只应不惮牵牛妒，聊用支机石赠君。  
  
卷540_91  【初食笋呈座中】李商隐  
嫩箨香苞初出林，於陵论价重如金。  
皇都陆海应无数，忍剪凌云一寸心。  
  
卷540_92  【早起】李商隐  
风露澹清晨，帘间独起人。莺花啼又笑，毕竟是谁春。  
  
卷540_93  【寄蜀客】李商隐  
君到临邛问酒垆，近来还有长卿无。  
金徽却是无情物，不许文君忆故夫。  
  
卷540_94  【行至金牛驿寄兴元渤海尚书】李商隐  
楼上春云水底天，五云章色破巴笺。诸生个个王恭柳，  
从事人人庾杲莲。六曲屏风江雨急，九枝灯檠夜珠圆。  
深惭走马金牛路，骤和陈王白玉篇。  
  
卷540_95  【深树见一颗樱桃尚在】李商隐  
高桃留晚实，寻得小庭南。矮堕绿云髻，欹危红玉簪。  
惜堪充凤食，痛已被莺含。越鸟夸香荔，齐名亦未甘。  
  
卷540_96  【细雨】李商隐  
帷飘白玉堂，簟卷碧牙床。楚女当时意，萧萧发彩凉。  
  
卷540_97  【歌舞】李商隐  
遏云歌响清，回雪舞腰轻。只要君流眄，君倾国自倾。  
  
卷540_98  【海上】李商隐  
石桥东望海连天，徐福空来不得仙。  
直遣麻姑与搔背，可能留命待桑田。  
  
卷540_99  【魏侯第东北楼堂郢叔言别，聊用书所见成篇】李商隐  
暗楼连夜阁，不拟为黄昏。未必断别泪，何曾妨梦魂。  
疑穿花逶迤，渐近火温黁。海底翻无水，仙家却有村。  
锁香金屈戌，殢酒玉昆仑。羽白风交扇，冰清月映盆。  
旧欢尘自积，新岁电犹奔。霞绮空留段，云峰不带根。  
念君千里舸，江草漏灯痕。  
  
卷540_100  【白云夫旧居】李商隐  
平生误识白云夫，再到仙檐忆酒垆。  
墙外万株人绝迹，夕阳惟照欲栖乌。  
  
卷540_101  【同学彭道士参寥】李商隐  
莫羡仙家有上真，仙家暂谪亦千春。  
月中桂树高多少，试问西河斫树人。  
  
卷540_102  【到秋】李商隐  
扇风淅沥簟流离，万里南风滞所思。  
守到清秋还寂寞，叶丹苔碧闭门时。  
  
卷540_103  【华师】李商隐  
孤鹤不睡云无心，衲衣筇杖来西林。  
院门昼锁回廊静，秋日当阶柿叶阴。  
  
卷540_104  【华岳下题西王母庙】李商隐  
神仙有分岂关情，八马虚随落日行。  
莫恨名姬中夜没，君王犹自不长生。  
  
卷540_105  【过华清内厩门】李商隐  
华清别馆闭黄昏，碧草悠悠内厩门。  
自是明时不巡幸，至今青海有龙孙。  
  
卷540_106  【乐游原】李商隐  
万树鸣蝉隔岸虹，乐游原上有西风。  
羲和自趁虞泉宿，不放斜阳更向东。  
  
卷540_107  【赠荷花】李商隐  
世间花叶不相伦，花入金盆叶作尘。惟有绿荷红菡萏，  
卷舒开合任天真。此花此叶常相映，翠减红衰愁杀人。  
  
卷540_108  【丹丘】李商隐  
青女丁宁结夜霜，羲和辛苦送朝阳。  
丹丘万里无消息，几对梧桐忆凤凰。  
  
卷540_109  【房君珊瑚散】李商隐  
不见姮娥影，清秋守月轮。月中闲杵臼，桂子捣成尘。  
  
卷540_110  【小桃园】李商隐  
竟日小桃园，休寒亦未暄。坐莺当酒重，送客出墙繁。  
啼久艳粉薄，舞多香雪翻。犹怜未圆月，先出照黄昏。  
  
卷540_111  【嘲樱桃】李商隐  
朱实鸟含尽，青楼人未归。南园无限树，独自叶如帏。  
  
卷540_112  【和张秀才落花有感】李商隐  
晴暖感馀芳，红苞杂绛房。落时犹自舞，扫后更闻香。  
梦罢收罗荐，仙归敕玉箱。回肠九回后，犹有剩回肠。  
  
卷540_113  【代越公房妓嘲徐公主（一作代公主答）】李商隐  
笑啼俱不敢，几欲是吞声。遽遣离琴怨，都由半镜明。  
应防啼与笑，微露浅深情。  
  
卷540_114  【代贵公主】李商隐  
芳条得意红，飘落忽西东。分逐春风去，风回得故丛。  
明朝金井露，始看忆春风。  
  
卷540_115  【凤】李商隐  
万里峰峦归路迷，未判容彩借山鸡。  
新春定有将雏乐，阿阁华池两处栖。  
  
卷540_116  【昭肃皇帝挽歌辞三首】李商隐  
九县怀雄武，三灵仰睿文。周王传叔父，汉后重神君。  
玉律朝惊露，金茎夜切云。笳箫凄欲断，无复咏横汾。  
玉塞惊宵柝，金桥罢举烽。始巢阿阁凤，旋驾鼎湖龙。  
门咽通神鼓，楼凝警夜钟。小臣观吉从，犹误欲东封。  
莫验昭华琯，虚传甲帐神。海迷求药使，雪隔献桃人。  
桂寝青云断，松扉白露新。万方同象鸟，举恸满秋尘。  
  
卷540_117  【梓州罢吟寄同舍】李商隐  
不拣花朝与雪朝，五年从事霍嫖姚。君缘接座交珠履，  
我为分行近翠翘。楚雨含情皆有托，漳滨卧病竟无憀。  
长吟远下燕台去，惟有衣香染未销。  
  
卷540_118  【无题二首】李商隐  
凤尾香罗薄几重，碧文圆顶夜深缝。扇裁月魄羞难掩，  
车走雷声语未通。曾是寂寥金烬暗，断无消息石榴红。  
斑骓只系垂杨岸，何处西南任好风。  
重帷深下莫愁堂，卧后清宵细细长。神女生涯原是梦，  
小姑居处本无郎。风波不信菱枝弱，月露谁教桂叶香。  
直道相思了无益，未妨惆怅是清狂。  
  
卷540_119  【病中早访招国李十将军遇挈家游曲江】李商隐  
十顷平波溢岸清，病来惟梦此中行。  
相如未是真消渴，犹放沱江过锦城。  
  
卷540_120  【昨日】李商隐  
昨日紫姑神去也，今朝青鸟使来赊。未容言语还分散，  
少得团圆足怨嗟。二八月轮蟾影破，十三弦柱雁行斜。  
平明钟后更何事，笑倚墙边梅树花。  
  
卷540_121  【樱桃花下】李商隐  
流莺舞蝶两相欺，不取花芳正结时。  
他日未开今日谢，嘉辰长短是参差。  
  
卷540_122  【故驿迎吊故桂府常侍有感】李商隐  
饥乌翻树晚鸡啼，泣过秋原没马泥。  
二纪征南恩与旧，此时丹旐玉山西。  
  
卷540_123  【槿花】李商隐  
风露凄凄秋景繁，可怜荣落在朝昏。  
未央宫里三千女，但保红颜莫保恩。  
  
卷540_124  【暮秋独游曲江】李商隐  
荷叶生时春恨生，荷叶枯时秋恨成。  
深知身在情长在，怅望江头江水声。  
  
卷540_125  【任弘农尉献州刺史乞假还京】李商隐  
黄昏封印点刑徒，愧负荆山入座隅。  
却羡卞和双刖足，一生无复没阶趋。  
  
卷540_126  【赠句芒神】李商隐  
佳期不定春期赊，春物夭阏兴咨嗟。  
愿得句芒索青女，不教容易损年华。  
  
卷540_127  【无愁果有愁曲北齐歌】李商隐  
东有青龙西白虎，中含福星包世度。玉壶渭水笑清潭，  
凿天不到牵牛处。骐驎踏云天马狞，牛山撼碎珊瑚声。  
秋娥点滴不成泪，十二玉楼无故钉。推烟唾月抛千里，  
十番红桐一行死。白杨别屋鬼迷人，空留暗记如蚕纸。  
日暮向风牵短丝，血凝血散今谁是。  
  
卷540_128  【房中曲】李商隐  
蔷薇泣幽素，翠带花钱小。娇郎痴若云，抱日西帘晓。  
枕是龙宫石，割得秋波色。玉簟失柔肤，但见蒙罗碧。  
忆得前年春，未语含悲辛。归来已不见，锦瑟长于人。  
今日涧底松，明日山头檗。愁到天池翻，相看不相识。  
  
卷540_129  【齐梁晴云】李商隐  
缓逐烟波起，如妒柳绵飘。故临飞阁度，欲入回陂销。  
萦歌怜画扇，敞景弄柔条。更奈天南位，牛渚宿残宵。  
  
卷540_130  【效徐陵体赠更衣】李商隐  
密帐真珠络，温帏翡翠装。楚腰知便宠，宫眉正斗强。  
结带悬栀子，绣领刺鸳鸯。轻寒衣省夜，金斗熨沈香。  
  
卷540_131  【又效江南曲】李商隐  
郎船安两桨，侬舸动双桡。扫黛开宫额，裁裙约楚腰。  
乖期方积思，临酒欲拌娇。莫以采菱唱，欲羡秦台箫。  
  
卷540_132  【月夜重寄宋华阳姊妹】李商隐  
偷桃窃药事难兼，十二城中锁彩蟾。  
应共三英同夜赏，玉楼仍是水精帘。  
  
卷540_133  【访人不遇留别馆】李商隐  
卿卿不惜锁窗春，去作长楸走马身。  
闲倚绣帘吹柳絮，日高深院断无人。  
  
卷540_134  【雨中长乐水馆送赵十五滂不及】李商隐  
碧云东去雨云西，苑路高高驿路低。  
秋水绿芜终尽分，夫君太骋锦障泥。  
  
卷540_135  【汴上送李郢之苏州】李商隐  
人高诗苦滞夷门，万里梁王有旧园。烟幌自应怜白纻，  
月楼谁伴咏黄昏。露桃涂颊依苔井，风柳夸腰住水村。  
苏小小坟今在否，紫兰香径与招魂。  
  
卷540_136  【赠郑谠处士】李商隐  
浪迹江湖白发新，浮云一片是吾身。寒归山观随棋局，  
暖入汀洲逐钓轮。越桂留烹张翰鲙，蜀姜供煮陆机莼。  
相逢一笑怜疏放，他日扁舟有故人。  
  
卷540_137  【复至裴明府所居】李商隐  
伊人卜筑自幽深，桂巷杉篱不可寻。柱上雕虫对书字，  
槽中瘦马仰听琴。求之流辈岂易得，行矣关山方独吟。  
赊取松醪一斗酒，与君相伴洒烦襟。  
  
卷540_138  【览古】李商隐  
莫恃金汤忽太平，草间霜露古今情。空糊赪壤真何益，  
欲举黄旗竟未成。长乐瓦飞随水逝，景阳钟堕失天明。  
回头一吊箕山客，始信逃尧不为名。  
  
卷540_139  【子初郊墅】李商隐  
看山对酒君思我，听鼓离城我访君。腊雪已添墙下水，  
斋钟不散槛前云。阴移竹柏浓还淡，歌杂渔樵断更闻。  
亦拟村南买烟舍，子孙相约事耕耘。  
  
卷540_140  【汉南书事】李商隐  
西师万众几时回，哀痛天书近已裁。文吏何曾重刀笔，  
将军犹自舞轮台。几时拓土成王道，从古穷兵是祸胎。  
陛下好生千万寿，玉楼长御白云杯。  
  
卷540_141  【当句有对】李商隐  
密迩平阳接上兰，秦楼鸳瓦汉宫盘。池光不定花光乱，  
日气初涵露气干。但觉游蜂饶舞蝶，岂知孤凤忆离鸾。  
三星自转三山远，紫府程遥碧落宽。  
  
卷540_142  【井络】李商隐  
井络天彭一掌中，漫夸天设剑为峰。阵图东聚燕江石，  
边柝西悬雪岭松。堪叹故君成杜宇，可能先主是真龙。  
将来为报奸雄辈，莫向金牛访旧踪。  
  
卷540_143  【写意】李商隐  
燕雁迢迢隔上林，高秋望断正长吟。间路有潼江险，  
天外山惟玉垒深。日向花间留返照，云从城上结层阴。  
三年已制思乡泪，更入新年恐不禁。  
  
卷540_144  【随师东】李商隐  
东征日调万黄金，几竭中原买斗心。军令未闻诛马谡，  
捷书惟是报孙歆。但须鸑鷟巢阿阁，岂假鸱鸮在泮林。  
可惜前朝玄菟郡，积骸成莽阵云深。  
  
卷540_145  【宋玉】李商隐  
何事荆台百万家，惟教宋玉擅才华。楚辞已不饶唐勒，  
风赋何曾让景差。落日渚宫供观阁，开年云梦送烟花。  
可怜庾信寻荒径，犹得三朝托后车。  
  
卷540_146  【韩同年新居饯韩西迎家室戏赠】李商隐  
籍籍征西万户侯，新缘贵婿起朱楼。一名我漫居先甲，  
千骑君翻在上头。云路招邀回彩凤，天河迢递笑牵牛。  
南朝禁脔无人近，瘦尽琼枝咏四愁。  
  
卷540_147  【奉和太原公送前杨秀才戴兼招杨正字戎】李商隐  
潼关地接古弘农，万里高飞雁与鸿。桂树一枝当白日，  
芸香三代继清风。仙舟尚惜乖双美，彩服何由得尽同。  
谁惮士龙多笑疾，美髭终类晋司空。  
  
卷540_148  【池边】李商隐  
玉管葭灰细细吹，流莺上下燕参差。  
日西千绕池边树，忆把枯条撼雪时。  
  
卷540_149  【贾生】李商隐  
宣室求贤访逐臣，贾生才调更无伦。  
可怜夜半虚前席，不问苍生问鬼神。  
  
卷540_150  【送王十三校书分司】李商隐  
多少分曹掌秘文，洛阳花雪梦随君。  
定知何逊缘联句，每到城东忆范云。  
  
卷540_151  【寄恼韩同年二首（时韩住萧洞）】李商隐  
帘外辛夷定已开，开时莫放艳阳回。  
年华若到经风雨，便是胡僧话劫灰。  
龙山晴雪凤楼霞，洞里迷人有几家。  
我为伤春心自醉，不劳君劝石榴花。  
  
卷540_152  【谒山】李商隐  
从来系日乏长绳，水去云回恨不胜。  
欲就麻姑买沧海，一杯春露冷如冰。  
  
卷540_153  【钧天】李商隐  
上帝钧天会众灵，昔人因梦到青冥。  
伶伦吹裂孤生竹，却为知音不得听。  
  
卷540_154  【失猿】李商隐  
祝融南去万重云，清啸无因更一闻。  
莫遣碧江通箭道，不教肠断忆同群。  
  
卷540_155  【戏题友人壁】李商隐  
花径逶迤柳巷深，小阑亭午啭春禽。  
相如解作长门赋，却用文君取酒金。  
  
卷540_156  【假日】李商隐  
素琴弦断酒瓶空，倚坐欹眠日已中。  
谁向刘灵天幕内，更当陶令北窗风。  
  
卷540_157  【寄远】李商隐  
姮娥捣药无时已，玉女投壶未肯休。  
何日桑田俱变了，不教伊水向东流。  
  
卷540_158  【王昭君】李商隐  
毛延寿画欲通神，忍为黄金不顾人。  
马上琵琶行万里，汉宫长有隔生春。  
  
卷540_159  【旧将军】李商隐  
云台高议正纷纷，谁定当时荡寇勋。  
日暮灞陵原上猎，李将军是故将军。  
  
卷540_160  【曼倩辞】李商隐  
十八年来堕世间，瑶池归梦碧桃闲。  
如何汉殿穿针夜，又向窗中觑阿环。  
  
卷540_161  【所居】李商隐  
窗下寻书细，溪边坐石平。水风醒酒病，霜日曝衣轻。  
鸡黍随人设，蒲鱼得地生。前贤无不谓，容易即遗名。  
  
卷540_162  【高松】李商隐  
高松出众木，伴我向天涯。客散初晴候，僧来不语时。  
有风传雅韵，无雪试幽姿。上药终相待，他年访伏龟。  
  
卷540_163  【访秋】李商隐  
酒薄吹还醒，楼危望已穷。江皋当落日，帆席见归风。  
烟带龙潭白，霞分鸟道红。殷勤报秋意，只是有丹枫。  
  
卷540_164  【昭州】李商隐  
桂水春犹早，昭川日正西。虎当官道斗，猿上驿楼啼。  
绳烂金沙井，松干乳洞梯。乡音殊可骇，仍有醉如泥。  
  
卷540_165  【哭刘司户蕡】李商隐  
路有论冤谪，言皆在中兴。空闻迁贾谊，不待相孙弘。  
江阔惟回首，天高但抚膺。去年相送地，春雪满黄陵。  
  
卷540_166  【裴明府居止】李商隐  
爱君茅屋下，向晚水溶溶。试墨书新竹，张琴和古松。  
坐来闻好鸟，归去度疏钟。明日还相见，桥南贳酒醲。  
  
卷540_167  【陆发荆南始至商洛】李商隐  
昔去真无奈，今还岂自知。青辞木奴橘，紫见地仙芝。  
四海秋风阔，千岩暮景迟。向来忧际会，犹有五湖期。  
  
卷540_168  【陈后宫】李商隐  
玄武开新苑，龙舟宴幸频。渚莲参法驾，沙鸟犯句陈。  
寿献金茎露，歌翻玉树尘。夜来江令醉，别诏宿临春。  
  
卷540_169  【乐游原】李商隐  
春梦乱不记，春原登已重。青门弄烟柳，紫阁舞云松。  
拂砚轻冰散，开尊绿酎浓。无悰托诗遣，吟罢更无悰。  
  
卷540_170  【赠子直花下（令狐绹字子直）】李商隐  
池光忽隐墙，花气乱侵房。屏缘蝶留粉，窗油蜂印黄。  
官书推小吏，侍史从清郎。并马更吟去，寻思有底忙。  
  
卷540_171  【小园独酌】李商隐  
柳带谁能结，花房未肯开。空馀双蝶舞，竟绝一人来。  
半展龙须席，轻斟玛瑙杯。年年春不定，虚信岁前梅。  
  
卷540_172  【思归】李商隐  
固有楼堪倚，能无酒可倾。岭云春沮洳，江月夜晴明。  
鱼乱书何托，猿哀梦易惊。旧居连上苑，时节正迁莺。  
  
卷540_173  【献寄旧府开封公（开封公，令狐楚也）】李商隐  
幕府三年远，春秋一字褒。书论秦逐客，赋续楚离骚。  
地理南溟阔，天文北极高。酬恩抚身世，未觉胜鸿毛。  
  
卷540_174  【向晚】李商隐  
当风横去幰，临水卷空帷。北土秋千罢，南朝祓禊归。  
花情羞脉脉，柳意怅微微。莫叹佳期晚，佳期自古稀。  
  
卷540_175  【春游】李商隐  
桥峻斑骓疾，川长白鸟高。烟轻惟润柳，风滥欲吹桃。  
徙倚三层阁，摩挲七宝刀。庾郎年最少，青草妒春袍。  
  
卷540_176  【离席】李商隐  
出宿金尊掩，从公玉帐新。依依向馀照，远远隔芳尘。  
细草翻惊雁，残花伴醉人。杨朱不用劝，只是更沾巾。  
  
卷540_177  【俳谐】李商隐  
短顾何由遂，迟光且莫惊。莺能歌子夜，蝶解舞宫城。  
柳讶眉双浅，桃猜粉太轻。年华有情状，吾岂怯平生。  
  
卷540_178  【细雨】李商隐  
萧洒傍回汀，依微过短亭。气凉先动竹，点细未开萍。  
稍促高高燕，微疏的的萤。故园烟草色，仍近五门青。  
  
卷540_179  【商於新开路】李商隐  
六百商於路，崎岖古共闻。蜂房春欲暮，虎阱日初曛。  
路向泉间辨，人从树杪分。更谁开捷径，速拟上青云。  
  
卷540_180  【题郑大有隐居】李商隐  
结构何峰是，喧闲此地分。石梁高泻月，樵路细侵云。  
偃卧蛟螭室，希夷鸟兽群。近知西岭上，玉管有时闻。  
  
卷540_181  【夜饮】李商隐  
卜夜容衰鬓，开筵属异方。烛分歌扇泪，雨送酒船香。  
江海三年客，乾坤百战场。谁能辞酩酊，淹卧剧清漳。  
  
卷540_182  【江上】李商隐  
万里风来地，清江北望楼。云通梁苑路，月带楚城秋。  
刺字从漫灭，归途尚阻修。前程更烟水，吾道岂淹留。  
  
卷540_183  【凉思】李商隐  
客去波平槛，蝉休露满枝。永怀当此节，倚立自移时。  
北斗兼春远，南陵寓使迟。天涯占梦数，疑误有新知。  
  
卷540_184  【鸾凤】李商隐  
旧镜鸾何处，衰桐凤不栖。金钱饶孔雀，锦段落山鸡。  
王子调清管，天人降紫泥。岂无云路分，相望不应迷。  
  
卷540_185  【李卫公（德裕）】李商隐  
绛纱弟子音尘绝，鸾镜佳人旧会稀。  
今日致身歌舞地，木棉花暖鹧鸪飞。  
  
卷540_186  【韦蟾（一作寄怀韦蟾）】李商隐  
谢家离别正凄凉，少傅临岐赌佩囊。  
却忆短亭回首处，夜来烟雨满池塘。  
  
卷540_187  【自贶】李商隐  
陶令弃官后，仰眠书屋中。谁将五斗米，拟换北窗风。  
  
卷540_188  【蝶】李商隐  
孤蝶小徘徊，翩翾粉翅开。并应伤皎洁，频近雪中来。  
  
卷540_189  【夜意】李商隐  
帘垂幕半卷，枕冷被仍香。如何为相忆，魂梦过潇湘。  
  
卷540_190  【因书】李商隐  
绝徼南通栈，孤城北枕江。猿声连月槛，鸟影落天窗。  
海石分棋子，郫筒当酒缸。生归话辛苦，别夜对凝釭。  
  
卷540_191  【奉寄安国大师兼简子蒙】李商隐  
忆奉莲花座，兼闻贝叶经。岩光分蜡屐，涧响入铜瓶。  
日下徒推鹤，天涯正对萤。鱼山羡曹植，眷属有文星。  
  
卷540_192  【闲游】李商隐  
危亭题竹粉，曲沼嗅荷花。数日同携酒，平明不在家。  
寻幽殊未极，得句总堪夸。强下西楼去，西楼倚暮霞。  
  
卷540_193  【县中恼饮席】李商隐  
晚醉题诗赠物华，罢吟还醉忘归家。  
若无江氏五色笔，争奈河阳一县花。  
  
卷540_194  【题李上谟壁】李商隐  
旧著思玄赋，新编杂拟诗。江庭犹近别，山舍得幽期。  
嫩割周颙韭，肥烹鲍照葵。饱闻南烛酒，仍及拨醅时。  
  
卷540_195  【江村题壁】李商隐  
沙岸竹森森，维艄听越禽。数家同老寿，一径自阴深。  
喜客尝留橘，应官说采金。倾壶真得地，爱日静霜砧。  
  
卷540_196  【即日】李商隐  
桂林闻旧说，曾不异炎方。山响匡床语，花飘度腊香。  
几时逢雁足，著处断猿肠。独抚青青桂，临城忆雪霜。  
  
卷540_197  【漫成五章】李商隐  
沈宋裁辞矜变律，王杨落笔得良朋。  
当时自谓宗师妙，今日惟观对属能。  
李杜操持事略齐，三才万象共端倪。  
集仙殿与金銮殿，可是苍蝇惑曙鸡。  
生儿古有孙征虏，嫁女今无王右军。  
借问琴书终一世，何如旗盖仰三分。  
代北偏师衔使节，关中裨将建行台。  
不妨常日饶轻薄，且喜临戎用草莱。  
郭令素心非黩武，韩公本意在和戎。  
两都耆旧偏垂泪，临老中原见朔风。  
  
卷540_198  【射鱼曲】李商隐  
思牢弩箭磨青石，绣额蛮渠三虎力。寻潮背日伺泅鳞，  
贝阙夜移鲸失色。纤纤粉簳馨香饵，绿鸭回塘养龙水。  
含冰汉语远于天，何由回作金盘死。  
  
卷540_199  【日高】李商隐  
镀镮故锦縻轻拖，玉xC不动便门锁。水精眠梦是何人，  
栏药日高红髲bQ。飞香上云春诉天，云梯十二门九关。  
轻身灭影何可望，粉蛾帖死屏风上。  
  
卷540_200  【宫中曲】李商隐  
云母滤宫月，夜夜白于水。赚得羊车来，低扇遮黄子。  
水精不觉冷，自刻鸳鸯翅。蚕缕茜香浓，正朝缠左臂。  
巴笺两三幅，满写承恩字。欲得识青天，昨夜苍龙是。  
  
卷540_201  【海上谣】李商隐  
桂水寒于江，玉兔秋冷咽。海底觅仙人，香桃如瘦骨。  
紫鸾不肯舞，满翅蓬山雪。借得龙堂宽，晓出揲云发。  
刘郎旧香炷，立见茂陵树。云孙帖帖卧秋烟，  
上元细字如蚕眠。  
  
卷540_202  【李夫人三首】李商隐  
一带不结心，两股方安髻。惭愧白茅人，月没教星替。  
剩结茱萸枝，多擘秋莲的。独自有波光，彩囊盛不得。  
蛮丝系条脱，妍眼和香屑。寿宫不惜铸南人，  
柔肠早被秋眸割。清澄有馀幽素香，鳏鱼渴凤真珠房。  
不知瘦骨类冰井，更许夜帘通晓霜。土花漠漠云茫茫，  
黄河欲尽天苍苍。  
  
卷540_203  【景阳宫井双桐】李商隐  
秋港菱花干，玉盘明月蚀。血渗两枯心，情多去未得。  
徒经白门伴，不见丹山客。未待刻作人，愁多有魂魄。  
谁将玉盘与，不死翻相误。天更阔于江，孙枝觅郎主。  
昔妒邻宫槐，道类双眉敛。今日繁红樱，抛人占长簟。  
翠襦不禁绽，留泪啼天眼。寒灰劫尽问方知，  
石羊不去谁相绊。  
  
卷540_204  【秋日晚思】李商隐  
桐槿日零落，雨馀方寂寥。枕寒庄蝶去，窗冷胤萤销。  
取适琴将酒，忘名牧与樵。平生有游旧，一一在烟霄。  
  
卷540_205  【春宵自遣】李商隐  
地胜遗尘事，身闲念岁华。晚晴风过竹，深夜月当花。  
石乱知泉咽，苔荒任径斜。陶然恃琴酒，忘却在山家。  
  
卷540_206  【七夕偶题】李商隐  
宝婺摇珠佩，常娥照玉轮。灵归天上匹，巧遗世间人。  
花果香千户，笙竽滥四邻。明朝晒犊鼻，方信阮家贫。  
  
卷540_207  【灵仙阁晚眺寄郓州韦评事】李商隐  
愚公方住谷，仁者本依山。共誓林泉志，胡为尊俎间。  
华莲开菡萏，荆玉刻孱颜。爽气临周道，岚光入汉关。  
满壶从蚁泛，高阁已苔斑。想就安车召，宁期负矢还。  
潘游全璧散，郭去半舟闲。定笑幽人迹，鸿轩不可攀。  
  
卷540_208  【幽居冬暮】李商隐  
羽翼摧残日，郊园寂寞时。晓鸡惊树雪，寒鹜守冰池。  
急景忽云暮，颓年浸已衰。如何匡国分，不与夙心期。  
  
卷540_209  【过姚孝子庐偶书】李商隐  
拱木临周道，荒庐积古苔。鱼因感姜出，鹤为吊陶来。  
两鬓蓬常乱，双眸血不开。圣朝敦尔类，非独路人哀。  
  
卷540_210  【赋得月照冰池】李商隐  
皓月方离海，坚冰正满池。金波双激射，璧彩两参差。  
影占徘徊处，光含的皪时。高低连素色，上下接清规。  
顾兔飞难定，潜鱼跃未期。鹊惊俱欲绕，狐听始无疑。  
似镜将盈手，如霜恐透肌。独怜游玩意，达晓不知疲。  
  
卷540_211  【永乐县所居一草一木无非自栽今春悉已芳茂因书即事一章】李商隐  
手种悲陈事，心期玩物华。柳飞彭泽雪，桃散武陵霞。  
枳嫩栖鸾叶，桐香待凤花。绶藤萦弱蔓，袍草展新芽。  
学植功虽倍，成蹊迹尚赊。芳年谁共玩，终老邵平瓜。  
  
卷540_212  【南潭上亭宴集以疾后至因而抒情】李商隐  
马卿聊应召，谢傅已登山。歌发百花外，乐调深竹间。  
鹢舟萦远岸，鱼钥启重关。莺蝶如相引，烟萝不暇攀。  
佳人启玉齿，上客颔朱颜。肯念沉痾士，俱期倒载还。  
  
卷540_213  【寒食行次冷泉驿】李商隐  
驿途仍近节，旅宿倍思家。独夜三更月，空庭一树花。  
介山当驿秀，汾水绕关斜。自怯春寒苦，那堪禁火赊。  
  
卷540_214  【寄华岳孙逸人】李商隐  
灵岳几千仞，老松逾百寻。攀崖仍蹑壁，啖叶复眠阴。  
海上呼三岛，斋中戏五禽。唯应逢阮籍，长啸作鸾音。  
  
卷540_215  【戏题赠稷山驿吏王全】李商隐  
绛台驿吏老风尘，耽酒成仙几十春。  
过客不劳询甲子，惟书亥字与时人。  
  
卷540_216  【和韦潘前辈七月十二日夜泊池州城下先寄上李使君】李商隐  
桂含爽气三秋首，蓂吐中旬二叶新。  
正是澄江如练处，玄晖应喜见诗人。  
  
卷540_217  【花下醉】李商隐  
寻芳不觉醉流霞，倚树沉眠日已斜。  
客散酒醒深夜后，更持红烛赏残花。  
  
卷540_218  【所居永乐县久旱，县宰祈祷得雨，因赋诗】李商隐  
甘膏滴滴是精诚，昼夜如丝一尺盈。  
只怪闾阎喧鼓吹，邑人同报朿长生。  
