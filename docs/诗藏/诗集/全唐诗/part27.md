---
title: 第27部分
index: true
icon: editor
order: 27
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(中)　卷五百六十

卷560_1  【送刘驾归京】薛能  
相逢听一吟，惟我不降心。在世忧何事，前生得至音。  
蒲多南去远，汾尽北游深。为宿关亭日，苍苍晓欲临。  
  
卷560_2  【夏日寺中有怀】薛能  
亭午四邻睡，院中唯鸟鸣。当门塞鸿去，欹枕世人情。  
地燥苍苔裂，天凉晚月生。归家岂不愿，辛苦未知名。  
  
卷560_3  【夏日蒲津寺居二首】薛能  
日日闲车马，谁来访此身。一门兼鹤静，四院与僧邻。  
雨室墙穿溜，风窗笔染尘。空馀气长在，天子用平人。  
故国有如梦，省来长远游。清晨起闲院，疏雨似深秋。  
宿寝书棱叠，行吟杖迹稠。天晴岂能出，春暖未更裘。  
  
卷560_4  【北都题崇福寺（寺即高祖旧宅）】薛能  
此地潜龙寺，何基即帝台。细花庭树荫，清气殿门开。  
长老多相识，旬休暂一来。空空亦拟解，干进幸无媒。  
  
卷560_5  【题龙兴寺】薛能  
高户列禅房，松门到上方。像开祇树岭，人施蜀城香。  
地遍磷磷石，江移孑孑樯。林僧语不尽，身役事梁王。  
  
卷560_6  【题大云寺西阁】薛能  
阁临偏险寺当山，独坐西城笑满颜。四野有歌行路乐，  
五营无战射堂闲。鼙和调角秋空外，砧办征衣落照间。  
方拟杀身酬圣主，敢于高处恋乡关。  
  
卷560_7  【舟行至平羌】薛能  
貔虎直沙壖，严更护早眠。簇霜孤驿树，落日下江船。  
暂去非吴起，终休爱鲁连。平羌无一术，候吏莫加笾。  
  
卷560_8  【题开元寺阁】薛能  
一阁见一郡，乱流仍乱山。未能终日住，尤爱暂时闲。  
唱棹吴门去，啼林杜宇还。高僧不可羡，西景掩禅关。  
  
卷560_9  【凌云寺】薛能  
像阁与山齐，何人致石梯。万烟生聚落，一崦露招提。  
斋月人来上，残阳鸽去栖。从边亦已极，烽火是沈黎。  
  
卷560_10  【石堂溪】薛能  
三面接渔樵，前门向郡桥。岸沙崩橘树，山径入茶苗。  
夜拥军烟合，春浮妓舸邀。此心无与醉，花影莫相烧。  
  
卷560_11  【荔枝楼】薛能  
高槛起边愁，荔枝谁致楼。会须教匠坼，不欲见蛮陬。  
树痺无春影，天连觉汉流。仲宣如可拟，即此是荆州。  
  
卷560_12  【圣冈】薛能  
古迹是何王，平身入石房。远村通后径，一郡隔前冈。  
昼静唯禅客，春来有女郎。独醒回不得，无事可焚香。  
  
卷560_13  【蜀州郑史君寄鸟觜茶，因以赠答八韵】薛能  
鸟觜撷浑牙，精灵胜镆铘。烹尝方带酒，滋味更无茶。  
拒碾乾声细，撑封利颖斜。衔芦齐劲实，啄木聚菁华。  
盐损添常诫，姜宜著更夸。得来抛道药，携去就僧家。  
旋觉前瓯浅，还愁后信赊。千惭故人意，此惠敌丹砂。  
  
卷560_14  【暇日寓怀寄朝中亲友】薛能  
命与才违岂自由，我身何负我身愁。临生白发方监郡，  
遥耻青衣懒上楼。过客闷嫌疏妓乐，小儿憨爱□貔貅。  
闲吟一寄清朝侣，未必淮阴不拜侯。  
  
卷560_15  【春日寓怀】薛能  
幽拙未谋身，无端患不均。盗憎犹念物，花尽不知春。  
井邑常多弊，江山岂有神。犍为何处在，一拟吊埋轮。  
  
卷560_16  【监郡犍为舟中寓题寄同舍】薛能  
一寝闲身万事空，任天教作假文翁。旗穿岛树孤舟上，  
家在山亭每日中。叠果盘餐丹橘地，若花床席早梅风。  
佳期说尽君应笑，刘表尊前且不同。  
  
卷560_17  【江柳】薛能  
条绿似垂缨，离筵日照轻。向人虽有态，伤我为无情。  
桥远孤临水，墙低半出营。天津曾此见，亦是怆行行。  
  
卷560_18  【寄吉谏议】薛能  
将迎须学返抽身，合致蹉跎敢效颦。性静拟归无上士，  
迹疏常负有情人。终凭二顷谋婚嫁，谬著千篇断斧斤。  
闻说旧交贤且达，欲弹章甫自羞贫。  
  
卷560_19  【江上寄情】薛能  
天际归舟浩荡中，我关王泽道何穷。未为时彦徒经国，  
尚有边兵耻佐戎。酿黍气香村欲社，斫桑春尽野无风。  
年来断定知休处，一树繁花一亩宫。  
  
卷560_20  【平盖观】薛能  
巨柏与山高，玄门静有猱。春风开野杏，落日照江涛。  
白璧心难说，青云世未遭。天涯望不极，谁识咏离骚。  
  
卷560_21  【春霁】薛能  
久客孤舟上，天涯漱晓津。野芳桤似柳，江霁雪和春。  
吏叫能惊鹭，官粗实害身。何当穷蜀境，却忆滞游人。  
  
卷560_22  【春居即事】薛能  
云密露晨晖，西园独掩扉。雨新临断火，春冷著单衣。  
榆荚奔风健，兰芽负土肥。交亲不是变，自作寄书稀。  
  
卷560_23  【边城寓题】薛能  
孤蹇复飘零，天涯若堕萤。东风吹痼疾，暖日极青冥。  
蚕市归农醉，渔舟钓客醒。论邦苦不早，只此负王庭。  
  
卷560_24  【春日江居寓怀】薛能  
归兴乍离边，兰桡复锦川。斫春槎枿树，消雪土膏田。  
岸暖寻新菜，舟寒著旧绵。临邛若个是，欲向酒家眠。  
  
卷560_25  【边城作】薛能  
行止象分符，监州是戏儒。管排蛮户远，出箐鸟巢孤。  
北向秦何在，南来蜀已无。怀沙悔不及，只有便乘桴。  
  
卷560_26  【闻李夷遇下第东归因以寄赠】薛能  
囊中书是居山写，海畔家贫乞食还。吾子莫愁登第晚，  
古人惟爱贱游闲。舟行散适江亭上，郡宴歌吟蜡烛间。  
从此乐章休叙战，汉兵无阵亦无蛮。  
  
卷560_27  【留题】薛能  
茶兴复诗心，一瓯还一吟。压春甘蔗冷，喧雨荔枝深。  
骤去无遗恨，幽栖已遍寻。蛾眉不可到，高处望千岑。  
  
卷560_28  【春日北归舟中有怀】薛能  
尽日绕盘飧，归舟向蜀门。雨干杨柳渡，山热杏花村。  
净镜空山晓，孤灯极浦昏。边城不是意，回首未终恩。  
  
卷560_29  【初发嘉州寓题】薛能  
劳我是犍为，南征又北移。唯闻杜鹃夜，不见海棠时。  
在闇曾无负，含灵合有知。州人若爱树，莫损召南诗。  
  
卷560_30  【题汉州西湖】薛能  
西湖天下名，可以濯吾缨。况是携家赏，从妨半驿程。  
尝茶春味渴，断酒晚怀清。尽得幽人趣，犹嫌守吏迎。  
重餐逢角暮，百事喜诗成。坐阻湘江谪，谁为话政声。  
  
卷560_31  【自广汉游三学山】薛能  
残阳终日望栖贤，归路携家得访禅。世缺一来应薄命，  
雨留三宿是前缘。诗题不忍离岩下，屐齿难忘在水边。  
猿鸟可知僧可会，此心常似有香烟。  
  
卷560_32  【三学山开照寺】薛能  
尽室遍相将，中方上下方。夜深楠树远，春气陌林香。  
圣迹留岩险，灵灯出混茫。何因将慧剑，割爱事空王。  
  
卷560_33  【雨霁北归留题三学山】薛能  
远树平川半夕阳，锦城遥辨立危墙。闲思胜事多遗恨，  
却悔公心是谩忙。灌口阙寻惭远客，峨嵋乖约负支郎。  
灵龛一望终何得，谬有人情满蜀乡。  
  
卷560_34  【行次灵龛驿寄西蜀尚书】薛能  
北客推车指蜀门，乾阳知已近临坤。从辞府郭常回首，  
欲别封疆更感恩。援寡圣朝难望阙，暑催蚕麦得归村。  
雷公解劚冲天气，白日何辜遣戴盆。  
  
卷560_35  【雨霁宿望喜驿】薛能  
风雷一罢思何清，江水依然浩浩声。飞鸟旋生啼鸟在，  
后人常似古人情。将来道路终须达，过去山川实不平。  
闲想更逢知旧否，馆前杨柳种初成。  
  
卷560_36  【筹笔驿（余为蜀从事，病武侯非王佐才，因有是题）】薛能  
葛相终宜马革还，未开天意便开山。生欺仲达徒增气，  
死见王阳合厚颜。流运有功终是扰，阴符多术得非奸。  
当初若欲酬三顾，何不无为似有鳏。  
  
卷560_37  【通仙洞】薛能  
高龛险欲摧，百尺洞门开。白日仙何在，清风客暂来。  
临崖松直上，避石水低回。贾掾曾空去，题诗岂易哉。  
  
卷560_38  【嘉陵驿见贾岛旧题】薛能  
贾子命堪悲，唐人独解诗。左迁今已矣，清绝更无之。  
毕竟吾犹许，商量众莫疑。嘉陵四十字，一一是天资。  
  
卷560_39  【嘉陵驿（一作题嘉陵江驿）】薛能  
江涛千叠阁千层，衔尾相随尽室登。稠树蔽山闻杜宇，  
午烟薰日食嘉陵。频题石上程多破，暂歇泉边起不能。  
如此幸非名利切，益州来日合携僧。  
  
卷560_40  【嘉陵驿】薛能  
尽室可招魂，蛮馀出蜀门。雹凉随雨气，江热傍山根。  
蚕月缲丝路，农时碌碡村。干将磨欲尽，无位可酬恩。  
  
卷560_41  【西县途中二十韵】薛能  
野客误桑麻，从军带镆铘。岂论之白帝，未合过黄花。  
落日投江县，征尘漱齿牙。蜀音连井络，秦分隔褒斜。  
硖路商逢使，山邮雀啅蛇。忆归临角黍，良遇得新瓜。  
食久庭阴转，行多屐齿洼。气清岩下瀑，烟漫雨馀畬。  
黄鸟当蚕候，稀蒿杂麦查。汗凉风似雪，浆度蜜如沙。  
野色生肥芋，乡仪捣散茶。梯航经杜宇，烽候彻苴咩。  
逗石流何险，通关运固赊。葛侯真竭泽，刘主合亡家。  
陷彼贪功吠，贻为黩武夸。阵图谁许可，庙貌我揄揶。  
闲事休征汉，斯行且咏巴。音繁来有铎，軏尽去无车。  
溢目看风景，清怀啸月华。焰樵烹紫笋，腰簟憩乌纱。  
杞国忧寻悟，临邛渴自加。移文莫有诮，必不滞天涯。  
  
卷560_42  【西县作】薛能  
三年西蜀去如沉，西县西来出万岑。树石向闻清汉浪，  
水风初见绿萍阴。平郊不爱行增气，好井无疑漱入心。  
从此渐知光景异，锦都回首尽愁吟。  
  
卷560_43  【分山岭望灵宝峰】薛能  
千寻万仞峰，灵宝号何从。盛立同吾道，贪程阻圣踪。  
岭奇应有药，壁峭尽无松。那得休于是，蹉跎亦卧龙。  
  
卷560_44  【水帘吟】薛能  
万滴相随万响兼，路尘天产尽旁沾。源从颢气何因绝，  
派助前溪岂觉添。豪客每来清夏葛，愁人才见认秋檐。  
嘉名已极终难称，别是风流不是帘。  
  
卷560_45  【褒斜道中】薛能  
十驿褒斜到处慵，眼前常似接灵踪。江遥旋入旁来水，  
山豁犹藏向后峰。鸟径恶时应立虎，畬田闲日自烧松。  
行吟却笑公车役，夜发星驰半不逢。  
  
卷560_46  【褒城驿有故元相公旧题诗，因仰叹而作】薛能  
鄂相顷题应好池，题云万竹与千梨。我来已变当初地，  
前过应无继此诗。敢叹临行殊旧境，惟愁后事劣今时。  
闲吟四壁堪搔首，频见青蘋白鹭鸶。  
  
卷560_47  【题褒城驿池】薛能  
池馆通秦槛向衢，旧闻佳赏此踟蹰。清凉不散亭犹在，  
事力何销舫已无。钓客坐风临岛屿，牧牛当雨食菰蒲。  
西川吟吏偏思葺，只恐归寻水亦枯。  
  
卷560_48  【送崔学士赴东川】薛能  
羽人仙籍冠浮丘，欲作酂侯且蜀侯，导骑已多行剑阁，  
亲军全到近绵州。文翁劝学人应恋，魏绛和戎戍自休。  
唯有夜樽欢莫厌，庙堂他日少闲游。  
  
卷560_49  【海棠】薛能  
酷烈复离披，玄功莫我知。青苔浮落处，暮柳间开时。  
带醉游人插，连阴被叟移。晨前清露湿，晏后恶风吹。  
香少传何许，妍多画半遗。岛苏涟水脉，庭绽粒松枝。  
偶泛因沉砚，闲飘欲乱棋。绕山生玉垒，和郡遍坤维。  
负赏惭休饮，牵吟分失饥。明年应不见，留此赠巴儿。  
  
卷560_50  【咏夹径菊】薛能  
夹径尽黄英，不通人并行。几曾相对绽，元自两行生。  
丛比高低等，香连左右并。畔摇风势断，中夹日华明。  
间隔蛩吟隔，交横蝶乱横。频应泛桑落，摘处近前楹。  
  
卷560_51  【碧鲜亭春题竹】薛能  
竹少竹更重，碧鲜疆更名。有栏常凭立，无径独穿行。  
夕月阴何乱，春风叶尽轻。已闻图画客，兼写薛先生。  
  
卷560_52  【行径】薛能  
盘径入依依，旋惊幽鸟飞。寻多苔色古，踏碎箨声微。  
鞭节横妨户，枝梢动拂衣。前溪闻到处，应接钓鱼矶。  
  
卷560_53  【新柳】薛能  
轻轻须重不须轻，众木难成独早成。柔性定胜刚性立，  
一枝还引万枝生。天钟和气元无力，时遇风光别有情。  
谁道少逢知己用，将军因此建雄名。  
  
卷560_54  【牡丹四首】薛能  
异色禀陶甄，常疑主者偏。众芳殊不类，一笑独奢妍。  
颗折羞含懒，丛虚隐陷圆。亚心堆胜被，美色艳于莲。  
品格如寒食，精光似少年。种堪收子子，价合易贤贤。  
迥秀应无妒，奇香称有仙。深阴宜映幕，富贵助开筵。  
蜀水争能染，巫山未可怜。数难忘次第，立困恋傍边。  
逐日愁风雨，和星祝夜天。且从留尽赏，离此便归田。  
万朵照初筵，狂游忆少年。晓光如曲水，颜色似西川。  
白向庚辛受，朱从造化研。众开成伴侣，相笑极神仙。  
见焰宁劳火，闻香不带烟。自高轻月桂，非偶贱池莲。  
影接雕盘动，丛遭恶草偏。招欢忧事阻，就卧觉情牵。  
四面宜绨锦，当头称管弦。泊来莺定忆，粉扰蝶何颠。  
苏息承朝露，滋荣仰霁天。压栏多尽好，敌国贵宜然。  
未落须迷醉，因兹任病缠。谁知极物，空负感麟篇。  
去年零落暮春时，泪湿红笺怨别离。常恐便随巫峡散，  
何因重有武陵期。传情每向馨香得，不语还应彼此知。  
欲就栏边安枕席，夜深闲共说相思。  
牡丹愁为牡丹饥，自惜多情欲瘦羸。浓艳冷香初盖后，  
好风乾雨正开时。吟蜂遍坐无闲蕊，醉客曾偷有折枝。  
京国别来谁占玩，此花光景属吾诗。  
  
卷560_55  【使院栽苇】薛能  
戛戛复差差，一丛千万枝。格如僧住处，栽得吏闲时。  
笋自厅中出，根从府外移。从军无宿例，空想夜风吹。  
  
卷560_56  【失鹤二首】薛能  
偶背雕笼与我违，四方端伫竟忘归。谁家白日云间见，  
何处沧洲雨里飞。曾啄稻粱残粒在，旧翘泥潦半踪稀。  
凭人转觉多相误，尽道皤然作令威。  
华表翘风未可期，变丁投卫两堪疑。应缘失路防人损，  
空有归心最我知。但见空笼抛夕月，若何无树宿荒陂。  
不然直道高空外，白水青山属腊师。  
  
卷560_57  【答贾支使寄鹤】薛能  
瑞羽奇姿踉跄形，称为仙驭过清冥。何年厚禄曾居卫，  
几世前身本姓丁。幸有远云兼远水，莫临华表望华亭。  
劳君赠我清歌侣，将去田园夜坐听。  
  
卷560_58  【陈州刺史寄鹤】薛能  
临风高视耸奇形，渡海冲天想尽经。因得羽仪来合浦，  
便无魂梦去华亭。春飞见境乘桴切，夜唳闻时醉枕醒。  
南守欲知多少重，抚毛千万唤丁丁。  
  
卷560_59  【孔雀】薛能  
偶有功名正俗才，灵禽何事降瑶台。天仙黼黻毛应是，  
宫后屏帏尾忽开。曾处嶂中真雾隐，每过庭下似春来。  
佳人为我和衫拍，遣作傞傞送一杯。  
  
卷560_60  【鄜州进白野鹊】薛能  
轻毛叠雪翅开霜，红觜能深练尾长。名应玉符朝北阙，  
色柔金性瑞西方。不忧云路填河远，为对天颜送喜忙。  
从此定知栖息处，月宫琼树是仙乡。  
  
卷560_61  【早蝉】薛能  
不见上庭树，日高声忽吟。他人岂无耳，远客自关心。  
暂落还因雨，横飞亦向林。分明去年意，从此渐闻砧。  
  
卷560_62  【申湖】薛能  
昔年依峡寺，每日见申湖。下泪重来此，知心一已无。  
雨霖舟色暗，岸拔木形枯。旧境深相恼，新春宛不殊。  
方来寻熟侣，起去恨惊凫。忍事花何笑，喧吟瀑正粗。  
堪忧从宦到，倍遣曩怀孤。上马终回首，傍人怪感吁。  
  
卷560_63  【谢刘相寄天柱茶】薛能  
两串春团敌夜光，名题天柱印维扬。偷嫌曼倩桃无味，  
捣觉嫦娥药不香。惜恐被分缘利市，尽应难觅为供堂。  
粗官寄与真抛却，赖有诗情合得尝。  
  
卷560_64  【题后集】薛能  
诗源何代失澄清，处处狂波污后生。常感道孤吟有泪，  
却缘风坏语无情。难甘恶少欺韩信，枉被诸侯杀祢衡。  
纵到缑山也无益，四方联络尽蛙声。  
  
卷560_65  【秋晚送无可上人】薛能  
半夜觉松雨，照书灯悄然。河声才淅沥，旧业近潺湲。  
坐滴寒更尽，吟惊宿鹤迁。相思不相见，日短复愁牵。  
  
卷560_66  【赠源寂禅师】薛能  
瓶钵镇随腰，怡然处寂寥。门禅从北祖，僧格似南朝。  
性近徒相许，缘多愧未销。何传能法慧，此岸要津桥。  
  
卷560_67  【赠禅师】薛能  
嗜欲本无性，此生长在禅。九州空有路，一室独多年。  
鸣磬微尘落，移瓶湿地圆。相寻偶同宿，星月坐忘眠。  
  
卷560_68  【夏日青龙寺寻僧二首】薛能  
帝里欲何待，人间无阙遗。不能安旧隐，都属扰明时。  
违理须齐辱，雄图岂藉知。纵横悉已误，斯语是吾师。  
得官殊未喜，失计是忘愁。不是无心速，焉能有自由。  
凉风盈夏扇，蜀茗半形瓯。笑向权门客，应难见道流。  
  
卷560_69  【寄题巨源禅师】薛能  
风雨禅思外，应残木槿花。何年别乡土，一衲代袈裟。  
日气侵瓶暖，雷声动枕斜。还当扫楼影，天晚自煎茶。  
  
卷560_70  【题河中亭子】薛能  
河擘双流岛在中，岛中亭上正南空，蒲根旧浸临关道，  
沙色遥飞傍苑风。晴见树卑知岳大，晚闻车乱觉桥通。  
无穷胜事应须宿，霜白蒹葭月在东。  
  
卷560_71  【逢友人边游回（一作马戴诗）】薛能  
游子新从绝塞回，自言曾上李陵台。  
尊前语尽北风起，秋色萧条胡雁来。  
  
卷560_72  【春雨】薛能  
电阔照潺潺，惊流往复还。远声如有洞，迷色似无山。  
利物乾坤内，并风竹树间。静思来朔漠，愁望满柴关。  
迸湿消尘虑，吹风触疾颜。谁知草茅径，沾此尚虚闲。  
  
卷560_73  【夏雨】薛能  
何处发天涯，风雷一道赊。去声随地急，残势傍楼斜。  
透树垂红叶，沾尘带落花。潇湘无限思，闲看下蒹葭。  
  
卷560_74  【秋夜山中述事】薛能  
初宵门未掩，独坐对霜空。极目故乡月，满溪寒草风。  
樵声当岭上，僧语在云中。正恨归期晚，萧萧闻塞鸿。  
  
卷560_75  【长安道】薛能  
汲汲复营营，东西连两京。关繻古若在，山岳累应成。  
各自有身事，不相知姓名。交驰兼众类，分散入重城。  
此去应无尽，万方人旋生。空馀片言苦，来往觅刘桢。  
  
卷560_76  【酬泗州韦中丞埇上日寄赠兼次本韵】薛能  
鲁儒相悟欲成空，学尽文章不见功。官自掖垣飘海上，  
镇从随岸入山中。尝遭火发瞿云宅，争得天如老氏弓。  
何意杜陵怀宝客，也随迷路出关东。  
  
卷560_77  【泛觞池】薛能  
通咽远华樽，泛觞名自君。净看筹见影，轻动酒生纹。  
细滴随杯落，来声就浦分。便应半酣后，清冷漱兼云。  

## 全唐诗(中)　卷五百六十一

卷561_1  【荔枝诗】薛能  
颗如松子色如樱，未识蹉跎欲半生。  
岁杪监州曾见树，时新入座久闻名。  
  
卷561_2  【丁巳上元日放三雉】薛能  
婴网虽皆困，褰笼喜共归。无心期尔报，相见莫惊飞。  
  
卷561_3  【寓题（一作边城寓题）】薛能  
王泽犹来雅在新，尚词微事可愁人。  
淫哇满眼关雎弱，犹贺清朝有此身。  
  
卷561_4  【望蜀亭】薛能  
树簇烟迷蜀国深，岭头分界恋登临。  
前轩一望无他处，从此西川只在心。  
  
卷561_5  【游嘉州后溪（开元观闲游，因及后溪，偶成二韵）】薛能  
山屐经过满径踪，隔溪遥见夕阳舂。  
当时诸葛成何事，只合终身作卧龙。  
  
卷561_6  【自讽】薛能  
千题万咏过三旬，忘食贪魔作瘦人。  
行处便吟君莫笑，就中诗病不任春。  
  
卷561_7  【乞假归题候馆】薛能  
仆带雕弓马似飞，老莱衣上著戎衣。  
邮亭不暇吟山水，塞外经年皆未归。  
  
卷561_8  【监郡犍为将归使府登楼寓题】薛能  
几日监临向蜀春，错抛歌酒强忧人。  
江楼一望西归去，不负嘉州只负身。  
  
卷561_9  【过象耳山二首】薛能  
一色青松几万栽，异香薰路带花开。  
山门欲别心潜愿，更到蜀中还到来。  
到处逢山便欲登，自疑身作住来僧。  
徒行至此三千里，不是有缘应不能。  
  
卷561_10  【圣灯】薛能  
莽莽空中稍稍灯，坐看迷浊变清澄。  
须知火尽烟无益，一夜栏边说向僧。  
  
卷561_11  【过昌利观有怀】薛能  
万仞云峰八石泉，李君仙后更谁仙。  
我来驻马人何问，老柏无多不种田。  
  
卷561_12  【蜀路】薛能  
剑阁缘云拂斗魁，疾风生树过龙媒。  
前程憩罢知无益，但是驽蹄亦到来。  
  
卷561_13  【山下偶作】薛能  
零雨沾山百草香，树梢高顶尽斜阳。  
横流巨石皆堪住，何事无僧有石房。  
  
卷561_14  【伏牛山】薛能  
虎蹲峰状屈名牛，落日连村好望秋。  
不为时危耕不得，一黎风雨便归休。  
  
卷561_15  【老圃堂（一作曹邺诗）】薛能  
邵平瓜地接吾庐，谷雨乾时偶自锄。  
昨日春风欺不在，就床吹落读残书。  
  
卷561_16  【春题】薛能  
柳莫摇摇花莫开，此心因病亦成灰。  
人生只有家园乐，及取春农归去来。  
  
卷561_17  【并州寓怀】薛能  
人多知遇独难求，人负知音独爱酬。  
常恐此心无乐处，枉称年少在并州。  
  
卷561_18  【中秋旅舍（一作中秋旅舍书怀）】薛能  
云卷庭虚月逗空，一方秋草尽鸣虫。  
是时兄弟正南北，黄叶满阶来去风。  
  
卷561_19  【符亭二首】薛能  
符亭之地雅离群，万古悬泉一旦新。  
若念农桑也如此，县人应得似行人。  
山如巫峡烟云好，路似嘉祥水木清。  
大抵游人总应爱，就中难说是诗情。  
  
卷561_20  【秋夜听任郎中琴】薛能  
十指宫商膝上秋，七条丝动雨修修。  
空堂半夜孤灯冷，弹著乡心欲白头。  
  
卷561_21  【留别关东旧游】薛能  
我去君留十载中，未曾相见及花红。  
他时住得君应老，长短看花心不同。  
  
卷561_22  【赠出塞客】薛能  
出郊征骑逐飞埃，此别惟愁春未回。  
寒叶夕阳投宿意，芦关门向远河开。  
  
卷561_23  【秋溪独坐】薛能  
黄叶分飞砧上下，白云零落马东西。  
人生万意此端坐，日暮水深流出溪。  
  
卷561_24  【蒲中霁后晚望】薛能  
河边霁色无人见，身带春风立岸头。  
浊水茫茫有何意，日斜还向古蒲州。  
  
卷561_25  【宋氏林亭】薛能  
地湿莎青雨后天，桃花红近竹林边。  
行人本是农桑客，记得春深欲种田。  
  
卷561_26  【云花寺寓居赠海岸上人】薛能  
暂寄空门未是归，上方林榭独儒衣。  
吾师不语应相怪，频惹街尘入寺飞。  
  
卷561_27  【关中秋夕】薛能  
簟湿秋庭岳在烟，露光明滑竹苍然。  
何人意绪还相似，鹤宿松枝月半天。  
  
卷561_28  【西县道中有短亭，岩穴飞泉隔江洒至，因成二首】薛能  
风凉津湿共微微，隔岸泉冲石窍飞。  
争得巨灵从野性，旧乡无此擘将归。  
一瀑三峰赤日天，路人才见便翛然。  
谁能夜向山根宿，凉月初生的有仙。  
  
卷561_29  【省试夜（一作韦承贻诗）】薛能  
白莲千朵照廊明，一片承平雅颂声。  
更报第三条烛尽，文昌风景画难成。  
  
卷561_30  【过骊山】薛能  
丹雘苍苍簇背山，路尘应满旧帘间。  
玄宗不是偏行乐，只为当时四海闲。  
  
卷561_31  【曲江醉题】薛能  
闲身行止属年华，马上怀中尽落花。  
狂遍曲江还醉卧，觉来人静日西斜。  
  
卷561_32  【参军厅新池】薛能  
帘外无尘胜物外，墙根有竹似山根。  
流泉不至客来久，坐见新池落旧痕。  
  
卷561_33  【太原使院晚出】薛能  
青门无路入清朝，滥作将军最下僚。  
同舍尽归身独在，晚风开印叶萧萧。  
  
卷561_34  【寒食日曲江】薛能  
曲水池边青草岸，春风林下落花杯。  
都门此日是寒食，人去看多身独来。  
  
卷561_35  【盩厔官舍新竹】薛能  
心觉清凉体似吹，满风轻撼叶垂垂。  
无端种在幽闲地，众鸟嫌寒凤未知。  
  
卷561_36  【京中客舍闻筝】薛能  
十二三弦共五音，每声如截远人心。  
当时向秀闻邻笛，不是离家岁月深。  
  
卷561_37  【铜雀台】薛能  
魏帝当时铜雀台，黄花深映棘丛开。  
人生富贵须回首，此地岂无歌舞来。  
  
卷561_38  【寿安水馆】薛能  
地接山林兼有石，天悬星月更无云。  
惊鸥上树满池水，瀺灂一声中夜闻。  
  
卷561_39  【雨后早发永宁】薛能  
春霖朝罢客西东，雨足泥声路未通。  
独爱千峰最高处，一峰初日白云中。  
  
卷561_40  【宿仙游寺望月生峰】薛能  
公门身入洞门行，出阱离笼似有情。  
僧语夜凉云树黑，月生峰上月初生。  
  
卷561_41  【秋题】薛能  
独坐东南见晓星，白云微透泬寥清。  
磷磷甃石堪僧坐，一叶梧桐落半庭。  
  
卷561_42  【和友人寄怀】薛能  
从来行乐近来希，蘧瑗知言与我违。  
自是衰心不如旧，非关四十九年非。  
  
卷561_43  【子夜】薛能  
嫖姚家宴敌吴王，子夜歌声满画堂。  
此日相逢眉翠尽，女真行李乞斋粮。  
  
卷561_44  【雁和韦侍御】薛能  
肃肃雍雍义有馀，九天莺凤莫相疏。  
唯应静向山窗过，激发英雄夜读书。  
  
卷561_45  【和府帅相公】薛能  
竹映高墙似傍山，邹阳归后令威还。  
君看将相才多少，两首诗成七步间。  
  
卷561_46  【又和留山鸡】薛能  
五色文胜百鸟王，相思兼绝寄芸香。  
由来不是池中物，鸡树归时即取将。  
  
卷561_47  【舟中酬杨中丞春早见寄】薛能  
锦楼春望忆丹楹，更遇高情说早莺。  
江上境寒吟不得，湿风梅雨满船轻。  
  
卷561_48  【寒食日题】薛能  
美人寒食事春风，折尽青青赏尽红。  
夜半无灯还有睡，秋千悬在月明中。  
  
卷561_49  【杏花】薛能  
活色生香第一流，手中移得近青楼。  
谁知艳性终相负，乱向春风笑不休。  
  
卷561_50  【黄蜀葵】薛能  
娇黄新嫩欲题诗，尽日含毫有所思。  
记得玉人初病起，道家妆束厌禳时。  
  
卷561_51  【春咏】薛能  
春来还似去年时，手把花枝唱竹枝。  
狂瘦未曾餐有味，不缘中酒却缘诗。  
  
卷561_52  【赠欢娘（八岁善吹笙）】薛能  
一束龙吟细竹枝，青娥擎在手中吹。  
当时纵使双成在，不得如伊是小时。  
  
卷561_53  【戏瞻相】薛能  
失意蹉跎到旧游，见吹杨柳便遮羞。  
瞻相赵女休相拽，不及人前诈摆头。  
  
卷561_54  【赠解诗歌人】薛能  
同有诗情自合亲，不须歌调更含嚬。  
朝天御史非韩寿，莫窃香来带累人。  
  
卷561_55  【赠韦氏歌人二首】薛能  
弦管声凝发唱高，几人心地暗伤刀。  
思量更有何堪比，王母新开一树桃。  
一曲新声惨画堂，可能心事忆周郎。  
朝来为客频开口，绽尽桃花几许香。  
  
卷561_56  【加阶】薛能  
二年中散似稽康，此日无功换宠光。  
唯有一般酬圣主，胜于东晋是文章。  
  
卷561_57  【野园】薛能  
野园无鼓又无旗，鞍马传杯用柳枝。  
娇养翠娥无怕惧，插人头上任风吹。  
  
卷561_58  【郊亭】薛能  
郊亭宴罢欲回车，满郭传呼调角初。  
尚拥笙歌归未得，笑娥扶著醉尚书。  
  
卷561_59  【老僧】薛能  
清瘦形容八十馀，匏悬篱落似村居。  
劝师莫羡人间有，幸是元无免破除。  
  
卷561_60  【僧窗】薛能  
不悟时机滞有馀，近来为事更乖疏。  
朱轮皂盖蹉跎尽，犹爱明窗好读书。  
  
卷561_61  【题平等院】薛能  
十里城中一院僧，各持巾钵事南能。  
还应笑我功名客，未解嫌官学大乘。  
  
卷561_62  【影灯夜二首（一作上元诗）】薛能  
偃王灯塔古徐州，二十年来乐事休。  
此日将军心似海，四更身领万人游。  
十万军城百万灯，酥油香暖夜如烝。  
红妆满地烟光好，只恐笙歌引上升。  
  
卷561_63  【许州旌节到作】薛能  
两地旌旗拥一身，半缘伤旧半荣新。  
州人若忆将军面，写取雕堂报国真。  
  
卷561_64  【重游通波亭】薛能  
十年抛掷故园花，最忆红桃竹外斜。  
此日郊亭心乍喜，败榆芳草似还家。  
  
卷561_65  【戏舸】薛能  
远舸冲开一路萍，岸傍偷上小茅亭。  
游人莫觅杯盘分，此地才应聚德星。  
  
卷561_66  【偶题】薛能  
到处吟兼上马吟，总无愁恨自伤心。  
无端梦得钧天乐，尽觉宫商不是音。  
  
卷561_67  【折杨柳十首】薛能  
华清高树出离宫，南陌柔条带暖风。  
谁见轻阴是良夜，瀑泉声畔月明中。  
洛桥晴影覆江船，羌笛秋声湿塞烟。  
闲想习池公宴罢，水蒲风絮夕阳天。  
嫩绿轻悬似缀旒，路人遥见隔宫楼。  
谁能更近丹墀种，解播皇风入九州。  
暖风晴日断浮埃，废路新条发钓台。  
处处轻阴可惆怅，后人攀处古人栽。  
潭上江边袅袅垂，日高风静絮相随。  
青楼一树无人见，正是女郎眠觉时。  
汴水高悬百万条，风清两岸一时摇。  
隋家力尽虚栽得，无限春风属圣朝。  
和风烟树九重城，夹路春阴十万营。  
唯向边头不堪望，一株憔悴少人行。  
窗外齐垂旭日初，楼边轻暖好风徐。  
游人莫道栽无益，桃李清阴却不如。  
众木犹寒独早青，御沟桥畔曲江亭。  
陶家旧日应如此，一院春条绿绕厅。  
帐偃缨垂细复繁，令人心想石家园。  
风条月影皆堪重，何事侯门爱树萱。  
  
卷561_68  【柳枝四首】薛能  
数首新诗带恨成，柳丝牵我我伤情。  
柔娥幸有腰支稳，试踏吹声作唱声。  
高出军营远映桥，贼兵曾斫火曾烧。  
风流性在终难改，依旧春来万万条。  
县依陶令想嫌迂，营畔将军即大粗。  
此日与君除万恨，数篇风调更应无。  
狂似纤腰嫩胜绵，自多情态竟谁怜。  
游人不折还堪恨，抛向桥边与路边。  
  
卷561_69  【柳枝词五首】薛能  
朝阳晴照绿杨烟，一别通波十七年。  
应有旧枝无处觅，万株风里卓旌旃。  
晴垂芳态吐牙新，雨摆轻条湿面春。  
别有出墙高数尺，不知摇动是何人。  
暖梳簪朵事登楼，因挂垂杨立地愁。  
牵断绿丝攀不得，半空悬着玉搔头。  
西园高树后庭根，处处寻芳有折痕。  
终忆旧游桃叶舍，一株斜映竹篱门。  
刘白苏台总近时，当初章句是谁推。  
纤腰舞尽春杨柳，未有侬家一首诗。  
  
卷561_70  【吴姬十首】薛能  
夜锁重门昼亦监，眼波娇利瘦岩岩。  
偏怜不怕傍人笑，自把春罗等舞衫。  
龙麝薰多骨亦香，因经寒食好风光。  
何人画得天生态，枕破施朱隔宿妆。  
滴滴春霖透荔枝，笔题笺动手中垂。  
天阴不得君王召，嚬著青蛾作小诗。  
钿合重盛绣结深，昭阳初幸赐同心。  
君知一夜恩多少，明日宣教放德音。  
退红香汗湿轻纱，高卷蚊厨独卧斜。  
娇泪半垂珠不破，恨君瞋折后庭花。  
取次衣裳尽带珠，别添龙脑裛罗襦。  
年来寄与乡中伴，杀尽春蚕税亦无。  
画烛烧兰暖复迷，殿帏深密下银泥。  
开门欲作侵晨散，已是明朝日向西。  
楼台重叠满天云，殷殷鸣鼍世上闻。  
此日杨花初似雪，女儿弦管弄参军。  
冠剪黄绡帔紫罗，薄施铅粉画青娥。  
因将素手夸纤巧，从此椒房宠更多。  
身是三千第一名，内家丛里独分明。  
芙蓉殿上中元日，水拍银台弄化生。  
  
卷561_71  【题于公花园】薛能  
含桃庄主后园深，繁实初成静扫阴。  
若使明年花可待，应须恼破事花心。  
  
卷561_72  【登城】薛能  
偶作闲身上古城，路人遥望不相惊。  
无端将吏逡巡至，又作都头一队行。  
  
卷561_73  【好客】薛能  
好客连宵在醉乡，蜡烟红暖胜春光。  
谁人肯信山僧语，寒雨唯煎治气汤。  
  
卷561_74  【赠普恭禅师】薛能  
一日迢迢每一餐，我心难伏我无难。  
南檐十月绳床暖，背卷真经向日看。  
  
卷561_75  【赠无表禅师】薛能  
笠戴圆阴楚地棕，磬敲清乡蜀山铜。  
秋来说偈寅朝殿，爽爽杨枝满手风。  
  
卷561_76  【彭门偶题】薛能  
淮王西舍固非夫，柳恽偏州未是都。  
直到春秋诸列国，拥旄才子也应无。  
  
卷561_77  【嘲赵璘】薛能  
巡关每傍摴蒲局，望月还登乞巧楼。  
第一莫教娇太过，缘人衣带上人头。  
  
卷561_78  【句】薛能  
百首如一首，卷初如卷终。（《北梦琐言》：能以诗自负，  
还刘得仁卷，题诗云云）古  
坐久仆头出，语多僧齿寒。（《南部新书》）斋  
西塞长云尽，南湖片月斜。（《古今诗话》）主  
李白终无取，陶潜固不刊。（《论诗》见《郑谷集注》）知  
我身若在开元日，争遣名为李翰林。（寄符郎中，  
见《郑集》）斋  

## 全唐诗(中)　卷五百六十二

卷562_1  【早春】刘威  
晓来庭户外，草树似依依。一夜东风起，万山春色归。  
冰消泉派动，日暖露珠晞。已酝看花酒，娇莺莫预飞。  
  
卷562_2  【伤春感怀】刘威  
花飞惜不得，年长更堪悲。春尽有归日，老来无去时。  
风前千片雪，镜里数茎丝。肠断青山暮，独攀杨柳枝。  
  
卷562_3  【闰三月】刘威  
三年皆一闰，此闰胜常时。莫怪花开晚，都缘春尽迟。  
节分炎气近，律应蕙风移。梦得成胡蝶，芳菲幸不遗。  
  
卷562_4  【早秋游湖上亭】刘威  
危亭秋尚早，野思已无穷。竹叶一尊酒，荷香四座风。  
晓烟孤屿外，归鸟夕阳中。渐爱湖光冷，移舟月满空。  
  
卷562_5  【宿渔家】刘威  
竹屋清江上，风烟四五家。水园分芰叶，邻界认芦花。  
雨到鱼翻浪，洲回鸟傍沙。月明何处去，片片席帆斜。  
  
卷562_6  【旅中早秋】刘威  
金威生止水，爽气遍遥空。草色萧条路，槐花零落风。  
夜来万里月，觉后一声鸿。莫问前程事，飒然沙上蓬。  
  
卷562_7  【早秋西归有怀】刘威  
求归方有计，惜别更堪愁。上马江城暮，出郊山戍秋。  
暗销何限事，白尽去年头。莫怪频惆怅，异乡难再游。  
  
卷562_8  【冬夜旅怀】刘威  
寒窗危竹枕，月过半床阴。嫩叶不归梦，晴虫成苦吟。  
酒无通夜力，事满五更心。寂寞谁相似，残灯与素琴。  
  
卷562_9  【塞上作】刘威  
萧萧陇水侧，落日客愁中。塞一声笛，长沙千里风。  
鸟无栖息处，人爱战争功。数夜城头月，弯弯如引弓。  
  
卷562_10  【秋日寄陈景孚秀才】刘威  
征车日已远，物候尚凄凄。风叶青桐落，露花红槿低。  
心随秦国远，梦到楚山迷。却恨衔芦雁，秋飞不向西。  
  
卷562_11  【冬日送友人西归】刘威  
北风吹别思，杳杳度云山。满望是归处，一生犹未闲。  
知音方见誉，浮宦久相关。空有心如月，同居千里还。  
  
卷562_12  【感寓】刘威  
海竭山移岁月深，分明齐得世人心。颜回徒恨少成古，  
彭祖何曾老至今。须向道中平贵贱，还从限内任浮沉。  
他年免似骊山鬼，信有蓬莱不可寻。  
  
卷562_13  【七夕】刘威  
乌鹊桥成上界通，千秋灵会此宵同。云收喜气星楼晓，  
香拂轻尘玉殿空。翠辇不行青草路，金銮徒候白榆风。  
采盘花阁无穷意，只在游丝一缕中。  
  
卷562_14  【晚春陪王员外东塘游宴】刘威  
水绿山青春日长，政成因暇泛回塘。初移柳岸笙歌合，  
欲过蘋洲罗绮香。共济已惊依玉树，随流还许醉金觞。  
一声画角严城暮，云雨分时满路光。  
  
卷562_15  【游东湖黄处士园林】刘威  
偶向东湖更向东，数声鸡犬翠微中。遥知杨柳是门处，  
似隔芙蓉无路通。樵客出来山带雨，渔舟过去水生风。  
物情多与闲相称，所恨求安计不同。  
  
卷562_16  【题许子正处士新池】刘威  
坐爱风尘日已西，功成得与化工齐。巧分孤岛思何远，  
欲似五湖心易迷。渐有野禽来试水，又怜春草自侵堤。  
那堪更到芙蓉拆，晚夕香联桃李蹊。  
  
卷562_17  【旅怀】刘威  
物态人心渐渺茫，十年徒学钓沧浪。老将何面还吾土，  
梦有惊魂在楚乡。自是一身嫌苟合，谁怜今日欲佯狂。  
无名无位却无事，醉落乌纱卧夕阳。  
  
卷562_18  【早秋归】刘威  
数口飘零身未回，梦魂遥断越王台。家书欲寄雁飞远，  
客恨正深秋又来。风解绿杨三署冷，月当银汉四山开。  
茫茫归路在何处，砧杵一声心已摧。  
  
卷562_19  【欧阳示新诗因贻四韵】刘威  
冲戛瑶琼得至音，数篇清越应南金。都由苦思无休日，  
已证前贤不到心。风入寒松声自古，水归沧海意皆深。  
欲知字字惊神鬼，一气秋时试夜吟。  
  
卷562_20  【尉迟将军】刘威  
天仗拥门希授钺，重臣入梦岂安金。江河定后威风在，  
社稷危来寄托深。扶病暂将弓试力，感恩重与剑论心。  
明妃若遇英雄世，青冢何由怨陆沉。  
  
卷562_21  【赠欧阳秀才】刘威  
桐上知音日下身，道光谁不仰清尘。偶来水馆逢为客，  
旧熟诗名似故人。永日空惊沧海阔。何年重见白头新。  
权门要路应行遍，闲伴山夫一夜贫。  
  
卷562_22  【赠道者】刘威  
五云深处有真仙，岁月催多却少年。入郭不知今世事，  
卖丹犹觅古时钱。闲寻白鹿眠瑶草，暗摘红桃去洞天。  
时向人间深夜坐，鬼神长在药囊边。  
  
卷562_23  【赠道者】刘威  
道帔轻裾三岛云，绿髯长占镜中春。高风已驾祥鸾驭，  
浮世休惊野马尘。过海独辞王母面，度关谁识老聃身。  
儒生也爱长生术，不见人间大笑人。  
  
卷562_24  【遣怀寄欧阳秀才】刘威  
地上江河天上乌，百年流转只须臾。平生闲过日将日，  
欲老始知吾负吾。似豹一班时或有，如龟三顾岂全无。  
古来晚达人何限，莫笑空枝犹望苏。  
  
卷562_25  【送元秀才入道】刘威  
不教荣乐损天机，愿逐鸾皇次第飞。明月满时开道帔，  
欲尘飘处脱儒衣，只携仙籍还金洞，便与时流隔翠微。  
空有缄题报亲爱，一千年后始西归。  
  
卷562_26  【三闾大夫】刘威  
三闾一去湘山老，烟水悠悠痛古今。青史已书殷鉴在，  
词人劳咏楚江深。竹移低影潜贞节，月入中流洗恨心。  
再引离骚见微旨，肯教渔父会升沈。  
  
卷562_27  【伤曾秀才马】刘威  
买得龙媒越水濆，轻桃细杏色初分。秋归未过阳关日，  
夜魄忽销阴塞云。吴练已知随影没，朔风犹想带嘶闻。  
临轩振策休惆怅，坐致烟霄只在君。  
  
卷562_28  【喷玉泉冥会诗八首　白衣叟途中吟二首】李玖  
春草萋萋春水绿，野棠开尽飘香玉。  
绣岭宫前鹤发人，犹唱开元太平曲。  
厌世逃名者，谁能答姓名。曾闻王乐否，眷取路傍情。  
  
卷562_29  【喷玉泉冥会诗八首　白衣叟述甘棠馆西楹诗】李玖  
浮云凄惨日微明，沉痛将军负罪名。白昼叫阍无近戚，  
缟衣饮气只门生。佳人暗泣填宫泪，厩马连嘶换主声。  
六合茫茫皆汉土，此身无处哭田横。  
  
卷562_30  【喷玉泉冥会诗八首　白衣叟喷玉泉感旧游书怀】李玖  
树色川光向晚晴，旧曾游处事分明。鼠穿月榭荆榛合，  
草掩花园畦垄平。迹陷黄沙仍未寤，罪标青简竟何名。  
伤心谷口东流水，犹喷当时寒玉声。  
  
卷562_31  【喷玉泉冥会诗八首　四丈夫同赋】李玖  
鸟啼莺语思何穷，一世荣华一梦中。李固有冤藏蠹简，  
邓攸无子续清风。文章高韵传流水，丝管遗音托草虫。  
春月不知人事改，闲垂光影照洿宫。  
桃蹊李径尽荒凉，访旧寻新益自伤。虽有衣衾藏李固，  
终无表疏雪王章。羁魂尚觉霜风冷，朽骨徒惊月桂香。  
天爵竟为人爵误，谁能高叫问苍苍。  
落花寂寂草绵绵，云影山光尽宛然。坏室基摧新石鼠，  
潴宫水引故山泉。青云自致惭天爵，白首同归感昔贤。  
惆怅林间中夜月，孤光曾照读书筵。  
新荆棘路旧衡门，又驻高车会一尊。寒骨未沾新雨露，  
春风不长败兰荪。丹诚岂分埋幽壤，白日终希照覆盆。  
珍重昔年金谷友，共来泉际话幽魂。  
  
卷562_32  【下第归宜春酬黄颇饯别】潘唐  
圣代澄清雨露均，独怀惆怅出咸秦。承明未荐相如赋，  
故国犹惭季子贫。御苑钟声临远水，都门树色背行尘。  
一从此地曾携手，益羡江头桃李春。  

## 全唐诗(中)　卷五百六十三

卷563_1  【题泐潭】裴休  
泐潭形胜地，祖塔在云湄。浩劫有穷日，真风无坠时。  
岁华空自老，消息竟谁知。到此轻尘虑，功名自可遗。  
  
卷563_2  【赠黄蘖山僧希运】裴休  
曾传达士心中印，额有圆珠七尺身。挂锡十年栖蜀水，  
浮杯今日渡漳滨。一千龙象随高步，万里香华结胜因。  
拟欲事师为弟子，不知将法付何人。  
  
卷563_3  【登望京楼赋】令狐绹  
夷门一镇五经秋，未得朝天不免愁。  
因上此楼望京国，便名楼作望京楼。  
  
卷563_4  【享太庙乐章】夏侯孜  
于铄令主，圣祚重昌。兴起教义，申明典章。  
俗尚素朴，人皆乐康。积德可报，流庆无疆。  
  
卷563_5  【和重阳锡宴御制诗】魏谟  
四方无事去，宸豫杪秋来。八水寒光起，千山霁色开。  
  
卷563_6  【贺王仆射放榜】周墀  
文场三化鲁儒生，三十馀年振重名。曾忝木鸡夸羽翼，  
又陪金马入蓬瀛。虽欣月桂居先折，更羡春兰最后荣。  
欲到龙门看风雨，关防不许暂离营。  
  
卷563_7  【酬李常侍立秋日奉诏祭岳见寄】周墀  
秋祠灵岳奉尊罍，风过深林古柏开。莲掌月高珪币列，  
金天雨露鬼神陪。质明三献虽终礼，祈寿千年别上杯。  
岂是琐才能祀事，洪农太守主张来。  
  
卷563_8  【寄华州周侍郎立秋日奉诏祭岳诗】李景让  
关河豁静晓云开，承诏秋祠太守来。山霁莲花添翠黛，  
路阴桐叶少尘埃。朱轓入庙威仪肃，玉佩升坛步武回。  
往岁今朝几时事，谢君非重我非才。  
  
卷563_9  【句】李景让  
成都十万户，抛若一鸿毛。（见《北梦琐言》）古  
  
卷563_10  【续梦中十韵】郑颢  
间岁流虹节，归轩出禁扃。奔波陶畏景，萧洒梦殊庭。  
境象非曾到，崇严昔未经。日斜乌敛翼，风动鹤飘翎。  
异苑人争集，凉台笔不停。石门雾露白，玉殿莓苔青。  
若匪灾先兆，何缘思入冥。御炉虚仗马，华盖负云亭。  
白日成千古，金縢閟九龄。小臣哀绝笔，湖上泣青萍。  
  
卷563_11  【扬州送人】刘绮庄  
桂楫木兰舟，枫江竹箭流。故人从此去，望远不胜愁。  
落日低帆影，归风引棹讴。思君折杨柳，泪尽武昌楼。  
  
卷563_12  【置酒】刘绮庄  
酒熟人须饮，春还鬓已秋。愿逢千日醉，得逭百年愁。  
卒卒周姬旦，栖栖鲁孔丘。平生能几日，不及且遨游。  
  
卷563_13  【重阳宴东观山亭和从事卢顺之】张固  
乱山青翠郡城东，爽节凭高一望通。交友会时丝管合，  
羽觞飞处笑言同。金英耀彩晴云外，玉树凝霜暮雨中。  
高咏已劳潘岳思，醉欢惭道自车公。  
  
卷563_14  【独秀山】张固  
孤峰不与众山俦，直入青云势未休。  
曾得乾坤融结意，擎天一柱在南州。  
  
卷563_15  【长门怨】刘皋  
营营孤思通，寂寂长门夜。妾妒亦知非，君恩那不借。  
携琴就玉阶，调悲声未谐。将心寄明月，流影入君怀。  
  
卷563_16  【宿日观东房诗】李质  
曾入桃溪路，仙源信少双。洞霞飘素练，藓壁画阴窗。  
古木愁撑月，危峰欲堕江。自吟空向寂，谁共倒秋缸。  
  
卷563_17  【赠副戎】南卓  
翱翔曾在玉京天，堕落江南路几千。  
从事不须轻县宰，满身犹带御炉烟。  
  
卷563_18  【命妓盛小丛歌饯崔侍御还阙】李讷  
绣衣奔命去情多，南国佳人敛翠娥。  
曾向教坊听国乐，为君重唱盛丛歌。  
  
卷563_19  【李尚书命妓歌饯有作奉酬】崔元范  
羊公留宴岘山亭，洛浦高歌五夜情。  
独向柏台为老吏，可怜林木响馀声。  
  
卷563_20  【和李尚书命妓歌饯崔侍御】杨知至  
燕赵能歌有几人，为花回雪似含颦。  
声随御史西归去，谁伴文翁怨九春。  
  
卷563_21  【覆落后呈同年】杨知至  
由来梁雁与冥鸿，不合翩翩向碧空。寒谷谩劳邹氏律，  
长天独遇宋都风。此时泣玉情虽异，他日衔环事亦同。  
二月春光正摇荡，无因得醉杏园中。  
  
卷563_22  【送韦觐谪潘州】李明远  
北鸟飞不到，南人谁去游。天涯浮瘴水，岭外向潘州。  
草木春秋暮，猿猱日夜愁。定知迁客泪，应只对君流。  
  
卷563_23  【前望江麹令颂德】萧缜  
政绩虽殊道且同，无辞买石纪前功。  
谁论重德光青史，过里犹歌卧辙风。  
  
卷563_24  【重阳东观席上赠侍郎张固】卢顺之  
渡江旌旆动鱼龙，令节开筵上碧峰。翡翠巢低岩桂小，  
茱萸房湿露香浓。白云郊外无尘事，黄菊筵中尽醉容。  
好是谢公高兴处，夕阳归骑出疏松。  
  
卷563_25  【责汉水辞】李善夷  
汉之广兮，风波四起。虽有风波，不如蹄涔之水。  
蹄涔之水，不为下国而倾天子。汉之深兮，其堤莫量。  
虽云莫量，不如行潦之汪。行潦之汪，不为下国而溺天王。  
汉之美者曰鲂。吾虽饥不食其鲂，恐污吾之饥肠。  
  
卷563_26  【大堤曲】李善夷  
酒旗相望大堤头，堤下连樯堤上楼。  
日暮行人争渡急，桨声幽轧满中流。  
  
卷563_27  【金灯】卢溵  
疏茎秋拥翠，幽艳夕添红。有月长灯在，无烟烬火同。  
香浓初受露，势庳不知风。应笑金台上，先随晓漏终。  
  
卷563_28  【和李尚书命妓饯崔侍御】卢溵  
乌台上客紫髯公，共捧天书静境中。  
桃朵不辞歌白苎，耶溪暮雨起樵风。  
  
卷563_29  【对酒】赵牧  
云翁耕扶桑，种黍养日乌。手挼六十花甲子，  
循环落落如弄珠。长绳系日未是愚，有翁临镜捋白须。  
饥魂吊骨吟古书，冯唐八十无高车。生如云在须臾，  
何乃自苦八尺躯，裂衣换酒且为娱，劝君朝饮一瓢，  
夜饮一壶。杞天崩，雷腾腾，桀非尧是何足凭。  
桐君桂父岂胜我，醉里白龙多上升。菖蒲花开鱼尾定，  
金丹始可延君命。  
  
卷563_30  【南歌子词三首】裴諴  
不是厨中丳，争知炙里心。井边银钏落，展转恨还深。  
不信长相忆，抬头问取天。风吹荷叶动，无夜不摇莲。  
簳蜡为红烛，情知不自由。细丝斜结网，争奈眼相钩。  
  
卷563_31  【新添声杨柳枝词】裴諴  
思量大是恶姻缘，只得相看不得怜。  
愿作琵琶槽那畔，得他长抱在胸前。  
独房莲子没有看，偷折莲时命也拌。  
若有所由来借问，但道偷莲是下官。  

## 全唐诗(中)　卷五百六十四

卷564_1  【夏杪登越王楼临涪江望雪山寄朝中知友】于兴宗  
巴西西北楼，堪望亦堪愁。山乱江回远，川清树欲秋。  
晴明中雪岭，烟霭下渔舟。写寄朝天客，知余恨独游。  
  
卷564_2  【东阳涵碧亭（《金华志》：兴宗宝历初令东阳创此亭）】于兴宗  
高低竹杂松，积翠复留风。路剧阴溪里，寒生暑气中。  
  
卷564_3  【奉酬绵州中丞以江山小图远垂赐及兼寄诗】李朋  
巴江与雪山，井邑共回环。图写丹青内，分明烟霭间。  
移君名郡兴，助我小斋闲。日想登临处，高踪不可攀。  
  
卷564_4  【奉酬于中丞登越王楼见寄之什】杨牢  
剑外书来日，惊忙自折封。丹青得山水，强健慰心胸。  
事少胜诸郡，江回见几重。宁悲久作别，且似一相逢。  
诗合焚香咏，愁应赖酒浓。庾楼寒更忆，肠断雪千峰。  
  
卷564_5  【赠舍弟】杨牢  
秦云蜀浪两堪愁，尔养晨昏我远游。千里客心难寄梦，  
两行乡泪为君流。早驱风雨知龙圣，饿食鱼虾觉虎羞。  
袖里镆铘光似水，丈夫不合等闲休。  
  
卷564_6  【句】杨牢  
虾蟆欲吃月，保护常教圆。  
心明外不察，月向怀中圆。  
罗帏若不卷，谁道中无人。（牢性情急，累居幕府，  
主人多不容，同列有谗之者，与之诗，见《语林》）主  
魁形下方天顶亚，二十四寸窗中月。（牢年六岁，  
母俾就学，误入人家，乃父友也。方弹棋，戏以局为题，  
命俾赋之，牢应声而作，见《纪事》）斋  
  
卷564_7  【和绵州于中丞登越王楼见寄（时为同州刺史）】李续  
早年登此楼，退想不胜愁。地远二千里，时将四十秋。  
邅迍多失路，华皓任虚舟。诗酒虽堪使，何因得共游。  
  
卷564_8  【和绵州于中丞登越王楼作】李汶儒  
珍重巴西守，殷勤寄远情。剑峰当户碧，诗韵满楼清。  
日照涪川阔，烟笼雪峤明。徵黄看即及，莫叹滞江城。  
  
卷564_9  【和于中丞夏杪登越王楼望雪山见寄】田章  
志乖多感物，临眺更增愁。暑候虽云夏，江声已似秋。  
雪遥难辨木，村近好维舟。莫恨归朝晚，朝簪拟胜游。  
  
卷564_10  【和绵州于中丞登越王楼作】薛蒙  
左绵江上楼，五马此销愁。暑退千山雪，风来万木秋。  
邅回犹刺郡，系滞似维舟。即有徵黄日，名川莫厌游。  
  
卷564_11  【和绵州于中丞登越王楼作】李邺  
长听巴西事，看图胜所闻。江楼明返照，雪岭乱晴云。  
景象诗情在，幽奇笔迹分。使君徒说好，不只怨离群。  
  
卷564_12  【和绵州于中丞登越王楼作二首（时为校书郎）】于瑰  
楼因藩邸号，川势似依楼。显敞含清暑，岚光入素秋。  
山宜姑射貌，江泛李膺舟。郢曲思朋执，轻纱画胜游。  
极目郡城楼，浮云拂槛愁。政成多暇日，诗思动先秋。  
远霁千岩雪，随波一叶舟。昔曾窥粉绘，今愿许陪游。  
  
卷564_13  【和于中丞登越王楼】王严  
雉堞临朱槛，登兹便散愁。蝉声怨炎夏，山色报新秋。  
江转穿云树，心闲随叶舟。仲宣徒有叹，谢守几追游。  
  
卷564_14  【题越王楼寄献中丞使君】刘暌  
朱轩迥压碧烟州，昔岁贤王是胜游。山簇剑峰朝阙远，  
水如巴字绕城流。间物象分千里，天上笙歌醉五侯。  
今日登临无限意，同沾惠化自销愁。  
  
卷564_15  【秋日登越王楼献于中丞】李渥  
越王曾牧剑南州，因向城隅建此楼。横玉远开千峤雪，  
暗雷下听一江流。画檐先弄朝阳色，朱槛低临众木秋。  
徒学仲宣聊四望，且将词赋好依刘。  
  
卷564_16  【洋州于中丞顷牧左绵题诗越王楼上朝贤继和辄课四韵】刘璐  
隔政代君侯，多惭迹令猷。山光来户牖，江鸟满汀洲。  
雅韵徵朝客，清词写郡楼。至今谣未已，注意在洋州。  
  
卷564_17  【和于中丞登越王楼作】卢栯  
图画越王楼，开缄慰别愁。山光涵雪冷，水色带江秋。  
云岛孤征雁，烟帆一叶舟。向风舒霁景，如伴谢公游。  
  
卷564_18  【飞鸿响远音】李体仁  
漠漠微霜夕，翩翩出渚鸿。清声流迥野，高韵入寥空。  
旧质经寒塞，残音响远风。萦雪犹类网，避月尚疑弓。  
弱羽虽能振，丹霄竟未通。欲知多怨思，听取暮烟中。  

## 全唐诗(中)　卷五百六十五

卷565_1  【春愁】韩琮  
金乌长飞玉兔走，青鬓长青古无有。秦娥十六语如弦，  
未解贪花惜杨柳。吴鱼岭雁无消息，水誓兰情别来久。  
劝君年少莫游春，暖风迟日浓于酒。  
  
卷565_2  【牡丹（一作咏牡丹未开者）】韩琮  
残花何处藏，尽在牡丹房。嫩蕊包金粉，重葩结绣囊。  
云凝巫峡梦，帘闭景阳妆。应恨年华促，迟迟待日长。  
  
卷565_3  【兴平县野中得落星石移置县斋】韩琮  
的的堕芊苍，茫茫不记年。几逢疑虎将，应逐犯牛仙。  
择地依兰畹，题诗间锦钱。何时成五色，却上女娲天。  
  
卷565_4  【题商山店】韩琮  
商山驿路几经过，未到仙娥见谢娥。红锦机头抛皓腕，  
绿云鬟下送横波。佯嗔阿母留宾客，暗为王孙换绮罗。  
碧涧门前一条水，岂知平地有天河。  
  
卷565_5  【风】韩琮  
竞持飘忽意何穷，为盛为衰半不同。偃草喜逢新雨后，  
鸣条愁听晓霜中。凉飞玉管来秦甸，暗袅花枝入楚宫。  
莫见东风便无定，满帆还有济川功。  
  
卷565_6  【云】韩琮  
深惹离情霭落晖，如车如盖早依依。山头触石应常在，  
天际从龙自不归。莫向隙窗笼夜月，好来仙洞湿行衣。  
春风淡荡无心后，见说襄王梦亦稀。  
  
卷565_7  【露】韩琮  
长随圣泽堕尧天，濯遍幽兰叶叶鲜。才喜轻尘销陌上，  
已愁新月到阶前。文腾要地成非久，珠缀秋荷偶得圆。  
几处花枝抱离恨，晓风残月正潸然。  
  
卷565_8  【霞】韩琮  
应是行云未拟归，变成春态媚晴晖。深如绮色斜分阁，  
碎似花光散满衣。天际欲销重惨淡，镜中闲照正依稀。  
晓来何处低临水，无限鸳鸯妒不飞。  
  
卷565_9  【颍亭】韩琮  
颍上新亭瞰一川，几重旧址敞幽关。寒声北下当轩水，  
翠影西来扑槛山。远目静随孤鹤去，高情常共白云闲。  
知君久负巢由志，早晚相忘寂寞间。  
  
卷565_10  【咏马】韩琮  
曾经伯乐识长鸣，不似龙行不敢行。金埒未登嘶若是，  
盐车犹驾瘦何惊。难逢王济知音癖，欲就燕昭买骏名。  
早晚飞黄引同皂，碧云天上作鸾鸣。  
  
卷565_11  【题圭峰下长孙家林亭】韩琮  
赵国林亭二百年，绿苔如毯葛如烟。闲期竹色摇霜看，  
醉惜松声枕月眠。出树圭峰寒压坐，入篱沙濑碧流天。  
明知富贵非身物，莫为金章堕地仙。  
  
卷565_12  【牡丹】韩琮  
桃时杏日不争浓，叶帐阴成始放红。晓艳远分金掌露，  
暮香深惹玉堂风。名移兰杜千年后，贵擅笙歌百醉中。  
如梦如仙忽零落，暮霞何处绿屏空。  
  
卷565_13  【雨】韩琮  
阴云拂地散丝轻，长得为霖济物名。夜浦涨归天堑阔，  
春风洒入御沟平。轩车几处归频湿，罗绮何人去欲生。  
不及流他荷叶上，似珠无数转分明。  
  
卷565_14  【京西即事】韩琮  
秋草河兰起阵云，凉州唯向管弦闻。豺狼毳幕三千帐，  
貔虎金戈十万军。候骑北来惊有说，戍楼西望悔为文。  
昭阳亦待平安火，谁握旌旗不见勋。  
  
卷565_15  【公子行】韩琮  
紫袖长衫色，银蝉半臂花。带装盘水玉，鞍绣坐云霞。  
别殿承恩泽，飞龙赐渥洼。控罗青褭辔，镂象碧熏葩。  
意气倾歌舞，阑珊走钿车。袖障云缥缈，钗转凤欹斜。  
珠卷迎归箔，雕笼晃醉纱。唯无难夜日，不得似仙家。  
  
卷565_16  【秋晚信州推院亲友或责无书，即事寄答】韩琮  
官信安仁拙，书非叔夜慵。谬驰骢马传，难附鲤鱼封。  
万里劳何补，千年运忝逢。不量横草力，虚慕入云踪。  
洁水空澄鉴，持铅亦砺锋。月寒深夜桂，霜凛近秋松。  
宪摘无逃魏，冤申得梦冯。问狸将挟虎，歼虿敢虞蜂。  
商吹移砧调，春华改镜容。归期方畹积，愁思暮山重。  
仙鼠犹惊燕，莎鸡欲变蛩。唯应碧湘浦，云落及芙蓉。  
  
卷565_17  【晚春江晴寄友人（一作晚春别）】韩琮  
晚日低霞绮，晴山远画眉。春青河畔草，不是望乡时。  
  
卷565_18  【凉州词】韩琮  
树发花如锦，莺啼柳若丝。更游欢宴地，悲见别离时。  
  
卷565_19  【暮春浐水送别（一作暮春送客）】韩琮  
绿暗红稀出凤城，暮云楼阁古今情。  
行人莫听宫前水，流尽年光是此声。  
  
卷565_20  【骆谷晚望】韩琮  
秦川如画渭如丝，去国还家一望时。  
公子王孙莫来好，岭花多是断肠枝。  
  
卷565_21  【二月二日游洛源】韩琮  
旧苑新晴草似苔，人还香在踏青回。  
今朝此地成惆怅，已后逢春更莫来。  
  
卷565_22  【柳（一作和白乐天诏取永丰柳植上苑，时为东都留守）】韩琮  
折柳歌中得翠条，远移金殿种青霄。  
上阳宫女含声送，不忿先归舞细腰。  
  
卷565_23  【杨柳枝】韩琮  
梁苑隋堤事已空，万条犹舞旧春风。  
那堪更想千年后，谁见杨花入汉宫。  
  
卷565_24  【杨柳枝词】韩琮  
枝斗纤腰叶斗眉，春来无处不如丝。  
霸陵原上多离别，少有长条拂地垂。  

## 全唐诗(中)　卷五百六十六

卷566_1  【和襄阳徐相公商贺徐副使加章绶】王传  
朱紫联辉照日新，芳菲全属断金人。华筵重处宗盟地，  
白雪飞时郢曲春。仙府色饶攀桂侣，莲花光让握兰身。  
自怜亦是膺门客，吟想恩荣气益振。  
  
卷566_2  【和李尚书命妓饯崔侍御】卢邺  
何郎载酒别贤侯，更吐歌珠宴庾楼。  
莫道江南不同醉，即陪舟楫上京游。  
  
卷566_3  【松】陆肱  
雪霜知劲质，今古占嘉名。断砌盘根远，疏林偃盖清。  
鹤栖何代色，僧老四时声。郁郁心弥久，烟高万井生。  
  
卷566_4  【赠王福娘（一作赠美人）】崔澹  
怪得清风送异香，娉婷仙子曳霓裳。  
惟应错认偷桃客，曼倩曾为汉侍郎。  
  
卷566_5  【答问读书居】莫宣卿  
书屋倚麒麟，不同牛马路。床头万卷书，溪上五龙渡。  
井汲冽寒泉，桂花香玉露。茅檐无外物，只见青云护。  
  
卷566_6  【百官乘月早朝听残漏】莫宣卿  
建礼俨朝冠，重门耿夜阑。碧空蟾魄度，清禁漏声残。  
候晓车舆合，凌霜剑佩寒。星河犹皎皎，银箭尚珊珊。  
杳霭祥光起，霏微瑞气攒。忻逢圣明代，长愿接鹓鸾。  
  
卷566_7  【赋得水怀珠】莫宣卿  
长川含媚色，波底孕灵珠。素魄生蘋末，圆规照水隅。  
沦涟冰彩动，荡漾瑞光铺。迥夜星同贯，清秋岸不枯。  
江妃思在掌，海客亦忘躯。合浦当还日，恩威信已敷。  
  
卷566_8  【句】莫宣卿  
我本南山凤，岂同凡鸟群。（见《封川志》）主  
  
卷566_9  【和李尚书命妓饯崔侍御】封彦卿  
莲府才为绿水宾，忽乘骢马入咸秦。  
为君唱作西河调，日暮偏伤去住人。  
  
卷566_10  【赠释疏言还道林寺诗】李节  
湘川狺狺兮俗犷且佷，利杀业偷兮吏莫之驯。  
繄释氏兮易暴使仁，释何在兮释在斯文，  
湘水滔滔兮四望何依，猿狖腾拏兮云树飞飞。  
月沉浦兮烟暝山，樯席卷兮橹床闲。偃仰兮啸咏，  
鼓长江兮何时还。  
湘川超忽兮落日啘啘，松覆秋亭兮兰被春苑。  
上人去兮几千里，何日同游兮湘川水。  
  
卷566_11  【和柯古穷居苦日喜雨】韦蟾  
贞机澹少思，雅尚防多僻。揽葛犹不畏，劳形同处瘠。  
头焦讵是焚，背汗宁关炙。方欣见润础，那虞悲铄石。  
道与古人期，情难物外适。几怀朱邸绶，颇旷金门藉。  
清奥已萧萧，陈柯将槭槭。玉律诗调正，琼卮酒肠窄。  
衣桁袭中单，浴床抛下绤。黎侯寓于卫，六义非凡格。  
  
卷566_12  【岳麓道林寺】韦蟾  
石门迥接苍梧野，愁色阴深二妃寡。广殿崔嵬万壑间，  
长廓诘曲千岩下。静听林飞念佛鸟，细看壁画驮经马。  
暖日斜明螮蝀梁，湿烟散幂鸳鸯瓦。北方部落檀香塑，  
西国文书贝叶写。坏栏迸竹醉好题，窄路垂藤困堪把。  
沈裴笔力斗雄壮，宋杜词源两风雅。他方居士来施斋，  
彼岸上人投结夏。悲我未离扰扰徒，劝我休学悠悠者。  
何时得与刘遗民，同入东林远公社。  
  
卷566_13  【上元三首】韦蟾  
新正圆月夜，尤重看灯时。累塔嫌沙细，成文讶笔迟。  
归牛疑燧落，过雁误书迟。生惜兰膏烬，远为隔岁期。  
举烛光才起，挥毫势竞分。点时惊坠石，挑处接崩云。  
辞异秦丞相，铭非窦冠军。唯愁残焰落，逢玉亦俱焚。  
多宝神光动，生金瑞色浮。照人低入郭，伴月夜当楼。  
熏穴应无取，焚林固有求。夜阑陪玉帐，不见九枝留。  
  
卷566_14  【梅】韦蟾  
高树临溪艳，低枝隔竹繁。何须是桃李，然后欲忘言。  
拟折魂先断，须看眼更昏。谁知南陌草，却解望王孙。  
  
卷566_15  【送卢潘尚书之灵武】韦蟾  
贺兰山下果园成，塞北江南旧有名。水木万家朱户暗，  
弓刀千队铁衣鸣。心源落落堪为将，胆气堂堂合用兵。  
却使六番诸子弟，马前不信是书生。  
  
卷566_16  【题僧壁】韦蟾  
一竹横檐挂净巾，灶无烟火地无尘。  
剃头未必知心法，要且闲于名利人。  
  
卷566_17  【赠商山僧】韦蟾  
商岭东西路欲分，两间茅屋一溪云。  
师言耳重知师意，人是人非不欲闻。  
  
卷566_18  【长乐驿谑李汤给事题名】韦蟾  
渭水秦川拂眼明，希仁何事寡诗情。  
只应学得虞姬婿，书字才能记姓名。  
  
卷566_19  【句】韦蟾  
争挥钩弋手，竞耸踏摇身。伤颊讵关舞，捧心非效嚬。  
（襄阳风光亭夜宴有妓醉殴赋。见《纪事》）斋  
  
卷566_20  【赋得寿星见】卢渥  
玄象今何应，时和政亦平。祥为一人寿，色映九霄明。  
皎洁垂银汉，光芒近斗城。含规同月满，表瑞得天清。  
甘露盈条降，非烟向日生。无如此嘉祉，率土荷秋成。  
  
卷566_21  【题嘉祥驿】卢渥  
交亲荣饯洛城空，秉钺戎装上将同。星使自天丹诏下，  
雕鞍照地数程中。马嘶静谷声偏响，旆映晴山色更红。  
到后定知人易化，满街棠树有遗风。  
  
卷566_22  【九华山】郭夔  
岩翠凌云出迥然，岧峣万丈倚秋天。暮风飘送当轩色，  
晓雾斜飞入槛烟。帘卷倚屏双影聚，镜开朱户九条悬。  
画图何必家家有，自有画图来目前。  
  
卷566_23  【送莫仲节状元归省】柳珪  
青骢聚送谪仙人，南国荣亲不及君。椰子味从今日近，  
鹧鸪声向旧山闻。孤猿夜叫三湘月，匹马时侵五岭云。  
想到故乡应腊过，药栏犹有异花薰。  

## 全唐诗(中)　卷五百六十七

卷567_1  【津阳门诗】郑嵎  
津阳门北临通逵，雪风猎猎飘酒旗。泥寒款段蹶不进，  
疲童退问前何为。酒家顾客催解装，案前罗列樽与卮。  
青钱琐屑安足数，白醪软美甘如饴。开垆引满相献酬，  
枯肠渴肺忘朝饥。愁忧似见出门去，渐觉春色入四肢。  
主翁移客挑华灯，双肩隐膝乌帽欹。笑云鲐老不为礼，  
飘萧雪鬓双垂颐。问余何往凌寒曦，顾翁枯朽郎岂知。  
翁曾豪盛客不见，我自为君陈昔时。时平亲卫号羽林，  
我才十五为孤儿。射熊搏虎众莫敌，弯弧出入随佽飞。  
此时初创观风楼，檐高百尺堆华榱。楼南更起斗鸡殿，  
晨光山影相参差。其年十月移禁仗，山下栉比罗百司。  
朝元阁成老君见，会昌县以新丰移。幽州晓进供奉马，  
玉珂宝勒黄金羁。五王扈驾夹城路，传声校猎渭水湄。  
羽林六军各出射，笼山络野张罝维。雕弓绣韣不知数，  
翻身灭没皆蛾眉。赤鹰黄鹘云中来，妖狐狡兔无所依。  
人烦马殆禽兽尽，百里腥膻禾黍稀。暖山度腊东风微，  
宫娃赐浴长汤池。刻成玉莲喷香液，漱回烟浪深逶迤。  
犀屏象荐杂罗列，锦凫绣雁相追随。破簪碎钿不足拾，  
金沟残溜和缨緌。上皇宽容易承事，十家三国争光辉。  
绕床呼卢恣樗博，张灯达昼相谩欺。相君侈拟纵骄横，  
日从秦虢多游嬉。朱衫马前未满足，更驱武卒罗旌旗。  
画轮宝轴从天来，云中笑语声融怡。鸣鞭后骑何躞蹀，  
宫妆襟袖皆仙姿。青门紫陌多春风，风中数日残春遗。  
骊驹吐沫一奋迅，路人拥篲争珠玑。八姨新起合欢堂，  
翔鹍贺燕无由窥。万金酬工不肯去，矜能恃巧犹嗟咨。  
四方节制倾附媚，穷奢极侈沽恩私。堂中特设夜明枕，  
银烛不张光鉴帷。瑶光楼南皆紫禁，梨园仙宴临花枝。  
迎娘歌喉玉窈窕，蛮儿舞带金葳蕤。三郎紫笛弄烟月，  
怨如别鹤呼羁雌。玉奴琵琶龙香拨，倚歌促酒声娇悲。  
饮鹿泉边春露晞，粉梅檀杏飘朱墀。金沙洞口长生殿，  
玉蕊峰头王母祠。禁庭术士多幻化，上前较胜纷相持。  
罗公如意夺颜色，三藏袈裟成散丝。蓬莱池上望秋月，  
无云万里悬清辉。上皇夜半月中去，三十六宫愁不归。  
月中秘乐天半间，丁珰玉石和埙篪。宸聪听览未终曲，  
却到人间迷是非。千秋御节在八月，会同万国朝华夷。  
花萼楼南大合乐，八音九奏鸾来仪。都卢寻橦诚龌龊，  
公孙剑伎方神奇。马知舞彻下床榻，人惜曲终更羽衣。  
禄山此时侍御侧，金鸡画障当罘罳。绣do衣褓日屃赑，  
甘言狡计愈娇痴。诏令上路建甲第，楼通走马如飞翚。  
大开内府恣供给，玉缶金筐银簸箕。异谋潜炽促归去，  
临轩赐带盈十围。忠臣张公识逆状，日日切谏上弗疑。  
汤成召浴果不至，潼关已溢渔阳师。御街一夕无禁鼓，  
玉辂顺动西南驰。九门回望尘坌多，六龙夜驭兵卫疲。  
县官无人具军顿，行宫彻屋屠云螭。马嵬驿前驾不发，  
宰相射杀冤者谁。长眉鬓发作凝血，空有君王潜涕洟。  
青泥坂上到三蜀，金堤城边止九旂。移文泣祭昔臣墓，  
度曲悲歌秋雁辞。明年尚父上捷书，洗清观阙收封畿。  
两君相见望贤顿，君臣鼓舞皆歔欷。宫中亲呼高骠骑，  
潜令改葬杨真妃。花肤雪艳不复见，空有香囊和泪滋。  
銮舆却入华清宫，满山红实垂相思。飞霜殿前月悄悄，  
迎春亭下风飔飔。雪衣女失玉笼在，长生鹿瘦铜牌垂。  
象床尘凝罨飒被，画檐虫网颇梨碑。碧菱花覆云母陵，  
风篁雨菊低离披。真人影帐偏生草，果老药堂空掩扉。  
鼎湖一日失弓剑，桥山烟草俄霏霏。空闻玉碗入金市，  
但见铜壶飘翠帷。开元到今逾十纪，当初事迹皆残隳。  
竹花唯养栖梧凤，水藻周游巢叶龟。会昌御宇斥内典，  
去留二教分黄缁。庆山污潴石瓮毁，红楼绿阁皆支离。  
奇松怪柏为樵苏，童山眢谷亡嶮巇，烟中壁碎摩诘画，  
云间字失玄宗诗。石鱼岩底百寻井，银床下卷红绠迟。  
当时清影荫红叶，一旦飞埃埋素规。韩家烛台倚林杪，  
千枝灿若山霞摛。昔年光彩夺天月，昨日销熔当路岐。  
龙宫御榜高可惜，火焚牛挽临崎峗。孔雀松残赤琥珀，  
鸳鸯瓦碎青琉璃。今我前程能几许，徒有馀息筋力羸。  
逢君话此空洒涕，却忆欢娱无见期。翁莫泣听我语，  
宁劳感旧休吁嘻。河清海宴不难睹，我皇已上升平基。  
湟中土地昔湮没，昨夜收复无疮痍。戎王北走弃青冢，  
虏马西奔空月支。两逢尧年岂易偶，愿翁颐养丰肤肌。  
平明酒醒便分首，今夕一樽翁莫违。  
  
卷567_2  【春日即事】崔橹  
一百五日又欲来，梨花梅花参差开。行人自笑不归去，  
瘦马独吟真可哀。杏酪渐香邻舍粥，榆烟将变旧炉灰。  
画桥春暖清歌夜，肯信愁肠日九回。  
  
卷567_3  【春晚岳阳言怀二首】崔橹  
烟花零落过清明，异国光阴老客情。云梦夕阳愁里色，  
洞庭春浪坐来声。天边一与旧山别，江上几看芳草生。  
独倚阑干意难写，暮笳呜咽调孤城。  
翠烟如钿柳如环，晴倚南楼独看山。江国草花三月暮，  
帝城尘梦一年间。虚舟尚叹萦难解，飞鸟空惭倦未还。  
何以不羁詹父伴，睡烟歌月老潺潺。  
  
卷567_4  【过蛮溪渡】崔橹  
绿杨如发雨如烟，立马危桥独唤船。山口断云迷旧路，  
渡头芳草忆前年。身随远道徒悲梗，诗卖明时不直钱。  
归去楚台还有计，钓船春雨日高眠。  
  
卷567_5  【岸梅】崔橹  
含情含怨一枝枝，斜压渔家短短篱。惹袖尚馀香半日，  
向人如诉雨多时。初开偏称雕梁画，未落先愁玉笛吹。  
行客见来无去意，解帆烟浦为题诗。  
  
卷567_6  【重阳日次荆南路经武宁驿】崔橹  
茱萸冷吹溪口香，菊花倒绕山脚黄。家山去此强百里，  
弟妹待我醉重阳。风健早鸿高晓景，露清圆碧照秋光。  
莫看时节年年好，暗送搔头逐手霜。  
  
卷567_7  【述怀】崔橹  
白首成何事，无欢可替悲。空馀酒中兴，犹似少年时。  
  
卷567_8  【三月晦日送客】崔橹  
野酌乱无巡，送君兼送春。明年春色至，莫作未归人。  
  
卷567_9  【华清宫三首】崔橹  
草遮回磴绝鸣銮，云树深深碧殿寒。  
明月自来还自去，更无人倚玉栏干。  
障掩金鸡蓄祸机，翠华西拂蜀云飞。  
珠帘一闭朝元阁，不见人归见燕归。  
门横金锁悄无人，落日秋声渭水滨。  
红叶下山寒寂寂，湿云如梦雨如尘。  
  
卷567_10  【题云梦亭】崔橹  
薄烟如梦雨如尘，霜景晴来却胜春。  
好住池西红叶树，何年今日伴何人。  
  
卷567_11  【有酒失于虔州陆郎中肱，以诗谢之】崔橹  
醉时颠蹶醒时羞，麹糵推人不自由。  
叵耐一双穷相眼，不堪花卉在前头。  
  
卷567_12  【闻笛（一作华清宫）】崔橹  
银河漾漾月晖晖，楼碍星边织女机。  
横玉叫云天似水，满空霜逐一声飞。  
  
卷567_13  【山路见花】崔橹  
晓红初拆露香新，独立空山冷笑人。  
春意自知无主惜，恣风吹逐马蹄尘。  
  
卷567_14  【暮春对花】崔橹  
病香无力被风欺，多在青苔少在枝。  
马上行人莫回首，断君肠是欲残时。  
  
卷567_15  【句】崔橹  
强半瘦因前夜雪，数枝愁向晚天来。（《梅花》。  
以下并见《摭言》）主  
无人解把无尘袖，盛取残香尽日怜。（《莲花》）知  
一番春雨吹巢冷，半朵山花咽觜香。（《山鹊》）古  
云生柱础降龙地，露洗林峦放鹤天。  
菱叶乍翻人采后，荇花初没舸行时。（池上，见《诗史》）主  

## 全唐诗(中)　卷五百六十八

卷568_1  【乌夜号】李群玉  
层波隔梦渚，一望青枫林。有鸟在其间，达晓自悲吟。  
是时月黑天，四野烟雨深。如闻生离哭，其声痛人心。  
悄悄夜正长，空山响哀音。远客不可听，坐愁华发侵。  
既非蜀帝魂，恐是桓山禽。四子各分散，母声犹至今。  
  
卷568_2  【升仙操】李群玉  
嬴女去秦宫，琼笙飞碧空。凤台闭烟雾，鸾吹飘天风。  
复闻周太子，亦遇浮丘公。丛簧发天弄，轻举紫霞中。  
浊世不久驻，清都路何穷。一去霄汉上，世人那得逢。  
  
卷568_3  【雨夜呈长官】李群玉  
远客坐长夜，雨声孤寺秋。请量东海水，看取浅深愁。  
愁穷重于山，终年压人头。朱颜与芳景，暗赴东波流。  
鳞翼思风水，青云方阻修。孤灯冷素艳，虫响寒房幽。  
借问陶渊明，何物号忘忧。无因一酩酊，高枕万情休。  
  
卷568_4  【小弟艎南游近书来】李群玉  
湘南客帆稀，游子寡消息。经时停尺素，望尽云边翼。  
笑言频梦寐，独立想容色。落景无来人，修江入天白。  
停停倚门念，瑟瑟风雨夕。何处泊扁舟，迢递湍波侧。  
秋归旧窗竹，永夜一凄寂。吟尔鶺鴒篇，中宵慰相忆。  
  
卷568_5  【赠方处士】李群玉  
白衣方外人，高闲溪中鹤。无心恋稻粱，但以林泉乐。  
赤霄终得意，天池俟飞跃。岁晏入帝乡，期君在寥廓。  
  
卷568_6  【秋怨】李群玉  
瑟瑟凉海气，西来送愁容。金风死绿蕙，玉露生寒松。  
所思在溟碧，无因一相逢。登楼睇去翼，目尽沧波重。  
虚窗度流萤，斜月啼幽蛩。疏红落残艳，冷水凋芙蓉。  
岁暮空太息，年华逐遗踪。凝情耿不寐，揽涕起疏慵。  
  
卷568_7  【感春】李群玉  
春情不可状，艳艳令人醉。暮水绿杨愁，深窗落花思。  
吴宫新暖日，海燕双飞至。秋思逐烟光，空濛满天地。  
  
卷568_8  【山中秋夕】李群玉  
抱琴出南楼，气爽浮云灭。松风吹天箫，竹路踏碎月。  
后山鹤唳定，前浦荷香发。境寂良夜深，了与人间别。  
  
卷568_9  【将游罗浮登广陵楞伽台别羽客】李群玉  
清远登高台，晃朗纵览历。濯泉唤仙风，于此荡灵魄。  
冷光邀远目，百里见海色。送云归蓬壶，望鹤灭秋碧。  
波澜收日气，天自回澄寂。百越落掌中，十洲点空白。  
身居飞鸟上，口咏玄元籍。飘如出尘笼，想望吹箫客。  
冥冥人间世，歌笑不足惜。朅来罗浮巅，披云炼琼液。  
谢公云岑兴，可以蹑高迹。吾将抱瑶琴，绝境纵所适。  
  
卷568_10  【卢溪道中】李群玉  
晓发潺湲亭，夜宿潺湲水。风篁扫石濑，琴声九十里。  
光奔觉来眼，寒落梦中耳。曾向三峡行，巴江亦如此。  
  
卷568_11  【湖中古愁三首】李群玉  
凉风西海来，直渡洞庭水。翛翛木叶下，白浪连天起。  
蘅兰委皓雪，百草一时死。摧残负志人，感叹何穷已。  
昔我睹云梦，穷秋经汨罗。灵均竟不返，怨气成微波。  
奠桂开古祠，朦胧入幽萝。落日潇湘上，凄凉吟九歌。  
南云哭重华，水死悲二女。天边九点黛，白骨迷处所。  
朦胧波上瑟，清夜降北渚。万古一双魂，飘飘在烟雨。  
  
卷568_12  【别狄佩（梁公玄孙，旅于南国）】李群玉  
翠竹不着花，凤雏长忍饥。未开凡霄翮，空把碧梧枝。  
圣人奏云韶，祥凤一来仪。文章耀白日，众鸟莫敢窥。  
郁抑不自言，凡鸟何由知。当看九千仞，飞出太平时。  
  
卷568_13  【古镜】李群玉  
明月何处来，朦胧在人境。得非轩辕作，妙绝世莫并。  
瑶匣开旭日，白电走孤影。泓澄一尺天，彻底寒霜景。  
冰辉凛毛发，使我肝胆冷。忽惊行深幽，面落九秋井。  
云天入掌握，爽朗神魂净。不必负局仙，金沙发光炯。  
阴沉蓄灵怪，可与天地永。恐为悲龙吟，飞去在俄顷。  
  
卷568_14  【我思何所在】李群玉  
我思何所在，乃在阳台侧。良宵相望时，空此明月色。  
归魂泊湘云，飘荡去不得。觉来理舟楫，波浪春湖白。  
烟光浩楚秋，瑶草不忍摘。因书天末心，系此双飞翼。  
  
卷568_15  【送萧绾之桂林（时群玉游豫章）】李群玉  
兰香佩兰人，弄兰兰江春。尔为兰林秀，芳藻惊常伦。  
灿灿凤池裔，一毛今再新。竹花不给口，憔悴清湘滨。  
一朝南溟飞，彩翮不可亲。苍梧云水晚，离思空凝颦。  
我亦纵烟棹，西浮彭蠡津。丈夫未虎变，落魄甘风尘。  
大禹惜寸阴，况我无才身。流光销道路，以此生嗟辛。  
万里阔分袂，相思杳难申。桂水秋更碧，寄书西上鳞。  
  
卷568_16  【感兴四首】李群玉  
子云吞白凤，遂吐太玄书。幽微十万字，枝叶何扶疏。  
婉娈猛虎口，甘言累其初。一睹美新作，斯瑕安可除。  
昔窃不死药，奔空有嫦娥。盈盈天上艳，孤洁栖金波。  
织女了无语，长宵隔银河。轧轧挥素手，几时停玉梭。  
洞房三五夕，金釭凝焰灭。美人抱云和，斜倚纱窗月。  
沈吟想幽梦，闺思深不说。弦冷玉指寒，含颦待明发。  
朔雁衔边秋，寒声落燕代。先惊愁人耳，颜发潜消改。  
凝云蔽洛浦，梦寐劳光彩。天边无书来，相思泪成海。  
  
卷568_17  【将之吴越留别坐中文酒诸侣】李群玉  
秋色满水国，江湖兴萧然。氛埃敛八极，万里净澄鲜。  
涔浦纵孤棹，吴门渺三千。回随衡阳雁，南入洞庭天。  
早闻陆士龙，矫掌跨山川。非思鲈鱼脍，且弄五湖船。  
暝泊远浦霞，晓饭芦洲烟。风流访王谢，佳境恣洄沿。  
霜剪别岸柳，香枯北池莲。岁华坐摇落，寂寂感流年。  
明朝即漂萍，离憾无由宣。相思空江上，何处金波圆。  
  
卷568_18  【大云池泛舟】李群玉  
九月莲花死，萍枯霜水清。船浮天光远，棹拂翠澜轻。  
古木□□□，了无烟霭生。游鳞泳皎洁，洞见逍遥情。  
渔父一曲歌，沧浪遂知名。未知斯水上，可以濯吾缨。  
  
卷568_19  【送友人之峡】李群玉  
东吴有赋客，愿识阳台仙。彩毫飞白云，不减郢中篇。  
楚水五月浪，轻舟入暮烟。巫云多感梦，桂楫早回旋。  
  
卷568_20  【登宜春醉宿景星寺寄郑判官兼简空上人】李群玉  
晓发碧水阳，暝宿金山寺。松风洒寒雨，淅沥醒馀醉。  
夜中香积饭，蔬粒俱精异。境寂灭尘愁，神高得诗思。  
皎皎荥阳子，芳春富才义。涨海豁心源，冰壶见门地。  
碧霄有鸠序，未展联行翅。俱笑一尺绳，三年绊骐骥。  
摧藏担簦客，郁抑胸襟事。名业尔未从，临风嘿舒志。  
一身渺云岭，中夜空涕泗。侧枕对孤灯，衾寒不成寐。  
粮薪极桂玉，大道生榛刺。耻息恶木阴，难书剑歌意。  
扬鞭入莽苍，山驿凌烟翠。越鸟日南飞，芳音愿相次。  
  
卷568_21  【江楼独酌怀从叔】李群玉  
水国发爽气，川光静高秋。酣歌金尊醁，送此清风愁。  
楚色忽满目，滩声落西楼。云翻天边叶，月弄波上钩。  
芳意长摇落，蘅兰谢汀洲。长吟碧云合，怅望江之幽。  
  
卷568_22  【登章华楼】李群玉  
楚子故宫地，苍然云水秋。我来览从事，落景空生愁。  
伯业没荆棘，雄图成古丘。沈吟问鼎语，但见东波流。  
征鸿引乡心，一去何悠悠。晴湖碧云晚，暝色空高楼。  
迢递趋远峤，微茫入孤舟。空路不堪望，西风白浪稠。  
  
卷568_23  【骢马】李群玉  
浮云何权奇，绝足世未知。长嘶清海风，蹀躞振云丝。  
由来渥洼种，本是苍龙儿。穆满不再活，无人昆阆骑。  
若识跃峤怯，宁劳耀金羁。青刍与白水，空笑驽骀肥。  
伯乐傥一见，应惊耳长垂。当思八荒外，逐日向瑶池。  
  
卷568_24  【赠方处士兼以写别】李群玉  
天与云鹤情，人间恣诗酒。龙宫奉采觅，澒洞一千首。  
清如南薰丝，韵若黄钟吼。喜于风骚地，忽见陶谢手。  
籍籍九江西，篇篇在人口。芙蓉为芳菲，未落诸花后。  
所知心眼大，别自开户牖。才力似风鹏，谁能算升斗。  
无营傲云竹，琴帙静为友。鸾凤戢羽仪，骐骥在郊薮。  
镜湖春水绿，越客忆归否。白衣四十秋，逍遥一何久。  
此身无定迹，又逐浮云走。离思书不穷，残阳落江柳。  
  
卷568_25  【湘西寺霁夜】李群玉  
雨过琉璃宫，佳兴浩清绝。松风冷晴滩，竹路踏碎月。  
月波荡如水，气爽星朗灭。皓夜千树寒，峥嵘万岩雪。  
后山鹤唳断，前池荷香发。境寂凉夜深，神思空飞越。  
  
卷568_26  【伤思】李群玉  
八月白露浓，芙蓉抱香死。红枯金粉堕，寥落寒塘水。  
西风团叶下，叠縠参差起。不见棹歌人，空垂绿房子。  
  
卷568_27  【送郑京昭之云安】李群玉  
君吟高唐赋，路过巫山渚。莫令巫山下，幽梦惹云雨。  
往事几千年，芬菲今尚传。空留荆王馆，岩嶂深苍然。  
楚水五月浪，轻舟入蘋烟。送君扬楫去，愁绝郢城篇。  
  
卷568_28  【送处士自番禺东游便归苏台别业】李群玉  
哑轧暮江上，橹声摇落心。宛陵三千里，路指吴云深。  
莼菜动归兴，忽然闻会吟。南浮龙川月，东下敬亭岑。  
多君咏逍遥，结萝碧溪阴。高笼华表鹤，静对幽兰琴。  
汗漫江海思，傲然抽冠簪。归屿未云寂，还家应追寻。  
二陆文苑秀，岧峣怀所钦。惜我入洛晚，不睹双南金。  
江左风流尽，名贤成古今。送君无限意，别酒但加斟。  
  
卷568_29  【法华微上人盛话金山境胜，旧游在目，吟成此篇】李群玉  
江上青莲宫，人间蓬莱岛。烟霞与波浪，隐映楼台好。  
潮门梵音静，海日天光早。愿与灵鹫人，吟经此终老。  
  
卷568_30  【洞庭入澧江寄巴丘故人】李群玉  
四月桑半枝，吴蚕初弄丝。江行好风日，燕舞轻波时。  
去事旋成梦，来欢难预期。唯凭东流水，日夜寄相思。  
  
卷568_31  【自澧浦东游江表，途出巴丘，投员外从公虞】李群玉  
短翮后飞者，前攀鸾鹤翔。力微应万里，矫首空苍苍。  
谁昔探花源，考槃西岳阳。高风动商洛，绮皓无馨香。  
一朝下蒲轮，清辉照岩廊。孤醒立众醉，古道何由昌。  
经术震浮荡，国风扫齐梁。文襟即玄圃，笔下成琳琅。  
霞水散吟啸，松筠奉琴觞。冰壶避皎洁，武库羞锋铓。  
小子书代耕，束发颇自强。艰哉水投石，壮志空摧藏。  
十年侣龟鱼，垂头在沅湘。巴歌掩白雪，鲍肆埋兰芳。  
骚雅道未丧，何忧名不彰。饥寒束困厄，默塞飞星霜。  
百志不成一，东波掷年光。尘生脱粟甑，万里违高堂。  
中夜恨火来，焚烧九回肠。平明梁山泪，缘枕沾匡床。  
依泊洞庭波，木叶忽已黄。哀砧捣秋色，晓月啼寒螀。  
复此棹孤舟，云涛浩茫茫。朱门待媒势，短褐谁揄扬。  
仰羡野陂凫，无心忧稻粱。不如天边雁，南北皆成行。  
男儿白日间，变化未可量。所希困辱地，剪拂成腾骧。  
咋笔话肝肺，咏兹枯鱼章。何由首西路，目断白云乡。  
  
卷568_32  【洞庭驿楼雪夜宴集，奉赠前湘州张员外】李群玉  
昔与张湘州，闲登岳阳楼。目穷衡巫表，兴尽荆吴秋。  
掷笔落郢曲，巴人不能酬。是时簪裾会，景物穷冥搜。  
误忝玳筵秀，得陪文苑游。几篇云楣上，风雨沉银钩。  
□□□□□，□□□沧洲。童儿待郭伋，竹马空迟留。  
路指云汉津，谁能吟四愁。银壶傲海雪，青管罗名讴。  
贱子迹未安，谋身拙如鸠。分随烟霞老，岂有风云求。  
不逐万物化，但贻知己羞。方穷立命说，战胜心悠悠。  
不然蹲会稽，钩下三五牛。所期波涛助，燀赫呈吞舟。  
  
卷568_33  【送郑子宽弃官东游便归女几】李群玉  
八月湖浸天，扬帆入秋色。岷峨雪气来，寒涨潇湘碧。  
子真冥鸿志，不逐笼下翼。九女叠云屏，於焉恣栖息。  
新诗山水思，静入陶谢格。困醉松花春，追攀紫烟客。  
相逢十年旧，嚬笑等欢慽。一饭玉露蔬，中肠展堆积。  
停食不尽意，倾意怅可惜。云水一分飞，离忧洞庭侧。  
回车三乡路，仙菊正堪摘。寄谢杜兰香，何年别张硕。  
  
卷568_34  【长沙九日登东楼观舞】李群玉  
南国有佳人，轻盈绿腰舞。华筵九秋暮，飞袂拂云雨。  
翩如兰苕翠，婉如游龙举。越艳罢前溪，吴姬停白纻。  
慢态不能穷，繁姿曲向终。低回莲破浪，凌乱雪萦风。  
坠珥时流盻，修裾欲溯空。唯愁捉不住，飞去逐惊鸿。  
  
卷568_35  【龙山人惠石廪方及团茶】李群玉  
客有衡岳隐，遗余石廪茶。自云凌烟露，采掇春山芽。  
珪璧相压叠，积芳莫能加。碾成黄金粉，轻嫩如松花。  
红炉爨霜枝，越儿斟井华。滩声起鱼眼，满鼎漂清霞。  
凝澄坐晓灯，病眼如蒙纱。一瓯拂昏寐，襟鬲开烦拏。  
顾渚与方山，谁人留品差？持瓯默吟味，摇膝空咨嗟。  
  
卷568_36  【宿鸟远峡化台遇风雨】李群玉  
孤鹤长松颠，独宿万岩雨。龙湫在石脚，引袂时一取。  
惊风折乔木，飞焰猎窗户。半夜霹雳声，高斋有人语。  
  
卷568_37  【岳阳春晚】李群玉  
不觉春物老，块然湖上楼。云沙鹧鸪思，风日沅湘愁。  
去翼灭云梦，来帆指昭丘。所嗟芳桂晚，寂寞对汀洲。  
  
卷568_38  【汉阳春晚】李群玉  
汉阳抱青山，飞楼映湘渚。白云蔽黄鹤，绿树藏鹦鹉。  
凭高送春目，流恨伤千古。遐思祢衡才，令人怨黄祖。  
  
卷568_39  【将离澧浦置酒野屿奉怀沈正字昆弟三人联登高第】李群玉  
春月三改兔，花枝成绿阴。年光东流水，浩叹伤羁心。  
酌桂烟屿晚，鴂鸣江草深。良图一超忽，万恨空相寻。  
上国刈翘楚，才微甘陆沉。无灯假贫女，有泪沾牛衾。  
衡岳三麒麟，各振黄钟音。卿云被文彩，芳价摇词林。  
夫子芸阁英，养鳞湘水浔。晴沙踏兰菊，隐几当青岑。  
明月洞庭上，悠扬挂离襟。停觞一摇笔，聊寄生刍吟。  
  
卷568_40  【湘中别成威闍黎】李群玉  
至哉彼上人，冰霜凛规则。游心杳何境，宴坐入冥默。  
解空与密行，名腊信崇德。吐论驾秋涛，龙宫发胸臆。  
群迷行大夜，浩浩一昏黑。赤水千丈深，玄珠几人得。  
持杯挹溟涨，至理安可测。宁假喻芭蕉，真成嗅薝卜。  
松声扫白月，霁夜来静域。清梵罢法筵，天香满衣襋。  
何方济了岸，祗仗慈航力。愿与十八贤，同栖翠莲国。  
  
卷568_41  【别尹炼师】李群玉  
吾家五千言，至道悬日月。若非函谷令，谁注流沙说。  
多君飞升志，机悟独超拔。学道玉笥山，烧丹白云穴。  
南穷衡疑秀，采药历幽绝。夜卧瀑布风，朝行碧岩雪。  
洞宫四百日，玉籍恣探阅。徒以菌蟪姿，缅攀修真诀。  
尘笼罩浮世，遐思空飞越。一罢棋酒欢，离情满寥泬。  
愿骑紫盖鹤，早向黄金阙。城市不可留，尘埃秽仙骨。  
  
卷568_42  【饭僧】李群玉  
好读天竺书，为寻无生理。焚香面金偈，一室唯巾水。  
交信方外言，二三空门子。峻范照秋霜，高标掩僧史。  
清晨洁蔬茗，延请良有以。一落喧哗竞，栖心愿依止。  
奔曦入半百，冉冉颓濛汜。云泛名利心，风轻是非齿。  
向为情爱缚，未尽金仙旨。以静制猿心，将虞瞥然起。  
纶巾与藜杖，此意真已矣。他日云壑间，来寻幽居士。  
  
卷568_43  【赠回雪】李群玉  
回雪舞萦盈，萦盈若回雪。腰支一把玉，只恐风吹折。  
如能买一笑，满斗量明月。安得金莲花，步步承罗袜。  
  
卷568_44  【将之京国赠薛员外】李群玉  
黄叶下空馆，寂寥寒雨愁。平居岁华晏，络纬啼林幽。  
节物凋壮志，咄嗟不能休。空怀赵鞅叹，变化良无由。  
所思杳何知，侧身仰皇州。苍烟晦楚野，寒浪埋昭丘。  
赵壹赋命薄，陈思多世忧。翻然羡鱼鸟，畅矣山川游。  
薛公龙泉姿，其气在斗牛。南冠束秀发，白石劳悲讴。  
圭衮照崇阅，文儒嗣箕裘。旷然方寸地，霁海浮云舟。  
澧浦一遗佩，郢南再悲秋。叫阍路既阻，浩荡怀灵修。  
莫奏武溪笛，且登仲宣楼。亨通与否闭，物理相沉浮。  
天子坐宣室，夔龙奉谟猷。行当赐环去，岂作遗贤羞。  
  
卷568_45  【送魏珪觐省】李群玉  
木落楚色深，风高浪花白。送君飞一叶，鸟逝入空碧。  
猗欤白华秀，伤心倚门夕。不知云涨遥，万里看咫尺。  
萧萧青枫岸，去掩江山宅。离觞有黄花，节物助凄戚。  
潇湘入da桂，一路萦水石。烟萝拂行舟，玉濑锵枕席  
多君林泉趣，耽玩日成癖。长啸凌清晖，襟情当雪涤。  
登龙屈指内，飞誉甚籍籍。未折月中枝，宁随宋都鶂。  
曰余吞声地，举足伤瓦砾。见尔一开颜，温明乃珠璧。  
春风到云峤，把酒时相忆。豆蔻花入船，鹧鸪啼送客。  
飏天与瘴海，此去备沿历。珍重春官英，加餐数刀帛。  
  
卷568_46  【始忝四座奏状闻荐蒙恩授官旋进歌诗延英宣…二十四韵】李群玉  
两鬓有二毛，光阴流浪中。形骸日土木，志气随云风。  
冥默楚江畔，萧条林巷空。幽鸟事翔翥，敛翼依蒿蓬。  
一饭五放箸，愀然念途穷。孟门在步武，所向何由通。  
只征大易言，物否不可终。庶期白雪调，一奏惊凡聋。  
昨忝丞相召，扬鞭指冥鸿。姓名挂丹诏，文句飞天聪。  
解薜龙凤署，怀铅兰桂丛。声名仰闻见，烟汉陪高踪。  
峨峨群玉山，肃肃紫殿东。神飙泛钟漏，佳气浮筠松。  
自顾珉玞璞，何缘侣圭琮。群贤垂重价，省已增磨砻。  
天子栖穆清，三台付夔龙。九霄降雨露，万国望时雍。  
巍巍致君期，勋华将比崇。承天四柱石，嶷若窥衡嵩。  
日见帝道升，谋猷垂景钟。寰瀛纳寿域，翔泳皆冲融。  
百神俨云亭，伫将告成功。吾徒事文藻，骧首歌登封。  
  
卷568_47  【穆天子】李群玉  
穆满恣逸志，而轻天下君。一朝得八骏，逐日西溟濆。  
寂漠崦嵫幽，绝迹留空文。三千閟宫艳，怨绝宁胜云。  
或言帝轩辕，乘龙凌紫氛。桥山葬弓剑，暧昧竟难分。  
不思五弦琴，作歌咏南薰。但听西王母，瑶池吟白云。  
  
卷568_48  【广州重别方处士之封川（久约同游罗浮期素秋而行）】李群玉  
楚国傲名客，九州遍芳声。白衣谢簪绂，云卧重岩扃。  
长波飞素舸，五月下南溟。大笑相逢日，天边作酒星。  
七年一云雨，常恨辉容隔。天末又分襟，离忧鬓堪白。  
愿回凌潮楫，且著登山屐。共期罗浮秋，与子醉海色。  
  
卷568_49  【洞庭遇秋】李群玉  
尘愁老来颜，久与江山隔。逍遥澄湖上，洗眼见秋色。  
凉波弄轻棹，湖月生远碧。未减遥客情，西望杳何极。  
  
卷568_50  【寄短书歌】李群玉  
骨肉萍蓬各天末，十度附书九不达。孤台冷眼无来人，  
楚水秦天莽空阔。翔雁横秋过洞庭，西风落日浪峥嵘。  
三年音信凝颦外，一曲哀歌白发生。  
  
卷568_51  【王内人琵琶引】李群玉  
檀槽一曲黄钟羽，细拨紫云金凤语。万里胡天海寒秋，  
分明弹出风沙愁。三千宫嫔推第一，敛黛倾鬟艳兰室。  
嬴女停吹降浦箫，嫦娥净掩空波瑟。翠幕横云蜡焰光，  
银龙吐酒菊花香，皓魄翻（下缺）主  
  
卷568_52  【醒起独酌怀友】李群玉  
西风静夜吹莲塘，芙蓉破红金粉香。摘花把酒弄秋芳，  
吴云楚水愁茫茫。美人此夕不入梦，独宿高楼明月凉。  
  
卷568_53  【竞渡时在湖外偶为成章】李群玉  
雷奔电逝三千儿，彩舟画楫射初晖。喧江雷鼓鳞甲动，  
三十六龙衔浪飞。灵均昔日投湘死，千古沉魂在湘水。  
绿草斜烟日暮时，笛声幽远愁江鬼。  

## 全唐诗(中)　卷五百六十九

卷569_1  【新荷】李群玉  
田田八九叶，散点绿池初。嫩碧才平水，圆阴已蔽鱼。  
浮萍遮不合，弱荇绕犹疏。增在春波底，芳心卷未舒。  
  
卷569_2  【初月二首】李群玉  
滟滟流光浅，娟娟泛露轻。云间龙爪落，帘上玉钩明。  
桂树枝犹小，仙人影未成。欲为千里别，倚幌独含情。  
凝颦立户前，细魄向娟娟。破镜徒相问，刀头恐隔年。  
轻轻摇远水，脉脉下春烟。别后春江上，随人何处圆。  
  
卷569_3  【石潴】李群玉  
古岸陶为器，高林尽一焚。焰红湘浦口，烟浊洞庭云。  
迥野煤飞乱，遥空爆响闻。地形穿凿势，恐到祝融坟。  
  
卷569_4  【云安】李群玉  
滩恶黄牛吼，城孤白帝秋。水寒巴字急，歌迥竹枝愁。  
树暗荆王馆，云昏蜀客舟。瑶姬不可见，行雨在高丘。  
  
卷569_5  【石头城】李群玉  
伯业随流水，寒芜上古城。长空横海色，断岸落潮声。  
八极悲扶拄，五湖来止倾。东南天子气，扫地入函京。  
  
卷569_6  【湖阔】李群玉  
楚色笼青草，秋风洗洞庭。夕霏生水寺，初月尽云汀。  
棹响来空阔，渔歌发杳冥。欲浮阑下艇，一到斗牛星。  
  
卷569_7  【失鹤】李群玉  
瑶台烟雾外，一去不回心。清海蓬壶远，秋风碧落深。  
堕翎留片雪，雅操入孤琴。岂是笼中物，云萝莫更寻。  
  
卷569_8  【腊夜雪霁月彩交光开阁临轩竟睡不得…寄江陵副使杜中丞】李群玉  
月华临霁雪，皓彩射貂裘。桂酒寒无醉，银笙冻不流。  
怀哉梁苑客，思作剡溪游。竟夕吟琼树，川途恨阻修。  
  
卷569_9  【长沙陪裴大夫登北楼】李群玉  
岩嶂随高步，琴尊奉胜游。金风吹绿簟，湘水入朱楼。  
朗抱云开月，高情鹤见秋。登临多暇日，非为赋消忧。  
  
卷569_10  【登蒲涧寺后二岩三首】李群玉  
五仙骑五羊，何代降兹乡。涧有尧年韭，山馀禹日粮。  
楼台笼海色，草树发天香。浩啸波光里，浮溟兴甚长。  
行尽崎岖路，惊从汗漫游。青天豁眼快，碧海醒心秋。  
便欲寻河汉，因之犯斗牛。九霄身自致，何必遇浮丘。  
南溟吞越绝，极望碧鸿濛。龙渡潮声里，雷喧雨气中。  
赵佗丘垄灭，马援鼓鼙空。遐想鱼鹏化，开襟九万风。  
  
卷569_11  【早鸿】李群玉  
木落波浪动，南飞闻夜鸿。参差天汉雾，嘹唳月明风。  
野水莲茎折，寒泥稻穗空。无令一行侣，相失五湖中。  
  
卷569_12  【旅泊】李群玉  
摇落江天里，飘零倚客舟。短篇才遣闷，小酿不供愁。  
沙雨潮痕细，林风月影稠。书空闲度日，深拥破貂裘。  
  
卷569_13  【半醉】李群玉  
处俗常如病，看花亦似秋。若无时复酒，宁遣镇长愁。  
渐觉身非我，都迷蝶与周。何烦五色药，尊下即丹丘。  
  
卷569_14  【昼寐】李群玉  
筠桂晚萧疏，任人嘲宰予。鸟惊林下梦，风展枕前书。  
正作庄生蝶，谁知惠子鱼。间无乐事，直拟到华胥。  
  
卷569_15  【晚莲】李群玉  
露冷芳意尽，稀疏空碧荷。残香随暮雨，枯蕊堕寒波。  
楚客罢奇服，吴姬停棹歌。涉江无可寄，幽恨竟如何。  
  
卷569_16  【将之番禺留别湖南府幕】李群玉  
本乏烟霞志，那随鸳鹭游。一枝仍未定，数粒欲何求。  
溟涨道途远，荆吴云雪愁。会登梅岭翠，南翥入炎洲。  
  
卷569_17  【宵民】李群玉  
大雅无忧怨，宵民有爱憎。鲁侯天不遇，臧氏尔何能。  
惨惨心如虺，营营舌似蝇。谁于销骨地，一鉴玉壶冰。  
  
卷569_18  【吾道】李群玉  
吾道成微哂，时情付绝言。凤兮衰已尽，犬也吠何繁。  
轻重忧衡曲，妍媸虑镜昏。方忻耳目净，谁到翟公门。  
  
卷569_19  【与三山人夜话（一作与濮阳夏侯吴三山人夜话）】李群玉  
静谈云鹤趣，高会两三贤。酒思弹琴夜，茶芳向火天。  
兔裘堆膝暖，鸠杖倚床偏。各厌池笼窄，相看意浩然。  
  
卷569_20  【春寒】李群玉  
拨火垂帘夕，将暄向冷天。闷斟壶酒暖，愁听雨声眠。  
处世心悠尔，干时思索然。春光看已半，明日又藏烟。  
  
卷569_21  【广江驿饯筵留别】李群玉  
别筵欲尽秋，一醉海西楼。夜雨寒潮水，孤灯万里舟。  
酒飞鹦鹉重，歌送鹧鸪愁。惆怅三年客，难期此处游。  
  
卷569_22  【桑落洲】李群玉  
九江寒露夕，微浪北风生。浦屿渔人火，蒹葭凫雁声。  
颓云晦庐岳，微鼓辨湓城。远忆天边弟，曾从此路行。  
  
卷569_23  【杜门】李群玉  
且咏闲居赋，飞翔去未能。春风花屿酒，秋雨竹溪灯。  
世路变陵谷，时情验友朋。达生书一卷，名利付春冰。  
  
卷569_24  【池州封员外郡斋双鹤丹顶霜翎仙态浮旷罢政之日因呈此章】李群玉  
潇洒二白鹤，对之高兴清。寒溪侣云水，朱阁伴琴笙。  
顾慕稻粱惠，超遥江海情。应携帝乡去，仙阙看飞鸣。  
  
卷569_25  【经费拾遗所居呈封员外】李群玉  
云卧竟不起，少微空陨光。唯应孔北海，为立郑公乡。  
旧馆苔藓合，幽斋松菊荒。空馀书带草，日日上阶长。  
  
卷569_26  【送秦炼师】李群玉  
紫府静沈沈，松轩思别琴。水流宁有意，云泛本无心。  
锦洞桃花远，青山竹叶深。不因时卖药，何路更相寻。  
  
卷569_27  【湘阴县送迁客北归】李群玉  
不须留薏苡，重遣世人疑。瘴染面如檗，愁熏头似丝。  
黄梅住雨外，青草过湖时。今日开汤网，冥飞亦未迟。  
  
卷569_28  【九日陪崔大夫宴清河亭】李群玉  
玉醴浮金菊，云亭敞玳筵。晴山低画浦，斜雁远书天。  
谢胱离都日，殷公出守年。不知瑶水宴，谁和白云篇。  
  
卷569_29  【送房处士闲游】李群玉  
采药陶贞白，寻山许远游。刀圭藏妙用，岩洞契冥搜。  
花月三江水，琴尊一叶舟。羡君随野鹤，长揖稻粱愁。  
  
卷569_30  【赠花】李群玉  
酒为看花酝，花须趁酒红。莫令芳树晚，使我绿尊空。  
金谷园无主，桃源路不通。纵非乘露折，长短尽随风。  
  
卷569_31  【洞庭风雨二首】李群玉  
面南一片黑，俄起北风颠。浪泼巴陵树，雷烧鹿角田。  
鱼龙方簸荡，云雨正喧阗。想赭君山日，秦皇怒赫然。  
巨浸吞湘澧，西风忽怒号。水将天共黑，云与浪争高。  
羽化思乘鲤，山漂欲抃鳌。阳乌犹曝翅，真恐湿蟠桃。  
  
卷569_32  【临水蔷薇】李群玉  
堪爱复堪伤，无情不久长。浪摇千脸笑，风舞一丛芳。  
似濯文君锦，如窥汉女妆。所思云雨外，何处寄馨香。  
  
卷569_33  【中秋维舟君山看月二首】李群玉  
汗漫铺澄碧，朦胧吐玉盘。雨师清滓秽，川后扫波澜。  
气射繁星灭，光笼八表寒。来从云涨迥，路上碧霄宽。  
熠耀游何处，蟾蜍食渐残。棹翻银浪急，林映白虹攒。  
练彩连河晓，冰晖压树干。夜深高不动，天下仰头看。  
  
卷569_34  【桂州经佳人故居琪树】李群玉  
种树人何在，攀枝空叹嗟。无重见日，树有每年花。  
满院雀声暮，半庭春景斜。东风不知恨，遍地落馀霞。  
  
卷569_35  【赠元绂】李群玉  
相逢在总角，与子即同心。隐石那知玉，披沙始遇金。  
兰秋香不死，松晚翠方深。各保芳坚性，宁忧霜霰侵。  
  
卷569_36  【中秋广江驿示韦益】李群玉  
莫惜三更坐，难消万里情。同看一片月，俱在广州城。  
泪逐金波满，魂随夜鹊惊。支颐乡思断，无语到鸡鸣。  
  
卷569_37  【九日越台】李群玉  
旭日高山上，秋天大海隅。黄花罗粔籹，绛实簇茱萸。  
病久欢情薄，乡遥客思孤。无心同落帽，天际望归途。  
  
卷569_38  【中秋越台看月】李群玉  
海雨洗尘埃，月从空碧来。水光笼草树，练影挂楼台。  
皓曜迷鲸目，晶荧失蚌胎。宵分凭槛望，应合见蓬莱。  
  
卷569_39  【长沙开元寺昔与故长林许侍御题松竹联句】李群玉  
墙阴数行字，怀旧惨伤情。薜荔侵年月，莓苔压姓名。  
逝川前后水，浮世短长生。独立秋风暮，凝颦隔郢城。  
  
卷569_40  【伤友】李群玉  
玉棺来九天，凫舄掩穷泉。芜没池塘屿，凄凉翰墨筵。  
短期存大梦，旧好委浮烟。我有幽兰曲，因君遂绝弦。  
  
卷569_41  【法性寺六祖戒坛】李群玉  
初地无阶级，馀基数尺低。天香开茉莉，梵树落菩提。  
惊俗生真性，青莲出淤泥。何人得心法，衣钵在曹溪。  
  
卷569_42  【东湖二首】李群玉  
晚景微雨歇，逍遥湖上亭。波闲鱼弄饵，树静鸟遗翎。  
性野难依俗，诗玄自入冥。何繇遂潇洒，高枕对云汀。  
雨气消残暑，苍苍月欲升。林间风卷簟，栏下水摇灯。  
迥野垂银镜，层峦挂玉绳。重期浮小楫，来摘半湖菱。  
  
卷569_43  【湖阁晓晴寄呈从翁二首】李群玉  
岭日开寒雾，湖光荡霁华。风乌摇径柳，水蝶恋幽花。  
蜀国地西极，吴门天一涯。轻舟栏下去，点点入湘霞。  
高秋凭远槛，万里看新晴。重雾披天急，千云触石轻。  
湖山四五点，湘雁两三声。遥想潘园里，琴尊兴转清。  
  
卷569_44  【同张明府游溇水亭】李群玉  
草色绿溪晚，梅香生縠文。云天敛馀霁，水木笼微曛。  
垂钓坐方屿，幽禽时一闻。何当五柳下，酌醴吟庭筠。  
  
卷569_45  【七月十五夜看月】李群玉  
朦胧南溟月，汹涌出云涛。下射长鲸眼，遥分玉兔毫。  
势来星斗动，路越青冥高。竟夕瞻光彩，昂头把白醪。  
  
卷569_46  【北风】李群玉  
病发干垂枕，临风强起梳。蝶飞魂尚弱，蚁斗体犹虚。  
瘦骨呻吟后，羸容几杖初。庭幽行药静，凉暑翠筠疏。  
  
卷569_47  【游玉芝观】李群玉  
寻仙向玉清，独倚雪初晴。木落寒郊迥，烟开叠嶂明。  
片云盘鹤影，孤磬杂松声。且共探玄理，归途月未生。  
  
卷569_48  【中秋夜南楼寄友人】李群玉  
海月出银浪，湖光射高楼。朗吟无渌酒，贱价买清秋。  
气冷鱼龙寂，轮高星汉幽。他乡此夜客，对景饯多愁。  
  
卷569_49  【三月五日陪裴大夫泛长沙东湖（一作张又新诗）】李群玉  
上巳馀风景，芳辰集远坰。彩舟浮滉荡，绣毂下娉婷。  
林榭回葱蒨，笙歌转杳冥。湖光迷翡翠，草色醉蜻蜓。  
鸟弄桐花日，鱼翻谷雨萍。从今留胜会，谁肯画兰亭。  
  
卷569_50  【龟】李群玉  
静养千年寿，重泉自隐居。不应随跛鳖，宁肯滞凡鱼。  
灵腹唯玄露，芳巢必翠蕖。扬花输蚌蛤，奔月恨蟾蜍。  
曳尾辞泥后，支床得水初。冠山期不小，铸印事宁虚。  
有志酬毛宝，无心畏豫且。他时清洛汭，会荐帝尧书。  
  
卷569_51  【长沙春望寄涔阳故人】李群玉  
清明别后雨晴时，极浦空颦一望眉。湖畔春山烟黯黯，  
云中远树黑离离。依微水戍闻疏鼓，掩映河桥见酒旗。  
风暖草长愁自醉，行吟无处寄相思。  
  
卷569_52  【金塘路中】李群玉  
山连楚越复吴秦，蓬梗何年是住身。黄叶黄花古城路，  
秋风秋雨别家人。冰霜想度商於冻，桂玉愁居帝里贫。  
十口系心抛不得，每回回首即长颦。  
  
卷569_53  【自遣】李群玉  
翻覆升沉百岁中，前途一半已成空。浮生暂寄梦中梦，  
世事如闻风里风。修竹万竿资阒寂，古书千卷要穷通。  
一壶浊酒暄和景，谁会陶然失马翁。  
  
卷569_54  【送于少监自广州还紫逻】李群玉  
鸣皋山水似麻源，谢监东还忆故园。海峤烟霞轻逸翰，  
洛川花木待回轩。宦情薄去诗千首，世事闲来酒一尊。  
明日中书见颜范，始应通籍入金门。  
  
卷569_55  【石门韦明府为致东阳潭石鲫鲙】李群玉  
锦鳞衔饵出清涟，暖日江亭动鲙筵。叠雪乱飞消箸底，  
散丝繁洒拂刀前。太湖浪说朱衣鲋，汉浦休夸缩项鳊。  
隽味品流知第一，更劳霜橘助芳鲜。  
  
卷569_56  【规公业在净名得甚深义仆近获顾长康月宫真影…以屈瞻礼】李群玉  
五浊之世尘冥冥，达观栖心于此经。但用须弥藏芥子，  
安知牛迹笑东溟。生公吐辩真无敌，顾氏传神实有灵。  
今日净开方丈室，一飞白足到茅亭。  
  
卷569_57  【玉真观】李群玉  
高情帝女慕乘鸾，绀发初簪玉叶冠。秋月无云生碧落，  
素蕖寒露出情澜。层城烟雾将归远，浮世尘埃久住难。  
一自箫声飞去后，洞宫深掩碧瑶坛。  
  
卷569_58  【辱绵州于中丞书信】李群玉  
一缄垂露到云林，中有孙阳念骥心。万木自凋山不动，  
百川皆旱海长深。风标想见瑶台鹤，诗韵如闻渌水琴。  
他日纵陪池上酌，已应难到暝猿吟。  
  
卷569_59  【送崔使君萧山祷雨甘泽遽降】李群玉  
谢公一拜敬亭祠，五马旋归下散丝。不假土龙呈夭矫，  
自然石燕起参差。预听禾稼如云语，应有空濛似雾时。  
已向为霖报消息，颍川征诏是前期。  
  
卷569_60  【重经巴丘追感（开成初，陪故员外从翁诗酒游泛）】李群玉  
昔年高接李膺欢，日泛仙舟醉碧澜。诗句乱随青草发，  
酒肠俱逐洞庭宽。浮生聚散云相似，往事微茫梦一般。  
今日片帆城下去，秋风回首泪阑干。  
  
卷569_61  【湘阴江亭却寄友人】李群玉  
湘岸初晴淑景迟，风光正是客愁时。幽花暮落骚人浦，  
芳草春深帝子祠。往事隔年如过梦，旧游回首谩劳思。  
烟波自此扁舟去，小酌文园杳未期。  
  
卷569_62  【哭郴州王使君】李群玉  
银章朱绂照云骢，六换鱼书惠化崇。瑶树忽倾沧海里，  
醉乡翻在夜台中。东山妓逐飞花散，北海尊随逝水空。  
曾是绮罗筵上客，一来长恸向春风。  
  
卷569_63  【九日巴丘杨公台上宴集】李群玉  
凄凄霜日上高台，水国秋深客思哀。万叠银山寒浪起，  
一行斜字早鸿来。谁家捣练孤城暮，何处题衣远信回。  
江汉路长身不定，菊花三笑旅萍开。  
  
卷569_64  【奉和张舍人送秦炼师归岑公山】李群玉  
仙翁归卧翠微岑，一夜西风月峡深。松径定知芳草合，  
玉书应念素尘侵。闲云不系东西影，野鹤宁知去住心。  
兰浦苍苍春欲暮，落花流水怨离琴。  
  
卷569_65  【送陶少府赴选】李群玉  
陶君官兴本萧疏，长傍青山碧水居。久向三茅穷艺术，  
仍传五柳旧琴书。迹同飞鸟栖高树，心似闲云在太虚。  
自是葛洪求药价，不关梅福恋簪裾。  
  
卷569_66  【寄张祜（祜亦未面，频寄声相闻）】李群玉  
越水吴山任兴行，五湖云月挂高情。不游都邑称平子，  
只向江东作步兵。昔岁芳声到童稚，老来佳句遍公卿。  
如君气力波澜地，留取阴何沈范名。  
  
卷569_67  【寄长沙许侍御】李群玉  
三年文会许追随，和遍南朝杂体诗。未把彩毫还郭璞，  
乞留残锦与丘迟。竹斋琴酒欢成梦，水寺烟霞赏对谁。  
今日秋风满湘浦，只应搔首咏琼枝。  
  
卷569_68  【望月怀友（一作寄人）】李群玉  
浮云卷尽看朣胧，直出沧溟上碧空。盈手水光寒不湿，  
流天素彩静无风。酒花荡漾金尊里，棹影飘飖玉浪中。  
川路正长难可越，美人千里思何穷。  
  
卷569_69  【和吴中丞悼笙妓】李群玉  
丽质仙姿烟逐风，凤凰声断吹台空。多情草色怨还绿，  
无主杏花春自红。堕珥尚存芳树下，馀香渐减玉堂中。  
唯应去抱云和管，从此长归阿母宫。  
  
卷569_70  【薛侍御处乞靴】李群玉  
越客南来夸桂麖，良工用意巧缝成。看时共说茱萸皱，  
著处嫌无鸲鹆鸣。百里奚身悲甚似，五羊皮价敢全轻。  
日于文苑陪高步，赢得芳尘接武名。  
  
卷569_71  【九子坡闻鹧鸪】李群玉  
落照苍茫秋草明，鹧鸪啼处远人行。正穿诘曲崎岖路，  
更听钩輈格磔声。曾泊桂江深岸雨，亦于梅岭阻归程。  
此时为尔肠千断，乞放今宵白发生。  
  
卷569_72  【凉公从叔春祭广利王庙】李群玉  
龙骧伐鼓下长川，直济云涛古庙前。海客敛威惊火旆，  
天吴收浪避楼船。阴灵向作南溟王，祀典高齐五岳肩。  
从此华夷封域静，潜熏玉烛奉尧年。  
  
卷569_73  【长沙紫极宫雨夜愁坐】李群玉  
独坐高斋寒拥衾，洞宫台殿窅沉沉。春灯含思静相伴，  
夜雨滴愁更向深。穷达未知他日事，是非皆到此时心。  
羁栖摧剪平生志，抱膝时为梁甫吟。  
  
卷569_74  【送人隐居（一作卢逸人隐居）】李群玉  
棋局茅亭幽涧滨，竹寒江静远无人。村梅尚敛风前笑，  
沙草初偷雪后春。鹏鷃喻中消日月，沧浪歌里放心神。  
平生自有烟霞志，久欲抛身狎隐沦。  
  
卷569_75  【江楼闲望怀关中亲故】李群玉  
摇落江天欲尽秋，远鸿高送一行愁。音书寂绝秦云外，  
身世蹉跎楚水头。年貌暗随黄叶去，时情深付碧波流。  
风凄日冷江湖晚，驻目寒空独倚楼。  
  
卷569_76  【请告南归留别同馆（中元作）】李群玉  
一点灯前独坐身，西风初动帝城砧。不胜庾信乡关思，  
遂作陶潜归去吟。书阁乍离情黯黯，彤庭回望肃沈沈。  
应怜一别瀛洲侣，万里单飞云外深。  
  
卷569_77  【仙明洲口号】李群玉  
长爱沙洲水竹居，暮江春树绿阴初。浪翻新月金波浅，  
风损轻云玉叶疏。半浦夜歌闻荡桨，一星幽火照叉鱼。  
二年此处寻佳句，景物常输楚客书。  
  
卷569_78  【送萧十二校书赴郢州婚姻】李群玉  
蓬莱才子即萧郎，彩服青书卜凤凰。玉珮定催红粉色，  
锦衾应惹翠云香。马穿暮雨荆山远，人宿寒灯郢梦长。  
领取和鸣好风景，石城花月送归乡。  
  
卷569_79  【送隐者归罗浮】李群玉  
春山杳杳日迟迟，路入云峰白犬随。两卷素书留贳酒，  
一柯樵斧坐看棋。蓬莱道士飞霞履，清远仙人寄好诗。  
自此尘寰音信断，山川风月永相思。  
  
卷569_80  【献王中丞时有除拜】李群玉  
登仙望绝李膺舟，从此青蝇点遂稠。半夜剑吹牛斗动，  
二年门掩雀罗愁。张仪会展平生舌，韩信那惭跨下羞。  
他日图勋画麟阁，定呈肝胆始应休。  
  
卷569_81  【哭小女痴儿】李群玉  
平生未省梦熊罴，稚女如花坠晓枝。条蔓纵横输葛藟，  
子孙蕃育羡螽斯。方同王衍钟情切，犹念商瞿有庆迟。  
负尔五年恩爱泪，眼中惟有涸泉知。  
  
卷569_82  【醉后赠冯姬】李群玉  
黄昏歌舞促琼筵，银烛台西见小莲。二寸横波回慢水，  
一双纤手语香弦。桂形浅拂梁家黛，瓜字初分碧玉年。  
愿托襄王云雨梦，阳台今夜降神仙。  
  
卷569_83  【广州陪凉公从叔越台宴集】李群玉  
一径松梢踏石梯，步穷身在白云西。日衔赤浪金车没，  
天拂沧波翠幕低。高鸟散飞惊大旆，长风万里卷秋鼙。  
玉钩挂海笙歌合，珠履三千半似泥。  
  
卷569_84  【留别马使君】李群玉  
俱来海上叹烟波，君佩银鱼我触罗。蜀国才微甘放荡，  
专城年少岂蹉跎。应怜旅梦千重思，共怆离心一曲歌。  
唯有管弦知客意，分明吹出感恩多。  
  
卷569_85  【将欲南行陪崔八宴海榴亭】李群玉  
朝宴华堂暮未休，几人偏得谢公留。风传鼓角霜侵戟，  
云卷笙歌月上楼。宾馆尽开徐孺榻，客帆空恋李膺舟。  
谩夸书剑无归处，水远山长步步愁。  
  
卷569_86  【湖寺清明夜遣怀】李群玉  
柳暗花香愁不眠，独凭危槛思凄然。野云将雨渡微月，  
沙鸟带声飞远天。久向饥寒抛弟妹，每因时节忆团圆。  
饧餐冷酒明年在，未定萍蓬何处边。  
  
卷569_87  【九日】李群玉  
年年羞见菊花开，十度悲秋上楚台。半岭残阳衔树落，  
一行斜雁向人来。行云永绝襄王梦，野水偏伤宋玉怀。  
丝管阑珊归客尽，黄昏独自咏诗回。  
  
卷569_88  【同郑相并歌姬小饮戏赠（一作杜丞相悰筵中赠美人）】李群玉  
裙拖六幅湘江水，鬓耸巫山一段云。风格只应天上有，  
歌声岂合世间闻。胸前瑞雪灯斜照，眼底桃花酒半醺。  
不是相如怜赋客，争教容易见文君。  
  
卷569_89  【秣陵怀古】李群玉  
野花黄叶旧吴宫，六代豪华烛散风，龙虎势衰佳气歇，  
凤凰名在故台空。市朝迁变秋芜绿，坟冢高低落照红。  
霸业鼎图人去尽，独来惆怅水云中。  
  
卷569_90  【黄陵庙】李群玉  
小姑洲北浦云边，二女容华自俨然。野庙向江春寂寂，  
古碑无字草芊芊。风回日暮吹芳芷，月落山深哭杜鹃。  
犹似含颦望巡狩，九疑愁断隔湘川。  
  
卷569_91  【送唐侍御福建省兄】李群玉  
桂枝攀尽贾家才，霄汉春风棣萼开。世掌纶言传大笔，  
官分鸿序压霜台。闽山翠卉迎飞旆，越水清纹散落梅。  
到日池塘春草绿，谢公应梦惠连来。  
  
卷569_92  【送秦炼师归岑公山】李群玉  
紫泥飞诏下金銮，列象分明世仰观。北省谏书藏旧草，  
南宫郎署握新兰。春归凤沼恩波暖，晓入鸳行瑞气寒。  
偏是此生栖息者，满衣零泪一时干。  
  
卷569_93  【浔阳观水】李群玉  
朝宗汉水接阳台，唅呀填坑吼作雷。莫见九江平稳去，  
还从三峡嶮巇来，南经梦泽宽浮日，西出岷山劣泛杯。  
直至沧溟涵贮尽，深沉不动浸昭回。  
  
卷569_94  【谪仙吟赠赵道士】李群玉  
汗漫东游黄鹤雏，缙云仙子住清都。三元麟凤推高座，  
六甲风雷閟小壶。日月暗资灵寿药，山河直拟化生符。  
若为失意居蓬岛，鳌足尘飞桑树枯。  
  
卷569_95  【长沙陪裴大夫夜宴】李群玉  
东山夜宴酒成河，银烛荧煌照绮罗。四面雨声笼笑语，  
满堂香气泛笙歌。泠泠玉漏初三滴，滟滟金觞已半酡。  
共向柏台窥雅量，澄陂万顷见天和。  
  
卷569_96  【宝剑】李群玉  
雷焕丰城掘剑池，年深事远迹依稀。泥沙难掩冲天气，  
风雨终思发匣时。夜电尚摇池底影，秋莲空吐锷边辉。  
自从星坼中台后，化作双龙去不归。  
  
卷569_97  【人日梅花病中作】李群玉  
去年今日湘南寺，独把寒梅愁断肠。今年此日江边宅，  
卧见琼枝低压墙。半落半开临野岸，团情团思醉韶光。  
玉鳞寂寂飞斜月，素艳亭亭对夕阳。已被儿童苦攀折，  
更遭风雨损馨香。洛阳桃李渐撩乱，回首行宫春景长。  

## 全唐诗(中)　卷五百七十

卷570_1  【静夜相思】李群玉  
山空天籁寂，水榭延轻凉。浪定一浦月，藕花闲自香。  
  
卷570_2  【桂州经佳人故居】李群玉  
桂水依旧绿，佳人本不还。只应随暮雨，飞入九疑山。  
  
卷570_3  【放鱼】李群玉  
早觅为龙去，江湖莫漫游。须知香饵下，触口是铦钩。  
  
卷570_4  【莲叶】李群玉  
根是泥中玉，心承露下珠。在君塘下种，埋没任春浦。  
  
卷570_5  【客愁二首】李群玉  
客愁看柳色，日日逐春深。荡漾春风起，谁知历乱心。  
客愁看柳色，日日逐春长。凭送湘流水，绵绵入帝乡。  
  
卷570_6  【洞庭干二首】李群玉  
借问蓬莱水，谁逢清浅年。伤心云梦泽，岁岁作桑田。  
朱宫紫贝阙，一旦作沙洲。八月还平在，鱼虾不用愁。  
  
卷570_7  【病起别主人】李群玉  
益愧千金少，情将一饭殊。恨无泉客泪，尽泣感恩珠。  
  
卷570_8  【火炉前坐】李群玉  
孤灯照不寐，风雨满西林。多少关心事，书灰到夜深。  
  
卷570_9  【古词】李群玉  
一合相思泪，临江洒素秋。碧波如会意，却与向西流。  
  
卷570_10  【嘲卖药翁】李群玉  
劚尽春山土，辛勤卖药翁。莫抛破笠子，留作败天公。  
  
卷570_11  【伤小女痴儿】李群玉  
哭尔春日短，支颐长叹嗟。不如半死树，犹吐一枝花。  
  
卷570_12  【青鹢】李群玉  
独立蒹葭雨，低飞浦屿风。须知毛色下，莫入鹭鸶丛。  
  
卷570_13  【池塘晚景】李群玉  
风荷珠露倾，惊起睡。月落池塘静，金刀剪一声。  
  
卷570_14  【役从叔】李群玉  
可惜出群蹄，毛焦久卧泥。孙阳如不顾，骐骥向谁嘶。  
  
卷570_15  【恼自澄】李群玉  
常闻天女会，玉指散天花。莫遣春风里，红芳点袈裟。  
  
卷570_16  【读贾谊传】李群玉  
卑湿长沙地，空抛出世才。已齐生死理，鵩鸟莫为灾。  
  
卷570_17  【寄人】李群玉  
寄语双莲子，须知用意深。莫嫌一点苦，便拟弃莲心。  
  
卷570_18  【寄韦秀才】李群玉  
荆台兰渚客，寥落共含情。空馆相思夜，孤灯照雨声。  
  
卷570_19  【春日寄友（一作春日南台初晴望寄友）】李群玉  
晴气熏樱蕊，丰蒙雪满林。请君三斗酒，醉卧白罗岑。  
  
卷570_20  【题竹】李群玉  
一顷含秋绿，森风十万竿。气吹朱夏转，声扫碧霄寒。  
  
卷570_21  【怀初公】李群玉  
不见休上人，空伤碧云思。何处开宝书，秋风海光寺。  
  
卷570_22  【龙安寺佳人阿最歌八首】李群玉  
团团明月面，冉冉柳枝腰。未入鸳鸯被，心长似火烧。  
见面知何益，闻名忆转深。拳挛荷叶子，未得展莲心。  
欲摘不得摘，如看波上花。若教亲玉树，情愿作蒹葭。  
门路穿茶焙，房门映竹烟。会须随鹿女，乞火到窗前。  
不是求心印，都缘爱绿珠。何须同泰寺，然后始为奴。  
既为金界客，任改净人名。愿扫琉璃地，烧香过一生。  
素腕撩金索，轻红约翠纱。不如栏下水，终日见桃花。  
第一龙宫女，相怜是阿谁。好鱼输獭尽，白鹭镇长饥。  
  
卷570_23  【野鸭】李群玉  
鸂鶒借毛衣，喧呼鹰隼稀。云披菱藻地，任汝作群飞。  
  
卷570_24  【题二妃庙】李群玉  
黄陵庙前春已空，子规啼血滴松风。  
不知精爽归何处，疑是行云秋色中。  
  
卷570_25  【寄友二首】李群玉  
野水晴山雪后时，独行村落更相思。  
无因一向溪头醉，处处寒梅映酒旗。  
花落轻寒酒熟迟，醉眠不及落花期。  
愁人相忆春山暮，烟树苍苍播谷时。  
  
卷570_26  【桃源】李群玉  
我到瞿真上升处，山川四望使人愁。  
紫雪白鹤去不返，唯有桃花溪水流。  
  
卷570_27  【题王侍御宅】李群玉  
门向沧江碧岫开，地多鸥鹭少尘埃。  
绿阴十里滩声里，闲自王家看竹来。  
  
卷570_28  【闻湘南从叔朝觐】李群玉  
长沙地窄却回时，舟楫駸駸向凤池。  
为报湘川神女道，莫教云雨湿旌旗。  
  
卷570_29  【汉阳太白楼】李群玉  
江上层楼翠霭间，满帘春水满窗山。  
青枫绿草将愁去，远入吴云暝不还。  
  
卷570_30  【送客】李群玉  
沅水罗文海燕回，柳条牵恨到荆台。  
定知行路春愁里，故郢城边见落梅。  
  
卷570_31  【醴陵道中】李群玉  
别酒离亭十里强，半醒半醉引愁长。  
无端寂寂春山路，雪打溪梅狼藉香。  
  
卷570_32  【校书叔遗暑服】李群玉  
翠云箱里叠樬栊，楚葛湘纱净似空。  
便著清江明月夜，轻凉与挂一身风。  
  
卷570_33  【赠魏三十七】李群玉  
名珪字玉净无瑕，美誉芳声有数车。  
莫放焰光高二丈，来年烧杀杏园花。  
  
卷570_34  【酬崔表仁】李群玉  
昨日朱门一见君，忽惊野鹤在鸡群。  
不应长啄潢污水，早晚归飞碧落云。  
  
卷570_35  【旅游番禺献凉公】李群玉  
帝乡群侣杳难寻，独立沧洲岁暮心。  
野鹤栖飞无远近，稻粱多处是恩深。  
  
卷570_36  【长沙元门寺张璪员外壁画】李群玉  
片石长松倚素楹，翛然云壑见高情。  
世人只爱凡花鸟，无处不知梁广名。  
  
卷570_37  【请告出春明门】李群玉  
本不将心挂名利，亦无情意在樊笼。  
鹿裘藜杖且归去，富贵荣华春梦中。  
  
卷570_38  【引水行】李群玉  
一条寒玉走秋泉，引出深萝洞口烟。  
十里暗流声不断，行人头上过潺湲。  
  
卷570_39  【移松竹】李群玉  
龙髯凤尾乱飕飕，带雾停风一亩秋。  
待取满庭苍翠合，酒尊书案闭门休。  
  
卷570_40  【叹灵鹫寺山榴】李群玉  
水蝶岩蜂俱不知，露红凝艳数千枝。  
山深春晚无人赏，即是杜鹃催落时。  
  
卷570_41  【黄陵庙（一作李远诗）】李群玉  
黄陵庙前莎草春，黄陵女儿茜裙新。  
轻舟短棹唱歌去，水远山长愁杀人。  
  
卷570_42  【北亭】李群玉  
斜雨飞丝织晓空，疏帘半卷野亭风。  
荷花向尽秋光晚，零落残红绿沼中。  
  
卷570_43  【送客往涔阳】李群玉  
春与春愁逐日长，远人天畔远思乡。  
蘋生水绿不归去，孤负东溪七里庄。  
  
卷570_44  【寄友人鹿胎冠子】李群玉  
数点疏星紫锦斑，仙家新样剪三山。  
宜与谢公松下戴，净簪云发翠微间。  
  
卷570_45  【江南】李群玉  
鳞鳞别浦起微波，泛泛轻舟桃叶歌。  
斜雪北风何处宿，江南一路酒旗多。  
  
卷570_46  【答友人寄新茗】李群玉  
满火芳香碾麹尘，吴瓯湘水绿花新。  
愧君千里分滋味，寄与春风酒渴人。  
  
卷570_47  【峡山寺上方】李群玉  
满院泉声水殿凉，疏帘微雨野松香。  
东峰下视南溟月，笑踏金波看海光。  
  
卷570_48  【秋登涔阳城二首】李群玉  
万户砧声水国秋，凉风吹起故乡愁。  
行人望远偏伤思，白浪青枫满北楼。  
穿针楼上闭秋烟，织女佳期又隔年。  
斜笛夜深吹不落，一条银汉挂秋天。  
  
卷570_49  【钓鱼】李群玉  
七尺青竿一丈丝，菰浦叶里逐风吹。  
几回举手抛芳饵，惊起沙滩水鸭儿。  
  
卷570_50  【酬魏三十七】李群玉  
静里寒香触思初，开缄忽见二琼琚。  
一吟丽可风流极，没得弘文李校书。  
  
卷570_51  【赠琵琶妓】李群玉  
我见鸳鸯飞水上，君还望月苦相思。  
一双裙带同心结，早寄黄鹂孤雁儿。  
  
卷570_52  【落帆后赋得二绝】李群玉  
平湖茫茫春日落，危樯独映沙洲泊。  
上岸闲寻细草行，古查飞起黄金鹗。  
水浮秋烟沙晓雪，皎洁无风灯影彻。  
海客云帆未挂时，相与缘江拾明月。  
  
卷570_53  【赠人】李群玉  
曾留宋玉旧衣裳，惹得巫山梦里香。  
云雨无情难管领，任他别嫁楚襄王。  
  
卷570_54  【赠妓人】李群玉  
谁家少女字千金，省向人间逐处寻。  
今日分明花里见，一双红脸动春心。  
  
卷570_55  【山榴】李群玉  
洞中春气蒙笼暄，尚有红英千树繁。  
可怜夹水锦步障，羞数石家金谷园。  
  
卷570_56  【鸂鶒】李群玉  
锦羽相呼暮沙曲，波上双声戛哀玉。  
霞明川静极望中，一时飞灭青山绿。  
  
卷570_57  【沅江渔者】李群玉  
倚棹汀洲沙日晚，江鲜野菜桃花饭。  
长歌一曲烟霭深，归去沧江绿波远。  
  
卷570_58  【题金山寺石堂】李群玉  
白波四面照楼台，日夜潮声绕寺回。  
千叶红莲高会处，几曾龙女献珠来。  
  
卷570_59  【戏赠魏十四】李群玉  
兰浦秋来烟雨深，几多情思在琴心。  
知君调得东家子，早晚和鸣入锦衾。  
  
卷570_60  【和人赠别】李群玉  
嚬黛低红别怨多，深亭芳恨满横波。  
声中唱出缠绵意，泪落灯前一曲歌。  
  
卷570_61  【宿巫山庙二首】李群玉  
寂寞高堂别楚君，玉人天上逐行云。  
停舟十二峰峦下，幽佩仙香半夜闻。  
庙闭春山晓月光，波声回合树苍苍。  
自从一别襄王梦，云雨空飞巫峡长。  
  
卷570_62  【伤柘枝妓】李群玉  
曾见双鸾舞镜中，联飞接影对春风。  
今来独在花筵散，月满秋天一半空。  
  
卷570_63  【题樱桃】李群玉  
春初携酒此花间，几度临风倒玉山。  
今日叶深黄满树，再来惆怅不能攀。  
  
卷570_64  【恼从兄】李群玉  
芳草萋萋新燕飞，芷汀南望雁书稀。  
武陵洞里寻春客，已被桃花迷不归。  
  
卷570_65  【紫极宫斋后】李群玉  
紫府空歌碧落寒，晓星寥亮月光残。  
一群白鹤高飞上，唯有松风吹石坛。  
  
卷570_66  【春晚】李群玉  
思乡之客空凝嚬，天边欲尽未尽春。  
独攀江树深不语，芳草落花愁杀人。  
  
卷570_67  【喜浑吉见访】李群玉  
公子春衫桂水香，远冲飞雪过书堂。  
贫家冷落难消日，唯有松筠满院凉。  
  
卷570_68  【索曲送酒】李群玉  
帘外春风正落梅，须求狂药解愁回。  
烦君玉指轻拢撚，慢拨鸳鸯送一杯。  
  
卷570_69  【山驿梅花】李群玉  
生在幽崖独无主，溪萝涧鸟为俦侣。  
行人陌上不留情，愁香空谢深山雨。  
  
卷570_70  【重阳日上渚宫杨尚书】李群玉  
落帽台边菊半黄，行人惆怅对重阳。  
荆州一见桓宣武，为趁悲秋入帝乡。  
  
卷570_71  【书院二小松】李群玉  
一双幽色出凡尘，数粒秋烟二尺鳞。  
从此静窗闻细韵，琴声长伴读书人。  
  
卷570_72  【劝人庐山读书】李群玉  
怜君少隽利如锋，气爽神清刻骨聪。  
片玉若磨唯转莹，莫辞云水入庐峰。  
  
卷570_73  【言怀】李群玉  
白鹤高飞不逐群，嵇康琴酒鲍昭文。  
此身未有栖归处，天下人间一片云。  
  
卷570_74  【闻笛】李群玉  
冉冉生山草何异，截而吹之动天地。  
望乡台上望乡时，不独落梅兼落泪。  
  
卷570_75  【晓宴】李群玉  
金波西倾银汉落，绿树含烟倚朱阁。  
晓华胧xz闻调笙，一点残灯隔罗幕。  
  
卷570_76  【将游荆州投魏中丞】李群玉  
贫埋病压老巑岏，拂拭菱花不喜看。  
又恐无人肯青眼，事须凭仗小还丹。  
  
卷570_77  【二辛夷】李群玉  
狂吟辞舞双白鹤，霜翎玉羽纷纷落。  
空庭向晚春雨微，却敛寒香抱瑶萼。  
  
卷570_78  【题龙潭西斋】李群玉  
寂寞幽斋暝烟起，满径西风落松子。  
远公一去兜率宫，唯有面前虎溪水。  
  
卷570_79  【中秋寄南海梁侍御】李群玉  
海静天高景气殊，鲸睛失彩蚌潜珠。  
不知今夜越台上，望见瀛洲方丈无。  
  
卷570_80  【戏赠姬人（一作张祜与杜牧联句诗）】李群玉  
骰子巡抛裹手拈，无因得见玉纤纤。  
但知谑道金钗落，图向人前露指尖。  
  
卷570_81  【大庾山岭别友人】李群玉  
筼筜无子鸳雏饥，毛彩凋摧不得归。  
谁念火云千嶂里，低身犹傍鹧鸪飞。  
  
卷570_82  【石门戍】李群玉  
到此空思吴隐之，潮痕草蔓上幽碑。  
人来皆望珠玑去，谁咏贪泉四句诗。  
  
卷570_83  【文殊院避暑】李群玉  
赤日黄埃满世间，松声入耳即心闲。  
愿寻五百仙人去，一世清凉住雪山。  
  
卷570_84  【南庄春晚二首】李群玉  
连云草映一条陂，鸂鶒双双带水飞。  
南村小路桃花落，细雨斜风独自归。  
草暖沙长望去舟，微茫烟浪向巴丘。  
沅江寂寂春归尽，水绿蘋香人自愁。  
  
卷570_85  【湘妃庙】李群玉  
少将风月怨平湖，见尽扶桑水到枯。  
相约杏花坛上去，画栏红紫斗樗蒲。  

## 全唐诗(中)　卷五百七十一

卷571_1  【古意】贾岛  
碌碌复碌碌，百年双转毂。志士终夜心，良马白日足。  
俱为不等闲，谁是知音目。眼中两行泪，曾吊三献玉。  
  
卷571_2  【望山】贾岛  
南山三十里，不见逾一旬。冒雨时立望，望之如朋亲。  
虬龙一掬波，洗荡千万春。日日雨不断，愁杀望山人。  
天事不可长，劲风来如奔。阴霪一以扫，浩翠写国门。  
长安百万家，家家张屏新。谁家最好山，我愿为其邻。  
  
卷571_3  【北岳庙】贾岛  
天地有五岳，恒岳居其北。岩峦叠万重，诡怪浩难测。  
人来不敢入，祠宇白日黑。有时起霖雨，一洒天地德。  
神兮安在哉，永康我王国。  
  
卷571_4  【朝饥】贾岛  
市中有樵山，此舍朝无烟。井底有甘泉，釜中乃空然。  
我要见白日，雪来塞青天。坐闻西床琴，冻折两三弦。  
饥莫诣他门，古人有拙言。  
  
卷571_5  【哭卢仝】贾岛  
贤人无官死，不亲者亦悲。空令古鬼哭，更得新邻比。  
平生四十年，惟著白布衣。天子未辟召，地府谁来追。  
长安有交友，托孤遽弃移。冢侧志石短，文字行参差。  
无钱买松栽，自生蒿草枝。在日赠我文，泪流把读时。  
从兹加敬重，深藏恐失遗。  
  
卷571_6  【剑客（一作述剑）】贾岛  
十年磨一剑，霜刃未曾试。今日把似君，谁为不平事。  
  
卷571_7  【口号】贾岛  
中夜忽自起，汲此百尺泉。林木含白露，星斗在青天。  
  
卷571_8  【寄远】贾岛  
别肠多郁纡，岂能肥肌肤。始知相结密，不及相结疏。  
疏别恨应少，密离恨难袪。门前南流水，中有北飞鱼。  
鱼飞向北海，可以寄远书。不惜寄远书，故人今在无。  
况此数尺身，阻彼万里途。自非日月光，难以知子躯。  
  
卷571_9  【斋中】贾岛  
眈静非谬为，本性实疏索。中一就枕，不觉白日落。  
低扉碍轩辔，寡德谢接诺。丛菊在墙阴，秋穷未开萼。  
所餐类病马，动影似移岳。欲驻迫逃衰，岂殊辞绠缚。  
已见饱时雨，应丰蔬与药。  
  
卷571_10  【感秋】贾岛  
商气飒已来，岁华又虚掷。朝云藏奇峰，暮雨洒疏滴。  
几蜩嘿凉叶，数蛩思阴壁。落日空馆中，归心远山碧。  
昔人多秋感，今人何异昔。四序驰百年，玄发坐成白。  
喧喧徇声利，扰扰同辙迹。傥无世上怀，去偃松下石。  
  
卷571_11  【玩月】贾岛  
寒月破东北，贾生立西南。西南立倚何，立倚青青杉。  
近月有数星，星名未详谙。但爱杉倚月，我倚杉为三。  
月乃不上杉，上杉难相参。眙愕子细视，睛瞳桂枝劖。  
目常有热疾，久视无烦炎。以手扪衣裳，零露已濡沾。  
久立双足冻，时向股髀淹。立久病足折，兀然黐胶粘。  
他人应已睡，转喜此景恬。此景亦胡及，而我苦淫耽。  
无异市井人，见金不知廉。不知此夜中，几人同无厌。  
待得上顶看，未拟归枕函。强步望寝斋，步步情不堪。  
步到竹丛西，东望如隔帘。却坐竹丛外，清思刮幽潜。  
量知爱月人，身愿化为蟾。  
  
卷571_12  【辞二知己】贾岛  
一双千岁鹤，立别孤翔鸿。波岛忽已暮，海雨寒濛濛。  
离人闻美弹，亦与哀弹同。况兹切切弄，绕彼行行躬。  
云飞北岳碧，火息西山红。何以代远诚，折芳腊雪中。  
  
卷571_13  【义雀行和朱评事】贾岛  
玄鸟雄雌俱，春雷惊蛰馀。口衔黄河泥，空即翔天隅。  
一夕皆莫归，哓哓遗众雏。双雀抱仁义，哺食劳劬劬。  
雏既逦迤飞，云间声相呼。燕雀虽微类，感愧诚不殊。  
禽贤难自彰，幸得主人书。  
  
卷571_14  【宿悬泉驿】贾岛  
晓行沥水楼，暮到悬泉驿。林月值云遮，山灯照愁寂。  
  
卷571_15  【辩士】贾岛  
辩士多毁訾，不闻谈己非。猛虎恣杀暴，未尝啮妻儿。  
此理天所感，所感当问谁。求食饲雏禽，吐出美言词。  
善哉君子人，扬光掩瑕玼。  
  
卷571_16  【不欺】贾岛  
上不欺星辰，下不欺鬼神。心两如此，然后何所陈。  
食鱼味在鲜，食蓼味在辛。掘井须到流，结交须到头。  
此语诚不谬，敌君三万秋。  
  
卷571_17  【绝句】贾岛  
海底有明月，圆于天上轮。得之一寸光，可买千里春。  
  
卷571_18  【寓兴】贾岛  
莫居暗室中，开目闭目同。莫趋碧霄路，容飞不容步。  
暗室未可居，碧霄未可趋。劝君跨仙鹤，日下云为衢。  
  
卷571_19  【游仙】贾岛  
借得孤鹤骑，高近金乌飞。掬河洗老貌，照月生光辉。  
天中鹤路直，天尽鹤一息。归来不骑鹤，身自有羽翼。  
若人无仙骨，芝朮徒烦食。  
  
卷571_20  【枕上吟】贾岛  
夜长忆白日，枕上吟千诗。何当苦寒气，忽被东风吹。  
冰开鱼龙别，天波殊路岐。  
  
卷571_21  【双鱼谣（时韩职方书中以孟常州简诗见示）】贾岛  
天河堕双鲂，飞我庭中央。掌握尺馀雪，劈开肠有璜。  
见令馋舌短，烹绕邻舍香。一得古诗字，与玉含异藏。  
  
卷571_22  【易水怀古】贾岛  
荆卿重虚死，节烈书前史。我叹方寸心，谁论一时事。  
至今易水桥，寒风兮萧萧。易水流得尽，荆卿名不消。  
  
卷571_23  【早起】贾岛  
北客入西京，北雁再离北。秋寝独前兴，天梭星落织。  
耽玩馀恬爽，顾盼轻痾力。旅途少颜尽，明镜劝仙食。  
出门路纵横，张家路最直。昨夜梦见书，张家厅上壁。  
  
卷571_24  【客喜】贾岛  
客喜非实喜，客悲非实悲。百回信到家，未当身一归。  
未归长嗟愁，嗟愁填中怀。开口吐愁声，还却入耳来。  
常恐泪滴多，自损两目辉。鬓边虽有丝，不堪织寒衣。  
  
卷571_25  【延寿里精舍寓居】贾岛  
旅托避华馆，荒楼遂愚慵。短庭无繁植，珍果春亦浓。  
侧庐废扃枢，纤魄时卧逢。耳目乃鄽井，肺肝即岩峰。  
汲泉饮酌馀，见我闲静容。霜蹊犹舒英，寒蝶断来踪。  
双履与谁逐，一寻青瘦筇。  
  
卷571_26  【赠智朗禅师】贾岛  
上人分明见，玉兔潭底没。上人光惨貌，古来恨峭发。  
涕辞孔颜庙，笑访禅寂室。步随青山影，坐学白塔骨。  
解听无弄琴，不礼有身佛。欲问师何之，忽与我相别。  
率赋赠远言，言惭非子曰。  
  
卷571_27  【送沈秀才下第东归】贾岛  
曲言恶者谁，悦耳如弹丝。直言好者谁，刺耳如长锥。  
沈生才俊秀，心肠无邪欺。君子忌苟合，择交如求师。  
毁出疾夫口，腾入礼部闱。下第子不耻，遗才人耻之。  
东归家室远，掉辔时参差。浙云近吴见，汴柳接楚垂。  
明年春光别，回首不复疑。  
  
卷571_28  【酬栖上人】贾岛  
夜久城馆闲，情幽出在山。新月有微辉，朗朗空庭间。  
处世虽识机，伊余多掩关。松姿度腊见，篱药知春还。  
静览冰雪词，厚为酬赠颜。东林有踯躅，脱屣期共攀。  
  
卷571_29  【冬月长安雨中见终南雪】贾岛  
秋节新已尽，雨疏露山雪。西峰稍觉明，残滴犹未绝。  
气侵瀑布水，冻著白云穴。今朝灞浐雁，何夕潇湘月。  
想彼石房人，对雪扉不闭。  
  
卷571_30  【寄孟协律】贾岛  
我有吊古泣，不泣向路岐。挥泪洒暮天，滴著桂树枝。  
别后冬节至，离心北风吹。坐孤雪扉夕，泉落石桥时。  
不惊猛虎啸，难辱君子词。欲酬空觉老，无以堪远持。  
岧峣倚角窗，王屋悬清思。  
  
卷571_31  【和刘涵】贾岛  
京官始云满，野人依旧闲。闭扉一亩居，中有古风还。  
市井日已午，幽窗梦南山。乔木覆北斋，有鸟鸣其间。  
前日远岳僧，来时与开关。新题惊我瘦，窥镜见丑颜。  
陶情惜清澹，此意复谁攀。  
  
卷571_32  【明月山怀独孤崇鱼琢】贾岛  
明月长在目，明月长在心。在心复在目，何得稀去寻。  
试望明月人，孟夏树蔽岑。想彼叹此怀，乐喧忘幽林。  
乡本北岳外，悔恨东夷深。愿缩地脉还，岂待天恩临。  
非不渴隐秀，却嫌他事侵。或云岳楼钟，来绕草堂吟。  
当从令尹后，再往步柏林。  
  
卷571_33  【投张太祝】贾岛  
风骨高更老，向春初阳葩。泠泠月下韵，一一落海涯。  
有子不敢和，一听千叹嗟。身卧东北泥，魂挂西南霞。  
手把一枝栗，往轻觉程赊。水天朔方色，暖日嵩根花。  
达闲幽栖山，遣寻种药家。欲买双琼瑶，惭无一木瓜。  
  
卷571_34  【咏韩氏二子】贾岛  
千岩一尺璧，八月十五夕。清露堕桂花，白鸟舞虚碧。  
  
卷571_35  【送别】贾岛  
丈夫未得意，行行且低眉。素琴弹复弹，会有知音知。  
  
卷571_36  【携新文诣张籍韩愈途中成】贾岛  
袖有新成诗，欲见张韩老。青竹未生翼，一步万里道。  
仰望青冥天，云雪压我脑。失却终南山，惆怅满怀抱。  
安得西北风，身愿变蓬草。地只闻此语，突出惊我倒。  
  
卷571_37  【上谷送客游江湖】贾岛  
莫叹迢递分，何殊咫尺别。江楼到夜登，还见南台月。  
  
卷571_38  【重酬姚少府】贾岛  
隙月斜枕旁，讽咏夏贻什。如今何时节，虫虺亦已蛰。  
答迟礼涉傲，抱疾思加涩。仆本胡为者，衔肩贡客集。  
茫然九州内，譬如一锥立。欺暗少此怀，自明曾沥泣。  
量无趫勇士，诚欲戈矛戢。原阁期跻攀，潭舫偶俱入。  
深斋竹木合，毕夕风雨急。俸利沐均分，价称烦嘘噏。  
百篇见删罢，一命嗟未及。沧浪愚将还，知音激所习。  
  
卷571_39  【投孟郊】贾岛  
月中有孤芳，天下聆薰风。江南有高唱，海北初来通。  
容飘清冷馀，自蕴襟抱中。止息乃流溢，推寻却冥濛。  
我知雪山子，谒彼偈句空。必竟获所实，尔焉遂深衷。  
录之孤灯前，犹恨百首终。一吟动狂机，万疾辞顽躬。  
生平面未交，永夕梦辄同。叙诘谁君师，讵言无吾宗。  
余求履其迹，君曰可但攻。啜波肠易饱，揖险神难从。  
前岁曾入洛，差池阻从龙。萍家复从赵，云思长萦萦。  
嵩海每可诣，长途追再穷。原倾肺肠事，尽入焦梧桐。  
  
卷571_40  【代边将】贾岛  
持戈簇边日，战罢浮云收。露草泣寒霁，夜泉鸣陇头。  
三尺握中铁，气冲星斗牛。报国不拘贵，愤将平虏雠。  
  
卷571_41  【寄刘栖楚】贾岛  
趋走与偃卧，去就自殊分。当窗一重树，上有万里云。  
离披不相顾，仿佛类人群。友生去更远，来书绝如焚。  
蝉吟我为听，我歌蝉岂闻。岁暮傥旋归，晤言桂氛氲。  
  
卷571_42  【寄丘儒】贾岛  
地近轻数见，地远重一面。一面如何重，重甚珍宝片。  
自经失欢笑，几度腾霜霰。此心镇悬悬，天象固回转。  
长安秋风高，子在东甸县。仪形信寂蔑，风雨岂乖间。  
凭人报消息，何易凭笔砚。俱不尽我心，终须对君宴。  
  
卷571_43  【送陈商】贾岛  
古道长荆棘，新岐路交横。君于荒榛中，寻得古辙行。  
足踏圣人路，貌端禅士形。我曾接夜谈，似听讲一经。  
联翩曾数举，昨登高第名。釜底绝烟火，晓行皇帝京。  
上客远府游，主人须目明。青云别青山，何日复可升。  
  
卷571_44  【送张校书季霞】贾岛  
从京去容州，马在船上多。容州几千里，直傍青天涯。  
掌记试校书，未称高词华。义往不可屈，出家如入家。  
城市七月初，热与夏未差。饯君到野地，秋凉满山坡。  
南境异北候，风起无尘沙。秦吟宿楚泽，海酒落桂花。  
暂醉即还醒，彼土生桂茶。  
  
卷571_45  【寄友人】贾岛  
同人半年别，一别寂来音。赖有别时文，相思时一吟。  
我常倦投迹，君亦知此衿。笔砚且勿弃，苏张曾陆沉。  
但存舌在口，当冀身遂心。君看明月夜，松桂寒森森。  
  
卷571_46  【答王参】贾岛  
寸晷不相待，四时互如竞。客思先觉秋，虫声苦知暝。  
霜松积旧翠，露月团如镜。诗负属景同，琴孤坐堂听。  
相期黄菊节，别约红桃径。每把式微篇，临风一长咏。  
  
卷571_47  【延康吟】贾岛  
寄居延寿里，为与延康邻。不爱延康里，爱此里中人。  
人非十年故，人非九族亲。有不朽语，得之烟山春。  
  
卷571_48  【戏赠友人】贾岛  
一日不作诗，心源如废井。笔砚为辘轳，吟咏作縻绠。  
朝来重汲引，依旧得清冷。书赠同怀人，词中多苦辛。  
  
卷571_49  【寓兴】贾岛  
真集道方至，貌殊妒还多。山泉入城池，自然生浑波。  
今时出古言，在众翻为讹。有琴含正韵，知音者如何。  
一生足感激，世言忽嵯峨。不得市井味，思响吾岩阿。  
浮华岂我事，日月徒蹉跎。旷哉颍阳风，千载无其他。  
  
卷571_50  【怀郑从志】贾岛  
西风吹阴云，雨雪半夜收。忽忆天涯人，起看斗与牛。  
故人别二年，我意如百秋。音信两杳杳，谁云昔绸缪。  
平明一封书，寄向东北舟。翩翩春归鸟，会自为匹俦。  
  
卷571_51  【易州登龙兴寺楼望郡北高峰】贾岛  
郡北最高峰，巉岩绝云路。朝来上楼望，稍觉得幽趣。  
朦胧碧烟里，群岭若相附。何时一登陟，万物皆下顾。  
  
卷571_52  【送郑山人游江湖】贾岛  
南游衡岳上，东往天台里。足蹑华顶峰，目观沧海水。  
  
卷571_53  【就峰公宿】贾岛  
河出鸟宿后，萤火白露中。上人坐不倚，共我论量空。  
残月华晻暧，远水响玲珑。尔时无了梦，兹宵方未穷。  
  
卷571_54  【刘景阳东斋】贾岛  
松阴连竹影，中有芜苔井。清风此地多，白日空自永。  
景阳公干孙，诗句得真景。劝我不须归，月出东斋静。  
  
卷571_55  【对菊】贾岛  
九日不出门，十日见黄菊。灼灼尚繁英，美人无消息。  
  
卷571_56  【送集文上人游方】贾岛  
来从道陵井，双木溪边会。分首芳草时，远意青天外。  
此游诣几岳，嵩华衡恒泰。  
  
卷571_57  【题岸上人郡内闲居】贾岛  
静向方寸求，不居山嶂幽。池开菡萏香，门闭莓苔秋。  
金玉重四句，秕糠轻九流。炉烟上乔木，钟磬下危楼。  
手种一株松，贞心与师俦。  
  
卷571_58  【游子】贾岛  
游子喜乡远，非吾忆归庐。谁知奔他山，自欲早旋车。  
朝赏暮已足，图归愿无馀。当期附鹏翼，未偶方踌躇。  
  
卷571_59  【寄山中王参】贾岛  
我看岳西云，君看岳北月。长怀燕城南，相送十里别。  
别来千馀日，日日忆不歇。远寄一纸书，数字论白发。  
  
卷571_60  【送汲鹏】贾岛  
淮南卧理后，复逢君姓汲。文采非寻常，志愿期卓立。  
深江东泛舟，夕阳眺原隰。夏夜言诗会，往往追不及。  
  
卷571_61  【寄令狐相公（一作赴长江道中）】贾岛  
策杖驰山驿，逢人问梓州。长江那可到，行客替生愁。  

## 全唐诗(中)　卷五百七十二

卷572_1  【哭柏岩和尚】贾岛  
苔覆石床新，师曾占几春。写留行道影，焚却坐禅身。  
塔院关松雪，经房锁隙尘。自嫌双泪下，不是解空人。  
  
卷572_2  【山中道士】贾岛  
头发梳千下，休粮带瘦容。养雏成大鹤，种子作高松。  
白石通宵煮，寒泉尽日舂。不曾离隐处，那得世人逢。  
  
卷572_3  【就可公宿】贾岛  
十里寻幽寺，寒流数派分。僧同雪夜坐，雁向草堂闻。  
静语终灯焰，馀生许峤云。由来多抱疾，声不达明君。  
  
卷572_4  【旅游】贾岛  
此心非一事，书札若为传。旧国别多日，故人无少年。  
空巢霜叶落，疏牖水萤穿。留得林僧宿，中宵坐默然。  
  
卷572_5  【送邹明府游灵武】贾岛  
曾宰西畿县，三年马不肥。债多平剑与，官满载书归。  
边雪藏行径，林风透卧衣。灵州听晓角，客馆未开扉。  
  
卷572_6  【题皇甫荀蓝田厅】贾岛  
任官经一年，县与玉峰连。竹笼拾山果，瓦瓶担石泉。  
客归秋雨后，印锁暮钟前。久别丹阳浦，时时梦钓船。  
  
卷572_7  【赠王将军】贾岛  
宿卫炉烟近，除书墨未干。马曾金镞中，身有宝刀瘢。  
父子同时捷，君王画阵看。何当为外帅，白日出长安。  
  
卷572_8  【下第】贾岛  
下第只空囊，如何住帝乡。杏园啼百舌，谁醉在花傍。  
泪落故山远，病来春草长。音逢岂易，孤棹负三湘。  
  
卷572_9  【寄贺兰朋吉】贾岛  
往往东林下，花香似火焚。故园从小别，夜雨近秋闻。  
野菜连寒水，枯株簇古坟。泛舟同远客，寻寺入幽云。  
斜日扉多掩，荒田径细分。相思蝉几处，偶坐蝶成群。  
会宿曾论道，登高省议文。苦吟遥可想，边叶向纷纷。  
  
卷572_10  【忆吴处士】贾岛  
半夜长安雨，灯前越客吟。孤舟行一月，万水与千岑。  
岛屿夏云起，汀洲芳草深。何当折松叶，拂石剡溪阴。  
  
卷572_11  【哭孟郊】贾岛  
身死声名在，多应万古传。寡妻无子息，破宅带林泉。  
冢近登山道，诗随过海船。故人相吊后，斜日下寒天。  
  
卷572_12  【送崔定】贾岛  
未知游子意，何不避炎蒸。几日到汉水，新蝉鸣杜陵。  
秋江待得月，夜语恨无僧。巴峡吟过否，连天十二层。  
  
卷572_13  【寄白阁默公】贾岛  
已知归白阁，山远晚晴看。石室人心静，冰潭月影残。  
微云分片灭，古木落薪干。后夜谁闻磬，西峰绝顶寒。  
  
卷572_14  【雨后宿刘司马池上】贾岛  
蓝溪秋漱玉，此地涨清澄。芦苇声兼雨，芰荷香绕灯。  
岸头秦古道，亭面汉荒陵。静想泉根本，幽崖落几层。  
  
卷572_15  【送朱可久归越中】贾岛  
石头城下泊，北固暝钟初。汀鹭潮冲起，船窗月过虚。  
吴山侵越众，隋柳入唐疏。日欲躬调膳，辟来何府书。  
  
卷572_16  【送田卓入华山】贾岛  
幽深足暮蝉，惊觉石床眠。瀑布五千仞，草堂瀑布边。  
坛松涓滴露，岳月泬寥天。鹤过君须看，上头应有仙。  
  
卷572_17  【送董正字常州觐省】贾岛  
相逐一行鸿，何时出碛中。江流翻白浪，木叶落青枫。  
轻楫浮吴国，繁霜下楚空。春来欢侍阻，正字在东宫。  
  
卷572_18  【酬姚少府】贾岛  
梅树与山木，俱应摇落初。柴门掩寒雨，虫响出秋蔬。  
枯槁彰清镜，孱愚友道书。刊文非不朽，君子自相于。  
  
卷572_19  【送无可上人】贾岛  
圭峰霁色新，送此草堂人。麈尾同离寺，蛩鸣暂别亲。  
独行潭底影，数息树边身。终有烟霞约，天台作近邻。  
  
卷572_20  【送李骑曹（一作胄）】贾岛  
归骑双旌远，欢生此别中。萧关分碛路，嘶马背寒鸿。  
朔色晴天北，河源落日东。贺兰山顶草，时动卷帆风。  
  
卷572_21  【送乌行中石淙别业】贾岛  
寒水长绳汲，丁泠数滴翻。草通石淙脉，砚带海潮痕。  
岳色何曾远，蝉声尚未繁。劳思当此夕，苗稼在西原。  
  
卷572_22  【送觉兴上人归中条山兼谒河中李司空】贾岛  
又忆西岩寺，秦原草白时。山寻樵径上，人到雪房迟。  
暮磬潭泉冻，荒林野烧移。闻师新译偈，说拟对旌麾。  
  
卷572_23  【寄无可上人】贾岛  
僻寺多高树，凉天忆重游。磬过沟水尽，月入草堂秋。  
穴蚁苔痕静，藏蝉柏叶稠。名山思遍往，早晚到嵩丘。  
  
卷572_24  【南池】贾岛  
萧条微雨绝，荒岸抱清源。入舫山侵塞，分泉稻接村。  
秋声依树色，月影在蒲根。淹泊方难遂，他宵关梦魂。  
  
卷572_25  【寄龙池寺贞空二上人】贾岛  
受请终南住，俱妨去石桥。林中秋信绝，峰顶夜禅遥。  
寒草烟藏虎，高松月照雕。霜天期到寺，寺置即前朝。  
  
卷572_26  【送贞空二上人】贾岛  
林下中餐后，天涯欲去时。衡阳过有伴，梦泽出应迟。  
石磬疏寒韵，铜瓶结夜澌。殷勤讶此别，且未定归期。  
  
卷572_27  【送裴校书】贾岛  
拜官从秘省，署职在藩维。多故长疏索，高秋远别离。  
天寒泗上醉，夜静岳阳棋。使府临南海，帆飞到不迟。  
  
卷572_28  【升道精舍南台对月寄姚合】贾岛  
月向南台见，秋霖洗涤馀。出逢危叶落，静看众峰疏。  
冷露常时有，禅窗此夜虚。相思聊怅望，润气遍衣初。  
  
卷572_29  【即事】贾岛  
索莫对孤灯，阴云积几层。自嗟怜十上，谁肯待三征。  
心被通人见，文叨大匠称。悲秋秦塞草，怀古汉家陵。  
城静高崖树，漏多幽沼冰。过声沙岛鹭，绝行石庵僧。  
岂谓旧庐在，谁言归未曾。  
  
卷572_30  【黄子陂上韩吏部】贾岛  
石楼云一别，二十二三春。相逐升堂者，几为埋骨人。  
涕流闻度瘴，病起喜还秦。曾是令勤道，非惟恤在迍。  
疏衣蕉缕细，爽味茗芽新。钟绝滴残雨，萤多无近邻。  
溪潭承到数，位秩见辞频。若个山招隐，机忘任此身。  
  
卷572_31  【投李益】贾岛  
四十归燕字，千年外始吟。已将书北岳，不用比南金。  
  
卷572_32  【吊孟协律】贾岛  
才行古人齐，生前品位低。葬时贫卖马，远日哭惟妻。  
孤冢北邙外，空斋中岳西。集诗应万首，物象遍曾题。  
  
卷572_33  【送人适越】贾岛  
高城满夕阳，何事欲沾裳。迁客蓬蒿暮，游人道路长。  
晴湖胜镜碧，寒柳似金黄。若有相思梦，殷勤载八行。  
  
卷572_34  【送僧游衡岳】贾岛  
心知衡岳路，不怕去人稀。船里犹鸣磬，溪头自曝衣。  
有家从小别，无寺不言归。料得逢寒住，当禅雪满扉。  
  
卷572_35  【送路】贾岛  
别我就蓬蒿，日斜飞伯劳。龙门流水急，嵩岳片云高。  
叹命无知己，梳头落白毛。从军当此去，风起广陵涛。  
  
卷572_36  【洛阳道中寄弟】贾岛  
趋走迫流年，惭经此路偏。密云埋二室，积雪度三川。  
生类梗萍泛，悲无金石坚。翻鸿有归翼，极目仰联翩。  
  
卷572_37  【登江亭晚望】贾岛  
浩渺浸云根，烟岚没远村。鸟归沙有迹，帆过浪无痕。  
望水知柔性，看山欲倦魂。纵情犹未已，回马欲黄昏。  
  
卷572_38  【送耿处士】贾岛  
一瓶离别酒，未尽即言行。万水千山路，孤舟几月程。  
川原秋色静，芦苇晚风鸣。迢递不归客，人传虚隐名。  
  
卷572_39  【过唐校书书斋】贾岛  
池满风吹竹，时时得爽神。声齐雏鸟语，画卷老僧真。  
月出行几步，花开到四邻。江湖心自切，未可挂头巾。  
  
卷572_40  【送杜秀才东游】贾岛  
东游谁见待，尽室寄长安。别后叶频落，去程山已寒。  
大河风色度，旷野烧烟残。匣有青铜镜，时将照鬓看。  
  
卷572_41  【送天台僧】贾岛  
远梦归华顶，扁舟背岳阳。寒蔬修净食，夜浪动禅床。  
雁过孤峰晓，猿啼一树霜。身心无别念，馀习在诗章。  
  
卷572_42  【怀紫阁隐者】贾岛  
寂寥思隐者，孤烛坐秋霖。梨栗猿喜熟，云山僧说深。  
寄书应不到，结伴拟同寻。废寝方终夕，迢迢紫阁心。  
  
卷572_43  【雨夜同厉玄怀皇甫荀】贾岛  
桐竹绕庭匝，雨多风更吹。还如旧山夜，卧听瀑泉时。  
碛雁来期近，秋钟到梦迟。沟西吟苦客，中夕话兼思。  
  
卷572_44  【秋暮】贾岛  
北门杨柳叶，不觉已缤纷。值鹤因临水，迎僧忽背云。  
白须相并出，清泪两行分。默默空朝夕，苦吟谁喜闻。  
  
卷572_45  【哭胡遇】贾岛  
夭寿知齐理，何曾免叹嗟。祭回收朔雪，吊后折寒花。  
野水秋吟断，空山暮影斜。弟兄相识遍，犹得到君家。  
  
卷572_46  【送丹师归闽中】贾岛  
波涛路杳然，衰柳落阳蝉。行李经雷电，禅前漱岛泉。  
归林久别寺，过越未离船。自说从今去，身应老海边。  
  
卷572_47  【送安南惟鉴法师】贾岛  
讲经春殿里，花绕御床飞。南海几回渡，旧山临老归。  
潮摇蛮草落，月湿岛松微。空水既如彼，往来消息稀。  
  
卷572_48  【题李凝幽居】贾岛  
闲居少邻并，草径入荒园。鸟宿池边树，僧敲月下门。  
过桥分野色，移石动云根。暂去还来此，幽期不负言。  
  
卷572_49  【送韩湘】贾岛  
挂席从古路，长风起广津。楚城花未发，上苑蝶来新。  
半没湖波月，初生岛草春。孤霞临石镜，极浦映村神。  
细响吟干苇，馀馨动远蘋。欲凭将一札，寄与沃洲人。  
  
卷572_50  【寄董武】贾岛  
虽同一城里，少省得从容。门掩园林僻，日高巾帻慵。  
孤鸿来半夜，积雪在诸峰。正忆毗陵客，声声隔水钟。  
  
卷572_51  【宿赟上人房】贾岛  
阶前多是竹，闲地拟栽松。朱点草书疏，雪平麻履踪。  
御沟寒夜雨，宫寺静时钟。此时无他事，来寻不厌重。  
  
卷572_52  【访李甘原居】贾岛  
原西居处静，门对曲江开。石缝衔枯草，查根上净苔。  
翠微泉夜落，紫阁鸟时来。仍忆寻淇岸，同行采蕨回。  
  
卷572_53  【题山寺井】贾岛  
沈沈百尺馀，功就岂斯须。汲早僧出定，凿新虫自无。  
藏源重嶂底，澄翳大空隅。此地如经劫，凉潭会共枯。  
  
卷572_54  【僻居无可上人相访】贾岛  
自从居此地，少有事相关。积雨荒邻圃，秋池照远山。  
砚中枯叶落，枕上断云闲。野客将禅子，依依偏往还。  
  
卷572_55  【送李馀及第归蜀】贾岛  
知音伸久屈，觐省去光辉。津渡逢清夜，途程尽翠微。  
云当绵竹叠，鸟离锦江飞。肯寄书来否，原居出亦稀。  
  
卷572_56  【荒斋】贾岛  
草合径微微，终南对掩扉。晚凉疏雨绝，初晓远山稀。  
落叶无青地，闲身著白衣。朴愚犹本性，不是学忘机。  
  
卷572_57  【夜喜贺兰三见访】贾岛  
漏钟仍夜浅，时节欲秋分。泉聒栖松鹤，风除翳月云。  
踏苔行引兴，枕石卧论文。即此寻常静，来多只是君。  
  
卷572_58  【题青龙寺镜公房】贾岛  
一夕曾留宿，终南摇落时。孤灯冈舍掩，残磬雪风吹。  
树老因寒折，泉深出井迟。疏慵岂有事，多失上方期。  
  
卷572_59  【送陈判官赴绥德】贾岛  
将军邀入幕，束带便离家。身暖蕉衣窄，天寒碛日斜。  
火烧冈断苇，风卷雪平沙。丝竹丰州有，春来只欠花。  
  
卷572_60  【送唐环归敷水庄】贾岛  
毛女峰当户，日高头未梳。地侵山影扫，叶带露痕书。  
松径僧寻药，沙泉鹤见鱼。一川风景好，恨不有吾庐。  
  
卷572_61  【原东居喜唐温琪频至】贾岛  
曲江春草生，紫阁雪分明。汲井尝泉味，听钟问寺名。  
墨研秋日雨，茶试老僧铛。地近劳频访，乌纱出送迎。  
  
卷572_62  【送敡法师】贾岛  
度岁不相见，严冬始出关。孤烟寒色树，高雪夕阳山。  
瀑布寺应到，牡丹房甚闲。南朝遗迹在，此去几时还。  
  
卷572_63  【寄钱庶子】贾岛  
曲江春水满，北岸掩柴关。只有僧邻舍，全无物映山。  
树阴终日扫，药债隔年还。犹记听琴夜，寒灯竹屋间。  
  
卷572_64  【原上秋居】贾岛  
关西又落木，心事复如何。岁月辞山久，秋霖入夜多。  
鸟从井口出，人自洛阳过。倚仗聊闲望，田家未剪禾。  
  
卷572_65  【夏夜】贾岛  
原寺偏邻近，开门物景澄。磬通多叶罅，月离片云棱。  
寄宿山中鸟，相寻海畔僧。唯愁秋色至，乍可在炎蒸。  
  
卷572_66  【冬夜】贾岛  
羁旅复经冬，瓢空盎亦空。泪流寒枕上，迹绝旧山中。  
凌结浮萍水，雪和衰柳风。曙光鸡未报，嘹唳两三鸿。  
  
卷572_67  【送厉宗上人】贾岛  
拥策背岷峨，终南雨雪和。漱泉秋鹤至，禅树夜猿过。  
高顶白云尽，前山黄叶多。曾吟庐岳上，月动九江波。  
  
卷572_68  【寄李存穆】贾岛  
闻道船中病，似忧亲弟兄。信来从水路，身去到柴城。  
久别长须鬓，相思书姓名。忽然消息绝，频梦却还京。  
  
卷572_69  【赠无怀禅师】贾岛  
身从劫劫修，果以此生周。禅定石床暖，月移山树秋。  
捧盂观宿饭，敲磬过清流。不掩玄关路，教人问白头。  
  
卷572_70  【寄武功姚主簿】贾岛  
居枕江沱北，情悬渭曲西。数宵曾梦见，几处得书披。  
驿路穿荒坂，公田带淤泥。静棋功奥妙，闲作韵清凄。  
锄草留丛药，寻山上石梯。客回河水涨，风起夕阳低。  
空地苔连井，孤村火隔溪。卷帘黄叶落，锁印子规啼。  
陇色澄秋月，边声入战鼙。会须过县去，况是屡招携。  
  
卷572_71  【题刘华书斋】贾岛  
白石床无尘，青松树有鳞。一莺啼带雨，两树合从春。  
荒榭苔胶砌，幽丛果堕榛。偶来疏或数，当暑夕胜晨。  
露滴星河水，巢重草木薪。终南同往意，赵北独游身。  
渡叶司天漏，惊蛩远地人。机清公干族，也莫卧漳滨。  
  
卷572_72  【送卢秀才游潞府】贾岛  
雨馀滋润在，风不起尘沙。边日寡文思，送君吟月华。  
过山干相府，临水宿僧家。能赋焉长屈，芳春宴杏花。  
  
卷572_73  【送南康姚明府】贾岛  
铜章美少年，小邑在南天。版籍多迁客，封疆接洞田。  
静江鸣野鼓，发缆带村烟。却笑陶元亮，何须忆醉眠。  
  
卷572_74  【送友人弃官游江左】贾岛  
羡君休作尉，万事且全身。寰海多虞日，江湖独往人。  
姓名何处变，鸥鸟几时亲。别后吴中使，应须访子真。  
  
卷572_75  【雨中怀友人】贾岛  
对雨思君子，尝茶近竹幽。儒家邻古寺，不到又逢秋。  
  
卷572_76  【寄远】贾岛  
家住锦水上，身征辽海边。十书九不到，一到忽经年。  
  
卷572_77  【南斋】贾岛  
独自南斋卧，神闲景亦空。有山来枕上，无事到心中。  
帘卷侵床月，屏遮入座风。望春春未至，应在海门东。  
  
卷572_78  【早春题友人湖上新居二首（一作项斯诗）】贾岛  
近得云中路，门长侵早开。到时犹有雪，行处已无苔。  
劝酒客初醉，留茶僧未来。每逢晴暖日，惟见乞花栽。  
门不当官道，行人到亦稀。故从餐后出，多是夜深归。  
开箧收诗卷，扫床移卧衣。几时同买宅，相送有柴扉。  
  
卷572_79  【送雍陶入蜀】贾岛  
江山事若谙，那肯滞云南。草色分危磴，杉阴近古潭。  
日斜褒谷鸟，夏浅巂州蚕。吾自疑双鬓，相逢更不堪。  
  
卷572_80  【张郎中过原东居】贾岛  
年长惟添懒，经旬止掩关。高人餐药后，下马此林间。  
对坐天将暮，同来客亦闲。几时能重至，水味似深山。  
  
卷572_81  【答王建秘书】贾岛  
人皆闻蟋蟀，我独恨蹉跎。白发无心镊，青山去意多。  
信来漳浦岸，期负洞庭波。时扫高槐影，朝回或恐过。  
  
卷572_82  【送李馀往湖南】贾岛  
昔去候温凉，秋山满楚乡。今来从辟命，春物遍涔阳。  
岳石挂海雪，野枫堆渚樯。若寻吾祖宅，寂寞在潇湘。  
  
卷572_83  【偶作】贾岛  
野步随吾意，那知是与非。稔年时雨足，闰月暮蝉稀。  
独树依冈老，遥峰出草微。园林自有主，宿鸟且同归。  
  
卷572_84  【过雍秀才居】贾岛  
夏木鸟巢边，终南岭色鲜。就凉安坐石，煮茗汲邻泉。  
钟远清霄半，蜩稀暑雨前。幽斋如葺罢，约我一来眠。  
  
卷572_85  【寄顾非熊】贾岛  
知君归有处，山水亦难齐。犹去潇湘远，不闻猿狖啼。  
穴通茆岭下，潮满石头西。独立生遥思，秋原日渐低。  
  
卷572_86  【送神邈法师】贾岛  
柳絮落濛濛，西州道路中。相逢春忽尽，独去讲初终。  
行疾遥山雨，眠迟后夜风。绕房三两树，回日叶应红。  
  
卷572_87  【送慈恩寺霄韵法师谒太原李司空】贾岛  
何故谒司空，云山知几重。碛遥来雁尽，雪急去僧逢。  
清磬先寒角，禅灯彻晓烽。旧房闲片石，倚著最高松。  
  
卷572_88  【送知兴上人】贾岛  
久住巴兴寺，如今始拂衣。欲临秋水别，不向故园归。  
锡挂天涯树，房开岳顶扉。下看千里晓，霜海日生微。  
  
卷572_89  【送惠雅法师归玉泉】贾岛  
只到潇湘水，洞庭湖未游。饮泉看月别，下峡听猿愁。  
讲不停雷雨，吟当近海流。降霜归楚夕，星冷玉泉秋。  
  
卷572_90  【忆江上吴处士】贾岛  
闽国扬帆去，蟾蜍亏复团。秋风生渭水，落叶满长安。  
此地聚会夕，当时雷雨寒。兰桡殊未返，消息海云端。  
  
卷572_91  【题张博士新居】贾岛  
青枫何不种，林在洞庭村。应为三湘远，难移万里根。  
斗牛初过伏，菡萏欲香门。旧即湖山隐，新庐葺此原。  
  
卷572_92  【石门陂留辞从叔谟】贾岛  
幽鸟飞不远，此行千里间。寒冲陂水雾，醉下菊花山。  
有耻长为客，无成又入关。何时临涧柳，吾党共来攀。  
  
卷572_93  【送朱兵曹回越】贾岛  
星彩练中见，澄江岂有泥。潮生垂钓罢，楚尽去樯西。  
碛鸟辞沙至，山鼯隔水啼。会稽半侵海，涛白禹祠溪。  
  
卷572_94  【怀博陵故人】贾岛  
孤城易水头，不忘旧交游。雪压围棋石，风吹饮酒楼。  
路遥千万里，人别十三秋。吟苦相思处，天寒水急流。  
  
卷572_95  【夕思】贾岛  
秋宵已难曙，漏向二更分。我忆山水坐，虫当寂寞闻。  
洞庭风落木，天姥月离云。会自东浮去，将何欲致君。  
  
卷572_96  【寄河中杨少尹】贾岛  
非惟咎曩时，投刺诣门迟。怅望三秋后，参差万里期。  
禹留疏凿迹，舜在寂寥祠。此到杳难共，回风逐所思。  
  
卷572_97  【孟融逸人】贾岛  
孟君临水居，不食水中鱼。衣褐唯粗帛，筐箱只素书。  
树林幽鸟恋，世界此心疏。拟棹孤舟去，何峰又结庐。  
  
卷572_98  【晚晴见终南诸峰】贾岛  
秦分积多峰，连巴势不穷。半旬藏雨里，此日到窗中。  
圆魄将升兔，高空欲叫鸿。故山思不见，碣石泬寥东。  
  
卷572_99  【宿池上】贾岛  
泉来从绝壑，亭敞在中流。竹密无空岸，松长可绊舟。  
蟪蛄潭上夜，河汉岛前秋。异夕期深涨，携琴却此游。  
  
卷572_100  【喜姚郎中自杭州回】贾岛  
路多枫树林，累日泊清阴。来去泛流水，翛然适此心。  
一披江上作，三起月中吟。东省期司谏，云门悔不寻。  
  
卷572_101  【送郑长史之岭南（一本题作送郑史）】贾岛  
云林颇重叠，岑渚复幽奇。汨水斜阳岸，骚人正则祠。  
苍梧多蟋蟀，白露湿江蓠。擢第荣南去，晨昏近九疑。  
  
卷572_102  【送李溟谒宥州李权使君】贾岛  
英雄典宥州，迢递苦吟游。风宿骊山下，月斜灞水流。  
去时初落叶，回日定非秋。太守携才子，看鹏百尺楼。  
  
卷572_103  【永福湖和杨郑州】贾岛  
积水还平岸，春来引郑溪。旧渠通郭下，新堰绝湖西。  
嵩少分明对，潇湘阔狭齐。客游随庶子，孤屿草萋萋。  
  
卷572_104  【题长江】贾岛  
言心俱好静，廨署落晖空。归吏封宵钥，行蛇入古桐。  
长江频雨后，明月众星中。若任迁人去，西溪与剡通。  
  
卷572_105  【泥阳馆】贾岛  
客愁何并起，暮送故人回。废馆秋萤出，空城寒雨来。  
夕阳飘白露，树影扫青苔。独坐离容惨，孤灯照不开。  
  
卷572_106  【送徐员外赴河中】贾岛  
原野正萧瑟，中间分散情。吏从甘扈罢，诏许朔方行。  
边日沉残角，河关截夜城。云居闲独往，长老出房迎。  
  
卷572_107  【送贺兰上人】贾岛  
野僧来别我，略坐傍泉沙。远道擎空钵，深山蹋落花。  
无师禅自解，有格句堪夸。此去非缘事，孤云不定家。  

## 全唐诗(中)　卷五百七十三

卷573_1  【送令狐绹相公】贾岛  
梁园趋戟节，海草几枯春。风水难遭便，差池未振鳞。  
姓名犹语及，门馆阻何因。苦拟修文卷，重擎献匠人。  
吟看青岛处，朝退赤墀晨。根爱杉栽活，枝怜雪霰新。  
缀篇嗟调逸，不和揣才贫。早晚还霖雨，滂沱洗月轮。  
揠苗方灭裂，成器待陶钧。困坂思回顾，迷邦辄问津。  
数行望外札，绝句握中珍。是日荣游汴，当时怯往陈。  
鸿舂乖汉爵，桢病卧漳滨。岳整五千仞，云惟一片身。  
故山离未死，秋水宿经旬。下第能无恧，高科恐有神。  
罢耕田料废，省钓岸应榛。慷慨知音在，谁能泪堕巾。  
  
卷573_2  【寄沧州李尚书】贾岛  
沧溟深绝阔，西岸郭东门。戈者罗夷鸟，桴人思峤猿。  
威棱高腊冽，煦育极春温。陂淀封疆内，蒹葭壁垒根。  
摇鞞边地脉，愁箭虎狼魂。水县卖纱市，盐田煮海村。  
枝条分御叶，家世食唐恩。武可纵横讲，功从战伐论。  
天涯生月片，屿顶涌泉源。非是泥池物，方因雷雨尊。  
沉谋藏未露，邻境帖无喧。青冢骄回鹘，萧关陷叶蕃。  
何时霖岁旱，早晚雪邦冤。迢递瞻旌纛，浮阳寄咏言。  
  
卷573_3  【逢旧识】贾岛  
几岁阻干戈，今朝劝酒歌。羡君无白发，走马过黄河。  
旧宅兵烧尽，新宫日奏多。妖星还有角，数尺铁重磨。  
  
卷573_4  【崇圣寺斌公房】贾岛  
近来惟一食，树下掩禅扉。落日寒山磬，多年坏衲衣。  
白须长更剃，青霭远还归。仍说游南岳，经行是息机。  
  
卷573_5  【送李傅侍郎剑南行营】贾岛  
走马从边事，新恩受外台。勇看双节出，期破八蛮回。  
许国家无恋，盘江栈不摧。移军刁斗逐，报捷剑门开。  
角咽猕猴叫，鼙干霹雳来。去年新甸邑，犹滞佐时才。  
  
卷573_6  【别徐明府】贾岛  
抱琴非本意，生事偶相萦。口尚袁安节，身无子贱名。  
地寒春雪盛，山浅夕风轻。百战馀荒野，千夫渐耦耕。  
一杯宜独夜，孤客恋交情。明日疲骖去，萧条过古城。  
  
卷573_7  【岐下送友人归襄阳】贾岛  
蹉跎随泛梗，羁旅到西州。举翮笼中鸟，知心海上鸥。  
山光分首暮，草色向家秋。若更登高岘，看碑定泪流。  
  
卷573_8  【送友人游蜀】贾岛  
万岑深积翠，路向此中难。欲暮多羁思，因高莫远看。  
卓家人寂寞，扬子业凋残。唯有岷江水，悠悠带月寒。  
  
卷573_9  【送郑少府】贾岛  
江岸一相见，空令惜此分。夕阳行带月，酌水少留君。  
野地初烧草，荒山过雪云。明年还调集，蝉可在家闻。  
  
卷573_10  【子规（一作项斯诗）】贾岛  
游魂自相叫，宁复记前身。飞过邻家月，声连野路春。  
梦边催晓急，愁处送风频。自有沾花血，相和雨滴新。  
  
卷573_11  【送僧归天台】贾岛  
辞秦经越过，归寺海西峰。石涧双流水，山门九里松。  
曾闻清禁漏，却听赤城钟。妙宇研磨讲，应齐智者踪。  
  
卷573_12  【让纠曹上乐使君】贾岛  
战战复兢兢，犹如履薄冰。虽然叨一掾，还似说三乘。  
瓶汲南溪水，书来北岳僧。戆愚兼抱疾，权纪不相应。  
  
卷573_13  【赠友人】贾岛  
五字诗成卷，清新韵具偕。不同狂客醉，自伴律僧斋。  
春别和花树，秋辞带月淮。却归登第日，名近榜头排。  
  
卷573_14  【送雍陶及第归成都宁亲】贾岛  
不唯诗著籍，兼又赋知名。议论于题称，春秋对问精。  
半应阴骘与，全赖有司平。归去峰峦众，别来松桂生。  
涨江流水品，当道白云坑。勿以攻文捷，而将学剑轻。  
制衣新濯锦，开酝旧烧罂。同日升科士，谁同膝下荣。  
  
卷573_15  【谢令狐绹相公赐衣九事】贾岛  
长江飞鸟外，主簿跨驴归。逐客寒前夜，元戎予厚衣。  
雪来松更绿，霜降月弥辉。即日调殷鼎，朝分是与非。  
  
卷573_16  【送金州鉴周上人】贾岛  
地必寻天目，溪仍住若耶。帆随风便发，月不要云遮。  
极浦浮霜雁，回潮落海查。峨嵋省春上，立雪指流沙。  
  
卷573_17  【送谭远上人】贾岛  
下视白云时，山房盖树皮。垂枝松落子，侧顶鹤听棋。  
清净从沙劫，中终未日欹。金光明本行，同侍出峨嵋。  
  
卷573_18  【新年】贾岛  
嗟以龙钟身，如何岁复新。石门思隐久，铜镜强窥频。  
花发新移树，心知故国春。谁能平此恨，岂是北宗人。  
  
卷573_19  【送僧】贾岛  
出家从丱岁，解论造玄门。不惜挥谈柄，谁能听至言。  
中时山果熟，后夏竹阴繁。此去逢何日，峨嵋晓复昏。  
  
卷573_20  【送姚杭州】贾岛  
白云峰下城，日夕白云生。老江波钓，田侵海树耕。  
吴山钟入越，莲叶吹摇旌。诗异石门思，涛来向越迎。  
  
卷573_21  【夜集田卿宅】贾岛  
朗咏高斋下，如将古调弹。翻鸿向桂水，来雪渡桑干。  
滴滴玉漏曙，翛翛竹籁残。曩年曾宿此，亦值五陵寒。  
  
卷573_22  【寄山友长孙栖峤】贾岛  
此时气萧飒，琴院可应关。鹤似君无事，风吹雨遍山。  
松生青石上，泉落白云间。有径连高顶，心期相与还。  
  
卷573_23  【酬厉玄】贾岛  
我来从北鄙，子省涉西陵。白发初相识，秋山拟共登。  
邻居帝城雨，会宿御沟冰。未报见贻作，耿然中夜兴。  
  
卷573_24  【送刘式洛中觐省】贾岛  
晴峰三十六，侍立上春台。同宿别离恨，共看星月回。  
野莺临苑语，河棹历江来。便寄相思札，缄封花下开。  
  
卷573_25  【送空公往金州】贾岛  
七百里山水，手中楖栗粗。松生师坐石，潭涤祖传盂。  
长拟老岳峤，又闻思海湖。惠能同俗姓，不是岭南卢。  
  
卷573_26  【赠绍明上人】贾岛  
未住青云室，中秋独往年。上方嵩若寺，下视雨和烟。  
祖岂无言去，心因断臂传。不知能已后，更有几灯然。  
  
卷573_27  【赠弘泉上人】贾岛  
洗足下蓝岭，古师精进同。心知溪卉长，居此玉林空。  
西殿宵灯磬，东林曙雨风。旧峰邻太白，石座雨苔濛。  
  
卷573_28  【送宣皎上人游太白】贾岛  
剃发鬓无雪，去年三十三。山过春草寺，磬度落花潭。  
得句才邻约，论宗意在南。峰灵疑懒下，苍翠太虚参。  
  
卷573_29  【病起】贾岛  
高丘归未得，空自责迟回。身事岂能遂，兰花又已开。  
病令新作少，雨阻故人来。灯下南华卷，袪愁当酒杯。  
  
卷573_30  【送殷侍御赴同州】贾岛  
冯翊蒲西郡，沙冈拥地形。中条全离岳，清渭半和泾。  
夜暮眠明月，秋深至洞庭。犹来交辟士，事别偃林扃。  
  
卷573_31  【送沈鹤】贾岛  
家楚婿于秦，携妻云养亲。陆行千里外，风卷一帆新。  
夜泊疏山雨，秋吟捣药轮。芜城登眺作，才动广陵人。  
  
卷573_32  【秋夜仰怀钱孟二公琴客会】贾岛  
月色四时好，秋光君子知。南山昨夜雨，为我写清规。  
独鹤耸寒骨，高杉韵细飔。仙家缥缈弄，仿佛此中期。  
  
卷573_33  【赠李金州】贾岛  
绮里祠前后，山程践白云。溯流随大旆，登岸见全军。  
晓角吹人梦，秋风卷雁群。雾开方露日，汉水底沙分。  
  
卷573_34  【酬姚合校书】贾岛  
因贫行远道，得见旧交游。美酒易倾尽，好诗难卒酬。  
公堂朝共到，私第夜相留。不觉入关晚，别来林木秋。  
  
卷573_35  【送独孤马二秀才居明月山读书】贾岛  
濯志俱高洁，儒科慕冉颜。家辞临水郡，雨到读书山。  
栖鸟棕花上，声钟砾阁间。寂寥窗户外，时见一舟还。  
  
卷573_36  【病蝉】贾岛  
病蝉飞不得，向我掌中行。拆翼犹能薄，酸吟尚极清。  
露华凝在腹，尘点误侵睛。黄雀并鸢鸟，俱怀害尔情。  
  
卷573_37  【青门里作】贾岛  
燕存鸿已过，海内几人愁。欲问南宗理，将归北岳修。  
若无攀桂分，只是卧云休。泉树一为别，依稀三十秋。  
  
卷573_38  【卢秀才南台】贾岛  
居在青门里，台当千万岑。下因冈助势，上有树交阴。  
陵远根才近，空长畔可寻。新晴登啸处，惊起宿枝禽。  
  
卷573_39  【寄李輈侍郎】贾岛  
终过盟津书，分明梦不虚。从清渭别，地隔太行馀。  
宾幕谁嫌静，公门但晏如。櫑鞞干霹雳，斜汉湿蟾蜍。  
追琢垂今后，敦庞得古初。井台怜操筑，漳岸想丕疏。  
亦翼铿珉珮，终当直石渠。此身多抱疾，幽里近营居。  
忆漱苏门涧，经浮楚泽潴。松栽侵古影，荤断尚芹菹。  
语嘿曾延接，心源离滓淤。谁言姓琴氏，独跨角生鱼。  
  
卷573_40  【寄令狐绹相公】贾岛  
驴骏胜羸马，东川路匪赊。一缄论贾谊，三蜀寄严家。  
澄彻霜江水，分明露石沙。话言声及政，栈阁谷离斜。  
自著衣偏暖，谁忧雪六花。裹裳留阔襆，防患与通茶。  
山馆中宵起，星河残月华。双僮前日雇，数口向天涯。  
良乐知骐骥，张雷验镆铘。谦光贤将相，别纸圣龙蛇。  
岂有斯言玷，应无白璧瑕。不妨圆魄里，人亦指虾蟆。  
  
卷573_41  【再投李益常侍】贾岛  
何处初投刺，当时赴尹京。淹留花柳变，然诺肺肠倾。  
避暑蝉移树，高眠雁过城。家嵩岳色，公府洛河声。  
联句逢秋尽，尝茶见月生。新衣裁白苎，思从曲江行。  
  
卷573_42  【积雪】贾岛  
昔属时霖滞，今逢腊雪多。南猜飘桂渚，北讶雨交河。  
尽灭平芜色，弥重古木柯。空中离白气，岛外下沧波。  
隐者迷樵道，朝人冷玉珂。夕繁仍昼密，漏间复钟和。  
想积高嵩顶，新秋皎月过。  
  
卷573_43  【过杨道士居】贾岛  
先生修道处，茆屋远嚣氛。叩齿坐明月，支颐望白云。  
精神含药色，衣服带霞纹。无话瀛洲路，多年别少君。  
  
卷573_44  【赠僧】贾岛  
乱山秋木穴，里有灵蛇藏。铁锡挂临海，石楼闻异香。  
出尘头未白，入定衲凝霜。莫话五湖事，令人心欲狂。  
  
卷573_45  【送友人游塞】贾岛  
飘蓬多塞下，君见益潸然。迥碛沙衔日，长河水接天。  
夜泉行客火，晓戍向京烟。少结相思恨，佳期芳草前。  
  
卷573_46  【思游边友人】贾岛  
凝愁对孤烛，昨日饮离杯。叶下故人去，天中新雁来。  
连沙秋草薄，带雪暮山开。苑北红尘道，何时见远回。  
  
卷573_47  【秋暮寄友人】贾岛  
寥落关河暮，霜风树叶低。远天垂地外，寒日下峰西。  
有志烟霞切，无家岁月迷。清宵话白阁，已负十年栖。  
  
卷573_48  【寄令狐绹相公】贾岛  
官高频敕授，老免把犁锄。一主长江印，三封东省书。  
不无濠上思，唯食圃中蔬。梦幻将泡影，浮生事只如。  
  
卷573_49  【和孟逸人林下道情】贾岛  
四气相陶铸，中庸道岂销。夏云生此日，春色尽今朝。  
陋巷贫无闷，毗耶疾未调。已栽天末柏，合抱岂非遥。  
  
卷573_50  【宿姚少府北斋】贾岛  
石溪同夜泛，复此北斋期。鸟绝吏归后，蛩鸣客卧时。  
锁城凉雨细，开印曙钟迟。忆此漳川岸，如今是别离。  
  
卷573_51  【雪晴晚望】贾岛  
倚杖望晴雪，溪云几万重。樵人归白屋，寒日下危峰。  
野火烧冈草，断烟生石松。却回山寺路，闻打暮天钟。  
  
卷573_52  【送崔峤游潇湘】贾岛  
功烈尚书孙，琢磨风雅言。渡河山凿处，陟岘汉滩喧。  
梦想吟天目，宵同话石门。枫林叶欲下，极浦月清暾。  
  
卷573_53  【寄朱锡珪】贾岛  
远泊与谁同，来从古木中。长江人钓月，旷野火烧风。  
梦泽吞楚大，闽山厄海丛。此时樯底水，涛起屈原通。  
  
卷573_54  【马戴居华山因寄】贾岛  
玉女洗头盆，孤高不可言。瀑流莲岳顶，河注华山根。  
绝雀林藏鹘，无人境有猿。秋蟾才过雨，石上古松门。  
  
卷573_55  【寄胡遇】贾岛  
一自残春别，经炎复到凉。萤从枯树出，蛩入破阶藏。  
落叶书胜纸，闲砧坐当床。东门因送客，相访也何妨。  
  
卷573_56  【送李戎扶侍往寿安】贾岛  
二千馀里路，一半是波涛。未晓著衣起，出城逢日高。  
关山多寇盗，扶侍带弓刀。临别不挥泪，谁知心郁陶。  
  
卷573_57  【送孙逸人】贾岛  
衣屡犹同俗，妻儿亦宛然。不餐能累月，无病已多年。  
是药皆谙性，令人渐信仙。杖头书数卷，荷入翠微烟。  
  
卷573_58  【寄华山僧】贾岛  
遥知白石室，松柏隐朦胧。月落看心次，云生闭目中。  
五更钟隔岳，万尺水悬空。苔藓嵌岩所，依稀有径通。  
  
卷573_59  【送李登少府】贾岛  
伊阳耽酒尉，朗咏醉醒新。应见嵩山里，明年踯躅春。  
一千寻树直，三十六峰邻。流水潺潺处，坚贞玉涧珉。  
  
卷573_60  【易州过郝逸人居】贾岛  
每逢词翰客，邀我共寻君。果见闲居赋，未曾流俗闻。  
也知邻市井，宛似出嚣氛。却笑巢由辈，何须隐白云。  
  
卷573_61  【酬鄠县李廓少府见寄】贾岛  
稍怜公事退，复遇夕阳时。北朔霜凝竹，南山水入篱。  
吟怀沧海侣，空问白云师。恨不相从去，心惟野鹤知。  
  
卷573_62  【净业寺与前鄠县李廓少府同宿】贾岛  
来从城上峰，京寺暮相逢。往往语复默，微微雨洒松。  
家贫初罢吏，年长畏闻蛩。前日犹拘束，披衣起晓钟。  
  
卷573_63  【送南卓归京】贾岛  
残春别镜陂，罢郡未霜髭。行李逢炎暑，山泉满路岐。  
云藏巢鹤树，风触啭莺枝。三省同虚位，双旌带去思。  
入城宵梦后，待漏月沉时。长策并忠告，从容写玉墀。  
  
卷573_64  【卧疾走笔酬韩愈书问】贾岛  
一卧三四旬，数书惟独君。愿为出海月，不作归山云。  
身上衣频寄，瓯中物亦分。欲知强健否，病鹤未离群。  
  
卷573_65  【长孙霞李溟自紫阁白阁二峰见访】贾岛  
寂寞吾庐贫，同来二阁人。所论唯野事，招作住云邻。  
古寺期秋宿，平林散早春。漱流今已矣，巢许岂尧臣。  
  
卷573_66  【送惟一游清凉寺】贾岛  
去有巡台侣，荒溪众树分。瓶残秦地水，锡入晋山云。  
秋月离喧见，寒泉出定闻。间临欲别，旬日雨纷纷。  
  
卷573_67  【郑尚书新开涪江二首】贾岛  
岸凿青山破，江开白浪寒。日沉源出海，春至草生滩。  
梓匠防波溢，蓬仙畏水干。从今疏决后，任雨滞峰峦。  
不侵南亩务，已拔北江流。涪水方移岸，浔阳有到舟。  
潭澄初捣药，波动乍垂钩。山可疏三里，从知历亿秋。  
  
卷573_68  【寄乔侍郎】贾岛  
大宁犹未到，曾渡北浮桥。晓出爬船寺，手擎紫栗条。  
差池不相见，怅望至今朝。近日营家计，绳悬一小瓢。  
  
卷573_69  【送去华法师】贾岛  
在越居何寺，东南水路归。秋江洗一钵，寒日晒三衣。  
默听鸿声尽，行看叶影飞。囊中无宝货，船户夜扃稀。  
  
卷573_70  【送蔡京】贾岛  
跃蹄归鲁日，带漏别秦星。易折芳条桂，难穷邃义经。  
登封多泰岳，巡狩遍沧溟。家在何林下，梁山翠满庭。  
  
卷573_71  【慈恩寺上座院】贾岛  
未委衡山色，何如对塔峰。曩宵曾宿此，今夕值秋浓。  
羽族栖烟竹，寒流带月钟。井甘源起异，泉涌渍苔封。  
  
卷573_72  【题朱庆馀所居】贾岛  
天寒吟竟晓，古屋瓦生松。寄信船一只，隔乡山万重。  
树来沙岸鸟，窗度雪楼钟。每忆江中屿，更看城上峰。  
  
卷573_73  【送黄知新归安南】贾岛  
池亭沉饮遍，非独曲江花。地远路穿海，春归冬到家。  
火山难下雪，瘴土不生茶。决移来计，相逢期尚赊。  
  
卷573_74  【赠胡禅归】贾岛  
自是根机钝，非关夏腊深。秋来江上寺，夜坐岭南心。  
井凿山含月，风吹磬出林。祖师携只履，去路杳难寻。  
  
卷573_75  【元日女道士受箓】贾岛  
元日更新夜，斋身称净衣。数星连斗出，万里断云飞。  
霜下磬声在，月高坛影微。立听师语了，左肘系符归。  
  
卷573_76  【重与彭兵曹】贾岛  
故人在城里，休寄海边书。渐去老不远，别来情岂疏。  
砚冰催腊日，山雀到贫居。每有平戎计，官家别敕除。  
  
卷573_77  【赠庄上人】贾岛  
不语焚香坐，心知道已成。流年衰此世，定力见他生。  
暮雪馀春冷，寒灯续昼明。寻常五侯至，敢望下阶迎。  
  
卷573_78  【落第东归逢僧伯阳】贾岛  
相逢须语笑，人世别离频。晓至长侵月，思乡动隔春。  
见僧心暂静，从俗事多迍。宇宙诗名小，山河客路新。  
翠桐犹入爨，清镜未辞尘。逸足思奔骥，随群且退鳞。  
宴乖红杏寺，愁在绿杨津。老病难为乐，开眉赖故人。  
  
卷573_79  【皇甫主簿期游山不及赴】贾岛  
休官匹马在，新意入山中。更住应难遂，前期恨不同。  
集蝉苔树僻，留客雨堂空。深夜谁相访，惟当清净翁。  
  
卷573_80  【宿成湘林下】贾岛  
相访夕阳时，千株木未衰。石泉流出谷，山雨滴栖鸱。  
漏向灯听数，酒因客寝迟。今宵不尽兴，更有月明期。  
  
卷573_81  【喜雍陶至】贾岛  
今朝笑语同，几日百忧中。鸟度剑门静，蛮归泸水空。  
步霜吟菊畔，待月坐林东。且莫孤此兴，勿论穷与通。  
  
卷573_82  【酬胡遇】贾岛  
丽句传人口，科名立可图。移居见山烧，买树带巢乌。  
游远风涛急，吟清雪月孤。却思初识面，仍未有多须。  
  
卷573_83  【宿慈恩寺郁公房】贾岛  
病身来寄宿，自扫一床闲。反照临江磬，新秋过雨山。  
竹阴移冷月，荷气带禅关。独住天台意，方从内请还。  
  
卷573_84  【送褚山人归日本】贾岛  
悬帆待秋水，去入杳冥间。东海几年别，中华此日还。  
岸遥生白发，波尽露青山。隔水相思在，无书也是闲。  
  
卷573_85  【寄韩湘】贾岛  
过岭行多少，潮州涨满川。花开南去后，水冻北归前。  
望鹭吟登阁，听猿泪滴船。相思堪面话，不著尺书传。  
  
卷573_86  【雨夜寄马戴】贾岛  
芳林杏花树，花落子西东。今夕曲江雨，寒催朔北风。  
乡书沧海绝，隐路翠微通。寂寂相思际，孤釭残漏中。  
  
卷573_87  【喜无可上人游山回】贾岛  
一食复何如，寻山无定居。相逢新夏满，不见半年馀。  
听话龙潭雪，休传鸟道书。别来还似旧，白发日高梳。  
  
卷573_88  【寄毗陵彻公】贾岛  
身依吴寺老，黄叶几回看。早讲林霜在，孤禅隙月残。  
井通潮浪远，钟与角声寒。已有南游约，谁言礼谒难。  
  
卷573_89  【送韦琼校书】贾岛  
宾佐兼归觐，此行江汉心。别离从阙下，道路向山阴。  
孤屿消寒沫，空城滴夜霖。若邪溪畔寺，秋色共谁寻。  
  
卷573_90  【寄刘侍御】贾岛  
衣多苔藓痕，犹拟更趋门。自夏虽无病，经秋不过原。  
积泉留岱鸟，叠岫隔巴猿。琴月西斋集，如今岂复言。  
  
卷573_91  【送穆少府知眉州】贾岛  
剑门倚青汉，君昔未曾过。日暮行人少，山深异鸟多。  
猿啼和峡雨，栈尽到江波。一路白云里，飞泉洒薜萝。  
  
卷573_92  【二月晦日留别鄠中友人】贾岛  
立马柳花里，别君当酒酣。春风渐向北，云雁不飞南。  
明晓日初一，今年月又三。鞭羸去暮色，远岳起烟岚。  
  
卷573_93  【送李校书赴吉期】贾岛  
筮算重重吉，良期讵可迁。不同牛女夜，是配凤凰年。  
佩玉春风里，题章蜡烛前。诗书与箴训，夫哲又妻贤。  
  
卷573_94  【宿孤馆】贾岛  
落日投村戍，愁生为客途。寒山晴后绿，秋月夜来孤。  
橘树千株在，渔家一半无。自知风水静，舟系岸边芦。  
  
卷573_95  【哭宗密禅师】贾岛  
鸟道雪岑巅，师亡谁去禅。几尘增灭后，树色改生前。  
层塔当松吹，残踪傍野泉。唯嗟听经虎，时到坏庵边。  
  
卷573_96  【宿山寺】贾岛  
众岫耸寒色，精庐向此分。流星透疏木，走月逆行云。  
绝顶人来少，高松鹤不群。一僧年八十，世事未曾闻。  
  
卷573_97  【送友人如边】贾岛  
去日重阳后，前程菊正芳。行车辗秋岳，落叶坠寒霜。  
云入汉天白，风高碛色黄。蒲轮待恐晚，求荐向诸方。  
  
卷573_98  【题竹谷上人院】贾岛  
禅庭高鸟道，回望极川原。樵径连峰顶，石泉通竹根。  
木深犹积雪，山浅未闻猿。欲别尘中苦，愿师贻一言。  
  
卷573_99  【京北原作】贾岛  
登原见城阙，策蹇思炎天。日午路中客，槐花风处蝉。  
远山秦木上，清渭汉陵前。何事居人世，皆从名利牵。  
  
卷573_100  【寄江上人】贾岛  
紫阁旧房在，新家中岳东。烟波千里隔，消息一朝通。  
寒日汀洲路，秋晴岛屿风。分明杜陵叶，别后两经红。  
  
卷573_101  【送僧归太白山】贾岛  
坚冰连夏处，太白接青天。云塞石房路，峰明雨外巅。  
夜禅临虎穴，寒漱撇龙泉。后会不期日，相逢应信缘。  
  
卷573_102  【暮过山村】贾岛  
数里闻寒水，山家少四邻。怪禽啼旷野，落日恐行人。  
初月未终夕，边烽不过秦。萧条桑柘外，烟火渐相亲。  
  
卷573_103  【鹭鸶】贾岛  
求鱼未得食，沙岸往来行。岛月独栖影，暮天寒过声。  
堕巢因木折，失侣遇弦惊。频向烟霄望，吾知尔去程。  
  
卷573_104  【内道场僧弘绍】贾岛  
麟德燃香请，长安春几回。夜闲同像寂，昼定为吾开。  
讲罢松根老，经浮海水来。六年双足履，只步院中苔。  
  
卷573_105  【蒋亭和蔡湘州】贾岛  
蒋宅为亭榭，蔡城东郭门。潭连秦相井，松老汉朝根。  
已积苍苔遍，何曾旧径存。高斋无事后，时复一携尊。  
  
卷573_106  【光州王建使君水亭作】贾岛  
楚水临轩积，澄鲜一亩馀。柳根连岸尽，荷叶出萍初。  
极浦清相似，幽禽到不虚。夕阳庭际眺，槐雨滴疏疏。  
  
卷573_107  【留别光州王使君建】贾岛  
杜陵千里外，期在末秋归。既见林花落，须防木叶飞。  
楚从何地尽，淮隔数峰微。回首馀霞失，斜阳照客衣。  
  
卷573_108  【宿姚合宅寄张司业籍】贾岛  
闲宵因集会，柱史话先生。身爱无一事，心期往四明。  
松枝影摇动，石磬响寒清。谁伴南斋宿，月高霜满城。  
  
卷573_109  【哭张籍】贾岛  
精灵归恍惚，石磬韵曾闻。即日是前古，谁人耕此坟。  
旧游孤棹远，故域九江分。本欲蓬瀛去，餐芝御白云。  
  
卷573_110  【灵准上人院】贾岛  
掩扉当太白，腊数等松椿。禁漏来遥夜，山泉落近邻。  
经声终卷晓，草色几芽春。海内知名士，交游准上人。  
  
卷573_111  【寄柳舍人宗元】贾岛  
格与功俱造，何人意不降。一宵三梦柳，孤泊九秋江。  
擢第名重列，冲天字几双。誓为仙者仆，侧执驭风幢。  
  
卷573_112  【送玄岩上人归西蜀】贾岛  
玉垒山中寺，幽深胜概多。药成彭祖捣，顶受七轮摩。  
去腊催今夏，流光等逝波。会当依粪扫，五岳遍头陀。  
  
卷573_113  【寄宋州田中丞】贾岛  
古郡近南徐，关河万里馀。相思深夜后，未答去秋书。  
自别知音少，难忘识面初。旧山期已久，门掩数畦蔬。  
  
卷573_114  【送朱休归剑南】贾岛  
剑南归受贺，太学赋声雄。山路长江岸，朝阳十月中。  
芽新抽雪茗，枝重集猿枫。卓氏琴台废，深芜想径通。  
  
卷573_115  【寄长武朱尚书】贾岛  
不日即登坛，枪旗一万竿。角吹边月没，鼓绝爆雷残。  
中国今如此，西荒可取难。白衣思请谒，徒步在长安。  
  
卷573_116  【送皇甫侍御】贾岛  
晓钟催早期，自是赴嘉招。舟泊湘江阔，田收楚泽遥。  
雁惊起衰草，猿渴下寒条。来使黔南日，时应问寂寥。  
  
卷573_117  【郊居即事】贾岛  
住此园林久，其如未是家。叶书传野意，檐溜煮胡茶。  
雨后逢行鹭，更深听远蛙。自然还往里，多是爱烟霞。  
  
卷573_118  【夜集姚合宅期可公不至】贾岛  
公堂秋雨夜，已是念园林。何事疾病日，重论山水心。  
孤灯明腊后，微雪下更深。释子乖来约，泉西寒磬音。  
  
卷573_119  【喜李馀自蜀至】贾岛  
迢递岷峨外，西南驿路高。几程寻嶮栈，独宿听寒涛。  
白鸟飞还立，青猿断更号。往来从此过，词体近风骚。  
  
卷573_120  【王侍御南原庄】贾岛  
买得足云地，新栽药数窠。峰头盘一径，原下注双河。  
春寺闲眠久，晴台独上多。南斋宿雨后，仍许重来麽。  
  
卷573_121  【送康秀才】贾岛  
俱为落第年，相识落花前。酒泻两三盏，诗吟十数篇。  
行岐逢塞雨，嘶马上津船。树影高堂下，回时应有蝉。  
  
卷573_122  【送僧】贾岛  
此生披衲过，在世得身闲。日午游都市，天寒往华山。  
言归文字外，意出有无间。仙掌云边树，巢禽时出关。  
  
卷573_123  【寄魏少府】贾岛  
来时乖面别，终日使人惭。易记卷中句，难忘灯下谈。  
湿苔粘树瘿，瀑布溅房庵。音信如相惠，移居古井南。  
  
卷573_124  【原居即事言怀赠孙员外】贾岛  
出入土门偏，秋深石色泉。径通原上草，地接水中莲。  
采菌依馀枿，拾薪逢刈田。镊撏白发断，兵阻尺书传。  
避路来华省，抄诗上彩笺。高斋久不到，犹喜未经年。  
  
卷573_125  【登楼】贾岛  
秋日登高望，凉风吹海初。山川明已久，河汉没无馀。  
远近涯寥夐，高低中太虚。赋因王阁笔，思比谢游疏。  
  
卷573_126  【上乐使君救康成公（一作陈陶续古诗）】贾岛  
曾梦诸侯笑，康囚议脱枷。千根池里藕，一朵火中花。  
  
卷573_127  【昆明池泛舟】贾岛  
一枝青竹榜，泛泛绿萍里。不见钓鱼人，渐入秋塘水。  
  
卷573_128  【送僧】贾岛  
大内曾持论，天南化俗行。旧房山雪在，春草岳阳生。  
晓了莲经义，堪任宝盖迎。王侯皆护法，何寺讲钟鸣。  
  
卷573_129  【送刘知新往襄阳】贾岛  
此别诚堪恨，荆襄是旧游。眼光悬欲落，心绪乱难收。  
花木三层寺，烟波五相楼。因君两地去，长使梦悠悠。  
  
卷573_130  【寄慈恩寺郁上人】贾岛  
中秋期夕望，虚室省相容。北斗生清漏，南山出碧重。  
露寒鸠宿竹，鸿过月圆钟。此夜情应切，衡阳旧住峰。  

## 全唐诗(中)　卷五百七十四

卷574_1  【送饶州张使君】贾岛  
终南云雨连城阙，去路西江白浪头。滁上郡斋离昨日，  
鄱阳农事劝今秋。道心生向前朝寺，文思来因静夜楼。  
借问泊帆干谒者，谁人曾听峡猿愁。  
  
卷574_2  【观冬设上东川杨尚书】贾岛  
匏革奏冬非独乐，军城未晓启重门。何时却入三台贵，  
此日空知八座尊。罗绮舞中收雨点，貔貅阃外卷云根。  
逐迁属吏随宾列，拨棹扁舟不忘恩。  
  
卷574_3  【巴兴作】贾岛  
三年未省闻鸿叫，九月何曾见草枯。寒暑气均思白社，  
星辰位正忆皇都。苏卿持节终还汉，葛相行师自渡泸。  
乡味朔山林果别，北归期挂海帆孤。  
  
卷574_4  【早蝉】贾岛  
早蝉孤抱芳槐叶，噪向残阳意度秋。也任一声催我老，  
堪听两耳畏吟休。得非下第无高韵，须是青山隐白头。  
若问此心嗟叹否，天人不可怨而尤。  
  
卷574_5  【投元郎中】贾岛  
心在潇湘归未期，卷中多是得名诗。高台聊望清秋色，  
片水堪留白鹭鸶。省宿有时闻急雨，朝回尽日伴禅师。  
旧文去岁曾将献，蒙与人来说始知。  
  
卷574_6  【阮籍啸台】贾岛  
如闻长啸春风里，荆棘丛边访旧踪。  
地接苏门山近远，荒台突兀抵高峰。  
  
卷574_7  【滕校书使院小池】贾岛  
小池谁见凿时初，走水南来十里馀。  
楼上日斜吹暮角，院中人出锁游鱼。  
  
卷574_8  【送陕府王建司马】贾岛  
司马虽然听晓钟，尚犹高枕恣疏慵。请诗僧过三门水，  
卖药人归五老峰。移舫绿阴深处息，登楼凉夜此时逢。  
杜陵惆怅临相饯，未寝月前多屐踪。  
  
卷574_9  【上谷旅夜】贾岛  
世难那堪恨旅游，龙钟更是对穷秋。故园千里数行泪，  
邻杵一声终夜愁。月到寒窗空皓晶，风翻落叶更飕飗。  
此心不向常人说，倚识平津万户侯。  
  
卷574_10  【寄无得头陀】贾岛  
夏腊今应三十馀，不离树下冢间居。貌堪良匠抽毫写，  
行称高僧续传书。落涧水声来远远，当空月色自如如。  
白衣只在青门里，心每相亲迹且疏。  
  
卷574_11  【崔卿池上双白鹭】贾岛  
鹭雏相逐出深笼，顶各有丝茎数同。洒石多霜移足冷，  
隔城远树挂巢空。其如尽在滩声外，何似双飞浦色中。  
见此池潭卿自凿，清泠太液底潜通。  
  
卷574_12  【送胡道士】贾岛  
短褐身披满渍苔，灵溪深处观门开。却从城里移琴去，  
许到山中寄药来。临水古坛秋醮罢，宿杉幽鸟夜飞回。  
丹梯愿逐真人上，日夕归心白发催。  
  
卷574_13  【寄韩潮州愈】贾岛  
此心曾与木兰舟，直到天南潮水头。隔岭篇章来华岳，  
出关书信过泷流。峰悬驿路残云断，海浸城根老树秋。  
一夕瘴烟风卷尽，月明初上浪西楼。  
  
卷574_14  【酬张籍王建】贾岛  
疏林荒宅古坡前，久住还因太守怜。渐老更思深处隐，  
多闲数得上方眠。鼠抛贫屋收田日，雁度寒江拟雪天。  
身是龙钟应是分，水曹芸阁枉来篇。  
  
卷574_15  【逢博陵故人彭兵曹】贾岛  
曲阳分散会京华，见说三年住海涯。别后解餐蓬虆子，  
向前未识牧丹花。偶逢日者教求禄，终傍泉声拟置家。  
蹋雪携琴相就宿，夜深开户斗牛斜。  
  
卷574_16  【赠牛山人】贾岛  
二十年中饵茯苓，致书半是老君经。东都旧住商人宅，  
南国新修道士亭。凿石养峰休买蜜，坐山秤药不争星。  
古来隐者多能卜，欲就先生问丙丁。  
  
卷574_17  【送于中丞使回纥册立】贾岛  
君立天骄发使车，册文字字著金书。渐通青冢乡山尽，  
欲达皇情译语初。调角寒城边色动，下霜秋碛雁行疏。  
旌旗来往几多日，应向途中见岁除。  
  
卷574_18  【送刘侍御重使江西】贾岛  
时当苦热远行人，石壁飞泉溅马身。又到钟陵知务大，  
还浮湓浦属秋新。早程猿叫云深极，宿馆禽惊叶动频。  
前者已闻廉使荐，兼言有画静边尘。  
  
卷574_19  【赠圆上人】贾岛  
诵经千纸得为僧，麈尾持行不拂蝇。塔月高闻咒水，  
新坛日午见烧灯。一双童子浇红药，百八真珠贯彩绳。  
且说近来心里事，仇雠相对似亲朋。  
  
卷574_20  【处州李使君改任遂州因寄赠】贾岛  
庭树几株阴入户，主人何在客闻蝉。钥开原上高楼锁，  
瓶汲池东古井泉。趁静野禽曾后到，休吟邻叟始安眠。  
仙都山水谁能忆，西去风涛书满船。  
  
卷574_21  【酬慈恩寺文郁上人】贾岛  
袈裟影入禁池清，犹忆乡山近赤城。篱落罅间寒蟹过，  
莓苔石上晚蛩行。期登野阁闲应甚，阻宿山房疾未平。  
闻说又寻南岳去，无端诗思忽然生。  
  
卷574_22  【访鉴玄师侄】贾岛  
维摩青石讲初休，缘访亲宗到普州。  
我有军持凭弟子，岳阳溪里汲寒流。  
  
卷574_23  【夜坐】贾岛  
蟋蟀渐多秋不浅，蟾蜍已没夜应深。  
三更两鬓几枝雪，一念双峰四祖心。  
  
卷574_24  【送别】贾岛  
门外便伸千里别，无车不得到河梁。  
高楼直上百馀尺，今日为君南望长。  
  
卷574_25  【闻蝉感怀】贾岛  
新蝉忽发最高枝，不觉立听无限时。  
正遇友人来告别，一心分作两般悲。  
  
卷574_26  【夏夜上谷宿开元寺】贾岛  
诗成一夜月中题，便卧松风到曙鸡。  
带月时闻山鸟语，郡城知近武陵溪。  
  
卷574_27  【送于总持归京】贾岛  
出家初隶何方寺，上国西明御水东。  
却见旧房阶下树，别来二十一春风。  
  
卷574_28  【崔卿池上鹤】贾岛  
月中时叫叶纷纷，不异洞庭霜夜闻。  
翎羽如今从放长，犹能飞起向孤云。  
  
卷574_29  【登田中丞高亭】贾岛  
高亭林表迥嵯峨，独坐秋宵不寝多。  
玉兔玉人歌里出，白云难似莫相和。  
  
卷574_30  【友人婚杨氏催妆】贾岛  
不知今夕是何夕，催促阳台近镜台。  
谁道芙蓉水中种，青铜镜里一枝开。  
  
卷574_31  【酬朱侍御望月见寄】贾岛  
他寝此时吾不寝，近秋三五日逢晴。  
相思唯有霜台月，望尽孤光见却生。  
  
卷574_32  【题韦云叟草堂】贾岛  
新起此堂开北窗，当窗山隔一重江。  
白茅草苫重重密，爱此秋天夜雨淙。  
  
卷574_33  【和韩吏部泛南溪】贾岛  
溪里晚从池岸出，石泉秋急夜深闻。  
木兰船共山人上，月映渡头零落云。  
  
卷574_34  【方镜】贾岛  
背如刀截机头锦，面似升量涧底泉。  
铜雀台南秋日后，照来照去已三年。  
  
卷574_35  【酬姚合】贾岛  
黍穗豆苗侵古道，晴原午后早秋时。  
故人相忆僧来说，杨柳无风蝉满枝。  
  
卷574_36  【送灵应上人】贾岛  
遍参尊宿游方久，名岳奇峰问此公。  
五月半间看瀑布，青城山里白云中。  
  
卷574_37  【赠丘先生】贾岛  
常言吃药全胜饭，华岳松边采茯神。  
不遣髭须一茎白，拟为白日上升人。  
  
卷574_38  【渡桑干】贾岛  
客舍并州已十霜，归心日夜忆咸阳。  
无端更渡桑干水，却望并州是故乡。  
  
卷574_39  【夜期啸客吕逸人不至】贾岛  
逸人期宿石床中，遣我开扉对晚空。  
不知何处啸秋月，闲著松门一夜风。  
  
卷574_40  【夜集乌行中所居】贾岛  
环炉促席复持杯，松院双扉向月开。  
座上同声半先达，名山独入此心来。  
  
卷574_41  【赠梁浦秀才斑竹拄杖】贾岛  
拣得林中最细枝，结根石上长身迟。  
莫嫌滴沥红斑少，恰似湘妃泪尽时。  
  
卷574_42  【寻石瓮寺上方】贾岛  
野寺入时春雪后，崎岖得到此房前。  
老僧不出迎朝客，已住上方三十年。  
  
卷574_43  【早秋寄题天竺灵隐寺】贾岛  
峰前峰后寺新秋，绝顶高窗见沃洲。在定中闻蟋蟀，  
鹤从栖处挂猕猴。山钟夜渡空江水，汀月寒生古石楼。  
心忆悬帆身未遂，谢公此地昔年游。  
  
卷574_44  【黎阳寄姚合】贾岛  
魏都城里曾游熟，才子斋中止泊多。去日绿杨垂紫陌，  
归时白草夹黄河。新诗不觉千回咏，古镜曾经几度磨。  
惆怅心思滑台北，满杯浓酒与愁和。  
  
卷574_45  【送崔约秀才】贾岛  
归宁仿佛三千里，月向船窗见几宵。野鼠独偷高树果，  
前山渐见短禾苗。更深栅锁淮波疾，苇动风生雨气遥。  
重入石头城下寺，南朝杉老未干燋。  
  
卷574_46  【咏怀】贾岛  
纵把书看未省勤，一生生计只长贫。可能在世无成事，  
不觉离家作老人。中岳深林秋独往，南原多草夜无邻。  
经年抱疾谁来问，野鸟相过啄木频。  
  
卷574_47  【夏日寄高洗马】贾岛  
三十年来长在客，两三行泪忽然垂。白衣苍鬓经过懒，  
赤日朱门偃息迟。花发应耽新熟酒，草颠还写早朝诗。  
不缘马死西州去，画角堪听是晓吹。  
  
卷574_48  【送周判官元范赴越】贾岛  
原下相逢便别离，蝉鸣关路使回时。过淮渐有悬帆兴，  
到越应将坠叶期。城上秋山生菊早，驿西寒渡落潮迟。  
已曾几遍随旌旆，去谒荒郊大禹祠。  
  
卷574_49  【送罗少府归牛渚】贾岛  
作尉长安始三日，忽思牛渚梦天台。楚山远色独归去，  
灞水空流相送回。霜覆鹤身松子落，月分萤影石房开。  
白云多处应频到，寒涧泠泠漱古苔。  
  
卷574_50  【题童真上人】贾岛  
江上修持积岁年，滩声未拟住潺湲。誓从五十身披衲，  
便向三千界坐禅。月峡青城那有滞，天台庐岳岂无缘。  
昨宵忽梦游沧海，万里波涛在目前。  
  
卷574_51  【赠温观主】贾岛  
一别罗浮竟未还，观深廊古院多关。君来几日行虚洞，  
仙去空坛在远山。胎息存思当黑处，井华悬绠取朝间。  
弊庐道室虽邻近，自乐冬阳炙背闲。  
  
卷574_52  【贺庞少尹除太常少卿】贾岛  
太白山前终日见，十旬假满拟秋寻。中峰绝顶非无路，  
北阙除书阻入林。朝谒此时闲野屐，宿斋何处止鸣砧。  
省中石镫陪随步，唯赏烟霞不厌深。  
  
卷574_53  【上邠宁刑司徒】贾岛  
箭头破帖浑无敌，杖底敲球远有声。马走千蹄朝万乘，  
地分三郡拥双旌。春风欲尽山花发，晓角初吹客梦惊。  
不是邢公来镇此，长安西北未能行。  
  
卷574_54  【欲游嵩岳留别李少尹益】贾岛  
孤策迟回洛水湄，孤禽嘹唳幸人知。嵩岳望中常待我，  
河梁欲上未题诗。新秋爱月愁多雨，古观逢仙看尽棋。  
微眇此来将敢问，凤凰何日定归池。  
  
卷574_55  【病鹘吟】贾岛  
俊鸟还投高处栖，腾身戛戛下云梯。有时透雾凌空去，  
无事随风入草迷。迅疾月边捎玉兔，迟回日里拂金鸡。  
不缘毛羽遭零落，焉肯雄心向尔低。  
  
卷574_56  【赠僧】贾岛  
从来多是游山水，省泊禅舟月下涛。初过石桥年尚少，  
久辞天柱腊应高。青松带雪悬铜锡，白发如霜落铁刀。  
常恐画工援笔写，身长七尺有眉毫。  
  
卷574_57  【赠翰林】贾岛  
清重无过知内制，从前礼绝外庭人。看花在处多随驾，  
召宴无时不及身。马自赐来骑觉稳，诗缘见彻语长新。  
应怜独向名场苦，曾十馀年浪过春。  
  
卷574_58  【颂德上贾常侍】贾岛  
边臣说使朝天子，发语轰然激夏雷。高节羽书期独传，  
分符绛郡滞长材。啁啾鸟恐鹰鹯起，流散人归父母来。  
自顾此身无所立，恭谈祖德朵颐开。  
  
卷574_59  【田将军书院】贾岛  
满庭花木半新栽，石自平湖远岸来。笋迸邻家还长竹，  
地经山雨几层苔。井当深夜泉微上，阁入高秋户尽开。  
行背曲江谁到此，琴书锁著未朝回。  
  
卷574_60  【投庞少尹】贾岛  
闭户息机搔白首，中庭一树有清阴。年年不改风尘趣，  
日日转多泉石心。病起望山台上立，觉来听雨烛前吟。  
庞公相识元和岁，眷分依依直至今。  
  
卷574_61  【夏夜登南楼】贾岛  
水岸寒楼带月跻，夏林初见岳阳溪。  
一点新萤报秋信，不知何处是菩提。  
  
卷574_62  【题青龙寺】贾岛  
碣石山人一轴诗，终南山北数人知。  
拟看青龙寺里月，待无一点夜云时。  
  
卷574_63  【赠李文通】贾岛  
营当万胜冈头下，誓立千年不朽功。  
天子手擎新钺斧，谏官请赠李文通。  
  
卷574_64  【题虢州三堂赠吴郎中（一作题虢州吴郎中三堂）】贾岛  
无穷草树昔谁栽，新起临湖白石台。半岸泥沙孤鹤立，  
三堂风雨四门开。荷翻团露惊秋近，柳转斜阳过水来。  
昨夜北楼堪朗咏，虢城初锁月裴回。  
  
卷574_65  【送僧】贾岛  
池上时时松雪落，焚香烟起见孤灯。  
静夜忆谁来对坐，曲江南岸寺中僧。  
  
卷574_66  【三月晦日赠刘评事】贾岛  
三月正当三十日，风光别我苦吟身。  
共君今夜不须睡，未到晓钟犹是春。  
  
卷574_67  【送张道者】贾岛  
新岁抱琴何处去，洛阳三十六峰西。  
生来未识山人面，不得一听乌夜啼。  
  
卷574_68  【题鱼尊师院】贾岛  
老子堂前花万树，先生曾见几回春。  
夜煎白石平明吃，不拟教人哭此身。  
  
卷574_69  【宿村家亭子（一作宿杜司空东亭，或题杜司户亭子）】贾岛  
床头枕是溪中石，井底泉通竹下池。  
宿客未眠过夜半，独闻山雨到来时。  
  
卷574_70  【送称上人】贾岛  
归蜀拟从巫峡过，何时得入旧房禅。  
寺中来后谁身化，起塔栽松向野田。  
  
卷574_71  【杨秘书新居】贾岛  
城角新居邻静寺，时从新阁上经楼。  
南山泉入宫中去，先向诗人门外流。  
  
卷574_72  【听乐山人弹易水】贾岛  
朱丝弦底燕泉急，燕将云孙白日弹。  
嬴氏归山陵已掘，声声犹带发冲冠。  
  
卷574_73  【经苏秦墓】贾岛  
沙埋古篆折碑文，六国兴亡事系君。  
今日凄凉无处说，乱山秋尽有寒云。  
  
卷574_74  【题戴胜】贾岛  
星点花冠道士衣，紫阳宫女化身飞。  
能传上界春消息，若到蓬山莫放归。  
  
卷574_75  【题隐者居】贾岛  
虽有柴门常不关，片云孤木伴身闲。  
犹嫌住久人知处，见拟移家更上山。  
  
卷574_76  【哭孟东野】贾岛  
兰无香气鹤无声，哭尽秋天月不明。  
自从东野先生死，侧近云山得散行。  
  
卷574_77  【过京索先生坟】贾岛  
京索先生三尺坟，秋风漠漠吐寒云。  
从来有恨君多哭，今日何人更哭君。  
  
卷574_78  【客思】贾岛  
促织声尖尖似针，更深刺著旅人心。  
独言独语月明里，惊觉眠童与宿禽。  
  
卷574_79  【盐池院观鹿】贾岛  
条峰五老势相连，此鹿来从若个边。  
别有野麋人不见，一生长饮白云泉。  
  
卷574_80  【黄鹄下太液池】贾岛  
高飞空外鹄，下向禁中池。岸印行踪浅，波摇立影危。  
来从千里岛，舞拂万年枝。踉跄孤风起，裴回水沫移。  
幽音清露滴，野性白云随。太液无弹射，灵禽翅不垂。  
  
卷574_81  【代旧将】贾岛  
旧事说如梦，谁当信老夫。战场几处在，部曲一人无。  
落日收病马，晴天晒阵图。犹希圣朝用，自镊白髭须。  
  
卷574_82  【老将】贾岛  
胆壮乱须白，金疮蠹百骸。旌旗犹入梦，歌舞不开怀。  
燕雀来鹰架，尘埃满箭靫。自夸勋业重，开府是官阶。  
  
卷574_83  【春行】贾岛  
去去行人远，尘随马不穷。旅情斜日后，春色早烟中。  
流水穿空馆，闲花发故宫。旧乡千里思，池上绿杨风。  
  
卷574_84  【题郑常侍厅前竹】贾岛  
绿竹临诗酒，婵娟思不穷。乱枝低积雪，繁叶亚寒风。  
萧飒疑泉过，萦回有径通。侵庭根出土，隔壁笋成丛。  
疏影纱窗外，清音宝瑟中。卷帘终日看，欹枕几秋同。  
万顷歌王子，千竿伴阮公。露光怜片片，雨润爱濛濛。  
嶰谷蛮湖北，湘川灀水东。何如轩槛侧，苍翠袅长空。  
  
卷574_85  【早行】贾岛  
早起赴前程，邻鸡尚未鸣。灯下别，羸马暗中行。  
蹋石新霜滑，穿林宿鸟惊。远山钟动后，曙色渐分明。  
  
卷574_86  【送人南归】贾岛  
分手向天涯，迢迢泛海波。虽然南地远，见说北人多。  
山暖花常发，秋深雁不过。炎方饶胜事，此去莫蹉跎。  
  
卷574_87  【送人南游】贾岛  
此别天涯远，孤舟泛海中。夜行常认火，帆去每因风。  
蛮国人多富，炎方语不同。雁飞难度岭，书信若为通。  
  
卷574_88  【送道者】贾岛  
独向山中见，今朝又别离。一心无挂住，万里独何之。  
到处绝烟火，逢人话古时。此行无弟子，白犬自相随。  
  
卷574_89  【风蝉】贾岛  
风蝉旦夕鸣，伴叶送新声。故里客归尽，水边身独行。  
噪轩高树合，惊枕暮山横。听处无人见，尘埃满甑生。  
  
卷574_90  【清明日园林寄友人】贾岛  
今日清明节，园林胜事偏。晴风吹柳絮，新火起厨烟。  
杜草开三径，文章忆二贤。几时能命驾，对酒落花前。  
  
卷574_91  【上杜驸马】贾岛  
玉山突兀压乾坤，出得朱门入戟门。妻是九重天子女，  
身为一品令公孙。鸳鸯殿里参皇后，龙凤堂前贺至尊。  
今日澧阳非久驻，伫为霖雨拜新恩。  
  
卷574_92  【莲峰歌】贾岛  
锦砾潺湲玉溪水，晓来微雨藤花紫。冉冉山鸡红尾长，  
一声樵斧惊飞起。松剌梳空石差齿，烟香风软人参蕊。  
阳崖一梦伴云根，仙菌灵芝梦魂里。  
  
卷574_93  【壮士吟】贾岛  
壮士不曾悲，悲即无回期。如何易水上，未歌先泪垂。  
  
卷574_94  【题兴化园亭】贾岛  
破却千家作一池，不栽桃李种蔷薇。  
蔷薇花落秋风起，荆棘满庭君始知。  
  
卷574_95  【竹】贾岛  
篱外清阴接药栏，晓风交戛碧琅玕。  
子猷没后知音少，粉节霜筠漫岁寒。  
  
卷574_96  【李斯井】贾岛  
井存上蔡南门外，置此井时来相秦。  
断绠数寻垂古甃，取将寒水是何人。  
  
卷574_97  【题诗后】贾岛  
二句三年得，一吟双泪流。音如不赏，归卧故山秋。  
  
卷574_98  【送友人之南陵】贾岛  
莫叹徒劳向宦途，不群气岸有谁如。南陵暂掌仇香印，  
北阙终行贾谊书。好趁江山寻胜境，莫辞韦杜别幽居。  
少年跃马同心使，免得诗中道跨驴。  
  
卷574_99  【寻人不遇】贾岛  
闻说到扬州，吹箫有旧游。来多不见，莫是上迷楼。  
  
卷574_100  【寻隐者不遇（一作孙革访羊尊师诗）】贾岛  
松下问童子，言师采药去。只在此山中，云深不知处。  
  
卷574_101  【行次汉上】贾岛  
习家池沼草萋萋，岚树光中信马蹄。  
汉主庙前湘水碧，一声风角夕阳低。  
  
卷574_102  【马嵬】贾岛  
长川几处树青青，孤驿危楼对翠屏。  
一自上皇惆怅后，至今来往马蹄腥。  
  
卷574_103  【冬夜送人】贾岛  
平明走马上村桥，花落梅溪雪未消。  
日短天寒愁送客，楚山无限路迢迢。  
  
卷574_104  【句】贾岛  
晴风吹柳絮，新火起厨烟。（见《事文类聚》）。  
长江风送客，孤馆雨留人。（见《杨升庵集》）。  
古岸崩将尽，平沙长未休。（见《吟窗杂录》）。  
不如牛与羊，犹得日暮归。（见《纪事》）。  

## 全唐诗(中)　卷五百七十五

卷575_1  【鸡鸣埭曲】温庭筠  
南朝天子射雉时，银河耿耿星参差。铜壶漏断梦初觉，  
宝马尘高人未知。鱼跃莲东荡宫沼，濛濛御柳悬栖鸟。  
红妆万户镜中春，碧树一声天下晓。盘踞势穷三百年，  
朱方杀气成愁烟。彗星拂地浪连海，战鼓渡江尘涨天。  
绣龙画雉填宫井，野火风驱烧九鼎。殿巢江燕砌生蒿，  
十二金人霜炯炯。芊绵平绿台城基，暖色春容荒古陂。  
宁知玉树后庭曲，留待野棠如雪枝。  
  
卷575_2  【织锦词】温庭筠  
丁东细漏侵琼瑟，影转高梧月初出。簇簌金梭万缕红，  
鸳鸯艳锦初成匹。锦中百结皆同心，蕊乱云盘相间深。  
此意欲传传不得，玫瑰作柱朱弦琴。为君裁破合欢被，  
星斗迢迢共千里。象尺熏炉未觉秋，碧池已有新莲子。  
  
卷575_3  【夜宴谣】温庭筠  
长钗坠发双蜻蜓，碧尽山斜开画屏。虬须公子五侯客，  
一饮千钟如建瓴。鸾咽姹唱圆无节，眉敛湘烟袖回雪。  
清夜恩情四座同，莫令沟水东西别。亭亭蜡泪香珠残，  
暗露晓风罗幕寒。飘飖戟带俨相次，二十四枝龙画竿。  
裂管萦弦共繁曲，芳樽细浪倾春醁。高楼客散杏花多，  
脉脉新蟾如瞪目。  
  
卷575_4  【莲浦谣】温庭筠  
鸣桡轧轧溪溶溶，废绿平烟吴苑东。水清莲媚两相向，  
镜里见愁愁更红。白马金鞭大堤上，西江日夕多风浪。  
荷心有露似骊珠，不是真圆亦摇荡。  
  
卷575_5  【郭处士击瓯歌】温庭筠  
佶栗金虬石潭古，勺陂潋滟幽修语。湘君宝马上神云，  
碎佩丛铃满烟雨。吾闻三十六宫花离离，软风吹春星斗稀。  
玉晨冷磬破昏梦，天露未干香著衣。兰钗委坠垂云发，  
小响丁当逐回雪。晴碧烟滋重叠山，罗屏半掩桃花月。  
太平天子驻云车，龙炉勃郁双蟠拏。宫中近臣抱扇立，  
侍女低鬟落翠花。乱珠触续正跳荡，倾头不觉金乌斜。  
我亦为君长叹息，缄情远寄愁无色。莫沾香梦绿杨丝。  
千里春风正无力。  
  
卷575_6  【遐水谣】温庭筠  
天兵九月渡遐水，马踏沙鸣惊雁起。杀气空高万里情，  
塞寒如箭伤眸子。狼烟堡上霜漫漫，枯叶号风天地干。  
犀带鼠裘无暖色，清光炯冷黄金鞍。虏尘如雾昏亭障，  
陇首年年汉飞将。麟阁无名期未归，楼中思妇徒相望。  
  
卷575_7  【晓仙谣】温庭筠  
玉妃唤月归海宫，月色澹白涵春空。银河欲转星靥靥，  
碧浪叠山埋早红。宫花有露如新泪，小苑丛丛入寒翠。  
绮阁空传唱漏声，网轩未辨凌云字。遥遥珠帐连湘烟，  
鹤扇如霜金骨仙。碧箫曲尽彩霞动，下视九州皆悄然。  
秦王女骑红尾凤，半空回首晨鸡弄。雾盖狂尘亿兆家，  
世人犹作牵情梦。  
  
卷575_8  【锦城曲】温庭筠  
蜀山攒黛留晴雪，簝笋蕨芽萦九折。江风吹巧剪霞绡，  
花上千枝杜鹃血。杜鹃飞入岩下丛，夜叫思归山月中。  
巴水漾情情不尽，文君织得春机红。怨魄未归芳草死，  
江头学种相思子。树成寄与望乡人，白帝荒城五千里。  
  
卷575_9  【生禖屏风歌】温庭筠  
玉墀暗接昆仑井，井上无人金索冷。画壁阴森九子堂，  
阶前细月铺花影。绣屏银鸭香蓊蒙，天上梦归花绕丛。  
宜男漫作后庭草，不似樱桃千子红。  
  
卷575_10  【嘲春风】温庭筠  
春风何处好，别殿饶芳草。苒袅转鸾旗，萎蕤吹雉葆。  
扬芳历九门，澹荡入兰荪。争奈白团扇，时时偷主恩。  
  
卷575_11  【舞衣曲】温庭筠  
藕肠纤缕抽轻春，烟机漠漠娇娥嚬。金梭淅沥透空薄，  
剪落交刀吹断云。张家公子夜闻雨，夜向兰堂思楚舞。  
蝉衫麟带压愁香，偷得莺簧锁金缕。管含兰气娇语悲，  
胡槽雪腕鸳鸯丝。芙蓉力弱应难定，杨柳风多不自持，  
回嚬笑语西窗客，星斗寥寥波脉脉。不逐秦王卷象床，  
满楼明月梨花白。  
  
卷575_12  【张静婉采莲歌】温庭筠  
兰膏坠发红玉春，燕钗拖颈抛盘云。城边杨柳向娇晚，  
门前沟水波粼粼。麒麟公子朝天客，珂马珰珰度春陌。  
掌中无力舞衣轻，剪断鲛绡破春碧。抱月飘烟一尺腰，  
麝脐龙髓怜娇娆，秋罗拂水碎光动，露重花多香不销。  
鸂鶒交交塘水满，绿芒如粟莲茎短。一夜西风送雨来，  
粉痕零落愁红浅。船头折藕丝暗牵，藕根莲子相留连。  
郎心似月月未缺，十五十六清光圆。  
  
卷575_13  【湘宫人歌】温庭筠  
池塘芳草湿，夜半东风起。生绿画罗屏，金壶贮春水。  
黄粉楚宫人，芳花玉刻鳞。娟娟照棋烛，不语两含嚬。  
  
卷575_14  【黄昙子歌】温庭筠  
参差绿蒲短，摇艳云塘满。红潋荡融融，莺翁鸂鶒暖。  
萋芊小成路，马上修蛾懒。罗衫袅回风，点粉金鹂卵。  
  
卷575_15  【觱篥歌（李相妓人吹）】温庭筠  
蜡烟如纛新蟾满，门外平沙草芽短。黑头丞相九天归。  
夜听飞琼吹朔管。情远气调兰蕙薰，天香瑞彩含絪缊。  
皓然纤指都揭血，日暖碧霄无片云。含商咀徵双幽咽，  
软縠疏罗共萧屑。不尽长圆叠翠愁，柳风吹破澄潭月。  
鸣梭淅沥金丝蕊，恨语殷勤陇头水。汉将营前万里沙，  
更深一一霜鸿起。十二楼前花正繁，交枝簇蒂连壁门。  
景阳宫女正愁绝，莫使此声催断魂。  
  
卷575_16  【照影曲】温庭筠  
景阳妆罢琼窗暖，欲照澄明香步懒。桥上衣多抱彩云，  
金鳞不动春塘满。黄印额山轻为尘，翠鳞红稚俱含嚬。  
桃花百媚如欲语，曾为无双今两身。  
  
卷575_17  【拂舞词（一作公无渡河）】温庭筠  
黄河怒浪连天来，大响谹谹如殷雷。龙伯驱风不敢上，  
百川喷雪高崔嵬。二十三弦何太哀，请公勿渡立徘徊。  
下有狂蛟锯为尾，裂帆截棹磨霜齿。神椎凿石塞神潭，  
白马[za _blank ]zb赤尘起。公乎跃马扬玉鞭，灭没高蹄日千里。  
  
卷575_5  【太液池歌】温庭筠  
腥鲜龙气连清防，花风漾漾吹细光。叠澜不定照天井，  
倒影荡摇晴翠长。平碧浅春生绿塘，云容雨态连青苍。  
夜深银汉通柏梁，二十八宿朝玉堂。  
  
卷575_6  【雉场歌】温庭筠  
茭叶萋萋接烟曙，鸡鸣埭上梨花露。彩仗锵锵已合围，  
绣翎白颈遥相妒。雕尾扇张金缕高，碎铃素拂骊驹豪。  
绿场红迹未相接，箭发铜牙伤彩毛。麦陇桑阴小山晚，  
六虬归去凝笳远。城头却望几含情，青亩春芜连石苑。  
  
卷575_7  【雍台歌】温庭筠  
太子池南楼百尺，入窗新树疏帘隔。黄金铺首画钩陈，  
羽葆停幢拂交戟。盘纡阑楯临高台，帐殿临流鸾扇开。  
早雁惊鸣细波起，映花卤簿龙飞回。  
  
卷575_8  【吴苑行】温庭筠  
锦雉双飞梅结子，平春远绿窗中起。吴江澹画水连空，  
三尺屏风隔千里。小苑有门红扇开，天丝舞蝶共徘徊。  
绮户雕楹长若此，韶光岁岁如归来。  
  
卷575_9  【常林欢歌】温庭筠  
宜城酒熟花覆桥，沙晴绿鸭鸣咬咬。秾桑绕舍麦如尾，  
幽轧鸣机双燕巢。马声特特荆门道，蛮水扬光色如草。  
锦荐金炉梦正长，东家咿喔鸡鸣早。  
  
卷575_10  【塞寒行】温庭筠  
燕弓弦劲霜封瓦，朴簌寒雕睇平野，一点黄尘起雁喧，  
白龙堆下千蹄马。河源怒浊风如刀，剪断朔云天更高。  
晚出榆关逐征北，惊沙飞迸冲貂袍。心许凌烟名不灭，  
年年锦字伤离别。彩毫一画竟何荣，空使青楼泪成血。  
  
卷575_11  【湖阴词】温庭筠  
祖龙黄须珊瑚鞭，铁骢金面青连钱。虎髯拔剑欲成梦，  
日压贼营如血鲜。海旗风急惊眠起，甲重光摇照湖水。  
苍黄追骑尘外归，森索妖星阵前死。五陵愁碧春萋萋，  
霸川玉马空中嘶。羽书如电入青琐，雪腕如槌催画鞞。  
白虬天子金煌铓，高临帝座回龙章。吴波不动楚山晚，  
花压阑干春昼长。  
  
卷575_12  【蒋侯神歌】温庭筠  
楚神铁马金鸣珂，夜动蛟潭生素波。商风刮水报西帝，  
庙前古树蟠白蛇。吴王赤斧斫云阵，画堂列壁丛霜刃。  
巫娥传意托悲丝，铎语琅琅理双鬓。湘烟刷翠湘山斜，  
东方日出飞神鸦。青云自有黑龙子，潘妃莫结丁香花。  
  
卷575_13  【汉皇迎春词】温庭筠  
春草芊芊晴扫烟，宫城大锦红殷鲜。海日初融照仙掌，  
淮王小队缨铃响。猎猎东风焰赤旗，画神金甲葱龙网。  
钜公步辇迎句芒，复道扫尘燕彗长。豹尾竿前赵飞燕，  
柳风吹尽眉间黄。碧草含情杏花喜，上林莺啭游丝起。  
宝马摇环万骑归，恩光暗入帘栊里。  

## 全唐诗(中)　卷五百七十六

卷576_1  【兰塘词】温庭筠  
塘水汪汪凫唼喋，忆上江南木兰楫。绣颈金须荡倒光，  
团团皱绿鸡头叶。露凝荷卷珠净圆，紫菱刺短浮根缠。  
小姑归晚红妆浅，镜里芙蓉照水鲜。东沟潏潏劳回首，  
欲寄一杯琼液酒。道无郎却有情，长教月照相思柳。  
  
卷576_2  【晚归曲】温庭筠  
格格水禽飞带波，孤光斜起夕阳多。湖西山浅似相笑，  
菱刺惹衣攒黛蛾。青丝系船向江木，兰芽出土吴江曲。  
水极晴摇泛滟红，草平春染烟绵绿。玉鞭骑马杨叛儿，  
刻金作凤光参差。丁丁暖漏滴花影，催入景阳人不知。  
弯堤弱柳遥相瞩，雀扇团圆掩香玉。莲塘艇子归不归，  
柳暗桑秾闻布谷。  
  
卷576_3  【故城曲】温庭筠  
漠漠沙堤烟，堤西雉子斑。雉声何角角，麦秀桑阴闲。  
游丝荡平绿，明灭时相续。白马金络头，东风故城曲。  
故城殷贵嫔，曾占未来春。自从香骨化，飞作马蹄尘。  
  
卷576_4  【昆明池水战词】温庭筠  
汪汪积水光连空，重叠细纹晴漾红。赤帝龙孙鳞甲怒，  
临流一盼生阴风。鼍鼓三声报天子，雕旌兽舰凌波起。  
雷吼涛惊白石山，石鲸眼裂蟠蛟死。溟池海浦俱喧豗。  
青帜白旌相次来。箭羽枪缨三百万，踏翻西海生尘埃。  
茂陵仙去菱花老，唼唼游鱼近烟岛。渺莽残阳钓艇归，  
绿头江鸭眠沙草。  
  
卷576_5  【谢公墅歌】温庭筠  
朱雀航南绕香陌，谢郎东墅连春碧。鸠眠高柳日方融，  
绮榭飘飖紫庭客。文楸方罫花参差，心阵未成星满池。  
四座无喧梧竹静，金蝉玉柄俱持颐。对局含情见千里，  
都城已得长蛇尾。江南王气系疏襟，未许苻坚过淮水。  
  
卷576_6  【罩鱼歌（杂言）】温庭筠  
朝罩罩城南，暮罩罩城西。两浆鸣幽幽，莲子相高低。  
持罩入深水，金鳞大如手。鱼尾迸圆波，千珠落湘藕。  
风飔飔，雨离离，菱尖茭刺鸂鶒飞。水连网眼白如影，  
淅沥篷声寒点微。楚岸有花花盖屋，金塘柳色前溪曲。  
悠溶杳若去无穷，五色澄潭鸭头绿。  
  
卷576_7  【春洲曲】温庭筠  
韶光染色如蛾翠，绿湿红鲜水容媚。苏小慵多兰渚闲，  
融融浦日寐。紫骝蹀躞金衔嘶，岸上扬鞭烟草迷。  
门外平桥连柳堤，归来晚树黄莺啼。  
  
卷576_8  【台城晓朝曲】温庭筠  
司马门前火千炬，阑干星斗天将曙。朱网龛鬖丞相车，  
晓随叠鼓朝天去。博山镜树香[zv _blank ]茸，袅袅浮航金画龙。  
大江敛势避辰极，两阙深严烟翠浓。  
  
卷576_27  【走马楼三更曲】温庭筠  
春姿暖气昏神沼，李树拳枝紫芽小。玉皇夜入未央宫，  
长火千条照栖鸟。马过平桥通画堂，虎幡龙戟风飘扬。  
帘间清唱报寒点，丙舍无人遗烬香。  
  
卷576_28  【达摩支曲（杂言）】温庭筠  
捣麝成尘香不灭，拗莲作寸丝难绝。红泪文姬洛水春，  
白头苏武天山雪。君不见无愁高纬花漫漫，  
漳浦宴馀清露寒。一旦臣僚共囚虏，欲吹羌管先汍澜。  
旧臣头鬓霜华早，可惜雄心醉中老。万古春归梦不归，  
邺城风雨连天草。  
  
卷576_29  【阳春曲】温庭筠  
云母空窗晓烟薄，香昏龙气凝晖阁。霏霏雾雨杏花天，  
帘外春威著罗幕。曲阑伏槛金麒麟，沙苑芳郊连翠茵。  
厩马何能啮芳草，路人不敢随流尘。  
  
卷576_30  【湘东宴曲】温庭筠  
湘东夜宴金貂人，楚女含情娇翠嚬。玉管将吹插钿带，  
锦囊斜拂双麒麟。重城漏断孤帆去，唯恐琼签报天曙。  
万户沈沈碧树圆，云飞雨散知何处。欲上香车俱脉脉，  
清歌响断银屏隔。堤外红尘蜡炬归，楼前澹月连江白。  
  
卷576_31  【东郊行】温庭筠  
斗鸡台下东西道，柳覆班骓蝶萦草。坱霭韶容锁澹愁，  
青筐叶尽蚕应老。绿渚幽香生白蘋，差差小浪吹鱼鳞。  
王孙骑马有归意，林彩着空如细尘。安得人生各相守，  
烧船破栈休驰走。世上方应无别离，路傍更长千株柳。  
  
卷576_32  【水仙谣】温庭筠  
水客夜骑红鲤鱼，赤鸾双鹤蓬瀛书。轻尘不起雨新霁，  
万里孤光含碧虚。露魄冠轻见云发，寒丝七炷香泉咽。  
夜深天碧乱山姿，光碎平波满船月。  
  
卷576_33  【东峰歌】温庭筠  
锦砾潺湲玉溪水，晓来微雨藤花紫。冉冉山鸡红尾长，  
一声樵斧惊飞起。松刺梳空石差齿，烟香风软人参蕊。  
阳崖一梦伴云根，仙菌灵芝梦魂里。  
  
卷576_34  【会昌丙寅丰岁歌（杂言）】温庭筠  
丙寅岁，休牛马，风如吹烟，日如渥赭。九重天子调天下，  
春绿将年到西野。西野翁，生儿童，门前好树青[zv _blank ]茸。  
[zv _blank ]茸单衣麦田路，村南娶妇桃花红。新姑车右及门柱，  
粉项韩凭双扇中。喜气自能成岁丰，农祥尔物来争功。  
  
卷576_1  【碌碌古词】温庭筠  
左亦不碌碌，右亦不碌碌。野草自根肥，羸牛生健犊。  
融蜡作杏蒂，男儿不恋家。春风破红意，女颊如桃花。  
忠言未见信，巧语翻咨嗟。一鞘无两刃，徒劳油壁车。  
  
卷576_2  【春野行（杂言）】温庭筠  
草浅浅，春如剪。花压李娘愁，饥蚕欲成茧。  
东城年少气堂堂，金丸惊起双鸳鸯。含羞更问卫公子，  
月到枕前春梦长。  
  
卷576_3  【醉歌】温庭筠  
檐柳初黄燕新乳，晓碧芊绵过微雨。树色深含台榭情，  
莺声巧作烟花主。锦袍公子陈杯觞，拨醅百瓮春酒香。  
入门下马问谁在，降阶握手登华堂。临邛美人连山眉，  
低抱琵琶含怨思。朔风绕指我先笑，明月入怀君自知。  
劝君莫惜金樽酒，年少须臾如覆手。辛勤到老慕箪瓢，  
于我悠悠竟何有。洛阳卢仝称文房，妻子脚秃舂黄粮。  
阿耋光颜不识字，指麾豪俊如驱羊。天犀压断朱鼹鼠，  
瑞锦惊飞金凤凰。其馀岂足沾牙齿，欲用何能报天子。  
驽马垂头抢暝尘，骅骝一日行千里。但有沉冥醉客家，  
支颐瞪目持流霞。唯恐南国风雨落，碧芜狼藉棠梨花。  
  
卷576_4  【江南曲】温庭筠  
妾家白蘋浦，日上芙蓉楫。轧轧摇桨声，移舟入茭叶。  
溪长茭叶深，作底难相寻。避郎郎不见，鸂鶒自浮沉。  
拾萍萍无根，采莲莲有子。不作浮萍生，宁为藕花死。  
岸傍骑马郎，乌帽紫游缰。含愁复含笑，回首问横塘。  
妾住金陵浦，门前朱雀航。流苏持作帐，芙蓉持作梁。  
出入金犊幰，兄弟侍中郎。前年学歌舞，定得郎相许。  
连娟眉绕山，依约腰如杵。凤管悲若咽，鸾弦娇欲语。  
扇薄露红铅，罗轻压金缕。明月西南楼，珠帘玳瑁钩。  
横波巧能笑，弯蛾不识愁。花开子留树，草长根依土。  
早闻金沟远，底事归郎许。不学杨白花，朝朝泪如雨。  
  
卷576_5  【堂堂曲】温庭筠  
钱唐岸上春如织，淼淼寒潮带晴色。淮南游客马连嘶，  
碧草迷人归不得。风飘客意如吹烟。纤指殷勤伤雁弦。  
一曲堂堂红烛筵，长鲸泻酒如飞泉。  
  
卷576_6  【惜春词】温庭筠  
百舌问花花不语，低回似恨横塘雨。蜂争粉蕊蝶分香，  
不似垂杨惜金缕。愿君留得长妖韶，莫逐东风还荡摇。  
秦女含嚬向烟月，愁红带露空迢迢。  
  
卷576_7  【春愁曲】温庭筠  
红丝穿露珠帘冷，百尺哑哑下纤绠。远翠愁山入卧屏，  
两重云母空烘影。凉簪坠发春眠重，玉兔煴香柳如梦。  
锦叠空床委堕红，飔飔扫尾双金凤。蜂喧蝶驻俱悠扬，  
柳拂赤栏纤草长。觉后梨花委平绿，春风和雨吹池塘。  
  
卷576_8  【苏小小歌】温庭筠  
买莲莫破券，买酒莫解金。酒里春容抱离恨，  
水中莲子怀芳心。吴宫女儿腰似束，家在钱唐小江曲。  
一自檀郎逐便风，门前春水年年绿。  
  
卷576_9  【春江花月夜词】温庭筠  
玉树歌阑海云黑，花庭忽作青芜国。秦淮有水水无情，  
还向金陵漾春色。杨家二世安九重，不御华芝嫌六龙。  
百幅锦帆风力满，连天展尽金芙蓉。珠翠丁星复明灭，  
龙头劈浪哀笳发。千里涵空澄水魂，万枝破鼻飘香雪。  
漏转霞高沧海西，颇黎枕上闻天鸡。蛮弦代写曲如语，  
一醉昏昏天下迷。四方倾动烟尘起，犹在浓香梦魂里。  
后主荒宫有晓莺，飞来只隔西江水。  
  
卷576_10  【懊恼曲】温庭筠  
藕丝作线难胜针，蕊粉染黄那得深。玉白兰芳不相顾，  
青楼一笑轻千金。莫言自古皆如此，健剑刜钟铅绕指。  
三秋庭绿尽迎霜，惟有荷花守红死。庐江小吏朱斑轮，  
柳缕吐芽香玉春。两股金钗已相许，不令独作空成尘。  
悠悠楚水流如马，恨紫愁红满平野。野土千年怨不平，  
至今烧作鸳鸯瓦。  
  
卷576_11  【三洲词】温庭筠  
团圆莫作波中月，洁白莫为枝上雪。月随波动碎潾潾，  
雪似梅花不堪折。李娘十六青丝发，画带双花为君结。  
门前有路轻别离，唯恐归来旧香灭。  

## 全唐诗(中)　卷五百七十七

卷577_1  【春晓曲（一作齐梁体）】温庭筠  
家临长信往来道，乳燕双双拂烟草。油壁车轻金犊肥，  
流苏帐晓春鸡早。笼中娇鸟暖犹睡，帘外落花闲不扫。  
衰桃一树近前池，似惜红颜镜中老。  
  
卷577_2  【猎骑辞】温庭筠  
早辞平扆殿，夕奉湘南宴。香兔抱微烟，重鳞叠轻扇。  
蚕饥使君马，雁避将军箭。宝柱惜离弦，流黄悲赤县。  
理钗低舞鬓，换袖回歌面。晚柳未如丝，春花已如霰。  
所嗟故里曲，不及青楼宴。  
  
卷577_3  【西州词（吴声）】温庭筠  
悠悠复悠悠，昨日下西州。西州风色好，遥见武昌楼。  
武昌何郁郁，侬家定无匹。小妇被流黄，登楼抚瑶瑟。  
朱弦繁复轻，素手直凄清。一弹三四解，掩抑似含情。  
南楼登且望，西江广复平。艇子摇两桨，催过石头城。  
门前乌臼树，惨澹天将曙。鸂鶒飞复还，郎随早帆去。  
回头语同伴，定复负情侬。去帆不安幅，作抵使西风。  
他日相寻索，莫作西州客。西州人不归，春草年年碧。  
  
卷577_4  【烧歌】温庭筠  
起来望南山，山火烧山田。微红夕如灭，短焰复相连。  
差差向岩石，冉冉凌青壁。低随回风尽，远照檐茅赤。  
邻翁能楚言，倚插欲潸然。自言楚越俗，烧畬为早田。  
豆苗虫促促，篱上花当屋。废栈豕归栏，广场鸡啄粟。  
新年春雨晴，处处赛神声。持钱就人卜，敲瓦隔林鸣。  
卜得山上卦，归来桑枣下。吹火向白茅，腰镰映赪蔗。  
风驱槲叶烟，槲树连平山。迸星拂霞外，飞烬落阶前。  
仰面呻复嚏，鸦娘咒丰岁。谁知苍翠容，尽作官家税。  
  
卷577_5  【长安寺】温庭筠  
仁祠写露宫，长安佳气浓。烟树含葱蒨，金刹映[zv _blank ]茸。  
绣户香焚象，珠网玉盘龙。宝题斜翡翠，天井倒芙蓉。  
幡长回远吹，窗虚含晓风。游骑迷青锁，归鸟思华钟。  
云栱承跗逦，羽葆背花重。所嗟莲社客，轻荡不相从。  
  
卷577_43  【和沈参军招友生观芙蓉池】温庭筠  
桂栋坐清晓，瑶琴商凤丝。况闻楚泽香，适与秋风期。  
遂从棹萍客，静啸烟草湄。倒影回澹荡，愁红媚涟漪。  
湘茎久鲜涩，宿雨增离披。而我江海意，楚游动梦思。  
北渚水云叶，南塘烟雾枝。岂亡台榭芳，独与鸥鸟知。  
珠坠鱼迸浅，影多凫泛迟。落英不可攀，返照昏澄陂。  
  
卷577_44  【寓怀】温庭筠  
诚足不顾得，妄矜徒有言。语斯谅未尽，隐显何悠然。  
洵彼都邑盛，眷惟车马喧。自期尊客卿，非意干王孙。  
衔知有贞爵，处实非厚颜。苟无海岱气，奚取壶浆恩。  
唯丝南山杨，适我松菊香。鹏鹍诚未忆，谁谓凌风翔。  
  
卷577_45  【余昔自西滨得兰数本移艺于庭亦既逾岁…遂寄情于此】温庭筠  
寓赏本殊致，意幽非我情。吾常有流浅，外物无重轻。  
各言艺幽深，彼美香素茎。岂为赏者设，自保孤根生。  
易地无赤株，丽土亦同荣。赏际林壑近，泛馀烟露清。  
余怀既郁陶，尔类徒纵横。妍蚩苟不信，宠辱何为惊。  
贞隐谅无迹，激时犹拣名。幽丛霭绿畹，岂必怀归耕。  
  
卷577_46  【秋日】温庭筠  
爽气变昏旦，神皋遍原隰。烟华久荡摇，石涧仍清急。  
柳暗山犬吠，蒲荒水禽立。菊花明欲迷，枣叶光如湿。  
天籁思林岭，车尘倦都邑。譸张夙所违，悔吝何由入。  
芳草秋可藉，幽泉晓堪汲。牧羊烧外鸣，林果雨中拾。  
复此遂闲旷，翛然脱羁絷。田收鸟雀喧，气肃龙蛇蛰。  
佳节足丰穰，良朋阻游集。沉机日寂寥，葆素常呼吸。  
投迹倦攸往，放怀志所执。良时有东菑，吾将事蓑笠。  
  
卷577_47  【七夕】温庭筠  
鸣机札札停金梭，芙蓉澹荡生池波。神轩红粉陈香罗，  
凤低蝉薄愁双蛾。微光奕奕凌天河，鸾咽鹤唳飘飖歌。  
弯桥销尽愁奈何，天气骀荡云陂阤。平明花木有秋意，  
露湿彩盘蛛网多。  
  
卷577_48  【酬友人】温庭筠  
辞荣亦素尚，倦游非夙心。宁复思金籍，独此卧烟林。  
闲云无定貌，佳树有馀阴。坐久芰荷发，钓阑茭苇深。  
游鱼自摇漾，浴鸟故浮沉。唯君清露夕，一为洒烦襟。  
  
卷577_49  【观舞妓】温庭筠  
朔音悲嘒管，瑶踏动芳尘。总袖时增怨，听破复含嚬。  
凝腰倚风软，花题照锦春。朱弦固凄紧，琼树亦迷人。  
  
卷577_50  【边笳曲（一作齐梁体）】温庭筠  
朔管迎秋动，雕阴雁来早。上郡隐黄云，天山吹白草。  
嘶马悲寒碛，朝阳照霜堡。江南戍客心，门外芙蓉老。  
  
卷577_51  【经西坞偶题】温庭筠  
摇摇弱柳黄鹂啼，芳草无情人自迷。日影明灭金色鲤，  
杏花唼喋青头鸡。微红奈蒂惹峰粉，洁白芹芽穿燕泥。  
借问含嚬向何事，昔年曾到武陵溪。  
  
卷577_52  【金虎台】温庭筠  
碧草连金虎，青苔蔽石麟。皓齿芳尘起，纤腰玉树春。  
倚瑟红铅湿，分香翠黛嚬。谁言奉陵寝，相顾复沾巾。  
  
卷577_53  【侠客行（一作齐梁体）】温庭筠  
欲出鸿都门，阴云蔽城阙。宝剑黯如水，微红湿馀血。  
白马夜频惊，三更霸陵雪。  
  
卷577_54  【咏晓】温庭筠  
虫歇纱窗静，鸦散碧梧寒。稍惊朝珮动，犹传清漏残。  
乱珠凝烛泪，微红上露盘。褰衣复理鬓，馀润拂芝兰。  
  
卷577_55  【芙蓉】温庭筠  
剌茎澹荡碧，花片参差红。吴歌秋水冷，湘庙夜云空。  
浓艳香露里，美人青镜中。南楼未归客，一夕练塘东。  
  
卷577_56  【敕勒歌塞北】温庭筠  
敕勒金fj壁，阴山无岁华。帐外风飘雪，营前月照沙。  
羌儿吹玉管，胡姬踏锦花。却笑江南客，梅落不归家。  
  
卷577_57  【邯郸郭公词】温庭筠  
金笳悲故曲，玉座积深尘。言是邯郸伎，不见邺城人。  
青苔竟埋骨，红粉自伤神。唯有漳河柳，还向旧营春。  
  
卷577_58  【古意】温庭筠  
莫莫复莫莫，丝萝缘涧壑。散木无斧斤，纤茎得依托。  
枝低浴鸟歇，根静悬泉落。不虑见春迟，空伤致身错。  
  
卷577_59  【齐宫】温庭筠  
白马杂金饰，言从雕辇回。粉香随笑度，鬓态伴愁来。  
远水斜如剪，青莎绿似裁。所恨章华日，冉冉下层台。  
  
卷577_60  【春日（一作齐梁体）】温庭筠  
柳岸杏花稀，梅梁乳燕飞。美人鸾镜笑，嘶马雁门归。  
楚宫云影薄，台城心赏违。从来千里恨，边色满戎衣。  
  
卷577_61  【咏春幡】温庭筠  
闲庭见早梅，花影为谁栽。碧烟随刃落，蝉鬓觉春来。  
代郡嘶金勒，梵声悲镜台。玉钗风不定，香步独徘徊。  
  
卷577_62  【陈宫词】温庭筠  
鸡鸣人草草，香辇出宫花。妓语细腰转，马嘶金面斜。  
早莺随彩仗，惊雉避凝笳。淅沥湘风外，红轮映曙霞。  
  
卷577_63  【春日野行】温庭筠  
骑马踏烟莎，青春奈怨何。蝶翎朝粉尽，鸦背夕阳多。  
柳艳欺芳带，山愁萦翠蛾。别情无处说，方寸是星河。  
  
卷577_64  【咏嚬（一作齐梁体）】温庭筠  
毛羽敛愁翠，黛娇攒艳春。恨容偏落泪，低态定思人。  
枕上梦随月，扇边歌绕尘。玉钩鸾不住，波浅石磷磷。  
  
卷577_65  【中书令裴公挽歌词二首】温庭筠  
王俭风华首，萧何社稷臣。丹阳布衣客，莲渚白头人。  
铭勒燕山暮，碑沉汉水春。从今虚醉饱，无复污车茵。  
箭下妖星落，风前杀气回。国香荀令去，楼月庾公来。  
玉玺终无虑，金縢意不开。空嗟荐贤路，芳草满燕台。  
  
卷577_66  【唐庄恪太子挽歌词二首】温庭筠  
叠鼓辞宫殿，悲笳降杳冥。影离云外日，光灭火前星。  
邺客瞻秦苑，商公下汉庭。依依陵树色，空绕古原青。  
东府虚容卫，西园寄梦思。凤悬吹曲夜，鸡断问安时。  
尘陌都人恨，霜郊赗马悲。唯馀埋璧地，烟草近丹墀。  
  
卷577_67  【秘书刘尚书挽歌词二首】温庭筠  
王笔活鸾凤，谢诗生芙蓉。学筵开绛帐，谈柄发洪钟。  
粉署见飞鵩，玉山猜卧龙。遗风丽清韵，萧散九原松。  
麈尾近良玉，鹤裘吹素丝。坏陵殷浩谪，春墅谢安棋。  
京口贵公子，襄阳诸女儿。折花兼踏月，多唱柳郎词。  
  
卷577_68  【太子西池二首（一作齐梁体）】温庭筠  
梨花雪压枝，莺啭柳如丝。懒逐妆成晓，春融梦觉迟。  
鬓轻全作影，嚬浅未成眉。莫信张公子，窗间断暗期。  
花红兰紫茎，愁草雨新晴。柳占三春色，莺偷百鸟声。  
日长嫌辇重，风暖觉衣轻。薄暮香尘起，长杨落照明。  
  
卷577_69  【西陵道士茶歌】温庭筠  
乳窦溅溅通石脉，绿尘愁草春江色。涧花入井水味香，  
山月当人松影直。仙翁白扇霜鸟翎，拂坛夜读黄庭经。  
疏香皓齿有馀味，更觉鹤心通杳冥。  
  
卷577_70  【过西堡塞北】温庭筠  
浅草干河阔，丛棘废城高。白马犀匕首，黑裘金佩刀。  
霜清彻兔目，风急吹雕毛。一经何用厄，日暮涕沾袍。  

## 全唐诗(中)　卷五百七十八

卷578_1  【送李亿东归】温庭筠  
黄山远隔秦树，紫禁斜通渭城。别路青青柳弱，  
前溪漠漠苔生。和风澹荡归客，落月殷勤早莺。  
灞上金樽未饮，宴歌已有馀声。  
  
卷578_2  【开圣寺】温庭筠  
路分谿石夹烟丛，十里萧萧古树风。出寺马嘶秋色里，  
向陵鸦乱夕阳中。竹间泉落山厨静，塔下僧归影殿空。  
犹有南朝旧碑在，耻将兴废问休公。  
  
卷578_3  【赠蜀府将（蛮入成都，频著功劳）】温庭筠  
十年分散剑关秋，万事皆随锦水流。志气已曾明汉节，  
功名犹自滞吴钩。雕边认箭寒云重，马上听笳塞草愁。  
今日逢君倍惆怅，灌婴韩信尽封侯。  
  
卷578_4  【西江贻钓叟骞生（一作西江寄友人骞生）】温庭筠  
晴江如镜月如钩，泛滟苍茫送客愁。衣泪潜生竹枝曲，  
春潮遥上木兰舟。事随云去身难到，梦逐烟销水自流。  
昨日欢娱竟何在，一枝梅谢楚江头。  
  
卷578_5  【寄清源寺僧】温庭筠  
石路无尘竹径开，昔年曾伴戴颙来。窗间半偈闻钟后，  
松下残棋送客回。帘向玉峰藏夜雪，砌因蓝水长秋苔。  
白莲社里如相问，为说游人是姓雷。  
  
卷578_6  【重游圭峰宗密禅师精庐（一作哭卢处士）】温庭筠  
百尺青崖三尺坟，微言已绝杳难闻。戴颙今日称居士，  
支遁他年识领军。暂对杉松如结社，偶同麋鹿自成群。  
故山弟子空回首，葱岭唯应见宋云。  
  
卷578_7  【题李处士幽居】温庭筠  
水玉簪头白角巾，瑶琴寂历拂轻尘。浓阴似帐红薇晚，  
细雨如烟碧草春。隔竹见笼疑有鹤，卷帘看画静无人。  
南山自是忘年友，谷口徒称郑子真。  
  
卷578_8  【利州南渡】温庭筠  
澹然空水对斜晖，曲岛苍茫接翠微，波上马嘶看棹去，  
柳边人歇待船归。数丛沙草群鸥散，万顷江田一鹭飞。  
谁解乘舟寻范蠡，五湖烟水独忘机。  
  
卷578_9  【赠李将军】温庭筠  
谁言荀羡爱功勋，年少登坛众所闻。曾以能书称内史，  
又因明易号将军。金沟故事春长在，玉轴遗文火半焚。  
不学龙骧画山水，醉乡无迹似闲云。  
  
卷578_10  【寒食日作】温庭筠  
红深绿暗径相交，抱暖含芳披紫袍。彩索平时墙婉娩，  
轻球落处晚寥梢，窗中草色妒鸡卵，盘上芹泥憎燕巢。  
自有玉楼春意在，不能骑马度烟郊。  
  
卷578_11  【李羽处士寄新酝走笔戏酬】温庭筠  
高谈有伴还成薮，沉醉无期即是乡。已恨流莺欺谢客，  
更将浮蚁与刘郎。檐前柳色分张绿，窗外花枝借助香。  
所恨玳筵红烛夜，草玄寥落近回塘。  
  
卷578_12  【郊居秋日有怀一二知己】温庭筠  
稻田凫雁满晴沙，钓渚归来一径斜。门带果林招邑吏，  
井分蔬圃属邻家。皋原寂历垂禾穗，桑竹参差映豆花。  
自笑谩怀经济策，不将心事许烟霞。  
  
卷578_13  【题友人池亭（一作偶题林亭）】温庭筠  
月榭风亭绕曲池，粉垣回互瓦参差。侵帘片白摇翻影，  
落镜愁红写倒枝。鸂鶒刷毛花荡漾，鹭鸶拳足雪离披。  
山翁醉后如相忆，羽扇清樽我自知。  
  
卷578_14  【南湖】温庭筠  
湖上微风入槛凉，翻翻菱荇满回塘。野船著岸偎春草，  
水鸟带波飞夕阳。芦叶有声疑雾雨，浪花无际似潇湘。  
飘然篷艇东归客，尽日相看忆楚乡。  
  
卷578_15  【赠袁司录（一即丞相淮阳公之犹子与庭筠有旧也）】温庭筠  
一朝辞满有心期，花发杨园雪压枝。刘尹故人谙往事，  
谢郎诸弟得新知。金钗醉就胡姬画，玉管闲留洛客吹。  
记得襄阳耆旧语，不堪风景岘山碑。  
  
卷578_16  【题西明寺僧院】温庭筠  
曾识匡山远法师，低松片石对前墀。为寻名画来过院，  
因访闲人得看棋。新雁参差云碧处，寒鸦辽乱叶红时。  
自知终有张华识，不向沧洲理钓丝。  
  
卷578_17  【偶题】温庭筠  
微风和暖日鲜明，草色迷人向渭城。吴客卷帘闲不语，  
楚娥攀树独含情。红垂果蒂樱桃重，黄染花丛蝶粉轻。  
自恨青楼无近信，不将心事许卿卿。  
  
卷578_18  【寄湘阴阎少府乞钓轮子】温庭筠  
钓轮形与月轮同，独茧和烟影似空。若向三湘逢雁信，  
莫辞千里寄渔翁。篷声夜滴松江雨，菱叶秋传镜水风。  
终日垂钩还有意，尺书多在锦鳞中。  
  
卷578_19  【哭王元裕】温庭筠  
闻说萧郎逐逝川，伯牙因此绝清弦。柳边犹忆青骢影，  
坟上俄生碧草烟。箧里诗书疑谢后，梦中风貌似潘前。  
他时若到相寻处，碧树红楼自宛然。  
  
卷578_20  【法云寺双桧（一作晋朝柏树）】温庭筠  
晋朝名辈此离群，想对浓阴去住分。题处尚寻王内史，  
画时应是顾将军。长廊夜静声疑雨，古殿秋深影胜云。  
一下南台到人世，晓泉清籁更难闻。  
  
卷578_21  【送陈嘏之侯官兼简李常侍】温庭筠  
纵得步兵无绿蚁，不缘句漏有丹砂。殷勤为报同袍友，  
我亦无心似海槎。春服照尘连草色，夜船闻雨滴芦花。  
梅仙自是青云客，莫羡相如却到家。  
  
卷578_22  【春日野行】温庭筠  
雨涨西塘金堤斜，碧草芊芊晴吐芽。野岸明媚山芍药，  
水田叫噪官虾蟆。镜中有浪动菱蔓，陌上无风飘柳花。  
何事轻桡句溪客，绿萍方好不归家。  
  
卷578_23  【溪上行】温庭筠  
绿塘漾漾烟濛濛，张翰此来情不穷。雪羽褵褷立倒影，  
金鳞拨剌跳晴空。风翻荷叶一向白，雨湿蓼花千穗红。  
心羡夕阳波上客，片时归梦钓船中。  
  
卷578_24  【投翰林萧舍人】温庭筠  
人间鹓鹭杳难从，独恨金扉直九重。万象晚归仁寿镜，  
百花春隔景阳钟。紫微芒动词初出，红烛香残诰未封。  
每过朱门爱庭树，一枝何日许相容。  
  
卷578_25  【春日偶作】温庭筠  
西园一曲艳阳歌，扰扰车尘负薜萝。自欲放怀犹未得，  
不知经世竟如何。夜闻猛雨判花尽，寒恋重衾觉梦多。  
钓渚别来应更好，春风还为起微波。  
  
卷578_26  【春暮宴罢寄宋寿先辈】温庭筠  
斜掩朱门花外钟，晓莺时节好相逢。窗间桃蕊宿妆在，  
雨后牡丹春睡浓。苏小风姿迷下蔡，马卿才调似临邛。  
谁怜芳草生三径，参佐桥西陆士龙。  
  
卷578_27  【马嵬驿】温庭筠  
穆满曾为物外游，六龙经此暂淹留。返魂无验青烟灭，  
埋血空生碧草愁。香辇却归长乐殿，晓钟还下景阳楼。  
甘泉不复重相见，谁道文成是故侯。  
  
卷578_28  【和道溪君别业（一作和友人溪居别业）】温庭筠  
积润初销碧草新，凤阳晴日带雕轮。风飘弱柳平桥晚，  
雪点寒梅小苑春。屏上楼台陈后主，镜中金翠李夫人。  
花房透露红珠落，蛱蝶双飞护粉尘。  
  
卷578_29  【奉天西佛寺】温庭筠  
忆昔狂童犯顺年，玉虬闲暇出甘泉。宗臣欲舞千钧剑，  
追骑犹观七宝鞭。星背紫垣终扫地，日归黄道却当天。  
至今南顿诸耆旧，犹指榛芜作弄田。  
  
卷578_30  【题望苑驿（东有马嵬驿西有端正树一作相思树）】温庭筠  
弱柳千条杏一枝，半含春雨半垂丝。景阳寒井人难到，  
长乐晨钟鸟自知。花影至今通博望，树名从此号相思。  
分明十二楼前月，不向西陵照盛姬。  
  
卷578_31  【寄分司元庶子兼呈元处士】温庭筠  
闭门高卧莫长嗟，水木凝晖属谢家。缑岭参差残晓雪，  
洛波清浅露晴沙。刘公春尽芜菁色，华廙愁深苜蓿花。  
月榭知君还怅望，碧霄烟阔雁行斜。  
  
卷578_32  【题柳】温庭筠  
杨柳千条拂面丝，绿烟金穗不胜吹。香随静婉歌尘起，  
影伴娇娆舞袖垂。羌管一声何处曲，流莺百啭最高枝。  
千门九陌花如雪，飞过宫墙两自知。  
  
卷578_33  【和友人悼亡（一作丧歌姬）】温庭筠  
玉貌潘郎泪满衣，画罗轻鬓雨霏微。红兰委露愁难尽，  
白马朝天望不归。宝镜尘昏鸾影在，钿筝弦断雁行稀。  
春来多少伤心事，碧草侵阶粉蝶飞。  
  
卷578_34  【李羽处士故里】温庭筠  
柳不成丝草带烟，海槎东去鹤归天。愁肠断处春何限，  
病眼开时月正圆。花若有情还怅望，水应无事莫潺湲。  
终知此恨销难尽，辜负南华第一篇。  
  
卷578_35  【却经商山寄昔同行人】温庭筠  
曾道逍遥第一篇，尔来无处不恬然。便同南郭能忘象，  
兼笑东林学坐禅。事转新花烂熳，客程依旧水潺湲，  
若教犹作当时意，应有垂丝在鬓边。  
  
卷578_36  【池塘七夕】温庭筠  
月出西南露气秋，绮罗河汉在斜沟。杨家绣作鸳鸯幔，  
张氏金为翡翠钩。香烛有花妨宿燕，画屏无睡待牵牛。  
万家砧杵三篙水，一夕横塘似旧游。  
  
卷578_37  【偶游】温庭筠  
曲巷斜临一水间，小门终日不开关。红珠斗帐樱桃熟，  
金尾屏风孔雀闲。云髻几迷芳草蝶，额黄无限夕阳山。  
与君便是鸳鸯侣，休向人间觅往还。  
  
卷578_38  【寄河南杜少尹】温庭筠  
十载归来鬓未凋，玳簪珠履见常僚。岂关名利分荣路，  
自有才华作庆霄。鸟影参差经上苑，骑声断续过中桥。  
夕阳亭畔山如画，应念田歌正寂寥。  
  
卷578_39  【赠知音】温庭筠  
翠羽花冠碧树鸡，未明先向短墙啼。窗间谢女青蛾敛，  
门外萧郎白马嘶。星汉渐移庭竹影，露珠犹缀野花迷。  
景阳宫里钟初动，不语垂鞭上柳堤。  
  
卷578_40  【过陈琳墓】温庭筠  
曾于青史见遗文，今日飘蓬过古坟。词客有灵应识我，  
霸才无主始怜君。石麟埋没藏春草，铜雀荒凉对暮云。  
莫怪临风倍惆怅，欲将书剑学从军。  
  
卷578_41  【题崔公池亭旧游（一作题怀贞亭旧游）】温庭筠  
皎镜方塘菡萏秋，此来重见采莲舟。谁能不逐当年乐，  
还恐添成异日愁。红艳影多风袅袅，碧空云断水悠悠。  
檐前依旧青山色，尽日无人独上楼。  
  
卷578_42  【回中作】温庭筠  
苍莽寒空远色愁，呜呜戍角上高楼。吴姬怨思吹双管，  
燕客悲歌别五侯。千里关山边草暮，一星烽火朔云秋。  
夜来霜重西风起，陇水无声冻不流。  
  
卷578_43  【西江上送渔父】温庭筠  
却逐严光向若耶，钓轮菱棹寄年华。三秋梅雨愁枫叶，  
一夜篷舟宿苇花。不见水云应有梦，偶随鸥鹭便成家。  
白蘋风起楼船暮，江燕双双五两斜。  
  
卷578_44  【经故秘书崔监扬州南塘旧居】温庭筠  
昔年曾识范安成，松竹风姿鹤性情。西掖曙河横漏响，  
北山秋月照江声。乘舟觅吏经舆县，为酒求官得步兵。  
千顷水流通故墅，至今留得谢公名。  
  
卷578_45  【七夕】温庭筠  
鹊归燕去两悠悠，青琐西南月似钩。天上岁时星右转，  
世间离别水东流。金风入树千门夜，银汉横空万象秋。  
苏小横塘通桂楫，未应清浅隔牵牛。  
  
卷578_46  【题韦筹博士草堂（一作薛逢诗，题作韦寿博书斋）】温庭筠  
玄晏先生已白头，不随鹓鹭狎群鸥。元卿谢免开三径，  
平仲朝归卧一裘。醉后独知殷甲子，病来犹作晋春秋。  
沧浪未濯尘缨在，野水无情处处流。  
  
卷578_47  【和友人题壁】温庭筠  
冲尚犹来出范围，肯将经世作风徽。三台位缺严陵卧，  
百战功高范蠡归。自欲一鸣惊鹤寝，不应孤愤学牛衣。  
西州未有看棋暇，涧户何由得掩扉。  
  
卷578_48  【春日将欲东归寄新及第苗绅先辈（一作下第寄司马札）】温庭筠  
几年辛苦与君同，得丧悲欢尽是空。犹喜故人先折桂，  
自怜羁客尚飘蓬。三春月照千山道，十日花开一夜风。  
知有杏园无路入，马前惆怅满枝红。  
  
卷578_49  【经李征君故居（一作王建诗）】温庭筠  
露浓烟重草萋萋，树映阑干柳拂堤。一院落花无客醉，  
五更残月有莺啼。芳筵想像情难尽，故榭荒凉路已迷。  
惆怅羸骖往来惯，每经门巷亦长嘶。  
  
卷578_50  【送崔郎中赴幕】温庭筠  
一别黔巫似断弦，故交东去更凄然。心游目送三千里，  
雨散云飞二十年。发迹岂劳天上桂，属词还得幕中莲。  
相思休话长安远，江月随人处处圆。  
  
卷578_51  【经旧游（一作怀真珠亭）】温庭筠  
珠箔金钩对彩桥，昔年于此见娇娆。香灯怅望飞琼鬓，  
凉月殷勤碧玉箫。屏倚故窗山六扇，柳垂寒砌露千条。  
坏墙经雨苍苔遍，拾得当时旧翠翘。  
  
卷578_52  【老君庙】温庭筠  
紫气氤氲捧半岩，莲峰仙掌共巉巉。庙前晚色连寒水，  
天外斜阳带远帆。百二关山扶玉座，五千文字閟瑶缄。  
自怜金骨无人识，知有飞龟在石函。  
  
卷578_53  【过五丈原】温庭筠  
铁马云雕久绝尘，柳阴高压汉营春。天晴杀气屯关右，  
夜半妖星照渭滨。下国卧龙空误主，中原逐鹿不因人。  
象床锦帐无言语，从此谯周是老臣。  
  
卷578_54  【和友人伤歌姬】温庭筠  
月缺花残莫怆然，花须终发月终圆。更能何事销芳念，  
亦有浓华委逝川。一曲艳歌留婉转，九原春草妒婵娟。  
王孙莫学多情客，自古多情损少年。  
  
卷578_55  【山中与诸道友夜坐闻边防不宁因示同志】温庭筠  
龙砂铁马犯烟尘，迹近群鸥意倍亲。风卷蓬根屯戊己，  
月移松影守庚申。韬钤岂足为经济，岩壑何尝是隐沦。  
心许故人知此意，古来知者竟谁人。  
  
卷578_56  【秘书省有贺监知章草题诗笔力遒健风尚高远…因有此作】温庭筠  
越溪渔客贺知章，任达怜才爱酒狂。鸂鶒苇花随钓艇，  
蛤蜊菰菜梦横塘。几年凉月拘华省，一宿秋风忆故乡。  
荣路脱身终自得，福庭回首莫相忘。出笼鸾鹤归辽海，  
落笔龙蛇满坏墙。李白死来无醉客，可怜神彩吊残阳。  
  
卷578_57  【题裴晋公林亭】温庭筠  
谢傅林亭暑气微，山丘零落閟音徽。东山终为苍生起，  
南浦虚言白首归。池凤已传春水浴，渚禽犹带夕阳飞。  
悠然到此忘情处，一日何妨有万几。  

## 全唐诗(中)　卷五百七十九

卷579_1  【车驾西游因而有作】温庭筠  
宣曲长杨瑞气凝，上林狐兔待秋鹰。  
谁将词赋陪雕辇，寂寞相如卧茂林。  
  
卷579_2  【伤温德彝（一作伤边将）】温庭筠  
昔年戎虏犯榆关，一败龙城匹马还。  
侯印不闻封李广，他人丘垄似天山。  
  
卷579_3  【赠少年】温庭筠  
江海相逢客恨多，秋风叶下洞庭波。  
酒酣夜别淮阴市，月照高楼一曲歌。  
  
卷579_4  【赠郑征君家匡山首春与丞相赞皇公游止】温庭筠  
一抛兰棹逐燕鸿，曾向江湖识谢公。  
每到朱门还怅望，故山多在画屏中。  
  
卷579_5  【夏中病痁作】温庭筠  
山鬼扬威正气愁，便辞珍簟袭狐裘。  
西窗一夕悲人事，团扇无情不待秋。  
  
卷579_6  【题友人居】温庭筠  
尽日松堂看画图，绮疏岑寂似清都。  
若教烟水无鸥鸟，张翰何由到五湖。  
  
卷579_7  【题李相公敕赐锦屏风】温庭筠  
丰沛曾为社稷臣，赐书名画墨犹新。  
几人同保山河誓，犹自栖栖九陌尘。  
  
卷579_8  【蔡中郎坟】温庭筠  
古坟零落野花春，闻说中郎有后身。  
今日爱才非昔日，莫抛心力作词人。  
  
卷579_9  【元处士池上】温庭筠  
蓼穗菱丛思蟪蛄，水萤江鸟满烟蒲。  
愁红一片风前落，池上秋波似五湖。  
  
卷579_10  【华阴韦氏林亭】温庭筠  
自有林亭不得闲，陌尘宫树是非间。  
终南长在茅檐外，别向人间看华山。  
  
卷579_11  【寄裴生乞钓钩】温庭筠  
一随菱棹谒王侯，深愧移文负钓舟。  
今日太湖风色好，却将诗句乞鱼钩。  
  
卷579_12  【长安春晚二首】温庭筠  
曲江春半日迟迟，正是王孙怅望时。  
杏花落尽不归去，江上东风吹柳丝。  
四方无事太平年，万象鲜明禁火前。  
九重细雨惹春色，轻染龙池杨柳烟。  
  
卷579_13  【三月十八日雪中作】温庭筠  
芍药蔷薇语早梅，不知谁是艳阳才。  
今朝领得春风意，不复饶君雪里开。  
  
卷579_14  【咸阳值雨】温庭筠  
咸阳桥上雨如悬，万点空濛隔钓船。  
还似洞庭春水色，晓云将入岳阳天。  
  
卷579_15  【弹筝人】温庭筠  
天宝年中事玉皇，曾将新曲教宁王。  
钿蝉金雁今零落，一曲伊州泪万行。  
  
卷579_16  【瑶瑟怨】温庭筠  
冰簟银床梦不成，碧天如水夜云轻。  
雁声远过潇湘去，十二楼中月自明。  
  
卷579_17  【题端正树】温庭筠  
路傍佳树碧云愁，曾侍金舆幸驿楼。  
草木荣枯似人事，绿阴寂寞汉陵秋。  
  
卷579_18  【渭上题三首】温庭筠  
吕公荣达子陵归，万古烟波绕钓矶。  
桥上一通名利迹，至今江鸟背人飞。  
目极云霄思浩然，风帆一片水连天。  
轻桡便是东归路，不肯忘机作钓船。  
烟水何曾息世机，暂时相向亦依依。  
所嗟白首磻溪叟，一下渔舟更不归。  
  
卷579_19  【经故翰林袁学士居】温庭筠  
剑逐惊波玉委尘，谢安门下更何人。  
西州城外花千树，尽是羊昙醉后春。  
  
卷579_20  【题城南杜邠公林亭（时公镇淮南自西蜀移节）】温庭筠  
卓氏垆前金线柳，隋家堤畔锦帆风。  
贪为两地分霖雨，不见池莲照水红。  
  
卷579_21  【夜看牡丹】温庭筠  
高低深浅一阑红，把火殷勤绕露丛。  
希逸近来成懒病，不能容易向春风。  
  
卷579_22  【宿城南亡友别墅】温庭筠  
水流花落叹浮生，又伴游人宿杜城。  
还似昔年残梦里，透帘斜月独闻莺。  
  
卷579_23  【过分水岭】温庭筠  
溪水无情似有情，入山三日得同行。  
岭头便是分头处，惜别潺湲一夜声。  
  
卷579_24  【鄠杜郊居】温庭筠  
槿篱芳援近樵家，垄麦青青一径斜。  
寂寞游人寒食后，夜来风雨送梨花。  
  
卷579_25  【题河中紫极宫】温庭筠  
昔年曾伴玉真游，每到仙宫即是秋。  
曼倩不归花落尽，满丛烟露月当楼。  
  
卷579_26  【四皓】温庭筠  
商於甪里便成功，一寸沉机万古同。  
但得戚姬甘定分，不应真有紫芝翁。  
  
卷579_27  【赠张炼师】温庭筠  
丹溪药尽变金骨，清洛月寒吹玉笙。  
他日隐居无访处，碧桃花发水纵横。  

## 全唐诗(中)　卷五百八十

卷580_1  【病中书怀呈友人】温庭筠  
逸足皆先路，穷郊独向隅。顽童逃广柳，羸马卧平芜。  
黄卷嗟谁问，朱弦偶自娱。鹿鸣皆缀士，雌伏竟非夫。  
采地荒遗野，爰田失故都。亡羊犹博簺，牧马倦呼卢。  
奕世参周禄，承家学鲁儒。功庸留剑舄，铭戒在盘盂。  
经济怀良画，行藏识远图。未能鸣楚玉，空欲握隋珠。  
定为鱼缘木，曾因兔守株。五车堆缥帙，三径阖绳枢。  
适与群英集，将期善价沽。叶龙图夭矫，燕鼠笑胡卢。  
赋分知前定，寒心畏厚诬。蹑尘追庆忌，操剑学班输。  
文囿陪多士，神州试大巫。对虽希鼓瑟，名亦滥吹竽。  
正使猜奔竞，何尝计有无。镏惔虚访觅，王霸竟揶揄。  
市义虚焚券，关讥谩弃繻。至言今信矣，微尚亦悲夫。  
白雪调歌响，清风乐舞雩。胁肩难黾勉，搔首易嗟吁。  
角胜非能者，推贤见射乎。兕觥增恐竦，杯水失锱铢。  
粉垛收丹采，金髇隐仆姑。垂櫜羞尽爵，扬觯辱弯弧。  
虎拙休言画，龙希莫学屠。转蓬随款段，耘草辟墁垆。  
受业乡名郑，藏机谷号愚。质文精等贯，琴筑韵相须。  
筑室连中野，诛茅接上腴。苇花纶虎落，松瘿斗栾栌。  
静语莺相对，闲眠鹤浪俱。蕊多劳蝶翅，香酷坠蜂须。  
芳草迷三岛，澄波似五湖。跃鱼翻藻荇，愁鹭睡葭芦。  
暝渚藏鸂鶒，幽屏卧鹧鸪。苦辛随艺殖，甘旨仰樵苏。  
笑语空怀橘，穷愁亦据梧。尚能甘半菽，非敢薄生刍。  
钓石封苍藓，芳蹊艳绛跗。树兰畦缭绕，穿竹路萦纡。  
机杼非桑女，林园异木奴。横竿窥赤鲤，持翳望青鸬。  
泮水思芹味，琅琊得稻租。杖轻藜拥肿，衣破芰披敷。  
芳意忧鶗鴂，愁声觉蟪蛄。短檐喧语燕，高木堕饥鼯。  
事迫离幽墅，贫牵犯畏途。爱憎防杜挚，悲叹似杨朱。  
旅食常过卫，羁游欲渡泸。塞歌伤督护，边角思单于。  
堡戍标枪槊，关河锁舳舻。威容尊大树，刑法避秋荼。  
远目穷千里，归心寄九衢。寝甘诚系滞，浆馈贵睢盱。  
怀刺名先远，干时道自孤。齿牙频激发，簦笈尚崎岖。  
莲府侯门贵，霜台帝命俞。骥蹄初蹑景，鹏翅欲抟扶。  
寓直回骢马，分曹对暝乌。百神歆仿佛，孤竹韵含胡。  
凤阙分班立，鹓行竦剑趋。触邪承密勿，持法奉訏谟。  
鸣玉锵登降，衡牙响曳娄。祀亲和氏璧，香近博山炉。  
瑞景森琼树，轻水莹玉壶。豸冠簪铁柱，螭首对金铺。  
内史书千卷，将军画一厨。眼明惊气象，心死伏规模。  
岂意观文物，保劳琢碔砆。草肥牧騕褭，苔涩淬昆吾。  
乡思巢枝鸟，年华过隙驹。衔恩空抱影，酬德未捐躯。  
时辈推良友，家声继令图。致身伤短翮，骧首顾疲驽。  
班马方齐骛，陈雷亦并驱。昔皆言尔志，今亦畏吾徒。  
有气干牛斗，无人辩辘轳。客来斟绿蚁，妻试踏青蚨。  
积毁方销骨，微瑕惧掩瑜。蛇予犹转战，鱼服自囚拘。  
欲就欺人事，何能逭鬼诛。是非迷觉梦，行役议秦吴。  
凛冽风埃惨，萧条草木枯。低徊伤志气，蒙犯变肌肤。  
旅雁唯闻叫，饥鹰不待呼。梦梭抛促织，心茧学蜘蛛。  
宁复机难料，庸非信未孚。激扬衔箭虎，疑惧听冰狐。  
处己将营窟，论心若合符。浪言辉棣萼，何所托葭莩。  
乔木能求友，危巢莫吓雏。风华飘领袖，诗礼拜衾繻。  
欹枕情何苦，同舟道岂殊。放怀亲蕙芷，收迹异桑榆。  
赠远聊攀柳，栽书欲截蒲。瞻风无限泪，回首更踟蹰。  
  
卷580_2  【感旧陈情五十韵献淮南李仆射】温庭筠  
嵇绍垂髫日，山涛筮仕年。琴樽陈席上，纨绮拜床前。  
邻里才三徙，云霄已九迁。感深情惝怳，言发泪潺湲。  
忆昔龙图盛，方今鹤羽全。桂枝香可袭，杨叶旧频穿。  
玉籍标人瑞，金丹化地仙。赋成攒笔写，歌出满城传。  
既矫排虚翅，将持造物权。万灵思鼓铸，群品待陶甄。  
视草丝纶出，持纲雨露悬。法行黄道内，居近翠华边。  
书迹临汤鼎，吟声接舜弦。白麻红烛夜，清漏紫微天。  
雷电随神笔，鱼龙落彩笺。闲宵陪雍时，清暑在甘泉。  
耿介非持禄，优游是养贤。冰清临百粤，风靡化三川。  
委寄崇推毂，威仪压控弦。梁园提彀骑，淮水换戎旃。  
照日青油湿，迎风锦帐鲜。黛蛾陈二八，珠履列三千。  
舞转回红袖，歌愁敛翠钿。满堂开照曜，分座俨婵娟。  
油额芙蓉帐，香尘玳瑁筵。绣旗随影合，金阵似波旋。  
缇幕深回互，朱门暗接连。彩虬蟠画戟，花马立金鞭。  
有客将谁托，无媒窃自怜。抑扬中散曲，漂泊孝廉船。  
未展干时策，徒抛负郭田。转蓬犹邈尔，怀橘更潸然。  
投足乖蹊径，冥心向简编。未知鱼跃地，空愧鹿鸣篇。  
稷下期方至，漳滨病未痊。定非笼外鸟，真是壳中蝉。  
蕙径邻幽澹，荆扉兴静便。草堂苔点点，蔬囿水溅溅。  
钓罢溪云重，樵归涧月圆。懒多成宿疢，愁甚似春眠。  
木直终难怨，膏明只自煎。郑乡空健羡，陈榻未招延。  
旅食逢春尽，羁游为事牵。宦无毛义檄，婚乏阮修钱。  
冉弱营中柳，披敷幕下莲。傥能容委质，非敢望差肩。  
涩剑犹堪淬，馀朱或可研。从师当鼓箧，穷理久忘筌。  
折简能荣瘁，遣簪莫弃捐。韶光如见借，寒谷变风烟。  
  
卷580_3  【题翠微寺二十二韵（太宗升遐之所）】温庭筠  
邠土初成邑，虞宾竟让王。乾符初得位，天弩夜收铓。  
偃息齐三代，优游念四方。万灵扶正寝，千嶂抱重冈。  
幽石归阶陛，乔柯入栋梁。火云如沃雪，汤殿似含霜。  
涧籁添仙曲，岩花借御香。野麋陪兽舞，林鸟逐鹓行。  
镜写三秦色，窗摇八水光。问云征楚女，疑粉试何郎。  
兰芷承雕辇，杉萝入画堂。受朝松露晓，颁朔桂烟凉。  
岚湿金铺外，溪鸣锦幄傍。倚丝忧汉祖，持璧告秦皇。  
短景催风驭，长星属羽觞。储君犹问竖，元老已登床。  
鹤盖趋平乐，鸡人下建章。龙髯悲满眼，螭首泪沾裳。  
叠鼓严灵仗，吹笙送夕阳。断泉辞剑佩，昏日伴旂常。  
遗庙青莲在，颓垣碧草芳。无因奏韶濩，流涕对幽篁。  
  
卷580_4  【过孔北海墓二十韵】温庭筠  
抚事如神遇，临风独涕零。墓平春草绿，碑折古苔青。  
珪玉埋英气，山河孕炳灵。发言惊辨囿，撝翰动文星。  
蕴策期干世，持权欲反经。激扬思壮志，流落叹颓龄。  
恶木人皆息，贪泉我独醒。轮辕无匠石，刀几有庖丁。  
碌碌迷藏器，规规守挈瓶。愤容凌鼎镬，公议动朝廷。  
故国将辞宠，危邦竟缓刑。钝工磨白璧，凡石砺青萍。  
揭日昭东夏，抟风滞北溟。后尘遵轨辙，前席咏仪型。  
木秀当忧悴，弦伤不底宁。矜夸遭斥鷃，光彩困飞萤。  
白羽留谈柄，清风袭德馨。鸾凰婴雪刃，狼虎犯云屏。  
兰蕙荒遗址，榛芜蔽旧坰。镮辕近沂水，何事恋明庭。  
  
卷580_5  【过华清宫二十二韵】温庭筠  
忆昔开元日，承平事胜游。贵妃专宠幸，天子富春秋。  
月白霓裳殿，风干羯鼓楼。斗鸡花蔽膝，骑马玉搔头。  
绣毂千门妓，金鞍万户侯。薄云欹雀扇，轻雪犯貂裘。  
过客闻韶濩，居人识冕旒。气和春不觉，烟暖霁难收。  
涩浪和琼甃，晴阳上彩斿。卷衣轻鬓懒，窥镜澹蛾羞。  
屏掩芙蓉帐，帘褰玳瑁钩。重瞳分渭曲，纤手指神州。  
御案迷萱草，天袍妒石榴。深岩藏浴凤，鲜隰媚潜虬。  
不料邯郸虱，俄成即墨牛。剑锋挥太皞，旗焰拂蚩尤。  
内嬖陪行在，孤臣预坐筹。瑶簪遗翡翠，霜仗驻骅骝。  
艳笑双飞断，香魂一哭休。早梅悲蜀道，高树隔昭丘。  
朱阁重霄近，苍崖万古愁。至今汤殿水，呜咽县前流。  
  
卷580_6  【洞户二十二韵】温庭筠  
洞户连珠网，方疏隐碧浔。烛盘烟坠烬，帘压月通阴。  
粉白仙郎署，霜清玉女砧。醉乡高窈窈，棋阵静愔愔。  
素手琉璃扇，玄髫玳瑁簪。昔邪看寄迹，栀子咏同心。  
树列千秋胜，楼悬七夕针。旧词翻白纻，新赋换黄金。  
唳鹤调蛮鼓，惊蝉应宝琴。舞疑繁易度，歌转断难寻。  
露委花相妒，风欹柳不禁。桥弯双表迥，池涨一篙深。  
清跸传恢囿，黄旗幸上林。神鹰参翰苑，天马破蹄涔。  
武库方题品，文园有好音。朱茎殊菌蠢，丹桂欲萧森。  
黼帐回瑶席，华灯对锦衾。画图惊走兽，书帖得来禽。  
河曙秦楼映，山晴魏阙临。绿囊逢赵后，青锁见王沈。  
任达嫌孤愤，疏慵倦九箴。若为南遁客，犹作卧龙吟。  

## 全唐诗(中)　卷五百八十一

卷581_1  【送洛南李主簿】温庭筠  
想君秦塞外，因见楚山青。槲叶晓迷路，枳花春满庭。  
禄优仍侍膳，官散得专经。子敬怀愚谷，归心在翠屏。  
  
卷581_2  【巫山神女庙】温庭筠  
黯黯闭宫殿，霏霏荫薜萝。晓峰眉上色，春水脸前波。  
古树芳菲尽，扁舟离恨多。一丛斑竹夜，环佩响如何。  
  
卷581_3  【地肺山春日】温庭筠  
冉冉花明岸，涓涓水绕山。几时抛俗事，来共白云闲。  
  
卷581_4  【题陈处士幽居】温庭筠  
松轩尘外客，高枕自萧疏。雨后苔侵井，霜来叶满渠。  
闲看镜湖画，秋得越僧书。若待前溪月，谁人伴钓鱼。  
  
卷581_5  【握柘词】温庭筠  
杨柳萦桥绿，玫瑰拂地红。绣衫金騕褭，花髻玉珑璁。  
宿雨香潜润，春流水暗通。画楼初梦断，晓日照湘风。  
  
卷581_6  【题卢处士山居（一作处士卢岵山居）】温庭筠  
西溪问樵客，遥识楚人家。树老连石，急泉清露沙。  
千峰随雨暗，一径入云斜。日暮飞鸦集，满山荞麦花。  
  
卷581_7  【初秋寄友人】温庭筠  
闲梦正悠悠，凉风生竹楼。夜琴知欲雨，晓簟觉新秋。  
独鸟楚山远，一蝉关树愁。凭将离别恨，江外问同游。  
  
卷581_8  【题丰安里王相林亭二首（公明太玄经）】温庭筠  
花竹有薄埃，嘉游集上才。白蘋安石渚，红叶子云台。  
朱户雀罗设，黄门驭骑来。不知淮水浊，丹藕为谁开。  
偶到乌衣巷，含情更惘然。西州曲堤柳，东府旧池莲。  
星坼悲元老，云归送墨仙。谁知济川楫，今作野人船。  
  
卷581_9  【早秋山居】温庭筠  
山近觉寒早，草堂霜气晴。树凋窗有日，池满水无声。  
果落见猿过，叶干闻鹿行。素琴机虑静，空伴夜泉清。  
  
卷581_10  【和友人盘石寺逢旧友】温庭筠  
楚寺上方宿，满堂皆旧游。月溪逢远客，烟浪有归舟。  
江馆白蘋夜，水关红叶秋。西风吹暮雨，汀草更堪愁。  
  
卷581_11  【送人南游】温庭筠  
送君游楚国，江浦树苍然。沙净有波迹，岸平多草烟。  
角悲临海郡，月到渡淮船。唯以一杯酒，相思高楚天。  
  
卷581_12  【赠郑处士】温庭筠  
飘然随钓艇，云水是天涯。红叶下荒井，碧梧侵古槎。  
醉收陶令菊，贫卖邵平瓜。更有相期处，南篱一树花。  
  
卷581_13  【江岸即事】温庭筠  
水容侵古岸，峰影度青蘋。庙竹唯闻鸟，江帆不见人。  
雀声花外暝，客思柳边春。别恨转难尽，行行汀草新。  
  
卷581_14  【赠隐者】温庭筠  
茅堂对薇蕨，炉暖一裘轻。醉后楚山梦，觉来春鸟声。  
采茶溪树绿，煮药石泉清。不问人间事，忘机过此生。  
  
卷581_15  【渚宫晚春寄秦地友人】温庭筠  
风华已眇然，独立思江天。凫雁野塘水，牛羊春草烟。  
秦原晓重叠，灞浪夜潺湲。今日思归客，愁容在镜悬。  
  
卷581_16  【碧涧驿晓思】温庭筠  
香灯伴残梦，楚国在天涯。月落子规歇，满庭山杏花。  
  
卷581_17  【送并州郭书记】温庭筠  
宾筵得佳客，侯印有光辉。候骑不传箭，回文空上机。  
塞城收马去，烽火射雕归。惟有严家濑，回环径草微。  
  
卷581_18  【赠越僧岳云二首】温庭筠  
世机消已尽，巾屦亦飘然。一室故山月，满瓶秋涧泉。  
禅庵过微雪，乡寺隔寒烟。应共白莲客，相期松桂前。  
兰亭旧都讲，今日意如何。有树关深院，无尘到浅莎。  
僧居随处好，人事出门多。不及新春雁，年年镜水波。  
  
卷581_19  【咏山鸡】温庭筠  
万壑动晴景，山禽凌翠微。绣翎翻草去，红觜啄花归。  
巢暖碧云色，影孤清镜辉。不知春树伴，何处又分飞。  
  
卷581_20  【清旦题采药翁草堂】温庭筠  
幽人寻药径，来自晓云边。衣湿术花雨，语成松岭烟。  
解藤开涧户，踏石过溪泉。林外晨光动，山昏鸟满天。  
  
卷581_21  【商山早行】温庭筠  
晨起动征铎，客行悲故乡。鸡声茅店月，人迹板桥霜。  
槲叶落山路，枳花明驿墙。因思杜陵梦，凫雁满回塘。  
  
卷581_22  【题竹谷神祠（一作谷神庙）】温庭筠  
苍苍松竹晚，一径入荒祠。树风吹马，虚廊日照旗。  
烟煤朝奠处，风雨夜归时。寂寞东湖客，空看蒋帝碑。  
  
卷581_23  【途中有怀】温庭筠  
驱车何日闲，扰扰路岐间。岁暮自多感，客程殊未还。  
亭皋汝阳道，风雪穆陵关。腊后寒梅发，谁人在故山。  
  
卷581_24  【经李处士杜城别业】温庭筠  
忆昔几游集，今来倍叹伤。百花情易老，一笑事难忘。  
白社已萧索，青楼空艳阳。不闲云雨梦，犹欲过高唐。  
  
卷581_25  【登李羽士东楼】温庭筠  
经客有馀音，他年终故林。高楼本危睇，凉月更伤心。  
此意竟难折，伊人成古今。流尘其可欲，非复懒鸣琴。  
  
卷581_26  【题僧泰恭院二首】温庭筠  
昔岁东林下，深公识姓名。尔来辞半偈，空复叹劳生。  
忧患慕禅味，寂寥遗世情。所归心自得，何事倦尘缨。  
微生竟劳止，晤言犹是非。出门还有泪，看竹暂忘机。  
爽气三秋近，浮生一笑稀。故山松菊在，终欲掩荆扉。  
  
卷581_27  【西游书怀】温庭筠  
渭川通野戍，有路上桑干。独鸟青天暮，惊麏赤烧残。  
高秋辞故国，昨日梦长安。客意自如此，非关行路难。  
  
卷581_28  【送人东游】温庭筠  
荒戍落黄叶，浩然离故关。高风汉阳渡，初日郢门山。  
江上几人在，天涯孤棹还。何当重相见，尊酒慰离颜。  
  
卷581_29  【寄山中友人】温庭筠  
惟昔有归趣，今兹固愿言。啸歌成往事，风雨坐凉轩。  
时物信佳节，岁华非故园。固知春草色，何意为王孙。  
  
卷581_30  【偶题】温庭筠  
孔雀眠高阁，樱桃拂短檐。画明金冉冉，筝语玉纤纤。  
细雨无妨烛，轻寒不隔帘。欲将红锦段，因梦寄江淹。  
  
卷581_31  【赠考功卢郎中】温庭筠  
白首方辞满，荆扉对渚田。雪中无陋巷，醉后似当年。  
一笈负山药，两瓶携涧泉。夜来风浪起，何处认渔船。  
  
卷581_32  【题萧山庙】温庭筠  
故道木阴浓，荒祠山影东。杉松一庭雨，幡盖满堂风。  
客奠晓莎湿，马嘶秋庙空。夜深池上歇，龙入古潭中。  
  
卷581_33  【春日寄岳州从事李员外二首】温庭筠  
苒弱楼前柳，轻空花外窗。蝶高飞有伴，莺早语无双。  
剪胜裁春字，开屏见晓江。从来共情战，今日欲归降。  
从小识宾卿，恩深若弟兄。相逢在何日，此别不胜情。  
红粉座中客，彩斿江上城。尚平婚嫁累，无路逐双旌。  
  
卷581_34  【和段少常柯古】温庭筠  
称觞惭座客，怀刺即门人。素向宁知贵，清淡不厌贫。  
野梅江上晚，堤柳雨中春。未报淮南诏，何劳问白蘋。  
  
卷581_35  【海榴】温庭筠  
海榴开似火，先解报春风。叶乱裁笺绿，花宜插鬓红。  
蜡珠攒作蒂，缃彩剪成丛。郑驿多归思，相期一笑同。  
  
卷581_36  【李先生别墅望僧舍宝刹，因作双韵声】温庭筠  
栖息消心象，檐楹溢艳阳。帘栊兰露落，邻里柳林凉。  
高阁过空谷，孤竿隔古冈。潭庐同淡荡，仿佛复芬芳。  
  
卷581_37  【敷水小桃盛开因作】温庭筠  
敷水小桥东，娟娟照露丛。所嗟非胜地，堪恨是春风。  
二月艳阳节，一枝惆怅红。定知留不住，吹落路尘中。  

## 全唐诗(中)　卷五百八十二

卷582_1  【寄山中人】温庭筠  
月中一双鹤，石上千尺松。素琴入爽籁，山酒和春容。  
幽瀑有时断，片云无所从。何事苏门生，携手东南峰。  
  
卷582_2  【送淮阴孙令之官】温庭筠  
隋堤杨柳烟，孤棹正悠然。萧寺通淮戍，芜城枕楚壖。  
鱼盐桥上市，灯火雨中船。故老青葭岸，先知i7子贤。  
  
卷582_3  【宿辉公精舍】温庭筠  
禅房无外物，清话此宵同。林彩水烟里，涧声山月中。  
橡霜诸壑霁，杉火一炉空。拥褐寒更彻，心知觉路通。  
  
卷582_4  【旅泊新津却寄一二知己】温庭筠  
维舟息行役，霁景近江村。并起别离恨，似闻歌吹喧。  
高林月初上，远水雾犹昏。王粲平生感，登临几断魂。  
  
卷582_5  【赠僧云栖】温庭筠  
麈尾与筇杖，几年离石坛。梵馀林雪厚，棋罢岳钟残。  
开卷喜先悟，漱瓶知早寒。衡阳寺前雁，今日到长安。  
  
卷582_6  【雪夜与友生同宿晓寄近邻】温庭筠  
闭门群动息，积雪透疏林。有客寒方觉，无声晓已深。  
正繁闻近雁，并落起栖禽。寂寞寒塘路，怜君独阻寻。  
  
卷582_7  【题造微禅师院】温庭筠  
夜香闻偈后，岑寂掩双扉。照竹灯和雪，看松月到衣。  
草堂疏磬断，江寺故人稀。唯忆湘南雨，春风独鸟归。  
  
卷582_8  【正见寺晓别生公】温庭筠  
清晓盥秋水，高窗留夕阴。初阳到古寺，宿鸟起寒林。  
香火有良愿，宦名非素心。灵山缘未绝，他日重来寻。  
  
卷582_9  【旅次盱眙县】温庭筠  
离离麦擢芒，楚客意偏伤。波上旅愁起，天边归路长。  
孤桡投楚驿，残月在淮樯。外杜三千里，谁人数雁行。  
  
卷582_10  【鄠郊别墅寄所知】温庭筠  
持颐望平绿，万景集所思。南塘遇新雨，百草生容姿。  
幽鸟不相识，美人如何期。徒然委摇荡，惆怅春风时。  
  
卷582_11  【京兆公池上作】温庭筠  
稻香山色叠，平野接荒陂。莲折舟行远，萍多钓下迟。  
坏堤泉落处，凉簟雨来时。京口兵堪用，何因入梦思。  
  
卷582_12  【卢氏池上遇雨赠同游者】温庭筠  
簟翻凉气集，溪上润残棋。萍皱风来后，荷喧雨到时。  
寂寥闲望久，飘洒独归迟。无限松江恨，烦君解钓丝。  
  
卷582_13  【题薛昌之所居】温庭筠  
所得乃清旷，寂寥常掩关。独来春尚在，相得暮方还。  
花白风露晚，柳青街陌闲。翠微应有雪，窗外见南山。  
  
卷582_14  【东归有怀】温庭筠  
晴川通野陂，此地昔伤离。一去迹常在，独来心自知。  
鹭眠茭叶折，鱼静蓼花垂。无限高秋泪，扁舟极路岐。  
  
卷582_15  【休浣日西掖谒所知】温庭筠  
赤墀高阁自从容，玉女窗扉报曙钟。日丽九门青锁闼，  
雨晴双阙翠微峰。毫端蕙露滋仙草，琴上薰风入禁松。  
荀令凤池春婉娩，好将馀润变鱼龙。  
  
卷582_16  【博山】温庭筠  
博山香重欲成云，锦段机丝妒鄂君。粉蝶团飞花转影，  
彩鸳双泳水生纹。青楼二月春将半，碧瓦千家日未曛。  
见说杨朱无限泪，岂能空为路岐分。  
  
卷582_17  【送卢处士游吴越】温庭筠  
羡君东去见残梅，唯有王孙独未回。吴苑夕阳明古堞，  
越宫春草上高台。波生野水雁初下，风满驿楼潮欲来。  
试逐渔舟看雪浪，几多江燕荇花开。  
  
卷582_18  【过新丰】温庭筠  
一剑乘时帝业成，沛中乡里到咸京。寰区已作皇居贵，  
风月犹含白社情。泗水旧亭春草遍，千门遗瓦古苔生。  
至今留得离家恨，鸡犬相闻落照明。  
  
卷582_19  【过潼关】温庭筠  
地形盘屈带河流，景气澄明是胜游。十里晓鸡关树暗，  
一行寒雁陇云愁。片时无事溪泉好，尽日凝眸岳色秋。  
麈尾角巾应旷望，更嗟芳霭隔秦楼。  
  
卷582_20  【题西平王旧赐屏风】温庭筠  
曾向金扉玉砌来，百花鲜湿隔尘埃。披香殿下樱桃熟，  
结绮楼前芍药开。朱鹭已随新卤簿，黄鹂犹湿旧池台。  
世间刚有东流水，一送恩波更不回。  
  
卷582_21  【河中陪帅游亭（一作陪河中节度使游河亭）】温庭筠  
倚阑愁立独徘徊，欲赋惭非宋玉才。满座山光摇剑戟，  
绕城波色动楼台。鸟飞天外斜阳尽，人过桥心倒影来。  
添得五湖多少恨，柳花飘荡似寒梅。  
  
卷582_22  【和赵嘏题岳寺】温庭筠  
疏钟细响乱鸣泉，客省高临似水天。岚翠暗来空觉润，  
涧茶馀爽不成眠。越僧寒立孤灯外，岳月秋当万木前。  
张邴宦情何太薄，远公窗外有池莲。  
  
卷582_23  【苏武庙】温庭筠  
苏武魂销汉使前，古祠高树两茫然。云边雁断胡天月，  
陇上羊归塞草烟。回日楼台非甲帐，去时冠剑是丁年。  
茂陵不见封侯印，空向秋波哭逝川。  
  
卷582_24  【送客偶作】温庭筠  
石路荒凉接野蒿，西风吹马利如刀。小桥连驿杨柳晚，  
废寺入门禾黍高。鸡犬夕阳喧县市，凫鹥秋水曝城壕。  
故山有梦不归去，官树陌尘何太劳。  
  
卷582_25  【寒食前有怀】温庭筠  
万物鲜华雨乍晴，春寒寂历近清明。残芳荏苒双飞蝶，  
晓睡朦胧百啭莺。旧侣不归成独酌，故园虽在有谁耕。  
悠然更起严滩恨，一宿东风蕙草生。  
  
卷582_26  【宿云际寺】温庭筠  
白盖微云一径深，东峰弟子远相寻。苍苔路熟僧归寺，  
红叶声乾鹿在林。高阁清香生静境，夜堂疏磬发禅心。  
自从紫桂岩前别，不见南能直至今。  
  
卷582_27  【寄岳州李外郎远】温庭筠  
含蘋不语坐持颐，天远楼高宋玉悲。湖上残棋人散后，  
岳阳微雨鸟来迟。早梅犹得回歌扇，春水还应理钓丝。  
独有袁宏正憔悴，一樽惆怅落花时。  
  
卷582_28  【游南塘寄知者】温庭筠  
白鸟梳翎立岸莎，藻花菱刺泛微波。烟光似带侵垂柳，  
露点如珠落卷荷。楚水晓凉催客早，杜陵秋思傍蝉多。  
镏公不信归心切，听取江楼一曲歌。  
  
卷582_29  【寄卢生】温庭筠  
遗业荒凉近故都，门前堤路枕平湖。绿杨阴里千家月，  
红藕香中万点珠。此地别来双鬓改，几时归去片帆孤。  
他年犹拟金貂换，寄语黄公旧酒垆。  
  
卷582_30  【春日访李十四处士】温庭筠  
花深桥转水潺潺，甪里先生自闭关。看竹已知行处好，  
望云空得暂时闲。谁言有策堪经世，自是无钱可买山。  
一局残棋千点雨，绿萍池上暮方还。  
  
卷582_31  【宿松门寺】温庭筠  
白石青崖世界分，卷帘孤坐对氛氲。林间禅室春深雪，  
潭上龙堂夜半云。落月苍凉登阁在，晓钟摇荡隔江闻。  
西山旧是经行地，愿漱寒瓶逐领军。  
  
卷582_32  【咏寒宵】温庭筠  
寒宵何耿耿，良宴有馀姿。宝靺徘徊处，熏炉怅望时。  
曲琼垂翡翠，斜月到罘罳。委坠金釭烬，阑珊玉局棋。  
话穷犹注睇，歌罢尚持颐。晻暖遥相属，氛氲积所思。  
秦蛾卷衣晚，胡雁度云迟。上郡归来梦，那知锦字诗。  
  
卷582_33  【寄渚宫遗民弘里生】温庭筠  
柳弱湖堤曲，篱疏水巷深。酒阑初促席，歌罢欲分襟。  
波月欺华烛，汀云润故琴。镜清花并蒂，床冷簟连心。  
荷叠平桥暗，萍稀败舫沉。城头五通鼓，窗外万家砧。  
异县鱼投浪，当年鸟共林。八行香未灭，千里梦难寻。  
未肯睽良愿，空期嗣好音。他时因咏作，犹得比南金。  
  
卷582_34  【春尽与友人入裴氏林探渔竿】温庭筠  
一径互纡直，茅棘亦已繁。晴阳入荒竹，暧暧和春园。  
倚杖息惭倦，徘徊恋微暄。历寻婵娟节，剪破苍筤根。  
地闭修茎孤，林振馀箨翻。适心在所好，非必寻湘沅。  
  
卷582_35  【春日】温庭筠  
问君何所思，迢递艳阳时。门静人归晚，墙高蝶过迟。  
一双青琐燕，千万绿杨丝。屏上吴山远，楼中朔管悲。  
宝书无寄处，香毂有来期。草色将林彩，相添入黛眉。  
  
卷582_36  【洛阳】温庭筠  
巩树先春雪满枝，上阳宫柳啭黄鹂。  
桓谭未便忘西笑，岂为长安有凤池。  
  
卷582_37  【题贺知章故居叠韵作】温庭筠  
废砌翳薜荔，枯湖无菰蒲。老媪饱藁草，愚儒输逋租。  
  
卷582_38  【雨中与李先生期垂钓先后相失，因作叠韵】温庭筠  
隔石觅屐迹，西溪迷鸡啼。小鸟扰晓沼，犁泥齐低畦。  

## 全唐诗(中)　卷五百八十三

卷583_1  【春日雨】温庭筠  
细雨濛濛入绛纱，湖亭寒食孟珠家。  
南朝漫自称流品，宫体何曾为杏花。  
  
卷583_2  【细雨】温庭筠  
凭轩望秋雨，凉入暑衣清。极目鸟频没，片时云复轻。  
沼萍开更敛，山叶动还鸣。楚客秋江上，萧萧故国情。  
  
卷583_3  【秋雨】温庭筠  
云满鸟行灭，池凉龙气腥。斜飘看棋簟，疏洒望山亭。  
细响鸣林叶，圆文破沼萍。秋阴杳无际，平野但冥冥。  
  
卷583_4  【春初对暮雨】温庭筠  
淅沥生丛筱，空濛泫网轩。暝姿看远树，春意入尘根。  
点细飘风急，声轻入夜繁。雀喧争槿树，人静出蔬园。  
瓦湿光先起，房深影易昏。不应江上草，相与滞王孙。  
  
卷583_5  【雪二首】温庭筠  
砚水池先冻，窗风酒易消。鸦声出山郭，人迹过村桥。  
稍急方萦转，才深未寂寥。细光穿暗隙，轻白驻寒条。  
草静封还折，松欹堕复摇。谢庄今病眼，无意坐通宵。  
羸骖出更慵，林寺已疏钟。踏紧寒声涩，飞交细点重。  
圃斜人过迹，阶静鸟行踪。寂寞梁鸿病，谁人代夜舂。  
  
卷583_6  【送人游淮海（一作宿友人池）】温庭筠  
背樯灯色暗，宿客梦初成。半夜竹窗雨，满池荷叶声。  
簟凉秋閤思，木落故山情。明发又愁起，桂花溪水清。  
  
卷583_7  【原隰荑绿柳】温庭筠  
迥野韶光早，晴川柳满堤。拂尘生嫩绿，披雪见柔荑。  
碧玉牙犹短，黄金缕未齐。腰肢弄寒吹，眉意入春闺。  
预恐狂夫折，迎牵逸客迷。新莺将出谷，应借一枝栖。  
  
卷583_8  【宿秦生山斋】温庭筠  
衡巫路不同，结室在东峰。岁晚得支遁，夜寒逢戴颙。  
龛灯落叶寺，山雪隔林钟。行解无由发，曹溪欲施舂。  
  
卷583_9  【赠楚云上人】温庭筠  
松根满苔石，尽日闭禅关。有伴年年月，无家处处山。  
烟波五湖远，瓶屦一身闲。岳寺蕙兰晚，几时幽鸟还。  
  
卷583_10  【宿白盖峰寺寄僧】温庭筠  
山房霜气晴，一宿遂平生。閤上见林影，月中闻涧声。  
佛灯销永夜，僧磬彻寒更。不学何居士，焚香为宦情。  
  
卷583_11  【送僧东游】温庭筠  
师归旧山去，此别已凄然。灯影秋江寺，篷声夜雨船。  
鸥飞吴市外，麟卧晋陵前。若到东林社，谁人更问禅。  
  
卷583_12  【盘石寺留别成公】温庭筠  
槲叶萧萧带苇风，寺前归客别支公。三秋岸雪花初白，  
一夜林霜叶尽红。山叠楚天云压塞，浪遥吴苑水连空。  
悠然旅榜频回首，无复松窗半偈同。  
  
卷583_13  【题中南佛塔寺】温庭筠  
鸣泉隔翠微，千里到柴扉。地胜人无欲，林昏虎有威。  
涧苔侵客屦，山雪入禅衣。桂树芳阴在，还期岁晏归。  
  
卷583_14  【马嵬佛寺】温庭筠  
荒鸡夜唱战尘深，五鼓雕舆过上林。才信倾城是真语，  
直教涂地始甘心。两重秦苑成千里，一炷胡香抵万金。  
曼倩死来无绝艺，后人谁肯惜青禽。  
  
卷583_15  【清凉寺】温庭筠  
黄花红树谢芳蹊，宫殿参差黛巘西。诗閤晓窗藏雪岭，  
画堂秋水接蓝溪。松飘晚吹摐金铎，竹荫寒苔上石梯。  
妙迹奇名竟何在，下方烟暝草萋萋。  
  
卷583_16  【赠卢长史】温庭筠  
移病欲成隐，扁舟归旧居。地深新事少，官散故交疏。  
道直更无侣，家贫唯有书。东门烟水梦，非独为鲈鱼。  
  
卷583_17  【秋日旅舍寄义山李侍御】温庭筠  
一水悠悠隔渭城，渭城风物近柴荆。寒蛩乍响催机杼，  
旅雁初来忆弟兄。自为林泉牵晓梦，不关砧杵报秋声。  
子虚何处堪消渴，试向文园问长卿。  
  
卷583_18  【晚坐寄友人】温庭筠  
九枝灯在琐窗空，希逸无聊恨不同。晓梦未离金夹膝，  
早寒先到石屏风。遗簪可惜三秋白，蜡烛犹残一寸红。  
应卷鰕帘看皓齿，镜中惆怅见梧桐。  
  
卷583_19  【送渤海王子归本国】温庭筠  
疆理虽重海，车书本一家。盛勋归旧国，佳句在中华。  
定界分秋涨，开帆到曙霞。九门风月好，回首是天涯。  
  
卷583_20  【送北阳袁明府】温庭筠  
楚乡千里路，君去及良晨。苇浦迎船火，茶山候吏尘。  
桑浓蚕卧晚，麦秀雉声春。莫作东篱兴，青云有故人。  
  
卷583_21  【送李生归旧居】温庭筠  
一从征战后，故社几人归。薄宦离山久，高谈与世稀。  
夕阳当板槛，春日入柴扉。莫却严滩意，西溪有钓矶。  
  
卷583_22  【早春浐水送友人】温庭筠  
青门烟野外，渡浐送行人。鸭卧溪沙暖，鸠鸣社树春。  
残波青有石，幽草绿无尘。杨柳东风里，相看泪满巾。  
  
卷583_23  【送襄州李中丞赴从事】温庭筠  
汉庭文采有相如，天子通宵爱子虚。把钓看棋高兴尽，  
焚香起草宦情疏。楚山重叠当归路，溪月分明到直庐。  
江雨潇潇帆一片，此行谁道为鲈鱼。  
  
卷583_24  【江上别友人】温庭筠  
秋色满葭菼，离人西复东。几年方暂见，一笑又难同。  
地势萧陵歇，江声禹庙空。如何暮滩上，千里逐征鸿。  
  
卷583_25  【与友人别】温庭筠  
半醉别都门，含凄上古原。晚风杨叶社，寒食杏花村。  
薄暮牵离绪，伤春忆晤言。年芳本无限，何况有兰孙。  
  
卷583_26  【鸿胪寺有开元中锡宴堂楼台池沼雅为胜绝荒凉…成四十韵】温庭筠  
明皇昔御极，神圣垂耿光。沈机发雷电，逸躅陵尧汤。  
西覃积石山，北至穷发乡。四凶有獬豸，一臂无螳螂。  
婵娟得神艳，郁烈闻国香。紫绦鸣羯鼓，玉管吹霓裳。  
禄山未封侯，林甫才为郎。昭融廓日月，妥帖安纪纲。  
群生到寿域，百辟趋明堂。四海正夷宴，一尘不飞扬。  
天子自犹豫，侍臣宜乐康。轧然阊阖开，赤日生扶桑。  
玉砌露盘纡，金壶漏丁当。剑佩相击触，左右随趋跄。  
玄珠十二旒，红粉三千行。顾盻生羽翼，叱嗟回雪霜。  
神霞凌云阁，春水骊山阳。盘斗九子粽，瓯擎五云浆。  
双琼京兆博，七鼓邯郸娼。毰毸碧鸡斗，茏葱翠雉场。  
仗官绣蔽膝，宝马金镂锡。椒涂隔鹦鹉，柘弹惊鸳鸯。  
猗欤华国臣，鬓发俱苍苍。锡宴得幽致，车从真炜煌。  
画鹢照鱼鳖，鸣驺乱甃鶬。飐滟荡碧波，炫煌迷横塘。  
萦盈舞回雪，宛转歌绕梁。艳带画银络，宝梳金钿筐。  
沈冥类汉相，醉倒疑楚狂。一旦紫微东，胡星森耀芒。  
凭陵逐鲸鲵，唐突驱犬羊。纵火三月赤，战尘千里黄。  
殽函与府寺，从此俱荒凉。兹地乃蔓草，故基摧坏墙。  
枯池接断岸，唧唧啼寒螀。败荷塌作泥，死竹森如枪。  
游人问老吏，相对聊感伤。岂必见麋鹿，然后堪回肠。  
幸今遇太平，令节称羽觞。谁知曲江曲，岁岁栖鸾凰。  
  
卷583_27  【访知玄上人遇暴经因有赠】温庭筠  
缥帙无尘满画廊，钟山弟子静焚香。惠能未肯传心法，  
张湛徒劳与眼方。风飏檀烟销篆印，日移松影过禅床。  
客儿自有翻经处，江上秋来蕙草荒。  
  
卷583_28  【寄崔先生】温庭筠  
往年江海别元卿，家近山阳古郡城。莲浦香中离席散，  
柳堤风里钓船横。星霜荏苒无音信，烟水微茫变姓名。  
菰黍正肥鱼正美，五侯门下负平生。  
  
卷583_29  【敬答李先生】温庭筠  
七里滩声舜庙前，杏花初盛草芊芊。绿昏晴气春风岸，  
红漾轻纶野水天。不为伤离成极望，更因行乐惜流年。  
一瓢无事麛裘暖，手弄溪波坐钓船。  
  
卷583_30  【宿沣曲僧舍】温庭筠  
东郊和气新，芳霭远如尘。客舍停疲马，僧墙画故人。  
沃田桑景晚，平野菜花春。更想严家濑，微风荡白蘋。  
  
卷583_31  【宿一公精舍】温庭筠  
夜阑黄叶寺，瓶锡两俱能。松下石桥路，雨中山殿灯。  
茶炉天姥客，棋席剡溪僧。还笑长门赋，高秋卧茂陵。  
  
卷583_32  【月中宿云居寺上方】温庭筠  
虚閤披衣坐，寒阶踏叶行。众星中夜少，圆月上方明。  
霭尽无林色，暄馀有涧声。只应愁恨事，还逐晓光生。  
  
卷583_33  【登卢氏台】温庭筠  
胜地当通邑，前山有故居。台高秋尽出，林断野无馀。  
白露鸣蛩急，晴天度雁疏。由来放怀地，非独在吾庐。  
  
卷583_34  【牡丹二首】温庭筠  
轻阴隔翠帏，宿雨泣晴晖。醉后佳期在，歌馀旧意非。  
蝶繁经粉住，蜂重抱香归。莫惜薰炉夜，因风到舞衣。  
水漾晴红压叠波，晓来金粉覆庭莎。裁成艳思偏应巧，  
分得春光最数多。欲绽似含双靥笑，正繁疑有一声歌。  
华堂客散帘垂地，想凭阑干敛翠蛾。  
  
卷583_35  【反生桃花发因题】温庭筠  
疾眼逢春四壁空，夜来山雪破东风。未知王母千年熟，  
且共刘郎一笑同。已落又开横晚翠，似无如有带朝红。  
僧虔蜡炬高三尺，莫惜连宵照露丛。  
  
卷583_36  【杏花】温庭筠  
红花初绽雪花繁，重叠高低满小园。正见盛时犹怅望，  
岂堪开处已缤翻。情为世累诗千首，醉是吾乡酒一樽。  
杳杳艳歌春日午，出墙何处隔朱门。  
  
卷583_37  【和太常杜少卿东都修行里有嘉莲】温庭筠  
春秋罢注直铜龙，旧宅嘉莲照水红。两处龟巢清露里，  
一时鱼跃翠茎东。同心表瑞荀池上，半面分妆乐镜中。  
应为临川多丽句，故持重艳向西风。  
  
卷583_38  【题磁岭海棠花】温庭筠  
幽态竟谁赏，岁华空与期。岛回香尽处，泉照艳浓时。  
蜀彩淡摇曳，吴妆低怨思。王孙又谁恨，惆怅下山迟。  
  
卷583_39  【苦楝花】温庭筠  
院里莺歌歇，墙头蝶舞孤。天香薰羽葆，宫紫晕流苏。  
晻暧迷青琐，氤氲向画图。只应春惜别，留与博山炉。  
  
卷583_40  【自有扈至京师已后朱樱之期】温庭筠  
露圆霞赤数千枝，银笼谁家寄所思。秦苑飞禽谙熟早，  
杜陵游客恨来迟。空看翠幄成阴日，不见红珠满树时。  
尽日徘徊浓影下，只应重作钓鱼期。  
  
卷583_41  【答段柯古见嘲】温庭筠  
彩翰殊翁金缭绕，一千二百逃飞鸟。  
尾薪桥下未为痴，暮雨朝云世间少。  
  
卷583_42  【莲花】温庭筠  
绿塘摇滟接星津，轧轧兰桡入白蘋。  
应为洛神波上袜，至今莲蕊有香尘。  
  
卷583_43  【过吴景帝陵】温庭筠  
王气销来水淼茫，岂能才与命相妨。  
虚开直渎三千里，青盖何曾到洛阳。  
  
卷583_44  【龙尾驿妇人图】温庭筠  
慢笑开元有幸臣，直教天子到蒙尘。  
今来看画犹如此，何况亲逢绝世人。  
  
卷583_45  【薛氏池垂钓】温庭筠  
池塘经雨更苍苍，万点荷珠晓气凉。  
朱瑀空偷御沟水，锦鳞红尾属严光。  
  
卷583_46  【简同志】温庭筠  
开济由来变盛衰，五车才得号镃基。  
留侯功业何容易，一卷兵书作帝师。  
  
卷583_47  【瑟瑟钗】温庭筠  
翠染冰轻透露光，堕云孙寿有馀香。  
只因七夕回天浪，添作湘妃泪两行。  
  
卷583_48  【元日】温庭筠  
神耀破氛昏，新阳入晏温。绪风调玉吹，端日应铜浑。  
威凤跄瑶簴，升龙护璧门。雨旸春令煦，裘冕晬容尊。  
  
卷583_49  【二月十五日樱桃盛开自所居蹑履吟玩竞名王泽章洋才】温庭筠  
晓觉笼烟重，春深染雪轻。静应留得蝶，繁欲不胜莺。  
影乱晨飙急，香多夜雨晴。似将千万恨，西北为卿卿。  
  
卷583_50  【寒食节日寄楚望二首】温庭筠  
芳兰无意绿，弱柳何穷缕。心断入淮山，梦长穿楚雨。  
繁花如二八，好月当三五。愁碧竟平皋，韶红换幽圃。  
流莺隐员树，乳燕喧馀哺。旷望恋曾台，离忧集环堵。  
当年不自遣，晚得终何补。郑谷有樵苏，归来要腰斧。  
家乏两千万，时当一百五。飔飔杨柳风，穰穰樱桃雨。  
年芳苦沉潦，心事如摧橹。金犊近兰汀，铜龙接花坞。  
青葱建杨宅，隐辚端门鼓。彩素拂庭柯，轻球落邻圃。  
三春谢游衍，一笑牵规矩。独有恩泽侯，归来看楚舞。  
  
卷583_51  【清明日】温庭筠  
清娥画扇中，春树郁金红。出犯繁花露，归穿弱柳风。  
马骄偏避幰，鸡骇乍开笼。柘弹何人发，黄鹂隔故宫。  
  
卷583_52  【禁火日】温庭筠  
骀荡清明日，储胥小苑东。舞衫萱草绿，春鬓杏花红。  
马辔轻衔雪，车衣弱向风。□愁闻百舌，残睡正朦胧。  
  
卷583_53  【嘲三月十八日雪】温庭筠  
三月雪连夜，未应伤物华。只缘春欲尽，留著伴梨花。  
  
卷583_54  【杨柳八首（一作杨柳枝）】温庭筠  
宜春苑外最长条，闲袅春风伴舞腰。  
正是玉人肠断处，一渠春水赤阑桥。  
南内墙东御路旁，预知春色柳丝黄。  
杏花未肯无情思，何是情人最断肠。  
苏小门前柳万条，毵毵金线拂平桥。  
黄莺不语东风起，深闭朱门伴细腰。  
金缕毵毵碧瓦沟，六宫眉黛惹春愁。  
晚来更带龙池雨，半拂阑干半入楼。  
馆娃宫外邺城西，远映征帆近拂堤。  
系得王孙归意切，不关春草绿萋萋。  
两两黄鹂色似金，袅枝啼露动芳音。  
春来幸自长如线，可惜牵缠荡子心。  
御柳如丝映九重，凤凰窗柱绣芙蓉。  
景阳楼畔千条露，一面新妆待晓钟。  
织锦机边莺语频，停梭垂泪忆征人。  
塞门三月犹萧索，纵有垂杨未觉春。  
  
卷583_55  【客愁】温庭筠  
客愁看柳色，日日逐春深。荡漾春风里，谁知历乱心。  
  
卷583_56  【和周繇（一作和周繇广阳公宴嘲段成式诗）】温庭筠  
齐马驰千驷，卢姬逞十三。玳筵方喜睐，金勒自[za _blank ]zb。  
堕珥情初洽，鸣鞭战未酣。神交花冉冉，眉语柳毵毵。  
却略青鸾镜，翘翻翠凤篸。专城有佳对，宁肯顾春蚕。  
  
卷583_43  【光风亭夜宴妓有醉殴者】温庭筠  
吴国初成阵，王家欲解围。拂巾双雉叫，飘瓦两鸳飞。  
  
卷583_44  【南歌子词二首（一作添声杨柳枝辞）】温庭筠  
一尺深红胜曲尘，天生旧物不如新。  
合欢桃核终堪恨，里许元来别有人。  
井底点灯深烛伊，共郎长行莫围棋。  
玲珑骰子安红豆，入骨相思知不知。  
  
卷583_45  【题李卫公诗二首】温庭筠  
蒿棘深春卫国门，九年于此盗乾坤。两行密疏倾天下，  
一夜阴谋达至尊。肉视具僚忘匕箸，气吞同列削寒温。  
当时谁是承恩者，肯有馀波达鬼村。  
势欲凌云威触天，权倾诸夏力排山。三年骥尾有人附，  
一日龙须无路攀。画閤不开梁燕去，朱门罢扫乳鸦还。  
千岩万壑应惆怅，流水斜倾出武关。  
  
卷583_46  【题谷隐兰若】温庭筠  
风带巢熊拗树声，老僧相引入云行。  
半坡新路畬才了，一谷寒烟烧不成。  
  
卷583_47  【观棋（一作段成式诗）】温庭筠  
闲对楸枰倾一壶，黄华坪上几成卢。  
他时谒帝铜龙水，便赌宣城太守无。  
  
卷583_48  【句】温庭筠  
春水碧于天，画船听雨眠。（见《优古堂诗话》）斋  
绿树绕村含细雨，寒潮背郭卷平沙。（《送人》，  
见《诗人玉屑》）知  
