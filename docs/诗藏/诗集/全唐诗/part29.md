---
title: 第29部分
index: true
icon: editor
order: 29
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(下)　卷六百一十

卷610_1  【太湖诗　初入太湖（自胥口入，去州五十里）】皮日休  
闻有太湖名，十年未曾识。今朝得游泛，大笑称平昔。  
一舍行胥塘，尽日到震泽。三万六千顷，千顷颇黎色。  
连空淡无颣，照野平绝隙。好放青翰舟，堪弄白玉笛。  
疏岑七十二，eH々露矛戟。悠然啸傲去，天上摇画艗。  
西风乍猎猎，惊波罨涵碧。倏忽雷阵吼，须臾玉崖坼。  
树动为蜃尾，山浮似鳌脊。落照射鸿溶，清辉荡抛cQ。  
云轻似可染，霞烂如堪摘。渐暝无处泊，挽帆从所适。  
枕下闻澎湃，肌上生瘮t7。讨异足邅回，寻幽多阻隔。  
愿风与良便，吹入神仙宅。甘将一蕴书，永事嵩山伯。  
  
卷610_2  【太湖诗　晓次神景宫】皮日休  
夜半幽梦中，扁舟似凫跃。晓来到何许，俄倚包山脚。  
三百六十丈，攒空利如削。遐瞻但徙倚，欲上先矍铄。  
浓露湿莎裳，浅泉渐草屩。行行未一里，节境转寂寞。  
静径侵泬寥，仙扉傍岩崿。松声正凊绝，海日方照灼。  
欻临幽虚天，万想皆摆落。坛灵有芝菌，殿圣无鸟雀。  
琼帏自回旋，锦旌空粲错。鼎气为龙虎，香烟混丹雘。  
凝看出次云，默听语时鹤。绿书不可注，云笈应无钥。  
晴来鸟思喜，崦里花光弱。天籁如击琴，泉声似摐铎。  
清斋洞前院，敢负玄科约。空中悉羽章，地上皆灵药。  
金醴可酣畅，玉豉堪咀嚼。存心服燕胎，叩齿读龙蹻。  
福地七十二，兹焉永堪托。在兽乏虎貙，于虫不毒蠚。  
尝闻择骨录，仙志非可作。绿肠既朱髓，青肝复紫络。  
伊余乏此相，天与形貌恶。每嗟原宪瘇，常苦齐侯疟。  
终然合委顿，刚亦慕寥廓。三茅亦常住，竟与珪组薄。  
欲问包山神，来赊少岩壑。  
  
卷610_3  【太湖诗　入林屋洞】皮日休  
斋心已三日，筋骨如烟轻。腰下佩金兽，手中持火铃。  
幽塘四百里，中有日月精。连亘三十六，各各为玉京。  
自非心至诚，必被神物烹。顾余慕大道，不能惜微生。  
遂招放旷侣，同作幽忧行。其门才函丈，初若盘薄硎。  
洞气黑昳ft，苔发红鬇鬡。试足值坎窞，低头避峥嵘。  
攀缘不知倦，怪异焉敢惊。匍匐一百步，稍稍策可横。  
忽然白蝙蝠，来扑松炬明。语散澒洞，石响高玲玎。  
脚底龙蛇气，头上波涛声。有时若服匿，偪仄如见绷。  
俄尔造平淡，豁然逢光晶。金堂似镌出，玉座如琢成。  
前有方丈沼，凝碧融人睛。云浆湛不动，璚露涵而馨。  
漱之恐减算，酌之必延龄。愁为三官责，不敢携一bl。  
昔云夏后氏，于此藏真经。刻之以紫琳，秘之以丹琼。  
期之以万祀，守之以百灵。焉得彼丈人，窃之不加刑。  
石匮一以出，左神俄不扃。禹书既云得，吴国由是倾。  
藓缝才半尺，中有怪物腥。欲去既嚄唶，将回又伶俜。  
却遵旧时道，半日出杳冥。屦泥惹石髓，衣湿沾云英。  
玄箓乏仙骨，青文无绛名。虽然入阴宫，不得朝上清。  
对彼神仙窟，自厌浊俗形。却憎造物者，遣我骑文星。  
  
卷610_4  【太湖诗　雨中游包山精舍】皮日休  
松门亘五里，彩碧高下绚。幽人共跻攀，胜事颇清便。  
翣翣林上雨，隐隐湖中电。薜带轻束腰，荷笠低遮面。  
湿屦黏烟雾，穿衣落霜霰。笑次度岩壑，困中遇台殿。  
老僧三四人，梵字十数卷。施稀无夏屋，境僻乏朝膳。  
散发抵泉流，支颐数云片。坐石忽忘起，扪萝不知倦。  
异蝶时似锦，幽禽或如钿。篥簩还戛刃，栟榈自摇扇。  
俗态既斗薮，野情空眷恋。道人摘芝菌，为予备午馔。  
渴兴石榴羹，饥惬胡麻饭。如何事于役，兹游急于传。  
却将尘土衣，一任瀑丝溅。  
  
卷610_5  【太湖诗　游毛公坛】皮日休  
却上南山路，松行俨如庑。松根碍幽径，孱颜不能斧。  
摆履跨乱云，侧巾蹲怪树。三休且半日，始到毛公坞。  
两水合一涧，潈崖却为浦。相敌百千戟，共攂十万鼓。  
喷散日月精，射破神仙府。唯愁绝地脉，又恐折天柱。  
一窥耳目眩，再听云发竖。次到炼丹井，井干翳宿莽。  
下有蕊刚丹，勺之百疾愈。凝于白獭髓，湛似桐马乳。  
黄露醒齿牙，碧黏甘肺腑。桧异松复怪，枯疏互撑拄。  
乾蛟一百丈，髐然半天舞。下有毛公坛，坛方不盈亩。  
当时云龙篆，一片苔藓古。时时仙禽来，忽忽祥烟聚。  
我爱周息元，忽起应明主。三谏却归来，回头唾圭组。  
伊余何不幸，斯人不复睹。如何大开口，与世争枯腐。  
将山待夸娥，以肉投猰貐。欻坐侵桂阴，不知巳与午。  
兹地足灵境，他年终结宇。敢道万石君，轻于一丝缕。  
  
卷610_6  【太湖诗　三宿神景宫】皮日休  
古观岑且寂，幽人情自怡。一来包山下，三宿湖之湄。  
况此深夏夕，不逢清月姿。玉泉浣衣后，金殿添香时。  
客省高且敞，客床蟠复奇。石枕冷入脑，笋席寒侵肌。  
气清寐不著，起坐临阶墀。松阴忽微照，独见萤火芝。  
素鹤警微露，白莲明暗池。窗棂带乳藓，壁缝含云蕤。  
闻磬走魍魉，见烛奔羁雌。沆瀣欲滴沥，芭蕉未离披。  
五更山蝉响，醒发如吹篪。杉风忽然起，飘破步虚词。  
道客巾屦样，上清朝礼仪。明发作此事，岂复甘趋驰。  
  
卷610_7  【太湖诗　以毛公泉一瓶献上谏议因寄】皮日休  
刘根昔成道，兹坞四百年。毿毿被其体，号为绿毛仙。  
因思清泠汲，凿彼岝峉巅。五色既炼矣，一勺方铿然。  
既用文武火，俄穷雌雄篇。赤盐扑红雾，白华飞素烟。  
服之生羽翼，倏尔冲玄天。真隐尚有迹，厥祀将近千。  
我来讨灵胜，到此期终焉。滴苦破窦净，藓深馀甃圆。  
澄如玉髓洁，泛若金精鲜。颜色半带乳，气味全和铅。  
饮之融痞蹇，濯之伸拘挛。有时玩者触，倏忽风雷颠。  
素绠丝不短，越罂腹甚便。汲时月液动，担处玉浆旋。  
敢献大司谏，置之铃阁前。清如介洁性，涤比扫荡权。  
炙背野人兴，亦思侯伯怜。也知饮冰苦，愿受一瓶泉。  
  
卷610_8  【太湖诗　缥缈峰】皮日休  
头戴华阳帽，手拄大夏筇。清晨陪道侣，来上缥缈峰。  
带露嗅药蔓，和云寻鹿踪。时惊q0p0鼠，飞上千丈松。  
翠壁内有室，叩之虚eGcP。穴下彻海，视之寒鸿濛。  
遇歇有佳思，缘危无倦容。须臾到绝顶，似鸟穿樊笼。  
恐足蹈海日，疑身凌天风。众岫点巨浸，四方接圆穹。  
似将青螺髻，撒在明月中。片白作越分，孤岚为吴宫。  
一阵叆叇气，隐隐生湖东。激雷与波起，狂电将日红。  
礊礊雨点大，金髇轰下空。暴光隔云闪，仿佛亘天龙。  
连拳百丈尾，下拔湖之洪。捽为一雪山，欲与昭回通。  
移时却cs下，细碎衡与嵩。神物谅不测，绝景尤难穷。  
杖策下返照，渐闻仙观钟。烟波濆肌骨，云壑阗心胸。  
竟死爱未足，当生且欢逢。不然把天爵，自拜太湖公。  
  
卷610_9  【太湖诗　桃花坞】皮日休  
夤缘度南岭，尽日穿林樾。穷深到兹坞，逸兴转超忽。  
坞名虽然在，不见桃花发。恐是武陵溪，自闭仙日月。  
倚峰小精舍，当岭残耕垡。将洞任回环，把云恣披拂。  
闲禽啼叫窕，险狖眠硉矹。微风吹重岚，碧埃轻勃勃。  
清阴减鹤睡，秀色治人渴。敲竹斗铮摐，弄泉争咽嗢。  
空斋蒸柏叶，野饭调石发。空羡坞中人，终身无履袜。  
  
卷610_10  【太湖诗　明月湾】皮日休  
晓景澹无际，孤舟恣回环。试问最幽处，号为明月湾。  
半岩翡翠巢，望见不可攀。柳弱下丝网，藤深垂花鬘。  
松瘿忽似狖，石文或如虥。钓坛两三处，苔老腥斒斑。  
沙雨几处霁，水禽相向闲。野人波涛上，白屋幽深间。  
晓培橘栽去，暮作鱼梁还。清泉出石砌，好树临柴关。  
对此老且死，不知忧与患。好境无处住，好处无境删。  
赧然不自适，脉脉当湖山。  
  
卷610_11  【太湖诗　练渎（吴王所开）】皮日休  
吴王厌得国，所玩终不足。一上姑苏台，犹自嫌局促。  
艅艎六宫闹，艨冲后军肃。一阵水麝风，空中荡平渌。  
鸟困避锦帆，龙跧防铁轴。流苏惹烟浪，羽葆飘岩谷。  
灵境太蹂践，因兹塞林屋。空阔嫌太湖，崎岖开练渎。  
三寻齾石齿，数里穿山腹。底静似金膏，砾碎如丹粟。  
波殿郑妲醉，蟾阁西施宿。几转含烟舟，一唱来云曲。  
不知阑楯上，夜有越人镞。君王掩面死，嫔御不敢哭。  
艳魄逐波涛，荒宫养麋鹿。国破沟亦浅，代变草空绿。  
白鸟都不知，朝眠还暮浴。  
  
卷610_12  【太湖诗　投龙潭（在龟山）】皮日休  
龟山下最深，恶气何洋溢。涎水瀑龙巢，腥风卷蛟室。  
晓来林岑静，狞色如怒日。气涌扑炱煤，波澄扫纯漆。  
下有水君府，贝阙光比栉。左右列介臣，纵横守鳞卒。  
月中珠母见，烟际枫人出。生犀不敢烧，水怪恐摧捽。  
时有慕道者，作彼投龙术。端严持碧简，斋戒挥紫笔。  
兼以金蜿蜒，投之光焌律。琴高坐赤鲤，何许纵仙逸。  
我愿与之游，兹焉托灵质。  
  
卷610_13  【太湖诗　孤园寺（梁散骑常侍吴猛宅）】皮日休  
艇子小且兀，缘湖荡白芷。萦纡泊一碕，宛到孤园寺。  
萝岛凝清阴，松门湛虚翠。寒泉飞碧螭，古木斗苍兕。  
钟梵在水魄，楼台入云肆。岩边足鸣wJ，树杪多飞鸓。  
香莎满院落，风泛金靃靡。静鹤啄柏蠹，闲猱弄榅eb。  
小殿熏陆香，古经贝多纸。老僧方瞑坐，见客还强起。  
指兹正险绝，何以来到此。先言洞壑数，次话真如理。  
磬韵醒闲心，茶香凝皓齿。巾之劫贝布，馔以栴檀饵。  
数刻得清净，终身欲依止。可怜陶侍读，身列丹台位。  
雅号曰胜力，亦闻师佛氏。今日到孤园，何妨称弟子。  
  
卷610_14  【太湖诗　上真观】皮日休  
径盘在山肋，缭绕穷云端。摘菌杖头紫，缘崖屐齿刓。  
半日到上真，洞宫知造难。双户启真景，斋心方可观。  
天钧鸣响亮，天禄行蹒跚。琪树夹一径，万条青琅玕。  
两松峙庭际，怪状吁可叹。大螾腾共结，修蛇飞相盘。  
皮肤坼甲胄，枝节擒貙犴。罅处似天裂，朽中如井眢。  
褵褷风声癣，跁跒地方痑。根上露钳釱，空中狂波澜。  
合时若莽苍，辟处如轘辕。俨对无霸阵，静问严陵滩。  
灵飞一以护，山都焉敢干。两廊洁寂历，中殿高巑岏。  
静架九色节，闲悬十绝幡。微风时一吹，百宝清阑珊。  
昔有叶道士，位当升灵官。欲笺紫微志，唯食虹影丹。  
既逐隐龙去，道风由此残。犹闻绛目草，往往生空坛。  
羽客两三人，石上谭泥丸。谓我或龙胄，粲然与之欢。  
衣巾紫华冷，食次白芝寒。自觉有真气，恐随风力抟。  
明朝若更住，必拟隳儒冠。  
  
卷610_15  【太湖诗　销夏湾】皮日休  
太湖有曲处，其门为两崖。当中数十顷，别如一天池。  
号为销夏湾，此名无所私。赤日莫斜照，清风多遥吹。  
沙屿扫粉墨，松竹调埙篪。山果红靺鞨，水苔青wK髵。  
木阴厚若瓦，岩磴滑如饴。我来此游息，夏景方赫曦。  
一坐盘石上，肃肃寒生肌。小艖或可泛，短策或可支。  
行惊翠羽起，坐见白莲披。敛袖弄轻浪，解巾敌凉飔。  
但有水云见，更馀沙禽知。京洛往来客，暍死缘奔驰。  
此中便可老，焉用名利为。  
  
卷610_16  【太湖诗　包山祠】皮日休  
白云最深处，像设盈岩堂。村祭足茗粣，水奠多桃浆。  
箘uM突古砌，薜荔绷颓墙。炉灰寂不然，风送杉桂香。  
积雨晦州里，流波漂稻粱。恭惟大司谏，悯此如发狂。  
命予传明祷，祗事实不遑。一奠若肸蚃，再祝如激扬。  
出庙未半日，隔云逢澹光。gf々雨点少，渐收羽林枪。  
忽然山家犬，起吠白日傍。公心与神志，相向如玄黄。  
我愿作一疏，奏之于穹苍。留神千万祀，永福吴封疆。  
  
卷610_17  【太湖诗　圣姑庙（在大姑山）】皮日休  
洛神有灵逸，古庙临空渚。暴雨驳丹青，荒萝绕梁梠。  
野风旋芝盖，饥乌衔椒糈。寂寂落枫花，时时斗鼯鼠。  
常云三五夕，尽会妍神侣。月下留紫姑，霜中召青女。  
俄然响环佩，倏尔鸣机杼。乐至有闻时，香来无定处。  
目瞪如有待，魂断空无语。云雨竟不生，留情在何处。  
  
卷610_18  【太湖诗　太湖石（出鼋头山）】皮日休  
兹山有石岸，抵浪如受屠。雪阵千万战，藓岩高下刳。  
乃是天诡怪，信非人功夫。白丁一云取，难甚网珊瑚。  
厥状复若何，鬼工不可图。或拳若虺蜴，或蹲如虎貙。  
连络若钩锁，重叠如萼跗。或若巨人骼，或如太帝符。  
胮肛筼筜笋，格磔琅玕株。断处露海眼，移来和沙须。  
求之烦耄倪，载之劳舳舻。通侯一以眄，贵却骊龙珠。  
厚赐以賝赆，远去穷京都。五侯土山下，要尔添岩龉。  
赏玩若称意，爵禄行斯须。苟有王佐士，崛起于太湖。  
试问欲西笑，得如兹石无。  
  
卷610_19  【太湖诗　崦里（傍龟山下有良田二十顷）】皮日休  
崦里何幽奇，膏腴二十顷。风吹稻花香，直过龟山顶。  
青苗细腻卧，白羽悠溶静。塍畔起鸊鹈，田中通舴艋。  
几家傍潭洞，孤戍当林岭。罢钓时煮菱，停缲或焙茗。  
峭然八十翁，生计于此永。苦力供征赋，怡颜过朝暝。  
洞庭取异事，包山极幽景。念尔饱得知，亦是遗民幸。  
  
卷610_20  【太湖诗　石板（在石公山前）】皮日休  
翠石数百步，如板漂不流。空疑水妃意，浮出青玉洲。  
中若莹龙剑，外唯叠蛇矛。狂波忽然死，浩气清且浮。  
似将翠黛色，抹破太湖秋。安得三五夕，携酒棹扁舟。  
召取月夫人，啸歌于上头。又恐霄景阔，虚皇拜仙侯。  
欲建九锡碑，当立十二楼。琼文忽然下，石板谁能留。  
此事少知者，唯应波上鸥。  

## 全唐诗(下)　卷六百一十一

卷611_1  【奉和鲁望渔具十五咏　网】皮日休  
晚挂溪上网，映空如雾縠。闲来发其机，旋旋沈平绿。  
下处若烟雨，牵时似崖谷。必若遇鲲鲕，从教通一目。  
  
卷611_2  【奉和鲁望渔具十五咏　罩】皮日休  
芒鞋下葑中，步步沈轻罩。既为菱浪飐，亦为莲泥胶。  
人立独无声，鱼烦似相抄。满手搦霜鳞，思归举轻棹。  
  
卷611_3  【奉和鲁望渔具十五咏　罱】皮日休  
烟雨晚来好，东塘下罱去。网小正星bI，舟轻欲腾翥。  
谁知荇深后，恰值鱼多处。浦口更有人，停桡一延伫。  
  
卷611_4  【奉和鲁望渔具十五咏　钓筒】皮日休  
笼籦截数尺，标置能幽绝。从浮笠泽烟，任卧桐江月。  
丝随碧波漫，饵逐清滩发。好是趁筒时，秋声正清越。  
  
卷611_5  【奉和鲁望渔具十五咏　钓车】皮日休  
得乐湖海志，不厌华輈小。月中抛一声，惊起滩上鸟。  
心将潭底测，手把波文袅。何处觅奔车，平波今渺渺。  
  
卷611_6  【奉和鲁望渔具十五咏　渔梁】皮日休  
波际插翠筠，离离似清籞。游鳞到溪口，入此无逃所。  
斜临杨柳津，静下鸬鹚侣。编此欲何之，终焉富春渚。  
  
卷611_7  【奉和鲁望渔具十五咏　叉鱼】皮日休  
列炬春溪口，平潭如不流。照见游泳鱼，一一如清昼。  
中目碎琼碧，毁鳞殷组绣。乐此何太荒，居然愧川后。  
  
卷611_8  【奉和鲁望渔具十五咏　射鱼】皮日休  
注矢寂不动，澄潭晴转烘。下窥见鱼乐，怳若翔在空。  
惊羽决凝碧，伤鳞浮殷红。堪将指杯术，授与太湖公。  
  
卷611_9  【奉和鲁望渔具十五咏　鸣桹】皮日休  
尽日平湖上，鸣桹仍动桨。丁丁入波心，澄澈和清响。  
鹭听独寂寞，鱼惊昧来往。尽水无所逃，川中有钩党。  
  
卷611_10  【奉和鲁望渔具十五咏　沪】皮日休  
波中植甚固，磔磔如虾须。涛头倏尔过，数顷跳鯆cr。  
不是细罗密，自为朝夕驱。空怜指鱼命，遣出海边租。  
  
卷611_11  【奉和鲁望渔具十五咏　qF】皮日休  
伐彼槎蘖枝，放于冰雪浦。游鱼趁暖处，忽尔来相聚。  
徒为栖托心，不问庇庥主。一旦悬鼎镬，祸机真自取。  
  
卷611_12  【奉和鲁望渔具十五咏　种鱼】皮日休  
移土湖岸边，一半和鱼子。池中得春雨，点点活如蚁。  
一月便翠鳞，终年必赪尾。借问两绶人，谁知种鱼利。  
  
卷611_13  【奉和鲁望渔具十五咏　药鱼】皮日休  
吾无竭泽心，何用药鱼药。见说放溪上，点点波光恶。  
食时竞夷犹，死者争纷泊。何必重伤鱼，毒泾犹可作。  
  
卷611_14  【奉和鲁望渔具十五咏　舴艋】皮日休  
阔处只三尺，翛然足吾事。低篷挂钓车，枯蚌盛鱼饵。  
只好携桡坐，唯堪盖蓑睡。若遣遂平生，艅艎不如是。  
  
卷611_15  【奉和鲁望渔具十五咏　笭箵】皮日休  
朝空笭箵去，暮实笭箵归。归来倒却鱼，挂在幽窗扉。  
但闻虾蚬气，欲生蘋藻衣。十年佩此处，烟雨苦霏霏。  
  
卷611_16  【添鱼具诗　鱼庵】皮日休  
庵中只方丈，恰称幽人住。枕上悉渔经，门前空钓具。  
束竿时倚壁，晒网还侵户。上泂有杨颙，须留往来路。  
  
卷611_17  【添鱼具诗　钓矶】皮日休  
盘滩一片石，置我山居足。洼处著筣笓，窍中维艒fR。  
多逢沙鸟污，爱彼潭云触。狂奴卧此多，所以蹋帝腹。  
  
卷611_18  【添鱼具诗　蓑衣】皮日休  
一领蓑正新，著来沙坞中。隔溪遥望见，疑是绿毛翁。  
襟色裛xU霭，袖香褵褷风。前头不施衮，何以为三公。  
  
卷611_19  【添鱼具诗　箬笠】皮日休  
圆似写月魂，轻如织烟翠。涔涔向上雨，不乱窥鱼思。  
携来沙日微，挂处江风起。纵带二梁冠，终身不忘尔。  
  
卷611_20  【添鱼具诗　背篷】皮日休  
侬家背篷样，似个大龟甲。雨中跼蹐时，一向听霎霎。  
甘从鱼不见，亦任鸥相狎。深拥竟无言，空成睡齁qf。  
  
卷611_21  【奉和鲁望樵人十咏　樵谿】皮日休  
何时有此谿，应便生幽木。橡实养山禽，藤花蒙涧鹿。  
不止产蒸薪，愿当歌棫朴。君知天意无，以此安吾族。  
  
卷611_22  【奉和鲁望樵人十咏　樵家】皮日休  
空山最深处，太古两三家。云萝共夙世，猿鸟同生涯。  
衣服濯春泉，盘餐烹野花。居兹老复老，不解叹年华。  
  
卷611_23  【奉和鲁望樵人十咏　樵叟】皮日休  
不曾照青镜，岂解伤华发。至老未息肩，至今无病骨。  
家风是林岭，世禄为薇蕨。所以两大夫，天年自为伐。  
  
卷611_24  【奉和鲁望樵人十咏　樵子】皮日休  
相约晚樵去，跳踉上山路。将花饵鹿麛，以果投猿父。  
束薪白云湿，负担春日暮。何不寿童乌，果为玄所误。  
  
卷611_25  【奉和鲁望樵人十咏　樵径】皮日休  
蒙茏中一径，绕在千峰里。歇处遇松根，危中值石齿。  
花穿枲衣落，云拂芒鞋起。自古行此途，不闻颠与坠。  
  
卷611_26  【奉和鲁望樵人十咏　樵斧】皮日休  
腰间插大柯，直入深谿里。空林伐一声，幽鸟相呼起。  
倒树去李父，倾巢啼木魅。不知仗钺者，除害谁如此。  
  
卷611_27  【奉和鲁望樵人十咏　樵担】皮日休  
不敢量樵重，唯知益薪束。轧轧下山时，弯弯向身曲。  
清泉洗得洁，翠霭侵来绿。看取荷戈人，谁能似吾属。  
  
卷611_28  【奉和鲁望樵人十咏　樵风】皮日休  
野船渡樵客，来往平波中。纵横清飙吹，旦暮归期同。  
蘋光惹衣白，莲影涵薪红。吾当请封尔，直作镜湖公。  
  
卷611_29  【奉和鲁望樵人十咏　樵火】皮日休  
山客地炉里，然薪如阳辉。松膏作滫瀡，杉子为珠玑。  
响误击刺闹，焰疑彗孛飞。傍边暖白酒，不觉瀑冰垂。  
  
卷611_30  【奉和鲁望樵人十咏　樵歌】皮日休  
此曲太古音，由来无管奏。多云采樵乐，或说林泉候。  
一唱凝闲云，再谣悲顾兽。若遇采诗人，无辞收鄙陋。  
  
卷611_31  【酒中十咏　酒星】皮日休  
谁遣酒旗耀，天文列其位。彩微尝似酣，芒弱偏如醉。  
唯忧犯帝座，只恐骑天驷。若遇卷舌星，谗君应堕地。  
  
卷611_32  【酒中十咏　酒泉】皮日休  
羲皇有玄酒，滋味何太薄。玉液是浇漓，金沙乃糟粕。  
春从野鸟沽，昼仍闲猿酌。我愿葬兹泉，醉魂似凫跃。  
  
卷611_33  【酒中十咏　酒篘】皮日休  
翠篾初织来，或如古鱼器。新从山下买，静向甔中试。  
轻可网金醅，疏能容玉蚁。自此好成功，无贻我罍耻。  
  
卷611_34  【酒中十咏　酒床】皮日休  
糟床带松节，酒腻肥如羜。滴滴连有声，空疑杜康语。  
开眉既压后，染指偷尝处。自此得公田，不过浑种黍。  
  
卷611_35  【酒中十咏　酒垆】皮日休  
红垆高几尺，颇称幽人意。火作缥醪香，灰为冬醷气。  
有枪尽龙头，有主皆犊鼻。倘得作杜根，佣保何足愧。  
  
卷611_36  【酒中十咏　酒楼】皮日休  
钩楯跨通衢，喧闹当九市。金罍潋滟后，玉斝纷纶起。  
舞蝶傍应酣，啼莺闻亦醉。野客莫登临，相雠多失意。  
  
卷611_37  【酒中十咏　酒旗】皮日休  
青帜阔数尺，悬于往来道。多为风所飏，时见酒名号。  
拂拂野桥幽，翻翻江市好。双眸复何事，终竟望君老。  
  
卷611_38  【酒中十咏　酒樽】皮日休  
牺樽一何古，我抱期幽客。少恐消醍醐，满拟烘琥珀。  
猿窥曾扑泻，鸟蹋经欹仄。度度醒来看，皆如死生隔。  
  
卷611_39  【酒中十咏　酒城】皮日休  
万仞峻为城，沈酣浸其俗。香侵井干过，味染濠波渌。  
朝倾逾百榼，暮压几千斛。吾将隶此中，但为阍者足。  
  
卷611_40  【酒中十咏　酒乡】皮日休  
何人置此乡，杳在天皇外。有事忘哀乐，有时忘显晦。  
如寻罔象归，似与希夷会。从此共君游，无烦用冠带。  
  
卷611_41  【奉和添酒中六咏　酒池】皮日休  
八齐竞奔注，不知深几丈。竹叶岛纡徐，凫花波荡漾。  
醺应烂地轴，浸可柔天壤。以此献吾君，愿铭于几杖。  
  
卷611_42  【奉和添酒中六咏　酒龙】皮日休  
铜为蚴蟉鳞，铸作鱙qT角。吐处百里雷，泻时千丈壑。  
初疑潜苑囿，忽似拏寥廓。遂使铜雀台，香消野花落。  
  
卷611_43  【奉和添酒中六咏　酒瓮】皮日休  
坚净不苦窳，陶于醉封疆。临溪刷旧痕，隔屋闻新香。  
移来近麹室，倒处临糟床。所嗟无比邻，余亦能偷尝。  
  
卷611_44  【奉和添酒中六咏　酒船】皮日休  
剡桂复刳兰，陶陶任行乐。但知涵泳好，不计风涛恶。  
尝行麹封内，稍系糟丘泊。东海如可倾，乘之就斟酌。  
  
卷611_45  【奉和添酒中六咏　酒枪】皮日休  
象鼎格仍高，其中不烹饪。唯将煮浊醪，用以资酣饮。  
偏宜旋樵火，稍近馀酲枕。若得伴琴书，吾将著闲品。  
  
卷611_46  【奉和添酒中六咏　酒杯】皮日休  
昔有嵇氏子，龙章而凤姿。手挥五弦罢，聊复一樽持。  
但取性淡泊，不知味醇醨。兹器不复见，家家唯玉卮。  
  
卷611_47  【茶中杂咏　茶坞】皮日休  
闲寻尧氏山，遂入深深坞。种荈已成园，栽葭宁记亩。  
石洼泉似掬，岩罅云如缕。好是夏初时，白花满烟雨。  
  
卷611_48  【茶中杂咏　茶人】皮日休  
生于顾渚山，老在漫石坞。语气为茶荈，衣香是烟雾。  
庭从dx子遮，果任獳师虏。日晚相笑归，腰间佩轻篓。  
  
卷611_49  【茶中杂咏　茶笋】皮日休  
褎然三五寸，生必依岩洞。寒恐结红铅，暖疑销紫汞。  
圆如玉轴光，脆似琼英冻。每为遇之疏，南山挂幽梦。  
  
卷611_50  【茶中杂咏　茶籝】皮日休  
筤篣晓携去，蓦个山桑坞。开时送紫茗，负处沾清露。  
歇把傍云泉，归将挂烟树。满此是生涯，黄金何足数。  
  
卷611_51  【茶中杂咏　茶舍】皮日休  
阳崖枕白屋，几口嬉嬉活。棚上汲红泉，焙前蒸紫蕨。  
乃翁研茗后，中妇拍茶歇。相向掩柴扉，清香满山月。  
  
卷611_52  【茶中杂咏　茶灶】皮日休  
南山茶事动，灶起岩根傍。水煮石发气，薪然杉脂香。  
青琼蒸后凝，绿髓炊来光。如何重辛苦，一一输膏粱。  
  
卷611_53  【茶中杂咏　茶焙】皮日休  
凿彼碧岩下，恰应深二尺。泥易带云根，烧难碍石脉。  
初能燥金饼，渐见干琼液。九里共杉林，相望在山侧。  
  
卷611_54  【茶中杂咏　茶鼎】皮日休  
龙舒有良匠，铸此佳样成。立作菌蠢势，煎为潺湲声。  
草堂暮云阴，松窗残雪明。此时勺复茗，野语知逾清。  
  
卷611_55  【茶中杂咏　茶瓯】皮日休  
邢客与越人，皆能造兹器。圆似月魂堕，轻如云魄起。  
枣花势旋眼，蘋沫香沾齿。松下时一看，支公亦如此。  
  
卷611_56  【茶中杂咏　煮茶】皮日休  
香泉一合乳，煎作连珠沸。时看蟹目溅，乍见鱼鳞起。  
声疑松带雨，饽恐生烟翠。尚把沥中山，必无千日醉。  
  
卷611_57  【石榴歌】皮日休  
蝉噪秋枝槐叶黄，石榴香老愁寒霜。流霞包染紫鹦粟，  
黄蜡纸裹红瓠房。玉刻冰壶含露湿，斓斑似带湘娥泣。  
萧娘初嫁嗜甘酸，嚼破水精千万粒。  

## 全唐诗(下)　卷六百一十二

卷612_1  【奉和鲁望四明山九题　石窗】皮日休  
窗开自真宰，四达见苍涯。苔染浑成绮，云漫便当纱。  
棂中空吐月，扉际不扃霞。未会通何处，应怜玉女家。  
  
卷612_2  【奉和鲁望四明山九题　过云】皮日休  
粉洞二十里，当中幽客行。片时迷鹿迹，寸步隔人声。  
以杖探虚翠，将襟惹薄明。经时未过得，恐是入层城。  
  
卷612_3  【奉和鲁望四明山九题　云南】皮日休  
云南背一川，无雁到峰前。墟里生红药，人家发白泉。  
儿童皆似古，婚嫁尽如仙。共作真官户，无由税石田。  
  
卷612_4  【奉和鲁望四明山九题　云北】皮日休  
云北昼冥冥，空疑背寿星。犬能谙药气，人解写芝形。  
野歇遇松盖，醉书逢石屏。焚香住此地，应得入金庭。  
  
卷612_5  【奉和鲁望四明山九题　鹿亭】皮日休  
鹿群多此住，因构白云楣。待侣傍花久，引麛穿竹迟。  
经时掊玉涧，尽日嗅金芝。为在石窗下，成仙自不知。  
  
卷612_6  【奉和鲁望四明山九题　樊榭】皮日休  
主人成列仙，故榭独依然。石洞哄人笑，松声惊鹿眠。  
井香为大药，鹤语是灵篇。欲买重栖隐，云峰不售钱。  
  
卷612_7  【奉和鲁望四明山九题　潺湲洞】皮日休  
阴宫何处渊，到此洞潺湲。敲碎一轮月，熔销半段天。  
响高吹谷动，势急喷云旋。料得深秋夜，临流尽古仙。  
  
卷612_8  【奉和鲁望四明山九题　青棂子】皮日休  
山风熟异果，应是供真仙。味似云腴美，形如玉脑圆。  
衔来多野鹤，落处半灵泉。必共玄都奈，花开不记年。  
  
卷612_9  【奉和鲁望四明山九题　鞠侯】皮日休  
堪羡鞠侯国，碧岩千万重。烟萝为印绶，云壑是堤封。  
泉遣狙公护，果教ce子供。尔徒如不死，应得蹑玄踪。  
  
卷612_10  【五贶诗　五泻舟】皮日休  
何事有青钱，因人买钓船。阔容兼饵坐，深许共蓑眠。  
短好随朱鹭，轻堪倚白莲。自知无用处，却寄五湖仙。  
  
卷612_11  【五贶诗　华顶杖】皮日休  
金庭仙树枝，道客自携持。探洞求丹粟，挑云觅白芝。  
量泉将濯足，阑鹤把支颐。以此将为赠，惟君尽得知。  
  
卷612_12  【五贶诗　太湖砚】皮日休  
求于花石间，怪状乃天然。中莹五寸剑，外差千叠莲。  
月融还似洗，云湿便堪研。寄与先生后，应添内外篇。  
  
卷612_13  【五贶诗　乌龙养和】皮日休  
寿木拳数尺，天生形状幽。把疑伤虺节，用恐破蛇瘤。  
置合月观内，买须云肆头。料君携去处，烟雨太湖舟。  
  
卷612_14  【五贶诗　诃陵樽】皮日休  
一片鲎鱼壳，其中生翠波。买须能紫贝，用合对红螺。  
尽泻判狂药，禁敲任浩歌。明朝与君后，争那玉山何。  
  
卷612_15  【早春病中书事寄鲁望】皮日休  
眼晕见云母，耳虚闻海涛。惜春狂似蝶，养病躁于猱。  
案静方书古，堂空药气高。可怜真宰意，偏解困吾曹。  
  
卷612_16  【又寄次前韵】皮日休  
病根冬养得，春到一时生。眼暗怜晨惨，心寒怯夜清。  
妻仍嫌酒癖，医只禁诗情。应被高人笑，忧身不似名。  
  
卷612_17  【秋晚留题鲁望郊居二首】皮日休  
竹树冷濩落，入门神已清。寒蛩傍枕响，秋菜上墙生。  
黄犬病仍吠，白驴饥不鸣。唯将一杯酒，尽日慰刘桢。  
冷卧空斋内，馀酲夕未消。秋花如有恨，寒蝶似无憀。  
檐上落斗雀，篱根生晚潮。若轮羁旅事，犹自胜皋桥。  
  
卷612_18  【初冬章上人院】皮日休  
寒到无妨睡，僧吟不废禅。尚关经病鹤，犹滤欲枯泉。  
静案贝多纸，闲炉波律烟。清谭两三句，相向自翛然。  
  
卷612_19  【临顿为吴中偏胜之地陆鲁望居之不出郛郭旷若…奉题屋壁】皮日休  
一方萧洒地，之子独深居。绕屋亲栽竹，堆床手写书。  
高风翔砌鸟，暴雨失池鱼。暗识归山计，村边买鹿车。  
篱疏从绿槿，檐乱任黄茅。压酒移谿石，煎茶拾野巢。  
静窗悬雨笠，闲壁挂烟匏。支遁今无骨，谁为世外交。  
茧稀初上簇，醅尽未干床。尽日留蚕母，移时祭麹王。  
趁泉浇竹急，候雨种莲忙。更葺园中景，应为顾辟疆。  
静僻无人到，幽深每自知。鹤来添口数，琴到益家资。  
坏堑生鱼沫，颓檐落燕儿。空将绿蕉叶，来往寄闲诗。  
夏过无担石，日高开板扉。僧虽与筒簟，人不典蕉衣。  
鹤静共眠觉，鹭驯同钓归。生公石上月，何夕约谭微。  
经岁岸乌纱，读书三十车。水痕侵病竹，蛛网上衰花。  
诗任传渔客，衣从递酒家。君秋晚事，白帻刈胡麻。  
寂历秋怀动，萧条夏思残。久贫空酒库，多病束鱼竿。  
玄想凝鹤扇，清斋拂鹿冠。梦魂无俗事，夜夜到金坛。  
闭门无一事，安稳卧凉天。砌下翘饥鹤，庭阴落病蝉。  
倚杉闲把易，烧朮静论玄。赖有包山客，时时寄紫泉。  
病起扶灵寿，翛然强到门。与杉除败叶，为石整危根。  
薜蔓任遮壁，莲茎卧枕盆。明朝有忙事，召客斫桐孙。  
缓颊称无利，低眉号不能。世情都太薄，俗意就中憎。  
云态不知骤，鹤情非会徵。画臣谁奉诏，来此写姜肱。  
  
卷612_20  【游栖霞寺】皮日休  
不见明居士，空山但寂寥。白莲吟次缺，青霭坐来销。  
泉冷无三伏，松枯有六朝。何时石上月，相对论逍遥。  
  
卷612_21  【旅舍除夜】皮日休  
永夜谁能守，羁心不放眠。挑灯犹故岁，听角已新年。  
出谷空嗟晚，衔杯尚愧先。晚来辞逆旅，雪涕野槐天。  
  
卷612_22  【鲁望示广文先生吴门二章情格高散可醒俗态…鲁望之命也】皮日休  
我见先生道，休思郑广文。鹤翻希作伴，鸥却觅为群。  
逸好冠清月，高宜著白云。朝廷未无事，争任醉醺醺。  
能谙肉芝样，解讲隐书文。终古神仙窟，穷年麋鹿群。  
行厨煮白石，卧具拂青云。应在雷平上，支颐复半醺。  
  
卷612_23  【虎丘寺殿前有古杉一本形状丑怪图之不尽…三百言以见志】皮日休  
种日应逢晋，枯来必自隋。鳄狂将立处，螭斗未开时。  
卓荦掷枪干，叉牙束戟枝。初惊蟉篆活，复讶獝狂痴。  
劲质如尧瘦，贞容学舜黴。势能擒土伯，丑可骇山祇。  
虎爪拏岩稳，虬身脱浪欹。槎头秃似刷，枿觜利于锥。  
突兀方相胫，鳞皴夏氏胝。根应藏鬼血，柯欲漏龙漦。  
拗似神荼怒，呀如猰貐饥。朽痈难可吮，枯瘇不堪治。  
一炷玄云拔，三寻黑槊奇。狼头gR窣竖，虿尾掘挛垂。  
目燥那逢爟，心开岂中铍。任苔为疥癣，从蠹作疮痍。  
品格齐辽鹤，年龄等宝龟。将怀宿地力，欲负拔山姿。  
未倒防风骨，初僵负贰尸。漆书明古本，铁室抗全师。  
碨礧还无极，伶俜又莫持。坚应敌骏骨，文定写bm皮.  
蟠屈愁凌刹，腾骧恐攫池。抢烟寒嶱gi，披茑静褵褷。  
威仰诚难识，句芒恐不知。好烧胡律看，堪共达多期。  
寡色诸芳笑，无声众籁疑。终添八柱位，未要一绳维。  
尽日来唯我，当春玩更谁。他年如入用，直构太平基。  
  
卷612_24  【新秋言怀寄鲁望三十韵】皮日休  
新秋入破宅，疏淡若平郊。户牖深如窟，诗书乱似巢。  
移床惊蟋蟀，拂匣动蟏蛸。静把泉华掬，闲拈乳管敲。  
桧身浑个矮，石面得能bn。小桂如拳叶，新松似手梢。  
鹤鸣转清角，鹘下扑金髇。合药还慵服，为文亦懒抄。  
烦心入夜醒，疾首带凉抓。杉叶尖如镞，藤丝韧似鞘。  
偾田含紫芋，低蔓隐青匏。老柏浑如疥，阴苔忽似胶。  
王馀落败堑，胡孟入空庖。度日忘冠带，经时忆酒肴。  
有心同木偶，无舌并金铙。兴欲添玄测，狂将换易爻。  
达人唯落落，俗士自譊譊。底力将排难，何颜用解嘲。  
欲销毁后骨，空转坐来胞。犹豫应难抱，狐疑不易包。  
等闲逢毒蠚，容易遇咆哮。时事方千蝎，公途正二崤。  
名微甘世弃，性拙任时抛。白日须投分，青云合定交。  
仕应同五柳，归莫舍三茅。涧鹿从来去，烟萝任溷殽。  
狙公闹后戏，云母病来摷。从此居方丈，终非竞斗筲。  
道穷应鬼遣，性拙必天教。无限疏慵事，凭君解一瓟。  
  
卷612_25  【奉和鲁望秋日遣怀次韵】皮日休  
高蹈为时背，幽怀是事兼。神仙君可致，江海我能淹。  
共守庚申夜，同看乙巳占。药囊除紫蠹，丹灶拂红盐。  
与物深无竞，于生亦太廉。鸿灾因足警，鱼祸为稀潜。  
笔砚秋光洗，衣巾夏藓沾。酒甔香竹院，鱼笼挂茅檐。  
琴忘因抛谱，诗存为致签。茶旗经雨展，石笋带云尖。  
鹤共心情慢，乌同面色黔。向阳裁白帢，终岁忆貂襜。  
取岭为山障，将泉作水帘。溪晴多晚鹭，池废足秋蟾。  
破衲虽云补，闲斋未办苫。共君还有役，竟夕得厌厌。  
  
卷612_26  【江南书情二十韵寄秘阁韦校书贻之商洛宋先辈垂文二同年】皮日休  
四载加前字，今来未改衔。君批凤尾诏，我住虎头岩。  
季氏唯谋逐，臧仓只拟谗。时讹轻五羖，俗浅重三缄。  
瘦去形如鹤，忧来态似獑。才非师赵壹，直欲效陈咸。  
孤竹宁收笛，黄琮未作瑊。作羊宁免狠，为兔即须毚。  
枕户槐从亚，侵阶草懒芟。壅泉教咽咽，垒石放巉巉。  
掣钓随心动，抽书任意杴。茶教弩父摘，酒遣僰童监。  
默坐看山困，清斋饮水严。藓生天竺屐，烟外洞庭帆。  
病久新乌帽，闲多著白衫。药苞陈雨匼，诗草蠹云函。  
遣客呼林狖，辞人寄海螊。室唯搜古器，钱只买秋杉。  
寡合无深契，相期有至諴。他年如访问，烟茑暗髟髟。  
  
卷612_27  【忆洞庭观步十韵】皮日休  
前时登观步，暑雨正铮摐。上戍看绵蕝，登村度石矼。  
崦花时有蔟，溪鸟不成双。远树点黑槊，遥峰露碧幢。  
岩根瘦似壳，杉破腹如腔。dpdP渔人服，筕篖野店窗。  
多携白木锸，爱买紫泉缸。仙犬声音古，遗民意绪厖。  
何文堪纬地，底策可经邦。自此将妻子，归山不姓庞。  
  
卷612_28  【谏议以罢郡将归以六韵赐示，因伫酬献】皮日休  
欲下持衡诏，先容解印归。露浓春后泽，霜薄霁来威。  
旧化堪治疾，馀恩可疗饥。隔花攀去棹，穿柳挽行衣。  
佐理能无取，酬知力甚微。空将千感泪，异日拜黄扉。  

## 全唐诗(下)　卷六百一十三

卷613_1  【过云居院玄福上人旧居】皮日休  
重到云居独悄然，隔窗窥影尚疑禅。不逢野老来听法，  
犹见邻僧为引泉。龛上已生新石耳，壁间空带旧茶烟。  
南宗弟子时时到，泣把山花奠几筵。  
  
卷613_2  【陪江西裴公游襄州延庆寺】皮日休  
丹霄路上歇征轮，胜地偷闲一日身。不署前驱惊野鸟，  
唯将后乘载诗人。岩边候吏云遮却，竹下朝衣露滴新。  
更向碧山深处问，不妨犹有草茅臣。  
  
卷613_3  【西塞山泊渔家】皮日休  
白纶巾下发如丝，静倚枫根坐钓矶。中妇桑村挑叶去，  
小儿沙市买蓑归。雨来莼菜流船滑，春后鲈鱼坠钓肥。  
西塞山前终日客，隔波相羡尽依依。  
  
卷613_4  【襄州春游】皮日休  
信马腾腾触处行，春风相引与诗情。等闲遇事成歌咏，  
取次冲筵隐姓名。映柳认人多错误，透花窥鸟最分明。  
岑牟单绞何曾著，莫道猖狂似祢衡。  
  
卷613_5  【送从弟皮崇归复州】皮日休  
羡尔优游正少年，竟陵烟月似吴天。车螯近岸无妨取，  
舴艋随风不费牵。处处路傍千顷稻，家家门外一渠莲。  
殷勤莫笑襄阳住，为爱南溪缩项鳊。  
  
卷613_6  【题潼关兰若】皮日休  
潼津罢警有招提，近百年无战马嘶。壮士不言三尺剑，  
谋臣休道一丸泥。昔时驰道洪波上，今日宸居紫气西。  
关吏不劳重借问，弃繻生拟入耶溪。  
  
卷613_7  【襄阳闲居与友生夜会】皮日休  
习隐悠悠世不知，林园幽事递相期。旧丝再上琴调晚，  
坏叶重烧酒暖迟。三径引时寒步月，四邻偷得夜吟诗。  
草玄寂淡无人爱，不遇刘歆更语谁。  
  
卷613_8  【习池晨起】皮日休  
清曙萧森载酒来，凉风相引绕亭台。数声翡翠背人去，  
一番芙蓉含日开。茭叶深深埋钓艇，鱼儿漾漾逐流杯。  
竹屏风下登山屐，十宿高阳忘却回。  
  
卷613_9  【秋晚自洞庭湖别业寄穆秀才】皮日休  
破村寥落过重阳，独自撄宁葺草房。风撦红蕉仍换叶，  
雨淋黄菊不成香。野猿偷栗重窥户，落雁疑人更绕塘。  
他日若修耆旧传，为予添取此书堂。  
  
卷613_10  【华山李炼师所居】皮日休  
麻姑古貌上仙才，谪向莲峰管玉台。瑞气染衣金液启，  
香烟映面紫文开。孤云尽日方离洞，双鹤移时只有苔。  
深夜寂寥存想歇，月天时下草堂来。  
  
卷613_11  【宏词下第感恩献兵部侍郎】皮日休  
分明仙籍列清虚，自是还丹九转疏。画虎已成翻类狗，  
登龙才变即为鱼。空惭季布千金诺，但负刘弘一纸书。  
犹有报恩方寸在，不知通塞竟何如。  
  
卷613_12  【襄州汉阳王故宅】皮日休  
碑字依稀庙已荒，犹闻耆旧忆贤王。园林一半为他主，  
山水虚言是故乡。戟户野蒿生翠瓦，舞楼栖鸽污雕梁。  
柱天功业缘何事，不得终身似霍光。  
  
卷613_13  【伤卢献秀才（献有《愍征赋》一卷，人为作注）】皮日休  
愍征新价欲凌空，一首堪欺左太冲。只为白衣声过重，  
且非青汉路难通。贵侯待写过门下，词客偷名入卷中。  
手弄桂枝嫌不折，直教身殁负春风。  
  
卷613_14  【南阳】皮日休  
昆阳王气已萧疏，依旧山河捧帝居。废路塌平残瓦砾，  
破坟耕出烂图书。绿莎满县年荒后，白鸟盈溪雨霁初。  
二百年来霸王业，可知今日是丘墟。  
  
卷613_15  【秋晚访李处士所居】皮日休  
门前襄水碧潺潺，静钓归来不掩关。书阁鼠穿厨簏破，  
竹园霜后桔槔闲。儿童不许惊幽鸟，药草须教上假山。  
莫为爱诗偏念我，访君多得醉中还。  
  
卷613_16  【李处士郊居】皮日休  
石衣如发小溪清，溪上柴门架树成。园里水流浇竹响，  
窗中人静下棋声。几多狎鸟皆谙性，无限幽花未得名。  
满引红螺诗一首，刘桢失却病心情。  
  
卷613_17  【送令狐补阙归朝】皮日休  
文如日月气如虹，举国重生正始风。且愿仲山居左掖，  
只忧徐邈入南宫。朝衣正在天香里，谏草应焚禁漏中。  
为说明年今日事，晋廷新拜黑头公。  
  
卷613_18  【洛中寒食二首】皮日休  
千门万户掩斜晖，绣幰金衔晚未归。击鞠王孙如锦地，  
斗鸡公子似花衣。嵩云静对行台起，洛鸟闲穿上苑飞。  
唯有路傍无意者，献书未纳问淮肥。  
远近垂杨映钿车，天津桥影压神霞。弄春公子正回首，  
趁节行人不到家。洛水万年云母竹，汉陵千载野棠花。  
欲知豪贵堪愁处，请看邙山晚照斜。  
  
卷613_19  【登第后寒食杏园有宴，因寄录事宋垂文同年】皮日休  
雨洗清明万象鲜，满城车马簇红筵。恩荣虽得陪高会，  
科禁惟忧犯列仙。当醉不知开火日，正贫那似看花年。  
纵来恐被青娥笑，未纳春风一宴钱。  
  
卷613_20  【陈先辈故居】皮日休  
杉桂交阴一里馀，逢人浑似洞天居。千株橘树唯沽酒，  
十顷莲塘不买鱼。藜杖闲来侵径竹，角巾端坐满楼书。  
襄阳无限烟霞地，难觅幽奇似此殊。  
  
卷613_21  【奉和鲁望寒夜访寂上人次韵】皮日休  
院寒青霭正沈沈，霜栈干鸣入古林。数叶贝书松火暗，  
一声金磬桧烟深。陶潜见社无妨醉，殷浩谭经不废吟。  
何事欲攀尘外契，除君皆有利名心。  
  
卷613_22  【江南道中怀茅山广文南阳博士三首】皮日休  
寒岚依约认华阳，遥想高人卧草堂。半日始斋青[z3 _blank ]饭，  
移时空印白檀香。鹤雏入夜归云屋，乳管逢春落石床。  
谁道夫君无伴侣，不离窗下见羲皇。  
住在华阳第八天，望君唯欲结良缘。堂扃洞里千秋燕，  
厨盖岩根数斗泉。坛上古松疑度世，观中幽鸟恐成仙。  
不知何事迎新岁，乌纳裘中一觉眠。  
五色香烟惹内文，石饴初熟酒初醺。将开丹灶那防鹤，  
欲算棋图却望云。海气平生当洞见，瀑冰初坼隔山闻。  
如何世外无交者，一卧金坛只有君。  
  
卷613_43  【奉和鲁望早春雪中作吴体见寄】皮日休  
威仰噤死不敢语，琼花云魄清珊珊。溪光冷射触鸀鳿，  
柳带冻脆攒栏杆。竹根乍烧玉节快，酒面新泼金膏寒。  
全吴缥瓦十万户，惟君与我如袁安。  
  
卷613_44  【吴中言情寄鲁望】皮日休  
古来伧父爱吴乡，一上胥台不可忘。爱酒有情如手足，  
除诗无计似膏肓。宴时不辍琅书味，斋日难判玉鲙香。  
为说松江堪老处，满船烟月湿莎裳。  
  
卷613_45  【行次野梅】皮日休  
茑拂萝捎一树梅，玉妃无侣独裴回。好临王母瑶池发，  
合傍萧家粉水开。共月已为迷眼伴，与春先作断肠媒。  
不堪便向多情道，万片霜华雨损来。  
  
卷613_46  【扬州看辛夷花】皮日休  
腊前千朵亚芳丛，细腻偏胜素柰功。螓首不言披晓雪，  
麝脐无主任春风。一枝拂地成瑶圃，数树参庭是蕊宫。  
应为当时天女服，至今犹未放全红。  
  
卷613_47  【暇日独处寄鲁望】皮日休  
幽慵不觉耗年光，犀柄金徽乱一床。野客共为赊酒计，  
家人同作借书忙。园蔬预遣分僧料，廪粟先教算鹤粮。  
无限高情好风月，不妨犹得事吾王。  
  
卷613_48  【屣步访鲁望不遇】皮日休  
雪晴墟里竹欹斜，蜡屐徐吟到陆家。荒径扫稀堆柏子，  
破扉开涩染苔花。壁闲定欲图双桧，厨静空如饭一麻。  
拟受太玄今不遇，可怜遗恨似侯芭。  
  
卷613_49  【开元寺客省早景即事】皮日休  
客省萧条柿叶红，楼台如画倚霜空。铜池数滴桂上雨，  
金铎一声松杪风。鹤静时来珠像侧，鸽驯多在宝幡中。  
如何尘外虚为契，不得支公此会同。  
  
卷613_50  【奉和鲁望独夜有怀吴体见寄】皮日休  
病鹤带雾傍独屋，破巢含雪倾孤梧。濯足将加汉光腹，  
抵掌欲捋梁武须。隐几清吟谁敢敌，枕琴高卧真堪图。  
此时枉欠高散物，楠瘤作樽石作垆。  
  
卷613_51  【病中有人惠海蟹转寄鲁望】皮日休  
绀甲青筐染菭衣，岛夷初寄北人时。离居定有石帆觉，  
失伴唯应海月知。族类分明连琐gD，形容好个似蟛蜞。  
病中无用霜螯处，寄与夫君左手持。  
  
卷613_52  【病中美景颇阻追游因寄鲁望】皮日休  
瘿床闲卧昼迢迢，唯把真如慰寂寥。南国不须收薏苡，  
百年终竟是芭蕉。药前美禄应难断，枕上芳辰岂易销。  
看取病来多少日，早梅零落玉华焦。  
  
卷613_53  【鲁望以花翁之什见招因次韵酬之】皮日休  
九十携锄伛偻翁，小园幽事尽能通。劚烟栽药为身计，  
负水浇花是世功。婚嫁定期杉叶紫，盖藏应待桂枝红。  
不知家道能多少，只在句芒一夜风。  
  
卷613_54  【病中庭际海石榴花盛发，感而有寄】皮日休  
一夜春光绽绛囊，碧油枝上昼煌煌。风匀只似调红露，  
日暖唯忧化赤霜。火齐满枝烧夜月，金津含蕊滴朝阳。  
不知桂树知情否，无限同游阻陆郎。  
  
卷613_55  【早春以橘子寄鲁望】皮日休  
个个和枝叶捧鲜，彩凝犹带洞庭烟。不为韩嫣金丸重，  
直是周王玉果圆。剖似日魂初破后，弄如星髓未销前。  
知君多病仍中圣，尽送寒苞向枕边。  
  
卷613_56  【病中书情寄上崔谏议（时眼疾未平）】皮日休  
十日来来旷奉公，闭门无事忌春风。虫丝度日萦琴荐，  
蛀粉经时落酒筒。马足歇从残漏外，鱼须抛在乱书中。  
殷勤莫怪求医切，只为山樱欲放红。  
  
卷613_57  【病孔雀】皮日休  
烟花虽媚思沈冥，犹自抬头护翠翎。强听紫箫如欲舞，  
困眠红树似依屏。因思桂蠹伤肌骨，为忆松鹅损性灵。  
尽日春风吹不起，钿毫金缕一星星。  
  
卷613_58  【奉和鲁望上元日道室焚修】皮日休  
明真台上下仙官，玄藻初吟万籁寒。飙御有声时杳杳，  
宝衣无影自珊珊。蕊书乞见斋心易，玉籍求添拜首难。  
端简不知清景暮，灵芜香烬落金坛。  
  
卷613_59  【奉酬鲁望惜春见寄】皮日休  
十五日中春日好，可怜沉痼冷如灰。以前虽被愁将去，  
向后须教醉领来。梅片尽飘轻粉靥，柳芽初吐烂金醅。  
病中无限花番次，为约东风且住开。  
  
卷613_60  【闻鲁望游颜家林园病中有寄】皮日休  
一夜韶姿著水光，谢家春草满池塘。细挑泉眼寻新脉，  
轻把花枝嗅宿香。蝶欲试飞犹护粉，莺初学啭尚羞簧。  
分明不得同君赏，尽日倾心羡索郎。  
  
卷613_61  【奉和鲁望春雨即事次韵】皮日休  
织恨凝愁映鸟飞，半旬飘洒掩韶晖。山容洗得如烟瘦，  
地脉流来似乳肥。野客正闲移竹远，幽人多病探花稀。  
何年细湿华阳道，两乘巾车相并归。  
  
卷613_62  【鲁望春日多寻野景日休抱疾杜门因有是寄】皮日休  
野侣相逢不待期，半缘幽事半缘诗。乌纱任岸穿筋竹，  
白袷从披趁肉芝。数卷蠹书棋处展，几升菰米钓前炊。  
病中不用君相忆，折取山樱寄一枝。  
  
卷613_63  【鲁望以躬掇野蔬兼示雅什，用以酬谢】皮日休  
杖擿春烟暖向阳，烦君为我致盈筐。深挑乍见牛唇液，  
细掐徐闻鼠耳香。紫甲采从泉脉畔，翠牙搜自石根傍。  
雕胡饭熟bu餬软，不是高人不合尝。  
  
卷613_64  【卧病感春寄鲁望】皮日休  
乌皮几上困腾腾，玉柄清羸愧不能。昨夜眠时稀似鹤，  
今朝餐数减于僧。药销美禄应夭折，医过芳辰定鬼憎。  
任是雨多游未得，也须收在探花朋。  
  
卷613_65  【奉和鲁望徐方平后闻赦次韵】皮日休  
金鸡烟外上临轩，紫诰新垂作解恩。涿鹿未销初败血，  
新安顿雪已坑魂。空林叶尽蝗来郡，腐骨花生战后村。  
未遣蒲车问幽隐，共君应老抱桐孙。  
  
卷613_66  【奉酬鲁望见答鱼笺之什】皮日休  
轻如隐起腻如饴，除却鲛工解制稀。欲写恐成河伯诏，  
试裁疑是水仙衣。毫端白獭脂犹湿，指下冰蚕子欲飞。  
若用莫将闲处去，好题春思赠江妃。  
  
卷613_67  【病后春思】皮日休  
连钱锦暗麝氛氲，荆思多才咏鄂君。孔雀钿寒窥沼见，  
石榴红重堕阶闻。牢愁有度应如月，春梦无心只似云。  
应笑病来惭满愿，花笺好作断肠文。  
  
卷613_68  【偶成小酌招鲁望不至，以诗为解，因次韵酬之】皮日休  
醉侣相邀爱早阳，小筵催办不胜忙。冲深柳驻吴娃幰，  
倚短花排羯鼓床。金凤欲为莺引去，钿蝉疑被蝶勾将。  
如何共是忘形者，不见渔阳掺一场。  
  
卷613_69  【以纱巾寄鲁望因而有作】皮日休  
周家新样替三梁。裹发偏宜白面郎。掩敛乍疑裁黑雾，  
轻明浑似戴玄霜。今朝定见看花昃，明日应闻漉酒香。  
更有一般君未识，虎文巾在绛霄房。  
  
卷613_70  【临顿宅将有归于之日鲁望以诗见贶，因抒怀酬之】皮日休  
共老林泉忍暂分，此生应不识回文。几枚竹笥送德曜，  
一乘柴车迎少君。举案品多缘涧药，承家事少为谿云。  
居然自是幽人事，辄莫教他孙寿闻。  
  
卷613_71  【奉和鲁望谢惠巨鱼之半】皮日休  
钓公来信自松江，三尺春鱼拨剌霜。腹内旧钩苔染涩，  
腮中新饵藻和香。冷鳞中断榆钱破，寒骨平分玉箸光。  
何事贶君偏得所，只缘同是越航郎。  
  
卷613_72  【馆娃宫怀古】皮日休  
艳骨已成兰麝土，宫墙依旧压层崖。弩台雨坏逢金镞，  
香径泥销露玉钗。砚沼只留溪鸟浴，屟廊空信野花埋。  
姑苏麋鹿真闲事，须为当时一怆怀。  
  
卷613_73  【以紫石砚寄鲁望兼酬见赠】皮日休  
样如金蹙小能轻，微润将融紫玉英。石墨一研为凤尾，  
寒泉半勺是龙睛。骚人白芷伤心暗，狎客红筵夺眼明。  
两地有期皆好用，不须空把洗溪声。  
  
卷613_74  【奉和鲁望同游北禅院】皮日休  
戚历杉阴入草堂，老僧相见似相忘。吟多几转莲花漏，  
坐久重焚柏子香。鱼惯斋时分净食，鸽能闲处傍禅床。  
云林满眼空羁滞，欲对弥天却自伤。  
  
卷613_75  【孙发百篇将游天台请诗赠行，因以送之】皮日休  
孙子荆家思有馀，元戎曾荐入公车。百篇宫体喧金屋，  
一日官衔下玉除。紫府近通斋后梦，赤城新有寄来书。  
因逢二老如相问，正滞江南为eE鱼。  
  
卷613_76  【奉和鲁望蔷薇次韵】皮日休  
谁绣连延满户陈，暂应遮得陆郎贫。红芳掩敛将迷蝶，  
翠蔓飘飖欲挂人。低拂地时如堕马，高临墙处似窥邻。  
只应是董双成戏，剪得神霞寸寸新。  
  
卷613_77  【闻开元寺开笋园寄章上人】皮日休  
园锁开声骇鹿群，满林鲜箨水犀文。森森竞泫林梢雨，  
gf々争穿石上云。并出亦如鹅管合，各生还似犬牙分。  
折烟束露如相遗，何胤明朝不茹荤。  
  
卷613_78  【开元寺佛钵诗】皮日休  
帝青石作绿冰姿，曾得金人手自持。拘律树边斋散后，  
提罗花下洗来时。乳麋味断中天觉，麦麨香消大劫知。  
从此共君新顶戴，斜风应不等闲吹。  
  
卷613_79  【夏首病愈因招鲁望】皮日休  
晓入清和尚袷衣，夏阴初合掩双扉。一声拨谷桑柘晚，  
数点舂锄烟雨微。贫养山禽能个瘦，病关芳草就中肥。  
明朝早起非无事，买得莼丝待陆机。  
  
卷613_80  【奉和鲁望新夏东郊闲泛】皮日休  
水物轻明淡似秋，多情才子倚兰舟。碧莎裳下携诗草，  
黄篾楼中挂酒篘。莲叶蘸波初转棹，鱼儿簇饵未谙钩。  
共君莫问当时事，一点沙禽胜五侯。  
  
卷613_81  【奉和鲁望四月十五日道室书事】皮日休  
望朝斋戒是寻常，静启金根第几章。竹叶饮为甘露色，  
莲花鲊作肉芝香。松膏背日凝云磴，丹粉经年染石床。  
剩欲与君终此志，顽仙唯恐鬓成霜。  
  
卷613_82  【奉和鲁望看压新醅】皮日休  
一箦松花细有声，旋将渠碗撇寒清。秦吴只恐篘来近，  
刘项真能酿得平。酒德有神多客颂，醉乡无货没人争。  
五湖烟水郎山月，合向樽前问底名。  
  
卷613_83  【登初阳楼寄怀北平郎中】皮日休  
危楼新制号初阳，白粉青葌射沼光。避酒几浮轻舴艋，  
下棋曾觉睡鸳鸯。投钩列坐围华烛，格簺分朋占靓妆。  
莫怪重登频有恨，二年曾侍旧吴王。  
  
卷613_84  【夏初访鲁望偶题小斋】皮日休  
半里芳阴到陆家，藜床相劝饭胡麻。林间度宿抛棋局，  
壁上经旬挂钓车。野客病时分竹米，邻翁斋日乞藤花。  
踟蹰未放闲人去，半岸纱帩待月华。  
  
卷613_85  【所居首夏，水木尤清，适然有作】皮日休  
病来无事草堂空，昼水休闻十二筒。桂静似逢青眼客，  
松闲如见绿毛翁。潮期暗动庭泉碧，梅信微侵地障红。  
尽日枕书慵起得，被君犹自笑从公。  
  
卷613_86  【重玄寺元达年逾八十好种名药凡所…余奇而访之因题二章】皮日休  
雨涤烟锄伛偻赍，绀牙红甲两三畦。药名却笑桐君少，  
年纪翻嫌竹祖低。白石静敲蒸朮火，清泉闲洗种花泥。  
怪来昨日休持钵，一尺雕胡似掌齐。  
香蔓蒙茏覆昔邪，桂烟杉露湿袈裟。石盆换水捞松叶，  
竹径穿床避笋芽。藜杖移时挑细药，铜瓶尽日灌幽花。  
支公谩道怜神骏，不及今朝种一麻。  

## 全唐诗(下)　卷六百一十四

卷614_1  【怀华阳润卿博士三首】皮日休  
先生一向事虚皇，天市坛西与世忘。环堵养龟看气诀，  
刀圭饵犬试仙方。静探石脑衣裾润，闲炼松脂院落香。  
闻道征贤须有诏，不知何日到良常。  
冥心唯事白英君，不问人间爵与勋。林下醉眠仙鹿见，  
洞中闲话隐芝闻。石床卧苦浑无藓，藤箧开稀恐有云。  
料得虚皇新诏样，青琼板上绿为文。  
凤骨轻来称瘦容，华阳馆主未成翁。数行玉札存心久，  
一掬云浆漱齿空。白石煮多熏屋黑，丹砂埋久染泉红。  
他年欲事先生去，十赉须加陆逸冲。  
  
卷614_2  【鲁望以竹夹膝见寄，因次韵酬谢】皮日休  
圆于玉柱滑于龙，来自衡阳彩翠中。拂润恐飞清夏雨，  
叩虚疑贮碧湘风。大胜书客裁成柬，颇赛谿翁截作筒。  
从此角巾因尔戴，俗人相访若为通。  
  
卷614_3  【夏景无事因怀章来二上人二首】皮日休  
澹景微阴正送梅，幽人逃暑瘿楠杯。水花移得和鱼子，  
山蕨收时带竹胎。啸馆大都偏见月，醉乡终竟不闻雷。  
更无一事唯留客，却被高僧怕不来。  
佳树盘珊枕草堂，此中随分亦闲忙。平铺风簟寻琴谱，  
静扫烟窗著药方。幽鸟见贫留好语，白莲知卧送清香。  
从今有计消闲日，更为支公置一床。  
  
卷614_4  【寄琼州杨舍人】皮日休  
德星芒彩瘴天涯，酒树堪消谪宦嗟。行遇竹王因设奠，  
居逢木客又迁家。清斋净溲桄榔面，远信闲封豆蔻花。  
清切会须归有日，莫贪句漏足丹砂。  
  
卷614_5  【鲁望以轮钩相示，缅怀高致，因作三篇】皮日休  
角柄孤轮细腻轻，翠篷十载伴君行。撚时解转蟾蜍魄，  
抛处能啼络纬声。七里滩波喧一舍，五云溪月静三更。  
牛衣鲋足和蓑睡，谁信人间有利名。  
一线飘然下碧塘，溪翁无语远相望。蓑衣旧去烟披重，  
箬笠新来雨打香。白鸟白莲为梦寐，清风清月是家乡。  
明朝有物充君信，dX酒三瓶寄夜航。  
尽日悠然舴艋轻，小轮声细雨溟溟。三寻丝带桐江烂，  
一寸钩含笠泽腥。用近詹何传钓法，收和范蠡养鱼经。  
孤篷半夜无馀事，应被严滩聒酒醒。  
  
卷614_6  【吴中书事寄汉南裴尚书】皮日休  
万家无事锁兰桡，乡味腥多厌紫虈。水似棋文交度郭，  
柳如行障俨遮桥。青梅蒂重初迎雨，白鸟群高欲避潮。  
唯望旧知怜此意，得为伧鬼也逍遥。  
  
卷614_7  【夏景冲澹偶然作二首】皮日休  
祗隈蒲褥岸乌纱，味道澄怀景便斜。红印寄泉惭郡守，  
青筐与笋愧僧家。茗炉尽日烧松子，书案经时剥瓦花。  
园吏暂栖君莫笑，不妨犹更著南华。  
一室无喧事事幽，还如贞白在高楼。天台画得千回看，  
湖目芳来百度游。无限世机吟处息，几多身计钓前休。  
他年谒帝言何事，请赠刘伶作醉侯。  
  
卷614_8  【送李明府之任海南】皮日休  
五羊城在蜃楼边，墨绶垂腰正少年。山静不应闻屈鸟，  
草深从使翳贪泉。蟹奴晴上临潮槛，燕婢秋随过海船。  
一事与君消远宦，乳蕉花发讼庭前。  
  
卷614_9  【寄题罗浮轩辕先生所居】皮日休  
乱峰四百三十二，欲问征君何处寻。红翠数声瑶室响，  
真檀一炷石楼深。山都遣负沽来酒，樵客容看化后金。  
从此谒师知不远，求官先有葛洪心。  
  
卷614_10  【宿报恩寺水阁】皮日休  
寺锁双峰寂不开，幽人中夜独裴回。池文带月铺金簟，  
莲朵含风动玉杯。往往竹梢摇翡翠，时时杉子掷莓苔。  
可怜此际谁曾见，唯有支公尽看来。  
  
卷614_11  【醉中偶作呈鲁望】皮日休  
谿云涧鸟本吾侪，刚为浮名事事乖。十里寻山为思役，  
五更看月是情差。分将吟咏华双鬓，力以壶觞固百骸。  
争得草堂归卧去，共君同作太常斋。  
  
卷614_12  【寄滑州李副使员外】皮日休  
兵绕临淮数十重，铁衣才子正从公。军前草奏旄头下，  
城上封书箭簳中。围合只应闻晓雁，血腥何处避春风。  
故人勋重金章贵，犹在江湖积剑功。  
  
卷614_13  【伤史拱山人】皮日休  
一缄幽信自襄阳，上报先生去岁亡。山客为医翻贳药，  
野僧因吊却焚香。峰头孤冢为云穴，松下灵筵是石床。  
宗炳死来君又去，终身不复到柴桑。  
  
卷614_14  【吴中言怀寄南海二同年】皮日休  
曲水分飞岁已赊，东南为客各天涯。退公只傍苏劳竹，  
移宴多随末利花。铜鼓夜敲溪上月，布帆晴照海边霞。  
三年谩被鲈鱼累，不得横经侍绛纱。  
  
卷614_15  【奉和鲁望白鸥诗】皮日休  
雪羽褵褷半惹泥，海云深处旧巢迷。池无飞浪争教舞，  
洲少轻沙若遣栖。烟外失群惭雁鹜，波中得志羡凫鹥。  
主人恩重真难遇，莫为心孤忆旧溪。  
  
卷614_16  【奉和鲁望怀杨台文杨鼎文二秀才】皮日休  
羊昙留我昔经春，各以篇章斗五云。宾草每容闲处见，  
击琴多任醉中闻。钓前青翰交加倚，醉后红鱼取次分。  
为说风标曾入梦，上仙初著翠霞裙。  
  
卷614_17  【友人以人参见惠因以诗谢之】皮日休  
神草延年出道家，是谁披露记三桠。开时的定涵云液，  
劚后还应带石花。名士寄来消酒渴，野人煎处撇泉华。  
从今汤剂如相续，不用金山焙上茶。  
  
卷614_18  【伤进士严子重诗】皮日休  
十哭都门榜上尘，盖棺终是五湖人。生前有敌唯丹桂，  
没后无家只白蘋。箬下斩新醒处月，江南依旧咏来春。  
知君精爽应无尽，必在酆都颂帝晨。  
  
卷614_19  【奉和鲁望早秋吴体次韵】皮日休  
书淫传癖穷欲死，譊譊何必频相仍。日干阴藓厚堪剥，  
藤把欹松牢似绳。捣药香侵白袷袖，穿云润破乌纱棱。  
安得瑶池饮残酒，半醉骑下垂天鹏。  
  
卷614_20  【奉和鲁望秋赋有期次韵】皮日休  
十载江湖尽是闲，客儿诗句满人间。郡侯闻誉亲邀得，  
乡老知名不放还。应带瓦花经汴水，更携云实出包山。  
太微宫里环冈树，无限瑶枝待尔攀。  
  
卷614_21  【奉和鲁望病中秋怀次韵】皮日休  
贫病于君亦太兼，才高应亦被天嫌。因分鹤料家资减，  
为置僧餐口数添。静里改诗空凭几，寒中注易不开帘。  
清词一一侵真宰，甘取穷愁不用占。  
  
卷614_22  【新秋即事三首】皮日休  
痴号多于顾恺之，更无馀事可从知。酒坊吏到常先见，  
鹤料符来每探支。凉后每谋清月社，晚来专赴白莲期。  
共君无事堪相贺，又到金齑玉鲙时。  
堪笑高阳病酒徒，幅巾潇洒在东吴。秋期净扫云根瘦，  
山信回缄乳管粗。白月半窗抄朮序，清泉一器授芝图。  
乞求待得西风起，尽挽烟帆入太湖。  
露槿风杉满曲除，高秋无事似云庐。醉多已任家人厌，  
病久还甘吏道疏。青桂巾箱时寄药，白纶卧具半抛书。  
君卿唇舌非吾事，且向江南问鳆鱼。  
  
卷614_23  【南阳润卿将归雷平因而有赠】皮日休  
借问山中许道士，此回归去复何如。竹屏风扇抄遗事，  
柘步舆竿系隐书。绛树实多分紫鹿，丹沙泉浅种红鱼。  
东卿旄节看看至，静启茅斋慎扫除。  
  
卷614_24  【访寂上人不遇】皮日休  
何处寻云暂废禅，客来还寄草堂眠。桂寒自落翻经案，  
石冷空消洗钵泉。炉里尚飘残玉篆，龛中仍锁小金仙。  
须将二百签回去，得得支公恐隔年。  
  
卷614_25  【顾道士亡弟子以束帛乞铭于余鲁望因赋戏赠日休奉和】皮日休  
师去东华却炼形，门人求我志金庭。大椿枯后新为记，  
仙鹤亡来始有铭。琼板欲刊知不朽，冰纨将受恐通灵。  
君才莫叹无兹分，合注神玄剑解经。  
  
卷614_26  【秋夕文宴得遥字】皮日休  
啼螀衰叶共萧萧，文宴无喧夜转遥。高韵最宜题雪赞，  
逸才偏称和云谣。风吹翠蜡应难刻，月照清香太易消。  
无限玄言一杯酒，可能容得盖宽饶。  
  
卷614_27  【南阳广文欲于荆襄卜居因而有赠】皮日休  
地脉从来是福乡，广文高致更无双。青精饭熟云侵灶，  
白dk裘成雪溅窗。度日竹书千万字，经冬朮煎两三缸。  
鲈鱼自是君家味，莫背松江忆汉江。  
  
卷614_28  【寄毗陵魏处士朴】皮日休  
文籍先生不肯官，絮巾冲雪把鱼竿。一堆方册为侯印，  
三级幽岩是将坛。醉少最因吟月冷，瘦多偏为卧云寒。  
兔皮衾暖篷舟稳，欲共谁游七里滩。  
  
卷614_29  【初冬偶作寄南阳润卿】皮日休  
寓居无事入清冬，虽设樽罍酒半空。白菊为霜翻带紫，  
苍苔因雨却成红。迎潮预遣收鱼笱，防雪先教盖鹤笼。  
唯待支硎最寒夜，共君披氅访林公。  
  
卷614_30  【冬晓章上人院】皮日休  
山堂冬晓寂无闻，一句清言忆领军。琥珀珠黏行处雪，  
棕榈帚扫卧来云。松扉欲启如鸣鹤，石鼎初煎若聚蚊。  
不是恋师终去晚，陆机茸内足毛群。  
  
卷614_31  【寄题镜岩周尊师所居】皮日休  
八十馀年住镜岩，鹿皮巾下雪髟髟。床寒不奈云萦枕，  
经润何妨雨滴函。饮涧猿回窥绝洞，缘梯人歇倚危杉。  
如何计吏穷于鸟，欲望仙都举一帆。  
  
卷614_32  【寒夜文宴得泉字】皮日休  
分明竞襞七香笺，王朗风姿尽列仙。盈箧共开华顶药，  
满瓶同坼惠山泉。蟹因霜重金膏溢，橘为风多玉脑鲜。  
吟罢不知诗首数，隔林明月过中天。  
  
卷614_33  【庚寅岁十一月新罗弘惠上人与本国同书请日休…以诗送之】皮日休  
三十麻衣弄渚禽，岂知名字彻鸡林。勒铭虽即多遗草，  
越海还能抵万金。鲸鬣晓掀峰正烧，鳌睛夜没岛还阴，  
二千馀字终天别，东望辰韩泪洒襟。  
  
卷614_34  【送润卿博士还华阳】皮日休  
雪打篷舟离酒旗，华阳居士半酣归。逍遥只恐逢雪将，  
恬淡真应降月妃。仙市鹿胎如锦嫩，阴宫燕肉似酥肥。  
公车草合蒲轮坏，争不教他白日飞。  
  
卷614_35  【寒日书斋即事三首】皮日休  
参佐三间似草堂，恬然无事可成忙。移时寂历烧松子，  
尽日殷勤拂乳床。将近道斋先衣褐，欲清诗思更焚香。  
空庭好待中宵月，独礼星辰学步罡。  
不知何事有生涯，皮褐亲裁学道家。深夜数瓯唯柏叶，  
清晨一器是云华。盆池有鹭窥蘋沫，石版无人扫桂花。  
江汉欲归应未得，夜来频梦赤城霞。  
方朔家贫未有车，肯从荣利舍樵渔。从公未怪多侵酒，  
见客唯求转借书。暂听松风生意足，偶看溪月世情疏。  
如钩得贵非吾事，合向烟波为五鱼。  
  
卷614_36  【腊后送内大德从勖游天台】皮日休  
讲散重云下九天，大君恩赐许随缘。霜中一钵无辞乞，  
湖上孤舟不废禅。梦入琼楼寒有月，行过石树冻无烟。  
他时瓜镜知何用，吴越风光满御筵。  
  
卷614_37  【寄题玉霄峰叶涵象尊师所居】皮日休  
青冥向上玉霄峰，元始先生戴紫蓉。晓案琼文光洞壑，  
夜坛香气惹杉松。闲迎仙客来为鹤，静噀灵符去是龙。  
子细扪心无偃骨，欲随师去肯相容。  
  
卷614_38  【奉和鲁望寄南阳广文次韵】皮日休  
春彩融融释冻塘，日精闲咽坐岩房。琼函静启从猿觑，  
金液初开与鹤尝。八会旧文多搭写，七真遗语剩思量。  
不知梦到为何处，红药满山烟月香。  
  
卷614_39  【题支山南峰僧】皮日休  
云侵坏衲重隈肩，不下南峰不记年。池里群鱼曾受戒，  
林间孤鹤欲参禅。鸡头竹上开危径，鸭脚花中擿废泉。  
无限吴都堪赏事，何如来此看师眠。  
  
卷614_40  【送董少卿游茅山】皮日休  
名卿风度足杓斜，一舸闲寻二许家。天影晓通金井水，  
山灵深护玉门沙。空坛礼后销香母，阴洞缘时触乳花。  
尽待于公作廷尉，不须从此便餐霞。  
  
卷614_41  【酬鲁望见迎绿罽次韵】皮日休  
轻裁鸭绿任金刀，不怕西风断野蒿。酬赠既无青玉案，  
纤华犹欠赤霜袍。烟披怪石难同逸，竹映仙禽未胜高。  
成后料君无别事，只应酣饮咏离骚。  
  
卷614_42  【寄怀南阳润卿】皮日休  
鹿门山下捕鱼郎，今向江南作渴羌。无事只陪看藕样，  
有钱唯欲买湖光。醉来浑忘移花处，病起空闻焙药香。  
何事对君犹有愧，一篷冲雪返华阳。  
  
卷614_43  【鲁望悯承吉之孤为诗序邀予属和欲用予道振其孤…良友】皮日休  
先生清骨葬烟霞，业破孤存孰为嗟。几箧诗编分贵位，  
一林石笋散豪家。儿过旧宅啼枫影，姬绕荒田泣稗花。  
唯我共君堪便戒，莫将文誉作生涯。  
  
卷614_44  【寄润卿博士】皮日休  
高眠可为要玄纁，鹊尾金炉一世焚。尘外乡人为许掾，  
山中地主是茅君。将收芝菌唯防雪，欲晒图书不奈云。  
若使华阳终卧去，汉家封禅用谁文。  
  
卷614_45  【奉和鲁望白菊】皮日休  
已过重阳半月天，琅华千点照寒烟。蕊香亦似浮金靥，  
花样还如镂玉钱。玩影冯妃堪比艳，炼形萧史好争妍。  
无由擿向牙箱里，飞上方诸赠列仙。  
  
卷614_46  【华亭鹤闻之旧矣及来吴中以钱半千得一只养之…请垂见和】皮日休  
池上低摧病不行，谁教仙魄反层城。阴苔尚有前朝迹，  
皎月新无昨夜声。菰米正残三日料，筠笼休碍九霄程。  
不知此恨何时尽，遇著云泉即怆情。  
  
卷614_47  【伤开元观顾道士】皮日休  
协晨宫上启金扉，诏使先生坐蜕归。鹤有一声应是哭，  
丹无馀粒恐潜飞。烟凄玉笥封云篆，月惨琪花葬羽衣。  
肠断雷平旧游处，五芝无影草微微。  
  
卷614_48  【醉中即席赠润卿博士】皮日休  
适越游吴一散仙，银瓶玉柄两翛然。茅山顶上携书簏，  
笠泽心中漾酒船。桐木布温吟倦后，桃花饭熟醉醒前。  
谢安四十馀方起，犹自高闲得数年。  
  
卷614_49  【偶留羊振文先辈及一二文友小饮日休以眼病…因成四韵】皮日休  
谢庄初起恰花晴，强侍红筵不避觥。久断杯盂华盖喜，  
忽闻歌吹谷神惊。褵褷正重新开柳，呫嗫难通乍啭莺。  
犹有僧虔多蜜炬，不辞相伴到天明。  
  
卷614_50  【奉送浙东德师侍御罢府西归】皮日休  
建安才子太微仙，暂上金台许二年。形影欲归温室树，  
梦魂犹傍越溪莲。空将海月为京信，尚使樵风送酒船。  
从此受恩知有处，免为伧鬼恨吴天。  
  
卷614_51  【送羊振文先辈往桂阳归觐】皮日休  
桂阳新命下彤墀，彩服行当欲雪时。登第已闻传祢赋，  
问安犹听讲韩诗。竹人临水迎符节，风母穿云避信旗。  
无限湘中悼骚恨，凭君此去谢江蓠。  
  
卷614_52  【褚家林亭】皮日休  
广亭遥对旧娃宫，竹岛萝溪委曲通。茂苑楼台低槛外，  
太湖鱼鸟彻池中。萧疏桂影移茶具，狼藉蘋花上钓筒。  
争得共君来此住，便披鹤氅对清风。  
  
卷614_53  【送圆载上人归日本国】皮日休  
讲殿谈馀著赐衣，椰帆却返旧禅扉。贝多纸上经文动，  
如意瓶中佛爪飞。飓母影边持戒宿，波神宫里受斋归。  
家山到日将何入，白象新秋十二围。  
  
卷614_54  【重送】皮日休  
云涛万里最东头，射马台深玉署秋。无限属城为裸国，  
几多分界是亶州。取经海底开龙藏，诵咒空中散蜃楼。  
不奈此时贫且病，乘桴直欲伴师游。  
  
卷614_55  【润卿遗青z3饭兼之一绝，聊用答谢】皮日休  
传得三元[z3 _blank ]饭名，大宛闻说有仙卿。分泉过屋舂青稻，  
拂雾彯衣折紫茎，蒸处不教双鹤见，服来唯怕五云生。  
草堂空坐无饥色，时把金津漱一声。  
  
卷614_9  【鸳鸯二首】皮日休  
双丝绢上为新样，连理枝头是故园。翠浪万回同过影，  
玉沙千处共栖痕。若非足恨佳人魄，即是多情年少魂。  
应念孤飞争别宿，芦花萧瑟雨黄昏。  
钿鎞雕镂费深功，舞妓衣边绣莫穷。无日不来湘渚上，  
有时还在镜湖中。烟浓共拂芭蕉雨，浪细双游菡萏风。  
应笑豪家鹦鹉伴，年年徒被锁金笼。  

## 全唐诗(下)　卷六百一十五

卷615_1  【伤小女】皮日休  
一岁犹未满，九泉何太深。唯馀卷书草，相对共伤心。  
  
卷615_2  【秋江晓望】皮日休  
万顷湖天碧，一星飞鹭白。此时放怀望，不厌为浮客。  
  
卷615_3  【闲夜酒醒】皮日休  
醒来山月高，孤枕群书里。酒渴漫思茶，山童呼不起。  
  
卷615_4  【和鲁望风人诗三首】皮日休  
刻石书离恨，因成别后悲。莫言春茧薄，犹有万重思。  
镂出容刀饰，亲逢巧笑难。日中骚客佩，争奈即阑干。  
江上秋声起，从来浪得名。逆风犹挂席，若不会凡情。  
  
卷615_5  【古函关】皮日休  
破落古关城，犹能扼帝京。今朝行客过，不待晓鸡鸣。  
  
卷615_6  【聪明泉】皮日休  
一勺如琼液，将愚拟望贤。欲知心不变，还似饮贪泉。  
  
卷615_7  【史处士】皮日休  
山期须早赴，世累莫迟留。忽遇狂风起，闲心不自由。  
  
卷615_8  【芳草渡】皮日休  
溪南越乡音，古柳渡江深。日晚无来客，闲船系绿阴。  
  
卷615_9  【古宫词三首】皮日休  
楼殿倚明月，参差如乱峰。宫花半夜发，不待景阳钟。  
闲骑小步马，独绕万年枝。尽日看花足，君王自不知。  
玉枕寐不足，宫花空触檐。梁间燕不睡，应怪夜明帘。  
  
卷615_10  【春日陪崔谏议樱桃园宴】皮日休  
万树香飘水麝风，蜡熏花雪尽成红。  
夜深欢态状不得，醉客图开明月中。  
  
卷615_11  【松江早春】皮日休  
松陵清净雪消初，见底新安恐未如。  
稳凭船舷无一事，分明数得鲙残鱼。  
  
卷615_12  【女坟湖（即吴王葬女之所）】皮日休  
万贵千奢已寂寥，可怜幽愤为谁娇。  
须知韩重相思骨，直在芙蓉向下消。  
  
卷615_13  【泰伯庙】皮日休  
一庙争祠两让君，几千年后转清芬。  
当时尽解称高义，谁敢教他莽卓闻。  
  
卷615_14  【宿木兰院】皮日休  
木兰院里双栖鹤，长被金钲聒不眠。  
今夜宿来还似尔，到明无计梦云泉。  
  
卷615_15  【重题蔷薇】皮日休  
浓似猩猩初染素，轻如燕燕欲凌空。  
可怜细丽难胜日，照得深红作浅红。  
  
卷615_16  【春夕酒醒】皮日休  
四弦才罢醉蛮奴，醽醁馀香在翠炉。  
夜半醒来红蜡短，一枝寒泪作珊瑚。  
  
卷615_17  【青门闲泛】皮日休  
青翰虚徐夏思清，愁烟漠漠荇花平。  
醉来欲把田田叶，尽裹当时醒酒鲭。  
  
卷615_18  【木兰后池三咏　重台莲花】皮日休  
欹红婑媠力难任，每叶头边半米金。  
可得教他水妃见，两重元是一重心。  
  
卷615_19  【木兰后池三咏　浮萍】皮日休  
嫩似金脂飏似烟，多情浑欲拥红莲。  
明朝拟附南风信，寄与湘妃作翠钿。  
  
卷615_20  【木兰后池三咏　白莲】皮日休  
但恐醍醐难并洁，只应薝卜可齐香。  
半垂金粉知何似，静婉临溪照额黄。  
  
卷615_21  【重题后池】皮日休  
细雨阑珊眠鹭觉，钿波悠漾并鸳娇。  
适来会得荆王意，只为莲茎重细腰。  
  
卷615_22  【庭中初植松桂，鲁望偶题，奉和次韵】皮日休  
毵毵绿发垂轻露，猎猎丹华动细风。  
恰似青童君欲会，俨然相向立庭中。  
  
卷615_23  【鲁望戏题书印囊奉和次韵】皮日休  
金篆方圆一寸馀，可怜银艾未思渠。  
不知夫子将心印，印破人间万卷书。  
  
卷615_24  【馆娃宫怀古五绝】皮日休  
绮閤飘香下太湖，乱兵侵晓上姑苏。  
越王大有堪羞处，只把西施赚得吴。  
郑妲无言下玉墀，夜来飞箭满罘罳。  
越王定指高台笑，却见当时金镂楣。  
半夜娃宫作战场，血腥犹杂宴时香。  
西施不及烧残蜡，犹为君王泣数行。  
素袜虽遮未掩羞，越兵犹怕伍员头。  
吴王恨魄今如在，只合西施濑上游。  
响屟廊中金玉步，采蘋山上绮罗身。  
不知水葬今何处，溪月弯弯欲效颦。  
  
卷615_25  【虎丘寺西小溪闲泛三绝】皮日休  
鼓子花明白石岸，桃枝竹覆翠岚溪。  
分明似对天台洞，应厌顽仙不肯迷。  
绝壑只怜白羽傲，穷溪唯觉锦鳞痴。  
更深尚有通樵处，或是秦人未可知。  
高下不惊红翡翠，浅深还碍白蔷薇。  
船头系个松根上，欲待逢仙不拟归。  
  
卷615_26  【天竺寺八月十五日夜桂子】皮日休  
玉颗珊珊下月轮，殿前拾得露华新。  
至今不会天中事，应是嫦娥掷与人。  
  
卷615_27  【钓侣二章】皮日休  
趁眠无事避风涛，一斗霜鳞换浊醪。  
惊怪儿童呼不得，尽冲烟雨漉车螯。  
严陵滩势似云崩，钓具归来放石层。  
烟浪溅篷寒不睡，更将枯蚌点渔灯。  
  
卷615_28  【寄同年韦校书】皮日休  
二年疏放饱江潭，水物山容尽足耽。  
唯有故人怜未替，欲封干鲙寄终南。  
  
卷615_29  【初冬偶作】皮日休  
豹皮茵下百馀钱，刘堕闲沽尽醉眠。  
酒病校来无一事，鹤亡松老似经年。  
  
卷615_30  【醉中寄鲁望一壶并一绝】皮日休  
门巷寥寥空紫苔，先生应渴解酲杯。  
醉中不得亲相倚，故遣青州从事来。  
  
卷615_31  【更次来韵寄鲁望】皮日休  
萧萧红叶掷苍苔，玄晏先生欠一杯。  
从此问君还酒债，颜延之送几钱来。  
  
卷615_32  【重玄寺双矮桧】皮日休  
扑地枝回是翠钿，碧丝笼细不成烟。  
应如天竺难陀寺，一对狻猊相枕眠。  
  
卷615_33  【奉酬鲁望醉中戏赠】皮日休  
秦吴风俗昔难同，唯有才情事事通。  
刚恋水云归不得，前身应是太湖公。  
  
卷615_34  【皋桥】皮日休  
皋桥依旧绿杨中，闾里犹生隐士风。  
唯我到来居上馆，不知何道胜梁鸿。  
  
卷615_35  【军事院霜菊盛开，因书一绝寄上谏议】皮日休  
金华千点晓霜凝，独对壶觞又不能。  
已过重阳三十日，至今犹自待王弘。  
  
卷615_36  【悼鹤】皮日休  
莫怪朝来泪满衣，坠毛犹傍水花飞。  
辽东旧事今千古，却向人间葬令威。  
  
卷615_37  【醉中先起李縠戏赠走笔奉酬】皮日休  
麝烟苒苒生银兔，蜡泪涟涟滴绣闺。  
舞袖莫欺先醉去，醒来还解验金泥。  
  
卷615_38  【奉和鲁望招润卿博士辞以道侣将至之作】皮日休  
瘿木樽前地胏图，为君偏辍俗功夫。  
灵真散尽光来此，莫恋安妃在后无。  
  
卷615_39  【奉和再招（一作文燕招润卿）】皮日休  
飙御已应归杳眇，博山犹自对氛氲。  
不知入夜能来否，红蜡先教刻五分。  
  
卷615_40  【酒病偶作】皮日休  
郁林步障昼遮明，一炷浓香养病酲。  
何事晚来还欲饮，隔墙闻卖蛤蜊声。  
  
卷615_41  【润卿鲁望寒夜见访，各惜其志，遂成一绝】皮日休  
世外为交不是亲，醉吟俱岸白纶巾。  
清风月白更三点，未放华阳鹤上人。  
  
卷615_42  【奉和鲁望玩金鸂鶒戏赠】皮日休  
镂羽雕毛迥出群，温黁飘出麝脐熏。  
夜来曾吐红茵畔，犹似溪边睡不闻。  
  
卷615_43  【友人许惠酒以诗征之】皮日休  
野客萧然访我家，霜威白菊两三花。  
子山病起无馀事，只望蒲台酒一车。  
  
卷615_44  【寒夜文宴润卿有期不至】皮日休  
草堂虚洒待高真，不意清斋避世尘。  
料得焚香无别事，存心应降月夫人。  
  
卷615_45  【汴河怀古二首】皮日休  
万艘龙舸绿丝间，载到扬州尽不还。  
应是天教开汴水，一千馀里地无山。  
尽道隋亡为此河，至今千里赖通波。  
若无水殿龙舟事，共禹论功不较多。  
  
卷615_46  【寄题天台国清寺齐梁体】皮日休  
十里松门国清路，饭猿台上菩提树。  
怪来烟雨落晴天，元是海风吹瀑布。  
  
卷615_47  【咏蟹】皮日休  
未游沧海早知名，有骨还从肉上生。  
莫道无心畏雷电，海龙王处也横行。  
  
卷615_48  【金钱花】皮日休  
阴阳为炭地为炉，铸出金钱不用模。  
莫向人间逞颜色，不知还解济贫无。  
  
卷615_49  【惠山听松庵】皮日休  
千叶莲花旧有香，半山金刹照方塘。  
殿前日暮高风起，松子声声打石床。  

## 全唐诗(下)　卷六百一十六

卷616_1  【苦雨杂言寄鲁望】皮日休  
吴中十日涔涔雨，歊蒸庳下豪家苦。可怜临顿陆先生，  
独自翛然守环堵。儿饥仆病漏空厨，无人肯典破衣裾。  
eQ蠃时时上几案，蛙黾往往跳琴书。桃花米斗半百钱，  
枯荒湿坏炊不然。两床苮席一素几，仰卧高声吟太玄。  
知君志气如铁石，瓯冶虽神销不得。乃知苦雨不复侵，  
枉费毕星无限力。鹿门人作州从事，周章似鼠唯知醉。  
府金廪粟虚请来，忆著先生便知愧。愧多馈少真徒然，  
相见唯知携酒钱。豪华满眼语不信，不如直上天公笺。  
天公笺，方修次，且榜鸣篷来一醉。  
  
卷616_2  【奉和鲁望齐梁怨别次韵】皮日休  
芙蓉泣恨红铅落，一朵别时烟似幕。  
鸳鸯刚解恼离心，夜夜飞来棹边泊。  
  
卷616_3  【奉和鲁望晓起回文】皮日休  
孤烟晓起初原曲，碎树微分半浪中。湖后钓筒移夜雨，  
竹傍眠几侧晨风。图梅带润轻沾墨，画藓经蒸半失红。  
无事有杯持永日，共君惟好隐墙东。  
  
卷616_4  【奉酬鲁望夏日四声四首　平声】皮日休  
塘平芙蓉低，庭闲梧桐高。清烟埋阳乌，蓝空含秋毫。  
冠倾慵移簪，杯干将餔糟。翛然非随时，夫君真吾曹。  
  
卷616_5  【奉酬鲁望夏日四声四首　平上声】皮日休  
沟渠通疏荷，浦屿隐浅筱。舟闲攒轻蘋，桨动起静鸟。  
阴稀馀桑闲，缕尽晚茧小。吾徒当斯时，此道可以了。  
  
卷616_6  【奉酬鲁望夏日四声四首　平去声】皮日休  
怡神时高吟，快意乍四顾。村深啼愁鹃，浪霁醒睡鹭。  
书疲行终朝，罩困卧至暮。吁嗟当今交，暂贵便异路。  
  
卷616_7  【奉酬鲁望夏日四声四首　平入声】皮日休  
先生何违时，一室习寂历。松声将飘堂，岳色欲压席。  
弹琴奔玄云，劚药折白石。如教题君诗，若得札玉册。  
  
卷616_8  【苦雨中又作四声诗寄鲁望　平声】皮日休  
涔涔将经旬，昏昏空迷天。鸬鹚成群嬉，芙蓉相偎眠。  
鱼通蓑衣城，帆过菱花田。秋收吾无望，悲之真徒然。  
  
卷616_9  【苦雨中又作四声诗寄鲁望　平上声】皮日休  
河平州桥危，垒晚水鸟上。冲崖搜松根，点沼写芡响。  
舟轻通萦纡，栈堕阻指掌。携桡将寻君，渚满坐可往。  
  
卷616_10  【苦雨中又作四声诗寄鲁望　平去声】皮日休  
狂霖昏悲吟，瘦桂对病卧。檐虚能彯斜，舍蠹易漏破。  
宵愁将琴攻，昼闷用睡过。堆书仍倾觞，富贵未换个。  
  
卷616_11  【苦雨中又作四声诗寄鲁望　平入声】皮日休  
羁栖愁霖中，缺宅屋木恶。荷倾还惊鱼，竹滴复触鹤。  
闲僧千声琴，宿客一笈药。悠然思夫君，忽忆蜡屐著。  
  
卷616_12  【奉和鲁望叠韵双声二首　叠韵山中吟】皮日休  
穿烟泉潺湲，触竹犊觳觫。荒篁香墙匡，熟鹿伏屋曲。  
  
卷616_13  【奉和鲁望叠韵双声二首　双声溪上思】皮日休  
疏杉低通滩，冷鹭立乱浪。草彩欲夷犹，云容空淡荡。  
  
卷616_14  【奉和鲁望叠韵吴宫词二首】皮日休  
侵深寻嶔岑，势厉卫睥睨。荒王将乡亡，细丽蔽袂逝。  
枍栺替制曳，康庄伤荒凉。虏部伍苦，嫱亡房廊香。  
  
卷616_15  【奉和鲁望闲居杂题五首　晚秋吟（以题十五字离合）】皮日休  
东皋烟雨归耕日，免去玄冠手刈禾。  
火满酒炉诗在口，今人无计奈侬何。  
  
卷616_16  【奉和鲁望闲居杂题五首　好诗景】皮日休  
青盘香露倾荷女，子墨风流更不言。  
寺寺云萝堪度日，京尘到死扑侯门。  
  
卷616_17  【奉和鲁望闲居杂题五首　醒闻桧】皮日休  
解洗馀酲晨半酉，星星仙吹起云门。  
耳根无厌听佳木，会尽山中寂静源。  
  
卷616_18  【奉和鲁望闲居杂题五首　寺钟暝】皮日休  
百缘斗薮无尘土，寸地章煌欲布金。  
重击蒲牢唅山日，冥冥烟树睹栖禽。  
  
卷616_19  【奉和鲁望闲居杂题五首　砌思步】皮日休  
襹襹古薜绷危石，切切阴螀应晚田。  
心事万端何处止，少夷峰下旧云泉。  
  
卷616_20  【奉和鲁望药名离合夏月即事三首】皮日休  
季春人病抛芳杜，仲夏溪波绕坏垣。  
衣典浊醪身倚桂，心中无事到云昏。  
数曲急溪冲细竹，叶舟来往尽能通。  
草香石冷无辞远，志在天台一遇中。  
桂叶似茸含露紫，葛花如绶蘸溪黄。  
连云更入幽深地，骨录闲携相猎郎。  
  
卷616_21  【怀锡山药名离合二首】皮日休  
暗窦养泉容决决，明园护桂放亭亭。  
历山居处当天半，夏里松风尽足听。  
晓景半和山气白，薇香清净杂纤云。  
实头自是眠平石，脑侧空林看虎群。  
  
卷616_22  【怀鹿门县名离合二首】皮日休  
山瘦更培秋后桂，溪澄闲数晚来鱼。  
台前过雁盈千百，泉石无情不寄书。  
十里松萝阴乱石，门前幽事雨来新。  
野霜浓处怜残菊，潭上花开不见人。  
  
卷616_23  【奉和鲁望寒日古人名一绝】皮日休  
北顾欢游悲沈宋，南徐陵寝叹齐梁。  
水边韶景无穷柳，寒被江淹一半黄。  
  
卷616_24  【胥口即事六言二首】皮日休  
波光杳杳不极，霁景澹澹初斜。黑蛱蝶粘莲蕊，  
红蜻蜓袅菱花。鸳鸯一处两处，舴艋三家五家。  
会把酒船偎荻，共君作个生涯。  
拂钓清风细丽，飘蓑暑雨霏微。湖云欲散未散，  
屿鸟将飞不飞。换酒帩头把看，载莲艇子撑归。  
斯人到死还乐，谁道刚须用机？古  
  
卷616_25  【夜会问答十】皮日休  
寒夜清，帘外迢迢星斗明。况有萧闲洞中客，  
吟为紫凤呼凰声。  
瘿木杯，杉赘楠瘤刳得来。莫怪家人畔边笑，  
渠心只爱黄金罍。  
落霞琴，寥寥山水扬清音。玉皇仙驭碧云远，  
空使松风终日吟。  
莲花烛，亭亭嫩蕊生红玉。不知含泪怨何人，  
欲问无由得心曲。  
金火障，红兽飞来射罗幌。夜来斜展掩深炉，  
半睡芙蓉香荡漾。  
忆山月，前溪后溪清复绝。看看又及桂花时，  
空寄子规啼处血。  
锦鲸荐，碧香红腻承君宴。几度闲眠却觉来，  
彩鳞飞出云涛面。  
怀溪云，漠漠闲笼鸥鹭群。有时日暮碧将合，  
还被鱼舟来触分。  
霜中笛，落梅一曲瑶华滴。不知青女是何人，  
三奏未终头已白。  
月下桥，风外拂残衰柳条。倚栏杆处独自立，  
青翰何人吹玉箫？斋  

## 全唐诗(下)　卷六百一十七

卷617_1  【读襄阳耆旧传，因作诗五百言寄皮袭美】陆龟蒙  
汉皋古来雄，山水天下秀。高当轸翼分，化作英髦囿。  
暴秦之前人，灰灭不可究。自从宋生贤，特立冠耆旧。  
离骚既日月，九辩即列宿。卓哉悲秋辞，合在风雅右。  
庞公乐幽隐，辟聘无所就。只爱鹿门泉，泠泠倚岩漱。  
孔明卧龙者，潜伏躬耕耨。忽遭玄德云，遂起鳞角斗。  
三胡节皆峻，二习名亦茂。其馀文武家，相望如斥堠。  
缅思齐梁降，寂寞寡清胄。凝融为漪澜，复结作莹琇。  
不知粹和气，有得方大受。将生皮夫子，上帝可其奏。  
并包数公才，用以殿厥后。尝闻儿童岁，嬉戏陈俎豆。  
积渐开词源，一派分万溜。先崇丘旦室，大惧隳结构。  
次补荀孟垣，所贵亡罅漏。仰瞻三皇道，虮虱在宇宙。  
却视五霸图，股掌弄孩幼。或能醢髋髀，或与翼雏鷇。  
或喜掉直舌，或乐斩邪脰。或耨鉏翳荟，或整理错谬。  
或如百千骑，合沓原野狩。又如晓江平，风死波不皱。  
幽埋力须掘，遗落赀必购。乃于文学中，十倍猗顿富。  
囊乏向咸镐，马重迟步骤。专场射策时，缚虎当羿彀。  
归来把通籍，且作高堂寿。未足逞戈矛，谁云被文绣。  
从知偶东下，帆影拂吴岫。物象悉摧藏，精灵畏雕镂。  
伊余抱沈疾，憔悴守圭窦。方推洪范畴，更念大玄首。  
陈诗采风俗，学古穷篆籀。朝朝贳薪米，往往逢责诟。  
既被邻里轻，亦为妻子陋。持冠适瓯越，敢怨不得售。  
窘若晒沙鱼，悲如哭霜狖。唯君枉车辙，以逐海上臭。  
披襟两相对，半夜忽白昼。执热濯清风，忘忧饮醇酎。  
驱为文翰侣，驽皂参骥厩。有时谐宫商，自喜真邂逅。  
道孤情易苦，语直诗还瘦。藻匠如见酬，终身致怀袖。  
  
卷617_2  【袭美先辈以龟蒙所献五百言既蒙见和复示荣唱…用伸酬谢】陆龟蒙  
洪范分九畴，转成天下规。河图孕八卦，焕作玄中奇。  
先开否臧源，次筑经纬基。粤若鲁圣出，正当周德衰。  
越疆必载质，历国将扶危。诸侯恣崛强，王室方陵迟。  
歌凤时不偶，获麟心益悲。始嗟吾道穷，竟使空言垂。  
首赞五十易，又删三百诗。遂令篇籍光，可并日月姿。  
向非笔削功，未必无瑕疵。迨至夫子没，微言散如枝。  
所宗既不同，所得亦异宜。名法在深刻，虚玄至希夷。  
自从战伐来，一派纵横驰。寒谷生艳木，沸潭结流澌。  
惊奔失壮士，好恶随纤儿。嬴氏并六合，势尊丞相斯。  
加于挟书律，尽取坑焚之。南勒会稽颂，北恢胡亥阺。  
犹怀遍巡狩，不暇亲维持。及汉文景后，鸿生方dr摫。  
簸扬尧舜风，反作三代吹。飘飖四百载，左右为藩篱。  
邺下曹父子，猎贤甚熊罴。发论若霞驳，裁诗如锦摛。  
徐王应刘辈，头角咸相衰。或有妙绝赏，或为独步推。  
或许润色美，或嫌诋诃痴。倏以中利病，且非混醇醨。  
雅当乎魏文，丽矣哉陈思。不肯少选妄，恐贻后世嗤。  
吾祖仗才力，革车蒙虎皮。手持一白旄，直向文场麾。  
轻若脱钳釱，豁如抽扊扅。精钢不足利，騕褭何劳追。  
大可罩山岳，微堪析毫厘。十体免负赘，百家咸起痿。  
争入鬼神奥，不容天地私。一篇迈华藻，万古无孑遗。  
刻鹄尚未已，雕龙奋而为。刘生吐英辩，上下穷高卑。  
下臻宋与齐，上指轩从羲。岂但标八索，殆将包两仪。  
人谣洞野老，骚怨明湘累。立本以致诘，驱宏来抵隵。  
清如朔雪严，缓若春烟羸。或欲开户牖，或将饰缨緌。  
虽非倚天剑，亦是囊中锥。皆由内史意，致得东莞词。  
梁元尽索虏，后主终亡隋。哀音但浮脆，岂望分雄雌。  
吾唐揖让初，陛列森咎夔。作颂媲吉甫，直言过祖伊。  
明皇践中日，墨客肩参差。岳净秀擢削，海寒光陆离。  
皆能取穴凤，尽拟乘云螭。迩来二十祀，俊造相追随。  
余生落其下，亦值文明时。少小不好弄，逡巡奉弓箕。  
虽然苦贫贱，未省亲嚅ev。秋倚抱风桂，晓烹承露葵。  
穷年只败袍，积日无晨炊。远访卖药客，闲寻捕鱼师。  
归来蠹编上，得以含情窥。抗韵吟比雅，覃思念棿摛。  
因知昭明前，剖石呈清琪。又嗟昭明后，败叶埋芳蕤。  
纵有月旦评，未能天下知。徒为强貔豹，不免参狐狸。  
谁蹇行地足，谁抽刺天鬐。谁作河畔草，谁为洞中芝。  
谁若灵囿鹿，谁犹清庙牺。谁轻如鸿毛，谁密如凝脂。  
谁比蜀严静，谁方巴賨赀。谁能钓抃鳌，谁能灼神龟。  
谁背如水火，谁同若埙篪。谁可作梁栋，谁敢驱谷蠡。  
用此常不快，无人动交铍。空消病里骨，枉白愁中髭。  
鹿门先生才，大小无不怡。就彼六籍内，说诗直解颐。  
顾我迷未远，开怀溃其疑。初开凿本源，渐乃疏旁支。  
邃古派泛滥，皇朝光赫曦。揣摩是非际，一一如襟期。  
李杜气不易，孟陈节难移。信知君子言，可并神明蓍。  
枯腐尚求律，膏肓犹谒医。况将太牢味，见啖逋悬饥。  
今来置家地，正枕吴江湄。饵薄钩不曲，跫然守空坻。  
嘿坐无影响，唯君款茅茨。抽书乱签帙，酌茗烦瓯dy。  
或伴补缺砌，或偕诣荒祠。孤筇倚烟蔓，细木横风漪。  
触雨妨扉屦，临流泥江蓠。既狎野人调，甘为豪士訾。  
不敢负建鼓，唯忧掉降旗。希君念馀勇，挽袖登文陴。  
  
卷617_3  【奉酬袭美先辈吴中苦雨一百韵】陆龟蒙  
微生参最灵，天与意绪拙。皆机巧求，百径无一达。  
家为唐臣来，奕世唯稷卨。只垂青白风，凛凛自贻厥。  
犹残赐书在，编简苦断绝。其间忠孝字，万古光不灭。  
孱孙诚瞢昧，有志常搰搰。敢云嗣良弓，但欲终守节。  
喧哗不入耳，谗佞不挂舌。仰咏尧舜言，俯遵周孔辙。  
所贪既仁义，岂暇理生活。纵有旧田园，抛来亦芜没。  
因之成否塞，十载真契阔。冻骭一襜褕，饥肠少糠籺。  
甘心付天壤，委分任回斡。笠泽卧孤云，桐江钓明月。  
盈筐盛芡芰，满釜煮鲈鳜。酒帜风外頫，茶枪露中撷。  
歌谣非大雅，捃摭为小说。上可补熏茎，傍堪跐芽蘖。  
方当卖罾罩，尽以易纸札。踪迹尚吴门，梦魂先魏阙。  
寻闻天子诏，赫怒诛叛卒。宵旰悯烝黎，谟明问征伐。  
王师虽继下，贼垒未即拔。此时淮海波，半是生人血。  
霜戈驱少壮，败屋弃羸耋。践蹋比尘埃，焚烧同稿秸。  
吾皇自神圣，执事皆间杰。射策亦何为，春卿遂聊辍。  
伊余将贡技，未有耻可刷。却问渔樵津，重耕烟雨墢。  
诸侯急兵食，冗剩方翦截。不可抱词章，巡门事干谒。  
归来阖蓬楗，壁立空竖褐。暖手抱孤烟，披书向残雪。  
幽忧和愤懑，忽愁自惊蹶。文兮乏寸毫，武也无尺铁。  
平生所韬蓄，到死不开豁。念此令人悲，翕然生内热。  
加之被皲瘃，况复久藜粝。既为霜露侵，一卧增百疾。  
筋骸将束缚，腠理如箠挞。初谓抵狂貙，又如当毒蝎。  
江南多事鬼，巫觋连瓯粤。可口是妖讹，恣情专赏罚。  
良医只备位，药肆或虚设。而我正萎痿，安能致诃咄。  
椒兰任芳苾，精粣从罗列。醆斝既屡倾，钱刀亦随爇。  
兼之渎财贿，不止行盗窃。天地如有知，微妖岂逃杀。  
其时心力愤，益使气息辍。永夜更呻吟，空床但皮骨。  
君来赞贤牧，野鹤聊簪笏。谓我同光尘，心中有溟渤。  
轮蹄相压至，问遗无虚月。首到春鸿濛，犹残病根茇。  
看花虽眼晕，见酒忘肺渴。隐几还自怡，蓬卢亦争喝。  
抽毫更唱和，剑戟相磨戛。何大不包罗，何微不挑刮。  
今来值霖雨，昼夜无暂歇。杂若碎渊沦，高如破轇轕。  
何劳鼍吼岸，讵要鹳鸣垤。只意江海翻，更愁山岳裂。  
初惊蚩尤阵，虎豹争搏啮。又疑伍胥涛，蛟蜃相蹙拶。  
千家濛瀑练，忽似好披拂。万瓦垂玉绳，如堪取萦结。  
况余居低下，本是蛙蚓窟。迩来增号呼，得以恣唐突。  
先夸屋舍好，又恃头角凸。厚地虽直方，身能遍穿穴。  
常参庄辩里，亦造扬玄末。偃仰纵无机，形容且相忽。  
低头增叹诧，到口复嗢咽。沮洳渍琴书，莓苔染巾袜。  
解衣换仓粟，秕稗犹未脱。饥鸟屡窥临，泥僮苦舂bN。  
或闻秋稼穑，大半沈澎汃。耕父蠹齐民，农夫思旱魃。  
吾观天之意，未必洪水割。且要虐飞龙，又图滋跛鳖。  
三吴明太守，左右皆儒哲。有力即扶危，怀仁过救暍。  
鹿门皮夫子，气调真俊逸。截海上云鹰，横空下霜鶻。  
文坛如命将，可以持玉钺。不独扆羲轩，便当城老佛。  
顾余为山者，所得才篑撮。譬如饰箭材，尚欠镞与筈。  
闲将歈儿唱，强倚帝子瑟。幸得远潇湘，不然嗤贾屈。  
开缄窥宝肆，玑贝光比栉。朗咏冲乐悬，陶匏响铿擖。  
古来愁霖赋，不是不清越。非君顿挫才，沴气难摧折。  
驰情扣虚寂，力尽无所掇。不足谢徽音，只令凋鬓发。  
  
卷617_4  【奉酬袭美先辈初夏见寄次韵】陆龟蒙  
积雨晦皋圃，门前烟水平。蘋蘅增遥吹，枕席分馀清。  
村旆诧酒美，赊来满鋞程。未必减宣子，何羡谢公荣。  
借宅去人远，败墙连古城。愁鸱占枯枿，野鼠趋前楹。  
昨日云破损，晚林先觉晴。幽篁倚微照，碧粉含疏茎。  
蠹简有遗字，gs琴无泛声。蚕寒茧尚薄，燕喜雏新成。  
览物正摇思，得君初夏行。诚明复散诞，化匠安能争。  
海浪刷三岛，天风吹六英。洪崖领玉节，坐使虚音生。  
吾祖傲洛客，因言几为伧。末裔实渔者，敢怀干墨卿。  
唯思钓璜老，遂得持竿情。何须乞鹅炙，岂在斟羊羹。  
畦蔬与瓮醁，便可相携迎。蟠木几甚曲，笋皮冠且轻。  
闲心放羁靮，醉脚从欹倾。一径有馀远，一窗有馀明。  
秦皇苦不达，天下何足并。  
  
卷617_5  【奉和袭美二游诗　徐诗】陆龟蒙  
尝闻四书曰，经史子集焉。苟非天禄中，此事无由全。  
自从秦火来，历代逢迍邅。汉祖入关日，萧何为政年。  
尽力取图籍，遂持天下权。中兴熹平时，教化还相宣。  
立石刻五经，置于太学前。贼卓乱王室，君臣如转圜。  
洛阳且煨烬，载籍宜为烟。逮晋武革命，生民才息肩。  
惠怀亟寡昧，戎羯俄腥膻。已觉天地闭，竞为东南迁。  
日既不暇给，坟索何由专。尔后国脆弱，人多尚虚玄。  
任学者得谤，清言者为贤。直至沈范辈，始家藏简编。  
御府有不足，仍令就之传。梁元渚宫日，尽取如蚳蝝。  
兵威忽破碎，焚爇无遗篇。近者隋后主，搜罗势骈阗。  
宝函映玉轴，彩翠明霞鲜。伊唐受命初，载史声连延。  
砥柱不我助，惊波涌沦涟。遂令因去书，半在馀浮泉。  
贞观购亡逸，蓬瀛渐周旋。炅然东壁光，与月争流天。  
伟矣开元中，王道真平平。八万五千卷，一一皆涂铅。  
人间盛传写，海内奔穷研。目云西斋书，有过东皋田。  
吾闻徐氏子，奕世皆才贤。因知遗孙谋，不在黄金钱。  
插架几万轴，森森若戈鋋。风吹签牌声，满室铿锵然。  
佳哉鹿门子，好问如除t9。倏来参卿处，遂得参卿怜。  
开怀展橱簏，唯在性所便。素业已千仞，今为峻云巅。  
雄才旧百派，相近浮日川。君抱王佐图，纵步凌陶甄。  
他时若报德，谁在参卿先。  
  
卷617_6  【奉和袭美二游诗　任诗】陆龟蒙  
吴之辟疆园，在昔胜概敌。前闻富修竹，后说纷怪石。  
风烟惨无主，载祀将六百。草色与行人，谁能问遗迹。  
不知清景在，尽付任君宅。却是五湖光，偷来傍檐隙。  
出门向城路，车马声躏跞。入门望亭隈，水木气岑寂。  
犨墙绕曲岸，势似行无极。十步一危梁，乍疑当绝壁。  
池容澹而古，树意苍然僻。鱼惊尾半红，鸟下衣全碧。  
斜来岛屿隐，恍若潇湘隔。雨静持残丝，烟消有馀脉。  
朅来任公子，摆落名利役。虽将禄代耕，颇爱巾随策。  
秋笼支遁鹤，夜榻戴颙客。说史足为师，谭禅差作伯。  
君多鹿门思，到此情便适。偶荫桂堪帷，纵吟苔可席。  
顾余真任诞，雅遂中心获。但知醉还醒，岂知玄尚白。  
甘闲在鸡口，不贵封龙额。即此自怡神，何劳谢公屐。  
  
卷617_7  【次追和清远道士诗韵】陆龟蒙  
一代先后贤，声容剧河汉。况兹迈古士，复历苍崖窜。  
辰经几十万，邈与灵寿玩。海岳尚推移，都鄙固芜漫。  
羸僧下高阁，独鸟没远岸。啸初风雨来，吟馀钟呗乱。  
如何炼精魄，万祀忽欲半。宁为断臂忧，肯作秋柏散。  
吾闻酆宫内，日月自昏旦。左右修文郎，纵横洒篇翰。  
斯人久冥漠，得不垂慨叹。庶或有神交，相从重兴赞。  
  
卷617_8  【补沈恭子诗】陆龟蒙  
灵质贯轩昊，遐年越商周。自然失远裔，安得怨寡俦。  
我亦小国胤，易名惭见优。虽非放旷怀，雅奉逍遥游。  
携手桂枝下，属词山之幽。风雨一以过，林麓飒然秋。  
落日倚石壁，天寒登古丘。荒泉已无夕，败叶翳不流。  
乱翠缺月隐，衰红清露愁。览物性未逸，反为情所囚。  
异才偶绝境，佳藻穷冥搜。虚倾寂寞音，敢作杂佩酬。  

## 全唐诗(下)　卷六百一十八

卷618_1  【读《阴符经》寄鹿门子】陆龟蒙  
清晨整冠坐，朗咏三百言。备识天地意，献词犯乾坤。  
何事不隐德，降灵生轩辕。口衔造化斧，凿破机关门。  
五贼忽迸逸，万物争崩奔。虚施神仙要，莫救华池源。  
但学战胜术，相高甲兵屯。龙蛇竞起陆，斗血浮中原。  
成汤与周武，反覆更为尊。下及秦汉得，黩弄兵亦烦。  
奸强自林据，仁弱无枝蹲。狂喉恣吞噬，逆翼争飞翻。  
家家伺天发，不肯匡淫昏。生民坠涂炭，比屋为冤魂。  
只为读此书，大朴难久存。微臣与轩辕，亦是万世孙。  
未能穷意义，岂敢求瑕痕。曾亦爱两句，可与贤达论。  
生者死之根，死者生之根。方寸了十字，万化皆胚腪。  
身外更何事，眼前徒自喧。黄河但东注，不见归昆仑。  
昼短苦夜永，劝君倾一尊。  
  
卷618_2  【奉和袭美初夏游楞伽精舍次韵】陆龟蒙  
吴都涵汀洲，碧液浸郡郭。微雨荡春醉，上下一清廓。  
奇踪欲探讨，灵物先瘵瘼。飘然兰叶舟，旋倚烟霞泊。  
吟谭乱篙舻，梦寐杂巘崿。纤情不可逃，洪笔难暂阁。  
岂知楞伽会，乃在山水箔。金仙著书日，世界名极乐。  
薝卜冠诸香，琉璃代华垩。禽言经不辍，象口川宁涸。  
万善峻为城，巉巉扞群恶。清晨欲登造，安得无自愕。  
险穴骇坤牢，高萝挂天笮。池容淡相向，蛟怪如可摸。  
苔蔽石髓根，蒲差水心锷。岚侵答摩髻，日照狻猊络。  
仰首乍眩施，回眸更辉[z8 _blank ]。檐端凝飞羽，磴外浮碧落。  
到回解风襟，临幽濯云屩。尘机性非便，静境心所著。  
自取海鸥知，何烦尸祝酢。峰围震泽岸，翠浪舞绡幕。  
潋滟岂尧遭，嶘嵃非禹凿。潜听钟梵处，别有松桂壑。  
霭重灯不光，泉寒网犹薄。僮能蹑孤刹，鸟惯亲摐铎。  
服道身可遗，乞闲心已诺。间亦何事，万态相毒蠚。  
战垒竞高深，儒衣谩褒博。宣尼名位达，未必春秋作。  
管氏包霸图，须人解其缚。伊余采樵者，蓬藋方索寞。  
近得风雅情，聊将圣贤度。多君富遒采，识度两清恪。  
讵宠生灭词，肯教夷夏错。未为尧舜用，且向烟霞托。  
我亦摆尘埃，他年附鸿鹤。  
  
卷618_21  【奉和袭美公斋四咏次韵　小松】陆龟蒙  
擢秀逋客岩，遗根飞鸟径。因求饰清閟，遂得辞危夐。  
贞同柏有心，立若珠无胫。枝形短未怪，鬣数差难定。  
况密三天风，方遵四时柄。那兴培塿叹，免答邻里病。  
微霜静可分，片月疏堪映。奇当虎头笔，韵叶通明性。  
会拂阳乌胸，抡才膺帝命。  
  
卷618_22  【奉和袭美公斋四咏次韵　小桂】陆龟蒙  
讽赋轻八植，擅名方一枝。才高不满意，更自寒山移。  
宛宛别云态，苍苍出尘姿。烟归助华杪，雪点迎芳蕤。  
青条坐可结，白日如奔螭。谅无pk翦忧，即是萧森时。  
洛浦虽有荫，骚人聊自怡。终为济川楫，岂在论高卑。  
  
卷618_23  【奉和袭美公斋四咏次韵　新竹】陆龟蒙  
别坞破苔藓，严城树轩楹。恭闻禀璇玑，化质离青冥。  
色可定鸡颈，实堪招凤翎。立窥五岭秀，坐对三都屏。  
晴月窈窕入，曙烟霏微生。昔者尚借宅，况来处宾庭。  
金罍纵倾倒，碧露还鲜醒。若非抱苦节，何以偶惟馨。  
徐观稚龙出，更赋锦苞零。  
  
卷618_24  【奉和袭美公斋四咏次韵　鹤屏】陆龟蒙  
时人重花屏，独即胎化状。丛毛练分彩，疏节筇相望。  
曾无氃氋态，颇得连轩样。势拟抢高寻，身犹在函丈。  
如忧鸡鹜斗，似忆烟霞向。尘世任纵横，霜襟自闲放。  
空资明远思，不待浮丘相。何由振玉衣，一举栖瀛阆。  
  
卷618_25  【奉和袭美酬前进士崔潞盛制见寄因赠至一百四十言】陆龟蒙  
孔圣铸颜事，垂之千载馀。其间王道乖，化作荆榛墟。  
天必授贤哲，为时攻翦除。轲雄骨已朽，百代徒趑趄。  
近者韩文公，首为闲辟锄。夫子又继起，阴霾终廓如。  
搜得万古遗，裁成十编书。南山盛云雨，东序堆琼琚。  
偶此真籍客，悠扬两情摅。清词忽窈窕，雅韵何虚徐。  
唱既野芳坼，酬还天籁疏。轻波掠翡翠，晓露披芙渠。  
俪曲信寡和，末流难嗣初。空持一竿饵，有意渔鲸鱼。  
  
卷618_26  【奉和袭美太湖诗二十首　初入太湖】陆龟蒙  
东南具区雄，天水合为一。高帆大弓满，羿射争箭疾。  
时当暑雨后，气象仍郁密。乍如开雕笯，耸翅忽飞出。  
行将十洲近，坐觉八极溢。耳目骇鸿濛，精神寒佶栗。  
坑来斗呀豁，涌处惊嵯崒。嶮异拔龙湫，喧如破蛟室。  
斯须风妥帖，若受命平秩。微茫诚端倪，远峤疑格笔。  
巉巉见铜阙，左右皆辅弼。盘空俨相趋，去势犹横逸。  
尝闻咸池气，下注作清质。至今涵赤霄，尚且浴白日。  
又云构浮玉，宛与昆阆匹。肃为灵官家，此事难致诘。  
才迎沙屿好，指顾俄已失。山川互蔽亏，鱼鸟空聱耴。  
何当授真检，得召天吴术。一一问朝宗，方应可谭悉。  
  
卷618_27  【奉和袭美太湖诗二十首　晓次神景宫】陆龟蒙  
晓帆逗碕岸，高步入神景。洒洒襟袖清，如临蕊珠屏。  
虽然群动息，此地常寂静。翠镊有寒锵，碧花无定影。  
凭轩羽人傲，夹户天兽猛。稽首朝元君，褰衣就虚省。  
呀空雪牙利，嗽水石齿冷。香母未垂婴，芝田不论顷。  
遥通河汉口，近抚松桂顶。饭荐七白蔬，杯酾九光杏。  
人间附尘躅，固陋真钳颈。肯信抃鳌倾，犹疑夏虫永。  
玄津荡琼垄，紫汞啼金鼎。尽出冰霜书，期君一披省。  
  
卷618_28  【奉和袭美太湖诗二十首　入林屋洞】陆龟蒙  
知名十小天，林屋当第九。题之为左神，理之以天后。  
魁堆辟邪辈，左右专备守。自非方瞳人，不敢窥洞口。  
唯君好奇士，复啸忘情友。致伞在风林，低冠入云窦。  
中深剧苔井，傍坎才药臼。石角忽支颐，藤根时束肘。  
初为大幽怖，渐见微明诱。屹若造灵封，森如达仙薮。  
尝闻白芝秀，状与琅花偶。又坐紫泉光，甘如酌天酒。  
何人能挹嚼，饵以代浆糗。却笑探五符，徒劳步双斗。  
真君不可见，焚盥空迟久。眷恋玉碣文，行行但回首。  
  
卷618_29  【奉和袭美太湖诗二十首　雨中游包山精舍】陆龟蒙  
包山信神仙，主者上真职。及栖钟梵侣，又是清凉域。  
乃知烟霞地，绝俗无不得。岩开一径分，柏拥深殿黑。  
僧闲若图画，像古非雕刻。海客施明珠，湘蕤料净食。  
有鱼皆玉尾，有乌尽金臆。手携鞞铎佉，若在中印国。  
千峰残雨过，万籁清且极。此时空寂心，可以遗智识。  
知君战未胜，尚倚功名力。却下听经徒，孤帆有行色。  
  
卷618_30  【奉和袭美太湖诗二十首　毛公坛】陆龟蒙  
古有韩终道，授之刘先生。身如碧凤凰，羽翼披轻轻。  
先生盛驱役，臣伏甲与丁。势可倒五岳，不唯鞭群灵。  
飘飖驾翔螭，白日朝太清。空遗古坛在，稠叠烟萝屏。  
远怀步罡夕，列宿森然明。四角镇露兽，三层差羽婴。  
回眸盼七炁，运足驰疏星。象外真既感，区中道俄成。  
迩来向千祀，云峤空峥嵘。石上橘花落，石根瑶草青。  
时时白鹿下，此外无人行。我访岑寂境，自言斋戒精。  
如今君安死，魂魄犹膻腥。有笈皆绿字，有芝皆紫茎。  
相将望瀛岛，浩荡凌沧溟。  
  
卷618_31  【奉和袭美太湖诗二十首　三宿神景宫】陆龟蒙  
灵踪未遍寻，不觉溪色暝。回头问栖所，稍下杉萝径。  
岩居更幽绝，涧户相隐映。过此即神宫，虚堂惬云性。  
四轩尽疏达，一榻何清零。仿佛闻玉笙，鼓铿动凉磬。  
风凝古松粒，露压修荷柄。万籁既无声，澄明但心听。  
希微辨真语，若授虚皇命。尺宅按来平，华池漱馀净。  
频窥宿羽丽，三吸晨霞盛。岂独冷衣襟，便堪遗造请。  
徒深物外趣，未脱尘中病。举首谢灵峰，徜徉事归榜。  
  
卷618_32  【奉和袭美太湖诗二十首　以毛公泉献大谏清河公】陆龟蒙  
先生炼飞精，羽化成翩翻。荒坛与古甃，隐轸清泠存。  
四面蹙山骨，中心含月魂。除非紫水脉，即是金沙源。  
香实洒桂蕊，甘惟渍云根。向来探幽人，酌罢祛蒙昏。  
况公珪璋质，近处谏诤垣。又闻虚静姿，早挂冰雪痕。  
君对瑶华味，重献兰薰言。当应涤烦暑，朗咏翚飞轩。  
我愿得一掬，攀天叫重阍。霏霏散为雨，用以移焦原。  
  
卷618_33  【奉和袭美太湖诗二十首　缥缈峰】陆龟蒙  
左右皆跳岑，孤峰挺然起。因思缥缈称，乃在虚无里。  
清晨跻磴道，便是孱颜始。据石即更歌，遇泉还徙倚。  
花奇忽如荐，树曲浑成几。乐静烟霭知，忘机猿狖喜。  
频攀峻过斗，末造平如砥。举首阂青冥，回眸聊下视。  
高帆大于鸟，广墠才类蚁。就此微茫中，争先未尝已。  
葛洪话刚气，去地四千里。苟能乘之游，止若道路耳。  
吾将自峰顶，便可朝帝扆。尽欲活群生，不唯私一己。  
超骑明月蜍，复弄华星蕊。却下蓬莱巅，重窥清浅水。  
身为大块客，自号天随子。他日向华阳，敲云问名氏。  
  
卷618_34  【奉和袭美太湖诗二十首　桃花坞】陆龟蒙  
行行问绝境，贵与名相亲。空经桃花坞，不见秦时人。  
愿此为东风，吹起枝上春。愿此作流水，潜浮蕊中尘。  
愿此为好鸟，得栖花际邻。愿此作幽蝶，得随花下宾。  
朝为照花日，暮作涵花津。试为探花士，作此偷桃臣。  
桃源不我弃，庶可全天真。  
  
卷618_35  【奉和袭美太湖诗二十首　明月湾】陆龟蒙  
昔闻明月观，只伤荒野基。今逢明月湾，不值三五时。  
择此二明月，洞庭看最奇。连山忽中断，远树分毫厘。  
周回二十里，一片澄风漪。见说秋半夜，净无云物欺。  
兼之星斗藏，独有神仙期。初闻锵镣跳，积渐调参差。  
空中卓羽卫，波上停龙螭。踪舞玉烟节，高歌碧霜词。  
清光悄不动，万象寒咿咿。此会非俗致，无由得旁窥。  
但当乘扁舟，酒翁仍相随。或彻三弄笛，或成数联诗。  
自然莹心骨，何用神仙为。  
  
卷618_36  【奉和袭美太湖诗二十首　练渎（一云吴王开以练兵）】陆龟蒙  
越恃君子众，大将压全吴。吴将派天泽，以练舟师徒。  
一镜止千里，支流忽然迂。苍奁朿洪波，坐似冯夷躯。  
战舰百万辈，浮宫三十馀。平川盛丁宁，绝岛分储胥。  
凤押半鹤膝，锦杠杂肥胡。香烟与杀气，浩浩随风驱。  
弹射尽高鸟，杯觥醉潜鱼。山灵恐见鞭，水府愁为墟。  
兵利德日削，反为雠国屠。至今钩镞残，尚与泥沙俱。  
照此月倍苦，来兹烟亦孤。丁魂尚有泪，合洒青枫枯。  
  
卷618_37  【奉和袭美太湖诗二十首　投龙潭】陆龟蒙  
名山潭洞中，自古多秘邃。君将接神物，聊用申祀事。  
熔金象牙角，尺木无不备。亦既奉真官，因之徇前志。  
持来展明诰，敬以投嘉瑞。鳞光焕水容，目色烧山翠。  
吾皇病秦汉，岂独探幽异。所贵风雨时，民皆受其赐。  
良田为巨浸，污泽成赤地。掌职一不行，精灵又何寄。  
唯贪血食饱，但据骊珠睡。何必费黄金，年年授星使。  
  
卷618_38  【奉和袭美太湖诗二十首　孤园寺】陆龟蒙  
浮屠从西来，事者极梁武。岩幽与水曲，结构无遗土。  
穷山林干尽，竭海珠玑聚。况即侍从臣，敢爱烟波坞。  
幡条玉龙扣，殿角金虬舞。释子厌楼台，生人露风雨。  
今来四百载，像设藏云浦。轻鸽乱驯鸥，鸣钟和朝橹。  
庭蕉裂旗旆，野蔓差缨组。石上解空人，窗前听经虎。  
林虚叶如织，水净沙堪数。遍问得中天，归修释迦谱。  
  
卷618_39  【奉和袭美太湖诗二十首　上真观】陆龟蒙  
尝闻升三清，真有上中下。官居乘佩服，一一自相亚。  
霄裙或霞粲，侍女忽玉姹。坐进金碧腴，去驰飙欻驾。  
今来上真观，恍若心灵讶。只恐暂神游，又疑新羽化。  
风馀撼朱草，云破生瑶榭。望极觉波平，行虚信烟藉。  
闲开飞龟帙，静倚宿凤架。俗状既能遗，尘冠聊以卸。  
人间方大火，此境无朱夏。松盖荫日车，泉绅垂天罅。  
穷幽不知倦，复息芝园舍。锵佩引凉姿，焚香礼遥夜。  
无情走声利，有志依闲暇。何处好迎僧，希将石楼借。  
  
卷618_40  【奉和袭美太湖诗二十首　销夏湾】陆龟蒙  
霞岛焰难泊，云峰奇未收。萧条千里湾，独自清如秋。  
古岸过新雨，高萝荫横流。遥风吹蒹葭，折处鸣飕飕。  
昔予守圭窦，过于回禄囚。日为籧筁徒，分作祗裯雠。  
愿狎寒水怪，不封朱毂侯。岂知烟浪涯，坐可思重裘。  
健若数尺鲤，泛然双白鸥。不识号火井，孰问名焦丘。  
我真鱼鸟家，尽室营扁舟。遗名复避世，消夏还消忧。  
  
卷618_41  【奉和袭美太湖诗二十首　包山祠】陆龟蒙  
静境林麓好，古祠烟霭浓。自非通灵才，敢陟群仙峰。  
百里波浪沓，中坐箫鼓重。真君具琼舆，仿佛来相从。  
清露濯巢鸟，阴云生昼龙。风飘橘柚香，日动幡盖容。  
将命礼且洁，所祈年不凶。终当以疏闻，特用诸侯封。  
  
卷618_42  【奉和袭美太湖诗二十首　圣姑庙】陆龟蒙  
渺渺洞庭水，盈盈芳屿神。因知古佳丽，不独湘夫人。  
流苏荡遥吹，斜领生轻尘。蜀彩驳霞碎，吴绡盘雾匀。  
可怜飞燕姿，合是乘鸾宾。坐想烟雨夕，兼知花草春。  
空登油壁车，窈窕谁相亲。好赠玉条脱，堪携紫纶巾。  
殷勤拨香池，重荐汀洲蘋。明朝动兰楫，不翅星河津。  
  
卷618_43  【奉和袭美太湖诗二十首　太湖石】陆龟蒙  
他山岂无石，厥状皆可荐。端然遇良工，坐使天质变。  
或裁基栋宇，礧砢成广殿。或剖出温瑜，精光具华瑱。  
或将破仇敌，百炮资苦战。或用镜功名，万古如会面。  
今之洞庭者，一以非此选。槎牙真不才，反作天下彦。  
所奇者嵌崆，所尚者葱蒨。旁穿参洞穴，内窍均环钏。  
刻削九琳窗，玲珑五明扇。新雕碧霞段，旋破秋天片。  
无力置池塘，临风只流眄。  
  
卷618_44  【奉和袭美太湖诗二十首　崦里】陆龟蒙  
山横路若绝，转楫逢平川。川中水木幽，高下兼良田。  
沟塍堕微溜，桑柘含疏烟。处处倚蚕箔，家家下鱼筌。  
騃犊卧新fO，野禽争折莲。试招搔首翁，共语残阳边。  
今来九州内，未得皆恬然。贼阵始吉语，狂波又凶年。  
吾翁欲何道，守此常安眠。笑我掉头去，芦中闻刺船。  
余知隐地术，可以齐真仙。终当从之游，庶复全于天。  
  
卷618_45  【奉和袭美太湖诗二十首　石板】陆龟蒙  
一片倒山屏，何时隳洞门。屹然空阔中，万古波涛痕。  
我意上帝命，持来压泉源。恐为庚辰官，囚怪力所掀。  
又疑广袤次，零落潜惊奔。不然遭霹雳，强半沈无垠。  
如何造化首，便截秋云根。往事不足问，奇踪安可论。  
吾今病烦暑，据簟常昏昏。欲从石公乞，莹理平如璊。  
前后植桂桧，东西置琴尊。尽携天壤徒，浩唱羲皇言。  

## 全唐诗(下)　卷六百一十九

卷619_1  【杂讽九首】陆龟蒙  
红蚕缘枯桑，青茧大如瓮。争捩其臂，羿矢亦不中。  
微微待贤禄，一一希入梦。纵操上古言，口噤难即贡。  
蛟龙在怒水，拔取牙角弄。丹穴如可游，家家畜孤凤。  
凶门尚儿戏，战血波澒溶。社鬼苟有灵，谁能遏秋恸。  
童麋来触犀，德力不相及。伊无惬心事，只有碎首泣。  
况将鹏虱校，数又百与十。攻如饿鸱叫，势若脱兔急。  
斯为朽关键，怒荦抉以入。年来横干戈，未见拔城邑。  
得非佐饔者，齿齿待啜汁。羁维豪杰辈，四骇方少絷。  
此皆乘时利，纵舍在呼吸。吾欲斧其吭，无雷动幽蛰。  
鴚鹅惨于冰，陆立怀所适。斯人道仍閟，不得不呜呃。  
当时布衣士，亦作天子客。至今东方生，满口自夸白。  
终为万乘交，谈笑无所隔。致君非有书，乃是尧舜画。  
只今侯门峻，日扫贫贱迹。朝趋九韶音，暮列五鼎食。  
如闻恭俭语，謇謇事夕惕。可拍伊牧肩，功名被金石。  
赤舌可烧城，谗邪易为伍。诗人疾之甚，取俾投豺虎。  
长风吹窾木，始有音韵吐。无木亦无风，笙簧由喜怒。  
女娲炼五石，天缺犹可补。当其利口衔，罅漏不复数。  
元精遗万类，双目如牖户。非是既相参，重瞳亦为瞽。  
东南有狂兕，猎者西北矢。利尘白冥冥，独此清夜止。  
无人语其事，偶坐窥天纪。安得东壁明，洪洪用坟史。  
搜扬好古士，一以罄云水。流堪洒菁英，风足去稗秕。  
如能出奇计，坐可平贼垒。徐陈羲皇道，高驾太平轨。  
攫疏成特雄，濯垢为具美。贡贤当上赏，景福视所履。  
永播南熏音，垂之万年耳。  
有檗何青青，空城雪霜里。千林尽枯槁，苦节独不死。  
他遭匠石顾，总入牺黄美。遂得保天年，私心未为耻。  
高从宿枭怪，下亦容蝼蚁。大厦若抡材，亭亭托君子。  
左右佩剑者，彼此亦相笑。趋时与闭门，喧寂不同调。  
潜机取声利，自许臻乎妙。志士以神窥，惭然真可吊。  
天之发遐籁，大小随万窍。魁其垆冶姿，形质惟所召。  
鼗笙磬竽瑟，是必登清庙。伊圣不可欺，谁能守蓬藋。  
横笛喝秋风，清商入疏越。君居不夜城，肯怨孤戍月。  
吴兵甚犀利，太白光突兀。日已费千金，廑闻侵一拨。  
岂无恶年少，纵酒游侠窟。募为敢死军，去以枭叛卒。  
岂无中林士，贯穿学问骨。兵法五十家，浩荡如溟渤。  
高悬鹿皮睡，清涧时依樾。分已诺烟霞，全遗事干谒。  
既非格猛兽，未可轻华发。北面师其谋，几能止征伐。  
何妨秦堇勇，又有曹刿说。尧舜尚询刍，公乎听无忽。  
朝为壮士歌，暮为壮士歌。壮士心独苦，傍人谓之何。  
古铁久不快，倚天无处磨。将来易水上，犹足生寒波。  
捷可搏飞狖，健能超橐驼。群儿被坚利，索手安冯河。  
惊飙扫长林，直木谢椭科。严霜冻大泽，僵龙不如蛇。  
昔者天血碧，吾徒安叹嗟。  
  
卷619_2  【美人】陆龟蒙  
美人抱瑶瑟，哀怨弹别鹤。雌雄南北飞，一旦异栖托。  
谅非金石性，安得宛如昨。生为并蒂花，亦有先后落。  
秋林对斜日，光景自相薄。犹欲悟君心，朝朝佩兰若。  
  
卷619_3  【感事】陆龟蒙  
将军被鲛函，只畏金石镞。岂知谗箭利，一中成赤族。  
古来信簧舌，巧韵凄锵曲。君闻悦耳音，尽日听不足。  
初因起毫发，渐可离骨肉。所以贤达心，求人须任目。  
  
卷619_4  【素丝】陆龟蒙  
园客丽独茧，诗人吟五緵。如何墨子泪，反以悲途穷。  
我意岂如是，愿参天地功。为线补君衮，为弦系君桐。  
左右修阙职，宫商还古风。端然洁白心，可与神明通。  
  
卷619_5  【次幽独君韵】陆龟蒙  
灵气独不死，尚能成绮文。如何孤窆里，犹自读三坟。  
落日送万古，秋声含七哀。枯株不萧瑟，枝干虚崔嵬。  
伊昔临大道，歌钟醉高台。台今已平地，只有春风回。  
明月白草死，积阴荒陇摧。圣贤亦如此，恸绝真悠哉。  
  
卷619_6  【赠远】陆龟蒙  
芙蓉匣中镜，欲照心还懒。本是细腰人，别来罗带缓。  
从君出门后，不奏云和管。妾思冷如簧，时时望君暖。  
心期梦中见，路永魂梦短。怨坐泣西风，秋窗月华满。  
  
卷619_7  【村夜二篇】陆龟蒙  
江上冬日短，裴回草堂暝。鸿当绝塞来，客向孤村病。  
绵绵起归念，咽咽兴微咏。菊径月方高，橘斋霜已并。  
盘餐蔬粟粗，史籍签牌盛。目冷松桂寒，耳喧儿女竞。  
开瓶浮蚁绿，试笔秋毫劲。昼户亦重关，寒屏递相映。  
诗从骚雅得，字向铅椠正。遇敌舞蛇矛，逢谈捉犀柄。  
无名升甲乙，有志扶荀孟。守道希昔贤，为文通古圣。  
幽忧废长剑，憔悴惭清镜。只会鱼鸟情，讵知时俗性。  
浮虚多徇势，老懒图历聘。既不务人知，空馀乐天命。  
吾家在田野，家事苦辽夐。耕稼一以微，囷仓自然罄。  
愁襟风叶乱，独坐灯花迸。明发成浩歌，谁能少倾听。  
世既贱文章，归来事耕稼。伊人著农道，我亦赋田舍。  
所悲劳者苦，敢用词为诧。只效刍牧言，谁防轻薄骂。  
嘻今居宠禄，各自矜雄霸。堂上考华钟，门前伫高驾。  
纤洪动丝竹，水陆供鲙炙。小雨静楼台，微风动兰麝。  
吹嘘川可倒，眄睐花争姹。万户膏血穷，一筵歌舞价。  
安知勤播植，卒岁无闲暇。种以春鳸初，获从秋隼下。  
专专望穜稑，搰搰条桑柘。日晏腹未充，霜繁体犹裸。  
平生守仁义，所疾唯狙诈。上诵周孔书，沈溟至酣藉。  
岂无致君术，尧舜不上下。岂无活国方，颇牧齐教化。  
蛟龙任干死，云雨终不借。羿臂束如囚，徒劳夸善射。  
才能诮箕斗，辩可移嵩华。若与甿辈量，饥寒殆相亚。  
长吟倚清瑟，孤愤生遥夜。自古有遗贤，吾容偏称谢。  
  
卷619_8  【记事】陆龟蒙  
本作渔钓徒，心将遂疏放。苦为饥寒累，未得恣闲畅。  
去年十二月，身住霅溪上。病里贺丰登，鸡豚聊馈饷。  
巍峨卞山雪，凝冽不可向。瘦骨倍加寒，徒为厚缯纩。  
晴来露青霭，千仞缺寻丈。卧恐玉华销，时时推枕望。  
虽然营卫困，亦觉精神王。把笔强题诗，粗言瑰怪状。  
吴兴郑太守，文律颇清壮。凤尾与鲸牙，纷披落杂唱。  
缄书寄城内，搪突无以况。料峭采莲船，纵横簸天浪。  
方倾谢公酒，忽值庄生丧。默默阻音徽，临风但惆怅。  
春归迨秋末，固自婴微恙。岁晏弗躬亲，何由免欺诳。  
今来观刈获，乃在松江并。门外两潮过，波澜光荡漾。  
都缘新卜筑，是事皆草创。尔后如有年，还应惬微尚。  
天高气味爽，野迥襟怀旷。感物动牢愁，愤时频肮脏。  
平生乐篇翰，至老安敢忘。骏骨正牵盐，玄文终覆酱。  
嗟今多赤舌，见善惟蔽谤。忖度大为防，涵容宽作量。  
图书筐簏外，关眼皆賸长。饿隶亦胜无，薄田家所仰。  
稍离饥寒患，学古真可强。圣道庶经营，世途多踉跄。  
近闻天子诏，复许私酝酿。促使舂酒材，呼儿具盆盎。  
宵长拥吟褐，日晏开书幌。我醉卿可还，陶然似元亮。  
  
卷619_9  【孤雁】陆龟蒙  
我生天地间，独作南宾雁。哀鸣慕前侣，不免饮啄晏。  
虽蒙小雅咏，未脱鱼网患。况是婚礼须，忧为弋者篡。  
晴鸢争上下，意气苦凌慢。吾常吓鸳雏，尔辈安足讪。  
回头语晴鸢，汝食腐鼠惯。无异驽骀群，恋短豆皂栈。  
岂知潇湘岸，葭菼蘋萍间。有石形状奇，寒流古来湾。  
闲看麋鹿志，了不忧刍豢。世所重巾冠，何妨野夫丱。  
骚人夸蕙芷，易象取陆苋。漆园逍遥篇，中亦载斥鷃。  
汝惟材性下，嗜好不可谏。身虽慕高翔，粪壤是盻盼。  
或闻通鬼魅，怪祟立可辩。硩蔟书尚存，宁容恣妖幻。  
  
卷619_10  【南泾渔父】陆龟蒙  
予方任疏慵，地僻即所好。江流背村落，偶往心已嫪。  
田家相去远，岑寂且纵傲。出户手先筇，见人头未帽。  
南泾有渔父，往往携稚造。问其所以渔，对我真蹈道。  
我初簎鱼鳖，童丱至于耄。窟穴与生成，自然通壸奥。  
孜孜戒吾属，天物不可暴。大小参去留，候其孳养报。  
终朝获鱼利，鱼亦未常耗。同覆天地中，违仁辜覆焘。  
余观为政者，此意谅难到。民皆死搜求，莫肯兴愍悼。  
今年川泽旱，前岁山源潦。牒诉已盈庭，闻之类禽噪。  
譬如死鸡鹜，岂不容乳抱。孟子讥宋人，非其揠苗躁。  
吾嘉渔父旨，雅叶贤哲操。倘遇采诗官，斯文诚敢告。  
  
卷619_11  【引泉诗（睦州龙兴观老君院作）】陆龟蒙  
上嗣位六载，吾宗刺桐川。余来拜旌戟，诏下之明年。  
是时春三月，绕郭花蝉联。岚盘百万髻，上插黄金钿。  
授以道士馆，置榻于东偏。满院声碧树，空堂形老仙。  
本性乐凝淡，及来更虚玄。焚香礼真像，盥手披灵编。  
新定山角角，乌龙独巉然。除非净晴日，不见苍崖巅。  
上有拏云峰，下有喷壑泉。泉分数十汊，落处皆峥潺。  
寒声入烂醉，聒破西窗眠。支筇起独寻，只在墙东边。  
呼童具畚锸，立凿莓苔穿。灇淙一派堕，练带横斜牵。  
乱石抛落落，寒流响溅溅。狂奴七里濑，缩到疏楹前。  
跳花泼半散，涌沫飞旋圆。势束三峡挂，泻危孤磴悬。  
曾闻瑶池溜，亦灌朱草田。凫伯弄翠蕊，鸾雏舞丹烟。  
凌风捩桂柁，隔雾驰犀船。况当玄元家，尝著道德篇。  
上善可比水，斯文参五千。精灵若在此，肯恶微波传。  
不拟争滴沥，还应会沦涟。出门复飞箭，合势浮青天。  
必有学真子，鹿冠秋鹤颜。如能辅余志，日使疏其源。  
  
卷619_12  【纪梦游甘露寺（寺在京口北固山上）】陆龟蒙  
昔卧嵩高云，云窗正寒夕。披裘忽生梦，似到空王宅。  
峨天一峰立，栏楯横半壁。级倚绿巅差，关临赤霄辟。  
扪虚陟孤峭，不翅千馀尺。叠掌望罘罳，分明袒肩释。  
凌香稽首罢，嘹哓□□□。高户乘北风，声号大波白。  
光中目难送，定验方可觌。树细鸿蒙烟，岛疏零落碧。  
须臾群籁入，空水相喷激。积浪亚寒堆，呀如斗危石。  
跳音簇鞞鼓，溅沫交矛戟。鸟疾帆亦奔，纷纷助劲敌。  
思非水灵怒，即是饥龙擘。怯慑不敢前，荷襟汗沾霢。  
回经定僧处，泉木光相射。岩磴云族栖，柖柯露华适。  
逍遥得真趋，逦迤寻常迹。山腹贮孤亭，岚根四垂帟。  
谁题雪月句，乃是曹刘格。阆阙一枝琼，边楼数声笛。  
吟高矍然起，若自苍旻掷。短烛堕馀花，圆蟾挂斜魄。  
自从神锡境，无处不登陟。忽上南徐山，心期豁而获。  
岂伊烦恼骨，合到清凉域。暗得胡蝶身，幽期尽相识。  
奈何有名氏，未列金闺籍。翻惭丱顶童，得奉真如策。  
云涛触风望，毫管和烟搦。聊记梦中游，留之问禅客。  
  
卷619_13  【惜花】陆龟蒙  
人寿期满百，花开唯一春。其间风雨至，旦夕旋为尘。  
若使花解愁，愁于看花人。  
  
卷619_14  【别离】陆龟蒙  
丈夫非无泪，不洒离别间。杖剑对尊酒，耻为游子颜。  
蝮蛇一螫手，壮士即解腕。所志在功名，离别何足叹。  
  
卷619_15  【鸣雁行】陆龟蒙  
朔风动地来，吹起沙上声。闺中有边思，玉箸此时横。  
莫怕儿女恨，主人烹不鸣。  
  
卷619_16  【短歌行】陆龟蒙  
爪牙在身上，陷阱犹可制。爪牙在胸中，剑戟无所畏。  
人言畏猛虎，谁是撩头弊。只见古来心，奸雄暗相噬。  
  
卷619_17  【挟瑟歌】陆龟蒙  
挟瑟为君抚，君嫌声太古。寥寥倚浪系，eP々沈湘语。  
赖有秋风知，清泠吹玉柱。  
  
卷619_18  【婕妤怨】陆龟蒙  
妾貌非倾国，君王忽然宠。南山掌上来，下敌新恩重。  
后宫多窈窕，日日学新声。一落君王耳，南山又须轻。  
  
卷619_19  【江南曲】陆龟蒙  
为爱江南春，涉江聊采蘋。水深烟浩浩，空对双车轮。  
车轮明月团，车盖浮云盘。云月徒自好，水中行路难。  
遥遥洛阳道，夹道生春草。寄语棹船郎，莫夸风浪好。  

## 全唐诗(下)　卷六百二十

卷620_1  【渔具诗　网】陆龟蒙  
大罟纲目繁，空江波浪黑。沈沈到波底，恰共波同色。  
牵时万鬐入，已有千钧力。尚悔不横流，恐他人更得。  
  
卷620_2  【渔具诗　罩】陆龟蒙  
左手揭圆罛，轻桡弄舟子。不知潜鳞处，但去笼烟水。  
时穿紫屏破，忽值朱衣起。贵得不贵名，敢论鲂与鲤。  
  
卷620_3  【渔具诗　罱】陆龟蒙  
有意烹小鲜，乘流驻孤棹。虽然烦取舍，未肯求津要。  
多为虾蚬误，已分笑。寄语龙伯人，荒唐不同调。  
  
卷620_4  【渔具诗　钓筒】陆龟蒙  
短短截筠光，悠悠卧江色。蓬差橹相应，雨慢烟交织。  
须臾中芳饵，迅疾如飞翼。彼竭我还浮，君看不争得。  
  
卷620_5  【渔具诗　钓车】陆龟蒙  
溪上持只轮，溪边指茅屋。闲乘风水便，敢议朱丹毂。  
高多倚衡惧，下有折轴速。曷若载逍遥，归来卧云族。  
  
卷620_6  【渔具诗　鱼梁】陆龟蒙  
能编似云薄，横绝清川口。缺处欲随波，波中先置笱。  
投身入笼槛，自古难飞走。尽日水滨吟，殷勤谢渔叟。  
  
卷620_7  【渔具诗　叉鱼】陆龟蒙  
春溪正含绿，良夜才参半。持矛若羽轻，列烛如星烂。  
伤鳞跳密藻，碎首沈遥岸。尽族染东流，傍人作佳玩。  
  
卷620_8  【渔具诗　射鱼】陆龟蒙  
弯弓注碧浔，掉尾行凉沚。青枫下晚照，正在澄明里。  
抨弦断荷扇，溅血殷菱蕊。若使禽荒闻，移之暴烟水。  
  
卷620_9  【渔具诗　鸣桹】陆龟蒙  
水浅藻荇涩，钓罩无所及。铿如木铎音，势若金钲急。  
驱之就深处，用以资俯拾。搜罗尔甚微，遁去将何入。  
  
卷620_10  【渔具诗　沪（吴人今谓之簖）】陆龟蒙  
万植御洪波，森然倒林薄。千颅咽云上，过半随潮落。  
其间风信背，更值雷声恶。天道亦裒多，吾将移海若。  
  
卷620_11  【渔具诗　qF（吴人今谓之丛）】陆龟蒙  
斩木置水中，枝条互相蔽。寒鱼遂家此，自以为生计。  
春冰忽融冶，尽取无遗裔。所托成祸机，临川一凝睇。  
  
卷620_12  【渔具诗　种鱼】陆龟蒙  
凿池收赪鳞，疏疏置云屿。还同汗漫游，遂以江湖处。  
如非一神守，潜被蛟龙主。蛟龙若无道，跛鳖亦可御。  
  
卷620_13  【渔具诗　药鱼】陆龟蒙  
香饵缀金钩，日中悬者几。盈川是毒流，细大同时死。  
不唯空饲犬，便可将贻蚁。苟负竭泽心，其他尽如此。  
  
卷620_14  【渔具诗　舴艋】陆龟蒙  
篷棹两三事，天然相与闲。朝随稚子去，暮唱菱歌还。  
倚石迟后侣，徐桡供远山。君看万斛载，沈溺须臾间。  
  
卷620_15  【渔具诗　笭箵】陆龟蒙  
谁谓笭箵小，我谓笭箵大。盛鱼自足餐，寘璧能为害。  
时将刷蘋浪，又取悬藤带。不及腰上金，何劳问蓍蔡。  
  
卷620_16  【奉和袭美添渔具五篇　渔庵】陆龟蒙  
结茅次烟水，用以资啸傲。岂谓钓家流，忽同禅室号。  
闲凭山叟占，晚有溪禽嫪。华屋莫相非，各随吾所好。  
  
卷620_17  【奉和袭美添渔具五篇　钓矶】陆龟蒙  
拣得白云根，秋潮未曾没。坡阤坐鳌背，散漫垂龙发。  
持竿从掩雾，置酒复待月。即此放神情，何劳适吴越。  
  
卷620_18  【奉和袭美添渔具五篇　蓑衣】陆龟蒙  
山前度微雨，不废小涧渔。上有青袯襫，下有新腒疏。  
滴沥珠影泫，离披岚彩虚。君看荷制者，不得安吾庐。  
  
卷620_19  【奉和袭美添渔具五篇　箬笠】陆龟蒙  
朝携下枫浦，晚戴出烟艇。冒雪或平檐，听泉时仄顶。  
飙移霭然色，波乱危如影。不识九衢尘，终年居下泂。  
  
卷620_20  【奉和袭美添渔具五篇　背蓬】陆龟蒙  
敏手劈江筠，随身织烟壳。沙禽固不知，钓伴犹初觉。  
闲从翠微拂，静唱沧浪濯。见说万山潭，渔童尽能学。  
  
卷620_21  【樵人十咏　樵谿】陆龟蒙  
山高谿且深，苍苍但群木。抽条欲千尺，众亦疑朴樕。  
一朝蒙翦伐，万古辞林麓。若遇燎玄穹，微烟出云族。  
  
卷620_22  【樵人十咏　樵家】陆龟蒙  
草木黄落时，比邻见相喜。门当清涧尽，屋在寒云里。  
山棚日才下，野灶烟初起。所谓顺天民，唐尧亦如此。  
  
卷620_23  【樵人十咏　樵叟】陆龟蒙  
自小即胼胝，至今凋鬓发。所图山褐厚，所爱山炉热。  
不知冠盖好，但信烟霞活。富贵如疾颠，吾从老岩穴。  
  
卷620_24  【樵人十咏　樵子】陆龟蒙  
生自苍崖边，能谙白云养。才穿远林去，已在孤峰上。  
薪和野花束，步带山词唱。日暮不归来，柴扉有人望。  
  
卷620_25  【樵人十咏　樵径】陆龟蒙  
石脉青霭间，行行自幽绝。方愁山缭绕，更值云遮截。  
争推好林浪，共约归时节。不似名利途，相期覆车辙。  
  
卷620_26  【樵人十咏　樵斧】陆龟蒙  
淬砺秋水清，携持远山曙。丁丁在前涧，杳杳无寻处。  
巢倾鸟犹在，树尽猿方去。授钺者何人，吾今易其虑。  
  
卷620_27  【樵人十咏　樵担】陆龟蒙  
轻无斗储价，重则筋力绝。欲下半岩时，忧襟两如结。  
风高势还却，雪厚疑中折。负荷诚独难，移之赠来哲。  
  
卷620_28  【樵人十咏　樵风】陆龟蒙  
朝随早潮去，暮带残阳返。向背得清飙，相追无近远。  
采山一何迟，服道常苦蹇。仙术信能为，年华未将晚。  
  
卷620_29  【樵人十咏　樵火】陆龟蒙  
积雪抱松坞，蠹根然草堂。深炉与远烧，此夜仍交光。  
或似坐奇兽，或如焚异香。堪嗟宦游子，冻死道路傍。  
  
卷620_30  【樵人十咏　樵歌】陆龟蒙  
纵调为野吟，徐徐下云磴。因知负樵乐，不减援琴兴。  
出林方自转，隔水犹相应。但取天壤情，何求郢人称。  
  
卷620_31  【奉和袭美酒中十咏　酒星】陆龟蒙  
万古醇酎气，结而成晶荧。降为嵇阮徒，动与尊罍并。  
不独祭天庙，亦应邀客星。何当八月槎，载我游青冥。  
  
卷620_32  【奉和袭美酒中十咏　酒泉】陆龟蒙  
初悬碧崖口，渐注青溪腹。味既敌中山，饮宁拘一斛。  
春疑浸花骨，暮若酣云族。此地得封侯，终身持美禄。  
  
卷620_33  【奉和袭美酒中十咏　酒篘】陆龟蒙  
山斋酝方熟，野童编近成。持来欢伯内，坐使贤人清。  
不待盎中满，旋供花下倾。汪汪日可挹，未羡黄金籝。  
  
卷620_34  【奉和袭美酒中十咏　酒床】陆龟蒙  
六尺样何奇，溪边濯来洁。糟深贮方半，石重流还咽。  
闲移秋病可，偶听寒梦缺。往往枕眠时，自疑陶靖节。  
  
卷620_35  【奉和袭美酒中十咏　酒垆】陆龟蒙  
锦里多佳人，当垆自沽酒。高低过反坫，大小随圆瓿。  
数钱红烛下，涤器春江口。若得奉君欢，十千求一斗。  
  
卷620_36  【奉和袭美酒中十咏　酒楼】陆龟蒙  
百尺江上起，东风吹酒香。行人落帆上，远树涵残阳。  
凝睇复凝睇，一觞还一觞。须知凭栏客，不醉难为肠。  
  
卷620_37  【奉和袭美酒中十咏　酒旗】陆龟蒙  
摇摇倚青岸，远荡游人思。风欹翠竹杠，雨澹香醪字。  
才来隔烟见，已觉临江迟。大旆非不荣，其如有王事。  
  
卷620_38  【奉和袭美酒中十咏　酒尊】陆龟蒙  
黄金即为侈，白石又太拙。斫得奇树根，中如老蛟穴。  
时招山下叟，共酌林间月。尽醉两忘言，谁能作天舌。  
  
卷620_39  【奉和袭美酒中十咏　酒城】陆龟蒙  
何代驱生灵，筑之为酿地。殊无甲兵守，但有糟浆气。  
雉堞屹如狂，女墙低似醉。必若据而争，先登仪狄氏。  
  
卷620_40  【奉和袭美酒中十咏　酒乡】陆龟蒙  
谁知此中路，暗出虚无际。广莫是邻封，华胥为附丽。  
三杯闻古乐，伯雅逢遗裔。自尔等荣枯，何劳问玄弟。  
  
卷620_41  【添酒中六咏　酒池】陆龟蒙  
万斛输曲沼，千钟未为多。残霞入醍齐，远岸澄白酂。  
后土亦沈醉，奸臣空浩歌。迩来荒淫君，尚得乘馀波。  
  
卷620_42  【添酒中六咏　酒龙】陆龟蒙  
铜雀羽仪丽，金龙光彩奇。潜倾邺宫酒，忽作商庭漦。  
若怒鳞甲赤，如酣头角垂。君臣坐相灭，安用骄奢为。  
  
卷620_43  【添酒中六咏　酒瓮】陆龟蒙  
候暖麹糵调，覆深苫盖净。溢处每淋漓，沉来还濎滢。  
常闻清凉酎，可养希夷性。盗饮以为名，得非君子病。  
  
卷620_44  【添酒中六咏　酒船】陆龟蒙  
昔人性何诞，欲载无穷酒。波上任浮身，风来即开口。  
荒唐意难遂，沉湎名不朽。千古如比肩，问君能继不。  
  
卷620_45  【添酒中六咏　酒枪】陆龟蒙  
景山实名士，所玩垂清尘。尝作酒家语，自言中圣人。  
奇器质含古，挫糟未应醇。唯怀魏公子，即此飞觞频。  
  
卷620_46  【添酒中六咏　酒杯】陆龟蒙  
叔夜傲天壤，不将琴酒疏。制为酒中物，恐是琴之馀。  
一弄广陵散，又裁绝交书。颓然掷林下，身世俱何如。  
  
卷620_47  【奉和袭美茶具十咏　茶坞】陆龟蒙  
茗地曲隈回，野行多缭绕。向阳就中密，背涧差还少。  
遥盘云髻慢，乱簇香篝小。何处好幽期，满岩春露晓。  
  
卷620_48  【奉和袭美茶具十咏　茶人】陆龟蒙  
天赋识灵草，自然钟野姿。闲来北山下，似与东风期。  
雨后探芳去，云间幽路危。唯应报春鸟，得共斯人知。  
  
卷620_49  【奉和袭美茶具十咏　茶笋】陆龟蒙  
所孕和气深，时抽玉苕短。轻烟渐结华，嫩蕊初成管。  
寻来青霭曙，欲去红云暖。秀色自难逢，倾筐不曾满。  
  
卷620_50  【奉和袭美茶具十咏　茶籝】陆龟蒙  
金刀劈翠筠，织似波文斜。制作自野老，携持伴山娃。  
昨日斗烟粒，今朝贮绿华。争歌调笑曲，日暮方还家。  
  
卷620_51  【奉和袭美茶具十咏　茶舍】陆龟蒙  
旋取山上材，驾为山下屋。门因水势斜，壁任岩隈曲。  
朝随鸟俱散，暮与云同宿。不惮采掇劳，只忧官未足。  
  
卷620_52  【奉和袭美茶具十咏　茶灶（《经》云茶灶无突）】陆龟蒙  
无突抱轻岚，有烟映初旭。盈锅玉泉沸，满甑云芽熟。  
奇香袭春桂，嫩色凌秋菊。炀者若吾徒，年年看不足。  
  
卷620_53  【奉和袭美茶具十咏　茶焙】陆龟蒙  
左右捣凝膏，朝昏布烟缕。方圆随样拍，次第依层取。  
山谣纵高下，火候还文武。见说焙前人，时时炙花脯。  
  
卷620_54  【奉和袭美茶具十咏　茶鼎】陆龟蒙  
新泉气味良，古铁形状丑。那堪风雪夜，更值烟霞友。  
曾过赪石下，又住清溪口。且共荐皋卢，何劳倾斗酒。  
  
卷620_55  【奉和袭美茶具十咏　茶瓯】陆龟蒙  
昔人谢塸埞，徒为妍词饰。岂如珪璧姿，又有烟岚色。  
光参筠席上，韵雅金罍侧。直使于阗君，从来未尝识。  
  
卷620_56  【奉和袭美茶具十咏　煮茶】陆龟蒙  
闲来松间坐，看煮松上雪。时于浪花里，并下蓝英末。  
倾馀精爽健，忽似氛埃灭。不合别观书，但宜窥玉札。  

## 全唐诗(下)　卷六百二十一

卷621_1  【置酒行】陆龟蒙  
落尘花片排香痕，阑珊醉露栖愁魂。洞庭波色惜不得，  
东风领入黄金尊。千筠掷毫春谱大，碧舞红啼相倡和。  
安知寂寞西海头，青pF未垂孤凤饿。  
  
卷621_2  【江湖散人歌】陆龟蒙  
江湖散人天骨奇，短发搔来蓬半垂。手提孤篁曳寒茧，  
口诵太古沧浪词。词云太古万万古，民性甚野无风期。  
夜栖止与禽兽杂，独自构架纵横枝。因而称曰有巢氏，  
民共敬贵如君师。当时只效乌鹊辈，岂是有意陈尊卑。  
无端后圣穿凿破，一派前导千流随。多方恼乱元气死，  
日使文字生奸欺。圣人事业转销耗，尚有渔者存熙熙。  
风波不独困一士，凡百器具皆能施。罛疏沪腐鲈鳜脱，  
止失检驭无谗疵。间所谓好男子，我见妇女留须眉。  
奴颜婢膝真乞丐，反以正直为狂痴。所以头欲散，  
不散弁峨巍。所以腰欲散，不散珮陆离。行散任之适，  
坐散从倾欹；语散空谷应，笑散春云披；衣散单复便，  
食散酸咸宜；书散浑真草，酒散甘醇醨；屋散势斜直，  
树散行参差；客散忘簪屦，禽散虚笼池。物外一以散，  
中心散何疑？不共诸侯分邑里，不与天子专隍陴。  
静则守桑柘，乱则逃妻儿。金镳贝带未尝识，  
白刃杀我穷生为。或闻蕃将负恩泽，号令铁马如风驰。  
大君年小丞相少，当轴自请都旌旗。神锋悉出羽林仗，  
缋画日月蟠龙螭。太宗基业甚牢固，小丑背叛当歼夷。  
禁军近自肃宗置，抑遏辅国争雄雌。必然大段剪凶逆，  
须召劲勇持军麾。四方贼垒犹占地，死者暴骨生寒饥。  
归来辄拟荷锄笠，诟吏已责租钱迟。兴师十万一日费，  
不啻千金何以支。只今利口且箕敛，何暇俯首哀惸嫠。  
均荒补败岂无术，布在方册撑颓隵。冰霜襦袴易反掌。  
白面诸郎殊不知。江湖散人悲古道，悠悠幸寄羲皇傲。  
官家未议活苍生，拜赐江湖散人号。  
  
卷621_3  【五歌　放牛】陆龟蒙  
江草秋穷似秋半，十角吴牛放江岸。邻肩抵尾乍依隈，  
横去斜奔忽分散。荒陂断堑无端入，背上时时孤鸟立。  
日暮相将带雨归，田家烟火微茫湿。  
  
卷621_4  【五歌　水鸟】陆龟蒙  
水鸟山禽虽异名，天工各与双翅翎。雏巢吞啄即一例，  
游处高卑殊不停。则有觜铍爪戟劲立直视者，  
击搏挽裂图膻腥。如此等色恣豪横，耸身往往凌青冥。  
为人罗绊取材力，韦鞲彩绶悬金铃。三驱不以鸟捕鸟，  
矢下先得闻诸经。超然可继义勇后，恰似有志行天刑。  
鸥闲鹤散两自遂，意思不受人丁宁。今朝棹倚寒江汀，  
舂鉏翡翠参。孤翘侧睨瞥灭没，未是即肯驯檐楹。  
妇女衣襟便佞舌，始得金笼日提挈。精神卓荦背人飞，  
冷抱蒹葭宿烟月。我与时情大乖剌，只是江禽有毛发。  
殷勤谢汝莫相猜，归来长短同群活。  
  
卷621_5  【五歌　刈获】陆龟蒙  
自春徂秋天弗雨，廉廉早稻才遮亩。芒粒稀疏熟更轻，  
地与禾头不相拄。我来愁筑心如堵，更听农夫夜深语。  
凶年是物即为灾，百阵野凫千穴鼠。平明抱杖入田中，  
十穗萧条九穗空。敢言一岁囷仓实，不了如今朝暮舂。  
天职谁司下民籍，苟有区区宜析析。本作耕耘意若何，  
虫豸兼教食人食。者为邦须蓄积，鲁饥尚责如齐籴。  
今之为政异当时，一任流离恣征索。平生幸遇华阳客，  
向日餐霞转肥白。欲卖耕牛弃水田，移家且傍三茅宅。  
  
卷621_6  【五歌　雨夜】陆龟蒙  
屋小茅干雨声大，自疑身著蓑衣卧。兼似孤舟小泊时，  
风吹折苇来相佐。我有愁襟无可那，才成好梦刚惊破。  
背壁残灯不及萤，重挑却向灯前坐。  
  
卷621_7  【五歌　食鱼】陆龟蒙  
江南春旱鱼无泽，岁晏未曾腥鼎鬲。今朝有客卖鲈鲂，  
手提见我长于尺。呼儿舂取红莲米，轻重相当加十倍。  
且作吴羹助早餐，饱卧晴檐曝寒背。横戈负羽正纷纷，  
只用骁雄不用文。争如晓夕讴吟样，好伴沧洲白鸟群。  
  
卷621_8  【丁隐君歌】陆龟蒙  
华阳道士南游归，手中半卷青萝衣。自言逋客持赠我，  
乃是钱塘丁翰之。连江大抵多奇岫，独话君家最奇秀。  
盘烧天竺春笋肥，琴倚洞庭秋石瘦。草堂暗引龙泓溜，  
老树根株若蹲兽。霜浓果熟未容收，往往儿童杂猿狖。  
去岁猖狂有黄寇，官军解散无人斗。满城奔迸翰之闲，  
只把枯松塞圭窦。前度相逢正卖文，一钱不直虚云云。  
今来利作采樵客，可以抛身麋鹿群。丁隐君，丁隐君，  
叩头且莫变名氏，即日更寻丁隐君。  
  
卷621_9  【紫溪翁歌】陆龟蒙  
一丘之木，其栖深也屋，吾容不辱；一溪之石，  
其居平也席，吾劳以息；一窦之泉，其音清也弦，  
吾方在悬。得乎人，得乎天，吾不知所以然而然。  
  
卷621_10  【赓歌】陆龟蒙  
采江之鱼兮，朝船有鲈。采江之蔬兮，暮筐有蒲。  
左图且书，右琴与壶。寿欤夭欤，贵欤贱欤。  
  
卷621_11  【鹤媒歌】陆龟蒙  
偶系渔舟汀树枝，因看射鸟令人悲。盘空野鹤忽然下，  
背翳见媒心不疑。媒闲静立如无事，清唳时时入遥吹。  
裴回未忍过南塘，且应同声就同类。梳翎宛若相逢喜，  
只怕才来又惊起。窥鳞啄藻乍低昂，立定当胸流一矢。  
媒欢舞跃势离披，似谄功能邀弩儿。云飞水宿各自物，  
妒侣害群犹尔为。而况世间有名利，外头笑语中猜忌。  
君不见荒陂野鹤陷良媒，同类同声真可畏。  
  
卷621_12  【庆封宅古井行】陆龟蒙  
古甓团团藓花碧，鼎渫寒泉深百尺。江南戴白尽能言，  
此地曾为庆封宅。庆封嗜酒荒齐政，齐人剪族封奔迸。  
虽过鲁国羞鲁儒，欲弄吴民窃吴柄。吴分岩邑号朱方，  
子家负固心强梁。泽车豪马驰似水，锦凤玉龙森若墙。  
一朝云梦围兵至，胸陷锋铓脑涂地。因知富德不富财，  
颜氏箪瓢有深意。宣父尝违盗泉水，懦夫立事贪夫止。  
今歌此井示吴人，断绠沉瓶自兹始。  
  
卷621_13  【小鸡山樵人歌】陆龟蒙  
长其船兮利其斧，输予薪兮勿予侮。田予登兮榖予庾，  
突晨烟兮蓬缕缕。窗有明兮编有古，饱而安兮惟编是伍，  
时不用兮吾无汝抚。  
  
卷621_14  【吴俞儿舞歌　剑俞】陆龟蒙  
枝月喉，棹霜脊，北斗离离在寒碧。龙魂清，虎尾白，  
秋照海心同一色。纛影吒沙千影侧，神豪发直。  
四睨之人股佶栗，欲定不定定不得。舂牍残，儿且止。  
狄胡有胆大如山，怖亦死。  
  
卷621_15  【吴俞儿舞歌　矛俞】陆龟蒙  
手盘风，头背分，电光战扇，欲刺敲心留半线。  
缠肩绕脰，dl合眩旋，卓植赴列，夺避中节。  
前冲函礼穴，上指孛彗灭，与君一用来有截。  
  
卷621_16  【弩俞】陆龟蒙  
牛来开弦，人为置镞。捩机关，迸山谷，鹿骇涩，隼击迟。  
析毫中睫，洞腋分龟。达坚垒，残雄师，可以冠猛乐壮曲。  
抑扬蹈厉，有裂犀兕之气者，非公与？主  
  
卷621_17  【句曲山朝真词二首　迎真】陆龟蒙  
九华磬答寒泉急，十绝幡摇翠微湿。司命旍旌未下来，  
焚香抱简凝神立。残星下照霓襟冷，缺月才分鹤轮影。  
空洞灵章发一声，春来万壑烟花醒。  
  
卷621_18  【句曲山朝真词二首　送真】陆龟蒙  
萦云凤髻飘然解，玉钺玄干俨先迈。朝真弟子悄无言，  
再拜碧杯添沆瀣。火gW跳跃龙毛盖，脑发青青wT綷綷。  
万象销沉一瞬间，空馀月外闻残佩。  
  
卷621_19  【战秋辞】陆龟蒙  
八月空堂，前临隙荒。抽关散扇，晨乌未光。左右物态，  
森疏强梁。天随子爽駴恂栗，恍军庸之我当。濠然而沟，  
垒然而墙。纛然而桂，队然而篁。杉巉攒矛，蕉标建常。  
槁艾矢束，矫蔓弦张。蛙合助吹，鸟分启行。  
若革进而金止，固违阴而就阳。无何，云颜师，风旨伯。  
苍茫惨澹，隳危摵划。烟蒙上焚，雨阵下棘。如濠者注，  
如垒者辟；如纛者亚，如队者析；如矛者折，如常者拆；  
如矢者仆，如弦者磔；如吹者喑，如行者惕。  
石有发兮尽累，木有耳兮咸馘。云风雨烟，乘胜之势骄；  
杉篁蕉蔓，败北之气摵。天随子曰：吁，秋无神则已，  
如其有神，吾为尔羞之。南北畿圻，盗兴五期。方州大都，  
虎节龙旗。瓦解冰碎，瓜分豆离。斧抵耋老，干穿乳儿。  
昨宇今烬，朝人暮尸。万犊一啖，千仓一炊。扰践边朔，  
歼伤蜑夷。制质守帅，披攘城池。弓弮不刓，甲缀不离。  
凶渠歌笑，裂地无疑。天有四序，秋为司刑。少昊负扆，  
亲朝百灵。蓐收相臣，太白将星。可霾可电，可风可霆。  
可堑溺颠陷，可夭札迷冥。曾忘鏖剪，自意澄宁。  
苟蜡礼之云责，触天怒而谁丁，奈何欺荒庭？凌坏砌，  
摋崇茝，批宿蕙，揭编茅而逞力，断纬萧而作势，  
不过约弱欹垂，戕残废替。可谓弃其本而趋其末，  
舍其大而从其细也。辞犹未已，色若愧耻，于是堕者止，  
偃者起。  
  
卷621_20  【祝牛宫辞】陆龟蒙  
四牸三牯，中一去乳。天霜降寒，纳此室处。  
老农拘拘，度地不亩。东西几何，七举其武。  
南北几何，丈二加五。偶楹当闲，载尺入土。  
太岁在亥，馀不足数。上缔蓬茅，下远官府。  
耕耨以时，饮食得所。或寝或卧，免风免雨。  
宜尔子孙，实我仓庾。  
  
卷621_21  【迎潮送潮辞　迎潮】陆龟蒙  
江霜严兮枫叶丹，潮声高兮墟落寒。鸥巢卑兮渔箔短，  
远岸没兮光烂烂。潮之德兮无际，既充其大兮又充其细。  
密幽人兮款柴门，寂寞流连兮依稀旧痕。  
濡腴泽槁兮潮之恩，不尸其功兮归于混元。  
  
卷621_22  【迎潮送潮辞　送潮】陆龟蒙  
潮西来兮又东下，日染中流兮红洒洒。汀葭苍兮屿蓼枯，  
风骚牢兮愁烟孤。大几望兮微将晦翳，睨瀛溶兮敛然而退。  
爱长波兮数数，一幅巾兮无缨可濯。帆生尘兮楫有衣，  
怅潮之还兮吾犹未归。  
  
卷621_23  【问吴宫辞】陆龟蒙  
彼吴之宫兮江之那涯，复道盘兮当高且斜。  
波摇疏兮雾濛箔，菡萏国兮鸳鸯家。鸾之箫兮蛟之瑟，  
骈筠参差兮界丝密。宴曲房兮上初日，  
月落星稀兮歌酣未毕。越山丛丛兮越溪疾，  
美人雄剑兮相先后出。火姑苏兮沼长洲，  
此宫之丽人兮留乎不留。霜氛重兮孤榜晓，  
远树扶苏兮愁烟悄眇。欲摭愁烟兮问故基，  
又恐愁烟兮推白鸟。  

## 全唐诗(下)　卷六百二十二

卷622_1  【萤诗】陆龟蒙  
肖翘虽振羽，戚促尽疑冰。风助流还急，烟遮点渐凝。  
不须轻列宿，才可拟孤灯。莫倚隋家事，曾烦下诏征。  
  
卷622_2  【蝉】陆龟蒙  
只凭风作使，全仰柳为都。一腹清何甚，双翎薄更无。  
伴貂金换酒，并雀画成图。恐是千年恨，偏令落日呼。  
  
卷622_3  【秋热】陆龟蒙  
自惜秋捐扇，今来意未衰。殷勤付柔握，淅沥待清吹。  
午气朱崖近，宵声白羽随。总如南国候，无复婕妤悲。  
  
卷622_4  【村中晚望】陆龟蒙  
抱杖柴门立，江村日易斜。雁寒犹忆侣，人病更离家。  
短鬓看成雪，双眸旧有花。何须万里外，即此是天涯。  
  
卷622_5  【四明山诗　石窗】陆龟蒙  
石窗何处见，万仞倚晴虚。积霭迷青琐，残霞动绮疏。  
山应列圆峤，宫便接方诸。只有三奔客，时来教隐书。  
  
卷622_6  【四明山诗　过云】陆龟蒙  
相访一程云，云深路仅分。啸台随日辨，樵斧带风闻。  
晓著衣全湿，寒冲酒不醺。几回归思静，仿佛见苏君。  
  
卷622_7  【四明山诗　云南】陆龟蒙  
云南更有溪，丹砾尽无泥。药有巴賨卖，枝多越鸟啼。  
夜清先月午，秋近少岚迷。若得山颜住，芝[zC _blank ]手自携。  
  
卷622_39  【四明山诗　云北】陆龟蒙  
云北是阳川，人家洞壑连。坛当星斗下，楼拶翠微边。  
一半遥峰雨，三条古井烟。金庭如有路，应到左神天。  
  
卷622_40  【四明山诗　鹿亭】陆龟蒙  
鹿亭岩下置，时领白麛过。草细眠应久，泉香饮自多。  
认声来月坞，寻迹到烟萝。早晚吞金液，骑将上绛河。  
  
卷622_41  【四明山诗　樊榭】陆龟蒙  
樊榭何年筑，人应白日飞。至今山客说，时驾玉麟归。  
乳蒂缘松嫩，芝台出石微。凭栏虚目断，不见羽华衣。  
  
卷622_42  【四明山诗　潺湲洞】陆龟蒙  
石浅洞门深，潺潺万古音。似吹双羽管，如奏落霞琴。  
倒穴漂龙沫，穿松溅鹤襟。何人乘月弄，应作上清吟。  
  
卷622_43  【四明山诗　青棂子】陆龟蒙  
山实号青棂，环冈次第生。外形坚绿壳，中味敌璚英。  
堕石樵儿拾，敲林宿鸟惊。亦应仙吏守，时取荐层城。  
  
卷622_44  【四明山诗　鞠侯】陆龟蒙  
何事鞠侯名，先封在四明。但为连臂饮，不作断肠声。  
野蔓垂缨细，寒泉佩玉清。满林游宦子，谁为作君卿。  
  
卷622_45  【奉和袭美赠魏处士五贶诗　五泻舟】陆龟蒙  
样自桐川得，词因隐地成。好渔翁亦喜，新白鸟还惊。  
沙际拥江沫，渡头横雨声。尚应嫌越相，遗祸不遗名。  
  
卷622_46  【奉和袭美赠魏处士五贶诗　华顶杖】陆龟蒙  
万古阴崖雪，灵根不为枯。瘦于霜鹤胫，奇似黑龙须。  
拄访谭玄客，持看泼墨图。湖云如有路，兼可到仙都。  
  
卷622_47  【奉和袭美赠魏处士五贶诗　太湖砚】陆龟蒙  
谁截小秋滩，闲窥四绪宽。绕为千嶂远，深置一潭寒。  
坐久云应出，诗成墨未干。不知新博物，何处拟重刊。  
  
卷622_48  【奉和袭美赠魏处士五贶诗　乌龙养和】陆龟蒙  
养和名字好，偏寄道情深。所以亲逋客，兼能助五禽。  
倚肩沧海望，钩膝白云吟。不是逍遥侣，谁知世外心。  
  
卷622_49  【奉和袭美赠魏处士五贶诗　诃陵尊】陆龟蒙  
鱼骼匠成尊，犹残海浪痕。外堪欺玳瑁，中可酌昆仑。  
水绕苔矶曲，山当草阁门。此中醒复醉，何必问乾坤。  
  
卷622_50  【奉酬袭美早春病中书事】陆龟蒙  
只贪诗调苦，不计病容生。我亦休文瘦，君能叔宝清。  
药须勤一服，春莫累多情。欲入毗耶问，无人敌净名。  
  
卷622_51  【又酬次韵】陆龟蒙  
从来多远思，尤向静中生。所以令心苦，还应是骨清。  
酒香偏入梦，花落又关情。积此风流事，争无后世名。  
  
卷622_52  【奉酬袭美秋晚见题二首】陆龟蒙  
为爱晚窗明，门前亦懒行。图书看得熟，邻里见还生。  
鸟啄琴材响，僧传药味精。缘君多古思，携手上空城。  
何事乐渔樵，巾车或倚桡。和诗盈古箧，赊酒半寒瓢。  
失雨园蔬赤，无风蚛叶凋。清言一相遗，吾道未全消。  
  
卷622_53  【奉和袭美初冬章上人院】陆龟蒙  
每伴来方丈，还如到四禅。菊承荒砌露，茶待远山泉。  
画古全无迹，林寒却有烟。相看吟未竟，金磬已泠然。  
  
卷622_54  【袭美见题郊居十首，因次韵酬之以伸荣谢】陆龟蒙  
近来唯乐静，移傍故城居。闲打修琴料，时封谢药书。  
夜停江上鸟，晴晒箧中鱼。出亦图何事，无劳置栈车。  
倩人医病树，看仆补衡茅。散发还同阮，无心敢慕巢。  
简便书露竹，尊待破霜匏。日好林间坐，烟萝近欲交。  
倭僧留海纸，山匠制云床。懒外应无敌，贫中直是王。  
池平鸥思喜，花尽蝶情忙。欲问新秋计，菱丝一亩强。  
故山空自掷，当路竟谁知。只有经时策，全无养拙资。  
病深怜灸客，炊晚信樵儿。谩欲陈风俗，周官未采诗。  
福地能容堑，玄关讵有扉。静思琼版字，闲洗铁筇衣。  
鸟破凉烟下，人冲暮雨归。故园秋草梦，犹记绿微微。  
水影沉鱼器，邻声动纬车。燕轻捎坠叶，蜂懒卧燋花。  
说史评诸例，论兵到百家。明时如不用，归去种桑麻。  
禹穴奇编缺，雷平异境残。静吟封箓检，归兴削帆竿。  
白石堪为饭，青萝好作冠。几时当斗柄，同上步罡坛。  
强起披衣坐，徐行处暑天。上阶来斗雀，移树去惊蝉。  
莫问盐车骏，谁看酱瓿玄。黄金如可化，相近买云泉。  
野入青芜巷，陂侵白竹门。风高开栗刺，沙浅露芹根。  
迸鼠缘藤桁，饥乌立石盆。东吴虽不改，谁是武王孙。  
疏慵真有素，时势尽无能。风月虽为敌，林泉幸未憎。  
酒材经夏阙，诗债待秋征。只有君同癖，闲来对曲肱。  
  
卷622_55  【和张广文贲旅泊吴门次韵】陆龟蒙  
高秋能叩触，天籁忽成文。苦调虽潜倚，灵音自绝群。  
茅峰曾醮斗，笠泽久眠云。许伴山中躅，三年任一醺。  
  
卷622_56  【又次前韵酬广文】陆龟蒙  
独倚秋光岸，风漪学簟文。玄堪教凤集，书好换鹅群。  
叶堕平台月，香消古径云。强歌非白纻，聊以送馀醺。  
  
卷622_57  【送延陵张宰】陆龟蒙  
春尽未离关，之官亦似闲。不嫌请薄俸，为喜带名山。  
默祷三真后，高吟十字还。只应江上鸟，时下讼庭间。  
  
卷622_58  【送人罢官归茅山】陆龟蒙  
呼僮晓拂鞍，归上大茅端。薄俸虽休入，明霞自足餐。  
暗霜松粒赤，疏雨草堂寒。又凿中峰石，重修醮月坛。  
  
卷622_59  【立春日】陆龟蒙  
去年花落时，题作送春诗。自为重相见，应无今日悲。  
道孤逢识寡，身病买名迟。一夜东风起，开帘不敢窥。  
  
卷622_60  【中秋夜寄友生】陆龟蒙  
秋来一度满，重见色难齐。独坐犹过午，同吟不到西。  
疏芒唯斗在，残白合河迷。更忆前年望，孤舟泊大溪。  

## 全唐诗(下)　卷六百二十三

卷623_1  【奉和袭美古杉三十韵】陆龟蒙  
众木尽相遗，孤芳独任奇。锸天形硉兀，当殿势頫危。  
恐是夸娥怒，教临嶻嶭衰。节穿开耳目，根瘿坐熊罴。  
世只论荣落，人谁问等衰。有巅从日上，无叶与秋欺。  
虎搏应难动，雕蹲不敢迟。战锋新缺齾，烧岸黑bO黧。  
斗死龙骸杂，争奔鹿角差。肢销洪水脑，棱耸梵天眉。  
磔索珊瑚涌，森严獬豸窥。向空分荦指，冲浪出鲸鬐。  
杨仆船橦在，蚩尤阵纛隳。下连金粟固，高用铁菱披。  
挺若苻坚棰，浮于祖纳椎。峥嵘惊露鹤，bp趚阂云螭。  
傍宇将支压，撑霄欲抵隵。背交虫臂挶，相向鹘拳追。  
格笔差犹立，阶干卓未麾。鬼神应暗画，风雨恐潜移。  
已觉寒松伏，偏宜后土疲。好邀清啸傲，堪映古茅茨。  
材大应容蝎，年深必孕夔。后雕依佛氏，初植必僧弥。  
拥肿烦庄辩，槎牙费庾词。咏多灵府困，搜苦化权卑。  
类既区中寡，朋当物外推。蟠桃标日域，珠草侍仙墀。  
真宰诚求梦，春工幸可医。若能嘘嶰竹，犹足动华滋。  
  
卷623_2  【奉和袭美新秋言怀三十韵次韵】陆龟蒙  
身闲唯爱静，篱外是荒郊。地僻怜同巷，庭喧厌累巢。  
岸声摇舴艋，窗影辨蟏蛸。径只溪禽下，关唯野客敲。  
竹冈从古凸，池缘本来bn。早藕擎霜节，凉花束紫梢。  
渔情随锤网，猎兴起鸣髇。好梦经年说，名方著处抄。  
才疏惟自补，技痒欲谁抓。窗静常悬dO，鞭闲不正鞘。  
山衣轻斧藻，天籁逸弦匏。蕙转风前带，桃烘雨后胶。  
藓干黏晚砌，烟湿动晨庖。沉约便图籍，扬雄重酒肴。  
目曾窥绝洞，耳不犯征铙。历外穷飞朔，蓍中记伏爻。  
石林空寂历，云肆肯哓譊。松桂何妨蠹，龟龙亦任嘲。  
未能丹作髓，谁相紫为胞。莫把荣枯异，但和大小包。  
由弓猿不捷，梁圈虎忘虓。旧友怀三益，关山阻二崤。  
道随书簏古，时共钓轮抛。好作忘机士，须为莫逆交。  
看君驰谏草，怜我卧衡茅。出处虽冥默，薰莸肯溷殽。  
岸沙从鹤印，崖蜜劝人摷。白菌盈枯枿，黄精满绿筲。  
仙因隐居信，禅是净名教。勿谓江湖永，终浮一大瓟。  
  
卷623_3  【和袭美江南书情二十韵寄秘阁韦校书贻之商洛…次韵】陆龟蒙  
我志如鱼乐，君词称凤衔。暂来从露冕，何事买云岩。  
水石应容病，松篁未听谗。罐香松蠹腻，山信药苗缄。  
爱鹭欹危立，思猿矍铄獑。谢才偏许脁，阮放最怜咸。  
大乐宁忘缶，奇工肯顾瑊。客愁迷旧隐，鹰健想秋毚。  
砚缺犹慵琢，文繁却要芟。雨馀幽沼净，霞散远峰巉。  
洗笔烟成段，培花土作杴。访僧还觅伴，医鹤自须监。  
荒庙犹怀季，清滩几梦严。背风开蠹简，冲浪试新帆。  
闷忆年支酒，闲裁古样衫。钓家随野舫，仙蕴逐雕函。  
度岁赊羸马，先春买小螊。共疏泉入竹，同坐月过杉。  
染翰穷高致，怀贤发至諴。不堪潘子鬓，愁促易髟髟。  
  
卷623_4  【忆袭美洞庭观步奉和次韵】陆龟蒙  
闻君游静境，雅具更摐摐。竹伞遮云径，藤鞋踏藓矼。  
杖斑花不一，尊大瘿成双。水鸟行沙屿，山僧礼石幢。  
已甘三秀味，谁念百牢腔。远棹投何处，残阳到几窗。  
仙谣珠树曲，村饷白醅缸。地里方吴会，人风似冉厖。  
探幽非遁世，寻胜肯迷邦。为读江南传，何贤过二庞。  
  
卷623_5  【江墅言怀】陆龟蒙  
病身兼稚子，田舍劣相容。迹共公卿绝，贫须稼穑供。  
月方行到闰，霜始近言浓。树少栖禽杂，村孤守犬重。  
汀洲藏晚弋，篱落露寒舂。野弁欹还整，家书拆又封。  
杉篁宜夕照，窗户倚疏钟。南北唯闻战，纵横未胜农。  
大春虽苦学，叔夜本多慵。直使貂裘弊，犹堪过一冬。  
  
卷623_6  【自和次前韵】陆龟蒙  
命既时相背，才非世所容。著书粮易绝，多病药难供。  
梦为怀山数，愁因戒酒浓。鸟媒呈不一，鱼寨下仍重。  
晚桁蓑兼褐，晴檐织带舂。著签分水味，标石认田封。  
此地家三户，何人禄万钟。草堂聊当贵，金穴任轻农。  
把钓竿初冷，题诗笔未慵。莫忧寒事晚，江上少严冬。  
  
卷623_7  【秋日遣怀十六韵寄道侣】陆龟蒙  
尽日临风坐，雄词妙略兼。共知时世薄，宁恨岁华淹。  
且把灵方试，休凭吉梦占。夜然烧汞火，朝炼洗金盐。  
有路求真隐，无媒举孝廉。自然成啸傲，不是学沉潜。  
水恨同心隔，霜愁两鬓沾。鹤屏怜掩扇，乌帽爱垂檐。  
雅调宜观乐，清才称典签。冠頫玄发少，书健紫毫尖。  
故疾因秋召，尘容畏日黔。壮图须行行，儒服谩襜襜。  
片石聊当枕，横烟欲代帘。蠹根延穴蚁，疏叶漏庭蟾。  
药鼎高低铸，云庵早晚苫。胡麻如重寄，从诮我无厌。  
  
卷623_8  【京口与友生话别】陆龟蒙  
共是悲秋客，相逢恨不堪。雁频辞蓟北，人尚在江南。  
名利机初发，樵渔事先谙。松门穿戴寺，荷径绕秦潭。  
绳检真难束，疏慵却易耽。枕当高树稳，茶试远泉甘。  
架上经唯一，尊前雅只三。风云劳梦想，天地人醺酣。  
历自尧阶数，书因禹穴探。御龙虽世禄，下马亦清谭。  
国计徒盈策，家储不满甔。断帘从燕出，頫弁请人簪。  
木坠凉来叶，山横霁后岚。竹窗深窈窕，苔洞绿龛弇。  
积行依颜子，和光则老聃。杖诚为虎节，披信作鲛函。  
养鹭看窥沼，寻僧助结庵。功名思马援，歌唱咽羊昙。  
乞食羞孤凤，无衣羡八蚕。系帆留宿客，吟句任羸骖。  
宠鹤空无卫，占乌未见gm。香还须是桂，青会出于蓝。  
蜀酒时倾瓿，吴虾遍发坩。玉封千挺藕，霜闭一筒柑。  
惜佩终邀祸，辞环好激贪。宗溟虽畎浍，成厦必楩楠。  
碧玉雕琴荐，黄金饰剑镡。烟缘莎砌引，水为药畦担。  
博物君能继，多才我尚惭。别离犹得在，秋鬓未鬖鬖。  
  
卷623_9  【丹阳道中寄友生】陆龟蒙  
烟树绿微微，春流浸竹扉。短蓑携稚去，孤艇载鱼归。  
海俗芦编室，村娃练束衣。旧栽奴橘老，新刈女桑肥。  
锦鲤冲风掷，丝禽掠浪飞。短亭幽径入，陈庙数峰围。  
地废金牛暗，陵荒石兽稀。思君同一望，帆上怨馀晖。  
  
卷623_10  【寄茅山何道士】陆龟蒙  
终身持玉舄，丹诀未应传。况是曾同宿，相违便隔年。  
问颜知更少，听话想逾玄。箓文垂露，新金汞绝烟。  
蜂供和饵蜜，人寄买溪钱。紫燕长巢硐，青龟忽上莲。  
箧藏征隐诏，囊佩摄生篇。圃暖芝台秀，岩春乳管圆。  
池栖子孙鹤，堂宿弟兄仙。幸阅灵书次，心期赐一编。  
  
卷623_11  【江南秋怀寄华阳山人】陆龟蒙  
栉发凉天曙，含毫故国情。归心一夜极，病体九秋轻。  
忽起襜褕咏，因悲络纬鸣。逢山即堪隐，何路可图荣。  
揲策空占命，持竿不钓名。忘忧如有待，纵懒似无营。  
小径才分草，斜扉劣辨荆。冷荷承露菂，疏菊卧烟茎。  
谱为听琴阅，图缘看海帧。鹭毛浮岛白，鱼尾撇波赪。  
庭橘低攀嗅，园葵旋折烹。饿乌窥食案，斗鼠落书棚。  
种豆悲杨恽，投瓜忆卫旍。东林谁处士，南郭自先生。  
分野星多蹇，连山卦少亨。衣裾徒博大，文籍漫纵横。  
兰叶骚人佩，莼丝内史羹。鹖冠难适越，羊酪未饶伧。  
倚啸微抽恨，论玄好析酲。栖迟劳鼓箧，豪侠爱金籝。  
炼药传丹鼎，尝茶试石bP。沼连枯苇暗，窗对脱梧明。  
未达讥张翰，非才嫉祢衡。远怀魂易黯，幽愤骨堪惊。  
砺缺知矛利，磨瑕见璧瑛。道源疏滴沥，儒肆售精诚。  
敢叹良时掷，犹胜乱世撄。相秦犹几死，王汉尚当黥。  
饮啄期应定，穷通势莫争。髡钳为皂隶，谭笑得公卿。  
浴日安知量，追风不计程。尘埃张耳分，肝胆季心倾。  
谕蜀专操檄，通瓯独请缨。匹夫能曲踊，万骑可横行。  
许国轻妻子，防边重战耕。俄分上尊酒，骤厌五侯鲭。  
静默供三语，从容等一枰。弘深司马法，雄杰贰师兵。  
朔雪埋烽燧，寒笳裂旆旌。乘时收句注，即日扫欃枪。  
武昔威殊俗，文今被八弦。琮璜陈始毕，韶夏教初成。  
芽孽群妖灭，松筠百度贞。郎官青琐拜，使者绣衣迎。  
帝道将云辟，浇波渐砥平。学徒羞说霸，佳士耻为跉。  
负杖歌栖亩，操觚赋北征。才当曹斗怯，书比惠车盈。  
谢氏怜儿女，郄家贵舅甥。唯荒稚珪宅，莫赠景山枪。  
贤彦风流远，江湖思绪萦。讴哑摇舴艋，出没漾。  
晚树参差碧，奇峰逦迤晴。水喧揌紫芡，村响yw香粳。  
荷笠渔翁古，穿篱守犬狞。公衫白纻卷，田饷绿筲擎。  
地与膏腴错，人多富寿并。相欢时帖泰，独坐岁峥嵘。  
唧啧蛩吟壁，连轩鹤舞楹。戍风飘叠鼓，邻月动哀筝。  
未得文章力，何由俸禄请。和铅还搰搰，持斧自丁丁。  
惊惧疑凋朽，功勤过屑琼。凝神披夕秀，尽力取朝英。  
蠹简开尘箧，寒灯立晓檠。静翻词客系，闲难史官评。  
天地宁舒惨，山川自变更。只能分跖惠，谁解等殇彭。  
项岂重瞳圣，夔犹一足cF。阮高酣麹糵，庄达谢牺牲。  
齰舌无劳话，宽心岂可盛。但从垆冶锻，莫受罻罗婴。  
砚拨萍根洗，舟冲蓼穗撑。短床编翠竹，低机凭红柽。  
霜信催杨柳，烟容袅杜蘅。桁排巢燕燕，屏画醉猩猩。  
懒桧推岚影，飞泉撼玉琤。舟龙舟邛寻远近，握槊斗输赢。  
枝压离披瓠，檐垂礧磊橙。忘情及宗炳，抱疾过刘桢。  
野馈夸菰饭，江商贾蔗饧。送神抱瓦釜，留客上瓷觥。  
举楫挥青剑，鸣榔扣远钲。鸟行沉莽碧，鱼队破泓澄。  
手戟非吾事，腰镰且发硎。谅难求摽摽，聊欲取铮铮。  
几叹虫甘蓼，还思鹿美苹。愁长难自剪，歌断有谁赓。  
未去师黄石，空能说白珩。性湍休激浪，言莠罢抽萌。  
地僻琴尊独，溪寒杖屦清。物齐消臆对，戈倒共心盟。  
丝曳灵妃瑟，金涵太子笙。幽栖胶竹坞，仙虑驿蓬瀛。  
想像珠襦凤，追飞翠蕊莺。雾帘深杳悄，云磬冷敲铿。  
箓字多阶品，华阳足弟兄。焚香凝一室，尽日思层城。  
匿景崦嵫色，呀空渤澥声。吾当营巨黍，东去射长鲸。  
  
卷623_12  【送宣武从事越中按狱】陆龟蒙  
晓看呈使范，知欲敕星轺。水国难驱传，山城便倚桡。  
秉筹先独立，持法称高标。旌旆临危堞，金丝发丽谯。  
别愁当翠巘，冤望隔风潮。木落孤帆迥，江寒叠鼓飘。  
客鸿吴岛尽，残雪剡汀消。坐想休秦狱，春应到柳条。  
  
卷623_13  【江南冬至和人怀洛下】陆龟蒙  
昔居清洛涯，长恨苦寒迟。自作江南客，稀迟下雪时。  
有烟栖菊梗，无冻落杉枝。背日能寻径，临风尚覆棋。  
鸟声浑欲转，草邑固应知。与看平湖上，东流或片澌。  
  
卷623_14  【谨和谏议罢郡叙怀六韵】陆龟蒙  
已报东吴政，初捐左契归。天应酬苦节，人不犯寒威。  
江上思重借，朝端望载饥。紫泥封夜诏，金殿赐春衣。  
对酒情何远，裁诗思极微。待升熔造日，江海问渔扉。  

## 全唐诗(下)　卷六百二十四

卷624_1  【二遗诗】陆龟蒙  
谁从毫末见参天，又到苍苍化石年。万古清风吹作籁，  
一条寒溜滴成穿。闲追金带徒劳恨，静格朱丝更可怜。  
幸与野人俱散诞，不烦良匠更雕镌。  
  
卷624_2  【】陆龟蒙  
词赋曾夸鸀鳿流，果为名误别沧洲。虽蒙静置疏笼晚，  
不似闲栖折苇秋。自昔稻粱高鸟畏，至今珪组野人仇。  
防徽避缴无穷事，好与裁书谢白鸥。  
  
卷624_3  【新秋月夕，客有自远相寻者，作吴体二首以赠】陆龟蒙  
风初寥寥月乍满，杉篁左右供馀清。因君一话故山事，  
忆鹤互应深溪声。云门老僧定未起，白阁道士遥相迎。  
日闻羽檄日夜急，掉臂欲归岩下行。  
惊闻远客访良夜，扶病起坐纶巾欹。清谈白纻思悄悄，  
玉绳银汉光离离。三吴烟雾且如此，百越琛赆来何时。  
林端片月落未落，强慰别情言后期。  
  
卷624_4  【闲书】陆龟蒙  
病学高僧置一床，披衣才暇即焚香。闲阶雨过苔花润，  
小簟风来薤叶凉。南国羽书催部曲，东山毛褐傲羲皇。  
升平闻道无时节，试问中林亦不妨。  
  
卷624_5  【独夜】陆龟蒙  
新秋霁夜有清境，穷襜病客无佳期。生公把经向石说，  
而我对月须人为。独行独坐亦独酌，独玩独吟还独悲。  
古称独坐与独立，若比群居终校奇。  
  
卷624_6  【寄吴融】陆龟蒙  
一夜秋声入井桐，数枝危绿怕西风。霏霏晚砌烟华上，  
淅淅疏帘雨气通。君整轮蹄名未了，我依琴鹤病相攻。  
到头江畔从渔事，织作中流万尺篊。  
  
卷624_7  【中秋待月】陆龟蒙  
转缺霜轮上转迟，好风偏似送佳期。帘斜树隔情无限，  
烛暗香残坐不辞。最爱笙调闻北里，渐看星澹失南箕。  
何人为校清凉力，未似初圆欲午时。  
  
卷624_8  【重忆白菊】陆龟蒙  
我怜贞白重寒芳，前后丛生夹小堂。月朵暮开无绝艳，  
风茎时动有奇香。何惭谢雪清才咏，不羡刘梅贵主妆。  
更忆幽窗凝一梦，夜来村落有微霜。  
  
卷624_9  【别墅怀归】陆龟蒙  
水国初冬和暖天，南荣方好背阳眠。题诗朝忆复暮忆，  
见月上弦还下弦。遥为晚花吟白菊，近炊香稻识红莲。  
何人授我黄金百，买取苏君负郭田。  
  
卷624_10  【寄淮南郑宝书记】陆龟蒙  
记室千年翰墨孤，唯君才学似应徐。五丁驱得神功尽，  
二酉搜来秘检疏。炀帝帆樯留泽国，淮王笺奏入班书。  
清词醉草无因见，但钓寒江半尺鲈。  
  
卷624_11  【小雪后书事】陆龟蒙  
时候频过小雪天，江南寒色未曾偏。枫汀尚忆逢人别，  
麦陇唯应欠雉眠。更拟结茅临水次，偶因行药到村前。  
邻翁意绪相安慰，多说明年是稔年。  
  
卷624_12  【寒夜同袭美访北禅院寂上人】陆龟蒙  
月楼风殿静沉沉，披拂霜华访道林。鸟在寒枝栖影动，  
人依古堞坐禅深。明时尚阻青云步，半夜犹追白石吟。  
自是海边鸥伴侣，不劳金偈更降心。  
  
卷624_13  【和袭美江南道中怀茅山广文南阳博士三首次韵】陆龟蒙  
一片轻帆背夕阳，望三峰拜七真堂。天寒夜漱云牙净，  
雪坏晴梳石发香。自拂烟霞安笔格，独开封检试砂床。  
莫言洞府能招隐，会辗飙轮见玉皇。  
壶中行坐可携天，何况林间息万缘。组绶任垂三品石，  
佩环从落四公泉。丹台已运阴阳火，碧简须雕次第仙。  
想得雷平春色动，五芝烟甲又芊眠。  
良常应不动移文，金醴从酸亦自醺。桂父旧歌飞绛雪，  
桐孙新韵倚玄云。春临柳谷莺先觉，曙醮芜香鹤共闻。  
珍重双双玉条脱，尽凭三岛寄羊君。  
  
卷624_14  【早春雪中作吴体寄袭美】陆龟蒙  
迎春避腊不肯下，欺花冻草还飘然。光填马窟盖塞外，  
势压鹤巢偏殿巅。山炉瘿节万状火，墨突乾衰孤穗烟。  
君披鹤氅独自立，何人解道真神仙。  
  
卷624_15  【奉和袭美吴中言情见寄次韵】陆龟蒙  
菰烟芦雪是侬乡，钓线随身好坐忘。徒爱右军遗点画，  
闲披左氏得膏肓。无因月殿闻移屟，只有风汀去采香。  
莫问江边渔艇子，玉皇看赐羽衣裳。  
  
卷624_16  【和袭美扬州看辛夷花次韵】陆龟蒙  
柳疏梅堕少春丛，天遣花神别致功。高处朵稀难避日，  
动时枝弱易为风。堪将乱蕊添云肆，若得千株便雪宫。  
不待群芳应有意，等闲桃杏即争红。  
  
卷624_17  【奉和袭美行次野梅次韵】陆龟蒙  
飞棹参差拂早梅，强欺寒色尚低徊。风怜薄媚留香与，  
月会深情借艳开。梁殿得非萧帝瑞，齐宫应是玉儿媒。  
不知谢客离肠醒，临水应添万恨来。  
  
卷624_18  【奉和袭美暇日独处见寄】陆龟蒙  
谢府殷楼少暇时，又抛清宴入书帷。三千馀岁上下古，  
八十一家文字奇。冷梦汉皋怀鹿隐，静怜烟岛觉鸿离。  
知君满箧前朝事，凤诺龙奴借与窥。  
  
卷624_19  【奉和袭美见访不遇】陆龟蒙  
为愁烟岸老尘嚣，扶病呼儿劚翠苕。只道府中持简牍，  
不知林下访渔樵。花盘小墢晴初压，叶拥疏篱冻未烧。  
倚仗遍吟春照午，一池冰段几多消。  
  
卷624_20  【酬袭美见寄海蟹】陆龟蒙  
药杯应阻蟹螯香，却乞江边采捕郎。自是扬雄知郭索，  
且非何胤敢餦餭。骨清犹似含春霭，沫白还疑带海霜。  
强作南朝风雅客，夜来偷醉早梅傍。  
  
卷624_21  【奉和袭美开元寺客省早景即事次韵】陆龟蒙  
日上罘罳叠影红，一声清梵万缘空。褵褷满地贝多雪，  
料峭入楼于阗风。水榭初抽寥泬思，作窗犹挂梦魂中。  
灵香散尽禅家接，谁共殷源小品同。  
  
卷624_22  【独夜有怀因作吴体寄袭美】陆龟蒙  
人吟侧景抱冻竹，鹤梦缺月沈枯梧。清涧无波鹿无魄，  
白云有根虬有须。云虬涧鹿真逸调，刀名锥利非良图。  
不然快作燕市饮，笑抚肉枅眠酒垆。  
  
卷624_23  【阖闾城北有卖花翁，讨春之士往往造焉，因招袭美】陆龟蒙  
故城边有卖花翁，水曲舟轻去尽通。十亩芳菲为旧业，  
一家烟雨是元功。闲添药品年年别，笑指生涯树树红。  
若要见春归处所，不过携手问东风。  
  
卷624_24  【奉和袭美病中庭际海石榴花盛发见寄次韵】陆龟蒙  
紫府真人饷露囊，猗兰灯烛未荧煌。丹华乞曙先侵日，  
金焰欺寒却照霜。谁与佳名从海曲，只应芳裔出河阳。  
那堪谢氏庭前见，一段清香染郄郎。  
  
卷624_25  【袭美以春橘见惠兼之雅篇，因次韵酬谢】陆龟蒙  
到春犹作九秋鲜，应是亲封白帝烟。良玉有浆须让味，  
明珠无颣亦羞圆。堪居汉苑霜梨上，合在仙家火枣前。  
珍重更过三十子，不堪分付野人边。  
  
卷624_26  【奉和袭美病中书情寄上崔谏议次韵】陆龟蒙  
或偃虚斋或在公，蔼然林下昔贤风。庭前有蝶争烟蕊，  
帘外无人报水筒。行药不离深幌底，寄书多向远山中。  
西园夜烛偏堪忆，曾为题诗刻半红。  
  
卷624_27  【奉酬袭美病中见寄】陆龟蒙  
逢花逢月便相招，忽卧云航隔野桥。春恨与谁同酩酊，  
玄言何处问逍遥。题诗石上空回笔，拾蕙汀边独倚桡。  
早晚却还岩下电，共寻芳径结烟条。  
  
卷624_28  【奉和袭美病孔雀】陆龟蒙  
懒移金翠傍檐楹，斜倚芳丛旧态生。唯奈瘴烟笼饮啄，  
可堪春雨滞飞鸣。鸳鸯水畔回头羡，豆蔻图前举眼惊。  
争得鹧鸪来伴著，不妨还校有心情。  
  
卷624_29  【上元日道室焚修寄袭美】陆龟蒙  
三清今日聚灵官，玉刺齐抽谒广寒。执盖冒花香寂历，  
侍晨交佩响阑珊。将排凤节分阶易，欲校龙书下笔难。  
唯有世尘中小兆，夜来心拜七星坛。  
  
卷624_30  【正月十五惜春寄袭美】陆龟蒙  
六分春色一分休，满眼东波尽是愁。花匠凝寒应束手，  
酒龙多病尚垂头。无穷懒惰齐中散，有底机谋敌右侯。  
见织短篷裁小楫，拏烟闲弄个渔舟。  
  
卷624_31  【袭美病中闻余游颜家园见寄，次韵酬之】陆龟蒙  
日华风蕙正交光，羯末相携藉草塘。佳酒旋倾醽醁嫩，  
短船闲弄木兰香。烟丝鸟拂来萦带，蕊榼人收去约簧。  
今日好为联句会，不成刚为欠檀郎。  
  
卷624_32  【春雨即事寄袭美】陆龟蒙  
小谢轻埃日日飞，城边江上阻春晖。虽愁野岸花房冻，  
还得山家药笋肥。双屐著频看齿折，败裘披苦见毛稀。  
比邻钓叟无尘事，洒笠鸣蓑夜半归。  
  
卷624_33  【奉和袭美抱疾杜门见寄次韵】陆龟蒙  
虽失春城醉上期，下帷裁遍未裁诗。因吟郢岸百亩蕙，  
欲采商崖三秀枝。栖野鹤笼宽使织，施山僧饭别教炊。  
但医沈约重瞳健，不怕江花不满枝。  
  
卷624_34  【偶掇野蔬寄袭美有作】陆龟蒙  
野园烟里自幽寻，嫩甲香蕤引渐深。行歇每依鸦舅影，  
挑频时见鼠姑心。凌风蔼彩初携笼，带露虚疏或贮襟。  
欲助春盘还爱否，不妨萧洒似家林。  
  
卷624_35  【奉和袭美卧疾感春见寄次韵】陆龟蒙  
共寻花思极飞腾，疾带春寒去未能。烟径水涯多好鸟，  
竹床蒲椅但高僧。须知日富为神授，只有家贫免盗憎。  
除却数函图籍外，更将何事结良朋。  
  
卷624_36  【徐方平后闻赦因寄袭美】陆龟蒙  
新春旒扆御翚轩，海内初传涣汗恩。秦狱已收为厉气，  
瘴江初返未招魂。英材尽作龙蛇蛰，战地多成虎豹村。  
除却数般伤痛外，不知何事及王孙。  
  
卷624_37  【袭美以鱼笺见寄，因谢成篇】陆龟蒙  
捣成霜粒细鳞鳞，知作愁吟喜见分。向日乍惊新茧色，  
临风时辨白萍文。好将花下承金粉，堪送天边咏碧云。  
见倚小窗亲襞染，尽图春色寄夫君。  
  
卷624_38  【次和袭美病后春思】陆龟蒙  
气和灵府渐氤氲，酒有贤人药有君。七字篇章看月得，  
百劳言语傍花闻。闲寻古寺消晴日，最忆深溪枕夜云。  
早晚共摇孤艇去，紫屏风外碧波文。  
  
卷624_39  【袭美以公斋小宴见招，因代书寄之】陆龟蒙  
早云才破漏春阳，野客晨兴喜又忙。自与酌量煎药水，  
别教安置晒书床。依方酿酒愁迟去，借样裁巾怕索将。  
唯待数般幽事了，不妨还入少年场。  
  
卷624_40  【京口】陆龟蒙  
江干古渡伤离情，断山零落春潮平。东风料峭客帆远，  
落叶夕阳天际明。战舸昔浮千骑去，钓舟今载一翁轻。  
可怜宋帝筹帷处，苍翠无烟草自生。  
  
卷624_41  【润州送人往长洲】陆龟蒙  
秋来频上向吴亭，每上思归意剩生。废苑池台烟里色，  
夜村蓑笠雨中声。汀洲月下菱船疾，杨柳风高酒旆轻。  
君住松江多少日，为尝鲈鲙与莼羹。  
  
卷624_42  【润州江口送人谒池阳卫郎中】陆龟蒙  
山翁曾约旧交欢，须拂侯门侧注冠。月在石头摇戍角，  
风生江口亚帆竿。闲随野醉溪声闹，独伴清谭晓色残。  
待取新秋归更好，九华苍翠入楼寒。  

## 全唐诗(下)　卷六百二十五

卷625_1  【袭美以纱巾见惠继以雅音，因次韵酬谢】陆龟蒙  
薄如蝉翅背斜阳，不称春前赠罱郎。初觉顶寒生远吹，  
预忧头白透新霜。堪窥水槛澄波影，好拂花墙亚蕊香。  
知有芙蓉留自戴，欲峨烟雾访黄房。  
  
卷625_2  【闻袭美有亲迎之期因以寄贺】陆龟蒙  
梁鸿夫妇欲双飞，细雨轻寒拂雉衣。初下雪窗因眷恋，  
次乘烟幰奈光辉。参差扇影分华月，断续箫声落翠微。  
见说春风偏有贺，露花千朵照庭闱。  
  
卷625_3  【袭美以巨鱼之半见分因以酬谢】陆龟蒙  
谁与春江上信鱼，可怜霜刃截来初。鳞隳似撤骚人屋，  
腹断疑伤远客书。避网几跳山影破，逆风曾蹙浪花虚。  
今朝最是家童喜，免泥荒畦掇野蔬。  
  
卷625_4  【奉和袭美馆娃宫怀古次韵】陆龟蒙  
镂楣消落濯春雨，苍翠无言空断崖。草碧未能忘帝女，  
燕轻犹自识宫钗。江山只有愁容在，剑珮应和愧色埋。  
赖在伍员骚思少，吴王才免似荆怀。  
  
卷625_5  【同袭美游北禅院（院即故司勋陆郎中旧宅）】陆龟蒙  
连延花蔓映风廊，岸帻披襟到竹房。居士只今开梵处，  
先生曾是草玄堂。清尊林下看香印，远岫窗中挂钵囊。  
今日有情消未得，欲将名理问思光。  
  
卷625_6  【袭美以紫石砚见赠以诗迎之】陆龟蒙  
霞骨坚来玉自愁，琢成飞燕古钗头。澄沙脆弱闻应伏，  
青铁沈埋见亦羞。最称风亭批碧简，好将云窦渍寒流。  
君能把赠闲吟客，遍写江南物象酬。  
  
卷625_7  【和袭美送孙发百篇游天台】陆龟蒙  
直应天授与诗情，百咏唯消一日成。去把彩毫挥下国，  
归参黄绶别春卿。闲窥碧落怀烟雾，暂向金庭隐姓名。  
珍重兴公徒有赋，石梁深处是君行。  
  
卷625_8  【奉和袭美闻开元寺开笋园寄章上人】陆龟蒙  
春龙争地养檀栾，况是双林雨后看。迸出似毫当垤eJ，  
孤生如恨倚栏干。凌虚势欲齐金刹，折赠光宜照玉盘。  
更得锦苞零落后，粉环高下挶烟寒。  
  
卷625_9  【蔷薇】陆龟蒙  
倚墙当户自横陈，致得贫家似不贫。外布芳菲虽笑日，  
中含芒刺欲伤人。清香往往生遥吹，狂蔓看看及四邻。  
遇有客来堪玩处，一端晴绮照烟新。  
  
卷625_10  【奉和袭美开元寺佛钵诗】陆龟蒙  
空王初受逞神功，四钵须臾现一重。持次想添香积饭，  
覆时应带步罗钟。光寒好照金毛鹿，响静堪降白耳龙。  
从此宝函香里见，不须西去诣灵峰。  
  
卷625_11  【酬袭美夏首病愈见招次韵】陆龟蒙  
雨多青合是垣衣，一幅蛮笺夜款扉。蕙带又闻宽沈约，  
茅斋犹自忆王微。方灵只在君臣正，篆古须抛点画肥。  
除却伴谈秋水外，野鸥何处更忘机。  
  
卷625_12  【新夏东郊闲泛有怀袭美】陆龟蒙  
迟于春日好于秋，野客相携上钓舟。经略彴时冠暂亚，  
佩笭箵后带频搊。蒹葭鹭起波摇笠，村落蚕眠树挂钩。  
料得祇君能爱此，不争烟水似封侯。  
  
卷625_13  【四月十五日道室书事寄袭美】陆龟蒙  
乌饭新炊芼臛香，道家斋日以为常。月苗杯举存三洞，  
云蕊函开叩九章。一掬阳泉堪作雨，数铢秋石欲成霜。  
可中值著雷平信，为觅闲眠苦竹床。  
  
卷625_14  【看压新醅寄怀袭美】陆龟蒙  
晓压糟床渐有声，旋如荒涧野泉清。身前古态熏应出，  
世上愁痕滴合平。饮啄断年同鹤俭，风波终日看人争。  
尊中若使常能渌，两绶通侯总强名。  
  
卷625_15  【奉和袭美登初阳楼寄怀北平郎中】陆龟蒙  
远窗浮槛亦成年，几伴杨公白昼筵。日暖烟花曾扑地，  
气浮星象却归天。闲将水石侵军垒，醉引笙歌上钓船。  
无限恩波犹在目，东风吹起细漪涟。  
  
卷625_16  【奉和夏初袭美见访题小斋次韵】陆龟蒙  
四邻多是老农家，百树鸡桑半顷麻。尽趁晴明修网架，  
每和烟雨掉缲车。啼鸾偶坐身藏叶，饷妇归来鬓有花。  
不是对君吟复醉，更将何事送年华。  
  
卷625_17  【奉和袭美所居首夏水木尤清，适然有作次韵】陆龟蒙  
柿阴成列药花空，却忆桐江下钓筒。亦以鱼虾供熟鹭，  
近缘樱笋识邻翁。闲分酒剂多还少，自记书签白间红。  
更爱夜来风月好，转思玄度对支公。  
  
卷625_18  【奉和袭美题达上人药圃二首】陆龟蒙  
药味多从远客赍，旋添花圃旋成畦。三桠旧种根应异，  
九节初移叶尚低。山荚便和幽涧石，水芝须带本池泥。  
从今直到清秋日，又有香苗几番齐。  
净名无语示清羸，药草搜来喻更微。一雨一风皆遂性，  
花开花落尽忘机。教疏兔镂金弦乱，自拥龙刍紫汞肥。  
莫怪独亲幽圃坐，病容销尽欲依归。  
  
卷625_19  【奉和袭美怀华阳润卿博士三首】陆龟蒙  
几降真官授隐书，洛公曾到梦中无。眉间入静三辰影，  
肘后通灵五岳图。北洞树形如曲盖，东凹山色入薰炉。  
金墟福地能容否，愿作冈前蒋负刍。  
火景应难到洞宫，萧闲堂冷任天风。谈玄麈尾抛云底，  
服散龙胎在酒中。有路还将赤城接，无泉不共紫河通。  
奇编早晚教传授，免以神仙问葛洪。  
终日焚香礼洞云，更思琪树转劳神。曾寻下泊常经月，  
不到中峰又累春。仙道最高黄玉箓，暑天偏称白纶巾。  
清斋若见茅司命，乞取朱儿十二斤。  
  
卷625_20  【以竹夹膝寄赠袭美】陆龟蒙  
截得筼筜冷似龙，翠光横在暑天中。堪临薤簟闲凭月，  
好向松窗卧跂风。持赠敢齐青玉案，醉吟偏称碧荷筒。  
添君雅具教多著，为著西斋谱一通。  
  
卷625_21  【奉和袭美夏景无事因怀章来二上人次韵】陆龟蒙  
檐外青阳有二梅，折来堪下冻醪杯。高杉自欲生龙脑，  
小弁谁能寄鹿胎。丽事肯教饶沈谢，谈微何必减宗雷。  
还闻拟结东林社，争奈渊明醉不来。  
忽忆高僧坐夏堂，厌泉声闹笑云忙。山重海澹怀中印，  
月冷风微宿上方。病后书求嵩少药，定回衣染贝多香。  
何时更问逍遥义，五粒松阴半石床。  
  
卷625_22  【顷自桐江得一钓车以袭美乐烟波之思因出以为玩…酬答】陆龟蒙  
旋屈金钩劈翠筠，手中盘作钓鱼轮。忘情不效孤醒客，  
有意闲窥百丈鳞。雨似轻埃时一起，云如高盖强相亲。  
任他华毂低头笑，此地终无覆败人。  
曾招渔侣下清浔，独茧初随一锤深。细辗烟华无辙迹，  
静含风力有车音。相呼野饭依芳草，迭和山歌逗远林。  
得失任渠但取乐，不曾生个是非心。  
病来悬著脆缗丝，独喜高情为我持。数幅尚凝烟雨态，  
三篇能赋蕙兰词。云深石静闲眠稳，月上江平放溜迟。  
第一莫教谙此境，倚天功业待君为。  
  
卷625_23  【奉和袭美吴中书事寄汉南裴尚书】陆龟蒙  
风清地古带前朝，遗事纷纷未寂寥。三泖凉波鱼蕝动，  
五茸春草雉媒娇。云藏野寺分金刹，月在江楼倚玉箫。  
不用怀归忘此景，吴王看即奉弓招。  
  
卷625_24  【奉和袭美夏景冲澹偶作次韵二首】陆龟蒙  
蝉雀参差在扇纱，竹襟轻利箨冠斜。垆中有酒文园会，  
琴上无弦靖节家。芝畹烟霞全覆穗，橘洲风浪半浮花。  
闲思两地忘名者，不信人间发解华。  
只于池曲象山幽，便是潇湘浸石楼。斜拂芡盘轻鹜下，  
细穿菱线小鲵游。闲开茗焙尝须遍，醉拨书帷卧始休。  
莫道仙家无好爵，方诸还拜碧琳侯。  
  
卷625_25  【奉和袭美送李明府之任南海】陆龟蒙  
春尽之官直到秋，岭云深处凭泷楼。居人爱近沈珠浦，  
候吏多来拾翠洲。賨税尽应输紫贝，蛮童多学佩金钩。  
之君不恋南枝久，抛却经冬白罽裘。  
  
卷625_26  【奉和袭美寄题罗浮轩辕先生所居】陆龟蒙  
鼎成仙驭入崆峒，百世犹传至道风。暂应青词为穴凤，  
却思丹徼伴冥鸿。金公的的生炉际，琼刃时时到梦中。  
预恐浮山归有日，载将云室十洲东。  
  
卷625_27  【奉和袭美寄琼州杨舍人】陆龟蒙  
明时非罪谪何偏，鵩鸟巢南更数千。酒满椰杯消毒雾，  
风随蕉叶下泷船。多药户生狂蛊，吏有珠官出俸钱。  
只以直诚天自信，不劳诗句咏贪泉。  
  
卷625_28  【奉和袭美宿报恩寺水阁】陆龟蒙  
峰抱池光曲岸平，月临虚槛夜何清。僧穿小桧才分影，  
鱼掷高荷渐有声。因忆故山吟易苦，各横秋簟梦难成。  
周颙不用裁书劝，自得凉天证道情。  
  
卷625_29  【奉和袭美醉中偶作见寄次韵】陆龟蒙  
海鹤飘飘韵莫侪，在公犹与俗情乖。初呈酒务求专判，  
合祷山祠请自差。永夜谭玄侵罔象，一生交态忘形骸。  
怜君醉墨风流甚，几度题诗小谢斋。  
  
卷625_30  【奉和袭美寄滑州李副使员外】陆龟蒙  
洛生闲咏正抽毫，忽傍旌旗著战袍。檄下连营皆破胆，  
剑离孤匣欲吹毛。清秋月色临军垒，半夜淮声入贼壕。  
除却征南为上将，平徐功业更谁高。  
  
卷625_31  【奉和袭美吴中言怀寄南海二同年】陆龟蒙  
曾见凌风上赤霄，尽将华藻赴嘉招。城连虎踞山图丽，  
路入龙编海舶遥。江客渔歌冲白荇，野禽人语映红蕉。  
庭中必有君迁树，莫向空台望汉朝。  
  
卷625_32  【奉和袭美伤史拱山人】陆龟蒙  
曾说山栖欲去寻，岂知霜骨葬寒林。常依净住师冥目，  
兼事容成学算心。逋客预斋还梵唱，老猿窥祭亦悲吟。  
唯君独在江云外，谁诔孤贞置岘岑。  
  
卷625_33  【白鸥诗】陆龟蒙  
惯向溪头漾浅沙，薄烟微雨是生涯。时时失伴沈山影，  
往往争飞杂浪花。晚树清凉还鸀鳿，旧巢零落寄蒹葭。  
池塘信美应难恋，针在鱼唇剑在虾。  
  
卷625_34  【怀杨台文杨鼎文二秀才】陆龟蒙  
秋早相逢待得春，崇兰清露小山云。寒花独自愁中见，  
曙角多同醒后闻。钓具每随轻舸去，诗题闲上小楼分。  
重思醉墨纵横甚，书破羊欣白练裙。  
  
卷625_35  【奉和袭美谢友人惠人参】陆龟蒙  
五叶初成椵树阴，紫团峰外即鸡林。名参鬼盖须难见，  
材似人形不可寻。品第已闻升碧简，携持应合重黄金。  
殷勤润取相如肺，封禅书成动帝心。  
  
卷625_36  【严子重以诗游于名胜间旧矣余晚于江南相遇甚乐…之和】陆龟蒙  
每值江南日落春，十年诗酒爱逢君。芙蓉湖上吟船倚，  
翡翠岩前醉马分。只有汀洲连旧业，岂无章疏动遗文。  
犹怜未卜佳城处，更劚要离冢畔云。  
  
卷625_37  【算山】陆龟蒙  
水绕苍山固护来，当时盘踞实雄才。周郎计策清宵定，  
曹氏楼船白昼灰。五十八年争虎视，三千馀骑骋龙媒。  
何如今日家天下，阊阖门临万国开。  
  
卷625_38  【寄茅山何威仪二首】陆龟蒙  
大小三峰次九华，灵踪今尽属何家。汉时仙上云巅鹤，  
蜀地春开洞底花。闲傍积岚寻瀑眼，便凌残雪探芝芽。  
年来已奉黄庭教，夕炼腥魂晓吸霞。  
曾向人间拜节旄，乍疑因梦到仙曹。身轻曳羽霞襟狭，  
髻耸峨烟鹿帻高。山暖不荤峰上薤，水寒仍落洞中桃。  
从闻此日搜奇话，转觉魂飞夜夜劳。  

## 全唐诗(下)　卷六百二十六

卷626_1  【早秋吴体寄袭美】陆龟蒙  
荒庭古村只独倚，败蝉残蛩苦相仍。虽然诗胆大如斗，  
争奈愁肠牵似绳。短烛初添蕙幌影，微风渐折蕉衣棱。  
安得弯弓似明月，快箭拂下西飞鹏。  
  
卷626_2  【病中秋怀寄袭美】陆龟蒙  
病容愁思苦相兼，清镜无形未我嫌。贪广异蔬行径窄。  
故求偏药出钱添。同人散后休赊酒，双燕辞来始下帘。  
更有是非齐未得，重凭詹尹拂龟占。  
  
卷626_3  【秋赋有期因寄袭美（时将主试贡士）】陆龟蒙  
云似无心水似闲，忽思名在贡书间。烟霞鹿弁聊悬著，  
邻里渔舠暂解还。文草病来犹满箧，药苗衰后即离山。  
广寒宫树枝多少，风送高低便可攀。  
  
卷626_4  【和袭美新秋即事次韵三首】陆龟蒙  
心似孤云任所之，世尘中更有谁知。愁寻冷落惊双鬓，  
病得清凉减四支。怀旧药溪终独往，宿枯杉寺已频期。  
兼须为月求高处，即是霜轮杀满时。  
帆楫衣裳尽钓徒，往来踪迹遍三吴。闲中展卷兴亡小，  
醉后题诗点画粗。松岛伴谭多道气，竹窗孤梦岂良图。  
还须待致升平了，即往扁舟放五湖。  
声利从来解破除，秋滩唯忆下桐庐。鸬鹚阵合残阳少，  
蜻蛚吟高冷雨疏。辩伏南华论指指，才非玄晏借书书。  
当时任使真堪笑，波上三年学炙鱼。  
  
卷626_5  【和袭美赠南阳润卿将归雷平】陆龟蒙  
朝市山林隐一般，却归那减卧云欢。堕阶红叶谁收得，  
半盎清醪客酹干。玉笈诗成吟处晓，金沙泉落梦中寒。  
真仙若降如相问，曾步星罡绕醮坛。  
  
卷626_6  【顾道士亡，弟子奉束帛乞铭于袭美，因赋戏赠】陆龟蒙  
童初真府召为郎，君与抽毫刻便房。亦谓神仙同许郭，  
不妨才力似班扬。比于黄绢词尤妙，酬以霜缣价未当。  
唯我有文无卖处，笔锋销尽墨池荒。  
  
卷626_7  【和访寂上人不遇】陆龟蒙  
芭蕉霜后石栏荒，林下无人闭竹房。经抄未成抛素几，  
锡环应撼过寒塘。蒲团为拂浮埃散，茶器空怀碧饽香。  
早晚却还宗炳社，夜深风雪对禅床。  
  
卷626_8  【秋夕文宴（得成字）】陆龟蒙  
笔阵初临夜正清，击铜遥认小金钲。飞觥壮若游燕市，  
觅句难于下赵城。隔岭故人因会忆，傍檐栖鸟带吟惊。  
梁王座上多词客，五韵甘心第七成。  
  
卷626_9  【南阳广文欲于荆襄卜居，袭美有赠，代酬次韵】陆龟蒙  
不知天隐在何乡，且欲烟霞迹暂双。鹤庙未能齐月驭，  
鹿门聊拟并云窗。藓衔荒磴移桑屐，花浸春醪挹石缸。  
莫惜查头容钓伴，也应东印有馀江。  
  
卷626_10  【和袭美寄毗陵魏处士朴】陆龟蒙  
经苑初成墨沼开，何人林下肯寻来。若非宗测图山后，  
即是韩康卖药回。溪籁自吟朱鹭曲，沙云还作白鸥媒。  
唯应地主公田熟，时送君家麹糵材。  
  
卷626_11  【和袭美初冬偶作寄南阳润卿次韵】陆龟蒙  
逐日生涯敢计冬，可嗟寒事落然空。窗怜返照缘书小，  
庭喜新霜为橘红。衰柳尚能和月动，败兰犹拟倩烟笼。  
不知海上今清浅，试与飞书问洛公。  
  
卷626_12  【和袭美冬晓章上人院】陆龟蒙  
山寒偏是晓来多，况值禅窗雪气和。病客功夫经未演，  
故人书信纳新磨。闲临静案修茶品，独旁深溪记药科。  
从此逍遥知有地，更乘清月伴君过。  
  
卷626_13  【和袭美寄题镜岩周尊师所居】陆龟蒙  
见说身轻鹤不如，石房无侣共云居。清晨自削灵香柹，  
独夜空吟碧落书。十洞飞精应遍吸，一簪秋发未曾梳。  
知君便入悬珠会，早晚东骑白鲤鱼。  
  
卷626_14  【寒夜文宴得惊字】陆龟蒙  
各将寒调触诗情，旋见微澌入砚生。霜月满庭人暂起，  
汀洲半夜雁初惊。三秋每为仙题想，一日多因累句倾。  
千里建康衰草外，含毫谁是忆昭明。  
  
卷626_15  【送润卿还华阳】陆龟蒙  
何事轻舟近腊回，茅家兄弟欲归来。封题玉洞虚无奏，  
点检霜坛沆瀣杯。云肆先生分气调，山图公子爱词才。  
殷勤为向东乡荐，洒扫含真雪后台。  
  
卷626_16  【和袭美为新罗弘惠上人撰灵鹫山周禅师碑送归诗】陆龟蒙  
一函迢递过东瀛，只为先生处乞铭。已得雄词封静检，  
却怀孤影在禅庭。春过异国人应写，夜读沧洲怪亦听。  
遥想勒成新塔下，尽望空碧礼文星。  
  
卷626_17  【和袭美寒日书斋即事三首，每篇各用一韵】陆龟蒙  
不必探幽上郁冈，公斋吟啸亦何妨。唯求薏苡供僧食，  
别著氍毹待客床。春近带烟分短蕙，晓来冲雪撼疏篁。  
馀杭山酒犹封在，遥嘱高人未肯尝。  
已上星津八月槎，文通犹自学丹砂。仙经写得空三洞，  
隐士招来别九华。静对真图呼绿齿，偶开神室问黄芽。  
方诸更是怜才子，锡赉于君合有差。  
名价皆酬百万馀，尚怜方丈讲玄虚。西都宾问曾成赋，  
东海人求近著书。茅洞烟霞侵寤寐，檀溪风月挂樵渔。  
清朝还要廷臣在，两地宁容便结庐。  
  
卷626_18  【和袭美腊后送内大德从勖游天台】陆龟蒙  
应缘南国尽南宗，欲访灵溪路暗通。归思不离双阙下，  
去程犹在四明东。铜瓶净贮桃花雨，金策闲摇麦穗风。  
若恋吾君先拜疏，为论台岳未封公。  
  
卷626_19  【和袭美寄题玉霄峰叶涵象尊师所居】陆龟蒙  
天台一万八千丈，师在浮云端掩扉。永夜只知星斗大，  
深秋犹见海山微。风前几降青毛节，雪后应披白羽衣。  
南望烟霞空再拜，欲将飞魄问灵威。  
  
卷626_20  【南阳广文博士还雷平后寄】陆龟蒙  
微微春色染林塘，亲拨烟霞坐涧房。阴洞雪胶知未入，  
浊醪风破的偷尝。芝台晓用金铛煮，星度闲将玉铪量。  
几遍侍晨官欲降，曙坛先起独焚香。  
  
卷626_21  【和袭美题支山南峰僧次韵】陆龟蒙  
眉毫霜细欲垂肩，自说初栖海岳年。万壑烟霞秋后到，  
一林风雨夜深禅。时翻贝叶添新藏，闲插松枝护小泉。  
好是清冬无外事，匡林斋罢向阳眠。  
  
卷626_22  【送董少卿游茅山】陆龟蒙  
威辇高悬度世名，至今仙裔作公卿。将随羽节朝珠阙，  
曾佩鱼符管赤城。云冻尚含孤石色，雪干犹堕古松声。  
应知四扇灵方在，待取归时绿发生。  
  
卷626_23  【和袭美寄怀南阳润卿】陆龟蒙  
高抱相逢各绝尘，水经山疏不离身。才情未拟汤从事，  
玄解犹嫌竺道人。霞染洞泉浑变紫，雪披江树半和春。  
谁怜故国无生计，唯种南塘二亩芹。  
  
卷626_24  【袭美将以绿罽为赠因成四韵】陆龟蒙  
三径风霜利若刀，襜褕吹断罥蓬蒿。病中只自悲龙具，  
世上何人识羽袍。狐貉近怀珠履贵，薜萝遥羡白巾高。  
陈王轻暖如相遗，免致衰荷效广骚。  
  
卷626_25  【和过张祜处士丹阳故居】陆龟蒙  
胜华通子共悲辛，荒径今为旧宅邻。一代交游非不贵，  
五湖风月合教贫。魂应绝地为才鬼，名与遗编在史臣。  
闻道平生多爱石，至今犹泣洞庭人。  
  
卷626_26  【和袭美寄广文先生】陆龟蒙  
忽辞明主事真君，直取姜巴路入云。龙篆拜时轻诰命，  
霓襟披后小玄纁。峰前北帝三元会，石上东卿九锡文。  
应笑世间名利火，等闲灵府剩先焚。  
  
卷626_27  【和袭美先辈悼鹤】陆龟蒙  
一夜圆吭绝不鸣，八公虚道得千龄。方添上客云眠思，  
忽伴中仙剑解形。但掩丛毛穿古堞，永留寒影在空屏。  
君才幸自清如水，更向芝田为刻铭。  
  
卷626_28  【幽居有白菊一丛因而成咏呈知己】陆龟蒙  
还是延年一种材，即将瑶朵冒霜开。不如红艳临歌扇，  
欲伴黄英入酒杯。陶令接[z5 _blank ]堪岸著，梁王高屋好欹来。  
月中若有闲田地，为劝嫦娥作意裁。  
  
卷626_23  【和袭美伤开元观顾道士】陆龟蒙  
何事神超入杳冥，不骑孤鹤上三清。多应白简迎将去，  
即是朱陵炼更生。药奠肯同椒醑味，云谣空替薤歌声。  
武皇徒有飘飘思，谁问山中宰相名。  
  
卷626_24  【和袭美醉中即席赠润卿博士次韵】陆龟蒙  
共是虚皇简上仙，清词如羽欲飘然。登山凡著几緉屐，  
破浪欲乘千里船。远梦只留丹井畔，闲吟多在酒旗前。  
谁知海上无名者，只记渔歌不记年。  
  
卷626_25  【送浙东德师侍御罢府西归】陆龟蒙  
王谢遗踪玉籍仙，三年闲上鄂君船。诗怀白阁僧吟苦，  
俸买青田鹤价偏。行次野枫临远水，醉中衰菊卧凉烟。  
芙蓉散尽西归去，唯有山阴九万笺。  
  
卷626_26  【送羊振文先辈往桂阳归觐】陆龟蒙  
风雅先生去一麾，过庭才子趣归期。让王门外开帆叶，  
义帝城中望戟支。郢路渐寒飘雪远，湘波初暖涨云迟。  
灵均精魄如能问，又得千年贾傅词。  
  
卷626_27  【袭美留振文宴龟蒙抱病不赴猥示倡和因次韵酬谢】陆龟蒙  
绮席风开照露晴，只将茶荈代云觥。繁弦似玉纷纷碎，  
佳妓如鸿一一惊。毫健几多飞藻客，羽寒寥落映花莺，  
幽人独自西窗晚，闲凭香柽反照明。  
  
卷626_28  【和袭美重送圆载上人归日本国】陆龟蒙  
老思东极旧岩扉，却待秋风泛舶归。晓梵阳乌当石磬，  
夜禅阴火照田衣。见翻经论多盈箧，亲植杉松大几围。  
遥想到时思魏阙，只应遥拜望斜晖。  
  
卷626_29  【和袭美褚家林亭】陆龟蒙  
一阵西风起浪花，绕栏杆下散瑶华。高窗曲槛仙侯府，  
卧苇荒芹白鸟家。孤岛待寒凝片月，远山终日送馀霞。  
若知方外还如此，不要秋乘上海槎。  
  
卷626_30  【归雁】陆龟蒙  
北走南征象我曹，天涯迢递翼应劳。似悲边雪音犹苦，  
初背岳云行未高。月岛聚栖防暗缴，风滩斜起避惊涛。  
时人不问随阳意，空拾栏边翡翠毛。  
  
卷626_31  【王先辈草堂】陆龟蒙  
松径隈云到静堂，杏花临涧水流香。身从乱后全家隐，  
日校人间一倍长。金箓渐加新品秩，玉皇偏赐羽衣裳。  
何如圣代弹冠出，方朔曾为汉侍郎。  
  
卷626_32  【伤越】陆龟蒙  
越溪自古好风烟，盗束兵缠已半年。访戴客愁随水远，  
浣纱人泣共埃捐。临焦赖洒王师雨，欲堕重登刺史天。  
早晚山川尽如故，清吟闲上鄂君船。  
  
卷626_33  【新定陪太守一百五夜南馆玩月】陆龟蒙  
风雨教春处处伤，一宵云尽见沧浪。全无片烛侵光彩，  
只有清滩助雪霜。烟蔽棹歌归浦溆，露将花影到衣裳。  
却嫌殷浩南楼夕，一带秋声入恨长。  
  
卷626_34  【中元夜寄道侣二首】陆龟蒙  
学饵霜茸骨未轻，每逢真夕梦还清。丁宁独受金妃约，  
许与亲题玉篆名。月苦撼残临水珮，风微飘断系云缨。  
须臾枕上桐窗晓，露压千枝滴滴声。  
橘斋风露已清馀，东郭先生病未除。孤枕易为蛩破梦，  
短檐难得燕传书。广云披日君应近，倒影裁花我尚疏。  
唯羡羽人襟似水，平持旄节步空虚。  
  
卷626_35  【寄怀华阳道士】陆龟蒙  
华阳门外五芝生，餐罢愁君入杳冥。遥夜独栖还有梦，  
昔年相见便忘形。为分科斗亲铅椠，与说蜉蝣坐竹棂。  
醮后几时归紫阁，别来终日诵黄庭。闲教辨药僮名甲，  
静识窥巢鹤姓丁。绝涧饮羊春水腻，傍林烧石野烟腥。  
深沈谷响含疏磬，片段岚光落画屏。休采古书探禹穴，  
自刊新历斗尧蓂。珠宫凤合迎萧史，玉籍人谁访蔡经？  
架上黑椽长褐稳，案头丹篆小符灵。霓轩入洞齐初月，  
羽节升坛拜七星。当路独行冲虎豹，向风孤啸起雷霆。  
凝神密室多生白，叙事联编尽杀青。匝地山川皆暗写，  
隐天竽籁只闲听。分张火力烧金灶，拂拭苔痕洗酒瓶。  
翠壁上吟朝复暮，暖云边卧醉还醒。倚身长短裁筇杖，  
倩客高低结草亭。直用森严朝北帝，爱将清浅问东溟。  
常思近圃看栽杏，拟借邻峰伴采苓。掩树半扉晴霭霭，  
背琴残烛晓荧荧。旧来扪虱知王猛，欲去为龙叹管宁。  
蟾魄几应临蕙帐，渔竿犹尚枕枫汀。衔烟细草无端绿，  
冒雨闲花作意馨。掠岸惊波沈翡翠，入檐斜照碍蜻蜓。  
初征汉栈宜飞檄，待破燕山好勒铭。六辔未收千里马，  
一囊空负九秋萤。我悲雌伏真方枘，他骋雄材似建瓴。  
合在深崖齐散术，自求沧海点流萍。频抛俗物心还爽，  
远忆幽期目剩瞑。见买扁舟束真诰，手披仙语任扬舲。  

## 全唐诗(下)　卷六百二十七

卷627_1  【人日代客子（是日立春）】陆龟蒙  
人日兼春日，长怀复短怀。遥知双彩胜，并在一金钗。  
  
卷627_2  【筑城词二首】陆龟蒙  
城上一培土，手中千万杵。筑城畏不坚，坚城在何处。  
莫叹将军逼，将军要却敌。城高功亦高，尔命何劳惜。  
  
卷627_3  【古意】陆龟蒙  
君心莫淡薄，妾意正栖托。愿得双车轮，一夜生四角。  
  
卷627_4  【春晓】陆龟蒙  
春庭晓景别，清露花逦迤。黄蜂一过慵，夜夜栖香蕊。  
  
卷627_5  【杂兴】陆龟蒙  
桃李傍檐楹，无人赏春华。时情重不见，却忆菖蒲花。  
  
卷627_6  【雁】陆龟蒙  
南北路何长，中间万弋张。不知烟雾里，几只到衡阳。  
  
卷627_7  【寄远】陆龟蒙  
鬓乱羞云卷，眉空羡月生。中原犹将将，何日重卿卿。  
  
卷627_8  【庭前】陆龟蒙  
合欢能解恚，萱草信忘忧。尽向庭前种，萋萋特地愁。  
  
卷627_9  【洞房怨】陆龟蒙  
玉锸朝扶鬓，金梯晚下台。春衫将别泪，一夜两难裁。  
  
卷627_10  【江行】陆龟蒙  
酒旗菰叶外，楼影浪花中。醉帆张数幅，唯待鲤鱼风。  
  
卷627_11  【巫峡】陆龟蒙  
巫峡七百里，巫山十二重。年年自云雨，环佩竟谁逢。  
  
卷627_12  【归路】陆龟蒙  
渐入新丰路，衰红映小桥。浑如七年病，初得一丸销。  
  
卷627_13  【南塘曲】陆龟蒙  
妾住东湖下，郎居南浦边。闲临烟水望，认得采菱船。  
  
卷627_14  【黄金二首】陆龟蒙  
自古黄金贵，犹沽骏与才。近来簪珥重，无可上高台。  
平分从满箧，醉掷任成堆。恰莫持千万，明明买祸胎。  
  
卷627_15  【夕阳】陆龟蒙  
渡口和帆落，城边带角收。如何茂陵客，江上倚危楼。  
  
卷627_16  【残雪】陆龟蒙  
桂冷微停素，峰干不遍岚。何谿背林处，犹覆定僧庵。  
  
卷627_17  【古态】陆龟蒙  
古态日渐薄，新妆心更劳。城中皆一尺，非妾髻鬟高。  
  
卷627_18  【大堤】陆龟蒙  
大堤春日暮，骢马解镂衢。请君留上客，容妾荐雕胡。  
  
卷627_19  【金陵道】陆龟蒙  
北雁行行直，东流澹澹春。当时六朝客，还道帝乡人。  
  
卷627_20  【离骚】陆龟蒙  
天问复招魂，无因彻帝阍。岂知千丽句，不敌一谗言。  
  
卷627_21  【对酒】陆龟蒙  
后代称欢伯，前贤号圣人。且须谋日富，不要道家贫。  
  
卷627_22  【寄南岳客乞灵芜香】陆龟蒙  
闻说融峰下，灵香似反魂。春来正堪采，试为劚云根。  
  
卷627_23  【山阳燕中郊乐录】陆龟蒙  
淮上能无雨，回头总是情。蒲帆浑未织，争得一欢成。  
  
卷627_24  【偶作】陆龟蒙  
双眉初出茧，两鬓正藏鸦。自有王昌在，何劳近宋家。  
  
卷627_25  【有示】陆龟蒙  
相对莫辞贫，蓬蒿任塞门。无情是金玉，不报主人恩。  
  
卷627_26  【秋思三首】陆龟蒙  
桐露珪初落，兰风佩欲衰。不知能赋客，何似枉刀儿。  
谁在嫖姚幕，能教霹雳车。至今思秃尾，无以代寒菹。  
未得同齑杵，何时减药囊。莫言天帝醉，秦暴不灵长。  
  
卷627_27  【早春】陆龟蒙  
雨冷唯添暑，烟初不著春。数枝花颣小，愁杀扈芳人。  
  
卷627_28  【怀仙三首】陆龟蒙  
闻道阳都女，连娟耳细长。自非黄犊客，不得到云房。  
但服镮刚子，兼吟曲素词。须知臣汉客，还见布龙儿。  
神烛光华丽，灵祛羽翼生。已传餐玉粒，犹自买云英。  
  
卷627_29  【芙蓉】陆龟蒙  
闲吟鲍照赋，更起屈平愁。莫引西风动，红衣不耐秋。  
  
卷627_30  【春思】陆龟蒙  
怨莺新语涩，双蝶斗飞高。作个名春恨，浮生百倍劳。  
  
卷627_31  【风人诗四首】陆龟蒙  
十万全师出，遥知正忆君。一心如瑞麦，长作两岐分。  
破檗供朝爨，须怜是苦辛。晓天窥落宿，谁识独醒人。  
旦日思双屦，明时愿早谐。丹青传四渎，难写是秋怀。  
闻道更新帜，多应发旧旗。征衣无伴捣，独处自然悲。  
  
卷627_32  【乐府杂咏六首　双吹管】陆龟蒙  
长短裁浮筠，参差作飞凤。高楼微月夜，吹出江南弄。  
  
卷627_33  【乐府杂咏六首　东飞凫】陆龟蒙  
裁得尺锦书，欲寄东飞凫。胫短翅亦短，雌雄恋菰蒲。  
  
卷627_34  【乐府杂咏六首　花成子】陆龟蒙  
春风等君意，亦解欺桃李。写得去时真，归来不相似。  
  
卷627_35  【乐府杂咏六首　月成弦】陆龟蒙  
孤光照还没，转益伤离别。妾若是嫦娥，长圆不教缺。  
  
卷627_36  【乐府杂咏六首　孤烛怨】陆龟蒙  
前回边使至，闻道交河战。坐想鼓鞞声，寸心攒百箭。  
  
卷627_37  【乐府杂咏六首　金吾子】陆龟蒙  
嫁得金吾子，常闻轻薄名。君心如不重，妾腰徒自轻。  
  
卷627_38  【子夜四时歌　春】陆龟蒙  
山连翠羽屏，草接烟华席。望尽南飞燕，佳人断消息。  
  
卷627_39  【子夜四时歌　夏】陆龟蒙  
兰眼抬路斜，莺唇映花老。金龙倾漏尽，玉井敲冰早。  
  
卷627_40  【子夜四时歌　秋】陆龟蒙  
凉汉清泬寥，衰林怨风雨。愁听络纬唱，似与羁魂语。  
  
卷627_41  【子夜四时歌　冬】陆龟蒙  
南云走冷圭，北籁号空木。年年任霜霰，不减筼筜绿。  
  
卷627_42  【大子夜歌二首】陆龟蒙  
歌谣数百种，子夜最可怜。慷慨吐清音，明转出天然。  
丝竹发歌响，假器扬清音。不知歌谣妙，声势出口心。  
  
卷627_43  【子夜警歌二首】陆龟蒙  
镂碗传绿酒，雕炉薰紫烟。谁知苦寒调，共作白雪弦。  
恃爱如欲进，含羞出不前。朱口发艳歌，玉指弄娇弦。  
  
卷627_44  【子夜变歌三首】陆龟蒙  
人传欢负情，我自未尝见。三更开门去，始知子夜变。  
岁月如流迈，春尽秋已至。荧荧条上花，零落何乃驶。  
岁月如流迈，行已及素秋。蟋蟀吟堂前，惆怅使侬愁。  
  
卷627_45  【江南曲五首】陆龟蒙  
鱼戏莲叶间，参差隐叶扇。鸀鳿窥，潋滟无因见。  
鱼戏莲叶东，初霞射红尾。旁临谢山侧，恰值清风起。  
鱼戏莲叶西，盘盘舞波急。潜依曲岸凉，正直斜光入。  
鱼戏莲叶南，欹危舞烟叠。光摇越鸟巢，影乱吴娃楫。  
鱼戏莲叶北，澄阳动微涟。回看帝子渚，稍背鄂君船。  

## 全唐诗(下)　卷六百二十八

卷628_1  【陌上桑】陆龟蒙  
皓齿还如贝色含，长眉亦似烟华贴。  
邻娃尽著绣裆襦，独自提筐采蚕叶。  
  
卷628_2  【自遣诗三十首】陆龟蒙  
五年重别旧山村，树有交柯犊有孙。  
更感卞峰颜色好，晓云才散便当门。  
雪下孤村淅淅鸣，病魂无睡洒来清。  
心摇只待东窗晓，长愧寒鸡第一声。  
多情多感自难忘，只有风流共古长。  
座上不遗金带枕，陈王词赋为谁伤。  
甫里先生未白头，酒旗犹可战高楼。  
长鲸好鲙无因得，乞取艅艎作钓舟。  
花濑濛濛紫气昏，水边山曲更深村。  
终须拣取幽栖处，老桧成双便作门。  
阴洞曾为采药行，冷云凝绝烛微明。  
玉芝敲折琤然堕，合有真人上姓名。  
长叹人间发易华，暗将心事许烟霞。  
病来前约分明在，药鼎书囊便是家。  
酝得秋泉似玉容，比于云液更应浓。  
思量北海徐刘辈，枉向人间号酒龙。  
羊侃多应自古豪，解盘金槊置纤腰。  
纵然此事教双得，不博溪田二顷苗。  
偶然携稚看微波，临水春寒一倍多。  
便使笔精如逸少，懒能书字换群鹅。  
昔闻庄叟迢迢梦，又道韩生苒苒飞。  
知有姓名聊寄问，更无言语抱斜晖。  
雪侵春事太无端，舞急微还近腊寒。  
应是也疑真宰怪，休时犹未遍林峦。  
数尺游丝堕碧空，年年长是惹东风。  
争知天上无人住，亦有春愁鹤发翁。  
谁使寒鸦意绪娇，云情山晚动情憀。  
乱和残照纷纷舞，应索阳乌次第饶。  
古往天高事渺茫，争知灵媛不凄凉。  
月娥如有相思泪，只待方诸寄两行。  
本来云外寄闲身，遂与溪云作主人。  
一夜逆风愁四散，晓来零落傍衣巾。  
渊明不待公田熟，乘兴先秋解印归。  
我为馀粮春未去，到头谁是复谁非。  
云拥根株抱石危，斫来文似瘦蛟螭。  
幽人带病慵朝起，只向春山尽日欹。  
月淡花闲夜已深，宋家微咏若遗音。  
重思万古无人赏，露湿清香独满襟。  
南岸春田手自农，往来横截半江风。  
有时不耐轻桡兴，暂欲蓬山访洛公。  
贤达垂竿小隐中，我来真作捕鱼翁。  
前溪一夜春流急，已学严滩下钓筒。  
水国君王又姓萧，风情由是冠南朝。  
灵和殿下巴江柳，十二旒前舞翠条。  
强梳蓬鬓整斜冠，片烛光微夜思阑。  
天意最饶惆怅事，单栖分付与春寒。  
无多药圃近南荣，合有新苗次第生。  
稚子不知名品上，恐随春草斗输赢。  
一派溪随箬下流，春来无处不汀洲。  
漪澜未碧蒲犹短，不见鸳鸯正自由。  
山下花明水上曛，一桡青翰破霞文。  
越人但爱风流客，绣被何须属鄂君。  
妍华须是占时生，准拟差肩不近情。  
佳丽几时腰不细，荆王辛苦致宫名。  
姹女精神似月孤，敢将容易入洪炉。  
人间纵道铅华少，蝶翅新篁未肯无。  
贞白求丹变姓名，主恩潜助亦无成。  
侯家竟换梁天子，王整徒劳作外兵。  
春雨能膏草木肥，就中林野碧含滋。  
唯馀病客相逢背，一夜寒声减四肢。  
  
卷628_3  【别墅怀归】陆龟蒙  
东去沧溟百里馀，沿江潮信到吾庐。  
就中家在蓬山下，一日堪凭两寄书。  
  
卷628_4  【野井】陆龟蒙  
朱阁前头露井多，碧梧桐下美人过。  
寒泉未必能如此，奈有银瓶素绠何。  
  
卷628_5  【南征】陆龟蒙  
丞相南征定有无，幕中谁是骋良图。  
遥知贼胆纵横破，绕帐生犀一万株。  
  
卷628_6  【北渡】陆龟蒙  
江客柴门枕浪花，鸣机寒橹任呕哑。  
轻舟过去真堪画，惊起鸬鹚一阵斜。  
  
卷628_7  【夜泊咏栖鸿】陆龟蒙  
可怜霜月暂相依，莫向衡阳趁逐飞。  
同是江南寒夜客，羽毛单薄稻粱微。  
  
卷628_8  【早行】陆龟蒙  
水寒孤棹触天文，直似乘槎去问津。  
纵使碧虚无限好，客星名字也愁人。  
  
卷628_9  【木兰堂（一作李商隐诗）】陆龟蒙  
洞庭波浪渺无津，日日征帆送远人。  
几度木兰舟上望，不知元是此花身。  
  
卷628_10  【和袭美春夕陪崔谏议樱桃园宴】陆龟蒙  
佳人芳树杂春蹊，花外烟濛月渐低。  
几度艳歌清欲转，流莺惊起不成栖。  
  
卷628_11  【和袭美松江早春】陆龟蒙  
柳下江餐待好风，暂时还得狎渔翁。  
一生无事烟波足，唯有沙边水勃公。  
  
卷628_12  【和袭美女坟湖（即吴王葬女之所）】陆龟蒙  
水平波淡绕回塘，鹤殉人沉万古伤。  
应是离魂双不得，至今沙上少鸳鸯。  
  
卷628_13  【和袭美泰伯庙】陆龟蒙  
故国城荒德未荒，年年椒奠湿中堂。  
迩来父子争天下，不信人间有让王。  
  
卷628_14  【和袭美木兰院次韵】陆龟蒙  
苦吟清漏迢迢极，月过花西尚未眠。  
犹忆故山欹警枕，夜来呜咽似流泉。  
  
卷628_15  【和袭美重题蔷薇】陆龟蒙  
秾华自古不得久，况是倚春春已空。  
更被夜来风雨恶，满阶狼藉没多红。  
  
卷628_16  【和袭美春夕酒醒】陆龟蒙  
几年无事傍江湖，醉倒黄公旧酒垆。  
觉后不知明月上，满身花影倩人扶。  
  
卷628_17  【和袭美木兰后池三咏　重台莲花】陆龟蒙  
水国烟乡足芰荷，就中芳瑞此难过。  
风情为与吴王近，红萼常教一倍多。  
  
卷628_18  【和袭美木兰后池三咏　浮萍】陆龟蒙  
晚来风约半池明，重叠侵沙绿罽成。  
不用临池更相笑，最无根蒂是浮名。  
  
卷628_19  【和袭美木兰后池三咏　白莲】陆龟蒙  
素花多蒙别艳欺，此花真合在瑶池。  
还应有恨无人觉，月晓风清欲堕时。  
  
卷628_20  【和袭美重题后池】陆龟蒙  
晓烟清露暗相和，浴雁浮鸥意绪多。  
却是陈王词赋错，枉将心事托微波。  
  
卷628_21  【和胥门闲泛】陆龟蒙  
细桨轻撶下白蘋，故城花谢绿阴新。  
岂无今日逃名士，试问南塘著屟人。  
  
卷628_22  【袭美初植松桂偶题】陆龟蒙  
轩阴冉冉移斜日，寒韵泠泠入晚风。  
烟格月姿曾不改，至今犹似在山中。  
  
卷628_23  【和袭美馆娃宫怀古五绝】陆龟蒙  
三千虽衣水犀珠，半夜夫差国暗屠。  
犹有八人皆二八，独教西子占亡吴。  
一宫花渚漾涟漪，俀堕鸦鬟出茧眉。  
可料座中歌舞袖，便将残节拂降旗。  
几多云榭倚青冥，越焰烧来一片平。  
此地最应沾恨血，至今春草不匀生。  
江色分明练绕台，战帆遥隔绮疏开。  
波神自厌荒淫主，勾践楼船稳帖来。  
宝袜香綦碎晓尘，乱兵谁惜似花人。  
伯劳应是精灵使，犹向残阳泣暮春。  
  
卷628_24  【和袭美虎丘寺西小溪闲泛三绝】陆龟蒙  
树号相思枝拂地，鸟语提壶声满溪。  
云涯一里千万曲，直是渔翁行也迷。  
荒柳卧波浑似困，宿云遮坞未全痴。  
云情柳意萧萧会，若问诸馀总不知。  
每逢孤屿一倚楫，便欲狂歌同采薇。  
任是烟萝中待月，不妨欹枕扣舷归。  
  
卷628_25  【和袭美天竺寺八月十五夜桂子】陆龟蒙  
霜实常闻秋半夜，天台天竺堕云岑。  
如何两地无人种，却是湘漓是桂林。  
  
卷628_26  【戏题袭美书印囊】陆龟蒙  
鹊衔龟顾妙无馀，不爱封侯爱石渠。  
应笑休文过万卷，至今谁道沈家书。  
  
卷628_27  【和袭美钓侣二章】陆龟蒙  
一艇轻撶看晓涛，接z5抛下漉春醪。  
相逢便倚蒹葭泊，更唱菱歌擘蟹螯。  
雨后沙虚古岸崩，鱼梁移入乱云层。  
归时月堕汀洲暗，认得妻儿结网灯。  
  
卷628_28  【和袭美寄同年韦校书】陆龟蒙  
万古风烟满故都，清才搜括妙无馀。  
可中寄与芸香客，便是江南地里书。  
  
卷628_29  【和袭美初冬偶作】陆龟蒙  
桐下空阶叠绿钱，貂裘初绽拥高眠。  
小炉低幌还遮掩，酒滴灰香似去年。  
  
卷628_30  【袭美醉中寄一壶并一绝，走笔次韵奉酬】陆龟蒙  
酒痕衣上杂莓苔，犹忆红螺一两杯。  
正被绕篱荒菊笑，日斜还有白衣来。  
  
卷628_31  【再和次韵】陆龟蒙  
阶下饥禽啄嫩苔，野人方倒病中杯。  
寒蔬卖却还沽吃，可有金貂换得来。  
  
卷628_32  【和袭美重玄寺双矮桧】陆龟蒙  
可怜烟刺是青螺，如到双林误礼多。  
更忆早秋登北固，海门苍翠出晴波。  
  
卷628_33  【醉中戏赠袭美】陆龟蒙  
南北风流旧不同，伧吴今日若相通。  
病来犹伴金杯满，欲得人呼小褚公。  
  
卷628_34  【润卿遗青z3饭兼之一绝，聊用答谢】陆龟蒙  
旧闻香积金仙食，今见青精玉斧餐。  
自笑镜中无骨录，可能飞上紫雪端。  
  
卷628_35  【文宴招润卿博士辞以道侣将至一绝寄之】陆龟蒙  
仙客何时下鹤翎，方瞳如水脑华清。  
不过传达杨君梦，从许人间小兆听。  
  
卷628_36  【再招】陆龟蒙  
遥知道侣谈玄次，又是文交丽事时。  
虽是寒轻云重日，也留花簟待徐摛。  
  
卷628_37  【玩金鸂鶒戏赠袭美】陆龟蒙  
曾向溪边泊暮云，至今犹忆浪花群。  
不知镂羽凝香雾，堪与鸳鸯觉后闻。  
  
卷628_38  【子规一首】陆龟蒙  
碧竿微露月玲珑，谢豹伤心独叫风。  
高处已应闻滴血，山榴一夜几枝红。  
  
卷628_39  【寄题天台国清寺齐梁体】陆龟蒙  
峰带楼台天外立，明河色近罘罳湿。  
松间石上定僧寒，半夜楢溪水声急。  
  
卷628_40  【奉和谏议酬先辈霜菊】陆龟蒙  
紫茎芳艳照西风，只怕霜华掠断丛。  
争奈病夫难强饮，应须速自召车公。  
  
卷628_41  【和袭美咏皋桥】陆龟蒙  
横截春流架断虹，凭栏犹思五噫风。  
今来未必非梁孟，却是无人断伯通。  
  
卷628_42  【和袭美悼鹤】陆龟蒙  
酆都香稻字重思，遥想飞魂去未饥。  
争奈野鸦无数健，黄昏来占旧栖枝。  
  
卷628_43  【和醉中袭美先起次韵】陆龟蒙  
莫唱艳歌凝翠黛，已通仙籍在金闺。  
他时若寄相思泪，红粉痕应伴紫泥。  
  
卷628_44  【和袭美酒病偶作次韵】陆龟蒙  
柳疏桐下晚窗明，只有微风为折酲。  
唯欠白绡笼解散，洛生闲咏两三声。  
  
卷628_45  【忆白菊】陆龟蒙  
稚子书传白菊开，西成相滞未容回。  
月明阶下窗纱薄，多少清香透入来。  
  
卷628_46  【和同润卿寒夜访袭美各惜其志次韵】陆龟蒙  
醉韵飘飘不可亲，掉头吟侧华阳巾。  
如能跂脚南窗下，便是羲皇世上人。  
  
卷628_47  【和袭美寒夜文宴润卿有期不至】陆龟蒙  
细雨轻觞玉漏终，上清词句落吟中。  
松斋一夜怀贞白，霜外空闻五粒风。  
  
卷628_48  【移石盆】陆龟蒙  
移得龙泓潋滟寒，月轮初下白云端。  
无人尽日澄心坐，倒影新篁一两竿。  
  
卷628_49  【石竹花咏】陆龟蒙  
曾看南朝画国娃，古萝衣上碎明霞。  
而今莫共金钱斗，买却春风是此花。  

## 全唐诗(下)　卷六百二十九

卷629_1  【和袭美友人许惠酒以诗征之】陆龟蒙  
冻醪初漉嫩如春，轻蚁漂漂杂蕊尘。  
得伴方平同一醉，明朝应作蔡经身。  
  
卷629_2  【闻圆载上人挟儒书洎释典归日本国，更作一绝以送】陆龟蒙  
九流三藏一时倾，万轴光凌渤澥声。  
从此遗编东去后，却应荒外有诸生。  
  
卷629_3  【闲吟】陆龟蒙  
闲吟料得三更尽，始把孤灯背竹窗。  
一夜西风高浪起，不教归梦过寒江。  
  
卷629_4  【秘色越器】陆龟蒙  
九秋风露越窑开，夺得千峰翠色来。  
好向中宵盛沆瀣，共嵇中散斗遗杯。  
  
卷629_5  【景阳宫井】陆龟蒙  
古堞烟埋宫井树，陈主吴姬堕泉处。  
舜没苍梧万里云，却不闻将二妃去。  
  
卷629_6  【江南二首】陆龟蒙  
便风船尾香粳熟，细雨层头赤鲤跳。  
待得江餐闲望足，日斜方动木兰桡。  
村边紫豆花垂次，岸上红梨叶战初。  
莫怪烟中重回首，酒家青纻一行书。  
  
卷629_7  【溪思雨中】陆龟蒙  
雨映前山万絇丝，橹声冲破似鸣机。  
无端织得愁成段，堪作骚人酒病衣。  
  
卷629_8  【江城夜泊】陆龟蒙  
漏移寒箭丁丁急，月挂虚弓霭霭明。  
此夜离魂堪射断，更须江笛两三声。  
  
卷629_9  【宫人斜】陆龟蒙  
草著愁烟似不春，晚莺哀怨问行人。  
须知一种埋香骨，犹胜昭君作虏尘。  
  
卷629_10  【送棋客】陆龟蒙  
满目山川似势棋，况当秋雁正斜飞。  
金门若召羊玄保，赌取江东太守归。  
  
卷629_11  【汉宫词】陆龟蒙  
招灵阁上霓旌绝，柏梁台中珠翠稠。  
一身三十六宫夜，露滴玉盘青桂秋。  
  
卷629_12  【上清】陆龟蒙  
玉林风露寂寥清，仙妃对月闲吹笙。  
新篁冷涩曲未尽，细拂云枝栖凤惊。  
  
卷629_13  【秋荷】陆龟蒙  
蒲茸承露有佳色，茭叶束烟如效颦。  
盈盈一水不得渡，冷翠遗香愁向人。  
  
卷629_14  【有别二首】陆龟蒙  
且将丝wf系兰舟，醉下烟汀减去愁。  
江上有楼君莫上，落花随浪正东流。  
池上已看莺舌默，云间应即雁翰开。  
唯愁别后当风立，万树将秋入恨来。  
  
卷629_15  【病中晓思】陆龟蒙  
月堕霜西竹井寒，辘轳丝冻下瓶难。  
幽人病久浑成渴，愁见龙书一鼎干。  
  
卷629_16  【送友人之湖上】陆龟蒙  
故人溪上有渔舟，竿倚风蘋夜不收。  
欲寄一函聊问讯，洪乔宁作置书邮。  
  
卷629_17  【寒日逢僧】陆龟蒙  
瘦胫高褰梵屟轻，野塘风劲锡环鸣。  
如何不向深山里，坐拥闲云过一生。  
  
卷629_18  【冬柳】陆龟蒙  
柳汀斜对野人窗，零落衰条傍晓江。  
正是霜风飘断处，寒鸥惊起一双双。  
  
卷629_19  【寄友人】陆龟蒙  
敬亭寒夜溪声里，同听先生讲太玄。  
上得云梯不回首，钓竿犹在五湖边。  
  
卷629_20  【岛树】陆龟蒙  
波涛漱苦盘根浅，风雨飘多著叶迟。  
迥出孤烟残照里，鹭鹚相对立高枝。  
  
卷629_21  【头陀僧】陆龟蒙  
万峰围绕一峰深，向此长修苦行心。  
自扫雪中归鹿迹，天明恐被猎人寻。  
  
卷629_22  【晚渡】陆龟蒙  
半波风雨半波晴，渔曲飘秋野调清。  
各样莲船逗村去，笠檐蓑袂有残声。  
  
卷629_23  【赠老僧二首】陆龟蒙  
枯貌自同霜里木，馀生唯指佛前灯。  
少时写得坐禅影，今见问人何处僧。  
自有家山供衲线，不离溪曲取庵茅。  
旧曾闻说林中鸟，定后长来顶上巢。  
  
卷629_24  【忆山泉】陆龟蒙  
一夜寒声来梦里，平明著屐到声边。  
心期盛夏同过此，脱却荷衣石上眠。  
  
卷629_25  【白芙蓉】陆龟蒙  
澹然相对却成劳，月染风裁个个高。  
似说玉皇亲谪堕，至今犹著水霜袍。  
  
卷629_26  【严光钓台】陆龟蒙  
片帆竿外揖清风，石立云孤万古中。  
不是狂奴为故态，仲华争得黑头公。  
  
卷629_27  【读陈拾遗集】陆龟蒙  
蓬颗何时与恨平，蜀江衣带蜀山轻。  
寻闻骑士枭黄祖，自是无人祭祢衡。  
  
卷629_28  【吴宫怀古】陆龟蒙  
香径长洲尽棘丛，奢云艳雨只悲风。  
吴王事事须亡国，未必西施胜六宫。  
  
卷629_29  【送琴客之建康】陆龟蒙  
蕙风杉露共泠泠，三峡寒泉漱玉清。  
君到南朝访遗事，柳家双锁旧知名。  
  
卷629_30  【闺怨】陆龟蒙  
白袷行人又远游，日斜空上映花楼。  
愁丝堕絮相逢著，绊惹春风卒未休。  
  
卷629_31  【丁香】陆龟蒙  
江上悠悠人不问，十年云外醉中身。  
殷勤解却丁香结，纵放繁枝散诞春。  
  
卷629_32  【种蒲】陆龟蒙  
杜若溪边手自移，旋抽烟剑碧参差。  
何时织得孤帆去，悬向秋风访所思。  
  
卷629_33  【范蠡】陆龟蒙  
平吴专越祸胎深，岂是功成有去心。  
勾践不知嫌鸟喙，归来犹自铸良金。  
  
卷629_34  【山僧二首】陆龟蒙  
山藓几重生草履，涧泉长自满铜瓶。  
时将如意敲眠虎，遣向林间坐听经。  
一夏不离苍岛上，秋来频话石城南。  
思归瀑布声前坐，却把松枝拂旧庵。  
  
卷629_35  【上云乐】陆龟蒙  
青丝作筰桂为船，白兔捣药虾蟆丸。  
便浮天汉泊星渚，回首笑君承露盘。  
  
卷629_36  【新秋杂题六首　眠】陆龟蒙  
一簟临窗薤叶秋，小帘风荡半离钩。  
魂清雨急梦难到，身在五湖波上头。  
  
卷629_37  【新秋杂题六首　行】陆龟蒙  
寻人直到月坞北，觅鹤便过云峰西。  
只今犹有疏野调，但绕莓苔风雨畦。  
  
卷629_38  【新秋杂题六首　倚】陆龟蒙  
橘下凝情香染巾，竹边留思露摇身。  
背烟垂首尽日立，忆得山中无事人。  
  
卷629_39  【新秋杂题六首　吟】陆龟蒙  
忆山摇膝石上晚，怀古掉头溪畔凉。  
有时得句一声发，惊起鹭鹚和夕阳。  
  
卷629_40  【新秋杂题六首　食】陆龟蒙  
日午空斋带睡痕，水蔬山药荐盘飧。  
林乌信我无机事，长到而今下石盆。  
  
卷629_41  【新秋杂题六首　坐】陆龟蒙  
偶避蝉声来隙地，忽随鸿影入辽天。  
闲僧不会寂寥意，道学西方人坐禅。  
  
卷629_42  【新沙】陆龟蒙  
渤澥声中涨小堤，官家知后海鸥知。  
蓬莱有路教人到，应亦年年税紫芝。  
  
卷629_43  【邺宫词二首】陆龟蒙  
魏武平生不好香，枫胶蕙炷洁宫房。  
可知遗令非前事，却有馀薰在绣囊。  
花飞蝶骇不愁人，水殿云廊别置春。  
晓日靓妆千骑女，白樱桃下紫纶巾。  
  
卷629_44  【古别离】陆龟蒙  
仙人左手把长箭，欲射日乌乌不栖。  
何事离情畏明发，一心唯恨汝南鸡。  
  
卷629_45  【高道士】陆龟蒙  
峨眉道士风骨峻，手把玉皇书一通。  
东游借得琴高鲤，骑入蓬莱清浅中。  
  
卷629_46  【蔬食】陆龟蒙  
孔融不要留残脍，庾悦无端吝子鹅。  
香稻熟来秋菜嫩，伴僧餐了听云和。  
  
卷629_47  【寄远】陆龟蒙  
缥梨花谢莺口吃，黄犊少年人未归。  
画扇红弦相掩映，独看斜月下帘衣。  
  
卷629_48  【山中僧】陆龟蒙  
手关一室翠微里，日暮白云栖半间。  
白云朝出天际去，若比老僧犹未闲。  
  
卷629_49  【洞宫秋夕】陆龟蒙  
浓霜打叶落地声，南溪石泉细泠泠。  
洞宫寂寞人不去，坐见月生云母屏。  
  
卷629_50  【连昌宫词二首　门】陆龟蒙  
金铺零落兽镮空，斜掩双扉细草中。  
日暮鸟归宫树绿，不闻鸦轧闭春风。  
  
卷629_51  【连昌宫词二首　阶】陆龟蒙  
草没苔封叠翠斜，坠红千叶拥残霞。  
年年直为秋霖苦，滴陷青珉隐起花。  
  
卷629_52  【怀宛陵旧游】陆龟蒙  
陵阳佳地昔年游，谢脁青山李白楼。  
唯有日斜溪上思，酒旗风影落春流。  
  
卷629_53  【松石晓景图】陆龟蒙  
霜骨云根惨淡愁，宿烟封著未全收。  
将归与说文通后，写得松江岸上秋。  
  
卷629_54  【钓车】陆龟蒙  
小轮轻线妙无双，曾伴幽人酒一缸。  
洛客见诗如有问，辗烟冲雨过桐江。  
  
卷629_55  【漉酒巾】陆龟蒙  
靖节高风不可攀，此巾犹坠冻醪间。  
偏宜雪夜山中戴，认取时情与醉颜。  
  
卷629_56  【华阳巾】陆龟蒙  
莲花峰下得佳名，云褐相兼上鹤翎。  
须是古坛秋霁后，静焚香炷礼寒星。  
  
卷629_57  【方响】陆龟蒙  
击霜寒玉乱丁丁，花底秋风拂坐生。  
王母闲看汉天子，满猗兰殿佩环声。  
  
卷629_58  【白鹭】陆龟蒙  
雪然飞下立苍苔，应伴江鸥拒我来。  
见欲扁舟摇荡去，倩君先作水云媒。  
  
卷629_59  【溪行】陆龟蒙  
晚天寒雨上滩时，他已扬舲我尚迟。  
自是樯低帆幅少，溪风终不两般吹。  
  
卷629_60  【太湖叟】陆龟蒙  
细桨轻船卖石归，酒痕狼藉遍苔衣。  
攻车战舰繁如织，不肯回头问是非。  
  
卷629_61  【答友人】陆龟蒙  
荆卿雄骨化为尘，燕市应无共饮人。  
能脱鹔鹴来换酒，五湖赊与一年春。  
  
卷629_62  【偶作】陆龟蒙  
酒信巧为缲病绪，花音长作嫁愁媒。  
也知愁病堪回避，争奈流莺唤起来。  
  
卷629_63  【春思二首】陆龟蒙  
竹外麦烟愁漠漠，短翅啼禽飞魄魄。  
此时忆著千里人，独坐支颐看花落。  
江南酒熟清明天，高高绿旆当风悬。  
谁家无事少年子，满面落花犹醉眠。  
  
卷629_64  【访僧不遇】陆龟蒙  
棹倚东林欲问禅，远公飞锡未应还。  
蒙庄弟子相看笑，何事空门亦有关。  
  
卷629_65  【谢山泉】陆龟蒙  
决决春泉出洞霞，石坛封寄野人家。  
草堂尽日留僧坐，自向前溪摘茗芽。  
  
卷629_66  【洞宫夕（一作华阳观）】陆龟蒙  
月午山空桂花落，华阳道士云衣薄。  
石坛香散步虚声，杉云清泠滴栖鹤。  
  
卷629_67  【峡客行】陆龟蒙  
万仞峰排千剑束，孤舟夜系峰头宿。  
蛮溪雪坏蜀江倾，滟滪朝来大如屋。  
  
卷629_68  【江边】陆龟蒙  
江边日晚潮烟上，树里鸦鸦桔槔响。  
无因得似灌园翁，十亩春蔬一藜杖。  
  
卷629_69  【帘】陆龟蒙  
枕映疏容晚向欹，秋烟脉脉雨微微。  
逆风障燕寻常事，不学人前当妓衣。  
  
卷629_70  【开元杂题七首　玉龙子】陆龟蒙  
何代奇工碾玉英，细髯纤角尽雕成。  
烟乾雾悄君心苦，风雨长随一掷声。  
  
卷629_71  【开元杂题七首　照夜白】陆龟蒙  
雪虬轻骏步如飞，一练腾光透月旗。  
应笑穆王抛万乘，踏风鞭露向瑶池。  
  
卷629_72  【开元杂题七首　舞马】陆龟蒙  
月窟龙孙四百蹄，骄骧轻步应金鞞。  
曲终似要君王宠，回望红楼不敢嘶。  
  
卷629_73  【开元杂题七首　杂伎】陆龟蒙  
拜象驯犀角抵豪，星丸霜剑出花高。  
六宫争近乘舆望，珠翠三千拥赭袍。  
  
卷629_74  【开元杂题七首　雪衣女】陆龟蒙  
嫩红钩曲雪花攒，月殿栖时片影残。  
自说夜来春梦恶，学持金偈玉栏干。  
  
卷629_75  【开元杂题七首　绣岭宫】陆龟蒙  
绣岭花残翠倚空，碧窗瑶砌旧行宫。  
闲乘小驷浓阴下，时举金鞭半袖风。  
  
卷629_76  【开元杂题七首　汤泉】陆龟蒙  
暖殿流汤数十间，玉渠香细浪回环。  
上皇初解云衣浴，珠棹时敲瑟瑟山。  
  
卷629_77  【题杜秀才水亭】陆龟蒙  
晓和风露立晴烟，只恐腥魂涴洞天。  
云肆有龙君若买，便敲初日铸金钱。  
  
卷629_78  【翠碧】陆龟蒙  
红襟翠翰两参差，径拂烟华上细枝。  
春水渐生鱼易得，莫辞风雨坐多时。  

## 全唐诗(下)　卷六百三十

卷630_1  【水国诗（以下杂体诗）】陆龟蒙  
水国不堪旱，斯民生甚微。直至葭菼少，敢言鱼蟹肥。  
我到荒村无食啖，对案又非梁谢览。况是干苗结子疏，  
归时只得藜羹糁。  
  
卷630_2  【井上桐】陆龟蒙  
美人伤别离，汲井长待晓。愁因辘轳转，惊起双栖鸟。  
独立傍银床，碧桐风袅袅。  
  
卷630_3  【门前路】陆龟蒙  
门前向城路，一直复一曲。曲去日中还，直行日暮宿。  
何必日中还，曲途荆棘间。  
  
卷630_4  【彼农二章】陆龟蒙  
世路浇险，淳风荡除。彼农家流，犹存厥初。藁焉而席，  
茨焉而居。首乱如葆，形枯若腒。大耋既鲐，童子未cE。  
以负以载，悉薅悉鉏，我慕圣道，我耽古书。小倦于学，  
时游汝庐。有饭一盛，莫盐莫蔬。有繻一缇，不襟不祛。  
所谓饥寒，汝何逭欤。  
禹贡厥田，上下各异。善人为邦，民受其赐。去年西成，  
野有遗穗。今夏南亩，旱气赤地。遭其丰凶，概敛无二。  
退输弗供，进诉弗视。号于旻天，以血为泪。孟子有言，  
王无罪岁。诗之穷辞，以嫉悍吏。  
  
卷630_5  【奉酬袭美苦雨见寄】陆龟蒙  
松篁交加午阴黑，别是江南烟霭国。顽云猛雨更相欺，  
声似虓号色如墨。茅茨裛烂檐生衣，夜夜化为萤火飞。  
萤飞渐多屋渐薄，一注愁霖当面落。愁霖愁霖尔何错，  
灭顶于余奚所作。既不能赋似陈思王，又不能诗似谢康乐。  
昔年尝过杜子美，亦得高歌破印纸。惯曾掀搅大笔多，  
为我才情也如此。高揖愁霖词未已，披文忽自皮夫子。  
哀弦怨柱合为吟，cL我穷栖蓬藋里。初悲湿翼何由起，  
末欲笺天叩天耳。其如玉女正投壶，笑电霏霏作天喜。  
我本曾无一棱田，平生啸傲空渔船。有时赤脚弄明月，  
踏破五湖光底天。去岁王师东下急，输兵粟尽民相泣。  
伊予不战不耕人，敢怨烝黎无糁粒。不然受性圆如规，  
千姿万态分毫厘。唾壶虎子尽能执，舐痔折枝无所辞。  
有头强方心强直，撑拄颓风不量力。自爱垂名野史中，  
宁论抱困荒城侧。唯君浩叹非庸人，分衣辍饮来相亲。  
横眠木榻忘华荐，对食露葵轻八珍。欲穷玄，凤未白。  
欲怀仙，鲸尚隔。不如驱入醉乡中，只恐醉乡田地窄。  
  
卷630_6  【夏日闲居作四声诗寄袭美　平声】陆龟蒙  
荒池菰蒲深，闲阶莓苔平。江边松篁多，人家帘栊清。  
为书凌遗编，调弦夸新声。求欢虽殊途，探幽聊怡情。  
  
卷630_7  【夏日闲居作四声诗寄袭美　平上声】陆龟蒙  
朝烟涵楼台，晚雨染岛屿。渔童惊狂歌，艇子喜野语。  
山容堪停杯，柳影好隐暑。年华如飞鸿，斗酒幸且举。  
  
卷630_8  【夏日闲居作四声诗寄袭美　平去声】陆龟蒙  
新开窗犹偏，自种蕙未遍。书签风摇闻，钓榭雾破见。  
耕耘闲之资，啸咏性最便。希夷全天真，讵要问贵贱。  
  
卷630_9  【夏日闲居作四声诗寄袭美　平入声】陆龟蒙  
端居愁无涯，一夕发欲白。因为鸾章吟，忽忆鹤骨客。  
手披丹台文，脚著赤玉舄。如蒙清音酬，若渴吸月液。  
  
卷630_10  【奉酬袭美苦雨四声重寄三十二句　平声】陆龟蒙  
幽栖眠疏窗，豪居凭高楼。浮沤惊跳丸，寒声思重裘。  
床前垂文竿，巢边登轻舟。虽无东皋田，还生鱼乎忧。  
  
卷630_11  【奉酬袭美苦雨四声重寄三十二句　平上声】陆龟蒙  
层云愁天低，久雨倚槛冷。丝禽藏荷香，锦鲤绕岛影。  
心将时人乖，道与隐者静。桐阴无深泉，所以逞短绠。  
  
卷630_12  【奉酬袭美苦雨四声重寄三十二句　平去声】陆龟蒙  
乌蟾俱沈光，昼夜恨暗度。何当乘云螭，面见上帝诉。  
臣言阴云欺，诏用利剑付。回车诛群奸，自散万籁怒。  
  
卷630_13  【奉酬袭美苦雨四声重寄三十二句　平入声】陆龟蒙  
危檐仍空阶，十日滴不歇。青莎看成狂，白菊即欲没。  
吴王荒金尊，越妾挟玉瑟。当时虽愁霖，亦若惜落月。  
  
卷630_14  【晓起即事因成回文寄袭美】陆龟蒙  
平波落月吟闲景，暗幌浮烟思起人。清露晓垂花谢半，  
远风微动蕙抽新。城荒上处樵童小，石藓分来宿鹭驯。  
晴寺野寻同去好，古碑苔字细书匀。  
  
卷630_15  【回文】陆龟蒙  
静烟临碧树，残雪背晴楼。冷天侵极戍，寒月对行舟。  
  
卷630_16  【叠韵山中吟】陆龟蒙  
琼英轻明生，石脉滴沥碧。玄铅仙偏怜，白帻客亦惜。  
  
卷630_17  【双声溪上思】陆龟蒙  
溪空唯容云，木密不陨雨。迎渔隐映间，安问讴雅橹。  
  
卷630_18  【叠韵吴宫词二首】陆龟蒙  
肤愉吴都姝，眷恋便殿宴。逡巡新春人，转面见战箭。  
红栊通东风，翠珥醉易坠。平明兵盈城，弃置遂至地。  
  
卷630_19  【和胥口即事】陆龟蒙  
雨后山容若动，天寒树色如消。目送回汀隐隐，  
心随挂鹿摇摇。白蒋知秋露裛，青枫欲暮烟饶。  
莫问吴趋行乐，酒旗竿倚河桥。  
把钓丝随浪远，采莲衣染香浓。绿倒红飘欲尽，  
风斜雨细相逢。断岸沈渔uNuO，邻村送客舟龙舟邛。  
即是清霜剖野，乘闲莫厌来重。  
  
卷630_20  【齐梁怨别】陆龟蒙  
寥寥缺月看将落，檐外霜华染罗幕。  
不知兰棹到何山，应倚相思树边泊。  
  
卷630_21  【闲居杂题五首（以题十五字离合）　鸣蜩早】陆龟蒙  
闲来倚杖柴门口，鸟下深枝啄晚虫。  
周步一池销半日，十年听此鬓如蓬。  
  
卷630_22  【闲居杂题五首　野态真】陆龟蒙  
君如有意耽田里，予亦无机向艺能。  
心迹所便唯是直，人间闻道最先憎。  
  
卷630_23  【闲居杂题五首　松间斟】陆龟蒙  
子山园静怜幽木，公干词清咏荜门。  
月上风微萧洒甚，斗醪何惜置盈尊。  
  
卷630_24  【闲居杂题五首　饮岩泉】陆龟蒙  
已甘茅洞三君食，欠买桐江一朵山。  
严子濑高秋浪白，水禽飞尽钓舟还。  
  
卷630_25  【闲居杂题五首　当轩鹤】陆龟蒙  
自笑与人乖好尚，田家山客共柴车。  
干时未似栖庐雀，鸟道闲携相尔书。  
  
卷630_26  【药名离合夏日即事三首】陆龟蒙  
乘屐著来幽砌滑，石罂煎得远泉甘。  
草堂只待新秋景，天色微凉酒半酣。  
避暑最须从朴野，葛巾筠席更相当。  
归来又好乘凉钓，藤蔓阴阴著雨香。  
窗外晓帘还自卷，柏烟兰露思晴空。  
青箱有意终须续，断简遗编一半通。  
  
卷630_27  【和袭美怀锡山药名离合二首】陆龟蒙  
鹤伴前溪栽白杏，人来阴洞写枯松。  
萝深境静日欲落，石上未眠闻远钟。  
佳句成来谁不伏，神丹偷去亦须防。  
风前莫怪携诗藁，本是吴吟荡桨郎。  
  
卷630_28  【和袭美怀鹿门县名离合二首】陆龟蒙  
云容覆枕无非白，水色侵矶直是蓝。  
田种紫芝餐可寿，春来何事恋江南。  
竹溪深处猿同宿，松阁秋来客共登。  
封径古苔侵石鹿，城中谁解访山僧。  
  
卷630_29  【寒日古人名】陆龟蒙  
初寒朗咏裴回立，欲谢玄关早晚开。  
昨日登楼望江色，鱼梁鸿雁几多来。  
  
卷630_30  【句】陆龟蒙  
几点社翁雨，一番花信风。（见《提要录》）知  
水鸟歌妇女，衣襟便佞舌。（以下并见《海录碎事》）古  
溪山自是清凉国，松竹合封萧洒侯。  
山上花明水上曛，一桡青翰破霞文。  
白帝霜舆欲御秋。  
但说漱流并枕石，不辞蝉腹与龟肠。（以下见《侯鲭录》）古  
头方不会王门事，尘土空缁白苎衣。  
秋来懒上向吴亭。（见《方舆胜览》）主  

## 全唐诗(下)　卷六百三十一

卷631_1  【旅泊吴门】张贲  
一舸吴江晚，堪忧病广文。鲈鱼谁与伴，鸥鸟自成群。  
反照纵横水，斜空断续云。异乡无限思，尽付酒醺醺。  
  
卷631_2  【贲中间有吴门旅泊之什蒙鲁望垂和更作一章以伸酬谢】张贲  
偶发陶匏响，皆蒙组绣文。清秋将落帽，子夏正离群。  
有恨书燕雁，无聊赋郢云。遍看心自醉，不是酒能醺。  
  
卷631_3  【酬袭美先见寄倒来韵】张贲  
寻疑天意丧斯文，故选茅峰寄白云。酒后只留沧海客，  
香前唯见紫阳君。近年已绝诗书癖，今日兼将笔砚焚。  
为有此身犹苦患，不知何者是玄纁。  
  
卷631_4  【奉和袭美醉中即席见赠次韵】张贲  
桂枝新下月中仙，学海词锋誉蔼然。文阵已推忠信甲，  
穷波犹认孝廉船。清标称住羊车上，俗韵惭居鹤氅前。  
共许逢蒙快弓箭，再穿杨叶在明年。  
  
卷631_5  【奉和袭美题褚家林亭】张贲  
疏野林亭震泽西，朗吟闲步喜相携。时时风折芦花乱，  
处处霜摧稻穗低。百本败荷鱼不动，一枝寒菊蝶空迷。  
今朝偶得高阳伴，从放山翁醉似泥。  
  
卷631_6  【奉和袭美伤开元观顾道士】张贲  
凤麟胶尽夜如何，共叹先生剑解多。几度吊来唯白鹤，  
此时乘去必青骡。图中含景随残照，琴里流泉寄逝波。  
惆怅真灵又空返，玉书谁授紫微歌。  
  
卷631_7  【和鲁望白菊】张贲  
雪彩冰姿号女华，寄身多是地仙家。有时南国和霜立，  
几处东篱伴月斜。谢客琼枝空贮恨，袁郎金钿不成夸。  
自知终古清香在，更出梅妆弄晚霞。  
  
卷631_8  【奉和袭美先辈悼鹤】张贲  
池塘萧索掩空笼，玉树同嗟一土中。莎径罢鸣唯泣露，  
松轩休舞但悲风。丹台旧氅难重缉，紫府新书岂更通。  
云减雾消无处问，只留华发与衰翁。  
  
卷631_9  【偶约道流终乖文会答皮陆】张贲  
仙侣无何访蔡经，两烦韶濩出彤庭。  
人间若有登楼望，应怪文星近客星。  
  
卷631_10  【和袭美寒夜见访】张贲  
云孤鹤独且相亲，仿效从它折角巾。  
不用吴江叹留滞，风姿俱是玉清人。  
  
卷631_11  【和袭美醉中先起次韵】张贲  
何事桃源路忽迷，惟留云雨怨空闺。  
仙郎共许多情调，莫遣重歌浊水泥。  
  
卷631_12  【和皮陆酒病偶作】张贲  
白编椰席镂冰明，应助杨青解宿酲。  
难继二贤金玉唱，可怜空作断猿声。  
  
卷631_13  【送浙东德师侍御罢府西归】张贲  
孤云独鸟本无依，江海重逢故旧稀。  
杨柳渐疏芦苇白，可怜斜日送君归。  
  
卷631_14  【以青z3饭分送袭美鲁望因成一绝】张贲  
谁屑琼瑶事青z3，旧传名品出华阳。  
应宜仙子胡麻拌，因送刘郎与阮郎。  
  
卷631_15  【玩金鸂鶒和陆鲁望】张贲  
翠羽红襟镂彩云，双飞常笑白鸥群。  
谁怜化作雕金质，从倩沉檀十里闻。  
  
卷631_16  【悼鹤和袭美】张贲  
渥顶鲜毛品格驯，莎庭闲暇重难群。  
无端日暮东风起，飘散春空一片云。  
  
卷631_17  【览皮先辈盛制，因作十韵以寄，用伸款仰】崔璐  
河岳挺灵异，星辰精气殊。在人为英杰，与国作祯符。  
襄阳得奇士，俊迈真龙驹。勇果鲁仲由，文赋蜀相如。  
浑浩江海广，葩华桃李敷。小言入无间，大言塞空虚。  
几人游赤水，夫子得玄珠。鬼神争奥秘，天地惜洪炉。  
既有曾参行，仍兼君子儒。吾知上帝意，将使居黄枢。  
好保千金体，须为万姓谟。  
  
卷631_18  【浙东罢府西归酬别张广文皮先辈陆秀才】李縠  
岂有头风笔下痊，浪成蛮语向初筵。兰亭旧趾虽曾见，  
柯笛遗音更不传。照曜文星吴分野，留连花月晋名贤。  
相逢只恨相知晚，一曲骊歌又几年。  
  
卷631_19  【和皮日休悼鹤】李縠  
才子襟期本上清，陆云家鹤伴闲情。犹怜反顾五六里，  
何意忽归十二城。露滴谁闻高叶坠，月沉休藉半阶明。  
人间华表堪留语，剩向秋风寄一声。  
道林曾放雪翎飞，应悔庭除闭羽衣。  
料得王恭披鹤氅，倚吟犹待月中归。  
  
卷631_20  【醉中袭美先月中归】李縠  
休文虽即逃琼液，阿鹜还须掩玉闺。  
月落金鸡一声后，不知谁悔醉如泥。  
  
卷631_21  【奉酬皮先辈霜菊见赠】崔璞  
菊花开晚过秋风，闻道芳香正满丛。  
争奈病夫难强饮，应须速自召车公。  
  
卷631_22  【蒙恩除替将还京洛偶叙所怀因成六韵呈军事院诸公…秀才】崔璞  
两载求人瘼，三春受代归。务繁多簿籍，才短乏恩威。  
共理乖天奖，分忧值岁饥。遽蒙交郡印，安敢整朝衣。  
作牧惭为政，思乡念式微。傥容还故里，高卧掩柴扉。  
  
卷631_23  【和皮日休悼鹤】魏朴  
直欲裁诗问杳冥，岂教灵化亦浮生。风林月动疑留魄，  
沙岛香愁似蕴情。雪骨夜封苍藓冷，练衣寒在碧塘轻。  
人间飞去犹堪恨，况是泉台远玉京。  
经秋宋玉已悲伤，况报胎禽昨夜亡。  
霜晓起来无问处，伴僧弹指绕荷塘。  
  
卷631_24  【皮袭美见留小宴次韵】羊昭业  
泽国春来少遇晴，有花开日且飞觥。王戎似电休推病，  
周顗才醒众却惊。芳景渐浓偏属酒，暖风初畅欲调莺。  
知君不肯然官烛，争得华筵彻夜明。  
  
卷631_25  【送羊振文归觐桂阳】颜萱  
高挂吴帆喜动容，问安归去指湘峰。悬鱼庭内芝兰秀，  
驭鹤门前薜荔封。红旆正怜棠影茂，彩衣偏带桂香浓。  
临岐独有沾襟恋，南巷当年共化龙。  
  
卷631_26  【送圆载上人】颜萱  
师来一世恣经行，却泛沧波问去程。心静已能防渴鹿，  
鼙喧时为骇长鲸。禅林几结金桃重，梵室重修铁瓦轻。  
料得还乡无别利，只应先见日华生。  
  
卷631_27  【过张祜处士丹阳故居】颜萱  
忆昔为儿逐我兄，曾抛竹马拜先生。书斋已换当时主，  
诗壁空题故友名。岂是争权留怨敌，可怜当路尽公卿。  
柴扉草屋无人问，犹向荒田责地征。  
  
卷631_28  【和袭美伤顾道士】郑璧  
斜汉银澜一夜东，飘飘何处五云中。空留华表千年约，  
才毕丹炉九转功。形蜕远山孤圹月，影寒深院晓松风。  
门人不睹飞升去，犹与浮生哭恨同。  
  
卷631_29  【奉和陆鲁望白菊】郑璧  
白艳轻明带露痕，始知佳色重难群。终朝疑笑梁王雪，  
尽日慵飞蜀帝魂。燕雨似翻瑶渚浪，雁风疑卷玉绡纹。  
琼妃若会宽裁剪，堪作蟾宫夜舞裙。  
  
卷631_30  【和袭美索友人酒】郑璧  
乘兴闲来小谢家，便裁诗句乞榴花。  
邴原虽不无端醉，也爱临风从鹿车。  
  
卷631_31  【文燕润卿不至】郑璧  
已知羽驾朝金阙，不用烧兰望玉京。  
应是易迁明月好，玉皇留看舞双成。  

## 全唐诗(下)　卷六百三十二

卷632_1  【塞上】司空图  
万里隋城在，三边虏气衰。沙填孤障角，烧断故关碑。  
马色经寒惨，雕声带晚悲。将军正闲暇，留客换歌辞。  
  
卷632_2  【寄永嘉崔道融】司空图  
旅寓虽难定，乘闲是胜游。碧云萧寺霁，红树谢村秋。  
戍鼓和潮暗，船灯照岛幽。诗家多滞此，风景似相留。  
  
卷632_3  【下方】司空图  
三十年来往，中间京洛尘。倦行今白首，归卧已清神。  
坡暖冬抽笋，松凉夏健人。更惭征诏起，避世迹非真。  
  
卷632_4  【华下】司空图  
日炙旱云裂，迸为千道血。天地沸一镬，竟自烹妖孽。  
尧汤遇灾数，灾数还中辍。何事奸与邪，古来难扑灭。  
  
卷632_5  【僧舍贻友】司空图  
笑破人间事，吾徒莫自欺。解吟僧亦俗，爱舞鹤终卑。  
竹上题幽梦，溪边约敌棋。旧山归有阻，不是故迟迟。  
  
卷632_6  【下方】司空图  
昏旦松轩下，怡然对一瓢。雨微吟思足，花落梦无聊。  
细事当棋遣，衰容喜镜饶。溪僧有深趣，书至又相邀。  
  
卷632_7  【华下送文浦】司空图  
郊居谢名利，何事最相亲。渐与论诗久，皆知得句新。  
川明虹照雨，树密鸟冲人。应念从今去，还来岳下频。  
  
卷632_8  【自诫】司空图  
我祖铭座右，嘉谋贻厥孙。勤此苟不怠，令名日可存。  
媒衒士所耻，慈俭道所尊。松柏岂不茂，桃李亦自繁。  
众人皆察察，而我独昏昏。取训于老氏，大辩欲讷言。  
  
卷632_9  【效陈拾遗子昂感遇二首】司空图  
高燕飞何捷，啄害恣群雏。岂玩其暴，华轩容尔居。  
强欺自天禀，刚吐信吾徒。乃知不平者，矫世道终孤。  
阳和含煦润，卉木竞纷华。当为众所悦，私已汝何夸。  
北里秘秾艳，东园锁名花。豪夺乃常理，笑君徒咄嗟。  
  
卷632_10  【效陈拾遗子昂】司空图  
丑妇竞簪花，花多映愈丑。邻女恃其姿，掇之不盈手。  
量已苟自私，招损乃谁咎。宠禄既非安，于吾竟何有。  
  
卷632_11  【感时】司空图  
好鸟无恶声，仁兽肯狂噬。宁教鹦鹉哑，不遣麒麟细。  
人人语与默，唯观利与势。爱毁亦自遭，掩谤终失计。  
  
卷632_12  【秋思】司空图  
身病时亦危，逢秋多恸哭。风波一摇荡，天地几翻覆。  
孤萤出荒池，落叶穿破屋。势利长草草，何人访幽独。  
  
卷632_13  【早春】司空图  
伤怀同客处，病眼却花朝。草嫩侵沙短，冰轻著雨消。  
风光知可爱，容发不相饶。早晚丹丘去，飞书肯见招。  
  
卷632_14  【上陌梯寺怀旧僧二首】司空图  
云根禅客居，皆说旧无庐。松日明金像，山风向木鱼。  
依栖应不阻，名利本来疏。纵有人相问，林间懒拆书。  
高鸦隔谷见，路转寺西门。塔影荫泉脉，山苗侵烧痕。  
钟疏含杳霭，閤迥亘黄昏。更待他僧到，长如前信存。  
  
卷632_15  【寄怀元秀上人】司空图  
悠悠干禄利，草草废渔樵。身世堪惆怅，风骚顿寂寥。  
高秋期步野，积雨放趋朝。得句如相忆，莎斋且见招。  
  
卷632_16  【次韵和秀上人游南五台】司空图  
中峰曾到处，题记没苍苔。振锡传深谷，翻经想旧台。  
危松临砌偃，惊鹿蓦溪来。内殿御诗切，身回心未回。  
  
卷632_17  【赠圆昉公（昉，蜀僧。僖宗幸蜀，昉坚免紫衣）】司空图  
天阶让紫衣，冷格鹤犹卑。道胜嫌名出，身闲觉老迟。  
晓香延宿火，寒磬度高枝。每说长松寺，他年与我期。  
  
卷632_18  【赠信美寺岑上人】司空图  
巡礼诸方遍，湘南频有缘。焚香老山寺，乞食向江船。  
纱碧笼名画，灯寒照净禅。我来能永日，莲漏滴寒泉。  
  
卷632_19  【江行二首】司空图  
地阔分吴塞，枫高映楚天。曲塘春尽雨，方响夜深船。  
行纪添新梦，羁愁甚往年。何时京洛路，马上见人烟。  
初程风信好，回望失津楼。日带潮声晚，烟含楚色秋。  
戍旗当远客，岛树转惊鸥。此去非名利，孤帆任白头。  
  
卷632_20  【长安赠王注】司空图  
正下搜贤诏，多君独避名。客来当意惬，花发遇歌成。  
乐地留高趣，权门让后生。东方御闲驷，园外好同行。  
  
卷632_21  【赠步寄李员外】司空图  
危桥转溪路，经雨石丛荒。幽瀑下仙果，孤巢悬夕阳。  
病辞青琐秘，心在紫芝房。更喜谐招隐，诗家有望郎。  
  
卷632_22  【寄郑仁规】司空图  
清才郑小戎，标的贵游中。万里云无侣，三山鹤不笼。  
香和丹地暖，晚着彩衣风。荣路期经济，唯应在至公。  
  
卷632_23  【寄考功王员外】司空图  
喜闻三字耗，闲客是陪游。白鸟闲疏索，青山日滞留。  
琴如高韵称，诗愧逸才酬。更勉匡君志，论思在献谋。  
  
卷632_24  【杂言（一作短歌行）】司空图  
乌飞飞，兔蹶蹶，朝来暮去驱时节。女娲只解补青天，  
不解煎胶粘日月。  
  
卷632_25  【陈疾】司空图  
自怜旅舍亦酣歌，世路无机奈尔何。霄汉逼来心不动，  
鬓毛白尽兴犹多。残阳暂照乡关近，远鸟因投岳庙过。  
闲得此身归未得，磬声深夏隔烟萝。  
  
卷632_26  【淅上（一作江淅上）】司空图  
华下支离已隔河，又来此地避干戈。山田渐广猿时到，  
村舍新添燕亦多。丹桂石楠宜并长，秦云楚雨暗相和。  
儿童栗熟迷归路，归得仍随牧竖歌。  
西北乡关近帝京，烟尘一片正伤情。愁看地色连空色，  
静听歌声似哭声。红蓼满村人不在，青山绕槛路难平。  
从他烟棹更南去，休向津头问去程。  
  
卷632_27  【山中】司空图  
全家与我恋孤岑，蹋得苍苔一径深。逃难人多分隙地，  
放生麋大出寒林。名应不朽轻仙骨，理到忘机近佛心。  
昨夜前溪骤雷雨，晚晴闲步数峰吟。  
  
卷632_28  【寄赠诗僧秀公】司空图  
灵一心传清塞心，可公吟后础公吟。近来雅道相亲少，  
惟仰吾师所得深。好句未停无暇日，旧山归老有东林。  
冷曹孤宦甘寥落，多谢携筇数访寻。  
  
卷632_29  【重阳日访元秀上人】司空图  
红叶黄花秋景宽，醉吟朝夕在樊川。却嫌今日登山俗，  
且共高僧对榻眠。别画长怀吴寺壁，宜茶偏赏霅溪泉。  
归来童稚争相笑，何事无人与酒船。  
  
卷632_30  【丁未岁归王官谷】司空图  
家山牢落战尘西，匹马偷归路已迷。冢上卷旗人簇立，  
花边移寨鸟惊啼。本来薄俗轻文字，却致中原动鼓鼙。  
将取一壶闲日月，长歌深入武陵溪。  
  
卷632_31  【书怀】司空图  
病来犹强引雏行，力上东原欲试耕。几处马嘶春麦长，  
一川人喜雪峰晴。闲知有味心难肯，道贵谋安迹易平。  
陶令若能兼不饮，无弦琴亦是沽名。  
  
卷632_32  【退栖】司空图  
宦游萧索为无能，移住中条最上层。得剑乍如添健仆，  
亡书久似失良朋。燕昭不是空怜马，支遁何妨亦爱鹰。  
自此致身绳检外，肯教世路日兢兢。  
  
卷632_33  【五十】司空图  
闲身事少只题诗，五十今来觉陡衰。清秩偶叨非养望，  
丹方频试更堪疑。髭须强染三分折，弦管遥听一半悲。  
漉酒有巾无黍酿，负他黄菊满东篱。  
  
卷632_34  【新岁对写真】司空图  
得见明时下寿身，须甘岁酒更移巡。生情暗结千重恨，  
寒势常欺一半春。文武轻销丹灶火，市朝偏贵黑头人。  
自伤衰飒慵开镜，拟与儿童别写真。  
  
卷632_35  【华下】司空图  
箨冠新带步池塘，逸韵偏宜夏景长。扶起绿荷承早露，  
惊回白鸟入残阳。久无书去干时贵，时有僧来自故乡。  
不用名山访真诀，退休便是养生方。  
  
卷632_36  【重阳山居】司空图  
诗人自古恨难穷，暮节登临且喜同。四望交亲兵乱后，  
一川风物笛声中。菊残深处回幽蝶，陂动晴光下早鸿。  
明日更期来此醉，不堪寂寞对衰翁。  
  
卷632_37  【争名】司空图  
争名岂在更搜奇，不朽才消一句诗。穷辱未甘英气阻，  
乖疏还有正人知。荷香浥露侵衣润，松影和风傍枕移。  
只此共栖尘外境，无妨亦恋好文时。  
  
卷632_38  【光启四年春戊申（一作归王官次年作）】司空图  
乱后烧残数架书，峰前犹自恋吾庐。忘机渐喜逢人少，  
览镜空怜待鹤疏。孤屿池痕春涨满，小阑花韵午晴初。  
酣歌自适逃名久，不必门多长者车。  
  
卷632_39  【丁巳重阳】司空图  
重阳未到已登临，探得黄花且独斟。客舍喜逢连日雨，  
家山似响隔河砧。乱来已失耕桑计，病后休论济活心。  
自贺逢时能自弃，归鞭唯拍马鞯吟。  
  
卷632_40  【喜王驾小仪重阳相访】司空图  
白菊初开卧内明，闻君相访病身轻。樽前且拨伤心事，  
谿上还随觅句行。幽鹤傍人疑旧识，残蝉向日噪新晴。  
拟将寂寞同留住，且劝康时立大名。  
  
卷632_41  【酬张芬赦后见寄（一作司空曙诗）】司空图  
紫凤朝衔五色书，阳春忽布网罗除。已将心变寒灰后，  
岂料光生腐草馀。建水风烟收客泪，杜陵花烛梦郊居。  
劳君故有诗相赠，欲报琼瑶愧不如。  
  
卷632_42  【上元放二雉】司空图  
婴网虽皆困，搴笼喜共归。无心期尔报，相见莫惊飞。  
  
卷632_43  【中秋】司空图  
闲吟秋景外，万事觉悠悠。此夜若无月，一年虚过秋。  
  
卷632_44  【偶题】司空图  
水榭花繁处，春晴日午前。鸟窥临槛镜，马过隔墙鞭。  
  
卷632_45  【闲步】司空图  
几处白烟断，一川红树时。坏桥侵辙水，残照背村碑。  
  
卷632_46  【春中】司空图  
伏溜侵阶润，繁花隔竹香。娇莺方晓听，无事过南塘。  
  
卷632_47  【独望】司空图  
绿树连村暗，黄花出陌稀。远陂春草绿，犹有水禽飞。  
  
卷632_48  【杂题】司空图  
孤枕闻莺起，幽怀独悄然。地融春力润，花泛晓光鲜。  
  
卷632_49  【漫题三首】司空图  
乱后他乡节，烧残故国春。自怜垂白首，犹伴踏青人。  
齿落伤情久，心惊健忘频。蜗庐经岁客，蚕市异乡人。  
率怕人言谨，闲宜酒韵高。山林若无虑，名利不难逃。  
  
卷632_50  【河上二首】司空图  
惨惨日将暮，驱羸独到庄。沙痕傍墟落，风色入牛羊。  
新霁田园处，夕阳禾黍明。沙村平见水，深巷有鸥声。  
  
卷632_51  【早朝】司空图  
白日新年好，青春上国多。街平双阙近，尘起五云和。  
  
卷632_52  【即事二首】司空图  
茶爽添诗句，天清莹道心。只留鹤一只，此外是空林。  
御礼征奇策，人心注盛时。从来留振滞，只待济临危。  
  
卷632_53  【永夜】司空图  
永夜疑无日，危时只赖山。旷怀休戚外，孤迹是非间。  
  
卷632_54  【秦关】司空图  
形胜今虽在，荒凉恨不穷。虎狼秦国破，狐兔汉陵空。  
  
卷632_55  【渡江】司空图  
秋江共僧渡，乡泪滴船回。一夜吴船梦，家书立马开。  
  
卷632_56  【退居漫题七首】司空图  
花缺伤难缀，莺喧奈细听。惜春春已晚，珍重草青青。  
堤柳自绵绵，幽人无恨牵。只忧诗病发，莫寄校书笺。  
燕语曾来客，花催欲别人。莫愁春又过，看著又新春。  
身外都无事，山中久避喧。破巢看乳燕，留果待啼猿。  
诗家通籍美，工部与司勋。高贾虽难敌，微官偶胜君。  
努力省前非，人生上寿稀。青云无直道，暗室有危机。  
燕拙营巢苦，鱼贪触网惊。岂缘身外事，亦似我劳形。  
  
卷632_57  【即事九首】司空图  
宿雨川原霁，凭高景物新。陂痕侵牧马，云影带耕人。  
十年深隐地，一雨太平心。匣涩休看剑，窗明复上琴。  
明时那弃置，多病自迟留。疏磬和吟断，残灯照卧幽。  
衰鬓闲生少，丹梯望觉危。松须依石长，鹤不傍人卑。  
落叶频惊鹿，连峰欲映雕。此生诗病苦，此病更萧条。  
旅思又惊夏，庭前长小松。远峰生贵气，残月敛衰容。  
林鸟频窥静，家人亦笑慵。旧居留稳枕，归卧听秋钟。  
华宇知难保，烧来又却修。只应巢燕惜，未必主人留。  
幽鸟穿篱去，邻翁采药回。云从潭底出，花向佛前开。  
  
卷632_58  【松滋渡二首】司空图  
步上短亭久，看回官渡船。江乡宜晚霁，楚老语丰年。  
楚岫接乡思，茫茫归路迷。更堪斑竹驿，初听鹧鸪啼。  
  
卷632_59  【华清宫】司空图  
帝业山河固，离宫宴幸频。岂知驱战马，只是太平人。  
  
卷632_60  【牛头寺】司空图  
终南最佳处，禅诵出青霄。群木澄幽寂，疏烟泛泬寥。  
  
卷632_61  【感时上卢相】司空图  
兵待皇威振，人随国步安。万方休望幸，封岳始鸣銮。  
  
卷632_62  【乱后三首】司空图  
丧乱家难保，艰虞病懒医。空将忧国泪，犹拟洒丹墀。  
流芳能几日，惆怅又闻蝉。行在多新贵，幽栖独长年。  
世事尝艰险，僧居惯寂寥。美香闻夜合，清景见寅朝。  
  
卷632_63  【秋景】司空图  
景物皆难驻，伤春复怨秋。旋书红叶落，拟画碧云收。  
  
卷632_64  【避乱】司空图  
离乱身偶在，窜迹任浮沉。虎暴荒居迥，萤孤黑夜深。  
  
卷632_65  【长亭】司空图  
梅雨和乡泪，终年共酒衣。殷勤华表鹤，羡尔亦曾归。  
  
卷632_66  【村西杏花二首】司空图  
薄腻力偏羸，看看怆别时。东风狂不惜，西子病难医。  
肌细分红脉，香浓破紫苞。无因留得玩，争忍折来抛。  
  
卷632_67  【独坐】司空图  
幽径入桑麻，坞西逢一家。编篱薪带茧，补屋草和花。  
  
卷632_68  【借居】司空图  
借住郊园久，仍逢夏景新。绿苔行屐稳，黄鸟傍窗频。  
  
卷632_69  【重阳】司空图  
菊开犹阻雨，蝶意切于人。亦应知暮节，不比惜残春。  
  
卷632_70  【偶书五首】司空图  
衰谢当何忏，惟应悔壮图。磬声花外远，人影塔前孤。  
色变莺雏长，竿齐笋箨垂。白头身偶在，清夏景还移。  
蜀妓轻成妙，吴娃狎共纤。晚妆留拜月，卷上水精帘。  
独步荒郊暮，沉思远墅幽。平生多少事，弹指一时休。  
掩谤知迎吠，欺心见强颜。有名人易困，无契债难还。  
  
卷632_71  【杂题九首】司空图  
病来胜未病，名缚便忘名。今日甘为客，当时注愍征。  
暑湿深山雨，荒居破屋灯。此生无忏处，此去作高僧。  
不须频怅望，且喜脱喧嚣。亦有终焉意，陂南看稻苗。  
楼带猿吟迥，庭容鹤舞宽。[z4 _blank ]书因阅画，封药偶和丹。  
宴罢论诗久，亭高拜表频。岸香蕃舶月，洲色海烟春。  
驿步堤萦阁，军城鼓振桥。鸥和湖雁下，雪隔岭梅飘。  
带雪南山道，和钟北阙明。太平当共贺，开化喝来声。  
舴艋猿偷上，蜻蜓燕竞飞。樵香烧桂子，苔湿挂莎衣。  
溪涨渔家近，烟收鸟道高。松花飘可惜，睡里洒离骚。  
  
卷632_25  【古乐府】司空图  
一叶随西风，君行亦向东。妾飞书意，无劳待早鸿。  
  
卷632_26  【有感】司空图  
灯影看须黑，墙阴惜草青。岁阑悲物我，同是冒霜萤。  
  
卷632_27  【休休亭】司空图  
且喜安能保，那堪病更忧。可怜藜杖者，真个种瓜侯。  
  
卷632_28  【漫书二首】司空图  
剩欲逢花折，判须冒雨频。晴明开渐少，莫怕湿新巾。  
小蝶尔何竞，追飞不惮劳。远教群雀见，宁悟祸梯高。  
  
卷632_29  【岁尽二首】司空图  
明日添一岁，端忧奈尔何。冲寒出洞口，犹校夕阳多。  
莫话伤心事，投春满鬓霜。殷勤共尊酒，今岁只残阳。  
  
卷632_30  【牡丹】司空图  
得地牡丹盛，晓添龙麝香。犹自惜，锦幕护春霜。  
  
卷632_31  【乱后】司空图  
羽书传栈道，风火隔乡关。病眼那堪泣，伤心不到间。  
  
卷632_32  【春山】司空图  
可是武陵溪，春芳著路迷。花明催曙早，云腻惹空低。  
  
卷632_33  【乐府】司空图  
宝马跋尘光，双驰照路旁。喧传报戚里，明日幸长杨。  
  
卷632_34  【乱前上卢相】司空图  
虏黠虽多变，兵骄即易乘。犹须劳斥候，勿遣大河冰。  

## 全唐诗(下)　卷六百三十三

卷633_1  【有感】司空图  
国事皆须救未然，汉家高阁漫凌烟。  
功臣尽遣词人赞，不省沧洲画鲁连。  
  
卷633_2  【歌】司空图  
处处亭台只坏墙，军营人学内人妆。  
太平故事因君唱，马上曾听隔教坊。  
  
卷633_3  【偈】司空图  
人若憎时我亦憎，逃名最要是无能。  
后生乞汝残风月，自作深林不语僧。  
  
卷633_4  【鹂】司空图  
不是流莺独占春，林间彩翠四时新。  
应知拟上屏风画，偏坐横枝亦向人。  
  
卷633_5  【白菊杂书四首】司空图  
黄昏寒立更披襟，露浥清香悦道心。  
却笑谁家扃绣户，正薰龙麝暖鸳衾。  
四面云屏一带天，是非断得自翛然。  
此生只是偿诗债，白菊开时最不眠。  
狂才不足自英雄，仆妾驱令学贩舂。  
侯印几人封万户，侬家只办买孤峰。  
黄鹂啭处谁同听，白菊开时且剩过。  
漫道南朝足流品，由来叔宝不宜多。  
  
卷633_6  【漫题】司空图  
经乱年年厌别离，歌声喜似太平时。  
词臣更有中兴颂，磨取莲峰便作碑。  
  
卷633_7  【率题】司空图  
宦路前衔闲不记，醉乡佳境兴方浓。  
一林高竹长遮日，四壁寒山更闰冬。  
  
卷633_8  【涧户】司空图  
涧户芳烟接水村，乱来归得道仍存。  
数竿新竹当轩上，不羡侯家立戟门。  
  
卷633_9  【故乡杏花】司空图  
寄花寄酒喜新开，左把花枝右把杯。  
欲问花枝与杯酒，故人何得不同来。  
  
卷633_10  【华上二首】司空图  
故国春归未有涯，小栏高槛别人家。  
五更惆怅回孤枕，犹自残灯照落花。  
关外风昏欲雨天，荠花耕倒枕河壖。  
村南寂寞时回望，一只鸳鸯下渡船。  
  
卷633_11  【梦中】司空图  
几多亲爱在人间，上彻霞梯会却还。  
须是蓬瀛长买得，一家同占作家山。  
  
卷633_12  【榜下】司空图  
三十功名志未伸，初将文字竞通津。  
春风漫折一枝桂，烟阁英雄笑杀人。  
  
卷633_13  【涔阳渡】司空图  
楚田人立带残晖，驿迥村幽客路微。  
两岸芦花正萧飒，渚烟深处白牛归。  
  
卷633_14  【偶作】司空图  
索得身归未保闲，乱来道在辱来顽。  
留侯万户虽无分，病骨应消一片山。  
  
卷633_15  【寓居有感三首】司空图  
亦知世路薄忠贞，不忍残年负圣明。  
只待东封沾庆赐，碑阴别刻老臣名。  
不放残年却到家，衔杯懒更问生涯。  
河堤往往人相送，一曲晴川隔蓼花。  
黑须寄在白须生，一度秋风减几茎。  
客处不堪频送别，无多情绪更伤情。  
  
卷633_16  【淮西】司空图  
鳌冠三山安海浪，龙盘九鼎镇皇都。  
莫夸十万兵威盛，消个忠良效顺无。  
  
卷633_17  【河湟有感】司空图  
一自萧关起战尘，河湟隔断异乡春。  
汉儿尽作胡儿语，却向城头骂汉人。  
  
卷633_18  【自gM乡北归】司空图  
巴烟幂幂久萦恨，楚柳绵绵今送归。  
回避江边同去雁，莫教惊起错南飞。  
  
卷633_19  【青龙师安上人】司空图  
灾曜偏临许国人，雨中衰菊病中身。  
清香一炷知师意，应为昭陵惜老臣。  
  
卷633_20  【山中】司空图  
凡鸟爱喧人静处，闲云似妒月明时。  
世间万事非吾事，只愧秋来未有诗。  
  
卷633_21  【有感二首】司空图  
自古经纶足是非，阴谋最忌夺天机。  
留侯却粒商翁去，甲第何人意气归。  
古来贤俊共悲辛，长是豪家拒要津。  
从此当歌唯痛饮，不须经世为闲人。  
  
卷633_22  【闲夜二首】司空图  
道侣难留为虐棋，邻家闻说厌吟诗。  
前峰月照分明见，夜合香中露卧时。  
此身闲得易为家，业是吟诗与看花。  
若使他生抛笔砚，更应无事老烟霞。  
  
卷633_23  【雨中】司空图  
维摩居士陶居士，尽说高情未足夸。  
檐外莲峰阶下菊，碧莲黄菊是吾家。  
  
卷633_24  【送道者二首】司空图  
洞天真侣昔曾逢，西岳今居第几峰。  
峰顶他时教我认，相招须把碧芙蓉。  
殷勤不为学烧金，道侣惟应识此心。  
雪里千山访君易，微微鹿迹入深林。  
  
卷633_25  【重阳阻雨】司空图  
重阳阻雨独衔杯，移得山家菊未开。  
犹胜登高闲望断，孤烟残照马嘶回。  
  
卷633_26  【省试】司空图  
粉闱深锁唱同人，正是终南雪霁春。  
闲系长安千匹马，今朝似减六街尘。  
  
卷633_27  【有赠】司空图  
有诗有酒有高歌，春色年年奈我何。  
试问羲和能驻否，不劳频借鲁阳戈。  
  
卷633_28  【证因亭】司空图  
峰北幽亭愿证因，他生此地却容身。  
上方僧在时应到，笑认前衔记写真。  
  
卷633_29  【顷年陪恩地赴甘棠之召感动留题】司空图  
去时憔悴青衿在，归路凄凉绛帐空。  
无限酬恩心未展，又将孤剑别从公。  
  
卷633_30  【九月八日】司空图  
已是人间寂寞花，解怜寂寞傍贫家。  
老来不得登高看，更甚残春惜岁华。  
  
卷633_31  【敷溪桥院有感】司空图  
昔岁攀游景物同，药炉今在鹤归空。  
青山满眼泪堪碧，绛帐无人花自红。  
  
卷633_32  【寺阁】司空图  
昔岁登临未衰飒，不知何事爱伤情。  
今来揽镜翻堪喜，乱后霜须长几茎。  
  
卷633_33  【武陵路】司空图  
橘岸舟间罾网挂，茶坡日暖鹧鸪啼。  
女郎指点行人笑，知向花间路已迷。  
  
卷633_34  【南北史感遇十首】司空图  
雨淋麟阁名臣画，雪卧龙庭猛将碑。  
不用黄金铸侯印，尽输公子买蛾眉。  
汉世频封万户侯，云台空峻谢风流。  
江南不有名儒相，齿冷中原笑未休。  
天风斡海怒长鲸，永固南来百万兵。  
若向沧洲犹笑傲，江山虚有石头城。  
花迷公子玉楼恩，镜弄佳人红粉春。  
不信关山劳远戍，绮罗香外任行尘。  
兵围梁殿金瓯破，火发陈宫玉树摧。  
奸佞岂能惭误国，空令怀古更徘徊。  
行乐最宜连夜景，太平方觉有春风。  
千金尽把酬歌舞，犹胜三边赏战功。  
桃芳李艳年年发，羌管蛮弦处处多。  
海上应无三岛路，人间惟有一声歌。  
佳人自折一枝红，把唱新词曲未终。  
惟向眼前怜易落，不如抛掷任春风。  
景阳楼下花钿镜，玄武湖边锦绣旗。  
昔日繁华今日恨，雉媒声晚草芳时。  
乱后人间尽不平，秦川花木最伤情。  
无穷红艳红尘里，骤马分香散入营。  
  
卷633_35  【狂题二首】司空图  
草堂旧隐犹招我，烟阁英才不见君。  
惆怅故山归未得，酒狂叫断暮天云。  
须知世乱身难保，莫喜天晴菊并开。  
长短此身长是客，黄花更助白头催。  
  
卷633_36  【红茶花】司空图  
景物诗人见即夸，岂怜高韵说红茶。  
牡丹枉用三春力，开得方知不是花。  
  
卷633_37  【秋燕】司空图  
从扑香尘拂面飞，怜渠只为解相依。  
经冬好近深炉暖，何必千岩万水归。  
  
卷633_38  【见后雁有感】司空图  
笑尔穷通亦似人，高飞偶滞莫悲辛。  
却缘风雪频相阻，只向关中待得春。  
  
卷633_39  【移桃栽】司空图  
独临官路易伤摧，从遣春风恣意开。  
禅客笑移山上看，流莺直到槛前来。  
  
卷633_40  【忆中条】司空图  
燕辞旅舍人空在，萤出疏篱菊正芳。  
堪恨昔年联句地，念经僧扫过重阳。  
  
卷633_41  【乐府】司空图  
五更窗下簇妆台，已怕堂前阿母催。  
满鸭香薰鹦鹉睡，隔帘灯照牡丹开。  
  
卷633_42  【放龟二首】司空图  
却为多知自不灵，今朝教汝卜长生。  
若求深处无深处，只有依人会有情。  
世外犹迷不死庭，人间莫恃自无营。  
本期沧海堪投迹，却向朱门待放生。  
  
卷633_43  【灯花三首】司空图  
蜀柳丝丝幂画楼，窗尘满镜不梳头。  
几时金雁传归信，剪断香魂一缕愁。  
姊姊教人且抱儿，逐他女伴卸头迟。  
明朝斗草多应喜，翦得灯花自扫眉。  
闰前小雪过经旬，犹自依依向主人。  
开尽菊花怜强舞，与教弟子待新春。  
  
卷633_44  【偶题三首】司空图  
浮世悠悠旋一空，多情偏解挫英雄。  
风光只在歌声里，不必楼前万树红。  
小池随事有风荷，烧酹倾壶一曲歌。  
欲待秋塘擎露看，自怜生意已无多。  
辽阳音信近来稀，纵有虚传逼节归。  
永日无人新睡觉，小窗晴暖螖虫飞。  
  
卷633_45  【华下对菊】司空图  
清香裛露对高斋，泛酒偏能浣旅怀。  
不似春风逞红艳，镜前空坠玉人钗。  
  
卷633_46  【与都统参谋书有感】司空图  
惊鸾迸鹭尽归林，弱羽低垂分独沈。  
带病深山犹草檄，昭陵应识老臣心。  
  
卷633_47  【漫题】司空图  
无宦无名拘逸兴，有歌有酒任他乡。  
看看万里休征戍，莫向新词寄断肠。  
  
卷633_48  【商山二首】司空图  
清溪一路照羸身，不似云台画像人。  
国史数行犹有志，只将谈笑继英尘。  
马上搜奇已数篇，籍中犹愧是顽仙。  
关头传说开元事，指点多疑孟浩然。  
  
卷633_49  【与伏牛长老偈二首】司空图  
不算菩提与阐提，惟应执著便生迷。  
无端指个清凉地，冻杀胡僧雪岭西。  
长绳不见系空虚，半偈传心亦未疏。  
推倒我山无一事，莫将文字缚真如。  
  
卷633_50  【客中重九】司空图  
楚老相逢泪满衣，片名薄宦已知非。  
他乡不似人间路，应共东流更不归。  
  
卷633_51  【柳二首】司空图  
谁家按舞傍池塘，已见繁枝嫩眼黄。  
漫说早梅先得意，不知春力暗分张。  
似拟凌寒妒早梅，无端弄色傍高台。  
折来未有新枝长，莫遣佳人更折来。  
  
卷633_52  【光启丁未别山】司空图  
草堂琴画已判烧，犹托邻僧护燕巢。  
此去不缘名利去，若逢逋客莫相嘲。  
  
卷633_53  【石楠】司空图  
客处偷闲未是闲，石楠虽好懒频攀。  
如何风叶西归路，吹断寒云见故山。  
  
卷633_54  【力疾马上走笔】司空图  
酿黍长添不尽杯，只忧花尽客空回。  
垂杨且为晴遮日，留遇重阳即放开。  
  
卷633_55  【华阴县楼】司空图  
丹霄能有几层梯，懒更扬鞭耸翠蜺。  
偶凭危栏且南望，不劳高掌欲相携。  
  
卷633_56  【南至四首】司空图  
今冬腊后无残日，故国烧来有几家。  
却恨早梅添旅思，强偷春力报年华。  
花时不是偏愁我，好事应难总取他。  
已被诗魔长役思，眼中莫厌早梅多。  
年华乱后偏堪惜，世路抛来已自生。  
犹有玉真长命缕，樽前时唱缓羁情。  
一任喧阗绕四邻，闲忙皆是自由身。  
人来客去还须议，莫遣他人作主人。  
  
卷633_57  【莲峰前轩】司空图  
人间上寿若能添，只向人间也不嫌。  
看著四邻花竞发，高楼从此莫垂帘。  
  
卷633_58  【步虚】司空图  
阿母亲教学步虚，三元长遣下蓬壶。  
云韶韵俗停瑶瑟，鸾鹤飞低拂宝炉。  
  
卷633_59  【剑器】司空图  
楼下公孙昔擅场，空教女子爱军装。  
潼关一败吴儿喜，簇马骊山看御汤。  
  
卷633_60  【乙丑人日】司空图  
自怪扶持七十身，归来又见故乡春。  
今朝人日逢人喜，不料偷生作老人。  
  
卷633_61  【携仙箓九首】司空图  
岳北秋空渭北川，晴云渐薄薄如烟。  
坐来还见微风起，吹散残阳一片蝉。  
一半晴空一半云，远笼仙掌日初曛。  
洞天有路不知处，绝顶异香难更闻。  
决事还须更事酬，清谭妙理一时休。  
渔翁亦被机心误，眼暗汀边结钓钩。  
迹不趋时分不侯，功名身外最悠悠。  
听君总画麒麟阁，还我闲眠舴艋舟。  
仙凡路阻两难留，烟树人间一片秋。  
若道阴功能济活，且将方寸自焚修。  
若有阴功救未然，玉皇品籍亦搜贤。  
应知谭笑还高谢，别就沧洲赞上仙。  
英名何用苦搜奇，不朽才销一句诗。  
却赖风波阻三岛，老臣犹得恋明时。  
剪取红云剩写诗，年年高会趁花时。  
水精楼阁分明见，只欠霞浆别著旗。  
此生得作太平人，只向尘中便出尘。  
移取碧桃花万树，年年自乐故乡春。  
  
卷633_62  【浪淘沙】司空图  
不必长漂玉洞花，曲中偏爱浪淘沙。  
黄河却胜天河水，万里萦纡入汉家。  
  
卷633_63  【赠日东鉴禅师】司空图  
故国无心度海潮，老禅方丈倚中条。  
夜深雨绝松堂静，一点飞萤照寂寥。  
  
卷633_64  【暮春对柳二首】司空图  
萦愁惹恨奈杨花，闭户垂帘亦满家。  
恼得闲人作酒病，刚须又扑越溪茶。  
洞中犹说看桃花，轻絮狂飞自俗家。  
正是阶前开远信，小娥旋拂碾新茶。  
  
卷633_65  【戊午三月晦二首】司空图  
随风逐浪剧蓬萍，圆首何曾解最灵。  
笔砚近来多自弃，不关妖气暗文星。  
牛夸棋品无勍敌，谢占诗家作上流。  
岂似小敷春水涨，年年鸾鹤待仙舟。  
  
卷633_66  【偶书五首】司空图  
情知了得未如僧，客处高楼莫强登。  
莺也解啼花也发，不关心事最堪憎。  
自有池荷作扇摇，不关风动爱芭蕉。  
只怜直上抽红蕊，似我丹心向本朝。  
曾看轻舟渡远津，无风著岸不经旬。  
只缘命蹇须知命，却是人争阻得人。  
上谷何曾解有情，有情人自惜君行。  
证因池上今生愿，的的他生作化生。  
新店南原后夜程，黄河风浪信难平。  
渡头杨柳知人意，为惹官船莫放行。  
  
卷633_67  【喜山鹊初归三首】司空图  
翠衿红觜便知机，久避重罗稳处飞。  
只为从来偏护惜，窗前今贺主人归。  
山中只是惜珍禽，语不分明识尔心。  
若使解言天下事，燕台今筑几千金。  
阻他罗网到柴扉，不奈偷仓雀转肥。  
赖尔林塘添景趣，剩留山果引教归。  
  
卷633_68  【虞乡北原】司空图  
泽北村贫烟火狞，稚田冬旱倩牛耕。  
老人惆怅逢人诉，开尽黄花麦未金。  
  
卷633_69  【洛中三首】司空图  
秋风团扇未惊心，笑看妆台落叶侵。  
绣凤不教金缕暗，青楼何处有寒砧。  
不用频嗟世路难，浮生各自系悲欢。  
风霜一夜添羁思，罗绮谁家待早寒。  
燕巢空后谁相伴，鸳被缝来不忍薰。  
薄命敢辞长滴泪，倡家未必肯留君。  
  
卷633_70  【寓笔】司空图  
年年镊鬓到花飘，依旧花繁鬓易凋。  
撩乱一场人更恨，春风谁道胜轻飙。  
  
卷633_71  【戏题试衫】司空图  
朝班尽说人宜紫，洞府应无鹤着绯。  
从此玉皇须破例，染霞裁赐地仙衣。  
  
卷633_72  【汴柳半枯因悲柳中隐】司空图  
行人莫叹前朝树，已占河堤几百春。  
惆怅题诗柳中隐，柳衰犹在自无身。  
  
卷633_73  【上方】司空图  
花落更同悲木落，莺声相续即蝉声。  
荣枯了得无多事，只是闲人漫系情。  
  
卷633_74  【寄王赞学】司空图  
黄卷不关兼济业，青山自保老闲身。  
一行万里纤尘静，可要张仪更入秦。  
  
卷633_75  【新节】司空图  
转悲新岁重于山，不似轻鸥肯复还。  
朱绂纵教金印换，青云未胜白头闲。  
  
卷633_76  【自河西归山二首】司空图  
一水悠悠一叶危，往来长恨阻归期。  
乡关不是无华表，自为多惊独上迟。  
水阔风惊去路危，孤舟欲上更迟迟。  
鹤群长扰三珠树，不借人间一只骑。  
  
卷633_77  【王官二首】司空图  
风荷似醉和花舞，沙鸟无情伴客闲。  
总是此中皆有恨，更堪微雨半遮山。  
荷塘烟罩小斋虚，景物皆宜入画图。  
尽日无人只高卧，一双白鸟隔纱厨。  
  
卷633_78  【贺翰林侍郎二首】司空图  
太白东归鹤背吟，镜湖空在酒船沈。  
今朝忽见银台事，早晚重征入翰林。  
玉版征书洞里看，沈羲新拜侍郎官。  
文星喜气连台曜，圣主方知四海安。  
  
卷633_79  【寄王十四舍人】司空图  
几年汶上约同游，拟为莲峰别置楼。  
今日凤凰池畔客，五千仞雪不回头。  
  
卷633_80  【纶阁有感】司空图  
风涛曾阻化鳞来，谁料蓬瀛路却开。  
欲去迟迟还自笑，狂才应不是仙才。  

## 全唐诗(下)　卷六百三十四

卷634_1  【狂题十八首】司空图  
莫恨艰危日日多，时情其奈幸门何。  
貔貅睡稳蛟龙渴，犹把烧残朽铁磨。  
别鹤凄凉指法存，戴逵能耻近王门。  
世间第一风流事，借得王公玉枕痕。  
交疏自古戒言深，肝胆徒倾致铄金。  
不是史迁书与说，谁知孤负李陵心。  
南华落笔似荒唐，若肯经纶亦不狂。  
偶作客星侵帝座，却应虚薄是严光。  
不劳世路更相猜，忍到须休惜得材。  
几度懒乘风水便，拗船折舵恐难回。  
由来相爱只诗僧，怪石长松自得朋。  
却怕他生还识字，依前日下作孤灯。  
老禅乘仗莫过身，远岫孤云见亦频。  
应是佛边犹怕闹，信缘须作且闲人。  
止竟闲人不爱闲，只偷无事闭柴关。  
轰霆搅破蛟龙窟，也被狂风卷出山。  
地下修文著作郎，生前饥处倒空墙。  
何如神爽骑星去，犹自研几助玉皇。  
雨洗芭蕉叶上诗，独来凭槛晚晴时。  
故园虽恨风荷腻，新句闲题亦满池。  
初时拄杖向邻村，渐到清明亦杜门。  
三十年来辞病表，今朝卧病感皇恩。  
来时虽恨失青毡，自见芭蕉几十篇。  
应是阿刘还宿债，剩拚才思折供钱。  
芭蕉丛畔碧婵娟，免更悠悠扰蜀川。  
应到去时题不尽，不劳分寄校书笺。  
自伤衰病渐难平，永夜禅床雨滴声。  
闻道虎疮仍带镞，吼来和痛亦横行。  
昨日流莺今日蝉，起来又是夕阳天。  
六龙飞辔长相窘，更忍乘危自著鞭。  
有是有非还有虑，无心无迹亦无猜。  
不平便激风波险，莫向安时稔祸胎。  
十年三署让官频，认得无才又索身。  
莫道太行同一路，大都安稳属闲人。  
曾闻劫火到蓬壶，缩尽鳌头海亦枯。  
今日家山同此恨，人归未得鹤归无。  
  
卷634_2  【游仙二首】司空图  
蛾眉新画觉婵娟，斗走将花阿母边。  
仙曲教成慵不理，玉阶相簇打金钱。  
刘郎相约事难谐，雨散云飞自此乖。  
月姊殷勤留不住，碧空遗下水精钗。  
  
卷634_3  【漫书五首】司空图  
长拟求闲未得闲，又劳行役出秦关。  
逢人渐觉乡音异，却恨莺声似故山。  
溪边随事有桑麻，尽日山程十数家。  
莫怪行人频怅望，杜鹃不是故乡花。  
海上昔闻麋爱鹤，山中今日鹿憎龟。  
爱憎止竟须关分，莫把微才望所知。  
世路快心无好事，恩门嘉话合书绅。  
神藏鬼伏能千变，亦胜忘机避要津。  
四翁识势保安闲，须为生灵暂出山。  
一种老人能算度，磻溪心迹愧商颜。  
  
卷634_4  【偶诗五首】司空图  
闲韵虽高不衒才，偶抛猿鸟乍归来。  
夕阳照个新红叶，似要题诗落砚台。  
芙蓉骚客空留怨，芍药诗家只寄情。  
谁似天才李山甫，牡丹属思亦纵横。  
贤豪出处尽沉吟，白日高悬只照心。  
一掬信陵坟上土，便如碣石累千金。  
声貌由来固绝伦，今朝共许占残春。  
当歌莫怪频垂泪，得地翻惭早失身。  
中宵茶鼎沸时惊，正是寒窗竹雪明。  
甘得寂寥能到老，一生心地亦应平。  
  
卷634_5  【杂题二首】司空图  
先知左袒始同行，须待龙楼羽翼成。  
若使只凭三杰力，犹应汉鼎一毫轻。  
鱼在枯池鸟在林，四时无奈雪霜侵。  
若教激劝由真宰，亦奖青松径寸心。  
  
卷634_6  【光化踏青有感】司空图  
引得车回莫认恩，却成寂寞与谁论。  
到头不是君王意，羞插垂杨更傍门。  
  
卷634_7  【丑年冬】司空图  
醉日昔闻都下酒，何如今喜折新茶。  
不堪病渴仍多虑，好向灉湖便出家。  
  
卷634_8  【白菊三首】司空图  
人间万恨已难平，栽得垂杨更系情。  
犹喜闰前霜未下，菊边依旧舞身轻。  
莫惜西风又起来，犹能婀娜傍池台。  
不辞暂被霜寒挫，舞袖招香即却回。  
为报繁霜且莫催，穷秋须到自低垂。  
横拖长袖招人别，只待春风却舞来。  
  
卷634_9  【扇】司空图  
珍重逢秋莫弃捐，依依只仰故人怜。  
有时池上遮残日，承得霜林几个蝉。  
  
卷634_10  【修史亭三首】司空图  
山前邻叟去纷纷，独强衰羸爱杜门。  
渐觉一家看冷落，地炉生火自温存。  
甘心七十且酣歌，自算平生幸已多。  
不似香山白居士，晚将心地著禅魔。  
乌纱巾上是青天，检束酬知四十年。  
谁料平生臂鹰手，挑灯自送佛前钱。  
  
卷634_11  【力疾山下吴村看杏花十九首】司空图  
春来渐觉一川明，马上繁花作阵迎。  
掉臂只将诗酒敌，不劳金鼓助横行。  
阊阖曾排捧御炉，犹看晓月认金铺。  
羸形不画凌烟阁，只为微才激壮图。  
镜留雪鬓暖消无，春到梨花日又晡。  
移取扶桑阶下种，年年看长碍金乌。  
折来未尽不须休，年少争来莫与留。  
更愿狂风知我意，一时吹向海西头。  
才情百巧斗风光，却笑雕花刻叶忙。  
熨帖新巾来与裹，犹看腾踏少年场。  
浮世荣枯总不知，且忧花阵被风欺。  
侬家自有麒麟阁，第一功名只赏诗。  
白衫裁袖本教宽，朱紫由来亦一般。  
王老小儿吹笛看，我侬试舞尔侬看。  
单床薄被又羁栖，待到花开亦甚迷。  
若道折多还有罪，只应莺啭是金鸡。  
近来桃李半烧枯，归卧乡园只老夫。  
莫算明年人在否，不知花得更开无。  
汉王何事损精神，花满深宫不见春。  
秾艳三千临粉镜，独悲掩面李夫人。  
能艳能芳自一家，胜鸾胜凤胜烟霞。  
客来须共醒醒看，碾尽明昌几角茶。  
造化无端欲自神，裁红剪翠为新春。  
不如分减闲心力，更助英豪济活人。  
徘徊自劝莫沾缨，分付年年谷口莺。  
却赖无情容易别，有情早个不胜情。  
闲步偏宜舞袖迎，春光何事独无情。  
垂杨合是诗家物，只爱敷溪道北生。  
亦知王大是昌龄，杜二其如律韵清。  
还有酸寒堪笑处，拟夸朱绂更峥嵘。  
潘郎爱说是诗家，枉占河阳一县花。  
千载几人搜警句，补方金字爱晴霞。  
行乐溪边步转迟，出山渐减探花期。  
去年四度今三度，恐到凭人折去时。  
此身衰病转堪嗟，长忍春寒独惜花。  
更恨新诗无纸写，蜀笺堆积是谁家。  
昨日黄昏始看回，梦中相约又衔杯。  
起来闻道风飘却，犹拟教人扫取来。  
  
卷634_12  【少仪】司空图  
昨日登班缀柏台，更惭起草属微才。  
锦窠不是寻常锦，兼向丘迟夺得来。  
  
卷634_13  【重阳四首】司空图  
檐前减燕菊添芳，燕尽庭前菊又荒。  
老大比他年少少，每逢佳节更悲凉。  
雨寒莫待菊花催，须怕晴空暖并开。  
开却一枝开却尽，且随幽蝶更徘徊。  
青娥懒唱无衣换，黄菊新开乞酒难。  
长有长亭惆怅事，隔河更得对凭栏。  
白发怕寒梳更懒，黄花晴日照初开。  
篱头应是蝶相报，已被邻家携酒来。  
  
卷634_14  【长命缕】司空图  
他乡处处堪悲事，残照依依惜别天。  
此去知名长命缕，殷勤为我唱花前。  
  
卷634_15  【柏东】司空图  
冥得机心岂在僧，柏东闲步爱腾腾。  
免教世路人相忌，逢著村醪亦不憎。  
  
卷634_16  【歌者十二首】司空图  
追逐翻嫌傍管弦，金钗击节自当筵。  
风霜一夜燕鸿断，唱作江南袚禊天。  
玉树花飘凤失栖，一声初压管弦低。  
清回烦暑成潇洒，艳逐寒云变惨凄。  
十斛明珠亦易拚，欲兼人艺古来难。  
五云合是新声染，熔作琼浆洒露盘。  
不似新声唱亦新，旋调玉管旋生春。  
愁肠隔断珠帘外，只为今宵共听人。  
十年逃难别云林，暂辍狂歌且听琴。  
转觉淡交言有味，此声知是古人心。  
五柳先生自识微，无言共笑手空挥。  
胸中免被风波挠，肯为螳螂动杀机。  
风霜寒水旅人心，几处笙歌绣户深。  
分泊一场云散后，未胜初夜便听琴。  
自怜眼暗难求药，莫恨花繁便有风。  
桃李更开须强看，明年兼恐听歌聋。  
白云深处寄生涯，岁暮生情赖此花。  
蜂蝶绕来忙绕袖，似知教折送邻家。  
重九仍重岁渐阑，强开病眼更登攀。  
年年认得酣歌处，犹恐招魂葬故山。  
绕壁依稀认写真，更须粉绘饰羸身。  
凄凉不道身无寿，九日还无旧会人。  
鹤氅花香搭槿篱，枕前蛩迸酒醒时。  
夕阳似照陶家菊，黄蝶无穷压故枝。  
  
卷634_17  【题裴晋公华岳庙题名】司空图  
岳前大队赴淮西，从此中原息鼓鼙。  
石阙莫教苔藓上，分明认取晋公题。  
  
卷634_18  【杨柳枝寿杯词十八首】司空图  
乐府翻来占太平，风光无处不含情。  
千门万户喧歌吹，富贵人间只此声。  
撼晚梳空不自持，与君同折上楼时。  
春风还有常情处，系得人心免别离。  
灞亭东去彻隋堤，赠别何须醉似泥。  
万里往来无一事，便帆轻拂乱莺啼。  
台城细仗晓初移，诏赐千官禊饮时。  
绿帐远笼清珮响，更曛晴日上龙旗。  
桃源仙子不须夸，闻道惟栽一片花。  
何似浣纱溪畔住，绿阴相间两三家。  
偶然楼上卷珠帘，往往长条拂枕函。  
恰值小娥初学舞，拟偷金缕押春衫。  
池边影动散鸳鸯，更引微风乱绣床。  
直待玉窗尘不起，始应金雁得成行。  
稻畦分影向江村，憔悴经霜只半存。  
昨日流莺今不见，乱萤飞出照黄昏。  
客泪休沾汉水滨，舞腰羞杀汉宫人。  
狂风更与回烟帚，扫尽繁花独占春。  
游人莫叹易凋衰，长乐荣枯自有期。  
看取明年春意动，更于何处最先知。  
昔年行乐及芳时，一上丹梯桂一枝。  
笑问江头醉公子，饶君满把麹尘丝。  
渡头残照一行新，独自依依向北人。  
莫恨乡程千里远，眼中从此故乡春。  
絮惹轻枝雪未飘，小溪烟束带危桥。  
邻家女伴频攀折，不觉回身罥翠翘。  
处处萦空百万枝，一枝枝好更题诗。  
隔城远岫招行客，便与朱楼当酒旗。  
锦城分得映金沟，两岸年年引胜游。  
若似松篁须带雪，人间何处认风流。  
日暖津头絮已飞，看看还是送君归。  
莫言万绪牵愁思，缉取长绳系落晖。  
大堤时节近清明，霞衬烟笼绕郡城。  
好是梨花相映处，更胜松雪日初晴。  
圣主千年乐未央，御沟金翠满垂杨。  
年年织作升平字，高映南山献寿觞。  
  
卷634_19  【山鹊】司空图  
多惊本为好毛衣，只赖人怜始却归。  
众鸟自知颜色减，妒他偏向眼前飞。  
  
卷634_20  【李居士】司空图  
高风只在五峰前，应是精灵降作贤。  
万里无云惟一鹤，乡中同看却升天。  
  
卷634_21  【杏花】司空图  
诗家偏为此伤情，品韵由来莫与争。  
解笑亦应兼解语，只应慵语倩莺声。  
  
卷634_22  【白菊三首】司空图  
不疑陶令是狂生，作赋其如有定情。  
犹胜江南隐居士，诗魔终袅负孤名。  
自古诗人少显荣，逃名何用更题名。  
诗中有虑犹须戒，莫向诗中著不平。  
登高可羡少年场，白菊堆边鬓似霜。  
益算更希沾上药，今朝第七十重阳。  
  
卷634_23  【听雨（一作王建诗）】司空图  
半夜思家睡里愁，雨声落落屋檐头。  
照泥星出依前黑，淹烂庭花不肯休。  
  
卷634_24  【杨柳枝二首】司空图  
陶家五柳簇衡门，还有高情爱此君。  
何处更添诗境好，新蝉欹枕每先闻。  
数枝珍重蘸沧浪，无限尘心暂免忙。  
烦暑若和烟露裛，便同佛手洒清凉。  
  
卷634_25  【修史亭二首】司空图  
少年已惯掷年光，时节催驱独不忙。  
今日无疑亦无病，前程无事扰医王。  
篱落轻寒整顿新，雪晴步屣会诸邻。  
自从南至歌风顶，始见人烟外有人。  
  
卷634_26  【漫书】司空图  
乐退安贫知是分，成家报国亦何惭。  
到还僧院心期在，瑟瑟澄鲜百丈潭。  
  
卷634_27  【杂题二首】司空图  
棋局长携上钓船，杀中棋杀胜丝牵。  
洪炉任铸千钧鼎，只在磻溪一缕悬。  
晓镜高窗气象深，自怜清格笑尘心。  
世间不为蛾眉误，海上方应鹤背吟。  
  
卷634_28  【题休休亭（一作耐辱居士歌）】司空图  
咄，诺，休休休，莫莫莫，伎两虽多性灵恶，  
赖是长教闲处著。休休休，莫莫莫，一局棋，一炉药，  
天意时情可料度。白日偏催快活人，黄金难买堪骑鹤。  
若曰尔何能，答言耐辱莫。  
  
卷634_29  【冯燕歌（一作沈下贤诗）】司空图  
魏中义士有冯燕，游侠幽并最少年。避仇偶作滑台客，  
嘶风跃马来翩翩。此时恰遇莺花月，堤上轩车昼不绝。  
两面高楼语笑声，指点行人情暗结。掷果潘郎谁不慕，  
朱门别见红妆露。故故推门掩不开，似教欧轧传言语。  
冯生敲镫袖笼鞭，半拂垂杨半惹烟。树间春鸟知人意，  
的的心期暗与传。传道张婴偏嗜酒，从此香闺为我有。  
梁间客燕正相欺，屋上鸣鸠空自斗。婴归醉卧非仇汝，  
岂知负过人怀惧。燕依户扇欲潜逃，巾在枕傍指令取。  
谁言狼戾心能忍，待我情深情不隐。回身本谓取巾难，  
倒柄方知授霜刃。凭君抚剑即迟疑，自顾平生心不欺。  
尔能负彼必相负，假手他人复在谁？窗间红艳犹可掬，  
熟视花钿情不足。唯将大义断胸襟，粉颈初回如切玉。  
凤凰钗碎各分飞，怨魄娇魂何处追，凌波如唤游金谷，  
羞彼揶揄泪满衣。新人藏匿旧人起，白昼喧呼骇邻里。  
诬执张婴不自明，贵免生前遭考捶。官将赴市拥红尘，  
掉臂人来擗看人。传声莫遣有冤滥，盗杀婴家即我身。  
初闻僚吏翻疑叹，呵叱风狂词不变。缧囚解缚犹自疑，  
疑是梦中方脱免。未死劝君莫浪言，临危不顾始知难。  
已为不平能割爱，更将身命救深冤。白马贤侯贾相公，  
长悬金帛募才雄。拜章请赎冯燕罪，千古三河激义风。  
黄河东注无时歇，注尽波澜名不灭。为感词人沈下贤，  
长歌更与分明说。此君精爽知犹在，长与人间留炯诫。  
铸作金燕香作堆，焚香酬酒听歌来。  
  
卷634_30  【寄薛起居】司空图  
小域新衔贺圣朝，亦知蹇分巧难抛。  
粗才自合无岐路，不破工夫漫解嘲。  
  
卷634_31  【月下留丹灶】司空图  
月下留丹灶，坛边树羽衣。异香人不觉，残夜鹤分飞。  
朝会初元盛，蓬瀛旧侣稀。瑶函真迹在，妖魅敢扬威。  
  
卷634_32  【元日】司空图  
甲子今重数，生涯只自怜。殷勤元日日，欹午又明年。  
  
卷634_33  【洛阳咏古（一作胡曾诗）】司空图  
石勒童年有战机，洛阳长啸倚门时。  
晋朝不是王夷甫，大智何由得预知。  
  
卷634_34  【诗品二十四则　雄浑】司空图  
大用外腓，真体内充。返虚入浑，积健为雄。  
具备万物，横绝太空。荒荒油云，寥寥长风。  
超以象外，得其环中。持之匪强，来之无穷。  
  
卷634_35  【诗品二十四则　冲淡】司空图  
素处以默，妙机其微。饮之太和，独鹤与飞。  
犹之惠风，苒苒在衣。阅音修篁，美曰载归。  
遇之匪深，即之愈稀。脱有形似，握手已违。  
  
卷634_36  【诗品二十四则　纤秾】司空图  
采采流水，蓬蓬远春。窈窕深谷，时见美人。  
碧桃满树，风日水滨。柳阴路曲，流莺比邻。  
乘之愈往，识之愈真。如将不尽，与古为新。  
  
卷634_37  【诗品二十四则　沈著】司空图  
绿杉野屋，落日气清。脱巾独步，时闻鸟声。  
鸿雁不来，之子远行。所思不远，若为平生。  
海风碧云，夜渚月明。如有佳语，大河前横。  
  
卷634_38  【诗品二十四则　高古】司空图  
畸人乘真，手把芙蓉。泛彼浩劫，窅然空纵。  
月出东斗，好风相从。太华夜碧，人闻清钟。  
虚伫神素，脱然畦封。黄唐在独，落落玄宗。  
  
卷634_39  【诗品二十四则　典雅】司空图  
玉壶买春，赏雨茆屋。坐中佳士，左右修竹。  
白云初晴，幽鸟相逐。眠琴绿阴，上有飞瀑。  
落花无言，人淡如菊。书之岁华，其曰可读。  
  
卷634_40  【诗品二十四则　洗炼】司空图  
犹矿出金，如铅出银。超心炼冶，绝爱缁磷。  
空潭泻春，古镜照神。体素储洁，乘月返真。  
载瞻星辰，载歌幽人。流水今日，明月前身。  
  
卷634_41  【诗品二十四则　劲健】司空图  
行神如空，行气如虹。巫峡千寻，走云连风。  
饮真茹强，蓄素守中。喻彼行健，是谓存雄。  
天地与立，神化攸同。期之以实，御之以终。  
  
卷634_42  【诗品二十四则　绮丽】司空图  
神存富贵，始轻黄金。浓尽必枯，浅者屡深。  
露馀山青，红杏在林。月明华屋，画桥碧阴。  
金尊酒满，共客弹琴。取之自足，良殚美襟。  
  
卷634_43  【诗品二十四则　自然】司空图  
俯拾即是，不取诸邻。俱道适往，著手成春。  
如逢花开，如瞻岁新。真予不夺，强得易贫。  
幽人空山，过水采蘋。薄言情晤，悠悠天钧。  
  
卷634_44  【诗品二十四则　含蓄】司空图  
不著一字，尽得风流。语不涉难，已不堪忧。  
是有真宰，与之沈浮。如渌满酒，花时返秋。  
悠悠空尘，忽忽海沤。浅深聚散，万取一收。  
  
卷634_45  【诗品二十四则　豪放】司空图  
观花匪禁，吞吐大荒。由道返气，处得以狂。  
天风浪浪，海山苍苍。真力弥满，万象在旁。  
前招三辰，后引凤凰。晓策六鳌，濯足扶桑。  
  
卷634_46  【诗品二十四则　精神】司空图  
欲返不尽，相期与来。明漪绝底，奇花初胎。  
青春鹦鹉，杨柳池台。碧山人来，清酒满杯。  
生气远出，不著死灰。妙造自然，伊谁与裁？知  
  
卷634_47  【诗品二十四则　缜密】司空图  
是有真迹，如不可知。意象欲生，造化已奇。  
水流花开，清露未晞。要路愈远，幽行为迟。  
语不欲犯，思不欲痴。犹春于绿，明月雪时。  
  
卷634_48  【诗品二十四则　疏野】司空图  
惟性所宅，真取弗羁。拾物自富，与率为期。  
筑屋松下，脱帽看诗。但知旦暮，不辨何时。  
倘然适意，岂必有为。若其天放，如是得之。  
  
卷634_49  【诗品二十四则　清奇】司空图  
娟娟群松，下有漪流。晴雪满汀，隔溪渔舟。  
可人如玉，步屟寻幽。载行载止，空碧悠悠。  
神出古异，淡不可收。如月之曙，如气之秋。  
  
卷634_50  【诗品二十四则　委曲】司空图  
登彼太行，翠绕羊肠。杳霭流玉，悠悠花香。  
力之于时，声之于羌。似往已回，如幽匪藏。  
水理漩洑，鹏风翱翔。道不自器，与之圆方。  
  
卷634_51  【诗品二十四则　实境】司空图  
取语甚直，计思匪深。忽逢幽人，如见道心。  
晴涧之曲，碧松之阴。一客荷樵，一客听琴。  
情性所至，妙不自寻。遇之自天，冷然希音。  
  
卷634_52  【诗品二十四则　悲慨】司空图  
大风卷水，林木为摧。意苦若死，招憩不来。  
百岁如流，富贵冷灰。大道日往，若为雄才。  
壮士拂剑，浩然弥哀。萧萧落叶，漏雨苍苔。  
  
卷634_53  【诗品二十四则　形容】司空图  
绝伫灵素，少回清真。如觅水影，如写阳春。  
风云变态，花草精神。海之波澜，山之嶙峋。  
俱似大道，妙契同尘。离形得似，庶几斯人。  
  
卷634_54  【诗品二十四则　超诣】司空图  
匪神之灵，匪机之微。如将白云，清风与归。  
远引若至，临之已非。少有道契，终与俗违。  
乱山高木，碧苔芳晖。诵之思之，其声愈稀。  
  
卷634_55  【诗品二十四则　飘逸】司空图  
落落欲往，矫矫不群。缑山之鹤，华顶之云。  
高人画中，令色絪缊。御风蓬叶，泛彼无垠。  
如不可执，如将有闻。识者已领，期之愈分。  
  
卷634_56  【诗品二十四则　旷达】司空图  
生者百岁，相去几何？欢乐苦短，忧愁实多。  
何如尊酒，日往烟萝。花覆茆檐，疏雨相过。  
倒酒既尽，杖藜行过。孰不有古，南山峨峨。  
  
卷634_57  【诗品二十四则　流动】司空图  
若纳水輨，如转丸珠。夫岂可道，假体遗愚。  
荒荒坤轴，悠悠天枢。载要其端，载同其符。  
超超神明，返返冥无。来往千载，是之谓乎。  
  
卷634_58  【句】司空图  
忍事敌灾星。（以下《困学纪闻》）斋  
物望倾心久，凶渠破胆频。（《咏房太尉》。自注：初琯  
建亲王分镇天下议，明皇从之，肃宗以是疑琯，受谗废。  
先是禄山见分镇诏书，附膺叹曰：“吾不得天下矣！”）古  
鼎饫和方济，台阶润欲平。（《纬略》）。  
夜短猿悲减，风和鹊喜虚。  
骅骝思故第，鹦鹉失佳人。  
鲸鲵人海涸，魑魅棘林幽。  
棋声花院闭，幡影石坛高。  
地凉清鹤梦，林静肃僧仪。  
晚妆留拜月，春睡更生香。  
隔谷见鸡犬，山苗接楚田。家寒食月，花影午时天。  
（见图与人论诗，举得意者二十二联，无全什者附记于此）斋  
官路好禽声，轩车驻晚程。南楼山最秀，北路邑偏清。  
（虞乡县楼）知  
多病形容五十三，谁怜借笏趁朝参。（华下乞归，  
见《摭言》）斋  
十年太华无知己，只得虚中两首诗。（王禹偁云：人多  
以四皓、二疏目图，惟僧虚中赠图诗云：道装汀鹤识，  
春醉野人扶。言其操履检身，非傲世也。又云：  
有时看御札，特地挂朝衣。言其尊戴存诚，非邀君也。  
故图诗云云，言得其意趣）主  
看师逸迹两师宜，高适歌行李白诗。（赠[z6 _blank ]光，  
见《宣和书谱》）古  
