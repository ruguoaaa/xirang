---
title: 第33部分
index: true
icon: editor
order: 33
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(下)　卷七百零二

卷702_1  【登单于台】张蠙  
边兵春尽回，独上单于台。白日地中出，黄河天外来。  
沙翻痕似浪，风急响疑雷。欲向阴关度，阴关晓不开。  
  
卷702_2  【寄友人】张蠙  
恋道欲何如，东西远索居。长疑即见面，翻致久无书。  
甸麦深藏雉，淮苔浅露鱼。相思不我会，明月几盈虚。  
  
卷702_3  【和崔监丞春游郑仆射东园】张蠙  
春兴随花尽，东园自养闲。不离三亩地，似入万重山。  
白鸟穿萝去，清泉抵石还。岂同秦代客，无位隐商山。  
  
卷702_4  【过萧关】张蠙  
出得萧关北，儒衣不称身。陇狐来试客，沙鹘下欺人。  
晓戍残烽火，晴原起猎尘。边戎莫相忌，非是霍家亲。  
  
卷702_5  【盆池】张蠙  
圆内陶化功，外绝众流通。选处离松影，穿时减药丛。  
别疑天在地，长对月当空。每使登门客，烟波入梦中。  
  
卷702_6  【野泉】张蠙  
远出白云中，长年听不同。清声萦乱石，寒色入长空。  
挂壁聊成雨，穿林别起风。温泉非尔数，源发在深空。  
  
卷702_7  【送成州牧】张蠙  
清时为塞郡，自古有儒流。素望知难惬，新恩且用酬。  
犬牙连蜀国，兵额贯秦州。只作三年别，谁能听邑留。  
  
卷702_8  【蓟北书事】张蠙  
度碛如经海，茫然但见空。戍楼承落日，沙塞碍惊蓬。  
暑过燕僧出，时平虏客通。逢人皆上将，谁有定边功。  
  
卷702_9  【送徐州薛尚书】张蠙  
上将出儒中，论诗拟立功。州从禹后别，军自汉来雄。  
远驿销寒日，严城肃暮空。龙颜有遗庙，犹得奠英风。  
  
卷702_10  【贻曹郎中】张蠙  
所作高前古，封章自曲台。细看明主意，终用出人才。  
省印寻僧锁，书楼领鹤开。南山有旧友，时向白云来。  
  
卷702_11  【送缙云尉】张蠙  
释褐从仙尉，之官兴若何。去程唯水石，公署在云萝。  
野饭楼中迥，晴峰案上多。三年罢趋府，应更战高科。  
  
卷702_12  【送董卿赴台州】张蠙  
九陌除书出，寻僧问海城。家从中路挈，吏隔数州迎。  
夜蚌侵灯影，春禽杂橹声。开图见异迹，思上石桥行。  
  
卷702_13  【送友人赴泾州幕（一作送李中丞再赴虔州）】张蠙  
杏园沈饮散，荣别就佳招。日月相期尽，山川独去遥。  
府楼明蜀雪，关碛转胡雕。纵有烟尘动，应随上策销。  
  
卷702_14  【逢漳州崔使君北归】张蠙  
在郡多殊称，无人不望回。离城携客去，度岭担猿来。  
障写经冬蕊，瓶缄落暑梅。长安有归宅，归见锁青苔。  
  
卷702_15  【云朔逢山友】张蠙  
会面却生疑，居然似梦归。塞深行客少，家远识人稀。  
战马分旗牧，惊禽曳箭飞。将军虽异礼，难便脱麻衣。  
  
卷702_16  【别后寄友生（一作崔鲁诗）】张蠙  
上马如飞鸟，飘然隔去尘。共看今夜月，独作异乡人。  
就养江南熟，移居井赋新。襄阳曾卜隐，应与孟家邻。  
  
卷702_17  【边游别友人】张蠙  
欲别不止泪，当杯难强歌。家贫随日长，身病涉寒多。  
雨雪迷燕路，田园隔楚波。良时未自致，归去欲如何。  
  
卷702_18  【边庭送别】张蠙  
一生虽达理，远别亦相悲。白发无修处，青松有老时。  
暮烟传戍起，寒日隔沙垂。若是长安去，何难定后期。  
  
卷702_19  【将之京师留别亲友】张蠙  
达命何劳问，西游且自期。至公如有日，知我岂无时。  
野迥蝉相答，堤长柳对垂。酣歌一举袂，明发不堪思。  
  
卷702_20  【赠别山友】张蠙  
从容无限意，不独为离群。年长惊黄叶，时清厌白云。  
旧山回马见，寒瀑别家闻。相与存吾道，穷通各自分。  
  
卷702_21  【途次绩溪先寄陈明府】张蠙  
入境风烟好，幽人不易传。新居多是客，旧隐半成仙。  
山断云冲骑，溪长柳拂船。何当许过县，闻有箧中篇。  
  
卷702_22  【送友人归武陵】张蠙  
闻近桃源住，无村不是花。戍旗招海客，庙鼓集江鸦。  
别岛垂橙实，闲田长荻芽。游秦未得意，看即更离家。  
  
卷702_23  【乱中寄友人】张蠙  
别来难觅信，何处避艰危。鬓黑无多日，尘清是几时。  
人情将厌武，王泽即兴诗。若便怀深隐，还应圣主知。  
  
卷702_24  【哭建州李员外】张蠙  
诗名不易出，名出又何为。捷到重科早，官终一郡卑。  
素风无后嗣，遗迹有生祠。自罢羊公市，溪猿哭旧时。  
  
卷702_25  【吊孟浩然】张蠙  
每每樵家说，孤坟亦夜吟。若重生此世，应更苦前心。  
名与襄阳远，诗同汉水深。亲栽鹿门树，犹盖石床阴。  
  
卷702_26  【送友人及第归】张蠙  
家林沧海东，未晓日先红。作贡诸蕃别，登科几国同。  
远声鱼呷浪，层气蜃迎风。乡俗稀攀桂，争来问月宫。  
  
卷702_27  【次韵和友人冬月书斋】张蠙  
四季多花木，穷冬亦不凋。薄冰行处断，残火睡来消。  
象版签书帙，蛮藤络酒瓢。公卿有知己，时得一相招。  
  
卷702_28  【过山家】张蠙  
避暑得探幽，忘言遂久留。云深窗失曙，松合径先秋。  
响谷传人语，鸣泉洗客愁。家山不在此，至此可归休。  
  
卷702_29  【宿山驿】张蠙  
驿在千峰里，寒宵独此身。坟时见火，荒壁悄无邻。  
月白翻惊鸟，云闲欲就人。只应明日鬓，更与老相亲。  
  
卷702_30  【宿开照寺光泽上人院】张蠙  
静室谭玄旨，清宵独细听。真身非有像，至理本无经。  
钟定遥闻水，楼高别见星。不教人触秽，偏说此山灵。  
  
卷702_31  【宿山寺】张蠙  
中峰半夜起，忽觉有青冥。此界自生雨，上方犹有星。  
楼高钟尚远，殿古像多灵。好是潺湲水，房房伴诵经。  
  
卷702_32  【题紫阁院】张蠙  
上方人海外，苔径上千层。洞壑有灵药，房廊无老僧。  
古岩雕素像，乔木挂寒灯。每到思修隐，将回苦不能。  
  
卷702_33  【白菊】张蠙  
秋天木叶干，犹有白花残。举世稀栽得，豪家却画看。  
片苔相应绿，诸卉独宜寒。几度携佳客，登高欲折难。  
  
卷702_34  【丛苇】张蠙  
丛丛寒水边，曾折打鱼船。忽与亭台近，翻嫌岛屿偏。  
花明无月夜，声急正秋天。遥忆巴陵渡，残阳一望烟。  
  
卷702_35  【郑毂补阙山松】张蠙  
心将积雪欺，根与白云离。远寄僧犹忆，高看鹤未知。  
影交新长叶，皴匝旧生枝。多少同时种，深山不得移。  
  
卷702_36  【新竹】张蠙  
新鞭暗入庭，初长两三茎。不是他山少，无如此地生。  
垂梢丛上出，柔叶箨间成。何用高唐峡，风枝扫月明。  
  
卷702_37  【和友人送赵能卿东归】张蠙  
一第时难得，归期日已过。相看玄鬓少，共忆白云多。  
楚阔天垂草，吴空月上波。无人不有遇，之子独狂歌。  
  
卷702_38  【送人归南中】张蠙  
有家谁不别，经乱独难寻。远路波涛恶，穷荒雨雾深。  
烧惊山象出，雷触海鳌沉。为问南迁客，何人在瘴林。  
  
卷702_39  【塞下曲】张蠙  
边事多更变，天心亦为忧。胡兵来作寇，汉将也封侯。  
夜烧冲星赤，寒尘翳日愁。无门展微略，空上望西楼。  
  
卷702_40  【边将二首】张蠙  
历战燕然北，功高剑有威。闻名外国惧，轻命故人稀。  
角怨星芒动，尘愁日色微。从为汉都护，未得脱征衣。  
按剑立城楼，西看极海头。承家为上将，开地得边州。  
碛迥兵难伏，天寒马易收。胡风一度猎，吹裂锦貂裘。  
  
卷702_41  【朔方书事】张蠙  
秋尽角声苦，逢人唯荷戈。城池向陇少，岐路出关多。  
雁远行垂地，烽高影入河。仍闻黑山寇，又觅汉家和。  
  
卷702_42  【经荒驿】张蠙  
古驿成幽境，云萝隔四邻。夜灯移宿鸟，秋雨禁行人。  
废巷荆丛合，荒庭虎迹新。昔年经此地，终日是红尘。  
  
卷702_43  【赠栖白大师】张蠙  
剃发得时名，僧应别应星。偶题皆有诏，闲论便成经。  
扫叶寒烧鼎，融冰晓注瓶。长因内斋出，多客叩禅扃。  
  
卷702_44  【赠闻一上人】张蠙  
见面虽年少，闻名似白头。玄谈穷释旨，清思掩诗流。  
果落痕生砌，松高影上楼。坛场在三殿，应召入焚修。  
  
卷702_45  【赠可伦上人】张蠙  
师教本于空，流来不自东。修从多劫后，行出众人中。  
衲冷湖山雨，幡轻海甸风。游吴累夏讲，还与虎溪同。  
  
卷702_46  【寄法乾寺令諲太师】张蠙  
师居中禁寺，外请已无缘。望幸唯修偈，承恩不乱禅。  
院多喧种药，池有化生莲。何日龙宫里，相寻借法船。  
  
卷702_47  【寄太白禅师】张蠙  
何年万仞顶，独有坐禅僧。客上应无路，人传或见灯。  
斋厨唯有橡，讲石任生藤。遥想东林社，如师谁复能。  
  
卷702_48  【遇道者】张蠙  
数里白云里，身轻无履踪。故寻多不见，偶到即相逢。  
古井生云水，高坛出异松。聊看杏花酌，便似换颜容。  
  
卷702_49  【赠道者】张蠙  
得道疑人识，都城独闭关。头从白后黑，心向闹中闲。  
饥渴唯调气，儿孙亦驻颜。始知仙者隐，殊不在深山。  
  
卷702_50  【雨】张蠙  
半夜西亭雨，离人独启关。桑麻荒旧国，雷电照前山。  
细滴高槐底，繁声叠漏间。唯应孤镜里，明月长愁颜。  
  
卷702_51  【长安春望】张蠙  
明时不敢卧烟霞，又见秦城换物华。残雪未销双凤阙，  
新春已发五侯家。甘贫只拟长缄酒，忍病犹期强采花。  
故国别来桑柘尽，十年兵践海西艖。  
  
卷702_52  【过黄牛峡】张蠙  
黄牛来势泻巴川，叠日孤舟逐峡前。雷电夜惊猿落树，  
波涛愁恐客离船。盘涡逆入嵌空地，断壁高分缭绕天。  
多少人经过此去，一生魂梦怕潺湲。  
  
卷702_53  【逢道者】张蠙  
纵意出山无远近，还如孤鹤在空虚。昔年亲种树皆老，  
此世相逢人自疏。野叶细苞深洞药，岩萝闲束古仙书。  
只寻隐迹归何处，方说烟霞不定居。  
  
卷702_54  【边情】张蠙  
穷荒始得静天骄，又说天兵拟渡辽。圣主尚嫌蕃界近，  
将军莫恨汉庭遥。草枯朔野春难发，冰结河源夏半销。  
惆怅临戎皆效国，岂无人似霍嫖姚。  
  
卷702_55  【赠李司徒】张蠙  
承家拓定陇关西，勋贵名应上将齐。金库夜开龙甲冷，  
玉堂秋闭凤笙低。欢筵每恕娇娥醉，闲枥犹惊战马嘶。  
长怪鲁儒头枉白，不亲弓剑觅丹梯。  
  
卷702_56  【送卢尚书赴灵武】张蠙  
西北正传烽候急，灵州共喜信臣居。从军尽是清才去，  
属郡无非大将除。新地进图移汉界，古城遗碣见蕃书。  
山川不异江湖景，宾馆常闻食有鱼。  
  
卷702_57  【投翰林张侍郎】张蠙  
举家贫拾海边樵，来认仙宗在碧霄。丹穴虽无凡羽翼，  
灵椿还向细枝条。九衢马识他门少，十载身辞故国遥。  
愿与吾君作霖雨，且应平地活枯苗。  
  
卷702_58  【投翰林萧侍郎】张蠙  
九仞墙边绝路岐，野才非合自求知。灵湫岂要鱼栖浪，  
仙桂那容鸟寄枝。纤草不销春气力，微尘还助岳形仪。  
从来为学投文镜，文镜如今更有谁。  
  
卷702_59  【宴驸马宅】张蠙  
牙香禁乐镇相携，日日君恩降紫泥。红药院深人半醉，  
绿杨门掩马频嘶。座中古物多仙意，壁上新诗有御题。  
别向庭芜寘吟石，不教宫妓踏成蹊。  
  
卷702_60  【边将】张蠙  
上马乘秋欲建勋，飞弧夜阙出师频。若无紫塞烟尘事，  
谁识青楼歌舞人。战骨沙中金镞在，贺筵花畔玉蝉新。  
由来边卒皆如此，只是君门合杀身。  
  
卷702_61  【赠水军都将】张蠙  
平生为有安邦术，便别秋曹最上阶。战舰却容儒客卧，  
公厅唯伴野僧斋。裁书榭迥冰胶笔，养药堂深藓惹鞋。  
直待门前见幢节，始应高惬圣君怀。  
  
卷702_62  【赠九江太守】张蠙  
江头暂驻木兰船，渔父来夸太守贤。二邑旋添新户口，  
四营渐废旧戈鋋。笙歌不似经荒后，礼乐犹如未战前。  
昨日西亭从游骑，信旗风里说诗篇。  
  
卷702_63  【赠信安太守】张蠙  
三衢正对福星时，喜得君侯妙抚绥。甲士散教耕垄亩，  
书生闲许从旌旗。条章最是贫家喜，禾黍仍防别郡饥。  
昨日中官说天意，即飞丹诏立新碑。  
  
卷702_64  【赠江都郑明府】张蠙  
他人岂是称才术，才术须观力有馀。兵乱几年临剧邑，  
公清终日似闲居。床头怪石神仙画，箧里华笺将相书。  
更欲栖踪近彭泽，香炉峰下结茅庐。  
  
卷702_65  【赠南昌宰】张蠙  
假邑邀真邑命分，明庭元有至公存。每锄奸弊同荆棘，  
唯抚孤惸似子孙。折狱不曾偏下笔，灵襟长是大开门。  
新衔便合兼朱绂，应待苍生更举论。  
  
卷702_66  【赠丘衙推】张蠙  
仙都高处掩柴扉，人世闻名见者稀。诗逸不拘凡对属，  
易穷皆达圣玄微。偶携童稚离青嶂，便被君侯换白衣。  
任醉宾筵莫深隐，绮罗丝竹胜渔矶。  
  
卷702_67  【献所知】张蠙  
迹熟荀家见弟兄，九霄同与指前程。吹嘘渐觉馨香出，  
梦寐长疑羽翼生。住僻骅骝皆识路，来频鹦鹉亦知名。  
登龙不敢怀他愿，只望为霖致太平。  
  
卷702_68  【投所知】张蠙  
十五年看帝里春，一枝头白未酬身。自闻离乱开公道，  
渐数孤平少屈人。劣马再寻商岭路，扁舟重寄越溪滨。  
省郎门似龙门峻，应借风雷变涸鳞。  
  
卷702_69  【南康夜宴东溪留别郡守陆郎中】张蠙  
飘然野客才无取，多谢君侯独见知。竹叶樽前教驻乐，  
桃花纸上待君诗。香迷蛱蝶投红烛，舞拂蒹葭倚翠帷。  
明发别愁何处去，片帆天际酒醒时。  
  
卷702_70  【言怀】张蠙  
十载声沈觉自非，贱身元合衣荷衣。岂能得路陪先达，  
却拟还家望少微。战马到秋长泪落，伤禽无夜不魂飞。  
平生只学穿杨箭，更向何门是见机。  
  
卷702_71  【喜友人日南回】张蠙  
南游曾去海南涯，此去游人不易归。白日雾昏张夜烛，  
穷冬气暖著春衣。溪荒毒鸟随船啅，洞黑冤蛇出树飞。  
重入帝城何寂寞，共回迁客半轻肥。  
  
卷702_72  【下第述怀】张蠙  
十载长安迹未安，杏花还是看人看。名从近事方知险，  
诗到穷玄更觉难。世薄不惭云路晚，家贫唯怯草堂寒。  
如何直道为身累，坐月眠霜思枉干。  
  
卷702_73  【华阳道者】张蠙  
华阳洞里持真经，心嫌来客风尘腥。惟餐白石过白日，  
拟骑青竹上青冥，翔螭岂作汉武驾，神娥徒降燕昭庭。  
长生不必论贵贱，却是幽人骨主灵。  
  
卷702_74  【夏日题老将林亭】张蠙  
百战功成翻爱静，侯门渐欲似仙家。墙头雨细垂纤草，  
水面风回聚落花。井放辘轳闲浸酒，笼开鹦鹉报煎茶。  
几人图在凌烟阁，曾不交锋向塞沙。  
  
卷702_75  【观江南牡丹】张蠙  
北地花开南地风，寄根还与客心同。群芳尽怯千般态，  
几醉能消一番红。举世只将华胜实，真禅元喻色为空。  
近年明主思王道，不许新栽满六宫。  
  
卷702_76  【钱塘夜宴留别郡守】张蠙  
四方骚动一州安，夜列樽罍伴客欢。觱栗调高山阁迥，  
虾蟆更促海声寒。屏间佩响藏歌妓，幕外刀光立从官。  
沈醉不愁归棹远，晚风吹上子陵滩。  
  
卷702_77  【送薛郎中赴江州】张蠙  
几州闻出刺，谣美有江民。正面传天旨，悬心祷岳神。  
尺书先假路，红旆旋烧尘。郡显山川别，衙开将吏新。  
散招僧坐暑，闲载客行春。听事棋忘着，探题酒乱巡。  
好编高隐传，多貌上升真。近日居清近，求人在此人。  
  
卷702_78  【送南海僧游蜀】张蠙  
真修绝故乡，一衲度暄凉。此世能先觉，他生岂再忘。  
定中船过海，腊后路沿湘。野迥鸦随笠，山深虎背囊。  
瀑流垂石室，萝蔓盖铜梁。却后何年会，西方有上房。  
  
卷702_79  【和友人许裳题宣平里古藤】张蠙  
欲结千年茂，生来便近松。迸根通井润，交叶覆庭秾。  
历代频更主，盘空渐变龙。昼风圆影乱，宵雨细声重。  
盖密胜丹桂，层危类远峰。嫩条悬野鼠，枯节叫秋蛩。  
翠老霜难蚀，皴多藓乍封。几家遥共玩，何寺不堪容。  
客对忘离榻，僧看误过钟。顷因陪预作，终夕绕枝筇。  
  
卷702_80  【十五夜与友人对月】张蠙  
每到月圆思共醉，不宜同醉不成欢。  
一千二百如轮夜，浮世谁能得尽看。  
  
卷702_81  【青冢】张蠙  
倾国可能胜效国，无劳冥寞更思回。  
太真虽是承恩死，只作飞尘向马嵬。  
  
卷702_82  【古战场】张蠙  
荒骨潜销垒已平，汉家曾说此交兵。  
如何万古冤魂在，风雨时闻有战声。  
  
卷702_83  【赠段逸人】张蠙  
长筇自担药兼琴，话著名山即拟寻。  
从听世人权似火，不能烧得卧云心。  
  
卷702_84  【赠郑司业】张蠙  
晚学更求来世达，正怀非与百邪侵。  
古人名在今人口，不合于名不苦心。  
  
卷702_85  【上所知】张蠙  
初向众中留姓氏，敢期言下致时名。  
而今马亦知人意，每到门前不肯行。  
  
卷702_86  【别郑仁表】张蠙  
春雷醉别镜湖边，官显才狂正少年。  
红烛满汀歌舞散，美人迎上木兰船。  
  
卷702_87  【言怀】张蠙  
不将高盖竟烟尘，自向蓬茅认此身。  
唐祖本来成大业，岂非姚宋是平人。  
  
卷702_88  【叙怀】张蠙  
月里路从何处上，江边身合几时归。  
十年九陌寒风夜，梦扫芦花絮客衣。  
  
卷702_89  【抒怀】张蠙  
几出东堂谢不才，便甘闲望故山回。  
翻思未是离家久，更有人从外国来。  
  
卷702_90  【自讽】张蠙  
鹿鸣筵上强称贤，一送离家十四年。  
同隐海山烧药伴，不求丹桂却登仙。  
  
卷702_91  【伤贾岛】张蠙  
生为明代苦吟身，死作长江一逐臣。  
可是当时少知已，不知知己是何人。  
  
卷702_92  【再游西山赠许尊师】张蠙  
别后已闻师得道，不期犹在此山头。  
昔时霜鬓今如漆，疑是年光却倒流。  
  
卷702_93  【宫词】张蠙  
日透珠帘见冕旒，六宫争逐百花球。  
回看不觉君王去，已听笙歌在远楼。  
  
卷702_94  【经范蠡旧居】张蠙  
一变姓名离百越，越城犹在范家无。  
他人不见扁舟意，却笑轻生泛五湖。  
  
卷702_95  【题嘉陵驿】张蠙  
嘉陵路恶石和泥，行到长亭日已西。  
独倚阑干正惆怅，海棠花里鹧鸪啼。  
  
卷702_96  【龟山寺晚望】张蠙  
四面湖光绝路岐，鸊鹈飞起暮钟时。  
渔舟不用悬帆席，归去乘风插柳枝。  
  
卷702_97  【华山孤松】张蠙  
石罅引根非土力，冒寒犹助岳莲光。  
绿槐生在膏腴地，何得无心拒雪霜。  
  
卷702_98  【吊万人冢】张蠙  
兵罢淮边客路通，乱鸦来去噪寒空。  
可怜白骨攒孤冢，尽为将军觅战功。  
  
卷702_99  【送友尉蜀中】张蠙  
故友汉中尉，请为西蜀吟。家多种橘，风土爱弹琴。  
水向昆明阔，山通大夏深。理闲无别事，时寄一登临。  
  
卷702_100  【长安寓怀】张蠙  
九衢秋雨掩闲扉，不似干名似息机。  
贫病却惭墙上土，年来犹自换新衣。  
  
卷702_101  【费征君旧居】张蠙  
浮世抛身外，栖踪入九华。遗篇补乐府，旧籍隶仙家。  
池静龟升树，庭荒鹤隐花。来天子命，还少到烟霞。  

## 全唐诗(下)　卷七百零三

卷703_1  【晨兴】翁承赞  
晨起竹轩外，逍遥清兴多。早凉生户牖，孤月照关河。  
旅食甘藜藿，归心忆薜萝。一尊如有地，放意且狂歌。  
  
卷703_2  【题莒潭安闽院】翁承赞  
祧宗营祀舍，幽异胜珠林。名士穿云访，飞禽傍竹吟。  
窗含孤岫影，牧卧断霞阴。景福滋闽壤，芳名亘古今。  
  
卷703_3  【华下霁后晓眺】翁承赞  
结茅幽寂近禅林，霁景烟光著柳阴。千嶂华山云外秀，  
万重乡思望中深。老嫌白发还偷镊，贫对春风亦强吟。  
花畔水边人不会，腾腾闲步一披襟。  
  
卷703_4  【喜弟承检登科】翁承赞  
两篇佳句敌琼瑰，怜我三清道路开。荆璞献多还得售，  
桂堂恩在敢轻回。花繁不怕寻香客，榜到应倾贺喜杯。  
知尔苦心功业就，早携长策出山来。  
  
卷703_5  【蒙闽王改赐乡里】翁承赞  
乡名文秀里光贤，别向钧台造化权。阀阅便因今日贵，  
德音兼与后人传。自从受赐身无力，向未酬恩骨肯镌。  
归阙路遥心更切，不嫌扶病倚旌旃。  
  
卷703_6  【访建阳马驿僧亚齐】翁承赞  
萧萧风雨建阳溪，溪畔维舟访亚齐。一轴新诗剑潭北，  
十年旧识华山西。吟魂惜向江村老，空性元知世路迷。  
应笑乘轺青琐客，此时无暇听猿啼。  
  
卷703_7  【题景祥院】翁承赞  
一溪拖碧绕崔嵬，瓶钵偏宜向此隈。农罢树阴黄犊卧，  
斋时山下白衣来。松多往日门人种，路是前朝释子开。  
三卷贝多金粟语，可能心炼得成灰。  
  
卷703_8  【寄舍弟承裕员外】翁承赞  
江花岸草晚萋萋，公子王孙思合迷。无主园林饶采伐，  
忘情鸥鸟恣高低。长江月上鱼翻鬣，荒圃人稀獭印蹄。  
何事斜阳再回首，休愁离别岘山西。  
  
卷703_9  【文明殿受册封闽王】翁承赞  
龙墀班听漏声长，竹帛昭勋扑御香。鸣佩洞庭辞帝主，  
登车故里册闽王。一千年改江山瑞，十万军蒙雨露光。  
吟寄短篇追往事，留文功业不寻常。  
  
卷703_10  【御命归乡，蒙赐锦衣】翁承赞  
九重宣旨下丹墀，面对天颜赐锦衣。中使擎来三殿晓，  
宝箱开处五云飞。德音耳聆君恩重，金印腰悬己力微。  
更待临轩陈鼓吹，星轺便指故乡归。  
  
卷703_11  【奉使封闽王归京洛】翁承赞  
泥缄紫诰御恩光，信马嘶风出洛阳。此去愿言归梓里，  
预凭魂梦展维桑。客程回首瞻文陛，驿路乘轺忆故乡。  
指日还家堪自重，恩荣昼锦贺封王。  
  
卷703_12  【奉使封王，次宜春驿】翁承赞  
微宦淹留鬓已斑，此心长忆旧林泉。不因列土封千乘，  
争得衔恩拜二天。云断自宜乡树出，月高犹伴客心悬。  
夜来梦到南台上，遍看江山胜往年。  
  
卷703_13  【甲子岁衔命到家至榕城册封次日闽王降旌旗于新丰…饯别】翁承赞  
登庸楼上方停乐，新市堤边又举杯。正是离情伤远别，  
忽闻台旨许重来。此时暂与交亲好，今日还将简册回。  
争得长房犹在世，缩教地近钓鱼台。  
  
卷703_14  【寄示儿孙】翁承赞  
力学烧丹二十年，辛勤方得遇真仙。便随羽客归三岛，  
旋听霓裳适九天。得路自能酬造化，立身何必恋林泉。  
予家药鼎分明在，好把仙方次第传。  
  
卷703_15  【天祐元年以右拾遗使册闽王而作】翁承赞  
蓬莱宫阙晓光匀，红案舁麻降紫宸。鸾奏八音谐律吕，  
凤衔五色显丝纶。萧何相印钧衡重，韩信斋坛雨露新。  
得侍丹墀官异宠，此身何幸沐恩频。  
  
卷703_16  【汉上登舟忆闽】翁承赞  
汉皋亭畔起西风，半挂征帆立向东。久客自怜归路近，  
算程不怕酒觞空。参差雁阵天初碧，零落渔家蓼欲红。  
一片归心随去棹，愿言指日拜文翁。  
  
卷703_17  【对雨述怀示弟承检】翁承赞  
淋淋霎霎结秋霖，欲使秦城叹陆沈。晓势遮回朝客马，  
夜声滴破旅人心。青苔重叠封颜巷，白发萧疏引越吟。  
不有惠连同此景，江南归思几般深。  
  
卷703_18  【题壶山】翁承赞  
井邑斜连北，蓬瀛直倚东。秋高岩溜白，日上海波红。  
  
卷703_19  【题故居】翁承赞  
一为鹅子二连花，三望青湖四石斜。  
惟有岭湖居第五，山前却是宰臣家。  
  
卷703_20  【题槐】翁承赞  
雨中妆点望中黄，句引蝉声送夕阳。  
忆昔当年随计吏，马蹄终日为君忙。  
  
卷703_21  【擢进士】翁承赞  
霓旌引上大罗天，别领新衔意自怜。  
蝴蝶流莺莫先去，满城春色属群仙。  
  
卷703_22  【擢探花使三首】翁承赞  
洪崖差遣探花来，检点芳丛饮数杯。  
深紫浓香三百朵，明朝为我一时开。  
九重烟暖折槐芽，自是升平好物华。  
今日始知春气味，长安虚过四年花。  
探花时节日偏长，恬淡春风称意忙。  
每到黄昏醉归去，纻衣惹得牡丹香。  
  
卷703_23  【书斋谩兴二首】翁承赞  
池塘四五尺深水，篱落两三般样花。  
过客不须频问姓，读书声里是吾家。  
官事归来衣雪埋，儿童灯火小茅斋。  
人家不必论贫富，惟有读书声最佳。  
  
卷703_24  【辞闽王归朝寄倪先辈】翁承赞  
时人莫讶再还乡，简册分明剑佩光。  
驷马高车太常乐，登庸门下忆贤良。  
  
卷703_25  【晓望】翁承赞  
清霜散漫似轻岚，玉阙参差万象涵。  
独上秦台最高处，旧山依约在东南。  
  
卷703_26  【万寿寺牡丹】翁承赞  
烂熳香风引贵游，高僧移步亦迟留。  
可怜殿角长松色，不得王孙一举头。  
  
卷703_27  【松】翁承赞  
倚涧临溪自屈蟠，雪花销尽藓花干。  
幽枝好折为谈柄，入手方知有岁寒。  
  
卷703_28  【柳】翁承赞  
斜拂中桥远映楼，翠光骀荡晓烟收。  
洛阳才子多情思，横把金鞭约马头。  
高出营门远出墙，朱阑门闭绿成行。  
将军宴罢东风急，闲衬旌旗簇画堂。  
彭泽先生酒满船，五株栽向九江边。  
长条细叶无穷尽，管领春风不计年。  
炀帝东游意绪多，宫娃眉翠两相和。  
一声水调春风暮，千里交阴锁汴河。  
缠绕春情卒未休，秦娥萧史两相求。  
玉句阑内朱帘卷，瑟瑟丝笼十二楼。  
  
卷703_29  【隋堤柳】翁承赞  
春半烟深汴水东，黄金丝软不胜风。  
轻笼行殿迷天子，抛掷长安似梦中。  
  
卷703_30  【句】翁承赞  
烟萝况逼神仙窟，丹灶还应许独寻。（《赠黄璞》，  
见《福州志》）古  

## 全唐诗(下)　卷七百零四

卷704_1  【送僧归北岩寺】黄滔  
北岩泉石清，本自高僧住。新松五十年，藤萝成古树。  
题诗昔佳士，清风二林喻。上智失扣关，多被浮名误。  
莲扃压月涧，空美黄金布。江翻岛屿沈，木落楼台露。  
伊余东还际，每起烟霞慕。旋为俭府招，未得穷野步。  
西轩白云阁，师辞洞庭寓。越城今送归，心到焚香处。  
  
卷704_2  【寓言】黄滔  
流年五十前，朝朝倚少年。流年五十后，日日侵皓首。  
非通非介人，谁论四十九。贤哉蘧伯玉，清风独不朽。  
  
卷704_3  【长安书事】黄滔  
终不离青山，谁道云无心。却是白云士，有时出中林。  
昨日擎紫泥，明日要黄金。炎夏群木死，北海惊波深。  
伏蒲无一言，草疏贺德音。  
  
卷704_4  【贾客】黄滔  
大舟有深利，沧海无浅波。利深波也深，君意竟如何。  
鲸鲵齿上路，何如少经过。  
  
卷704_5  【寄友人】黄滔  
君爱桃李花，桃李花易飘。妾怜松柏色，松柏色难凋。  
当年识君初，指期非一朝。今辰见君意，日暮何萧条。  
入门有势利，孰能无嚣嚣。  
  
卷704_6  【落花】黄滔  
落花辞高树，最是愁人处。一一旋成泥，日暮有风雨。  
不如沙上蓬，根断随长风。飘然与道俱，无情任西东。  
  
卷704_7  【寄徐正字夤】黄滔  
八月月如冰，登楼见姑射。美人隔千里，相思无羽驾。  
红兰裛露衰，谁以流光讶。何当诗一句，同吟祝玄化。  
  
卷704_8  【秋夕贫居】黄滔  
听歌桂席阑，下马槐烟里。豪门腐粱肉，穷巷思糠秕。  
孤灯照独吟，半壁秋花死。迟明亦如晦，鸡唱徒为尔。  
  
卷704_9  【书怀寄友人】黄滔  
此生如孤灯，素心挑易尽。不及如顽石，非与磨砻近。  
常思扬子云，五藏曾离身。寂寞一生中，千载空清芬。  
  
卷704_10  【闺怨】黄滔  
妾家五岭南，君戍三城北。雁来虽有书，衡阳越不得。  
别久情易料，岂在窥翰墨。塞上无烟花，宁思妾颜色。  
  
卷704_11  【喜翁文尧员外病起】黄滔  
卫玠羊车悬，长卿驷马姿。天嫌太端正，神乃减风仪。  
饮冰俾消渴，断谷皆清羸。越僧夸艾炷，秦女隔花枝。  
自能论苦器，不假求良医。惊杀漳滨鬼，错与刘生随。  
昨日已如虎，今朝谒荀池。扬鞭入王门，四面人熙熙。  
青桂任霜霰，尺璧无瑕疵。回尘却惆怅，归阙难迟迟。  
  
卷704_12  【寄郑县李侍御】黄滔  
古县新烟火，东西入客诗。静长如假日，贫更甚闲时。  
僧借松萝住，人将雨雪期。三年一官罢，岳石看成碑。  
  
卷704_13  【上李补阙】黄滔  
十洲非暂别，龙尾肯慵登。谏草封山药，朝衣施衲僧。  
月留江客待，句历钓船征。终恐林栖去，餐霞叶上升。  
  
卷704_14  【送李山人往湘中】黄滔  
汉渚往湘川，乘流入远天。新秋无岸水，明月有琴船。  
露坐应通晓，萍居恐隔年。岳峰千万仞，知上啸猿巅。  
  
卷704_15  【书崔少府居（一作赠李补阙）】黄滔  
鲁史蜀琴旁，陶然举一觞。夕阳明岛屿，秋水浅池塘。  
世乱怜官替，家贫值岁荒。前峰亦曾宿，知有辟寒方。  
  
卷704_16  【敷水卢校书】黄滔  
九霄无诏下，何事近清尘。宅带松萝僻，日唯猿鸟亲。  
吟高仙掌月，期有洞庭人。莫问烟霞句，悬知见岳神。  
  
卷704_17  【寄汉上友人】黄滔  
襄汉多清景，东游已不能。蒹葭照流水，风雨扑孤灯。  
献赋闻新雁，思山见去僧。君北来日，惆怅亦难胜。  
  
卷704_18  【贻林铎】黄滔  
终被春闱屈，低回至白头。寄家僧许岳，钓浦雨移洲。  
战士曾怜善，豪门不信愁。王孙草还绿，何处拟羁游。  
  
卷704_19  【书怀】黄滔  
退耕逢歉岁，逐贡愧行朝。道在愁虽浅，吟劳鬓欲凋。  
破村虹入井，孤馆客投魈。谁怕秋风起，听蝉度渭桥。  
  
卷704_20  【送陈明府归衡阳】黄滔  
雏鹤兼留下，单车出柳烟。三年两殊考，一日数离筵。  
久别湖波绿，相思岳月圆。翠萝曾隐处，定恐却求仙。  
  
卷704_21  【秋辞江南】黄滔  
灞陵桥上路，难负一年期。积雨鸿来夜，重江客去时。  
劳生多故疾，渐老少新知。惆怅都堂内，无门雪滞遗。  
  
卷704_22  【入关旅次言怀】黄滔  
寸心唯自切，上国与谁期。月晦时风雨，秋深日别离。  
便休终未肯，已苦不能疑。独愧商山路，千年四皓祠。  
  
卷704_23  【贻李山人】黄滔  
野步爱江滨，江僧得见频。新文无古集，往事有清尘。  
松竹寒时雨，池塘胜处春。定应云雨内，陶谢是前身。  
  
卷704_24  【寄边上从事】黄滔  
斜日下孤城，长吟出点兵。羽书和客卷，边思杂诗情。  
朔雪定鸿翼，西风严角声。吟馀多独坐，沙月对楼生。  
  
卷704_25  【题东林寺元祐上人院】黄滔  
庐阜东林寺，良游耻未曾。半生随计吏，一日对禅僧。  
泉远携茶看，峰高结伴登。迷津出门是，子细问三乘。  
  
卷704_26  【送陈樵下第东归】黄滔  
青山烹茗石，沧海寄家船。虽得重吟历，终难任意眠。  
砧疏连寺柳，风爽彻城泉。送目红蕉外，来期已杳然。  
  
卷704_27  【寄陈磻隐居】黄滔  
道经前辈许，名拔后时喧。虚左中兴榜，无先北海尊。  
新文汉氏史，别墅谢公村。须到三征处，堂堂谒帝阍。  
  
卷704_28  【寄林宽】黄滔  
相知四十年，故国与长安。俱喜今辰在，休论往岁难。  
海鸣秋日黑，山直夏风寒。终始前儒道，升沈尽一般。  
  
卷704_29  【退居】黄滔  
老归江上村，孤寂欲何言。世乱时人物，家贫后子孙。  
青山寒带雨，古木夜啼猿。惆怅西川举，戎装度剑门。  
  
卷704_30  【送友人边游】黄滔  
衔杯国门外，分手见残阳。何日还南越，今朝往北荒。  
砂城经雨坏，虏骑入秋狂。亲咏关山月，归吟鬓的霜。  
  
卷704_31  【下第出京】黄滔  
还失礼官求，花时出雍州。一生为远客，几处未曾游。  
故疾江南雨，单衣蓟北秋。茫茫数年事，今日泪俱流。  
  
卷704_32  【游东林寺】黄滔  
平生爱山水，下马虎溪时。已到终嫌晚，重游预作期。  
寺寒三伏雨，松偃数朝枝。翻译如曾见，白莲开旧池。  
  
卷704_33  【赠怀光上人】黄滔  
谢城还拥入，师以接人劳。过午休斋惯，离经吐论高。  
顶寒拳素发，珠锐走红绦。终忆泉山寺，听猿看海涛。  
  
卷704_34  【忆庐山旧游】黄滔  
前年入庐岳，数宿在灵溪。残烛松堂掩，孤峰月狖啼。  
平生为客老，胜境失云栖。纵有重游日，烟霞会恐迷。  
  
卷704_35  【别友人】黄滔  
莫恨东墙下，频伤命不通。苦心如有感，他日自推公。  
雨夜扁舟发，花时别酒空。越山烟翠在，终愧卧云翁。  
  
卷704_36  【陈侍御新居】黄滔  
幕客开新第，词人遍有诗。山怜九仙近，石买太湖奇。  
树势想高日，地形夸得时。自然成避俗，休与白云期。  
  
卷704_37  【寄从兄璞】黄滔  
纵征终不起，相与避烟尘。待到中兴日，同看上国春。  
新诗说人尽，旧宅落花频。移觅深山住，啼猿作四邻。  
  
卷704_38  【寄李校书游简寂观】黄滔  
古观云溪上，孤怀永夜中。梧桐四更雨，山水一庭风。  
诗得如何句，仙游最胜宫。却愁逢羽客，相与入烟空。  
  
卷704_39  【寄友人山居】黄滔  
断峤沧江上，相思恨阻寻。高斋秋不掩，几夜月当吟。  
落石有泉滴，盈庭无树阴。茫茫名利内，何以拂尘襟。  
  
卷704_40  【上刑部卢员外】黄滔  
谁识在官意，开门树色间。寻幽频宿寺，乞假拟归山。  
半白侵吟鬓，微红见药颜。不知琴月夜，几客得同闲。  
  
卷704_41  【送友人游边】黄滔  
虏酒不能浓，纵倾愁亦重。关河初落日，霜雪下穷冬。  
野烧枯蓬旋，沙风匹马冲。蓟门无易过，千里断人踪。  
  
卷704_42  【和友人酬寄】黄滔  
新发烟霞咏，高人得以传。吟销松际雨，冷咽石间泉。  
大国兵戈日，故乡饥馑年。相逢江海上，宁免一潸然。  
  
卷704_43  【下第】黄滔  
昨夜孤灯下，阑干泣数行。辞家从早岁，落第在初场。  
青草湖田改，单车客路忙。何人立功业，新命到封王。  
  
卷704_44  【过商山】黄滔  
燕雁一来后，人人尽到关。如何冲腊雪，独自过商山。  
羸马高坡下，哀猿绝壁间。此心无处说，鬓向少年斑。  
  
卷704_45  【旅怀】黄滔  
萧飒闻风叶，惊时不自堪。宦名中夜切，人事长年谙。  
古画僧留与，新知客遇谈。乡心随去雁，一一到江南。  
  
卷704_46  【冬暮山舍喜标上人见访】黄滔  
寂寞三冬杪，深居业尽抛。径松开雪后，砌竹忽僧敲。  
茗汲冰销溜，炉烧鹊去巢。共谈慵僻意，微日下林梢。  
  
卷704_47  【关中言怀】黄滔  
三秦五岭意，不得不依然。迹寓枯槐曲，业芜芳草川。  
花当落第眼，雨暗出城天。层阁浮云外，何人动管弦。  
  
卷704_48  【题友人山居】黄滔  
到君栖迹所，竹径与衡门。亦在乾坤内，独无尘俗喧。  
新泉浮石藓，崩壁露松根。更说寻僧处，孤峰上啸猿。  
  
卷704_49  【寄敷水卢校书】黄滔  
谏省垂清论，仙曹岂久临。虽专良史业，未畏直臣心。  
路入丹霄近，家藏华岳深。还如韩吏部，谁不望知音。  
  
卷704_50  【赠明州霍员外】黄滔  
惠化如施雨，邻州亦可依。正衙无吏近，高会觉人稀。  
海日旗边出，沙禽角外归。四明多隐客，闲约到岩扉。  
  
卷704_51  【题友人山斋】黄滔  
疏竹漏斜晖，庭间阴复遗。句成苔石茗，吟弄雪窗棋。  
沙草泉经涩，林斋客集迟。西风虚见逼，未拟问京师。  
  
卷704_52  【书事】黄滔  
望岁心空切，耕夫尽把弓。千家数人在，一税十年空。  
没阵风沙黑，烧城水陆红。飞章奏西蜀，明诏与殊功。  
  
卷704_53  【题山居逸人】黄滔  
十亩馀芦苇，新秋看雪霜。世人谁到此，尘念自应忘。  
斜日风收钓，深秋雨信梁。不知双阙下，何以谓轩裳。  
  
卷704_54  【题郑山人居】黄滔  
履迹遍莓苔，幽枝间药裁。枯杉擎雪朵，破牖触风开。  
泉自孤峰落，人从诸洞来。终期宿清夜，斟茗说天台。  
  
卷704_55  【秋晚山居】黄滔  
爽气遍搜空，难堪倚望中。孤烟愁落日，高木病西风。  
山寂樵声出，露凉蝉思穷。此时尘外事，幽默几人同。  
  
卷704_56  【游山】黄滔  
洞门穿瀑布，尘世岂能通。曾有游山客，来逢采药翁。  
异花寻复失，幽径蹑还穷。拟作经宵计，风雷立满空。  
  
卷704_57  【题王侍御宅内亭子】黄滔  
俗间尘外境，郭内宅中亭。或有人家创，还无莲幕馨。  
石曾湖岸见，琴误岳楼听。来客频频说，终须作画屏。  
  
卷704_58  【题道成上人院】黄滔  
花宫城郭内，师住亦清凉。何必天台寺，幽禅瀑布房。  
簟舒湘竹滑，茗煮蜀芽香。更看道高处，君侯题翠梁。  
  
卷704_59  【贫居冬杪】黄滔  
数塞未求通，吾非学养蒙。穷居岁杪雨，孤坐夜深风。  
年长惭昭代，才微辱至公。还愁把春酒，双泪污杯中。  
  
卷704_60  【贻张蠙】黄滔  
梦思非一日，携手却凄凉。诗见江南雹，游经塞北霜。  
驱车先五漏，把菊后重阳。惆怅天边桂，谁教岁岁香。  
  
卷704_61  【晚春关中】黄滔  
忍历通庄出，东风舞酒旗。百花无看处，三月到残时。  
游塞闻兵起，还吴值岁饥。定唯荒寺里，坐与噪蝉期。  
  
卷704_62  【河梁】黄滔  
五原人走马，昨夜到京师。绣户新夫妇，河梁生别离。  
陇花开不艳，羌笛静犹悲。惆怅良哉辅，锵锵立凤池。  
  
卷704_63  【送翁拾遗】黄滔  
还家俄赴阙，别思肯凄凄。山坐轺车看，诗持谏笔题。  
天开中国大，地设四维低。拜舞吾君后，青云更有梯。  
  
卷704_64  【逢友人】黄滔  
彼此若飘蓬，二年何所从。帝都秋未入，江馆夜相逢。  
瘴岭行冲夏，边沙住隔冬。旅愁论未尽，古寺扣晨钟。  
  
卷704_65  【寄湘中郑明府】黄滔  
县与白云连，沧洲况县前。岳僧同夜坐，江月看秋圆。  
琴拂莎庭石，茶担乳洞泉。莫耽云水兴，疲俗待君痊。  
  
卷704_66  【寄少常卢同年】黄滔  
官拜少常休，青緺换鹿裘狂歌离乐府，醉梦到瀛洲。  
古器岩耕得，神方客谜留。清溪莫沈钓，王者或畋游。  
  
卷704_67  【伤翁外甥】黄滔  
江头去时路，归客几纷纷。独在异乡殁，若为慈母闻。  
青春成大夜，新雨坏孤坟。应作芝兰出，泉台月桂分。  
  
卷704_68  【东山之游未遂渐逼行期作四十字奉寄翁文尧员外】黄滔  
轺车难久驻，须到别离时。北阙定归去，东山空作期。  
绿苔劳扫径，丹凤欲衔词。杨柳开帆岸，今朝泪已垂。  

## 全唐诗(下)　卷七百零五

卷705_1  【送林宽下第东归】黄滔  
为君惆怅惜离京，年少无人有屈名。积雪未开移发日，  
鸣蝉初急说来程。楚天去路过飞雁，灞岸归尘触锁城。  
又得新诗几章别，烟村竹径海涛声。  
  
卷705_2  【商山赠隐者】黄滔  
谁不相逢话息机，九重城里自依依。蓬莱水浅有人说，  
商洛山高无客归。数只珍禽寒月在，千株古木热时稀。  
西窗昨夜鸣蛩尽，知梦芝翁起扣扉。  
  
卷705_3  【送二友游湘中】黄滔  
千里楚江新雨晴，同征肯恨迹如萍。孤舟泊处联诗句，  
八月中旬宿洞庭。为客早悲烟草绿，移家晚失岳峰青。  
今来无计相从去，归日汀洲乞画屏。  
  
卷705_4  【塞下】黄滔  
匹马萧萧去不前，平芜千里见穷边。关山色死秋深日，  
鼓角声沈霜重天。荒骨或衔残铁露，惊风时掠暮沙旋。  
陇头冤气无归处，化作阴云飞杳然。  
  
卷705_5  【下第东归，留辞刑部郑郎中諴】黄滔  
去违知己住违亲，欲发羸蹄进退频。万里家山归养志，  
数年门馆受恩身。莺声历历秦城晓，柳色依依灞水春。  
明日蓝田关外路，连天风雨一行人。  
  
卷705_6  【寄怀南北故人】黄滔  
秋风昨夜落芙蕖，一片离心到外区。南海浪高书堕水，  
北州城破客降胡。玉窗挑凤佳人老，绮陌啼莺碧树枯。  
岭上青岚陇头月，时通魂梦出来无。  
  
卷705_7  【关中言怀】黄滔  
事事朝朝委一尊，自知无复解趋奔。试期交后犹为客，  
公道开时敢说冤。穷巷住来经积雨，故山归去见荒村。  
举头尽到断肠处，何必秋风江上猿。  
  
卷705_8  【闺怨】黄滔  
寸心杳与马蹄随，如蜕形容在锦帷。江上月明船发后，  
花间日暮信回时。五陵夜作酬恩计，四塞秋为破虏期。  
待到乘轺入门处，泪珠流尽玉颜衰。  
  
卷705_9  【旅怀】黄滔  
未吃金丹看十洲，乃将身世作仇雠。羁游数地值兵乱，  
宿在孤城闻雨秋。东越云山却思隐，西秦霜霰苦频留。  
他人折尽月中桂，惆怅当年江上鸥。  
  
卷705_10  【别友人】黄滔  
已喜相逢又怨嗟，十年飘泊在京华。大朝多事还停举，  
故国经荒未有家。鸟带夕阳投远树，人冲腊雪往边沙。  
梦魂空系潇湘岸，烟水茫茫芦苇花。  
  
卷705_11  【寄罗浮山道者二首】黄滔  
天际双山压海濆，天漫绝顶海漫根。时闻雷雨惊樵客，  
长有龙蛇护洞门。泉石暮含朱槿昼，烟霞冬闭木绵温。  
林间学道如容我，今便辞他宠辱喧。  
有人曾见洞中仙，才到人间便越年。金鼎药成龙入海，  
玉函书发鹤归天。楼开石脉千寻直，山拆鳌鳞一半膻。  
谁到月明朝礼处，翠岩深锁荔枝烟。  
  
卷705_12  【喜侯舍人蜀中新命三首】黄滔  
八都词客漫喧然，谁解飞扬诰誓间。五色彩毫裁凤诏，  
九重天子豁龙颜。巴山月在趋朝去，锦水烟生入阁还。  
谋及中兴多少事，莫愁明月不收关。  
却搜文学起吾唐，暂失都城亦未妨。锦里幸为丹凤阙，  
幕宾征出紫微郎。来时走马随中使，到日援毫定外方。  
若以掌言看谏猎，相如从此病辉光。  
贾谊才承宣室召，左思唯预秘书流。赋家达者无过此，  
翰苑今朝是独游。立被御炉烟气逼，吟经栈阁雨声秋。  
内人未识江淹笔，竟问当时不早求。  
  
卷705_13  【经安州感故郑郎中二首】黄滔  
云梦江头见故城，人间四十载垂名。马蹄践处东风急，  
鸡舌销时北阙惊。岳客出来寻古剑，野猿相聚叫孤茔。  
腾身飞上凤凰阁，惆怅终乖吾党情。  
锦帐先生作牧州，干戈缺后见荒丘。兼无姓贾儿童在，  
空有还珠烟水流。江句行人吟刻石，月肠是处象登楼。  
旅魂频此归来否，千载云山属一游。  
  
卷705_14  【出京别崔学士】黄滔  
一从门馆遍投文，旋忝恩知骤出群。不道鹤鸡殊羽翼，  
许依龙虎借风云。命奇未便乘东律，言重终期雪北军。  
欲逐飘蓬向岐路，数宵垂泪恋清芬。  
  
卷705_15  【雁】黄滔  
楚岸花晴塞柳衰，年年南北去来期。江城日暮见飞处，  
旅馆月明闻过时。万里风霜休更恨，满川烟草且须疑。  
洞庭云水潇湘雨，好把寒更一一知。  
  
卷705_16  【寄越从事林嵩侍御】黄滔  
子虚词赋动君王，谁不期君入对扬。莫恋兔园留看雪，  
已乘骢马合凌霜。路归天上行方别，道在人间久便香。  
应念都城旧吟客，十年踪迹委沧浪。  
  
卷705_17  【长安书事】黄滔  
一年年课数千言，口祝心祠挈出门。孤进难时谁肯荐。  
主司通处不须论。频秋入自边城雪，昨日听来岭树猿。  
若有水田过十亩，早应归去狄江村。  
  
卷705_18  【旅怀寄友人】黄滔  
重叠愁肠只自知，苦于吞蘖乱于丝。一船风雨分襟处，  
千里烟波回首时。故国田园经战后，穷荒日月逼秋期。  
鸣蝉似会悠扬意，陌上声声怨柳衰。  
  
卷705_19  【寄蒋先辈（在苏州）】黄滔  
夫差宫苑悉苍苔，携客朝游夜未回。冢上题诗苏小见，  
江头酹酒伍员来。秋风急处烟花落，明月中时水寺开。  
千载三吴有高迹，虎丘山翠益崔嵬。  
  
卷705_20  【旅怀】黄滔  
雪貌潜凋雪发生，故园魂断弟兼兄。十年除夜在孤馆，  
万里一身求大名。空有新诗高华岳，已无丹恳出秦城。  
侯门莫问曾游处，槐柳影中肝胆倾。  
  
卷705_21  【放榜日】黄滔  
吾唐取士最堪夸，仙榜标名出曙霞。白马嘶风三十辔，  
朱门秉烛一千家。郄诜联臂升天路，宣圣飞章奏日华。  
岁岁人人来不得，曲江烟水杏园花。  
  
卷705_22  【二月二日宴中贻同年封先辈渭】黄滔  
帝尧城里日衔杯，每倚嵇康到玉颓。桂苑五更听榜后，  
蓬山二月看花开。垂名入甲成龙去，列姓如丁作鹤来。  
同戴大恩何处报，永言交道契陈雷。  
  
卷705_23  【新野道中】黄滔  
野堂如雪草如茵，光武城边一水滨。越客归遥春有雨，  
杜鹃啼苦夜无人。东堂岁去衔杯懒，南浦期来落泪频。  
莫道还家不惆怅，苏秦羁旅长卿贫。  
  
卷705_24  【酬俞钧】黄滔  
乡书一忝荐延恩，二纪三朝泣省门。虽忝立名经圣鉴，  
敢期兴咏叠嘉言。莫论蟾月无梯接，大底龙津有浪翻。  
今日朝廷推草泽，伫君承诏出云根。  
  
卷705_25  【寄同年崔学士】黄滔  
半因同醉杏花园，尘忝鸿炉与铸颜。已脱素衣酬素发，  
敢持青桂爱青山。虽知珠树悬天上，终赖银河接世间。  
毕使海涯能拔宅，三秦二十四畿寰。  
  
卷705_26  【御试二首】黄滔  
已表隋珠各自携，更从琼殿立丹梯。九华灯作三条烛，  
万乘君悬四首题。灵凤敢期翻雪羽，洞箫应或讽金闺。  
明朝莫惜场场醉，青桂新香有紫泥。  
六曹三省列簪裾，丹诏宣来试士初。不是玉皇疑羽客，  
要教金榜带天书。词臣假寐题黄绢，宫女敲铜奏子虚。  
御目四篇酬九百，敢从灯下略踌躇。  
  
卷705_27  【寄陈侍御】黄滔  
千年二相未全夸，犹阙闽城贺降麻。何必锦衣须太守，  
别无莲幕胜王家。醴泉涌处休论水，黄菊开时独是花。  
九级燕金满尊酒，却愁随诏谒承华。  
  
卷705_28  【酬徐正字夤】黄滔  
已免蹉跎负岁华，敢辞霜鬓雪呈花。名从两榜考升第，  
官自三台追起家。匹马有期归辇毂，故山无计恋桑麻。  
莫言蓬阁从容久，披处终知金在砂。  
  
卷705_29  【辞相府（时蒙堂帖追赴阙）】黄滔  
从汉至唐分五州，谁为将相作诸侯。闽江似镜正堪恋，  
秦客如蓬难久留。匹马忍辞藩屏去，小才宁副庙堂求。  
今朝拜别幡幢下，双泪如珠滴不休。  
  
卷705_30  【寄罗郎中隐】黄滔  
休向中兴雪至冤，钱塘江上看涛翻。三征不起时贤议，  
九转终成道者言。绿酒千杯肠已烂，新诗数首骨犹存。  
瑶蟾若使知人事，仙桂应遭蠹却根。  
  
卷705_31  【江行遇王侍御】黄滔  
数年分散秦吴隔，暂泊官船浦柳中。新草军书名更重，  
久辞山径业应空。渡头潮落将行客，天际风高未宿鸿。  
此日相逢魂合断，赖君身事渐飞冲。  
  
卷705_32  【客舍秋晚夜怀故山】黄滔  
寥寥深巷客中居，况值穷秋百事疏。孤枕忆山千里外，  
破窗闻雨五更初。经年荒草侵幽径，几树西风锁弊庐。  
长系寸心归未得，起挑残烛独踌躇。  
  
卷705_33  【绛州郑尚书】黄滔  
旌旗日日展东风，云稼连山雪刃空。剖竹已知垂凤食，  
摘珠何必到龙宫。谏垣虚位期飞步，翰苑含毫待纪公。  
谁谓唐城诸父老，今时得见蜀文翁。  
  
卷705_34  【喜陈先辈及第（峤）】黄滔  
今年春已到京华，天与吾曹雪怨嗟。甲乙中时公道复，  
朝廷看处主司夸。飞离海浪从烧尾，咽却金丹定易牙。  
不是驾前偏落羽，锦城争得杏园花。  
  
卷705_35  【延福里居，和林宽、何绍馀酬寄】黄滔  
长说愁吟逆旅中，一庭深雪一窗风。眼前道路无心觅，  
象外烟霞有句通。几度相留侵鼓散，频闻会宿著僧同。  
高情未以干时废，属和因知兴不穷。  
  
卷705_36  【赠宿松杨明府】黄滔  
溪上家家礼乐新，始知为政异常伦。若非似水清无底，  
争得如冰凛拂人。月狖声和琴调咽，烟村景接柳条春。  
宦游兼得逍遥趣，休忆三吴旧钓津。  
  
卷705_37  【送僧】黄滔  
才年七岁便从师，犹说辞家学佛迟。新劚松萝还不住，  
爱寻云水拟何之。孤溪雪满维舟夜，叠嶂猿啼过寺时。  
鸟道泷湫悉行后，岂将翻译负心期。  
  
卷705_38  【赠郑明府】黄滔  
庭罗衙吏眼看山，真恐风流是谪仙。垂柳五株春娅姹，  
鸣琴一弄水潺湲。援毫断狱登殊考，驻乐题诗得出联。  
莫起陶潜折腰叹，才高位下始称贤。  
  
卷705_39  【江州夜宴献陈员外】黄滔  
多少欢娱簇眼前，浔阳江上夜开筵。数枝红蜡啼香泪，  
两面青娥拆瑞莲。清管彻时斟玉醑，碧筹回处掷金船。  
因知往岁楼中月，占得风流是偶然。  
  
卷705_40  【湘中赠张逸人】黄滔  
羽衣零落帽欹斜，不自孤峰即海沙。曾为蜀山成寓迹，  
又因湘水拟营家。鸣琴坐见燕鸿没，曳履吟忘野径赊。  
更爱扁舟宿寒夜，独听风雨过芦花。  
  
卷705_41  【寓题】黄滔  
纷纷墨敕除官日，处处红旗打贼时。竿底得璜犹未用，  
梦中吞鸟拟何为。损生莫若攀丹桂，免俗无过咏紫芝。  
两岸芦花一江水，依前且把钓鱼丝。  
  
卷705_42  【题陈山人居】黄滔  
犹自莓苔马迹重，石嵌泉冷懒移峰。空垂凤食檐前竹，  
漫拔龙形涧底松。隔岸青山秋见寺，半床明月夜闻钟。  
谁能惆怅磻溪事，今古悠悠不再逢。  
  
卷705_43  【宿李少府园林】黄滔  
一壶浊酒百家诗，住此园林守选期。深院月凉留客夜，  
古杉风细似泉时。尝频异茗尘心净，议罢名山竹影移。  
明日绿苔浑扫后，石庭吟坐复容谁。  
  
卷705_44  【送人明经及第东归】黄滔  
十问九通离义床，今时登第信非常。亦从南院看新榜，  
旋束春关归故乡。水到吴门方见海，树侵闽岭渐无霜。  
知君已塞平生愿，日与交亲醉几场。  
  
卷705_45  【断酒】黄滔  
未老先为百病仍，醉杯无计接宾朋。免遭拽盏郎君谑，  
还被簪花录事憎。丝管合时思索马，池塘晴后独留僧。  
何因浇得离肠烂，南浦东门恨不胜。  
  
卷705_46  【南海幕和段先辈送韦侍御赴阙】黄滔  
树色川光入暮秋，使车西发不胜愁。璧连标格惊分散，  
雪课篇章互唱酬。魏阙别当飞羽翼，燕台独且占风流。  
满园歌管凉宵月，此后相思几上楼。  
  
卷705_47  【寄南海黄尚书】黄滔  
五羊城下驻行车，此事如今八载馀。燕颔已知飞食肉，  
龙门犹自退为鱼。红楼入夜笙歌合，白社惊秋草木疏。  
西望清光寄消息，万重烟水一封书。  
  
卷705_48  【送人往苏州觐其兄】黄滔  
阖闾城外越江头，两地烟涛一叶舟。到日荆枝应便茂，  
别时珠泪不须流。迎欢酒醒山当枕，咏古诗成月在楼。  
明日尊前若相问，为言今访赤松游。  
  
卷705_49  【游东林寺】黄滔  
长生犹自重无生，言让仙祠佛寺成。碑折谁忘康乐制，  
山灵表得远公名。松形入汉藤萝短，僧语离经耳目清。  
莫怪迟迟不归去，童年已梦绕林行。  
  
卷705_50  【赠旌德吕明府】黄滔  
渥洼步数太阿姿，争遣王侯不奉知。花作城池入官处，  
锦随刀尺少年时。两衙断狱兼留客，三考论功合树碑。  
须信隔帘看刺史，锦章朱绂已葳蕤。  
  
卷705_51  【贺清源仆射新命】黄滔  
虽言嵩岳秀崔嵬，少降连枝命世才。南史两荣唯百揆，  
东闽双拜有三台。二天在顶家家咏，丹凤衔书岁岁来。  
虚说古贤龙虎盛，谁攀荆树上金台。  
  
卷705_52  【浙幕李端公泛建溪】黄滔  
越城吴国结良姻，交发芙蓉幕内宾。自顾幽沈槐省迹，  
得陪清显谏垣臣。分题晓并兰舟远，对坐宵听月狖频。  
更爱延平津上过，一双神剑是龙鳞。  
  
卷705_53  【贻宋评事】黄滔  
河阳城里谢城中，入曳长裾出佩铜。燕国金台无别客，  
陶家柳下有清风。数踪篆隶书新得，一灶屯蒙火细红。  
时说三吴欲归处，绿波洲渚紫蒲丛。  
  
卷705_54  【催妆】黄滔  
北府迎尘南郡来，莫将芳意更迟回。虽言天上光阴别，  
且被人间更漏催。烟树迥垂连蒂杏，彩童交捧合欢杯。  
吹箫不是神仙曲，争引秦娥下凤台。  
  
卷705_55  【寓题】黄滔  
每忆家山即涕零，定须归老旧云扃。银河水到人间浊，  
丹桂枝垂月里馨。霜雪不飞无翠竹，鲸鲵犹在有青萍。  
三千九万平生事，却恨南华说北溟。  
  
卷705_56  【伤蒋校书德山】黄滔  
谁到双溪溪岸傍，与招魂魄上苍苍。世间无树胜青桂，  
陇上有花唯白杨。秦苑火然新赋在，越城山秀故居荒。  
如何万古雕龙手，独是相如识汉皇。  
  
卷705_57  【寄杨赞图学士（学士与元昆俱以龙脑登选）】黄滔  
东堂第一领春风，时怪关西小骥慵。华表柱头还有鹤，  
华歆名下别无龙。君恩凤阁含毫数，诗景珠宫列肆供。  
今日江南驻舟处，莫言归计为云峰。  
  
卷705_58  【酬杨学士】黄滔  
神仙簿上愧非夫，诏作疑丹两入炉。诗里几曾吟芍药，  
花中方得见菖蒲。阳春唱后应无曲，明月圆来别是珠。  
莫下蓬山不回首，东风犹待重抟扶。  
  
卷705_59  【寄同年李侍郎龟正】黄滔  
石门南面泪浪浪，自此东西失帝乡。昆璞要疑方卓绝，  
大鹏须息始开张。已归天上趋双阙，忽喜人间捧八行。  
莫道秋霜不滋物，菊花还借后时黄。  
  
卷705_60  【钟陵故人】黄滔  
滕王阁下昔相逢，此地今难访所从。唯爱金笼贮鹦鹉，  
谁论铁柱锁蛟龙。荆榛翠是钱神染，河岳期须国士钟，  
一箸鲈鱼千古美，后人终少继前踪。  
  
卷705_61  【故山】黄滔  
支颐默省旧林泉，石径茅堂到目前。衰碧鸣蛩莎有露，  
浓阴歇鹿竹无烟。水从井底通沧海，山在窗中倚远天。  
何事苍髯不归去，燕昭台上一年年。  
  
卷705_62  【塞上】黄滔  
塞门关外日光微，角怨单于雁驻飞。冲水路从冰解断，  
逾城人到月明归。燕山腊雪销金甲，秦苑秋风脆锦衣。  
欲吊昭君倍惆怅，汉家甥舅竟相违。  
  
卷705_63  【乌石村（即林希刘故居）】黄滔  
往日江村今物华，一回登览一悲嗟。故人殁后城头月，  
新鸟啼来垄上花。卖剑钱销知绝俗，闻蝉诗苦即思家。  
谢公古郡青山在，三尺孤坟扑海沙。  
  
卷705_64  【寄同年卢员外】黄滔  
听尽莺声出雍州，秦吴烟月十经秋。龙门在地从人上，  
郎省连天须鹤游。休恋一台惟妙绝，已经三字入精求。  
当年甲乙皆华显，应念槐宫今雪头。  
  
卷705_65  【寄同年封舍人渭（时得来书）】黄滔  
唐城接轸赴秦川，忧合欢离骤十年。龙颔摘珠同泳海，  
凤衔辉翰别升天。八行真迹虽收拾，四户高扃奈隔悬。  
能使丘门终始雪，莫教华发独潸然。  
  
卷705_66  【遇罗员外衮】黄滔  
灞陵桥外驻征辕，此一分飞十六年。豸角戴时垂素发，  
鸡香含处隔青天。绮园难贮林栖意，班马须持笔削权。  
可忘自初相识地，秋风明月客鄜延。  
  
卷705_67  【送翁员外承赞】黄滔  
谁言吾党命多奇，荣美如君历数稀。衣锦还乡翻是客，  
回车谒帝却为归。凤旋北阙虚丹穴，星复南宫逼紫微。  
已分十旬无急诏，天涯相送只沾衣。  
  
卷705_68  【奉和翁文尧十九员外中谢日蒙恩赐金紫之什】黄滔  
面蒙君赐自龙墀，谁是还乡一袭衣。三品易悬鳞鬣赫，  
八丝展起彩章飞。夐为胜事垂千古，题作新诗启七微。  
严助买臣精魄在，定应羞著昔年归。  
  
卷705_69  【翁文尧员外捧金紫还乡之命雅发篇章将原交情…以质奖私】黄滔  
抟将盛事更无馀，还向桥边看旧书。东越独推生竹箭，  
北溟喜足贮鲲鱼。两回谁解归华表，午夜兼能荐子虚。  
须把头冠弹尽日，怜君不与故人疏。  
  
卷705_70  【奉和翁文尧员外经过七林书堂见寄之什】黄滔  
朱旗引入昔茆堂，半日从容尽日忙。驷马宝车行锡礼，  
金章紫绶带天香。山从南国添烟翠，龙起东溟认夜光。  
定恐故园留不住，竹风松韵漫凄锵。  
  
卷705_71  【奉酬翁文尧员外驻南台见寄之什】黄滔  
人指南台山与川，大惊喜气异当年。花迎金册非时拆，  
月对琼杯此夜圆。我爱藏冰从夏结，君怜修竹到冬鲜。  
殷勤更抱鸣琴抚，为忆秦儿识断弦。  
  
卷705_72  【翁文尧员外拥册礼之归一路有诗名昼锦集…五十六字】黄滔  
六窠只佩诸侯印，争比从天拥册归。一轴郢人歌处雪，  
两重朱氏著来衣。闽山秀已钟君尽，洛水波应溅我稀。  
明日陪尘迎驷马，定淮斋沐看光辉。  
  
卷705_73  【奉和翁文尧员外文秀、光贤、昼锦之什】黄滔  
乡名里号一朝新，乃觉台恩重万钧。建水闽山无故事，  
长卿严助是前身。清泉引入旁添润，嘉树移来别带春。  
莫凭栏干剩留驻，内庭虚位待才臣。  
虽言闽越系生贤，谁是还家宠自天。山简槐兼诸郡命，  
郑玄惭秉六经权。鸟行去没孤烟树，渔唱还从碧岛川。  
休说迟回未能去，夜来新梦禁中泉。  
君王面赐紫还乡，金紫中推是甲裳。华构便将垂美号，  
故山重更发清光。水澄此日兰宫镜，树忆当年柏署霜。  
珍重朱栏兼翠拱，来来皆自读书堂。  
  
卷705_74  【奉酬翁文尧员外神泉之游见寄嘉什】黄滔  
含鸡假豸喜同游，野外嘶风并紫骝。松竹迥寻青障寺，  
姓名题向白云楼。泉源出石清消暑，僧语离经妙破愁。  
争奈爱山尤恋阙，古来能有几人休。  
  
卷705_75  【辄吟七言四韵，攀寄翁文尧拾遗】黄滔  
唐设高科表用文，吾曹谁作谏垣臣。甄山秀气旷千古，  
凤阙华恩钟二人。起草便论天上事，如君不是世间身。  
龙头龙尾前年梦，今日须怜应若神。  

## 全唐诗(下)　卷七百零六

卷706_1  【塞上】黄滔  
掘地破重城，烧山搜伏兵。金徽互呜咽，玉笛自凄清。  
使发西都耸，尘空北岳横。长河涉有路，旷野宿无程。  
沙雨黄莺啭，辕门青草生。马归秦苑牧，人在虏云耕。  
落日牛羊聚，秋风鼓角鸣。如何汉天子，青冢杳含情。  
  
卷706_2  【寄献梓橦山侯侍御（时常拾遗谏诤）】黄滔  
汉宫行庙略，簪笏落民间。直道三湘水，高情四皓山。  
赐衣僧脱去，奏表主批还。地得松萝坞，泉通雨雪湾。  
东门添故事，南省缺新班。片石秋从露，幽窗夜不关。  
梦馀蟾隐映，吟次鸟绵蛮。可惜相如作，当时事悉闲。  
  
卷706_3  【壬癸岁书情】黄滔  
故园招隐客，应便笑无成。谒帝逢移国，投文值用兵。  
孤松怜鹤在，疏柳恶蝉鸣。匹马迷归处，青云失曩情。  
江头寒夜宿，垄上歉年耕。冠盖新人物，渔樵旧弟兄。  
易生唯白发，难立是浮名。惆怅灞桥路，秋风谁入行。  
  
卷706_4  【河南府试秋夕闻新雁】黄滔  
湘南飞去日，蓟北乍惊秋。叫出陇云夜，闻为客子愁。  
一声初触梦，半白已侵头。旅馆移欹枕，江城起倚楼。  
馀灯依古壁，片月下沧洲。寂听良宵彻，踌躇感岁流。  
  
卷706_5  【省试奉诏涨曲江池（以春字为韵。时乾符二年）】黄滔  
地脉寒来浅，恩波住后新。引将诸派水，别贮大都春。  
幽咽疏通处，清泠迸入辰。渐平连杏岸，旋阔映楼津。  
沙没迷行径，洲宽恣跃鳞。愿当舟楫便，一附济川人。  
  
卷706_6  【题宣一僧正院】黄滔  
五级凌虚塔，三生落发师。都僧须有托，孤峤遂无期。  
井邑焚香待，君侯减俸资。山衣随叠破，莱骨逐年羸。  
茶取寒泉试，松于远涧移。吾曹来顶手，不合不题诗。  
  
卷706_7  【和吴学士对春雪献韦令公次韵】黄滔  
春雪下盈空，翻疑腊未穷。连天宁认月，堕地屡兼风。  
忽误边沙上，应平火岭中。林间妨走兽，云际落飞鸿。  
梁苑还吟客，齐都省创宫。掩扉皆墐北，移律愧居东。  
书幌飘全湿，茶铛入旋融。奔川半留滞，叠树互玲珑。  
出户行瑶砌，开园见粉丛。高才兴咏处，真宰答殊功。  
  
卷706_8  【省试一一吹竽（乾符二年）】黄滔  
齐竽今历试，真伪不难知。欲使声声别，须令个个吹。  
后先无错杂，能否立参差。次第教单进，宫商乃异宜。  
凡音皆窜迹，至艺始呈奇。以此论文学，终凭一一窥。  
  
卷706_9  【明月照高楼】黄滔  
月满长空朗，楼侵碧落横。波文流藻井，桂魄拂雕楹。  
深鉴罗纨薄，寒搜户牖清。冰铺梁燕噤，霜覆瓦松倾。  
卓午收全影，斜悬转半明。佳人当此夕，多少别离情。  
  
卷706_10  【广州试越台怀古】黄滔  
南越千年事，兴怀一旦来。歌钟非旧俗，烟月有层台。  
北望人何在，东流水不回。吹窗风杂瘴，沾槛雨经梅。  
壮气曾难揖，空名信可哀。不堪登览处，花落与花开。  
  
卷706_11  【襄州试白云归帝乡】黄滔  
杳杳复霏霏，应缘有所依。不言天路远，终望帝乡归。  
高岳和霜过，遥关带月飞。渐怜双阙近，宁恨众山违。  
阵触银河乱，光连粉署微。旅人随计日，自笑比麻衣。  
  
卷706_12  【省试内出白鹿宣示百官（乾宁二年）】黄滔  
上瑞何曾乏，毛群表色难。推于五灵少，宣示百寮观。  
形夺场驹洁，光交月兔寒。已驯瑶草别，孤立雪花团。  
戴豸惭端士，抽毫跃史官。贵臣歌咏日，皆作白麟看。  
  
卷706_13  【出关言怀】黄滔  
又乞书题出，关西谒列侯。寄家僧许岳，钓浦雨移洲。  
卖马登长陆，沾衣逐胜游。菜肠终日馁，霜鬓度年秋。  
诗苦无人爱，言公是世仇。却怜庭际草，中有号忘忧。  
  
卷706_14  【壶公山（古老相传古仙姓陈名壶公于此山成道因而名焉）】黄滔  
八面峰峦秀，孤高可偶然。数人游顶上，沧海见东边。  
不信无灵洞，相传有古仙。橘如珠夏在，池象月垂穿。  
仿佛尝闻乐，岧峣半插天。山寒彻三伏，松偃出千年。  
樵牧时迷所，仓箱岁叠川。严祠风雨管，怪木薜萝缠。  
青草方中药，苍苔石里钱。琼津流乳窦，春色驻芝田。  
乌兔中时近，龙蛇蛰处膻。嘉名光列土，秀气产群贤。  
瀑锁瑶台路，溪升钓浦船。鳌头擎恐没，地轴压应旋。  
蠲疾寒甘露，藏珍起瑞烟。画工飞梦寐，诗客寄林泉。  
掘地多云母，缘霜欠木绵。井通鳅吐脉，僧隔虎栖禅。  
危磴千寻拔，奇花四季鲜。鹤归悬圃少，凤下碧梧偏。  
桃易炎凉熟，茶推醉醒煎。村家蒙枣栗，俗骨爽猿蝉。  
谷语升乔鸟，陂开共蒂莲。落枫丹叶舞，新蕨紫芽拳。  
翠竹雕羌笛，悬藤煮蜀笺。白云长掩映，流水别潺湲。  
作赋前儒阙，冲虚南国先。省郎求牧看，野老葺斋眠。  
寺立兴衰创，碑须一二镌。清吟思却隐，簪绂奈萦牵。  
  
卷706_15  【和王舍人、崔补阙题天王寺】黄滔  
郭内青山寺，难论此崛奇。白云生院落，流水下城池。  
石像雷霆启，江沙鼎鼐期。岳僧来坐夏，秦客会题诗。  
冈转泉根滑，门升藓级危。紫微今日句，黄绢昔年碑。  
歇鹤松低阁，鸣蛩径出篱。粉垣千堵束，金塔九层支。  
啼鸟笙簧韵，开花锦绣姿。清斋奔井邑，玄发剃熊罴。  
极浦征帆小，平芜落日迟。风篁清却暑，烟草绿无时。  
信士三公作，灵踪四绝推。良游如不宿，明月拟何之。  
  
卷706_16  【投翰长赵侍郎】黄滔  
禹门西面逐飘蓬，忽喜仙都得入踪。贾氏许频趋季虎，  
荀家因敢谒头龙。手扶日月重轮起，数是乾坤正气钟。  
五色笔驱神出没，八花砖接帝从容。诗酬御制风骚古，  
论似人情鼎鼐浓。岂有地能先凤掖，别无山更胜鳌峰。  
攀鸿日浅魂飞越，为鲤年深势噞喁。泽国雨荒三径草，  
秦关雪折一枝筇。吹成暖景犹葭律，引上纤萝在岳松。  
愿向明朝荐幽滞，免教号泣触登庸。  
  
卷706_17  【鄜畤李相公】黄滔  
秦城择日发征辕，斋戒来投节制尊。分虎名高初命相，  
攀龙迹下愧登门。夜听讴咏销尘梦，晓拜旌幢战旅魂。  
华舍未开宁有碍，彩毫虽乏敢无言。生兼文武为人杰，  
出应乾坤静帝阍。计吐六奇谁敢敌，学穷三略不须论。  
功高马卸黄金甲，台迥宾欢白玉樽。九穗嘉禾垂绮陌，  
四时甘雨带雕轩。推恩每觉东溟浅，吹律能令北陆暄。  
青草连沙无血溅，黄榆锁塞有莺翻。笙歌合沓春风郭，  
鸡犬连延碧岫村。游子不缘贪献赋，永依棠树托蓬根。  
  
卷706_18  【成名后呈同年】黄滔  
业诗攻赋荐乡书，二纪如鸿历九衢。待得至公搜草泽，  
如从平陆到蓬壶。虽惭锦鲤成穿额，忝获骊龙不寐珠。  
蒙楚数疑休下泣，师刘大喝已为卢。间灰管供红杏，  
天上烟花应白榆。一字连镳巡甲族，千般唱罚赏皇都。  
名推颜柳题金塔，饮自燕秦索玉姝。退愧单寒终预此，  
敢将恩岳怠斯须。  
  
卷706_19  【投刑部裴郎中】黄滔  
两榜驱牵别海涔，佗门不合觅知音。瞻恩虽隔云雷赐，  
向主终知犬马心。礼闱后人窥作镜，庙堂前席待为霖。  
已齐日月悬千古，肯误风尘使陆沉。拜首敢将诚吐血，  
蜕形唯待诺如金。愁闻南院看期到，恐被东墙旧恨侵。  
缁化衣空难抵雪，黑销头尽不胜簪。数行泪里依投志，  
直比沧溟未是深。  
  
卷706_20  【辇下寓题】黄滔  
对酒何曾醉，寻僧未觉闲。无人不惆怅，终日见南山。  
  
卷706_21  【寄题崔校书郊舍】黄滔  
一片寒塘水，寻常立鹭鸶。贫爱客，沽酒往吟诗。  
  
卷706_22  【秋思】黄滔  
碧嶂猿啼夜，新秋雨霁天。谁人爱明月，露坐洞庭船。  
  
卷706_23  【芳草】黄滔  
泽国多芳草，年年长自春。应从屈平后，更苦不归人。  
  
卷706_24  【辇下书事】黄滔  
北阙新王业，东城入羽书。秋风满林起，谁道有鲈鱼。  
  
卷706_25  【入关言怀】黄滔  
背将踪迹向京师，出在先春入后时。  
落日灞桥飞雪里，已闻南院有看期。  
  
卷706_26  【过长江】黄滔  
曾搜景象恐通神，地下还应有主人。  
若把长江比湘浦，离骚不合自灵均。  
  
卷706_27  【题灵峰僧院】黄滔  
系马松间不忍归，数巡香茗一枰棋。  
拟登绝顶留人宿，犹待沧溟月满时。  
  
卷706_28  【司马长卿】黄滔  
一自梁园失意回，无人知有掞天才。  
汉宫不锁陈皇后，谁肯量金买赋来。  
  
卷706_29  【归思】黄滔  
蓟北风烟空汉月，湘南云水半蛮边。  
寒为旅雁暖还去，秦越离家可十年。  
  
卷706_30  【东林寺贯休上人篆隶题诗】黄滔  
师名自越彻秦中，秦越难寻师所从。  
墨迹两般诗一首，香炉峰下似相逢。  
  
卷706_31  【寓江州李使君】黄滔  
使君曾被蝉声苦，每见词文即为愁。  
况是楚江鸿到后，可堪西望发孤舟。  
  
卷706_32  【游南寓题】黄滔  
江山节被雪霜遗，毒草过秋未拟衰。  
天不当时命邹衍，亦将寒律入南吹。  
  
卷706_33  【和同年赵先辈观文】黄滔  
玉兔轮中方是树，金鳌顶上别无山。  
虽然回首见烟水，事主酬恩难便闲。  
  
卷706_34  【出京别同年】黄滔  
一枝仙桂已攀援，归去烟涛浦口村。  
虽恨别离还有意，槐花黄日出青门。  
  
卷706_35  【木芙蓉三首】黄滔  
黄鸟啼烟二月朝，若教开即牡丹饶。  
天嫌青帝恩光盛，留与秋风雪寂寥。  
却假青腰女剪成，绿罗囊绽彩霞呈。  
谁怜不及黄花菊，只遇陶潜便得名。  
须到露寒方有态，为经霜裛稍无香。  
移根若在秦宫里，多少佳人泣晓妆。  
  
卷706_36  【九日】黄滔  
阳数重时阴数残，露浓风硬欲成寒。  
莫言黄菊花开晚，独占樽前一日欢。  
  
卷706_37  【夏州道中】黄滔  
陇雁南飞河水流，秦城千里忍回头。  
征行浑与求名背，九月中旬往夏州。  
  
卷706_38  【经慈州感谢郎中】黄滔  
金声乃是古诗流，况有池塘春草俦。  
莫遣宣城独垂号，云山彼此谢公游。  
  
卷706_39  【寓题】黄滔  
吴中烟水越中山，莫把渔樵谩自宽。  
归泛扁舟可容易，五湖高士是抛官。  
  
卷706_40  【寄宋明府】黄滔  
北阙秋期南国身，重关烟月五溪云。  
风蝉已有数声急，赖在陶家柳下闻。  
  
卷706_41  【灵均】黄滔  
莫问灵均昔日游，江篱春尽岸枫秋。  
至今此事何人雪，月照楚山湘水流。  
  
卷706_42  【马嵬】黄滔  
锦江晴碧剑锋奇，合有千年降圣时。  
天意从来知幸蜀，不关胎祸自蛾眉。  
  
卷706_43  【和陈先辈陪陆舍人春日游曲江】黄滔  
刘超游召郄诜陪，为忆池亭旧赏来。  
红杏花旁见山色，诗成因触鼓声回。  
  
卷706_44  【花】黄滔  
莫道颜色如渥丹，莫道馨香过vK兰。  
东风吹绽还吹落，明日谁为今日看。  
  
卷706_45  【卷帘】黄滔  
绿鬟侍女手纤纤，新捧嫦娥出素蟾。  
卫玠官高难久立，莫辞双卷水精帘。  
  
卷706_46  【启帐】黄滔  
得人憎定绣芙蓉，爱锁嫦娥出月踪。  
侍女莫嫌抬素手，拨开珠翠待相逢。  
  
卷706_47  【去扇】黄滔  
城上风生蜡炬寒，锦帷开处露翔鸾。  
已知秦女升仙态，休把圆轻隔牡丹。  
  
卷706_48  【别后】黄滔  
梦里相逢无后期，烟中解珮杳何之。  
亏蟾便是陈宫镜，莫吐清光照别离。  
  
卷706_49  【严陵钓台】黄滔  
终向烟霞作野夫，一竿竹不换簪裾。  
直钩犹逐熊罴起，独是先生真钓鱼。  
  
卷706_50  【马嵬二首】黄滔  
铁马嘶风一渡河，泪珠零便作惊波。  
鸣泉亦感上皇意，流下陇头呜咽多。  
龙脑移香凤辇留，可能千古永悠悠。  
夜台若使香魂在，应作烟花出陇头。  
  
卷706_51  【闰八月】黄滔  
无人不爱今年闰，月看中秋两度圆。  
唯恐雨师风伯意，至时还夺上楼天。  
  
卷706_52  【奉和翁文尧戏寄】黄滔  
掘兰宫里数名郎，好是乘轺出帝乡。  
两度还家还未有，别论光彩向冠裳。  
  
卷706_53  【奉和文尧对庭前千叶石榴】黄滔  
一朵千英绽晓枝，彩霞堪与别为期。  
移根若在芙蓉苑，岂向当年有醒时。  
  
卷706_54  【翁文尧以美疹暂滞令公大王益得异礼观今日…辄成一章】黄滔  
滋赋諴文侯李盛，终求一袭锦衣难。  
如何两度还州里，兼借乡人更剩观。  
  
卷706_55  【赠友人】黄滔  
超达陶子性，留琴不设弦。觅句朝忘食，倾杯夜废眠。  
爱月影为伴，吟风声自连。听此莺飞谷，心怀迷远川。  

## 全唐诗(下)　卷七百零七

卷707_1  【八月十五夜】殷文圭  
万里无云镜九州，最团圆夜是中秋。满衣冰彩拂不落，  
遍地水光凝欲流。华岳影寒清露掌，海门风急白潮头。  
因君照我丹心事，减得愁人一夕愁。  
  
卷707_2  【省试夜投献座主】殷文圭  
辟开公道选时英，神镜高悬鉴百灵。混沌分来融间气，  
欃枪灭处炫文星。烛然兰省三条白，山束龙门万仞青。  
圣教中兴周礼在，不劳干羽舞明庭。  
  
卷707_3  【观贺皇太子册命】殷文圭  
嗣册储皇帝命行，万方臣妾跃欢声。鸾旃再立星辰正，  
雉扇双开日月明。自有汉元争翊戴，不劳商皓定欹倾。  
春宫保傅皆周召，致主何忧不太平。  
  
卷707_4  【行朝早春侍师门宴西溪席上作】殷文圭  
西溪水色净于苔，画鹢横风绛帐开。弦管旋飘蓬岛去，  
公卿皆是蕊宫来。金鳞掷浪钱翻荇，玉爵粘香雪泛梅。  
三榜生徒逾七十，岂期龙坂纳非才。  
  
卷707_5  【贺同年第三人刘先辈咸辟命】殷文圭  
甲门才子鼎科人，拂地蓝衫榜下新。脱俗文章笑鹦鹉，  
凌云头角压麒麟。金壶藉草溪亭晚，玉勒穿花野寺春。  
多愧受恩同阙里，不嫌师僻与颜贫。  
  
卷707_6  【寄广南刘仆射】殷文圭  
战国从今却尚文，品流才子作将军。画船清宴蛮溪雨，  
粉阁闲吟瘴峤云。暴客卸戈归惠政，史官调笔待儒勋。  
汉仪一化南人后，牧马无因更夜闻。  
  
卷707_7  【题吴中陆龟蒙山斋】殷文圭  
万卷图书千户贵，十洲烟景四时和。花心露洗猩猩血，  
水面风披瑟瑟罗。庄叟静眠清梦永，客儿芳意小诗多。  
天麟不触人间网，拟把公卿换得么。  
  
卷707_8  【经李翰林墓】殷文圭  
诗中日月酒中仙，平地雄飞上九天。身谪蓬莱金籍外，  
宝装方丈玉堂前。虎靴醉索将军脱，鸿笔悲无令子传。  
十字遗碑三尺墓，只应吟客吊秋烟。  
  
卷707_9  【鹦鹉】殷文圭  
丹觜如簧翠羽轻，随人呼物旋知名。金笼夜黯山西梦，  
玉枕晓憎帘外声。才子爱奇吟不足，美人怜尔绣初成。  
应缘是我邯郸客，相顾咬咬别有情。  
  
卷707_10  【边将别】殷文圭  
地角天涯倍苦辛，十年铅椠未酬身。朱门泣别同鲛客，  
紫塞旅游随雁臣。汉将出师冲晓雪，胡儿奔马扑征尘。  
行行独止干戈域，毳帐望谁为主人。  
  
卷707_11  【江南秋日】殷文圭  
水国由来称道情，野人经此顿神清。一篷秋雨睡初起，  
半砚冷云吟未成。青笠渔儿筒钓没，蒨衣菱女画桡轻。  
冰绡写上江南景，寄与金銮马长卿。  
  
卷707_12  【题友人庭竹】殷文圭  
丛篁萧瑟拂清阴，贵地栽成碧玉林。尽待花开添凤食，  
可怜风击状龙吟。钿竿离立霜文静，锦箨飘零粉节深。  
何事子猷偏寄赏，此君心似古人心。  
  
卷707_13  【览陆龟蒙旧集】殷文圭  
先生文价沸三吴，白雪千编酒一壶。吟去星辰笔下动，  
醉来嵩华眼中无。峭如谢桧虬蟠活，清似缑山凤路孤。  
身后独遗封禅草，何人寻得佐鸿图。  
  
卷707_14  【玉仙道中】殷文圭  
莼鲈方美别吴江，笔阵诗魔两未降。山势北蟠龙偃蹇，  
泉声东漱玉琤瑽。陂狐兔穿蛮冢，破寺荆榛拥佛幢。  
信马冷吟迷路处，隔溪烟雨吠村厖。  
  
卷707_15  【赵侍郎看红白牡丹，因寄杨状头赞图】殷文圭  
迟开都为让群芳，贵地栽成对玉堂。红艳袅烟疑欲语，  
素华映月只闻香。剪裁偏得东风意，淡薄似矜西子妆。  
雅称花中为首冠，年年长占断春光。  
  
卷707_16  【题胡州太学丘光庭博士幽居】殷文圭  
舜轨尧文混九垓，明堂宏构集良材。江边云卧如龙稳，  
天外泥书遣鹤来。五夜药苗滋沆瀣，四时花影荫莓苔。  
草玄门似山中静，不是公卿到不开。  
  
卷707_17  【初秋留别越中幕客】殷文圭  
魂梦飘零落叶洲，北辕南柁几时休。月中青桂渐看老，  
星畔白榆还报秋。鹤禁有知须强进，稽峰无事莫相留。  
吴花越柳饶君醉，直待功成始举头。  
  
卷707_18  【送道者朝见后归山】殷文圭  
暂随蒲帛谒金銮，萧洒风仪傲汉官。天马难将朱索绊，  
海鳌宁觉碧涛宽。松坛月作尊前伴，竹箧书为教外欢。  
神鼎已乾龙虎伏，一条真气出云端。  
  
卷707_19  【赠战将】殷文圭  
绿沈枪利雪峰尖，犀甲军装称紫髯。威慑万人长凛凛，  
礼延群客每谦谦。阵前战马黄金勒，架上兵书白玉签。  
不为已为儒弟子，好依门下学韬钤。  
  
卷707_20  【九华贺雨吟】殷文圭  
陶公焦思念生灵，变旱为丰合杳冥。雷劈老松疑虎怒，  
雨冲阴洞觉龙腥。万畦香稻蓬葱绿，九朵奇峰扑亚青。  
吟贺西成饶旅兴，散丝飞洒满长亭。  
  
卷707_21  【赠池州张太守】殷文圭  
神珠无颣玉无瑕，七叶簪貂汉相家。阵面奔星破犀象，  
笔头飞电跃龙蛇。绛帏夜坐穷三史，红旆春行到九华。  
只怕池人留不住，别迁征镇拥高牙。  
  
卷707_22  【中秋自宛陵寄池阳太守】殷文圭  
出山三见月如眉，蝶梦终宵绕戟枝。旅客思归鸿去日，  
贤侯行化子来时。郡楼遐想刘琨啸，相阁方窥谢傅棋。  
按部况闻秋稼熟，马前迎拜羡并儿。  
  
卷707_23  【次韵九华杜先辈重阳寄投宛陵丞相】殷文圭  
日下飞声彻不毛，酒醒时得广离骚。先生鬓为吟诗白，  
上相心因治国劳。千乘信回鱼榼重，九华秋迥凤巢高。  
强酬小谢重阳句，沙恨无金尽日淘。  
  
卷707_24  【寄贺杜荀鹤及第】殷文圭  
一战平畴五字劳，昼归乡去锦为袍。大鹏出海翎犹湿，  
骏马辞天气正豪。九子旧山增秀绝，二南新格变风骚。  
由来稽古符公道，平地丹梯甲乙高。  
  
卷707_25  【春草碧色】殷文圭  
细草含愁碧，芊绵南浦滨。萋萋如恨别，苒苒共伤春。  
疏雨烟华润，斜阳细彩匀。花粘繁斗锦，人藉软胜茵。  
浅映宫池水，轻遮辇路尘。杜回如可结，誓作报恩身。  
  
卷707_26  【和友人送衡尚书赴池阳副车】殷文圭  
淮王上将例分忧，玉帐参承半列侯。次第选材如创厦，  
别离排宴向藏舟。鲲鹏变化知难测，龙蠖升沈各有由。  
躞蹀行牵金鋄重，婵娟立唱翠娥愁。筑头勋业谐三阵，  
满腹诗书究九流。金海珠韬乘月读，肉芝牙茗拨云收。  
赤鳞旆卷鸥汀晚，青雀船横雁阵秋。十字细波澄镜面，  
九华残雪露峰头。醉沈北海千尊酒，吟上南荆百尺楼。  
况是昭明食鱼郡，不妨闲掷钓璜钩。  
  
卷707_27  【贻李南平】殷文圭  
紫殿西头月欲斜，曾草临淮上相麻。  
润笔已曾经奏谢，更飞章句问张华。  
  
卷707_28  【句】殷文圭  
龙舒太守人中杰，风韵堂中心似月。（《方舆胜览》）斋  
众口声光夸汉将，筑头勋业佐淮王。（《贺池阳太守正命》，  
《唐诗纪事》）知  

## 全唐诗(下)　卷七百零八

卷708_1  【钓台】徐夤  
金门谁奉诏，碧岸独垂钩。旧友只樵叟，新交惟野鸥。  
嘉名悬日月，深谷化陵丘。便可招巢父，长川好饮牛。  
  
卷708_2  【旅次寓题】徐夤  
胡为名利役，来往老关河。白发随梳少，青山入梦多。  
途穷怜抱疾，世乱耻登科。却起渔舟念，春风钓绿波。  
  
卷708_3  【赠严司直】徐夤  
承家居阙下，避世出关东。有酒刘伶醉，无儿伯道穷。  
新诗吟阁赏，旧业钓台空。雨雪还相访，心怀与我同。  
  
卷708_4  【赠东方道士】徐夤  
葫芦窗畔挂，是物在其间。雪色老人鬓，桃花童子颜。  
祭星秋卜日，采药晓登山。旧放长生鹿，时衔瑞草还。  
  
卷708_5  【题僧壁】徐夤  
香厨流瀑布，独院锁孤峰。绀发青螺长，文茵紫豹重。  
卵枯皆化燕，蜜老却成蜂。明月留人宿，秋声夜著松。  
  
卷708_6  【和人经隋唐间战处】徐夤  
孤军前度战，一败一成功。卷旆早归国，卧尸犹臂弓。  
草间腥半在，沙上血残红。伤魄何为者，五湖垂钓翁。  
  
卷708_7  【追和常建叹王昭君】徐夤  
红颜如朔雪，日烁忽成空。泪尽黄云雨，尘消白草风。  
君心争不悔，恨思竟何穷。愿化南飞燕，年年入汉宫。  
  
卷708_8  【赠董先生】徐夤  
寿岁过于百，时闲到上京。餐松双鬓嫩，绝粒四支轻。  
雨雪思中岳，云霞梦赤城。来年期寿箓，何处待先生。  
  
卷708_9  【河流】徐夤  
洪流盘砥柱，淮济不同波。莫讶清时少，都缘曲处多。  
远能通玉塞，高复接银河。大禹成门嶮，为龙始得过。  
  
卷708_10  【题南寺】徐夤  
久别猿啼寺，流年劫逝波。旧僧归塔尽，古瓦长松多。  
壁藓昏题记，窗萤散薜萝。平生英壮节，何故旋消磨。  
  
卷708_11  【北山秋晚】徐夤  
十载衣裘尽，临寒隐薜萝。心闲缘事少，身老爱山多。  
玉露催收菊，金风促剪禾。燕秦正戎马，林下好婆娑。  
  
卷708_12  【昔游】徐夤  
昔游红杏苑，今隐刺桐村。岁计悬僧债，科名负国恩。  
不书胝渐稳，频镊鬓无根。惟有经邦事，年年志尚存。  
  
卷708_13  【酒胡子】徐夤  
红筵丝竹合，用尔作欢娱。直指宁偏党，无私绝觊觎。  
当歌谁擐袖，应节渐轻躯。恰与真相似，毡裘满颔须。  
  
卷708_14  【吊崔补阙】徐夤  
近来吾道少，恸哭博陵君。直节岩前竹，孤魂岭上云。  
缙绅传确论，丞相取遗文。废却中兴策，何由免用军。  
  
卷708_15  【吊赤水李先生】徐夤  
三年悲过隙，一室类销冰。妻病入仙观，子穷随岳僧。  
荒丘寒有雨，古屋夜无灯。往日清猷著，金门几欲征。  
  
卷708_16  【香鸭】徐夤  
不假陶熔妙，谁教羽翼全。五金池畔质，百和口中烟。  
觜钝鱼难啄，心空火自燃。御炉如有阙，须进圣君前。  
  
卷708_17  【鸡】徐夤  
名参十二属，花入羽毛深。守信催朝日，能鸣送晓阴。  
峨冠装瑞璧，利爪削黄金。徒有稻粱感，何由报德音。  
  
卷708_18  【白鸽】徐夤  
举翼凌空碧，依人到大邦。粉翎栖画阁，雪影拂琼窗。  
振鹭堪为侣，鸣鸠好作双。狎鸥归未得，睹尔忆晴江。  
  
卷708_19  【龟】徐夤  
行止竟何从，深溪与古峰。青荷巢瑞质，绿水返灵踪。  
钻骨神明应，酬恩感激重。仙翁求一卦，何日脱龙钟。  
  
卷708_20  【银结条冠子】徐夤  
日下征良匠，宫中赠阿娇。瑞莲开二孕，琼缕织千条。  
蝉翼轻轻结，花纹细细挑。舞时红袖举，纤影透龙绡。  
  
卷708_21  【蜀葵】徐夤  
剑门南面树，移向会仙亭。锦水饶花艳，岷山带叶青。  
文君惭婉娩，神女让娉婷。烂熳红兼紫，飘香入绣扃。  
  
卷708_22  【华清宫】徐夤  
十二琼楼锁翠微，暮霞遗却六铢衣。桐枯丹穴凤何去，  
天在鼎湖龙不归。帘影罢添新翡翠，露华犹湿旧珠玑。  
君王魂断骊山路，且向蓬瀛伴贵妃。  
  
卷708_23  【再幸华清宫】徐夤  
肠断将军改葬归，锦囊香在忆当时。年来却恨相思树，  
春至不生连理枝。雪女冢头瑶草合，贵妃池里玉莲衰。  
霓裳旧曲飞霜殿，梦破魂惊绝后期。  
  
卷708_24  【喜雨上主人尚书】徐夤  
天皇攘袂敕神龙，雨我公田兆岁丰。几日淋漓侵暮角，  
数宵滂沛彻晨钟。细如春雾笼平野，猛似秋风击古松。  
门下十年耕稼者，坐来偏忆翠微峰。  
  
卷708_25  【回文诗二首】徐夤  
飞书一幅锦文回，恨写深情寄雁来。机上月残香阁掩，  
树梢烟澹绿窗开。霏霏雨罢歌终曲，漠漠云深酒满杯。  
归日几人行问卜，徽音想望倚高台。  
轻帆数点千峰碧，水接云山四望遥。晴日海霞红霭霭，  
晓天江树绿迢迢。清波石眼泉当槛，小径松门寺对桥。  
明月钓舟渔浦远，倾山雪浪暗随潮。  
  
卷708_26  【不把渔竿】徐夤  
不把渔竿不灌园，策筇吟绕绿芜村。得争野老眠云乐，  
倍感闽王与善恩。鸟趁竹风穿静户，鱼吹烟浪喷晴轩。  
何人买我安贫趣，百万黄金未可论。  
  
卷708_27  【古往今来】徐夤  
古往今来恨莫穷，不如沈醉卧春风。雀儿无角长穿屋，  
鹦鹉能言却入笼。柳惠岂嫌居下位，朱云直去指三公。  
闲思郭令长安宅，草没匡墙旧事空。  
  
卷708_28  【十里烟笼】徐夤  
十里烟笼一径分，故人迢递久离群。白云明月皆由我，  
碧水青山忽赠君。浮世宦名浑似梦，半生勤苦谩为文。  
北邙坡上青松下，尽是锵金佩玉坟。  
  
卷708_29  【偶书】徐夤  
巧者多为拙者资，良筹第一在乘时。市门逐利终身饱，  
谷口躬耕尽日饥。琼玖鬻来燕石贵，蓬蒿芳处楚兰衰。  
高皇冷笑重瞳客，盖世拔山何所为。  
  
卷708_30  【润屋】徐夤  
润屋丰家莫妄求，眼看多是与身雠。百禽罗得皆黄口，  
四皓山居始白头。玉烁火光争肯变，草芳崎岸不曾秋。  
朱门粉署何由到，空寄新诗谢列侯。  
  
卷708_31  【退居】徐夤  
鹤性松心合在山，五侯门馆怯趋攀。三年卧病不能免，  
一日受恩方得还。明月送人沿驿路，白云随马入柴关。  
笑他范蠡贪婪甚，相罢金多始退闲。  
  
卷708_32  【闭门】徐夤  
闭却闲门卧小窗。更何人与疗膏肓。一生有酒唯知醉，  
四大无根可预量。骨冷欲针先觉痛，肉顽频灸不成疮。  
漳滨伏枕文园渴，盗跖纵横似虎狼。  
  
卷708_33  【开窗】徐夤  
闭户开窗寝又兴，三更时节也如冰。长闲便是忘机者，  
不出真如过夏僧。环堵岂惭蜗作舍，布衣宁假鹤为翎。  
蔷薇花尽薰风起，绿叶空随满架藤。  
  
卷708_34  【灯花】徐夤  
点蜡烧银却胜栽，九华红艳吐玫瑰。独含冬夜寒光拆，  
不傍春风暖处开。难见只因能送喜，莫挑唯恐堕成灰。  
贪膏附热多相误，为报飞蛾罢拂来。  
  
卷708_35  【东归出城留别知己】徐夤  
韦蒙屈指许非才，三载长安共酒杯。欲别未攀杨柳赠，  
相留拟待牡丹开。寒随御水波光散，暖逐衡阳雁影来。  
他日因书问衰飒，东溪须访子陵台。  
  
卷708_36  【咏怀】徐夤  
愁花变出白髭须，半世辛勤一事无。道在或期君梦想，  
贫来争奈鬼揶揄。马卿自愧长婴疾，颜子谁怜不是愚。  
借取秦宫台上镜，为时开照汉妖狐。  
  
卷708_37  【郊村独游】徐夤  
岁闰堪怜历候迟，出门惟与野云期。惊鱼掷上绿荷芰，  
栖鸟啄馀红荔枝。末路可能长薄命，修途应合有良时。  
市头相者休相戏，蹙膝先生半自知。  
  
卷708_38  【经故翰林杨左丞池亭】徐夤  
八角红亭荫绿池，一朝青草盖遗基。蔷薇藤老开花浅，  
翡翠巢空落羽奇。春榜几深门下客，乐章多取集中诗。  
平生德义人间诵，身后何劳更立碑。  
  
卷708_39  【经故广平员外旧宅】徐夤  
门巷萧条引涕洟，遗孤三岁著麻衣。绿杨树老垂丝短，  
翠竹林荒著笋稀。结社僧因秋朔吊，买书船近葬时归。  
平生欲献匡君策，抱病犹言未息机。  
  
卷708_40  【潘丞相旧宅】徐夤  
绿树垂枝荫四邻，春风还似旧时春。年年燕是雕梁主，  
处处花随落月尘。七贵竟为长逝客，五侯寻作不归人。  
秋槐影薄蝉声尽，休谓龙门待化鳞。  
  
卷708_41  【门外闲田数亩长有泉源因筑直堤分为两沼】徐夤  
左右澄漪小槛前，直堤高筑古平川。十分春水双檐影，  
一片秋空两月悬。前岸好山摇细浪，夹门嘉树合晴烟。  
坐来暗起江湖思，速问溪翁买钓船。  
  
卷708_42  【北园】徐夤  
北园干叶旋空枝，兰蕙还将众草衰。笼鸟上天犹有待，  
病龙兴雨岂无期。身闲不厌频来客，年老偏怜最小儿。  
生事罢求名与利，一窗书策是年支。  
  
卷708_43  【溪上要一只白簟扇盖头垂钓去年就节推…遂成拙句】徐夤  
难求珍箑过炎天，远就金貂乞月圆。直在引风欹角枕，  
且图遮日上渔船。但令织取无花簟，不用挑为饮露蝉。  
莫道如今时较晚，也应留得到明年。  
  
卷708_44  【招隐】徐夤  
齿发那能敌岁华，早知休去避尘沙。鬼神只阚高明里，  
倚伏不干栖隐家。陶景岂全轻组绶，留侯非独爱烟霞。  
赠君吉语堪铭座，看取朝开暮落花。  
  
卷708_45  【忆山中友人】徐夤  
忆得当年接善邻，苦将闲事强夫君。斗开碧沼分明月，  
各领青山占白云。近日药方多缮写，旧来诗草半烧焚。  
金门几欲言西上，惆怅关河正用军。  
  
卷708_46  【溪隐】徐夤  
将名将利已无缘，深隐清溪拟学仙。绝却腥膻胜服药，  
断除杯酒合延年。蜗牛壳漏宁同舍，榆荚花开不是钱。  
鸾鹤久从笼槛闭，春风却放纸为鸢。  
  
卷708_47  【酒醒】徐夤  
酒醒欲得适闲情，骑马那胜策杖行。天暖天寒三月暮，  
溪南溪北两村名。沙澄浅水鱼知钓，花落平田鹤见耕。  
望断长安故交远，来书未说九河清。  
  
卷708_48  【梦断】徐夤  
梦断纱窗半夜雷，别君花落又花开。渔阳路远书难寄，  
衡岳山高月不来。玄燕有情穿绣户，灵龟无应祝金杯。  
人生若得长相对，萤火生烟草化灰。  
  
卷708_49  【人事】徐夤  
人事飘如一炷烟，且须求佛与求仙。丰年甲子春无雨，  
良夜庚申夏足眠。颜氏岂嫌瓢里饮，孟光非取镜中妍。  
平生生计何为者，三径苍苔十亩田。  
  
卷708_50  【休说】徐夤  
休说人间有陆沈，一樽闲待月明斟。时来不怕沧溟阔，  
道大却忧潢潦深。白首钓鱼应是分，青云干禄已无心。  
梓桐赋罢相如隐，谁为君前永夜吟。  
  
卷708_51  【嘉运】徐夤  
嘉运良时两阻修，钓竿蓑笠乐林丘。家无寸帛浑闲事，  
身似浮云且自由。庭际鸟啼花旋落，潭心月在水空流。  
晨炊一箸红银粒，忆著长安索米秋。  
  
卷708_52  【绿鬓】徐夤  
绿鬓先生自出林，孟光同乐野云深。躬耕为食古人操，  
非织不衣贤者心。眼众岂能分瑞璧，舌多须信烁良金。  
君看黄阁南迁客，一过泷州绝好音。  
  
卷708_53  【骄侈】徐夤  
骄侈阽危俭素牢，镜中形影岂能逃。石家恃富身还灭，  
颜子非贫道不遭。蝙蝠亦能知日月，鸾凤那肯啄腥臊。  
古今人事惟堪醉，好脱霜裘换绿醪。  
  
卷708_54  【龙蛰二首】徐夤  
龙蛰蛇蟠却待伸，和光何惜且同尘。伍员岂是吹箫者，  
冀缺非同执耒人。神剑触星当变化，良金成器在陶钧。  
穰侯休忌关东客，张禄先生竟相秦。  
休说雄才间代生，到头难与运相争。时通有诏征枚乘，  
世乱无人荐祢衡。逐日莫矜驽马步，司晨谁要牝鸡鸣。  
中林且作烟霞侣，尘满关河未可行。  
  
卷708_55  【逐臭苍蝇】徐夤  
逐臭苍蝇岂有为，清蝉吟露最高奇。多藏苟得何名富，  
饱食嗟来未胜饥。穷寂不妨延寿考，贪狂总待算毫厘。  
首阳山翠千年在，好奠冰壶吊伯夷。  
  
卷708_56  【牡丹花二首】徐夤  
看遍花无胜此花，剪云披雪蘸丹砂。开当青律二三月，  
破却长安千万家。天纵秾华刳鄙吝，春教妖艳毒豪奢。  
不随寒令同时放，倍种双松与辟邪。  
万万花中第一流，浅霞轻染嫩银瓯。能狂绮陌千金子，  
也惑朱门万户侯。朝日照开携酒看，暮风吹落绕栏收。  
诗书满架尘埃扑，尽日无人略举头。  
  
卷708_57  【尚书座上赋牡丹花得轻字韵其花自越中移植】徐夤  
流苏凝作瑞华精，仙阁开时丽日晴。霜月冷销银烛焰，  
宝瓯圆印彩云英。娇含嫩脸春妆薄，红蘸香绡艳色轻。  
早晚有人天上去，寄他将赠董双成。  
  
卷708_58  【依韵和尚书再赠牡丹花】徐夤  
烂银基地薄红妆，羞杀千花百卉芳。紫陌昔曾游寺看，  
朱门今在绕栏望。龙分夜雨资娇态，天与春风发好香。  
多著黄金何处买，轻桡挑过镜湖光。  
  
卷708_59  【郡庭惜牡丹】徐夤  
肠断东风落牡丹，为祥为瑞久留难。青春不驻堪垂泪，  
红艳已空犹倚栏。积藓下销香蕊尽，晴阳高照露华干。  
明年万叶千枝长，倍发芳菲借客看。  
  
卷708_60  【追和白舍人咏白牡丹】徐夤  
蓓蕾抽开素练囊，琼葩薰出白龙香。裁分楚女朝云片，  
剪破姮娥夜月光。雪句岂须征柳絮，粉腮应恨帖梅妆。  
槛边几笑东篱菊，冷折金风待降霜。  
  
卷708_61  【忆牡丹】徐夤  
绿树多和雪霰栽，长安一别十年来。王侯买得价偏重，  
桃李落残花始开。宋玉邻边腮正嫩，文君机上锦初裁。  
沧洲春暮空肠断，画看犹将劝酒杯。  
  
卷708_62  【惜牡丹】徐夤  
今日狂风揭锦筵，预愁吹落夕阳天。闲看红艳只须醉，  
谩惜黄金岂是贤。南国好偷夸粉黛，汉宫宜摘赠神仙。  
良时虽作莺花主，白马王孙恰少年。  
  
卷708_63  【览柳浑汀洲采白蘋之什，因成一章】徐夤  
采尽汀蘋恨别离，鸳鸯鸂鶒总双飞。月明南浦梦初断，  
花落洞庭人未归。天远有书随驿使，夜长无烛照寒机。  
年来泣泪知多少，重叠成痕在绣衣。  
  
卷708_64  【司直巡官无诸移到玫瑰花】徐夤  
芳菲移自越王台，最似蔷薇好并栽。秾艳尽怜胜彩绘，  
嘉名谁赠作玫瑰。春藏锦绣风吹拆，天染琼瑶日照开。  
为报朱衣早邀客，莫教零落委苍苔。  
  
卷708_65  【梅花】徐夤  
琼瑶初绽岭头葩，蕊粉新妆姹女家。举世更谁怜洁白，  
痴心皆尽爱繁华。玄冥借与三冬景，谢氏输他六出花。  
结实和羹知有日，肯随羌笛落天涯。  
  
卷708_66  【荔枝二首】徐夤  
朱弹星丸粲日光，绿琼枝散小香囊。龙绡壳绽红纹粟，  
鱼目珠涵白膜浆。梅熟已过南岭雨，橘酸空待洞庭霜。  
蛮山蹋晓和烟摘，拜捧金盘奉越王。  
日日熏风卷瘴烟，南园珍果荔枝先。灵鸦啄破琼津滴，  
宝器盛来蚌腹圆。锦里只闻销醉客，蕊宫惟合赠神仙。  
何人刺出猩猩血，深染罗纹遍壳鲜。  
  
卷708_67  【菊花】徐夤  
桓景登高事可寻，黄花开处绿畦深。消灾辟恶君须采，  
冷露寒霜我自禁。篱物早荣还早谢，涧松同德复同心。  
陶公岂是居贫者，剩有东篱万朵金。  
  
卷708_68  【画松】徐夤  
涧底阴森验笔精，笔闲开展觉神清。曾当月照还无影，  
若许风吹合有声。枝偃只应玄鹤识，根深且与茯苓生。  
天台道士频来见，说似株株倚赤城。  
  
卷708_69  【草木】徐夤  
草木无情亦可嗟，重开明镜照无涯。菊英空折罗含宅，  
榆荚不生原宪家。天命岂凭医药石，世途还要辟虫沙。  
仙翁乞取金盘露，洗却苍苍两鬓华。  
  
卷708_70  【松】徐夤  
涧底青松不染尘，未逢良匠竞谁分。龙盘劲节岩前见，  
鹤唳翠梢天上闻。大厦可营谁择木，女萝相附欲凌云。  
皇王自有增封日，修竹徒劳号此君。  
  
卷708_71  【竹】徐夤  
翠染琅玕粉渐开，东南移得会稽栽。游丝挂处渔竿去，  
绿水夹时龙影来。风触有声含六律，露沾如洗绝浮埃。  
王猷旧宅无人到，抱却清阴盖绿苔。  
  
卷708_72  【尚书打球，小骢步骤最奇，因有所赠】徐夤  
善价千金未可论，燕王新寄小龙孙。逐将白日驰青汉，  
衔得流星入画门。步骤最能随手转，性灵多恐会人言。  
桃花雪点多虽贵，全假当场一顾恩。  
  
卷708_73  【尚书惠蜡面茶】徐夤  
武夷春暖月初圆，采摘新芽献地仙。飞鹊印成香蜡片，  
啼猿溪走木兰船。金槽和碾沈香末，冰碗轻涵翠缕烟。  
分赠恩深知最异，晚铛宜煮北山泉。  
  
卷708_74  【劝酒】徐夤  
休向尊前诉羽觥，百壶清酌与君倾。身同绿树年年老，  
事比红尘日日生。六国英雄徒反覆，九原松柏甚分明。  
醉乡路与乾坤隔，岂信人间有利名。  
  
卷708_75  【断酒】徐夤  
因论沈湎觉前非，便碎金罍与羽卮。采茗早驰三蜀使，  
看花甘负五侯期。窗间近火刘伶传，坐右新铭管仲辞。  
此事十年前已说，匡庐山下老僧知。  
  
卷708_76  【忆旧山】徐夤  
涧竹岩云有旧期，二年频长鬓边丝。游鱼不爱金杯水，  
栖鸟敢求琼树枝。陶景恋深松桧影，留侯抛却帝王师。  
龙争虎攫皆闲事，数叠山光在梦思。  

## 全唐诗(下)　卷七百零九

卷709_1  【西华】徐夤  
五千仞有馀神秀，一一排云上泬。叠嶂出关分二陕，  
残冈过水作中条。巨灵庙破生春草，毛女峰高入绛霄。  
拜祝金天乞阴德，为民求主降神尧。  
  
卷709_2  【岚似屏风】徐夤  
岚似屏风草似茵，草边时脍锦花鳞。山中宰相陶弘景，  
谷口耕夫郑子真。宦达到头思野逸，才多未必笑清贫。  
君看东洛平泉宅，只有年年百卉春。  
  
卷709_3  【忆潼关】徐夤  
洞壑双扉入到初，似从深阱睹高墟。天开白日临军国，  
山夹黄河护帝居。隋炀远游宜不反，奉春长策竟何如。  
须知皇汉能扃鐍，延得年过四百馀。  
  
卷709_4  【忆潼关早行】徐夤  
行客起看仙掌月，落星斜照浊河泥。故山远处高飞雁，  
去马鸣时先早鸡。关柳不知谁氏种，岳碑犹见圣君题。  
刍荛十轴僮三尺，岂谓青云便有梯。  
  
卷709_5  【鸿门（旧本作失题）】徐夤  
耨月耕烟水国春，薄徒应笑作农人。皇王尚法三推礼，  
白社宁忘四体勤。雨洒蓑衣芳草暗，鸟啼云树小村贫。  
犹胜堕力求飧者，五斗低腰走世尘。  
  
卷709_6  【忆长安行】徐夤  
旧历关中忆废兴，僭奢须戒俭须凭。火光只是烧秦冢，  
贼眼何曾视灞陵。钟鼓煎催人自急，侯王更换恨难胜。  
不如坐钓清溪月，心共寒潭一片澄。  
  
卷709_7  【忆长安上省年】徐夤  
忽忆关中逐计车，历坊骑马信空虚。三秋病起见新雁，  
八月夜长思旧居。宗伯帐前曾献赋，相君门下再投书。  
如今说著犹堪泣，两宿都堂过岁除。  
  
卷709_8  【长安述怀】徐夤  
黄河冰合尚来游，知命知时肯躁求。词赋有名堪自负，  
春风落第不曾羞。风尘色里凋双鬓，鼙鼓声中历几州。  
十载公卿早言屈，何须课夏更冥搜。  
  
卷709_9  【长安即事三首】徐夤  
抛掷清溪旧钓钩，长安寒暑再环周。便随莺羽三春化，  
只说蝉声一度愁。扫雪自怜窗纸照，上天宁愧海槎流。  
明时则待金门诏，肯羡班超万户侯。  
无酒穷愁结自舒，饮河求满不求馀。身登霄汉平时第，  
家得干戈定后书。富贵敢期苏季子，清贫方见马相如。  
明时用即匡君去，不用何妨却钓鱼。  
拖紫腰金不要论，便堪归隐白云村。更无名籍强金榜，  
岂有花枝胜杏园。绮席促时皆国器，羽觥飞处尽王孙。  
高眠亦是前贤事，争报春闱莫大恩。  
  
卷709_10  【东京次新安道中】徐夤  
贼去兵来岁月长，野蒿空满坏墙匡。旋从古辙成深谷，  
几见金舆过上阳。洛水送年催代谢，嵩山擎日拂穹苍。  
殊时异世为儒者，不见文皇与武皇。  
  
卷709_11  【山阴故事】徐夤  
坦腹夫君不可逢，千年犹在播英风。红鹅化鹤青天远，  
彩笔成龙绿水空。爱竹只应怜直节，书裙多是为奇童。  
吹笙缑岭登山后，东注清流岂有穷。  
  
卷709_12  【温陵即事】徐夤  
早年师友教为文，卖却鱼舟网典坟。国有安危期日谏，  
家无担石暂从军。非才岂合攀丹桂，多病犹堪伴白云。  
争得千钟季孙粟，沧洲归与故人分。  
  
卷709_13  【温陵残腊书怀寄崔尚书】徐夤  
济川无楫拟何为，三杰还从汉祖推。心学庭槐空发火，  
鬓同门柳即垂丝。中兴未遇先怀策，除夜相催也课诗。  
江上年年接君子，一杯春酒一枰棋。  
  
卷709_14  【义通里寓居即事】徐夤  
家住寒梅翠岭东，长安时节咏途穷。牡丹窠小春馀雨，  
杨柳丝疏夏足风。愁鬓已还年纪白，衰容宁藉酒杯红。  
长卿甚有凌云作，谁与清吟绕帝宫。  
  
卷709_15  【上阳宫词】徐夤  
点点苔钱上玉墀，日斜空望六龙西。妆台尘暗青鸾掩，  
宫树月明黄鸟啼。庭草可怜分雨露，君恩深恨隔云泥。  
银蟾借与金波路，得入重轮伴羿妻。  
  
卷709_16  【西寨寓居】徐夤  
闲读南华对酒杯，醉携筇竹画苍苔。豪门有利人争去，  
陋巷无权客不来。解报可能医病雀，重燃谁肯照寒灰。  
严陵万古清风在，好棹东溪咏钓台。  
功智争驰淡薄空，犹怀忠信拟何从。鸱鸢啄腐疑雏凤，  
神鬼欺贫笑伯龙。烈日不融双鬓雪，病身全仰竹枝筇。  
崇侯入辅严陵退，堪忆啼猿万仞峰。  
  
卷709_17  【题福州天王阁】徐夤  
绝境宜栖独角仙，金张到此亦忘还。三门里面千层阁，  
万井中心一朵山。江拗碧湾盘洞府，石排青壁护禅关。  
有时海上看明月，辗出冰轮叠浪间。  
  
卷709_18  【忆荐福寺南院】徐夤  
忆昔长安落第春，佛宫南院独游频。灯前不动惟金像，  
壁上曾题尽古人。鶗鴂声中双阙雨，牡丹花际六街尘。  
啼猿溪上将归去，合问升平诣秉钧。  
  
卷709_19  【塔院小屋，四壁皆是卿相题名，因成四韵】徐夤  
雁塔搀空映九衢，每看华宇每踟蹰。题名尽是台衡迹，  
满壁堪为宰辅图。鸾凤岂巢荆棘树，虬龙多蛰帝王都。  
谁知远客思归梦，夜夜无船自过湖。  
  
卷709_20  【题名琉璃院（今改名景祥院）】徐夤  
一条溪绕翠岩隈，行脚僧言胜五台。农罢树阴黄犊卧，  
斋时山下白衣来。松因往日门人种，路是前生长老开。  
三卷贝多金粟语，可能长诵免轮回。  
  
卷709_21  【寺中偶题】徐夤  
听话金仙眉相毫，每来皆得解尘劳。鹤栖云路看方贵，  
僧倚松门见始高。名利罢烧心内火，雪霜偏垢鬓边毛。  
银蟾未出金乌在，更上层楼眺海涛。  
  
卷709_22  【山寺寓居】徐夤  
高卧东林最上方，水声山翠剔愁肠。白云送雨笼僧阁，  
黄叶随风入客堂。终去四明成大道，暂从双鬓许秋霜。  
披缁学佛应无分，鹤氅谈空亦不妨。  
  
卷709_23  【寄僧寓题】徐夤  
佛顶抄经忆惠休，众人皆谓我悠悠。浮生真个醉中梦，  
闲事莫添身外愁。百岁付于花暗落，四时随却水奔流。  
安眠静笑思何报，日夜焚修祝郡侯。  
  
卷709_24  【游灵隐天竺二寺】徐夤  
丹井冷泉虚易到，两山真界实难名。石和云雾莲华气，  
月过楼台桂子清。腾踏回桥巡像设，罗穿曲洞出龙城。  
更怜童子呼猿去，飒飒萧萧下树行。  
  
卷709_25  【醉题邑宰南塘屋壁】徐夤  
万古清淮照远天，黄河浊浪不相关。县留东道三千客，  
宅锁南塘一片山。草色净经秋雨绿，烧痕寒入晓窗斑。  
闽王美锦求贤制，未许陶公解印还。  
  
卷709_26  【题泗洲塔】徐夤  
十年前事已悠哉，旋被钟声早暮催。明月似师生又没，  
白云如客去还来。烟笼瑞阁僧经静，风打虚窗佛幌开。  
惟有南边山色在，重重依旧上高台。  
  
卷709_27  【东归题屋壁】徐夤  
尘埃归去五湖东，还是衡门一亩宫。旧业旋从征赋失，  
故人多逐乱离空。因悲尽室如悬罄，却拟携家学转蓬。  
见说武王天上梦，无情曾与傅岩通。  
  
卷709_28  【寓题】徐夤  
酒壶棋局似闲人，竹笏蓝衫老此身。托客买书重得卷，  
爱山移宅近为邻。鸣蛩阁上风吹病，落叶庭中月照贫。  
见说天池波浪阔，也应涓滴溅穷鳞。  
  
卷709_29  【偶题】徐夤  
闲补亡书见废兴，偶然前古也填膺。秦宫犹自拜张禄，  
楚幕不知留范增。大道岂全关历数，雄图强半属贤能。  
燕台财力知多少，谁筑黄金到九层。  
  
卷709_30  【寓题述怀】徐夤  
大道真风早晚还，妖讹成俗污乾坤。宣尼既没苏张起，  
凤鸟不来鸡雀喧。刍少可能供骥子，草多谁复访兰荪。  
尧廷忘却征元凯，天阙重关十二门。  
  
卷709_31  【将入城灵口道中作】徐夤  
路上长安惟咫尺，灞陵西望接秦源。依稀日下分天阙，  
隐映云边是国门。锦袖臂鹰河北客，青桑鸣雉渭南村。  
高风九万程途近，与报沧洲欲化鲲。  
  
卷709_32  【新屋】徐夤  
耳顺何为土木勤，叔孙墙屋有前闻。纵然一世如红叶，  
犹得十年吟白云。性逸且图称野客，才难非敢傲明君。  
清甜数尺沙泉井，平与邻家昼夜分。  
  
卷709_33  【新葺茆堂】徐夤  
剪竹诛茆就水滨，静中还得保天真。只闻神鬼害盈满，  
不见古今争贱贫。树影便为廊庑屋，草香权当绮罗茵。  
阶前一片泓澄水，借与汀禽活紫鳞。  
耨水耕山息故林，壮图嘉话负前心。素丝鬓上分愁色，  
络纬床头和苦吟。笔研不才当付火，方书多诳罢烧金。  
同年二十八君子，游楚游秦断好音。  
  
卷709_34  【茆亭】徐夤  
鸳瓦虹梁计已疏，织茅编竹称贫居。剪平恰似山僧笠，  
扫静真同道者庐。秋晚卷帘看过雁，月明凭槛数跳鱼。  
重门公子应相笑，四壁风霜老读书。  
  
卷709_35  【客厅】徐夤  
移却松筠致客堂，净泥环堵贮荷香。衡茅只要免风雨，  
藻棁不须高栋梁。丰蔀仲尼明演易，作歌五子恨雕墙。  
燕台汉阁王侯事，青史千年播耿光。  
  
卷709_36  【咏写真】徐夤  
写得衰容似十全，闲开僧舍静时悬。瘦于南国从军日，  
老却东堂射策年。潭底看身宁有异，镜中引影更无偏。  
借将前辈真仪比，未愧金銮李谪仙。  
  
卷709_37  【放榜日】徐夤  
喧喧车马欲朝天，人探东堂榜已悬。万里便随金鸑鷟，  
三台仍借玉连钱。花浮酒影彤霞烂，日照衫光瑞色鲜。  
十二街前楼阁上，卷帘谁不看神仙。  
  
卷709_38  【曲江宴日呈诸同年】徐夤  
鹪鹩惊与凤凰同，忽向中兴遇至公。金榜连名升碧落，  
紫花封敕出琼宫。天知惜日迟迟暮，春为催花旋旋红。  
好是慈恩题了望，白云飞尽塔连空。  
  
卷709_39  【渤海宾贡高元固先辈闽中相访云本国人…屏障因而有赠】徐夤  
折桂何年下月中，闽山来问我雕虫。肯销金翠书屏上，  
谁把刍荛过日东。郯子昔时遭孔圣，繇余往代讽秦宫。  
嗟嗟大国金门士，几个人能振素风。  
  
卷709_40  【偶吟】徐夤  
千卷长书万首诗，朝蒸藜藿暮烹葵。清时名立难皆我，  
晚岁途穷亦问谁。碧岸钓归惟独笑，青山耕遍亦何为。  
寻常抖擞怀中策，可便降他两鬓丝。  
  
卷709_41  【赠表弟黄校书辂（昔居临溪今居近市入市五里）】徐夤  
产破身穷为学儒，我家诸表爱诗书。严陵虽说临溪隐，  
晏子还闻近市居。佳句丽偷红菡萏，吟窗冷落白蟾蜍。  
闲来共话无生理，今古悠悠事总虚。  
  
卷709_42  【辇下赠屯田何员外】徐夤  
封章频得帝咨嗟，报国唯将直破邪。身到西山书几达，  
官登南省鬓初华。厨非寒食还无火，菊待重阳拟泛茶。  
内翰好才兼好古，秋来应数到君家。  
  
卷709_43  【赠月君】徐夤  
出水莲花比性灵，三生尘梦一时醒。神传尊胜陀罗咒，  
佛授金刚般若经。懿德好书添女诫，素容堪画上银屏。  
鸣梭轧轧纤纤手，窗户流光织女星。  
  
卷709_44  【赠垂光同年】徐夤  
丹桂攀来十七春，如今始见茜袍新。须知红杏园中客，  
终作金銮殿里臣。逸少家风惟笔札，玄成世业是陶钧。  
他时黄阁朝元处，莫忘同年射策人。  
  
卷709_45  【赠杨著】徐夤  
藻丽荧煌冠士林，白华荣养有曾参。十年去里荆门改，  
八岁能诗相座吟。李广不侯身渐老，子山操赋恨何深。  
钓鱼台上频相访，共说长安泪满襟。  
  
卷709_46  【赠黄校书先辈璞闲居】徐夤  
驭得骊龙第四珠，退依僧寺卜贫居。青山入眼不干禄，  
白发满头犹著书。东涧野香添碧沼，南园夜雨长秋蔬。  
月明扫石吟诗坐，讳却全无儋石储。  
  
卷709_47  【尚书荣拜恩命夤疾中辄课恶诗二首以申攀赞】徐夤  
明公家凿凤凰池，弱冠封侯四海推。富贵有期天授早，  
关河多难敕来迟。昴星人杰当王佐，黄石仙翁识帝师。  
昨日诏书犹漏缺，未言商也最能诗。  
东郊迎入紫泥封，此日天仙下九重。三五月明临阚泽，  
百千人众看王恭。旗傍绿树遥分影，马蹋浮云不见踪。  
借问乘轺何处客，相庭雄幕卷芙蓉。  
  
卷709_48  【府主仆射王抟生日（昭宗光化三年己未八月献）】徐夤  
熊罴先兆庆垂休，天地氤氲瑞气浮。李树影笼周柱史，  
昴星光照汉酂侯。数钟龟鹤千年算，律正乾坤八月秋。  
勋业定应归鼎鼐，生灵岂独化东瓯。  
  
卷709_49  【献内翰杨侍郎】徐夤  
窗开青琐见瑶台，冷拂星辰逼上台。丹凤诏成中使取，  
白龙香近圣君来。欲言温署三缄口，闲赋宫词八斗才。  
莫拟吟云避荣贵，庙堂玉铉待盐梅。  
  
卷709_50  【送刘常侍】徐夤  
怀君何计更留连，忍送文星上碧天。杜预注通三十卷，  
汉皇枝绍几千年。言端信义如明月，笔下篇章似涌泉。  
他日有书随雁足，东溪无令访渔船。  
  
卷709_51  【送卢拾遗归华山】徐夤  
紫殿谏多防佞口，清秋假满别明君。惟忧急诏归青琐，  
不得经时卧白云。千载茯苓携鹤劚，一峰仙掌与僧分。  
门前旧客期相荐，犹望飞书及主文。  
  
卷709_52  【春末送陈先辈之清源】徐夤  
贫中惟是长年华，每羡君行自叹嗟。归日捧持明月宝，  
去时期刻刺桐花。春风避酒多游寺，晓骑听鸡早入衙。  
千乘侯王若相问，飞书与报白云家。  
  
卷709_53  【上卢三拾遗以言见黜】徐夤  
骨鲠如君道尚存，近来人事不须论。疾危必厌神明药，  
心惑多嫌正直言。冷眼静看真好笑，倾怀与说却为冤。  
因思周庙当时诫，金口三缄示后昆。  
  
卷709_54  【送王校书往清源】徐夤  
南国贤侯待德风，长途仍借九花骢。清歌早贯骊龙颔，  
丹桂曾攀玉兔宫。杨柳堤边梅雨熟，鹧鸪声里麦田空。  
吟诗台上如相问，与说蟠溪直钓翁。  
  
卷709_55  【岳州端午日送人游郴连】徐夤  
五月巴陵值积阴，送君千里客于郴。北风吹雨黄梅落，  
西日过湖青草深。竞渡岸傍人挂锦，采芳城上女遗簪。  
九嶷云阔苍梧暗，与说重华旧德音。  
  
卷709_56  【贺清源太保王延彬】徐夤  
蕊珠宫里谪神仙，八载温陵万户闲。心地阔于云梦泽，  
官资高却太行山。姜牙兆寄熊罴内，陶侃文成掌握间。  
应笑清溪旧门吏，年年扶病掩柴关。  
武荣江畔荫祥云，宠拜天人庆郡人。五色鹤绫花上敕，  
九霄龙尾道边臣。英雄达处谁言命，富贵来时自逼身。  
更待春风飞吉语，紫泥分付与陶钧。  
  
卷709_57  【病中春日即事寄主人尚书二首】徐夤  
身比秋荷觉渐枯，致君经国堕前图。层冰照日犹能暖，  
病骨逢春却未苏。镜里白须撏又长，枝头黄鸟静还呼。  
庾楼恩化通神圣，何计能教掷得卢。  
风拍衰肌久未蠲，破窗频见月团圆。更无旧日同人问，  
只有多情太守怜。腊内送将三折股，岁阴分与五铢钱。  
玄穹若假年龄在，愿捧铜盘为国贤。  
  
卷709_58  【寄华山司空侍郎二首】徐夤  
金阙争权竞献功，独逃征诏卧三峰。鸡群未必容于鹤，  
蛛网何繇捕得龙。清论尽应书国史，静筹皆可息边烽。  
风霜落满千林木，不近青青涧底松。  
非云非鹤不从容，谁敢轻量傲世踪。紫殿几征王佐业，  
青山未拆诏书封。闲吟每待秋空月，早起长先野寺钟。  
前古负材多为国，满怀经济欲何从。  
  
卷709_59  【寄卢端公同年仁炯，时迁都洛阳，新立幼主】徐夤  
上阳宫阙翠华归，百辟伤心序汉仪。昆岳有炎琼玉碎，  
洛川无竹凤凰饥。须簪白笔匡明主，莫许黄tU博少师。  
惆怅宸居远于日，长吁空摘鬓边丝。  
  
卷709_60  【寄天台陈希畋】徐夤  
阴山冰冻尝迎夏，蛰户云雷只待春。吕望岂嫌垂钓老，  
西施不恨浣纱贫。坐为羽猎车中相，飞作君王掌上身。  
拍手相思惟大笑，我曹宁比等闲人。  
  
卷709_61  【寄两浙罗书记】徐夤  
进即湮沈退却升，钱塘风月过金陵。鸿才入贡无人换，  
白首从军有诏征。博簿集成时辈骂，谗书编就薄徒憎。  
怜君道在名长在，不到慈恩最上层。  
  
卷709_62  【邑宰相访，翼日有寄】徐夤  
渊明深念郄诜贫，踏破莓苔看甑尘。碧沼共攀红菡萏，  
金鞍不卸紫麒麟。残阳妒害催归客，薄酒甘尝罚主人。  
夜半梦醒追复想，欲长攀接有何因。  
  
卷709_63  【白酒两瓶送崔侍御】徐夤  
雪化霜融好泼醅，满壶冰冻向春开。求从白石洞中得，  
携向百花岩畔来。几夕露珠寒贝齿，一泓银水冷琼杯。  
湖边送与崔夫子，谁见嵇山尽日颓。  
  
卷709_64  【依韵酬常循州】徐夤  
早年花县拜潘郎，寻忝飞鸣出桂堂。日走登天长似箭，  
人同红树岂经霜。帆分南浦知离别，驾在东州更可伤。  
公论一麾将塞诏，且随征令过潇湘。  
  
卷709_65  【谢主人惠绿酒白鱼】徐夤  
早起雀声送喜频，白鱼芳酒寄来珍。馨香乍揭春风瓮，  
拨剌初辞夜雨津。樽阔最宜澄桂液，网疏殊未损霜鳞。  
不曾垂钓兼亲酝，堪愧金台醉饱身。  

## 全唐诗(下)　卷七百一十

卷710_1  【蜀】徐夤  
虽倚关张敌万夫，岂胜恩信作良图。能均汉祚三分业，  
不负荆州六尺孤。绿水有鱼贤已得，青桑如盖瑞先符。  
君王幸是中山后，建国如何号蜀都。  
  
卷710_2  【魏】徐夤  
伐罪书勋令不常，争教为帝与为王。十年小怨诛桓邵，  
一檄深雠怨孔璋。在井蛰龙如屈伏，食槽骄马忽腾骧。  
奸雄事过分明见，英识空怀许子将。  
  
卷710_3  【吴】徐夤  
一主参差六十年，父兄犹庆授孙权。不迎曹操真长策，  
终谢张昭见硕贤。建业龙盘虽可贵，武昌鱼味亦何偏。  
秦嬴谩作东游计，紫气黄旗岂偶然。  
  
卷710_4  【两晋】徐夤  
三世深谋启帝基，可怜孀妇与孤儿。罪归成济皇天恨，  
戈犯明君万古悲。巴蜀削平轻似纸，勾吴吞却美如饴。  
谁知高鼻能知数，竞向中原簸战旗。  
  
卷710_5  【宋二首】徐夤  
天爵休将儋石论，一身恭俭万邦尊。赌将金带惊寰海，  
留得耕衣诫子孙。缔构不应饶汉祖，奸雄何足数王敦。  
草中求活非吾事，岂啻横身向庙门。  
百万人甘一掷输，玄穹惟与道相符。岂知紫殿新天子，  
只是丹徒旧啬夫。五色龙章身早见，六终鸿业数难逾。  
三年未得分明梦，却为兰陵起霸图。  
  
卷710_6  【陈】徐夤  
三惑昏昏中紫宸，万机抛却醉临春。书中不礼隋文帝，  
井底常携张贵嫔。玉树歌声移入哭，金陵天子化为臣。  
兵戈半渡前江水，狎客犹闻争酒巡。  
  
卷710_7  【读史】徐夤  
亚父凄凉别楚营，天留三杰翼龙争。高才无主不能用，  
直道有时方始平。喜愠子文何颖悟，卷藏蘧瑗甚分明。  
须知饮啄繇天命，休问黄河早晚清。  
  
卷710_8  【汉宫新宠】徐夤  
位在嫔妃最上头，笑他长信女悲秋。日中月满可能久，  
花落色衰殊未忧。公主镜中争翠羽，君王袖底夺金钩。  
妾家兄弟知多少，恰要同时拜列侯。  
  
卷710_9  【开元即事】徐夤  
曲江真宰国中讹，寻奏渔阳忽荷戈。堂上有兵天不用，  
幄中无策印空多。尘惊骑透潼关锁，云护龙游渭水波。  
未必蛾眉能破国，千秋休恨马嵬坡。  
  
卷710_10  【李翰林】徐夤  
谪下三清列八仙，获调羹鼎侍龙颜。吟开锁闼窥天近，  
醉卧金銮待诏闲。旧隐不归刘备国，旅魂长寄谢公山。  
遗编往简应飞去，散入祥云瑞日间。  
  
卷710_11  【闻长安庚子岁事】徐夤  
羽檄交驰触冕旒，函关飞入铁兜鍪。皇王去国未为恨，  
寰海失君方是忧。五色大云凝蜀郡，几般妖气扑神州。  
唐尧纵禅乾坤位，不是重华莫谩求。  
  
卷710_12  【公子行】徐夤  
十五辕门学控弦，六街骑马去如烟。金多倍著牡丹价，  
发白未知章甫贤。有耳不闻经国事，拜官方买谢恩笺。  
相如谩说凌云赋，四壁何曾有一钱。  
  
卷710_13  【依韵赠严司直】徐夤  
曾转双蓬到玉京，宣尼恩奏乐卿名。歌残白石扣牛角，  
赋换黄金爱马卿。沧海二隅身渐老，太行千叠路难行。  
夫君才大官何小，堪恨人间事不平。  
  
卷710_14  【伤前翰林杨左丞】徐夤  
飞上鳌头侍玉皇，三台遗耀换馀光。间搦管穷苍颉，  
地上修文待卜商。真魄肯随金石化，真风留伴蕙兰香。  
皇天未启升平运，不使伊皋相禹汤。  
  
卷710_15  【日月无情】徐夤  
日月无情也有情，朝升夕没照均平。虽催前代英雄死，  
还促后来贤圣生。三尺灵乌金借耀，一轮飞镜水饶清。  
凭谁筑断东溟路，龙影蝉光免运行。  
  
卷710_16  【新月】徐夤  
云际婵娟出又藏，美人肠断拜金方。姮娥一只眉先扫，  
织女三分镜未光。珠箔寄钩悬杳霭，白龙遗爪印穹苍。  
更期十五圆明夜，与破阴霾照八荒。  
  
卷710_17  【和尚书咏烟】徐夤  
无根无蒂结还融，曾触岚光彻底空。不散几知离毕雨，  
欲飞须待落花风。玲珑薄展蛟绡片，幂历轻含凤竹丛。  
琼什捧来思旧隐，扑窗穿户晓溟濛。  
  
卷710_18  【宫莺】徐夤  
领得春光在帝家，早从深谷出烟霞。闲栖仙禁日边柳，  
饥啄御园天上花。睍睆只宜陪阁凤，间关多是问宫娃。  
可怜鹦鹉矜言语，长闭雕笼岁月赊。  
  
卷710_19  【鬓发】徐夤  
鬓添华发数茎新，罗雀门前绝故人。减食为缘疏五味，  
不眠非是守庚申。深园竹绿齐抽笋，古木蛇青自脱鳞。  
天地有炉长铸物，浊泥遗块待陶钧。  
  
卷710_20  【春入鲤湖】徐夤  
到来峭壁白云齐，载酒春游渡九溪。铁嶂有楼霾欲堕，  
石门无锁路还迷。湖头鲤去轰雷在，树杪猿啼落日低。  
回首浮生真幻梦，何如斯地傍幽栖。  
  
卷710_21  【双鹭】徐夤  
双鹭雕笼昨夜开，月明飞出立庭隈。但教绿水池塘在，  
自有碧天鸿雁来。清韵叫霜归岛树，素翎遗雪落渔台。  
何人为我追寻得，重劝溪翁酒一杯。  
  
卷710_22  【鹧鸪】徐夤  
绣仆梅兼羽翼全，楚鸡非瑞莫争先。啼归明月落边树，  
飞入百花深处烟。避烧几曾遗远岫，引雏时见饮晴川。  
荔枝初熟无人际，啄破红苞坠野田。  
  
卷710_23  【鹰】徐夤  
害物伤生性岂驯，且宜笼罩待知人。惟擒燕雀啖腥血，  
却笑鸾皇啄翠筠。狡兔穴多非尔识，鸣鸠脰短罚君身。  
豪门不读诗书者，走马平原放玩频。  
  
卷710_24  【蝴蝶二首】徐夤  
缥缈青虫脱壳微，不堪烟重雨霏霏。一枝秾艳留教住，  
几处春风借与飞。防患每忧鸡雀口，怜香偏绕绮罗衣。  
无情岂解关魂梦，莫信庄周说是非。  
拂绿穿红丽日长，一生心事住春光。最嫌神女来行雨，  
爱伴西施去采香。风定只应攒蕊粉，夜寒长是宿花房。  
鸣蝉性分殊迂阔，空解三秋噪夕阳。  
  
卷710_25  【郡侯坐上观琉璃瓶中游鱼】徐夤  
宝器一泓银汉水，锦鳞才动即先知。似涵明月波宁隔，  
欲上轻冰律未移。薄雾罩来分咫尺，碧绡笼处较毫厘。  
文翁未得沈香饵，拟置金盘召左慈。  
  
卷710_26  【剪刀】徐夤  
宝持多用绣为囊，双日交加两鬓霜。金匣掠平花翡翠，  
绿窗裁破锦鸳鸯。初栽连理枝犹短，误绾同心带不长。  
欲制缊袍先把看，质非纨绮愧铦铓。  
  
卷710_27  【纸被】徐夤  
文采鸳鸯罢合欢，细柔轻缀好鱼笺。一床明月盖归梦，  
数尺白云笼冷眠。披对劲风温胜酒，拥听寒雨暖于绵。  
赤眉豪客见皆笑，却问儒生直几钱。  
  
卷710_28  【纸帐】徐夤  
几笑文园四壁空，避寒深入剡藤中。误悬谢守澄江练，  
自宿嫦娥白兔宫。几叠玉山开洞壑，半岩春雾结房栊。  
针罗截锦饶君侈，争及蒙茸暖避风。  
  
卷710_29  【贡馀秘色茶盏】徐夤  
捩翠融青瑞色新，陶成先得贡吾君。功剜明月染春水，  
轻旋薄冰盛绿云。镜破苔当席上，嫩荷涵露别江濆。  
中山竹叶醅初发，多病那堪中十分。  
  
卷710_30  【笋鞭】徐夤  
筇竹岩边剔翠苔，锦江波冷洗琼瑰。累累节转苍龙骨，  
寸寸珠联巨蚌胎。须向广场驱驵骏，莫从闲处挞驽骀。  
宁同晋帝环营日，抛赚中途后骑来。  
  
卷710_31  【咏帘】徐夤  
素节轻盈珠影匀，何人巧思间成文。闲垂别殿风应度，  
半掩行宫麝欲薰。绣户远笼寒焰重，玉楼高挂曙光分。  
无情几恨黄昏月，才到如钩便堕云。  
  
卷710_32  【咏灯】徐夤  
分影由来恨不同，绿窗孤馆两何穷。荧煌短焰长疑暗，  
零落残花旋委空。几处隔帘愁夜雨，谁家当户怯秋风。  
莫言明灭无多事，曾比人生一世中。  
  
卷710_33  【咏扇】徐夤  
为发凉飙满玉堂，每亲襟袖便难忘。霜浓雪暗知何在，  
道契时来忽自扬。曾伴一樽临小槛，几遮残日过回廊。  
汉宫如有秋风起，谁信班姬泪数行。  
  
卷710_34  【咏笔二首】徐夤  
秦代将军欲建功，截龙搜兔助英雄。用多谁念毛皆拔，  
抛却更嫌心不中。史氏只应归道直，江淹何独偶灵通。  
班超握管不成事，投掷翻从万里戎。  
君子三归擅一名，秋毫虽细握非轻。军书羽檄教谁录，  
帝命王言待我成。势健岂饶淝水阵，锋铦还学历山耕。  
毛干时有何人润，尽把烧焚恨始平。  
  
卷710_35  【咏钱】徐夤  
多蓄多藏岂足论，有谁还议济王孙。能于祸处翻为福，  
解向雠家买得恩。几怪邓通难免饿，须知夷甫不曾言。  
朝争暮竞归何处，尽入权门与幸门。  
  
卷710_36  【尚书筵中咏红手帕】徐夤  
鹤绫三尺晓霞浓，送与东家二八容。罗带绣裙轻好系，  
藕丝红缕细初缝。别来拭泪遮桃脸，行去包香坠粉胸。  
无事把将缠皓腕，为君池上折芙蓉。  
  
卷710_37  【尚书新造花笺】徐夤  
浓染红桃二月花，只宜神笔纵龙蛇。浅澄秋水看云母，  
碎擘轻苔间粉霞。写赋好追陈后宠，题诗堪送窦滔家。  
使君即入金銮殿，夜直无非草白麻。  
  
卷710_38  【钓车】徐夤  
荻湾渔客巧妆成，硾铸银星一点轻。抛过碧江鸂鶒岸，  
轧残金井辘轳声。轴磨騂角冰光滑，轮卷春丝水面平。  
把向严滩寻辙迹，渔台基在辗难倾。  
  
卷710_39  【柳】徐夤  
漠漠金条引线微，年年先翠报春归。解笼飞霭延芳景，  
不逐乱花飘夕晖。啼鸟噪蝉堪怅望，舞烟摇水自因依。  
五株名显陶家后，见说辞荣种者稀。  
  
卷710_40  【愁】徐夤  
夜长偏觉漏声迟，往往随歌惨翠眉。黄叶落催砧杵日，  
子规啼破梦魂时。明妃去泣千行泪，蔡琰归梳两鬓丝。  
四皓入山招不得，无家归客最堪欺。  
  
卷710_41  【草】徐夤  
废苑荒阶伴绿苔，恩疏长信恨难开。姑苏麋鹿食思食，  
楚泽王孙来不来。色嫩似将蓝汁染，叶齐如把剪刀裁。  
燕昭没后多卿士，千载流芳郭隗台。  
  
卷710_42  【萤】徐夤  
月坠西楼夜影空，透帘穿幕达房栊。流光堪在珠玑列，  
为火不生榆柳中。一一照通黄卷字，轻轻化出绿芜丛。  
欲知应候何时节，六月初迎大暑风。  
  
卷710_43  【水】徐夤  
火性何如水性柔，西来东出几时休。莫言通海能通汉，  
虽解浮舟也覆舟。湘浦暮沈尧女怨，汾河秋泛汉皇愁。  
洪波激湍归何处，二月桃花满眼流。  
  
卷710_44  【苔】徐夤  
印留麋鹿野禽踪，岩壁渔矶几处逢。金谷晓凝花影重，  
章华春映柳阴浓。石桥羽客遗前迹，陈阁才人没旧容。  
归去扫除阶砌下，藓痕残绿一重重。  
  
卷710_45  【晓】徐夤  
水尽铜龙滴渐微，景阳钟动梦魂飞。潼关鸡唱促归骑，  
金殿烛残求御衣。窗下寒机犹自织，梁间栖燕欲双飞。  
羲和晴耸扶桑辔，借与寰瀛看早晖。  
  
卷710_46  【别】徐夤  
酒尽歌终问后期，泛萍浮梗不胜悲。东门匹马夜归处，  
南浦片帆飞去时。赋罢江淹吟更苦，诗成苏武思何迟。  
可怜范陆分襟后，空折梅花寄所思。  
  
卷710_47  【夜】徐夤  
日坠虞渊烛影开，沈沈烟雾压浮埃。剡川雪满子猷去，  
汉殿月生王母来。檐挂蛛丝应渐织，风吹萤火不成灰。  
愁人莫道何时旦，自有钟鸣漏滴催。  
  
卷710_48  【雨】徐夤  
引电随龙密又轻，酒杯闲噀得嘉名。千山草木如云暗，  
陆地波澜接海平。洒竹几添春睡重，滴檐偏遣夜愁生。  
阴妖冷孽成何怪，敢蔽高天日月明。  
  
卷710_49  【萍】徐夤  
为实随流瑞色新，泛风萦草护游鳞。密行碧水澄涵月，  
涩滞轻桡去采蘋。比物何名腰下剑，无根堪并镜中身。  
平湖春渚知何限，拨破闲投独茧纶。  
  
卷710_50  【恨】徐夤  
事与时违不自由，如烧如刺寸心头。乌江项籍忍归去，  
雁塞李陵长系留。燕国飞霜将破夏，汉宫纨扇岂禁秋。  
须知入骨难销处，莫比人间取次愁。  
  
卷710_51  【鸿】徐夤  
行如兄弟影连空，春去秋来燕不同。紫塞别当秋露白，  
碧山飞入暮霞红。宣王德美周诗内，苏武书传汉苑中。  
况解衔芦避弓箭，一声归唳楚天风。  
  
卷710_52  【鹤】徐夤  
阆苑瑶台岁月长，一归华表好增伤。新声乍警初零露，  
折羽闲飞几片霜。要伴神仙归碧落，岂随龟雁住方塘。  
三山顶上无人处，琼树堪巢不死乡。  
  
卷710_53  【鹊】徐夤  
神化难源瑞即开，雕陵毛羽出尘埃。香闺报喜行人至，  
碧汉填河织女回。明月解随乌绕树，青铜宁愧雀为台。  
琼枝翠叶庭前植，从待翩翩去又来。  
  
卷710_54  【霜】徐夤  
应节谁穷造化端，菊黄豺祭问应难。红窗透出鸳衾冷，  
白草飞时雁塞寒。露结芝兰琼屑厚，日干葵藿粉痕残。  
世间无比催摇落，松竹何人肯更看。  
  
卷710_55  【风】徐夤  
城上寒来思莫穷，土囊萍末两难同。飘成远浪江湖际，  
吹起暮尘京洛中。飞雪萧条残腊节，落花狼藉古行宫。  
春能和煦秋摇落，生杀还同造化功。  
  
卷710_56  【帆】徐夤  
岂劳孤棹送行舟，轻过天涯势未休。断岸晓看残月挂，  
远湾寒背夕阳收。川平直可追飞箭，风健还能溯急流。  
幸遇济川恩不浅，北溟东海更何愁。  
  
卷710_57  【梦】徐夤  
月落灯前闭北堂，神魂交入杳冥乡。文通毫管醒来异，  
武帝蘅芜觉后香。傅说已征贤可辅，周公不见恨何长。  
生松十八年方应，通塞人间岂合忙。  
  
卷710_58  【东】徐夤  
紫气天元出故关，大明先照九垓间。鳌山海上秦娥去，  
鲈脍江边齐掾还。青帝郊坰平似砥，主人阶级峻如山。  
蟠桃树在烟涛水，解冻风高未得攀。  
  
卷710_59  【西】徐夤  
密云郊外已回秋，日下崦嵫景懒收。秦帝城高坚似铁，  
李斯书上曲如钩。宁惟东岳凌天秀，更有长庚瞰曙流。  
见说山傍偏出将，犬戎降尽复何愁。  
  
卷710_60  【南】徐夤  
罩罩嘉鱼忆此方，送君前浦恨难量。火山远照苍梧郡，  
铜柱高标碧海乡。陆贾几时来越岛，三闾何日濯沧浪。  
钟仪冠带归心阻，蝴蝶飞园万草芳。  
  
卷710_61  【北】徐夤  
雪满湖天日影微，李君降虏失良时。穷溟驾浪鹍鹏化，  
极海寄书鸿雁迟。□□□来犹未启，残兵奔去杳难追。  
可怜燕谷花间晚，邹律如何为一吹。  
  
卷710_62  【云】徐夤  
漠漠沈沈向夕晖，苍梧巫峡两相依。天心白日休空蔽，  
海上故山应自归。似盖好临千乘载，如罗堪剪六铢衣。  
为霖须救苍生旱，莫向西郊作雨稀。  
  
卷710_63  【燕】徐夤  
从待衔泥溅客衣，百禽灵性比他稀。何嫌何恨秋须去，  
无约无期春自归。雕鹗不容应不怪，栋梁相庇愿相依。  
吴王宫女娇相袭，合整双毛预奋飞。  
  
卷710_64  【蝉】徐夤  
寒鸣宁与众虫同，翼鬓緌冠岂道穷。壳蜕已从今日化，  
声愁何似去年中。朝催篱菊花开露，暮促庭槐叶坠风。  
从此最能惊赋客，计居何处转飞蓬。  
  
卷710_65  【露】徐夤  
鹤鸣先警雁来天，洗竹沾花处处鲜。散彩几当蝉饮际，  
凝光宜对蚌胎前。朝垂苑草烟犹重，夜滴宫槐月正圆。  
怵惕与霜同降日，蘋蘩思荐独凄然。  
  
卷710_66  【霞】徐夤  
天际何人濯锦归，偏宜残照与晨晖。流为洞府千年酒，  
化作灵山几袭衣。野烧焰连殊赫奕，愁云阴隔乍依稀。  
劳生愿学长生术，餐尽红桃上汉飞。  
  
卷710_67  【蒲】徐夤  
濯秀盘根在碧流，紫茵含露向晴抽。编为细履随君步，  
织作轻帆送客愁。疏叶稍为投饵钓，密丛还碍采莲舟。  
鸳鸯鸂鶒多情甚，日日双双绕傍游。  
  
卷710_68  【泉】徐夤  
非凿非疏出洞门，源深流嶮合还分。高成瀑布漱逋客，  
清入御沟朝圣君。迸滴几山穿破石，迅飞层峤喷开云。  
旧斋一带连松竹，明月窗前枕上闻。  
  
卷710_69  【烟】徐夤  
燎野焚林见所从，惹空横水展形容。能滋甘雨随车润，  
不并行云逐梦踪。晴鸟回笼嘉树薄，春亭娇幕好花浓。  
有时片片风吹去，海碧山清过几重。  
  
卷710_70  【闲】徐夤  
不管人间是与非，白云流水自相依。一瓢挂树傲时代，  
五柳种门吟落晖。江上翠蛾遗佩去，岸边红袖采莲归。  
客星辞得汉光武，却坐东江旧藓矶。  
  
卷710_71  【忙】徐夤  
双竞龙舟疾似风，一星球子两明同。平吴破蜀三除里，  
灭楚图秦百战中。春近杜鹃啼不断，寒催归雁去何穷。  
兵还失路旌旗乱，惊起红尘似转蓬。  
  
卷710_72  【泪】徐夤  
发事牵情不自由，偶然惆怅即难收。已闻抱玉沾衣湿，  
见说迷途满目流。滴尽绮筵红烛暗，坠残妆阁晓花羞。  
世间何处偏留得，万点分明湘水头。  
  
卷710_73  【月】徐夤  
碧落谁分造化权，结霜凝雪作婵娟。寒蝉若不开三穴，  
狡兔何从上九天。莫见团圆明处远，须看湾曲鉴时偏。  
郤诜树老尧蓂换，惆怅今年似去年。  

## 全唐诗(下)　卷七百一十一

卷711_1  【依御史温飞卿华清宫二十二韵】徐夤  
地灵蒸水暖，天气待宸游。岳拱莲花秀，峰高玉蕊秋。  
朝元雕翠阁，乞巧绣琼楼。碧海供骊岭，黄金络马头。  
五王更入帐，七贵迭封侯。夕雨鸣鸳瓦，朝阳晔柘裘。  
伊皋争负鼎，舜禹让垂旒。堕珥闲应拾，遗钗醉不收。  
飞烟笼剑戟，残月照旌斿。履朔求衣早，临阳解佩羞。  
宫词裁锦段，御笔落银钩。帝里新丰县，长安旧雍州。  
雪衣传贝叶，蝉鬓插山榴。对景瞻瑶兔，升天驾彩虬。  
丹书陈北虏，玄甲擐犀牛。圣诰多屯否，生灵少怨尤。  
穹旻当有辅，帷幄岂无筹。凤态伤红艳，鸾舆缓紫骝。  
树名端正在，人欲梦魂休。谶语山旁鬼，尘销陇畔丘。  
重来芳草恨，往事落花愁。五十年鸿业，东凭渭水流。  
  
卷711_2  【尚书命题瓦砚】徐夤  
远向端溪得，皆因郢匠成。凿山青霭断，琢石紫花轻。  
散墨松香起，濡毫藻句清。入台知价重，著匣恐尘生。  
守黑还全器，临池早著名。春闱携就处，军幕载将行。  
不独雄文阵，兼能助笔耕。莫嫌涓滴润，深染古今情。  
洗处无瑕玷，添时识满盈。兰亭如见用，敲戛有金声。  
  
卷711_3  【东风解冻省试】徐夤  
暖气飘蘋末，冻痕销水中。扇冰初觉泮，吹海旋成空。  
入律三春照，朝宗万里通。岸分天影阔，色照日光融。  
波起轻摇绿，鳞游乍跃红。殷勤排弱羽，飞翥趁和风。  
  
卷711_4  【和仆射二十四丈牡丹八韵】徐夤  
帝王城里看，无故亦无新。忍摘都缘借，移栽未有因。  
光阴嫌太促，开落一何频。羞杀登墙女，饶将解佩人。  
蕊堪灵凤啄，香许白龙亲。素练笼霞晓，红妆带脸春。  
莫辞终夕醉，易老少年身。买取归天上，宁教逐世尘。  
  
卷711_5  【钓丝竹】徐夤  
藋藋拂清流，堪维舴艋舟。野虫悬作饵，溪月曲为钩。  
雨润摇阶长，风吹绕指柔。若将诸树比，还使绿杨羞。  
蚕妇非尧女，渔人是子猷。湖边旧栽处，长映读书楼。  
  
卷711_6  【尚书会仙亭咏蔷薇夤坐中联四韵晚归补缉所联因成一篇】徐夤  
结绿根株翡翠茎，句芒中夜刺猩猩。景阳妆赴严钟出，  
楚峡神教暮雨晴。踯躅岂能同日语，玫瑰方可一时呈。  
风吹嫩带香苞展，露洒啼思泪点轻。阿母蕊宫期索去，  
昭君榆塞阙赍行。丛高恐碍含泥燕，架隐宜栖报曙莺。  
斗日只忧烧密叶，映阶疑欲让双旌。含烟散缬佳人惜，  
落地遗钿少妓争。丹渥不因输绣段，钱圆谁把买花声。  
海棠若要分流品，秋菊春兰两恰平。  
  
卷711_7  【和尚书咏泉山瀑布十二韵】徐夤  
名齐火浣溢山椒，谁把惊虹挂一条。天外倚来秋水刃，  
海心飞上白龙绡。民田凿断云根引，僧圃穿通竹影浇。  
喷石似烟轻漠漠，溅崖如雨冷潇潇。水中蚕绪缠苍壁，  
日里虹精挂绛霄。寒漱绿阴仙桂老，碎流红艳野桃夭。  
千寻练写长年在，六出花开夏日消。急恐划分青嶂骨，  
久应绷裂翠微腰。濯缨便可讥渔父，洗耳还宜傲帝尧。  
林际猿猱偏得饭，岸边乌鹊拟为桥。赤城未到诗先寄，  
庐阜曾游梦已遥。数夜积霖声更远，郡楼欹枕听良宵。  
  
卷711_8  【自咏十韵】徐夤  
只合沧洲钓与耕，忽依萤烛愧功成。未游宦路叨卑宦，  
才到名场得大名。梁苑二年陪众客，温陵十载佐双旌。  
钱财尽是侯王惠，骨肉偕承里巷荣。拙赋偏闻镌印卖，  
恶诗亲见画图呈。多栽桃李期春色，阔凿池塘许月明。  
寒益轻裯饶美寝，出乘车马免徒行。粗支菽粟防饥歉，  
薄有杯盘备送迎。僧俗共邻栖隐乐，妻孥同爱水云清。  
如今便死还甘分，莫更嫌他白发生。  
  
卷711_9  【镜中览怀（一作览镜书怀）】徐夤  
晨起梳头忽自悲，镜中亲见数茎丝。  
从今休说龙泉剑，世上恩雠报已迟。  
  
卷711_10  【楚国史】徐夤  
六国商於恨最多，良弓休绾剑休磨。  
君王不剪如簧舌，再得张仪欲奈何。  
  
卷711_11  【张仪】徐夤  
荆楚南来又北归，分明舌在不应违。  
怀王本是无心者，笼得苍蝇却放飞。  
  
卷711_12  【蔷薇】徐夤  
朝露洒时如濯锦，晚风飘处似遗钿。  
重门剩著黄金锁，莫被飞琼摘上天。  
  
卷711_13  【大夫松】徐夤  
五树旌封许岁寒，挽柯攀叶也无端。  
争如涧底凌霜节，不受秦皇乱世官。  
  
卷711_14  【杏园】徐夤  
杏苑箫声好醉乡，春风嘉宴更无双。  
凭谁为谑穆天子，莫把瑶池并曲江。  
  
卷711_15  【蕉叶】徐夤  
绿绮新裁织女机，摆风摇日影离披。  
只应青帝行春罢，闲倚东墙卓翠旗。  
  
卷711_16  【路旁草】徐夤  
楚甸秦原万里平，谁教根向路傍生。  
轻蹄绣毂长相蹋，合是荣时不得荣。  
  
卷711_17  【读汉纪】徐夤  
布衣空手取中原，劲卒雄师不足论。  
楚国八千秦百万，豁开胸臆一时吞。  
  
卷711_18  【李夫人二首】徐夤  
不望金舆到锦帷，人间乐极即须悲。  
若言要识愁中貌，也似君恩日日衰。  
招得香魂爵少翁，九华灯烛晓还空。  
汉王不及吴王乐，且与西施死处同。  
  
卷711_19  【明妃】徐夤  
不用牵心恨画工，帝家无策及边戎。  
香魂若得升明月，夜夜还应照汉宫。  
  
卷711_20  【马嵬】徐夤  
二百年来事远闻，从龙谁解尽如云。  
张均兄弟皆何在，却是杨妃死报君。  
  
卷711_21  【依韵赠南安方处士五首】徐夤  
七贵五侯生肯退，利尘名网死当抛。  
黔娄寂寞严陵卧，借问何人与结交。  
休把羸蹄蹋霜雪，书成何处献君王。  
嵩山好与浮丘约，三十六峰云外乡。  
百万僧中不为僧，比君知道仅谁能。  
无家寄泊南安县，六月门前也似冰。  
两鬓当春却似秋，僻居夸近野僧楼。  
落花明月皆临水，明月不流花自流。  
晋楚忙忙起战尘，龚黄门外有高人。  
一畦云薤三株竹，席上先生未是贫。  
  
卷711_22  【依韵答黄校书】徐夤  
慈恩雁塔参差榜，杏苑莺花次第游。  
白日有愁犹可散，青山高卧况无愁。  
  
卷711_23  【伤进士谢庭皓】徐夤  
献书犹未达明君，何事先游岱岳云。  
惟有春风护冤魄，与生青草盖孤坟。  
  
卷711_24  【闻司空侍郎讣音】徐夤  
园绮生虽逢汉室，巢由死不谒尧阶。  
夫君殁去何人葬，合取夷齐隐处埋。  
  
卷711_25  【偶题二首】徐夤  
买骨须求骐骥骨，爱毛宜采凤凰毛。  
驽骀燕雀堪何用，仍向人前价例高。  
赋就长安振大名，斩蛇功与乐天争。  
归来延寿溪头坐，终日无人问一声。  
  
卷711_26  【猿】徐夤  
宿有乔林饮有溪，生来踪迹远尘泥。  
不知心更愁何事，每向深山夜夜啼。  
  
卷711_27  【追和贾浪仙古镜】徐夤  
谁开黄帝桥山冢，明月飞光出九泉。  
狼藉藓痕磨不尽，黑云残点污秋天。  
  
卷711_28  【蝴蝶三首】徐夤  
不并难飞茧里蛾，有花芳处定经过。  
天风相送轻飘去，却笑蜘蛛谩织罗。  
苒苒双双拂画栏，佳人偷眼再三看。  
莫欺翼短飞长近，试就花间扑已难。  
栩栩无因系得他，野园荒径一何多。  
不闻丝竹谁教舞，应仗流莺为唱歌。  
  
卷711_29  【新刺袜】徐夤  
素手春溪罢浣纱，巧裁明月半弯斜。  
齐宫合赠东昏宠，好步黄金菡萏花。  
  
卷711_30  【寄华山司空侍郎】徐夤  
山掌林中第一人，鹤书时或问眠云。  
莫言疏野全无事，明月清风肯放君。  
  
卷711_31  【初夏戏题】徐夤  
长养薰风拂晓吹，渐开荷芰落蔷薇。  
青虫也学庄周梦，化作南园蛱蝶飞。  

## 全唐诗(下)　卷七百一十二

卷712_1  【客舍寓怀】钱珝  
洒洒滩声晚霁时，客亭风袖半披垂。野云行止谁相待，  
明月襟怀只自知。无伴偶吟溪上路，有花偷笑腊前枝。  
牵情景物潜惆怅，忽似伤春远别离。  
  
卷712_2  【送王郎中】钱珝  
惜别远相送，却成惆怅多。独归回首处，争那暮山何。  
  
卷712_3  【江行无题一百首】钱珝  
倾酒向涟漪，乘流欲去时。寸心同尺璧，投此报冯夷。  
江曲全萦楚，云飞半自秦。岘山回首望，如别故乡人。  
浦烟含夜色，冷日转秋旻。自有沈碑在，清光不照人。  
楚岸云空合，楚城人不来。只今谁善舞，莫恨废章台。  
行背青山郭，吟当白露秋。风流无屈宋，空咏古荆州。  
晚来渔父喜，网重欲收迟。恐有长江使，金钱愿赎龟。  
去指龙沙路，徒悬象阙心。夜凉无远梦，不为偶闻砧。  
雾云疏有叶，雨浪细无花。稳放扁舟去，江天自有涯。  
好日当秋半，层波动旅肠。已行千里外，谁与共秋光。  
润色非东里，官曹更建章。宦游难自定，来唤棹船郎。  
夜江清未晓，徒惜月光沉。不是因行乐，堪伤老大心。  
翳日多乔木，维舟取束薪。静听江叟语，尽是厌兵人。  
箭漏日初短，汀烟草未衰。雨馀虽更绿，不是采蘋时。  
山雨夜来涨，喜鱼跳满江。岸沙平欲尽，垂蓼入船窗。  
渚边新雁下，舟上独凄凉。俱是南来客，怜君缀一行。  
云密连江暗，风斜著物鸣。一杯真战将，笑尔作愁兵。  
柳拂斜开路，篱边数户村。可能还有意，不掩向江门。  
不识相如渴，徒吟子美诗。江清惟独看，心外更谁知。  
牵路沿江狭，沙崩岸不平。尽知行处险，谁肯载时轻。  
憔悴异灵均，非谗作逐臣。如逢渔父问，未是独醒人。  
水含秋夜静，云带夕阳高。诗癖非吾病，何妨吮短豪。  
带舟维古岸，还似阻西陵。箕伯无多怒，回头讵不能。  
秋云久无雨，江燕社犹飞。却笑舟中客，今年未得归。  
帆翅初张处，云鹏怒翼同。莫愁千里路，自有到来风。  
佳节虽逢菊，浮生正似萍。故山何处望，荒岸小长亭。  
月下江流静，村荒人语稀。鹭鸳虽有伴，仍共影双飞。  
斗转月未落，舟行夜已深。有村知不远，风便数声砧。  
棹惊沙鸟迅，飞溅夕阳波。不顾鱼多处，应防一目罗。  
行到楚江岸，苍茫人正迷。只如秦塞远，格磔鹧鸪啼。  
渐觉江天远，难逢故国书。可能无往事，空食鼎中鱼。  
岸草连荒色，村声乐稔年。晚晴贪获稻，闲却彩菱船。  
滩浅多游鹭，江清易见鱼。怪来吟未足，秋物欠红蕖。  
蛩响依沙草，萤飞透水烟。夜凉谁咏史，空泊运租船。  
睡稳叶舟轻，风微浪不惊。居芦苇岸，终夜动秋声。  
自念平生意，曾期一郡符。可知因谪宦，斑鬓入江湖。  
水天凉夜月，不是少清光。好景随人物，秦淮忆建康。  
古来多思客，摇落恨江潭。今日秋风至，萧疏过沔南。  
映竹疑村好，穿芦觉渚幽。渐安无旷土，姜芋当农收。  
烟渚复烟渚，画屏休画屏。引愁天末去，数点暮山青。  
秋风动客心，寂寂不成吟。飞上危樯立，莺啼报好音。  
见底高秋水，开怀万里天。旅吟还有伴，沙柳数枝蝉。  
九日自佳节，扁舟无一杯。曹园旧樽酒，戏马忆高台。  
兵火有馀烬，贫村才数家。无人争晓渡，残月下寒沙。  
渚禽菱芡足，不向稻粱争。静宿凉湾月，应无失侣声。  
轻云未扑霜，树杪橘初黄。行是知名物，过风过水香。  
土旷深耕少，江平远钓多。平生皆弃本，金革竟如何。  
海月非常物，等闲不可寻。披沙应有地，浅处定无金。  
风晚冷飕飕，芦花已白头。旧来红叶寺，堪忆玉京秋。  
渺渺望天涯，清涟浸赤霞。难逢星汉使，乌鹊日乘槎。  
风好来无阵，云开去有踪。钓歌无远近，应喜罢艨艟。  
吴疆连楚甸，楚俗异吴乡。谩把樽中物，无人啄蟹黄。  
岸绿野烟远，江红斜照微。撑开小渔艇，应到月明归。  
雨馀江始涨，漾漾见流薪。曾叹河中木，斯言忆古人。  
垂露晚犹浓，清风不易逢。涉江虽已晚，高树搴芙蓉。  
乘舟维夏口，烟野独行时。不见头陀寺，空怀幼妇碑。  
晚泊武昌岸，津亭疏柳风。数株曾手植，好事忆陶公。  
舟航依浦定，星斗满江寒。若比阴霾日，何妨夜未阑。  
近戍离金落，孤岑望火门。惟将知命意，潇洒向乾坤。  
丛菊生堤上，此花长后时。有人还采掇，何必在春期。  
景夕残霞落，秋寒细雨晴。短缨何用濯，舟在月中行。  
堤坏漏江水，地坳成野塘。晚荷人不折，留取作秋香。  
左宦终何路，摅怀亦自宽。襞笺嘲白鹭，无意喻枭鸾。  
楼空人不归，云白去时衣。黄鹤无心下，长应笑令威。  
白帝朝惊浪，阳台暮映云。等闲生险易，世路只如君。  
橹慢生轻浪，帆虚带白云。客船虽狭小，容得瘦将军。  
静看秋江水，风渐浪微平。间驰竞处，尘土自波成。  
风借帆方疾，风回棹却迟。较量人世事，不校一毫厘。  
咫尺愁风雨，匡庐不可登。只疑云雾窟，犹有六朝僧。  
江草何多思，冬青尚满洲。谁能惊鵩鸟，作赋为沙鸥。  
幸有烟波兴，宁辞笔砚劳。缘情无怨刺，却似反离骚。  
沙上独行时，高吟到楚词。难将垂岸蓼，盈把当江蓠。  
秋寒鹰隼健，逐雀下云空。是江湖客，无心击塞鸿。  
幽怀念烟水，长恨隔龙沙。今日滕王阁，分明见落霞。  
江流何渺渺，怀古独依依。渔父非贤者，芦中但有矶。  
风雨正甘寝，云霓忽晓晴。放歌虽自遣，一岁又峥嵘。  
幽思正迟迟，沙边濯弄时。自怜非博物，犹未识凫葵。  
曾有烟波客，能歌西塞山。落花惟待月，一钓紫菱湾。  
千顷水纹细，一拳岚影孤。君山寒树绿，曾过洞庭湖。  
光阔重湖水，低斜远雁行。未曾无兴咏，多谢沈东阳。  
晚菊绕江垒，忽如开古屏。莫言时节过，白日有馀馨。  
日落长亭晚，山门步障青。可怜无酒分，处处有旗亭。  
远岸无行树，经霜有伴红。停船搜好句，题叶赠江枫。  
身世比行舟，无风亦暂休。敢言终破浪，惟愿稳乘流。  
数亩苍苔石，烟濛鹤卵洲。定因词客遇，名字始风流。  
兴闲停桂楫，路好过松门。不负佳山水，还开酒一樽。  
短楫休敲桂，孤根自驻萍。自怜非剑气，空向斗牛星。  
高浪如银屋，江风一发时。笔端降太白，才大语终奇。  
细竹渔家路，晴阳看结罾。喜来邀客坐，分与折腰菱。  
平湖五百里，江水想通波。不奈扁舟去，其如决计何。  
数逢云断处，去岸映高山。身到章江日，应犹未得闲。  
一湾斜照水，三版顺风船。未敢相邀钓，劳生只自怜。  
江雨正霏微，江村晚渡稀。何曾妨钓艇，更待得鱼归。  
新野旧楼名，浔阳胜赏情。照人长一色，江月共凄清。  
愿饮西江水，那吟北渚愁。莫教留滞迹，远比蔡昭侯。  
湖口分江水，东流独有情。常时好风物，谁伴谢宣城。  
浔阳江畔菊，应似古来秋。为问幽栖客，吟时得酒不。  
高峰有佳号，千尺倚寒风。若使炉烟在，犹应为上公。  
万木已清霜，江边村事忙。故溪黄稻熟，一夜梦中香。  
楚水苦萦回，征帆落又开。可缘非直路，却有好风来。  
远谪岁时晏，暮江风雨寒。仍愁系舟处，惊梦近长滩。  
  
卷712_4  【春恨三首】钱珝  
负罪将军在北朝，秦淮芳草绿迢迢。  
高台爱妾魂销尽，始得丘迟为一招。  
久戍临洮报未归，箧香销尽别时衣。  
身轻愿比兰阶蝶，万里还寻塞草飞。  
永巷频闻小苑游，旧恩如泪亦难收。  
君前愿报新颜色，团扇须防白露秋。  
  
卷712_5  【蜀国偶题】钱珝  
忽忆明皇西幸时，暗伤潜恨竟谁知。  
佩兰应语宫臣道，莫向金盘进荔枝。  
  
卷712_6  【未展芭蕉】钱珝  
冷烛无烟绿蜡干，芳心犹卷怯春寒。  
一缄书札藏何事，会被东风暗拆看。  
  
卷712_7  【同程九早入中书（一作钱起诗）】钱珝  
汉家贤相重英奇，蟠木何材也见知。不意云霄能自致，  
空惊鹓鹭忽相随。腊雪初明柏子殿，春光欲上万年枝。  
独惭皇鉴明如日，未厌春光向玉墀。  

## 全唐诗(下)　卷七百一十三

卷713_1  【陈情献中丞】喻坦之  
孤拙竟何营，徒希折桂名。始终谁肯荐，得失自难明。  
贡乏雄文献，归无瘠土耕。沧江长发梦，紫陌久惭行。  
意纵求知切，才惟惧鉴精。五言非琢玉，十载看迁莺。  
取进心甘钝，伤嗟骨每惊。尘襟痕积泪，客鬓白新茎。  
顾盼身堪教，吹嘘羽觉生。依门情转切，荷德力须倾。  
奖善犹怜贡，垂恩必不轻。从兹便提挈，云路自生荣。  
  
卷713_2  【长安雪后】喻坦之  
碧落云收尽，天涯雪霁时。草开当井地，树折带巢枝。  
野渡滋寒麦，高泉涨禁池。遥分丹阙出，迥对上林宜。  
宿片攀檐取，凝花就砌窥。气凌禽翅束，冻入马蹄危。  
北想连沙漠，南思极海涯。冷光兼素彩，向暮朔风吹。  
  
卷713_3  【送友人游东川】喻坦之  
食尽须分散，将行几愿留。春兼三月闰，人拟半年游。  
风俗同吴地，山川拥梓州。思君登栈道，猿啸始应愁。  
  
卷713_4  【题樟亭驿楼】喻坦之  
危槛倚山城，风帆槛外行。日生沧海赤，潮落浙江清。  
秋晚遥峰出，沙干细草平。西陵烟树色，长见伍员情。  
  
卷713_5  【大梁送友人东游】喻坦之  
自古东西路，舟车此地分。河声梁苑夜，草色楚田曛。  
雁已多南去，蝉犹在此闻。圣朝无谏猎，何计谒明君。  
  
卷713_6  【送友人游蜀】喻坦之  
为儒早得名，为客不忧程。春尽离丹阙，花繁到锦城。  
雪消巴水涨，日上剑关明。预想回来树，秋蝉已数声。  
  
卷713_7  【留别友人书斋】喻坦之  
相见不相睽，一留日已西。轩凉庭木大，巷僻鸟巢低。  
背俗修琴谱，思家话药畦。卜邻期太华，同上上方梯。  
  
卷713_8  【题耿处士林亭】喻坦之  
身向闲中老，生涯本豁然。草堂山水下，渔艇鸟花边。  
窥井猿兼鹿，啼林鸟杂蝉。何时人事了，依此亦高眠。  
  
卷713_9  【商於逢友人】喻坦之  
行役何时了，年年骨肉分。春风来汉棹，雪路入商云。  
水险溪难定，林寒鸟异群。相逢聊坐石，啼狖语中闻。  
  
卷713_10  【灞上逢故人】喻坦之  
花落杏园枝，驱车问路岐。情谁可会，身事自堪疑。  
岳雨狂雷送，溪槎涨水吹。家山如此景，几处不相随。  
  
卷713_11  【发浙江】喻坦之  
岛屿遍含烟，烟中济大川。山城犹转漏，沙浦已摇船。  
海曙霞浮日，江遥水合天。此时空阔思，翻想涉穷边。  
  
卷713_12  【晚泊盱眙】喻坦之  
广苇夹深流，萧萧到海秋。宿船横月浦，惊鸟绕霜洲。  
云湿淮南树，笳清泗水楼。徒悬乡国思，羁迹尚东游。  
  
卷713_13  【归江南】喻坦之  
归日值江春，看花过楚津。草晴虫网遍，沙晓浪痕新。  
莲叶初浮水，鸥雏已狎人。渔心惭未遂，空厌路岐尘。  
  
卷713_14  【代北言怀】喻坦之  
困马榆关北，那堪落景催。路行沙不绝，风与雪兼来。  
草得春犹白，鸿侵夏始回。行人莫远入，戍角有馀哀。  
  
卷713_15  【春游曲江】喻坦之  
误入杏花尘，晴江一看春。菰蒲虽似越，骨肉且非秦。  
曲岸藏翘鹭，垂杨拂跃鳞。徒怜汀草色，未是醉眠人。  
  
卷713_16  【和范秘书宿省中作】喻坦之  
清省宜寒夜，仙才称独吟。钟来宫转漏，月过阁移阴。  
鹤避灯前尽，芸高幄外深。想知因此兴，暂动忆山心。  
  
卷713_17  【寄华阴姚少府】喻坦之  
泰华当公署，为官兴可知。砚和青霭冻，帘对白云垂。  
峻掌光浮日，危莲影入池。料于三考内，应惜德音移。  
  
卷713_18  【晚泊富春寄友人】喻坦之  
江钟寒夕微，江鸟望巢飞。木落山城出，潮生海棹归。  
独吟霜岛月，谁寄雪天衣。此别三千里，关西信更稀。  

## 全唐诗(下)　卷七百一十四

卷714_1  【梅花】崔道融  
数萼初含雪，孤标画本难。香中别有韵，清极不知寒。  
横笛和愁听，斜枝倚病看。朔风如解意，容易莫摧残。  
  
卷714_2  【铜雀妓二首】崔道融  
严妆垂玉箸，妙舞对清风。无复君王顾，春来起渐慵。  
歌咽新翻曲，香销旧赐衣。陵园春雨暗，不见六龙归。  
  
卷714_3  【春闺二首】崔道融  
寒食月明雨，落花香满泥。佳人持锦字，无雁寄辽西。  
欲剪宜春字，春寒入剪刀。辽阳在何处，莫望寄征袍。  
  
卷714_4  【访僧不遇】崔道融  
寻僧已寂寞，林下锁山房。松竹虽无语，牵衣借晚凉。  
  
卷714_5  【田上】崔道融  
雨足高田白，披蓑半夜耕。牛力俱尽，东方殊未明。  
  
卷714_6  【月夕】崔道融  
月上随人意，人闲月更清。朱楼高百尺，不见到天明。  
  
卷714_7  【槿花】崔道融  
槿花不见夕，一日一回新。东风吹桃李，须到明年春。  
  
卷714_8  【西施滩】崔道融  
宰嚭亡吴国，西施陷恶名。浣纱春水急，似有不平声。  
  
卷714_9  【江上逢故人】崔道融  
故里琴樽侣，相逢近腊梅。江村买一醉，破泪却成咍。  
  
卷714_10  【牧竖】崔道融  
牧竖持蓑笠，逢人气傲然。卧牛吹短笛，耕却傍溪田。  
  
卷714_11  【过农家】崔道融  
欲羡农家子，秋新看刈禾。苏秦无负郭，六印又如何。  
  
卷714_12  【江夕】崔道融  
江心秋月白，起柁信潮行。蛟龙化为人，半夜吹笛声。  
  
卷714_13  【春墅】崔道融  
蛙声近过社，农事忽已忙。邻妇饷田归，不见百花芳。  
  
卷714_14  【江村】崔道融  
日暮片帆落，江村如有情。独对沙上月，满船人睡声。  
  
卷714_15  【拟乐府子夜四时歌四首】崔道融  
吴子爱桃李，月色不到地。明朝欲看花，六宫人不睡。  
凉轩待月生，暗里萤飞出。低回不称意，蛙鸣乱清瑟。  
月色明如昼，虫声入户多。狂夫自不归，满地无天河。  
银缸照残梦，零泪沾粉臆。洞房犹自寒，何况关山北。  
  
卷714_16  【寄人二首】崔道融  
花上断续雨，江头来去风。相思春欲尽，未遣酒尊空。  
澹澹长江水，悠悠远客情。落花相与恨，到地一无声。  
  
卷714_17  【江鸥】崔道融  
白鸟波上栖，见人懒飞起。为有求鱼心，不是恋江水。  
  
卷714_18  【春晚】崔道融  
三月寒食时，日色浓于酒。落尽墙头花，莺声隔原柳。  
  
卷714_19  【汉宫词】崔道融  
独诏胡衣出，天花落殿堂。他人不敢妒，垂泪向君王。  
  
卷714_20  【旅行】崔道融  
少壮经勤苦，衰年始浪游。谁怜不龟手，他处却封侯。  
  
卷714_21  【班婕妤】崔道融  
宠极辞同辇，恩深弃后宫。自题秋扇后，不敢怨春风。  
  
卷714_22  【元日有题】崔道融  
十载元正酒，相欢意转深。自量麋鹿分，只合在山林。  
  
卷714_23  【古树】崔道融  
古树春风入，阳和力太迟。莫言生意尽，更引万年枝。  
  
卷714_24  【春题二首】崔道融  
青春未得意，见花却如雠。路逢白面郎，醉插花满头。  
满眼桃李花，愁人如不见。别有惜花人，东风莫吹散。  
  
卷714_25  【长安春】崔道融  
长安牡丹开，绣毂辗晴雷。若使花长在，人应看不回。  
  
卷714_26  【病起二首】崔道融  
病起春已晚，曳筇伤绿苔。强攀庭树枝，唤作花未开。  
病起绕庭除，春泥粘屐齿。如从万里来，骨肉满面喜。  
  
卷714_27  【峡路】崔道融  
清猿啼不住，白水下来新。八月莫为客，夜长愁杀人。  
  
卷714_28  【长门怨】崔道融  
长门春欲尽，明月照花枝。买得相如赋，君恩不可移。  
  
卷714_29  【月夕有怀】崔道融  
圆光照一海，远客在孤舟。相忆无期见，中宵独上楼。  
  
卷714_30  【夜泊九江】崔道融  
夜泊江门外，欢声月里楼。明朝归去路，犹隔洞庭秋。  
  
卷714_31  【寒食夜】崔道融  
满地梨花白，风吹碎月明。大家寒食夜，独贮望乡情。  
  
卷714_32  【归燕】崔道融  
海燕频来去，西人独滞留。天边又相送，肠断故园秋。  
  
卷714_33  【长安春】崔道融  
珠箔映高柳，美人红袖垂。忽闻半天语，不见上楼时。  
  
卷714_34  【銮驾东回】崔道融  
两川花捧御衣香，万岁山呼辇路长。  
天子还从马嵬过，别无惆怅似明皇。  
  
卷714_35  【钓鱼】崔道融  
闲钓江鱼不钓名，瓦瓯斟酒暮山青。  
醉头倒向芦花里，却笑无端犯客星。  
  
卷714_36  【西施】崔道融  
苎萝山下如花女，占得姑苏台上春。  
一笑不能忘敌国，五湖何处有功臣。  
  
卷714_37  【马嵬】崔道融  
万乘凄凉蜀路归，眼前朱翠与心违。  
重华不是风流主，湘水犹传泣二妃。  
  
卷714_38  【羯鼓】崔道融  
华清宫里打撩声，供奉丝簧束手听。  
寂寞銮舆斜谷里，是谁翻得雨淋铃。  
  
卷714_39  【寄李左司】崔道融  
柏台兰省共清风，鸣玉朝联夜被同。  
肯信人间有兄弟，一生长在别离中。  
  
卷714_40  【梅】崔道融  
溪上寒梅初满枝，夜来霜月透芳菲。  
清光寂寞思无尽，应待琴尊与解围。  
  
卷714_41  【天台陈逸人】崔道融  
绝粒空山秋复春，欲看沧海化成尘。  
近抛三井更深去，不怕虎狼唯怕人。  
  
卷714_42  【雪窦禅师】崔道融  
雪窦峰前一派悬，雪窦五月无炎天。  
客尘半日洗欲尽，师到白头林下禅。  
  
卷714_43  【溪上遇雨二首】崔道融  
回塘雨脚如缫丝，野禽不起沈鱼飞。  
耕蓑钓笠取未暇，秋田有望从淋漓。  
坐看黑云衔猛雨，喷洒前山此独晴。  
忽惊云雨在头上，却是山前晚照明。  
  
卷714_44  【长门怨】崔道融  
长门花泣一枝春，争奈君恩别处新。  
错把黄金买词赋，相如自是薄情人。  
  
卷714_45  【秋夕】崔道融  
自怜三十未西游，傍水寻山过却秋。  
一夜雨声多少事，不思量尽到心头。  
  
卷714_46  【过隆中】崔道融  
玄德苍黄起卧龙，鼎分天下一言中。  
可怜蜀国关张后，不见商量徐庶功。  
  
卷714_47  【关下】崔道融  
百二山河壮帝畿，关门何事更开迟。  
应从漏却田文后，每度闻鸡不免疑。  
  
卷714_48  【寒食客中有怀】崔道融  
江上闻莺禁火时，百花开尽柳依依。  
故园兄弟别来久，应到清明犹望归。  
  
卷714_49  【溪夜】崔道融  
积雪消来溪水宽，满楼明月碎琅玕。  
渔人抛得钓筒尽，却放轻舟下急滩。  
  
卷714_50  【山居卧疾，广利大师见访】崔道融  
桐谷孙枝已上弦，野人犹卧白云边。  
九天飞锡应相诮，三到行朝二十年。  
  
卷714_51  【村墅】崔道融  
正月二月村墅闲，馀粮未乏人心宽。  
南邻雨中揭屋笑，酒熟数家来相看。  
  
卷714_52  【悲李拾遗二首】崔道融  
故友从来匪石心，谏多难得主恩深。  
行朝半夜烟尘起，晓殿吁嗟一镜沈。  
天涯时有北来尘，因话它人及故人。  
也是先皇能罪己，殿前频得触龙鳞。  
  
卷714_53  【题《李将军传》】崔道融  
猿臂将军去似飞，弯弓百步虏无遗。  
汉文自与封侯得，何必伤嗟不遇时。  
  
卷714_54  【酒醒】崔道融  
酒醒拨剔残灰火，多少凄凉在此中。  
炉畔自斟还自醉，打窗深夜雪兼风。  
  
卷714_55  【郊居友人相访】崔道融  
柴门深掩古城秋，背郭缘溪一径幽。  
不有小园新竹色，君来那肯暂淹留。  
  
卷714_56  【镜湖雪霁贻方干】崔道融  
天外晓岚和雪望，月中归棹带冰行。  
相逢半醉吟诗苦，应抵寒猿袅树声。  
  
卷714_57  【秋霁】崔道融  
雨霁长空荡涤清，远山初出未知名。  
夜来江上如钩月，时有惊鱼掷浪声。  
  
卷714_58  【谢朱常侍寄贶蜀茶、剡纸二首】崔道融  
瑟瑟香尘瑟瑟泉，惊风骤雨起炉烟。  
一瓯解却山中醉，便觉身轻欲上天。  
百幅轻明雪未融，薛家凡纸漫深红。  
不应点染闲言语，留记将军盖世功。  
  
卷714_59  【读杜紫微集】崔道融  
紫微才调复知兵，长觉风雷笔下生。  
还有枉抛心力处，多于五柳赋闲情。  
  
卷714_60  【寓题】崔道融  
海上乘查便合仙，若无仙骨未如船。  
人间亦有支机石，虚被声名到洞天。  
  
卷714_61  【寓吟集】崔道融  
陶集篇篇皆有酒，崔诗句句不无杯。  
醉来已共身安约，让却诗人作酒魁。  
  
卷714_62  【溪居即事】崔道融  
篱外谁家不系船，春风吹入钓鱼湾。  
小童疑是有村客，急向柴门去却关。  
  
卷714_63  【鸡】崔道融  
买得晨鸡共鸡语，常时不用等闲鸣。  
深山月黑风雨夜，欲近晓天啼一声。  
  
卷714_64  【献浙东柳大夫】崔道融  
属城甘雨几经春，圣主全分付越人。  
俗眼不知青琐贵，江头争看碧油新。  
  
卷714_65  【杨柳枝词】崔道融  
雾撚烟搓一索春，年年长似染来新。  
应须唤作风流线，系得东西南北人。  
  
卷714_66  【楚怀王】崔道融  
宫花一朵掌中开，缓急翻为敌国媒。  
六里江山天下笑，张仪容易去还来。  
  
卷714_67  【对早梅寄友人二首】崔道融  
忆得前年君寄诗，海边三见早梅词。  
与君犹是海边客，又见早梅花发时。  
忆得去年有遗恨，花前未醉到无花。  
清芳一夜月通白，先脱寒衣送酒家。  
  
卷714_68  【句】崔道融  
万里一点白，长空鸟不飞。（《边庭雪》，见《诗格》）古  
如今却羡相如富，犹有人间四壁居。（见杨万里《诗话》）斋  

## 全唐诗(下)　卷七百一十五

卷715_1  【苦吟】卢延让  
莫话诗中事，诗中难更无。吟安一个字，撚断数茎须。  
险觅天应闷，狂搜海亦枯。不同文赋易，为著者之乎。  
  
卷715_2  【雪】卢延让  
瑞雪落纷华，随风一向斜。地平铺作月，天迥撒成花。  
客满烧烟舍，牛牵卖炭车。吾皇忧挟纩，犹自问君家。  
  
卷715_3  【松寺】卢延让  
山寺取凉当夏夜，共僧蹲坐石阶前。两三条电欲为雨，  
七八个星犹在天。衣汗稍停床上扇，茶香时拨涧中泉。  
通宵听论莲华义，不藉松窗一觉眠。  
  
卷715_4  【赠僧】卢延让  
浮世浮华一断空，偶抛烦恼到莲宫。高僧解语牙无水，  
老鹤能飞骨有风。野色吟馀生竹外，山阴坐久入池中。  
禅师莫问求名苦，滋味过于食蓼虫。  
  
卷715_5  【逢友人赴阙】卢延让  
正当天下待雍熙，丹诏征来早为迟。倚马才高犹爱艺，  
问牛心在肯容私。吏开黄阁排班处，民拥青门看入时。  
却笑郡人留不得，感恩唯拟立生祠。  
  
卷715_6  【哭李郢端公】卢延让  
军门半掩槐花宅，每过犹闻哭临声。北固暴亡兼在路，  
东都权葬未归茔。渐穷老仆慵看马，著惨佳人暗理筝。  
诗侣酒徒消散尽，一场春梦越王城。  
  
卷715_7  【谢杨尚书惠樱桃】卢延让  
满合虚红怕动摇，尚书知重赐樱桃。揉蓝尚带新鲜叶，  
泼血犹残旧折条。万颗真珠轻触破，一团甘露软含消。  
春来老病尤珍荷，并食中肠似火烧。  
  
卷715_8  【寒食日戏赠李侍御】卢延让  
十二街如市，红尘咽不开。洒蹄骢马汗，没处看花来。  
  
卷715_9  【樊川寒食二首】卢延让  
寒食权豪尽出行，一川如画雨初晴。  
谁家络络游春盛，担入花间轧轧声。  
鞍马和花总是尘，歌声处处有佳人。  
五陵年少粗于事，栲栳量金买断春。  
  
卷715_10  【句】卢延让  
只讹些子缘，应耗没多光。（《八月十六夜》）知  
臂鹰健卒悬毡帽，骑马佳人卷画衫。（送周太保赴浙西）古  
每过私第邀看鹤，长著公裳送上驴。（《寄友》）斋  
名纸毛生五门下，家僮骨立六街中。（《旅舍言怀》）主  
云间闹铎骡驼至，雪里残骸虎拽来。（《蜀路》）知  
树上咨诹批颊鸟，窗间壁驳叩头虫。（《冬夜》）古  
莫欺零落残牙齿，曾吃红绫饼餤来。  
渡水蹇驴双耳直，避风羸仆一肩高。（《雪》）主  
高据襄阳播盛名，问人人道是诗星。（《吊孟浩然》，  
以上并见《海录碎事》）古  
凉雨打低残菡萏，急风吹散小蜻蜓。（见《锦绣万花谷》）斋  
  
卷715_11  【示门生马侍郎胤孙】裴皞  
宦途最重是文衡，天与愚夫著盛名。  
三主礼闱年八十，门生门下见门生。  
  
卷715_12  【赠杜荀鹤】王希羽  
金榜晓悬生世日，玉书潜记上升时。  
九华山色高千尺，未必高于第八枝。  
  
卷715_13  【宫怨二首】柯崇  
尘满金炉不炷香，黄昏独自立重廊。  
笙歌何处承恩宠，一一随风入上阳。  
长门槐柳半萧疏，玉辇沈思恨有馀。  
红泪渐消倾国态，黄金谁为达相如。  
  
卷715_14  【早春池亭独游三首】刘象  
春意送残腊，春晴融小洲。蒲茸才簇岸，柳颊已遮楼。  
便有杯觞兴，可据羁旅愁。凫鹥亦相狎，尽日戏清流。  
清流环绿筱，清景媚虹桥。莺刷初迁羽，莎拳拟拆苗。  
细沙擢暖岸，淑景动和飙。倍忆同袍侣，相欢倒一瓢。  
一瓢欢自足，一日兴偏多。幽意人先赏，疏丛蝶未过。  
知音新句苦，窥沼醉颜酡。万虑从相拟，今朝欲奈何。  
  
卷715_15  【鹭鸶】刘象  
洁白孤高生不同，顶丝清软冷摇风。窥鱼翘立荷香里，  
慕侣低翻柳影中。几日下巢辞紫阁，多时凝目向晴空。  
摩霄志在潜修羽，会接鸾凰别苇丛。  
  
卷715_16  【春夜二首】刘象  
几处兵戈阻路岐，忆山心切与山违。  
时难何处披怀抱，日日日斜空醉归。  
一别杜陵归未期，只凭魂梦接亲知。  
近来欲睡兼难睡，夜夜夜深闻子规。  
  
卷715_17  【晓登迎春阁】刘象  
未栉凭栏眺锦城，烟笼万井二江明。  
香风满阁花盈户，树树树梢啼晓莺。  
  
卷715_18  【咏仙掌】刘象  
万古亭亭倚碧霄，不成擎亦不成招。  
何如掬取天池水，洒向人间救旱苗。  
  
卷715_19  【郪中感旧】刘象  
顷年曾住此中来，今日重游事可哀。  
忆得几家欢宴处，家家家业尽成灰。  
  
卷715_20  【白髭】刘象  
到处逢人求至药，几回染了又成丝。  
素丝易染髭难染，墨翟当时合泣髭。  
  
卷715_21  【题县令范传真化洽亭】沈颜  
前有浅山，屹然如屏。后有卑岭，缭然如城。  
跨池左右，足以建亭。斯亭何名，化洽而成。  
  
卷715_22  【书怀寄友人】沈颜  
江湖劳遍寻，只自长愁襟。到处慵开口，何人可话心。  
登楼得句远，望月抒情深。却忆山斋后，猿声相伴吟。  
  
卷715_23  【题壁】杨凝式  
院似禅心静，花如觉性圆。自然知了义，争肯学神仙。  
  
卷715_24  【赠张全义】杨凝式  
洛阳风景实堪哀，昔日曾为瓦子堆。  
不是我公重葺理，至今犹是一堆灰。  
  
卷715_25  【题怀素酒狂帖后】杨凝式  
十年挥素学临池，始识王公学卫非。  
草圣未须因酒发，笔端应解化龙飞。  
  
卷715_26  【句】杨凝式  
押引蝗虫到洛京，合消郡守远相迎。（归洛寄尹张从恩，  
时蝗适至）斋  
到此今经三纪春。（《洛阳》，并见《纪闻》）主  
  
卷715_27  【奉试诏用拓拔思恭为京北收复都统（一作闻诏作）】李琪  
飞骑经巴栈，鸿恩及夏台。将从天上去，人自日边来。  
此处金门远，何时玉辇回。早平关右贼，莫待诏书催。  
  
卷715_28  【题广爱寺楞伽山】李琪  
善高天外远，方丈海中遥。自有山神护，应无劫火烧。  
坏文侵古壁，飞剑出寒霄。何似苍苍色，严妆十七朝。  
  
卷715_29  【句】李琪  
哀痛不下诏，登封谁上书。（《僖宗幸蜀咏》）主  
  
卷715_30  【寄桂帅】刘崇龟  
碧幢仁施合洪钧，桂树林前倍得春。  
莫恋此时好风景，磻溪不是钓渔人。  
  
卷715_31  【席上吟】刘崇鲁  
南行忽见李深之，手舞如蜚令不疑。  
任有风流兼蕴藉，天生不似郑都知。  
  
卷715_32  【寄孙储（一作下第醉中寄储）】孙定  
行行血泪洒尘襟，事逐东流渭水深。秋跨蹇驴风尚紧，  
静投孤店日初沈。一枝犹挂东堂梦，千里空驰北巷心。  
明月悲歌又前去，满城烟树噪春禽。  
  
卷715_33  【江南行】许昼  
江南萧洒地，本自与君宜。固节还同我，虚心欲待谁。  
涧泉傍借响，山木共含滋。粉腻虫难篆，丛疏鸟易窥。  
尽应逢野渡，中忽见村祠。叶扫秋空静，根横古堑危。  
影迷寒霭里，声出夜风时。客棹深深过，人家远远移。  
游边曾结念，到此数题诗。莫恨成龙晚，成龙会有期。  
  
卷715_34  【中秋月】许昼  
应是蟾宫别有情，每逢秋半倍澄清。清光不向此中见，  
白发争教何处生。闲地占将真可惜，幽窗分得始为明。  
殷勤好长来年桂，莫遣平人道不平。  
  
卷715_35  【临终诗】薛准  
旧国深恩不易酬，又离继母出他州。  
谁知天怒无因息，积愧终身乞速休。  
  
卷715_36  【观修处士画桃花图歌】裴谐  
一从天宝王维死，于今始遇修夫子。能向鲛绡四幅中，  
丹青暗与春争工。勾芒若见应羞杀，晕绿匀红渐分别。  
堪怜彩笔似东风，一朵一枝随手发。燕支乍湿如含露，  
引得娇莺痴不去。多少游蜂尽日飞，看遍花心求入处。  
工夫妙丽实奇绝，似对韶光好时节。偏宜留著待深冬，  
铺向楼前殛霜雪。  
  
卷715_37  【句】裴谐  
风回山火断，朝落岸冰高。（《湘江吟》）知  
名终埋不得，骨任朽何妨。（经杜甫坟，见《诗话总龟》）古  

## 全唐诗(下)　卷七百一十六

卷716_1  【长安春日】曹松  
浩浩看花晨，六街扬远尘。尘中一丈日，谁是晏眠人。  
御柳舞着水，野莺啼破春。徒云多失意，犹自惜离秦。  
  
卷716_2  【慈恩寺贻楚霄上人】曹松  
在秦生楚思，波浪接禅关。塔碍高林鸟，窗开白日山。  
树阴移草上，岸色透庭间。入内谈经彻，空携讲疏还。  
  
卷716_3  【崇义里言怀】曹松  
马蹄京洛岐，复此少闲时。老积沧洲梦，秋乖白阁期。  
平生五字句，一夕满头丝。把向侯门去，侯门未可知。  
  
卷716_4  【僧院松】曹松  
此木韵弥全，秋霄学瑟弦。空知百馀尺，未定几多年。  
古甲磨云拆，孤根捉地坚。何当抛一干，作盖道场前。  
  
卷716_5  【贻世】曹松  
富者非义取，朴风争肯还。红尘不待晓，白首有谁闲。  
浅度四溟水，平看诸国山。只消年作劫，俱到总无间。  
  
卷716_6  【南游】曹松  
直到南箕下，方谙涨海头。君恩过铜柱，戎节限交州。  
犀占花阴卧，波冲瘴色流。远夷非不乐，自是北人愁。  
  
卷716_7  【送胡中丞使日东】曹松  
辞天理玉簪，指日使鸡林。犹有中华恋，方同积浪深。  
张帆度鲸口，衔命见臣心。渥泽遐宣后，归期抵万金。  
  
卷716_8  【哭陈陶处士】曹松  
园里先生冢，鸟啼春更伤。空馀八封树，尚对一茅堂。  
白日埋杜甫，皇天无耒阳。如何稽古力，报答甚茫茫。  
  
卷716_9  【言怀】曹松  
冥心坐似痴，寝食亦如遗。为觅出人句，只求当路知。  
岂能穷到老，未信达无时。此道须天付，三光幸不私。  
  
卷716_10  【月】曹松  
寥寥天地内，夜魄爽何轻。频见此轮满，即应华发生。  
不圆争得破，才正又须倾。事还如此，因知倚伏情。  
  
卷716_11  【答匡山僧赠榔栗杖】曹松  
栗杖出匡顶，百中无一枝。虽因野僧得，犹畏岳神知。  
画月冷光在，指云秋片移。宜留引蹇步，他日访峨嵋。  
  
卷716_12  【商山夜闻泉】曹松  
泻月声不断，坐来心益闲。无人知落处，万木冷空山。  
远忆云容外，幽疑石缝间。那辞通曙听，明日度蓝关。  
  
卷716_13  【书怀】曹松  
默默守吾道，望荣来替愁。吟诗应有罪，当路却如雠。  
陆海傥难溺，九霄争便休。敢言名誉出，天未白吾头。  
  
卷716_14  【道中】曹松  
出门嗟世路，何日朴风归。是处太行险，□□应解飞。  
主人厚薄礼，客子新故衣。所以浇浮态，多令行者违。  
  
卷716_15  【夏云】曹松  
势能成岳仞，顷刻长崔嵬。暝鸟飞不到，野风吹得开。  
一天分万态，立地看忘回。欲结暑宵雨，先闻江上雷。  
  
卷716_16  【塞上行】曹松  
上将拥黄须，安西逐指呼。离乡俱少壮，到碛减肌肤。  
风雪夜防塞，腥膻朝系胡。为君乐战死，谁喜作征夫。  
  
卷716_17  【晨起】曹松  
晓色教不睡，卷帘清气中。林残数枝月，发冷一梳风。  
并鸟含钟语，欹荷隔雾空。莫疑营白日，道路本无穷。  
  
卷716_18  【感世】曹松  
触目尽如幻，幻中能几时。愁来舍行乐，事去莫吞悲。  
白发不由己，黄金留待谁。耕烟得铭志，翻为古人思。  
  
卷716_19  【观华夷图】曹松  
落笔胜缩地，展图当晏宁。中华属贵分，远裔占何星。  
分寸辨诸岳，斗升观四溟。长疑未到处，一一似曾经。  
  
卷716_20  【山中寒夜呈进士许棠】曹松  
山寒草堂暖，寂夜有良朋。读易分高烛，煎茶取折冰。  
庭垂河半角，窗露月微棱。俱入论心地，争无俗者憎。  
  
卷716_21  【滕王阁春日晚眺】曹松  
凌春帝子阁，偶眺日移西。浪势平花坞，帆阴上柳堤。  
凝岚藏宿翼，叠鼓碎归蹄。只此长吟咏，因高思不迷。  
  
卷716_22  【钟陵野步】曹松  
冈扉聊自启，信步出波边。野火风吹阔，春冰鹤啄穿。  
渚樯齐驿树，山鸟入公田。未创孤云势，空思白阁年。  
  
卷716_23  【哭胡处士】曹松  
故人江阁在，重到事悠悠。无尔向潭上，为吾倾瓮头。  
空馀赤枫叶，堕落钓鱼舟。疑是冲虚去，不为天地囚。  
  
卷716_24  【青龙寺赠云颢法师】曹松  
紫檀衣且香，春殿日尤长。此地开新讲，何山锁旧房。  
僧名喧北阙，师印续南方。莫惜青莲喻，秦人听未忘。  
  
卷716_25  【荐福寺赠应制白公（一作栖白大师）】曹松  
才子紫檀衣，明君宠顾时。讲升高座懒，书答重臣迟。  
瓶势倾圆顶，刀声落碎髭。还闻穿内去，随驾进新诗。  
  
卷716_26  【观山寺僧穿井】曹松  
云僧凿山井，寒碧在中庭。况是分岩眼，同来下石瓶。  
旁痕终变藓，圆影即澄星。异夜天龙蛰，应闻说叶经。  
  
卷716_27  【送德光禅师（重礼石霜长者）】曹松  
天涯缘事了，又造石霜微。不以千峰险，唯将独影归。  
有为嫌假佛，无境是真机。到后流沙锡，何时更有飞。  
  
卷716_28  【赠南陵李主簿】曹松  
外邑官同隐，宁劳短吏趋。看云情自足，爱酒逸应无。  
簟席弹棋子，衣裳惹印朱。仍闻陂水近，亦拟掉菰蒲。  
  
卷716_29  【慈恩寺东楼】曹松  
寺楼凉出竹，非与曲江赊。野火流穿苑，秦山叠入巴。  
风梢离众叶，岸角积虚沙。此地钟声近，令人思未涯。  
  
卷716_30  【古冢】曹松  
代远已难问，累累次古城。民田侵不尽，客路踏还平。  
作穴蛇分蛰，依冈鹿绕行。唯应风雨夕，鬼火出林明。  
  
卷716_31  【访山友】曹松  
一径通高屋，重云翳两原。山寒初宿顶，泉落未知根。  
急雨洗荒壁，惊风开静门。听君吟废夜，苦却建溪猿。  
  
卷716_32  【林下书怀寄建州李频员外】曹松  
一从诸事懒，海上迹宜沉。吾道不当路，鄙人甘入林。  
云垂方觅鹤，月湿始收琴。水石南州好，谁陪刻骨吟。  
  
卷716_33  【猿】曹松  
曾宿三巴路，今来不愿听。云根啼片白，峰顶掷尖青。  
护果憎禽啄，栖霜觑叶零。唯应卧岚客，怜尔傍岩扃。  
  
卷716_34  【秋日送方干游上元】曹松  
天高淮泗白，料子趋修程。汲水疑山动，扬帆觉岸行。  
云离京口树，雁入石头城。后夜分遥念，诸峰霜露生。  
  
卷716_35  【哭李频员外（时在建川）】曹松  
出麾临建水，下世在公堂。苦集休开箧，清资罢转郎。  
瘴中无子奠，岭外一妻孀。定是浮香骨，东归就故乡。  
  
卷716_36  【山中言事】曹松  
岚霭润窗棂，吟诗得冷症。教餐有效药，多愧独行僧。  
云湿煎茶火，冰封汲井绳。片扉深著掩，经国自无能。  
  
卷716_37  【送左协律京西从事】曹松  
辟书来几日，遂喜就嘉招。犹向风沙浅，非于甸服遥。  
时平无探骑，秋静见盘雕。若遣关中使，烦君问寂寥。  
  
卷716_38  【望九华寄池阳太守】曹松  
造华峰峰异，宜教岳德谦。灵踪载籍古，怪刃刺云尖。  
盘蹙陵阳壮，孤标建邺瞻。霁馀堪洗目，青出谢家檐。  
  
卷716_39  【上广州支使王拾遗】曹松  
明时应不谏，天幕称仙才。聘入关中去，人从帝侧来。  
诗窗盛岛屿，檄盾照风雷。几度陪旄节，营巡海色回。  
  
卷716_40  【题僧松禅（一作题僧院松）】曹松  
空山涧畔枯松树，禅老堂头甲乙身。  
传是昔朝僧种著，下头应有茯苓神。  
  
卷716_41  【赠华阴李明府】曹松  
佩墨县兼清，约关西近城。三峰岂不重，厚地戴犹轻。  
雪筱欹难直，风泉喷易横。须知高枕外，长是劝民耕。  
  
卷716_42  【送人庭鹤】曹松  
度岁休笼闭，身轻好羽仪。白云□是伴，沧海得因谁。  
唳起遗残食，盘馀在迥枝。条风频雨去，只恐更相随。  
  
卷716_43  【信州闻通寺题僧砌下泉】曹松  
细声从峤足，幽淡浸香墀。此境未开日，何人初见时。  
耗痕延黑藓，净罅吐微澌。应有乔梢鹤，下来当饮之。  
  
卷716_44  【山中】曹松  
此地似商岭，云霞空往还。衰条难定鸟，缺月易依山。  
野色耕不尽，溪容钓自闲。分因多卧退，百计少相关。  
  
卷716_45  【寄崇圣寺僧（一作关山寄诗赠清越）】曹松  
不醉长安酒，冥心只似师。望山吟过日，伴鹤立多时。  
沟远流声细，林寒绿色迟。庵西萝月夕，重约语空期。  
  
卷716_46  【金陵道中寄】曹松  
忍苦待知音，无时省废吟。始为分路客，莫问向隅心。  
峤翠藏幽瀑，枝风下晓禽。忆君秋欲尽，马上秣陵砧。  
  
卷716_47  【都门送许棠东归（一作送进士张乔）】曹松  
旧客东归远，长安诗少朋。去愁分碛雁，行计逐乡僧。  
华岳无时雪，黄河漫处冰。辞国门路，片席认西陵。  
  
卷716_48  【送进士喻坦之游太原】曹松  
北鄙征难尽，诗愁满去程。废巢侵烧色，荒冢入锄声。  
逗野河流浊，离云碛日明。并州戎垒地，角动引风生。  
  
卷716_49  【九江暮春书事】曹松  
杨柳城初锁，轮蹄息去踪。春流无旧岸，夜色失诸峰。  
影动渔边火，声迟话后钟。明朝回去雁，谁向北郊逢。  
  
卷716_50  【再到洪州望西山（松常栖此山）】曹松  
洪州向西顾，不忍暂忘君。记得瀑泉落，省同幽鸟闻。  
一回经雨雹，长有剩风云。未定却栖息，前头江海分。  
  
卷716_51  【与胡汾坐月期贯休上人不至】曹松  
扫庭秋漏滴，接话贵忘眠。静夜人相语，低枝鸟暗迁。  
星围南极定，月照断河连。后会花宫子，应开石上禅。  
  
卷716_52  【赠胡处士】曹松  
年光离岳色，带疾卧南原。白日与无事，俗人嗔闭门。  
樵鱼临片水，野鹿入荒园。莫问荣华事，清霜点发根。  
  
卷716_53  【铅山写怀】曹松  
天涯兵火后，风景畏临门。骨肉到时节，团圆因梦魂。  
池塘营水眼，岭峤结花根。耳纵听歌吹，中心不可论。  
  
卷716_54  【书翠岩寺壁】曹松  
何年话尊宿，瞻礼此堂中。入郭非无路，归林自学空。  
溅瓶云峤水，逆磬雪川风。时说南庐事，知师用意同。  
  
卷716_55  【江西题东湖】曹松  
凿出江湖思，凉多□□间。无风触微浪，半日□秋山。  
客袖沙光满，船窗荻影闲。时人见黄绶，应笑狎鸥还。  
  
卷716_56  【题湖南岳麓寺】曹松  
海云山上寺，每到每开襟。万木长不住，细泉听更深。  
蜩沾高雨断，鸟遇夕岚沈。此地良宵月，秋怀隔楚砧。  
  
卷716_57  【赠衡山麋明府】曹松  
为县潇湘水，门前树配苔。晚吟公籍少，春醉积林开。  
涤砚松香起，擎茶岳影来。任官当此境，更莫梦天台。  
  
卷716_58  【塞上】曹松  
边寒来所阔，今日复明朝。河凌坚通马，胡云缺见雕。  
砂中程独泣，乡外隐谁招。回首若经岁，灵州生柳条。  
  
卷716_59  【送邵安石及第归连州觐省】曹松  
及第兼归觐，宜忘涉驿劳。青云重庆少，白日一飞高。  
转楚闻啼狖，临湘见叠涛。海阳沈饮罢，何地佐旌旄。  
  
卷716_60  【边上送友人归宁】曹松  
乡路穿京过，宁心去少同。日斜寻阔碛，春尽逐归鸿。  
独树河声外，凝笳塞色中。怜君到此处，却背老莱风。  
  
卷716_61  【除夜】曹松  
残腊即又尽，东风应渐闻。一宵犹几许，两岁欲平分。  
燎暗倾时斗，春通绽处芬。明朝遥捧酒，先合祝尧君。  
  
卷716_62  【题甘露寺】曹松  
香门接巨垒，画角间清钟。北固一何峭，西僧多此逢。  
天垂无际海，云白久晴峰。旦暮然灯外，涛头振蛰龙。  
  
卷716_63  【贻住山僧】曹松  
罢讲巡岩坞，无穷得野情。腊高犹伴鹿，夏满不归城。  
云朵缘崖发，峰阴截水清。自然双洗耳，唯任白毫生。  
  
卷716_64  【题鹤鸣泉】曹松  
仙鹤曾鸣处，泉兼半井苔。直峰抛影入，片月泻光来。  
潋滟侵颜冷，深沉慰眼开。何因值舟顶，满汲石瓶回。  
  
卷716_65  【吊贾岛二首】曹松  
先生不折桂，谪去抱何冤。已葬离燕骨，难招入剑魂。  
旅坟低却草，稚子哭胜猿。冥寞如搜句，宜邀贺监论。  
青旆低寒水，清笳出晓风。鸟为伤贾傅，马立葬滕公。  
松柏青山上，城池白日中。一朝今古隔，惟有月明同。  
  
卷716_66  【忆江西并悼亡友】曹松  
前心奈兵阻，悔作豫章分。芳草未归日，故人多是坟。  
帆行出岫雨，马践过江云。此地一樽酒，当时皆以文。  

## 全唐诗(下)　卷七百一十七

卷717_1  【九江送方干归镜湖】曹松  
一樯悬五两，此日动归风。客路抛湓口，家林入镜中。  
谭馀云出峤，咏苦月欹空。更若看鳷鹊，何人夜坐同。  
  
卷717_2  【庐山访贾匡】曹松  
西城疾病日，此地少寻君。迹春犹在，遥泉夜尽闻。  
片时三处雨，九叠几重云。到者皆忘寐，神精与俗分。  
  
卷717_3  【顾少府池上（一作顾少府池亭苇）】曹松  
池上分行种，公庭觉少尘。根离潮水岸，韵爽判曹人。  
正午回鱼影，方昏息鹭身。无时不动咏，沧岛思方频。  
  
卷717_4  【喜友人归上元别业】曹松  
一樯千里外，隐者兴宜孤。落日长边海，秋风满故都。  
掩关苔色老，盘径叶声枯。匡岳来时过，迟回绝顶无。  
  
卷717_5  【曲江暮春雪霁】曹松  
霁动江池色，春残一去游。菰风生马足，槐雪滴人头。  
北阙尘未起，南山青欲流。如何多别地，却得醉汀洲。  
  
卷717_6  【立春日】曹松  
春饮一杯酒，便吟春日诗。木梢寒未觉，地脉暖先知。  
鸟啭星沈后，山分雪薄时。赏心无处说，怅望曲江池。  
  
卷717_7  【宿溪僧院】曹松  
少年云溪里，禅心夜更闲。煎茶留静者，靠月坐苍山。  
露白钟寻定，萤多户未关。嵩阳大石室，何日译经还。  
  
卷717_8  【石头怀古】曹松  
日月出又没，台城空白云。虽宽百姓土，渐缺六朝坟。  
禾黍是亡国，山河归圣君。松声骤雨足，几寺晚钟闻。  
  
卷717_9  【浙右赠陆处士】曹松  
静节灌园馀，得非成隐居。长当庚子日，独拜五经书。  
白浪吹亡国，秋霜洗大虚。门前是京口，身外不营储。  
  
卷717_10  【哭胡处士】曹松  
丘中久不起，将谓诏书来。及见凌云说，方知掩夜台。  
白衣归北路，玄造亦遗才。世上亡君后，诗声更大哉。  
  
卷717_11  【赠馀干袁明府】曹松  
一雨西城色，陶家心自清。山衔中郭分，云卷下湖程。  
公署闻流木，人烟入废城。难忘楚尽处，新有越吟生。  
  
卷717_12  【赠雷乡张明府】曹松  
任官征战后，度日寄闲身。封卷还高客，飞书问野人。  
废田教种谷，生路遣寻薪。若起柴桑兴，无先漉酒巾。  
  
卷717_13  【岳阳晚泊】曹松  
轻帆下阔流，便泊此沙洲。湖影撼山朵，日阳烧野愁。  
白波争起倒，青屿或沈浮。是际船中望，东南仞仞秋。  
  
卷717_14  【览春榜喜孙鄠成名】曹松  
门外报春榜，喜君天子知。旧愁浑似雪，见日总消时。  
塔下牡丹气，江头杨柳丝。风光若有分，无处不相宜。  
  
卷717_15  【己亥岁二首（僖宗广明元年）】曹松  
泽国江山入战图，生民何计乐樵苏。  
凭君莫话封侯事，一将功成万骨枯。  
传闻一战百神愁，两岸强兵过未休。  
谁道沧江总无事，近来长共血争流。  
  
卷717_16  【乱后入洪州西山】曹松  
寂寂阴溪水漱苔，尘中将得苦吟来。  
东峰道士如相问，县令而今不姓梅。  
  
卷717_17  【送僧入庐山】曹松  
若到江州二林寺，遍游应未出云霞。  
庐山瀑布三千仞，画破青霄始落斜。  
  
卷717_18  【送僧入蜀过夏】曹松  
师言结夏入巴峰，云水回头几万重。  
五月峨眉须近火，木皮领重只如冬。  
  
卷717_19  【江西逢僧省文】曹松  
闽地高僧楚地逢，僧游蛮锡挂垂松。  
白云逸性都无定，才出双峰爱五峰。  
高僧不负雪峰期，却伴青霞入翠微。百叶岩前霜欲降，  
九枝松上鹤初归。风生碧涧鱼龙跃，威振金楼燕雀飞。  
想得白莲花上月，满山犹带旧光辉。  
  
卷717_20  【水精念珠】曹松  
等量红缕贯晶荧，尽道匀圆别未胜。凿断玉潭盈尺水，  
琢成金地两条冰。轮时只恐星侵佛，挂处常疑露滴僧。  
几度夜深寻不著，琉璃为殿月为灯。  
  
卷717_21  【南海旅次】曹松  
忆归休上越王台，归思临高不易裁。为客正当无雁处，  
故园谁道有书来。城头早角吹霜尽，郭里残潮荡月回。  
心似百花开未得，年年争发被春催。  
  
卷717_22  【春草】曹松  
不独满池塘，梦中佳句香。春风有馀力，引上古城墙。  
  
卷717_23  【金谷园】曹松  
当年歌舞时，不说草离离。今日歌舞尽，满园秋露垂。  
  
卷717_24  【夏日东斋】曹松  
三庚到秋伏，偶来松槛立。热少清风多，开门放山入。  
  
卷717_25  【南朝】曹松  
三篱盖驰道，风烈一无取。时见牧牛童，嗔牛吃禾黍。  
  
卷717_26  【言怀】曹松  
出山不得意，谒帝值戈鋋。岂料为文日，翻成用武年。  
  
卷717_27  【寒食日题杜鹃花】曹松  
一朵又一朵，并开寒食时。谁家不禁火，总在此花枝。  
  
卷717_28  【钟陵寒食日郊外闲游】曹松  
可怜时节足风情，杏子粥香如冷饧。  
无奈春风输旧火，遍教人唤作山樱。  
  
卷717_29  【中秋对月】曹松  
无云世界秋三五，共看蟾盘上海涯。  
直到天头天尽处，不曾私照一人家。  
  
卷717_30  【陪湖南李中丞宴隐溪（璋）】曹松  
竹林啼鸟不知休，罗列飞桥水乱流。触散柳丝回玉勒，  
约开莲叶上兰舟。酒边旧侣真何逊，云里新声是莫愁。  
若值主人嫌昼短，应陪秉烛夜深游。  
  
卷717_31  【别湖上主人】曹松  
门系钓舟云满岸，借君幽致坐移旬。湖村夜叫白芜雁，  
菱市晓喧深浦人。远水日边重作雪，寒林烧后别生春。  
不辞更住醒还醉，太一东峰归梦频。  
  
卷717_32  【赠广宣大师】曹松  
忆昔同游紫阁云，别来三十二回春。  
白头相见双林下，犹是清朝未退人。  
  
卷717_33  【钟陵寒食日与同年裴颜李先辈、郑校书郊外闲游】曹松  
寒节钟陵香骑随，同年相命楚江湄。云间影过秋千女，  
地上声喧蹴踘儿。何处寄烟归草色，谁家送火在花枝。  
银瓶冷酒皆倾尽，半卧垂杨自不知。  
  
卷717_34  【江外除夜】曹松  
千门庭燎照楼台，总为年光急急催。半夜腊因风卷去，  
五更春被角吹来。宁无好鸟思花发，应有游鱼待冻开。  
不是多岐渐平稳，谁能呼酒祝昭回。  
  
卷717_35  【七夕】曹松  
牛女相期七夕秋，相逢俱喜鹊横流。彤云缥缈回金辂，  
明月婵娟挂玉钩。燕羽几曾添别恨，花容终不更含羞。  
更残便是分襟处，晓箭东来射翠楼。  
  
卷717_36  【罗浮山下书逸人壁】曹松  
海上亭台山下烟，买时幽邃不争钱。莫言白日催华发，  
自有丹砂驻少年。渔钓未归深竹里，琴壶犹恋落花边。  
可中更践无人境，知是罗浮第几天。  
  
卷717_37  【天台瀑布】曹松  
万仞得名云瀑布，远看如织挂天台。休疑宝尺难量度，  
直恐金刀易剪裁。喷向林梢成夏雪，倾来石上作春雷。  
欲知便是银河水，堕落人间合却回。  
  
卷717_38  【桂江】曹松  
未识佳人寻桂水，水云先解傍壶觞。笋林次第添斑竹，  
雏鸟参差护锦囊。乳洞此时连越井，石楼何日到仙乡。  
如飞似堕皆青壁，画手不强元化强。  
  
卷717_39  【南海】曹松  
倾腾界汉沃诸蛮，立望何如画此看。无地不同方觉远，  
共天无别始知宽。文魮隔雾朝含碧，老蚌凌波夜吐丹。  
万状千形皆得意，长鲸独自转身难。  
  
卷717_40  【洞庭湖】曹松  
东西南北各连空，波上唯留小朵峰。长与岳阳翻鼓角，  
不离云梦转鱼龙。吸回日月过千顷，铺尽星河剩一重。  
直到劫馀还作陆，是时应有羽人逢。  
  
卷717_41  【霍山（在龙川县）】曹松  
七千七百七十丈，丈丈藤萝势入天。未必展来空似翅，  
不妨开去也成莲。月将河汉分岩转，僧与龙蛇共窟眠。  
直是画工须阁笔，况无名画可流传。  
  
卷717_42  【巫峡】曹松  
巫山苍翠峡通津，下有仙宫楚女真。不逐彩云归碧落，  
却为暮雨扑行人。年年旧事音容在，日日谁家梦想频。  
应是荆山留不住，至今犹得睹芳尘。  
  
卷717_43  【送陈樵校书归泉州】曹松  
巨塔列名题，诗心亦罕齐。除官京下阙，乞假海门西。  
别席侵残漏，归程避战鼙。关遥秦雁断，家近瘴云低。  
候马春风馆，迎船晓月溪。帝京须早入，莫被刺桐迷。  
  
卷717_44  【赠镜湖处士方干二首】曹松  
包含教化剩搜罗，句出东瓯奈峭何。世路不妨平处少，  
才人唯是屈声多。云来岛上便幽石，月到湖心忌白波。  
后辈难为措机杼，先生织字得龙梭。  
只拟应星眠越绝，唯将丽什当高勋。磨砻清浊人难会，  
织络虚无帝亦闻。鸟道未知山足雨，渔家已没镜中云。  
他时莫为三征起，门外沙鸥解笑君。  
  
卷717_45  【拜访陆处士】曹松  
万卷书边人半白，再来惟恐降玄纁。性灵比鹤争多少，  
气力登山较几分。吟鬓渐无前度漆，寝衣犹有昨宵云。  
将知谷口耕烟者，低视齐梁楚赵君。  
  
卷717_46  【岭南道中】曹松  
百花成实未成归，未必归心与志违。但有壶觞资逸咏，  
尽交风景入清机。半川阴雾藏高木，一道晴蜺杂落晖。  
游子马前芳草合，鹧鸪啼歇又南飞。  
  
卷717_47  【春日自吴门之阳羡道中书事】曹松  
胜异恣游应未遍，路岐犹去几时还。浪花湖阔虹蜺断，  
柳线村深鸟雀闲。千室绮罗浮画楫，两州丝竹会茶山。  
眼前便是神仙事，何必须言洞府间。  
  
卷717_48  【将入关行次湘阴】曹松  
背顾秦城在何处，图书作伴过湘东。神鸦乱噪黄陵近，  
候雁斜沉梦泽空。打桨天连晴水白，烧田云隔夜山红。  
也知渐老岩栖稳，争奈文闱有至公。  
  
卷717_49  【题昭州山寺常寂上人水阁】曹松  
常寂常居常寂里，年年月月是空空。阶前未放岩根断，  
屋下长教海眼通。本为入来寻佛窟，不期行处踏龙宫。  
他时忆著堪图画，一朵云山二水中。  
  
卷717_50  【广州贻匡绪法师】曹松  
口宣微密不思议，不是除贪即诫痴。只待外方缘了日，  
争看内殿诏来时。周回海树侵阶疾，迢递江潮应井迟。  
必竟懒过高坐寺，未能全让法云师。  
  
卷717_51  【赠道人】曹松  
住山因以福为庭，便向山中隐姓名。阆苑驾将雕羽去，  
洞天赢得绿毛生。日边肠胃餐霞火，月里肌肤饮露英。  
顾我从来断浮浊，拟驱鸡犬上三清。  
  
卷717_52  【送乞雨禅师临遇南游】曹松  
活得枯樵耕者知，巡方又欲向天涯。珠穿闽国菩提子，  
杖把灵峰榔栗枝。春藓任封降虎石，夜雷从傍养龙池。  
生缘在地南浮去，自此孤云不可期。  
  
卷717_53  【南海陪郑司空游荔园】曹松  
荔枝时节出旌斿，南国名园尽兴游。乱结罗纹照襟袖，  
别含琼露爽咽喉。叶中新火欺寒食，树上丹砂胜锦州。  
他日为霖不将去，也须图画取风流。  
  
卷717_54  【李郎中林亭】曹松  
只向砌边流野水，樽前上下看鱼儿。笋蹊已长过人竹，  
藤径从添拂面丝。若许白猿垂近户，即无红果压低枝。  
大才必拟逍遥去，更遣何人佐盛时。  
  
卷717_55  【夜饮】曹松  
良宵公子宴兰堂，浓麝薰人兽吐香。云带金龙衔画烛，  
星罗银凤泻琼浆。满屏珠树开春景，一曲歌声绕翠梁。  
席上未知帘幕晓，青娥低语指东方。  
  
卷717_56  【驸马宅宴罢】曹松  
粉墙残月照宫祠，宴阕银瓶一半欹。  
学语莺儿飞未稳，放身斜坠绿杨枝。  
  
卷717_57  【吊建州李员外】曹松  
铭旌归故里，猿鸟亦凄然。已葬桐江月，空回建水船。  
客传为郡日，僧说读书年。恐有吟魂在，深山古木边。  
  
卷717_58  【吊李翰林】曹松  
李白虽然成异物，逸名犹与万方传。昔朝曾侍玄宗侧，  
大夜应归贺监边。山木易高迷故垄，国风长在见遗篇。  
投金渚畔春杨柳，自此何人系酒船。  
  
卷717_59  【山中】曹松  
要路豪家非往还，岩门先有不曾关。众心惟恐地无剩，  
吾意亦忧天惜闲。白练曳泉窗下石，绛罗垂果枕前山。  
樵夫岂解营生业，贵欲自安麋鹿间。  
  
卷717_60  【山寺引泉】曹松  
劈碎琅玕意有馀，细泉高引入香厨。  
山僧未肯言根本，莫是银河漏泄无。  
  
卷717_61  【友人池上咏芦】曹松  
秋声谁种得，萧瑟在池栏。叶涩栖蝉稳，丛疏宿鹭难。  
敛烟宜下□，飒吹省先寒。此物生苍岛，令人忆钓竿。  
  
卷717_62  【商山】曹松  
垂白商於原下住，儿孙共死一身忙。  
木弓未得长离手，犹与官家射麝香。  
  
卷717_63  【荆南道中】曹松  
十月荒郊雪气催，依稀愁色认阳台。游秦分系三条烛，  
出楚心殊一寸灰。高柳莫遮寒月落，空桑不放夜风回。  
如何住在猿声里，却被蝉吟引下来。  
  
卷717_64  【武德殿朝退望九衢春色】曹松  
玉殿朝初退，天街一看春。南山初过雨，北阙净无尘。  
夹道夭桃满，连沟御柳新。苏舒同舜泽，煦妪并尧仁。  
佳气浮轩盖，和风袭缙绅。自兹怜万物，同入发生辰。  
  
卷717_65  【吊北邙】曹松  
山下望山上，夕阳看又曛。无人医白发，少地著新坟。  
岁代殊相远，贤愚旋不分。东归聊一吊，乱木倚寒云。  
  
卷717_66  【及第敕下，宴中献座主杜侍郎】曹松  
得召丘墙泪却频，若无公道也无因。门前送敕朱衣吏，  
席上衔杯碧落人。半夜笙歌教泥月，平明桃杏放烧春。  
南山虽有归溪路，争那酬恩未杀身。  
  
卷717_67  【梢云】曹松  
殊质资灵贶，陵空发瑞云。梢梢含树影，郁郁动霞文。  
不比因风起，全非触石分。叶光闲泛滟，枝彩静氛氲。  
隐见心无宰，裴回庆自君。翻飞如可托，长愿在横汾。  
  
卷717_68  【白角簟】曹松  
角簟工夫已到头，夏来全占满床秋。若言保惜归华屋，  
只合封题寄列侯。学卷晓冰长怕绽，解铺寒水不教流。  
蒲桃锦是潇湘底，曾得王孙价倍酬。  
  
卷717_69  【碧角簟】曹松  
细皮重叠织霜纹，滑腻铺床胜锦茵。八尺碧天无点翳，  
一方青玉绝纤尘。蝇行只恐烟粘足，客卧浑疑水浸身。  
五月不教炎气入，满堂秋色冷龙鳞。  
  
卷717_70  【滕王阁春日晚望】曹松  
凌春帝子阁，偶眺日移西。浪势平花坞，帆阴上柳堤。  
  
卷717_71  【句】曹松  
追游若遇三清乐，行从应妨一日春。（李肇《国史补
云：曲江大会，先牒教坊，请奏上御紫云楼观焉。  
时或拟作乐，则为之移日，故曹松诗云云）知  
石脉水流泉滴沙，鬼灯然点松柏花。（《吟窗杂录》）古  
鹿眠荒圃寒芜白，鸦噪残阳败叶飞。（《锦绣万花谷》）斋  
华岳影寒清露掌，海门风急白潮头。（《升庵外集》）主  

## 全唐诗(下)　卷七百一十八

卷718_1  【颂鲁】苏拯  
天推鲁仲尼，周游布典坟。游遍七十国，不令遇一君。  
一国如一遇，单车不转轮。良由至化力，为国不为身。  
礼乐行未足，邅回厄于陈。礼乐今有馀，衮旒当圣人。  
伤哉绝粮议，千载误云云。  
  
卷718_2  【医人】苏拯  
古人医在心，心正药自真。今人医在手，手滥药不神。  
我愿天地炉，多衔扁鹊身。遍行君臣药，先从冻馁均。  
自然六合内，少闻贫病人。  
  
卷718_3  【西施】苏拯  
吴王从骄佚，天产西施出。岂徒伐一人，所希救群物。  
良由上天意，恶盈戒奢侈。不独破吴国，不独生越水。  
在周名褒姒，在纣名妲己。变化本多涂，生杀亦如此。  
君王政不修，立地生西子。  
  
卷718_4  【金谷园】苏拯  
积金累作山，山高小于址。栽花比绿珠，花落还相似。  
徒有敌国富，不能买东市。徒有绝世容，不能楼上死。  
只此上高楼，何如在平地。  
  
卷718_5  【巫山】苏拯  
昔时亦云雨，今时亦云雨。自是荒淫多，梦得巫山女。  
从来圣明君，可听妖魅语。只今峰上云，徒自生容与。  
  
卷718_6  【贾客】苏拯  
长帆挂短舟，所愿疾如箭。得丧一惊飘，生死无良贱。  
不谓天不祐，自是人苟患。尝言海利深，利深不如浅。  
  
卷718_7  【狡兔行】苏拯  
秋来无骨肥，鹰犬遍原野。草中三穴无处藏，  
何况平田无穴者。  
  
卷718_8  【长城】苏拯  
嬴氏设防胡，烝沙筑冤垒。蒙公取勋名，岂算生民死。  
运畚力不禁，碎身砂碛里。黔黎欲半空，长城舂未已。  
皇天潜鼓怒，力化一女子。遂使万雉崩，不尽数行泪。  
自古进身者，本非陷物致。当时文德修，不到三世地。  
  
卷718_9  【织妇女】苏拯  
伊余尽少女，一种饰螓首。徒能事机杼，与之作歌舞。  
歌舞片时间，黄金翻袖取。只看舞者乐，岂念织者苦。  
感此尝忆古人言，一妇不织天下寒。  
  
卷718_10  【古塞下】苏拯  
百战已休兵，寒云愁未歇。血染长城沙，马踏征人骨。  
早得用蛾眉，免陷边戍卒。始知髦头星，不在弯弓没。  
  
卷718_11  【水旱祷】苏拯  
祷祈勿告天，酒浆勿浇地。阴阳和也无妖气，  
阴阳愆期乃人致。病生心腹不自医，古屋澄潭何神祟。  
  
卷718_12  【邹律】苏拯  
邹律暖燕谷，青史徒编录。心不变迁，空吹闲草木。  
世患有三惑，尔律莫能抑。边苦有长征，尔律莫能息。  
斯术未济时，斯律亦何益。争如至公一开口，  
吹起贤良霸邦国。  
  
卷718_13  【蜘蛛谕】苏拯  
春蚕吐出丝，济世功不绝。蜘蛛吐出丝，飞虫成聚血。  
蚕丝何专利，尔丝何专孽。映日张网罗，遮天亦何别。  
傥居要地门，害物可堪说。网成虽福己，网败还祸尔。  
小人与君子，利害一如此。  
  
卷718_14  【猎犬行】苏拯  
猎犬未成行，狐兔无奈何。猎犬今盈群，狐兔依旧多。  
自尔初跳跃，人言多拏躩。常指天外狼，立可口中嚼。  
骨长毛衣重，烧残烟草薄。狡兔何曾擒，时把家鸡捉。  
食尽者饭翻，增养者恶壮。可嗟猎犬壮复壮，  
不堪兔绝良弓丧。  
  
卷718_15  【断火谣】苏拯  
谁谓之推贤，于世何功果。绝尔晋侯交，禁我唐虞火。  
国闭檀榆烟，大礼成隳堕。暗室枯槁饭，冷面相看坐。  
阳升既非佑，阴伏若为佐。焉冻群生腹，将止天下祸。  
但究冤滥刑，天道无不可。鄙哉前朝翊赞臣，  
訏谟之规何琐琐。  
  
卷718_16  【思妇吟】苏拯  
秋风雁又归，边信一何早。揽衣出门望，落叶满长道。  
一从秉箕帚，十载孤怀抱。可堪日日醉宠荣，  
不说思君令人老。  
  
卷718_17  【雉兔者】苏拯  
所猎一何酷，终年耗林麓。飞走如未空，贪残岂知足。  
尝闻猎书史，可以鉴荣辱。尝闻猎贤良，可以霸邦国。  
如何纵网罗，空成肥骨肉。和济俱不闻，曷所禳颠覆。  
谁能为扣天地炉，铸此伤生其可乎！古  
  
卷718_18  【药草】苏拯  
天子恤疲瘵，坤灵奉其职。年年济世功，贵贱相兼植。  
因产众草中，所希采者识。一枝当若神，千金亦何直。  
生草不生药，无以彰士德。生药不生草，无以彰奇特。  
国忠在臣贤，民患凭药力。灵草犹如此，贤人岂多得。  
  
卷718_19  【凡草诫】苏拯  
野草凡不凡，亦应生和出。锄夫耘药栏，根不留其一。  
良田本芜秽，著地成弃物。生行不修，何门可容膝。  
不唯不尔容，得无凡草嫉。贤愚偃仰间，鉴之宜日日。  
  
卷718_20  【明禁忌】苏拯  
阴阳家有书，卜筑多禁忌。土中若有神，穴处何无祟。  
我识先贤意，本诫骄侈地。恣欲创楼台，率情染朱翠。  
四面兴土功，四时妨农事。可以没凶灾，四隅通一二。  
一年省修营，万民停困踬。动若契于理，福匪神之遗。  
动若越于常，祸乃身之致。神在虚无间，土中非神位。  
  
卷718_21  【伤彩饰】苏拯  
朝见亦光彩，暮见亦光彩。一旦风雨飘，十分无一在。  
尔形才似削，尔貌不如昨。本为是凡姿，谁教染丹雘。  
虚饰片时间，天意以为恶。物假犹如此，人假争堪作。  
  
卷718_22  【世迷】苏拯  
乌兔日夜行，与人运枯荣。为善不常缺，为恶不常盈。  
天道无阿党，人心自覆倾。所以多迁变，宁合天地情。  
我愿造化手，莫放狐兔走。恣海产珍奇，纵地生花柳。  
美者一齐美，丑者一齐丑。民心归大朴，战争亦何有。  
  
卷718_23  【鸱枭】苏拯  
为害未为害，其如污物类。斯言之一玷，流传极天地。  
良木不得栖，清波不得戏。曾戏水堪疑，曾栖树终弃。  
天不歼尔族，与夫恶相济。地若默尔声，与夫妖为讳。  
一时怀害心，千古不能替。伤哉丑行人，兹禽亦为譬。  
  
卷718_24  【山中道者】苏拯  
筇杖六尺许，坐石流泉所。举头看古松，似对仙鹤语。  
是时天气清，四迥无尘侣。顾我笑相迎，知有丹砂异。  
  
卷718_25  【渔人】苏拯  
垂竿朝与暮，披蓑卧横楫。不问清平时，自乐沧波业。  
长畏不得闲，几度避游畋。当笑钓台上，逃名名却传。  
  
卷718_26  【闻猿】苏拯  
秋风飒飒猿声起，客恨猿哀一相似。  
漫向孤危惊客心，何曾解入笙歌耳。  
  
卷718_27  【经马嵬坡】苏拯  
一从杀贵妃，春来花无意。此地纵千年，土香犹破鼻。  
宠既出常理，辱岂同常死。一等异于众，倾覆皆如此。  
  
卷718_28  【经鹤台】苏拯  
筑台非谓贤，独聚乘轩鹤。六马不能驭，九皋欲何托。  
一旦敌兵来，万民同陨濩。如何警露禽，不似衔环雀。  
一物欲误时，众类皆成恶。至今台基上，飞鸟不至泊。  
  
卷718_29  【寄远】苏拯  
游子虽惜别，一去何时见。飞鸟犹恋巢，万里亦何远。  
妾愿化为霜，日日下河梁。若能侵鬓色，先染薄情郎。  

## 全唐诗(下)　卷七百一十九

卷719_1  【芭蕉（数岁时作，传于都下）】路德延  
一种灵苗异，天然体性虚。叶如斜界纸，心似倒抽书。  
  
卷719_2  【感旧诗】路德延  
初骑竹马咏芭蕉，尝忝名卿诵满朝。五字便容趋绛帐，  
一枝寻许折丹霄。岂知流落萍蓬远，不觉推迁岁月遥。  
国境未安身未立，至今颜巷守箪瓢。  
  
卷719_3  【小儿诗】路德延  
情态任天然，桃红两颊鲜。乍行人共看，初语客多怜。  
臂膊肥如瓠，肌肤软胜绵。长头才覆额，分角渐垂肩。  
散诞无尘虑，逍遥占地仙。排衙朱阁上，喝道画堂前。  
合调歌杨柳，齐声踏采莲。走堤行细雨，奔巷趁轻烟。  
嫩竹乘为马，新蒲折作鞭。莺雏金镟系，猫子彩丝牵。  
拥鹤归晴岛，驱鹅入暖泉。杨花争弄雪，榆叶共收钱。  
锡镜当胸挂，银珠对耳悬。头依苍鹘裹，袖学柘枝揎。  
酒殢丹砂暖，茶催小玉煎。频邀筹箸挣，时乞绣针穿。  
宝箧拏红豆，妆奁拾翠钿。戏袍披按褥，劣帽戴靴毡。  
展画趋三圣，开屏笑七贤。贮怀青杏小，垂额绿荷圆。  
惊滴沾罗泪，娇流污锦涎。倦书饶娅姹，憎药巧迁延。  
弄帐鸾绡映，藏衾凤绮缠。指敲迎使鼓，筋拨赛神弦。  
帘拂鱼钩动，筝推雁柱偏。棋图添路画，笛管欠声镌。  
恼客初酣睡，惊僧半入禅。寻蛛穷屋瓦，探雀遍楼椽。  
抛果忙开口，藏钩乱出拳。夜分围榾柮，聚朝打秋千。  
折竹装泥燕，添丝放纸鸢。互夸轮水碓，相教放风旋。  
旗小裁红绢，书幽截碧笺。远铺张鸽网，低控射蝇弦。  
詀语时时道，谣歌处处传。匿窗眉乍曲，遮路臂相连。  
斗草当春径，争球出晚田。柳傍慵独坐，花底困横眠。  
等鹊前篱畔，听蛩伏砌边。傍枝粘舞蝶，隈树捉鸣蝉。  
平岛夸趫上，层崖逞捷缘。嫩苔车迹小，深雪履痕全。  
竞指云生岫，齐呼月上天。蚁窠寻径劚，蜂穴绕阶填。  
樵唱回深岭，牛歌下远川。垒柴为屋木，和土作盘筵。  
险砌高台石，危跳峻塔砖。忽升邻舍树，偷上后池船。  
项橐称师日，甘罗作相年。明时方任德，劝尔减狂颠。  
  
卷719_4  【句】路德延  
不是上台知姓字，五花宾馆敢从容。（《上成汭》，  
见《南部新书》。荆南旧有五花馆，待宾上地，故云）知  
  
卷719_5  【及第后呈朝中知己】李旭  
凌晨晓鼓奏嘉音，雷拥龙迎出陆沈。金榜高悬当玉阙，  
锦衣即著到家林。真珠每被尘泥陷，病鹤多遭蝼蚁侵。  
今日始知天有意，还教雪得一生心。  
  
卷719_6  【题惠严寺】崔庸  
人莫嫌山小，僧还爱寺灵。殿高神气力，龙活客丹青。  
  
卷719_7  【经费拾遗旧隐】胡骈  
林下茅斋已半倾，九华幽径少人行。不将冠剑为荣事，  
只向烟萝寄此生。松竹渐荒池上色，琴书徒立世间名。  
白杨风起秋山暮，时复哀猿啼一声。  
  
卷719_8  【失题】周祚  
莫道春花独照人，秋花未必怯青春。  
四时风雨没时节，共保松筠根底尘。  
  
卷719_9  【蛱蝶行】卢频  
东园宫草绿，上下飞相逐。君恩不禁春，昨夜花中宿。  
  
卷719_10  【东西行】卢频  
种荷玉盆里，不及沟中水。养雉黄金笼，见草心先喜。  
  
卷719_11  【失题】卢频  
春泪烂罗绮，泣声抽恨多。莫滴芙蓉池，愁伤连蒂荷。  
一朵花叶飞，一枝花光彩。美人惜花心，但愿春长在。  
  
卷719_12  【晚泊汉江渡】刘畋  
末秋云木轻，莲折晚香清。雨下侵苔色，云凉出浪声。  
叠帆依岸尽，微照夹堤明。渡吏已头白，遥知客姓名。  
  
卷719_13  【句】刘畋  
残阳来霁岫，独兴起沧洲。（雨后，张为《主客图》）知  

## 全唐诗(下)　卷七百二十

卷720_1  【游洞庭湖】裴说  
楚云团翠八百里，澧兰吹香堕春水。白头渔子摇苍烟，  
鸂鶒眠沙晓惊起。沙头龙叟夜叹忧，铁笛未响春风羞。  
露寒紫藟结新愁，城角泣断关河秋。谪仙欲识雷斧手，  
刬却古今愁共丑。鲸游碧落杳无踪，作诗三叹君知否。  
瀛洲一棹何时还，满江宫锦看湖山。  
  
卷720_2  【怀素台歌（一作题怀素台）】裴说  
我呼古人名，鬼神侧耳听：杜甫李白与怀素，  
文星酒星草书星。永州东郭有奇怪，笔冢墨池遗迹在。  
笔冢低低高如山，墨池浅浅深如海。我来恨不已，  
争得青天化为一张纸，高声唤起怀素书，  
搦管研朱点湘水。欲归家，重叹嗟。眼前有，三个字：  
枯树槎。乌梢蛇，墨老鸦。  
  
卷720_3  【闻砧（一作寄边衣）】裴说  
深闺乍冷鉴开箧，玉箸微微湿红颊。一阵霜风杀柳条，  
浓烟半夜成黄叶。垂垂白练明如雪，独下闲阶转凄切。  
只知抱杵捣秋砧，不觉高楼已无月。时闻寒雁声相唤，  
纱窗只有灯相伴。几展齐纨又懒裁，离肠恐逐金刀断。  
细想仪形执牙尺，回刀剪破澄江色。愁捻银针信手缝，  
惆怅无人试宽窄。时时举袖匀红泪，红笺谩有千行字。  
书中不尽心中事，一片殷勤寄边使。  
  
卷720_4  【春早寄华下同人】裴说  
正是花时节，思君寝复兴。市沽终不醉，春梦亦无凭。  
岳面悬青雨，河心走浊冰。东门一条路，离恨镇相仍。  
  
卷720_5  【赠衡山令】裴说  
君吟十二载，辛苦必能官。造化犹难隐，生灵岂易谩。  
猿跳高岳静，鱼摆大江宽。与我为同道，相留夜话阑。  
  
卷720_6  【南中县令】裴说  
寂寥虽下邑，良宰有清威。苦节长如病，为官岂肯肥。  
山多村地狭，水浅客舟稀。上国搜贤急，陶公早晚归。  
  
卷720_7  【寄曹松（一作洛中作）】裴说  
莫怪苦吟迟，诗成鬓亦丝。鬓丝犹可染，诗病却难医。  
山暝云横处，星沈月侧时。冥搜不可得，一句至公知。  
  
卷720_8  【赠宾贡】裴说  
惟君怀至业，万里信悠悠。路向东溟出，枝来北阙求。  
家无一夜梦，帆挂隔年秋。鬓发争禁得，孤舟往复愁。  
  
卷720_9  【汉南邮亭】裴说  
高阁水风清，开门日送迎。帆张独鸟起，乐奏大鱼惊。  
骤雨拖山过，微风拂面生。闲吟虽得句，留此谢多情。  
  
卷720_10  【棋】裴说  
十九条平路，言平又嶮巇。心无算处，国手有输时。  
势迥流星远，声干下雹迟。临轩才一局，寒日又西垂。  
  
卷720_11  【夏日即事】裴说  
僻居门巷静，竟日坐阶墀。鹊喜虽传信，蛩吟不见诗。  
笋抽通旧竹，梅落立闲枝。此际无尘挠，僧来称所宜。  
  
卷720_12  【送人宰邑】裴说  
官小任还重，命官难偶然。皇恩轻一邑，赤子病三年。  
瘦马稀餐粟，羸童不识钱。如君清苦节，到处有人传。  
  
卷720_13  【春暖送人下第】裴说  
相送短亭前，知君愚复贤。事多凭夜梦，老为待明年。  
春树添山脊，晴云学晓烟。雄文有公道，此别莫潸然。  
  
卷720_14  【湖外送何崇入阁】裴说  
因诗相识久，忽此告临途。便是有船发，也须容市沽。  
精吟五个字，稳泛两重湖。长短逢公道，清名振帝都。  
  
卷720_15  【送进士苏瞻乱后出家】裴说  
因乱事空王，孤心亦不伤。梵僧为骨肉，柏寺作家乡。  
眼闭千行泪，头梳一把霜。诗书不得力，谁与问苍苍。  
  
卷720_16  【秋日送河北从事】裴说  
北风沙漠地，吾子远从军。官路虽非远，诗名要且闻。  
蝉悲欲落日，雕下拟阴云。此去难相恋，前山掺袂分。  
  
卷720_17  【喜友人再面】裴说  
一别几寒暄，迢迢隔塞垣。相思长有事，及见却无言。  
静坐将茶试，闲书把叶翻。依依又留宿，圆月上东轩。  
  
卷720_18  【对雪】裴说  
大片向空舞，出门肌骨寒。路岐平即易，沟壑满应难。  
兔穴归时失，禽枝宿处干。豪家宁肯厌，五月画图看。  
  
卷720_19  【冬日后作】裴说  
寂寞掩荆扉，昏昏坐欲痴。事无前定处，愁有并来时。  
日影才添线，鬓根已半丝。明庭正公道，应许苦心诗。  
  
卷720_20  【冬日作】裴说  
粝食拥败絮，苦吟吟过冬。稍寒人却健，太饱事多慵。  
树老生烟薄，墙阴贮雪重。安能只如此，公道会相容。  
  
卷720_21  【中秋月】裴说  
一岁几盈亏，当轩重此期。幸无偏照处，刚有不明时。  
色静云归早，光寒鹤睡迟。相看吟未足，皎皎下疏篱。  
  
卷720_22  【塞上曲】裴说  
极目望空阔，马羸程又赊。月生方见树，风定始无沙。  
楚水辞鱼窟，燕山到雁家。如斯名利役，争不老天涯。  
  
卷720_23  【终南山】裴说  
九衢南面色，苍翠绝纤尘。寸步有闲处，百年无到人。  
禁林寒对望，太华净相邻。谁与群峰并，祥云瑞露频。  
  
卷720_24  【访道士】裴说  
高冈微雨后，木脱草堂新。惟有疏慵者，来看淡薄人。  
竹牙生碍路，松子落敲巾。粗得玄中趣，当期宿话频。  
  
卷720_25  【道林寺】裴说  
独立凭危阑，高低落照间。寺分一派水，僧锁半房山。  
对面浮世隔，垂帘到老闲。烟云与尘土，寸步不相关。  
  
卷720_26  【般若寺】裴说  
南岳古般若，自来天下知。翠笼无价寺，光射有名诗。  
一水涌兽迹，五峰排凤仪。高僧引闲步，昼出夕阳归。  
  
卷720_27  【兜率寺】裴说  
一片无尘地，高连梦泽南。僧居跨鸟道，佛影照鱼潭。  
朽枿云斜映，平芜日半涵。行行不得住，回首望烟岚。  
  
卷720_28  【鹿门寺】裴说  
鹿门山上寺，突兀尽无尘。到此修行者，应非取次人。  
鸟过惊石磬，日出碍金身。何计生烦恼，虚空是四邻。  
  
卷720_29  【题岳州僧舍】裴说  
喜到重湖北，孤州横晚烟。鹭衔鱼入寺，鸦接饭随船。  
松桧君山迥，菰蒲梦泽连。与师吟论处，秋水浸遥天。  
  
卷720_30  【过洞庭湖】裴说  
浪高风力大，挂席亦言迟。及到堪忧处，争如未济时。  
鱼龙侵莫测，雷雨动须疑。此际情无赖，何门寄所思。  
  
卷720_31  【旅行闻寇】裴说  
动步忧多事，将行问四邻。深山不畏虎，当路却防人。  
豪富田园废，疲羸屋舍新。自惭为旅客，无计避烟尘。  
  
卷720_32  【旅中作】裴说  
妄动远抛山，其如馁与寒。投人言去易，开口说贫难。  
泽国云千片，湘江竹一竿。时明未忍别，犹待计穷看。  
  
卷720_33  【旅次衡阳】裴说  
欲往几经年，今来意豁然。江风长借客，岳雨不因天。  
戏鹭飞轻雪，惊鸿叫乱烟。晚秋红藕里，十宿寄渔船。  
  
卷720_34  【不出院僧】裴说  
四远参寻遍，修行却不行。耳边无俗语，门外是前生。  
塔见移来影，钟闻过去声。一斋唯默坐，应笑我营营。  
  
卷720_35  【湖外寄处宾上人】裴说  
怪得意相亲，高携一轴新。能搜大雅句，不似小乘人。  
岳麓擎枯桧，潇湘吐白蘋。他年遇同道，为我话风尘。  
  
卷720_36  【寄贯休】裴说  
忆昔与吾师，山中静论时。总无方是法，难得始为诗。  
冻犬眠干叶，饥禽啄病梨。他年白莲社，犹许重相期。  
  
卷720_37  【寄僧尚颜】裴说  
曾居五老峰，所得共谁同。才大天全与，吟精楚欲空。  
客来庭减日，鸟过竹生风。早晚摇轻拂，重归瀑布中。  
  
卷720_38  【哭处默上人】裴说  
凄凉繐幕下，香吐一灯分。斗老输寒桧，留闲与白云。  
挈盂曾几度，传衲不教焚。泣罢重回首，暮山钟半闻。  
  
卷720_39  【庐山瀑布】裴说  
静景凭高望，光分翠嶂开。嶮飞千尺雪，寒扑一声雷。  
过去云冲断，旁来烧隔回。何当住峰下，终岁绝尘埃。  
  
卷720_40  【华山上方】裴说  
独上上方上，立高聊称心。气冲云易黑，影落县多阴。  
有云草不死，无风松自吟。会当求大药，他日复追寻。  
  
卷720_41  【咏鹦鹉】裴说  
常贵西山鸟，衔恩在玉堂。语传明主意，衣拂美人香。  
缓步寻珠网，高飞上画梁。长安频道乐，何日从君王。  
  
卷720_42  【鹭鸶】裴说  
秋江清浅时，鱼过亦频窥。却为分明极，翻成所得迟。  
浴偎红日色，栖压碧芦枝。会共鹓同侣，翱翔应可期。  
  
卷720_43  【牡丹】裴说  
数朵欲倾城，安同桃李荣。未尝贫处见，不似地中生。  
此物疑无价，当春独有名。游蜂与蝴蝶，来往自多情。  
  
卷720_44  【见王贞白】裴说  
共贺登科后，明宣入紫宸。又看重试榜，还见苦吟人。  
此得名浑别，归来话亦新。分明一枝桂，堪动楚江滨。  
  
卷720_45  【经杜工部坟】裴说  
骚人久不出，安得国风清。拟掘孤坟破，重教大雅生。  
皇天高莫问，白酒恨难平。悒怏寒江上，谁人知此情。  
  
卷720_46  【寄僧知乾】裴说  
貌高清入骨，帝里旧临坛。出语经相似，行心佛证安。  
  
卷720_47  【乱中偷路入故乡】裴说  
愁看贼火起诸烽，偷得馀程怅望中。  
一国半为亡国烬，数城俱作古城空。  
  
卷720_48  【蔷薇】裴说  
一架长条万朵春，嫩红深绿小窠匀。  
只应根下千年土，曾葬西川织锦人。  
  
卷720_49  【春日山中竹】裴说  
数竿苍翠拟龙形，峭拔须教此地生。  
无限野花开不得，半山寒色与春争。  
  
卷720_50  【柳】裴说  
高拂危楼低拂尘，灞桥攀折一何频。  
思量却是无情树，不解迎人只送人。  
  
卷720_51  【岳阳兵火后题僧舍】裴说  
十年兵火真多事，再到禅扉却破颜。  
唯有两般烧不得，洞庭湖水老僧闲。  
  
卷720_52  【句】裴说  
读书贫里乐，搜句静中忙。（《苕溪渔隐》）斋  
苦吟僧入定，得句将成功。（以下《诗话》）主  
是事精皆易，唯诗会却难。（《赠贯休》）知  
因携一家住，赢得半年吟。（《石首县》）古  
吟馀潮入浦，坐久烧移山。（《湘江》）斋  
三年清似水，六月冷如冰。（《赠县令》）主  
一通红锦重，三事紫罗轻。（以下《绣石书堂》）知  
瘦肌寒带粟，病眼馁生花。  
避乱一生多。  
雪留寒竹寺舍冷，风撼早梅城郭香。（《锦绣万花谷》）主  
画球轻蹴壶中地，彩索高飞掌上身。（清明，事文类聚）知  

## 全唐诗(下)　卷七百二十一

卷721_1  【赠唐山人】李洞  
垂须长似发，七十色如黳。醉眼青天小，吟情太华低。  
千年松绕屋，半夜雨连溪。邛蜀路无限，往来琴独携。  
  
卷721_2  【送云卿上人游安南（一作送僧游南海）】李洞  
春往海南边，秋闻半夜蝉。鲸吞洗钵水，犀触点灯船。  
岛屿分诸国，星河共一天。长安却回日，松偃旧房前。  
  
卷721_3  【郑补阙山居】李洞  
高节谏垣客，白云居静坊。马饥餐落叶，鹤病晒残阳。  
野雾昏朝烛，溪笺惹御香。相招倚蒲壁，论句夜何长。  
  
卷721_4  【送曹郎中南归，时南中用军】李洞  
桂水净和天，南归似谪仙。系绦轻象笏，买布接蛮船。  
海气蒸鼙软，江风激箭偏。罢郎吟乱里，帝远岂知贤。  
  
卷721_5  【锦江陪兵部郑侍郎话诗著棋】李洞  
落叶溅吟身，会棋云外人。海枯搜不尽，天定著长新。  
月上分题遍，钟残布子匀。忘餐二绝境，取意铸陶钧。  
  
卷721_6  【中秋月】李洞  
四十五秋宵，月分千里毫。冷沉中岳短，光溢太行高。  
不寐清人眼，移栖湿鹤毛。露华台上别，吟望十年劳。  
  
卷721_7  【送沈光赴福幕（一作送福州从事）】李洞  
泉齐岭鸟飞，雨熟荔枝肥。南斗看应近，北人来恐稀。  
潮浮廉使宴，珠照岛僧归。幕下逢迁拜，何官着茜衣。  
  
卷721_8  【鄠郊山舍题赵处士林亭】李洞  
圭峰秋后叠，乱叶落寒墟。四五百竿竹，二三千卷书。  
云深猿拾栗，雨霁蚁缘蔬。只隔门前水，如同万里馀。  
  
卷721_9  【赋得送贾岛谪长江】李洞  
敲驴吟雪月，谪出国西门。行傍长江影，愁深汨水魂。  
筇携过竹寺，琴典在花村。饥拾山松子，谁知贾傅孙。  
  
卷721_10  【河阳道中】李洞  
冲风仍蹑冻，提辔手频呵。得事应须早，愁人不在多。  
雪田平入塞，烟郭曲随河。翻忆江涛里，船中睡盖蓑。  
  
卷721_11  【送知己赴濮州】李洞  
中路行僧谒，邮亭话海涛。剑摇林狖落，旗闪岳禽高。  
苔长空州狱，花开梦省曹。濮阳流政化，一半布风骚。  
  
卷721_12  【送行脚僧】李洞  
瓶枕绕腰垂，出门何所之。毳衣沾雨重，棕笠看山欹。  
夜观入枯树，野眠逢断碑。邻房母泪下，相课别离词。  
  
卷721_13  【龙州送人赴举】李洞  
献策赴招携，行宫积翠西。挈囊秋卷重，转栈晚峰齐。  
踏月趋金阙，拂云看御题。飞鸣岂回顾，独鹤困江泥。  
  
卷721_14  【送安抚从兄夷偶中丞】李洞  
奉诏向军前，朱袍映雪鲜。河桥吹角冻，岳月卷旗圆。  
僧救焚经火，人修著钓船。六州安抚后，万户解衣眠。  
  
卷721_15  【送远上人】李洞  
海岳两无边，去来都偶然。齿因吟后冷，心向静中圆。  
虫网花间井，鸿鸣雨后天。叶书归旧寺，应附载钟船。  
  
卷721_16  【宿凤翔天柱寺穷易玄上人房】李洞  
天柱暮相逢，吟思天柱峰。墨研青露月，茶吸白云钟。  
卧语身粘藓，行禅顶拂松。探玄为一决，明日去临邛。  
  
卷721_17  【下第送张霞归觐江南】李洞  
此道背于时，携归一轴诗。树沈孤鸟远，风逆蹇驴迟。  
草入吟房坏，潮冲钓石移。恐伤欢觐意，半路摘愁髭。  
  
卷721_18  【送人之天台】李洞  
行李一枝藤，云边晓扣冰。丹经如不谬，白发亦何能。  
浅井仙人境，明珠海客灯。乃知真隐者，笑就汉廷征。  
  
卷721_19  【维摩畅林居（一作题维摩畅上人房）】李洞  
诸方游几腊，五夏五峰销。越讲迎骑象，蕃斋忏射雕。  
冷筇和雪倚，朽栎带云烧。从此西林老，瞥然三万朝。  
  
卷721_20  【送张乔下第归宣州】李洞  
诗道世难通，归宁楚浪中。早程残岳月，夜泊隔淮钟。  
一镜随双鬓，全家老半峰。无成来往过，折尽谢亭松。  
  
卷721_21  【送卢郎中赴金州】李洞  
云明天岭高，刺郡辍仙曹。危栈窥猿顶，公庭扫鹤毛。  
出军青壁罅，话道白眉毫。远集歌谣客，州前泊几艘。  
  
卷721_22  【江干即事】李洞  
病卧四更后，愁闻报早衙。隔关沈水鸟，侵郭噪园鸦。  
吏瘦餐溪柏，身羸凭海槎。满朝吟五字，应不老烟霞。  
  
卷721_23  【寄贺郑常侍】李洞  
山亦怀恩地，高禽尽下飞。吏穿霞片望，僧扫月棱归。  
省拜墀烟近，林居玉漏微。曾令驻锡话，聊用慰攀依。  
  
卷721_24  【登楼】李洞  
川上值楼开，寒山四面来。竹吹人语远，峰碍鸟飞回。  
生死别离陌，朝昏云雨堆。谁知独立意，溅泪落莓苔。  
  
卷721_25  【赠禅友】李洞  
散花留内殿，宫女梦谈禅。树杪开楼锁，云中认岳莲。  
溪声过长耳，筇节出羸肩。飞句相招宿，多逢有月天。  
  
卷721_26  【早春友人访别南归】李洞  
南归来取别，穷巷坐青苔。一盏薄醨酒，数枝零落梅。  
潮生楚驿闭，星在越楼开。明日望君处，前临风月台。  
  
卷721_27  【题云际寺】李洞  
开门风雪顶，上彻困飞禽。猿戏青冥里，人行紫阁阴。  
腊泉冰下出，夜磬月中寻。尽欲居岩室，如何不住心。  
  
卷721_28  【山寺老僧】李洞  
云际众僧里，独攒眉似愁。护茶高夏腊，爱火老春秋。  
海浪南曾病，河冰北苦游。归来诸弟子，白遍后生头。  
  
卷721_29  【同僧宿道者院】李洞  
携文过水宿，拂席四廊尘。坠果敲楼瓦，高萤映鹤身。  
点灯吹叶火，谈佛悟山人。尽有栖霞志，好谋三教邻。  
  
卷721_30  【古柏】李洞  
手植知何代，年齐偃盖松。结根生别树，吹子落邻峰。  
古干经龙嗅，高烟过雁冲。可佳繁叶尽，声不碍秋钟。  
  
卷721_31  【赠王凤二山人】李洞  
山兄望鹤信，山弟听乌占。养药同开鼎，休棋各枕奁。  
相逢九江底，共到五峰尖。愿许为三友，羞将白发撏。  
  
卷721_32  【避地冬夜与二三禅侣吟集茅斋】李洞  
四海通禅客，搜吟会草亭。撚髭孤烛白，闭目众山青。  
松挂敲冰杖，垆温注月瓶。独愁悬旧旆，笏冷立残星。  
  
卷721_33  【赠道微禅师】李洞  
铜瓶涩泻水，出碛蹑莲层。猛虎降低鼠，盘雕望小蝇。  
通禅五天日，照祖几朝灯。短发归林白，何妨剃未能。  
  
卷721_34  【吊草堂禅师】李洞  
杖屦疑师在，房关四壁蛩。贮瓶经腊水，响塔隔山钟。  
乳鸽沿苔井，斋猿散雪峰。如何不见性，倚遍寺前松。  
  
卷721_35  【宿长安苏雍主簿厅】李洞  
县对数峰云，官清主簿贫。听更池上鹤，伴值岳阳人。  
井锁煎茶水，厅关捣药尘。往来多屣步，同舍即诸邻。  
  
卷721_36  【秋宿润州刘处士江亭】李洞  
北梦风吹断，江边处士亭。吟生万井月，见尽一天星。  
浪静鱼冲锁，窗高鹤听经。东西渺无际，世界半沧溟。  
  
卷721_37  【秋日曲江书事】李洞  
门摇枯苇影，落日共鸥归。园近鹿来熟，江寒人到稀。  
片云穿塔过，枯叶入城飞。翻怕宾鸿至，无才动礼闱。  
  
卷721_38  【秋宿经上人房】李洞  
江房无叶落，松影带山高。满寺中秋月，孤窗入夜涛。  
旧真悬石壁，衰发落铜刀。卧听晓耕者，与师知苦劳。  
  
卷721_39  【冬日题觉公牛头兰若】李洞  
天寒高木静，一磬隔川闻。鼎水看山汲，台香扫雪焚。  
鹤归惟认刹，僧步不离云。石室开禅后，轮珠谢圣君。  
  
卷721_40  【送皇甫校书自蜀下峡，归觐襄阳】李洞  
蜀道波不竭，巢乌出浪痕。松阴盖巫峡，雨色彻荆门。  
宿寺青山尽，归林彩服翻。苦吟怀冻馁，为吊浩然魂。  
  
卷721_41  【题西明寺攻文僧林复上人房】李洞  
谁寄湘南信，阴窗砚起津。烧痕碑入集，海角寺留真。  
楼憩长空鸟，钟惊半阙人。御沟圆月会，似在草堂身。  
  
卷721_42  【寄翠微无可上人（一作无学禅师）】李洞  
远近众心归，居然占翠微。展经猿识字，听法虎知非。  
泉注城池梦，霞生侍卫衣。玄机不可学，何似总无机。  
  
卷721_43  【喜鸾公自蜀归】李洞  
禁院对生台，寻师到绿槐。寺高猿看讲，钟动鸟知斋。  
扫石月盈帚，滤泉花满筛。归来逢圣节，吟步上尧阶。  
  
卷721_44  【题新安国寺】李洞  
佛亦遇艰难，重兴叠废坛。偃松枝旧折，画竹粉新干。  
开讲宫娃听，抛生禁鸟餐。钟声入帝梦，天竺化长安。  
  
卷721_45  【蕃寇侵逼，南归道中】李洞  
云州三万骑，南走疾飞鹰。回碛星低雁，孤城月伴僧。  
敲关通汉节，倾府守河冰。无处论边事，归溪夜结罾。  
  
卷721_46  【送东宫贾正字之蜀】李洞  
南朝献晋史，东蜀瞰巴楼。长栈怀宫树，疏峰露剑州。  
半空飞雪化，一道白云流。若次江边邑，宗诗为遍搜。  
  
卷721_47  【吊侯圭常侍】李洞  
我重君能赋，君褒我解诗。三堂一拜遇，四海两心知。  
影挂僧挑烛，名传鹤拂碑。涪江吊孤冢，片月下峨嵋。  
  
卷721_48  【颜上人房（一作题西明自觉上人房）】李洞  
御沟临岸行，远岫见云生。松下度三伏，磬中销五更。  
雨淋经阁白，日闪剃刀明。海畔终须去，烧灯老国清。  

## 全唐诗(下)　卷七百二十二

卷722_1  【题薛少府庄】李洞  
何须凿井饮，门占古溪居。寂寞苔床卧，寒虚玉柄书。  
有期登白阁，又得赏红蕖。清浅蒲根水，时看鹭啄鱼。  
  
卷722_2  【寄太白隐者】李洞  
开辟已来雪，为山长欠春。高遮辞碛雁，寒噤入川人。  
栈阁交冰柱，耕樵隔日轮。此中栖息者，不识两京尘。  
  
卷722_3  【秋宿青龙禅阁】李洞  
前山不可望，暮色渐沉规。日转须弥北，蟾来渤海西。  
风铃乱僧语，霜枿欠猿啼。阁外千家月，分明见里迷。  
  
卷722_4  【登圭峰旧隐寄荐福栖白上人】李洞  
返照塔轮边，残霖滴几悬。夜寒吟病甚，秋健讲声圆。  
粟穗干灯焰，苔根浊水泉。西峰埋藓石，秋月即师禅。  
  
卷722_5  【将之蜀别友人】李洞  
嘉陵雨色青，澹别酌参苓。到蜀高诸岳，窥天合四溟。  
书来应隔雪，梦觉已无星。若遇多吟友，何妨勘竺经。  
  
卷722_6  【吊膳曹从叔郎中】李洞  
华省支残俸，寒蔬办祭稀。安坟对白阁，买石折朱衣。  
蜀客弹琴哭，江鸥入宅飞。帆吹佳句远，不独遍王畿。  
  
卷722_7  【乱后龙州送郑郎中兼寄郑侍御】李洞  
待车登叠嶂，经乱集鴒原。省坏兰终洁，台寒柏有根。  
县清江入峡，楼静雪连村。莫隐匡山社，机云受晋恩。  
  
卷722_8  【段秀才溪居送从弟游泾陇】李洞  
抱疾寒溪卧，因循草木青。相留开夏蜜，辞去见秋萤。  
朔雪痕侵雍，边烽焰照泾。烟沈陇山色，西望涕交零。  
  
卷722_9  【题刘相公光德里新构茅亭】李洞  
野色迷亭晓，龙墀待押班。带涎移海木，兼雪写湖山。  
月白吟床冷，河清直印闲。唐封三万里，人偃翠微间。  
  
卷722_10  【江峡寇乱寄怀吟僧】李洞  
半锡探寒流，别师猿鹤洲。二三更后雨，四十字边秋。  
立塞吟霞石，敲鼙看雪楼。扶亲何处隐，惊梦入嵩丘。  
  
卷722_11  【贺昭国从叔员外转本曹郎中】李洞  
苔砌塔阴浓，朝回尚叫蛩。粟征山县欠，官转水曹重。  
灯照楼中雨，书求海上峰。诗家无骤显，一一古人踪。  
  
卷722_12  【赠宋校书】李洞  
曾伴元戎猎，寒来梦北军。闲身不计日，病鹤放归云。  
石上铺棋势，船中赌酒分。长言买天姥，高卧谢人群。  
  
卷722_13  【越公上人洛中归寄南孟家兄弟】李洞  
洛下因归去，关西忆二龙。笠漫河岸雪，衣着虢城钟。  
睡鸭浮寒水，樵人出远峰。何当化闾俗，护取草堂松。  
  
卷722_14  【龙州送裴秀才】李洞  
违拜旆旗前，松阴路半千。楼冲高雪会，驿闭乱云眠。  
榜挂临江省，名题赴宅筵。求新蜀赋，应贵浣花笺。  
  
卷722_15  【题慈恩友人房】李洞  
贾生耽此寺，胜事入诗多。鹤宿星千树，僧归烧一坡。  
塔棱垂雪水，江色映茶锅。长久堪栖息，休言忆镜波。  
  
卷722_16  【寄窦禅山薛秀才】李洞  
窦岭吟招隐，新诗满集贤。白衫春絮暖，红纸夏云鲜。  
琴缠江丝细，棋分海石圆。因知醉公子，虚写世人传。  
  
卷722_17  【西蜀与崔先生话东洛旧游】李洞  
王屋峭难名，三刀梦四更。日升当地缺，星尽未天明。  
度雪云林湿，穿松角韵清。崔家开锦浪，忆着水窗声。  
  
卷722_18  【上昭国水部从叔郎中】李洞  
极南极北游，东泛复西流。行匝中华地，魂销四海秋。  
题诗在琼府，附舶出青州。不遇一公子，弹琴吊古丘。  
  
卷722_19  【题玉芝赵尊师院】李洞  
晓起磬房前，真经诵百篇。漱流星入齿，照镜石差肩。  
静闭街西观，存思海上仙。闲听说五岳，穷遍一根莲。  
  
卷722_20  【送卢少府之任巩洛】李洞  
从知东甸尉，铨注似恩除。带土移嵩术，和泉送尹鱼。  
印床寒鹭宿，壁记醉僧书。堂下诸昆在，无妨候起居。  
  
卷722_21  【送人归觐河中】李洞  
青门冢前别，道路武关西。有寺云连石，无僧叶满溪。  
河长随鸟尽，山远与人齐。觐省波涛县，寒窗响曙鸡。  
  
卷722_22  【锦城秋寄怀弘播上人】李洞  
极顶云兼冻，孤城露洗初。共辞嵩少雪，久绝贝多书。  
远照雁行细，寒条狖挂虚。分泉煎月色，忆就茗林居。  
  
卷722_23  【圭峰溪居寄怀韦曲曹秀才】李洞  
南北飞山雪，万片寄相思。东西曲流水，千声泻别离。  
巴猿学导引，陇鸟解吟诗。翻羡家林赏，世人那得知。  
  
卷722_24  【送舍弟之山南】李洞  
南山入谷游，去彻山南州。下马云未尽，听猿星正稠。  
印茶泉绕石，封国角吹楼。远宦有何兴，贫兄无计留。  
  
卷722_25  【题南鉴公山房】李洞  
竹房开处峭，迥挂半山灯。石磬敲来穴，不知何代僧。  
讲归双袖雪，禅起一盂冰。唯说黄桑屐，当时着秣陵。  
  
卷722_26  【送知己】李洞  
郡清官舍冷，枕席溅山泉。药气来人外，灯光到鹤边。  
梦秦书印斗，思越画渔船。掷笏南归去，波涛路几千。  
  
卷722_27  【送人赴职湘潭】李洞  
南征虽赴辟，其奈负高科。水合湘潭住，山分越国多。  
梅花雪共下，文□□相和。白发陪官宴，红旗影里歌。  
  
卷722_28  【过野叟居】李洞  
野人居止处，竹色与山光。留客羞蔬饭，洒泉开草堂。  
雨馀松子落，风过朮苗香。尽日无炎暑，眠君青石床。  
  
卷722_29  【吊郑宾客】李洞  
朝行丧名节，岳色惨天风。待漏秋吟断，焚香夜直空。  
骨寒依垄草，家尽逐边鸿。一吊知音后，归来碎峄桐。  
  
卷722_30  【送从叔书记山阴隐居】李洞  
山顶绝茅居，云泉绕枕虚。烧移僧影瘦，风展鹭行疏。  
卷箔清江月，敲松紫阁书。由来簪组贵，不信教猿锄。  
  
卷722_31  【避暑庄严禅院】李洞  
定里无烦热，吟中达性情。入林逢客话，上塔接僧行。  
八水皆知味，诸翁尽得名。常论冰井近，莫便厌浮生。  
  
卷722_32  【寄清演】李洞  
忽闻清演病，可料苦吟身。不见近诗久，徒言华发新。  
别来山已破，住处月为邻。几绕庭前树，于今四十春。  
  
卷722_33  【迁村居二首】李洞  
移居入村宇，树阙见城隍。云水虽堪画，恩私不可忘。  
猿涎滴鹤氅，麈尾拂僧床。弃逐随樵牧，何由报稻粱。  
歌乐听常稀，茅亭静掩扉。槎来垂钓次，月落问安归。  
远客传烧研，幽禽看衲衣。眼前无俗事，松雨蜀山辉。  
  
卷722_34  【出山睹春榜】李洞  
未老鬓毛焦，心归向石桥。指霞辞二纪，吟雪遇三朝。  
连席频登相，分廊尚祝尧。回眸旧行侣，免使负嵩樵。  
  
卷722_35  【贾岛墓】李洞  
一第人皆得，先生岂不销。位卑终蜀士，诗绝占唐朝。  
旅葬新坟小，魂归故国遥。我来因奠洒，立石用为标。  
  
卷722_36  【观水墨障子】李洞  
若非神助笔，砚水恐藏龙。研尽一寸墨，扫成千仞峰。  
壁根堆乱石，床罅插枯松。岳麓穿因鼠，湘江绽为蛩。  
挂衣岚气湿，梦枕浪头舂。只为少颜色，时人著意慵。  
  
卷722_37  【对棋】李洞  
小槛明高雪，幽人斗智棋。日斜抛作劫，月午蹙成迟。  
倚杖湘僧算，翘松野鹤窥。侧楸敲醒睡，片石夹吟诗。  
雨点奁中渍，灯花局上吹。秋涛寒竹寺，此兴谢公知。  
  
卷722_38  【题竹溪禅院】李洞  
溪边山一色，水拥竹千竿。鸟触翠微湿，人居酷暑寒。  
风摇瓶影碎，沙陷履痕端。爽极青崖树，平流绿峡滩。  
闲来披衲数，涨后卷经看。三境通禅寂，嚣尘染著难。  
  
卷722_39  【投献吏部张侍郎十韵】李洞  
苔染马蹄青，何曾似在城。不于僧院宿，多傍御沟行。  
隐岫侵巴叠，租田带渭平。肩囊寻省寺，袖轴遍公卿。  
梦入连涛郡，书来积雪营。泪随边雁堕，魂逐夜蝉惊。  
发愤巡江塔，无眠数县更。玄都一病客，兴善几回莺。  
贡艺披沙细，酬恩戴岳轻。心期公子念，滴酒在雕楹。  
  
卷722_40  【终南山二十韵】李洞  
关内平田窄，东西截杳冥。雨侵诸县黑，云破九门青。  
暂看犹无暇，长栖信有灵。苔秋渍斗，积雾夜昏萤。  
怒恐撞天漏，深疑隐地形。盘根连北岳，转影落南溟。  
穷穴何山出，遮蛮上国宁。残阳高照蜀，败叶远浮泾。  
劚竹烟岚冻，偷湫雨雹腥。闲房僧灌顶，浴涧鹤遗翎。  
梯滑危缘索，云深静唱经。放泉惊鹿睡，闻磬得人醒。  
踏著神仙宅，敲开洞府扃。棋残秦士局，字缺晋公铭。  
一谷势当午，孤峰耸起丁。远平丹凤阙，冷射五侯厅。  
万丈冰声折，千寻树影停。望中仙岛动，行处月轮馨。  
叠石移临砌，研胶泼上屏。明时献君寿，不假老人星。  
  
卷722_41  【秋日同觉公上人眺慈恩塔六韵】李洞  
九级耸莲宫，晴登袖拂虹。房廊窥井底，世界出笼中。  
照牖三山火，吹铃八极风。细闻槎客语，遥辨海鱼冲。  
禁静声连北，江寒影在东。谒师开秘锁，尘日闭虚空。  
  
卷722_42  【感知上刑部郑侍郎】李洞  
寄掩白云司，蜀都高卧时。邻僧照寒竹，宿鸟动秋池。  
帝诵嘉莲表，人吟宝剑诗。石渠流月断，画角截江吹。  
闲出黄金勒，前飞白鹭鹚。公心外国说，重望两朝推。  
静藓斜圭影，孤窗响锡枝。兴幽松雪见，心苦砚冰知。  
缘杖虫声切，过门马足迟。漏残终卷读，日下大名垂。  
平碛容雕上，仙山许狖窥。数联金口出，死免愧丘为。  
  
卷722_43  【叙事寄荐福栖白（一作听白公话旧）】李洞  
险倚石屏风，秋涛梦越中。前朝吟会散，故国讲流终。  
北地闻巴狖，南山见碛鸿。楼高惊雨阔，木落觉城空。  
兔满期姚监，蝉稀别楚公。净瓶光照客，拄杖朽生虫。  
平地塔千尺，半空灯一笼。祝尧谈几句，旋泻海涛东。  
  
卷722_44  【送龙州田使君旧诗家】李洞  
御札轸西陲，龙州出牧时。度关云作雪，挂栈水成澌。  
剑淬号猿岸，弓悬宿鹤枝。江灯混星斗，山木乱枪旗。  
锁库休秤药，开楼又见诗。无心陪宴集，吟苦忆京师。  
  
卷722_45  【和知己赴任华州】李洞  
东门罢相郡，此拜动京华。落日开宵印，初灯见早麻。  
鹤身红旆拂，仙掌白云遮。塞色侵三县，河声聒两衙。  
松根醒客酒，莲座隐僧家。一道帆飞直，中筵岳影斜。  
书名寻雪石，澄鼎露金沙。锁合眠关吏，杯寒啄庙鸦。  
分台话嵩洛，赛雨恋烟霞。树谷期招隐，吟诗煮柏茶。  
  
卷722_46  【题咸阳楼】李洞  
晚亚古城门，凭高黯客魂。塞侵秦旧国，河浸汉荒村。  
客路飏书烬，人家带水痕。猎频虚冢穴，耕苦露松根。  
墙外峰粘汉，冰中日晃原。断碑移作砌，广第灌成园。  
北马疑眠碛，南人忆钓湓。桥闲野鹿过，街静禁鸦翻。  
滩鼓城隍动，云冲太白昏。标衣多吕裔，荷锸或刘孙。  
吊问难知主，登攀强滴樽。不能扶壮势，冠剑惜乾坤。  
  
卷722_47  【赠兴善彻公上人】李洞  
师资怀剑外，徒步管街东。九里山横烧，三条木落风。  
古池曾看鹤，新塔未吟虫。夜久龙髯冷，年多麈尾空。  
心宗本无碍，问学岂难同。  
  
卷722_48  【龙池春草】李洞  
龙池清禁里，芳草傍池春。旋长方遮岸，全生不染尘。  
和风轻动色，湛露静流津。浅得承天步，深疑绕御轮。  
鱼寻倒影没，花带湿光新。肯学长河畔，绵绵思远人。  
  
卷722_49  【秋宿梓州牛头寺】李洞  
月去檐三尺，川云入寺楼。灵山顿离众，列宿不多稠。  
篆字焚初缺，翻经诵若流。窗闲二江冷，帘卷半空秋。  
诏散松梢别，棋终竹节收。静增双阙念，高并五翁游。  
鹤梦生红日，云闲锁梓州。望空工部眼，搔乱广文头。  
石室僧调马，银河客问牛。晓楼归下界，大地一浮沤。  
  
卷722_50  【送韦太尉自坤维除广陵】李洞  
全蜀拜扬州，征东辍武侯。直来万里月，旁到五峰秋。  
幢冷遮高雪，旗闲卓乱流。谢朝明主喜，登省旧寮愁。  
隔海城通舶，连河市响楼。千官倚元老，虚梦法云游。  

## 全唐诗(下)　卷七百二十三

卷723_1  【赠曹郎中崇贤所居（一作上崇贤曹郎中）】李洞  
闲坊宅枕穿宫水，听水分衾盖蜀缯。药杵声中捣残梦，  
茶铛影里煮孤灯。刑曹树荫千年井，华岳楼开万仞冰。  
诗句变风官渐紧，夜涛舂断海边藤。  
  
卷723_2  【赠昭应沈少府】李洞  
行宫接县判云泉，袍色虽青骨且仙。鄠杜忆过梨栗墅，  
潇湘曾棹雪霜天。华山僧别留茶鼎，渭水人来锁钓船。  
东送西迎终几考，新诗觅得两三联。  
  
卷723_3  【上司空员外】李洞  
禅心高卧似疏慵，诗客经过不厌重。藤杖几携量碛雪，  
玉鞭曾把数嵩峰。夜眠古巷当城月，秋直清曹入省钟。  
禹凿故山归未得，河声暗老两三松。  
  
卷723_4  【叙旧游寄栖白】李洞  
老着重袍坐石房，竺经休讲白眉长。省冲鼍没投江岛，  
曾看鱼飞倚海樯。晓炙冻盂原日气，夜挑莲碗禁灯光。  
吟诗五岭寻无可，倏忽如今四十霜。  
  
卷723_5  【哭栖白供奉】李洞  
闻说孤窗坐化时，白莎萝雨滴空池。吟诗堂里秋关影，  
礼佛灯前夜照碑。贺雪已成金殿梦，看涛终负石桥期。  
逢山对月还惆怅，争得无言似祖师。  
  
卷723_6  【赠入内供奉僧】李洞  
内殿谈经惬帝怀，沃州归隐计全乖。数条雀尾来南海，  
一道蝉声噪御街。石枕纹含山里叶，铜瓶口塞井中柴。  
因逢夏日西明讲，不觉宫人拔凤钗。  
  
卷723_7  【感恩书事寄上集义司徒相公】李洞  
积雪峰西遇奖称，半家寒骨起沟塍。镇时贤相回人镜，  
报德慈亲点佛灯。授钺已闻诸国静，坐筹重见大河澄。  
功居第一图烟阁，依旧终南满杜陵。  
  
卷723_8  【赠永崇李将军充襄阳制置使】李洞  
拜官门外发辉光，宿卫阴符注几行。行处近天龙尾滑，  
猎时陪帝马鬃香。九城王气生旗队，万里寒风入箭疮。  
从此浩然声价歇，武中还有李襄阳。  
  
卷723_9  【寄淮海惠泽上人】李洞  
海涛痕满旧征衣，长忆初程宿翠微。竹里桥鸣知马过，  
塔中灯露见鸿飞。眉毫别后应盈尺，岩木居来定几围。  
他日愿师容一榻，煎茶扫地学忘机。  
  
卷723_10  【春日隐居官舍感怀】李洞  
风吹烧烬杂汀沙，还似青溪旧寄家。入户竹生床下叶，  
隔窗莲谢镜中花。苔房毳客论三学，雪岭巢禽看两衙。  
销得人间无限事，江亭月白诵南华。  
  
卷723_11  【春日即事寄一二知己】李洞  
浴马池西一带泉，开门景物似樊川。朱衣映水人归县，  
白羽遗泥鹤上天。索米夜烧风折木，无车春养雪藏鞭。  
缙绅处士知章句，忍使孤窗枕泪眠。  
  
卷723_12  【废寺闲居寄怀一二罢举知己（一作省归郎）】李洞  
病居废庙冷吟烟，无力争飞类病蝉。槐省老郎蒙主弃，  
月陂孤客望谁怜。税房兼得调猿石，租地仍分浴鹤泉。  
处世堪惊又堪愧，一坡山色不论钱。  
  
卷723_13  【题尼大德院】李洞  
云鬟早岁断金刀，戒律曾持五百条。台上灯红莲叶密，  
眉间毫白黛痕销。绣成佛国银为地，画出王城雪覆桥。  
清净高楼松桧寺，世雄翻愧自低腰。  
  
卷723_14  【怀张乔张霞】李洞  
西风吹雨叶还飘，忆我同袍隔海涛。江塔眺山青入佛，  
边城履雪白连雕。身离世界归天竺，影挂虚空度石桥。  
应念无成独流转，懒磨铜片鬓毛焦。  
  
卷723_15  【赠徐山人】李洞  
徐生何代降坤维，曾伴园公采紫芝。瓦砾变黄忧世换，  
髭须放白怕人疑。山房古竹粗于树，海岛灵童寿等龟。  
知叹有唐三百载，光阴未抵一先棋。  
  
卷723_16  【寄南岳僧】李洞  
新秋日后晒书天，白日当松影却圆。五字句求方寸佛，  
一条街擘两行蝉。不曾著事于机内，长合教山在眼前。  
花落俦公房外石，调猿弄虎叹无缘。  
  
卷723_17  【华山】李洞  
碧山长冻地长秋，日夕泉源聒华州。万户烟侵关令宅，  
四时云在使君楼。风驱雷电临河震，鹤引神仙出月游。  
峰顶高眠灵药熟，自无霜雪上人头。  
  
卷723_18  【和曹监春晴见寄】李洞  
竺庙邻钟震晓鸦，春阴盖石似仙家。兰台架列排书目，  
顾渚香浮瀹茗花。胶溜石松粘鹤氅，泉离冰井熨僧牙。  
功成名著扁舟去，愁睹前题罩碧纱。  
  
卷723_19  【赠三惠大师】李洞  
枫猿峤角别多时，二教兼修内学师。药树影中频缀偈，  
莲峰朵下几窥棋。游归笋长齐童子，病起巢成露鹤儿。  
诏落五天开夏讲，两街人竞礼长眉。  
  
卷723_20  【送醉画王处士】李洞  
几年乘兴住南吴，狂醉兰舟夜落湖。别后鹤毛描转细，  
近来牛角饮还粗。同餐夏果山何处，共钓秋涛石在无。  
关下相逢怪予老，篇章役思绕寰区。  
  
卷723_21  【闻杜鹃】李洞  
万古潇湘波上云，化为流血杜鹃身。长疑啄破青山色，  
只恐啼穿白日轮。花落玄宗回蜀道，雨收工部宿江津。  
声声犹得到君耳，不见千秋一甑尘。  
  
卷723_22  【赋得送轩辕先生归罗浮山】李洞  
旧山归隐浪摇青，绿鬓山童一帙经。诗帖布帆猿鸟看，  
药煎金鼎鬼神听。洞深头上聆仙语，船静鼻中闻海腥。  
此处先生应不住，吾君南望漫劳形。  
  
卷723_23  【送包处士】李洞  
秋思枕月卧潇湘，寄宿慈恩竹里房。性急却于棋上慢，  
身闲未免药中忙。休抛手网惊龙睡，曾挂头巾拂鸟行。  
闻说石门君旧隐，寒峰溅瀑坏书堂。  
  
卷723_24  【赠庞炼师（女人）】李洞  
家住涪江汉语娇，一声歌戛玉楼箫。睡融春日柔金缕，  
妆发秋霞战翠翘。两脸酒醺红杏妒，半胸酥嫩白云饶。  
若能携手随仙令，皎皎银河渡鹊桥。  
  
卷723_25  【送友罢举赴边职】李洞  
出剡篇章入洛文，无人细读叹俱焚。莫辞秉笏随红旆，  
便好携家住白云。过水象浮蛮境见，隔江猿叫汉州闻。  
高谈阔略陈从事，盟誓边庭壮我军。  
  
卷723_26  【病猿】李洞  
瘦缠金锁惹朱楼，一别巫山树几秋。寒想蜀门清露滴，  
暖怀湘岸白云流。罢抛檐果沉僧井，休拗崖冰溅客舟。  
啼过三声应有泪，画堂深不彻王侯。  
  
卷723_27  【毙驴】李洞  
蹇驴秋毙瘗荒田，忍把敲吟旧竹鞭。三尺焦桐背残月，  
一条藜杖卓寒烟。通吴白浪宽围国，倚蜀青山峭入天。  
如画海门支肘望，阿谁家卖钓鱼船。  
  
卷723_28  【宿叶公棋阁】李洞  
带风棋阁竹相敲，局莹无尘拂树梢。日到长天征未断，  
钟来岳顶劫须抛。挑灯雪客栖寒店，供茗溪僧爇废巢。  
因悟修身试贪教，不须焚火向三茅。  
  
卷723_29  【送郤先辈归觐华阴】李洞  
桂枝博得凤栖枝，欢觐家僮舞翠微。僧向瀑泉声里贺，  
鸟穿仙掌指间飞。休停砚笔吟荒庙，永别灯笼赴锁闱。  
骚雅近来颓丧甚，送君傍觉有光辉。  
  
卷723_30  【赠可上人】李洞  
寺门和鹤倚香杉，月吐秋光到思嚵。将法传来穿泱漭，  
把诗吟去入嵌岩。模糊书卷烟岚滴，狼藉衣裳瀑布缄。  
不断清风牙底嚼，无因内殿得名衔。  
  
卷723_31  【东川高仆射】李洞  
油幢影里拜清风，十里貔貅一片雄。三印锁开霜满地，  
四门关定月当空。泉浮山叶人家过，诏惹垆香鸟道通。  
新起画楼携客上，弦歌筵内海榴红。  
  
卷723_32  【宿成都松溪院】李洞  
松持节操溪澄性，一炷烟岚压寺隅。翡翠鸟飞人不见，  
琉璃瓶贮水疑无。夜闻子落真山雨，晓汲波圆入画图。  
尘拥蜀城抽锁后，此中犹梦在江湖。  
  
卷723_33  【吊曹监】李洞  
宅上愁云吹不散，桂林诗骨葬云根。满楼山色供邻里，  
一洞松声付子孙。甘露施衣封泪点，秘书取集印苔痕。  
吟魂醉魄归何处，御水呜呜夜绕门。  
  
卷723_34  【赠长安毕郎中】李洞  
高门寒沼水连云，鹭识朱衣傍主人。地肺半边晴带雪，  
天街一面静无尘。朝回座客酬琴价，衙退留僧写鹤真。  
从此几迁为计相，蓬莱三刻奏东巡。  
  
卷723_35  【寄东蜀幕中友】李洞  
官亭池碧海榴殷，遥想清才倚画栏。柳絮涨天笼地暖，  
角声经雨透云寒。晓侵台座香烟湿，夜草军书蜡炬干。  
为话门人吟太苦，风摧兰秀一枝残。  
  
卷723_36  【曲江渔父】李洞  
儿孙闲弄雪霜髯，浪飐南山影入檐。卧稳篷舟龟作枕，  
病来茅舍网为帘。值春游子怜莼滑，通蜀行人说鲙甜。  
数尺寒丝一竿竹，岂知浮世有猜嫌。  
  
卷723_37  【和刘驾博士赠庄严律禅师】李洞  
人言紫绶有光辉，不二心观似草衣。尘劫自营还自坏，  
禅门无住亦无归。松根穴蚁通山远，塔顶巢禽见海微。  
每话南游偏起念，五峰波上入船扉。  
  
卷723_38  【智新上人话旧】李洞  
蟋蟀灯前话旧游，师经几夏我经秋。金陵市合月光里，  
甘露门开峰朵头。晴眺远帆飞入海，夜禅阴火吐当楼。  
相看未得东归去，满壁寒涛泻白鸥。  
  
卷723_39  【和淮南太尉留题凤州王氏别业】李洞  
清秋看长鹭雏成，说向湘僧亦动情。节屋折将松上影，  
印龛移锁月中声。野人陪赏增诗价，太尉因居著谷名。  
闲想此中遗胜事，宿斋吟绕凤池行。  
  
卷723_40  【乙酉岁自蜀随计趁试不及】李洞  
客卧涪江蘸月厅，知音唤起进趋生。寒梅折后方离蜀，  
腊月圆前未到京。风卷坏亭羸仆病，雪糊危栈蹇驴行。  
文昌一试应关分，岂校褒斜两日程。  
  
卷723_41  【龙州韦郎中先梦六赤，后因打叶子以诗上】李洞  
红蜡香烟扑画楹，梅花落尽庾楼清。光辉圆魄衔山冷，  
彩镂方牙着腕轻。宝帖牵来狮子镇，金盆引出凤凰倾。  
微黄喜兆庄周梦，六赤重新掷印成。  
  
卷723_42  【和寿中丞伤猿】李洞  
遗挂朱栏锁半寻，清声难买恨黄金。悬崖接果今何在，  
浅井窥星影已沉。归宅叶铺曾睡石，入朝灯照旧啼林。  
小山罢绕随湘客，高树休升对岳禽。天竺省怜伤倍切，  
亲知宽和思难任。相门恩重无由报，竟托仙郎日夜吟。  
  
卷723_43  【上灵州令狐相公（一作赠高仆射自安西赴阙）】李洞  
征蛮破虏汉功臣，提剑归来万里身。  
笑倚凌烟金柱看，形容憔悴老于真。  
  
卷723_44  【寓言】李洞  
三千宫女露蛾眉，笑煮黄金日月迟。  
麟凤隔云攀不及，空山惆怅夕阳时。  
  
卷723_45  【客亭对月】李洞  
游子离魂陇上花，风飘浪卷绕天涯。  
一年十二度圆月，十一回圆不在家。  
  
卷723_46  【宿鄠郊赠罗处士】李洞  
川静星高栎已枯，南山落石水声粗。  
白云钓客窗中宿，卧数嵩峰听五湖。  
  
卷723_47  【有寄】李洞  
爱酒耽棋田处士，弹琴咏史贾先生。  
御沟临岸有云石，不见鹤来何处行。  
  
卷723_48  【送三藏归西天国】李洞  
十万里程多少碛，沙中弹舌授降龙。  
五天到日应头白，月落长安半夜钟。  
  
卷723_49  【金陵怀古】李洞  
古来无此战争功，日日戈船卷海风。  
一遇灵鳌开睡眼，六朝灰尽九江空。  
  
卷723_50  【长安县厅】李洞  
主人寂寞客屯邅，愁绝终南满案前。  
乞取中庭藤五尺，为君高劚扣青天。  
  
卷723_51  【题晰上人贾岛诗卷】李洞  
贾生诗卷惠休装，百叶莲花万里香。  
供得半年吟不足，长须字字顶司仓。  
  
卷723_52  【送僧清演归山】李洞  
毛褐斜肩背负经，晓思吟入窦山青。  
峰前野水横官道，踏着秋天三四星。  
  
卷723_53  【赠僧】李洞  
不羡王公与贵人，唯将云鹤自相亲。  
闲来石上观流水，欲洗禅衣未有尘。  
  
卷723_54  【题学公院池莲】李洞  
竹引山泉玉甃池，栽莲莫怪藕生丝。  
如何不似麻衣客，坐对秋风待一枝。  
  
卷723_55  【山居喜友人见访】李洞  
入云晴劚茯苓还，日暮逢迎木石间。  
看待诗人无别物，半潭秋水一房山。  
  
卷723_56  【秋宿长安韦主簿厅】李洞  
水木清凉夜直厅，愁人楼上唱寒更。  
坐劳同步帘前月，鼠动床头印锁声。  
  
卷723_57  【冬忆友人】李洞  
吟上山前数竹枝，叶翻似雪落霏霏。  
枕前明月谁动影，睡里惊来不觉归。  
  
卷723_58  【怀圭峰影林泉】李洞  
吾家旧物贾生传，入内遥分锡杖泉。  
鹤去帝移宫女散，更堪呜咽过楼前。  
  
卷723_59  【赠青龙印禅师】李洞  
雨涩秋刀剃雪时，庵前曾礼草堂师。  
居人昨日相过说，鹤已生孙竹满池。  
  
卷723_60  【戏赠侯常侍】李洞  
葛洪卷与江淹赋，名动天边傲石居。  
两蜀词人多载后，同君讳却马相如。  
  
卷723_61  【绣岭宫词】李洞  
春日迟迟春草绿，野棠开尽飘香玉。  
绣岭宫前鹤发翁，犹唱开元太平曲。  
  
卷723_62  【中秋月（一作廖凝诗）】李洞  
九十日秋色，今秋已半分。孤光吞列宿，四面绝微云。  
众木排疏影，寒流叠细纹。遥遥望丹桂，心绪更纷纷。  
  
卷723_63  【宿书僧院】李洞  
夜水笔前澄，时推外学能。书成百个字，庭转几遭灯。  
寄墨大坛吏，分笺蜀国僧。为题江寺塔，牌挂入云层。  
  
卷723_64  【雪】李洞  
迢迢来极塞，连阙谓风吹。禅客呵金锡，征人擘冻旗。  
细填虫穴满，重压鹤巢欹。有影晴飘野，无声夜落池。  
正繁秦甸暖，渐厚楚宫饥。冻挹分泉涩，光凝二阁痴。  
踏遗兰署迹，听起石门思。用表丰年瑞，无令扫玉墀。  
  
卷723_65  【述怀二十韵献覃怀相公】李洞  
帝梦求良弼，生申属圣明。青云县器业，白日贯忠贞。  
霭霭随春动，忻忻共物荣。静宜浮竞息，坐觉好风生。  
万国闻应跃，千门望尽倾。瑞含杨柳色，气变管弦声。  
百辟寻知度，三阶正有程。鲁儒规蕴藉，周诰美和平。  
碧水遗幽抱，朱丝寄远情。风流秦印绶，仪表汉公卿。  
忠谠期登用，回邪自震惊。云开长剑倚，路绝一峰横。  
九野方无事，沧溟本不争。国将身共计，心与众为城。  
早晚中条下，红尘一顾清。南潭容伴鹤，西笑忽迁莺。  
折树恩难报，怀仁命甚轻。二年犹困辱，百口望经营。  
未在英侯选，空劳短羽征。音初相国，从此免长鸣。  
  
卷723_66  【岁暮自广江至新兴往复中题峡山寺】李洞  
薄暮缘西峡，停桡一访僧。鹭巢行卧柳，猿饮倒垂藤。  
水曲岩千叠，云深树百层。山风寒殿磬，溪雨夜船灯。  
滩涨危槎没，泉冲怪石崩。中台一襟泪，岁杪别良朋。  
  
卷723_67  【冬日送凉州刺史】李洞  
宠饯西门外，双旌出汉陵。未辞金殿日，已梦雪山灯。  
地远终峰尽，天寒朔气凝。新年行已到，旧典听难胜。  
吏扫盘雕影，人遮散马乘。移军驼驮角，下塞掾河冰。  
猎近昆仑兽，吟招碛石僧。重输右藏实，方见左车能。  
兵聚边风急，城宽夜月澄。连营烟火岭，望诏几回登。  
  
卷723_68  【过贾浪仙旧地】李洞  
鹤外唐来有谪星，长江东注冷沧溟。境搜松雪仙人岛，  
吟歇林泉主簿厅。片月已能临榜黑，遥天何益抱坟青。  
年年谁不登高第，未胜骑驴入画屏。  
  
卷723_69  【句】李洞  
公道此时如不得，昭陵恸哭一生休。（《北梦琐言》云：  
洞三榜，裴贽第二榜。策夜，帘前献诗云云。寻卒蜀中。  
贽无子，人谓屈洞所致）古  

## 全唐诗(下)　卷七百二十四

卷724_1  【酬友生早秋】唐求  
彤云将欲罢，蝉柳响如秋。雾散九霄近，日程三伏愁。  
残阳宿雨霁，高浪碎沙沤。袪足馀旬后，分襟任自由。  
  
卷724_2  【晓发】唐求  
旅馆候天曙，整车趋远程。几处晓钟断，半桥残月明。  
沙上鸟犹在，渡头人未行。去去古时道，马嘶三两声。  
  
卷724_3  【客行】唐求  
上山下山去，千里万里愁。树色野桥暝，雨声孤馆秋。  
南北眼前道，东西江畔舟。世人重金玉，无金徒远游。  
  
卷724_4  【题郑处士隐居】唐求  
不信最清旷，及来愁已空。数点石泉雨，一溪霜叶风。  
业在有山处，道成无事中。酌尽一尊酒，病夫颜亦红。  
  
卷724_5  【古寺】唐求  
路傍古时寺，寥落藏金容。破塔有寒草，坏楼无晓钟。  
乱纸失经偈，断碑分篆踪。日暮月光吐，绕门千树松。  
  
卷724_6  【赠著上人】唐求  
掩门江上住，尽日更无为。木坐禅处，残星鸣磬时。  
水浇冰滴滴，珠数落累累。自有闲行伴，青藤杖一枝。  
  
卷724_7  【马嵬感事】唐求  
冷气生深殿，狼星渡远关。九城鼙鼓内，千骑道途间。  
凤髻随秋草，鸾舆入暮山。恨多留不得，悲泪满龙颜。  
  
卷724_8  【赠行如上人】唐求  
不知名利苦，念佛老岷峨。衲补云千片，香烧印一窠。  
恋山人事少，怜客道心多。日日斋钟后，高悬滤水罗。  
  
卷724_9  【送友人归邛州】唐求  
鹤鸣山下去，满箧荷瑶琨。放马荒田草，看碑古寺门。  
渐寒沙上雨，欲暝水边村。莫忘分襟处，梅花扑酒尊。  
  
卷724_10  【和舒上人山居即事】唐求  
败叶填溪路，残阳过野亭。仍弹一滴水，更读两张经。  
暝鸟烟中见，寒钟竹里听。不多山下去，人世尽膻腥。  
  
卷724_11  【发邛州寄友人】唐求  
茫茫驱一马，自叹又何之。出郭见山处，待船逢雨时。  
晓鸡鸣野店，寒叶堕秋枝。寂寞前程去，闲吟欲共谁。  
  
卷724_12  【舟行夜泊夔州】唐求  
维舟镜面中，迥对白盐峰。夜静沙堤月，天寒水寺钟。  
故园何日到，旧友几时逢。欲作还家梦，青山一万重。  
  
卷724_13  【山东兰若遇静公夜归】唐求  
松门一径微，苔滑往来稀。半夜闻钟后，浑身带雪归。  
问寒僧接杖，辨语犬衔衣。又是安禅去，呼童闭竹扉。  
  
卷724_14  【边将】唐求  
三千护塞儿，独自滞边陲。老向二毛见，秋从一叶知。  
地寒乡思苦，天暮角声悲。却被交亲笑，封侯未有期。  
  
卷724_15  【秋寄□江舒公】唐求  
故人何处望，秋色满江濆。入水溪虫乱，过桥山路分。  
鹤归松上月，僧入竹间云。莫惜中宵磬，从教梦里闻。  
  
卷724_16  【题杨山人隐居】唐求  
深山道者家，门户带烟霞。绿缀沿岩草，红飘落水花。  
半庭栽小树，一径扫平沙。往往溪边坐，持竿到日斜。  
  
卷724_17  【夜上隐居寺】唐求  
寻师拟学空，空住虎溪东。千里照山月，一枝惊鹤风。  
年如流去水，山似转来蓬。尽日都无事，安禅石窟中。  
  
卷724_18  【友人见访不值因寄】唐求  
门户寒江近，篱墙野树深。晚风摇竹影，斜日转山阴。  
砌觉披秋草，床惊倒古琴。更闻邻舍说，一只鹤来寻。  
  
卷724_19  【涂次偶作】唐求  
岁月客中销，崎岖力自招。问人寻野寺，牵马渡危桥。  
为雨疑天晚，因山觉路遥。前程何处是，一望又迢迢。  
  
卷724_20  【送友人江行之庐山肄业】唐求  
蜀国初开棹，庐峰拟拾萤。兽皮裁褥暖，莲叶制衣馨。  
楚水秋来碧，巫山雨后青。莫教衔凤诏，三度到中庭。  
  
卷724_21  【山居偶作】唐求  
趋名逐利身，终日走风尘。还到水边宅，却为山下人。  
僧教开竹户，客许戴纱巾。且喜琴书在，苏生未厌贫。  
  
卷724_22  【赠道者】唐求  
披霞戴鹿胎，岁月不能催。饭把琪花煮，衣将藕叶裁。  
鹤从归日养，松是小时栽。往往樵人见，溪边洗药来。  
  
卷724_23  【邛州水亭夜宴送顾非熊之官】唐求  
寂寞邛城夜，寒塘对庾楼。蜀关蝉已噪，秦树叶应秋。  
道路连天远，笙歌到晓愁。不堪分袂后，残月正如钩。  
  
卷724_24  【题青城山范贤观】唐求  
数里缘山不厌难，为寻真诀问黄冠。苔铺翠点仙桥滑，  
松织香梢古道寒。昼傍绿畦薅嫩玉，夜开红灶撚新丹。  
钟声已断泉声在，风动茅花月满坛。  
  
卷724_25  【送僧讲罢归山】唐求  
休将如意辩真空，吹尽天花任晓风。共看玉蟾三皎洁，  
独悬金锡一玲珑。岩间松桂秋烟白，江上楼台晚日红。  
依旧曹溪念经处，野泉声在草堂东。  
  
卷724_26  【题友人寓居】唐求  
寓居无不在天涯，莫恨秦关道路赊。缭绕城边山是蜀，  
弯环门外水名巴。黄头卷席宾初散，白鼻嘶风日欲斜。  
何处一声金磬发，古松南畔有僧家。  
  
卷724_27  【伤张玖秀才】唐求  
铜梁剑阁几区区，十上探珠不见珠。卞玉影沈沙草暗，  
骅骝声断陇城孤。入关词客秋怀友，出户孀妻晓望夫。  
吴水楚山千万里，旅魂归到故乡无。  
  
卷724_28  【题李少府别业】唐求  
寻得仙家不姓梅，马嘶人语出尘埃。竹和庭上春烟动，  
花带溪头晓露开。绕岸白云终日在，傍松黄鹤有时来。  
何年亦作围棋伴，一到松间醉一回。  
  
卷724_29  【赠楚公】唐求  
曾闻半偈雪山中，贝叶翻时理尽通。般若恒添持戒力，  
落叉谁算念经功。云间晓月应难染，海上虚舟自信风。  
长说满庭花色好，一枝红是一枝空。  
  
卷724_30  【赠王山人】唐求  
红藤一柱脚常轻，日日缘溪入谷行。山下有家身未老，  
灶前无火药初成。经秋少见闲人说，带雨多闻野鹤鸣。  
知到蓬莱难再访，问何方法得长生。  
  
卷724_31  【庭竹】唐求  
月笼翠叶秋承露，风亚繁梢暝扫烟。  
知道雪霜终不变，永留寒色在庭前。  
  
卷724_32  【题常乐寺】唐求  
桂冷香闻十里间，殿台浑不似人寰。  
日斜回首江头望，一片晴云落后山。  
  
卷724_33  【题刘炼师归山】唐求  
风急云轻鹤背寒，洞天谁道却归难。  
千山万水瀛洲路，何处烟飞是醮坛。  
  
卷724_34  【酬舒公见寄】唐求  
无客不言云外见，为文长遣世间知。  
一声松径寒吟后，正是前山雪下时。  
  
卷724_35  【巫山下作】唐求  
细腰宫尽旧城摧，神女归山更不来。  
唯有楚江斜日里，至今犹自绕阳台。  
  
卷724_36  【句】唐求  
恰似有龙深处卧，被人惊起黑云生。（《临池洗砚》，  
见《纪事》）知  

## 全唐诗(下)　卷七百二十五

卷725_1  【书怀】于邺  
长安多路岐，西去欲何依。浮世只如此，旧山长忆归。  
自离京国久，应已故人稀。好与孤云住，孤云无是非。  
  
卷725_2  【书情】于邺  
负郭有田在，年年长废耕。欲磨秋镜净，恐见白头生。  
未作一旬别，已过千里程。不知书与剑，十载两无成。  
  
卷725_3  【涂中作】于邺  
西南千里程，处处有车声。若使地无利，始应人不营。  
天涯犹马到，石迹尚尘生。如此未曾息，蜀山终冀平。  
  
卷725_4  【春过函谷关】于邺  
几度作游客，客行长苦辛。愁看函谷路，老尽布衣人。  
岁远关犹固，时移草亦春。何当名利息，遣此绝征轮。  
  
卷725_5  【褒中即事】于邺  
风吹残雨歇，云去有烟霞。南浦足游女，绿蘋应发花。  
远钟当半夜，明月入千家。不作故乡梦，始知京洛赊。  
  
卷725_6  【岁暮还家】于邺  
东西流不驻，白日与车轮。残雪半成水，微风应欲春。  
几经他国岁，已减故乡人。回首长安道，十年空苦辛。  
  
卷725_7  【还家】于邺  
为客忆归舍，归来还寂寥。壮时看欲过，白首固非遥。  
独酌几回醉，此愁终不销。犹残鸡与犬，驱去住山椒。  
  
卷725_8  【题华山麻处士所居】于邺  
贵贱各扰扰，皆逢朝市间。到此马无迹，始知君独闲。  
冰破听敷水，雪晴看华山。西风寂寥地，唯我坐忘还。  
  
卷725_9  【天南怀故人】于邺  
独行千里尘，轧轧转征轮。一别已多日，总看成老人。  
洞庭雪不下，故国草应春。三月烟波暖，南风生绿蘋。  
  
卷725_10  【路傍草】于邺  
春至始青青，香车碾已平。不知山下处，来向路傍生。  
每岁有人在，何时无马行。应随尘与土，吹满洛阳城。  
  
卷725_11  【秋夕闻雁】于邺  
星汉欲沈尽，谁家砧未休。忽闻凉雁至，如报杜陵秋。  
千树又黄叶，几人新白头。洞庭今夜客，一半却登舟。  
  
卷725_12  【洛中有怀】于邺  
潺潺伊洛河，寂寞少恩波。銮驾久不幸，洛阳春草多。  
  
卷725_13  【送魏山韦处士（一作送田处士西游）】于邺  
阴阴亭际间，相顾惨离颜。一片云飞去，嵯峨空魏山。  
  
卷725_14  【白樱桃】于邺  
王母阶前种几株，水晶帘内看如无。  
只应汉武金盘上，泻得珊珊白露珠。  
  
卷725_15  【白樱树】于邺  
记得花开雪满枝，和蜂和蝶带花移。  
如今花落游蜂去，空作主人惆怅诗。  
  
卷725_16  【下第不胜其忿题路左佛庙】于邺  
雀儿未逐飏风高，下视鹰鹯意气豪。  
自谓能生千里足，黄昏依旧委蓬蒿。  
  
卷725_17  【感怀（一作感情）】于邺  
东风吹草色，空使客蹉跎。不设太平险，更应游子多。  
几伤行处泪，一曲醉中歌。尽向青门外，东随渭水波。  
  
卷725_18  【游中梁山】于邺  
僻地好泉石，何人曾陆沈。不知青嶂外，更有白云深。  
因此见乔木，几回思旧林。殷勤猿与鸟，唯我独何心。  
  
卷725_19  【寻山】于邺  
到此绝车轮，萋萋草树春。青山如有利，白石亦成尘。  
水阔应无路，松深不见人。如知巢与许，千载迹犹新。  
  
卷725_20  【宿江口】于邺  
南渡人来绝，喧喧雁满沙。自生江上月，长有客思家。  
半夜下霜岸，北风吹荻花。自惊归梦断，不得到天涯。  
  
卷725_21  【秋夜达萧关】于邺  
扰扰浮梁路，人忙月自闲。去年为塞客，今夜宿萧关。  
辞国几经岁，望乡空见山。不知江叶下，又作布衣还。  
  
卷725_22  【斜谷道】于邺  
乱峰连叠嶂，千里绿峨峨。蜀国路如此，游人车亦过。  
远烟当驿敛，骤雨逐风多。独忆紫芝叟，临风歌旧歌。  
  
卷725_23  【过百牢关贻舟中者】于邺  
蜀国少平地，方思京洛间。远为千里客，来度百牢关。  
帆影清江水，铃声碧草山。不因名与利，尔我各应闲。  
  
卷725_24  【客中览镜】于邺  
何当开此镜，即见发如丝。白日急于水，少年能几时。  
每逢芳草处，长返故园迟。所以多为客，蹉跎欲怨谁。  
  
卷725_25  【长安逢隐者】于邺  
征车千里至，碾遍六街尘。向此有营地，忽逢无事人。  
昔时颜未改，浮世路多新。且脱衣沽酒，终南山欲春。  
  
卷725_26  【与僧话旧】于邺  
草堂前有山，一见一相宽。处世贵僧静，青松因岁寒。  
他山逢旧侣，尽日话长安。所以闲行迹，千回绕药栏。  
  
卷725_27  【赠王道士】于邺  
日日市朝路，何时无苦辛。不随丹灶客，终作白头人。  
浮世度千载，桃源方一春。归来华表上，应笑北邙尘。  
  
卷725_28  【匣中琴】于邺  
世人无正心，虫网匣中琴。何以经时废，非为娱耳音。  
独令高韵在，谁感隙尘深。应是南风曲，声声不合今。  
  
卷725_29  【友人亭松】于邺  
俯仰不能去，如逢旧友同。曾因春雪散，见在华山中。  
何处有明月，访君听远风。相将归未得，各占石岩东。  
  
卷725_30  【过洛阳城】于邺  
古来利与名，俱在洛阳城。九陌鼓初起，万车轮已行。  
周秦时几变，伊洛水犹清。二月中桥路，鸟啼春草生。  
  
卷725_31  【客中月（一作望月）】于邺  
离家凡几宵，一望一寥寥。新魄又将满，故乡应渐遥。  
独临彭蠡水，远忆洛阳桥。更有乘舟客，凄然亦驻桡。  
  
卷725_32  【王将军宅夜听歌】于邺  
朱槛满明月，美人歌落梅。忽惊尘起处，疑有凤飞来。  
一曲听初彻，几年愁暂开。东南正云雨，不得见阳台。  
  
卷725_33  【长信宫】于邺  
莫问古宫名，古宫空有城。惟应东去水，不改旧时声。  
  
卷725_34  【高楼】于邺  
远天明月出，照此谁家楼。上有罗衣裳，凉风吹不休。  

## 全唐诗(下)　卷七百二十六

卷726_1  【和三乡诗（会昌时有女子题诗三乡驿和者十人）】陆贞洞  
惆怅残花怨暮春，孤鸾舞镜倍伤神。  
清词好个干人事，疑是文姬第二身。  
  
卷726_2  【和三乡诗】刘谷  
兰蕙芬香见玉姿，路傍花笑景迟迟。  
苎萝山下无穷意，并在三乡惜别时。  
  
卷726_3  【和三乡诗】王祝  
女几山前岚气低，佳人留恨此中题。  
不知云雨归何处，空使王孙见即迷。  
  
卷726_4  【和三乡诗】王涤  
浣纱游女出关东，旧迹新词一梦中。  
槐陌柳亭何限事，年年回首向春风。  
  
卷726_5  【和三乡诗】韦冰  
来时欢笑去时哀，家国迢迢向越台。  
待写百年幽思尽，故宫流水莫相催。  
  
卷726_6  【和三乡诗】李昌邺  
红粉萧娘手自题，分明幽怨发云闺。  
不应更学文君去，泣向残花归剡溪。  
  
卷726_7  【和三乡诗】王硕  
无姓无名越水滨，芳词空怨路傍人。  
莫教才子偏惆怅，宋玉东家是旧邻。  
  
卷726_8  【和三乡诗】李缟  
会稽王谢两风流，王子沉沦谢女愁。  
归思若随文字在，路傍空为感千秋。  
  
卷726_9  【和三乡诗】张绮  
洛川依旧好风光，莲帐无因见女郎。  
云雨散来音信断，此生遗恨寄三乡。  
  
卷726_10  【和三乡诗】高衢  
南北千山与万山，轩车谁不思乡关。  
独留芳翰悲前迹，陌上恐伤桃李颜。  
  
卷726_11  【复睹三乡题处留赠】贾驰  
壁古字未灭，声长响不绝。蕙质本如云，松心应耐雪。  
耿耿离幽谷，悠悠望瓯越。杞妇哭夫时，城崩无此说。  
  
卷726_12  【秋入关】贾驰  
河上微风来，关头树初湿。今朝关城吏，又见孤客入。  
上国谁与期，西来徒自急。  
  
卷726_13  【咏手二首】赵光远  
妆成皓腕洗凝脂，背接红巾掬水时。薄雾袖中拈玉斝，  
斜阳屏上撚青丝。唤人急拍临前槛，摘杏高揎近曲池。  
好是琵琶弦畔见，细圆无节玉参差。  
撚玉搓琼软复圆，绿窗谁见上琴弦。慢笼彩笔闲书字，  
斜指瑶阶笑打钱。炉面试香添麝炷，舌头轻点贴金钿。  
象床珍簟宫棋处，拈定文楸占角边。  
  
卷726_14  【题妓莱儿壁（一作题北里妓人壁）】赵光远  
鱼钥兽环斜掩门，萋萋芳草忆王孙。醉凭青琐窥韩寿，  
闲掷金梭恼谢鲲。不夜珠光连玉匣，辟寒钗影落瑶尊。  
欲知肠断相思处，役尽江淹别后魂。  
  
卷726_15  【题兴化高田院桥亭】郑良士  
到此溪亭上，浮生始觉非。野僧还惜别，游客亦忘归。  
月满千岩静，风清一磬微。何时脱尘役，杖履愿相依。  
  
卷726_16  【游九鲤湖】郑良士  
仄径倾崖不可通，湖岚林霭共溟蒙。九溪瀑影飞花外，  
万树春声细雨中。覆石云闲丹灶冷，采芝人去洞门空。  
我来不乞邯郸梦，取醉聊乘郑国风。  
  
卷726_17  【寄富洋院禅者】郑良士  
画破青山路一条，走鞭飞盖去何遥。碍天岩树春先冷，  
锁院溪云昼不销。霅上茗芽因客煮，海南沈屑为斋烧。  
谁能学得空门士，冷却心灰守寂寥。  
  
卷726_18  【赠翁承赞漆林书堂诗】萧项  
轺车故国世应稀，昔日书堂二纪归。手植松筠同茂盛，  
身荣金紫倍光辉。入门邻里喧迎接，列坐儿童见等威。  
却对芸窗勤苦处，举头全是锦为衣。  

## 全唐诗(下)　卷七百二十七

卷727_1  【喜韩少府见访】胡令能  
忽闻梅福来相访，笑著荷衣出草堂。  
儿童不惯见车马，走入芦花深处藏。  
  
卷727_2  【观郑州崔郎中诸妓绣样（一作咏绣障）】胡令能  
日暮堂前花蕊娇，争拈小笔上床描。  
绣成安向春园里，引得黄莺下柳条。  
  
卷727_3  【小儿垂钓】胡令能  
蓬头稚子学垂纶，侧坐莓苔草映身。  
路人借问遥招手，怕得鱼惊不应人。  
  
卷727_4  【王昭君】胡令能  
胡风似剑锼人骨，汉月如钩钓胃肠。  
魂梦不知身在路，夜来犹自到昭阳。  
  
卷727_5  【望夫石】严郾  
何代提戈去不还，独留形影白云间。肌肤销尽雪霜色，  
罗绮点成苔藓斑。江燕不能传远信，野花空解妒愁颜。  
近来岂少征人妇，笑采蘼芜上北山。  
  
卷727_6  【赋百舌鸟】严郾  
此禽轻巧少同伦，我听长疑舌满身。星未没河先报晓，  
柳犹粘雪便迎春。频嫌海燕巢难定，却讶林莺语不真。  
莫倚春风便多事，玉楼还有晏眠人。  
  
卷727_7  【永州陪郑太守登舟夜宴，席上各赋诗】蒋肱  
江头朱绂间青衿，岂是仙舟不可寻。谁敢强登徐稚榻，  
自怜还学谢安吟。月凝兰棹轻风起，妓劝金罍尽醉斟。  
剪尽蜡红人未觉，归时城郭晓烟深。  
  
卷727_8  【寄远】张迥1  
锦字凭谁达，闲庭草又枯。夜长灯影灭，天远雁声孤。  
蝉鬓凋将尽，虬髯白也无。几回愁不语，因看朔方图。  
  
卷727_9  【春草凝露】张友正  
苍苍芳草色，含露对青春。已赖阳和长，仍惭润泽频。  
日临残未滴，风度欲成津。蕙叶垂偏重，兰丛洗转新。  
将行愁裛径，欲采畏濡身。独爱池塘畔，清华远袭人。  
  
卷727_10  【锦带佩吴钩】张友正  
带剑谁家子，春朝紫陌游。结边霞聚锦，悬处月随钩。  
彩缕回文出，雄芒练影浮。叶依花里艳，霜向锷中秋。  
的皪宜骢马，斓斒映绮裘。应须待报国，一刎月支头。  
  
卷727_11  【山中卧病寄卢郎中】伍唐珪  
十年耕钓水云间，住僻家贫少往还。一径绿苔凝晓露，  
满头白发对青山。野僧采药来医病，樵客携觞为解颜。  
空恋旧时恩奖地，无因匍匐出柴关。  
  
卷727_12  【寒食日献郡守】伍唐珪  
入门堪笑复堪怜，三径苔荒一钓船。  
惭愧四邻教断火，不知厨里久无烟。  
  
卷727_13  【上苏使君】伍唐珪  
江西昔日推韩注，袁水今朝数赵祥。  
纵使文翁能待客，终栽桃李不成行。  
  
卷727_14  【赠妓人王福娘】孙棨  
彩翠仙衣红玉肤，轻盈年在破瓜初。霞杯醉劝刘郎赌，  
云髻慵邀阿母梳。不怕寒侵缘带宝，每忧风举倩持裾。  
谩图西子晨妆样，西子元来未得如。  
  
卷727_15  【题妓王福娘墙（后二首一作题北里妓人壁）】孙棨  
移壁回窗费几朝，指镮偷解博红椒。  
无端斗草输邻女，更被拈将玉步摇。  
寒绣衣裳饷阿娇，新团香兽不禁烧。  
东邻起样裙腰阔，剩蹙黄金线几条。  
试共卿卿语笑初，画堂连遣侍儿呼。  
寒肌不耐金如意，白獭为膏郎有无。  
  
卷727_16  【戏李文远】孙棨  
引君来访洞中仙，新月如眉拂户前。  
领取嫦娥攀取桂，便从陵谷一时迁。  
  
卷727_17  【题刘泰娘舍】孙棨  
寻常凡木最轻樗，今日寻樗桂不如。  
汉高新破咸阳后，英俊奔波遂吃虚。  
  
卷727_18  【戏张道人不饮酒】颜荛  
言自云山访我来，每闻奇秘觉叨陪。  
吾师不饮人间酒，应待流霞即举杯。  
  
卷727_19  【句】颜荛  
爽籁尽成鸣凤曲，游人多是弄珠仙。（见《方舆胜览》）古  
  
卷727_20  【秋醉歌】张为  
金风飒已起，还是招渔翁。携酒天姥岑，自弹峄阳桐。  
脱却登山履，赤脚翘青筇。泉声扫残暑，猿臂攀长松。  
翠微泛樽绿，苔藓分烟红。造化处术内，相对数壶空。  
醉眠岭上草，不觉夜露浓。一梦到天晓，始觉一醉中。  
皎然梦中路，直到瀛洲东。初平把我臂，相与骑白龙。  
三留对上帝，玉楼十二重。上帝赐我酒，送我敲金钟。  
宝阁香敛苒，琪树寒玲珑。动叶如笙篁，音律相怡融。  
珍重此一醉，百骸出天地。长如此梦魂，永谢名与利。  
  
卷727_21  【谢别毛仙翁】张为  
羸形感神药，削骨生丰肌。兰炷飘灵烟，妖怪立诛夷。  
重睹日月光，何报父母慈。黄河浊衮衮，别泪流澌澌。  
黄河清有时，别泪无收期。  
  
卷727_22  【渔阳将军】张为  
霜髭拥颔对穷秋，著白貂裘独上楼。  
向北望星提剑立，一生长为国家忧。  
  
卷727_23  【句】张为  
到处即闭户，逢君方展眉。（《纪事》云为此句最有诗称）斋  
  
卷727_24  【岑公岩】马冉  
南溪有仙涧，咫尺非人间。泠泠松风下，日暮空苍山。  
  
卷727_25  【诸暨五泄山】周镛  
路入苍烟九过溪，九穿岩曲到招提。天分五溜寒倾北，  
地秀诸峰翠插西。凿径破崖来木杪，驾泉鸣竹落榱题。  
当年老默无消息，犹有词堂一杖藜。  
  
卷727_26  【赠罗隐】刘赞  
人皆言子屈，独我谓君非。明主既难谒，青山何不归。  
年虚侵雪鬓，尘枉污麻衣。自古逃名者，至今名岂微。  
  
卷727_27  【句】刘赞  
絮花飞起雪漫漫，长得宫娥带笑看。（《柳枝词》，  
见《吟窗杂录》）斋  
  
卷727_28  【洛阳道】任翻  
憧憧洛阳道，尘下生春草。行者岂无家，无人在家老。  
鸡鸣前结束，争去恐不早。百年路傍尽，白日车中晓。  
求富江海狭，取贵山岳小。二端立在途，奔走无由了。  
  
卷727_29  【春晴】任翻  
楚国多春雨，柴门喜晚晴。幽人临水坐，好鸟隔花鸣。  
野色临空阔，江流接海平。门前到溪路，今夜月分明。  
  
卷727_30  【秋晚郊居】任翻  
远声霜后树，秋色水边村。野径无来客，寒风自动门。  
海山藏日影，江月落潮痕。惆怅高飞晚，年年别故园。  
  
卷727_31  【秋晚途次】任翻  
秋色满行路，此时心不闲。孤贫游上国，少壮有衰颜。  
众鸟已归树，旅人犹过山。萧条远林外，风急水潺潺。  
  
卷727_32  【葛仙井】任翻  
古井碧沈沈，分明见百寻。味甘传邑内，脉冷应山心。  
圆入月轮净，直涵峰影深。自从仙去后，汲引到如今。  
  
卷727_33  【桐柏观】任翻  
飘飘云外者，暂宿聚仙堂。半夜人无语，中宵月送凉。  
鹤归高树静，萤过小池光。不得多时住，门开是事忙。  
  
卷727_34  【冬暮野寺】任翻  
江东寒近腊，野寺水天昏。无酒可销夜，随僧早闭门。  
照墙灯影短，著瓦雪声繁。飘泊仍千里，清吟欲断魂。  
  
卷727_35  【赠济禅师】任翻  
碧峰秋寺内，禅客已无情。半顶发根白，一生心地清。  
竹房侵月静，石径到门平。山下尘嚣路，终年誓不行。  
  
卷727_36  【经堕泪碑】任翻  
羊公传化地，千古事空存。碑已无文字，人犹敬子孙。  
岘山长闭恨，汉水自流恩。数处烟岚色，分明是泪痕。  
  
卷727_37  【长安冬夜书事】任翻  
忧来长不寐，往事重思量。清渭几年客，故衣今夜霜。  
春风谁识面，水国但牵肠。十二门车马，昏明各自忙。  
  
卷727_38  【越江渔父】任翻  
借问钓鱼者，持竿多少年。眼明汀岛畔，头白子孙前。  
棹入花时浪，灯留雨夜船。越江深见底，谁识此心坚。  
  
卷727_39  【哭友人】任翻  
逢著南州史，江边哭问君。送终时有雪，归葬处无云。  
官库惟留剑，邻僧共结坟。儿孙未成立，谁与集遗文。  
  
卷727_40  【送李衡】任翻  
羁栖亲故少，远别惜清才。天畔出相送，路长知未回。  
欲销今日恨，强把异乡杯。君去南堂后，应无客到来。  
  
卷727_41  【宫怨】任翻  
泪干红落脸，心尽白垂头。自此方知怨，从来岂信愁。  
  
卷727_42  【惜花】任翻  
无语与花别，细看枝上红。明年又相见，还恐是愁中。  
  
卷727_43  【宿巾子山禅寺】任翻  
绝顶新秋生夜凉，鹤翻松露滴衣裳。  
前峰月映半江水，僧在翠微开竹房。  
  
卷727_44  【再游巾子山寺】任翻  
灵江江上帻峰寺，三十年来两度登。  
野鹤尚巢松树遍，竹房不见旧时僧。  
  
卷727_45  【三游巾子山寺感述】任翻  
清秋绝顶竹房开，松鹤何年去不回。  
惟有前峰明月在，夜深犹过半江来。  
  
卷727_46  【画山水图答大愚】荆浩  
恣意纵横扫，峰峦次第成。笔尖寒树瘦，墨淡野云轻。  
岩石喷泉窄，山根到水平。禅房时一展，兼称苦空情。  
  
卷727_47  【宿顾城二首（顾城在范县东）】张直  
绿草展青裀，樾影连春树。茅屋八九家，农器六七具。  
主人有好怀，搴衣留我住。春酒新泼醅，香美连糟滤。  
一醉卧花阴，明朝送君去。  
醉卧夜将半，土底闻鸡啼。惊骇问主人，为我剖荒迷。  
武汤东伐韦，固君含悲凄。神夺悔悟魄，幻化为石鸡。  
形骸仅盈寸，咿喔若啁蜺。吾村耕耘叟，多获于锄犁。  
  
卷727_48  【题桃源僧】陈光  
桃源有僧舍，跬步异人天。花乱似无主，鹤鸣疑有仙。  
轩廊明野色，松桧湿春烟。定拟辞尘境，依师过晚年。  
