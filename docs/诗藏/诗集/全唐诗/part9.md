---
title: 第9部分
index: true
icon: editor
order: 9
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(上)　卷一百九十六

卷196_1  【元次山居武昌之樊山，新春大雪，以诗问之】孟彦深  
江山十日雪，雪深江雾浓。起来望樊山，但见群玉峰。  
林莺却不语，野兽翻有踪。山中应大寒，短褐何以完。  
皓气凝书帐，清著钓鱼竿。怀君欲进谒，谿滑渡舟难。  
  
卷196_2  【出塞曲（一作刘济诗）】刘湾  
将军在重围，音信绝不通。羽书如流星，飞入甘泉宫。  
倚是并州儿，少年心胆雄。一朝随召募，百战争王公。  
去年桑干北，今年桑干东。死是征人死，功是将军功。  
汗马牧秋月，疲卒卧霜风。仍闻左贤王，更将围云中。  
  
卷196_3  【云南曲】刘湾  
百蛮乱南方，群盗如猬起。骚然疲中原，征战从此始。  
白门太和城，来往一万里。去者无全生，十人九人死。  
岱马卧阳山，燕兵哭泸水。妻行求死夫，父行求死子。  
苍天满愁云，白骨积空垒。哀哀云南行，十万同已矣。  
  
卷196_4  【李陵别苏武】刘湾  
汉武爱边功，李陵提步卒。转战单于庭，身随汉军没。  
李陵不爱死，心存归汉阙。誓欲还国恩，不为匈奴屈。  
身辱家已无，长居虎狼窟。胡天无春风，虏地多积雪。  
穷阴愁杀人，况与苏武别。发声天地哀，执手肺肠绝。  
白日为我愁，阴云为我结。生为汉宫臣，死为胡地骨。  
万里长相思，终身望南月。  
  
卷196_5  【虹县严孝子墓】刘湾  
至性教不及，因心天所资。礼闻三年丧，尔独终身期。  
下由骨肉恩，上报父母慈。礼闻哭有卒，汝独哀无时。  
前有松柏林，荆蓁结朦胧。墓门白日闭，泣血黄泉中。  
草服蔽枯骨，垢容戴飞蓬。举声哭苍天，万木皆悲风。  
  
卷196_6  【对雨愁闷，寄钱大郎中】刘湾  
积雨细纷纷，饥寒命不分。揽衣愁见肘，窥镜觅从文。  
九陌成泥海，千山尽湿云。龙钟驱款段，到处倍思君。  
  
卷196_7  【即席赋露中菊】刘湾  
众芳春竞发，寒菊露偏滋。受气何曾异，开花独自迟。  
晚成犹有分，欲采未过时。勿弃东篱下，看随秋草衰。  
  
卷196_8  【遇旅鹤】孙昌胤  
灵鹤产绝境，昂昂无与俦。群飞沧海曙，一叫云山秋。  
野性方自得，人寰何所求。时因戏祥风，偶尔来中州。  
中州帝王宅，园沼深且幽。希君惠稻粱，欲并离丹丘。  
不然奋飞去，将适汗漫游。肯作池上鹜，年年空沉浮。  
  
卷196_9  【清明】孙昌胤  
清明暮春里，怅望北山陲。燧火开新焰，桐花发故枝。  
沈冥惭岁物，欢宴阻朋知。不及林间鸟，迁乔并羽仪。  
  
卷196_10  【和司空曙、刘昚虚九日送人】孙昌胤  
京邑叹离群，江楼喜遇君。开筵当九日，泛菊外浮云。  
朗咏山川霁，酣歌物色新。君看酒中意，未肯丧斯文。  
  
卷196_11  【越裳献白翟（一作丁仙芝诗）】孙昌胤  
圣哲符休运，伊皋列上台。覃恩丹徼远，入贡素翚来。  
北阙欣初见，南枝顾未回。敛容残雪净，矫翼片云开。  
驯扰将无惧，翻飞幸莫猜。甘从上苑里，饮啄自裴回。  
  
卷196_12  【绵州越王楼即事】乔琳  
三蜀澄清郡政闲，登楼携酌日跻攀。顿觉胸怀无俗事，  
回看掌握是人寰。滩声曲折涪州水，云影低衔富乐山。  
行雁南飞似乡信，忽然西笑向秦关。  
  
卷196_13  【牡丹】柳浑  
近来无奈牡丹何，数十千钱买一颗。  
今朝始得分明见，也共戎葵不校多。  

## 全唐诗(上)　卷一百九十七

卷197_1  【读后汉逸人传二首】张谓  
子陵没已久，读史思其贤。谁谓颍阳人，千秋如比肩。  
尝闻汉皇帝，曾是旷周旋。名位苟无心，对君犹可眠。  
东过富春渚，乐此佳山川。夜卧松下月，朝看江上烟。  
钓时如有待，钓罢应忘筌。生事在林壑，悠悠经暮年。  
于今七里濑，遗迹尚依然。高台竟寂寞，流水空潺湲。  
庞公南郡人，家在襄阳里。何处偏来往，襄阳东陂是。  
誓将业田种，终得保妻子。何言二千石，乃欲劝吾仕。  
鹳鹊巢茂林，鼋鼍穴深水。万物从所欲，吾心亦如此。  
不见鹿门山，朝朝白云起。采药复采樵，优游终暮齿。  
  
卷197_2  【同孙构免官后登蓟楼】张谓  
昔在五陵时，年少心亦壮。尝矜有奇骨，必是封侯相。  
东走到营州，投身似边将。一朝去乡国，十载履亭障。  
部曲皆武夫，功成不相让。犹希虏尘动，更取林胡帐。  
去年大将军，忽负乐生谤。北别伤士卒，南迁死炎瘴。  
濩落悲无成，行登蓟丘上。长安三千里，日夕西南望。  
寒沙榆塞没，秋水滦河涨。策马从此辞，云山保闲放。  
  
卷197_3  【代北州老翁答】张谓  
负薪老翁往北州，北望乡关生客愁。自言老翁有三子，  
两人已向黄沙死。如今小儿新长成，明年闻道又征兵。  
定知此别必零落，不及相随同死生。尽将田宅借邻伍，  
且复伶俜去乡土。在生本求多子孙，及有谁知更辛苦。  
近传天子尊武臣，强兵直欲静胡尘。安边自合有长策，  
何必流离中国人。  
  
卷197_4  【湖上对酒行】张谓  
夜坐不厌湖上月，昼行不厌湖上山。眼前一尊又长满，  
心中万事如等闲。有黍百馀石，浊醪数斗应不惜。  
即今相对不尽欢，别后相思复何益。茱萸湾头归路赊，  
愿君且宿黄公家。风光若此人不醉，参差辜负东园花。  
  
卷197_5  【赠乔琳（一作刘昚虚诗）】张谓  
去年上策不见收，今年寄食仍淹留。羡君有酒能便醉，  
羡君无钱能不忧。如今五侯不爱客，羡君不问五侯宅。  
如今七贵方自尊，羡君不过七贵门。丈夫会应有知己，  
世上悠悠何足论。  
  
卷197_6  【邵陵作】张谓  
尝闻虞帝苦忧人，只为苍生不为身。已道一朝辞北阙，  
何须五月更南巡。昔时文武皆销铄，今日精灵常寂寞。  
斑竹年来笋自生，白蘋春尽花空落。遥望零陵见旧丘，  
苍梧云起至今愁。惟馀帝子千行泪，添作潇湘万里流。  
  
卷197_7  【寄李侍御】张谓  
柱下闻周史，书中慰越吟。近看三岁字，遥见百年心。  
价以吹嘘长，恩从顾盼深。不栽桃李树，何日得成阴。  
  
卷197_8  【寄崔沣州】张谓  
共襆台郎被，俱褰郡守帷。罚金殊往日，鸣玉幸同时。  
五马来何晚，双鱼赠已迟。江头望乡月，无夜不相思。  
  
卷197_9  【送裴侍御归上都】张谓  
楚地劳行役，秦城罢鼓鼙。舟移洞庭岸，路出武陵谿。  
江月随人影，山花趁马蹄。离魂将别梦，先已到关西。  
  
卷197_10  【送青龙一公】张谓  
事佛轻金印，勤王度玉关。不知从树下，还肯到人间。  
楚水青莲净，吴门白日闲。圣朝须助理，绝莫爱东山。  
  
卷197_11  【送韦侍御赴上都】张谓  
天朝辟书下，风宪取才难。更谒麒麟殿，重簪獬豸冠。  
月明湘水夜，霜重桂林寒。别后头堪白，时时镜里看。  
  
卷197_12  【饯田尚书还兖州】张谓  
忠义三朝许，威名四海闻。更乘归鲁诏，犹忆破胡勋。  
别路逢霜雨，行营对雪云。明朝郭门外，长揖大将军。  
  
卷197_13  【送杜侍御赴上都】张谓  
避马台中贵，登车岭外遥。还因贡赋礼，来谒大明朝。  
地入商山路，乡连渭水桥。承恩返南越，尊酒重相邀。  
  
卷197_14  【道林寺送莫侍御（一作麓州精舍送莫侍御归宁）】张谓  
何处堪留客，香林隔翠微。薜萝通驿骑，山竹挂朝衣。  
霜引台乌集，风惊塔雁飞。饮茶胜饮酒，聊以送将归。  
  
卷197_15  【别睢阳故人】张谓  
少小客游梁，依然似故乡。城池经战阵，人物恨存亡。  
夏雨桑条绿，秋风麦穗黄。有书无寄处，相送一沾裳。  
  
卷197_16  【郡南亭子宴（一作春宴）】张谓  
亭子春城外，朱门向绿林。柳枝经雨重，松色带烟深。  
漉酒迎山客，穿池集水禽。白云常在眼，聊足慰人心。  
  
卷197_17  【早春陪崔中丞浣花溪宴得暄字】张谓  
旌节临溪口，寒郊斗觉暄。红亭移酒席，画鹢逗江村。  
云带歌声飏，风飘舞袖翻。花间催秉烛，川上欲黄昏。  
  
卷197_18  【宴郑伯玙宅】张谓  
正月风光好，逢君上客稀。晓风催鸟啭，春雪带花飞。  
堂上吹金管，庭前试舞衣。俸钱供酒债，行子未须归。  
  
卷197_19  【夜同宴，用人字】张谓  
北斗回新岁，东园值早春。竹风能醒酒，花月解留人。  
邑宰陶元亮，山家郑子真。平生颇同道，相见日相亲。  
  
卷197_20  【过从弟制疑官舍竹斋】张谓  
羡尔方为吏，衡门独晏如。野猿偷纸笔，山鸟污图书。  
竹里藏公事，花间隐使车。不妨垂钓坐，时脍小江鱼。  
  
卷197_21  【扬州雨中张十七宅观妓（一作刘长卿诗）】张谓  
夜色带寒烟，灯花拂更然。残妆添石黛，艳舞落金钿。  
掩笑须欹扇，迎歌乍动弦。不知巫峡雨，何事海西边。  
  
卷197_22  【登金陵临江驿楼】张谓  
古戍依重险，高楼见五梁。山根盘驿道，河水浸城墙。  
庭树巢鹦鹉，园花隐麝香。忽然江浦上，忆作捕鱼郎。  
  
卷197_23  【同王征君湘中有怀（一作严维诗）】张谓  
八月洞庭秋，潇湘水北流。还家万里梦，为客五更愁。  
不用开书帙，偏宜上酒楼。故人京洛满，何日复同游。  
  
卷197_24  【官舍早梅】张谓  
阶下双梅树，春来画不成。晚时花未落，阴处叶难生。  
摘子防人到，攀枝畏鸟惊。风光先占得，桃李莫相轻。  
  
卷197_25  【玉清公主挽歌（代宗之女）】张谓  
学凤年犹小，乘龙日尚赊。初封千户邑，忽驾五云车。  
地接金人岸，山通玉女家。秋风何太早，吹落禁园花。  
  
卷197_26  【别韦郎中】张谓  
星轺计日赴岷峨，云树连天阻笑歌。南入洞庭随雁去，  
西过巫峡听猿多。峥嵘洲上飞黄蝶，滟滪堆边起白波。  
不醉郎中桑落酒，教人无奈别离何。  
  
卷197_27  【送皇甫龄宰交河】张谓  
将军帐下来从客，小邑弹琴不易逢。楼上胡笳传别怨，  
尊中腊酒为谁浓。行人醉出双门道，少妇愁看七里烽。  
今日相如轻武骑，多应朝暮客临邛。  
  
卷197_28  【杜侍御送贡物戏赠】张谓  
铜柱朱崖道路难，伏波横海旧登坛。越人自贡珊瑚树，  
汉使何劳獬豸冠。疲马山中愁日晚，孤舟江上畏春寒。  
由来此货称难得，多恐君王不忍看。  
  
卷197_29  【春园家宴】张谓  
南园春色正相宜，大妇同行少妇随。竹里登楼人不见，  
花间觅路鸟先知。樱桃解结垂檐子，杨柳能低入户枝。  
山简醉来歌一曲，参差笑杀郢中儿。  
  
卷197_30  【西亭子言怀】张谓  
数丛芳草在堂阴，几处闲花映竹林。攀树玄猿呼郡吏，  
傍谿白鸟应家禽。青山看景知高下，流水闻声觉浅深。  
官属不令拘礼数，时时缓步一相寻。  
  
卷197_31  【辰阳即事（一作刘长卿诗，题云感怀）】张谓  
青枫落叶正堪悲，黄菊残花欲待谁。水近偏逢寒气早，  
山深常见日光迟。愁中卜命看周易，病里招魂读楚词。  
自恨不如湘浦雁，春来即是北归时。  
  
卷197_32  【送僧】张谓  
童子学修道，诵经求出家。手持贝多叶，心念优昙花。  
得度北州近，随缘东路赊。一身求清净，百毳纳袈裟。  
钟岭更飞锡，炉峰期结跏。深心大海水，广愿恒河沙。  
此去不堪别，彼行安可涯。殷勤结香火，来世上牛车。  
  
卷197_33  【同诸公游云公禅寺】张谓  
共许寻鸡足，谁能惜马蹄。长空净云雨，斜日半虹霓。  
檐下千峰转，窗前万木低。看花寻径远，听鸟入林迷。  
地与喧闻隔，人将物我齐。不知樵客意，何事武陵谿。  
  
卷197_34  【哭护国上人】张谓  
昔喜三身净，今悲万劫长。不应归北斗，应是向西方。  
舍利众生得，袈裟弟子将。鼠行残药碗，虫网旧绳床。  
别起千花塔，空留一草堂。支公何处在，神理竟茫茫。  
  
卷197_35  【送卢举使河源】张谓  
故人行役向边州，匹马今朝不少留。  
长路关山何日尽，满堂丝竹为君愁。  
  
卷197_36  【题长安壁主人】张谓  
世人结交须黄金，黄金不多交不深。  
纵令然诺暂相许，终是悠悠行路心。  
  
卷197_37  【长沙失火后戏题莲花寺】张谓  
金园宝刹半长沙，烧劫旁延一万家。  
楼殿纵随烟焰去，火中何处出莲花。  
  
卷197_38  【早梅】张谓  
一树寒梅白玉条，迥临林村傍谿桥。  
不知近水花先发，疑是经春雪未销。  
  
卷197_39  【赠赵使君美人】张谓  
红粉青蛾映楚云，桃花马上石榴裙。  
罗敷独向东方去，漫学他家作使君。  
  
卷197_40  【句】张谓  
稽山贺老粗知名，吴郡张颠曾不易。  
奔蛇走虺势入坐，骤雨旋风声满堂。（《赠怀素》。  
见《颜真卿集》）知  

## 全唐诗(上)　卷一百九十八

卷198_1  【北庭西郊候封大夫受降回军献上】岑参  
胡地苜蓿美，轮台征马肥。大夫讨匈奴，前月西出师。  
甲兵未得战，降虏来如归。橐驼何连连，穹帐亦累累。  
阴山烽火灭，剑水羽书稀。却笑霍嫖姚，区区徒尔为。  
西郊候中军，平沙悬落晖。驿马从西来，双节夹路驰。  
喜鹊捧金印，蛟龙盘画旗。如公未四十，富贵能及时。  
直上排青云，傍看疾若飞。前年斩楼兰，去岁平月支。  
天子日殊宠，朝廷方见推。何幸一书生，忽蒙国士知。  
侧身佐戎幕，敛衽事边陲。自逐定远侯，亦著短后衣。  
近来能走马，不弱并州儿。  
  
卷198_2  【初至西虢官舍南池，呈左右省及南宫诸故人】岑参  
黜官自西掖，待罪临下阳。空积犬马恋，岂思鹓鹭行。  
素多江湖意，偶佐山水乡。满院池月静，卷帘溪雨凉。  
轩窗竹翠湿，案牍荷花香。白鸟上衣桁，青苔生笔床。  
数公不可见，一别尽相忘。敢恨青琐客，无情华省郎。  
早年迷进退，晚节悟行藏。他日能相访，嵩南旧草堂。  
  
卷198_3  【过梁州奉赠张尚书大夫公】岑参  
汉中二良将，今昔各一时。韩信此登坛，尚书复来斯。  
手把铜虎符，身总丈人师。错落北斗星，照耀黑水湄。  
英雄若神授，大材济时危。顷岁遇雷云，精神感灵祇。  
勋业振青史，恩德继鸿私。羌虏昔未平，华阳积僵尸。  
人烟绝墟落，鬼火依城池。巴汉空水流，褒斜惟鸟飞。  
自公布德政，此地生光辉。百堵创里闾，千家恤茕嫠。  
层城重鼓角，甲士如熊罴。坐啸风自调，行春雨仍随。  
芃芃麦苗长，蔼蔼桑叶肥。浮客相与来，群盗不敢窥。  
何幸承嘉惠，小年即相知。富贵情易疏，相逢心不移。  
置酒宴高馆，娇歌杂青丝。锦席绣拂庐，玉盘金屈卮。  
春景透高戟，江云彗长麾。枥马嘶柳阴，美人映花枝。  
门传大夫印，世拥上将旗。承家令名扬，许国苦节施。  
戎幕宁久驻，台阶不应迟。别有弹冠士，希君无见遗。  
  
卷198_4  【登北庭北楼，呈幕中诸公】岑参  
尝读西域传，汉家得轮台。塞千年空，阴山独崔嵬。  
二庭近西海，六月秋风来。日暮上北楼，杀气凝不开。  
大荒无鸟飞，但见白龙塠。旧国眇天末，归心日悠哉。  
上将新破胡，西郊绝烟埃。边城寂无事，抚剑空徘徊。  
幸得趋幕中，托身厕群才。早知安边计，未尽平生怀。  
  
卷198_5  【初过陇山途中，呈宇文判官】岑参  
一驿过一驿，驿骑如星流。平明发咸阳，暮及陇山头。  
陇水不可听，呜咽令人愁。沙尘扑马汗，雾露凝貂裘。  
西来谁家子，自道新封侯。前月发安西，路上无停留。  
都护犹未到，来时在西州。十日过沙碛，终朝风不休。  
马走碎石中，四蹄皆血流。万里奉王事，一身无所求。  
也知塞垣苦，岂为妻子谋。山口月欲出，先照关城楼。  
溪流与松风，静夜相飕飗。别家赖归梦，山塞多离忧。  
与子且携手，不愁前路修。  
  
卷198_6  【陪狄员外早秋登府西楼，因呈院中诸公】岑参  
常爱张仪楼，西山正相当。千峰带积雪，百里临城墙。  
烟氛扫晴空，草树映朝光。车马隘百井，里閈盘二江。  
亚相自登坛，时危安此方。威声振蛮貊，惠化钟华阳。  
旌节罗广庭，戈鋋凛秋霜。阶下貔虎士，幕中鹓鹭行。  
今我忽登临，顾恩不望乡。己犹未报，鬓毛飒已苍。  
时命难自知，功业岂暂忘。蝉鸣秋城夕，鸟去江天长。  
兵马休战争，风尘尚苍茫。谁当共携手，赖有冬官郎。  
  
卷198_7  【冬夜宿仙游寺南凉堂，呈谦道人】岑参  
太乙连太白，两山知几重。路盘石门窄，匹马行才通。  
日西倒山寺，林下逢支公。昨夜山北时，星星闻此钟。  
秦女去已久，仙台在中峰。箫声不可闻，此地留遗踪。  
石潭积黛色，每岁投金龙。乱流争迅湍，喷薄如雷风。  
夜来闻清磬，月出苍山空。空山满清光，水树相玲珑。  
回廊映密竹，秋殿隐深松。灯影落前谿，夜宿水声中。  
爱兹林峦好，结宇向谿东。相识唯山僧，邻家一钓翁。  
林晚栗初拆，枝寒梨已红。物幽兴易惬，事胜趣弥浓。  
愿谢区中缘，永依金人宫。寄报乘辇客，簪裾尔何容。  
  
卷198_8  【潼关镇国军句覆使院早春，寄王同州】岑参  
胡寇尚未尽，大军镇关门。旌旗遍草木，兵马如云屯。  
圣朝正用武，诸将皆承恩。不见征战功，但闻歌吹喧。  
儒生有长策，闭口不敢言。昨从关东来，思与故人论。  
何为廊庙器，至今居外藩。黄霸宁淹留，苍生望腾鶱。  
卷帘见西岳，仙掌明朝暾。昨夜闻春风，戴胜过后园。  
各自限官守，何由叙凉温。离忧不可忘，襟背思树萱。  
  
卷198_9  【青山峡口泊舟怀狄侍御】岑参  
峡口秋水壮，沙边且停桡。奔涛振石壁，峰势如动摇。  
九月芦花新，弥令客心焦。谁念在江岛，故人满天朝。  
无处豁心胸，忧来醉能销。往来巴山道，三见秋草凋。  
狄生新相知，才调凌云霄。赋诗析造化，入幕生风飙。  
把笔判甲兵，战士不敢骄。皆云梁公后，遇鼎还能调。  
离别倏经时，音尘殊寂寥。何当见夫子，不叹乡关遥。  
  
卷198_10  【寄青城龙谿奂道人】岑参  
五岳之丈人，西望青瞢瞢。云开露崖峤，百里见石棱。  
龙谿盘中峰，上有莲华僧。绝顶小兰若，四时岚气凝。  
身同云虚无，心与谿清澄。诵戒龙每听，赋诗人则称。  
杉风吹袈裟，石壁悬孤灯。久欲谢微禄，誓将归大乘。  
愿闻开士说，庶以心相应。  
  
卷198_11  【梁州对雨怀麹二秀才，便呈麹大判官时疾赠余新诗】岑参  
江上云气黑，gg山昨夜雷。水恶平明飞，雨从嶓冢来。  
濛濛随风过，萧飒鸣庭槐。隔帘湿衣巾，当暑凉幽斋。  
麹生住相近，言语阻且乖。卧疾不见人，午时门始开。  
终日看本草，药苗满前阶。兄弟早有名，甲科皆秀才。  
二人事慈母，不弱古老莱。昨叹携手迟，未尽平生怀。  
爱君有佳句，一日吟几回。  
  
卷198_12  【潼关使院怀王七季友】岑参  
王生今才子，时辈咸所仰。何当见颜色，终日劳梦想。  
驱车到关下，欲往阻河广。满日徒春华，思君罢心赏。  
开门见太华，朝日映高掌。忽觉莲花峰，别来更如长。  
无心顾微禄，有意在独往。不负林中期，终当出尘网。  
  
卷198_13  【至大梁却寄匡城主人】岑参  
一从弃鱼钓，十载干明王。无由谒天阶，却欲归沧浪。  
仲秋至东郡，遂见天雨霜。昨日梦故山，蕙草色已黄。  
平明辞铁丘，薄暮游大梁。仲秋萧条景，拔剌飞鹅鶬。  
四郊阴气闭，万里无晶光。长风吹白茅，野火烧枯桑。  
故人南燕吏，籍籍名更香。聊以玉壶赠，置之君子堂。  
  
卷198_14  【宿华阴东郭客舍忆阎防】岑参  
次舍山郭近，解鞍鸣钟时。炊新粒，行子充夜饥。  
关月生首阳，照见华阴祠。苍茫秋山晦，萧瑟寒松悲。  
久从园庐别，遂与朋知辞。旧壑兰杜晚，归轩今已迟。  
  
卷198_15  【宿东谿王屋李隐者】岑参  
山店不凿井，百家同一泉。晚来南村黑，雨色和人烟。  
霜畦吐寒菜，沙雁噪河田。隐者不可见，天坛飞鸟边。  
  
卷198_16  【郊行寄杜位】岑参  
崷崒空城烟，凄清寒山景。秋风引归梦，昨夜到汝颍。  
近寺闻钟声，映陂见树影。所思何由见，东北徒引领。  
  
卷198_17  【怀叶县关操、姚旷、韩涉、李叔齐】岑参  
数子皆故人，一时吏宛叶。经年总不见，书札徒满箧。  
斜日半空庭，旋风走梨叶。去君千里地，言笑何时接。  
  
卷198_18  【西蜀旅舍春叹，寄朝中故人呈狄评事】岑参  
春与人相乖，柳青头转白。生平未得意，览镜私自惜。  
四海犹未安，一身无所适。自从兵戈动，遂觉天地窄。  
功业悲后时，光阴叹虚掷。却为文章累，幸有开济策。  
何负当途人，无心矜窘厄。回瞻后来者，皆欲肆轥轹。  
起草思南宫，寄言忆西掖。时危任舒卷，身退知损益。  
穷巷草转深，闲门日将夕。桥西暮雨黑，篱外春江碧。  
昨者初识君，相看俱是客。声华同道术，世业通往昔。  
早须归天阶，不得安孔席。吾先税归鞅，旧国如咫尺。  
  
卷198_19  【太白东溪张老舍即事，寄舍弟侄等】岑参  
渭上秋雨过，北风何骚骚。天晴诸山出，太白峰最高。  
主人东溪老，两耳生长毫。远近知百岁，子孙皆二毛。  
中庭井阑上，一架猕猴桃。石泉饭香粳，酒瓮开新槽。  
爱兹田中趣，始悟世上劳。我行有胜事，书此寄尔曹。  
  
卷198_20  【上嘉州青衣山中峰，题惠净上人幽居，寄兵部杨郎中】岑参  
青衣谁开凿，独在水中央。浮舟一跻攀，侧径缘穹苍。  
绝顶诣老僧，豁然登上方。诸岭一何小，三江奔茫茫。  
兰若向西开，峨眉正相当。猿鸟乐钟磬，松萝泛天香。  
江云入袈裟，山月吐绳床。早知清净理，久乃机心忘。  
尚以名宦拘，聿来夷獠乡。吾友不可见，郁为尚书郎。  
早岁爱丹经，留心向青囊。渺渺云智远，幽幽海怀长。  
胜赏欲与俱，引领遥相望。为政愧无术，分忧幸时康。  
君子满天朝，老夫忆沧浪。况值庐山远，抽簪归法王。  
  
卷198_21  【入剑门作，寄杜、杨二郎中，时二公并为杜元帅判官】岑参  
不知造化初，此山谁开坼。双崖倚天立，万仞从地劈。  
云飞不到顶，鸟去难过壁。速驾畏岩倾，单行愁路窄。  
平明地仍黑，停午日暂赤。凛凛三伏寒，巉巉五丁迹。  
与时忽开闭，作固或顺逆。磅礴跨岷峨，巍蟠限蛮貊。  
星当觜参分，地处西南僻。陡觉烟景殊，杳将华夏隔。  
刘氏昔颠覆，公孙曾败绩。始知德不修，恃此险何益。  
相公总师旅，远近罢金革。杜母来何迟，蜀人应更惜。  
暂回丹青虑，少用开济策。二友华省郎，俱为幕中客。  
良筹佐戎律，精理皆硕画。高文出诗骚，奥学穷讨赜。  
圣朝无外户，寰宇被德泽。四海今一家，徒然剑门石。  
  
卷198_22  【巩北秋兴，寄崔明允】岑参  
白露披梧桐，玄蝉昼夜号。秋风万里动，日暮黄云高。  
君子佐休明，小人事蓬蒿。所适在鱼鸟，焉能徇锥刀。  
孤舟向广武，一鸟归成皋。胜概日相与，思君心郁陶。  
  
卷198_23  【春遇南使，贻赵知音】岑参  
端居春心醉，襟背思树萱。美人在南州，为尔歌北门。  
北风吹烟物，戴胜鸣中园。枯杨长新条，芳草滋旧根。  
网丝结宝琴，尘埃被空樽。适遇江海信，聊与南客论。  
  
卷198_24  【冀州客舍酒酣贻王绮寄题南楼（时王子欲应制举西上）】岑参  
夫子傲常调，诏书下征求。君欲谒帝，秣马趋西周。  
逸足何駸駸，美声实风流。学富赡清词，下笔不能休。  
君家一何盛，赫奕难为俦。伯父四五人，同时为诸侯。  
忆昨始相值，值君客贝丘。相看复乘兴，携手到冀州。  
前日在南县，与君上北楼。野旷不见山，白日落草头。  
客舍梨花繁，深花隐鸣鸠。南邻新酒熟，有女弹箜篌。  
醉后或狂歌，酒醒满离忧。不相识，此地难淹留。  
吾庐终南下，堪与王孙游。何当肯相寻，澧上一孤舟。  
  
卷198_25  【终南云际精舍寻法澄上人不遇归高冠东潭石淙…贻友人】岑参  
昨夜云际宿，旦从西峰回。不见林中僧，微雨潭上来。  
诸峰皆青翠，秦岭独不开。石鼓有时鸣，秦王安在哉。  
东南云开处，突兀猕猴台。崖口悬瀑流，半空白皑皑。  
喷壁四时雨，傍村终日雷。北瞻长安道，日夕生尘埃。  
若访张仲蔚，衡门满蒿莱。  
  
卷198_26  【敬酬杜华淇上见赠，兼呈熊曜】岑参  
杜侯实才子，盛名不可及。只曾效一官，今已年四十。  
是君同时者，已有尚书郎。怜君独未遇，淹泊在他乡。  
我从京师来，到此喜相见。共论穷途事，不觉泪满面。  
忆昨癸未岁，吾兄自江东。得君江湖诗，骨气凌谢公。  
熊生尉淇上，开馆常待客。喜我二人来，欢笑朝复夕。  
县楼压春岸，戴胜鸣花枝。吾徒在舟中，纵酒兼弹棋。  
三月犹未还，寒愁满春草。赖蒙瑶华赠，讽咏慰怀抱。  
  
卷198_27  【酬成少尹骆谷行见呈】岑参  
闻君行路难，惆怅临长衢。岂不惮险艰，王程剩相拘。  
忆昨蓬莱宫，新授刺史符。明主仍赐衣，价直千万馀。  
何幸承命日，得与夫子俱。携手出华省，连镳赴长途。  
五马当路嘶，按节投蜀都。千崖信萦折，一径何盘纡。  
层冰滑征轮，密竹碍隼旟。深林迷昏旦，栈道凌空虚。  
飞雪缩马毛，烈风擘我肤。峰攒望天小，亭午见日初。  
夜宿月近人，朝行云满车。泉浇石罅坼，火入松心枯。  
亚尹同心者，风流贤大夫。荣禄上及亲，之官随板舆。  
高价振台阁，清词出应徐。成都春酒香，且用俸钱沽。  
浮名何足道，海上堪乘桴。  
  
卷198_28  【虢中酬陕西甄判官见赠】岑参  
微才弃散地，拙宦惭清时。白发徒自负，青云难可期。  
胡尘暗东洛，亚相方出师。分陕振鼓鼙，二崤满旌旗。  
夫子廊庙器，迥然青冥姿。阃外佐戎律，幕中吐兵奇。  
前者驿使来，忽枉行军诗。昼吟庭花落，夜讽山月移。  
昔君隐苏门，浪迹不可羁。诏书自征用，令誉天下知。  
别来春草长，东望转相思。寂寞山城暮，空闻画角悲。  
  
卷198_29  【送许子擢第归江宁拜亲，因寄王大昌龄】岑参  
建业控京口，金陵款沧溟。君家临秦淮，傍对石头城。  
十年自勤学，一鼓游上京。青春登甲科，动地闻香名。  
解榻皆五侯，结交尽群英。六月槐花飞，忽思莼菜羹。  
跨马出国门，丹阳返柴荆。楚云引归帆，淮水浮客程。  
到家拜亲时，入门有光荣。乡人尽来贺，置酒相邀迎。  
闲眺北顾楼，醉眠湖上亭。月从海门出，照见茅山青。  
昔为帝王州，今幸天地平。五朝变人世，千载空江声。  
玄元告灵符，丹洞获其铭。皇帝受玉册，群臣罗天庭。  
喜气薄太阳，祥光彻窅冥。奔走朝万国，崩腾集百灵。  
王兄尚谪宦，屡见秋云生。孤城带后湖，心与湖水清。  
一县无诤辞，有时开道经。黄鹤垂两翅，徘徊但悲鸣。  
相思不可见，空望牛女星。  
  
卷198_30  【武威送刘单判官赴安西行营，便呈高开府】岑参  
热海亘铁门，火山赫金方。白草磨天涯，湖沙莽茫茫。  
夫子佐戎幕，其锋利如霜。中岁学兵符，不能守文章。  
功业须及时，立身有行藏。男儿感忠义，万里忘越乡。  
孟夏边候迟，胡国草木长。马疾过飞鸟，天穷超夕阳。  
都护新出师，五月发军装。甲兵二百万，错落黄金光。  
扬旗拂昆仑，伐鼓震蒲昌。太白引官军，天威临大荒。  
西望云似蛇，戎夷知丧亡。浑驱大宛马，系取楼兰王。  
曾到交河城，风土断人肠。寒驿远如点，边烽互相望。  
赤亭多飘风，鼓怒不可当。有时无人行，沙石乱飘扬。  
夜静天萧条，鬼哭夹道傍。地上多髑髅，皆是古战场。  
置酒高馆夕，边城月苍苍。军中宰肥牛，堂上罗羽觞。  
红泪金烛盘，娇歌艳新妆。望君仰青冥，短翮难可翔。  
苍然西郊道，握手何慨慷。  
  
卷198_31  【送王大昌龄赴江宁】岑参  
对酒寂不语，怅然悲送君。明时未得用，白首徒攻文。  
泽国从一官，沧波几千里。群公满天阙，独去过淮水。  
旧家富春渚，尝忆卧江楼。自闻君欲行，频望南徐州。  
穷巷独闭门，寒灯静深屋。北风吹微雪，抱被肯同宿。  
君行到京口，正是桃花时。舟中饶孤兴，湖上多新诗。  
潜虬且深蟠，黄鹄举未晚。惜君青云器，努力加餐饭。  
  
卷198_32  【送祁乐归河东】岑参  
祁乐后来秀，挺身出河东。往年诣骊山，献赋温泉宫。  
天子不召见，挥鞭遂从戎。前月还长安，囊中金已空。  
有时忽乘兴，画出江上峰。床头苍梧云，帘下天台松。  
忽如高堂上，飒飒生清风。五月火云屯，气烧天地红。  
鸟且不敢飞，子行如转蓬。少华与首阳，隔河势争雄。  
新月河上出，清光满关中。置酒灞亭别，高歌披心胸。  
君到故山时，为谢五老翁。  
  
卷198_33  【北庭贻宗学士道别】岑参  
万事不可料，叹君在军中。读书破万卷，何事来从戎。  
曾逐李轻车，西征出太蒙。荷戈月窟外，擐甲昆仑东。  
两度皆破胡，朝廷轻战功。十年只一命，万里如飘蓬。  
容鬓老胡尘，衣裘脆边风。忽来轮台下，相见披心胸。  
饮酒对春草，弹棋闻夜钟。今且还龟兹，臂上悬角弓。  
平沙向旅馆，匹马随飞鸿。孤城倚大碛，海气迎边空。  
四月犹自寒，天山雪濛濛。君有贤主将，何谓泣途穷。  
时来整六翮，一举凌苍穹。  
  
卷198_34  【送许拾遗恩归江宁拜亲】岑参  
诏书下青琐，驷马还吴洲。束帛仍赐衣，恩波涨沧流。  
微禄将及亲，向家非远游。看君五斗米，不谢万户侯。  
适出西掖垣，如到南徐州。归心望海日，乡梦登江楼。  
大江盘金陵，诸山横石头。枫树隐茅屋，橘林系渔舟。  
种药疏故畦，钓鱼垂旧钩。对月京口夕，观涛海门秋。  
天子怜谏官，论事不可休。早来丹墀下，高驾无淹留。  
  
卷198_35  【虢州郡斋南池幽兴，因与阎二侍御道别】岑参  
池色净天碧，水凉雨凄凄。快风从东南，荷叶翻向西。  
性本爱鱼鸟，未能返岩谿。中岁徇微官，遂令心赏睽。  
及兹佐山郡，不异寻幽栖。小吏趋竹径，讼庭侵药畦。  
胡尘暗河洛，二陕震鼓鼙。故人佐戎轩，逸翮凌云霓。  
行军在函谷，两度闻莺啼。相看红旗下，饮酒白日低。  
闻君欲朝天，驷马临道嘶。仰望浮与沉，忽如云与泥。  
夜眠驿楼月，晓发关城鸡。惆怅西郊暮，乡书对君题。  
  
卷198_36  【青龙招提归一上人远游吴楚别诗】岑参  
久交应真侣，最叹青龙僧。弃官向二年，削发归一乘。  
了然莹心身，洁念乐空寂。名香泛窗户，幽磬清晓夕。  
往年仗一剑，由是佐二庭。于焉久从戎，兼复解论兵。  
世人犹未知，天子愿相见。朝从青莲宇，暮入白虎殿。  
宫女擎锡杖，御筵出香炉。说法开藏经，论边穷阵图。  
忘机厌尘喧，浪迹向江海。思师石可访，惠远峰犹在。  
今旦飞锡去，何时持钵还。湖烟冷吴门，淮月衔楚山。  
一身如浮云，万里过江水。相思眇天末，南望无穷已。  
  
卷198_37  【送李翥游江外】岑参  
相识应十载，见君只一官。家贫禄尚薄，霜降衣仍单。  
惆怅秋草死，萧条芳岁阑。且寻沧洲路，遥指吴云端。  
匹马关塞远，孤舟江海宽。夜眠楚烟湿，晓饭湖山寒。  
砧净红鲙落，袖香朱橘团。帆前见禹庙，枕底闻严滩。  
便获赏心趣，岂歌行路难。青门须醉别，少为解征鞍。  
  
卷198_38  【送王著作赴淮西幕府】岑参  
燕子与百劳，一西复一东。天空信寥廓，翔集何时同。  
知己怅难遇，良朋非易逢。怜君心相亲，与我家又通。  
言笑日无度，书札凡几封。湛湛万顷陂，森森千丈松。  
不知有机巧，无事干心胸。满堂皆酒徒，岂复羡王公。  
早年抱将略，累岁依幕中。昨者从淮西，归来奏边功。  
承恩长乐殿，醉出明光宫。逆旅悲寒蝉，客梦惊飞鸿。  
发家见春草，却去闻秋风。月色冷楚城，淮光透霜空。  
各自务功业，当须激深衷。别后能相思，何嗟山水重。  
  
卷198_39  【送张秘书充刘相公通汴河判官，便赴江外觐省】岑参  
前年见君时，见君正泥蟠。去年见君处，见君已风抟。  
朝趋赤墀前，高视青云端。新登麒麟阁，适脱獬豸冠。  
刘公领舟楫，汴水扬波澜。万里江海通，九州天地宽。  
昨夜动使星，今旦送征鞍。老亲在吴郡，令弟双同官。  
鲈鲙剩堪忆，莼羹殊可餐。既参幕中画，复展膝下欢。  
因送故人行，试歌行路难。何处路最难，最难在长安。  
长安多权贵，珂珮声珊珊。儒生直如弦，权贵不须干。  
斗酒取一醉，孤琴为君弹。临岐欲有赠，持以握中兰。  
  
卷198_40  【冬宵家会饯李郎司兵赴同州】岑参  
急管杂青丝，玉瓶金屈卮。寒天高堂夜，扑地飞雪时。  
贺君关西掾，新绶腰下垂。白面皇家郎，逸翮青云姿。  
明旦之官去，他辰良会稀。惜别冬夜短，务欢杯行迟。  
季女犹自小，老夫未令归。且看匹马行，不得鸣凤飞。  
昔岁到冯翊，人烟接京师。曾上月楼头，遥见西岳祠。  
沙苑逼官舍，莲峰压城池。多暇或自公，读书复弹棋。  
州县信徒劳，云霄亦可期。应须力为政，聊慰此相思。  
  
卷198_41  【送颜平原】岑参  
天子念黎庶，诏书换诸侯。仙郎授剖符，华省辍分忧。  
置酒会前殿，赐钱若山丘。天章降三光，圣泽该九州。  
吾兄镇河朔，拜命宣皇猷。驷马辞国门，一星东北流。  
夏云照银印，暑雨随行輈。赤笔仍在箧，炉香惹衣裘。  
此地邻东溟，孤城吊沧洲。海风掣金戟，导吏呼鸣驺。  
郊原北连燕，剽劫风未休。鱼盐隘里巷，桑柘盈田畴。  
为郡岂淹旬，政成应未秋。易俗去猛虎，化人似驯鸥。  
苍生已望君，黄霸宁久留。  
  
卷198_42  【送狄员外巡按西山军（得霁字）】岑参  
兵马守西山，中国非得计。不知何代策，空使蜀人弊。  
八州崖谷深，千里云雪闭。泉浇阁道滑，水冻绳桥脆。  
战士常苦饥，糗粮不相继。胡兵犹不归，空山积年岁。  
儒生识损益，言事皆审谛。狄子幕府郎，有谋必康济。  
胸中悬明镜，照耀无巨细。莫辞冒险艰，可以裨节制。  
相思江楼夕，愁见月澄霁。  
  
卷198_43  【虢州送郑兴宗弟归扶风别庐】岑参  
佐郡已三载，岂能长后时。出关少亲友，赖汝常相随。  
今旦忽言别，怆然俱泪垂。平生沧洲意，独有青山知。  
州县不敢说，云霄谁敢期。因怀东谿老，最忆南峰缁。  
为我多种药，还山应未迟。  
  
卷198_44  【澧头送蒋侯】岑参  
君住澧水北，我家澧水西。两村辨乔木，五里闻鸣鸡。  
饮酒溪雨过，弹棋山月低。徒闻蒋生径，尔去谁相携。  
  
卷198_45  【送永寿王赞府径归县（得蝉字）】岑参  
当官接闲暇，暂得归林泉。百里路不宿，两乡山复连。  
夜深露湿簟，月出风惊蝉。且尽主人酒，为君从醉眠。  
  
卷198_46  【南池宴饯辛子，赋得蝌斗子】岑参  
临池见蝌斗，羡尔乐有馀。不忧网与钓，幸得免为鱼。  
且愿充文字，登君尺素书。  
  
卷198_47  【登嘉州凌云寺作】岑参  
寺出飞鸟外，青峰戴朱楼。搏壁跻半空，喜得登上头。  
始知宇宙阔，下看三江流。天晴见峨眉，如向波上浮。  
迥旷烟景豁，阴森棕楠稠。愿割区中缘，永从尘外游。  
回风吹虎穴，片雨当龙湫。僧房云濛濛，夏月寒飕飕。  
回合俯近郭，寥落见远舟。胜概无端倪，天宫可淹留。  
一官讵足道，欲去令人愁。  
  
卷198_48  【与高適、薛据登慈恩寺浮图】岑参  
塔势如涌出，孤高耸天宫。登临出世界，磴道盘虚空。  
突兀压神州，峥嵘如鬼工。四角碍白日，七层摩苍穹。  
下窥指高鸟，俯听闻惊风。连山若波涛，奔凑似朝东。  
青槐夹驰道，宫馆何玲珑。秋色从西来，苍然满关中。  
五陵北原上，万古青濛濛。净理了可悟，胜因夙所宗。  
誓将挂冠去，觉道资无穷。  
  
卷198_49  【登千福寺楚金禅师法华院多宝塔】岑参  
多宝灭已久，莲华付吾师。宝塔凌太空，忽如涌出时。  
数年功不成，一志坚自持。明主亲梦见，世人今始知。  
千家献黄金，万匠磨琉璃。既空泰山木，亦罄天府赀。  
焚香如云屯，幡盖珊珊垂。悉窣神绕护，众魔不敢窥。  
作礼睹灵境，焚香方证疑。庶割区中缘，脱身恒在兹。  
  
卷198_50  【出关经华岳寺，访法华云公】岑参  
野寺聊解鞍，偶见法华僧。开门对西岳，石壁青棱层。  
竹径厚苍苔，松门盘紫藤。长廊列古画，高殿悬孤灯。  
五月山雨热，三峰火云蒸。侧闻樵人言，深谷犹积冰。  
久愿寻此山，至今嗟未能。谪官忽东走，王程苦相仍。  
欲去恋双树，何由穷一乘。月轮吐山郭，夜色空清澄。  
  
卷198_51  【春半与群公同游元处士别业】岑参  
郭南处士宅，门外罗群峰。胜概忽相引，春华今正浓。  
山厨竹里爨，野碓藤间舂。对酒云数片，卷帘花万重。  
岩泉嗟到晚，州县欲归慵。草色带朝雨，滩声兼夜钟。  
爱兹清俗虑，何事老尘容。况有林下约，转怀方外踪。  
  
卷198_52  【陪群公龙冈寺泛舟（得盘字）】岑参  
汉水天一色，寺楼波底看。钟鸣长空夕，月出孤舟寒。  
映酒见山火，隔帘闻夜滩。紫鳞掣芳饵，红烛然金盘。  
良友兴正惬，胜游情未阑。此中堪倒载，须尽主人欢。  
  
卷198_53  【终南山双峰草堂作】岑参  
敛迹归山田，息心谢时辈。昼还草堂卧，但与双峰对。  
兴来恣佳游，事惬符胜概。著书高窗下，日夕见城内。  
曩为世人误，遂负平生爱。久与林壑辞，及来松杉大。  
偶兹近精庐，屡得名僧会。有时逐樵渔，尽日不冠带。  
崖口上新月，石门破苍霭。色向群木深，光摇一潭碎。  
缅怀郑生谷，颇忆严子濑。胜事犹可追，斯人邈千载。  
  
卷198_54  【左仆射相国冀公东斋幽居（同黎拾遗赋献）】岑参  
丞相百僚长，两朝居此官。成功云雷际，翊圣天地安。  
不矜南宫贵，只向东山看。宅占凤城胜，窗中云岭宽。  
午时松轩夕，六月藤斋寒。玉珮罥女萝，金印耀牡丹。  
山蝉上衣桁，野鼠缘药盘。有时披道书，竟日不著冠。  
幸得趋省闱，常欣在门阑。何当复持衡，短翮期风抟。  
  
卷198_55  【过缑山王处士黑石谷隐居】岑参  
旧居缑山下，偏识缑山云。处士久不还，见云如见君。  
别来逾十秋，兵马日纷纷。青谿开战场，黑谷屯行军。  
遂令巢由辈，远逐麋鹿群。独有南涧水，潺湲如昔闻。  
  
卷198_56  【缑山西峰草堂作】岑参  
结庐对中岳，青翠常在门。遂耽水木兴，尽作渔樵言。  
顷来阙章句，但欲闲心魂。日色隐空谷，蝉声喧暮村。  
曩闻道士语，偶见清净源。隐几阅吹叶，乘秋眺归根。  
独游念求仲，开径招王孙。片雨下南涧，孤峰出东原。  
栖迟虑益澹，脱略道弥敦。野霭晴拂枕，客帆遥入轩。  
尚平今何在，此意谁与论。伫立云去尽，苍苍月开园。  
  
卷198_57  【观楚国寺璋上人写一切经院，南有曲池深竹】岑参  
璋公不出院，群木闭深居。誓写一切经，欲向万卷馀。  
挥毫散林鹊，研墨惊池鱼。音翻四句偈，字译五天书。  
鸣钟竹阴晚，汲水桐花初。雨气润衣钵，香烟泛庭除。  
此地日清净，诸天应未如。不知将锡杖，早晚蹑空虚。  
  
卷198_58  【寻巩县南李处士别业】岑参  
先生近南郭，茅屋临东川。桑叶隐村户，芦花映钓船。  
有时著书暇，尽日窗中眠。且喜闾井近，灌田同一泉。  
  
卷198_59  【闻崔十二侍御灌口夜宿报恩寺】岑参  
闻君寻野寺，便宿支公房。溪月冷深殿，江云拥回廊。  
然灯松林静，煮茗柴门香。胜事不可接，相思幽兴长。  
  
卷198_60  【自潘陵尖还少室居止，秋夕凭眺】岑参  
草堂近少室，夜静闻风松。月出潘陵尖，照见十六峰。  
九月山叶赤，谿云淡秋容。火点伊阳村，烟深嵩角钟。  
尚子不可见，蒋生难再逢。胜惬只自知，佳趣为谁浓。  
昨诣山僧期，上到天坛东。向下望雷雨，云间见回龙。  
夕与人群疏，转爱丘壑中。心澹水木会，兴幽鱼鸟通。  
稀微了自释，出处乃不同。况本无宦情，誓将依道风。  
  
卷198_61  【南池夜宿，思王屋青萝旧斋】岑参  
池上卧烦暑，不栉复不巾。有时清风来，自谓羲皇人。  
天晴云归尽，雨洗月色新。公事常不闲，道书日生尘。  
早年家王屋，五别青萝春。安得还旧山，东谿垂钓纶。  
  
卷198_62  【过王判官西津所居】岑参  
胜迹不在远，爱君池馆幽。素怀岩中诺，宛得尘外游。  
何必到清谿，忽来见沧洲。潜移岷山石，暗引巴江流。  
树密昼先夜，竹深夏已秋。沙鸟上笔床，谿花彗帘钩。  
夫子贱簪冕，注心向林丘。落日出公堂，垂纶乘钓舟。  
赋诗忆楚老，载酒随江鸥。翛然一傲吏，独在西津头。  
  
卷198_63  【因假归白阁西草堂】岑参  
雷声傍太白，雨在八九峰。东望白阁云，半入紫阁松。  
胜概纷满目，衡门趣弥浓。幸有数亩田，得延二仲踪。  
早闻达士语，偶与心相通。误徇一微官，还山愧尘容。  
钓竿不复把，野碓无人舂。惆怅飞鸟尽，南谿闻夜钟。  
  
卷198_64  【题华严寺瑰公禅房】岑参  
寺南几十峰，峰翠晴可掬。朝从老僧饭，昨日崖口宿。  
锡杖倚枯松，绳床映深竹。东谿草堂路，来往行自熟。  
生事在云山，谁能复羁束。  
  
卷198_65  【东归留题太常徐卿草堂（在蜀）】岑参  
不谢古名将，吾知徐太常。年才三十馀，勇冠西南方。  
顷曾策匹马，独出持两枪。虏骑无数来，见君不敢当。  
汉将小卫霍，蜀将凌关张。卿月益清澄，将星转光芒。  
复居少城北，遥对岷山阳。车马日盈门，宾客常满堂。  
曲池荫高树，小径穿丛篁。江鸟飞入帘，山云来到床。  
题诗芭蕉滑，对酒棕花香。诸将射猎时，君在翰墨场。  
圣主赏勋业，边城最辉光。与我情绸缪，相知久芬芳。  
忽作万里别，东归三峡长。  
  
卷198_66  【太一石鳖崖口潭旧庐招王学士】岑参  
骤雨鸣淅沥，飕飗谿谷寒。碧潭千馀尺，下见蛟龙蟠。  
石门吞众流，绝岸呀层峦。幽趣倏万变，奇观非一端。  
偶逐干禄徒，十年皆小官。抱板寻旧圃，弊庐临迅湍。  
君子满清朝，小人思挂冠。酿酒漉松子，引泉通竹竿。  
何必濯沧浪，不能钓严滩。此地可遗老，劝君来考槃。  
  
卷198_67  【林卧】岑参  
偶得鱼鸟趣，复兹水木凉。远峰带雨色，落日摇川光。  
臼中西山药，袖里淮南方。唯爱隐几时，独游无何乡。  
  
卷198_68  【骊姬墓下作（夷吾、重耳墓，隔河相去十三里）】岑参  
骊姬北原上，闭骨已千秋。浍水日东注，恶名终不流。  
献公恣耽惑，视子如仇雠。此事成蔓草，我来逢古丘。  
蛾眉山月苦，蝉鬓野云愁。欲吊二公子，横汾无轻舟。  
  
卷198_69  【东归晚次潼关怀古】岑参  
暮春别乡树，晚景低津楼。伯夷在首阳，欲往无轻舟。  
遂登关城望，下见洪河流。自从巨灵开，流血千万秋。  
行行潘生赋，赫赫曹公谋。川上多往事，凄凉满空洲。  
  
卷198_70  【楚夕旅泊古兴】岑参  
独鹤唳江月，孤帆凌楚云。秋风冷萧瑟，芦荻花纷纷。  
忽思湘川老，欲访云中君。骐驎息悲鸣，愁见豺虎群。  
  
卷198_71  【先主武侯庙】岑参  
先主与武侯，相逢云雷际。感通君臣分，义激鱼水契。  
遗庙空萧然，英灵贯千岁。  
  
卷198_72  【文公讲堂】岑参  
文公不可见，空使蜀人传。讲席何时散，高台岂复全。  
丰碑文字灭，冥漠不知年。  
  
卷198_73  【杨雄草玄台】岑参  
吾悲子云居，寂寞人已去。娟娟西江月，犹照草玄处。  
精怪喜无人，睢盱藏老树。  
  
卷198_74  【司马相如琴台】岑参  
相如琴台古，人去台亦空。台上寒萧条，至今多悲风。  
荒台汉时月，色与旧时同。  
  
卷198_75  【严君平卜肆】岑参  
君平曾卖卜，卜肆芜已久。至今杖头钱，时时地上有。  
不知支机石，还在人间否。  
  
卷198_76  【张仪楼】岑参  
传是秦时楼，巍巍至今在。楼南两江水，千古长不改。  
曾闻昔时人，岁月不相待。  
  
卷198_77  【升仙桥】岑参  
长桥题柱去，犹是未达时。及乘驷马车，却从桥上归。  
名共东流水，滔滔无尽期。  
  
卷198_78  【万里桥】岑参  
成都与维扬，相去万里地。沧江东流疾，帆去如鸟翅。  
楚客过此桥，东看尽垂泪。  
  
卷198_79  【石犀】岑参  
江水初荡潏，蜀人几为鱼。向无尔石犀，安得有邑居。  
始知李太守，伯禹亦不如。  
  
卷198_80  【龙女祠】岑参  
龙女何处来，来时乘风雨。祠堂青林下，宛宛如相语。  
蜀人竞祈恩，捧酒仍击鼓。  
  
卷198_81  【使交河郡，郡在火山脚，其地苦热无雨雪，献封大夫】岑参  
奉使按胡俗，平明发轮台。暮投交河城，火山赤崔巍。  
九月尚流汗，炎风吹沙埃。何事阴阳工，不遣雨雪来。  
吾君方忧边，分阃资大才。昨者新破胡，安西兵马回。  
铁关控天涯，万里何辽哉。烟尘不敢飞，白草空皑皑。  
军中日无事，醉舞倾金罍。汉代李将军，微功合可咍。  
  
卷198_82  【与鲜于庶子自梓州成都少尹自褒城同行至利州道中作】岑参  
剖竹向西蜀，岷峨眇天涯。空深北阙恋，岂惮南路赊。  
前日登七盘，旷然见三巴。汉水出嶓冢，梁山控褒斜。  
栈道笼迅湍，行人贯层崖。岩倾劣通马，石窄难容车。  
深林怯魑魅，洞穴防龙蛇。水种新插秧，山田正烧畬。  
夜猿啸山雨，曙鸟鸣江花。过午方始饭，经时旋及瓜。  
数公各游宦，千里皆辞家。言笑忘羁旅，还如在京华。  
  
卷198_83  【下外江舟怀终南旧居】岑参  
杉冷晓猿悲，楚客心欲绝。孤舟巴山雨，万里阳台月。  
水宿已淹时，芦花白如雪。颜容老难赪，把镜悲鬓发。  
早年好金丹，方士传口诀。敝庐终南下，久与真侣别。  
道书谁更开，药灶烟遂灭。顷来压尘网，安得有仙骨。  
岩壑归去来，公卿是何物。  
  
卷198_84  【安西馆中思长安】岑参  
家在日出处，朝来起东风。风从帝乡来，不异家信通。  
绝域地欲尽，孤城天遂穷。弥年但走马，终日随飘蓬。  
寂寞不得意，辛勤方在公。胡尘净古塞，兵气屯边空。  
乡路眇天外，归期如梦中。遥凭长房术，为缩天山东。  
  
卷198_85  【暮秋山行】岑参  
疲马卧长坡，夕阳下通津。山风吹空林，飒飒如有人。  
苍旻霁凉雨，石路无飞尘。千念集暮节，万籁悲萧晨。  
鶗鴂昨夜鸣，蕙草色已陈。况在远行客，自然多苦辛。  
  
卷198_86  【赴犍为经龙阁道】岑参  
侧径转青壁，危梁透沧波。汗流出鸟道，胆碎窥龙涡。  
骤雨暗谿口，归云网松萝。屡闻羌儿笛，厌听巴童歌。  
江路险复永，梦魂愁更多。圣朝幸典郡，不敢嫌岷峨。  
  
卷198_87  【江上阻风雨】岑参  
江上风欲来，泊舟未能发。气昏雨已过，突兀山复出。  
积浪成高丘，盘涡为嵌窟。云低岸花掩，水涨滩草没。  
老树蛇蜕皮，崩崖龙退骨。平生抱忠信，艰险殊可忽。  
  
卷198_88  【经火山】岑参  
火山今始见，突兀蒲昌东。赤焰烧虏云，炎氛蒸塞空。  
不知阴阳炭，何独然此中。我来严冬时，山下多炎风。  
人马尽汗流，孰知造化功。  
  
卷198_89  【题铁门关楼】岑参  
铁关天西涯，极目少行客。关门一小吏，终日对石壁。  
桥跨千仞危，路盘两崖窄。试登西楼望，一望头欲白。  
  
卷198_90  【早上五盘岭】岑参  
平旦驱驷马，旷然出五盘。江回两崖斗，日隐群峰攒。  
苍翠烟景曙，森沉云树寒。松疏露孤驿，花密藏回滩。  
栈道谿雨滑，畬田原草干。此行为知己，不觉蜀道难。  
  
卷198_91  【峨眉东脚临江听猿，怀二室旧庐】岑参  
峨眉烟翠新，昨夜秋雨洗。分明峰头树，倒插秋江底。  
久别二室间，图他五斗米。哀猿不可听，北客欲流涕。  
  
卷198_92  【东归发犍为，至泥谿舟中作】岑参  
前日解侯印，泛舟归山东。平旦发犍为，逍遥信回风。  
七月江水大，沧波涨秋空。复有峨眉僧，诵经在舟中。  
夜泊防虎豹，朝行逼鱼龙。一道鸣迅湍，两边走连峰。  
猿拂岸花落，鸟啼檐树重。烟霭吴楚连，溯沿湖海通。  
忆昨在西掖，复曾入南宫。日出朝圣人，端笏陪群公。  
不意今弃置，何由豁心胸。吾当海上去，且学乘桴翁。  
  
卷198_93  【阻戎泸间群盗】岑参  
南州林莽深，亡命聚其间。杀人无昏晓，尸积填江湾。  
饿虎衔髑髅，饥乌啄心肝。腥裛滩草死，血流江水殷。  
夜雨风萧萧，鬼哭连楚山。三江行人绝，万里无征船。  
唯有白鸟飞，空见秋月圆。罢官自南蜀，假道来兹川。  
瞻望阳台云，惆怅不敢前。帝乡北近日，泸口南连蛮。  
何当遇长房，缩地到京关。愿得随琴高，骑鱼向云烟。  
明主每忧人，节使恒在边。兵革方御寇，尔恶胡不悛。  
吾窃悲尔徒，此生安得全。  
  
卷198_94  【郡斋闲坐】岑参  
负郭无良田，屈身徇微禄。平生好疏旷，何事就羁束。  
幸曾趋丹墀，数得侍黄屋。故人尽荣宠，谁念此幽独。  
州县非宿心，云山欣满目。顷来废章句，终日披案牍。  
佐郡竟何成，自悲徒碌碌。  
  
卷198_95  【衙郡守还】岑参  
世事何反覆，一身难可料。头白翻折腰，还家私自笑。  
所嗟无产业，妻子嫌不调。五斗米留人，东谿忆垂钓。  
  
卷198_96  【行军诗二首（时扈从在凤翔）】岑参  
吾窃悲此生，四十幸未老。一朝逢世乱，终日不自保。  
胡兵夺长安，宫殿生野草。伤心五陵树，不见二京道。  
我皇在行军，兵马日浩浩。胡雏尚未灭，诸将恳征讨。  
昨闻咸阳败，杀戮净如扫。积尸若丘山，流血涨丰镐。  
干戈碍乡国，豺虎满城堡。村落皆无人，萧条空桑枣。  
儒生有长策，无处豁怀抱。块然伤时人，举首哭苍昊。  
早知逢世乱，少小谩读书。悔不学弯弓，向东射狂胡。  
偶从谏官列，谬向丹墀趋。未能匡吾君，虚作一丈夫。  
抚剑伤世路，哀歌泣良图。功业今已迟，览镜悲白须。  
平生抱忠义，不敢私微躯。  
  
卷198_97  【秋夕听罗山人弹三峡流泉】岑参  
皤皤岷山老，抱琴鬓苍然。衫袖拂玉徽，为弹三峡泉。  
此曲弹未半，高堂如空山。石林何飕飗，忽在窗户间。  
绕指弄呜咽，青丝激潺湲。演漾怨楚云，虚徐韵秋烟。  
疑兼阳台雨，似杂巫山猿。幽引鬼神听，净令耳目便。  
楚客肠欲断，湘妃泪斑斑。谁裁青桐枝，縆以朱丝弦。  
能含古人曲，递与今人传。音难再逢，惜君方老年。  
曲终月已落，惆怅东斋眠。  
  
卷198_98  【尹相公京兆府中棠树降甘露诗】岑参  
相国尹京兆，政成人不欺。甘露降府庭，上天表无私。  
非无他人家，岂少群木枝。被兹甘棠树，美掩召伯诗。  
团团甜如蜜，皛皛凝若脂。千柯玉光碎，万叶珠颗垂。  
昆仑何时来，庆云相逐飞。魏宫铜盘贮，汉帝金掌持。  
王泽布人和，精心动灵祇。君臣日同德，祯瑞方潜施。  
何术令大臣，感通能及兹。忽惊政化理，暗与神物期。  
却笑赵张辈，徒称今古稀。为君下天酒，麹糵将用时。  
  
卷198_99  【刘相公中书江山画障】岑参  
相府征墨妙，挥毫天地穷。始知丹青笔，能夺造化功。  
潇湘在帘间，庐壑横座中。忽疑凤凰池，暗与江海通。  
粉白湖上云，黛青天际峰。昼日恒见月，孤帆如有风。  
岩花不飞落，涧草无春冬。担锡香炉缁，钓鱼沧浪翁。  
如何平津意，尚想尘外踪。富贵心独轻，山林兴弥浓。  
喧幽趣颇异，出处事不同。请君为苍生，未可追赤松。  
  
卷198_100  【精卫】岑参  
负剑出北门，乘桴适东溟。一鸟海上飞，云是帝女灵。  
玉颜溺水死，精卫空为名。怨积徒有志，力微竟不成。  
西山木石尽，巨壑何时平。  
  
卷198_101  【石上藤（得上字）】岑参  
石上生孤藤，弱蔓依石长。不逢高枝引，未得凌空上。  
何处堪托身，为君长万丈。  

## 全唐诗(上)　卷一百九十九

卷199_1  【临河客舍呈狄明府兄留题县南楼】岑参  
黎阳城南雪正飞，黎阳渡头人未归。河边酒家堪寄宿，  
主人小女能缝衣。故人高卧黎阳县，一别三年不相见。  
邑中雨雪偏著时，隔河东郡人遥羡。邺都唯见古时丘，  
漳水还如旧日流。城上望乡应不见，朝来好是懒登楼。  
  
卷199_2  【客舍悲秋，有怀两省旧游，呈幕中诸公】岑参  
三度为郎便白头，一从出守五经秋。莫言圣主长不用，  
其那苍生应未休。间岁月如流水，客舍秋风今又起。  
不知心事向谁论，江上蝉鸣空满耳。  
  
卷199_3  【白雪歌，送武判官归京】岑参  
北风卷地白草折，胡天八月即飞雪。忽然一夜春风来，  
千树万树梨花开。散入珠帘湿罗幕，狐裘不暖锦衾薄。  
将军角弓不得控，都护铁衣冷难著。瀚海阑干百丈冰，  
愁云黪淡万里凝。中军置酒饮归客，胡琴琵琶与羌笛。  
纷纷暮雪下辕门，风掣红旗冻不翻。轮台东门送君去，  
去时雪满天山路。山回路转不见君，雪上空留马行处。  
  
卷199_4  【热海行，送崔侍御还京】岑参  
侧闻阴山胡儿语，西头热海水如煮。海上众鸟不敢飞，  
中有鲤鱼长且肥。岸傍青草常不歇，空中白雪遥旋灭。  
蒸沙烁石然虏云，沸浪炎波煎汉月。阴火潜烧天地炉，  
何事偏烘西一隅。势吞月窟侵太白，气连赤坂通单于。  
送君一醉天山郭，正见夕阳海边落。柏台霜威寒逼人，  
热海炎气为之薄。  
  
卷199_5  【轮台歌，奉送封大夫出师西征】岑参  
轮台城头夜吹角，轮台城北旄头落。羽书昨夜过渠黎，  
单于已在金山西。戍楼西望烟尘黑，汉兵屯在轮台北。  
上将拥旄西出征，平明吹笛大军行。四边伐鼓雪海涌，  
三军大呼阴山动。虏塞兵气连云屯，战场白骨缠草根。  
剑河风急雪片阔，沙口石冻马蹄脱。亚相勤王甘苦辛，  
誓将报主静边尘。来青史谁不见，今见功名胜古人。  
  
卷199_6  【敷水歌，送窦渐入京】岑参  
罗敷昔时秦氏女，千载无人空处所。昔时流水至今流，  
万事皆逐东流去。此水东流无尽期，水声还似旧来时。  
岸花仍自羞红脸，堤柳犹能学翠眉。春去秋来不相待，  
水中月色长不改。罗敷养蚕空耳闻，使君五马今何在。  
九月霜天水正寒，故人西去度征鞍。水底鲤鱼幸无数，  
愿君别后垂尺素。  
  
卷199_7  【天山雪歌，送萧治归京】岑参  
天山有雪常不开，千峰万岭雪崔嵬。北风夜卷赤亭口，  
一夜天山雪更厚。能兼汉月照银山，复逐胡风过铁关。  
交河城边飞鸟绝，轮台路上马蹄滑。晻霭寒氛万里凝，  
阑干阴崖千丈冰。将军狐裘卧不暖，都护宝刀冻欲断。  
正是天山雪下时，送君走马归京师。雪中何以赠君别，  
惟有青青松树枝。  
  
卷199_8  【火山云歌，送别】岑参  
火山突兀赤亭口，火山五月火云厚。火云满山凝未开，  
飞鸟千里不敢来。平明乍逐胡风断，薄暮浑随塞雨回。  
缭绕斜吞铁关树，氛氲半掩交河戍。迢迢征路火山东，  
山上孤云随马去。  
  
卷199_9  【青门歌，送东台张判官】岑参  
青门金锁平旦开，城头日出使车回。青门柳枝正堪折，  
路傍一日几人别。东出青门路不穷，驿楼官树灞陵东。  
花扑征衣看似绣，云随去马色疑骢。胡姬酒垆日未午，  
丝绳玉缸酒如乳。灞头落花没马蹄，昨夜微雨花成泥。  
黄鹂翅湿飞转低，关东尺书醉懒题。须臾望君不可见，  
扬鞭飞鞚疾如箭。借问使乎何时来，莫作东飞伯劳西飞燕。  
  
卷199_10  【梁园歌，送河南王说判官】岑参  
君不见梁孝王修竹园，颓墙隐辚势仍存。  
娇娥曼脸成草蔓，罗帷珠帘空竹根。大梁一旦人代改，  
秋月春风不相待。池中几度雁新来，洲上千年鹤应在。  
梁园二月梨花飞，却似梁王雪下时。当时置酒延枚叟，  
肯料平台狐兔走。万事翻覆如浮云，昔人空在今人口。  
单父古来称宓生，只今为政有吾兄。輶轩若过梁园道，  
应傍琴台闻政声。  
  
卷199_11  【走马川行，奉送出师西征】岑参  
君不见走马川行雪海边，平沙莽莽黄入天。  
轮台九月风夜吼，一川碎石大如斗，随风满地石乱走。  
匈奴草黄马正肥，金山西见烟尘飞，汉家大将西出师。  
将军金甲夜不脱，半夜军行戈相拨，风头如刀面如割。  
马毛带雪汗气蒸，五花连钱旋作冰，幕中草檄砚水凝。  
虏骑闻之应胆慑，料知短兵不敢接，车师西门伫献捷。  
  
卷199_12  【函谷关歌，送刘评事使关西】岑参  
君不见函谷关，崩城毁壁至今在。树根草蔓遮古道，  
空谷千年长不改。寂寞无人空旧山，圣朝无外不须关。  
白马公孙何处去，青牛老人更不还。苍苔白骨空满地，  
月与古时长相似。野花不省见行人，山鸟何曾识关吏。  
故人方乘使者车，吾知郭丹却不如。请君时忆关外客，  
行到关西多致书。  
  
卷199_13  【胡笳歌，送颜真卿使赴河陇】岑参  
君不闻胡笳声最悲，紫髯绿眼胡人吹。吹之一曲犹未了，  
愁杀楼兰征戍儿。凉秋八月萧关道，北风吹断天山草。  
昆仑山南月欲斜，胡人向月吹胡笳。胡笳怨兮将送君，  
秦山遥望陇山云。边城夜夜多愁梦，向月胡笳谁喜闻。  
  
卷199_14  【秦筝歌，送外甥萧正归京】岑参  
汝不闻秦筝声最苦，五色缠弦十三柱。怨调慢声如欲语，  
一曲未终日移午。红亭水木不知暑，忽弹黄钟和白纻。  
清风飒来云不去，闻之酒醒泪如雨。汝归秦兮弹秦声，  
秦声悲兮聊送汝。  
  
卷199_15  【与独孤渐道别长句兼呈严八侍御】岑参  
轮台客舍春草满，颍阳归客肠堪断。穷荒绝漠鸟不飞，  
万碛千山梦犹懒。怜君白面一书生，读书千卷未成名。  
五侯贵门脚不到，数亩山田身自耕。兴来浪迹无远近，  
及至辞家忆乡信。无事垂鞭信马头，西南几欲穷天尽。  
奉使三年独未归，边头词客旧来稀。借问君来得几日，  
到家不觉换春衣。高斋清昼卷帷幕，纱帽接[z5 _blank ]慵不著。  
中酒朝眠日色高，弹棋夜半灯花落。冰片高堆金错盘，  
满堂凛凛五月寒。桂林蒲萄新吐蔓，武城刺蜜未可餐。  
军中置酒夜挝鼓，锦筵红烛月未午。花门将军善胡歌，  
叶河蕃王能汉语。尔园林压渭滨，夫人堂上泣罗裙。  
鱼龙川北盘谿雨，鸟鼠山西洮水云。台中严公于我厚，  
别后新诗满人口。自怜弃置天西头，因君为问相思否。  
  
卷199_39  【送费子归武昌】岑参  
汉阳归客悲秋草，旅舍叶飞愁不扫。秋来倍忆武昌鱼，  
梦著只在巴陵道。曾随上将过祁连，离家十年恒在边。  
剑锋可惜虚用尽，马蹄无事今已穿。君开馆常爱客，  
樗蒱百金每一掷。平生有钱将与人，江上故园空四壁。  
吾观费子毛骨奇，广眉大口仍赤髭。看君失路尚如此，  
人生贵贱那得知。高秋八月归南楚，东门一壶聊出祖。  
路指凤凰山北云，衣沾鹦鹉洲边雨。勿叹蹉跎白发新，  
应须守道勿羞贫。男儿何必恋妻子，莫向江村老却人。  
  
卷199_40  【送韩巽入都觐省便赴举】岑参  
槐叶苍苍柳叶黄，秋高八月天欲霜。青门百壶送韩侯，  
白云千里连嵩丘。北堂倚门望君忆，东归扇枕后秋色。  
洛阳才子能几人，明年桂枝是君得。  
  
卷199_41  【送李副使赴碛西官军】岑参  
火山六月应更热，赤亭道口行人绝。君惯度祁连城，  
岂能愁见轮台月。脱鞍暂入酒家垆，送君万里西击胡。  
功名只向马上取，真是英雄一丈夫。  
  
卷199_42  【凉州馆中与诸判官夜集】岑参  
弯弯月出挂城头，城头月出照梁州。凉州七里十万家，  
胡人半解弹琵琶。琵琶一曲肠堪断，风萧萧兮夜漫漫。  
河西幕中多故人，故人别来三五春。花门楼前见秋草，  
岂能贫贱相看老。一生大笑能几回，斗酒相逢须醉倒。  
  
卷199_43  【酒泉太守席上醉后作】岑参  
琵琶长笛曲相和，羌儿胡雏齐唱歌。浑炙犁牛烹野驼，  
交河美酒归叵罗。三更醉后军中寝，无奈秦山归梦何。  
  
卷199_44  【偃师东与韩樽同诣景云晖上人即事】岑参  
山阴老僧解楞伽，颍阳归客远相过。烟深草湿昨夜雨，  
雨后秋风渡漕河。空山终日尘事少，平郊远见行人小。  
尚书碛上黄昏钟，别驾渡头一归鸟。  
  
卷199_45  【醉题匡城周少府厅壁】岑参  
妇姑城南风雨秋，妇姑城中人独愁。愁云遮却望乡处，  
数日不上西南楼。故人薄暮公事闲，玉壶美酒琥珀殷。  
颍阳秋草今黄尽，醉卧君家犹未还。  
  
卷199_46  【敦煌太守后庭歌】岑参  
敦煌太守才且贤，郡中无事高枕眠。太守到来山出泉，  
黄砂碛里人种田。敦煌耆旧鬓皓然，愿留太守更五年。  
城头月出星满天，曲房置酒张锦筵。美人红妆色正鲜，  
侧垂高髻插金钿。醉坐藏钩红烛前，不知钩在若个边。  
为君手把珊瑚鞭，射得半段黄金钱，此中乐事亦已偏。  
  
卷199_47  【喜韩樽相过】岑参  
三月灞陵春已老，故人相逢耐醉倒。瓮头春酒黄花脂，  
禄米只充沽酒资。长安城中足年少，独共韩侯开口笑。  
桃花点地红斑斑，有酒留君且莫还。与君兄弟日携手，  
世上虚名好是闲。  
  
卷199_48  【银山碛西馆】岑参  
银山碛口风似箭，铁门关西月如练。双双愁泪沾马毛，  
飒飒胡沙迸人面。丈夫三十未富贵，安能终日守笔砚。  
  
卷199_49  【感遇】岑参  
五花骢马七香车，云是平阳帝子家。凤凰城头日欲斜，  
门前高树鸣春鸦。汉家鲁元君不闻，今作城西一古坟。  
昔来唯有秦王女，独自吹箫乘白云。  
  
卷199_50  【太白胡僧歌】岑参  
闻有胡僧在太白，兰若去天三百尺。一持楞伽入中峰，  
世人难见但闻钟。窗边锡杖解两虎，床下钵盂藏一龙。  
草衣不针复不线，两耳垂肩眉覆面。此僧年几那得知，  
手种青松今十围。心将流水同清净，身与浮云无是非。  
商山老人已曾识，愿一见之何由得。山中有僧人不知，  
城里看山空黛色。  
  
卷199_51  【卫节度赤骠马歌】岑参  
君家赤骠画不得，一团旋风桃花色。红缨紫鞚珊瑚鞭，  
玉鞍锦鞯黄金勒。请君鞲出看君骑，尾长窣地如红丝。  
自矜诸马皆不及，却忆百金新买时。香街紫陌凤城内，  
满城见者谁不爱。扬鞭骤急白汗流，弄影行骄碧蹄碎。  
紫髯胡雏金剪刀，平明剪出三騣高。枥上看时独意气，  
众中牵出偏雄豪。骑将猎向南山口，城南狐兔不复有。  
草头一点疾如飞，却使苍鹰翻向后。忆昨看君朝未央，  
鸣珂拥盖满路香。始知边将真富贵，可怜人马相辉光。  
男儿称意得如此，骏马长鸣北风起。待君东去扫胡尘，  
为君一日行千里。  
  
卷199_52  【田使君美人舞如莲花北鋋歌（此曲本出北同城）】岑参  
美人舞如莲花旋，世人有眼应未见。高堂满地红氍毹，  
试舞一曲天下无。此曲胡人传入汉，诸客见之惊且叹。  
慢脸娇娥纤复秾，轻罗金缕花葱茏。回裾转袖若飞雪，  
左鋋右鋋生旋风。琵琶横笛和未匝，花门山头黄云合。  
忽作出塞入塞声，白草胡沙寒飒飒。翻身入破如有神，  
前见后见回回新。始知诸曲不可比，采莲落梅徒聒耳。  
世人学舞只是舞，恣态岂能得如此。  
  
卷199_53  【裴将军宅芦管歌】岑参  
辽东九月芦叶断，辽东小儿采芦管。可怜新管清且悲，  
一曲风飘海头满。海树萧索天雨霜，管声寥亮月苍苍。  
白狼河北堪愁恨，玄兔城南皆断肠。辽东将军长安宅，  
美人芦管会佳客。弄调啾飕胜洞箫，发声窈窕欺横笛。  
夜半高堂客未回，只将芦管送君杯。巧能陌上惊杨柳，  
复向园中误落梅。诸客爱之听未足，高卷珠帘列红烛。  
将军醉舞不肯休，更使美人吹一曲。  
  
卷199_54  【韦员外家花树歌】岑参  
今年花似去年好，去年人到今年老。始知人老不如花，  
可惜落花君莫扫。君家兄弟不可当，列卿御史尚书郎。  
朝回花底恒会客，花扑玉缸春酒香。  
  
卷199_55  【醉后戏与赵歌儿】岑参  
秦州歌儿歌调苦，偏能立唱濮阳女。座中醉客不得意，  
闻之一声泪如雨。向使逢着汉帝怜，董贤气咽不能语。  
  
卷199_56  【范公丛竹歌】岑参  
世人见竹不解爱，知君种竹府城内。此君托根幸得地，  
种来几时闻已大。盛暑翛翛丛色寒，闲宵槭槭叶声干。  
能清案牍帘下见，宜对琴书窗外看。为君成阴将蔽日，  
迸笋穿阶踏还出。守节偏凌御史霜，虚心愿比郎官笔。  
君莫爱南山松树枝，竹色四时也不移。寒天草木黄落尽，  
犹自青青君始知。  
  
卷199_57  【玉门关盖将军歌】岑参  
盖将军，真丈夫。行年三十执金吾，身长七尺颇有须。  
玉门关城迥且孤，黄沙万里白草枯。南邻犬戎北接胡，  
将军到来备不虞。五千甲兵胆力粗，军中无事但欢娱。  
暖屋绣帘红地炉，织成壁衣花氍毹。灯前侍婢泻玉壶，  
金铛乱点野酡酥。紫绂金章左右趋，问著只是苍头奴。  
美人一双闲且都，朱唇翠眉映明矑。清歌一曲世所无，  
今日喜闻凤将雏。可怜绝胜秦罗敷，使君五马谩踟蹰。  
野草绣窠紫罗襦，红牙缕马对樗蒱。玉盘纤手撒作卢，  
众中夸道不曾输。枥上昂昂皆骏驹，桃花叱拨价最殊。  
骑将猎向城南隅，腊日射杀千年狐。我来塞外按边储，  
为君取醉酒剩沽。醉争酒盏相喧呼，忽忆咸阳旧酒徒。  
  
卷199_58  【赠酒泉韩太守】岑参  
太守有能政，遥闻如古人。俸钱尽供客，家计常清贫。  
酒泉西望玉关道，千山万碛皆白草。辞君走马归长安，  
忆君倏忽令人老。  
  
卷199_59  【赠西岳山人李冈】岑参  
君隐处，当一星。莲花峰头饭黄精，仙人掌上演丹经。  
鸟可到，人莫攀，隐来十年不下山。袖中短书谁为达，  
华阴道士卖药还。  
  
卷199_60  【送张献心充副使归河西杂句】岑参  
将门子弟君独贤，一从受命常在边。未至三十已高位，  
腰间金印色赭然。前日承恩白虎殿，归来见者谁不羡。  
箧中赐衣十重馀，案上军书十二卷。看君谋智若有神，  
爱君词句皆清新。澄湖万顷深见底，清冰一片光照人。  
云中昨夜使星动，西门驿楼出相送。玉瓶素蚁腊酒香，  
金鞭白马紫游缰。花门南，燕支北，张掖城头云正黑，  
送君一去天外忆。  
  
卷199_61  【送郭乂杂言】岑参  
地上青草出，经冬今始归。博陵无近信，犹未换春衣。  
怜汝不忍别，送汝上酒楼。初行莫早发，且宿霸桥头。  
功名须及早，岁月莫虚掷。早年已工诗，近日兼注易。  
何时过东洛，早晚度盟津。朝歌城边柳亸地，  
邯郸道上花扑人。去年四月初，我正在河朔。  
曾上君家县北楼，楼上分明见恒岳。中山明府待君来，  
须计行程及早回。到家速觅长安使，待汝书封我自开。  
  
卷199_62  【送魏升卿擢第归东都，因怀魏校书、陆浑、乔潭】岑参  
井上桐叶雨，灞亭卷秋风。故人适战胜，匹马归山东。  
问君今年三十几，能使香名满人耳。  
君不见三峰直上五千仞，见君文章亦如此。  
如君兄弟天下稀，雄辞健笔皆若飞。将军金印亸紫绶，  
御史铁冠重绣衣。乔生作尉别来久，因君为问平安否。  
魏侯校理复何如，前日人来不得书。陆浑山下佳可赏，  
蓬阁闲时日应往。自料青云未有期，谁知白发偏能长。  
垆头青丝白玉瓶，别时相顾酒如倾。摇鞭举袂忽不见，  
千树万树空蝉鸣。  
  
卷199_63  【送魏四落第还乡】岑参  
东归不称意，客舍戴胜鸣。腊酒饮未尽，春衫缝已成。  
长安柳枝春欲来，洛阳梨花在前开。魏侯池馆今尚在，  
犹有太师歌舞台。君家盛德岂徒然，时人注意在吾贤。  
莫令别后无佳句，只向垆头空醉眠。  
  
卷199_64  【送宇文南金放后归太原寓居，因呈太原郝主簿】岑参  
归去不得意，北京关路赊。却投晋山老，愁见汾阳花。  
翻作灞陵客，怜君丞相家。夜眠旅舍雨，晓辞春城鸦。  
送君系马青门口，胡姬垆头劝君酒。为问太原贤主人，  
春来更有新诗否。  
  
卷199_65  【西亭子送李司马】岑参  
高高亭子郡城西，直上千尺与云齐。盘崖缘壁试攀跻，  
群山向下飞鸟低。使君五马天半嘶，丝绳玉壶为君提。  
坐来一望无端倪，红花绿柳莺乱啼。千家万井连回谿，  
酒行未醉闻暮鸡，点笔操纸为君题。为君题，惜解携。  
草萋萋，没马蹄。  
  
卷199_66  【渔父】岑参  
扁舟沧浪叟，心与沧浪清。不自道乡里，无人知姓名。  
朝从滩上饭，暮向芦中宿。歌竟还复歌，手持一竿竹。  
竿头钓丝长丈馀，鼓枻乘流无定居。世人那得识深意，  
此翁取适非取鱼。  
  
卷199_67  【登古邺城】岑参  
下马登邺城，城空复何见。东风吹野火，暮入飞云殿。  
城隅南对望陵台，漳水东流不复回。武帝宫中人去尽，  
年年春色为谁来。  
  
卷199_68  【邯郸客舍歌】岑参  
客从长安来，驱马邯郸道。伤心丛台下，一带生蔓草。  
客舍门临漳水边，垂杨下系钓鱼船。邯郸女儿夜沽酒，  
对客挑灯夸数钱。酩酊醉时日正午，一曲狂歌垆上眠。  
  
卷199_69  【宿蒲关东店，忆杜陵别业】岑参  
关门锁归客，一夜梦还家。月落河上晓，遥闻秦树鸦。  
长安二月归正好，杜陵树边纯是花。  
  
卷199_70  【感遇】岑参  
北山有芳杜，靡靡花正发。未及得采之，秋风忽吹杀。  
君不见拂云百丈青松柯，纵使秋风无奈何。  
四时常作青黛色，可怜杜花不相识。  
  
卷199_71  【优钵罗花歌】岑参  
白山南，赤山北。其间有花人不识，绿茎碧叶好颜色。  
叶六瓣，花九房。夜掩朝开多异香，  
何不生彼中国兮生西方。移根在庭，媚我公堂。  
耻与众草之为伍，何亭亭而独芳。何不为人之所赏兮，  
深山穷谷委严霜。吾窃悲阳关道路长，曾不得献于君王。  
  
卷199_72  【蜀葵花歌】岑参  
昨日一花开，今日一花开。今日花正好，昨日花已老。  
始知人老不如花，可惜落花君莫扫。生不得长少年，  
莫惜床头沽酒钱。请君有钱向酒家，君不见，蜀葵花。  
  
卷199_73  【题李士曹厅壁画度雨云歌】岑参  
似出栋梁里，如和风雨飞。掾曹有时不敢归，  
谓言雨过湿人衣。  
  
卷199_74  【入蒲关先寄秦中故人】岑参  
秦山数点似青黛，渭上一条如白练。  
京师故人不可见，寄将两眼看飞燕。  

## 全唐诗(上)　卷二百

卷200_1  【长门怨】岑参  
君王嫌妾妒，闭妾在长门。舞袖垂新宠，愁眉结旧恩。  
绿钱侵履迹，红粉湿啼痕。羞被夭桃笑，看春独不言。  
  
卷200_2  【寄左省杜拾遗】岑参  
联步趋丹陛，分曹限紫微。晓随天仗入，暮惹御香归。  
白发悲花落，青云羡鸟飞。圣朝无阙事，自觉谏书稀。  
  
卷200_3  【岁暮碛外寄元撝】岑参  
西风传戍鼓，南望见前军。沙碛人愁月，山城犬吠云。  
别家逢逼岁，出塞独离群。发到阳关白，书今远报君。  
  
卷200_4  【寄宇文判官】岑参  
西行殊未已，东望何时还。终日风与雪，连天沙复山。  
二年领公事，两度过阳关。相忆不可见，别来头已斑。  
  
卷200_5  【宿关西客舍寄东山严、许二山人时天宝初…见有高道举征】岑参  
云送关西雨，风传渭北秋。孤灯然客梦，寒杵捣乡愁。  
滩上思严子，山中忆许由。苍生今有望，飞诏下林丘。  
  
卷200_6  【丘中春卧寄王子】岑参  
田中开白室，林下闭玄关。卷迹人方处，无心云自闲。  
竹深喧暮鸟，花缺露春山。胜事那能说，王孙去未还。  
  
卷200_7  【江行夜宿龙吼滩，临眺思峨眉隐者，兼寄幕中诸公】岑参  
官舍临江口，滩声人惯闻。水烟晴吐月，山火夜烧云。  
且欲寻方士，无心恋使君。异乡何可住，况复久离群。  
  
卷200_8  【汉川山行，呈成少尹】岑参  
西蜀方携手，南宫忆比肩。平生犹不浅，羁旅转相怜。  
山店云迎客，江村犬吠船。秋来取一醉，须待月光眠。  
  
卷200_9  【奉和杜相公初发京城作】岑参  
按节辞黄阁，登坛恋赤墀。衔恩期报主，授律远行师。  
野鹊迎金印，郊云拂画旗。叨陪幕中客，敢和出车诗。  
  
卷200_10  【敬酬李判官使院即事见呈】岑参  
公府日无事，吾徒只是闲。草根侵柱础，苔色上门关。  
饮砚时见鸟，卷帘晴对山。新诗吟未足，昨夜梦东还。  
  
卷200_11  【虢州酬辛侍御见赠】岑参  
门柳叶已大，春花今复阑。鬓毛方二色，愁绪日千端。  
夫子屡新命，鄙夫仍旧官。相思难见面，时展尺书看。  
  
卷200_12  【酬崔十三侍御登玉垒山思故园见寄】岑参  
玉垒天晴望，诸峰尽觉低。故园江树北，斜日岭云西。  
旷野看人小，长空共鸟齐。高山徒仰止，不得日攀跻。  
  
卷200_13  【南楼送卫凭（得归字）】岑参  
近县多过客，似君诚亦稀。南楼取凉好，便送故人归。  
鸟向望中灭，雨侵晴处飞。应须乘月去，且为解征衣。  
  
卷200_14  【送王伯伦应制授正字归】岑参  
当年最称意，数子不如君。战胜时偏许，名高人共闻。  
半天城北雨，斜日灞西云。科斗皆成字，无令错古文。  
  
卷200_15  【送宇文舍人出宰元城（得阳字）】岑参  
双凫出未央，千里过河阳。马带新行色，衣闻旧御香。  
县花迎墨绶，关柳拂铜章。别后能为政，相思淇水长。  
  
卷200_16  【崔驸马山池重送宇文明府（得苗字）】岑参  
竹里过红桥，花间藉绿苗。池凉醒别酒，山翠拂行镳。  
凤去妆楼闭，凫飞叶县遥。不逢秦女在，何处听吹箫。  
  
卷200_17  【送李郎尉武康】岑参  
潘郎腰绶新，霅上县花春。山色低官舍，湖光映吏人。  
不须嫌邑小，莫即耻家贫。更作东征赋，知君有老亲。  
  
卷200_18  【碛西头送李判官入京】岑参  
一身从远使，万里向安西。汉月垂乡泪，胡沙费马蹄。  
寻河愁地尽，过碛觉天低。送子军中饮，家书醉里题。  
  
卷200_19  【陪使君早春西亭送王赞府赴选（得归字）】岑参  
西亭系五马，为送故人归。客舍草新出，关门花欲飞。  
到来逢岁酒，却去换春衣。吏部应相待，如君才调稀。  
  
卷200_20  【送刘郎将归河东（同用边字）】岑参  
借问虎贲将，从军凡几年。杀人宝刀缺，走马貂裘穿。  
山雨醒别酒，关云迎渡船。谢君贤主将，岂忘轮台边。  
  
卷200_21  【浐水东店送唐子归嵩阳】岑参  
野店临官路，重城压御堤。山开灞水北，雨过杜陵西。  
归梦秋能作，乡书醉懒题。桥回忽不见，征马尚闻嘶。  
  
卷200_22  【西亭送蒋侍御还京（得来字）】岑参  
忽闻骢马至，喜见故人来。欲语多时别，先愁计日回。  
山河宜晚眺，云雾待君开。为报乌台客，须怜白发催。  
  
卷200_23  【水亭送刘颙使还归节度（得低字）】岑参  
无计留君住，应须绊马蹄。红亭莫惜醉，白日眼看低。  
解带怜高柳，移床爱小溪。此来相见少，正事各东西。  
  
卷200_24  【送杨录事充潼关判官（得江字。一作充使）】岑参  
夫子方寸里，秋天澄霁江。关西望第一，郡内政无双。  
狭室下珠箔，连宵倾玉缸。平明犹未醉，斜月隐书窗。  
  
卷200_25  【送裴判官自贼中再归河阳幕府】岑参  
东郊未解围，忠义似君稀。误落胡尘里，能持汉节归。  
卷帘山对酒，上马雪沾衣。却向嫖姚幕，翩翩去若飞。  
  
卷200_26  【送陕县王主簿赴襄阳成亲】岑参  
六月襄山道，三星汉水边。求凰应不远，去马剩须鞭。  
野店愁中雨，江城梦里蝉。襄阳多故事，为我访先贤。  
  
卷200_27  【送李卿，赋得孤岛石（得离字）】岑参  
一片他山石，巉巉映小池。绿窠攒剥藓，尖硕坐鸬鹚。  
水底看常倒，花边势欲欹。君心能不转，卿月岂相离。  
  
卷200_28  【送王录事却归华阴】岑参  
相送欲狂歌，其如此别何。攀辕人共惜，解印日无多。  
仙掌云重见，关门路再过。双鱼莫不寄，县外是黄河。  
  
卷200_29  【送二十二兄北游寻罗中】岑参  
斗柄欲东指，吾兄方北游。无媒谒明主，失计干诸侯。  
夜雪入穿履，朝霜凝敝裘。遥知客舍饮，醉里闻春鸠。  
  
卷200_30  【送郑堪归东京汜水别业（得闲字）】岑参  
客舍见春草，忽闻思旧山。看君灞陵去，匹马成皋还。  
对酒风与雪，向家河复关。因悲宦游子，终岁无时闲。  
  
卷200_31  【送崔全被放归都觐省】岑参  
夫子不自炫，世人知者稀。来倾阮氏酒，去著老莱衣。  
渭北草新出，关东花欲飞。楚王犹自惑，宋玉且将归。  
  
卷200_32  【送孟孺卿落第归济阳】岑参  
献赋头欲白，还家衣已穿。羞过灞陵树，归种汶阳田。  
客舍少乡信，床头无酒钱。圣朝徒侧席，济上独遗贤。  
  
卷200_33  【送裴校书从大夫淄川觐省】岑参  
尚书未出守，爱子向青州。一路通关树，孤城近海楼。  
怀中江橘熟，倚处戟门秋。更奉轻轩去，知君无客愁。  
  
卷200_34  【送杨千牛趁岁赴汝南郡觐省便成婚（得寒字）】岑参  
问吉转征鞍，安仁道姓潘。归期明主赐，别酒故人欢。  
珠箔障炉暖，狐裘耐腊寒。汝南遥倚望，早去及春盘。  
  
卷200_35  【送胡象落第归王屋别业】岑参  
看君尚少年，不第莫凄然。可即疲献赋，山村归种田。  
野花迎短褐，河柳拂长鞭。置酒聊相送，青门一醉眠。  
  
卷200_36  【送颜韶（得飞字）】岑参  
迁客犹未老，圣朝今复归。一从襄阳住，几度梨花飞。  
世事了可见，怜君人亦稀。相逢贪醉卧，未得作春衣。  
  
卷200_37  【送杜佐下第归陆浑别业】岑参  
正月今欲半，陆浑花未开。出关见青草，春色正东来。  
夫子且归去，明时方爱才。还须及秋赋，莫即隐嵩莱。  
  
卷200_38  【送张郎中赴陇右觐省卿公（时张卿公亦充节度留后）】岑参  
中郎凤一毛，世上独贤豪。弱冠已银印，出身唯宝刀。  
还家卿月迥，度陇将星高。幕下多相识，边书醉懒操。  
  
卷200_39  【送楚丘麹少府赴官】岑参  
青袍美少年，黄绶一神仙。微子城东面，梁王苑北边。  
桃花色似马，榆荚小于钱。单父闻相近，家书早为传。  
  
卷200_40  【送蜀郡李掾】岑参  
饮酒俱未醉，一言聊赠君。功曹善为政，明主还应闻。  
夜宿剑门月，朝行巴水云。江城菊花发，满道香氛氲。  
  
卷200_41  【送郑少府赴滏阳】岑参  
子真河朔尉，邑里带清漳。春草迎袍色，晴花拂绶香。  
青山入官舍，黄鸟度宫墙。若到铜台上，应怜魏寝荒。  
  
卷200_42  【还高冠潭口留别舍弟】岑参  
昨日山有信，只今耕种时。遥传杜陵叟，怪我还山迟。  
独向潭上酌，无人林下棋。东谿忆汝处，闲卧对鸬鹚。  
  
卷200_43  【醴泉东谿送程皓、元镜微入蜀（得寒字）】岑参  
蜀郡路漫漫，梁州过七盘。二人来信宿，一县醉衣冠。  
谿逼春衫冷，林交宴席寒。西南如喷酒，遥向雨中看。  
  
卷200_44  【夏初醴泉南楼送太康颜少府】岑参  
何地堪相饯，南楼出万家。可怜高处送，远见故人车。  
野果新成子，庭槐欲作花。爱君兄弟好，书向颍中夸。  
  
卷200_45  【送严诜擢第归蜀】岑参  
巴江秋月新，阁道发征轮。战胜真才子，名高动世人。  
工文能似舅，擢第去荣亲。十月天官待，应须早赴秦。  
  
卷200_46  【送张直公归南郑拜省】岑参  
夫子思何速，世人皆叹奇。万言不加点，七步犹嫌迟。  
对酒落日后，还家飞雪时。北堂应久待，乡梦促征期。  
  
卷200_47  【送周子落第游荆南】岑参  
足下复不第，家贫寻故人。且倾湘南酒，羞对关西尘。  
山店橘花发，江城枫叶新。若从巫峡过，应见楚王神。  
  
卷200_48  【送薛彦伟擢第东归】岑参  
时辈似君稀，青春战胜归。名登郄诜第，身著老莱衣。  
称意人皆羡，还家马若飞。一枝谁不折，棣萼独相辉。  
  
卷200_49  【送杨瑗尉南海】岑参  
不择南州尉，高堂有老亲。楼台重蜃气，邑里杂鲛人。  
海暗三山雨，花明五岭春。此乡多宝玉，慎莫厌清贫。  
  
卷200_50  【凤翔府行军送程使君赴成州】岑参  
程侯新出守，好日发行军。拜命时人羡，能官圣主闻。  
江楼黑塞雨，山郭冷秋云。竹马诸童子，朝朝待使君。  
  
卷200_51  【送张升卿宰新滏】岑参  
官柳叶尚小，长安春未浓。送君浔阳宰，把酒青门钟。  
水驿楚云冷，山城江树重。遥知南湖上，只对香炉峰。  
  
卷200_52  【送陈子归陆浑别业】岑参  
虽不旧相识，知君丞相家。故园伊川上，夜梦方山花。  
种药畏春过，出关愁路赊。青门酒垆别，日暮东城鸦。  
  
卷200_53  【稠桑驿喜逢严河南中丞便别（得时字）】岑参  
驷马映花枝，人人夹路窥。离心且莫问，春草自应知。  
不谓青云客，犹思紫禁时。别君能几日，看取鬓成丝。  
  
卷200_54  【送蒲秀才擢第归蜀】岑参  
去马疾如飞，看君战胜归。新登郄诜第，更著老莱衣。  
汉水行人少，巴山客舍稀。向南风候暖，腊月见春辉。  
  
卷200_55  【送郭司马赴伊吾郡请示李明府（郭子是赵节度同好）】岑参  
安西美少年，脱剑卸弓弦。不倚将军势，皆称司马贤。  
秋山城北面，古治郡东边。江上舟中月，遥思李郭仙。  
  
卷200_56  【送滕亢擢第归苏州拜亲】岑参  
送尔姑苏客，沧波秋正凉。橘怀三个去，桂折一枝将。  
湖上山当舍，天边水是乡。江村人事少，时作捕鱼郎。  
  
卷200_57  【送任郎中出守明州】岑参  
罢起郎官草，初封刺史符。城边楼枕海，郭里树侵湖。  
郡政傍连楚，朝恩独借吴。观涛秋正好，莫不上姑苏。  
  
卷200_58  【临洮客舍留别祁四】岑参  
无事向边外，至今仍不归。三年绝乡信，六月未春衣。  
客舍洮水聒，孤城胡雁飞。心知别君后，开口笑应稀。  
  
卷200_59  【送弘文李校书往汉南拜亲】岑参  
未识已先闻，清辞果出群。如逢祢处士，似见鲍参军。  
梦暗巴山雨，家连汉水云。慈亲思爱子，几度泣沾裙。  
  
卷200_60  【送李别将摄伊吾令充使赴武威，便寄崔员外】岑参  
词赋满书囊，胡为在战场。行间脱宝剑，邑里挂铜章。  
马疾飞千里，凫飞向五凉。遥知竹林下，星使对星郎。  
  
卷200_61  【送四镇薛侍御东归】岑参  
相送泪沾衣，天涯独未归。将军初得罪，门客复何依。  
梦去湖山阔，书停陇雁稀。园林幸接近，一为到柴扉。  
  
卷200_62  【送张都尉东归】岑参  
白羽绿弓弦，年年只在边。还家剑锋尽，出塞马蹄穿。  
逐虏西逾海，平胡北到天。封侯应不远，燕颔岂徒然。  
  
卷200_63  【送樊侍御使丹阳便觐】岑参  
卧病穷巷晚，忽惊骢马来。君京口去，借问几时回。  
驿舫江风引，乡书海雁催。慈亲应倍喜，爱子在霜台。  
  
卷200_64  【送张卿郎君赴硖石尉】岑参  
卿家送爱子，愁见灞头春。草羡青袍色，花随黄绶新。  
县西函谷路，城北大阳津。日暮征鞍去，东郊一片尘。  
  
卷200_65  【送颜少府投郑陈州】岑参  
一尉便垂白，数年唯草玄。出关策匹马，逆旅闻秋蝉。  
爱客多酒债，罢官无俸钱。君羁思少，所适主人贤。  
  
卷200_66  【赵少尹南亭送郑侍御归东台（得长字）】岑参  
红亭酒瓮香，白面绣衣郎。砌冷虫喧坐，帘疏雨到床。  
钟催离兴急，弦逐醉歌长。关树应先落，随君满鬓霜。  
  
卷200_67  【祁四再赴江南别诗】岑参  
万里来又去，三湘东复西。别多人换鬓，行远马穿蹄。  
山驿秋云冷，江帆暮雨低。怜君不解说，相忆在书题。  
  
卷200_68  【送许员外江外置常平仓】岑参  
诏置海陵仓，朝推画省郎。还家锦服贵，出使绣衣香。  
水驿风催舫，江楼月透床。仍怀陆氏橘，归献老亲尝。  
  
卷200_69  【送秘省虞校书赴虞乡丞】岑参  
花绶傍腰新，关东县欲春。残书厌科斗，旧阁别麒麟。  
虞坂临官舍，条山映吏人。看君有知己，坦腹向平津。  
  
卷200_70  【送江陵泉少府赴任，便呈卫荆州】岑参  
神仙吏姓梅，人吏待君来。渭北草新出，江南花已开。  
城边宋玉宅，峡口楚王台。不畏无知己，荆州甚爱才。  
  
卷200_71  【奉送李太保兼御史大夫充渭北节度使（即太尉光弼弟）】岑参  
诏出未央宫，登坛近总戎。上公周太保，副相汉司空。  
弓抱关西月，旗翻渭北风。弟兄皆许国，天地荷成功。  
  
卷200_72  【送江陵黎少府】岑参  
悔系腰间绶，翻为膝下愁。那堪汉水远，更值楚山秋。  
新橘香官舍，征帆拂县楼。王城不敢住，岂是爱荆州。  
  
卷200_73  【虢州送天平何丞入京市马】岑参  
关树晚苍苍，长安近夕阳。回风醒别酒，细雨湿行装。  
习战边尘黑，防秋塞草黄。君市骏马，不是学燕王。  
  
卷200_74  【送扬州王司马】岑参  
君家旧淮水，水上到扬州。海树青官舍，江云黑郡楼。  
东南随去鸟，人吏待行舟。为报吾兄道，如今已白头。  
  
卷200_75  【陕州月城楼送辛判官入奏】岑参  
送客飞鸟外，城头楼最高。樽前遇风雨，窗里动波涛。  
谒帝向金殿，随身唯宝刀。相思灞陵月，只有梦偏劳。  
  
卷200_76  【送王七录事赴虢州】岑参  
早岁即相知，嗟君最后时。青云仍未达，白发欲成丝。  
小店关门树，长河华岳祠。弘农人吏待，莫使马行迟。  
  
卷200_77  【阌乡送上官秀才归关西别业】岑参  
风尘奈汝何，终日独波波。亲老无官养，家贫在外多。  
醉眼轻白发，春梦渡黄河。相去关城近，何时更肯过。  
  
卷200_78  【送羽林长孙将军赴歙州】岑参  
剖竹向江濆，能名计日闻。隼旗新刺史，虎剑旧将军。  
驿舫宿湖月，州城浸海云。青门酒楼上，欲别醉醺醺。  
  
卷200_79  【送崔主簿赴夏阳】岑参  
常爱夏阳县，往年曾再过。县中饶白鸟，郭外是黄河。  
地近行程少，家贫酒债多。君新称意，好得奈春何。  
  
卷200_80  【送梁判官归女几旧庐】岑参  
女几知君忆，春云相逐归。草堂开药裹，苔壁取荷衣。  
老竹移时小，新花旧处飞。可怜真傲吏，尘事到山稀。  
  
卷200_81  【送怀州吴别驾】岑参  
灞上柳枝黄，垆头酒正香。春流饮去马，暮雨湿行装。  
驿路通函谷，州城接太行。覃怀人总喜，别驾得王祥。  
  
卷200_82  【送人归江宁】岑参  
楚客忆乡信，向家湖水长。住愁春草绿，去喜桂枝香。  
海月迎归楚，江云引到乡。吾兄应借问，为报鬓毛霜。  
  
卷200_83  【送襄州任别驾】岑参  
别乘向襄州，萧条楚地秋。江声官舍里，山色郡城头。  
莫羡黄公盖，须乘彦伯舟。高阳诸醉客，唯见古时丘。  
  
卷200_84  【送李司谏归京（得长字）】岑参  
别酒为谁香，春官驳正郎。醉经秦树远，梦怯汉川长。  
雨过风头黑，云开日脚黄。君解起草，早去入文昌。  
  
卷200_85  【送绵州李司马秩满归京，因呈李兵部】岑参  
久客厌江月，罢官思早归。眼看春光老，羞见梨花飞。  
剑北山居小，巴南音信稀。因君报兵部，愁泪日沾衣。  
  
卷200_86  【送崔员外入秦因访故园】岑参  
欲谒明光殿，先趋建礼门。仙郎去得意，亚相正承恩。  
竹里巴山道，花间汉水源。凭将两行泪，为访邵平园。  
  
卷200_87  【送柳录事赴梁州】岑参  
英掾柳家郎，离亭酒瓮香。折腰思汉北，随传过巴阳。  
江树连官舍，山云到卧床。君归梦积，去去剑川长。  
  
卷200_88  【送韦侍御先归京（得宽字）】岑参  
闻欲朝龙阙，应须拂豸冠。风霜随马去，炎暑为君寒。  
客泪题书落，乡愁对酒宽。先凭报亲友，后月到长安。  
  
卷200_89  【送裴侍御赴岁入京（得阳字）】岑参  
羡他骢马郎，元日谒明光。立处闻天语，朝回惹御香。  
台寒柏树绿，江暖柳条黄。惜别津亭暮，挥戈忆鲁阳。  
  
卷200_90  【送颜评事入京】岑参  
颜子人叹屈，宦游今未迟。伫闻明主用，岂负青云姿。  
江柳秋吐叶，山花寒满枝。君客愁处，月满巴川时。  
  
卷200_91  【送赵侍御归上都】岑参  
骢马五花毛，青云归处高。霜随驱夏暑，风逐振江涛。  
执简皆推直，勤王岂告劳。帝城谁不恋，回望动离骚。  
  
卷200_92  【送杨子】岑参  
斗酒渭城边，垆头耐醉眠。梨花千树雪，杨叶万条烟。  
惜别添壶酒，临岐赠马鞭。看君颍上去，新月到家圆。  
  
卷200_93  【送人赴安西】岑参  
上马带胡钩，翩翩度陇头。小来思报国，不是爱封侯。  
万里乡为梦，三边月作愁。早须清黠虏，无事莫经秋。  
  
卷200_94  【发临洮将赴北庭留别（得飞字）】岑参  
闻说轮台路，连年见雪飞。春风曾不到，汉使亦应稀。  
白草通疏勒，青山过武威。勤王敢道远，私向梦中归。  
  
卷200_95  【临洮泛舟，赵仙舟自北庭罢使还京】岑参  
白发轮台使，边功竟不成。云沙万里地，孤负一书生。  
池上风回舫，桥西雨过城。醉眠乡梦罢，东望羡归程。  
  
卷200_96  【春日醴泉杜明府承恩五品宴席上赋诗】岑参  
凫舄旧称仙，鸿私降自天。青袍移草色，朱绶夺花然。  
邑里雷仍震，台中星欲悬。吾兄此栖棘，因得贺初筵。  
  
卷200_97  【早春陪崔中丞同泛浣花谿宴】岑参  
旌节临谿口，寒郊陡觉暄。红亭移酒席，画舸逗江村。  
云带歌声飏，风飘舞袖翻。花间催秉烛，川上欲黄昏。  
  
卷200_98  【喜华阴王少府使到南池宴集】岑参  
有客至铃下，自言身姓梅。仙人掌里使，黄帝鼎边来。  
竹影拂棋局，荷香随酒杯。池前堪醉卧，待月未须回。  
  
卷200_99  【行军雪后月夜宴王卿家】岑参  
子夜雪华馀，卿家月影初。酒香薰枕席，炉气暖轩除。  
晚岁宦情薄，行军欢宴疏。相逢剩取醉，身外尽空虚。  
  
卷200_100  【梁州陪赵行军龙冈寺北庭泛舟宴王侍御（得长字）】岑参  
谁宴霜台使，行军粉署郎。唱歌江鸟没，吹笛岸花香。  
酒影摇新月，滩声聒夕阳。江钟闻已暮，归棹绿川长。  
  
卷200_101  【奉陪封大夫宴，得征字，时封公兼鸿胪卿】岑参  
西边虏尽平，何处更专征。幕下人无事，军中政已成。  
座参殊俗语，乐杂异方声。醉里东楼月，偏能照列卿。  
  
卷200_102  【陪封大夫宴瀚海亭纳凉（得时字）】岑参  
细管杂青丝，千杯倒接[z5 _blank ]。军中乘兴出，海上纳凉时。  
日没鸟飞急，山高云过迟。吾从大夫后，归路拥旌旗。  
  
卷200_21  【虢州西亭陪端公宴集】岑参  
红亭出鸟外，骏马系云端。万岭窗前睥，千家肘底看。  
开瓶酒色嫩，踏地叶声干。为逼霜台使，重裘也觉寒。  
  
卷200_22  【陪使君早春东郊游眺（得春字）】岑参  
太守拥朱轮，东郊物候新。莺声随坐啸，柳色唤行春。  
谷口云迎马，溪边水照人。郡中叨佐理，何幸接芳尘。  
  
卷200_23  【雪后与群公过慈恩寺】岑参  
乘兴忽相招，僧房暮与朝。雪融双树湿，沙闇一灯烧。  
竹外山低塔，藤间院隔桥。归家如欲懒，俗虑向来销。  
  
卷200_24  【与鄠县群官泛渼陂】岑参  
万顷浸天色，千寻穷地根。舟移城入树，岸阔水浮村。  
闲鹭惊箫管，潜虬傍酒樽。暝来呼小吏，列火俨归轩。  
  
卷200_25  【与鄠县源少府泛渼陂（得人字）】岑参  
载酒入天色，水凉难醉人。清摇县郭动，碧洗云山新。  
吹笛惊白鹭，垂竿跳紫鳞。怜君公事后，陂上日娱宾。  
  
卷200_26  【终南东谿中作】岑参  
谿水碧于草，潺潺花底流。沙平堪濯足，石浅不胜舟。  
洗药朝与暮，钓鱼春复秋。兴来从所适，还欲向沧洲。  
  
卷200_27  【与鲜于庶子泛汉江】岑参  
急管更须吹，杯行莫遣迟。酒光红琥珀，江色碧琉璃。  
日影浮归棹，芦花罥钓丝。山公醉不醉，问取葛强知。  
  
卷200_28  【晦日陪侍御泛北池】岑参  
春池满复宽，晦节耐邀欢。月带虾蟆冷，霜随獬豸寒。  
水云低锦席，岸柳拂金盘。日暮舟中散，都人夹道看。  
  
卷200_29  【登凉州尹台寺】岑参  
胡地三月半，梨花今始开。因从老僧饭，更上夫人台。  
清唱云不去，弹弦风飒来。应须一倒载，还似山公回。  
  
卷200_30  【登总持阁】岑参  
高阁逼诸天，登临近日边。晴开万井树，愁看五陵烟。  
槛外低秦岭，窗中小渭川。早知清净理，常愿奉金仙。  
  
卷200_31  【奉陪封大夫九日登高】岑参  
九日黄花酒，登高会昔闻。霜威逐亚相，杀气傍中军。  
横笛惊征雁，娇歌落塞云。边头幸无事，醉舞荷吾君。  
  
卷200_32  【郡斋平望江山】岑参  
水路东连楚，人烟北接巴。山光围一郡，江月照千家。  
庭树纯栽橘，园畦半种茶。梦魂知忆处，无夜不京华。  
  
卷200_33  【宿岐州北郭严给事别业】岑参  
郭外山色暝，主人林馆秋。疏钟入卧内，片月到床头。  
遥夜惜已半，清言殊未休。君虽在青琐，心不忘沧洲。  
  
卷200_34  【暮秋会严京兆后厅竹斋】岑参  
京兆小斋宽，公庭半药阑。瓯香茶色嫩，窗冷竹声干。  
盛德中朝贵，清风画省寒。能将吏部镜，照取寸心看。  
  
卷200_35  【省中即事】岑参  
华省谬为郎，蹉跎鬓已苍。到来恒襆被，随例且含香。  
竹影遮窗暗，花阴拂簟凉。君王新赐笔，草奏向明光。  
  
卷200_36  【寻阳七郎中宅即事】岑参  
万事信苍苍，机心久已忘。无端来出守，不是厌为郎。  
雨滴芭蕉赤，霜催橘子黄。逢君开口笑，何处有他乡。  
  
卷200_37  【携琴酒寻阎防崇济寺所居僧院（得浓字）】岑参  
相访但寻钟，门寒古殿松。弹琴醒暮酒，卷幔引诸峰。  
事惬林中语，人幽物外踪。吾庐幸接近，兹地兴偏慵。  
  
卷200_38  【春寻河阳陶处士别业】岑参  
风暖日暾暾，黄鹂飞近村。花明潘子县，柳暗陶公门。  
药碗摇山影，鱼竿带水痕。南桥车马客，何事苦喧喧。  
  
卷200_39  【晚过盘石寺礼郑和尚】岑参  
暂诣高僧话，来寻野寺孤。岸花藏水碓，溪水映风炉。  
顶上巢新鹊，衣中带旧珠。谈禅未得去，辍棹且踟蹰。  
  
卷200_40  【寻少室张山人，闻与偃师周明府同入都】岑参  
中峰炼金客，昨日游人间。叶县凫共去，葛陂龙暂还。  
春云凑深水，秋雨悬空山。寂寂清溪上，空馀丹灶闲。  
  
卷200_41  【虢州卧疾，喜刘判官相过水亭】岑参  
卧疾尝晏起，朝来头未梳。见君胜服药，清话病能除。  
低柳共系马，小池堪钓鱼。观棋不觉暝，月出水亭初。  
  
卷200_42  【武威春暮，闻宇文判官西使还，已到晋昌】岑参  
岸雨过城头，黄鹂上戍楼。塞花飘客泪，边柳挂乡愁。  
白发悲明镜，青春换敝裘。君从万里使，闻已到瓜州。  
  
卷200_43  【虢州南池候严中丞不至】岑参  
池上日相待，知君殊未回。徒教柳叶长，漫使梨花开。  
驷马去不见，双鱼空往来。思想不解说，孤负舟中杯。  
  
卷200_44  【春兴思南山旧庐，招柳建正字】岑参  
终岁不得意，春风今复来。自怜蓬鬓改，羞见梨花开。  
西掖诚可恋，南山思早回。园庐幸接近，相与归蒿莱。  
  
卷200_45  【郡斋南池招杨辚】岑参  
郡僻人事少，云山常眼前。偶从池上醉，便向舟中眠。  
与子居最近，周官情又偏。闲时耐相访，正有床头钱。  
  
卷200_46  【高冠谷口招郑鄠】岑参  
谷口来相访，空斋不见君。涧花然暮雨，潭树暖春云。  
门径稀人迹，檐峰下鹿群。衣裳与枕席，山霭碧氛氲。  
  
卷200_47  【题新乡王釜厅壁】岑参  
怜君守一尉，家计复清贫。禄米尝不足，俸钱供与人。  
城头苏门树，陌上黎阳尘。不是旧相识，声同心自亲。  
  
卷200_48  【题山寺僧房】岑参  
窗影摇群木，墙阴载一峰。野炉风自爇，山碓水能舂。  
勤学翻知误，为官好欲慵。高僧暝不见，月出但闻钟。  
  
卷200_49  【汉上题韦氏庄】岑参  
结茅闻楚客，卜筑汉江边。日落数归鸟，夜深闻扣舷。  
水痕侵岸柳，山翠借厨烟。调笑提筐妇，春来蚕几眠。  
  
卷200_50  【题永乐韦少府厅壁】岑参  
大河南郭外，终日气昏昏。白鸟下公府，青山当县门。  
故人是邑尉，过客驻征轩。不惮烟波阔，思君一笑言。  
  
卷200_51  【题金城临河驿楼】岑参  
古戍依重险，高楼见五凉。山根盘驿道，河水浸城墙。  
庭树巢鹦鹉，园花隐麝香。忽如江浦上，忆作捕鱼郎。  
  
卷200_52  【初授官题高冠草堂】岑参  
三十始一命，宦情多欲阑。自怜无旧业，不敢耻微官。  
涧水吞樵路，山花醉药栏。只缘五斗米，辜负一渔竿。  
  
卷200_53  【题虢州西楼】岑参  
错料一生事，蹉跎今白头。纵横皆失计，妻子也堪羞。  
明主虽然弃，丹心亦未休。愁来无去处，只上郡西楼。  
  
卷200_54  【夜过盘石，隔河望永乐，寄闺中，效齐梁体】岑参  
盈盈一水隔，寂寂二更初。波上思罗袜，鱼边忆素书。  
月如眉已画，云似鬓新梳。春物知人意，桃花笑索居。  
  
卷200_55  【河西春暮忆秦中】岑参  
渭北春已老，河西人未归。边城细草出，客馆梨花飞。  
别后乡梦数，昨来家信稀。凉州三月半，犹未脱寒衣。  
  
卷200_56  【过酒泉，忆杜陵别业】岑参  
昨夜宿祁连，今朝过酒泉。黄沙西际海，白草北连天。  
愁里难消日，归期尚隔年。阳关万里梦，知处杜陵田。  
  
卷200_57  【早发焉耆，怀终南别业】岑参  
晓笛别乡泪，秋冰鸣马蹄。一身虏云外，万里胡天西。  
终日见征战，连年闻鼓鼙。故山在何处，昨日梦清溪。  
  
卷200_58  【宿铁关西馆】岑参  
马汗踏成泥，朝驰几万蹄。雪中行地角，火处宿天倪。  
塞迥心常怯，乡遥梦亦迷。那知故园月，也到铁关西。  
  
卷200_59  【首秋轮台】岑参  
异域阴山外，孤城雪海边。秋来唯有雁，夏尽不闻蝉。  
雨拂毡墙湿，风摇毳幕膻。轮台万里地，无事历三年。  
  
卷200_60  【北庭作】岑参  
雁塞通盐泽，龙堆接醋沟。孤城天北畔，绝域海西头。  
秋雪春仍下，朝风夜不休。可知年四十，犹自未封侯。  
  
卷200_61  【轮台即事】岑参  
轮台风物异，地是古单于。三月无青草，千家尽白榆。  
蕃书文字别，胡俗语音殊。愁见流沙北，天西海一隅。  
  
卷200_62  【还东山洛上作】岑参  
春流急不浅，归枻去何迟。愁客叶舟里，夕阳花水时。  
云晴开螮蝀，棹发起鸬鹚。莫道东山远，衡门在梦思。  
  
卷200_63  【杨固店】岑参  
客舍梨叶赤，邻家闻捣衣。夜来尝有梦，坠泪缘思归。  
洛水行欲尽，缑山看渐微。长安只千里，何事信音稀。  
  
卷200_64  【巴南舟中，思陆浑别业】岑参  
泸水南州远，巴山北客稀。岭云撩乱起，谿鹭等闲飞。  
镜里愁衰鬓，舟中换旅衣。梦魂知忆处，无夜不先归。  
  
卷200_65  【晚发五渡】岑参  
客厌巴南地，乡邻剑北天。江村片雨外，野寺夕阳边。  
芋叶藏山径，芦花杂渚田。舟行未可住，乘月且须牵。  
  
卷200_66  【巴南舟中夜市】岑参  
渡口欲黄昏，归人争流喧。近钟清野寺，远火点江村。  
见雁思乡信，闻猿积泪痕。孤舟万里外，秋月不堪论。  
  
卷200_67  【江上春叹】岑参  
腊月江上暖，南桥新柳枝。春风触处到，忆得故园时。  
终日不如意，出门何所之。从人觅颜色，自笑弱男儿。  
  
卷200_68  【初至犍为作】岑参  
山色轩槛内，滩声枕席间。草生公府静，花落讼庭闲。  
云雨连三峡，风尘接百蛮。到来能几日，不觉鬓毛斑。  
  
卷200_69  【使院中新栽柏树子，呈李十五栖筠】岑参  
爱尔青青色，移根此地来。不曾台上种，留向碛中栽。  
脆叶欺门柳，狂花笑院梅。不须愁岁晚，霜露岂能摧。  
  
卷200_70  【咏郡斋壁画片云（得归字）】岑参  
云片何人画，尘侵粉色微。未曾行雨去，不见逐风归。  
只怪偏凝壁，回看欲惹衣。丹青忽借便，移向帝乡飞。  
  
卷200_71  【临洮龙兴寺玄上人院，同咏青木香丛】岑参  
移根自远方，种得在僧房。六月花新吐，三春叶已长。  
抽茎高锡杖，引影到绳床。只为能除疾，倾心向药王。  
  
卷200_72  【成王挽歌】岑参  
幽山悲旧桂，长坂怆馀兰。地底孤灯冷，泉中一镜寒。  
铭旌门客送，骑吹路人看。漫作琉璃碗，淮王误合丹。  
  
卷200_73  【苗侍中挽歌二首】岑参  
摄政朝章重，持衡国相尊。笔端通造化，掌内运乾坤。  
青史遗芳满，黄枢故事存。空悲渭桥路，谁对汉皇言。  
天子悲元老，都人惜上公。优贤几杖在，会葬市朝空。  
丹旐飞斜日，清笳怨暮风。平生门下客，继美庙堂中。  
  
卷200_74  【故仆射裴公挽歌三首】岑参  
盛德资邦杰，嘉谟作世程。门瞻驷马贵，时仰八龙名。  
罢市秦人送，还乡绛老迎。莫埋丞相印，留著付玄成。  
五府瞻高位，三台丧大贤。礼容还故绛，宠赠冠新田。  
气歇汾阴鼎，魂飞京兆阡。先时剑已没，陇树久苍然。  
富贵徒言久，乡闾殁后归。锦衣都未著，丹旐忽先飞。  
哀挽辞秦塞，悲笳出帝畿。遥知九原上，渐觉吊人稀。  
  
卷200_75  【河西太守杜公挽歌四首】岑参  
蒙叟悲藏壑，殷宗惜济川。长安非旧日，京兆是新阡。  
黄霸官犹屈，苍生望已愆。唯馀卿月在，留向杜陵悬。  
鼓角城中出，坟茔郭外新。雨随思太守，云从送夫人。  
蒿里埋双剑，松门闭万春。回瞻北堂上，金印已生尘。  
忆昨明光殿，新承天子恩。剖符移北地，授钺领西门。  
塞草迎军幕，边云拂使轩。至今闻陇外，戎虏尚亡魂。  
漫漫澄波阔，沉沉大厦深。秉心常匪席，行义每挥金。  
汲引窥兰室，招携入翰林。多君有令子，犹注世人心。  
  
卷200_76  【故河南尹岐国公赠工部尚书苏公挽歌二首】岑参  
河尹恩荣旧，尚书宠赠新。一门传画戟，几世驾朱轮。  
夜色何时晓，泉台不复春。唯馀朝服在，金印已生尘。  
白日扃泉户，青春掩夜台。旧堂阶草长，空院砌花开。  
山晚铭旌去，郊寒骑吹回。三川难可见，应惜庾公才。  
  
卷200_77  【韩员外夫人清河县君崔氏挽歌二首】岑参  
令德当时重，高门举世推。从夫荣已绝，封邑宠难追。  
陌上人皆惜，花间鸟亦悲。仙郎看陇月，犹忆画眉时。  
遽闻伤别剑，忽复叹藏舟。灯冷泉中夜，衣寒地下秋。  
青松吊客泪，丹旐路人愁。徒有清河在，空悲逝水流。  
  
卷200_78  【西河郡太原守张夫人挽歌】岑参  
鹊印庆仍传，鱼轩宠莫先。从夫元凯贵，训子孟轲贤。  
龙是双归日，鸾非独舞年。哀容今共尽，凄怆杜陵田。  
  
卷200_79  【南溪别业】岑参  
结宇依青嶂，开轩对翠畴。树交花两色，溪合水重流。  
竹径春来扫，兰樽夜不收。逍遥自得意，鼓腹醉中游。  

## 全唐诗(上)　卷二百零一

卷201_1  【奉和中书舍人贾至早朝大明宫】岑参  
鸡鸣紫陌曙光寒，莺啭皇州春色阑。金阙晓钟开万户，  
玉阶仙仗拥千官。花迎剑珮星初落，柳拂旌旗露未干。  
独有凤凰池上客，阳春一曲和皆难。  
  
卷201_2  【和祠部王员外雪后早朝即事】岑参  
长安雪后似春归，积素凝华连曙晖。色借玉珂迷晓骑，  
光添银烛晃朝衣。西山落月临天仗，北阙晴云捧禁闱。  
闻道仙郎歌白雪，由来此曲和人稀。  
  
卷201_3  【奉和相公发益昌】岑参  
相国临戎别帝京，拥麾持节远横行。朝登剑阁云随马，  
夜渡巴江雨洗兵。山花万朵迎征盖，川柳千条拂去旌。  
暂到蜀城应计日，须知明主待持衡。  
  
卷201_4  【秋夕读书幽兴，献兵部李侍郎】岑参  
年纪蹉跎四十强，自怜头白始为郎。雨滋苔藓侵阶绿，  
秋飒梧桐覆井黄。惊蝉也解求高树，旅雁还应厌后行。  
览卷试穿邻舍壁，明灯何惜借馀光。  
  
卷201_5  【使君席夜送严河南赴长水（得时字）】岑参  
娇歌急管杂青丝，银烛金杯映翠眉。使君地主能相送，  
河尹天明坐莫辞。春城月出人皆醉，野戍花深马去迟。  
寄声报尔山翁道，今日河南胜昔时。  
  
卷201_6  【暮春虢州东亭送李司马归扶风别庐】岑参  
柳亸莺娇花复殷，红亭绿酒送君还。到来函谷愁中月，  
归去磻谿梦里山。帘前春色应须惜，世上浮名好是闲。  
西望乡关肠欲断，对君衫袖泪痕斑。  
  
卷201_7  【九日使君席奉饯卫中丞赴长水】岑参  
节使横行西出师，鸣弓擐甲羽林儿。台上霜风凌草木，  
军中杀气傍旌旗。预知汉将宣威日，正是胡尘欲灭时。  
为报使君多泛菊，更将弦管醉东篱。  
  
卷201_8  【西掖省即事】岑参  
西掖重云开曙晖，北山疏雨点朝衣。千门柳色连青琐，  
三殿花香入紫微。平明端笏陪鹓列，薄暮垂鞭信马归。  
官拙自悲头白尽，不如岩下偃荆扉。  
  
卷201_9  【首春渭西郊行，呈蓝田张二主簿】岑参  
回风度雨渭城西，细草新花踏作泥。秦女峰头雪未尽，  
胡公陂上日初低。愁窥白发羞微禄，悔别青山忆旧谿。  
闻道辋川多胜事，玉壶春酒正堪携。  
  
卷201_10  【赴嘉州过城固县，寻永安超禅师房】岑参  
满寺枇杷冬著花，老僧相见具袈裟。汉王城北雪初霁，  
韩信台西日欲斜。门外不须催五马，林中且听演三车。  
岂料巴川多胜事，为君书此报京华。  
  
卷201_11  【酬畅当嵩山寻麻道士见寄（一作卢纶诗）】岑参  
闻逐樵夫闲看棋，忽逢人世是秦时。开云种玉嫌山浅，  
渡海传书怪鹤迟。阴洞石幢微有字，古坛松树半无枝。  
烦君远示青囊录，愿得相从一问师。  
  
卷201_12  【和刑部成员外秋夜寓直寄台省知己】岑参  
列宿光三署，仙郎直五宵。时衣天子赐，厨膳大官调。  
长乐钟应近，明光漏不遥。黄门持被覆，侍女捧香烧。  
笔为题诗点，灯缘起草挑。竹喧交砌叶，柳亸拂窗条。  
粉署荣新命，霜台忆旧僚。名香播兰蕙，重价蕴琼瑶。  
击水翻沧海，抟风透赤霄。微才喜同舍，何幸忽闻韶。  
  
卷201_13  【送卢郎中除杭州赴任】岑参  
罢起郎官草，初分刺史符。海云迎过楚，江月引归吴。  
城底涛声震，楼端蜃气孤。千家窥驿舫，五马饮春湖。  
柳色供诗用，莺声送酒须。君望乡处，枉道上姑苏。  
  
卷201_14  【奉送李宾客荆南迎亲】岑参  
迎亲辞旧苑，恩诏下储闱。昨见双鱼去，今看驷马归。  
驿帆湘水阔，客舍楚山稀。手把黄香扇，身披莱子衣。  
鹊随金印喜，乌傍板舆飞。胜作东征赋，还家满路辉。  
  
卷201_15  【送严维下第还江东】岑参  
勿叹今不第，似君殊未迟。且归沧洲去，相送青门时。  
望鸟指乡远，问人愁路疑。敝裘沾暮雪，归棹带流澌。  
严子滩复在，谢公文可追。江皋如有信，莫不寄新诗。  
  
卷201_16  【六月三十日水亭送华阴王少府还县（得潭字）】岑参  
亭晚人将别，池凉酒未酣。关门劳夕梦，仙掌引归骖。  
荷叶藏鱼艇，藤花罥客簪。残云收夏暑，新雨带秋岚。  
失路情无适，离怀思不堪。赖兹庭户里，别有小江潭。  
  
卷201_17  【饯王岑判官赴襄阳道】岑参  
故人汉阳使，走马向南荆。不厌楚山路，只怜襄水清。  
津头习氏宅，江上夫人城。夜入橘花宿，朝穿桐叶行。  
害群应自慑，持法固须平。暂得青门醉，斜光速去程。  
  
卷201_18  【送薛弁归河东】岑参  
薛侯故乡处，五老峰西头。归路秦树灭，到乡河水流。  
看君马首去，满耳蝉声愁。献赋今未售，读书凡几秋。  
应过伯夷庙，为上关城楼。楼上能相忆，西南指雍州。  
  
卷201_19  【送薛播擢第归河东】岑参  
归去新战胜，盛名人共闻。乡连渭川树，家近条山云。  
夫子能好学，圣朝全用文。弟兄负世誉，词赋超人群。  
雨气醒别酒，城阴低暮曛。遥知出关后，更有一终军。  
  
卷201_20  【送陶铣弃举荆南觐省】岑参  
明时不爱璧，浪迹东南游。何必世人识，知君轻五侯。  
采兰度汉水，问绢过荆州。异国有归兴，去乡无客愁。  
天寒楚塞雨，月净襄阳秋。坐见吾道远，令人看白头。  
  
卷201_21  【送史司马赴崔相公幕（一作无名氏诗，一作李白诗）】岑参  
峥嵘丞相府，清切凤凰池。羡尔瑶台鹤，高栖琼树枝。  
归飞晴日好，吟弄惠风吹。正有乘轩乐，初当学舞时。  
珍禽在罗网，微命若游丝。愿托周南羽，相衔溪水湄。  
  
卷201_22  【送严黄门拜御史大夫再镇蜀川兼觐省】岑参  
授钺辞金殿，承恩恋玉墀。登坛汉主用，讲德蜀人思。  
副相韩安国，黄门向子期。刀州重入梦，剑阁再题词。  
春草连青绶，晴花间赤旗。山莺朝送酒，江月夜供诗。  
许国分忧日，荣亲色养时。苍生望已久，来去不应迟。  
  
卷201_23  【送郭仆射节制剑南】岑参  
铁马擐红缨，幡旗出禁城。明王亲授钺，丞相欲专征。  
玉馔天厨送，金杯御酒倾。剑门乘嶮过，阁道踏空行。  
山鸟惊吹笛，江猿看洗兵。晓云随去阵，夜月逐行营。  
南仲今时往，西戎计日平。将心感知己，万里寄悬旌。  
  
卷201_24  【早秋与诸子登虢州西亭观眺】岑参  
亭高出鸟外，客到与云齐。树点千家小，天围万岭低。  
残虹挂陕北，急雨过关西。酒榼缘青壁，瓜田傍绿谿。  
微官何足道，爱客且相携。唯有乡园处，依依望不迷。  
  
卷201_25  【佐郡思旧游】岑参  
幸得趋紫殿，却忆侍丹墀。史笔众推直，谏书人莫窥。  
平生恒自负，垂老此安卑。同类皆先达，非才独后时。  
庭槐宿鸟乱，阶草夜虫悲。白发今无数，青云未有期。  
  
卷201_26  【灭胡曲】岑参  
都护新灭胡，士马气亦粗。萧条虏尘净，突兀天山孤。  
  
卷201_27  【尚书念旧，垂赐袍衣，率题绝句献上，以申感谢】岑参  
富贵情还在，相逢岂间然。绨袍更有赠，犹荷故人怜。  
  
卷201_28  【忆长安曲二章寄庞cc】岑参  
东望望长安，正值日初出。长安不可见，喜见长安日。  
长安何处在，只在马蹄下。明日归长安，为君急走马。  
  
卷201_29  【寄韩樽】岑参  
夫子素多疾，别来未得书。北庭苦寒地，体内今何如。  
  
卷201_30  【醉里送裴子赴镇西】岑参  
醉后未能别，待醒方送君。看君走马去，直上天山云。  
  
卷201_31  【题井陉双谿李道士所居】岑参  
五粒松花酒，双谿道士家。唯求缩却地，乡路莫教赊。  
  
卷201_32  【题云际南峰眼上人读经堂（眼公不下此堂十五年矣）】岑参  
结宇题三藏，焚香老一峰。云间独坐卧，只是对山松。  
  
卷201_33  【题梁锽城中高居】岑参  
高住最高处，千家恒眼前。题诗饮酒后，只对诸峰眠。  
  
卷201_34  【题三会寺苍颉造字台】岑参  
野寺荒台晚，寒天古木悲。空阶有鸟迹，犹似造书时。  
  
卷201_35  【日没贺延碛作】岑参  
沙上见日出，沙上见日没。悔向万里来，功名是何物。  
  
卷201_36  【西过渭州，见渭水思秦川】岑参  
渭水东流去，何时到雍州。凭添两行泪，寄向故园流。  
  
卷201_37  【经陇头分水】岑参  
陇水何年有，潺潺逼路傍。东西流不歇，曾断几人肠。  
  
卷201_38  【秋思】岑参  
那知芳岁晚，坐见寒叶堕。吾不如腐草，翻飞作萤火。  
  
卷201_39  【行军九日思长安故园（时未收长安）】岑参  
强欲登高去，无人送酒来。遥怜故园菊，应傍战场开。  
  
卷201_40  【戏题关门】岑参  
来亦一布衣，去亦一布衣。羞见关城吏，还从旧路归。  
  
卷201_41  【叹白发】岑参  
白发生偏速，交人不奈何。今朝两鬓上，更较数茎多。  
  
卷201_42  【题平阳郡汾桥边柳树（参曾居此郡八九年）】岑参  
此地曾居住，今来宛似归。可怜汾上柳，相见也依依。  
  
卷201_43  【失题】岑参  
帝乡北近日，泸口南连蛮。何当遇长房，缩地到京关。  
  
卷201_44  【献封大夫破播仙凯歌六首】岑参  
汉将承恩西破戎，捷书先奏未央宫。  
天子预开麟阁待，只今谁数贰师功。  
官军西出过楼兰，营幕傍临月窟寒。  
蒲海晓霜凝马尾，葱山夜雪扑旌竿。  
鸣笳叠鼓拥回军，破国平蕃昔未闻。  
丈夫鹊印摇边月，大将龙旗掣海云。  
日落辕门鼓角鸣，千群面缚出蕃城。  
洗兵鱼海云迎阵，秣马龙堆月照营。  
蕃军遥见汉家营，满谷连山遍哭声。  
万箭千刀一夜杀，平明流血浸空城。  
暮雨旌旗湿未干，胡烟白草日光寒。  
昨夜将军连晓战，蕃军只见马空鞍。  
  
卷201_45  【春兴戏题赠李侯】岑参  
黄雀始欲衔花来，君家种桃花未开。  
长安二月眼看尽，寄报春风早为催。  
  
卷201_46  【过燕支寄杜位】岑参  
燕支山西酒泉道，北风吹沙卷白草。  
长安遥在日光边，忆君不见令人老。  
  
卷201_47  【题苜蓿峰寄家人】岑参  
苜蓿峰边逢立春，胡芦河上泪沾巾。  
闺中只是空相忆，不见沙场愁杀人。  
  
卷201_48  【玉关寄长安李主簿】岑参  
东去长安万里馀，故人何惜一行书。  
玉关西望堪肠断，况复明朝是岁除。  
  
卷201_49  【武威送刘判官赴碛西行军】岑参  
火山五月行人少，看君马去疾如鸟。  
都护行营太白西，角声一动胡天晓。  
  
卷201_50  【虢州后亭送李判官使赴晋绛（得秋字）】岑参  
西原驿路挂城头，客散红亭雨未收。  
君去试看汾水上，白云犹似汉时秋。  
  
卷201_51  【五月四日送王少府归华阴（得留字）】岑参  
仙掌分明引马头，西看一点是关楼。  
五月也须应到舍，知君不肯更淹留。  
  
卷201_52  【原头送范侍御（得山字）】岑参  
百尺原头酒色殷，路傍骢马汗斑斑。  
别君只有相思梦，遮莫千山与万山。  
  
卷201_53  【送李明府赴睦州，便拜觐太夫人】岑参  
手把铜章望海云，夫人江上泣罗裙。  
严滩一点舟中月，万里烟波也梦君。  
  
卷201_54  【虢州西山亭子送范端公（得浓字）】岑参  
百尺红亭对万峰，平明相送到斋钟。  
骢马劝君皆卸却，使君家酝旧来浓。  
  
卷201_55  【奉送贾侍御使江外】岑参  
新骑骢马复承恩，使出金陵过海门。  
荆南渭北难相见，莫惜衫襟著酒痕。  
  
卷201_56  【崔仓曹席上送殷寅充石相判官赴淮南】岑参  
清淮无底绿江深，宿处津亭枫树林。  
驷马欲辞丞相府，一樽须尽故人心。  
  
卷201_57  【送崔子还京】岑参  
匹马西从天外归，扬鞭只共鸟争飞。  
送君九月交河北，雪里题诗泪满衣。  
  
卷201_58  【酒泉太守席上醉后作】岑参  
酒泉太守能剑舞，高堂置酒夜击鼓。  
胡笳一曲断人肠，座上相看泪如雨。  
  
卷201_59  【题观楼】岑参  
荒楼荒井闭空山，关令乘云去不还。  
羽盖霓旌何处在，空留药臼向人间。  
  
卷201_60  【草堂村寻罗生不遇】岑参  
数株谿柳色依依，深巷斜阳暮鸟飞。  
门前雪满无人迹，应是先生出未归。  
  
卷201_61  【山房春事二首】岑参  
风恬日暖荡春光，戏蝶游蜂乱入房。  
数枝门柳低衣桁，一片山花落笔床。  
梁园日暮乱飞鸦，极目萧条三两家。  
庭树不知人死尽，春来还发旧时花。  
  
卷201_62  【逢入京使】岑参  
故园东望路漫漫，双袖龙钟泪不干。  
马上相逢无纸笔，凭君传语报平安。  
  
卷201_63  【过碛】岑参  
黄沙碛里客行迷，四望云天直下低。  
为言地尽天还尽，行到安西更向西。  
  
卷201_64  【碛中作】岑参  
走马西来欲到天，辞家见月两回圆。  
今夜不知何处宿，平沙万里绝人烟。  
  
卷201_65  【赴北庭度陇思家】岑参  
西向轮台万里馀，也知乡信日应疏。  
陇山鹦鹉能言语，为报家人数寄书。  
  
卷201_66  【胡歌】岑参  
黑姓蕃王貂鼠裘，葡萄宫锦醉缠头。  
关西老将能苦战，七十行兵仍未休。  
  
卷201_67  【赵将军歌】岑参  
九月天山风似刀，城南猎马缩寒毛。  
将军纵博场场胜，赌得单于貂鼠袍。  
  
卷201_68  【醉戏窦子美人】岑参  
朱唇一点桃花殷，宿妆娇羞偏髻鬟。  
细看只似阳台女，醉著莫许归巫山。  
  
卷201_69  【秋夜闻笛】岑参  
天门街西闻捣帛，一夜愁杀湘南客。  
长安城中百万家，不知何人吹夜笛。  
  
卷201_70  【戏问花门酒家翁】岑参  
老人七十仍沽酒，千壶百瓮花门口。  
道傍榆荚仍似钱，摘来沽酒君肯否。  
  
卷201_71  【春梦】岑参  
洞房昨夜春风起，故人尚隔湘江水。  
枕上片时春梦中，行尽江南数千里。  
  
卷201_72  【冬夕】岑参  
浩汗霜风刮天地，温泉火井无生意。  
泽国龙蛇冻不伸，南山瘦柏消残翠。  
  
卷201_73  【句】岑参  
初程莫早发，且宿灞桥头。  

## 全唐诗(上)　卷二百零二

卷202_1  【武阳送别】沈宇  
菊黄芦白雁初飞，羌笛胡笳泪满衣。  
送君肠断秋江水，一去东流何日归。  
  
卷202_2  【捣衣】沈宇  
日暮远天青，霜风入后庭。洞房寒未掩，砧杵夜泠泠。  
  
卷202_3  【代闺人】沈宇  
杨柳青青鸟乱吟，春风香霭洞房深。  
百花帘下朝窥镜，明月窗前夜理琴。  
  
卷202_4  【江南遇雨】张鼎  
江天寒意少，冬月雨仍飞。出户愁为听，从风洒客衣。  
旅魂惊处断，乡信意中微。几日应晴去，孤舟且欲归。  
  
卷202_5  【邺城引】张鼎  
君不见汉家失统三灵变，魏武争雄六龙战。  
荡海吞江制中国，回天运斗应南面。隐隐都城紫陌开，  
迢迢分野黄星见。流年不驻漳河水，明月俄终邺国宴。  
文章犹入管弦新，帷座空销狐兔尘。可惜望陵歌舞处，  
松风四面暮愁人。  
  
卷202_6  【僧舍小池】张鼎  
引出白云根，潺潺涨藓痕。冷光摇砌锡，疏影露枝猿。  
净带凋霜叶，香通洗药源。贝多文字古，宜向此中翻。  
  
卷202_7  【拟古】薛奇童  
沙尘朝蔽日，失道还相遇。寒影波上云，秋声月前树。  
川气生晓夕，野阴乍烟雾。沉沉滮池水，人马不敢渡。  
吮痈世所薄，挟纩恩难顾。不见古时人，中宵泪横注。  
  
卷202_8  【和李起居秋夜之作】薛奇童  
过庭闻礼日，趋侍记言回。独卧玉窗前，卷帘残雨来。  
高秋南斗转，凉夜北堂开。水影入朱户，萤光生绿苔。  
简成良史笔，年是洛阳才。莫重白云意，时人许上台。  
  
卷202_9  【吴声子夜歌（一作崔国辅诗，题云古意）】薛奇童  
净扫黄金阶，飞霜皓如雪。下帘弹箜篌，不忍见秋月。  
  
卷202_10  【塞下曲】薛奇童  
骄虏初南下，烟尘暗国中。独召李将军，夜开甘泉宫。  
一身许明主，万里总元戎。霜甲卧不暖，夜半闻边风。  
胡天早飞雪，荒徼多转蓬。寒云覆水重，秋气连海空。  
金鞍谁家子，上马鸣角弓。自是幽并客，非论爱立功。  
  
卷202_11  【云中行】薛奇童  
云中小儿吹金管，向晚因风一川满。塞北云高心已悲，  
城南木落肠堪断。忆昔魏家都此方，凉风观前朝百王。  
千门晓映山川色，双阙遥连日月光。举杯称寿永相保，  
日夕歌钟彻清昊。将军汗马百战场，天子射兽五原草。  
寂寞金舆去不归，陵上黄尘满路飞。河边不语伤流水，  
川上含情叹落晖。此时独立无所见，日暮寒风吹客衣。  
  
卷202_12  【楚宫词二首】薛奇童  
禁苑春风起，流莺绕合欢。玉窗通日气，珠箔卷轻寒。  
杨叶垂阴砌，梨花入井阑。君王好长袖，新作舞衣宽。  
日晚梧桐落，微寒入禁垣。月悬三雀观，霜度万秋门。  
艳舞矜新宠，愁容泣旧恩。不堪深殿里，帘外欲黄昏。  
  
卷202_13  【长孙十一东山春夜见赠】杨谏  
故人谢城阙，挥手碧云期。溪月照隐处，松风生兴时。  
旧林日云暮，芳草岁空滋。甘与子成梦，请君同所思。  
  
卷202_14  【赠知己】杨谏  
江南折芳草，江北赠佳期。江阔水复急，过江常苦迟。  
蘋白兰叶青，恐度先香时。美人碧云外，宁见长相思。  
  
卷202_15  【东谿待苏户曹不至】张万顷  
洛阳城东伊水西，千花万竹使人迷。台上柳枝临岸低，  
门前荷叶与桥齐。日暮待君君不见，长风吹雨过青谿。  
  
卷202_16  【登天目山下作】张万顷  
去岁离秦望，今冬使楚关。泪添天目水，发变海头山。  
别母乌南逝，辞兄雁北还。宦游偏不乐，长为忆慈颜。  
  
卷202_17  【送裴少府】张万顷  
夕膳望东周，晨装不少留。酒中同乐事，关外越离忧。  
座湿秦山雨，庭寒渭水秋。何当鹰隼击，来拂故林游。  
  
卷202_18  【旅次灞亭】沈颂  
闲琴开旅思，清夜有愁心。圆月正当户，微风犹在林。  
苍茫孤亭上，历乱多秋音。言念待明发，东山幽意深。  
  
卷202_19  【春旦歌】沈颂  
常闻嬴女玉箫台，奏曲情深彩凤来。  
欲登此地销归恨，却羡双飞去不回。  
  
卷202_20  【早发西山】沈颂  
游子空有怀，赏心杳无路。前程数千里，乘夜连轻驭。  
缭绕松筱中，苍茫犹未曙。遥闻孤村犬，暗指人家去。  
疲马怀涧泉，征衣犯霜露。喧呼谿鸟惊，沙上或骞翥。  
娟娟东岑月，照耀独归虑。  
  
卷202_21  【送人还吴】沈颂  
人心不忘乡，矧余客已久。送君江南去，秋醉洛阳酒。  
赠言幽径兰，别思河堤柳。征帆暮风急，望望空延首。  
  
卷202_22  【送金文学还日东】沈颂  
君家东海东，君去因秋风。漫漫指乡路，悠悠如梦中。  
烟雾积孤岛，波涛连太空。冒险当不惧，皇恩措尔躬。  
  
卷202_23  【卫中作】沈颂  
卫风愉艳宜春色，淇水清泠增暮愁。  
总使榴花能一醉，终须萱草暂忘忧。  
  
卷202_24  【天长节】梁锽  
日月生天久，年年庆一回。时平祥不去，寿远节长来。  
连吹千家笛，同朝百郡杯。愿持金殿镜，处处照遗才。  
  
卷202_25  【长门怨】梁锽  
妾命何偏薄，君王去不归。欲令遥见悔，楼上试春衣。  
空殿看人入，深宫羡鸟飞。翻悲因买赋，索镜照空辉。  
  
卷202_26  【美人春卧】梁锽  
妾家巫峡阳，罗幌寝兰堂。晓日临窗久，春风引梦长。  
落钗仍挂鬓，微汗欲消黄。纵使朦胧觉，魂犹逐楚王。  
  
卷202_27  【名姝咏】梁锽  
阿娇年未多，弱体性能和。怕重愁拈镜，怜轻喜曳罗。  
临津双洛浦，对月两嫦娥。独有荆王殿，时时暮雨过。  
  
卷202_28  【艳女词】梁锽  
露井桃花发，双双燕并飞。美人姿态里，春色上罗衣。  
自爱频开镜，时羞欲掩扉。不知行路客，遥惹五香归。  
  
卷202_29  【狷氏子】梁锽  
杏梁初照日，碧玉后堂开。忆事临妆笑，春娇满镜台。  
含声歌扇举，顾影舞腰回。别有佳期处，青楼客夜来。  
  
卷202_30  【戏赠歌者】梁锽  
白皙歌童子，哀音绝又连。楚妃临扇学，卢女隔帘传。  
晓燕喧喉里，春莺啭舌边。若逢汉武帝，还是李延年。  
  
卷202_31  【七夕泛舟】梁锽  
云端有灵匹，掩映拂妆台。夜久应摇珮，天高响不来。  
片欢秋始展，残梦晓翻催。却怨填河鹊，留桥又不回。  
  
卷202_32  【崔驸马宅咏画山水扇】梁锽  
画扇出秦楼，谁家赠列侯。小含吴剡县，轻带楚扬州。  
掩作山云暮，摇成陇树秋。坐来传与客，汉水又回流。  
  
卷202_33  【观王美人海图障子】梁锽  
宋玉东家女，常怀物外多。自从图渤海，谁为觅湘娥。  
白鹭栖脂粉，赪鲂跃绮罗。仍怜转娇眼，别恨一横波。  
  
卷202_34  【闻百舌鸟】梁锽  
百舌闻他郡，间关媚物华。敛形藏一叶，分响出千花。  
坐爱时褰幌，行藏或驻车。不须应独感，三载已辞家。  
  
卷202_35  【省试方士进恒春草】梁锽  
东吴有灵草，生彼剡溪傍。既乱莓苔色，仍连菡萏香。  
掇之称远士，持以奉明王。北阙颜弥驻，南山寿更长。  
金膏徒骋妙，石髓莫矜良。倘使沾涓滴，还游不死方。  
  
卷202_36  【代征人妻喜夫还】梁锽  
征夫走马发渔阳，少妇含娇开洞房。千日废台还挂镜，  
数年尘面再新妆。春风喜出今朝户，明月虚眠昨夜床。  
莫道幽闺书信隔，还衣总是旧时香。  
  
卷202_37  【赠李中华】梁锽  
莫向嵩山去，神仙多误人。不如朝魏阙，天子重贤臣。  
  
卷202_38  【咏木老人（一作傀儡吟，一作咏窟磊子人）】梁锽  
刻木牵丝作老翁，鸡皮鹤发与真同。  
须臾弄罢寂无事，还似人生一梦中。  
  
卷202_39  【句】梁锽  
堂高凭上望，宅广乘车行。（《咏郭令公宅》。  
见《封氏闻见记》）斋  

## 全唐诗(上)　卷二百零三

卷203_1  【客中作】杜俨  
书剑催人不暂闲，洛阳羁旅复秦关。  
容颜岁岁愁边改，乡国时时梦里还。  
  
卷203_2  【三月三日曲江侍宴】赵良器  
圣祖发神谋，灵符叶帝求。一人光锡命，万国荷时休。  
雷解圜丘毕，云需曲水游。岸花迎步辇，仙仗拥行舟。  
睿藻天中降，恩波海外流。小臣同品物，陪此乐皇猷。  
  
卷203_3  【郑国夫人挽歌词】赵良器  
淑德延公胄，宜家接帝姻。桂宫男掌仆，兰殿女升嫔。  
恩泽昭前命，盈虚变此辰。万年今已矣，彤管列何人。  
  
卷203_4  【郡中客舍】黄麟  
虫响乱啾啾，更人正数筹。魂归洞庭夜，霜卧洛阳秋。  
微月有时隐，长河到晓流。起来还嘱雁，乡信在吴洲。  
  
卷203_5  【途中口号（一作卢僎诗）】郭向  
抱玉三朝楚，怀书十上秦。年年洛阳陌，花鸟弄归人。  
  
卷203_6  【题李将军山亭】郭良  
凤辖将军位，龙门司隶家。衣冠为隐逸，山水作繁华。  
径出重林草，池摇两岸花。谁知贵公第，亭院有烟霞。  
  
卷203_7  【早行】郭良  
早行星尚在，数里未天明。不辨云林色，空闻风水声。  
月从山上落，河入斗间横。渐至重门外，依稀见洛城。  
  
卷203_8  【过故人旧宅】王乔  
故人轩骑罢归来，旧宅园林闲不开。  
唯馀挟瑟楼中妇，哭向平生歌舞台。  
  
卷203_9  【关山月】徐九皋  
玉塞抵长城，金徽映高阙。遥心万馀里，直望三边月。  
霜静影逾悬，露晞光渐没。思君不可见，空叹将焉歇。  
  
卷203_10  【战城南】徐九皋  
塞北狂胡旅，城南敌汉围。巉岩一鼓气，拔利五兵威。  
虏骑瞻山哭，王师拓地飞。不应须宠战，当遂勒金徽。  
  
卷203_11  【咏史】徐九皋  
亡国秦韩代，荣身刘项年。金槌击政后，玉斗碎增前。  
圣主称三杰，明离保四贤。已申黄石祭，方慕赤松仙。  
  
卷203_12  【途中览镜】徐九皋  
四海游长倦，百年愁半侵。赖窥明镜里，时见丈夫心。  
  
卷203_13  【送部四镇人往单于别知故】徐九皋  
天下今无事，云中独未宁。忝驱更戍卒，方远送边庭。  
马饮长城水，军占太白星。国恩行可报，何必守经营。  
  
卷203_14  【松滋江北阻风】阎宽  
江风久未歇，山雨复相仍。巨浪天涯起，馀寒川上凝。  
忧人劳夕惕，乡事惫晨兴。远听知音骇，诚哉不可陵。  
  
卷203_15  【晓入宜都渚】阎宽  
问俗周楚甸，川行眇江浔。兴随晓光发，道会春言深。  
回眺佳气象，远怀得山林。伫应舟楫用，曷务归闲心。  
  
卷203_16  【古意】阎宽  
庭树发华滋，瑶草复葳蕤。好鸟飞相从，愁人深此时。  
天中有灵匹，日夕嚬蛾眉。愿逐飘风花，千里入遥帷。  
心逝爱不见，空歌悲莫悲。  
  
卷203_17  【春宵览月】阎宽  
月生东荒外，天云收夕阴。爱见澄清景，象吾虚白心。  
耳目静无哗，神超道性深。乘兴得至乐，寓言因永吟。  
  
卷203_18  【秋怀】阎宽  
下帷长日尽，虚馆早凉生。芳草犹未荐，如何蜻蛚鸣。  
秋风已振衣，客去何时归。为问当途者，宁知心有违。  
  
卷203_19  【和中书侍郎院壁画云】李收  
粉壁画云成，如能上太清。影从霄汉发，光照掖垣明。  
映筱多幽趣，临轩得野情。独思作霖雨，流润及生灵。  
  
卷203_20  【幽情】李收  
幽人惜春暮，潭上折芳草。佳期何时还，欲寄千里道。  
  
卷203_21  【怀鲁】程弥纶  
曲阜国，尼丘山。周公邈难问，夫子犹启关。  
履风雩兮若见，游夏兴兮鲁颜。天孙天孙，  
何为今兮学且难，负星明而东游闲闲。  
  
卷203_22  【燕歌行】屈同仙  
君不见渔阳八月塞草腓，征人相对并思归。  
云和朔气连天黑，蓬杂惊沙散野飞。是时天地阴埃遍，  
瀚海龙城皆习战。两军鼓角暗相闻，四面旌旗看不见。  
昭君远嫁已年多，戎狄无厌不复和。汉兵候月秋防塞，  
胡骑乘冰夜渡河。河塞东西万馀里，地与京华不相似。  
燕支山下少春晖，黄沙碛里无流水。金戈玉剑十年征，  
红粉青楼多怨情。厌向殊乡久离别，秋来愁听捣衣声。  
  
卷203_23  【乌江女】屈同仙  
越艳谁家女，朝游江岸傍。青春犹未嫁，红粉旧来娼。  
锦袖盛朱橘，银钩摘紫房。见人羞不语，回艇入溪藏。  
  
卷203_24  【昌年宫之作】豆卢复  
但有离宫处，君王每不居。旗门芳草合，辇路小槐疏。  
殿闭山烟满，窗凝野霭虚。丰年多望幸，春色待銮舆。  
  
卷203_25  【落第归乡留别长安主人】豆卢复  
客里愁多不记春，闻莺始叹柳条新。  
年年下第东归去，羞见长安旧主人。  
  
卷203_26  【奉试咏青】荆冬倩  
路辟天光远，春还月道临。草浓河畔色，槐结路边阴。  
未映君王史，先标胄子襟。经明如可拾，自有致云心。  
  
卷203_27  【观汉水】梁洽  
发源自嶓冢，东注经襄阳。一道入溟渤，别流为沧浪。  
求思咏游女，投吊悲昭王。水滨不可问，日暮空汤汤。  
  
卷203_28  【游越溪】郑绍  
溪水碧悠悠，猿声断客愁。渔潭逢钓楫，月浦值孤舟。  
访泊随烟火，迷途视斗牛。今宵越乡意，还取醉忘忧。  
  
卷203_29  【登楼（一作王之涣诗）】朱斌  
白日依山尽，黄河入海流。欲穷千里目，更上一重楼。  
  
卷203_30  【感寓二首】梁德裕  
彩云呈瑞质，五色发人寰。独作龙虎状，孤飞天地间。  
隐隐临北极，峨峨象南山。恨在帝乡外，不逢枝叶攀。  
幽涧生蕙若，幽渚老江蓠。荣落人不见，芳香徒尔为。  
不及绿萍草，生君红莲池。左右美人弄，朝夕春风吹。  
叶洗玉泉水，珠清湛露滋。心亦愿如此，托君君不知。  
  
卷203_31  【咏谈容娘】常非月  
举手整花钿，翻身舞锦筵。马围行处匝，人压看场圆。  
歌要齐声和，情教细语传。不知心大小，容得许多怜。  
  
卷203_32  【览史】张良璞  
享年八十已，历数穷苍生。七虎门源上，咆哮关内鸣。  
建都用鹑宿，设险因金城。舜曲烟火起，汾河珠翠明。  
海云引天仗，朔雪留边兵。作孽人怨久，其亡鬼信盈。  
素灵感刘季，白马从子婴。昏虐不务德，百代无芳声。  
  
卷203_33  【奉试冷井诗】孙欣  
仙闱井初凿，灵液沁成泉。色湛青苔里，寒凝紫绠边。  
铜瓶向影落，玉甃抱虚圆。永愿调神鼎，尧时泰万年。  
  
卷203_34  【都中闲居】王羡门  
君王巡海内，北阙下明台。云物天中少，烟花岁后来。  
河从御苑出，山向国门开。寂寞东京里，空留贾谊才。  
  
卷203_35  【江南弄】芮挺章  
春江可怜事，最在美人家。鹦鹉能言鸟，芙蓉巧笑花。  
地衔金作埒，水抱玉为沙。薄晚青丝骑，长鞭赴狭斜。  
  
卷203_36  【少年行】芮挺章  
任气称张放，衔恩在少年。玉阶朝就日，金屋夜升天。  
轩骑青云际，笙歌绿水边。建章明月好，留醉伴风烟。  
  
卷203_37  【伊水门】楼颖  
朝涉伊水门，伊水入门流。惬心乃成兴，澹然泛孤舟。  
霏微傍青霭，容与随白鸥。竹阴交前浦，柳花媚中洲。  
日落阴云生，弥觉兹路幽。聊以恣所适，此外知何求。  
  
卷203_38  【东郊纳凉，忆左威卫李录事收昆季、太原崔参军三首】楼颖  
水竹谁家宅，幽庭向苑门。今知季伦沼，旧是辟疆园。  
饥鹭窥鱼静，鸣鸦带子喧。兴成只自适，欲白返忘言。  
纳凉每选地，近是青门东。林与缭垣接，池将沁水通。  
枝交帝女树，桥映美人虹。想是忘机者，悠悠在兴中。  
林间求适意，池上得清飙。稍稍斜回楫，时时一度桥。  
水光壁际动，山影浪中摇。不见李元礼，神仙何处要。  
  
卷203_39  【西施石】楼颖  
西施昔日浣纱津，石上青苔思杀人。  
一去姑苏不复返，岸旁桃李为谁春。  
  
卷203_40  【江南行】李康成  
杨柳青青莺欲啼，风光摇荡绿蘋齐，金阴城头日色低。  
日色低，情难极，水中凫鹥双比翼。  
  
卷203_41  【采莲曲】李康成  
采莲去，月没春江曙。翠钿红袖水中央，  
青荷莲子杂衣香，云起风生归路长。归路长，那得久。  
各回船，两摇手。  
  
卷203_42  【玉华仙子歌】李康成  
紫阳仙子名玉华，珠盘承露饵丹砂。转态凝情五云里，  
娇颜千岁芙蓉花。紫阳彩女矜无数，遥见玉华皆掩嫭。  
高堂初日不成妍，洛渚流风徒自怜。璇阶霓绮阁，  
碧题霜罗幕。仙娥桂树长自春，王母桃花未尝落。  
上元夫人宾上清，深宫寂历厌层城。解佩空怜郑交甫，  
吹箫不逐许飞琼。溶溶紫庭步，渺渺瀛台路。  
兰陵贵士谢相逢，济北风生尚回顾。沧洲傲吏爱金丹，  
清心回望云之端。羽盖霓裳一相识，传情写念长无极。  
长无极，永相随。攀霄历金阙，弄影下瑶池。  
夕宿紫府云母帐，朝餐玄圃昆仑芝。不学兰香中道绝，  
却教青鸟报相思。  
  
卷203_43  【自君之出矣】李康成  
自君之出矣，弦吹绝无声。思君如百草，撩乱逐春生。  
  
卷203_44  【句】李康成  
因缘苟会合，万里犹同乡。运命倘不谐，隔壁无津梁。  
（《经籍考》云：康成编《玉台后集》，中间自载其  
诗八首，如《河阳居家女》长篇一首，押五十二韵，  
若欲与《木兰》及《孔雀东南飞》之作方驾者，  
末四句云云，亦佳）古  

## 全唐诗(上)　卷二百零四

卷204_1  【时兴】杨贲  
贵人昔未贵，咸愿顾寒微。及自登枢要，何曾问布衣。  
平明登紫阁，日晏下彤闱。扰扰路傍子，无劳歌是非。  
  
卷204_2  【咏石季伦】李清  
金谷繁华石季伦，只能谋富不谋身。  
当时纵与绿珠去，犹有无穷歌舞人。  
  
卷204_3  【鹤警露】陈季  
南国商飙动，东皋野鹤鸣。溪松寒暂宿，露草滴还惊。  
欲有高飞意，空闻召侣情。风间传藻质，月下引清声。  
未假抟扶势，焉知羽翼轻。吾君开太液，愿得应皇明。  
  
卷204_4  【湘灵鼓瑟】陈季  
神女泛瑶瑟，古祠严野亭。楚云来泱漭，湘水助清泠。  
妙指微幽契，繁声入杳冥。一弹新月白，数曲暮山青。  
调苦荆人怨，时遥帝子灵。遗音如可赏，试奏为君听。  
  
卷204_5  【湘灵鼓瑟】王邕  
宝瑟和琴韵，灵妃应乐章。依稀闻促柱，仿佛梦新妆。  
波外声初发，风前曲正长。凄清和万籁，断续绕三湘。  
转觉云山迥，空怀杜若芳。诚能传此意，雅奏在宫商。  
  
卷204_6  【嵩山望幸】王邕  
峻极位何崇，方知造化功。降灵逢圣主，望幸表维嵩。  
隐映连青壁，嵯峨向碧空。象车因叶瑞，龙驾愿升中。  
万岁声长在，千岩气转雄。东都歌盛事，西笑伫皇风。  
  
卷204_7  【湘灵鼓瑟】庄若讷  
帝子鸣金瑟，馀声自抑扬。悲风丝上断，流水曲中长。  
出没游鱼听，逶迤彩凤翔。微音时扣徵，雅韵乍含商。  
神理诚难测，幽情讵可量。至今闻古调，应恨滞三湘。  
  
卷204_8  【湘灵鼓瑟】魏璀  
瑶瑟多哀怨，朱弦且莫听。扁舟三楚客，丛竹二妃灵。  
淅沥闻馀响，依稀欲辨形。柱间寒水碧，曲里暮山青。  
良马悲衔草，游鱼思绕萍。音若相遇，终不滞南溟。  
  
卷204_9  【怀素上人草书歌（一本作王邕诗，今从统签另编）】王zr  
衡阳双峡插天峻，青壁巉巉万馀仞。此中灵秀众所知，  
草书独有怀素奇。怀素身长五尺四，嚼汤诵咒吁可畏。  
铜瓶锡杖倚闲庭，斑管秋毫多逸意。或粉壁，或彩笺，  
蒲葵绢素何相鲜。忽作风驰如电掣，更点飞花兼散雪。  
寒猿饮水撼枯藤，壮士拔山伸劲铁。  
君不见张芝昔日称独贤，君不见近日张旭为老颠。  
二公绝艺人所惜，怀素传之得真迹。峥嵘蹙出海上山，  
突兀状成湖畔石。一纵又一横，一欹又一倾。  
临江不羡飞帆势，下笔长为骤雨声。我牧此州喜相识，  
又见草书多慧力。怀素怀素不可得，开卷临池转相忆。  
  
卷204_10  【怀素上人草书歌】窦冀  
狂僧挥翰狂且逸，独任天机摧格律。龙虎惭因点画生，  
雷霆却避锋芒疾。鱼笺绢素岂不贵，只嫌局促儿童戏。  
粉壁长廊数十间，兴来小豁胸襟气。长幼集，贤豪至，  
枕糟藉麹犹半醉。忽然绝叫三五声，满壁纵横千万字。  
吴兴张老尔莫颠，叶县公孙我何谓。如熊如罴不足比，  
如虺如蛇不足拟。涵物为动鬼神泣，狂风入林花乱起。  
殊形怪状不易说，就中惊燥尤枯绝。边风杀气同惨烈，  
崩槎卧木争摧折。塞草遥飞大漠霜，胡天乱下阴山雪。  
偏看能事转新奇，郡守王公同赋诗。枯藤劲铁愧三舍，  
骤雨寒猿惊一时。此生绝艺人莫测，假此常为护持力。  
连城之璧不可量，五百年知草圣当。  
  
卷204_11  【怀素上人草书歌】鲁收  
吾观文士多利用，笔精墨妙诚堪重。身上艺能无不通，  
就中草圣最天纵。有时兴酣发神机，抽毫点墨纵横挥。  
风声吼烈随手起，龙蛇迸落空壁飞。连拂数行势不绝，  
藤悬查蹙生奇节。划然放纵惊云涛，或时顿挫萦毫发。  
自言转腕无所拘，大笑羲之用阵图。狂来纸尽势不尽，  
投笔抗声连叫呼。信知鬼神助此道，墨池未尽书已好。  
行路谈君口不容，满堂观者空绝倒。所恨时人多笑声，  
唯知贱实翻贵名。观尔向来三五字，颠奇何谢张先生。  
  
卷204_12  【怀素上人草书歌】朱逵  
几年出家通宿命，一朝却忆临池圣。转腕摧锋增崛崎，  
秋毫茧纸常相随。衡阳客舍来相访，连饮百杯神转王。  
忽闻风里度飞泉，纸落纷纷如跕鸢。形容脱略真如助，  
心思周游在何处。笔下惟看激电流，字成只畏盘龙去。  
怪状崩腾若转蓬，飞丝历乱如回风。长松老死倚云壁，  
蹙浪相翻惊海鸿。于今年少尚如此，历睹远代无伦比。  
妙绝当动鬼神泣，崔蔡幽魂更心死。  
  
卷204_13  【题怀素上人草书】许瑶  
志在新奇无定则，古瘦漓纚半无墨。  
醉来信手两三行，醒后却书书不得。  

## 全唐诗(上)　卷二百零五

卷205_1  【祀风师乐章　迎神】包佶  
太皞御气，句芒肇功。苍龙青旗，爰候祥风。  
律以和应，神以感通。鼎俎修蚃，时惟礼崇。  
  
卷205_2  【祀风师乐章　奠币登歌】包佶  
旨酒告洁，青蘋应候。礼陈瑶币，乐献金奏。  
弹弦自昔，解冻惟旧。仰瞻肸蚃，群祥来凑。  
  
卷205_3  【祀风师乐章　迎俎酌献】包佶  
德盛昭临，迎拜巽方。爰候发生，式荐馨香。  
酌醴具举，工歌再扬。神歆入律，恩降百祥。  
  
卷205_4  【祀风师乐章　亚献终献】包佶  
膋芗备，玉帛陈。风动物，乐感神。  
三献终，百神臻。草木荣，天下春。  
  
卷205_5  【祀风师乐章　送神】包佶  
微穆敷华能应节，飘扬发彩宜行庆。送迎灵驾神心飨，  
跪拜灵坛礼容盛。气和草木发萌芽，德畅禽鱼遂翔泳。  
永望翠盖逐流云，自兹率土调春令。  
  
卷205_6  【祀雨师乐章　迎神】包佶  
陟降左右，诚达幽圆。作解之功，乐惟有年。  
云輧戾止，洒雾飘烟。惟馨展礼，爰列豆笾。  
  
卷205_7  【祀雨师乐章　奠币登歌】包佶  
岁正朱明，礼布玄制。惟乐能感，与神合契。  
阴雾离披，灵驭摇裔。膏泽之庆，期于稔岁。  
  
卷205_8  【祀雨师乐章　迎俎酌献】包佶  
阳开幽蛰，躬奉郁鬯。礼备节应，震来灵降。  
动植求声，飞沉允望。时康气茂，惟神之贶。  
  
卷205_9  【祀雨师乐章　亚献终献】包佶  
奠既备，献将终。神行令，瑞飞空。  
迎乾德，祈岁功。乘烟燎，俨从风。  
  
卷205_10  【祀雨师乐章　送神】包佶  
整驾升车望寥廓，垂阴荐祉荡昏氛。飨时灵贶僾如在，  
乐罢馀声遥可闻。饮福陈诚礼容备，撤俎终献曙光分。  
跪拜临坛结空想，年年应节候油云。  
  
卷205_11  【答窦拾遗卧病见寄】包佶  
今春扶病移沧海，几度承恩对白花。送客屡闻帘外鹊，  
销愁已辨酒中蛇。瓶开枸杞悬泉水，鼎炼芙蓉伏火砂。  
误入尘埃牵吏役，羞将簿领到君家。  
  
卷205_12  【对酒赠故人】包佶  
扶起离披菊，霜轻喜重开。醉中惊老去，笑里觉愁来。  
月送人无尽，风吹浪不回。感时将有寄，诗思涩难裁。  
  
卷205_13  【同李吏部伏日口号，呈元庶子、路中丞】包佶  
火炎逢六月，金伏过三庚。几度衣裳汗，谁家枕簟清。  
颁冰无下位，裁扇有高名。吏部还开瓮，殷勤二客情。  
  
卷205_14  【岭下卧疾，寄刘长卿员外】包佶  
唯有贫兼病，能令亲爱疏。岁时供放逐，身世付空虚。  
胫弱秋添絮，头风晓废梳。波澜喧众口，藜藿静吾庐。  
丧马思开卦，占鸮懒发书。十年江海隔，离恨子知予。  
  
卷205_15  【戏题诸判官厅壁】包佶  
六十老翁无所取，二三君子不相遗。  
愿留今日交欢意，直到隳官谢病时。  
  
卷205_16  【酬兵部李侍郎晚过东厅之作（时自刑部侍郎拜祭酒）】包佶  
酒礼惭先祭，刑书已旷官。诏驰黄纸速，身在绛纱安。  
圣位登堂静，生徒跪席寒。庭槐暂摇落，幸为入春看。  
  
卷205_17  【昭德皇后挽歌词】包佶  
西汜驰晖过，东园别路长。岁华唯陇柏，春事罢公桑。  
龟兆开泉户，禽巢闭画梁。更闻哀礼过，明诏制心丧。  
  
卷205_18  【秋日过徐氏园林】包佶  
回塘分越水，古树积吴烟。扫竹催铺席，垂萝待系船。  
鸟窥新罅栗，龟上半欹莲。屡入忘归地，长嗟俗事牵。  
  
卷205_19  【双山过信公所居】包佶  
遥礼前朝塔，微闻后夜钟。间第四祖，云里一双峰。  
积雨封苔径，多年亚石松。传心不传法，谁可继高踪。  
  
卷205_20  【尚书宗兄使过诗以奉献】包佶  
洛下交亲满，归闲意有馀。翻嫌旧坐宅，却驾所悬车。  
腹饱山僧供，头轻侍婢梳。上官唯揖让，半禄代耕鉏。  
雨散三秋别，风传一字书。胜游如可继，还欲并园庐。  
  
卷205_21  【抱疾谢李吏部赠诃黎勒叶】包佶  
一叶生西徼，赍来上海查。岁时经水府，根本别天涯。  
方士真难见，商胡辄自夸。此香同异域，看色胜仙家。  
茗饮暂调气，梧丸喜伐邪。幸蒙祛老疾，深愿驻韶华。  
  
卷205_22  【奉和柳相公中书言怀】包佶  
运筹时所贵，前席礼偏深。羸驾归贫宅，欹冠出禁林。  
凤巢方得地，牛喘最关心。雅望期三入，东山未可寻。  
  
卷205_23  【客自江南话过亡友朱司议故宅】包佶  
交臂多相共，风流忆此人。海翻移里巷，书蠹积埃尘。  
奉佛栖禅久，辞官上疏频。故来分半宅，惟是旧交亲。  
  
卷205_24  【酬于侍郎湖南见寄十四韵】包佶  
桂岭千崖断，湘流一派通。长沙今贾傅，东海旧于公。  
章甫经殊俗，离骚继雅风。金闺文作字，玉匣气成虹。  
翰墨时招侣，丹青夙在公。恩留左掖，人望积南宫。  
巧拙循名异，浮沉顾位同。九迁归上略，三已契愚衷。  
责谢庭中吏，悲宽塞上翁。楚材欣有适，燕石愧无功。  
山晓重岚外，林春苦雾中。雪花翻海鹤，波影倒江枫。  
去札频逢信，回帆早挂空。避贤方有日，非敢爱微躬。  
  
卷205_25  【朝拜元陵】包佶  
宫前石马对中峰，云里金铺闭几重。  
不见露盘迎晓日，唯闻木斧扣寒松。  
  
卷205_26  【发襄阳后却寄公安人】包佶  
挥泪送回人，将书报所亲。晚年多疾病，中路有风尘。  
王粲频征楚，君恩许入秦。还同星火去，马上别江春。  
  
卷205_27  【立春后休沐】包佶  
心与青春背，新年亦掩扉。渐穷无相学，惟避不材讥。  
积病攻难愈，衔恩报转微。定知书课日，优诏许辞归。  
  
卷205_28  【宿庐山，赠白鹤观刘尊师】包佶  
苍苍五老雾中坛，杳杳三山洞里官。手护昆仑象牙简，  
心推霹雳枣枝盘。春飞雪粉如毫润，晓漱琼膏冰齿寒。  
渐恨流年筋力少，惟思露冕事星冠。  
  
卷205_29  【观壁画九想图】包佶  
一世荣枯无异同，百年哀乐又归空。  
夜阑鸟鹊相争处，林下真僧在定中。  
  
卷205_30  【送日本国聘贺使晁巨卿东归】包佶  
上才生下国，东海是西邻。九译蕃君使，千年圣主臣。  
野情偏得礼，木性本含真。锦帆乘风转，金装照地新。  
孤城开蜃阁，晓日上朱轮。早识来朝岁，涂山玉帛均。  
  
卷205_31  【顾著作宅赋诗】包佶  
几年江海烟霞，乘醉一到京华。已觉不嫌羊酪，  
谁能长守兔罝。脱巾偏招相国，逢竹便认吾家。  
各在芸台阁里，烦君日日登车。  
  
卷205_32  【近获风痹之疾，题寄所怀】包佶  
病夫将已矣，无可答君恩。衾枕同羁客，图书委外孙。  
久来从吏道，常欲奉空门。疾走机先息，欹行力渐烦。  
无医能却老，有变是游魂。鸟宿还依伴，蓬飘莫问根。  
寓形齐指马，观境制心猿。唯借南荣地，清晨暂负暄。  
  
卷205_33  【奉和常阁老晚秋集贤院即事，寄赠徐、薛二侍郎】包佶  
秘殿掖垣西，书楼苑树齐。秋烟凝缥帙，晓色上璇题。  
门接承明近，池连太液低。疏钟文马驻，繁叶彩禽栖。  
职美纶将綍，荣深组及珪。九霄偏眷顾，三事早提携。  
对案临青玉，窥书捧紫泥。始欢新遇重，还惜旧游暌。  
左宦登吴岫，分家渡越溪。赋中频叹鵩，卜处几听鸡。  
望阙应多恋，临津不用迷。柏梁思和曲，朝夕候金闺。  
  
卷205_34  【酬顾况见寄】包佶  
于越城边枫叶高，楚人书里寄离骚。  
寒江鸂鶒思俦侣，岁岁临流刷羽毛。  
  
卷205_35  【岁日作（一作口号）】包佶  
更劳今日春风至，枯树无枝可寄花。  
览镜唯看飘乱发，临风谁为驻浮槎。  
  
卷205_36  【元日观百僚朝会】包佶  
万国贺唐尧，清晨会百僚。花冠萧相府，绣服霍嫖姚。  
寿色凝丹槛，欢声彻九霄。御炉分兽炭，仙管弄云韶。  
日照金觞动，风吹玉佩摇。都城献赋者，不得共趋朝。  
  
卷205_37  【再过金陵】包佶  
玉树歌终王气收，雁行高送石城秋。  
江山不管兴亡事，一任斜阳伴客愁。  
  
卷205_38  【寄杨侍御（一作包何诗）】包佶  
一官何幸得同时，十载无媒独见遗。  
今日不论腰下组，请君看取鬓边丝。  

## 全唐诗(上)　卷二百零六

卷206_1  【江上曲】李嘉祐  
江心澹澹芙蓉花，江口蛾眉独浣纱。可怜应是阳台女，  
对坐鹭鸶娇不语。掩面羞看北地人，回身忽作空山语。  
苍梧秋色不堪论，千载依依帝子魂。君看峰上斑斑竹，  
尽是湘妃泣泪痕。  
  
卷206_2  【伤吴中】李嘉祐  
馆娃宫中春已归，阖闾城头莺已飞。复见花开人又老，  
横塘寂寂柳依依。忆昔吴王在宫阙，馆娃满眼看花发。  
舞袖朝欺陌上春，歌声夜怨江边月。来人事亦犹今，  
莫厌清觞与绿琴。独向西山聊一笑，白云芳草自知心。  
  
卷206_3  【夜闻江南人家赛神，因题即事】李嘉祐  
南方淫祀古风俗，楚妪解唱迎神曲。锵锵铜鼓芦叶深，  
寂寂琼筵江水绿。雨过风清洲渚闲，椒浆醉尽迎神还。  
帝女凌空下湘岸，番君隔浦向尧山。月隐回塘犹自舞，  
一门依倚神之祜。韩康灵药不复求，扁鹊医方曾莫睹。  
逐客临江空自悲，月明流水无已时。听此迎神送神曲，  
携觞欲吊屈原祠。  
  
卷206_4  【古兴】李嘉祐  
十五小家女，双鬟人不如。蛾眉暂一见，可直千金馀。  
自从得向蓬莱里，出入金舆乘玉趾。梧桐树上春鸦鸣，  
晓伴君王犹未起。莫道君恩长不休，婕妤团扇苦悲秋。  
君看魏帝邺都里，惟有铜台漳水流。  
  
卷206_5  【杂兴】李嘉祐  
花间昔日黄鹂啭，妾向青楼已生怨。花落黄鹂不复来，  
妾老君心亦应变。君心比妾心，妾意旧来深。  
一别十年无尺素，归时莫赠路傍金。  
  
卷206_6  【送韦邕少府归钟山】李嘉祐  
祈门官罢后，负笈向桃源。万卷长开帙，千峰不闭门。  
绿杨垂野渡，黄鸟傍山村。念尔能高枕，丹墀会一论。  
  
卷206_7  【送卢员外往饶州】李嘉祐  
为郎复典郡，锦帐映朱轮。露冕随龙节，停桡得水人。  
早霜芦叶变，寒雨石榴新。莫怪谙风土，三年作逐臣。  
  
卷206_8  【送裴五归京口】李嘉祐  
君罢江西日，家贫为一官。还归五陵去，只向远峰看。  
暮色催人别，秋风待雨寒。遥知到三径，唯有菊花残。  
  
卷206_9  【送严维归越州】李嘉祐  
艰难只用武，归向浙河东。松雪千山暮，林泉一水通。  
乡心缘绿草，野思看青枫。春日偏相忆，裁书寄剡中。  
  
卷206_10  【送杜士瞻楚州觐省】李嘉祐  
风流与才思，俱似晋时人。淮月归心促，江花入兴新。  
云深沧海暮，柳暗白田春。共道官犹小，怜君孝养亲。  
  
卷206_11  【送裴宣城上元所居】李嘉祐  
水流过海稀，尔去换春衣。泪向槟榔尽，身随鸿雁归。  
草思晴后发，花怨雨中飞。想到金陵渚，酣歌对落晖。  
  
卷206_12  【留别毗陵诸公】李嘉祐  
久作涔阳令，丹墀忽再还。凄凉辞泽国，离乱到乡山。  
北固滩声满，南徐草色闲。心从此别，相忆鬓毛斑。  
  
卷206_13  【送独孤拾遗先辈先赴上都】李嘉祐  
行春日已晓，桂楫逐寒烟。转曲遥峰出，看涛极浦连。  
入京当献赋，封事更闻天。日日趋黄阁，应忘云海边。  
  
卷206_14  【常州韦郎中泛舟见饯】李嘉祐  
主人冯轼贵，送客泛舟稀。逼岸随芳草，回桡背落晖。  
映花双节驻，临水伯劳飞。醉与群公狎，春塘露冕归。  
  
卷206_15  【送崔侍御入朝】李嘉祐  
十年犹执宪，万里独归春。旧国逢芳草，青云见故人。  
潘郎今发白，陶令本家贫。相送临京口，停桡泪满巾。  
  
卷206_16  【送岳州司马弟之任】李嘉祐  
岳阳天水外，念尔一帆过。野墅人烟迥，山城雁影多。  
有时巫峡色，终日洞庭波。丞相今为郡，应无劳者歌。  
  
卷206_17  【裴侍御见赠斑竹杖】李嘉祐  
骚人夸竹杖，赠我意何深。万点湘妃泪，三年贾谊心。  
愿持终白首，谁道贵黄金。他日归愚谷，偏宜绿绮琴。  
  
卷206_18  【送张观归袁州】李嘉祐  
羡尔湘东去，烟花尚可亲。绿芳深映鸟，远岫递迎人。  
饥狖啼初日，残莺惜暮春。遥怜谢客兴，佳句又应新。  
  
卷206_19  【冬夜饶州使堂饯相公五叔赴歙州】李嘉祐  
丞相过邦牧，清弦送羽觞。高情同客醉，子夜为人长。  
斜汉初过斗，寒云正护霜。新安江自绿，明主待惟良。  
  
卷206_20  【蒋山开善寺（一作崔峒诗）】李嘉祐  
山殿秋云里，香烟出翠微。客寻朝磬至，僧背夕阳归。  
下界千门在，前朝万事非。看心兼送目，葭菼自依依。  
  
卷206_21  【晚发江宁道中呈严维】李嘉祐  
惆怅遥江路，萧条落日过。蝉鸣独树急，鸦向古城多。  
转曲随青嶂，因高见白波。潘生秋径草，严子意如何。  
  
卷206_22  【句容县东青阳馆作】李嘉祐  
句曲千峰暮，归人向远烟。风摇近水叶，云护欲晴天。  
夕照留山馆，秋光落草田。征途傍斜日，一骑独翩翩。  
  
卷206_23  【晚春宴无锡蔡明府西亭】李嘉祐  
茅檐闲寂寂，无事觉人和。井近时浇圃，城低下见河。  
兴缘芳草积，情向远峰多。别日归吴地，停桡更一过。  
  
卷206_24  【送王端赴朝】李嘉祐  
君承明主意，日日上丹墀。东阁论兵后，南宫草奏期。  
人稀傍河处，槐暗入关时。独遣吴州客，平陵结梦思。  
  
卷206_25  【送王正字山寺读书】李嘉祐  
欲究先儒教，还过支遁居。山阶闲听法，竹径独看书。  
向日荷新卷，迎秋柳半疏。风流有佳句，不似带经锄。  
  
卷206_26  【送房明府罢长宁令湖州客舍】李嘉祐  
君为万里宰，恩及五湖人。未满先求退，归闲不厌贫。  
远峰晴更近，残柳雨还新。要自趋丹陛，明年鸡树亲。  
  
卷206_27  【咏萤】李嘉祐  
映水光难定，凌虚体自轻。夜风吹不灭，秋露洗还明。  
向烛仍分焰，投书更有情。犹将流乱影，来此傍檐楹。  
  
卷206_28  【送李中丞、杨判官】李嘉祐  
射策名先著，论兵气自雄。能全季布诺，不道鲁连功。  
流水蒹葭外，诸山睥睨中。别君秋日晚，回首夕阳空。  
  
卷206_29  【至七里滩作】李嘉祐  
迁客投於越，临江泪满衣。独随流水远，转觉故人稀。  
万木迎秋序，千峰驻晚晖。行舟犹未已，惆怅暮潮归。  
  
卷206_30  【南浦渡口】李嘉祐  
寂寞横塘路，新篁覆水低。东风潮信满，时雨稻粳齐。  
寡妇共租税，渔人逐鼓鼙。惭无卓鲁术，解印谢黔黎。  
  
卷206_31  【暮秋迁客增思寄京华】李嘉祐  
宋玉怨三秋，张衡复四愁。思乡雁北至，欲别水东流。  
倚树看黄叶，逢人诉白头。佳期不可失，落日自登楼。  
  
卷206_32  【送苏修往上饶】李嘉祐  
爱尔无羁束，云山恣意过。一身随远岫，孤棹任轻波。  
世事关心少，渔家寄宿多。芦花泊舟处，江月奈人何。  
  
卷206_33  【题王十九茆堂】李嘉祐  
满庭多种药，入里作山家。终日能留客，凌寒亦对花。  
海鸥过竹屿，门柳拂江沙。尔卑栖意，题诗美白华。  
  
卷206_34  【送弘志上人归湖州】李嘉祐  
山林唯幽静，行住不妨禅。高月穿松径，残阳过水田。  
诗从宿世悟，法为本师传。能使南人敬，修持香火缘。  
  
卷206_35  【送陆士伦宰义兴】李嘉祐  
阳羡兰陵近，高城带水闲。浅流通野寺，绿茗盖春山。  
长吏多愁罢，游人讵肯还。君日清净，无事掩重关。  
  
卷206_36  【和张舍人中书宿直】李嘉祐  
汉主留才子，春城直紫微。对花阊阖静，过竹吏人稀。  
裁诏催添烛，将朝欲更衣。玉堂宜岁久，且莫厌彤闱。  
  
卷206_37  【司勋王郎中宅送韦九郎中往濠州】李嘉祐  
怜尔因同舍，看书似外家。出关逢落叶，傍水见寒花。  
送远添秋思，将衰恋岁华。清淮倍相忆，回首莫令赊。  
  
卷206_38  【晚春送吉校书归楚州（吉中孚曾为道士）】李嘉祐  
诗人饶楚思，淮上及春归。旧浦菱花发，闲门柳絮飞。  
高名乡曲重，少事道流稀。定向渔家醉，残阳卧钓矶。  
  
卷206_39  【送严二擢第东归】李嘉祐  
隳官就宾荐，时辈讵争先。盛业推儒行，高科独少年。  
迎秋见衰叶，馀照逐鸣蝉。旧里三峰下，开门古县前。  
  
卷206_40  【送冷朝阳及第东归江宁】李嘉祐  
高第由佳句，诸生似者稀。长安带酒别，建业候潮归。  
稚子欢迎棹，邻人为扫扉。含情过旧浦，鸥鸟亦依依。  
  
卷206_41  【送越州辛法曹之任】李嘉祐  
但能一官适，莫羡五侯尊。山色垂趋府，潮声自到门。  
缘塘剡溪路，映竹五湖村。王谢登临处，依依今尚存。  
  
卷206_42  【送樊兵曹潭州谒韦大夫】李嘉祐  
塞鸿归欲尽，北客始辞春。零桂虽逢竹，湘川少见人。  
江花铺浅水，山木暗残春。修刺辕门里，多怜尔为亲。  
  
卷206_43  【送杜御史还广陵】李嘉祐  
惭君从弱岁，顾我比诸昆。同事元戎久，俱承国士恩。  
随莺过淮水，看柳向辕门。草色金陵岸，思心那可论。  
  
卷206_44  【送兖州杜别驾之任】李嘉祐  
停车邀别乘，促轸奏胡笳。若见楚山暮，因愁浙水赊。  
河堤经浅草，村径历繁花。更有堪悲处，梁城春日斜。  
  
卷206_45  【题裴十六少卿东亭】李嘉祐  
平津旧东阁，深巷见南山。卷箔岚烟润，遮窗竹影闲。  
倾茶兼落帽，恋客不开关。斜照窥帘外，川禽时往还。  
  
卷206_46  【同皇甫侍御题荐福寺一公房】李嘉祐  
虚室独焚香，林空静磬长。闲窥数竿竹，老在一绳床。  
啜茗翻真偈，然灯继夕阳。归远相送，步履出回廊。  
  
卷206_47  【送从侄端之东都】李嘉祐  
虏近人行少，怜君独出城。故关逢落叶，寒日逐徂征。  
闻笛添归思，看山惬野情。皇华今绝少，龙额也相迎。  
  
卷206_48  【送王谏议充东都留守判官】李嘉祐  
时称谢康乐，别事汉平津。衰柳寒关道，高车左掖臣。  
背河见北雁，到洛问东人。忆昔游金谷，相看华发新。  
  
卷206_49  【和都官苗员外秋夜省直对雨简诸知己】李嘉祐  
多雨南宫夜，仙郎寓直时。漏长丹凤阙，秋冷白云司。  
萤影侵阶乱，鸿声出苑迟。萧条人吏散，小谢有新诗。  
  
卷206_50  【送从弟归河朔】李嘉祐  
故乡那可到，令弟独能归。诸将矜旄节，何人重布衣。  
空城流水在，荒泽旧村稀。秋日平原路，虫鸣桑叶飞。  
  
卷206_51  【送崔夷甫员外和蕃】李嘉祐  
君过湟中去，寻源未是赊。经春逢白草，尽日度黄沙。  
双节行为伴，孤烽到似家。和戎非用武，不学李轻车。  
  
卷206_52  【春日长安送从弟尉吴县】李嘉祐  
春愁能浩荡，送别又如何。向吴台远，莺飞汉苑多。  
见花羞白发，因尔忆沧波。好是神仙尉，前贤亦未过。  
  
卷206_53  【元日无衣冠入朝，寄皇甫拾遗冉、从弟补阙纾】李嘉祐  
伏奏随廉使，周行外冗员。白髭空受岁，丹陛不朝天。  
秉烛千官去，垂帘一室眠。羡君青琐里，并冕入炉烟。  
  
卷206_54  【和韩郎中扬子津玩雪寄严维】李嘉祐  
雪深扬子岸，看柳尽成梅。山色潜知近，潮声只听来。  
夜禽惊晓散，春物受寒催。粉署生新兴，瑶华寄上才。  
  
卷206_55  【送王牧往吉州谒王使君叔】李嘉祐  
细草绿汀洲，王孙耐薄游。年华初冠带，文体旧弓裘。  
野渡花争发，春塘水乱流。使君怜小阮，应念倚门愁。  
  
卷206_56  【广陵送林宰】李嘉祐  
清政过前哲，香名达至尊。明通汉家籍，重识府公恩。  
春景生云物，风潮敛雪痕。长吟策羸马，青楚入关门。  
  
卷206_57  【赠卫南长官赴任】李嘉祐  
吏曹难茂宰，主意念疲人。更事文犀节，还过白马津。  
云间辞北阙，树里出西秦。为报陶明府，裁书莫厌贫。  
  
卷206_58  【自常州还江阴途中作】李嘉祐  
处处空篱落，江村不忍看。无人花色惨，多雨鸟声寒。  
黄霸初临郡，陶潜未罢官。乘春务征伐，谁肯问凋残。  
  
卷206_59  【润州杨别驾宅送蒋九侍御收兵归扬州】李嘉祐  
沴气清金虎，兵威壮铁冠。扬旌川色暗，吹角水风寒。  
人对辎輧醉，花垂睥睨残。羡归丞相阁，空望旧门栏。  
  
卷206_60  【仲夏江阴官舍寄裴明府】李嘉祐  
万室边江次，孤城对海安。朝霞晴作雨，湿气晚生寒。  
苔色侵衣桁，潮痕上井栏。题诗招茂宰，思尔欲辞官。  
  
卷206_61  【送夏侯审参军游江东】李嘉祐  
袖中多丽句，未遣世人闻。醉夜眠江月，闲时逐海云。  
荻花寒漫漫，鸥鸟暮群群。若到长沙苑，渔家更待君。  
  
卷206_62  【送袁员外宣慰劝农毕赴洪州使院】李嘉祐  
圣主临前殿，殷忧遣使臣。气迎天诏喜，恩发土膏春。  
草色催归棹，莺声为送人。龙沙多道里，流水自相亲。  
  
卷206_63  【送侍御史四叔归朝】李嘉祐  
淮南频送别，临水惜残春。攀折隋宫柳，淹留秦地人。  
含情归上国，论旧见平津。更接天津近，馀花映绶新。  
  
卷206_64  【登楚州城望驿路，十馀里山村竹林相次交映】李嘉祐  
十里山村道，千峰栎树林。霜浓竹枝亚，岁晚荻花深。  
草市多樵客，渔家足水禽。幽居虽可羡，无那子牟心。  
  
卷206_65  【奉陪韦润州游鹤林寺】李嘉祐  
野寺江城近，双旌五马过。禅心超忍辱，梵语问多罗。  
松竹闲僧老，云烟晚日和。寒塘归路转，清磬隔微波。  
  
卷206_66  【奉酬路五郎中院长新除工部员外见简】李嘉祐  
一门同秘省，万里作长城。问绢莲花府，扬旗细柳营。  
词锋偏却敌，草奏直论兵。何幸新诗赠，真输小谢名。  
  
卷206_67  【送韦司直西行（此公深入道门）】李嘉祐  
不耻青袍故，尤宜白发新。心朝玉皇帝，貌似紫阳人。  
湘浦眠销日，桃源醉度春。能文兼证道，庄叟是前身。  
  
卷206_68  【送上官侍御赴黔中】李嘉祐  
莫向黔中路，令人到欲迷。水声巫峡里，山色夜郎西。  
树隔朝云合，猿窥晓月啼。南方饶翠羽，知尔饮清溪。  
  
卷206_69  【送元侍御还荆南幕府】李嘉祐  
迢递荆州路，山多水又分。霜林澹寒日，朔雁蔽南云。  
八座由持节，三湘亦置军。自当行直指，应不为功勋。  
  
卷206_70  【登湓城浦望庐山初晴，直省赍敕催赴江阴】李嘉祐  
西望香炉雪，千峰晚色新。白头悲作吏，黄纸苦催人。  
多负登山屐，深藏漉酒巾。伤心公府内，手板日相亲。  
  
卷206_71  【九日】李嘉祐  
惆怅重阳日，空山野菊新。蒹葭百战地，江海十年人。  
叹老堪衰柳，伤秋对白蘋。孤楼闻夕磬，塘路向城闉。  
  
卷206_72  【九日送人】李嘉祐  
晴景应重阳，高台怆远乡。水澄千室倒，雾卷四山长。  
受节人逾老，惊寒菊半黄。席前愁此别，未别已沾裳。  
  
卷206_73  【春日淇上作（一作汉口春）】李嘉祐  
淇上春风涨，鸳鸯逐浪飞。清明桑叶小，度雨杏花稀。  
卫女红妆薄，王孙白马肥。相将踏青去，不解惜罗衣。  
  
卷206_74  【送从叔阳冰祇召赴都】李嘉祐  
自小从游惯，多由戏笑偏。常时矜礼数，渐老荷优怜。  
见主承休命，为郎贵晚年。伯喈文与篆，虚作汉家贤。  
  
卷206_75  【送友人入湘】李嘉祐  
闻说湘川路，年年苦雨多。猿啼巫峡雨，月照洞庭波。  
穷海人还去，孤城雁共过。青山不可极，来往自蹉跎。  
  
卷206_76  【送裴员外往江南】李嘉祐  
公务江南远，留驩幕下荣。枫林缘楚塞，水驿到湓城。  
岸草知春晚，沙禽好夜惊。风帆几度泊，处处暮潮声。  
  
卷206_77  【登秦岭】李嘉祐  
南登秦岭头，回望始堪愁。汉阙青门远，高山蓝水流。  
三湘迁客去，九陌故人游。从此辞乡泪，双垂不复收。  
  
卷206_78  【送张惟俭秀才入举】李嘉祐  
清秀过终童，携书访老翁。以吾为世旧，怜尔继家风。  
淮岸经霜柳，关城带月鸿。春归定得意，花送到东中。  
  
卷206_79  【送韦侍御湖南幕府】李嘉祐  
执宪随征虏，逢秋出故关。雨多愁郢路，叶下识衡山。  
地远从军乐，兵强分野闲。皇家不易将，此去未应还。  
  
卷206_80  【同皇甫冉赴官，留别灵一上人】李嘉祐  
法许庐山远，诗传休上人。独归双树宿，静与百花亲。  
对物虽留兴，观空已悟身。能令折腰客，遥赏竹房春。  
  
卷206_81  【送客游荆州】李嘉祐  
草色随骢马，悠悠共出秦。水传云梦晓，山接洞庭春。  
帆影连三峡，猿声在四邻。青门一分首，难见杜陵人。  
  
卷206_82  【与郑锡游春】李嘉祐  
东门垂柳长，回首独心伤。日暖临芳草，天晴忆故乡。  
映花莺上下，过水蝶悠飏。借问同行客，今朝泪几行。  
  
卷206_83  【故燕国相公挽歌二首】李嘉祐  
文若为全德，留侯是重名。论公长不宰，因病得无生。  
大梦依禅定，高坟共化城。自应怜寂灭，人世但伤情。  
共美持衡日，皆言折槛时。蜀侯供庙略，汉主缺台司。  
车马行仍止，笳箫咽又悲。今年杜陵陌，殄瘁百花迟。  
  
卷206_84  【故吏部郎中赠给事中韦公挽歌二首】李嘉祐  
神理今何在，斯人竟若斯。颜渊徒有德，伯道且无儿。  
白发今非老，青云数有奇。谁言夕郎拜，翻向夜台悲。  
社里东城接，松阡北地开。闻笳春色惨，执绋故人哀。  
终日南山对，何时渭水回。仁兄与恩旧，相望泣泉台。  

## 全唐诗(上)　卷二百零七

卷207_1  【和袁郎中破贼后经剡县山水上太尉】李嘉祐  
受律仙郎贵，长驱下会稽。鸣笳山月晓，摇旆野云低。  
翦寇人皆贺，回军马自嘶。地闲春草绿，城静夜乌啼。  
破竹清闽岭，看花入剡溪。元戎催献捷，莫道事攀跻。  
  
卷207_2  【送评事十九叔入秦】李嘉祐  
白露沾蕙草，王孙转忆归。蔡州新战罢，郢路去人稀。  
谒帝不辞远，怀亲空有违。孤舟看落叶，平楚逐斜晖。  
北阙见端冕，南台当绣衣。唯余播迁客，只伴鹧鸪飞。  
  
卷207_3  【赠王八衢】李嘉祐  
丹地偏相逐，清江若有期。腰金才子贵，剖竹老人迟。  
桂楫闲迎客，茶瓯对说诗。渚田分邑里，山桂树罘罳。  
心静无华发，人和似古时。别君远山去，幽独更应悲。  
  
卷207_4  【入睦州分水路忆刘长卿】李嘉祐  
北阙忤明主，南方随白云。沿洄滩草色，应接海鸥群。  
建德潮已尽，新安江又分。回看严子濑，朗咏谢安文。  
雨过暮山碧，猿吟秋日曛。吴洲不可到，刷鬓为思君。  
  
卷207_5  【奉和杜相公长兴新宅即事呈元相公】李嘉祐  
意有空门乐，居无甲第奢。经过容法侣，雕饰让侯家。  
隐树重檐肃，开园一径斜。据梧听好鸟，行药寄名花。  
梦蝶留清簟，垂貂坐绛纱。当山不掩户，映日自倾茶。  
雅望归安石，深知在叔牙。还成吉甫颂，赠答比瑶华。  
  
卷207_6  【江湖秋思】李嘉祐  
趋陪禁掖雁行随，迁向江潭鹤发垂。素浪遥疑八溪水，  
清枫忽似万年枝。嵩南春遍伤魂梦，壶口云深隔路歧。  
共望汉朝多霈泽，苍蝇早晚得先知。  
  
卷207_7  【送朱中舍游江东】李嘉祐  
孤城郭外送王孙，越水吴洲共尔论。野寺山边斜有径，  
渔家竹里半开门。青枫独映摇前浦，白鹭闲飞过远村。  
若到西陵征战处，不堪秋草自伤魂。  
  
卷207_8  【送窦拾遗赴朝因寄中书十七弟（窦拾遗叔向其弟窦舒也）】李嘉祐  
自叹未沾黄纸诏，那堪远送赤墀人。老为侨客偏相恋，  
素是诗家倍益亲。妻儿共载无羁思，鸳鹭同行不负身。  
凭尔将书通令弟，唯论华发愧头巾。  
  
卷207_9  【自苏台至望亭驿人家尽空春物增思怅然有作因寄从弟纾】李嘉祐  
南浦菰蒋覆白蘋，东吴黎庶逐黄巾。野棠自发空临水，  
江燕初归不见人。远岫依依如送客，平田渺渺独伤春。  
那堪回首长洲苑，烽火年年报虏尘。  
  
卷207_10  【承恩量移宰江邑，临鄱江怅然之作】李嘉祐  
四年谪宦滞江城，未厌门前鄱水清。谁言宰邑化黎庶，  
欲别云山如弟兄。双鸥为底无心狎，白发从他绕鬓生。  
惆怅闲眠临极浦，夕阳秋草不胜情。  
  
卷207_11  【题灵台县东山村主人】李嘉祐  
处处征胡人渐稀，山村寥落暮烟微。门临莽苍经年闭，  
身逐嫖姚几日归。贫妻白发输残税，馀寇黄河未解围。  
天子如今能用武，只应岁晚息兵机。  
  
卷207_12  【同皇甫冉登重玄阁】李嘉祐  
高阁朱栏不厌游，蒹葭白水绕长洲。孤云独鸟川光暮，  
万井千山海色秋。清梵林中人转静，夕阳城上角偏愁。  
谁怜远作秦吴别，离恨归心双泪流。  
  
卷207_13  【宋州东登望题武陵驿】李嘉祐  
梁宋人稀鸟自啼，登舻一望倍含凄。白骨半随河水去，  
黄云犹傍郡城低。平陂战地花空落，旧苑春田草未齐。  
明主频移虎符守，几时行县向黔黎。  
  
卷207_14  【晚登江楼有怀】李嘉祐  
独坐南楼佳兴新，青山绿水共为邻。爽气遥分隔浦岫，  
斜光偏照渡江人。心闲鸥鸟时相近，事简鱼竿私自亲。  
只忆帝京不可到，秋琴一弄欲沾巾。  
  
卷207_15  【游徐城河忽见清淮，因寄赵八】李嘉祐  
自缘迟暮忆沧洲，翻爱南河浊水流。初过重阳惜残菊，  
行看旧浦识群鸥。朝霞映日同归处，暝柳摇风欲别秋。  
长恨相逢即分首，含情掩泪独回头。  
  
卷207_16  【题游仙阁白公庙】李嘉祐  
仙冠轻举竟何之，薜荔缘阶竹映祠。甲子不知风驭日，  
朝昏唯见雨来时。霓旌翠盖终难遇，流水青山空所思。  
逐客自怜双鬓改，焚香多负白云期。  
  
卷207_17  【送郑正则汉阳迎妇】李嘉祐  
锦字相催鸟急飞，郎君暂脱老莱衣。遥想双眉待人画，  
行看五马送潮归。望夫山上花犹发，新妇江边莺未稀。  
令秩和鸣真可羡，此行谁道负春辉。  
  
卷207_18  【送皇甫冉往安宜】李嘉祐  
江皋尽日唯烟水，君向白田何日归。楚地蒹葭连海迥，  
隋朝杨柳映堤稀。津楼故市无行客，山馆荒城闭落晖。  
若问行人与征战，使君双泪定沾衣。  
  
卷207_19  【晚发咸阳，寄同院遗补】李嘉祐  
征战初休草又衰，咸阳晚眺泪堪垂。去路全无千里客，  
秋田不见五陵儿。秦家故事随流水，汉代高坟对石碑。  
回首青山独不语，羡君谈笑万年枝。  
  
卷207_20  【早秋京口旅泊，章侍御寄书相问，因以赠之，时七夕】李嘉祐  
移家避寇逐行舟，厌见南徐江水流。吴越征徭非旧日，  
秣陵凋弊不宜秋。千家闭户无砧杵，七夕何人望斗牛。  
只有同时骢马客，偏宜尺牍问穷愁。  
  
卷207_21  【秋晓招隐寺东峰茶宴，送内弟阎伯均归江州】李嘉祐  
万畦新稻傍山村，数里深松到寺门。幸有香茶留稚子，  
不堪秋草送王孙。烟尘怨别唯愁隔，井邑萧条谁忍论。  
莫怪临歧独垂泪，魏舒偏念外家恩。  
  
卷207_22  【送严员外（一作刘长卿诗）】李嘉祐  
春风倚棹阖闾城，水国春寒阴复晴。细雨湿衣看不见，  
闲花落地听无声。日斜江上孤帆影，草绿湖南万里情。  
君去若逢相识问，青袍今已误儒生。  
  
卷207_23  【赴南中留别褚七少府湖上林亭（一作刘长卿诗）】李嘉祐  
种田东郭傍春陂，万事无情把钓丝。绿竹放侵行径里，  
青山常对卷帘时。纷纷花发门空闭，寂寂莺啼日更迟。  
从此别君千万里，白云流水忆佳期。  
  
卷207_24  【与从弟正字、从兄兵曹宴集林园】李嘉祐  
竹窗松户有佳期，美酒香茶慰所思。辅嗣外生还解易，  
惠连群从总能诗。檐前花落春深后，谷里莺啼日暮时。  
去路归程仍待月，垂缰不控马行迟。  
  
卷207_25  【酬皇甫十六侍御曾见寄（此公时贬舒州司马）】李嘉祐  
自顾衰容累玉除，忽承优诏赴铜鱼。江头鸟避青旄节，  
城里人迎露网车。长沙地近悲才子，古郡山多忆旧庐。  
更枉新诗思何苦，离骚愁处亦无如。  
  
卷207_26  【暮春宜阳郡斋愁坐，忽枉刘七侍御新诗，因以酬答】李嘉祐  
子规夜夜啼槠叶，远道逢春半是愁。芳草伴人还易老，  
落花随水亦东流。山临睥睨恒多雨，地接潇湘畏及秋。  
唯羡君为周柱史，手持黄纸到沧洲。  
  
卷207_27  【送舍弟】李嘉祐  
诸谢偏推永嘉守，三何独许水曹郎。老兄鄙思难俦匹，  
令弟清词堪比量。叠嶂入云藏古寺，高秋背月转南湘。  
定知马上多新句，早寄袁溪当八行。  
  
卷207_28  【送从弟永任饶州录事参军】李嘉祐  
一官万里向千溪，水宿山行鱼浦西。日晚长烟高岸近，  
天寒积雪远峰低。芦花渚里鸿相叫，苦竹丛边猿暗啼。  
闻道慈亲倚门待，到时兰叶正萋萋。  
  
卷207_29  【送马将军奏事毕归滑州使幕】李嘉祐  
吴门别后蹈沧州，帝里相逢俱白头。自叹马卿常带病，  
还嗟李广未封侯。棠梨宫里瞻龙衮，细柳营前著豹裘。  
想到滑台桑叶落，黄河东注荻花秋。  
  
卷207_30  【闻逝者自惊】李嘉祐  
亦知死是人间事，年老闻之心自疑。黄卷清琴总为累，  
落花流水共添悲。愿将从药看真诀，又欲休官就本师。  
儿女眼前难喜舍，弥怜双鬓渐如丝。  
  
卷207_31  【伤歙州陈二使君】李嘉祐  
怜君辞满卧沧洲，一旦云亡万事休。慈母断肠妻独泣，  
寒云惨色水空流。江村故老长怀惠，山路孤猿亦共愁。  
寂寞荒坟近渔浦，野松孤月即千秋。  
  
卷207_32  【白田西忆楚州使君弟】李嘉祐  
山阳郭里无潮，野水自向新桥。鱼网平铺荷叶，  
鹭鸶闲步稻苗。秣陵归人惆怅，楚地连山寂寥。  
却忆士龙宾阁，清琴绿竹萧萧。  
  
卷207_33  【送陆澧还吴中（一作刘长卿诗）】李嘉祐  
瓜步寒潮送客，杨花暮雨沾衣。  
故乡南望何处，春水连天独归。  
  
卷207_34  【春日忆家（一作春日归山）】李嘉祐  
自觉劳乡梦，无人见客心。空馀庭草色，日日伴愁襟。  
  
卷207_35  【远寺钟】李嘉祐  
疏钟何处来，度竹兼拂水。渐逐微风声，依依犹在耳。  
  
卷207_36  【白鹭】李嘉祐  
江南渌水多，顾影逗轻波。落日秦云里，山高奈若何。  
  
卷207_37  【夜宴南陵留别】李嘉祐  
雪满前庭月色闲，主人留客未能还。  
预愁明日相思处，匹马千山与万山。  
  
卷207_38  【题前溪馆】李嘉祐  
两年谪宦在江西，举目云山要自迷。  
今日始知风土异，浔阳南去鹧鸪啼。  
  
卷207_39  【过乌公山寄钱起员外】李嘉祐  
雨过青山猿叫时，愁人泪点石榴枝。  
无端王事还相系，肠断蒹葭君不知。  
  
卷207_40  【寄王舍人竹楼】李嘉祐  
傲吏身闲笑五侯，西江取竹起高楼。  
南风不用蒲葵扇，纱帽闲眠对水鸥。  
  
卷207_41  【韦润州后亭海榴】李嘉祐  
江上年年小雪迟，年光独报海榴知。  
寂寂山城风日暖，谢公含笑向南枝。  
  
卷207_42  【送崔十一弟归北京】李嘉祐  
潘郎美貌谢公诗，银印花骢年少时。  
楚地江皋一为别，晋山沙水独相思。  
  
卷207_43  【访韩司空不遇】李嘉祐  
图画风流似长康，文词体格效陈王。  
蓬莱对去归常晚，丛竹闲飞满夕阳。  
  
卷207_44  【题道虔上人竹房】李嘉祐  
诗思禅心共竹闲，任他流水向人间。  
手持如意高窗里，斜日沿江千万山。  
  
卷207_45  【秋朝木芙蓉】李嘉祐  
水面芙蓉秋已衰，繁条到是著花时。  
平明露滴垂红脸，似有朝愁暮落悲。  
  
卷207_46  【袁江口忆王司勋、王吏部二郎中、起居十七弟】李嘉祐  
京华不啻三千里，客泪如今一万双。  
若个最为相忆处，青枫黄竹入袁江。  
  
卷207_47  【答泉州薛播使君重阳日赠酒】李嘉祐  
欲强登高无力去，篱边黄菊为谁开。  
共知不是浔阳郡，那得王弘送酒来。  
  
卷207_48  【题张公洞】李嘉祐  
空山杳杳鸾凤飞，神仙门户开翠微。  
主人白发雪霞衣，松间留我谈玄机。  
  
卷207_49  【句】李嘉祐  
水田飞白鹭，夏木啭黄鹂。（李肇称嘉祐有此句，  
王右丞取以为七言，今集中无之）知  
白马撼金珂，纷纷侍从多。身居骠骑幕，家住滹沱河。  
（《少年行》，《诗式》）斋  
溪北映初星。（《海录碎事》）主  

## 全唐诗(上)　卷二百零八

卷208_1  【送泉州李使君之任（一作送李使君赴泉州）】包何  
傍海皆荒服，分符重汉臣。云山百越路，市井十洲人。  
执玉来朝远，还珠入贡频。连年不见雪，到处即行春。  
  
卷208_2  【和孟虔州闲斋即事】包何  
古郡邻江岭，公庭半薜萝。府僚闲不入，山鸟静偏过。  
睥睨临花柳，栏干枕芰荷。麦秋今欲至，君听两岐歌。  
  
卷208_3  【同李郎中净律院梡子树】包何  
本梡稀难识，沙门种则生。叶殊经写字，子为佛称名。  
滤水浇新长，燃灯暖更荣。亭亭无别意，只是劝修行。  
  
卷208_4  【同阎伯均宿道士观有述】包何  
南国佳人去不回，洛阳才子更须媒。绮琴白雪无心弄，  
罗幌清风到晓开。冉冉修篁依户牖，迢迢列宿映楼台。  
纵令奔月成仙去，且作行云入梦来。  
  
卷208_5  【送乌程王明府贬巴江】包何  
一片孤帆无四邻，北风吹过五湖滨。  
相看尽是江南客，独有君为岭外人。  
  
卷208_6  【同舍弟佶、班、韦二员外秋苔对之成咏】包何  
每看苔藓色，如向簿书闲。幽思缠芳树，高情寄远山。  
雨痕连地绿，日色出林斑。却笑兴公赋，临危滑石间。  
  
卷208_7  【送王汶宰江阴】包何  
郡北乘流去，花间竟日行。海鱼朝满市，江鸟夜喧城。  
止酒非关病，援琴不在声。应缘五斗米，数日滞渊明。  
  
卷208_8  【和苗员外寓直中书】包何  
朝列称多士，君家有二难。贞为台里柏，芳作省中兰。  
夜宿分曹阔，晨趋接武欢。每怜双阙下，雁序入鸳鸾。  
  
卷208_9  【阙下芙蓉】包何  
一人理国致升平，万物呈祥助圣明。天上河从阙下过，  
江南花向殿前生。广云垂荫开难落，湛露为珠满不倾。  
更对乐悬张宴处，歌工欲奏采莲声。  
  
卷208_10  【江上田家】包何  
近海川原薄，人家本自稀。黍苗期腊酒，霜叶是寒衣。  
市井谁相识，渔樵夜始归。不须骑马问，恐畏狎鸥飞。  
  
卷208_11  【送韦侍御奉使江岭诸道催青苗钱】包何  
近远从王事，南行处处经。手持霜简白，心在夏苗青。  
回雁书应报，愁猿夜屡听。因君使绝域，方物尽来庭。  
  
卷208_12  【和程员外春日东郊即事】包何  
郎官休浣怜迟日，野老欢娱为有年。几处折花惊蝶梦，  
数家留叶待蚕眠。藤垂宛地萦珠履，泉迸侵阶浸绿钱。  
直到闭关朝谒去，莺声不散柳含烟。  
  
卷208_13  【裴端公使院，赋得隔帘见春雨】包何  
细雨未成霖，垂帘但觉阴。唯看上砌湿，不遣入檐深。  
度隙沾霜简，因风润绮琴。须移户外屦，檐溜夜相侵。  
  
卷208_14  【相里使君第七男生日（一作生日）】包何  
娶妻生子复生男，独有君家众所谈。荀氏八龙唯欠一，  
桓山四凤已过三。他时干蛊声名著，今日悬弧宴乐酣。  
谁道众贤能继体，须知个个出于蓝。  
  
卷208_15  【同诸公寻李方直不遇】包何  
闻说到扬州，吹箫忆旧游。来多不见，莫是上迷楼。  
  
卷208_16  【婺州留别邓使君】包何  
西掖驰名久，东阳出守时。江山婺女分，风月隐侯诗。  
别恨双溪急，留欢五马迟。回舟映沙屿，未远剩相思。  
  
卷208_17  【寄杨侍御（一作包佶诗）】包何  
一官何幸得同时，十载无媒独见遗。  
今日不论腰下组，请君看取鬓边丝。  
  
卷208_18  【赋得秤，送孟孺卿】包何  
愿以金秤锤，因君赠别离。钩悬新月吐，衡举众星随。  
掌握须平执，锱铢必尽知。由来投分审，莫放弄权移。  
  
卷208_19  【长安晓望，寄崔补阙（一作司空曙诗）】包何  
迢递山河拥帝京，参差宫殿接云平。风吹晓漏经长乐，  
柳带晴烟出禁城。天净笙歌临路发，日高车马隔尘行。  
自怜久滞诸生列，未得金闺籍姓名。  

## 全唐诗(上)　卷二百零九

卷209_1  【送萧颖士赴东府得路字】贾邕  
子欲适东周，门人盈歧路。高标信难仰，薄官非始务。  
绵邈千里途，裴回四郊暮。征车日云远，抚已惭深顾。  
  
卷209_2  【送萧颖士赴东府得适字】刘舟  
大名掩诸古，独断无不适。德遂天下宗，官为幕中客。  
骊山浮云散，灞岸零雨夕。请业非远期，圆光再生魄。  
  
卷209_3  【送萧颖士赴东府得离字】长孙铸  
大德讵可拟，高梧有长离。素怀经纶具，昭世犹安卑。  
落日去关外，悠悠隔山陂。我心如浮云，千里相追随。  
  
卷209_4  【送萧颖士赴东府，得还字】房白  
夫子高世迹，时人不可攀。今予亦云幸，谬得承温颜。  
良策资入幕，遂行从近关。青春灞亭别，此去何时还。  
  
卷209_5  【送萧颖士赴东府，得引字】元晟  
吾见夫子德，谁云习相近。数仞不可窥，言味终难尽。  
处喧虑常澹，作吏心亦隐。更有嵩少峰，东南为胜引。  
  
卷209_6  【送萧颖士赴东府，得浅字】刘太冲  
吾师继微言，赞述在坟典。寸禄聊自资，平生宦情鲜。  
逶迟东州路，春草深复浅。日远夫子门，中心曷由展。  
  
卷209_7  【送萧颖士赴东府，得草字】姚发  
天生良史笔，浪迹擅文藻。中夏授参谋，东夷愿闻道。  
行轩玩春日，饯席藉芳草。幸得师季良，欣留箧笥宝。  
  
卷209_8  【送萧颖士赴东府，得往字】郑愕  
斤溪数亩田，素心拟长往。繄君曲得引，使我缨俗网。  
风尘岂不劳，道义成心赏。春郊桃李月，忍此戒征两。  
  
卷209_9  【送萧颖士赴东府，得散字】殷少野  
官闲幕府下，聊以任纵诞。文学鲁仲尼，高标嵇中散。  
出门时雨润，对酒春风暖。感激知己恩，别离魂欲断。  
  
卷209_10  【送萧颖士赴东府，得君字】邬载  
策名十二载，独立先斯文。迩来及门者，半已升青云。  
青云岂无姿，黄鹄素不群。一辞芸香吏，几岁沧江濆。  
散职既不羁，天听亦昭闻。虽承急贤诏，未谒陶唐君。  
薄俸还自急，此言那足云。和风媚东郊，时物滋南薰。  
蕙草正可摘，豫章犹未分。宗师忽千里，使我心氛氲。  

## 全唐诗(上)　卷二百一十

卷210_1  【奉陪韦中丞使君游鹤林寺】皇甫曾  
古寺传灯久，层城闭阁闲。香花同法侣，旌旆入深山。  
寒磬虚空里，孤云起灭间。谢公忆高卧，徒御欲东还。  
  
卷210_2  【奉送杜侍御还京（一作杜中丞，一作林中丞）】皇甫曾  
罢战回龙节，朝天上凤池。寒生五湖道，春入万年枝。  
召化多遗爱，胡清已畏知。怀恩偏感别，堕泪向旌麾。  
  
卷210_3  【酬郑侍御秋夜见寄】皇甫曾  
摇落空林夜，河阳兴已生。未辞公府步，知结远山情。  
高柳风难定，寒泉月助明。袁公方卧雪，尺素及柴荆。  
  
卷210_4  【酬窦拾遗秋日见呈（时此公自江阴令除谏官）】皇甫曾  
孤城永巷时相见，衰柳闲门日半斜。  
欲送近臣朝魏阙，犹怜残菊在陶家。  
  
卷210_5  【韦使君宅海榴咏】皇甫曾  
淮阳卧理有清风，腊月榴花带雪红。  
闭阁寂寥常对此，江湖心在数枝中。  
  
卷210_6  【送普上人还阳羡（一作皇甫冉诗）】皇甫曾  
花宫难久别，道者忆千灯。残雪入林路，暮山归寺僧。  
日光依嫩草，泉响滴春冰。何用求方便，看心是一乘。  
  
卷210_7  【送李中丞归本道（一作送人作使归）】皇甫曾  
上将还专席，双旌复出秦。关河三晋路，宾从五原人。  
孤戍云连海，平沙雪度春。酬恩看玉剑，何处有烟尘。  
  
卷210_8  【和谢舍人雪夜寓直】皇甫曾  
禁省夜沉沉，春风雪满林。沧洲归客梦，青琐近臣心。  
挥翰宣鸣玉，承恩在赐金。建章寒漏起，更助掖垣深。  
  
卷210_9  【寻刘处士】皇甫曾  
几年人不见，林下掩柴关。留客当清夜，逢君话旧山。  
隔城寒杵急，带月早鸿还。南陌虽相近，其如隐者闲。  
  
卷210_10  【哭陆处士】皇甫曾  
从此无期见，柴门对雪开。二毛逢世难，万恨掩泉台。  
返照空堂夕，孤城吊客回。汉家偏访道，犹畏鹤书来。  
  
卷210_11  【乌程水楼留别】皇甫曾  
悠悠千里去，惜此一尊同。客散高楼上，帆飞细雨中。  
山程随远水，楚思在青枫。共说前期易，沧波处处同。  
  
卷210_12  【题赠吴门邕上人】皇甫曾  
春山唯一室，独坐草萋萋。身寂心成道，花闲鸟自啼。  
细泉松径里，返景竹林西。晚与门人别，依依出虎溪。  
  
卷210_13  【送陆鸿渐山人采茶回】皇甫曾  
千峰待逋客，香茗复丛生。采摘知深处，烟霞羡独行。  
幽期山寺远，野饭石泉清。寂寂燃灯夜，相思一磬声。  
  
卷210_14  【寄刘员外长卿】皇甫曾  
南忆新安郡，千山带夕阳。断猿知夜久，秋草助江长。  
疏发应成素，青松独耐霜。爱才称汉主，题柱待回乡。  
  
卷210_15  【寄张仲甫】皇甫曾  
悲风生旧浦，云岭隔东田。伏腊同鸡黍，柴门闭雪天。  
孤村明夜火，稚子候归船。静者心相忆，离居畏度年。  
  
卷210_16  【送元侍御充使湖南】皇甫曾  
云梦南行尽，三湘万里流。山川重分手，徒御亦悲秋。  
白简劳王事，清猿助客愁。离群复多病，岁晚忆沧洲。  
  
卷210_17  【晚至华阴】皇甫曾  
腊尽促归心，行人及华阴。云霞仙掌出，松柏古祠深。  
野渡冰生岸，寒川烧隔林。温泉看渐近，宫树晚沈沈。  
  
卷210_18  【送孔征士】皇甫曾  
谷口山多处，君归不可寻。家贫青史在，身老白云深。  
扫雪开松径，疏泉过竹林。馀生负丘壑，相送亦何心。  
  
卷210_19  【秋兴】皇甫曾  
流萤与落叶，秋晚共纷纷。返照城中尽，寒砧雨外闻。  
离人见衰鬓，独鹤暮何群。楚客在千里，相思看碧云。  
  
卷210_20  【送归中丞使新罗】皇甫曾  
南幰衔恩去，东夷泛海行。天遥辞上国，水尽到孤城。  
已变炎凉气，仍愁浩淼程。云涛不可极，来往见双旌。  
  
卷210_21  【送少微上人东南游】皇甫曾  
石梁人不到，独往更迢迢。乞食山家少，寻钟野寺遥。  
松门风自扫，瀑布雪难消。秋夜闻清梵，馀音逐海潮。  
  
卷210_22  【送韦判官赴闽中】皇甫曾  
孤棹闽中客，双旌海上军。路人从北少，海水向南分。  
野鹤伤秋别，林猿忌夜闻。汉家崇亚相，知子远邀勋。  
  
卷210_23  【送人还荆州（一作李嘉祐诗）】皇甫曾  
草色随骢马，悠悠同出秦。水传云梦晓，山接洞庭春。  
帆影连三峡，猿声近四邻。青门一分手，难见杜陵人。  
  
卷210_24  【寄净虚上人初至云门（一作刘长聊诗）】皇甫曾  
寒踪白云里，法侣自提携。竹径通城下，松门隔水西。  
方同沃洲去，不似武陵迷。仿佛方知处，高峰是会稽。  
  
卷210_25  【春和杜相公移入长兴宅，奉呈诸宰执】皇甫曾  
欲向幽偏适，还从绝地移。秦官鼎食贵，尧世土阶卑。  
戟户槐阴满，书窗竹叶垂。才分午夜漏，遥隔万年枝。  
北阙深恩在，东林远梦知。日斜门掩映，山远树参差。  
论道齐鸳翼，题诗忆凤池。从公亦何幸，长与珮声随。  
  
卷210_26  【路中口号】皇甫曾  
还乡不见家，年老眼多泪。车马上河桥，城中好天气。  
  
卷210_27  【山下泉】皇甫曾  
漾漾带山光，澄澄倒林影。那知石上喧，却忆山中静。  
  
卷210_28  【早朝日寄所知】皇甫曾  
长安雪夜见归鸿，紫禁朝天拜舞同。曙色渐分双阙下，  
漏声遥在百花中。炉烟乍起开仙仗，玉佩才成引上公。  
共荷发生同雨露，不应黄叶久随风。  
  
卷210_29  【秋夕寄怀契上人】皇甫曾  
已见槿花朝委露，独悲孤鹤在人群。真僧出世心无事，  
静夜名香手自焚。窗临绝涧闻流水，客至孤峰扫白云。  
更想清晨诵经处，独看松上雪纷纷。  
  
卷210_30  【张芬见访郊居作】皇甫曾  
林中雨散早凉生，已有迎秋促织声。三径荒芜羞对客，  
十年衰老愧称兄。愁心自惜江蓠晚，世事方看木槿荣。  
君若罢官携手日，寻山莫算白云程。  
  
卷210_31  【赠鉴上人（一作赠别筌公）】皇甫曾  
律仪传教诱，僧腊老烟霄。树色依禅诵，泉声入寂寥。  
宝龛经末劫，画壁见南朝。深竹风开合，寒潭月动摇。  
息心归静理，爱道坐中宵。更欲寻真去，乘船过海潮。  
  
卷210_32  【奉寄中书王舍人】皇甫曾  
腰金载笔谒承明，至道安禅得此生，西掖几年纶綍贵，  
东山遥夜薜萝情。风传刻漏星河曙，月上梧桐雨露清。  
圣主好文谁为荐，闭门空赋子虚成。  
  
卷210_33  【送汤中丞和蕃】皇甫曾  
继好中司出，天心外国知。已传尧雨露，更说汉威仪。  
陇上应回首，河源复载驰。孤峰问徒御，空碛见旌麾。  
春草乡愁起，边城旅梦移。莫嗟行远地，此去答恩私。  
  
卷210_34  【送和西蕃使】皇甫曾  
白简初分命，黄金已在腰。恩华通外国，徒御发中朝。  
雨雪从边起，旌旗上陇遥。暮天沙漠漠，空碛马萧萧。  
寒路随河水，关城见柳条。和戎先罢战，知胜霍嫖姚。  
  
卷210_35  【送王相公赴幽州】皇甫曾  
台衮兼戎律，勤忧秉化元。凤池东掖宠，龙节北方尊。  
长路山河转，前驱鼓角喧。安布时令，地远答君恩。  
暮日平沙迥，秋风大旆翻。渔阳在天末，恋别信陵门。  
  
卷210_36  【送徐大夫赴南海】皇甫曾  
旧国当分阃，天涯答圣私。大军传羽檄，老将拜旌旗。  
位重登坛后，恩深弄印时。何年谏猎赋，今日饮泉诗。  
海内求民瘼，城隅见岛夷。由来黄霸去，自有上台期。  
  
卷210_37  【赠沛禅师】皇甫曾  
南岳满湘沅，吾师经利涉。身归沃洲老，名与支公接。  
净教传荆吴，道缘止渔猎。观空色不染，对境心自惬。  
室中人寂寞，门外山重叠。天台积幽梦，早晚当负笈。  
  
卷210_38  【萼岭四望】皇甫曾  
汉家仙仗在咸阳，洛水东流出建章。  
野老至今犹望幸，离宫秋树独苍苍。  
  
卷210_39  【过刘员外长卿别墅（一作碧涧别业）】皇甫曾  
谢客开山后，郊扉积水通。江湖千里别，衰老一尊同。  
返照寒川满，平田暮雪空。沧洲自有趣，不便哭途穷。  
  
卷210_40  【遇风雨作（一作权德舆诗）】皇甫曾  
草草理夜装，涉江又登陆。望路殊未穷，指期今已促。  
传呼戒徒驭，振辔转林麓。阴云拥岩端，沾雨当山腹。  
震雷如在耳，飞电来照目。兽迹不敢窥，马蹄惟务速。  
虔心若斋祷，濡体如沐浴。万窍相怒号，百泉暗奔瀑。  
危梁虑足跌，峻坂忧车覆。问我何以然，前日爱微禄。  
转知人代事，缨组乃徽束。向若家居时，安枕春梦熟。  
遵途稍已近，候吏来相续。晓霁心始安，林端见初旭。  
  
卷210_41  【送商州杜中丞赴任】皇甫曾  
安康地理接商於，帝命专城总赋舆。夕拜忽辞青琐闼，  
晨装独捧紫泥书。深山古驿分驺骑，芳草闲云逐隼旟。  
绮皓清风千古在，因君一为谢岩居。  
  
卷210_42  【送著公归越】皇甫曾  
谁能愁此别，到越会相逢。长忆云门寺，门前千万峰。  
石床埋积雪，山路倒枯松。莫学白居士，无人知去踪。  
  
卷210_43  【送郑秀才贡举】皇甫曾  
西去意如何，知随贡士科。吟诗向月路，驱马出烟萝。  
晚色寒芜远，秋声候雁多。自怜归未得，相送一劳歌。  
  
卷210_44  【锡杖歌，送明楚上人归佛川（一作权德舆诗）】皇甫曾  
上人远自西天至，头陀行遍南朝寺。口翻贝叶古字经，  
手持金策声泠泠。护法护身惟振锡，石濑云溪深寂寂。  
乍来松径风露寒，遥映霜天月成魄。后夜空山禅诵时，  
寥寥挂在枯树枝。真法尝传心不住，东西南北随缘路。  
佛川此去何时回，应真莫便游天台。  
  
卷210_45  【玉山岭上作】皇甫曾  
悠悠驱匹马，征路上连冈。晚翠深云窦，寒台净石梁。  
秋花偏似雪，枫叶不禁霜。愁见前程远，空郊下夕阳。  
  
卷210_46  【国子柳博士兼领太常博士，辄申贺赠】皇甫曾  
博士本秦官，求才帖职难。临风曲台净，对月碧池寒。  
讲学分阴重，斋祠晓漏残。朝衣辨色处，双绶更宜看。  
  
卷210_47  【送裴秀才贡举】皇甫曾  
儒衣羞此别，去抵汉公卿。宾贡年犹少，篇章艺已成。  
临流惜暮景，话别起乡情。离酌不辞醉，西江春草生。  
  
卷210_48  【赠老将】皇甫曾  
白草黄云塞上秋，曾随骠骑出并州。  
辘轳剑折虬髯白，转战功多独不侯。  

## 全唐诗(上)　卷二百一十一

卷211_1  【铜雀妓】高適  
日暮铜雀迥，秋深玉座清。萧森松柏望，委郁绮罗情。  
君恩不再得，妾舞为谁轻。  
  
卷211_2  【塞下曲】高適  
结束浮云骏，翩翩出从戎。且凭天子怒，复倚将军雄。  
万鼓雷殷地，千旗火生风。日轮驻霜戈，月魄悬雕弓。  
青海阵云匝，黑山兵气冲。战酣太白高，战罢旄头空。  
万里不惜死，一朝得成功。画图麒麟阁，入朝明光宫。  
大笑向文士，一经何足穷。昧此道，往往成老翁。  
  
卷211_3  【塞上】高適  
东出卢龙塞，浩然客思孤。亭堠列万里，汉兵犹备胡。  
边尘涨北溟，虏骑正南驱。转斗岂长策，和亲非远图。  
惟昔李将军，按节出皇都。总戎扫大漠，一战擒单于。  
常怀感激心，愿效纵横谟。倚剑欲谁语，关河空郁纡。  
  
卷211_4  【蓟门行五首】高適  
蓟门逢古老，独立思氛氲。一身既零丁，头鬓白纷纷。  
勋庸今已矣，不识霍将军。  
汉家能用武，开拓穷异域。戍卒厌糠核，降胡饱衣食。  
关亭试一望，吾欲泪沾臆。  
边城十一月，雨雪乱霏霏。元戎号令严，人马亦轻肥。  
羌胡无尽日，征战几时归。  
幽州多骑射，结发重横行。一朝事将军，出入有声名。  
纷纷猎秋草，相向角弓鸣。  
黯黯长城外，日没更烟尘。胡骑虽凭陵，汉兵不顾身。  
古树满空塞，黄云愁杀人。  
  
卷211_5  【效古赠崔二】高適  
十月河洲时，一看有归思。风飙生惨烈，雨雪暗天地。  
我辈今胡为，浩哉迷所至。缅怀当途者，济济居声位。  
邈然在云霄，宁肯更沦踬。周旋多燕乐，门馆列车骑。  
美人芙蓉姿，狭室兰麝气。金炉陈兽炭，谈笑正得意。  
岂论草泽中，有此枯槁士。我惭经济策，久欲甘弃置。  
君负纵横才，如何尚憔悴。长歌增郁怏，对酒不能醉。  
穷达自有时，夫子莫下泪。  
  
卷211_6  【钜鹿赠李少府】高適  
李侯虽薄宦，时誉何籍籍。骏马常借人，黄金每留客。  
投壶华馆静，纵酒凉风夕。即此遇神仙，吾欣知损益。  
  
卷211_7  【东平留赠狄司马（曾与田安西充判官）】高適  
古人无宿诺，兹道以为难。万里赴知己，一言诚可叹。  
马蹄经月窟，剑术指楼兰。地出北庭尽，城临西海寒。  
森然瞻武库，则是弄儒翰。入幕绾银绶，乘轺兼铁冠。  
练兵日精锐，杀敌无遗残。献捷见天子，论功俘可汗。  
激昂丹墀下，顾盼青云端。谁谓纵横策，翻为权势干。  
将军既坎壈，使者亦辛酸。耿介挹三事，羁离从一官。  
知君不得意，他日会鹏抟。  
  
卷211_8  【过卢明府有赠】高適  
良吏不易得，古人今可传。静然本诸己，以此知其贤。  
我行挹高风，羡尔兼少年。胸怀豁清夜，史汉如流泉。  
明日复行春，逶迤出郊坛。登高见百里，桑野郁芊芊。  
时平俯鹊巢，岁熟多人烟。奸猾唯闭户，逃亡归种田。  
回轩自郭南，老幼满马前。皆贺蚕农至，而无徭役牵。  
君观黎庶心，抚之诚万全。何幸逢大道，愿言烹小鲜。  
能奏明廷主，一试武城弦。  
  
卷211_9  【单父逢邓司仓覆仓库，因而有赠】高適  
邦牧今坐啸，群贤趋纪纲。四人忽不扰，耕者遥相望。  
粲粲府中妙，授词如履霜。炎炎伏热时，草木无晶光。  
匹马度睢水，清风何激扬。校缗阅帑藏，发廪欣斯箱。  
邂逅得相逢，欢言至夕阳。开襟自公馀，载酒登琴堂。  
举杯挹山川，寓目穷毫芒。白鸟向田尽，青蝉归路长。  
醉中不惜别，况乃正游梁。  
  
卷211_10  【蓟门不遇王之涣、郭密之，因以留赠】高適  
適远登蓟丘，兹晨独搔屑。贤交不可见，吾愿终难说。  
迢递千里游，羁离十年别。才华仰清兴，功业嗟芳节。  
旷荡阻云海，萧条带风雪。逢时事多谬，失路心弥折。  
行矣勿重陈，怀君但愁绝。  
  
卷211_11  【寄孟五少府】高適  
秋气落穷巷，离忧兼暮蝉。后时已如此，高兴亦徒然。  
知君念淹泊，忆我屡周旋。征路见来雁，归人悲远天。  
平生感千里，相望在贞坚。  
  
卷211_12  【苦雨寄房四昆季】高適  
独坐见多雨，况兹兼索居。茫茫十月交，穷阴千里馀。  
弥望无端倪，北风击林箊。白日渺难睹，黄云争卷舒。  
安得造化功，旷然一扫除。滴沥檐宇愁，寥寥谈笑疏。  
泥涂拥城郭，水潦盘丘墟。惆怅悯田农，裴回伤里闾。  
曾是力井税，曷为无斗储。万事切中怀，十年思上书。  
君门嗟缅邈，身计念居诸。沉吟顾草茅，郁怏任盈虚。  
黄鹄不可羡，鸡鸣时起予。故人平台侧，高馆临通衢。  
兄弟方荀陈，才华冠应徐。弹棋自多暇，饮酒更何如。  
知人想林宗，直道惭史鱼。携手风流在，开襟鄙吝祛。  
宁能访穷巷，相与对园蔬。  
  
卷211_13  【和贺兰判官望北海作】高適  
圣代务平典，輶轩推上才。迢遥溟海际，旷望沧波开。  
四牡未遑息，三山安在哉。巨鳌不可钓，高浪何崔嵬。  
湛湛朝百谷，茫茫连九垓。挹流纳广大，观异增迟回。  
日出见鱼目，月圆知蚌胎。迹非想像到，心以精灵猜。  
远色带孤屿，虚声涵殷雷。风行越裳贡，水遏天吴灾。  
揽辔隼将击，忘机鸥复来。缘情韵骚雅，独立遗尘埃。  
吏道竟殊用，翰林仍忝陪。长鸣谢知己，所愧非龙媒。  
  
卷211_14  【和崔二少府登楚丘城作】高適  
故人亦不遇，异县久栖托。辛勤失路意，感叹登楼作。  
清晨眺原野，独立穷寥廓。云散芒砀山，水还睢阳郭。  
绕梁即襟带，封卫多漂泊。事古悲城池，年丰爱墟落。  
相逢俱未展，携手空萧索。何意千里心，仍求百金诺。  
公侯皆我辈，动用在谋略。圣心思贤才，朅来刈葵藿。  
  
卷211_15  【酬司空璲少府】高適  
飘飖未得意，感激与谁论。昨日遇夫子，仍欣吾道存。  
江山满词赋，札翰起凉温。吾见风雅作，人知德业尊。  
惊飙荡万木，秋气屯高原。燕赵何苍茫，鸿雁来翩翻。  
此时与君别，握手欲无言。  
  
卷211_16  【酬李少府】高適  
出塞魂屡惊，怀贤意难说。谁知吾道间，乃在客中别。  
日夕捧琼瑶，相思无休歇。伊人虽薄宦，举代推高节。  
述作凌江山，声华满冰雪。一登蓟丘上，四顾何惨烈。  
来雁无尽时，边风正骚屑。将从崖谷遁，且与沉浮绝。  
君若登青云，余当投魏阙。  
  
卷211_17  【酬裴秀才】高適  
男儿贵得意，何必相知早。飘荡与物永，蹉跎觉年老。  
长卿无产业，季子惭妻嫂。此事难重陈，未于众人道。  
  
卷211_18  【酬陆少府】高適  
朝临淇水岸，还望卫人邑。别意在山阿，征途背原隰。  
萧萧前村口，唯见转蓬入。水渚人去迟，霜天雁飞急。  
固应不远别，所与路未及。欲济川上舟，相思空伫立。  
  
卷211_19  【奉酬北海李太守丈人夏日平阴亭】高適  
天子股肱守，丈人山岳灵。出身侍丹墀，举翮凌青冥。  
当昔皇运否，人神俱未宁。谏官莫敢议，酷吏方专刑。  
谷永独言事，匡衡多引经。两朝纳深衷，万乘无不听。  
盛烈播南史，雄词豁东溟。谁谓整隼旟，翻然忆柴扃。  
寄书汶阳客，回首平阴亭。开封见千里，结念存百龄。  
隐轸江山丽，氛氲兰茝馨。自怜遇时休，漂泊随流萍。  
春野变木德，夏天临火星。一生徒羡鱼，四十犹聚萤。  
从此日闲放，焉能怀拾青。  
  
卷211_20  【酬马八效古见赠】高適  
深崖无绿竹，秀色徒氛氲。时代种桃李，无人顾此君。  
奈何冰雪操，尚与蒿莱群。愿托灵仙子，一声吹入云。  
  
卷211_21  【酬鸿胪裴主簿雨后睢阳北楼见赠之作（一作王昌龄诗）】高適  
暮霞照新晴，归云犹相逐。有怀晨昏暇，相见登眺目。  
问礼侍彤襜，题诗访茅屋。高楼多古今，陈事满陵谷。  
地久微子封，台馀孝王筑。裴回顾霄汉，豁达俯川陆。  
远水对秋城，长天向乔木。公门何清净，列戟森已肃。  
不叹携手稀，恒思著鞭速。终当拂羽翰，轻举随鸿鹄。  
  
卷211_22  【酬裴员外以诗代书】高適  
少时方浩荡，遇物犹尘埃。脱略身外事，交游天下才。  
单车入燕赵，独立心悠哉。宁知戎马间，忽展平生怀。  
且欣清论高，岂顾夕阳颓。题诗碣石馆，纵酒燕王台。  
北望沙漠垂，漫天雪皑皑。临边无策略，览古空裴回。  
乐毅吾所怜，拔齐翻见猜。荆卿吾所悲，适秦不复回。  
然诺多死地，公忠成祸胎。与君从此辞，每恐流年催。  
如何俱老大，始复忘形骸。兄弟真二陆，声名连八裴。  
乙未将星变，贼臣候天灾。胡骑犯龙山，乘舆经马嵬。  
千官无倚著，万姓徒悲哀。诛吕鬼神动，安刘天地开。  
奔波走风尘，倏忽值云雷。拥旄出淮甸，入幕征楚材。  
誓当剪鲸鲵，永以竭驽骀。小人胡不仁，谗我成死灰。  
赖得日月明，照耀无不该。留司洛阳宫，詹府唯蒿莱。  
是时扫氛祲，尚未歼渠魁。背河列长围，师老将亦乖。  
归军剧风火，散卒争椎埋。一夕瀍洛空，生灵悲曝腮。  
衣冠投草莽，予欲驰江淮。登顿宛叶下，栖遑襄邓隈。  
城池何萧条，邑屋更崩摧。纵横荆棘丛，但见瓦砾堆。  
行人无血色，战骨多青苔。遂除彭门守，因得朝玉阶。  
激昂仰鹓鹭，献替欣盐梅。驱传及远蕃，忧思郁难排。  
罢人纷争讼，赋税如山崖。所思在畿甸，曾是鲁宓侪。  
自从拜郎官，列宿焕天街。那能访遐僻，还复寄琼瑰。  
金玉本高价，埙篪终易谐。朗咏临清秋，凉风下庭槐。  
何意寇盗间，独称名义偕。辛酸陈侯诔，叹息季鹰杯。  
白日屡分手，青春不再来。卧看中散论，愁忆太常斋。  
酬赠徒为尔，长歌还自咍。  
  
卷211_23  【酬庞十兵曹】高適  
忆昔游京华，自言生羽翼。怀书访知己，末路空相识。  
许国不成名，还家有惭色。托身从畎亩，浪迹初自得。  
雨泽感天时，耕耘忘帝力。同人洛阳至，问我睢水北。  
遂尔款津涯，净然见胸臆。高谈悬物象，逸韵投翰墨。  
别岸迥无垠，海鹤鸣不息。梁城多古意，携手共凄恻。  
怀贤想邹枚，登高思荆棘。世情恶疵贱，之子怜孤直。  
酬赠感并深，离忧岂终极。  
  
卷211_24  【同吕员外酬田著作幕门军西宿盘山秋夜作】高適  
碛路天早秋，边城夜应永。遥传戎旅作，已报关山冷。  
上将顿盘阪，诸军遍泉井。绸缪阃外书，慷慨幕中请。  
能使勋业高，动令氛雾屏。远途能自致，短步终难骋。  
羽翮时一看，穷愁始三省。生感然诺，何啻若形影。  
白发知苦心，阳春见佳境。星河连塞络，刁斗兼山静。  
忆君霜露时，使我空引领。  
  
卷211_25  【酬秘书弟兼寄幕下诸公】高適  
亚相膺时杰，群才遇良工。翩翩幕下来，拜赐甘泉宫。  
信知命世奇，适会非常功。侍御执邦宪，清词焕春丛。  
末路望绣衣，他时常发蒙。孰云三军壮，惧我弹射雄。  
谁谓万里遥，在我樽俎中。光禄经济器，精微自深衷。  
前席屡荣问，长城兼在躬。高纵激颓波，逸翮驰苍穹。  
将副节制筹，欲令沙漠空。司业志应徐，雅度思冲融。  
相思三十年，忆昨犹儿童。今来抱青紫，忽若披鹓鸿。  
说剑增慷慨，论交持始终。秘书即吾门，虚白无不通。  
多才陆平原，硕学郑司农。献封到关西，独步归山东。  
永意久知处，嘉言能亢宗。客从梁宋来，行役随转蓬。  
酬赠欣元弟，忆贤瞻数公。游鳞戏沧浪，鸣凤栖梧桐。  
并负垂天翼，俱乘破浪风。眈眈天府间，偃仰谁敢同。  
何意构广厦，翻然顾雕虫。应知阮步兵，惆怅此途穷。  
  
卷211_26  【淇上酬薛三据，兼寄郭少府微（一作王昌龄诗）】高適  
自从别京华，我心乃萧索。十年守章句，万事空寥落。  
北上登蓟门，茫茫见沙漠。倚剑对风尘，慨然思卫霍。  
拂衣去燕赵，驱马怅不乐。天长沧洲路，日暮邯郸郭。  
酒肆或淹留，渔潭屡栖泊。独行备艰险，所见穷善恶。  
永愿拯刍荛，孰云干鼎镬。皇情念淳古，时俗何浮薄。  
理道资任贤，安人在求瘼。故交负灵奇，逸气抱謇谔。  
隐轸经济具，纵横建安作。才望忽先鸣，风期无宿诺。  
飘飖劳州县，迢递限言谑。东驰眇贝丘，西顾弥虢略。  
淇水徒自流，浮云不堪托。吾谋适可用，天路岂寥廓。  
不然买山田，一身与耕凿。且欲同鹪鹩，焉能志鸿鹄。  
  
卷211_27  【酬岑二十主簿秋夜见赠之作】高適  
舍下蛩乱鸣，居然自萧索。缅怀高秋兴，忽枉清夜作。  
感物我心劳，凉风惊二毛。池枯菡萏死，月出梧桐高。  
如何异乡县，复得交才彦。汩没嗟后时，蹉跎耻相见。  
箕山别来久，魏阙谁不恋。独有江海心，悠悠未尝倦。  
  
卷211_28  【答侯少府】高適  
常日好读书，晚年学垂纶。漆园多乔木，睢水清粼粼。  
诏书下柴门，天命敢逡巡。赫赫三伏时，十日到咸秦。  
褐衣不得见，黄绶翻在身。吏道顿羁束，生涯难重陈。  
北使经大寒，关山饶苦辛。边兵若刍狗，战骨成埃尘。  
行矣勿复言，归欤伤我神。如何燕赵陲，忽遇平生亲。  
开馆纳征骑，弹弦娱远宾。飘飖天地间，一别方兹晨。  
东道有佳作，南朝无此人。性灵出万象，风骨超常伦。  
吾党谢王粲，群贤推郄诜。明时取秀才，落日过蒲津。  
节苦名已富，禄微家转贫。相逢愧薄游，抚己荷陶钧。  
心事正堪尽，离居宁太频。两河归路遥，二月芳草新。  
柳接滹沱暗，莺连渤海春。谁谓行路难，猥当希代珍。  
提握每终日，相思犹比邻。江海有扁舟，丘园有角巾。  
君意定何适，我怀知所遵。浮沉各异宜，老大贵全真。  
莫作云霄计，遑遑随缙绅。  
  
卷211_29  【宋中别周、梁、李三子】高適  
曾是不得意，适来兼别离。如何一尊酒，翻作满堂悲。  
周子负高价，梁生多逸词。周旋梁宋间，感激建安时。  
白雪正如此，青云无自疑。李侯怀英雄，肮脏乃天资。  
方寸且无间，衣冠当在斯。俱为千里游，忽念两乡辞。  
且见壮心在，莫嗟携手迟。凉风吹北原，落日满西陂。  
露下草初白，天长云屡滋。我心不可问，君去定何之。  
京洛多知己，谁能忆左思。  
  
卷211_30  【宋中别李八】高適  
岁晏谁不归，君归意可说。将趋倚门望，还念同人别。  
驻马临长亭，飘然事明发。苍茫眺千里，正值苦寒节。  
旧国多转蓬，平台下明月。世情薄疵贱，夫子怀贤哲。  
行矣各勉旃，吾当挹馀烈。  
  
卷211_31  【别王彻】高適  
归客自南楚，怅然思北林。萧条秋风暮，回首江淮深。  
留君终日欢，或为梁父吟。时辈想鹏举，他人嗟陆沉。  
载酒登平台，赠君千里心。浮云暗长路，落日有归禽。  
离别未足悲，辛勤当自任。吾知十年后，季子多黄金。  
  
卷211_32  【送萧十八与房侍御回还】高適  
常苦古人远，今见斯人古。澹泊遗声华，周旋必邹鲁。  
故交在梁宋，游方出庭户。匹马鸣朔风，一身济河浒。  
辛勤采兰咏，款曲翰林主。岁月催别离，庭闱远风土。  
寥寥寒烟静，莽莽夕阴吐。明发不在兹，青天眇难睹。  
  
卷211_33  【宋中送族侄式颜（时张大夫贬括州使人召式颜遂有此作）】高適  
大夫击东胡，胡尘不敢起。胡人山下哭，胡马海边死。  
部曲尽公侯，舆台亦朱紫。当时有勋业，末路遭谗毁。  
转旆燕赵间，剖符括苍里。弟兄莫相见，亲族远枌梓。  
不改青云心，仍招布衣士。平生怀感激，本欲候知己。  
去矣难重陈，飘然自兹始。游梁且未遇，适越今何以。  
乡山西北愁，竹箭东南美。峥嵘缙云外，苍莽几千里。  
旅雁悲啾啾，朝昏孰云已。登临多瘴疠，动息在风水。  
虽有贤主人，终为客行子。我携一尊酒，满酌聊劝尔。  
劝尔惟一言，家声勿沦滓。  
  
卷211_34  【又送族侄式颜】高適  
惜君才未遇，爱君才若此。世上五百年，吾家一千里。  
俱游帝城下，忽在梁园里。我今行山东，离忧不能已。  
  
卷211_35  【赠别王十七管记】高適  
故交吾未测，薄宦空年岁。晚节踪曩贤，雄词冠当世。  
堂中皆食客，门外多酒债。产业曾未言，衣裘与人敝。  
飘飖戎幕下，出入关山际。转战轻壮心，立谈有边计。  
云沙自回合，天海空迢递。星高汉将骄，月盛胡兵锐。  
沙深冷陉断，雪暗辽阳闭。亦谓扫欃枪，旋惊陷蜂虿。  
归旌告东捷，斗骑传西败。遥飞绝汉书，已筑长安第。  
画龙俱在叶，宠鹤先居卫。勿辞部曲勋，不藉将军势。  
相逢季冬月，怅望穷海裔。折剑留赠人，严装遂云迈。  
我行将悠缅，及此还羁滞。曾非济代谋，且有临深诫。  
随波混清浊，与物同丑丽。眇忆青岩栖，宁忘褐衣拜。  
自言爱水石，本欲亲兰蕙。何意薄松筠，翻然重菅蒯。  
恒深取与分，孰慢平生契。款曲鸡黍期，酸辛别离袂。  
逢时愧名节，遇坎悲沦替。适赵非解纷，游燕往无说。  
浩歌方振荡，逸翮思凌励。倏若异鹏抟，吾当学蝉蜕。  
  
卷211_36  【涟上别王秀才】高適  
飘飖经远道，客思满穷秋。浩荡对长涟，君行殊未休。  
崎岖山海侧，想像无前俦。何意照乘珠，忽然欲暗投。  
东路方箫条，楚歌复悲愁。暮帆使人感，去鸟兼离忧。  
行矣当自爱，壮年莫悠悠。余亦从此辞，异乡难久留。  
赠言岂终极，慎勿滞沧洲。  
  
卷211_37  【赠别沈四逸人】高適  
沈侯未可测，其况信浮沉。十载常独坐，几人知此心。  
乘舟蹈沧海，买剑投黄金。世务不足烦，有田西山岑。  
我来遇知己，遂得开清襟。何意阃阈间，沛然江海深。  
疾风扫秋树，濮上多鸣砧。耿耿尊酒前，联雁飞愁音。  
平生重离别，感激对孤琴。  
  
卷211_38  【送韩九】高適  
惆怅别离日，裴回歧路前。归人望独树，匹马随秋蝉。  
常与天下士，许君兄弟贤。良时正可用，行矣莫徒然。  
  
卷211_39  【送崔录事赴宣城】高適  
大国非不理，小官皆用才。欲行宣城印，住饮洛阳杯。  
晚景为人别，长天无鸟回。举帆风波渺，倚棹江山来。  
羡尔兼乘兴，芜湖千里开。  
  
卷211_40  【别张少府】高適  
归客留不住，朝云纵复横。马头向春草，斗柄临高城。  
嗟我久离别，羡君看弟兄。归心更难道，回首一伤情。  
  
卷211_41  【淇上别刘少府子英】高適  
近来住淇上，萧条惟空林。又非耕种时，闲散多自任。  
伊君独知我，驱马欲招寻。千里忽携手，十年同苦心。  
求仁见交态，于道喜甘临。逸思乃天纵，微才应陆沉。  
飘然归故乡，不复问离襟。南登黎阳渡，莽苍寒云阴。  
桑叶原上起，河凌山下深。途穷更远别，相对益悲吟。  
  
卷211_42  【别耿都尉】高適  
四十能学剑，时人无此心。如何耿夫子，感激投知音。  
翩翩白马来，二月青草深。别易小千里，兴酣倾百金。  

## 全唐诗(上)　卷二百一十二

卷212_1  【宋中遇林虑杨十七山人，因而有别】高適  
昔余涉漳水，驱车行邺西。遥见林虑山，苍苍戛天倪。  
邂逅逢尔曹，说君彼岩栖。萝径垂野蔓，石房倚云梯。  
秋韭何青青，药苗数百畦。栗林隘谷口，栝树森回谿。  
耕耘有山田，纺绩有山妻。生苟如此，何必组与珪。  
谁谓远相访，曩情殊不迷。檐前举醇醪，灶下烹只鸡。  
朔风忽振荡，昨夜寒螀啼。游子益思归，罢琴伤解携。  
出门尽原野，白日黯已低。始惊道路难，终念言笑暌。  
因声谢岑壑，岁暮一攀跻。  
  
卷212_2  【酬别薛三、蔡大，留简韩十四主簿】高適  
迢递辞京华，辛勤异乡县。登高俯沧海，回首泪如霰。  
同人久离别，失路还相见。薛侯怀直道，德业应时选。  
蔡子负清才，当年擢宾荐。韩公有奇节，词赋凌群彦。  
读书嵩岑间，作吏沧海甸。伊余寡栖托，感激多愠见。  
纵诞非尔情，飘沦任疵贱。忽枉琼瑶作，乃深平生眷。  
始谓吾道存，终嗟客游倦。归心无昼夜，别事除言宴。  
复值凉风时，苍茫夏云变。  
  
卷212_3  【送虞城刘明府谒魏郡苗太守】高適  
天官苍生望，出入承明庐。肃肃领旧藩，皇皇降玺书。  
茂宰多感激，良将复吹嘘。永怀一言合，谁谓千里疏。  
对酒忽命驾，兹情何起予。炎天昼如火，极目无行车。  
长路出雷泽，浮云归孟诸。魏郡十万家，歌钟喧里闾。  
传道贤君至，闭关常晏如。君将挹高论，定是问樵渔。  
今日逢明圣，吾为陶隐居。  
  
卷212_4  【途中酬李少府赠别之作】高適  
西上逢节换，东征私自怜。故人今卧疾，欲别还留连。  
举酒临南轩，夕阳满中筵。宁知江上兴，乃在河梁偏。  
行李多光辉，札翰忽相鲜。谁谓岁月晚，交情尚贞坚。  
终嗟州县劳，官谤复迍邅。虽负忠信美，其如方寸悬。  
连帅扇清风，千里犹眼前。曾是趋藻镜，不应翻弃捐。  
日来知自强，风气殊未痊。可以加药物，胡为辄忧煎。  
驱马出大梁，原野一悠然。柳色感行客，云阴愁远天。  
皇明烛幽遐，德泽普照宣。鹓鸿列霄汉，燕雀何翩翩。  
余亦惬所从，渔樵十二年。种瓜漆园里，凿井卢门边。  
去去勿重陈，生涯难勉旃。或期遇春事，与尔复周旋。  
投报空回首，狂歌谢比肩。  
  
卷212_5  【睢阳酬别畅大判官】高適  
吾友遇知己，策名逢圣朝。高才擅白雪，逸翰怀青霄。  
承诏选嘉宾，慨然即驰轺。清昼下公馆，尺书忽相邀。  
留欢惜别离，毕景驻行镳。言及沙漠事，益令胡马骄。  
丈夫拔东蕃，声冠霍嫖姚。兜鍪冲矢石，铁甲生风飙。  
诸将出冷陉，连营济石桥。酋豪尽俘馘，子弟输征徭。  
边庭绝刁斗，战地成渔樵。榆关夜不扃，塞口长萧萧。  
降胡满蓟门，一一能射雕。军中多宴乐，马上何轻趫。  
戎狄本无厌，羁縻非一朝。饥附诚足用，饱飞安可招。  
李牧制儋蓝，遗风岂寂寥。君还谢幕府，慎勿轻刍荛。  
  
卷212_6  【宴韦司户山亭院】高適  
人幽想灵山，意惬怜远水。习静务为适，所居还复尔。  
汲流涨华池，开酌宴君子。苔径试窥践，石屏可攀倚。  
入门见中峰，携手如万里。横琴了无事，垂钓应有以。  
高馆何沉沉，飒然凉风起。  
  
卷212_7  【同诸公登慈恩寺浮图】高適  
香界泯群有，浮图岂诸相。登临骇孤高，披拂欣大壮。  
言是羽翼生，迥出虚空上。顿疑身世别，乃觉形神王。  
宫阙皆户前，山河尽檐向。秋风昨夜至，秦塞多清旷。  
千里何苍苍，五陵郁相望。盛时惭阮步，末宦知周防。  
输效独无因，斯焉可游放。  
  
卷212_8  【同薛司直诸公秋霁曲江俯见南山作】高適  
南山郁初霁，曲江湛不流。若临瑶池前，想望昆仑丘。  
回首见黛色，眇然波上秋。深沉俯峥嵘，清浅延阻修。  
连潭万木影，插岸千岩幽。杳霭信难测，渊沦无暗投。  
片云对渔父，独鸟随虚舟。我心寄青霞，世事惭白鸥。  
得意在乘兴，忘怀非外求。良辰自多暇，欣与数子游。  
  
卷212_9  【登广陵栖灵寺塔】高適  
淮南富登临，兹塔信奇最。直上造云族，凭虚纳天籁。  
迥然碧海西，独立飞鸟外。始知高兴尽，适与赏心会。  
连山黯吴门，乔木吞楚塞。城池满窗下，物象归掌内。  
远思驻江帆，暮时结春霭。轩车疑蠢动，造化资大块。  
何必了无身，然后知所退。  
  
卷212_10  【登百丈峰二首】高適  
朝登百丈峰，遥望燕支道。汉垒青冥间，胡天白如扫。  
忆昔霍将军，连年此征讨。匈奴终不灭，寒山徒草草。  
唯见鸿雁飞，令人伤怀抱。  
晋武轻后事，惠皇终已昏。豺狼塞瀍洛，胡羯争乾坤。  
四海如鼎沸，五原徒自尊。而今白庭路，犹对青阳门。  
朝市不足问，君臣随草根。  
  
卷212_11  【同群公秋登琴台】高適  
古迹使人感，琴台空寂寥。静然顾遗尘，千载如昨朝。  
临眺自兹始，群贤久相邀。德与形神高，孰知天地遥。  
四时何倏忽，六月鸣秋蜩。万象归白帝，平川横赤霄。  
犹是对夏伏，几时有凉飙。燕雀满檐楹，鸿鹄抟扶摇。  
物性各自得，我心在渔樵。兀然还复醉，尚握尊中瓢。  
  
卷212_12  【同群公出猎海上】高適  
畋猎自古昔，况伊心赏俱。偶与群公游，旷然出平芜。  
层阴涨溟海，杀气穷幽都。鹰隼何翩翩，驰骤相传呼。  
豺狼窜榛莽，麋鹿罹艰虞。高鸟下騂弓，困兽斗匹夫。  
尘惊大泽晦，火燎深林枯。失之有馀恨，获者无全驱。  
咄彼工拙间，恨非指踪徒。犹怀老氏训，感叹此欢娱。  
  
卷212_13  【同群公题郑少府田家（此公昔任白马尉，今寄住滑台）】高適  
郑侯应凄惶，五十头尽白。昔为南昌尉，今作东郡客。  
与语多远情，论心知所益。秋林既清旷，穷巷空淅沥。  
蝶舞园更闲，鸡鸣日云夕。男儿未称意，其道固无适。  
劝君且杜门，勿叹人事隔。  
  
卷212_14  【同群公题中山寺】高適  
平原十里外，稍稍云岩深。遂及清净所，都无人世心。  
名僧既礼谒，高阁复登临。石壁倚松径，山田多栗林。  
超遥尽巘崿，逼侧仍岖嶔。吾欲休世事，于焉聊自任。  
  
卷212_15  【同群公宿开善寺，赠陈十六所居】高適  
驾车出人境，避暑投僧家。裴回龙象侧，始见香林花。  
读书不及经，饮酒不胜茶。君悟此道，所未搜袈裟。  
谈空忘外物，持诫破诸邪。则是无心地，相看唯月华。  
  
卷212_16  【同韩四、薛三东亭玩月】高適  
远游怅不乐，兹赏吾道存。款曲故人意，辛勤清夜言。  
东亭何寥寥，佳境无朝昏。阶墀近洲渚，户牖当郊原。  
矧乃穷周旋，游时怡讨论。树阴荡瑶瑟，月气延清尊。  
明河带飞雁，野火连荒村。对此更愁予，悠哉怀故园。  
  
卷212_17  【同敬八、卢五泛河间清河】高適  
清川在城下，沿泛多所宜。同济惬数公，玩物欣良时。  
飘飖波上兴，燕婉舟中词。昔陟乃平原，今来忽涟漪。  
东流达沧海，西流延滹池。云树共晦明，井邑相逶迤。  
稍随归月帆，若与沙鸥期。渔父更留我，前潭水未滋。  
  
卷212_18  【同房侍御山园新亭与邢判官同游】高適  
隐隐春城外，朦胧陈迹深。君子顾榛莽，兴言伤古今。  
决河导新流，疏径踪旧林。开亭俯川陆，时景宜招寻。  
肃穆逢使轩，夤缘事登临。忝游芝兰室，还对桃李阴。  
岸远白波来，气喧黄鸟吟。因睹歌颂作，始知经济心。  
灌坛有遗风，单父多鸣琴。谁为久州县，苍生怀德音。  
  
卷212_19  【同马太守听九思法师讲金刚经】高適  
吾师晋阳宝，杰出山河最。途经世谛间，心到空王外。  
鸣钟山虎伏，说法天龙会。了义同建瓴，梵法若吹籁。  
深知亿劫苦，善喻恒沙大。舍施割肌肤，攀缘去亲爱。  
招提何清净，良牧驻轻盖。露冕众香中，临人觉苑内。  
心持佛印久，标割魔军退。愿开初地因，永奉弥天对。  
  
卷212_20  【涟上题樊氏水亭】高適  
涟上非所趣，偶为世务牵。经时驻归棹，日夕对平川。  
莫论行子愁，且得主人贤。亭上酒初熟，厨中鱼每鲜。  
自说宦游来，因之居住偏。煮盐沧海曲，种稻长淮边。  
四时常晏如，百口无饥年。菱芋藩篱下，渔樵耳目前。  
异县少朋从，我行复迍邅。向不逢此君，孤舟已言旋。  
明日又分首，风涛还眇然。  
  
卷212_21  【同吕判官从哥舒大夫破洪济城回登积石军多福七级浮图】高適  
塞口连浊河，辕门对山寺。宁知鞍马上，独有登临事。  
七级凌太清，千崖列苍翠。飘飘方寓目，想像见深意。  
高兴殊未平，凉风飒然至。拔城阵云合，转旆胡星坠。  
大将何英灵，官军动天地。君怀生羽翼，本欲附骐骥。  
款段苦不前，青冥信难致。一歌阳春后，三叹终自愧。  
  
卷212_22  【三君咏　魏郑公（徵）】高適  
郑公经纶日，隋氏风尘昏。济代取高位，逢时敢直言。  
道光先帝业，义激旧君恩。寂寞卧龙处，英灵千载魂。  
  
卷212_23  【三君咏　郭代公（元振）】高適  
代公实英迈，津涯浩难识。拥兵抗矫征，仗节归有德。  
纵横负才智，顾盼安社稷。流落勿重陈，怀哉为凄恻。  
  
卷212_24  【三君咏　狄梁公（仁杰）】高適  
梁公乃贞固，勋烈垂竹帛。昌言太后朝，潜运储君策。  
待贤开相府，共理登方伯。至今青云人，犹是门下客。  
  
卷212_25  【宓公琴台诗三首】高適  
宓子昔为政，鸣琴登此台。琴和人亦闲，千载称其才。  
临眺忽凄怆，人琴安在哉。悠悠此天壤，唯有颂声来。  
邦伯感遗事，慨然建琴堂。乃知静者心，千载犹相望。  
入室想其人，出门何茫茫。唯见白云合，东临邹鲁乡。  
皤皤邑中老，自夸邑中理。何必升君堂，然后知君美。  
开门无犬吠，早卧常晏起。昔人不忍欺，今我还复尔。  
  
卷212_26  【李云南征蛮诗】高適  
圣人赫斯怒，诏伐西南戎。肃穆庙堂上，深沉节制雄。  
遂令感激士，得建非常功。料死不料敌，顾恩宁顾终。  
鼓行天海外，转战蛮夷中。梯巘近高鸟，穿林经毒虫。  
鬼门无归客，北户多南风。蜂虿隔万里，云雷随九攻。  
长驱大浪破，急击群山空。饷道忽已远，悬军垂欲穷。  
精诚动白日，愤薄连苍穹。野食掘田鼠，晡餐兼僰僮。  
收兵列亭堠，拓地弥西东。临事耻苟免，履危能饬躬。  
将星独照耀，边色何溟濛。泸水夜可涉，交州今始通。  
归来长安道，召见甘泉宫。廉蔺若未死，孙吴知暗同。  
相逢论意气，慷慨谢深衷。  
  
卷212_27  【题尉迟将军新庙】高適  
周室既板荡，贼臣立婴儿。将军独激昂，誓欲酬恩私。  
孤城日无援，高节终可悲。家国共沦亡，精魂空在斯。  
沉沉积冤气，寂寂无人知。良牧怀深仁，与君建明祠。  
父子俱血食，轩车每逶迤。我来荐蘋蘩，感叹兴此词。  
晨光上阶闼，杀气翻旌旗。明明幽冥理，至诚信莫欺。  
唯夫二千石，多庆方自兹。  
  
卷212_28  【观李九少府翥树宓子贱神祠碑】高適  
吾友吏兹邑，亦尝怀宓公。安知梦寐间，忽与精灵通。  
一见兴永叹，再来激深衷。宾从何逶迤，二十四老翁。  
于焉建层碑，突兀长林东。作者无愧色，行人感遗风。  
坐令高岸尽，独对秋山空。片石勿谓轻，斯言固难穷。  
龙盘色丝外，鹊顾偃波中。形胜驻群目，坚贞指苍穹。  
我非王仲宣，去矣徒发蒙。  
  
卷212_29  【同观陈十六史兴碑】高適  
荆衡气偏秀，江汉流不歇。此地多精灵，有时生才杰。  
伊人今独步，逸思能间发。永怀掩风骚，千载常矻矻。  
新碑亦崔嵬，佳句悬日月。则是刊石经，终然继梼杌。  
我来观雅制，慷慨变毛发。季主尽荒淫，前王徒贻厥。  
东周既削弱，两汉更沦没。西晋何披猖，五胡相唐突。  
作歌乃彰善，比物仍恶讦。感叹将谓谁，对之空咄咄。  
  
卷212_30  【宋中十首】高適  
梁王昔全盛，宾客复多才。悠悠一千年，陈迹唯高台。  
寂寞向秋草，悲风千里来。  
朝临孟诸上，忽见芒砀间。赤帝终已矣，白云长不还。  
时清更何有，禾黍遍空山。  
景公德何广，临变莫能欺。三请皆不忍，妖星终自移。  
君心本如此，天道岂无知。  
梁苑白日暮，梁山秋草时。君王不可见，修竹令人悲。  
九月桑叶尽，寒风鸣树枝。  
登高临旧国，怀古对穷秋。落日鸿雁度，寒城砧杵愁。  
昔贤不复有，行矣莫淹留。  
出门望终古，独立悲且歌。忆昔鲁仲尼，凄凄此经过。  
众人不可向，伐树将如何。  
逍遥漆园吏，冥没不知年。世事浮云外，闲居大道边。  
古来同一马，今我亦忘筌。  
五霸递征伐，宋人无战功。解围幸奇说，易子伤吾衷。  
唯见卢门外，萧条多转蓬。  
常爱宓子贱，鸣琴能自亲。邑中静无事，岂不由其身。  
何意千年后，寂寞无此人。  
阏伯去已久，高丘临道傍。皆有兄弟，尔独为参商。  
终古犹如此。而今安可量。  
  
卷212_31  【蓟中作】高適  
策马自沙漠，长驱登塞垣。边城何萧条，白日黄云昏。  
一到征战处，每愁胡虏翻。岂无安边书，诸将已承恩。  
惆怅孙吴事，归来独闭门。  
  
卷212_32  【自淇涉黄河途中作十三首】高適  
川上常极目，世情今已闲。去帆带落日，征路随长山。  
亲友若云霄，可望不可攀。于兹任所惬，浩荡风波间。  
清晨泛中流，羽族满汀渚。黄鹄何处来，昂藏寡俦侣。  
飞鸣无人见，饮啄岂得所。云汉尔固知，胡为不轻举。  
野人头尽白，与我忽相访。手持青竹竿，日暮淇水上。  
虽老美容色，虽贫亦闲放。钓鱼三十年，中心无所向。  
南登滑台上，却望河淇间。竹树夹流水，孤城对远山。  
念兹川路阔，羡尔沙鸥闲。长想别离处，犹无音信还。  
东入黄河水，茫茫泛纡直。北望太行山，峨峨半天色。  
山河相映带，深浅未可测。自昔有贤才，相逢不相识。  
秋日登滑台，台高秋已暮。独行既未惬，怀土怅无趣。  
晋宋何萧条，羌胡散驰鹜。当时无战略，此地即边戍。  
兵革徒自勤，山河孰云固。乘闲喜临眺，感物伤游寓。  
惆怅落日前，飘飖远帆处。北风吹万里，南雁不知数。  
归意方浩然，云沙更回互。  
乱流自兹远，倚楫时一望。遥见楚汉城，崔嵬高山上。  
天道昔未测，人心无所向。屠钓称侯王，龙蛇争霸王。  
缅怀多杀戮，顾此生惨怆。圣代休甲兵，吾其得闲放。  
兹川方悠邈，云沙无前后。堰对河壖，长林出淇口。  
独行非吾意，东向日已久。忧来谁得知，且酌尊中酒。  
朝从北岸来，泊船南河浒。试共野人言，深觉农夫苦。  
去秋虽薄熟，今夏犹未雨。耕耘日勤劳，租税兼舄卤。  
园蔬空寥落，产业不足数。尚有献芹心，无因见明主。  
茫茫浊河注，怀古临河滨。禹功本豁达，汉迹方因循。  
坎德昔滂沱，冯夷胡不仁。激潏陵堤防，东郡多悲辛。  
天子忽惊悼，从官皆负薪。畚筑岂无谋，祈祷如有神。  
宣房今安在，高岸空嶙峋。  
我行倦风湍，辍棹将问津。空传歌瓠子，感慨独愁人。  
孟夏桑叶肥，秾阴夹长津。蚕农有时节，田野无闲人。  
临水狎渔樵，望山怀隐沦。谁能去京洛，憔悴对风尘。  
朝景入平川，川长复垂柳。遥看魏公墓，突兀前山后。  
忆昔大业时，群雄角奔走。伊人何电迈，独立风尘首。  
传檄举敖仓，拥兵屯洛口。连营一百万，六合如可有。  
方项终比肩，乱隋将假手。力争固难恃，骄战曷能久。  
若使学萧曹，功名当不朽。  
皤皤河滨叟，相遇似有耻。辍榜聊问之，答言尽终始。  
一生虽贫贱，九十年未死。且喜对儿孙，弥惭远城市。  
结庐黄河曲，垂钓长河里。漫漫望云沙，萧条听风水。  
所思强饭食，永愿在乡里。万事吾不知，其心只如此。  
  
卷212_33  【宋中遇陈二】高適  
常忝鲍叔义，所期王佐才。如何守苦节，独此无良媒。  
离别十年外，飘飖千里来。安知罢官后，惟见柴门开。  
穷巷隐东郭，高堂咏南陔。篱根长花草，井上生莓苔。  
伊昔望霄汉，于今倦蒿莱。男儿命未达，且尽手中杯。  
  
卷212_34  【宋中遇刘书记有别】高適  
何代无秀士，高门生此才。森然睹毛发，若见河山来。  
几载困常调，一朝时运催。白身谒明主，待诏登云台。  
相逢梁宋间，与我醉蒿莱。寒楚眇千里，雪天昼不开。  
末路终离别，不能强悲哀。男儿争富贵，劝尔莫迟回。  
  
卷212_35  【鲁郡途中遇徐十八录事（时此公学王书嗟别）】高適  
谁谓嵩颍客，遂经邹鲁乡。前临少昊墟，始觉东蒙长。  
独行岂吾心，怀古激中肠。圣人久已矣，游夏遥相望。  
裴回野泽间，左右多悲伤。日出见阙里，川平知汶阳。  
弱冠负高节，十年思自强。终然不得意，去去任行藏。  
  
卷212_36  【遇冲和先生】高適  
冲和生何代，或谓游东溟。三命谒金殿，一言拜银青。  
自云多方术，往往通神灵。万乘亲问道，六宫无敢听。  
昔去限霄汉，今来睹仪形。头戴鹖鸟冠，手摇白鹤翎。  
终日饮醇酒，不醉复不醒。常忆鸡鸣山，每诵西升经。  
拊背念离别，依然出户庭。莫见今如此，曾为一客星。  
  
卷212_37  【鲁西至东平】高適  
沙岸拍不定，石桥水横流。问津见鲁俗，怀古伤家丘。  
寥落千载后，空传褒圣侯。  
  
卷212_38  【东平路作三首】高適  
南图适不就，东走岂吾心。索索凉风动，行行秋水深。  
蝉鸣木叶落，兹夕更愁霖。  
明时好画策，动欲干王公。今日无成事，依依亲老农。  
扁舟向何处，吾爱汶阳中。  
清旷凉夜月，裴回孤客舟。渺然风波上，独爱前山秋。  
秋至复摇落，空令行者愁。  
  
卷212_39  【东平路中遇大水】高適  
天灾自古有，昏垫弥今秋。霖霪溢川原，澒洞涵田畴。  
指途适汶阳，挂席经芦洲。永望齐鲁郊，白云何悠悠。  
傍沿钜野泽，大水纵横流。虫蛇拥独树，麋鹿奔行舟。  
稼穑随波澜，西成不可求。室居相枕藉，蛙黾声啾啾。  
仍怜穴蚁漂，益羡云禽游。农夫无倚著，野老生殷忧。  
圣主当深仁，庙堂运良筹。仓廪终尔给，田租应罢收。  
我心胡郁陶，征旅亦悲愁。纵怀济时策，谁肯论吾谋。  
  
卷212_40  【登垄】高適  
垄头远行客，垄上分流水。流水无尽期，行人未云已。  
浅才登一命，孤剑通万里。岂不思故乡，从来感知己。  
  
卷212_41  【苦雪四首】高適  
二月犹北风，天阴雪冥冥。寥落一室中，怅然惭百龄。  
苦愁正如此，门柳复青青。  
惠连发清兴，袁安念高卧。余故非斯人，为性兼懒惰。  
赖兹尊中酒，终日聊自过。  
濛濛洒平陆，淅沥至幽居。且喜润群物，焉能悲斗储。  
故交久不见，鸟雀投吾庐。  
孰云久闲旷，本自保知寡。穷巷独无成，春条只盈把。  
安能羡鹏举，且欲歌牛下。乃知古时人，亦有如我者。  
  
卷212_42  【哭单父梁九少府】高適  
开箧泪沾臆，见君前日书。夜台今寂寞，独是子云居。  
畴昔探云奇，登临赋山水。同舟南浦下，望月西江里。  
契阔多别离，绸缪到生死。九原即何处，万事皆如此。  
晋山徒峨峨，斯人已冥冥。常时禄且薄，殁后家复贫。  
妻子在远道，弟兄无一人。十上多苦辛，一官恒自哂。  
青云将可致，白日忽先尽。唯有身后名，空留无远近。  
  
卷212_43  【哭裴少府】高適  
世人谁不死，嗟君非生虑。扶病适到官，田园在何处。  
公才群吏感，葬事他人助。余亦未识君，深悲哭君去。  

## 全唐诗(上)　卷二百一十三

卷213_1  【行路难二首】高適  
长安少年不少钱，能骑骏马鸣金鞭。五侯相逢大道边，  
美人弦管争留连。黄金如斗不敢惜，片言如山莫弃捐。  
安知憔悴读书者，暮宿灵台私自怜。  
君不见富家翁，旧时贫贱谁比数。一朝金多结豪贵，  
万事胜人健如虎。子孙成行满眼前，妻能管弦妾能舞。  
自矜一身忽如此，却笑傍人独愁苦。东邻少年安所如，  
席门穷巷出无车。有才不肯学干谒，何用年年空读书。  
  
卷213_2  【秋胡行（一作鲁秋胡）】高適  
妾本邯郸未嫁时，容华倚翠人未知。一朝结发从君子，  
将妾迢迢东鲁陲。时逢大道无艰阻，君方游宦从陈汝。  
蕙楼独卧频度春，彩阁辞君几徂暑。三月垂杨蚕未眠，  
携笼结侣南陌边。道逢行子不相识，赠妾黄金买少年。  
妾家夫婿经离久，寸心誓与长相守。愿言行路莫多情，  
道妾贞心在人口。日暮蚕饥相命归，携笼端饰来庭闱。  
劳心苦力终无恨，所冀君恩即可依。闻说行人已归止，  
乃是向来赠金子。相看颜色不复言，相顾怀惭有何已。  
从来自隐无疑背，直为君情也相会。如何咫尺仍有情，  
况复迢迢千里外。誓将顾恩不顾身，念君此日赴河津。  
莫道向来不得意，故欲留规诫后人。  
  
卷213_3  【古大梁行】高適  
古城莽苍饶荆榛，驱马荒城愁杀人。魏王宫观尽禾黍，  
信陵宾客随灰尘。忆昨雄都旧朝市，轩车照耀歌钟起。  
军容带甲三十万，国步连营一千里。全盛须臾那可论，  
高台曲池无复存。遗墟但见狐狸迹，古地空馀草木根。  
暮天摇落伤怀抱，倚剑悲歌对秋草。侠客犹传朱亥名，  
行人尚识夷门道。白璧黄金万户侯，宝刀骏马填山丘。  
年代凄凉不可问，往来唯有水东流。  
  
卷213_4  【邯郸少年行】高適  
邯郸城南游侠子，自矜生长邯郸里。千场纵博家仍富，  
几度报仇身不死。宅中歌笑日纷纷，门外车马常如云。  
未知肝胆向谁是，令人却忆平原君。君不见今人交态薄，  
黄金用尽还疏索。以兹感叹辞旧游，更于时事无所求。  
且与少年饮美酒，往来射猎西山头。  
  
卷213_5  【燕歌行】高適  
汉家烟尘在东北，汉将辞家破残贼。男儿本自重横行，  
天子非常赐颜色。摐金伐鼓下榆关，旌旆逶迤碣石间。  
校尉羽书飞瀚海，单于猎火照狼山。山川萧条极边土，  
胡骑凭陵杂风雨。战士军前半死生，美人帐下犹歌舞。  
大漠穷秋塞草腓，孤城落日斗兵稀。身当恩遇恒轻敌，  
力尽关山未解围。铁衣远戍辛勤久，玉箸应啼别离后。  
少妇城南欲断肠，征人蓟北空回首。边庭飘飖那可度，  
绝域苍茫更何有。杀气三时作阵云，寒声一夜传刁斗。  
相看白刃血纷纷，死节从来岂顾勋。君不见沙场征战苦，  
至今犹忆李将军。  
  
卷213_6  【古歌行】高適  
君不见汉家三叶从代至，高皇旧臣多富贵。  
天子垂衣方晏如，庙堂拱手无馀议。苍生偃卧休征战，  
露台百金以为费。田舍老翁不出门，洛阳少年莫论事。  
  
卷213_7  【人日寄杜二拾遗】高適  
人日题诗寄草堂，遥怜故人思故乡。柳条弄色不忍见，  
梅花满枝空断肠。身在远藩无所预，心怀百忧复千虑。  
今年人日空相忆，明年人日知何处。一卧东山三十春，  
岂知书剑老风尘。龙钟还忝二千石，愧尔东西南北人。  
  
卷213_8  【九日酬颜少府】高適  
檐前白日应可惜，篱下黄花为谁有。行子迎霜未授衣，  
主人得钱始沽酒。苏秦憔悴人多厌，蔡泽栖迟世看丑。  
纵使登高只断肠，不如独坐空搔首。  
  
卷213_9  【留别郑三、韦九兼洛下诸公】高適  
忆昨相逢论久要，顾君哂我轻常调。羁旅虽同白社游，  
诗书已作青云料。蹇质蹉跎竟不成，年过四十尚躬耕。  
长歌达者杯中物，大笑前人身后名。幸逢明盛多招隐，  
高山大泽征求尽。此时亦得辞渔樵，青袍裹身荷圣朝。  
犁牛钓竿不复见，县人邑吏来相邀。远路鸣蝉秋兴发，  
华堂美酒离忧销。不知何日更携手，应念兹晨去折腰。  
  
卷213_10  【送杨山人归嵩阳】高適  
不到嵩阳动十年，旧时心事已徒然。一二故人不复见，  
三十六峰犹眼前。夷门二月柳条色，流莺数声泪沾臆。  
凿井耕田不我招，知君以此忘帝力。山人好去嵩阳路，  
惟余眷眷长相忆。  
  
卷213_11  【送别】高適  
昨夜离心正郁陶，三更白露西风高。萤飞木落何淅沥，  
此时梦见西归客。曙钟寥亮三四声，东邻嘶马使人惊。  
揽衣出户一相送，唯见归云纵复横。  
  
卷213_12  【赠别晋三处士】高適  
有人家住清河源，渡河问我游梁园。手持道经注已毕，  
心知内篇口不言。卢门十年见秋草，此心惆怅谁能道。  
知己从来不易知，慕君为人与君好。别时九月桑叶疏，  
出门千里无行车。爱君且欲君先达，今上求贤早上书。  
  
卷213_13  【送浑将军出塞】高適  
将军族贵兵且强，汉家已是浑邪王。子孙相承在朝野，  
至今部曲燕支下。控弦尽用阴山儿，登阵常骑大宛马。  
银鞍玉勒绣蝥弧，每逐嫖姚破骨都。李广从来先将士，  
卫青未肯学孙吴。传有沙场千万骑，昨日边庭羽书至。  
城头画角三四声，匣里宝刀昼夜鸣。意气能甘万里去，  
辛勤判作一年行。黄云白草无前后，朝建旌旄夕刁斗。  
塞下应多侠少年，关西不见春杨柳。从军借问所从谁，  
击剑酣歌当此时。远别无轻绕朝策，平戎早寄仲宣诗。  
  
卷213_14  【送蔡山人】高適  
东山布衣明古今，自言独未逢知音。识者阅见一生事，  
到处豁然千里心。看书学剑长辛苦，近日方思谒明主。  
斗酒相留醉复醒，悲歌数年泪如雨。丈夫遭遇不可知，  
买臣主父皆如斯。我今蹭蹬无所似，看尔崩腾何若为。  
  
卷213_15  【封丘作】高適  
我本渔樵孟诸野，一生自是悠悠者。乍可狂歌草泽中，  
宁堪作吏风尘下。只言小邑无所为，公门百事皆有期。  
拜迎官长心欲碎，鞭挞黎庶令人悲。归来向家问妻子，  
举家尽笑今如此。生事应须南亩田，世情付与东流水。  
梦想旧山安在哉，为衔君命且迟回。乃知梅福徒为尔，  
转忆陶潜归去来。  
  
卷213_16  【题李别驾壁】高適  
去乡不远逢知己，握手相欢得如此。礼乐遥传鲁伯禽，  
宾客争过魏公子。酒筵暮散明月上，枥马长鸣春风起。  
一生称意能几人，今日从君问终始。  
  
卷213_17  【寄宿田家】高適  
田家老翁住东陂，说道平生隐在兹。鬓白未曾记日月，  
山青每到识春时。门前种柳深成巷，野谷流泉添入池。  
牛壮日耕十亩地，人闲常扫一茅茨。客来满酌清尊酒，  
感兴平吟才子诗。岩际窟中藏鼹鼠，潭边竹里隐鸬鹚。  
村墟日落行人少，醉后无心怯路歧。今夜只应还寄宿，  
明朝拂曙与君辞。  
  
卷213_18  【别韦参军】高適  
二十解书剑，西游长安城。举头望君门，屈指取公卿。  
国风冲融迈三五，朝廷欢乐弥寰宇。白璧皆言赐近臣，  
布衣不得干明主。归来洛阳无负郭，东过梁宋非吾土。  
兔苑为农岁不登，雁池垂钓心长苦。世人遇我同众人，  
唯君于我最相亲。且喜百年有交态，未尝一日辞家贫。  
弹棋击筑白日晚，纵酒高歌杨柳春。欢娱未尽分散去，  
使我惆怅惊心神。丈夫不作儿女别，临歧涕泪沾衣巾。  
  
卷213_19  【送田少府贬苍梧】高適  
沉吟对迁客，惆怅西南天。昔为一官未得意，  
今向万里令人怜。念兹斗酒成暌间，停舟叹君日将晏。  
远树应怜北地春，行人却羡南归雁。丈夫穷达未可知，  
看君不合长数奇。江山到处堪乘兴，杨柳青青那足悲。  
  
卷213_20  【平台夜遇李景参有别】高適  
离心忽怅然，策马对秋天。孟诸薄暮凉风起，  
归客相逢渡睢水。昨时携手已十年，今日分途各千里。  
岁物萧条满路歧，此行浩荡令人悲。家贫羡尔有微禄，  
欲往从之何所之。  
  
卷213_21  【送郭处士往莱芜，兼寄苟山人】高適  
君为东蒙客，往来东蒙畔。云卧临峄阳，山行穷日观。  
少年词赋皆可听，秀眉白面风清泠。身上未曾染名利，  
口中犹未知膻腥。今日还山意无极，岂辞世路多相识。  
归见莱芜九十翁，为论别后长相忆。  
  
卷213_22  【赋得还山吟，送沈四山人】高適  
还山吟，天高日暮寒山深，送君还山识君心。  
人生老大须恣意，看君解作一生事，山间偃仰无不至。  
石泉淙淙若风雨，桂花松子常满地。卖药囊中应有钱，  
还山服药又长年。白云劝尽杯中物，明月相随何处眠。  
眠时忆问醒时事，梦魂可以相周旋。  
  
卷213_23  【崔司录宅燕大理李卿】高適  
多雨殊未已，秋云更沉沉。洛阳故人初解印，  
山东小吏来相寻。上卿才大名不朽，早朝至尊暮求友。  
豁达常推海内贤，殷勤但酌尊中酒。饮醉欲言归剡溪，  
门前驷马光照衣。路傍观者徒唧唧，我公不以为是非。  
  
卷213_24  【同鲜于洛阳于毕员外宅观画马歌】高適  
知君爱鸣琴，仍好千里马。永日恒思单父中，  
有时心到宛城下。遇客丹青天下才，白生胡雏控龙媒。  
主人娱宾画障开，只言骐骥西极来。半壁[za _blank ]zb势不住，  
满堂风飘飒然度。家僮愕视欲先鞭，枥马惊嘶还屡顾。  
始知物妙皆可怜，燕昭市骏岂徒然。纵令剪拂无所用，  
犹胜驽骀在眼前。  
  
卷213_37  【同河南李少尹毕员外宅夜饮时洛阳告捷遂作春酒歌】高適  
故人美酒胜浊醪，故人清词合风骚。长歌满酌惟吾曹，  
高谈正可挥麈毛。半醉忽然持蟹螯，洛阳告捷倾前后。  
武侯腰间印如斗，郎官无事时饮酒。杯中绿蚁吹转来，  
瓮上飞花拂还有。前年持节将楚兵，去年留司在东京，  
今年复拜二千石，盛夏五月西南行。彭门剑门蜀山里，  
昨逢军人劫夺我，到家但见妻与子。  
赖得饮君春酒数十杯，不然令我愁欲死。  
  
卷213_38  【同李九士曹观壁画云作】高適  
始知帝乡客，能画苍梧云。秋天万里一片色，  
只疑飞尽犹氛氲。  
  
卷213_39  【见薛大臂鹰作（一作李白）】高適  
寒楚十二月，苍鹰八九毛。寄言燕雀莫相啅，  
自有云霄万里高。  
  
卷213_40  【画马篇（同诸公宴睢阳李太守，各赋一物）】高適  
君侯枥上骢，貌在丹青中。马毛连钱蹄铁色，  
图画光辉骄玉勒。马行不动势若来，权奇蹴踏无尘埃。  
感兹绝代称妙手，遂令谈者不容口。麒麟独步自可珍，  
驽骀万匹知何有。终未如他枥上骢，载华毂，骋飞鸿。  
荷君剪拂与君用，一日千里如旋风。  
  
卷213_41  【咏马鞭】高適  
龙竹养根凡几年，工人截之为长鞭，一节一目皆天然。  
珠重重，星连连。绕指柔，纯金坚。绳不直，规不圆。  
把向空中捎一声，良马有心日驰千。  
  
卷213_42  【塞下曲（贺兰作）】高適  
君不见芳树枝，春花落尽蜂不窥。君不见梁上泥，  
秋风始高燕不栖。荡子从军事征战，蛾眉婵娟守空闺。  
独宿自然堪下泪，况复时闻鸟夜啼。  
  
卷213_43  【渔父歌】高適  
曲岸深潭一山叟，驻眼看钩不移手。世人欲得知姓名，  
良久问他不开口。笋皮笠子荷叶衣，心无所营守钓矶。  
料得孤舟无定止，日暮持竿何处归。  

## 全唐诗(上)　卷二百一十四

卷214_1  【部落曲】高適  
蕃军傍塞游，代马喷风秋。老将垂金甲，阏支著锦裘。  
雕戈蒙豹尾，红旆插狼头。日暮天山下，鸣笳汉使愁。  
  
卷214_2  【赠杜二拾遗】高適  
传道招提客，诗书自讨论。佛香时入院，僧饭屡过门。  
听法还应难，寻经剩欲翻。草玄今已毕，此外复何言。  
  
卷214_3  【醉后赠张九旭】高適  
世上谩相识，此翁殊不然。兴来书自圣，醉后语尤颠。  
白发老闲事，青云在目前。床头一壶酒，能更几回眠。  
  
卷214_4  【途中寄徐录事（比以王书见赠）】高適  
落日风雨至，秋天鸿雁初。离忧不堪比，旅馆复何如。  
君又几时去，我知音信疏。空多箧中赠，长见右军书。  
  
卷214_5  【酬卫八雪中见寄】高適  
季冬忆淇上，落日归山樊。旧宅带流水，平田临古村。  
雪中望来信，醉里开衡门。果得希代宝，缄之那可论。  
  
卷214_6  【送白少府送兵之陇右】高適  
践更登陇首，远别指临洮。为问关山事，何如州县劳。  
军容随赤羽，树色引青袍。谁断单于臂，今年太白高。  
  
卷214_7  【河西送李十七】高適  
边城多远别，此去莫徒然。问礼知才子，登科及少年。  
出门看落日，驱马向秋天。高价人争重，行当早著鞭。  
  
卷214_8  【送张瑶贬五谿尉】高適  
他日维桢干，明时悬镆铘。江山遥去国，妻子独还家。  
离别无嫌远，沉浮勿强嗟。南登有词赋，知尔吊长沙。  
  
卷214_9  【别韦五】高適  
徒然酌杯酒，不觉散人愁。相识仍远别，欲归翻旅游。  
夏云满郊甸，明月照河洲。莫恨征途远，东看漳水流。  
  
卷214_10  【别刘大校书】高適  
昔日京华去，知君才望新。应犹作赋好，莫叹在官贫。  
且复伤远别，不然愁此身。清风几万里，江上一归人。  
  
卷214_11  【宋中别司功叔，各赋一物得商丘】高適  
商丘试一望，隐隐带秋天。地与辰星在，城将大路迁。  
干戈悲昔事，墟落对穷年。即此伤离绪，凄凄赋酒筵。  
  
卷214_12  【送蔡十二之海上（时在卫中）】高適  
黯然何所为，相对但悲酸。季弟念离别，贤兄救急难。  
河流冰处尽，海路雪中寒。尚有南飞雁，知君不忍看。  
  
卷214_13  【别韦兵曹】高適  
离别长千里，相逢数十年。此心应不变，他事已徒然。  
惆怅春光里，蹉跎柳色前。逢时当自取，看尔欲先鞭。  
  
卷214_14  【独孤判官部送兵】高適  
饯君嗟远别，为客念周旋。征路今如此，前军犹眇然。  
出关逢汉壁，登陇望胡天。亦是封侯地，期君早着鞭。  
  
卷214_15  【别从甥万盈】高適  
诸生曰万盈，四十乃知名。宅相予偏重，家丘人莫轻。  
美才应自料，苦节岂无成。莫以山田薄，今春又不耕。  
  
卷214_16  【别崔少府】高適  
知君少得意，汶上掩柴扉。寒食仍留火，春风未授衣。  
皆言黄绶屈，早向青云飞。借问他乡事，今年归不归。  
  
卷214_17  【别冯判官】高適  
碣石辽西地，渔阳蓟北天。关山唯一道，雨雪尽三边。  
才子方为客，将军正渴贤。遥知幕府下，书记日翩翩。  
  
卷214_18  【淇上送韦司仓往滑台】高適  
饮酒莫辞醉，醉多适不愁。孰知非远别，终念对穷秋。  
滑台门外见，淇水眼前流。君去应回首，风波满渡头。  
  
卷214_19  【送崔功曹赴越】高適  
传有东南别，题诗报客居。江山知不厌，州县复何如。  
莫恨吴歈曲，尝看越绝书。今朝欲乘兴，随尔食鲈鱼。  
  
卷214_20  【送蹇秀才赴临洮】高適  
怅望日千里，如何今二毛。犹思阳谷去，莫厌陇山高。  
倚马见雄笔，随身唯宝刀。料君终自致，勋业在临洮。  
  
卷214_21  【广陵别郑处士】高適  
落日知分手，春风莫断肠。兴来无不惬，才在亦何伤。  
溪水堪垂钓，江田耐插秧。生只为此，亦足傲羲皇。  
  
卷214_22  【别孙訢】高適  
离人去复留，白马黑貂裘。屈指论前事，停鞭惜旧游。  
帝乡那可忘，旅馆日堪愁。谁念无知己，年年睢水流。  
  
卷214_23  【送刘评事充朔方判官，赋得征马嘶】高適  
征马向边州，萧萧嘶不休。思深应带别，声断为兼秋。  
歧路风将远，关山月共愁。赠君从此去，何日大刀头。  
  
卷214_24  【送魏八】高適  
更沽淇上酒，还泛驿前舟。为惜故人去，复怜嘶马愁。  
云山行处合，风雨兴中秋。此路无知己，明珠莫暗投。  
  
卷214_25  【赠别褚山人】高適  
携手赠将行，山人道姓名。光阴蓟子训，才术褚先生。  
墙上梨花白，尊中桂酒清。洛阳无二价，犹是慕风声。  
  
卷214_26  【别王八】高適  
征马嘶长路，离人挹佩刀。客来东道远，归去北风高。  
时候何萧索，乡心正郁陶。传君遇知己，行日有绨袍。  
  
卷214_27  【送董判官】高適  
逢君说行迈，倚剑别交亲。幕府为才子，将军作主人。  
近关多雨雪，出塞有风尘。长策须当用，男儿莫顾身。  
  
卷214_28  【送郑侍御谪闽中】高適  
谪去君无恨，闽中我旧过。大都秋雁少，只是夜猿多。  
东路云山合，南天瘴疠和。自当逢雨露，行矣慎风波。  
  
卷214_29  【送李侍御赴安西】高適  
行子对飞蓬，金鞭指铁骢。功名万里外，心事一杯中。  
虏障燕支北，秦城太白东。离魂莫惆怅，看取宝刀雄。  
  
卷214_30  【送裴别将之安西】高適  
绝域眇难跻，悠然信马蹄。风尘经跋涉，摇落怨暌携。  
地出流沙外，天长甲子西。少年无不可，行矣莫凄凄。  
  
卷214_31  【宴郭校书，因之有别】高適  
彩服趋庭训，分交载酒过。芸香名早著，蓬转事仍多。  
苦战知机息，穷愁奈别何。云霄莫相待，年鬓已蹉跎。  
  
卷214_32  【同李太守北池泛舟，宴高平郑太守】高適  
每揖龚黄事，还陪李郭舟。云从四岳起，水向百城流。  
幽意随登陟，嘉言即献酬。乃知缝掖贵，今日对诸侯。  
  
卷214_33  【同崔员外、綦毋拾遗九日宴京兆府李士曹】高適  
今日好相见，群贤仍废曹。晚晴催翰墨，秋兴引风骚。  
绛叶拥虚砌，黄花随浊醪。闭门无不可，何事更登高。  
  
卷214_34  【同群公十月朝宴李太守宅】高適  
良牧征高赏，褰帷问考槃。岁时当正月，甲子入初寒。  
已听甘棠颂，欣陪旨酒欢。仍怜门下客，不作布衣看。  
  
卷214_35  【武威同诸公过杨七山人，得藤字】高適  
幕府日多暇，田家岁复登。相知恨不早，乘兴乃无恒。  
穷巷在乔木，深斋垂古藤。边城唯有醉，此外更何能。  
  
卷214_36  【同群公登濮阳圣佛寺阁】高適  
落日登临处，悠然意不穷。佛因初地识，人觉四天空。  
来雁清霜后，孤帆远树中。裴回伤寓目，萧索对寒风。  
  
卷214_37  【同卫八题陆少府书斋】高適  
知君薄州县，好静无冬春。散帙至栖鸟，明灯留故人。  
深房腊酒熟，高院梅花新。若是周旋地，当令风义亲。  
  
卷214_38  【淇上别业】高適  
依依西山下，别业桑林边。庭鸭喜多雨，邻鸡知暮天。  
野人种秋菜，古老开原田。且向世情远，吾今聊自然。  
  
卷214_39  【入昌松东界山行】高適  
鸟道几登顿，马蹄无暂闲。崎岖出长坂，合沓犹前山。  
石激水流处，天寒松色间。王程应未尽，且莫顾刀环。  
  
卷214_40  【使青夷军入居庸三首】高適  
匹马行将久，征途去转难。不知边地别，只讶客衣单。  
溪冷泉声苦，山空木叶干。莫言关塞极，云雪尚漫漫。  
古镇青山口，寒风落日时。岩峦鸟不过，冰雪马堪迟。  
出塞应无策，还家赖有期。东山足松桂，归去结茅茨。  
登顿驱征骑，栖迟愧宝刀。远行今若此，微禄果徒劳。  
绝坂水连下，群峰云共高。自堪成白首，何事一青袍。  
  
卷214_41  【自蓟北归】高適  
驱马蓟门北，北风边马哀。苍茫远山口，豁达胡天开。  
五将已深入，前军止半回。谁怜不得意，长剑独归来。  
  
卷214_42  【东平别前卫县李寀少府】高適  
黄鸟翩翩杨柳垂，春风送客使人悲。怨别自惊千里外，  
论交却忆十年时。云开汶水孤帆远，路绕梁山匹马迟。  
此地从来可乘兴，留君不住益凄其。  
  
卷214_43  【夜别韦司士，得城字】高適  
高馆张灯酒复清，夜钟残月雁归声。只言啼鸟堪求侣，  
无那春风欲送行。黄河曲里沙为岸，白马津边柳向城。  
莫怨他乡暂离别，知君到处有逢迎。  
  
卷214_44  【送李少府贬峡中，王少府贬长沙】高適  
嗟君此别意何如，驻马衔杯问谪居。巫峡啼猿数行泪，  
衡阳归雁几封书。青枫江上秋天远，白帝城边古木疏。  
圣代即今多雨露，暂时分手莫踌躇。  
  
卷214_45  【同陈留崔司户早春宴蓬池】高適  
同官载酒出郊圻，晴日东驰雁北飞。隔岸春云邀翰墨，  
傍檐垂柳报芳菲。池边转觉虚无尽，台上偏宜酩酊归。  
州县徒劳那可度，后时连骑莫相违。  
  
卷214_46  【金城北楼】高適  
北楼西望满晴空，积水连山胜画中。湍上急流声若箭，  
城头残月势如弓。垂竿已羡磻溪老，体道犹思塞上翁。  
为问边庭更何事，至今羌笛怨无穷。  
  
卷214_47  【同颜六少府旅宦秋中之作】高適  
传君昨夜怅然悲，独坐新斋木落时。逸气旧来凌燕雀，  
高才何得混妍媸。迹留黄绶人多叹，心在青云世莫知。  
不是鬼神无正直，从来州县有瑕疵。  
  
卷214_48  【重阳】高適  
节物惊心两鬓华，东篱空绕未开花。百年将半仕三已，  
五亩就荒天一涯。岂有白衣来剥啄，一从乌帽自欹斜。  
真成独坐空搔首，门柳萧萧噪暮鸦。  
  
卷214_49  【古乐府飞龙曲，留上陈左相（陈希烈）】高適  
德以精灵降，时膺梦寐求。苍生谢安石，天子富平侯。  
尊俎资高论，岩廊挹大猷。相门连户牖，卿族嗣弓裘。  
豁达云开霁，清明月映秋。能为吉甫颂，善用子房筹。  
阶砌思攀陟，门阑尚阻修。高山不易仰，大匠本难投。  
迹与松乔合，心缘启沃留。公才山吏部，书癖杜荆州。  
幸沐千年圣，何辞一尉休。折腰知宠辱，回首见沉浮。  
天地庄生马，江湖范蠡舟。逍遥堪自乐，浩荡信无忧。  
去此从黄绶，归欤任白头。风尘与霄汉，瞻望日悠悠。  
  
卷214_50  【留上李右相（一作奉赠李右相林甫）】高適  
风俗登淳古，君臣挹大庭。深沉谋九德，密勿契千龄。  
独立调元气，清心豁窅冥。本枝连帝系，长策冠生灵。  
傅说明殷道，萧何律汉刑。钧衡持国柄，柱石总朝经。  
隐轸江山藻，氛氲鼎鼐铭。兴中皆白雪，身外即丹青。  
江海呼穷鸟，诗书问聚萤。吹嘘成羽翼，提握动芳馨。  
倚伏悲还笑，栖迟醉复醒。恩荣初就列，含育忝宵形。  
有窃丘山惠，无时枕席宁。壮心瞻落景，生事感浮萍。  
莫以才难用，终期善易听。未为门下客，徒谢少微星。  
  
卷214_51  【同李员外贺哥舒大夫破九曲之作】高適  
遥传副丞相，昨日破西蕃。作气群山动，扬军大旆翻。  
奇兵邀转战，连孥绝归奔。泉喷诸戎血，风驱死虏魂。  
头飞攒万戟，面缚聚辕门。鬼哭黄埃暮，天愁白日昏。  
石城与岩险，铁骑皆云屯。长策一言决，高踪百代存。  
威棱慑沙漠，忠义感乾坤。老将黯无色，儒生安敢论。  
解围凭庙算，止杀报君恩。唯有关河渺，苍茫空树墩。  
  
卷214_52  【信安王幕府诗】高適  
云纪轩皇代，星高太白年。庙堂咨上策，幕府制中权。  
盘石藩维固，升坛礼乐先。国章荣印绶，公服贵貂蝉。  
乐善旌深德，输忠格上玄。剪桐光宠锡，题剑美贞坚。  
圣祚雄图广，师贞武德虔。雷霆七校发，旌旆五营连。  
华省征群乂，霜台举二贤。岂伊公望远，曾是茂才迁。  
并秉韬钤术，兼该翰墨筵。帝思麟阁像，臣献柏梁篇。  
振玉登辽甸，摐金历蓟壖。度河飞羽檄，横海泛楼船。  
北伐声逾迈，东征务以专。讲戎喧涿野，料敌静居延。  
军势持三略，兵戎自九天。朝瞻授钺去，时听偃戈旋。  
大漠风沙里，长城雨雪边。云端临碣石，波际隐朝鲜。  
夜壁冲高斗，寒空驻彩旃。倚弓玄兔月，饮马白狼川。  
庶物随交泰，苍生解倒悬。四郊增气象，万里绝风烟。  
关塞鸿勋著，京华甲第全。落梅横吹后，春色凯歌前。  
直道常兼济，微才独弃捐。曳裾诚已矣，投笔尚凄然。  
作赋同元淑，能诗匪仲宣。云霄不可望，空欲仰神仙。  
  
卷214_53  【东平旅游，奉赠薛太守二十四韵】高適  
颂美驰千古，钦贤仰大猷。晋公标逸气，汾水注长流。  
神与公忠节，天生将相俦。青云本自负，赤县独推尤。  
御史风逾劲，郎官草屡修。鹓鸾粉署起，鹰隼柏台秋。  
出入交三事，飞鸣揖五侯。军书陈上策，廷议借前筹。  
肃肃趋朝列，雍雍引帝求。一麾俄出守，千里再分忧。  
不改任棠水，仍传晏子裘。歌谣随举扇，旌旆逐鸣驺。  
郡国长河绕，川原大野幽。地连尧泰岳，山向禹青州。  
汶上春帆渡，秦亭晚日愁。遗墟当少昊，悬象逼奎娄。  
即此逢清鉴，终然喜暗投。叨承解榻礼，更得问缣游。  
高兴陪登陟，嘉言忝献酬。观棋知战胜，探象会冥搜。  
眺听情何限，冲融惠勿休。只应齐语默，宁肯问沉浮。  
然诺长怀季，栖遑辄累丘。平生感知己，方寸岂悠悠。  
  
卷214_54  【真定即事，奉赠韦使君二十八韵】高適  
飘泊怀书客，迟回此路隅。问津惊弃置，投刺忽踟蹰。  
方伯恩弥重，苍生咏已苏。郡称廉叔度，朝议管夷吾。  
乃继三台侧，仍将四岳俱。江山澄气象，崖谷倚冰壶。  
诏宠金门策，官荣叶县凫。擢才登粉署，飞步蹑云衢。  
起草征调墨，焚香即宴娱。光华扬盛矣，霄汉在兹乎。  
隐轸推公望，逶迤协帝俞。轩车辞魏阙，旌节副幽都。  
始佩仙郎印，俄兼太守符。尤多蜀郡理，更得颍川谟。  
城邑推雄镇，山川列简图。旧燕当绝漠，全赵对平芜。  
旷野何弥漫，长亭复郁纡。始泉遗俗近，活水战场无。  
月换思乡陌，星回记斗枢。岁容归万象，和气发鸿炉。  
沦落而谁遇，栖遑有是夫。不才羞拥肿，干禄谢侏儒。  
契阔惭行迈，羁离忆友于。田园同季子，储蓄异陶朱。  
方欲呈高义，吹嘘揖大巫。永怀吐肝胆，犹惮阻荣枯。  
解榻情何限，忘言道未殊。从来贵缝掖，应是念穷途。  
  
卷214_55  【和窦侍御登凉州七级浮图之作】高適  
化塔屹中起，孤高宜上跻。铁冠雄赏眺，金界宠招携。  
空色在轩户，边声连鼓鼙。天寒万里北，地豁九州西。  
清兴揖才彦，峻风和端倪。始知阳春后，具物皆筌蹄。  
  
卷214_56  【酬河南节度使贺兰大夫见赠之作】高適  
高阁凭栏槛，中军倚旆旌。感时常激切，于己即忘情。  
河华屯妖气，伊瀍有战声。愧无戡难策，多谢出师名。  
秉钺知恩重，临戎觉命轻。股肱瞻列岳，唇齿赖长城。  
隐隐摧锋势，光光弄印荣。鲁连真义士，陆逊岂书生。  
直道宁殊智，先鞭忽抗行。楚云随去马，淮月尚连营。  
抚剑堪投分，悲歌益不平。从来重然诺，况值欲横行。  
  
卷214_57  【奉酬睢阳路太守见赠之作】高適  
盛才膺命代，高价动良时。帝简登藩翰，人和发咏思。  
神仙去华省，鹓鹭忆丹墀。清净能无事，优游即赋诗。  
江山纷想像，云物共萎蕤。逸气刘公幹，玄言向子期。  
多惭汲引速，翻愧激昂迟。相马知何限，登龙反自疑。  
风尘吏道迫，行迈旅心悲。拙疾徒为尔，穷愁欲问谁。  
秋庭一片叶，朝镜数茎丝。州县甘无取，丘园悔莫追。  
琼瑶生箧笥，光景借茅茨。他日青霄里，犹应访所知。  
  
卷214_58  【奉酬睢阳李太守】高適  
公族称王佐，朝经允帝求。本枝疆我李，盘石冠诸刘。  
礼乐光辉盛，山河气象幽。系高周柱史，名重晋阳秋。  
华省膺推择，青云宠宴游。握兰多具美，前席有嘉谋。  
赋得黄金赐，言皆白璧酬。著鞭驱驷马，操刃解全牛。  
出镇兼方伯，承家复列侯。朝瞻孔北海，时用杜荆州。  
广固才登陟，毗陵忽阻修。三台冀入梦，四岳尚分忧。  
郡邑连京口，山川望石头。海门当建节，江路引鸣驺。  
俗见中兴理，人逢至道休。先移白额横，更息赭衣偷。  
梁国歌来晚，徐方怨不留。岂伊齐政术，将以变浇浮。  
讼简知能吏，刑宽察要囚。坐堂风偃草，行县雨随輈。  
地是蒙庄宅，城遗阏伯丘。孝王馀井径，微子故田畴。  
冬至招摇转，天寒螮蝀收。猿岩飞雨雪，兔苑落梧楸。  
列戟霜侵户，褰帏月在钩。好贤常解榻，乘兴每登楼。  
逸足横千里，高谈注九流。诗题青玉案，衣赠黑貂裘。  
穷巷轩车静，闲斋耳目愁。未能方管乐，翻欲慕巢由。  
讲德良难敌，观风岂易俦。寸心仍有适，江海一扁舟。  
  
卷214_59  【送柴司户充刘卿判官之岭外】高適  
岭外资雄镇，朝端宠节旄。月卿临幕府，星使出词曹。  
海对羊城阔，山连象郡高。风霜驱瘴疠，忠信涉波涛。  
别恨随流水，交情脱宝刀。有才无不适，行矣莫徒劳。  
  
卷214_60  【送蔡少府赴登州推事】高適  
胶东连即墨，莱水入沧溟。国小常多事，人讹屡抵刑。  
公才征郡邑，诏使出郊坰。标格谁当犯，风谣信可听。  
峥嵘大岘口，逦迤汶阳亭。地迥云偏白，天秋山更青。  
祖筵方卜昼，王事急侵星。劝尔将为德，斯言盖有听。  
  
卷214_61  【秦中送李九赴越】高適  
携手望千里，于今将十年。如何每离别，心事复迍邅。  
适越虽有以，出关终耿然。愁霖不可向，长路或难前。  
吴会独行客，山阴秋夜船。谢家征故事，禹穴访遗编。  
镜水君所忆，莼羹余旧便。归来莫忘此，兼示济江篇。  
  
卷214_62  【饯宋八充彭中丞判官之岭南】高適  
睹君济时略，使我气填膺。长策竟不用，高才徒见称。  
一朝知己达，累日诏书征。羽翮忽然就，风飙谁敢凌。  
举鞭趋岭峤，屈指冒炎蒸。北雁送驰驿，南人思饮冰。  
彼邦本倔强，习俗多骄矜。翠羽干平法，黄金挠直绳。  
若将除害马，慎勿信苍蝇。魑魅宁无患，忠贞适有凭。  
猿啼山不断，鸢跕路难登。海岸出交趾，江城连始兴。  
绣衣当节制，幕府盛威棱。勿惮九嶷险，须令百越澄。  
立谈多感激，行李即严凝。离别胡为者，云霄迟尔升。  
  
卷214_63  【陪窦侍御泛灵云池】高適  
白露时先降，清川思不穷。江湖仍塞上，舟楫在军中。  
舞换临津树，歌饶向迥风。夕阳连积水，边色满秋空。  
乘兴宜投辖，邀欢莫避骢。谁怜持弱羽，犹欲伴鹓鸿。  
  
卷214_64  【陪窦侍御灵云南亭宴，诗得雷字】高適  
人幽宜眺听，目极喜亭台。风景知愁在，关山忆梦回。  
只言殊语默，何意忝游陪。连唱波澜动，冥搜物象开。  
新秋归远树，残雨拥轻雷。檐外长天尽，尊前独鸟来。  
常吟塞下曲，多谢幕中才。河汉徒相望，嘉期安在哉。  
  
卷214_65  【同熊少府题卢主簿茅斋（庐兼有人伦）】高適  
虚院野情在，茅斋秋兴存。孝廉趋下位，才子出高门。  
乃继幽人静，能令学者尊。江山归谢客，神鬼下刘根。  
阶树时攀折，窗书任讨论。自堪成独往，何必武陵源。  
  
卷214_66  【同朱五题卢使君义井】高適  
高义唯良牧，深仁自下车。宁知凿井处，还是饮冰馀。  
地即泉源久，人当汲引初。体清能鉴物，色洞每含虚。  
上善滋来往，中和浃里闾。济时应未竭，怀惠复何如。  
  
卷214_67  【同郭十题杨主簿新厅】高適  
华馆曙沈沈，惟良正在今。用材兼柱石，闻物象高深。  
更得芝兰地，兼营枳棘林。向风扃戟户，当署近棠阴。  
勿改安卑节，聊闲理剧心。多君有知己，一和郢中吟。  
  
卷214_68  【秋日作】高適  
端居值秋节，此日更愁辛。寂寞无一事，蒿莱通四邻。  
闭门生白发，回首忆青春。岁月不相待，交游随众人。  
云霄何处托，愚直有谁亲。举酒聊自劝，穷通信尔身。  
  
卷214_69  【辟阳城】高適  
荒城在高岸，凌眺俯清淇。传道汉天子，而封审食其。  
奸淫且不戮，茅土孰云宜。何得英雄主，返令儿女欺。  
母仪良已失，臣节岂如斯。太息一朝事，乃令人所嗤。  
  
卷214_70  【赴彭州山行之作】高適  
峭壁连崆峒，攒峰叠翠微。鸟声堪驻马，林色可忘机。  
怪石时侵径，轻萝乍拂衣。路长愁作客，年老更思归。  
且悦岩峦胜，宁嗟意绪违。山行应未尽，谁与玩芳菲。  
  
卷214_71  【咏史】高適  
尚有绨袍赠，应怜范叔寒。不知天下士，犹作布衣看。  
  
卷214_72  【送兵到蓟北】高適  
积雪与天迥，屯军连塞愁。谁知此行迈，不为觅封侯。  
  
卷214_73  【同群公题张处士菜园】高適  
耕地桑柘间，地肥菜常熟。为问葵藿资，何如庙堂肉。  
  
卷214_74  【逢谢偃】高適  
红颜怆为别，白发始相逢。唯馀昔时泪，无复旧时容。  
  
卷214_75  【田家春望】高適  
出门何所见，春色满平芜。可叹无知己，高阳一酒徒。  
  
卷214_76  【闲居】高適  
柳色惊心事，春风厌索居。方知一杯酒，犹胜百家书。  
  
卷214_77  【封丘作】高適  
州县才难适，云山道欲穷。揣摩惭黠吏，栖隐谢愚公。  
  
卷214_78  【九曲词三首】高適  
许国从来彻庙堂，连年不为在疆场。  
将军天上封侯印，御史台上异姓王。  
万骑争歌杨柳春，千场对舞绣骐驎。  
到处尽逢欢洽事，相看总是太平人。  
铁骑横行铁岭头，西看逻逤取封侯。  
青海只今将饮马，黄河不用更防秋。  
  
卷214_79  【营州歌】高適  
营州少年厌原野，狐裘蒙茸猎城下。  
虏酒千钟不醉人，胡儿十岁能骑马。  
  
卷214_80  【玉真公主歌】高適  
常言龙德本天仙，谁谓仙人每学仙。  
更道玄元指李日，多于王母种桃年。  
仙宫仙府有真仙，天宝天仙秘莫传。  
为问轩皇三百岁，何如大道一千年。  
  
卷214_81  【和王七玉门关听吹笛（一作塞上闻笛）】高適  
胡人吹笛戍楼间，楼上萧条海月闲。  
借问落梅凡几曲，从风一夜满关山。  
  
卷214_82  【别董大二首】高適  
十里黄云白日曛，北风吹雁雪纷纷。  
莫愁前路无知己，天下谁人不识君。  
六翮飘飖私自怜，一离京洛十馀年。  
丈夫贫践应未足，今日相逢无酒钱。  
  
卷214_83  【送桂阳孝廉】高適  
桂阳年少西入秦，数经甲科犹白身。  
即今江海一归客，他日云霄万里人。  
  
卷214_84  【送李少府，时在客舍作】高適  
相逢旅馆意多违，暮雪初晴候雁飞。  
主人酒尽君未醉，薄暮途遥归不归。  
  
卷214_85  【听张立本女吟】高適  
危冠广袖楚宫妆，独步闲庭逐夜凉。  
自把玉钗敲砌竹，清歌一曲月如霜。  
  
卷214_86  【初至封丘作】高適  
可怜薄暮宦游子，独卧虚斋思无已。  
去家百里不得归，到官数日秋风起。  
  
卷214_87  【除夜作】高適  
旅馆寒灯独不眠，客心何事转凄然。  
故乡今夜思千里，愁鬓明朝又一年。  

## 全唐诗(上)　卷二百一十五

卷215_1  【剑池】李岘  
阖闾葬日劳人力，嬴政穿来役鬼功。  
澄碧尚疑神物在，等闲雷雨起潭中。  
  
卷215_2  【张公洞】李栖筠  
一径深窈窕，上升翠微中。忽然灵洞前，日月开仙宫。  
道士十二人，往还驭清风。焚香入深洞，巨石如虚空。  
夙夜备蘋藻，诏书祠张公。五云何裴回，玄鹤下苍穹。  
我本道门子，愿言出尘笼。扫除方寸间，几与神灵通。  
宿昔勤梦想，契之在深衷。迟回将不还，章绶系我躬。  
稽首谢真侣，辞满归崆峒。  
  
卷215_3  【投宋大夫】李栖筠  
十处投人九处违，家乡万里又空归。  
严霜昨夜侵人骨，谁念高堂未授衣。  
  
卷215_4  【宝林寺作】徐浩  
兹山昔飞来，远自琅琊台。孤岫龟形在，深泉鳗井开。  
越王屡登陟，何相传词才。塔庙崇其巅，规模称壮哉。  
禅堂清溽润，高阁无恢炱。照耀珠吐月，铿轰钟隐雷。  
揆余久缨弁，末路遭邅回。一弃沧海曲，六年稽岭隈。  
逝川惜东驶，驰景怜西颓。腰带愁疾减，容颜衰悴催。  
赖居兹寺中，法士多瑰能。洗心听经论，礼足蠲凶灾。  
永愿依胜侣，清江乘度杯。  
  
卷215_5  【谒禹庙】徐浩  
亩浍敷四海，川源涤九州。既膺九命锡，乃建洪范畴。  
鼎革固天启，运兴匪人谋。肇开宅土业，永庇昏垫忧。  
山足灵庙在，门前清镜流。象筵陈玉帛，容卫俨戈矛。  
探穴图书朽，卑宫堂殿修。梅梁今不坏，松祏古仍留。  
负责故乡近，朅来申俎羞。为鱼知造化，叹凤仰徽猷。  
不复闻夏乐，唯馀奏楚幽。婆娑非舞羽，镗鞳异鸣球。  
盛德吾无间，高功谁与俦。灾淫破凶慝，祚圣拥神休。  
出谷莺初语，空山猿独愁。春晖生草树，柳色暖汀州。  
恩贷题舆重，荣殊衣锦游。宦情同械系，生理任桴浮。  
地极临沧海，天遥过斗牛。精诚如可谅，他日寄冥搜。  
  
卷215_6  【自悼】薛令之  
朝日上团团，照见先生盘。盘中何所有，苜蓿长阑干。  
饭涩匙难绾，羹稀箸易宽。只可谋朝夕，何由保岁寒。  
  
卷215_7  【灵岩寺】薛令之  
草堂栖在灵山谷，勤苦诗书向灯烛。  
柴门半掩寂无人，惟有白云相伴宿。  
  
卷215_8  【湘夫人】邹绍先  
枫叶下秋渚，二妃愁渡湘。疑山空杳蔼，何处望君王。  
日落水云里，悠悠心自伤。  
  
卷215_9  【寄妻父刘长卿（一作严维诗，题作发桐庐寄刘员外）】李穆  
处处云山无尽时，桐庐南望转参差。  
舟人莫道新安近，欲上潺湲行自迟。  
  
卷215_10  【短歌行】冯著  
寂寞草中兰，亭亭山上松。贞芳日有分，生长耐相容。  
结根各得地，幸沾雨露功。参辰无停泊，且顾一西东。  
君但开怀抱，猜恨莫匆匆。  
  
卷215_11  【洛阳道】冯著  
洛阳宫中花柳春，洛阳道上无行人。皮裘毡帐不相识，  
万户千门闭春色。春色深，春色深，君王一去何时寻。  
春雨洒，春雨洒，周南一望堪泪下。蓬莱殿中寝胡人，  
鳷鹊楼前放胡马。闻君欲行西入秦，君行不用过天津。  
天津桥上多胡尘，洛阳道上愁杀人。  
  
卷215_12  【行路难】冯著  
男儿轗轲徒搔首，入市脱衣且沽酒。行路难，  
权门慎勿干，平人争路相摧残。春秋四气更回换，  
人事何须再三叹。君不见雀为鸽，鹰为鸠，  
东海成田谷为岸。负薪客，归去来。龟反顾，鹤裴回，  
黄河岸上起尘埃。相逢未相识，何用强相猜。行路难，  
故山应不改，茅舍汉中在。白酒杯中聊一歌，  
苍蝇苍蝇奈尔何。  
  
卷215_13  【燕衔泥】冯著  
双燕碌碌飞入屋，屋中老人喜燕归，裴回绕我床头飞。  
去年为尔逐黄雀，雨多屋漏泥土落。尔莫厌老翁茅屋低，  
梁头作窠梁下栖。尔不见东家黄鷇鸣啧啧，  
蛇盘瓦沟鼠穿壁。豪家大屋尔莫居，骄儿少妇采尔雏。  
井旁写水泥自足，衔泥上屋随尔欲。  
  
卷215_14  【同孟浩然宴赋（一作题壁歌）】王迥  
屈宋英声今止已，江山继嗣多才子。作者于今尽相似，  
聚宴王家其乐矣。共赋新诗发宫徵，书于屋壁彰厥美。  
  
卷215_15  【尚书都堂瓦松】李晔2  
华省秘仙踪，高堂露瓦松。叶因春后长，花为雨来浓。  
影混鸳鸯色，光含翡翠容。天然斯所寄，地势太无从。  
接栋临双阙，连甍近九重。宁知深涧底，霜雪岁兼封。  
  
卷215_16  【省试七月流火】敬括  
前庭一叶下，言念忽悲秋。变节金初至，分寒火正流。  
气含凉夜早，光拂夏云收。助月微明散，沿河丽景浮。  
礼标时令爽，诗兴国风幽。自此观邦正，深知王业休。  

## 全唐诗(上)　卷二百一十六

卷216_1  【奉赠韦左丞丈二十二韵】杜甫  
纨袴不饿死，儒冠多误身。丈人试静听，贱子请具陈。  
甫昔少年日，早充观国宾。读书破万卷，下笔如有神。  
赋料扬雄敌，诗看子建亲。李邕求识面，王翰愿卜邻。  
自谓颇挺出，立登要路津。致君尧舜上，再使风俗淳。  
此意竟萧条，行歌非隐沦。骑驴三十载，旅食京华春。  
朝扣富儿门，暮随肥马尘。残杯与冷炙，到处潜悲辛。  
主上顷见征，欻然欲求伸。青冥却垂翅，蹭蹬无纵鳞。  
甚愧丈人厚，甚知丈人真。每于百僚上，猥诵佳句新。  
窃效贡公喜，难甘原宪贫。焉能心怏怏，只是走踆踆。  
今欲东入海，即将西去秦。尚怜终南山，回首清渭滨。  
常拟报一饭，况怀辞大臣。白鸥没浩荡，万里谁能驯。  
  
卷216_2  【送高三十五书记】杜甫  
崆峒小麦熟，且愿休王师。请公问主将，焉用穷荒为。  
饥鹰未饱肉，侧翅随人飞。高生跨鞍马，有似幽并儿。  
脱身簿尉中，始与捶楚辞。借问今何官，触热向武威。  
答云一书记，所愧国士知。实不易知，更须慎其仪。  
十年出幕府，自可持旌麾。此行既特达，足以慰所思。  
男儿功名遂，亦在老大时。常恨结欢浅，各在天一涯。  
又如参与商，惨惨中肠悲。惊风吹鸿鹄，不得相追随。  
黄尘翳沙漠，念子何当归。边城有馀力，早寄从军诗。  
  
卷216_3  【赠李白】杜甫  
二年客东都，所历厌机巧。野人对膻腥，蔬食常不饱。  
岂无青精饭，使我颜色好。苦乏大药资，山林迹如扫。  
李侯金闺彦，脱身事幽讨。亦有梁宋游，方期拾瑶草。  
  
卷216_4  【游龙门奉先寺（龙门即伊阙一名阙口在河南府北四十里）】杜甫  
已从招提游，更宿招提境。阴壑生虚籁，月林散清影。  
天阙象纬逼，云卧衣裳冷。欲觉闻晨钟，令人发深省。  
  
卷216_5  【望岳】杜甫  
岱宗夫如何，齐鲁青未了。造化钟神秀，阴阳割昏晓。  
荡胸生曾云，决眦入归鸟。会当凌绝顶，一览众山小。  
  
卷216_6  【陪李北海宴历下亭】杜甫  
东藩驻皂盖，北渚凌青荷。海内此亭古，济南名士多。  
云山已发兴，玉佩仍当歌。修竹不受暑，交流空涌波。  
蕴真惬所遇，落日将如何。贵贱俱物役，从公难重过。  
  
卷216_7  【同李太守登历下古城员外新亭，亭对鹊湖】杜甫  
新亭结构罢，隐见清湖阴。迹籍台观旧，气溟海岳深。  
圆荷想自昔，遗堞感至今。芳宴此时具，哀丝千古心。  
主称寿尊客，筵秩宴北林。不阻蓬荜兴，得兼梁甫吟。  
  
卷216_8  【玄都坛歌，寄元逸人】杜甫  
故人昔隐东蒙峰，已佩含景苍精龙。故人今居子午谷，  
独在阴崖结茅屋。屋前太古玄都坛，青石漠漠常风寒。  
子规夜啼山竹裂，王母昼下云旗翻。君此计成长往，  
芝草琅玕日应长。铁锁高垂不可攀，致身福地何萧爽。  
  
卷216_9  【今夕行（自齐赵西归至咸阳作）】杜甫  
今夕何夕岁云徂，更长烛明不可孤。咸阳客舍一事无，  
相与博塞为欢娱。冯陵大叫呼五白，袒跣不肯成枭卢。  
英雄有时亦如此，邂逅岂即非良图。  
君莫笑刘毅从来布衣愿，家无儋石输百万。  
  
卷216_10  【贫交行】杜甫  
翻手作云覆手雨，纷纷轻薄何须数。君不见管鲍贫时交，  
此道今人弃如土。  
  
卷216_11  【兵车行】杜甫  
车辚辚，马萧萧，行人弓箭各在腰。耶娘妻子走相送，  
尘埃不见咸阳桥。牵衣顿足阑道哭，哭声直上干云霄。  
道傍过者问行人，行人但云点行频。或从十五北防河，  
便至四十西营田。去时里正与裹头，归来头白还戍边。  
边亭流血成海水，武皇开边意未已。  
君不闻汉家山东二百州，千村万落生荆杞。  
纵有健妇把锄犁，禾生陇亩无东西。况复秦兵耐苦战，  
被驱不异犬与鸡。长者虽有问，役夫敢申恨。  
且如今年冬，未休关西卒。县官急索租，租税从何出。  
信知生男恶，反是生女好。生女犹是嫁比邻，  
生男埋没随百草。君不见青海头，古来白骨无人收。  
新鬼烦冤旧鬼哭，天阴雨湿声啾啾。  
  
卷216_12  【高都护骢马行（高仙芝开元末为安西副都护）】杜甫  
安西都护胡青骢，声价欻然来向东。此马临阵久无敌，  
与人一心成大功。功成惠养随所致，飘飘远自流沙至。  
雄姿未受伏枥恩，猛气犹思战场利。腕促蹄高如踣铁，  
交河几蹴曾冰裂。五花散作云满身，万里方看汗流血。  
长安壮儿不敢骑，走过掣电倾城知。青丝络头为君老，  
何由却出横门道。  
  
卷216_13  【天育骠骑歌（天育，厩名，未详所出）】杜甫  
吾闻天子之马走千里，今之画图无乃是。  
是何意态雄且杰，骏尾萧梢朔风起。毛为绿缥两耳黄，  
眼有紫焰双瞳方。矫矫龙性合变化，卓立天骨森开张。  
伊昔太仆张景顺，监牧攻驹阅清峻。遂令大奴守天育，  
别养骥子怜神俊。当时四十万匹马，张公叹其材尽下。  
故独写真传世人，见之座右久更新。年多物化空形影，  
呜呼健步无由骋。如今岂无騕褭与骅骝，  
时无王良伯乐死即休。  
  
卷216_14  【白丝行】杜甫  
缫丝须长不须白，越罗蜀锦金粟尺。象床玉手乱殷红，  
万草千花动凝碧。已悲素质随时染，裂下鸣机色相射。  
美人细意熨帖平，裁缝灭尽针线迹。春天衣著为君舞，  
蛱蝶飞来黄鹂语。落絮游丝亦有情，随风照日宜轻举。  
香汗轻尘污颜色，开新合故置何许。君不见才士汲引难，  
恐惧弃捐忍羁旅。  
  
卷216_15  【秋雨叹三首】杜甫  
雨中百草秋烂死，阶下决明颜色鲜。著叶满枝翠羽盖，  
开花无数黄金钱。凉风萧萧吹汝急，恐汝后时难独立。  
堂上书生空白头，临风三嗅馨香泣。  
阑风长雨秋纷纷，四海八荒同一云。去马来牛不复辨，  
浊泾清渭何当分。禾头生耳黍穗黑，农夫田妇无消息。  
城中斗米换衾裯，相许宁论两相直。  
长安布衣谁比数，反锁衡门守环堵。老夫不出长蓬蒿，  
稚子无忧走风雨。雨声飕飕催早寒，胡雁翅湿高飞难。  
秋来未曾见白日，泥污后土何时干。  
  
卷216_16  【叹庭前甘菊花】杜甫  
檐前甘菊移时晚，青蕊重阳不堪摘。明日萧条醉尽醒，  
残花烂熳开何益。篱边野外多众芳，采撷细琐升中堂。  
念兹空长大枝叶，结根失所缠风霜。  
  
卷216_17  【醉时歌（赠广文馆博士郑虔）】杜甫  
诸公衮衮登台省，广文先生官独冷。甲第纷纷厌粱肉，  
广文先生饭不足。先生有道出羲皇，先生有才过屈宋。  
德尊一代常轗轲，名垂万古知何用。杜陵野客人更嗤，  
被褐短窄鬓如丝。日籴太仓五升米，时赴郑老同襟期。  
得钱即相觅，沽酒不复疑。忘形到尔汝，痛饮真吾师。  
清夜沈沈动春酌，灯前细雨檐花落。但觉高歌有鬼神，  
焉知饿死填沟壑。相如逸才亲涤器，子云识字终投阁。  
先生早赋归去来，石田茅屋荒苍苔。儒术于我何有哉，  
孔丘盗跖俱尘埃。不须闻此意惨怆，生前相遇且衔杯。  
  
卷216_18  【醉歌行】杜甫  
陆机二十作文赋，汝更小年能缀文。总角草书又神速，  
世上儿子徒纷纷。骅骝作驹已汗血，鸷鸟举翮连青云。  
词源倒流三峡水，笔阵独扫千人军。只今年才十六七，  
射策君门期第一。旧穿杨叶真自知，暂蹶霜蹄未为失。  
偶然擢秀非难取，会是排风有毛质。汝身已见唾成珠，  
汝伯何由发如漆。春光澹沱秦东亭，渚蒲牙白水荇青。  
风吹客衣日杲杲，树搅离思花冥冥。酒尽沙头双玉瓶，  
众宾皆醉我独醒。乃知贫贱别更苦，吞声踯躅涕泪零。  
  
卷216_19  【赠卫八处士】杜甫  
人生不相见，动如参与商。今夕复何夕，共此灯烛光。  
少壮能几时，鬓发各已苍。访旧半为鬼，惊呼热中肠。  
焉知二十载，重上君子堂。昔别君未婚，儿女忽成行。  
怡然敬父执，问我来何方。问答乃未已，儿女罗酒浆。  
夜雨翦春韭，新炊间黄粱。称会面难，一举累十觞。  
十觞亦不醉，感子故意长。明日隔山岳，世事两茫茫。  
  
卷216_20  【苦雨奉寄陇西公兼呈王征士】杜甫  
今秋乃淫雨，仲月来寒风。群木水光下，万象云气中。  
所思碍行潦，九里信不通。悄悄素浐路，迢迢天汉东。  
愿腾六尺马，背若孤征鸿。划见公子面，超然欢笑同。  
奋飞既胡越，局促伤樊笼。一饭四五起，凭轩心力穷。  
嘉蔬没混浊，时菊碎榛丛。鹰隼亦屈猛，乌鸢何所蒙。  
式瞻北邻居，取适南巷翁。挂席钓川涨，焉知清兴终。  
  
卷216_21  【同诸公登慈恩寺塔】杜甫  
高标跨苍天，烈风无时休。自非旷士怀，登兹翻百忧。  
方知象教力，足可追冥搜。仰穿龙蛇窟，始出枝撑幽。  
七星在北户，河汉声西流。羲和鞭白日，少昊行清秋。  
秦山忽破碎，泾渭不可求。俯视但一气，焉能辨皇州。  
回首叫虞舜，苍梧云正愁。惜哉瑶池饮，日晏昆仑丘。  
黄鹄去不息，哀鸣何所投。君看随阳雁，各有稻粱谋。  
  
卷216_22  【示从孙济（济字应物，官给事中、京兆尹）】杜甫  
平明跨驴出，未知适谁门。权门多噂eR，且复寻诸孙。  
诸孙贫无事，宅舍如荒村。堂前自生竹，堂后自生萱。  
萱草秋已死，竹枝霜不蕃。淘米少汲水，汲多井水浑。  
刈葵莫放手，放手伤葵根。阿翁懒惰久，觉儿行步奔。  
所来为宗族，亦不为盘飧。小人利口实，薄俗难可论。  
勿受外嫌猜，同姓古所敦。  
  
卷216_23  【九日寄岑参（参，南阳人）】杜甫  
出门复入门，两脚但如旧。所向泥活活，思君令人瘦。  
沉吟坐西轩，饮食错昏昼。寸步曲江头，难为一相就。  
吁嗟呼苍生，稼穑不可救。安得诛云师，畴能补天漏。  
大明韬日月，旷野号禽兽。君子强逶迤，小人困驰骤。  
维南有崇山，恐与川浸溜。是节东篱菊，纷披为谁秀。  
岑生多新诗，性亦嗜醇酎。采采黄金花，何由满衣袖。  
  
卷216_24  【送孔巢父谢病归游江东，兼呈李白】杜甫  
巢父掉头不肯住，东将入海随烟雾。诗卷长留天地间，  
钓竿欲拂珊瑚树。深山大泽龙蛇远，春寒野阴风景暮。  
蓬莱织女回云车，指点虚无是征路。自是君身有仙骨，  
世人那得知其故。惜君只欲苦死留，富贵何如草头露。  
蔡侯静者意有馀，清夜置酒临前除。罢琴惆怅月照席，  
几岁寄我空中书。南寻禹穴见李白，道甫问信今何如。  
  
卷216_25  【饮中八仙歌】杜甫  
知章骑马似乘船，眼花落井水底眠。汝阳三斗始朝天，  
道逢麹车口流涎，恨不移封向酒泉。左相日兴费万钱，  
饮如长鲸吸百川，衔杯乐圣称世贤。宗之潇洒美少年，  
举觞白眼望青天，皎如玉树临风前。苏晋长斋绣佛前，  
醉中往往爱逃禅。李白一斗诗百篇，长安市上酒家眠。  
天子呼来不上船，自称臣是酒中仙。张旭三杯草圣传，  
脱帽露顶王公前，挥毫落纸如云烟。焦遂五斗方卓然，  
高谈雄辨惊四筵。  
  
卷216_26  【曲江三章，章五句】杜甫  
曲江萧条秋气高，菱荷枯折随风涛，游子空嗟垂二毛。  
白石素沙亦相荡，哀鸿独叫求其曹。  
即事非今亦非古，长歌激越梢林莽，比屋豪华固难数。  
吾人甘作心似灰，弟侄何伤泪如雨。  
自断此生休问天，杜曲幸有桑麻田，故将移住南山边。  
短衣匹马随李广，看射猛虎终残年。  
  
卷216_27  【丽人行】杜甫  
三月三日天气新，长安水边多丽人。态浓意远淑且真，  
肌理细腻骨肉匀。绣罗衣裳照暮春，蹙金孔雀银麒麟。  
头上何所有，翠微[zc _blank ]叶垂鬓唇。背后何所见，  
珠压腰衱稳称身。就中云幕椒房亲，赐名大国虢与秦。  
紫驼之峰出翠釜，水精之盘行素鳞。犀箸厌饫久未下，  
銮刀缕切空纷纶。黄门飞鞚不动尘，御厨络绎送八珍。  
箫鼓哀吟感鬼神，宾从杂遝实要津。后来鞍马何逡巡，  
当轩下马入锦茵。杨花雪落覆白蘋，青鸟飞去衔红巾。  
炙手可热势绝伦，慎莫近前丞相嗔。  
  
卷216_17  【乐游园歌】杜甫  
乐游古园崒森爽，烟绵碧草萋萋长。公子华筵势最高，  
秦川对酒平如掌。长生木瓢示真率，更调鞍马狂欢赏。  
青春波浪芙蓉园，白日雷霆夹城仗。阊阖晴开昳荡荡，  
曲江翠幕排银榜。拂水低徊舞袖翻，缘云清切歌声上。  
却忆年年人醉时，只今未醉已先悲。数茎白发那抛得，  
百罚深杯亦不辞。圣朝亦知贱士丑，一物自荷皇天慈。  
此身饮罢无归处，独立苍茫自咏诗。  
  
卷216_18  【渼陂行（陂在鄠县西五里，周一十四里）】杜甫  
岑参兄弟皆好奇，携我远来游渼陂。天地黤惨忽异色，  
波涛万顷堆琉璃。琉璃汗漫泛舟入，事殊兴极忧思集。  
鼍作鲸吞不复知，恶风白浪何嗟及。锦帆相为开，  
舟子喜甚无氛埃。凫鹥散乱棹讴发，丝管啁啾空翠来。  
沈竿续蔓深莫测，菱叶荷花静如拭。宛在中流渤澥清，  
下归无极终南黑。半陂已南纯浸山，动影袅窕冲融间。  
船舷暝戛云际寺，水面月出蓝田关。此时骊龙亦吐珠，  
冯夷击鼓群龙趋。湘妃汉女出歌舞，金支翠旗光有无。  
咫尺但愁雷雨至，苍茫不晓神灵意。少壮几时奈老何，  
向来哀乐何其多。  
  
卷216_19  【渼陂西南台】杜甫  
高台面苍陂，六月风日冷。蒹葭离披去，天水相与永。  
怀新目似击，接要心已领。仿像识鲛人，空蒙辨鱼艇。  
错磨终南翠，颠倒白阁影。崷崒增光辉，乘陵惜俄顷。  
劳生愧严郑，外物慕张邴。世复轻骅骝，吾甘杂蛙黾。  
知归俗可忽，取适事莫并。身退岂待官，老来苦便静。  
况资菱芡足，庶结茅茨迥。从此具扁舟，弥年逐清景。  
  
卷216_20  【戏简郑广文虔，兼呈苏司业源明】杜甫  
广文到官舍，系马堂阶下。醉则骑马归，颇遭官长骂。  
才名四十年，坐客寒无毡。赖有苏司业，时时与酒钱。  
  
卷216_21  【夏日李公见访】杜甫  
远林暑气薄，公子过我游。贫居类村坞，僻近城南楼。  
旁舍颇淳朴，所愿亦易求。隔屋唤西家，借问有酒不。  
墙头过浊醪，展席俯长流。清风左右至，客意已惊秋。  
巢多众鸟斗，叶密鸣蝉稠。苦道此物聒，孰谓吾庐幽。  
水花晚色静，庶足充淹留。预恐尊中尽，更起为君谋。  
  
卷216_22  【奉同郭给事汤东灵湫作（骊山温汤之东有龙湫）】杜甫  
东山气鸿濛，宫殿居上头。君来必十月，树羽临九州。  
阴火煮玉泉，喷薄涨岩幽。有时浴赤日，光抱空中楼。  
阆风入辙迹，旷原延冥搜。沸天万乘动，观水百丈湫。  
幽灵斯可佳，王命官属休。初闻龙用壮，擘石摧林丘。  
中夜窟宅改，移因风雨秋。倒悬瑶池影，屈注苍江流。  
味如甘露浆，挥弄滑且柔。翠旗澹偃蹇，云车纷少留。  
箫鼓荡四溟，异香泱漭浮。鲛人献微绡，曾祝沈豪牛。  
百祥奔盛明，古先莫能俦。坡陀金虾蟆，出见盖有由。  
至尊顾之笑，王母不肯收。复归虚无底，化作长黄虬。  
飘飘青琐郎，文彩珊瑚钩。浩歌渌水曲，清绝听者愁。  
  
卷216_23  【夜听许十损诵诗爱而有作】杜甫  
许生五台宾，业白出石壁。余亦师粲可，身犹缚禅寂。  
何阶子方便，谬引为匹敌。离索晚相逢，包蒙欣有击。  
诵诗浑游衍，四座皆辟易。应手看捶钩，清心听鸣镝。  
精微穿溟涬，飞动摧霹雳。陶谢不枝梧，风骚共推激。  
紫燕自超诣，翠驳谁剪剔。君意人莫知，人间夜寥阒。  
  
卷216_24  【桥陵诗三十韵，因呈县内诸官】杜甫  
先帝昔晏驾，兹山朝百灵。崇冈拥象设，沃野开天庭。  
即事壮重险，论功超五丁。坡陀因厚地，却略罗峻屏。  
云阙虚冉冉，风松肃泠泠。石门霜露白，玉殿莓苔青。  
宫女晚知曙，祠官朝见星。空梁簇画戟，阴井敲铜瓶。  
中使日夜继，惟王心不宁。岂徒恤备享，尚谓求无形。  
孝理敦国政，神凝推道经。瑞芝产庙柱，好鸟鸣岩扃。  
高岳前嵂崒，洪河左滢濙。金城蓄峻址，沙苑交回汀。  
永与奥区固，川原纷眇冥。居然赤县立，台榭争岧亭。  
官属果称是，声华真可听。王刘美竹润，裴李春兰馨。  
郑氏才振古，啖侯笔不停。遣辞必中律，利物常发硎。  
绮绣相展转，琳琅愈青荧。侧闻鲁恭化，秉德崔瑗铭。  
太史候凫影，王乔随鹤翎。朝仪限霄汉，容思回林坰。  
轗轲辞下杜，飘飖陵浊泾。诸生旧短褐，旅泛一浮萍。  
荒岁儿女瘦，暮途涕泗零。念老马，廨署容秋萤。  
流寓理岂惬，穷愁醉未醒。何当摆俗累，浩荡乘沧溟。  
  
卷216_25  【沙苑行】杜甫  
君不见左辅白沙如白水，缭以周墙百馀里。  
龙媒昔是渥洼生，汗血今称献于此。苑中騋牝三千匹，  
丰草青青寒不死。食之豪健西域无，每岁攻驹冠边鄙。  
王有虎臣司苑门，入门天厩皆云屯。骕骦一骨独当御，  
春秋二时归至尊。至尊内外马盈亿，伏枥在坰空大存。  
逸群绝足信殊杰，倜傥权奇难具论。累累塠阜藏奔突，  
往往坡陀纵超越。角壮翻同麋鹿游，浮深簸荡鼋鼍窟。  
泉出巨鱼长比人，丹砂作尾黄金鳞。岂知异物同精气，  
虽未成龙亦有神。  
  
卷216_26  【骢马行】杜甫  
邓公马癖人共知，初得花骢大宛种。夙昔传闻思一见，  
牵来左右神皆竦。雄姿逸态何崷崒，顾影骄嘶自矜宠。  
隅目青荧夹镜悬，肉骏碨礌连钱动。朝来久试华轩下，  
未觉千金满高价。赤汗微生白雪毛，银鞍却覆香罗帕。  
卿家旧赐公取之，天厩真龙此其亚。昼洗须腾泾渭深，  
朝趋可刷幽并夜。吾闻良骥老始成，此马数年人更惊。  
岂有四蹄疾于鸟，不与八骏俱先鸣。时俗造次那得致，  
云雾晦冥方降精。近闻下诏喧都邑，肯使骐驎地上行。  
  
卷216_27  【去矣行】杜甫  
君不见鞲上鹰，一饱则飞掣。焉能作堂上燕，  
衔泥附炎热。野人旷荡无靦颜，岂可久在王侯间。  
未试囊中餐玉法，明朝且入蓝田山。  
  
卷216_28  【自京赴奉先县咏怀五百字】杜甫  
杜陵有布衣，老大意转拙。许身一何愚，窃比稷与契。  
居然成濩落，白首甘契阔。盖棺事则已，此志常觊豁。  
穷年忧黎元，叹息肠内热。取笑同学翁，浩歌弥激烈。  
非无江海志，萧洒送日月。生逢尧舜君，不忍便永诀。  
当今廊庙具，构厦岂云缺。葵藿倾太阳，物性固莫夺。  
顾惟蝼蚁辈，但自求其穴。胡为慕大鲸，辄拟偃溟渤。  
以兹悟生理，独耻事干谒。兀兀遂至今，忍为尘埃没。  
终愧巢与由，未能易其节。沈饮聊自适，放歌颇愁绝。  
岁暮百草零，疾风高冈裂。天衢阴峥嵘，客子中夜发。  
霜严衣带断，指直不得结。凌晨过骊山，御榻在嵽嵲。  
蚩尤塞寒空，蹴蹋崖谷滑。瑶池气郁律，羽林相摩戛。  
君臣留欢娱，乐动殷樛嶱。赐浴皆长缨，与宴非短褐。  
彤庭所分帛，本自寒女出。鞭挞其夫家，聚敛贡城阙。  
圣人筐篚恩，实欲邦国活。臣如忽至理，君岂弃此物。  
多士盈朝廷，仁者宜战栗。况闻内金盘，尽在卫霍室。  
中堂舞神仙，烟雾散玉质。暖客貂鼠裘，悲管逐清瑟。  
劝客驼蹄羹，霜橙压香橘。朱门酒肉臭，路有冻死骨。  
荣枯咫尺异，惆怅难再述。北辕就泾渭，官渡又改辙。  
群冰从西下，极目高崒兀。疑是崆峒来，恐触天柱折。  
河梁幸未坼，枝撑声窸窣。行旅相攀援，川广不可越。  
老妻寄异县，十口隔风雪。谁能久不顾，庶往共饥渴。  
入门闻号咷，幼子饥已卒。吾宁舍一哀，里巷亦呜咽。  
所愧为人父，无食致夭折。岂知秋未登，贫窭有仓卒。  
生常免租税，名不隶征伐。抚迹犹酸辛，平人固骚屑。  
默思失业徒，因念远戍卒。忧端齐终南，澒洞不可掇。  
  
卷216_29  【奉先刘少府新画山水障歌】杜甫  
堂上不合生枫树，怪底江山起烟雾。闻君扫却赤县图，  
乘兴遣画沧洲趣。画师亦无数，好手不可遇。  
对此融心神。君重毫素。岂但祁岳与郑虔，  
笔迹远过杨契丹。得非悬圃裂，无乃潇湘翻。  
悄然坐我天姥下，耳边已似闻清猿。反思前夜风雨急，  
乃是蒲城鬼神入。元气淋漓障犹湿，真宰上诉天应泣。  
野亭春还杂花远，渔翁暝蹋孤舟立。沧浪水深青溟阔，  
欹岸侧岛秋毫末。不见湘妃鼓瑟时，至今斑竹临江活。  
刘侯天机精，爱画入骨髓。自有两儿郎，挥洒亦莫比。  
大儿聪明到，能添老树巅崖里。小儿心孔开。  
貌得山僧及童子。若耶溪，云门寺。  
吾独胡为在泥滓，青鞋布袜从此始。  
  
卷216_30  【白水县崔少府十九翁高斋三十韵】杜甫  
客从南县来，浩荡无与适。旅食白日长，况当朱炎赫。  
高斋坐林杪，信宿游衍阒。清晨陪跻攀，傲睨俯峭壁。  
崇冈相枕带，旷野怀咫尺。始知贤主人，赠此遣愁寂。  
危阶根青冥，曾冰生淅沥。上有无心云，下有欲落石。  
泉声闻复急，动静随所击。鸟呼藏其身，有似惧弹射。  
吏隐道性情，兹焉其窟宅。白水见舅氏，诸翁乃仙伯。  
杖藜长松阴，作尉穷谷僻。为我炊雕胡，逍遥展良觌。  
坐久风颇愁，晚来山更碧。相对十丈蛟，欻翻盘涡坼。  
何得空里雷，殷殷寻地脉。烟氛蔼崷崒，魍魉森惨戚。  
昆仑崆峒颠，回首如不隔。前轩颓反照，巉绝华岳赤。  
兵气涨林峦，川光杂锋镝。是相公军，铁马云雾积。  
玉觞淡无味，胡羯岂强敌。长歌激屋梁，泪下流衽席。  
人生半哀乐，天地有顺逆。慨彼万国夫，休明备征狄。  
猛将纷填委，庙谋蓄长策。东郊何时开，带甲且来释。  
欲告清宴罢，难拒幽明迫。三叹酒食旁，何由似平昔。  
  
卷216_31  【三川观水涨二十韵】杜甫  
我经华原来，不复见平陆。北上唯土山，连山走穷谷。  
火云无时出，飞电常在目。自多穷岫雨，行潦相豗蹙。  
蓊匌川气黄，群流会空曲。清晨望高浪，忽谓阴崖踣。  
恐泥窜蛟龙，登危聚麋鹿。枯查卷拔树，礧磈共充塞。  
声吹鬼神下，势阅人代速。不有万穴归，何以尊四渎。  
及观泉源涨，反惧江海覆。漂沙坼岸去，漱壑松柏秃。  
乘陵破山门，回斡裂地轴。交洛赴洪河，及关岂信宿。  
应沈数州没，如听万室哭。秽浊殊未清，风涛怒犹蓄。  
何时通舟车，阴气不黪黩。浮生有荡汩，吾道正羁束。  
人寰难容身，石壁滑侧足。云雷此不已，艰险路更跼。  
普天无川梁，欲济愿水缩。因悲中林士，未脱众鱼腹。  
举头向苍天，安得骑鸿鹄。  
  
卷216_32  【悲陈陶】杜甫  
孟冬十郡良家子，血作陈陶泽中水。野旷天清无战声，  
四万义军同日死。群胡归来血洗箭，仍唱胡歌饮都市。  
都人回面向北啼，日夜更望官军至。  
  
卷216_33  【悲青坂】杜甫  
我军青坂在东门，天寒饮马太白窟。黄头奚儿日向西，  
数骑弯弓敢驰突。山雪河冰野萧瑟，青是烽烟白人骨。  
焉得附书与我军，忍待明年莫仓卒。  
  
卷216_34  【哀江头】杜甫  
少陵野老吞声哭，春日潜行曲江曲。江头宫殿锁千门，  
细柳新蒲为谁绿。忆昔霓旌下南苑，苑中万物生颜色。  
昭阳殿里第一人，同辇随君侍君侧。辇前才人带弓箭，  
白马嚼啮黄金勒。翻身向天仰射云，一箭正坠双飞翼。  
明眸皓齿今何在，血污游魂归不得。清渭东流剑阁深，  
去住彼此无消息。生有情泪沾臆，江水江花岂终极。  
黄昏胡骑尘满城，欲往城南忘南北。  
  
卷216_35  【哀王孙】杜甫  
长安城头头白乌，夜飞延秋门上呼。又向人家啄大屋，  
屋底达官走避胡。金鞭断折九马死。骨肉不待同驰驱。  
腰下宝玦青珊瑚，可怜王孙泣路隅。问之不肯道姓名，  
但道困苦乞为奴。已经百日窜荆棘，身上无有完肌肤。  
高帝子孙尽隆准，龙种自与常人殊。豺狼在邑龙在野。  
王孙善保千金躯。不敢长语临交衢，且为王孙立斯须。  
昨夜东风吹血腥，东来橐驼满旧都。朔方健儿好身手，  
昔何勇锐今何愚。窃闻天子已传位，圣德北服南单于。  
花门kO面请雪耻，慎勿出口他人狙。哀哉王孙慎勿疏，  
五陵佳气无时无。  
  
卷216_36  【大云寺赞公房四首】杜甫  
心在水精域，衣沾春雨时。洞门尽徐步，深院果幽期。  
到扉开复闭，撞钟斋及兹。醍醐长发性，饮食过扶衰。  
把臂有多日，开怀无愧辞。黄鹂度结构，紫鸽下罘罳。  
愚意会所适，花边行自迟。汤休起我病，微笑索题诗。  
细软青丝履，光明白氎巾。深藏供老宿，取用及吾身。  
自顾转无趣，交情何尚新。道林才不世，惠远德过人。  
雨泻暮檐竹，风吹青井芹。天阴对图画，最觉润龙鳞。  
灯影照无睡，心清闻妙香。夜深殿突兀，风动金锒铛。  
天黑闭春院，地清栖暗芳。玉绳回断绝，铁凤森翱翔。  
梵放时出寺，钟残仍殷床。明朝在沃野，苦见尘沙黄。  
童儿汲井华，惯捷瓶上手。沾洒不濡地，扫除似无帚。  
明霞烂复阁，霁雾搴高牖。侧塞被径花，飘飖委墀柳。  
艰难世事迫，隐遁佳期后。晤语契深心，那能总箝口。  
奉辞还杖策，暂别终回首。泱泱泥污人，听听国多狗。  
既未免羁绊，时来憩奔走。近公如白雪，执热烦何有。  
