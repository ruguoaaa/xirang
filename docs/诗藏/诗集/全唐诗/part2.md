---
title: 第2部分
index: true
icon: editor
order: 2
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(上)　卷二十三

卷23_1  【琴曲歌辞　白雪歌】贯休  
列鼎佩金章，泪眼看风枝。却思食藜藿，身作屠沽儿。  
负米无远近，所希升斗归。为人无贵贱，莫学鸡狗肥。  
斯言如不忘，别更无光辉。斯言如或忘，即安用人为。  
  
卷23_2  【琴曲歌辞　湘妃】刘长卿  
帝子不可见，秋风来暮思。婵娟湘江月，千载空蛾眉。  
  
卷23_3  【琴曲歌辞　湘妃】李贺  
筠竹千年老不死，长伴秦娥盖湘水。蛮娘吟弄满寒空，  
九山静绿泪花红。离鸾别凤烟梧中，巫云蜀雨遥相通。  
幽愁秋气上青枫，凉夜波间吟古龙。  
  
卷23_4  【琴曲歌辞　湘妃怨】孟郊  
南巡竟不返，帝子怨逾积。万里丧蛾眉，潇湘水空碧。  
冥冥荒山下，古庙收贞魄。乔木深青春，清光满瑶席。  
搴芳徒有荐，灵意殊脉脉。玉佩不可亲，裴回烟波夕。  
  
卷23_5  【琴曲歌辞　湘妃怨】陈羽  
二妃怨处云沉沉，二妃哭处湘水深。  
商人酒滴庙前草，萧飒风生斑竹林。  
  
卷23_6  【琴曲歌辞　湘妃列女操】鲍溶  
有虞夫人哭虞后，淑女何事又伤离。竹上泪迹生不尽，  
寄哀云和五十丝。云和经奏钧天曲，乍听宝琴遥嗣续。  
三湘测测流急绿，秋夜露寒蜀帝飞。枫林月斜楚臣宿，  
更疑川宫日黄昏。暗携女手殷勤言，环佩玲珑有无间。  
终疑既远双悄悄，苍梧旧云岂难召，老猿心寒不可啸。  
目眄眄兮意蹉跎，魂腾腾兮惊秋波。曲一尽兮忆再奏，  
众弦不声且如何。  
  
卷23_7  【琴曲歌辞　湘夫人】邹绍先  
枫叶下秋渚，二妃愁渡湘。疑山空杳蔼，何处望君王。  
日落水云里，油油心自伤。  
  
卷23_8  【琴曲歌辞　湘夫人】李颀  
九嶷日已暮，三湘云复愁。窅蔼罗袂色，潺湲江水流。  
佳期来北渚，捐玦在芳洲。  
  
卷23_9  【琴曲歌辞　湘夫人】郎士元  
娥眉对湘水，遥哭苍梧间。万乘既已殁，孤舟谁忍还。  
至今楚山上，犹有泪痕斑。南有涔阳路，渺渺多新愁。  
昔神降回时，风波江上秋。彩云忽无处，碧水空安流。  
  
卷23_10  【琴曲歌辞　霹雳引】沈佺期  
岁七月，火伏而金生。客有鼓瑟于门者，奏霹雳之商声。  
始戛羽以騞砉，终扣宫而砰駖。电耀耀兮龙跃，  
雷阗阗兮雨冥。气呜唅以会雅，态欻翕以横生。  
有如驱千旗，制五兵，截荒虺，斫长鲸。孰与广陵比，  
意别鹤俦精而已。俾我雄子魄动，毅夫发立，怀恩不浅，  
武义双辑。视胡若芥，翦羯如拾。岂徒慨慷中筵，  
备群娱之翕习哉。  
  
卷23_11  【琴曲歌辞　拘幽操】韩愈  
目掩掩兮其凝其盲，耳肃肃兮听不闻声。  
朝不日出兮夜不见月与星，有知无知兮为死为生。  
呜呼！臣罪当诛兮天王圣明。  
  
卷23_12  【琴曲歌辞　越裳操】韩愈  
雨之施，物以孳。我何意于彼为？自周之先，其艰其勤。  
以有疆宇，私我后人。我祖在上，四方在下。  
厥临孔威，敢戏以侮。孰荒于门，孰治于田。四海既均，  
越裳是臣。  
  
卷23_13  【琴曲歌辞　岐山操】韩愈  
我家于豳，自我先公。伊我承绪，敢有不同。  
今狄之人，将土我疆。民为我战，谁使死伤。  
彼岐有岨，我往独处。莫余追，无思我悲。  
  
卷23_14  【琴曲歌辞　履霜操】韩愈  
父兮儿寒，母兮儿饥。儿罪当笞，逐儿何为。  
儿在中野，以宿以处。四无人声，谁与儿语。  
儿寒何衣，儿饥何食。儿行于野，履霜以足。  
母生众儿，有母怜之。独无母怜，儿宁不悲。  
  
卷23_15  【琴曲歌辞　雉朝飞操】李白  
麦陇青青三月时，白雉朝飞挟两雌。锦衣绮翼何离褷，  
犊牧采薪感之悲。春天和，白日暖，啄食饮泉勇气满，  
争雄斗死绣颈断。雉子班奏急管弦，心倾美酒尽玉碗。  
枯杨枯杨尔生荑，我独七十而孤栖。弹弦写恨意不尽，  
瞑目归黄泥。  
  
卷23_16  【琴曲歌辞　雉朝飞操】韩愈  
雉之飞，于朝日。群雌孤雄，意气横出。当东而西，  
当啄而飞。随飞随啄，群雌粥粥。嗟我虽人，  
曾不如彼雉鸡。生身七十年，无一妾与妃。  
  
卷23_17  【琴曲歌辞　雉朝飞操】张祜  
朝阳陇东泛暖景，双啄双飞双顾影。朱冠锦襦聊日整，  
漠漠雾中如衣褧。伤心卢女弦，七十老翁长独眠。  
雄飞在草雌在田，衷肠结愤气呵天。圣人在上心不偏，  
翁得女妻甚可怜。  
  
卷23_18  【琴曲歌辞　思归引】张祜  
重重作闺清旦鐍，两耳深声长不彻。深宫坐愁百年身，  
一片玉中生愤血。焦桐罢弹丝自绝，漠漠暗魂愁夜月。  
故乡不归谁共穴，石上作蒲蒲九节。  
  
卷23_19  【琴曲歌辞　猗兰操】韩愈  
兰之猗猗，扬扬其香。不采而佩，于兰何伤。  
今天之旋，其曷为然。我行四方，以日以年。  
雪霜贸贸，荠麦之茂。子如不伤，我不尔觏。  
荠麦之茂，荠麦之有。君子之伤，君子之守。  
  
卷23_20  【琴曲歌辞　幽兰】崔涂  
幽植众能知，贞芳只暗持。自无君子佩，未是国香衰。  
白露沾长早，青春每到迟。不知当路草，芳馥欲何为。  
  
卷23_21  【琴曲歌辞　将归操】韩愈  
秋之水兮其色幽幽，我将济兮不得其由。  
涉其浅兮石啮我足，乘其深兮龙入我舟。  
我济而悔兮将安归尤。归乎归乎，无与石斗兮无应龙求。  
  
卷23_22  【琴曲歌辞　龟山操】韩愈  
龟之气兮不能云雨，龟之枿兮不中梁柱，  
龟之大兮只以奄鲁。将隳兮哀莫余伍，  
周公有鬼兮嗟余归辅。  
  
卷23_23  【琴曲歌辞　残形操】韩愈  
有兽维狸兮我梦得之，其身孔明兮而头不知。  
吉凶何为兮觉坐而思，巫咸上天兮识者其谁。  
  
卷23_24  【琴曲歌辞　双燕离】李白  
双燕复双燕，双飞令人羡。玉楼珠阁不独栖，  
金窗绣户长相见。柏梁失火去，因入吴王宫。  
吴宫又焚荡，雏尽巢亦空。憔悴一身在，孀雌忆故雄。  
双飞难再得，伤我寸心中。  
  
卷23_25  【琴曲歌辞　列女操】孟郊  
梧桐相待老，鸳鸯会双死。贞妇贵殉夫，舍生亦如此。  
波澜誓不起，妾心井中水。  
  
卷23_26  【琴曲歌辞　别鹄操】韩愈  
雄鹄衔枝来，雌鹄啄泥归。巢成不生子，大义当乖离。  
江汉水之大，鹄身鸟之微。更无相逢日，安可相随飞。  
  
卷23_27  【琴曲歌辞　别鹤】杨巨源  
海鹤一为别，高程方杳然。影摇江海路，思结潇湘天。  
皎然仰白日，真姿栖紫烟。含情九霄际，顾侣五云前。  
遐心属清都，凄响激朱弦。超摇间云雨，迢递各山川。  
东南信多水，会合当有年。雄飞戾冥寞，此意何由传。  
  
卷23_28  【琴曲歌辞　别鹤】王建  
主人一去池水绝，池鹤散飞不相别。青天漫漫碧海重，  
知向何山风雪中。万里虽然音影在，向心终是死生同。  
池边巢破松树死，树头年年乌生子。  
  
卷23_29  【琴曲歌辞　别鹤】张籍  
双鹤出云谿，分飞各自迷。空巢在松杪，折羽落江泥。  
寻水终不饮，逢林亦未栖。别离应易老，万里两凄凄。  
  
卷23_30  【琴曲歌辞　别鹤】杜牧  
分飞共所从，六翮势摧风。声断碧云外，影孤明月中。  
青田归路远，月桂旧巢空。矫翼知何处，天涯不可穷。  
  
卷23_31  【琴曲歌辞　走马引】李贺  
我有辞乡剑，玉锋堪截云。襄阳走马客，意气自生春。  
朝嫌剑光静，暮嫌剑花冷。能持剑向人，不解持照身。  
  
卷23_32  【琴曲歌辞　昭君怨】白居易  
明妃风貌最娉婷，合在椒房应四星。只得当年备宫掖，  
何曾专夜奉帏屏。见疏从道迷图画，知屈那教配虏庭。  
自是君恩薄如纸，不须一向恨丹青。  
  
卷23_33  【琴曲歌辞　昭君怨二首】张祜  
万里边城远，千山行路难。举头惟见月，何处是长安。  
汉庭无大议，戎虏几先和。莫羡倾城色，昭君恨最多。  
  
卷23_34  【琴曲歌辞　昭君怨】梁氏琼  
自古无和亲，贻灾到妾身。胡风嘶去马，汉月吊行轮。  
衣薄狼山雪，妆成虏塞春。回看父母国，生死毕胡尘。  
  
卷23_35  【琴曲歌辞　明妃怨】杨凌  
汉国明妃去不还，马驼弦管向阴山。  
匣中纵有菱花镜，羞对单于照旧颜。  
  
卷23_36  【琴曲歌辞　蔡氏五弄　游春曲二首】王涯  
万树江边杏，新开一夜风。满园深浅色，照在绿波中。  
上苑何穷树，花开次第新。香车与丝骑，风静亦生尘。  
  
卷23_37  【琴曲歌辞　蔡氏五弄　游春辞二首】王涯  
曲江丝柳变烟条，寒骨冰随暖气销。  
才见春光生绮陌，已闻清乐动云韶。  
经过柳陌与桃蹊，寻逐风光著处迷。  
鸟度时时冲絮起，花繁衮衮压枝低。  
  
卷23_38  【琴曲歌辞　蔡氏五弄　游春辞三首】令狐楚  
晚游临碧殿，日上望春亭。芳树罗仙仗，晴山展翠屏。  
一夜好风吹，新花一万枝。风前调玉管，花下簇金羁。  
阊阖春风起，蓬莱雪水消。相将折杨柳，争取最长条。  
  
卷23_39  【琴曲歌辞　蔡氏五弄　渌水曲】李白  
渌水明秋月，南湖采白蘋。荷花娇欲语，愁杀荡舟人。  
  
卷23_40  【琴曲歌辞　蔡氏五弄　渌水辞】李贺  
今宵好风月，阿侯在何处。为有倾城色，翻成足愁苦。  
东湖采莲叶，南湖拔蒲根。未持寄小姑，且持感愁魂。  
  
卷23_41  【琴曲歌辞　蔡氏五弄　幽居弄】顾况  
苔衣生，花露滴，月入西林荡东壁。扣商占角两三声，  
洞户谿窗一冥寂。独去沧洲无四邻，身婴世网此何身。  
关情命曲寄惆怅，久别江南山里人。  
  
卷23_42  【琴曲歌辞　蔡氏五弄　秋思二首】李白  
春阳如昨日，碧树鸣黄鹂。芜然蕙草暮，飒尔凉风吹。  
天秋木叶下，月冷莎鸡悲。坐愁群芳歇，白露凋华滋。  
阏氏黄叶落，妾望白登台。月出碧云断，蝉声秋色来。  
胡兵沙塞合，汉使玉关回。征客无归日，空悲蕙草摧。  
  
卷23_43  【琴曲歌辞　蔡氏五弄　秋思二首】鲍溶  
胡风吹雁翼，远别无人乡。君近雁来处，几回断君肠。  
昔奉千日书，抚心怨星霜。无书又千日，世路重茫茫。  
燕国有佳丽，蛾眉富春光。自然君归晚，花落君空堂。  
君其若不然，岁晚双鸳鸯。顾兔蚀残月，幽光不如星。  
女儿晚事夫，颜色同秋萤。秋日边马思，武夫不遑宁。  
燕歌易水怨，剑舞蛟龙腥。风折连枝树，水翻无蒂萍。  
立身多户门，何必燕山铭。生世不如鸟，双双比翼翎。  
季秋天地间，万物生意足。我忧长于生，安得及草木。  
试从古人愿，致酒歌秉烛。燕赵皆世人，讵能长似玉。  
俯怜老期近，仰视日车速。萧飒御风君，魂梦愿相逐。  
百年夜销半，端为垂缨束。  
  
卷23_44  【琴曲歌辞　蔡氏五弄　秋思】司空曙  
静与懒相偶，年将衰共催。前途欢不集，往事恨空来。  
昼景委红叶，月华铺绿苔。沉思更何有，结坐玉琴哀。  
  
卷23_45  【琴曲歌辞　蔡氏五弄　秋思】司空图  
身病时亦危，逢秋多恸哭。风波一摇荡，天地几翻覆。  
孤萤出荒池，落叶穿破屋。势利长草草，何人访幽独。  
  
卷23_46  【琴曲歌辞　蔡氏五弄　秋思二首】王涯  
网轩凉吹动轻衣，夜听更长玉漏稀。  
月渡天河光转湿，鹊惊秋树叶频飞。  
宫连太液见苍波，暑气微清秋意多。  
一夜轻风蘋末起，露珠翻尽满池荷。  
  
卷23_47  【琴曲歌辞　胡笳十八拍】刘商  
汉室将衰兮四夷不宾，动干戈兮征战频。  
哀哀父母生育我，见离乱兮当此辰。纱窗对镜未经事，  
将谓珠帘能蔽身。一朝虏骑入中国，苍黄处处逢胡人。  
忽将薄命委锋镝，可惜红颜随虏尘。（第一拍） 主  
马上将余向绝域，厌生求死死不得。戎羯腥膻岂是人，  
豺狼喜怒难姑息。行尽天山足霜霰，风土萧条近胡国。  
万里重阴鸟不飞，寒沙莽莽无南北。（第二拍） 斋  
如羁囚兮在缧绁，忧虑万端无处说。使余力兮翦余发，  
食余肉兮饮余血。诚知杀身愿如此，以余为妻不如死。  
早被蛾眉累此身，空悲弱质柔如水。（第三拍） 古  
山川路长谁记得，何处天涯是乡国。自从惊怖少精神，  
不觉风霜损颜色。夜中归梦来又去，朦胧岂解传消息。  
漫漫胡天叫不闻，明明汉月应相识。（第四拍） 知  
水头宿兮草头坐，风吹汉地衣裳破。羊脂沐发长不梳，  
羔子皮裘领仍左。狐襟貉袖腥复膻，昼披行兮夜披卧。  
毡帐时移无定居，日月长兮不可过。（第五拍） 主  
怪得春光不来久，胡中风土无花柳。天翻地覆谁得知，  
如今正南看北斗。姓名音信两不通，终日经年常闭口。  
是非取与在指撝，言语传情不如手。（第六拍） 斋  
男儿妇人带弓箭，塞马蕃羊卧霜霰。寸步东西岂自由，  
偷生乞死非情愿。龟兹筚篥愁中听，碎叶琵琶夜深怨。  
竟夕无云月上天，故乡应得重相见。（第七拍） 古  
忆昔私家恣娇小，远取珍禽学驯扰。如今沦弃念故乡，  
悔不当初放林表。朔风萧萧寒日暮，星河寥落胡天晓。  
旦夕思归不得归，愁心想似笼中鸟。（第八拍） 知  
当日苏武单于问，道是宾鸿解传信。学他刺血写得书，  
书上千重万重恨。髯胡少年能走马，弯弓射飞无远近。  
遂令边雁转怕人，绝域何由达方寸。（第九拍） 主  
恨凌辱兮恶腥膻，憎胡地兮怨胡天。生得胡儿欲弃捐，  
及生母子情宛然。貌殊语异憎还爱，心中不觉常相牵。  
朝朝暮暮在眼前，腹生手养宁不怜。（第十拍） 斋  
日来月往相推迁，迢迢星岁欲周天。无冬无夏卧霜霰，  
水冻草枯为一年。汉家甲子有正朔，绝域三光空自悬。  
几回鸿雁来又去，肠断蟾蜍亏复圆。（第十一拍） 古  
破瓶落井空永沉，故乡望断无归心。宁知远使问姓名，  
汉语泠泠传好音。梦魂几度到乡国，觉后翻成哀怨深。  
如今果是梦中事，喜过悲来情不任。（第十二拍） 知  
童稚牵衣双在侧，将来不可留又忆。还乡惜别两难分，  
宁弃胡儿归旧国。山川万里复边戍，背面无由得消息。  
泪痕满面对残阳，终日依依向南北。（第十三拍） 主  
莫以胡儿可羞耻，思情亦各言其子。手中十指有长短，  
截之痛惜皆相似。还乡岂不见亲族，念此飘零隔生死。  
南风万里吹我心，心亦随风渡辽水。（第十四拍） 斋  
叹息襟怀无定分，当时怨来归又恨。不知愁怨意若何，  
似有锋铓扰方寸。悲欢并行情未快，心意相尤自相问。  
不缘生得天属亲，岂向仇雠结恩信。（第十五拍） 古  
去时只觉天苍苍，归日始知胡地长。重阴白日落何处，  
秋雁所向应南方。平沙四顾自迷惑，远近悠悠随雁行。  
征途未尽马蹄尽，不见行人边草黄。（第十六拍） 知  
行尽胡天千万里，惟见黄沙白云起。马饥跑雪衔草根，  
人渴敲冰饮流水。燕山仿佛辨烽戍，鼙鼓如闻汉家垒。  
努力前程是帝乡，生前免向胡中死。（第十七拍） 主  
归来故乡见亲族，田园半芜春草绿。明烛重然煨烬灰，  
寒泉更洗沉泥玉。载持巾栉礼仪好，一弄丝桐生死足。  
出入关山十二年，哀情尽在胡笳曲。（第十八拍） 斋  
  
卷23_48  【琴曲歌辞　飞龙引二首】李白  
黄帝铸鼎于荆山，炼丹砂，丹砂成黄金。  
骑龙飞上太清家，云愁海思令人嗟。宫中彩女颜如花，  
飘然挥手凌紫霞。从风纵体登銮车。登銮车，侍轩辕，  
遨游青天中，其乐不可言。  
鼎湖流水清且闲，轩辕去时有弓剑。传道留其间，  
后宫婵娟多花颜。乘鸾飞烟亦不还，骑龙攀天造天关。  
造天关，闻天语，长云河车载玉女。载玉女，过紫皇，  
紫皇乃赐白兔所捣之药，后天而老凋三光。  
下视瑶池见王母，蛾眉萧飒如秋霜。  
  
卷23_49  【琴曲歌辞　乌夜啼引】张籍  
秦乌啼哑哑，夜啼长安吏人家。吏人得罪囚在狱，  
倾家卖产将自赎。少妇起听夜啼乌，知是官家有赦书。  
下床心喜不重寐，未明上堂贺舅姑。少妇语啼乌，  
汝啼慎勿虚。借汝庭树作高巢，年年不令伤尔雏。  
  
卷23_50  【琴曲歌辞　宛转歌】郎大家宋氏  
风已清，月朗琴复鸣。掩抑非千态，殷勤是一声。  
歌宛转，宛转和且长。愿为双鸿鹄，比翼共翱翔。  
日已暮，长檐鸟应度。此时望君君不来，  
此时思君君不顾。歌宛转，宛转那能异栖宿。  
愿为形与影，出入恒相逐。  
  
卷23_51  【琴曲歌辞　宛转歌二首】刘方平  
星参差，月二八，灯五枝。黄鹤瑶琴将别去，  
芙蓉羽帐惜空垂。歌宛转，宛转恨无穷。愿为波与浪，  
俱起碧流中。  
晓将近，黄姑织女银河尽。九华锦衾无复情，  
千金宝镜谁能引。歌宛转，宛转伤别离。愿作杨与柳，  
同向玉窗垂。  
  
卷23_52  【琴曲歌辞　宛转行】张籍  
华屋重翠幄，绮席雕象床。远漏微更疏，薄衾中夜凉。  
炉氲暗裴回，寒灯背斜光。妍姿结宵态，寝臂幽梦长。  
宛转复宛转，忆忆更未央。  
  
卷23_53  【琴曲歌辞　王敬伯歌】李端  
妾本舟中客，闻君江上琴。君初感妾叹，妾亦感君心。  
遂出合欢被，同为交颈禽。传杯惟畏浅，接膝犹嫌远。  
侍婢奏箜篌，女郎歌宛转。宛转怨如何，中庭霜渐多。  
霜多叶可惜，昨日非今夕。徒结万里欢，终成一宵客。  
王敬伯，渌水青山从此隔。  
  
卷23_54  【琴曲歌辞　三峡流泉歌】李季兰  
妾家本住巫山云，巫山流水常自闻。玉琴弹出转寥夐，  
直似当时梦中听。三峡流泉几千里，一时流入深闺里。  
巨石奔崖指下生，飞波走浪弦中起。初疑喷涌含雷风，  
又似呜咽流不通。回湍曲濑势将尽，时复滴沥平沙中。  
忆昔阮公为此曲，能使仲容听不足。一弹既罢复一弹，  
愿似流泉镇相续。  
  
卷23_55  【琴曲歌辞　风入松歌】皎然  
西岭松声落日秋，千枝万叶风飕飗。美人援琴弄成曲，  
写得松间声断续。声断续，清我魂，流波坏陵安足论。  
美人夜坐月明里，含少商兮照清徵。风何凄兮飘飉，  
搅寒松兮又夜起。夜未央，曲何长，金徽更促声泱泱。  
何人此时不得意，意苦弦悲闻客堂。  
  
卷23_56  【琴曲歌辞　秋风引】刘禹锡  
何处秋风至，萧萧送雁群。朝来入庭树，孤客最先闻。  
  
卷23_57  【琴曲歌辞　明月引】卢照邻  
洞庭波起兮鸿雁翔，风瑟瑟兮野苍苍。  
浮云卷霭，明月流光。荆南兮赵北，碣石兮潇湘。  
澄清规于万里，照离思于千行。横桂枝于西第，  
绕菱花于北堂。高楼思妇，飞盖君王。文姬绝域，  
侍子他乡。见胡鞍之似练，知汉剑之如霜。  
试登高而极目，莫不变而回肠。  
  
卷23_58  【琴曲歌辞　明月歌】阎朝隐  
梅花雪白柳叶黄，云雾四起月苍苍，箭水泠泠刻漏长。  
挥玉指，拂罗裳，为君一奏楚明光。  
  
卷23_59  【琴曲歌辞　绿竹引】宋之问  
青溪绿潭潭水侧，修竹婵娟同一色。徒生仙实凤不游，  
老死空山人讵识。妙年秉愿逃俗纷，归卧嵩丘弄白云。  
含情傲慰心目，何可一日无此君。  
  
卷23_60  【琴曲歌辞　山人劝酒】李白  
苍苍云松，落落绮皓。春风尔来为阿谁，  
胡蝶忽然满芳草。秀眉霜雪颜桃花，骨青髓绿长美好。  
称是秦时避世人，劝酒相欢不知老。各守兔鹿志，  
耻随龙虎争。欻起佐太子，汉王乃复惊。顾谓戚夫人，  
彼翁羽翼成。归来南山下，泛若云无情。举觞酹巢由，  
洗耳何独清。浩歌望嵩岳，意气还相倾。  
  
卷23_61  【琴曲歌辞　幽涧泉】李白  
拂彼白石，弹吾素琴。幽涧愀兮流泉深，  
善手明徽高张清。心寂历似千古，松飕飗兮万寻。  
中见愁猿吊影而危处兮，叫秋木而长吟。  
客有哀时失志而听者，泪淋浪以沾襟。乃缉商缀羽，  
潺湲成音。吾但写声发情于妙指，殊不知此曲之古今。  
幽涧泉，鸣深林。  
  
卷23_62  【琴曲歌辞　龙宫操】顾况  
龙宫月明光参差，精卫衔石东飞时，鲛人织绡采藕丝。  
翻江倒海倾吴蜀，汉女江妃杳相续，龙王宫中水不足。  
  
卷23_63  【琴曲歌辞　飞鸢操】刘禹锡  
鸢飞杳杳青云里，鸢鸣萧萧风四起。旗尾飘扬势渐高，  
箭头砉划声相似。长空悠悠霁日悬，六翮不动凝飞烟。  
游鶤翔雁出其下，庆云清景相回旋。忽闻饥乌一噪聚，  
瞥下云中争腐鼠。腾音砺吻相喧呼，仰天大吓疑鸳雏。  
畏人避犬投高处，俯啄无声犹屡顾。青鸟自爱玉山禾，  
仙禽徒贵华亭露。朴樕危巢向暮时，毰毸饱腹蹲枯枝。  
游童挟弹一麾肘，臆碎羽分人不悲。天生众禽各有类，  
威凤文章在仁义。鹰隼仪形蝼蚁心，虽能戾天何足贵。  
  
卷23_64  【琴曲歌辞　升仙操】李群玉  
嬴女去秦宫，琼箫生碧空。凤台闭烟雾，鸾吹飘天风。  
复闻周太子，亦遇浮丘公。丛簧发仙弄，轻举紫霞中。  
浊世不久住，清都路何穷。一去霄汉上，世人那得逢。  
  
卷23_65  【琴曲歌辞　司马相如琴歌】张祜  
凤兮凤兮非无凰，山重水阔不可量。  
梧桐结阴在朝阳，濯羽弱水鸣高翔。  
  
卷23_66  【琴曲歌辞　霍将军】崔颢  
长安甲第高入云，谁家居住霍将军。日晚朝回拥宾从，  
路傍揖拜何纷纷。莫言炙手手可热，须臾火尽灰亦灭。  
莫言贫贱即可欺，人生富贵自有时。一朝天子赐颜色，  
世上悠悠应自知。  
  
卷23_67  【琴曲歌辞　琴歌】顾况  
琴调秋些，胡风绕雪。峡泉声咽，佳人愁些。  

## 全唐诗(上)　卷二十四

卷24_1  【杂曲歌辞　秦女休行】李白  
西门秦氏女，秀色如琼花。手挥白杨刀，清昼杀仇家。  
罗袖洒赤血，英声凌紫霞。直上西山去，关吏相邀遮。  
婿为燕国王，身被诏狱加。犯刑若履虎，不畏落爪牙。  
素颈未及断，摧眉伏泥沙。金鸡忽放赦，大辟得宽赊。  
何惭聂政姊，万古共惊嗟。  
  
卷24_2  【杂曲歌辞　出门行二首】孟郊  
长河悠悠去无极，百龄同此可叹息。秋风白露沾人衣，  
壮心凋落夺颜色。少年出门将诉谁，川无梁兮路无岐。  
一闻陌上苦寒奏，使我伫立惊且悲。君今得意厌粱肉，  
岂复念我贫贱时。  
海风萧萧天雨霜，穷愁独坐夜何长。驱车旧忆太行险，  
始知游子悲故乡。美人相思隔天阙，长望云端不可越。  
手持琅玕欲有赠，爱而不见心断绝。南山峨峨白石烂，  
碧海之波浩漫漫。参辰出没不相待，我欲横天无羽翰。  
  
卷24_3  【杂曲歌辞　出门行】元稹  
兄弟同出门，同行不同志。凄凄分岐路，各各营所为。  
兄上荆山巅，翻石辨虹气。弟沉沧海底，偷珠待龙睡。  
出门不数年，同归亦同遂。俱用私所珍，升沉自兹异。  
献珠龙王宫，值龙觅珠次。但喜复得珠，不求珠所自。  
酬客双龙女，授客六龙辔。遣充行雨神，雨泽随客意。  
雩夏钟鼓繁，禜秋玉帛积。彩色画廊庙，奴僮被珠翠。  
骥騄千万双，鸳鸯七十二。言者禾稼枯，无人敢轻议。  
其兄因献璞，再刖不履地。门户亲戚疏，匡床妻妾弃。  
铭心有所待，视足无所愧。持璞自枕头，泪痕双血渍。  
一朝龙醒寤，本问偷珠事。因知行雨偏，妻子五刑备。  
仁兄捧尸哭，势友掉头讳。丧车黔首葬，吊客青蝇至。  
楚有望气人，王前忽长跪。贺王得贵宝，不远王所莅。  
求之果如言，剖则浮云腻。白珩无颜色，垂棘有瑕累。  
在楚列地封，入赵连城贵。秦遣李斯书，书为传国瑞。  
秦亡汉魏传，传者得神器。卞和名永永，与宝不相坠。  
劝尔出门行，行难莫行易。易得还易失，难同亦难离。  
善贾识贪廉，良田无稙稚。磨剑莫磨锥，磨锥成小利。  
  
卷24_4  【杂曲歌辞　出自蓟北门行】李白  
虏阵横北荒，胡星曜精芒。羽书速惊电，烽火昼连光。  
虎竹救边急，戎车森已行。明主不安席，按剑心飞扬。  
推毂出猛将，连旗登战场。兵威冲绝漠，杀气凌穹苍。  
列卒赤山下，开营紫塞傍。途冬沙风紧，旌旗飒凋伤。  
画角悲海月，征衣卷天霜。挥刃斩楼兰，弯弓射贤王。  
单于一平荡，种落自奔亡。收功报天子，行歌归咸阳。  
  
卷24_5  【杂曲歌辞　蓟门行五首】高適  
边城十一月，雨雪乱霏霏。元戎号令严，人马亦轻肥。  
羌胡无尽日，征战几人归。  
幽州多骑射，结发重横行。一朝事将军，出入有声名。  
纷纷猎秋草，相向角弓鸣。  
蓟门逢古老，独立思氛氲。一身既零丁，头鬓白纷纷。  
勋庸今已矣，不识霍将军。  
茫茫长城外，日没更烟尘。胡骑虽凭陵，汉兵不顾身。  
古树满空塞，黄云愁杀人。  
汉家能用武，开拓穷异域。戍卒厌糠核，降胡饱衣食。  
开亭试一望，吾欲涕沾臆。  
  
卷24_6  【杂曲歌辞　蓟门行】李希仲  
旄头有精芒，胡骑猎秋草。羽檄南渡河，边庭用兵早。  
汉家爱征战，宿将今已老。辛苦羽林儿，从戎榆关道。  
一身救边速，烽火连蓟门。前军鸟飞断，格斗尘沙昏。  
寒日鼓声急，单于夜火奔。当须徇忠义，身死报国恩。  
  
卷24_7  【杂曲歌辞　君子有所思行】李白  
紫阁连终南，青冥天倪色。凭崖望咸阳，宫阙罗北极。  
万井惊画出，九衢如弦直。渭水清银河，横天流不息。  
朝野盛文物，衣冠何翕赩。厩马散连山，军容威绝域。  
伊皋运元化，卫霍输筋力。歌钟乐未休，荣去老还逼。  
圆光过满缺，太阳移中昃。不散东海金，何争西辉匿。  
无作牛山悲，恻怆泪沾臆。  
  
卷24_8  【杂曲歌辞　君子有所思行】贯休  
我爱正考甫，思贤作商颂。我爱扬子云，理乱皆如凤。  
振衣中夜起，露花香旖旎。扑碎骊龙明月珠，  
敲出凤凰五色髓。陋巷萧萧风淅淅，缅想斯人胜珪璧。  
寂寥千载不相逢，无限区区尽虚掷。君不见沉约道，  
佳人不在兹，春光为谁惜。  
安得龙猛笔，点石为黄金。散问酷吏家，使无贪残心。  
甘棠密叶成翠幄，颍凤不来天地塞。所以倾城人，  
如今不可得。  
  
卷24_9  【杂曲歌辞　伤歌行】张籍  
黄门诏下促收捕，京兆君系御史府。出门无复部曲随，  
亲戚相逢不容语。辞成谪尉南海州，受命不得须臾留。  
身著青衫骑恶马，东门之东无送者。邮夫防吏急喧驱，  
往往惊堕马蹄下。长安里中荒大宅，朱门已除十二戟。  
高堂舞榭锁管弦，美人遥望西南天。  
  
卷24_10  【杂曲歌辞　伤歌行】孟郊  
众毒蔓贞松，一枝难久荣。岂知黄庭客，仙骨生不成。  
春色舍芳蕙，秋风绕枯茎。弹琴不成曲，始觉知音倾。  
馆月改旧照，吊宾写馀情。还舟空江上，波浪送铭旌。  
  
卷24_11  【杂曲歌辞　伤歌行】庄南杰  
兔走乌飞不相见，人事依稀速如电。王母夭桃一度开，  
玉楼红粉千回变。车驰马走咸阳道，石家旧宅空荒草。  
秋雨无情不惜花，芙蓉一一惊香倒。劝君莫谩栽荆棘，  
秦皇虚费驱山力。英风一去更无言，白骨沉埋暮山碧。  
  
卷24_12  【杂曲歌辞　悲歌】李白  
悲来乎，悲来乎，主人有酒且莫斟，听我一曲悲来吟。  
悲来不吟还不笑，天下无人知我心。君有数斗酒，  
我有三尺琴。琴鸣酒乐两相得，一杯不啻千钧金。  
悲来乎，悲来乎，天虽长，地虽久，金玉满堂应不守。  
富贵百年能几何，死生一度人皆有。孤猿坐啼坟上月，  
且须一尽杯中酒。悲来乎，悲来乎，凤鸟不至河无图，  
微子去之箕子奴。汉帝不忆李将军，楚王放却屈大夫。  
悲来乎，悲来乎，秦家李斯早追悔，虚名拨向身之外。  
范子何曾爱五湖，功成名遂身自退。剑是一夫用，  
书能知姓名。惠施不肯干万乘，卜式未必穷一经。  
还须黑头取方伯，莫谩白首为儒生。  
  
卷24_13  【杂曲歌辞　悲哉行】孟云卿  
孤儿去慈亲，远客丧主人。莫吟苦辛曲，谁忍闻可闻。  
可闻不可说，去去无期别。行人念前程，不待参辰没。  
朝亦常苦饥，暮亦常苦饥。飘飘万馀里，贫贱多是非。  
少年莫远游，远游多不归。  
  
卷24_14  【杂曲歌辞　悲哉行】白居易  
悲哉为儒者，力学不能疲。读书眼欲暗，秉笔手生胝。  
十上方一第，成名常苦迟。纵有宦达者，两鬓已成丝。  
可怜少壮日，适在穷贱时。丈夫老且病，焉用富贵为。  
沉沉朱门宅，中有乳臭儿。状貌如妇人，光明膏粱肌。  
手不把书卷，身不擐戎衣。二十袭封爵，门承勋戚资。  
春来日日出，服御何轻肥。朝从博徒饮，暮有倡楼期。  
评封还酒债，堆金选蛾眉。声色狗马外，其馀一无知。  
山苗与涧松，地势随高卑。来无奈何，非君独伤悲。  
  
卷24_15  【杂曲歌辞　悲哉行】鲍溶  
促促晨复昏，死生同一源。贵年不惧老，贱老伤久存。  
朗朗哭前歌，绛旌引幽魂。来为千金子，去卧百草根。  
黄土塞生路，悲风送回辕。金鞍旧良马，四顾不出门。  
生结千岁念，荣及百代孙。黄金买性命，白刃仇一言。  
宁知北山上，松柏侵田园。  
  
卷24_16  【杂曲歌辞　妾薄命】崔国辅  
虽入秦帝宫，不上秦帝床。夜夜玉窗里，与他卷罗裳。  
  
卷24_17  【杂曲歌辞　妾薄命】武平一  
有女妖且丽，裴回湘水湄。水湄兰杜芳，采之将寄谁。  
瓠犀发皓齿，双蛾嚬翠眉。红脸如开莲，素肤若凝脂。  
绰约多逸态，轻盈不自持。常矜绝代色，复恃倾城姿。  
子夫前入侍，飞燕复当时。正悦掌中舞，宁哀团扇诗。  
洛川昔云遇，高唐今尚违。幽阁禽雀噪，闲阶草露滋。  
流景一何速，年华不可追。解佩安所赠，怨咽空自悲。  
  
卷24_18  【杂曲歌辞　妾薄命】李百药  
团扇秋风起，长门夜月明。羞闻拊背入，恨说舞腰轻。  
太常应已醉，刘君恒带酲。横陈每虚设，吉梦竟何成。  
  
卷24_19  【杂曲歌辞　妾薄命】杜审言  
草绿长门闭，苔青永巷幽。宠移新爱夺，泣下故情留。  
啼鸟惊残梦，飞花搅独愁。自怜春色罢，团扇复迎秋。  
  
卷24_20  【杂曲歌辞　妾薄命】刘元淑  
自从离别守空闺，遥闻征战起云梯。夜夜愁君辽海外，  
年年弃妾渭桥西。阳春白日照空暖，紫燕衔花向庭满。  
彩鸾琴里怨声多，飞鹊镜前妆梳断。谁家夫婿不从征，  
应是渔阳别有情。莫道红颜燕地少，家家还似洛阳城。  
且逐新人殊未归，还令秋至夜霜飞。北斗星前横度雁，  
南楼月下捣寒衣。夜深闻雁肠欲绝，独坐缝衣灯又灭。  
暗啼罗帐空自怜，梦度阳关向谁说。每怜容貌宛如神，  
如何薄命不胜人。愿君朝夕燕山至，好作明年杨柳春。  
  
卷24_21  【杂曲歌辞　妾薄命】李白  
汉帝重阿娇，贮之黄金屋。咳唾落九天，随风生珠玉。  
宠极爱还歇，妒深情却疏。长门一步地，不肯暂回车。  
雨落不上天，水覆难再收。君情与妾意，各自东西流。  
昔日芙蓉花，今成断根草。以色事他人，能得几时好。  
  
卷24_22  【杂曲歌辞　妾薄命】孟郊  
不惜十指弦，为君千万弹。常恐新声至，坐使故声残。  
弃置今日悲，即是昨日欢。将新变故易，持故为新难。  
青山有蘼芜，泪叶长不干。空令后代人，采掇幽思攒。  
  
卷24_23  【杂曲歌辞　妾薄命】张籍  
薄命妇，良家子，无事从军去万里。汉家天子平四夷，  
护羌都尉裹尸归。念君此行为死别，对君裁缝泉下衣。  
与君一日为夫妇，千年万岁亦相守。君爱龙城征战功，  
妾愿青楼欢乐同。生各各有所欲，讵得将心入君腹。  
  
卷24_24  【杂曲歌辞　妾薄命三首】李端  
忆妾初嫁君，花鬟如绿云。回灯入绮帐，对面脱罗裙。  
折步教人学，偷香与客熏。容颜南国重，名字北方闻。  
一从失恩意，转觉身憔悴。对镜不梳头，倚窗空落泪。  
新人莫恃新，秋至会无春。从来闭在长门者，  
必是宫中第一人。  
玉垒城边争走马，铜蹄市里共乘舟。鸣环动佩思无尽，  
掩袖低巾泪不流。畴昔将歌邀客醉，如今欲舞对君羞。  
忍怀贱妾平生曲，独上襄阳旧酒楼。  
自从君弃妾，憔悴不羞人。惟馀坏粉泪，未免映衫匀。  
  
卷24_25  【杂曲歌辞　妾薄命】卢纶  
妾年初二八，两度嫁狂夫。薄命今犹在，坚贞扫地无。  
  
卷24_26  【杂曲歌辞　妾薄命】卢弼  
君恩已断尽成空，追想娇欢恨莫穷。长为蕣华光晓日，  
谁知团扇送秋风。黄金买赋心徒切，清路飞尘信莫通。  
闲凭玉栏思旧事，几回春暮泣残红。  
  
卷24_27  【杂曲歌辞　妾薄命】胡曾  
阿娇初失汉皇恩，旧赐罗衣亦罢熏。欹枕夜悲金屋雨，  
卷帘朝泣玉楼云。宫前叶落鸳鸯瓦，架上尘生翡翠裙。  
龙骑不巡时渐久，长门长掩绿苔文。  
  
卷24_28  【杂曲歌辞　妾薄命】王贞白  
薄命头欲白，频年嫁不成。秦娥未十五，昨夜事公卿。  
岂有机杼力，空传歌舞名。妾专修妇德，媒氏却相轻。  
  
卷24_29  【杂曲歌辞　羽林行】王建  
长安恶少出名字，楼下劫商楼上醉。天明下直明光宫，  
散入五陵松柏中。百回杀人身合死，赦书尚有收城功。  
九衢一日消息定，乡吏籍中重改姓。出来依旧属羽林，  
立在殿前射飞禽。  
  
卷24_30  【杂曲歌辞　羽林行】孟郊  
朔雪寒断指，朔风劲裂冰。胡中射雕者，此日犹不能。  
翩翩羽林儿，锦臂飞苍鹰。挥鞭决白马，走出黄河凌。  
  
卷24_31  【杂曲歌辞　羽林行】鲍溶  
朝出羽林宫，入参云台议。独请万里行，不奏和亲事。  
君王重年少，深纳开边利。宝马雕玉鞍，一朝从万骑。  
煌煌都门外，祖帐光七贵。歌钟乐行军，云物惨别地。  
箫笳整部曲，幢盖动郊次。临风亲戚怀，满袖儿女泪。  
行行复何赠，长剑报恩字。  
  
卷24_32  【杂曲歌辞　白马篇】李白  
龙马花雪毛，金鞍五陵豪。秋霜切玉剑，落日明珠袍。  
斗鸡事万乘，轩盖一何高。弓摧宜山虎，手接泰山猱。  
酒后竞风彩，三杯弄宝刀。杀人如翦草，剧孟同游遨。  
发愤去函谷，从军向临洮。叱咤万战场，匈奴尽波涛。  
归来使酒气，未肯拜萧曹。羞入原宪室，荒径隐蓬蒿。  
  
卷24_33  【杂曲歌辞　升天行】齐己  
身不沉，骨不重。驱青鸾，驾白凤。幢盖飘飘入冷空，  
天风瑟瑟星河动。瑶阙参差阿母家，楼台戏闭凝彤霞。  
五三仙子乘龙车，堂前碾烂蟠桃花。回头却顾蓬山顶，  
一点浓岚在深井。  
  
卷24_34  【杂曲歌辞　神仙曲】李贺  
碧峰海面藏灵书，上帝拣作神仙居。晴时笑语闻空虚，  
斗乘巨浪骑鲸鱼。春罗翦字邀王母，共宴红楼最深处。  
鹤羽冲风过海迟，不如却使青龙去。犹疑王母不相许，  
垂露娃鬟更传语。  
  
卷24_35  【杂曲歌辞　北风行】李白  
烛龙栖寒门，光曜犹旦开。日月照之何不及此，  
惟有北风怒号天上来。燕山雪花大如席，  
片片吹落轩辕台。幽州思妇十二月，停歌罢笑双蛾摧。  
倚门望行人，念君长城苦寒良可哀。别时提剑救边去，  
遗此虎文金髀钗。中有一双白羽箭，蜘蛛结网生尘埃。  
箭空在，人今战死不复回。不忍见此物，焚之已成灰。  
黄河捧土尚可塞，北风雨雪恨难裁。  
  
卷24_36  【杂曲歌辞　苦热行】王维  
赤日满天地，火云成山岳。草木尽焦卷，川泽皆竭涸。  
轻纨觉衣重，密树苦阴薄。莞簟不可近，絺绤再三濯。  
思出宇宙外，旷然在寥廓。长风万里来，江海荡烦浊。  
却顾身为患，始知心未觉。忽入甘露门，宛然清凉乐。  
  
卷24_37  【杂曲歌辞　苦热行】王毂  
祝融南来鞭火龙，火旗焰焰烧天红。日轮当午凝不去，  
万国如在洪炉中。五岳翠乾云彩灭，阳侯海底愁波竭。  
何当一夕金风发，为我扫却天下热。  
  
卷24_38  【杂曲歌辞　苦热行】皎然  
六月金数伏，兹辰日在庚。炎曦曝肌肤，毒雾昏檐楹。  
安得奋翅翮，超遥出云征。不知天地心，如何匠生成。  
火德烧百卉，瑶草不及荣。省客当此时，忽贻怀中琼。  
捧玩烦袂涤，啸歌美风生。迟君佐元气，调使四序平。  
中令霜不袄，火馀气常贞。江南诗骚客，休吟苦热行。  
  
卷24_39  【杂曲歌辞　苦热行】齐己  
离宫划开赤帝怒，喝起六龙奔日驭。下土熬熬若煎煮，  
苍生惶惶无处处。火云峥嵘焚泬寥，东皋老农肠欲焦。  
何当一雨苏我苗，为君击壤歌帝尧。  
  
卷24_40  【杂曲歌辞　太行苦热行】刘长卿  
迢迢太行路，自古称险恶。千骑俨欲前，群峰望如削。  
火云从中起，仰视飞鸟落。汗马卧高原，危旌倚长薄。  
清风何不至，赤日方煎烁。石露山木焦，鳞穷水泉涸。  
九重今旰食，万里传明略。诸将候轩车，元凶愁鼎镬。  
何劳短兵接，自有长缨缚。通越事岂难，渡泸功未博。  
朝辞羊肠坂，夕望贝丘郭。漳水斜绕营，常山遥入幕。  
永怀姑苏下，因寄建安作。白雪和诚难，沧波意空托。  
陈琳书记好，王粲从军乐。早晚归汉庭，随君上麟阁。  
  
卷24_41  【杂曲歌辞　太行苦热行】独孤及  
驷马上太行，修途亘辽碣。王程无留驾，日昃未遑歇。  
请问此何时，恢台朱明月。长蛇稽天讨，上将方北伐。  
明主命使臣，皇华得时杰。已忘羊肠险，岂惮温风入。  
摇策汗滂沱，登崖思纡结。炎云如烟火，溪谷将恐竭。  
昼景赩可畏，凉飙何由发。山长飞鸟堕，目极行车绝。  
赵魏方俶扰，安危俟明哲。归路岂不怀，饮冰有苦节。  
会同传檄至，疑议立谈决。况有阮元瑜，翩翩秉书札。  
起予歌赤坂，永好逾白雪。维念剖竹人，无因执羁绁。  
  
卷24_42  【杂曲歌辞　春日行】李白  
深宫高楼入紫清，金作蛟龙盘绣楹。佳人当窗弄白日，  
弦将手语弹鸣筝。春风吹落君王耳，此曲乃是升天行。  
因出天池泛蓬瀛，楼船蹙沓波浪惊。三千双蛾献歌笑，  
挝钟考鼓宫殿倾，万姓聚舞歌太平。我无为，人自宁。  
三十六帝欲相迎，仙人飘翩下云輧。帝不去，留镐京。  
安能为轩辕，独往入窅冥。小臣拜献南山寿，  
陛下万古垂鸿名。  
  
卷24_43  【杂曲歌辞　春日行】张籍  
春日融融池上暖，竹牙出土兰心短。草堂晨起酒半醒，  
家童报我园花满。头上皮冠未曾整，直入花间不寻径。  
树树殷勤尽绕行，举枝未遍春日暝。不用积金著青天，  
不用服药求神仙。但愿园里花长好，一生饮酒花前老。  
  
卷24_44  【杂曲歌辞　朗月行】李白  
小时不识月，呼作白玉盘。又疑瑶台镜，飞在青云端。  
仙人垂两足，桂树作团团。白兔捣药成，问言与谁餐。  
蟾蜍蚀圜影，天明夜已残。羿昔落九乌，天人清且安。  
阴精此沦惑，去去不足观。忧来其如何，恻怆摧心肝。  
  
卷24_45  【杂曲歌辞　前有一尊酒行二首】李白  
春风东来忽相过，金尊绿酒生微波。落花纷纷稍觉多，  
美人欲醉朱颜酡。青轩桃李能几何，流光欺人忽蹉跎。  
君起舞，日西夕，当年意气不肯倾，白发如丝叹何益。  
琴奏龙门之绿桐，玉壶美酒清若空。催弦拂柱与君饮，  
看朱成碧颜始红。胡姬貌如花，当炉笑春风。笑春风，  
舞罗衣，君今不醉欲安归。  
  
卷24_46  【杂曲歌辞　缓歌行】李颀  
小来托身攀贵游，倾财破产无所忧。暮拟经过石渠署，  
朝将出入铜龙楼。结交杜陵轻薄子，谓言可生复可死。  
一沉一浮会有时，弃我翻然如脱屣。男儿立身须自强，  
十五闭户颍水阳。业就功成见明主，击钟鼎食坐华堂。  
二八蛾眉梳堕马，美酒清歌曲房下。文昌宫中赐锦衣，  
长安陌上退朝归。五侯宾从莫敢视，三省官僚揖者稀。  
早知今日读书是，悔作从来任侠非。  
  
卷24_47  【杂曲歌辞　结客少年场行】虞世南  
韩魏多奇节，倜傥遗名利。共矜然诺心，各负纵横志。  
结友一言重，相思千里至。绿沈明月弦，金络浮云辔。  
吹箫入吴市，击筑游燕肆。寻源博望侯，结客远相求。  
少年重一顾，长驱背陇头。焰焰霜戈动，耿耿剑虹浮。  
天山冬夏雪，交河南北流。云起龙沙暗，木落雁行秋。  
轻生殉知己，非是为身谋。  
  
卷24_48  【杂曲歌辞　结客少年场行】虞羽客  
幽并侠少年，金络控连钱。窃符方救赵，击筑正怀燕。  
轻生辞凤阙，挥袂上祁连。陆离横宝剑，出没惊徂旃。  
蒙轮恒顾敌，超乘忽争先。摧枯逾百战，拓地远三千。  
骨都魂已散，楼兰首复传。龙城含晓雾，瀚海隔遥天。  
歌吹金微返，振旅玉门旋。烽火今已息，非复照甘泉。  
  
卷24_49  【杂曲歌辞　结客少年场行】卢照邻  
长安重游侠，洛阳富才雄。玉剑浮云骑，金鞍明月弓。  
斗鸡过渭北，走马向关东。孙宾遥见待，郭解暗相通。  
不受千金爵，谁论万里功。将军下天上，虏骑入云中。  
烽火夜似月，兵气晓成虹。横行徇知己，负羽远从戎。  
龙旌昏朔雾，鸟阵卷寒风。追奔瀚海咽，战罢阴山空。  
归来谢天子，何如马上翁。  
  
卷24_50  【杂曲歌辞　结客少年场行】李白  
紫燕黄金瞳，啾啾摇绿騣。平明相驰逐，结客洛门东。  
少年学剑术，凌轹白猿公。珠袍曳锦带，匕首插吴鸿。  
由来万夫勇，挟此生雄风。托交从剧孟，买醉入新丰。  
笑尽一杯酒，杀人都市中。羞道易水寒，从令日贯虹。  
燕丹事不立，虚没秦帝宫。舞阳死灰人，安可与成功。  
  
卷24_51  【杂曲歌辞　结客少年场行】沈彬  
重义轻生一剑知，白虹贯日报仇归。  
片心惆怅清平世，酒市无人问布衣。  
  
卷24_52  【杂曲歌辞　少年子】李百药  
少年飞翠盖，上路动金镳。始酌文君酒，新吹弄玉箫。  
少年不欢乐，何以尽芳朝。千金笑里面，一搦抱中腰。  
挂冠岂惮宿，迎拜不胜娇。寄语少年子，无辞归路遥。  
  
卷24_53  【杂曲歌辞　少年子】李白  
青云少年子，挟弹章台左。鞍马四边开，突如流星过。  
金丸落飞鸟，夜入琼楼卧。夷齐是何人，独守西山饿。  
  
卷24_54  【杂曲歌辞　少年乐】李贺  
芳草落花如锦地，二十长游醉乡里。红缨不重白马骄，  
垂柳金丝香拂水。吴娥未笑花不开，绿鬓耸堕兰云起。  
陆郎倚醉牵罗袂，夺得宝钗金翡翠。  
  
卷24_55  【杂曲歌辞　少年乐】张祜  
二十便封侯，名居第一流。绿鬟深小院，清管下高楼。  
醉把金船掷，闲敲玉镫游。带盘红鼹鼠，袍砑紫犀牛。  
锦袋归调箭，罗鞋起拨球。眼前长贵盛，那信世间愁。  
  
卷24_56  【杂曲歌辞　少年行三首】李白  
击筑饮美酒，剑歌易水湄。经过燕太子，结托并州儿。  
少年负壮气，奋烈自有时。因声鲁句践，争情勿相欺。  
五陵年少金市东，银鞍白马度春风。  
落花踏尽游何处，笑入胡姬酒肆中。  
君不见淮南少年游侠客，白日球猎夜拥掷。  
呼卢百万终不惜，报仇千里如咫尺。少年游侠好经过，  
浑身装束皆绮罗。兰蕙相随喧妓女，风光去处满笙歌。  
骄矜自言不可有，侠士堂中养来久。好鞍好马乞与人，  
十千五千旋沽酒。赤心用尽为知己，黄金不惜栽桃李。  
桃李栽来几度春，一回花落一回新。府县尽为门下客，  
王侯皆是平交人。男儿百年且乐命，何须徇书受贫病。  
男儿百年且荣身，何须徇节甘风尘。衣冠半是征战士，  
穷儒浪作林泉民。遮莫枝根长百丈，不如当代多还往。  
遮莫姻亲连帝城，不如当身自簪缨。看取富贵眼前者，  
何用悠悠身后名。  
  
卷24_57  【杂曲歌辞　少年行四首】王维  
新丰美酒斗十千，咸阳游侠多少年。  
相逢意气为君饮，系马高楼垂柳边。  
汉家君臣欢宴终，高议云台论战功。  
天子临轩赐侯印，将军佩出明光宫。  
出身仕汉羽林郎，初随骠骑战渔阳。  
孰知不向边庭苦，纵死犹闻侠骨香。  
一身能臂两雕弧，虏骑千群只似无。  
偏坐金鞍调白羽，纷纷射杀五单于。  
  
卷24_58  【杂曲歌辞　少年行二首】王昌龄  
西陵侠年少，送客过长亭。青槐夹两路，白马如流星。  
闻道羽书急，单于寇井陉。气高轻赴难，谁顾燕山铭。  
走马还相寻，西楼下夕阴。结交期一剑，留意赠千金。  
高阁歌声远，重关柳色深。夜闲须尽醉，莫负百年心。  
  
卷24_59  【杂曲歌辞　少年行】张籍  
少年从出猎长杨，禁中新拜羽林郎。独到辇前射双虎，  
君王手赐黄金铛。日日斗鸡都市里，赢得宝刀重刻字。  
百里报仇夜出城，平明还在倡楼醉。遥闻虏到平陵下，  
不待诏书行上马。斩得名王献桂宫，封侯起第一日中。  
不为六郡良家子，百战始取边城功。  
  
卷24_60  【杂曲歌辞　少年行三首】李嶷  
十八羽林郎，戎衣事汉王。臂鹰金殿侧，挟弹玉舆旁。  
驰道春风起，陪游出建章。  
侍猎长杨下，承恩更射飞。尘生马影灭，箭落雁行稀。  
薄暮归随仗，联翩入琐闱。  
玉剑膝边横，金杯马上倾。朝游茂陵道，暮宿凤凰城。  
豪吏多猜忌，无劳问姓名。  
  
卷24_61  【杂曲歌辞　少年行】刘长卿  
射飞夸侍猎，行乐爱联镳。荐枕青娥艳，鸣鞭白马骄。  
曲房珠翠合，深巷管弦调。日晚春风里，衣香满路飘。  
  
卷24_62  【杂曲歌辞　少年行四首】令狐楚  
少小边州惯放狂，骣骑蕃马射黄羊。  
如今年事无筋力，犹倚营门数雁行。  
家本清河住五城，须凭弓箭得功名。  
等闲飞鞚秋原上，独向寒云试射声。  
弓背霞明剑照霜，秋风走马出咸阳。  
未收天子河湟地，不拟回头望故乡。  
霜满中庭月过楼，金尊玉柱对清秋。  
当年称意须为乐，不到天明未肯休。  
  
卷24_63  【杂曲歌辞　少年行二首】杜牧  
官为骏马监，职帅羽林儿。两绶藏不见，落花何处期。  
猎敲白玉镫，怒袖紫金鎚。田窦长留醉，苏辛曲护岐。  
豪持出塞节，笑别远山眉。捷报云台贺，公卿拜寿卮。  
连环羁玉声光碎，绿锦蔽泥虬卷高。  
春风细雨走马去，珠落璀璀白罽袍。  
  
卷24_64  【杂曲歌辞　少年行三首】杜甫  
莫笑田家老瓦盆，自从盛酒长儿孙。  
倾银注瓦惊人眼，共醉终同卧竹根。  
巢燕养雏浑去尽，红花结子已无多。  
黄衫年少来宜数，不见堂前东逝波。  
马上谁家白面郎，临阶下马坐人床。  
不通姓字粗豪甚，指点银瓶索酒尝。  
  
卷24_65  【杂曲歌辞　少年行】张祜  
少年足风情，垂鞭卖眼行。带金师子小，裘锦骐驎狞。  
选匠装金镫，推钱买钿筝。李陵虽效死，时论得虚名。  
  
卷24_66  【杂曲歌辞　少年行】韩翃  
千点斓斒喷玉骢，青丝结尾绣缠騣。  
鸣鞭晚出章台路，叶叶春依杨柳风。  
  
卷24_67  【杂曲歌辞　少年行】施肩吾  
醉骑白马走空衢，恶少皆称电不如。  
五凤街头闲勒辔，半垂衫袖揖金吾。  
  
卷24_68  【杂曲歌辞　少年行三首】贯休  
锦衣鲜华手擎鹘，闲行气貌多轻忽。  
稼穑艰难总不知，五帝三皇是何物。  
自拳五色球，迸入他人宅。却捉苍头奴，玉鞭打一百。  
面白如削玉，猖狂曲江曲。马上黄金鞍，适来新赌得。  
  
卷24_69  【杂曲歌辞　少年行】韦庄  
五陵豪客多，买酒黄金贱。醉下酒家楼，美人双翠幰。  
挥剑邯郸市，走马梁王苑。乐事殊未央，年华已云晚。  
  
卷24_70  【杂曲歌辞　汉宫少年行】李益  
君不见上宫警夜营八屯，冬冬街鼓朝朱轩。  
玉阶霜仗拥未合，少年排入铜龙门。暗闻弦管九天上，  
宫漏沉沉清吹繁。才明走马绝驰道，呼鹰挟弹通缭垣。  
玉笼金琐养黄口，探雏取卵伴王孙。分曹六博快一掷，  
迎欢先意笑语喧。巧为柔媚学优孟，儒衣嬉戏冠沐猿。  
晚来香街经柳市，行过倡市宿桃根。相逢杯酒一言失，  
回朱点白闻至尊。金张许史伺颜色，王侯将相莫敢论。  
岂知人事无定势，朝欢暮戚如掌翻。椒房宠移子爱夺，  
一夕秋风生戾园。徒用黄金将买赋，宁知白玉暗成痕。  
持杯收水水已覆，徙薪避火火更燔。欲求四老张丞相，  
南山如天不可上。  
  
卷24_71  【杂曲歌辞　长乐少年行】崔国辅  
遗却珊瑚鞭，白马骄不行。章台折杨柳，春草路旁情。  
  
卷24_72  【杂曲歌辞　长安少年行十首】李廓  
金紫少年郎，绕街鞍马光。身从左中尉，官属右春坊。  
刬戴扬州帽，重熏异国香。垂鞭踏青草，来去杏园芳。  
追逐轻薄伴，闲游不著绯。长拢出猎马，数换打球衣。  
晓日寻花去，春风带酒归。青楼无昼夜，歌舞歇时稀。  
日高春睡足，帖马赏年华。倒插银鱼袋，行随金犊车。  
还携新市酒，远醉曲江花。几度归侵黑，金吾送到家。  
好胜耽长行，天明烛满楼。留人看独脚，赌马换偏头。  
乐奏曾无歇，杯巡不暂休。时时遥冷笑，怪客有春愁。  
遨游携艳妓，装束似男儿。杯酒逢花住，笙歌簇马吹。  
莺声催曲急，春色讶归迟。不以闻街鼓，华筵待月移。  
赏春惟逐胜，大宅可曾归。不乐还逃席，多狂惯衩衣。  
歌人踏月起，语燕卷帘飞。好妇惟相妒，倡楼不醉稀。  
戟门连日闭，苦饮惜残春。开琐通新客，教姬屈醉人。  
请歌牵白马，自舞踏红茵。时辈皆相许，平生不负身。  
新年高殿上，始见有光辉。玉雁排方带，金鹅立仗衣。  
酒深和碗赐，马疾打珂飞。朝下人争看，香街意气归。  
游市慵骑马，随姬入坐车。楼边听歌吹，帘外市钗花。  
乐眼从人闹，归心畏日斜。苍头来去报，饮伴到倡家。  
小妇教鹦鹉，头边唤醉醒。犬娇眠玉簟，鹰掣撼金铃。  
碧地攒花障，红泥待客亭。虽然长按曲，不饮不曾听。  
  
卷24_73  【杂曲歌辞　长安少年行】皎然  
翠楼春酒虾蟆陵，长安少年皆共矜。  
纷纷半醉绿槐道，蹀躞花骢骄不胜。  
  
卷24_74  【杂曲歌辞　渭城少年行】崔颢  
洛阳二月梨花飞，秦地行人春忆归。扬鞭走马城南陌，  
朝逢驿使秦川客。驿使前日发章台，传道长安春早来。  
棠梨宫中燕初至，葡萄馆里花正开。念此使人归更早，  
三月便达长安道。长安道上春可怜，摇风荡日曲河边。  
万户楼台临渭水，五陵花柳满秦川。秦川寒食盛繁华，  
游子春来喜见花。斗鸡下杜尘初合，走马章台日半斜。  
章台帝城称贵里，青楼日晚歌钟起。贵里豪家白马骄，  
五陵年少不相饶。双双挟弹来金市，两两鸣鞭上渭桥。  
渭城桥头酒新熟，金鞍白马谁家宿。可怜锦瑟筝琵琶，  
玉台清酒就君家。小妇春来不解羞，娇歌一曲杨柳花。  
  
卷24_75  【杂曲歌辞　邯郸少年行】高適  
邯郸城南游侠子，自矜生长邯郸里。千场纵博家仍富，  
几度报仇身不死。宅中歌笑日纷纷，门外车马如云屯。  
未知肝胆向谁是，令人却忆平原君。君不见今人交态薄，  
黄金用尽还疏索。以兹感激辞旧游，更于时事无所求。  
且与少年饮美酒，往来射猎西山头。  
  
卷24_76  【杂曲歌辞　邯郸少年行】郑锡  
霞鞍金口骝，豹袖紫貂裘。家住丛台下，门前漳水流。  
唤人呈楚舞，借客试吴钩。见说秦兵至，甘心赴国仇。  

## 全唐诗(上)　卷二十五

卷25_1  【杂曲歌辞　轻薄篇】李益  
豪不必驰千骑，雄不在垂双鞬。天生俊气自相逐，  
出与雕鹗同飞翻。朝行九衢不得意，下鞭走马城西原。  
忽闻燕雁一声去，回鞭挟弹平陵园。归来青楼曲未半，  
美人玉色当金尊。淮阴少年不相下，酒酣半笑倚市门。  
安知我有不平色，白日欲顾红尘昏。死生容易如反掌，  
得意失意由一言。少年但饮莫相问，此中报仇亦报恩。  
  
卷25_2  【杂曲歌辞　轻薄篇二首】贯休  
绣林锦野，春态相压。谁家少年，马蹄蹋蹋。  
斗鸡走狗夜不归，一掷赌却如花妾。惟云不颠不狂，  
其名不彰，悲夫！斋  
木落萧萧，蛩鸣唧唧。不觉朱蔫脸红，霜劫鬓漆。  
世途多事，泣向秋日。方吟少壮不努力，老大徒伤悲，  
如何？古  
  
卷25_3  【杂曲歌辞　轻薄行】齐己  
玉鞭金镫骅骝蹄，横眉吐气如虹霓。五陵春暖芳草齐，  
笙歌到处花成泥。日沉月上且斗鸡，醉来莫问天高低。  
伯阳道德何涕唾，仲尼礼乐徒卑栖。  
  
卷25_4  【杂曲歌辞　灞上轻薄行】孟郊  
长安无缓步，况值天景暮。相逢灞浐间，亲戚不相顾。  
自叹方拙身，忽随轻薄伦。常恐失所避，化为车辙尘。  
此中生白发，疾走亦未歇。  
  
卷25_5  【杂曲歌辞　游侠篇】崔颢  
少年负胆气，好勇复知机。仗剑出门去，孤城逢合围。  
杀人辽水上，走马渔阳归。错落金锁甲，蒙茸貂鼠衣。  
还家行且猎，弓矢速如飞。地迥鹰犬疾，草深狐兔肥。  
腰间悬两绶，转眄生光辉。顾谓今日战，何如随建威。  
  
卷25_6  【杂曲歌辞　游侠行】孟郊  
壮士性刚决，火中见石裂。杀人不回头，轻生如暂别。  
岂知眼有泪，肯白头上发。平生无恩酬，剑闲一百月。  
  
卷25_7  【杂曲歌辞　侠客行】李白  
赵客缦胡缨，吴钩霜雪明。银鞍照白马，飒沓如流星。  
十步杀一人，千里不留行。事了拂衣去，深藏身与名。  
闲过信陵饮，脱剑膝前横。将炙啖朱亥，持觞劝侯嬴。  
三杯吐然诺，五岳倒为轻。眼花耳热后，意气素霓生。  
救赵挥金槌，邯郸先震惊。千秋二壮士，烜赫大梁城。  
纵死侠骨香，不惭世上英。谁能书阁下，白首太玄经。  
  
卷25_8  【杂曲歌辞　侠客行】元稹  
侠客不怕死，怕在事不成。事成不肯藏姓名，  
我非窃贼谁夜行。白日堂堂杀袁盎，九衢草草人面青。  
此客此心师海鲸，海鲸露背横沧溟。海滨分作两处生，  
海鲸分海减海力。侠客有谋人不测，三尺铁蛇延二国。  
  
卷25_9  【杂曲歌辞　侠客行】温庭筠  
欲出鸿都门，阴云蔽城阙。宝剑黯如水，微红湿馀血。  
白马夜频嘶，三更霸陵雪。  
  
卷25_10  【杂曲歌辞　行行游且猎篇】李白  
边城儿，生年不读一字书，但知游猎夸轻趫。  
胡马秋肥宜白草，骑来蹑影何矜骄。金鞭拂云挥鸣鞘，  
半酣呼鹰出远郊。弓弯满月不虚发，双鶬迸落连飞髇。  
海边观者皆辟易，猛气英风振沙碛。儒生不及游侠人，  
白首下帷复何益。  
  
卷25_11  【杂曲歌辞　游子吟】孟郊  
慈母手中线，游子身上衣。临行密密缝，意恐迟迟归。  
谁言寸草心，报得三春晖。  
  
卷25_12  【杂曲歌辞　游子吟】顾况  
故枥思疲马，故巢思迷禽。浮云蔽我乡，踯躅游子吟。  
游子悲久滞，浮云郁东岑。客堂无丝桐，落叶如秋霖。  
艰哉远游子，所以悲滞淫。一为浮云词，愤塞谁能禁。  
驰晖百年内，惟愿展所钦。胡为不归欤，坐使年病侵。  
未老霜绕鬓，非狂火烧心。太行何艰哉，北斗不可斟。  
夜晴星河出，耿耿辰与参。佳人夐青天，尺素重于金。  
泬寥群动异，眇默诸境森。苔衣上闲阶，蜻蛚催寒砧。  
立身计几误，道险无容针。三年不还家，万里遗锦衾。  
梦魂无重阻，离忧因古今。胡为不归欤，孤负丘中琴。  
腰下是何物，牵缠旷登寻。朝与名山期，夕宿楚水阴。  
楚水殊演漾，名山杳岖嶔。客从洞庭来，婉娈潇湘深。  
橘柚在南国，鸿雁遗秋音。下有碧草洲，上有青橘林。  
引烛窥洞穴，凌波睥天琛。蒲荷影参差，凫鹤雏淋涔。  
浩歌惜芳杜，散发轻华簪。胡为不归欤，泪下沾衣襟。  
鸢飞戾霄汉，蝼蚁制鳝鲟。赫赫大圣朝，日月光照临。  
圣主虽启迪，奇人分堙沉。层城发云韶，玉府锵球琳。  
鹿鸣志丰草，况复虞人箴。  
  
卷25_13  【杂曲歌辞　游子吟】李益  
女羞夫婿荡，客耻主人贱。遭遇同众流，低回愧相见。  
君非青铜镜，何事空照面。莫以衣上尘，不谓心如练。  
人生当荣盛，待士勿言倦。君看白日驰，何异弦上箭。  
  
卷25_14  【杂曲歌辞　壮士吟】贾岛  
壮士不曾悲，悲即无回期。如何易水上，未歌先泪垂。  
  
卷25_15  【杂曲歌辞　壮士行】刘禹锡  
阴风振寒郊，猛虎正咆哮。徐行出烧地，连吼入黄茆。  
壮士走马去，镫前弯玉弰。叱之使人立，一发如铍交。  
悍睛忽星坠，飞血溅林梢。彪炳为我席，膻腥充我庖。  
里中欣害除，贺酒纷号呶。明日长桥上，倾城看斩蛟。  
  
卷25_16  【杂曲歌辞　壮士行】鲍溶  
西方太白高，壮士羞病死。心知报恩处，对酒歌易水。  
砂鸿嗥天末，横剑别妻子。苏武执节归，班超束书起。  
山河不足重，重在遇知己。  
  
卷25_17  【杂曲歌辞　壮士行】施肩吾  
一斗之胆撑脏腑，如磥之筋碍臂骨。有时误入千人丛，  
自觉一身横突兀。当今四海无烟尘，胸襟被压不得伸。  
冻枭残虿我不取，污我匣里青蛇鳞。  
  
卷25_18  【杂曲歌辞　浩歌】李贺  
南风吹山作平地，帝遣天吴移海水。王母桃花千遍红，  
彭祖巫咸几回死。青毛骢马参差钱，娇春杨柳含细烟。  
筝人劝我金屈卮，神血未凝身问谁。不须浪饮丁督护，  
世上英雄本无主。买丝绣作平原君，有酒惟浇赵州土。  
漏催水咽玉蟾蜍，卫娘发薄不胜梳。看见秋眉换深绿，  
二十男儿那刺促。  
  
卷25_19  【杂曲歌辞　浩歌行】白居易  
天长地久无终毕，昨夜今朝又明日。鬓发苍浪牙齿疏，  
不觉身年四十七。前去五十有几年，把镜照面心茫然。  
既无长绳系白日，又无大药驻朱颜。朱颜日渐不如故，  
青史功名在何处。欲留年少待富贵，富贵不来年少去。  
去复去兮如长河，东流赴海无回波。贤愚贵贱同归尽，  
北邙冢墓高嵯峨。来如此非独我，未死有酒且酣歌。  
颜回短命伯夷饿，我今所得亦已多。功名富贵须待命，  
命若不来知奈何。  
  
卷25_20  【杂曲歌辞　归去来引】张炽  
归去来，归期不可违。相见故明月，浮云共我归。  
  
卷25_21  【杂曲歌辞　丽人曲】崔国辅  
红颜称绝代，欲并真无侣。独有镜中人，由来自相许。  
  
卷25_22  【杂曲歌辞　丽人行】杜甫  
三月三日天气新，长安水边多丽人。态浓意远淑且真，  
肌理细腻骨肉匀。绣罗衣裳照暮春，蹙金孔雀银麒麟。  
头上何所有，翠微[zc _blank ]叶垂鬓唇。背后何所见，  
珠压腰衱稳称身。就中云幕椒房亲，赐名大国虢与秦。  
紫驼之峰出翠釜，水晶之盘行素鳞。犀箸厌饫久未下，  
鸾刀缕切空纷纶。黄门飞鞚不动尘，御厨丝络送八珍。  
箫鼓哀吟感鬼神，宾从杂遝实要津。后来鞍马何逡巡，  
当轩下马入锦茵。杨花雪落覆白蘋，青鸟飞去衔红巾。  
炙手可热势绝伦，慎莫近前丞相嗔。  
  
卷25_17  【杂曲歌辞　东飞伯劳歌】张柬之  
青田白鹤丹山凤，婺女姮娥两相送。谁家绝世绮帐前，  
艳粉芳脂映宝钿。窈窕玉堂褰翠幕，参差绣户悬珠箔。  
绝世三五爱红妆，冶袖长裾兰麝香。春去花枝俄易改，  
可叹年光不相待。  
  
卷25_18  【杂曲歌辞　东飞伯劳歌】李峤  
传书青鸟迎箫凤，巫岭荆台数通梦。谁家窈窕住园楼，  
五马千金照陌头。罗裙玉佩当轩出，点翠施红竞春日。  
佳人二八盛舞歌，羞将百万呈双娥。庭前芳树朝夕改，  
空驻妍华欲谁待。  
  
卷25_19  【杂曲歌辞　东飞伯劳歌】李暇  
秦王龙剑燕后琴，珊瑚宝匣镂双心。谁家女儿抱香枕，  
开衾灭烛愿侍寝。琼窗半上金缕帱，轻罗隐面不障羞。  
青绮帏中坐相忆，红罗镜里见愁色。檐花照月莺对栖，  
空将可怜暗中啼。  
  
卷25_20  【杂曲歌辞　鸣雁行】李白  
胡雁鸣，辞燕山，昨发委羽朝度关。一一衔芦枝，  
南飞散落天地间，连行接翼往复还。客居烟波寄湘吴，  
凌霜触雪毛体枯，畏逢矰缴惊相呼。闻弦虚坠良可吁，  
君更弹射何为乎。  
  
卷25_21  【杂曲歌辞　鸣雁行】韩愈  
嗷嗷鸣雁鸣且飞，穷秋南去春北归。去寒就暖识所处，  
天长地阔栖息稀。风霜酸苦稻粱微，羽毛摧落身不肥。  
徘徊反顾群侣违，哀鸣欲下洲渚非。江南水阔朝云多，  
草长沙软无网罗，闲飞静集鸣相和。违忧怀息性匪他，  
凌风一举君谓何。  
  
卷25_22  【杂曲歌辞　鸣雁行】鲍溶  
七月朔方雁心苦，联影翻空落南土。八月江南阴复晴，  
浮云绕天难夜行。羽翼劳痛心虚惊，一声相呼百处鸣。  
楚童夜宿烟波侧，沙上布罗连草色。月暗风悲欲下天，  
不知何处容栖息。楚童胡为伤我神，尔不曾作远行人。  
江南羽族本不少，宁得网罗此客鸟。  
  
卷25_23  【杂曲歌辞　鸣雁行】陆龟蒙  
朔风动地来，吹起沙上声。闺中有边思，玉箸此时横。  
莫怕儿女恨，主人烹不鸣。  
  
卷25_24  【杂曲歌辞　空城雀】李白  
嗷嗷空城雀，身计何戚促。本与鹪鹩群，不随凤凰族。  
提携四黄口，饮乳未尝足。食君糠秕馀，常恐乌鸢逐。  
耻涉太行险，羞营覆车粟。天命有定端，守分绝所欲。  
  
卷25_25  【杂曲歌辞　空城雀】王建  
空城雀，何不飞来人家住，空城无人种禾黍。  
土间生子草间长，满地蓬蒿幸无主。近村虽有高树枝，  
雨中无食长苦饥。八月小儿挟弓箭，家家畏我田头飞。  
但能不出空城里，秋时百草皆有子。黄口黄口莫啾啾，  
长尔得成无横死。  
  
卷25_26  【杂曲歌辞　空城雀】聂夷中  
一雀入官仓，所食能损几。所虑往损频，官仓乃害尔。  
鱼网不在天，鸟网不在水。饮啄要自然，何必空城里。  
  
卷25_27  【杂曲歌辞　空城雀】刘驾  
饥啄空城土，莫近太仓粟。一粒未充肠，却入公子腹。  
且吊城上骨，几曾害尔族。不闻庄辛语，今日寒芜绿。  
  
卷25_28  【杂曲歌辞　车遥遥】孟郊  
路喜到江尽，江上又通舟。舟车两无阻，何处不得游。  
丈夫四方志，女子安可留。郎自别日言，无令生远愁。  
旅雁忽叫月，断猿寒啼秋。此夕梦君梦，君在百城楼。  
寄泪无因波，寄恨无因輈。愿为驭者手，与郎回马头。  
  
卷25_29  【杂曲歌辞　车遥遥】张籍  
征人遥遥出古城，双轮齐动驷马鸣。山川无处无归路，  
念君长作万里行。野田人稀秋草绿，日暮放马车中宿。  
惊麏游兔在我傍，独唱乡歌对僮仆。君家大宅凤城隅，  
年年道上随行车。愿为玉銮系华轼，终日有声在君侧。  
门前旧辙久已平，无由复得君消息。  
  
卷25_30  【杂曲歌辞　车遥遥】张祜  
东方曨曨车轧轧，地色不分新去辙。闺门半掩床半空，  
斑斑枕花残泪红。君心若车千万转，妾身如辙遗渐远。  
碧川迢迢山宛宛，马蹄在耳轮在眼。桑间女儿情不浅，  
莫道野蚕能作茧。  
  
卷25_31  【杂曲歌辞　车遥遥】胡曾  
自从车马出门朝，便入空房守寂寥。玉枕夜残鱼信绝，  
金钿秋尽雁书遥。脸边楚雨临风落，头上春云向日销。  
芳草又衰还不至，碧天霜冷转无憀。  
  
卷25_32  【杂曲歌辞　自君之出矣】辛弘智  
自君之出矣，梁尘静不飞。思君如满月，夜夜减容晖。  
  
卷25_33  【杂曲歌辞　自君之出矣】李康成  
自君之出矣，弦吹绝无声。思君如百草，撩乱逐春生。  
  
卷25_34  【杂曲歌辞　自君之出矣】卢仝  
自君之出矣，壁上蜘蛛织。近取见妾心，夜夜无休息。  
妾有双玉环，寄君表相忆。环是妾之心，玉是君之德。  
驰情增悴容，蓄思损精力。玉簟寒凄凄，延想心恻恻。  
风含霜月明，水泛碧天色。此水有尽时，此情无终极。  
  
卷25_35  【杂曲歌辞　自君之出矣】雍裕之  
自君之出矣，宝镜为谁明。思君如陇水，长闻呜咽声。  
  
卷25_36  【杂曲歌辞　自君之出矣】张祜  
自君之出矣，万物看成古。千寻葶苈枝，争奈长长苦。  
  
卷25_37  【杂曲歌辞　长相思】郎大家宋氏  
长相思，久离别。关山阻，风烟绝。  
台上镜文销，袖中书字灭。不见君形影，何曾有欢悦。  
  
卷25_38  【杂曲歌辞　长相思】苏颋  
君不见天津桥下东流水，东望龙门北朝市。  
杨柳青青宛地垂，桃红李白花参差。花参差，柳堪结，  
此时忆君心断绝。  
  
卷25_39  【杂曲歌辞　长相思三首】李白  
长相思，在长安。络纬秋啼金井栏，微霜凄凄簟色寒。  
孤灯不明思欲绝，卷帷望月空长叹，美人如花隔云端。  
上有青冥之长天，下有绿水之波澜。天长路远魂飞苦，  
梦魂不到关山难。长相思，摧心肝。  
日色已尽花含烟，月明欲素愁不眠。赵瑟初停凤凰柱，  
蜀琴欲奏鸳鸯弦。此曲有意无人传，愿随春风寄燕然。  
忆君迢迢隔青天，昔日横波目，今成流泪泉。  
不信妾肠断，归来看取明镜前。  
美人在时花满堂，美人去后花馀床。床中绣被卷不寝，  
至今三载犹闻香。香亦竟不灭，人亦竟不来。  
相思黄叶落，白露点青苔。  
  
卷25_40  【杂曲歌辞　长相思】张继  
辽阳望河县，白首无由见。海上珊瑚枝，年年寄春燕。  
  
卷25_41  【杂曲歌辞　长相思二首】令狐楚  
君行登陇上，妾梦在闺中。玉箸千行落，银床一半空。  
绮席春眠觉，纱窗晓望迷。朦胧残梦里，犹自在辽西。  
  
卷25_42  【杂曲歌辞　长相思】白居易  
九月西风兴，月冷霜华凝。思君秋夜长，一夜魂九升。  
二月东风来，草坼花心开。思君春日迟，一日肠九回。  
妾住洛桥北，君住洛桥南。十五即相识，今年二十三。  
有如女萝草，生在松之侧。蔓短枝苦高，萦回上不得。  
人言人有愿，愿至天必成。愿作远方兽，步步比肩行。  
愿作深山木，枝枝连理生。  
  
卷25_43  【杂曲歌辞　千里思】李白  
李陵没胡沙，苏武还汉家。迢迢五原关，朔雪乱边花。  
一去隔绝域，思归但长嗟。鸿雁向西北，飞书报天涯。  
  
卷25_44  【杂曲歌辞　千里思】李端  
凉州风月美，遥望居延路。泛泛下天云，青青缘塞树。  
燕山苏武上，海岛田横住。更是草生时，行人出门去。  
  
卷25_45  【杂曲歌辞　行路难】卢照邻  
君不见长安城北渭桥边，枯木横槎卧古田。  
昔日含红复含紫，常时留雾亦留烟。春景春风花似雪，  
香车玉舆恒阗咽。若个游人不竞攀，若个倡家不来折。  
倡家宝袜蛟龙帔，公子银鞍千万骑。黄莺一向花娇春，  
两两三三将子戏。千尺长条百尺枝，丹桂青榆相蔽亏。  
珊瑚叶上鸳鸯鸟，凤凰巢里雏鹓儿。巢倾枝折凤归去，  
条枯叶落狂风吹。一朝零落无人问，万古摧残君讵知。  
人生贵贱无终始，倏忽须臾难久恃。谁家能驻西山日，  
谁家能堰东流水。汉家陵树满秦川，行来行去尽哀怜。  
自昔公卿二千石，咸拟荣华一万年。不见朱唇将白貌，  
惟闻素棘与黄泉。金貂有时须换酒，玉麈但摇莫计钱。  
寄言坐客神仙署，一生一死交情处。苍龙阙下君不来，  
白鹤山前我应去。云间海上邈难期，赤心会合在何时。  
但愿尧年一百万，长作巢由也不辞。  
  
卷25_46  【杂曲歌辞　行路难】张纮  
君不见温家玉镜台，提携抱握九重来。  
君不见相如绿绮琴，一抚一拍凤凰音。生意气须及早，  
莫负当年行乐心。荆王奏曲楚妃叹，曲尽欢终夜将半。  
朱楼银阁正平生，碧草青苔坐芜漫。当春对酒不须疑，  
视目相看能几时。春风吹尽燕初至，此时自谓称君意。  
秋露萎草鸿始归，此时衰暮与君违。生翻覆何常足，  
谁保容颜无是非。  
  
卷25_47  【杂曲歌辞　行路难五首】贺兰进明  
君不见岩下井，百尺不及泉。君不见山上蒿，  
数寸凌云烟。生相命亦如此，何苦太息自忧煎。  
但愿亲友长含笑，相逢莫吝杖头钱。寒夜邀欢须秉烛，  
岂得空思花柳年。  
君不见门前柳，荣曜暂时萧索久。君不见陌上花，  
狂风吹去落谁家。谁家思妇见之叹，蓬首不梳心历乱。  
盛年夫婿长别离，岁暮相逢色凋换。  
君不见荒树枝，春花落尽蜂不窥。君不见梁上泥，  
秋风始高燕不栖。荡子从军事征战，蛾眉婵娟空守闺。  
独宿自然堪下泪，况复时闻乌夜啼。  
君不见云间月，暂盈还复缺。君不见林下风，  
声远意难穷。亲故平生欲聚散，欢娱未尽尊酒空。  
自叹青青陵上柏，岁寒能与几人同。  
君不见东流水，一去无穷已。君不见西郊云，  
日夕空氛氲。群雁裴回不能去，一雁悲鸣复失群。  
人生结交在终始，莫为升沉中路分。  
  
卷25_48  【杂曲歌辞　行路难】崔颢  
君不见建章宫中金明枝，万万长条拂地垂。  
二月三月花如霰，九重幽深君不见。艳彩朝含四宝宫，  
香风吹入朝云殿。汉家宫女春未阑，爱此芳香朝暮看。  
看去看来心不忘，攀折将安镜台上。双双素手剪不成，  
两两红妆笑相向。建章昨夜起春风，一花飞落长信宫。  
长信丽人见花泣，忆此珍树何嗟及。我昔初在昭阳时，  
朝折暮折登玉墀。只言岁岁长相对，不寤今朝遥相思。  
  
卷25_49  【杂曲歌辞　行路难三首】李白  
金尊清酒斗十千，玉盘珍羞直万钱。停杯投箸不能食，  
拔剑四顾心茫然。欲渡黄河冰塞川，将登太行雪暗天。  
闲来垂钓坐溪上，忽复乘舟梦日边。行路难，行路难，  
多岐路，今安在。长风破浪会有时，直挂云帆济沧海。  
大道如青天，我独不得出。羞逐长安社中儿，  
赤鸡白狗赌梨栗。弹剑作歌奏苦声，曳裾王门不称情。  
淮阴市井笑韩信，汉朝公卿忌贾生。  
君不见昔时燕家重郭隗，拥篲折腰无嫌猜。  
剧辛乐毅感恩分，输肝剖胆效英才。昭王白骨萦蔓草，  
谁人更扫黄金台。行路难，归去来。  
有耳莫洗颍川水，有口莫食首阳蕨。含光混世贵无名。  
何用孤高比云月。吾观自古贤达人，功成不退皆殒身。  
子胥既弃吴江上，屈原终投湘水滨。陆机才多岂自保，  
李斯税驾苦不早。华亭鹤唳讵可闻，上蔡苍鹰何足道。  
君不见吴中张翰称达士，秋风忽忆江东行。  
且乐生前一杯酒，何须身后千载名。  
  
卷25_50  【杂曲歌辞　行路难三首】顾况  
君不见古来烧水银，变作北邙山上尘。藕丝挂身在虚空，  
欲落不落愁杀人。睢水英雄多血刃，  
建章宫阙成灰烬。淮王身死桂枝折，徐氏一去音书绝。  
行路难，行路难，生死皆由天。秦皇汉武遭下脱，  
汝独何人学神仙。  
君不见担雪塞井徒用力，炊砂作饭岂堪吃。  
一生肝胆向人尽，相识不如不相识。冬青树上挂凌霄，  
岁晏花凋树不凋。凡物各自有根本，种禾终不生豆苗。  
行路难，行路难，何处是平道。中心无事当富贵，  
今日觉君颜色好。  
君不见少年头上如云发，少壮如云老如雪。  
岂知灌顶有醍醐，能使清凉头不热。吕梁之水挂飞流，  
鼋鼍蛟蜃不敢游。少年恃险若平地，独倚长剑凌清秋。  
行路难，行路难，昔少年，今已老。前朝竹帛事皆空，  
日暮牛羊古城草。  
  
卷25_51  【杂曲歌辞　行路难】李颀  
汉家名臣杨德祖，四代五公享茅土。父兄子弟绾银黄，  
跃马鸣珂朝建章。火浣单衣绣方领，茱萸锦带玉盘囊。  
宾客填街复满坐，片言出口生辉光。世人逐势争奔走，  
沥胆隳肝惟恐后。当时一顾生青云，自谓生死长随君。  
一朝谢病还乡里，穷巷苍茫绝知己。秋风落叶闭重门，  
昨日论交竟谁是。薄俗嗟嗟难重陈，深山麋鹿下为邻。  
鲁连所以蹈沧海，古往今来称达人。  
  
卷25_52  【杂曲歌辞　行路难二首】高適  
君不见富家翁，昔时贫贱谁比数。一朝金多结豪贵，  
万事胜人健如虎。子孙成长满眼前，妻能管弦妾能舞。  
自矜一朝忽如此，却笑傍人独悲苦。东邻少年安所如，  
席门穷巷出无车。有才不肯学干谒，何用年年空读书。  
长安少年不少钱，能骑骏马鸣金鞭。五侯相逢大道边，  
美人弦管争留连。黄金如斗不敢惜，片言如山莫弃捐。  
安知憔悴读书者，暮宿虚台私自怜。  
  
卷25_53  【杂曲歌辞　行路难】张籍  
湘东行人长叹息，十年离家归未得。弊裘羸马苦难行，  
僮仆饥寒少筋力。君不见床头黄金尽，壮士无颜色。  
龙蟠泥中未有云，不能生彼升天翼。  
  
卷25_54  【杂曲歌辞　行路难】聂夷中  
莫言行路难，夷狄如中国。谓言骨肉亲，中门如异域。  
出处全在人，路亦无通塞。门前两条辙，何处去不得。  
  
卷25_55  【杂曲歌辞　行路难】韦应物  
荆山之白玉兮，良工雕琢双环连，月蚀中央镜心穿。  
故人赠妾初相结，恩在环中寻不绝。情厚薄苦须臾，  
昔似连环今似玦。连环可碎不可离，如何物在人自移。  
上客勿遽欢，听妾歌路难。傍人见环环可怜，  
不知中有长恨端。  
  
卷25_56  【杂曲歌辞　行路难三首】柳宗元  
君不见夸父逐日窥虞渊，跳踉北海超昆仑。  
披霄决汉出沆漭，瞥裂左右遗星辰。须臾力尽道渴死，  
狐鼠蜂蚁争噬吞。北方竫人长九寸，开口抵掌更笑喧。  
啾啾饮食滴与粒，生死亦足终天年。睢盱大志少成遂，  
坐使儿女相悲怜。  
虞衡斤斧罗千山，工命采斫杙与椽。深林土翦十取一，  
百牛连鞅摧双辕。万围千寻妨道路，东西蹶倒山火焚。  
遗馀毫末不见保，躝跞涧壑何当存。群材未成质已夭，  
突兀gE豁空岩峦。柏梁天灾武库火，匠石狼顾相愁冤。  
君不见南山栋梁益稀少，爱材养育谁复论。  
飞雪断道冰成梁，侯家炽炭雕玉房。蟠龙吐耀虎喙张，  
熊蹲豹掷争低昂。攒峦丛崿射朱光，丹霞翠雾飘奇香。  
美人四向回明珰，雪山冰谷晞太阳。星躔奔走不得止，  
奄忽双燕栖虹梁。风台露榭生光饰，死灰弃置参与商。  
盛时一去贵反贱，桃笙葵扇安可常。  
  
卷25_57  【杂曲歌辞　行路难】鲍溶  
玉堂向夕如无人，丝竹俨然宫商死。细人何言入君耳，  
尘生金尊酒如水。君今不念岁蹉跎，雁天明明凉露多。  
华灯青凝久照夜，彩童窈窕虚垂罗。入宫见妒君不察，  
莫入此地出风波。此时不乐早休息，女颜易老君如何。  
  
卷25_58  【杂曲歌辞　行路难五首】贯休  
不会当时作天地，刚有多般愚与智。到头还用真宰心，  
何如上下皆清气。大道冥冥不知处，那堪顿得羲和辔。  
义不义兮仁不仁，拟学长生更容易。负心为炉复为火，  
缘木求鱼应且止。君不见烧金炼石古帝王，  
鬼火荧荧白杨里。  
君不见道傍废井生古木，本是骄奢贵人屋。  
几度美人照影来，素绠银瓶濯纤玉。云飞雨散今如此，  
绣闼雕甍作荒谷。沸渭笙歌君莫夸，不应长是西家哭。  
休说遗编行者几，至竟终须合天理。败他成此亦何功，  
苏张终作多言鬼。行路难，行路难，不在羊肠里。  
九有茫茫共尧日，浪死虚生亦非一。清净玄音竟不闻，  
花眼酒肠暗如漆。或偶因片言只字登第光二亲，  
又不能献可替不航要津。口谈羲轩与周孔，  
履行不及屠沽人。行路难，行路难，日暮途远空悲叹。  
君不见道傍树有寄生枝，青青郁郁同荣衰。  
无情之物尚如此，为人不及还堪悲。父归坟兮未朝夕，  
已分黄金争田宅。高堂老母头似霜，心作数支泪常滴。  
我闻忽如负芒刺，不独为君空叹息。尺布犹可缝，  
浔阳义犬令人忆。寄言世上为人子，孝义团圆莫如此。  
若如此，不遄死兮更何俟。  
君不见山高海深人不测，古往今来转青碧。  
浅近轻浮莫与交，池卑只解生荆棘。谁道黄金如粪土，  
张耳陈馀断消息。行路难，行路难，君自看。  
  
卷25_59  【杂曲歌辞　行路难二首】齐己  
行路难，君好看，惊波不在黤黮间，  
小人心里藏奔湍。七盘九折寒崷崒，翻车倒盖犹堪出。  
未似是非唇舌危，暗中潜毁平人骨。君不见楚灵均，  
千古沉冤湘水滨。又不见李太白，一朝却作江南客。  
下浸与高盘，不为行路难。是非真险恶，翻覆作峰峦。  
漆愧同时黑，朱惭巧处丹。令人畏相识，欲画白云看。  
  
卷25_60  【杂曲歌辞　行路难】翁绶  
行路艰难不复歌，故人荣达我蹉跎。双轮晚上铜梁雪，  
一叶春浮瘴海波。自古要津皆若此，方今失路欲如何。  
君看西汉翟丞相，凤沼朝辞暮雀罗。  
  
卷25_61  【杂曲歌辞　行路难】薛能  
何处力堪殚，人心险万端。藏山难测度，暗水自波澜。  
对面如千里，回肠似七盘。已经吴坂困，欲向雁门难。  
南北诚须泣，高深不可干。无因善行止，车辙得平安。  
  
卷25_62  【杂曲歌辞　从军中行路难二首】骆宾王  
君不见封狐雄虺自成群，冯深负固结妖氛。  
玉玺分兵征恶少，金坛受律动将军。将军拥旄宣庙略，  
战士横行静夷落。长驱一息背铜梁，直指三巴逾剑阁。  
阁道岧峣上戍楼，剑门遥裔俯灵丘。邛关九折无平路，  
江水双源有急流。征役无期返，他乡岁华晚。  
杳杳丘陵出，苍苍林薄远。途危紫盖峰，路涩青泥坂。  
去去指哀牢，行行入不毛。绝壁千里险，连山四望高。  
中外分区宇，夷夏殊风土。交趾枕南荒，昆弥临北户。  
川源饶毒雾，溪谷多淫雨。行潦四时流，崩查千岁古。  
漂梗飞蓬不自安，扪藤引葛度危峦。昔时闻道从军乐，  
今日方知行路难。苍江绿水东流驶，炎洲丹徼南中地。  
南中南斗映星河，秦川秦塞阻烟波。三春边地风光少，  
五月泸中瘴疠多。朝驱疲斥候，夕息倦谁何。  
向月弯繁弱，连星转太阿。重义轻生怀一顾，  
东伐西征凡几度。夜夜朝朝斑鬓新，年年岁岁戎衣故。  
灞城隅，滇池水，天涯望转积，地际行无已。  
徒觉炎凉节物非，不知关山千万里。弃置勿重陈，  
重陈多苦辛。且悦清笳杨柳曲，讵忆芳园桃李人。  
绛节朱旗分白羽，丹心白刃酬明主。但令一技君王识，  
谁惮三边征战苦。行路难，行路难，岐路几千端。  
无复归云凭短翰，望日想长安。  
君不见玉关尘色暗边亭，铜鞮杂虏寇长城。  
天子按剑征馀勇，将军受脤事横行。七德龙韬开玉帐，  
千里鼍鼓叠金钲。阴山苦雾埋高垒，交河孤月照连营。  
连营去去无穷极，拥旆遥遥过绝国。阵云朝结晦天山，  
寒沙夕涨迷疏勒。龙鳞水上开鱼贯，马首山前振雕翼。  
长驱万里詟祁连，分麾三命武功宣。百发乌号遥碎柳，  
七尽龙文迥照莲。春来秋去移灰琯，兰闺柳市芳尘断。  
雁门迢递尺书稀，鸳被相思双带缓。行路难。  
誓令氛祲静皋兰。但使封侯龙额贵，讵随中妇凤楼寒。  
  
卷25_63  【杂曲歌辞　变行路难】王昌龄  
向晚横吹悲，风动马嘶合。前驱引旗节，千重阵云匝。  
单于下阴山，砂砾空飒飒。封侯取一战，岂复念闺阁。  

## 全唐诗(上)　卷二十六

卷26_1  【杂曲歌辞　古别离】沈佺期  
白水东悠悠，中有西行舟。舟行有返棹，水去无还流。  
奈何生别者，戚戚怀远游。远游谁当惜，所悲会难收。  
自君间芳屣，青阳四五遒。皓月掩兰室，光风虚蕙楼。  
相思无明晦，长叹累冬秋。离居分迟暮，驾高何淹留。  
  
卷26_2  【杂曲歌辞　古别离】孟云卿  
朝日上高台，离人怨秋草。但见万里天，不见万里道。  
君行本遥远，苦乐良难保。宿昔梦同衾，忧心梦颠倒。  
含酸欲谁诉，转转伤怀抱。结发年已迟，征行去何早。  
寒暄有时谢，憔悴难再好。皆算年寿，死者何曾老。  
少壮无见期，水深风浩浩。  
  
卷26_3  【杂曲歌辞　古别离】李益  
双剑欲别风凄然，雌沉水底雄上天。江回汉转两不见，  
云交雨合知何年。来万事皆由命，何用临岐苦涕涟。  
  
卷26_4  【杂曲歌辞　古别离二首】于濆  
入室少情意，出门多路岐。黄鹤有归日，荡子无还时。  
人谁无分命，妾身何太奇。君为东南风，妾作西北枝。  
青楼邻里妇，终年画长眉。自倚对良匹，笑妾空罗帏。  
郎本东家儿，妾本西家女。对门中道间，终谓无离阻。  
岂知中道间，遣作空闺主。自是爱封侯，非关备胡虏。  
知子去从军，何处无良人。  
  
卷26_5  【杂曲歌辞　古别离二首】李端  
水国叶黄时，洞庭霜落夜。行舟闻商估，宿在枫林下。  
此地送君还，茫茫似梦间。后期知几日，前路转多山。  
巫峡通湘浦，迢迢隔云雨。天晴见海樯，月落闻津鼓。  
人老自多愁，水深难急流。清宵歌一曲，白首对汀洲。  
与君桂阳别，令君岳阳待。后事忽差池，前期日空在。  
木落雁嗷嗷，洞庭波浪高。远山云似盖，极浦树如毫。  
朝发能几里，暮来风又起。如何两处愁，皆在孤舟里。  
昨夜天月明，长川寒且清。菊花开欲尽，荠菜拍来生。  
下江帆势速，五两遥相逐。欲问去时人，知投何处宿。  
空令猿啸时，泣对湘潭竹。  
  
卷26_6  【杂曲歌辞　古别离】王缙  
下阶欲离别，相对映兰丛。含辞未及吐，泪落兰丛中。  
高堂静秋日，罗衣飘暮风。谁能待明月，回首见床空。  
  
卷26_7  【杂曲歌辞　古别离】皎然  
太湖三山口，吴王在时道。寂寞千载心，无人见春草。  
谁堪缄怨者，持此伤怀抱。孤舟畏狂风，一点宿烟岛。  
望所思兮若何，月荡漾兮空波。云离离兮北断，  
雁眇眇兮南多。身去兮天畔，心折兮湖岸。  
春山胡为兮塞路，使我归梦兮撩乱。  
  
卷26_8  【杂曲歌辞　古别离】聂夷中  
欲别牵郎衣，问郎游何处。不恨归日迟，莫向临邛去。  
  
卷26_9  【杂曲歌辞　古别离二首】施肩吾  
古人谩歌西飞燕，十年不见狂夫面。三更风作切梦刀，  
万转愁成系肠线。所嗟不及牛女星，一年一度得相见。  
老母别爱子，少妻送征郎。血流既四面，乃亦断二肠。  
不愁寒无衣，不怕饥无粮。惟恐征战不还乡，  
母化为鬼妻为孀。  
  
卷26_10  【杂曲歌辞　古别离】吴融  
紫燕黄鹄虽别离，一举千里何难追。犹闻啼风与叫月，  
流连断续令人悲。赋情更有深缱绻，碧甃千寻尚为浅。  
蟾蜍正向清夜流，蛱蝶须教堕丝罥。莫道断丝不可续，  
丹穴凤凰胶不远。草草通流水不回，海上两潮长不返。  
  
卷26_11  【杂曲歌辞　古离别】王適  
昔岁惊杨柳，高楼悲独守。今年芳树枝，孤栖怨别离。  
珠帘昼不卷，罗幔晓长垂。苦调琴先觉，愁容镜独知。  
频来雁度无消息，罢去鸳文何用织。夜还罗帐空有情，  
春著裙腰自无力。青轩桃李落纷纷，紫庭兰蕙日氛氲。  
已能憔悴今如此，更复含情一待君。  
  
卷26_12  【杂曲歌辞　古离别】常理  
君御狐白裘，妾居缃绮帱。粟钿金夹膝，花错玉搔头。  
离别生庭草，征行断戍楼。蟏蛸网清曙，菡萏落红秋。  
小胆空房怯，长眉满镜愁。为传儿女意，不用远封侯。  
  
卷26_13  【杂曲歌辞　古离别】姚系  
凉风已袅袅，露重木兰枝。独上高楼望，行人远不知。  
轻寒入洞户，明月满秋池。燕去鸿方至，年年是别离。  
  
卷26_14  【杂曲歌辞　古离别】张彪  
离别无远近，事欢情亦悲。不闻车轮声，后会将何时。  
去日忘寄书，来日乖前期。纵知明当还，一夕千万思。  
  
卷26_15  【杂曲歌辞　古离别】赵微明  
违别未几日，一日如三秋。犹疑望可见，日日上高楼。  
惟见分手处，白蘋满芳洲。寸心宁死别，不忍生离愁。  
  
卷26_16  【杂曲歌辞　古离别二首】孟郊  
松山云缭绕，萍路水分离。云去有归日，水分无合时。  
春芳役双眼，春色柔四支。杨柳织别愁，千条万条丝。  
山川古今路，纵横无断绝。来往天地间，人皆有离别。  
行衣未束带，中肠已先结。不用看镜中，自知生白发。  
欲陈去留意，声向言前咽。愁结填心胸，茫茫若为说。  
荒郊烟莽苍，旷野风凄切。处处得相随，人那不如月。  
  
卷26_17  【杂曲歌辞　古离别】顾况  
西江上，风动麻姑嫁时浪。  
西山为水水为尘，不是人间离别人。  
  
卷26_18  【杂曲歌辞　古离别】贯休  
离恨如旨酒，古今饮皆醉。只恐长江水，尽是儿女泪。  
伊余非此辈，送人空把臂。他日再相逢，清风动天地。  
  
卷26_19  【杂曲歌辞　古离别】韦庄  
晴烟漠漠柳毵毵，不那离情酒半酣。  
更把马鞭云外指，断肠春色在江南。  
  
卷26_20  【杂曲歌辞　生别离】孟云卿  
结发生别离，相思复相保。何知日已久，五变庭中草。  
眇眇天海途，悠悠吴江岛。但恐不出门，出门无远道。  
远道行既难，家贫衣服单。严风吹积雪，晨起鼻何酸。  
人生各有恋，岂不怀所安。分明天上日，生死誓同欢。  
  
卷26_21  【杂曲歌辞　生别离】白居易  
食檗不易食梅难，檗能苦兮梅能酸。未如生别之为难，  
苦在心兮酸在肝。晨鸡载鸣残月没，征马重嘶行人出。  
回看骨肉哭一声，梅酸檗苦甘如蜜。黄河水白黄云秋，  
行人河边相对愁。天寒野旷何处宿，棠梨叶战风飕飕。  
生离别，生离别，忧从中来无断绝。忧积心劳血气衰，  
未年三十生白发。  
  
卷26_22  【杂曲歌辞　远别离】李白  
远别离，古有皇英之二女，乃在洞庭之南，潇湘之浦。  
海水直下万里深，谁人不言此离苦。日惨惨兮云冥冥，  
猩猩啼烟兮鬼啸雨。我纵言之将何补？  
皇穹窃恐不照余之忠诚，雷冯冯兮欲吼怒。  
尧舜当之亦禅禹。君失臣兮龙为鱼，权归臣兮鼠变虎。  
或云尧幽囚，舜野死，九疑联绵皆相似，  
重瞳孤坟竟何是。帝子泣兮绿云间，随风波兮去无还。  
恸哭兮远望，见苍梧之深山。苍梧山崩湘水绝，  
竹上之泪乃可灭。  
  
卷26_23  【杂曲歌辞　远别离】张籍  
莲叶团团杏花拆，长江鲤鱼鳍鬣赤。念君少年弃亲戚，  
千里万里独为客。谁言远别心不易，天星坠地能为石。  
几时断得城南陌，勿使居人有行役。  
  
卷26_24  【杂曲歌辞　远别离二首】令狐楚  
杨柳黄金穗，梧桐碧玉枝。春来消息断，早晚是归时。  
玳织鸳鸯履，金装翡翠簪。畏人相问著，不拟到城南。  
  
卷26_25  【杂曲歌辞　久别离】李白  
别来几春未还家，玉窗五见樱桃花。况有锦字书，  
开缄使人嗟。至此肠断彼心绝，云鬟绿鬓罢揽结，  
愁如回飙乱白雪。去年寄书报阳台，今年寄书重相催。  
胡为东风为我吹行云，使西来；待来竟不来，  
落花寂寂委青苔。  
  
卷26_26  【杂曲歌辞　新别离】戴叔伦  
手把杏花枝，未曾经别离。黄昏掩闺后，寂寞自心知。  
  
卷26_27  【杂曲歌辞　今别离】崔国辅  
送别未能旋，相望连水口。船行欲映洲，几度急摇手。  
  
卷26_28  【杂曲歌辞　暗别离】刘氏瑶  
槐花结子桐叶焦，单飞越鸟啼青霄。翠轩辗云轻遥遥，  
燕脂泪迸红线条。瑶草歇芳心耿耿，玉佩无声画屏冷。  
朱弦暗断不见人，风动花枝月中影。青鸾脉脉西飞去，  
海阔天高不知处。  
  
卷26_29  【杂曲歌辞　潜别离】白居易  
不得哭，潜别离。不得语，暗相思。两心之外无人知。  
深笼夜锁独栖鸟，利剑春断连理枝。河水虽浊有清日，  
乌头虽黑有白时。惟有潜离与暗别，彼此甘心无后期。  
  
卷26_30  【杂曲歌辞　别离曲】张籍  
行人结束出门去，马蹄几时踏门路。忆昔君初纳彩时，  
不言身属辽阳戍。早知今日当别离，成君家计良为谁。  
男儿生身自有役，那得误我少年时。不如逐君征战死，  
谁能独老空闺里。  
  
卷26_31  【杂曲歌辞　别离曲】陆龟蒙  
丈夫非无泪，不洒离别间。仗剑对尊酒，耻为游子颜。  
蝮蛇一螫手，壮士疾解腕。所思在功名，离别何足叹。  
  
卷26_32  【杂曲歌辞　西洲曲】温庭筠  
悠悠复悠悠，昨日下西洲。西洲风色好，遥见武昌楼。  
武昌何郁郁，侬家定无匹。小妇被流黄，登楼抚瑶瑟。  
朱弦繁复轻，素手直凄清。一弹三四解，掩抑似含情。  
南楼登且望，西江广复平。艇子摇两桨，催过石头城。  
门前乌臼树，惨澹天将曙。鹍鵊飞复还，郎随早帆去。  
回头语同伴，定复负情侬。去帆不安幅，作抵使西风。  
他日相寻索，莫作西洲客。西洲人不归，春草年年碧。  
  
卷26_33  【杂曲歌辞　荆州乐】李白  
白帝城边足风波，瞿塘五月谁敢过。荆州麦熟茧成蛾，  
缫丝忆君头绪多。拨谷飞鸣奈妾何。  
  
卷26_34  【杂曲歌辞　荆州乐二首】刘禹锡  
渚宫杨柳暗，麦城朝雉飞。可怜踏青伴，乘暖著轻衣。  
今日好南风，商旅相催发。沙头樯竿上，始见春江阔。  
  
卷26_35  【杂曲歌辞　荆州泊】李端  
南楼西下时，月里闻来棹。桂水舳舻回，荆州津济闹。  
移帷望星汉，引带思容貌。今夜一江人，惟应妾身觉。  
  
卷26_36  【杂曲歌辞　纪南歌】刘禹锡  
风烟纪南城，尘土荆门路。天寒猎兽者，走上樊姬墓。  
  
卷26_37  【杂曲歌辞　宜城歌】刘禹锡  
野水绕空城，行尘起孤驿。花台侧生树，石碣阳镌额。  
靡靡度行人，温风吹宿麦。  
  
卷26_38  【杂曲歌辞　长干曲四首】崔颢  
君家定何处，妾住在横塘。停舟暂借问，或恐是同乡。  
家临九江水，去来九江侧。同是长干人，生小不相识。  
下渚多风浪，莲舟渐觉稀。那能不相待，独自逆潮归。  
三江潮水急，五湖风浪涌。由来花性轻，莫畏莲舟重。  
  
卷26_39  【杂曲歌辞　长干行二首】李白  
妾发初覆额，折花门前剧。郎骑竹马来，绕床弄青梅。  
同居长干里，两小无嫌猜。十四为君妇，羞颜尚不开。  
低头向暗壁，千唤不一回。十五始展眉，愿同尘与灰。  
常存抱柱信，岂上望夫台。十六君远行，瞿塘滟预堆。  
五月不可触，猿鸣天上哀。门前迟行迹，一一生绿苔。  
苔深不能扫，落叶秋风早。八月蝴蝶来，双飞西园草。  
感此伤妾心，坐愁红颜老。早晚下三巴，预将书报家。  
相迎不道远，直至长风沙。  
忆妾深闺里，烟尘不曾识。嫁与长干人，沙头候风色。  
五月南风兴，思君在巴陵。八月西风起，想君发扬子。  
去来悲如何，见少别离多。湘潭几日到，妾梦越风波。  
昨夜狂风度，吹折江头树。淼淼暗无边，行人在何处。  
北客真王公，朱衣满江中。日暮来投宿，数朝不肯东。  
好乘浮云骢，佳期兰渚东。鸳鸯绿浦上，翡翠锦屏中。  
自怜十五馀，颜色桃李红。那作商人妇，愁水复愁风。  
  
卷26_40  【杂曲歌辞　长干行】张潮  
婿贫如珠玉，婿富如埃尘。贫时不忘旧，富贵多宠新。  
妾本富家女，与君为偶匹。惠好一何深，中门不曾出。  
妾有绣衣裳，葳蕤金缕光。念君贫且贱，易此从远方。  
远方三千里，发去悔不已。日暮情更来，空望去时水。  
孟夏麦始秀，江上多南风。商贾归欲尽，君今尚巴东。  
巴东有巫山，窈窕神女颜。常恐游此山，果然不知还。  
  
卷26_41  【杂曲歌辞　小长干曲】崔国辅  
月暗送湖风，相寻路不通。菱歌唱不辍，知在此塘中。  
  
卷26_42  【杂曲歌辞　杞梁妻】贯休  
秦之无道兮四海枯，筑长城兮遮北胡。筑人筑土一万里，  
杞梁贞妇啼呜呜。上无父兮中无夫，下无子兮孤复孤。  
一号城崩塞色苦，再号杞梁骨出土。疲魂饥魄相逐归，  
陌上少年莫相非。  
  
卷26_43  【杂曲歌辞　卢女曲】崔颢  
二月春来半，宫中日渐长。柳垂金屋暖，花覆玉楼香。  
拂匣先临镜，调笙更炙簧。还将卢女曲，夜夜奉君王。  
  
卷26_44  【杂曲歌辞　卢姬篇】崔颢  
卢姬小小魏王家，绿鬓红唇桃李花。魏玉绮楼十二重，  
水精帘箔绣芙蓉。白玉阑干金作柱，楼上朝朝学歌舞。  
前堂后堂罗袖人，南窗北窗花发春。翠幌珠帘斗弦管，  
一奏一弹云欲断。君王日晚下朝归，鸣环佩玉生光辉。  
人生今日得骄贵，谁道卢姬身细微。  
  
卷26_45  【杂曲歌辞　邯郸才人嫁为厮养卒妇】李白  
妾本丛台女，扬蛾入丹阙。自倚颜如花，宁知有凋歇。  
一辞玉阶下，去若朝云没。每忆邯郸城，深宫梦秋月。  
君王不可见，惆怅至明发。  
  
卷26_46  【杂曲歌辞　杨白花】柳宗元  
杨白花，风吹度江水。坐令宫树无颜色，  
摇荡春光千万里。茫茫晓日下长秋，哀歌未断城鸦起。  
  
卷26_47  【杂曲歌辞　茱萸女】万楚  
山阴柳家女，九日采茱萸。复得东邻伴，双为陌上姝。  
插花向高髻，结子置长裾。作性恒迟缓，非关诧丈夫。  
平明折林树，日入反城隅。侠客邀罗袖，行人挑短书。  
蛾眉自有主，年少莫踟蹰。  
  
卷26_48  【杂曲歌辞　于阗采花】李白  
于阗采花人，自言花相似。明妃一朝西入胡，  
胡中美女多羞死。乃知汉地多名姝，胡中无花可方比。  
丹青能令丑者妍，无盐翻在深宫里。  
自古妒蛾眉，胡沙埋皓齿。  
  
卷26_49  【杂曲歌辞　秦女卷衣】李白  
天子居未央，妾侍卷衣裳。顾无紫宫宠，敢拂黄金床。  
水至亦不去，熊来尚可当。微身奉日月，飘若萤火光。  
愿君采葑菲，无以下体妨。  
  
卷26_50  【杂曲歌辞　爱妾换马】张祜  
一面妖桃千里蹄，娇姿骏骨价应齐。乍牵玉勒辞金栈，  
催整花钿出绣闺。去日岂无沾袂泣，归时还有顿衔嘶。  
婵娟躞蹀春风里，挥手摇鞭杨柳堤。  
绮阁香销华厩空，忍将行雨换追风。休怜柳叶双眉翠，  
却爱桃花两耳红。侍宴永辞春色里，趁朝休立漏声中。  
恩劳未尽情先尽，暗泣嘶风两意同。  
  
卷26_51  【杂曲歌辞　枯鱼过河泣】李白  
白龙改常服，偶被豫且制。谁使尔为鱼，徒劳诉天帝。  
作书报鲸鲵，勿恃风涛势。涛落归泥沙，翻遭蝼蚁噬。  
万乘慎出入，柏人以为诫。  
  
卷26_52  【杂曲歌辞　饮酒乐】聂夷中  
日月似有事，一夜行一周。草木犹须老，人生得无愁。  
一饮解百结，再饮破百忧。白发欺贫贱，不入醉人头。  
我愿东海水，尽向杯中流。安得阮步兵，同入醉乡游。  
  
卷26_53  【杂曲歌辞　王孙游】崔国辅  
自与王孙别，频看黄鸟飞。应由春草误，著处不成归。  
  
卷26_54  【杂曲歌辞　发白马】李白  
将军发白马，旌节渡黄河。箫鼓聒川岳，沧溟涌洪波。  
武安有振瓦，易水无寒歌。铁骑若雪山，饮流涸滹沱。  
扬兵猎月窟，转战略朝那。倚剑登燕然，边峰列嵯峨。  
萧条万里外，耕作五原多。一扫清大漠，包虎戢金戈。  
  
卷26_55  【杂曲歌辞　结袜子】李白  
燕南壮士吴门豪，筑中置铅鱼隐刀。  
感君恩重许君命，泰山一掷轻鸿毛。  
  
卷26_56  【杂曲歌辞　沐浴子】李白  
沐芳莫弹冠，浴兰莫振衣。处世忌太洁，志人贵藏辉。  
沧浪有钓叟，吾与尔同归。  
  
卷26_57  【杂曲歌辞　三台二首】韦应物  
一年一年老去，明日后日花开。  
未报长安平定，万国岂得衔杯。  
冰泮寒塘始绿，雨馀百草皆生。  
朝来门閤无事，晚下高斋有情。  
  
卷26_58  【杂曲歌辞　上皇三台】韦应物  
不寐倦长更，披衣出户行。月寒秋竹冷，风切夜窗声。  
  
卷26_59  【杂曲歌辞　突厥三台】韦应物  
雁门山上雁初飞，马邑阑中马正肥。  
日旰山西逢驿使，殷勤南北送征衣。  
  
卷26_60  【杂曲歌辞　宫中三台二首】王建  
鱼藻池边射鸭，芙蓉园里看花。  
日色柘袍相似，不著红鸾扇遮。  
池北池南草绿，殿前殿后花红。  
天子千年万岁，未央明月清风。  
  
卷26_61  【杂曲歌辞　江南三台四首】王建  
扬州桥边小妇，长干市里商人。  
三年不得消息，各自拜鬼求神。  
青草湖边草色，飞猿岭上猿声。  
万里三湘客到，有风有雨人行。  
树头花落花开，道上人去人来。  
朝愁暮愁即老，百年几度三台。  
闻身强健且为，头白齿落难追。  
准拟百年千岁，能得几许多时。  
  
卷26_62  【杂曲歌辞　筑城曲】张籍  
筑城去，千人万人齐抱杵。重重土坚试行锥，  
军吏执鞭催作迟。来时一年深碛里，著尽短衣渴无水。  
力尽不得抛杵声，杵声未定人皆死。家家养男当门户，  
今日作君城下土。  
  
卷26_63  【杂曲歌辞　筑城曲五解】元稹  
年年塞下丁，长作出塞兵。自从冒顿强，官筑遮虏城。  
筑城须努力，城高遮得贼。但恐贼路多，有城遮不得。  
丁口传父口，莫问城坚不。平城被虏围，汉劚城墙走。  
因兹虏请和，虏往骑来多。半疑兼半信，筑城犹嵯峨。  
筑城安敢烦，愿听丁一言。请筑鸿胪寺，兼愁虏出关。  
  
卷26_64  【杂曲歌辞　筑城曲】陆龟蒙  
城上一掊土，手中千万杵。筑城畏不坚，坚城在何处。  
莫叹筑城劳，将军要却敌。城高功亦高，尔命何处惜。  
  
卷26_65  【杂曲歌辞　湖阴曲】温庭筠  
祖龙黄须珊瑚鞭，铁骢金面青连钱。虎髯拔剑欲成梦，  
日压贼营如血鲜。海旗风急惊眠起，甲重光摇照湖水。  
苍黄追骑尘外归，森索妖星阵前死。五陵愁碧春萋萋，  
灞川玉马空中嘶。羽书如电入青琐，雪腕如捶催画鞞。  
白虬天子金煌铓，高临帝座回龙章。吴波不动楚山晚，  
花压阑干春昼长。  
  
卷26_66  【杂曲歌辞　无愁果有愁曲】李商隐  
东有青龙西白虎，中含福皇包世度。玉壶渭水笑清潭，  
凿天不到牵牛处。骐驎踏云天马狞，牛山撼碎珊瑚声。  
秋娥点滴不成泪，十二玉楼无故钉。推烟唾月抛千里，  
十番红桐一行死。白杨别屋鬼迷人，空留暗记如蚕纸。  
日暮向风牵短丝，血凝血散今谁是。  
  
卷26_67  【杂曲歌辞　起夜来】施肩吾  
香销连理带，尘覆合欢杯。懒卧相思枕，愁吟起夜来。  
  
卷26_68  【杂曲歌辞　起夜半】聂夷中  
念远心如烧，不觉中夜起。桃花带露泛，立在月明里。  
  
卷26_69  【杂曲歌辞　独不见】沈佺期  
卢家小妇郁金堂，海燕双栖玳瑁梁。九月寒砧催下叶，  
十年征戍忆辽阳。白狼河北音书断，丹凤城南秋夜长。  
谁知含愁独不见，使妾明月照流黄。  
  
卷26_70  【杂曲歌辞　独不见】王训  
日晚宜春暮，风软上林朝。对酒近初节，开楼荡夜娇。  
石桥通小涧，竹路上青霄。持底谁见许，长愁成细腰。  
  
卷26_71  【杂曲歌辞　独不见】杨巨源  
东风艳阳色，柳绿花如霰。竞理同心鬟，争持合欢扇。  
香传贾娘手，粉离何郎面。最恨卷帘时，含情独不见。  
  
卷26_72  【杂曲歌辞　独不见】李白  
白马谁家子，黄龙边塞儿。天山三丈雪，岂是远行时。  
春蕙忽秋草，莎鸡鸣曲池。风催寒棕响，月入霜闺悲。  
忆与君别年，种桃齐蛾眉。桃今百馀尺，花落成枯枝。  
终然独不见，流泪空自知。  
  
卷26_73  【杂曲歌辞　独不见】戴叔伦  
前宫路非远，旧苑春将遍。玉户看早梅，雕梁数归燕。  
身轻逐舞袖，香暖传歌扇。自和秋风词，长侍昭阳殿。  
谁信后庭人，年年独不见。  
  
卷26_74  【杂曲歌辞　独不见】胡曾  
玉关一自有氛埃，年少从军竟未回。门外尘凝张乐榭，  
水边香灭按歌台。窗残夜月人何处，帘卷春风燕复来。  
万里寂寥音信绝，寸心争忍不成灰。  
  
卷26_75  【杂曲歌辞　携手曲】田娥  
携手共惜芳菲节，莺啼锦花满城阙。行乐逶迤念容色，  
色衰只恐君恩歇。凤笙龙管白日阴，盈亏自感青天月。  
  
卷26_76  【杂曲歌辞　大垂手】聂夷中  
金刀翦轻云，盘用黄金缕。装束赵飞燕，教来掌上舞。  
舞罢飞燕死，片片随风去。  
  
卷26_77  【杂曲歌辞　夜夜曲】田娥  
愁人夜独伤，灭烛卧兰房。只恐多情月，旋来照妾床。  
  
卷26_78  【杂曲歌辞　夜夜曲】王偃  
北斗星移银汉低，班姬愁思凤城西。  
青槐陌上人行绝，明月楼前乌夜啼。  
  
卷26_79  【杂曲歌辞　夜夜曲】贯休  
蟪蛄切切风骚骚，芙蓉喷香蟾蜍高。  
孤灯耿耿征妇劳，更深扑落金错刀。  
  
卷26_80  【杂曲歌辞　秋夜长】王勃  
秋夜长，殊未央，月明白露澄清光，层城绮阁遥相望。  
遥相望，川无梁，北风受节雁南翔，崇兰委质时菊芳。  
鸣环曳履出长廊，为君秋夜捣衣裳。纤罗对凤凰，  
丹绮双鸳鸯。调砧乱杵思自伤。思自伤，  
征夫万里戍他乡。鹤关音信断，龙门道路长。  
所在天一方，寒衣徒自香。  
  
卷26_81  【杂曲歌辞　秋夜长】张籍  
秋天如水夜未央，天汉东西月色光。愁人不寐畏枕席，  
暗虫唧唧绕我傍。荒城为村无更声，起看北斗天未明。  
白露满田风褭褭，千声万声鹖鸟鸣。  
  
卷26_82  【杂曲歌辞　秋夜曲二首】王建  
天清漏长霜泊泊，兰绿收荣桂膏涸。高楼云鬟弄婵娟，  
古瑟暗断秋风弦。玉关遥隔万里道，金刀不翦双泪泉。  
香囊火死香气少，向帷合眼何时晓。城乌作营啼野月，  
秦川少妇生离别。  
秋灯向壁掩洞房，良人此夜直明光。  
天河悠悠漏水长，南楼北斗两相当。  
  
卷26_83  【杂曲歌辞　秋夜曲】张仲素  
丁丁漏水夜何长，漫漫轻云露月光。  
秋壁暗虫通夕响，寒衣未寄莫飞霜。  
  
卷26_84  【杂曲歌辞　秋夜曲】王涯  
桂魄初生秋露微，轻罗已薄未更衣。  
银筝夜久殷勤弄，心怯空房不忍归。  
  
卷26_85  【杂曲歌辞　夜坐吟】李白  
冬夜夜寒觉夜长，沉吟久坐坐北堂。冰合井泉月入闺，  
青缸凝明照悲啼。青缸灭，啼转多。掩妾泪，听君歌。  
歌有声，妾有情。情声合，两无违。  
一语不入意，从君万曲梁尘飞。  
  
卷26_86  【杂曲歌辞　夜坐吟】李白  
踏踏马头谁见过，眼看北斗直天河。西风罗幕生翠波，  
铅华笑妾颦青蛾。为君起唱长相思。帘外严霜皆倒飞，  
明星烂烂东方陲。红霞稍出东南涯，陆郎去矣乘斑骓。  
  
卷26_87  【杂曲歌辞　夜寒吟】鲍溶  
九衢金吾夜行行，上宫玉漏遥分明。霜飙乘阴扫地起，  
旅鸿迷雪绕枕声，远人归梦既不成。留家惜夜欢心发，  
罗幕画堂深皎洁。兰烟对酒客几人，兽火扬光二三月。  
细腰楚姬丝竹间，白纻长袖歌闲闲，岂识苦寒损朱颜。  
  
卷26_88  【杂曲歌辞　定情篇】乔知之  
共君结新婚，岁寒心未卜。相与游春园，各随情所逐。  
君念菖蒲花，妾感苦寒竹。菖花多艳姿，寒竹有贞叶。  
此时妾比君，君心不如妾。簪玉步河堤，妖韶援绿pH。  
凫雁将子游，莺燕从双栖。君念春光好，妾向春光啼。  
君时不得意，妾弃还金闺。结言本同心，悲欢何未齐。  
怨咽前致辞，愿得中所悲。间丈夫易，世路妇难为。  
始经天月照，终若流星驰。长信佳丽人，失意非蛾眉。  
庐江小吏妇，非关织作迟。本愿长相对，今已长相思。  
复有游宦子，结援从梁陈。燕居崇三朝，去来历九春。  
誓心妾终始，蚕桑奉所亲。归愿未克从，黄金赠路人。  
洁妇怀明义，从泛河之津。于今千万年，谁当问水滨。  
更忆倡家楼，夫婿事封侯。去时思灼灼，去罢心悠悠。  
不怜妾岁晏，千载陇西头。以兹常惕惕，百虑恒盈积。  
由来共结褵，几人同匪石。故岁雕梁燕，双去今来只。  
今日玉庭梅，朝红暮成碧。碧荣始芬敷，黄叶已淅沥。  
何用念芳春，芳春有流易。何用重欢娱，欢娱俄戚戚。  
家本巫山阳，归去路何长。叙言情未尽，采菉已盈筐。  
桑榆日映物，草色盈高冈。下有碧流水，上有丹桂香。  
桂枝不须折，碧流清且洁。赠君比芳菲，受惠常不灭。  
赠君泪潺湲，相思无断绝。妾有秦家镜，宝匣装珠玑。  
鉴来年二八，不记易阴晖。妾无光寂寂，委照影依依。  
今日持为赠，相识莫相违。  
  
卷26_89  【杂曲歌辞　定情乐】施肩吾  
敢嗟君不怜，自是命不谐。著破三条裾，却还双股钗。  
  
卷26_90  【杂曲歌辞　春江曲】郭元振  
江水春沉沉，上有双竹林。竹叶坏水色，郎亦坏人心。  
  
卷26_91  【杂曲歌辞　春江曲】张籍  
春江无云潮水平，蒲心出水凫雏鸣。长干夫婿爱远行，  
自染春衣缝已成。妾身生长金陵侧，去年随夫住江北。  
春来未到父母家，舟小风多渡不得。欲辞舅姑先问人，  
私向江头祭水神。  
  
卷26_92  【杂曲歌辞　春江曲】王涯  
摇漾越江春，相将看白蘋。归时不觉夜，出浦月随人。  
  
卷26_93  【杂曲歌辞　春江曲二首】张仲素  
家寄征江岸，征人几岁游。不知潮水信，每日到沙头。  
乘晓南湖去，参差叠浪横。前洲在何处，雾里雁嘤嘤。  
  
卷26_94  【杂曲歌辞　江上曲】李嘉祐  
江上澹澹芙蓉花，江口蛾眉独浣纱。可怜应是阳台女，  
坐对鸬鹚娇不语。掩面羞看北地人，回首忽作空山雨。  
苍梧秋色不堪论，千载依依帝子魂。  
君看峰上斑斑竹，尽是湘妃泣泪痕。  
  
卷26_95  【杂曲歌辞　桃花曲】顾况  
魏帝宫人舞凤楼，隋家天子泛龙舟。  
君王夜醉春眠晏，不觉桃花逐水流。  
  
卷26_96  【杂曲歌辞　树中草】李白  
鸟衔野田草，误入枯桑里。客土植危根，逢春犹不死。  
草木虽无情，因依尚可生。如何同枝叶，各自有枯荣。  
  
卷26_97  【杂曲歌辞　树中草】张祜  
青青树中草，托根非不危。草生树却死，荣枯君可知。  
  
卷26_98  【杂曲歌辞　春游吟】李章  
初春遍芳甸，千里霭盈瞩。美人摘新英，步步玩春绿。  
所思杳何处，宛在吴江曲。可怜不得共芳菲，  
日暮归来泪满衣。  
  
卷26_99  【杂曲歌辞　春游乐】施肩吾  
一年三百六十日，赏心那似春中物。  
草迷曲坞花满园，东家少年西家出。  
  
卷26_100  【杂曲歌辞　春游乐二首】李端  
游童苏合带，倡女蒲葵扇。初日映城时，相思忽相见。  
褰裳踏露草，理鬓回花面。薄暮不同归，留情此芳甸。  
柘弹连钱马，银钩妥堕鬟。采桑春陌上，踏草夕阳间。  
意合辞先露，心诚貌却闲。明朝若相忆，云雨出巫山。  
  
卷26_101  【杂曲歌辞　春游曲三首】张仲素  
烟柳飞轻絮，风榆落小钱。濛濛百花里，罗绮竞秋千。  
骋望登香阁，争高下砌台。林间踏青去，席上意钱来。  
行乐三春节，林花百和香。当年重意气，先占斗鸡场。  
  
卷26_102  【杂曲歌辞　乐府二首】刘言史  
花颔红鬃一向偏，绿槐香陌欲朝天。  
仍嫌众里娇行疾，傍镫深藏白玉鞭。  
喷珠团香小桂条，玉鞭兼赐霍嫖姚。  
弄影便从天禁出，碧蹄声碎五门桥。  
  
卷26_103  【杂曲歌辞　乐府】顾况  
暖谷春光至，宸游近甸荣。云随天仗转，风入御帘轻。  
翠盖浮佳气，朱楼倚太清。朝臣冠剑退，宫女管弦迎。  
细草承雕辇，繁花入幔城。文房开圣藻，武卫宿天营。  
玉醴随觞至，铜壶逐漏行。五星含土德，万姓彻中声。  
亲祀先崇典，躬推示劝耕。国风新正乐，农器近消兵。  
道德关河固，刑章日月明。野人同鸟兽，率舞感升平。  
  
卷26_104  【杂曲歌辞　乐府】权德舆  
光风澹荡百花吐，楼上朝朝学歌舞。身年二八婿侍中，  
幼妹承恩兄尚主。绿窗珠箔绣鸳鸯，侍婢先焚百和香。  
莺啼日出不知曙，寂寂罗帏春梦长。  
  
卷26_105  【杂曲歌辞　乐府三首】孟郊  
莲子不可得，荷花生水中。犹胜道傍柳，无事荡春风。  
渌萍与荷叶，同此一水中。风吹荷叶在，渌萍西复东。  
莲花未开时，苦心终日卷。春水徒荡漾，荷花未开展。  
  
卷26_106  【杂曲歌辞　乐府】陆长源  
芙蓉初出水，菡萏露中花。风吹著枯木，无奈值空槎。  
  
卷26_107  【杂曲歌辞　杂曲】王勃  
智琼神女，来访文君。蛾眉始约，罗袖初薰。歌齐曲韵，  
舞乱行分。若向阳台荐枕，何啻得胜朝云。  
  
卷26_108  【杂曲歌辞　古曲五首】施肩吾  
可怜江北女，惯唱江南曲。摇荡木兰舟，双凫不成浴。  
郎为匕上香，妾为笼上灰。归时虽暖热，去罢生尘埃。  
夜裁鸳鸯绮，朝织蒲桃绫。欲试一寸心，待缝三尺冰。  
怜时鱼得水，怨罢商与参。不如山支子，却解结同心。  
红颜感暮花，白日同流水。思君如孤灯，一夜一心死。  
  
卷26_109  【杂曲歌辞　高句丽】李白  
金花折风帽，白马小迟回。翩翩舞广袖，似鸟海东来。  
  
卷26_110  【杂曲歌辞　摩多楼子】李贺  
玉塞去金人，二万四千里。风吹沙作云，一时渡辽水。  
天白水如练，甲丝双串断。行行莫苦辛，城月犹残半。  
晓气朔烟上，趢趗胡马蹄。行人听水别，隔陇长东西。  

## 全唐诗(上)　卷二十七

卷27_1  【杂曲歌辞　辽东行】王建  
辽东万里辽水曲，古戍无城复无屋。黄云盖地雪作山，  
不惜黄金买衣服。战回各自收弓箭，正西回面家乡远。  
年年郡县送征人，将与辽东作丘坂。宁为草木乡中生，  
有身不向辽东行。  
  
卷27_2  【杂曲歌辞　渡辽水】王建  
渡辽水，此去咸阳五千里。来时父母知隔生，  
重著衣裳如送死。亦有白骨归咸阳，营家各与题本乡。  
身在应无回渡日，驻马相看辽水傍。  
  
卷27_3  【杂曲歌辞　昔昔盐　垂柳覆金堤】赵嘏  
新年垂柳色，袅袅对空闺。不畏芳菲好，自缘离别啼。  
因风飘玉户，向日映金堤。驿使何时度，还将赠陇西。  
  
卷27_4  【杂曲歌辞　昔昔盐　蘼芜叶复齐】赵嘏  
提筐红叶下，度日采蘼芜。掬翠香盈袖，看花忆故夫。  
叶齐谁复见，风暖恨偏孤。一被春光累，容颜与昔殊。  
  
卷27_5  【杂曲歌辞　昔昔盐　水溢芙蓉沼】赵嘏  
渌沼春光后，青青草色浓。绮罗惊翡翠，暗粉妒芙蓉。  
云遍窗前见，荷翻镜里逢。将心托流水，终日渺无从。  
  
卷27_6  【杂曲歌辞　昔昔盐　花飞桃李蹊】赵嘏  
远期难可托，桃李自依依。花径无容迹，戎裘未下机。  
随风开又落，度日扫还飞。欲折枝枝赠，那知归不归。  
  
卷27_7  【杂曲歌辞　昔昔盐　采桑秦氏女】赵嘏  
南陌采桑出，谁知妾姓秦。独怜倾国貌，不负早莺春。  
珠履荡花湿，龙钩折桂新。使君那驻马，自有侍中人。  
  
卷27_8  【杂曲歌辞　昔昔盐　织锦窦家妻】赵嘏  
当年谁不羡，分作窦家妻。锦字行行苦，罗帷日日啼。  
岂知登陇远，只恨下机迷。直候阳关使，殷勤寄海西。  
  
卷27_9  【杂曲歌辞　昔昔盐　关山别荡子】赵嘏  
那堪闻荡子，迢递涉关山。肠为马嘶断，衣从泪滴斑。  
愁看塞上路，讵惜镜中颜。傥见征西雁，应传一字还。  
  
卷27_10  【杂曲歌辞　昔昔盐　风月守空闺】赵嘏  
良人犹远戍，耿耿夜闺空。绣户流宵月，罗帷坐晓风。  
魂飞沙帐北，肠断玉关中。尚自无消息，锦衾那得同。  
  
卷27_11  【杂曲歌辞　昔昔盐　恒敛千金笑】赵嘏  
玉颜恒自敛，羞出镜台前。早惑阳城客，今悲华锦筵。  
从军人更远，投喜鹊空传。夫婿交河北，迢迢路几千。  
  
卷27_12  【杂曲歌辞　昔昔盐　长垂双玉啼】赵嘏  
双双红泪堕，度日暗中啼。雁出居延北，人犹辽海西。  
向灯垂玉枕，对月洒金闺。不惜罗衣湿，惟愁归意迷。  
  
卷27_13  【杂曲歌辞　昔昔盐　蟠龙随镜隐】赵嘏  
鸾镜无由照，蛾眉岂忍看。不知愁发换，空见隐龙蟠。  
那惬红颜改，偏伤白日残。今朝窥玉匣，双泪落阑干。  
  
卷27_14  【杂曲歌辞　昔昔盐　彩凤逐帷低】赵嘏  
巧绣双飞凤，朝朝伴下帷。春花那见照，暮色已频欺。  
欲卷思君处，将啼裛泪时。何年征戍客，传语报佳期。  
  
卷27_15  【杂曲歌辞　昔昔盐　惊魂同夜鹊】赵嘏  
万里无人见，众情难与论。思君常入梦，同鹊屡惊魂。  
孤寝红罗帐，双啼玉箸痕。妾心甘自保，岂复暂忘恩。  
  
卷27_16  【杂曲歌辞　昔昔盐　倦寝听晨鸡】赵嘏  
去去边城骑，愁眠掩夜闺。披衣窥落月，拭泪待鸣鸡。  
不愤连年别，那堪长夜啼。功成应自恨，早晚发辽西。  
  
卷27_17  【杂曲歌辞　昔昔盐　暗牖悬蛛网】赵嘏  
暗中蛛网织，历乱绮窗前。万里终无信，一条徒自悬。  
分从珠露滴，愁见隙风牵。妾意何聊赖，看看剧断弦。  
  
卷27_18  【杂曲歌辞　昔昔盐　空梁落燕泥】赵嘏  
春至今朝燕，花时伴独啼。飞斜珠箔隔，语近画梁低。  
帷卷闲窥户，床空暗落泥。谁能长对此，双去复双栖。  
  
卷27_19  【杂曲歌辞　昔昔盐　前年过代北】赵嘏  
代北几千里，前年又复经。燕山云自合，胡塞草应青。  
铁马喧鼙鼓，蛾眉怨锦屏。不知羌笛曲，掩泪若为听。  
  
卷27_20  【杂曲歌辞　昔昔盐　今岁往辽西】赵嘏  
万里飞书至，闻君已渡辽。只谙新别苦，忘却旧时娇。  
烽戍年将老，红颜日向凋。胡沙兼汉苑，相望几迢迢。  
  
卷27_21  【杂曲歌辞　昔昔盐　一去无还意】赵嘏  
良人征绝域，一去不言还。百战攻胡虏，三冬阻玉关。  
萧萧边马思，猎猎戍旗闲。独把千重恨，连年未解颜。  
  
卷27_22  【杂曲歌辞　昔昔盐　那能惜马蹄】赵嘏  
云中路杳杳，江畔草萋萋。妾久垂珠泪，君何惜马蹄。  
边风悲晓角，营月怨春鼙。未道休征战，愁眉又复低。  
  
卷27_23  【杂曲歌辞　水调歌第一】  
平沙落日大荒西，陇上明星高复低。  
孤山几处看烽火，壮士连营候鼓鼙。  
  
卷27_24  【杂曲歌辞　水调歌第二】  
猛将关西意气多，能骑骏马弄雕戈。  
金鞍宝铰精神出，笛倚新翻水调歌。  
  
卷27_25  【杂曲歌辞　水调歌第三】  
王孙别上绿珠轮，不羡名公乐此身。  
户外碧潭春洗马，楼前红烛夜迎人。  
  
卷27_26  【杂曲歌辞　水调歌第四】  
陇头一段气长秋，举目萧条总是愁。  
只为征人多下泪，年年添作断肠流。  
  
卷27_27  【杂曲歌辞　水调歌第五】  
双带仍分影，同心巧结香。不应须换彩，意欲媚浓妆。  
  
卷27_28  【杂曲歌辞　入破第一】  
细草河边一雁飞，黄龙关里挂戎衣。  
为受明王恩宠甚，从事经年不复归。  
  
卷27_29  【杂曲歌辞　入破第二】  
锦城丝管日纷纷，半入江风半入云。  
此曲只应天上去，人间能得几回闻。  
  
卷27_30  【杂曲歌辞　入破第三】  
昨夜遥欢出建章，今朝缀赏度昭阳。  
传声莫闭黄金屋，为报先开白玉堂。  
  
卷27_31  【杂曲歌辞　入破第四】  
日晚笳声咽戍楼，陇云漫漫水东流。  
行人万里向西去，满目关山空恨愁。  
  
卷27_32  【杂曲歌辞　入破第五】  
千年一遇圣明朝，愿对君王舞细腰。  
乍可当熊任生死，谁能伴凤上云霄。  
  
卷27_33  【杂曲歌辞　第六彻】  
闺烛无人影，罗屏有梦魂。近来音耗绝，终日望君门。  
  
卷27_34  【杂曲歌辞　水调】吴融  
凿河千里走黄沙，浮殿西来动日华。  
可道新声是亡国，且贪惆怅后庭花。  
  
卷27_35  【杂曲歌辞　堂堂】李义府  
镂月成歌扇，裁云作舞衣。自怜回雪影，好取洛川归。  
懒正鸳鸯被，羞褰玳瑁床。春风别有意，密处也寻香。  
  
卷27_36  【杂曲歌辞　堂堂】李义府  
堂堂复堂堂，红脱梅灰香。十年粉蠹生画梁，  
饥虫不食推碎黄。蕙花已老桃叶长，禁院悬帘隔御光。  
华清源中iJ石汤，裴回百凤随君王。  
  
卷27_37  【杂曲歌辞　凉州歌第一】  
汉家宫里柳如丝，上苑桃花连碧池。  
圣寿已传千岁酒，天文更赏百僚诗。  
  
卷27_38  【杂曲歌辞　凉州歌第二】  
朔风吹叶雁门秋，万里烟尘昏戍楼。  
征马长思青海北，胡笳夜听陇山头。  
  
卷27_39  【杂曲歌辞　凉州歌第三】  
开箧泪沾襦，见君前日书。夜台空寂寞，犹见紫云车。  
  
卷27_40  【杂曲歌辞　排遍第一】  
三秋陌上早霜飞，羽猎平田浅草齐。  
锦背苍鹰初出按，五花骢马喂来肥。  
  
卷27_41  【杂曲歌辞　排遍第二】  
鸳鸯殿里笙歌起，翡翠楼前出舞人。  
唤上紫微三五夕，圣明方寿一千春。  
  
卷27_42  【杂曲歌辞　凉州词】耿湋  
国使翩翩随旆旌，陇西岐路足荒城。  
毡裘牧马胡雏小，日暮蕃歌三两声。  
  
卷27_43  【杂曲歌辞　凉州词】张籍  
边城暮雨雁飞低，芦笋初生渐欲齐。  
无数铃声遥过碛，应驮白练到安西。  
古镇城门白碛开，胡兵往往傍沙堆。  
巡边使客行应早，每待平安火到来。  
凤林关里水东流，白草黄榆六十秋。  
边将皆承主恩泽，无人解道取凉州。  
  
卷27_44  【杂曲歌辞　凉州词】薛逢  
昨夜蕃兵报国仇，沙州都护破凉州。  
黄河九曲今归汉，塞外纵横战血流。  
  
卷27_45  【杂曲歌辞　太和第一】  
国门卿相旧山庄，圣主移来宴绿芳。  
帘外辗为车马路，花间踏出舞人场。  
  
卷27_46  【杂曲歌辞　太和第二】  
国鸟尚含天乐转，寒风犹带御衣香。  
为报碧潭明月夜，会须留赏待君王。  
  
卷27_47  【杂曲歌辞　太和第三】  
庭前鹊绕相思树，井上莺歌争刺桐。  
含情少妇悲春草，多是良人学转蓬。  
  
卷27_48  【杂曲歌辞　太和第四】  
塞北江南共一家，何须泪落怨黄沙。  
春酒半酣千日醉，庭前还有落梅花。  
  
卷27_49  【杂曲歌辞　太和第五彻】  
我皇膺运太平年，四海朝宗会百川。  
自古几多明圣主，不如今帝胜尧天。  
  
卷27_50  【杂曲歌辞　伊川歌第一】  
秋风明月独离居，荡子从戎十载馀。  
征人去日殷勤属，归雁来时数寄书。  
  
卷27_51  【杂曲歌辞　伊川歌第二】  
彤闱晓辟万鞍回，玉辂春游薄晚开。  
渭北清光摇草树，州南嘉景入楼台。  
  
卷27_52  【杂曲歌辞　伊川歌第三】  
闻道黄花戍，频年不解兵。可怜闺里月，偏照汉家营。  
  
卷27_53  【杂曲歌辞　伊川歌第四】  
千里东归客，无心忆旧游。挂帆游白水，高枕到青州。  
  
卷27_54  【杂曲歌辞　伊川歌第五】  
桂殿江乌对，雕屏海燕重。只应多酿酒，醉罢乐高钟。  
  
卷27_55  【杂曲歌辞　入破第一】  
千门今夜晓初晴，万里天河彻帝京。  
璨璨繁星驾秋色，棱棱霜气韵钟声。  
  
卷27_56  【杂曲歌辞　入破第二】  
长安二月柳依依，西出流沙路渐微。  
阏氏山上春光少，相府庭边驿使稀。  
  
卷27_57  【杂曲歌辞　入破第三】  
三秋大漠冷溪山，八月严霜变草颜。  
卷旆风行宵渡碛，衔枚电扫晓应还。  
  
卷27_58  【杂曲歌辞　入破第四】  
行乐三阳早，芳菲二月春。闺中红粉态，陌上看花人。  
  
卷27_59  【杂曲歌辞　入破第五】  
君住孤山下，烟深夜径长。辕门渡绿水，游苑绕垂杨。  
  
卷27_60  【杂曲歌辞　陆州歌第一】  
分野中峰变，阴晴众壑殊。欲投人处宿，隔浦问樵夫。  
  
卷27_61  【杂曲歌辞　陆州歌第二】  
共得烟霞径，东归山水游。萧萧望林夜，寂寂坐中秋。  
  
卷27_62  【杂曲歌辞　陆州歌第三】  
香气传空满，妆花映薄红。歌声天仗外，舞态御楼中。  
  
卷27_63  【杂曲歌辞　排遍第一】  
树发花如锦，莺啼柳若丝。更逢欢宴地，愁见别离时。  
  
卷27_64  【杂曲歌辞　排遍第二】  
明月照秋叶，西风响夜砧。强言徒自乱，往事不堪寻。  
  
卷27_65  【杂曲歌辞　排遍第三】  
坐对银釭晓，停留玉箸痕。君门常不见，无处谢前恩。  
  
卷27_66  【杂曲歌辞　排遍第四】  
曙月当窗满，征人出塞遥。画楼终日闭，清管为谁调。  
  
卷27_67  【杂曲歌辞　簇拍陆州】  
西去轮台万里馀，故乡音耗日应疏。  
陇山鹦鹉能言语，为报闺人数寄书。  
  
卷27_68  【杂曲歌辞　石州】  
自从君去远巡边，终日罗帏独自眠。看花情转切，  
揽镜泪如泉。一自离君后，啼多双脸穿。  
何时狂虏灭，免得更留连。  
  
卷27_69  【杂曲歌辞　盖罗缝】  
秦时明月汉时关，万里征人尚未还。  
但愿龙庭神将在，不教胡马渡阴山。  
音书杜绝白狼西，桃李无颜黄鸟啼。  
寒鸟春深归去尽，出门肠断草萋萋。  
  
卷27_70  【杂曲歌辞　双带子】  
私言切语谁人会，海燕双飞绕画梁。  
君学秋胡不相识，妾亦无心去采桑。  
  
卷27_71  【杂曲歌辞　昆仑子】  
扬子谭经去，淮王载酒过。醉来啼鸟唤，坐久落花多。  
  
卷27_72  【杂曲歌辞　祓禊曲】  
昨见春条绿，那知秋叶黄。蝉声犹未断，寒雁已成行。  
金谷园中柳，春来已舞腰。那堪好风景，独上洛阳桥。  
何处堪愁思，花间长乐宫。君王不重客，泣泪向春风。  
  
卷27_73  【杂曲歌辞　上巳乐】张祜  
猩猩血彩系头标，天上齐声举画桡。  
却是内人争意切，六宫罗袖一时招。  
  
卷27_74  【杂曲歌辞　穆护砂】  
玉管朝朝弄，清歌日日新。折花当驿路，寄与陇头人。  
  
卷27_75  【杂曲歌辞　思归乐】  
晚日催弦管，春风入绮罗。杏花如有意，偏落舞衫多。  
万里春应尽，三江雁亦稀。连天汉水广，孤客未言归。  
  
卷27_76  【杂曲歌辞　金殿乐】  
入夜秋砧动，千门起四邻。不缘楼上月，应为陇头人。  
  
卷27_77  【杂曲歌辞　胡渭州】  
亭亭孤月照行舟，寂寂长江万里流。  
乡国不知何处是，云山漫漫使人愁。  
杨柳千寻色，桃花一苑芳。风吹入帘里，惟有惹衣香。  
  
卷27_78  【杂曲歌辞　戎浑】  
风劲角弓鸣，将军猎渭城。草枯鹰眼疾，雪尽马蹄轻。  
  
卷27_79  【杂曲歌辞　墙头花】  
蟋蟀鸣洞房，梧桐落金井。为君裁舞衣，天寒剪刀冷。  
妾有罗衣裳，秦王在时作。为舞春风多，秋来不堪著。  
  
卷27_80  【杂曲歌辞　采桑】  
自古多征战，由来尚甲兵。长驱千里去，一举两蕃平。  
按剑从沙漠，歌谣满帝京。寄言天下将，须立武功名。  
  
卷27_81  【杂曲歌辞　杨下采桑】  
飞丝惹绿尘，软叶对孤轮。今朝入园去，物色强看人。  
  
卷27_82  【杂曲歌辞　破阵乐】  
秋来四面足风沙，塞外征人暂别家。  
千里不辞行路远，时光早晚到天涯。  
汉兵出顿金微，照日明光铁衣。百里火幡焰焰，  
千行云骑騑騑。蹙踏辽河自竭，鼓噪燕山可飞。  
正属四方朝贺，端知万舞皇威。  
少年胆气凌云，共许骁雄出群。匹马城南挑战，  
单刀蓟北从军。一鼓鲜卑送款，五饵单于解纷。  
誓欲成名报国，羞将开口论勋。  
  
卷27_83  【杂曲歌辞　战胜乐】  
百战得功名，天兵意气生。三边永不战，此是我皇英。  
  
卷27_84  【杂曲歌辞　剑南臣】  
不分君恩断，观妆视镜中。容华尚春日，娇爱已秋风。  
枕席临窗晓，屏帷对月空。年年后庭树，芳悴在深宫。  
  
卷27_85  【杂曲歌辞　征步郎】  
塞外虏尘飞，频年度碛西。死生随玉剑，辛苦向金微。  
  
卷27_86  【杂曲歌辞　叹疆场】  
闻道行人至，妆梳对镜台。泪痕犹尚在，笑靥自然开。  
  
卷27_87  【杂曲歌辞　塞姑】  
昨日卢梅塞口，整见诸人镇守。  
都护三年不归，折尽江边杨柳。  
  
卷27_88  【杂曲歌辞　水鼓子】  
雕弓白羽猎初回，薄夜牛羊复下来。  
梦水河边秋草合，黑山峰外阵云开。  
  
卷27_89  【杂曲歌辞　婆罗门】  
回乐峰前沙似雪，受降城外月如霜。  
不知何处吹芦管，一夜征人尽望乡。  
  
卷27_90  【杂曲歌辞　浣沙女】  
南陌春风早，东邻去日斜。千花开瑞锦，香扑美人车。  
长乐青门外，宜春小苑东。楼开万户上，人向百花中。  
  
卷27_91  【杂曲歌辞　镇西】  
天边物色更无春，只有羊群与马群。  
谁家营里吹羌笛，哀怨教人不忍闻。  
岁去年来拜圣朝，更无山阙对溪桥。  
九门杨柳浑无半，犹自千条与万条。  
  
卷27_92  【杂曲歌辞　回纥】  
曾闻瀚海使难通，幽闺少妇罢裁缝。缅想边庭征战苦，  
谁能对镜治愁容。久戍人将老，须臾变作白头翁。  
  
卷27_93  【杂曲歌辞　长命女】  
云送关西雨，风传渭北秋。孤灯然客梦，寒杵捣乡愁。  
  
卷27_94  【杂曲歌辞　醉公子】  
昨日春园饮，今朝倒接[z5 _blank ]。谁人扶上马，不省下楼时。  
  
卷27_21  【杂曲歌辞　一片子】  
柳色青山映，梨花雪鸟藏。绿窗桃李下，闲坐叹春芳。  
  
卷27_22  【杂曲歌辞　甘州】  
欲使传消息，空书意不任。寄君明月镜，偏照故人心。  
  
卷27_23  【杂曲歌辞　濮阳女】  
雁来书不至，月照独眠房。贱妾多愁思，不堪秋夜长。  
  
卷27_24  【杂曲歌辞　相府莲】  
夜闻邻妇泣，切切有馀哀。即问缘何事，征人战未回。  
  
卷27_25  【杂曲歌辞　簇拍相府莲】  
莫以今时宠，宁无旧日恩。看花满眼泪，不共楚王言。  
闺烛无人影，罗屏有梦魂。近来音耗绝，终日望应门。  
  
卷27_26  【杂曲歌辞　离别难】  
此别难重陈，花深复变人。来时梅覆雪，去日柳含春。  
物候催行客，归途淑气新。剡川今已远，魂梦暗相亲。  
  
卷27_27  【杂曲歌辞　离别难】白居易  
绿杨陌上送行人，马去车回一望尘。  
不觉别时红泪尽，归来无泪可沾巾。  
  
卷27_28  【杂曲歌辞　山鹧鸪】  
玉关征戍久，空闺人独愁。寒露湿青苔，别来蓬鬓秋。  
人坐青楼晚，莺语百花时。愁人多自老，肠断君不知。  
  
卷27_29  【杂曲歌辞　鹧鸪词】李益  
湘江斑竹枝，锦翼鹧鸪飞。处处湘阴合，郎从何处归。  
  
卷27_30  【杂曲歌辞　鹧鸪词】李涉  
湘江烟水深，沙岸隔枫林。何处鹧鸪飞，日斜斑竹阴。  
二女虚垂泪，三闾枉自沉。惟有鹧鸪鸟，独伤行客心。  
越冈连越井，越鸟更南飞。何处鹧鸪啼，夕烟东岭归。  
岭头行人少，天涯北客稀。鹧鸪啼别处，相对泪沾衣。  
  
卷27_31  【杂曲歌辞　乐世】白居易  
管急丝繁拍渐稠，绿腰宛转曲终头。  
诚知乐世声声乐，老病人听未免愁。  
  
卷27_32  【杂曲歌辞　急乐世】白居易  
正抽碧线绣红罗，忽听黄莺敛翠蛾。  
秋思冬愁春恨望，大都不得意时多。  
  
卷27_33  【杂曲歌辞　何满子】白居易  
世传满子是人名，临就刑时曲始成。  
一曲四词歌八叠，从头便是断肠声。  
  
卷27_34  【杂曲歌辞　何满子】薛逢  
系马宫槐老，持怀店菊黄。故交今不见，流恨满川光。  
  
卷27_35  【杂曲歌辞　清平调】李白  
云想衣裳花想容，春风拂槛露华浓。  
若非群玉山头见，会向瑶台月下逢。  
一枝红艳露凝香，云雨巫山枉断肠。  
借问汉宫谁得似，可怜飞燕倚新妆。  
名花倾国两相欢，长得君王带笑看。  
解释春风无限恨，沉香亭北倚阑干。  
  
卷27_36  【杂曲歌辞　回波乐】李景伯  
回波尔时酒卮，微臣职在箴规。  
侍宴既过三爵，喧哗窃恐非仪。  
  
卷27_37  【杂曲歌辞　圣明乐】张仲素  
玉帛殊方至，歌钟比屋闻。华夷今一贯，同贺圣明君。  
九陌祥烟合，千春瑞月明。宫花将苑柳，先发凤凰城。  
  
卷27_38  【杂曲歌辞　圣明乐】令狐楚  
海浪恬丹徼，边尘靖黑山。从今万里外，不复镇萧关。  
  
卷27_39  【杂曲歌辞　大酺乐（商调曲）】  
泪滴珠难尽，容残玉易销。傥随明月去，莫道梦魂遥。  
  
卷27_40  【杂曲歌辞　大酺乐】杜审言  
圣后乘乾日，皇明御历辰。紫宫初启坐，苍璧正临春。  
雷雨垂膏泽，金钱赐下人。诏酺欢赏遍，交泰睹惟新。  
毗陵震泽九州通，士女欢娱万国同。伐鼓撞钟惊海上，  
新妆袨服照江东。梅花落处疑残雪，柳叶开时任好风。  
大德不官逢道泰，天长地久属年丰。  
  
卷27_41  【杂曲歌辞　大酺乐】张祜  
车驾东来值太平，大酺三日洛阳城。  
小儿一伎竿头绝，天下传呼万岁声。  
紫陌酺归日欲斜，红尘开路薛王家。  
双鬟前说楼前鼓，两伎争轮好结花。  
  
卷27_42  【杂曲歌辞　千秋乐】张祜  
八月平时花萼楼，万方同乐奏千秋。  
倾城人看长竿出，一伎初成赵解愁。  
  
卷27_43  【杂曲歌辞　火凤辞】李百药  
歌声扇里出，妆影扇中轻。未能令掩笑，何处欲鄣声。  
知音自不惑，得念是分明。莫见双嚬敛，疑人含笑情。  
佳人靓晚妆，清唱动兰房。影入含风扇，声飞照日梁。  
娇嚬眉际敛，逸韵口中香。自有横陈分，应怜秋夜长。  
  
卷27_44  【杂曲歌辞　热戏乐】张祜  
热戏争心剧火烧，铜槌暗执不相饶。  
上皇失喜宁王笑，百尺幢竿果动摇。  
  
卷27_45  【杂曲歌辞　春莺啭】张祜  
兴庆池南柳未开，太真先把一枝梅。  
内人已唱春莺啭，花下傞傞软舞来。  
  
卷27_46  【杂曲歌辞　达摩支】温庭筠  
捣麝成尘香不灭，拗莲作寸丝难绝。红泪文姬洛水春，  
白头苏武天山雪。君不见无愁高纬花漫漫，  
漳浦宴馀清露寒。一旦臣僚共囚虏，欲吹羌管先汍澜。  
旧臣头鬓霜华早，可惜雄心醉中老。万古春归梦不归，  
邺城风雨连天草。  
  
卷27_47  【杂曲歌辞　如意娘】武则天  
看朱成碧思纷纷，憔悴支离为忆君。  
不信比来长下泪，开箱验取石榴裙。  
  
卷27_48  【杂曲歌辞　雨霖铃】张祜  
雨霖铃夜却归秦，犹是张徽一曲新。  
长说上皇垂泪教，月明南内更无人。  
  
卷27_49  【杂曲歌辞　桂花曲】  
可怜天上桂花孤，试问姮娥更要无。  
月宫幸有闲田地，何不中央种两株。  
  
卷27_50  【杂曲歌辞　渭城曲】王维  
渭城朝雨浥轻尘，客舍青青柳色春。  
劝君更尽一杯酒，西出阳关无故人。  

## 全唐诗(上)　卷二十八

卷28_1  【杂曲歌辞　竹枝】顾况  
帝子苍梧不复归，洞庭叶下荆云飞。  
巴人夜唱竹枝后，肠断晓猿声渐稀。  
  
卷28_2  【杂曲歌辞　竹枝】刘禹锡  
白帝城头春草生，白盐山下蜀江清。  
南人上来歌一曲，北人莫上动乡情。  
山桃红花满上头，蜀江春水拍江流。  
花红易衰似郎意，水流无限似侬愁。  
江上朱楼新雨晴，瀼西春水縠文生。  
桥东桥西好杨柳，人来人去唱歌行。  
日出三竿春雾消，江头蜀客驻兰桡。  
凭寄狂夫书一纸，住在成都万里桥。  
两岸山花似雪开，家家春酒满银杯。  
昭君坊中多女伴，永安宫外踏青来。  
瞿塘嘈嘈十二滩，此中道路古来难。  
长恨人心不如水，等闲平地起波澜。  
巫峡苍苍烟雨时，清猿啼在最高枝。  
个里愁人肠自断，由来不是此声悲。  
城西门前滟滪堆，年年波浪不能摧。  
懊恼人心不如石，少时东去复西来。  
山上层层桃李花，云间烟火是人家。  
银钏金钗来负水，长刀短笠去烧畬。  
杨柳青青江水平，闻郎江上唱歌声。  
东边日出西边雨，道是无情还有情。  
楚水巴山江雨多，巴人能唱本乡歌。  
今朝北客思归去，回入纥那披绿罗。  
  
卷28_3  【杂曲歌辞　竹枝】白居易  
瞿塘峡口冷烟低，白帝城头月向西。  
唱到竹枝声咽处，寒猿晴鸟一时啼。  
竹枝苦怨怨何人，夜静山空歇又闻。  
蛮儿巴女齐声唱，愁杀江楼病使君。  
巴东船舫上巴西，波面风生雨脚齐。  
水蓼冷花红蔟蔟，江蓠湿叶碧萋萋。  
江畔谁人唱竹枝，前声断咽后声迟。  
怪来调苦缘词苦，多是通州司马诗。  
  
卷28_4  【杂曲歌辞　竹枝】李涉  
荆门滩急水潺潺，两岸猿啼烟满山。  
渡头年少应官去，月落西陵望不还。  
巫峡云开神女祠，绿潭红树影参差。  
下牢戍口初相问，无义滩头剩别离。  
石壁千重树万重，白云斜掩碧芙蓉。  
昭君溪上年年月，独自婵娟色最浓。  
十二峰头月欲低，空濛江上子规啼。  
孤舟一夜东归客，泣向春风忆建溪。  
  
卷28_5  【杂曲歌辞　竹枝】孙光宪  
门前春水白蘋花，岸上无人小艇斜。  
商女经过江欲暮，散抛残食饲神鸦。  
乱绳千结绊人深，越罗万丈表长寻。  
杨柳在身垂意绪，藕花落尽见莲心。  
  
卷28_6  【杂曲歌辞　杨柳枝】白居易  
一树春风万万枝，嫩于金色软于丝。  
永丰西角荒园里，尽日无人属阿谁。  
一树衰残委泥土，双枝荣耀植天庭。  
定知玄象今春后，柳宿光中添两星。  
  
卷28_7  【杂曲歌辞　杨柳枝】白居易  
六么水调家家唱，白雪梅花处处吹。  
古歌旧曲君休听，听取新翻杨柳枝。  
陶令门前四五树，亚夫营里百千条。  
何似东都正二月，黄金枝映洛阳桥。  
依依袅袅复青青，勾引清风无限情。  
白雪花繁空扑地，绿丝条弱不胜莺。  
红板江桥青酒旗，馆娃宫暖日斜时。  
可怜雨歇东风定，万树千条各自垂。  
苏州杨柳任君夸，更有钱塘胜馆娃。  
若解多情寻小小，绿杨深处是苏家。  
苏家小女旧知名，杨柳风前别有情。  
剥条盘作银环样，卷叶吹为玉笛声。  
叶含浓露如啼眼，枝袅轻风似舞腰。  
小树不禁攀折苦，乞君留取两三条。  
人言柳叶似愁眉，更有愁肠似柳丝。  
柳丝挽断肠牵断，彼此应无续得期。  
  
卷28_8  【杂曲歌辞　杨柳枝】卢贞  
一树依依在永丰，两枝飞去杳无踪。  
玉皇曾采人间曲，应逐歌声入九重。  
  
卷28_9  【杂曲歌辞　杨柳枝】刘禹锡  
塞北梅花羌笛吹，淮南桂树小山词。  
请君莫奏前朝曲，听唱新翻杨柳枝。  
南陌东城春早时，相逢何处不依依。  
桃红李白皆夸好，须得垂杨相发辉。  
凤阙轻遮翡翠帷，龙墀遥望曲尘丝。  
御沟春水柳晖映，狂杀长安年少儿。  
金谷园中莺乱飞，铜驼陌上好风吹。  
城东桃李须臾尽，争似垂杨无限时。  
花萼楼前初种时，美人楼上斗腰支。  
如今抛掷上街里，露叶如啼欲恨谁。  
炀帝行宫汴水滨，数株残柳不胜春。  
昨来风起花如雪，飞入宫墙不见人。  
御陌青门拂地垂，千条金缕万条丝。  
如今绾作同心结，将赠行人知不知。  
城外春风满酒旗，行人挥袂日西时。  
长安陌上无穷树，唯有垂杨管别离。  
轻盈袅娜占春华，舞榭妆楼处处遮。  
春尽絮飞留不得，随风好去落谁家。  
  
卷28_10  【杂曲歌辞　杨柳枝】刘禹锡  
扬子江头烟景迷，隋家宫树拂金堤。  
嵯峨犹有当时色，半蘸波中水鸟栖。  
迎得春光先到来，浅黄轻绿映楼台。  
只缘袅娜多情思，便被春风长请挼。  
巫峡巫山杨柳多，朝云暮雨远相和。  
因想阳台无限事，为君回唱竹枝歌。  
  
卷28_11  【杂曲歌辞　杨柳枝】李商隐  
暂凭樽酒送无憀，莫损愁眉与细腰。  
人世死前唯有别，春风争拟惜长条。  
含烟惹雾每依依，万绪千条拂落晖。  
为报行人休尽折，半留相送半迎归。  
  
卷28_12  【杂曲歌辞　杨柳枝】韩琮  
梁苑隋堤事已空，万条犹舞旧春风。  
那堪更想千年后，谁见杨花入汉宫。  
  
卷28_13  【杂曲歌辞　杨柳枝】施肩吾  
伤见路傍杨柳春，一枝折尽一重新。  
今年还折去年处，不送去年离别人。  
  
卷28_14  【杂曲歌辞　杨柳枝】温庭筠  
宜春苑外最长条，闲袅春风伴舞腰。  
正是玉人肠断处，一渠春水赤栏桥。  
南内墙东御路傍，预知春色柳丝黄。  
杏花未肯无情思，何事情人最断肠。  
苏小门前柳万条，毵毵金线拂平桥。  
黄莺不语东风起，深闭朱门伴细腰。  
金缕毵毵碧瓦沟，六宫眉黛惹春愁。  
晚来更带龙池雨，半拂栏干半入楼。  
馆娃宫外邺城西，远映征帆近拂堤。  
系得王孙归意切，不关春草绿萋萋。  
两两黄鹂色似金，袅枝啼露动芳音。  
春来幸自长如线，可惜牵缠荡子心。  
御柳如丝映九重，凤凰窗柱绣芙蓉。  
景阳楼伴千条露，一面新妆待晓钟。  
织锦机边莺语频，停梭垂泪忆征人。  
塞门三月犹萧索，纵有垂杨未觉春。  
  
卷28_15  【杂曲歌辞　杨柳枝】皇甫松  
春入行宫映翠微，玄宗侍女舞烟丝。  
如今柳向空城绿，玉笛何人更把吹。  
烂熳春归水国时，吴王宫殿柳垂丝。  
黄莺长叫空闺畔，西子无因更得知。  
  
卷28_16  【杂曲歌辞　杨柳枝】齐己  
凤楼高映绿阴阴，凝碧多含雨露深。  
莫谓一枝柔软力，几曾牵破别离心。  
馆娃宫畔响廊前，依托吴王养翠烟。  
剑去国亡台榭毁，却随红树噪秋蝉。  
浓低似中陶潜酒，软极如伤宋玉风。  
多谢将军绕营种，翠中闲卓战旗红。  
高僧爱惜遮江寺，游子伤残露野桥。  
争似著行垂上苑，碧桃红杏对摇摇。  
  
卷28_17  【杂曲歌辞　杨柳枝】张祜  
莫折宫前杨柳枝，玄宗曾向笛中吹。  
伤心日暮烟霞起，无限春愁生翠眉。  
凝碧池边敛翠眉，景阳台下绾青丝。  
那胜妃子朝元阁，玉手和烟弄一枝。  
  
卷28_18  【杂曲歌辞　杨柳枝】孙鲂  
灵和风暖太昌春，舞线摇丝向昔人。  
何似晓来江雨后，一行如画隔遥津。  
彭泽初栽五树时，只应闲看一枝枝。  
不知天意风流处，要与佳人学画眉。  
暖傍离亭静拂桥，入流穿槛绿摇摇。  
不知落日谁相送，魂断千条与万条。  
春来绿树遍天涯，未见垂杨未可夸。  
晴日万株烟一阵，闲坊兼是莫愁家。  
十首当年有旧词，唱青歌翠几无遗。  
未曾得向行人道，不为离情莫折伊。  
  
卷28_19  【杂曲歌辞　杨柳枝】薛能  
华清高树出离宫，南陌柔条带暖风。  
谁风轻阴是良夜，瀑泉声畔月明中。  
洛桥晴影覆江船，羌笛秋声湿塞烟。  
闲想习池公宴罢，水蒲风絮夕阳天。  
嫩绿轻悬似缀旒，路人遥见隔宫楼。  
谁能更近丹墀种，解播皇风入九州。  
暖风晴日断浮埃，废路新条发钓台。  
处处轻轻可惆怅，后人攀处古人栽。  
潭上江边袅袅垂，日高风静絮相随。  
青楼一树无人见，正是女郎眠觉时。  
汴水高悬百万条，风清两岸一时摇。  
隋家力尽虚栽得，无限春风属圣朝。  
和花烟树九重城，夹路春阴十万营。  
唯向边头不堪望，一株憔悴少人行。  
窗外齐垂旭日初，楼边轻好暖风徐。  
游人莫道栽无益，桃李清阴却不如。  
众木犹寒独早青，御沟桥畔曲江亭。  
陶家旧日应如此，一院春条绿绕厅。  
帐偃缨垂细复繁，令人心想石家园。  
风条月影皆堪重，何事侯门爱树萱。  
数首新词带恨成，柳丝牵我我伤情。  
柔娥幸有腰支稳，试踏吹声作唱声。  
高出军营远映桥，贼兵曾斫火曾烧。  
风流性在终难改，依旧春来万万条。  
县依陶令想嫌迂，营伴将军即大粗。  
此日与君除万恨，数篇风调更应无。  
狂似纤腰软胜绵，自多情态更谁怜。  
游人不折还堪恨，抛向桥边与路边。  
朝阳晴照绿杨烟，一别通波十七年。  
应有旧枝无处觅，万株风里卓旌旃。  
晴垂芳态吐牙新，雨摆轻条湿面春。  
别有出墙高数尺，不知摇动是何人。  
暖梳簪朵事登楼，因挂垂杨立地愁。  
牵断绿丝攀不得，半空悬著玉搔头。  
西园高树后庭根，处处寻芳有折痕。  
终忆旧游桃叶舍，一株斜映竹篱门。  
刘白苏台总近时，当初章句是谁推。  
纤腰舞尽春杨柳，未有侬家一首诗。  
  
卷28_20  【杂曲歌辞　杨柳枝】牛峤  
解冻风来末上青，解垂罗袖拜卿卿。  
无端袅娜临官路，舞送行人过一生。  
吴王宫里色偏深，一簇纤条万缕金。  
不愤钱塘苏小小，引郎枝下结同心。  
桥北桥南千万条，恨伊张绪不相饶。  
金羁白马临风望，认得羊家静婉腰。  
狂雪随风扑马飞，惹烟无力被风欹。  
莫交移入灵和殿，宫女三千又妒伊。  
袅翠笼烟拂暖波，舞裙新染曲尘罗。  
章华台畔隋堤上，倚得春风尔许多。  
  
卷28_21  【杂曲歌辞　杨柳枝】和凝  
软碧摇烟似送人，映花时把翠眉颦。  
青青自是风流主，漫飐金丝待洛神。  
瑟瑟罗裙金缕腰，黛眉偎破未重描。  
醉来咬损新花子，拽住仙郎尽放娇。  
鹊桥初就咽银河，今夜仙郎自性和。  
不是昔年攀桂树，岂能月里索姮娥。  
  
卷28_22  【杂曲歌辞　杨柳枝】孙光宪  
闾门风暖落花干，飞遍江南雪不寒。  
独有晚来临水驿，闲人多凭赤阑干。  
有池有榭即濛濛，浸润翻成长养功。  
恰似有人长点检，著行排立向春风。  
根柢虽然傍浊河，无妨终日近笙歌。  
骖骖金带谁堪比，还笑黄莺不较多。  
万株枯槁怨亡隋，似吊吴台各自垂。  
好是淮阴明月里，酒楼横笛不胜吹。  
  
卷28_23  【杂曲歌辞　浪淘沙】刘禹锡  
九曲黄河万里沙，浪淘几簸自天涯。  
如今直上银河去，同到牵牛织女家。  
洛水桥边春日斜，碧流轻浅见琼沙。  
无端陌上狂风急，惊起鸳鸯出浪花。  
汴水东流虎眼文，清淮晓色鸭头春。  
君看渡口淘沙处，渡却人间多少人。  
鹦鹉洲头浪飐沙，青楼春望日将斜。  
衔泥燕子争归舍，独自狂夫不忆家。  
濯锦江边两岸花，春风吹浪正淘沙。  
女郎剪下鸳鸯锦，将向中流匹晚霞。  
日照澄洲江雾开，淘金女伴满江隈。  
美人首饰侯王印，尽是沙中浪底来。  
八月涛声吼地来，头高数丈触山回。  
须臾却入海门去，卷起沙堆似雪堆。  
莫道谗言如浪深，莫言迁客似沙沉。  
千淘万漉虽辛苦，吹尽狂沙始到金。  
流水淘沙不暂停，前波未灭后波生。  
令人忽忆潇湘渚，回唱迎神三两声。  
  
卷28_24  【杂曲歌辞　浪淘沙】白居易  
一泊沙来一泊去，一重浪灭一重生。  
相搅相淘无歇日，会交山海一时平。  
白浪茫茫与海连，平沙浩浩四无边。  
暮去朝来淘不住，遂令东海变桑田。  
青草湖中万里程，黄梅雨里一人行。  
愁见滩头夜泊处，风翻暗浪打船声。  
借问江湖与海水，何似君情与妾心。  
相恨不如潮有信，相思始觉海非深。  
海底飞尘终有日，山头化石岂无时。  
谁道小郎抛小妇，船头一去没回期。  
随波逐浪到天涯，迁客生还有几家。  
却到帝乡重富贵，请君莫忘浪淘沙。  
  
卷28_25  【杂曲歌辞　浪淘沙】皇甫松  
滩头细草接疏林，浪恶罾船半欲沉。  
宿鹭眠洲非旧浦，去年沙觜是江心。  
蛮歌豆蔻北人愁，松雨蒲风夜艇秋。  
浪起眠不得，寒沙细细入江流。  
  
卷28_26  【杂曲歌辞　纥那曲】刘禹锡  
杨柳郁青青，竹枝无限情。同郎一回顾，听唱纥那声。  
踏曲兴无穷，调同词不同。愿郎千万寿，长作主人翁。  
  
卷28_27  【杂曲歌辞　潇湘神二曲】刘禹锡  
湘水流，湘水流，九疑云物至今愁。君问二妃何处所，  
零陵香草露中秋。  
斑竹枝，斑竹枝，泪痕点点寄相思。楚客欲听瑶瑟怨，  
潇湘深夜月明时。  
  
卷28_28  【杂曲歌辞　抛球乐】刘禹锡  
五彩绣团团，登君玳瑁筵。最宜红烛下，偏称落花前。  
上客如先起，应须赠一船。  
春早见花枝，朝朝恨发迟。及看花落后，却忆未开时。  
幸有抛球乐，一杯君莫辞。  
  
卷28_29  【杂曲歌辞　太平乐】白居易  
岁丰仍节俭，时泰更销兵。圣念长如此，何忧不太平。  
湛露浮尧酒，薰风起舜歌。愿同尧舜意，所乐在人和。  
  
卷28_30  【杂曲歌辞　太平乐】王涯  
风俗今和厚，君王在穆清。行看采花曲，尽是太阶平。  
  
卷28_31  【杂曲歌辞　太平乐】张仲素  
圣德超千古，皇威静四方。苍生今息战，无事觉时长。  
  
卷28_32  【杂曲歌辞　升平乐】薛能  
正气绕宫楼，皇居信上游。远冈延圣祚，平地载神州。  
会合皆重译，潺湲近八流。中兴岂假问，据此自千秋。  
寥泬敞延英，朝班立位横。宣传无草动，拜舞有衣声。  
鸳瓦云消湿，虫丝日照明。辛勤自不到，遥见似前生。  
处处足欢声，时康岁已深。不同三尺剑，应似五弦琴。  
寿笑山犹尽，明嫌日有阴。何当怜一物，亦遣断愁吟。  
曙质绝埃氛，彤庭列禁军。圣颜初对日，龙尾竞缘云。  
珮响交成韵，帘阴暖带纹。逍遥岂有事，于此咏南薰。  
一物周天至，洪纤尽晏然。车书无异俗，甲子并丰年。  
奇技皆归朴，征夫亦服田。君王故不有，台鼎合韦弦。  
日日听歌谣，区中尽祝尧。虫蝗初不害，夷狄近全销。  
史笔唯书瑞，天台绝见祆。因令匹夫志，转欲事清朝。  
品物尽昭苏，神功复帝谟。他时应有寿，当代且无虞。  
赐历通遐俗，移关入半胡。鹪鹩一何幸，于此寄微躯。  
无战复无私，尧时即此时。焚香临极早，待月卷帘迟。  
端拱乾坤内，何言黈纩垂。君看圣明验，只此是神龟。  
旭日上清穹，明堂坐圣聪。衣裳承瑞气，冠冕盖重瞳。  
花木经宵露，旌旗立仗风。何期于此地，见说似仙宫。  
五帝三皇主，萧曹魏邴臣。文章惟反朴，戈甲尽生尘。  
谏纸应无用，朝纲自有伦。升平不可纪，所见是闲人。  
  
卷28_33  【杂曲歌辞　金缕衣】  
劝君莫惜金缕衣，劝君惜取少年时。  
花开堪折直须折，莫待无花空折枝。  
  
卷28_34  【杂曲歌辞　凤归云】滕潜  
金井栏边见羽仪，梧桐树上宿寒枝。  
五陵公子怜文彩，画与佳人刺绣衣。  
饮啄蓬山最上头，和烟飞下禁城秋。  
曾将弄玉归云去，金翿斜开十二楼。  
  
卷28_35  【杂曲歌辞　拜新月】李端  
开帘见新月，便即下阶拜。细语人不闻，北风吹裙带。  
  
卷28_36  【杂曲歌辞　拜新月】吉中孚妻  
拜新月，拜月出堂前，暗魄深笼桂，虚弓未引弦。  
拜新月，拜月妆楼上，鸾镜未安台，蛾眉已相向。  
拜新月，拜月不胜情，庭前风露清，月临人自老，  
望月更长生。东家阿母亦拜月，一拜一悲声断绝。  
昔年拜月逞容仪，如今拜月双泪垂。回看众女拜新月，  
却忆红闺年少时。  
  
卷28_37  【杂曲歌辞　忆江南】白居易  
江南好，风景旧曾谙。日出江花红胜火，  
春来江水绿如蓝。能不忆江南。  
江南忆，最忆是杭州。山寺月中寻桂子，  
郡亭枕上看潮头。何日更重游。  
江南忆，其次忆吴宫。吴酒一杯春竹叶，  
吴娃双舞醉芙蓉。早晚复相逢。  
  
卷28_38  【杂曲歌辞　忆江南】刘禹锡  
春过也，共惜艳阳年。犹有桃花流水上，  
无辞竹叶醉樽前，惟待见青天。  
春去也，多谢洛城人。弱柳从风疑举袂，  
丛兰裛露似沾巾，独笑亦含颦。  
  
卷28_39  【杂曲歌辞　宫中调笑】王建  
团扇，团扇，美人病来遮面。玉颜憔悴三年，  
谁复商量管弦。弦管，弦管，春草昭阳路断。  
胡蝶，胡蝶，飞上金花枝叶。君前对舞春风，  
百叶桃花树红。红树，红树，燕语莺啼日暮。  
罗袖，罗袖，暗舞春风依旧。遥看歌舞玉楼，  
好日新妆坐愁。愁坐，愁坐，一世虚生虚过。  
杨柳，杨柳，日暮白沙渡口。船头江水茫茫，  
商人少妇断肠。肠断，肠断，鹧鸪夜飞失伴。  
  
卷28_40  【杂曲歌辞　宫中调笑】韦应物  
胡马，胡马，远放燕支山下。咆沙咆雪独嘶，  
东望西望路迷。迷路，迷路，边草无穷日暮。  
河汉，河汉，晓挂秋城漫漫。愁人起望相思，  
江南塞北别离。离别，离别，河汉虽同路绝。  
  
卷28_41  【杂曲歌辞　转应词】戴叔伦  
边草，边草，边草尽来兵老。山南山北雪晴，  
千里万里月明。明月，明月，胡笳一声愁绝。  
  
卷28_42  【杂曲歌辞　宫中行乐词】李白  
小小生金屋，盈盈在紫微。山花插宝髻，石竹绣罗衣。  
每出深宫里，常随步辇归。只愁歌舞散，化作彩云飞。  
柳色黄金嫩，梨花白雪香。玉楼巢翡翠，金殿锁鸳鸯。  
选妓随雕辇，徵歌出洞房。宫中谁第一，飞燕在昭阳。  
卢橘为秦树，蒲萄出汉宫。烟花宜落日，丝管醉春风。  
笛奏龙鸣水，箫吟凤下空。君王多乐事，何必向回中。  
玉树春归日，金宫乐事多。后庭朝未入，轻辇夜相过。  
笑出花间语，娇来烛下歌。莫教明月去，留著醉姮娥。  
绣户香风暖，纱窗曙色新。宫花争笑日，池草暗生春。  
绿树闻歌鸟，青楼见舞人。昭阳桃李月，罗绮自相亲。  
今日明光里，还须结伴游。春风开紫殿，天乐下珠楼。  
艳舞全知巧，娇歌半欲羞。更怜花月夜，宫女笑藏钩。  
寒雪梅中尽，春风柳上归。宫莺娇欲醉，檐燕语还飞。  
迟日明歌席，新花艳舞衣。晚来移彩仗，行乐泥光辉。  
水绿南薰殿，花红北阙楼。莺歌闻太液，凤吹绕瀛洲。  
素女鸣珠佩，天人弄彩球。今朝风日好，宜入未央游。  
  
卷28_43  【杂曲歌辞　宫中乐】令狐楚  
楚塞金陵静，巴山玉垒空。万方无一事，端拱大明宫。  
霜霁长杨苑，冰开太液池。宫中行乐日，天下盛明时。  
柳色烟相似，梨花雪不如。春风真有意，一一丽皇居。  
月上宫花静，烟含苑树深。银台门已闭，仙漏夜沉沉。  
九重青锁闼，百尺碧云楼。明月秋风起，珠帘上玉钩。  
  
卷28_44  【杂曲歌辞　宫中乐】张仲素  
网户交如绮，纱窗薄似烟。乐吹天上曲，人是月中仙。  
翠匣开寒镜，珠钗挂步摇。妆成只畏晓，更漏促春宵。  
江果瑶池实，金盘露井冰。甘泉将避暑，台殿晓光凝。  
月彩浮鸾殿，砧声隔凤楼。笙歌临水槛，红烛乍迎秋。  
奇树留寒翠，神池结夕波。黄山一夜雪，渭水雁声多。  
  
卷28_45  【杂曲歌辞　踏歌词】崔液  
彩女迎金屋，仙姬出画堂。鸳鸯裁锦袖，翡翠帖花黄。  
歌响舞分行，艳色动流光。  
庭际花微落，楼前汉已横。金壶催夜尽，罗袖拂寒轻。  
乐笑畅欢情，未半著天明。  
  
卷28_46  【杂曲歌辞　踏歌词】谢偃  
春景娇春台，新露泣新梅。春叶参差吐，新花重叠开。  
花影飞莺去，歌声度鸟来。倩看飘飖雪，何如舞袖回。  
逶迤度香阁，顾步出兰闺。欲绕鸳鸯殿，先过桃李蹊。  
风带舒还卷，簪花举复低。欲问今宵乐，但听歌声齐。  
夜久星沉没，更深月影斜。裙轻才动佩，鬟薄不胜花。  
细风吹宝袜，轻露湿红纱。相看乐未已，兰灯照九华。  
  
卷28_47  【杂曲歌辞　踏歌词】张说  
花萼楼前雨露新，长安城里太平人。  
龙衔火树千灯艳，鸡踏莲花万岁春。  
帝宫三五戏春台，行雨流风莫妒来。  
西域灯轮千影合，东华金阙万重开。  
  
卷28_48  【杂曲歌辞　踏歌行】刘禹锡  
春江月出大堤平，堤上女郎连袂行。  
唱尽新词看不见，红霞影树鹧鸪鸣。  
桃蹊柳陌好经过，灯下妆成月下歌。  
为是襄王故宫地，至今犹自细腰多。  
新词宛转递相传，振袖倾鬟风露前。  
月落乌啼云雨散，游童陌上拾花钿。  
日暮江头闻竹枝，南人行乐北人悲。  
自从雪里唱新曲，直至三春花尽时。  
  
卷28_49  【杂曲歌辞　天长地久词】卢纶  
玉砌红花树，香风不敢吹。春光解天意，偏发殿南枝。  
虹桥千步廊，半在水中央。天子方清暑，宫人重暮妆。  
辞辇复当熊，倾心奉上宫。君王若看貌，甘在众妃中。  
云日呈祥礼物殊，北庭生献五单于。  
塞天万里无飞鸟，可在边城用郅都。  
台殿云凉风日微，君王初赐六宫衣。  
楼船罢泛归犹早，行道才人斗射飞。  
  
卷28_50  【杂曲歌辞　欸乃曲】元结  
偏存名迹在人间，顺俗与时未安闲。  
来谒大官兼问政，扁舟却入九疑山。  
湘江二月春水平，满月和风宜夜行。  
唱桡欲过平阳戍，守吏相呼问姓名。  
千里枫林烟雨深，无朝无暮有猿吟。  
停桡静听曲中意，好是云山韶濩音。  
零陵郡北湘水东，浯溪形胜满湘中。  
溪口石颠堪自逸，谁能相伴作渔翁。  
下泷船似入深渊，上泷船似欲升天。  
泷南始到九疑郡，应绝高人乘兴船。  
  
卷28_51  【杂曲歌辞　十二月乐辞　正月】李贺  
上楼迎春新春归，暗黄著柳宫漏迟。薄薄淡霭弄野姿，  
寒绿幽泥生短丝。锦床晓卧玉肌冷，露脸未开对朝暝。  
官街柳带不堪折，早晚菖蒲胜绾结。  
  
卷28_52  【杂曲歌辞　十二月乐辞　二月】李贺  
二月饮酒采桑津，宜男草生兰笑人。蒲如交剑风如薰，  
劳劳胡燕怨酣春。薇帐逗烟生绿尘，金翅峨髻愁暮云，  
沓飒起舞真珠裙。津头送别唱流水，酒客背寒南山死。  
  
卷28_53  【杂曲歌辞　十二月乐辞　三月】李贺  
东方风来满眼春，花城柳暗愁几人。复宫深殿竹风起，  
新翠舞襟静如水。光风转蕙百馀里，暖雾驱云扑天地。  
军装宫妓扫蛾浅，摇摇锦旗夹城暖。曲水飘香去不归，  
梨花落尽成秋苑。  
  
卷28_54  【杂曲歌辞　十二月乐辞　四月】李贺  
晓凉暮凉树如盖，千山浓绿生云外。依微香雨青氛氲，  
腻叶蟠花照曲门。金塘闲水摇碧漪，老景沉重无惊飞，  
堕红残萼暗参差。  
  
卷28_55  【杂曲歌辞　十二月乐辞　五月】李贺  
雕玉押帘上，轻縠笼虚门。井汲铅华水，扇织鸳鸯文。  
回雪舞凉殿，甘露洗空绿。罗袖从徊翔，香汗沾宝粟。  
  
卷28_56  【杂曲歌辞　十二月乐辞　六月】李贺  
裁生罗，伐湘竹，帔拂疏霜簟秋玉。炎炎红镜东方开，  
晕如车轮上徘徊，啾啾赤帝骑龙来。  
  
卷28_57  【杂曲歌辞　十二月乐辞　七月】李贺  
星依云渚冷，露滴盘中圆。好花生木末，衰蕙愁空园。  
夜天如玉砌，池叶极青钱。仅厌舞衫薄，稍知花簟寒。  
晓风何拂拂，北斗光阑干。  
  
卷28_58  【杂曲歌辞　十二月乐辞　八月】李贺  
孀妾怨长夜，独客梦归家。傍檐虫缉丝，向壁灯垂花。  
檐外月光吐，帘中树影斜。悠悠飞露姿，点缀池中荷。  
  
卷28_59  【杂曲歌辞　十二月乐辞　九月】李贺  
离宫散萤天似水，竹黄池冷芙蓉死。月缀金铺光脉脉，  
凉苑虚庭空澹白。霜花飞飞风草草，翠锦斓斑满层道。  
鸡人罢唱晓珑璁，鸦啼金井下疏桐。  
  
卷28_60  【杂曲歌辞　十二月乐辞　十月】李贺  
玉壶银箭稍难倾，釭花夜笑凝幽明。碎霜斜舞上罗幕，  
烛笼两行照飞阁。珠帷怨卧不成眠，金凤刺衣著体寒，  
长眉对月斗弯环。  
  
卷28_61  【杂曲歌辞　十二月乐辞　十一月】李贺  
宫城团回凛严光，白天碎碎堕琼芳。挝钟高饮千日酒，  
却天凝寒作君寿。御沟泉合如环素，火井温水在何处。  
  
卷28_62  【杂曲歌辞　十二月乐辞　十二月】李贺  
日脚淡光红洒洒，薄霜不销桂枝下。  
依稀和气解冬严，已就长日辞长夜。  
  
卷28_63  【杂曲歌辞　十二月乐辞　闰月】李贺  
帝重光，年重时，七十二候回环推。天官玉琯灰剩飞，  
今岁何长来岁迟。王母移桃献天子，羲氏和氏迂龙辔。  
  
卷28_64  【杂曲歌辞　桃花行】李峤  
岁去无言忽憔悴，时来含笑吐氛氲。  
不能拥路迷仙客，故欲开蹊侍圣君。  
  
卷28_65  【杂曲歌辞　桃花行】李乂  
绮萼成蹊遍籞芳，红英扑地满筵香。  
莫将秋宴传王母，来比春华寿圣皇。  
  
卷28_66  【杂曲歌辞　桃花行】徐彦伯  
源水丛花无数开，丹跗红萼间青梅。  
从今结子三千岁，预喜仙游复摘来。  
  
卷28_67  【杂曲歌辞　桃花行】苏颋  
桃花灼灼有光辉，无数成蹊点更飞。  
为见芳林含笑待，遂同温树不言归。  
  
卷28_68  【杂曲歌辞　桃花行】赵彦昭  
红萼竞妍春苑曙，粉茸新向御筵开。  
长年愿奉西王宴，近侍惭无东朔才。  
  
卷28_69  【杂曲歌辞　苏摩遮】张说  
摩遮本出海西胡，琉璃宝服紫髯胡。  
闻道皇恩遍宇宙，来时歌舞助欢娱。  
绣装帕额宝花冠，夷歌骑舞借人看。  
自能激水成阴气，不虑今年寒不寒。  
腊月凝阴积帝台，豪歌击鼓送寒来。  
油囊取得天河水，将添上寿万年杯。  
寒气宜人最可怜，故将寒水散庭前。  
惟愿圣君无限寿，长取新年续旧年。  
昭成皇后帝家亲，荣乐诸人不比伦。  
往日霜前花委地，今年雪后树逢春。  
  
卷28_70  【杂曲歌辞　舞马词】张说  
万玉朝宗凤扆，千金率领龙媒。  
眄鼓凝骄躞蹀，听歌弄影徘徊。  
天禄遥征卫叔，日龙上借羲和。  
将共两骖争舞，来随八骏齐歌。  
彩旄八佾成行，时龙五色因方。  
屈膝衔杯赴节，倾心献寿无疆。  
帝皂龙驹沛艾，星兰骥子权奇。  
腾倚骧洋应节，繁骄接迹不移。  
二圣先天合德，群灵率土可封。  
击石骖驔紫燕，摐金顾步苍龙。  
圣君出震应箓，神马浮河献图。  
足踏天庭鼓舞，心将帝乐踟踌。  
  
卷28_71  【杂曲歌辞　舞马千秋万岁乐府词】张说  
金天诞圣千秋节，玉醴还分万寿觞。试听紫骝歌乐府，  
何如騄骥舞华冈。连骞势出鱼龙变，蹀躞骄生鸟兽行。  
岁岁相传指树日，翩翩来伴庆云翔。  
圣王至德与天齐，天马来仪自海西。腕足齐行拜两膝，  
繁骄不进蹈千蹄。髤髵奋鬣时蹲踏，鼓怒骧身忽上跻。  
更有衔杯终宴曲，垂头掉尾醉如泥。  
远听明君爱逸才，玉鞭金翅引龙媒。不因兹白人间有，  
定是飞黄天上来。影弄日华相照耀，喷含云色且徘徊。  
莫言阙下桃花舞，别有河中兰叶开。  
  
卷28_72  【杂曲歌辞　小曲新词】白居易  
霁色鲜宫殿，秋声脆管弦。圣明千岁乐，岁岁似今年。  
红裙明月夜，碧殿早秋时。好向昭阳宿，天凉玉漏迟。  
  
卷28_73  【杂曲歌辞　闺怨词】白居易  
朝憎莺百啭，夜妒燕双栖。不惯经春别，谁知到晓啼。  
珠箔笼寒月，纱窗背晓灯。夜来巾上泪，一半是春冰。  
关山征戍远，闺阁别离难。苦战应憔悴，寒衣不要宽。  
  
卷28_74  【杂曲歌辞　皇帝感词】卢纶  
提剑云雷动，垂衣日月明。禁花呈瑞色，国老见星精。  
发棹鱼先跃，窥巢鸟不惊。山呼一万岁，直入九重城。  
天衣五凤彩，御马六龙文。雨露清驰道，风雷翊上军。  
高旍花外转，行漏乐前闻。时见金鞭举，空中指瑞云。  
妙算干戈止，神谋宇宙清。两阶文物盛，七德武功成。  
校猎长杨苑，屯军细柳营。归来献明主，歌舞隘春城。  
天乐下天中，云輧俨在空。铅黄艳河汉，语笑合笙镛。  
已见长随凤，仍闻不避熊。君王亲试舞，阊阖静无风。  

## 全唐诗(上)　卷二十九

卷29_1  【杂歌谣辞　渔父歌】张志和  
西塞山边白鹭飞，桃花流水鳜鱼肥。青箬笠，绿蓑衣，  
春江细雨不须归。  
钓台渔父褐为裘，两两三三舴艋舟。能纵棹，惯乘流，  
长江白浪不曾忧。  
霅溪湾里钓渔翁，舴艋为家西复东。江上雪，浦边风，  
笑著荷衣不叹穷。  
松江蟹舍主人欢，菰饭莼羹亦共餐。枫叶落，荻花干，  
醉宿渔舟不觉寒。  
青草湖中月正圆，巴陵渔父棹歌连。钓车子，掘头船，  
乐在风波不用仙。  
  
卷29_2  【杂歌谣辞　渔父歌】和凝  
白芷汀寒立鹭鸶，蘋风轻翦浪花时。烟幂幂，日迟迟，  
香引芙蓉惹钓丝。  
  
卷29_3  【杂歌谣辞　渔父歌】欧阳炯  
风浩寒溪照胆明，小君山上玉蟾生。荷露坠，翠烟轻，  
拨剌游鱼几处惊。  
  
卷29_4  【杂歌谣辞　渔父歌】李珣  
水接衡门十里馀，信船归去卧看书。轻爵禄，慕玄虚，  
莫道渔人只为鱼。  
避世垂纶不记年，官高争得似君闲。倾白酒，对青山，  
笑指柴门待月还。  
棹警鸥飞水溅袍，影侵潭面柳垂绦。终日醉，绝尘劳，  
曾见钱塘八月涛。  
  
卷29_5  【杂歌谣辞　鸡鸣曲】王建  
鸡初鸣，明星照东屋。鸡再鸣，红霞生海腹。  
百官待漏双阙前，圣人亦挂山龙服。宝钗命妇灯下起，  
环珮玲珑晓光里。直内初烧玉案香，司更尚滴铜壶水。  
金吾卫里直郎妻，到明不睡听晨鸡。天头日月相送迎，  
夜栖旦鸣人不迷。  
  
卷29_6  【杂歌谣辞　鸡鸣曲】李廓  
星稀月没上五更，胶胶角角鸡初鸣。征人牵马出门立，  
辞妾欲向安西行。再鸣引颈檐头下，月中角声催上马。  
才分地色第三鸣，旌旗红尘已出城。妇人上城乱招手，  
夫婿不闻遥哭声。长恨鸡鸣别时苦，不遣鸡栖近窗户。  
  
卷29_7  【杂歌谣辞　吴楚歌（一曰燕美人歌）】张籍  
庭前春鸟啄林声，红夹罗襦缝未成。  
今朝社日停针线，起向朱樱树下行。  
  
卷29_8  【杂歌谣辞　李夫人歌】李商隐  
一带不结心，两股方安髻。惭愧白茅人，月没教星替。  
剩结茱萸枝，多擘秋莲的。独自有波光，彩囊盛不得。  
蛮丝系条脱，妍眼和香屑。寿宫不惜铸南人，  
柔肠早被秋波割。清澄有馀幽素香，鳏鱼渴凤真珠房。  
不知瘦骨类冰井，更许夜帘通晓霜。土花漠碧云茫茫，  
黄河欲尽天苍黄。  
  
卷29_9  【杂歌谣辞　李夫人歌】李贺  
紫皇宫殿重重开，夫人飞入琼瑶台。绿香绣帐何时歇，  
青云无光宫水咽。翩联桂花坠秋月，孤鸾惊啼商丝发。  
红璧阑珊悬佩当，歌台小妓遥相望。玉蟾滴水鸡人唱，  
露华兰叶参差光。  
  
卷29_10  【杂歌谣辞　李夫人歌】鲍溶  
璿闺羽帐华烛陈，方士夜降夫人神。葳蕤半露芙蓉色，  
窈窕将期环珮身。丽如三五月，可望难亲近。  
颦黛含犀竟不言，春思秋怨谁能问。欲求巧笑如生时，  
歌尘在空瑟衔丝。神来未及梦相见，帝比初亡心更悲。  
爱之欲其生又死，东流万代无回水。宫漏丁丁夜向晨，  
烟销雾散愁方士。  
  
卷29_11  【杂歌谣辞　李夫人歌】张祜  
延年不语望三星，莫说夫人上涕零。  
争奈世间惆怅在，甘泉宫夜看图形。  
  
卷29_12  【杂歌谣辞　中山孺子妾歌】李白  
中山孺子妾，特以色见珍。虽不如延年妹，  
亦是当时绝世人。桃李出深井，花艳惊上春。  
一贵复一贱，关天岂由身。芙蓉老秋霜，团扇羞网尘。  
戚姬髡翦入舂市，万古共悲辛。  
  
卷29_13  【杂歌谣辞　临江王节士歌】李白  
洞庭白波木叶稀，燕鸿始入吴云飞。吴云寒，燕鸿苦，  
风号沙宿潇湘浦，节士感秋泪如雨。白日当天心，  
照之可以事明主。壮士愤，雄风生，安得倚天剑，  
跨海斩长鲸。  
  
卷29_14  【杂歌谣辞　司马将军歌（代陇上健儿陈安）】李白  
狂风吹古月，窃弄章华台。北落明星动光彩，  
南征猛将如云雷。手中电曳倚天剑，直斩长鲸海水开。  
我见楼船壮心目，颇似龙骧下三蜀。扬兵习战张虎旗，  
江中白浪如银屋。身居玉帐临河魁，紫髯若戟冠崔嵬。  
细柳开营揖天子，始知灞上为婴孩。羌笛横吹阿亸回，  
向月楼中吹落梅。将军自起舞长剑，壮士呼声动九垓。  
功成献凯见明主，丹青画像麒麟台。  
  
卷29_15  【杂歌谣辞　郑樱桃歌】李颀  
石季龙，僭天禄，擅雄豪，美人姓郑名樱桃。  
樱桃美颜香且泽，娥娥侍寝专宫掖。后庭卷衣三万人，  
翠眉清镜不得亲。官军女骑一千匹，繁花照耀漳河春。  
织成花映红纶巾，红旗掣曳卤簿新。鸣鼙走马接飞鸟，  
铜驮琴瑟随去尘。凤阳重门如意馆，百尺金梯倚银汉。  
自言富贵不可量，女为公主男为王。赤花双簟珊瑚床，  
盘龙斗帐琥珀光。淫昏伪位神所恶，灭石者陵终不误。  
邺城苍苍白露微，世事翻覆黄云飞。  
  
卷29_16  【杂歌谣辞　襄阳歌】李白  
落日欲没岘山西，倒著接[z5 _blank ]花下迷。襄阳小儿齐拍手，  
拦街争唱白铜鞮。傍人借问笑何事，笑杀山公醉似泥。  
鸬鹚杓，鹦鹉杯，百年三万六千日，一日须倾三百杯。  
遥看汉水鸭头绿，恰似葡萄初酦醅。此江若变作春酒，  
垒麹便筑糟丘台。千金骏马换少妾，醉坐雕鞍歌落梅。  
车傍侧挂一壶酒，凤笙龙管行相催。咸阳市上叹黄犬，  
何如月下倾金罍。君不见晋朝羊公一片石，  
龟龙剥落生莓苔。泪亦不能为之堕，心亦不能为之哀。  
谁能忧彼身后事，金凫银鸭葬死灰。  
清风朗月不用一钱买，玉山自倒非人推。  
舒州杓，力士铛，李白与尔同死生。襄王云雨今安在，  
江水东流猿夜声。  
  
卷29_23  【杂歌谣辞　襄阳曲】李白  
襄阳行乐处，歌舞白铜鞮。江城回渌水，花月使人迷。  
山公醉酒时，酩酊襄阳下。头上白接[z5 _blank ]，倒著还骑马。  
岘山临汉江，水渌沙如雪。上有堕泪碑，青苔久磨灭。  
且醉习家池，莫看堕泪碑。山公欲上马，笑杀襄阳儿。  
  
卷29_33  【杂歌谣辞　苏小小歌】李贺  
幽兰露，如啼眼。无物结同心，烟花不堪翦。草如茵，  
松如盖。风为裳，水为佩。油壁车，久相待。  
冷翠烛，劳光彩。西陵下，风吹雨。  
  
卷29_34  【杂歌谣辞　苏小小歌】温庭筠  
买莲莫破券，买酒莫解金。酒里春容抱离恨，  
水中莲子怀芳心。吴公女儿腰似束，家在钱塘小江曲。  
一自檀郎逐便风，门前春水年年绿。  
  
卷29_35  【杂歌谣辞　苏小小歌】张祜  
车轮不可遮，马足不可绊。长怨十字街，使郎心四散。  
新人千里去，故人千里来。翦刀横眼底，方觉泪难裁。  
登山不愁峻，涉海不愁深。中擘庭前枣，教郎见赤心。  
  
卷29_36  【杂歌谣辞　挟瑟歌】陆龟蒙  
挟瑟为君抚，君嫌声太古。寥寥倚浪丝，eP々沉湘语。  
赖有秋风知，清泠吹玉柱。  
  
卷29_37  【杂歌谣辞　敕勒歌】  
敕勒金隤壁，阴山无岁华。帐外风飘雪，营前月照沙。  
羌儿吹玉管，胡姬踏锦花。却笑江南客，梅落不归家。  
  
卷29_38  【杂歌谣辞　黄獐歌】  
黄獐黄獐草里藏，弯弓射尔伤。  
  
卷29_39  【杂歌谣辞　得体歌】  
得体纥那也，纥囊得体那。潭里船车闹，扬州铜器多。  
三郎当殿坐，听唱得体歌。  
  
卷29_40  【杂歌谣辞　得宝歌】  
得宝弘农野，弘农得宝那。潭里船车闹，扬州铜器多。  
三郎当殿坐，听唱得宝歌。  
  
卷29_41  【杂歌谣辞　黄台瓜辞】李贤  
种瓜黄台下，瓜熟子离离。一摘使瓜好，再摘令瓜稀。  
三摘尚自可，摘绝抱蔓归。  
  
卷29_42  【杂歌谣辞　古歌】沈佺期  
落叶流风向玉台，夜寒秋思洞房开。水精帘外金波下，  
云母窗前银汉回。玉阶阴阴苔藓色，君王履綦难再得。  
璇闺窈窕秋夜长，绣户徘徊秋月光。燕姬彩帐芙蓉色，  
秦子金炉兰麝香。北斗七星横夜半，清歌一曲断君肠。  
  
卷29_43  【杂歌谣辞　古歌】薛维翰  
美人怨何深，含情倚金阁。不嚬复不语，红泪双双落。  
美人闭红烛，烛坐裁新锦。频放翦刀声，夜寒知未寝。  
  
卷29_44  【杂歌谣辞　黄昙子歌】温庭筠  
参差绿蒲短，摇艳云塘满。红潋荡融融，莺翁鸂鶒暖。  
萋芊小城路，马上修蛾懒。罗衫褭向风，点粉金鹂卵。  
  
卷29_45  【杂歌谣辞　邯郸郭公辞】温庭筠  
金笳悲故曲，玉座积深尘。言是邯郸伎，不易邺城人。  
青苔竟埋骨，红粉自伤神。唯有漳河柳，还向旧营春。  
  
卷29_46  【杂歌谣辞　箜篌谣】李白  
攀天莫登龙，走山莫骑虎。贵贱结交心不移，  
唯有严陵及光武。周公称大圣，管蔡宁相容。  
汉谣一斗粟，不与淮南舂。兄弟尚路人，吾心安所从。  
它人方寸间，山海几千重。轻言托朋友，对面九疑峰。  
多花必早落，桃李不如松。管鲍久已死，何人继其踪。  
  
卷29_47  【杂歌谣辞　邺城童子谣】李贺  
邺城中，暮尘起。将黑丸，斫文吏。棘为鞭，虎为马。  
团团走，邺城下。切玉剑，射日弓。献何人，奉相公。  
扶毂来，关右儿。香扫途，相公归。  
  
卷29_48  【杂歌谣辞　大麦行】杜甫  
大麦干枯小麦黄，妇人行泣夫走藏。东至集壁西梁洋，  
问谁腰镰胡与羌。岂无蜀兵三千人，部领辛苦江山长。  
安得如鸟有羽翅，托身白云还故乡。  
  
卷29_49  【杂歌谣辞　白鼍鸣】张籍  
天欲雨，有东风，南溪白鼍鸣窟中。六月人家井无水，  
夜闻白鼍人尽起。  
  
卷29_50  【杂歌谣辞　步虚词】陈羽  
汉武清斋读鼎书，内官扶上画云车。  
坛上月明宫殿闭，仰看星斗礼空虚。  
  
卷29_51  【杂歌谣辞　步虚词】顾况  
回步游三洞，清心礼七真。飞符超羽翼，禁火醮星辰。  
残药沾鸡犬，灵香出凤麟。壶中无窄处，愿得一容身。  
  
卷29_52  【杂歌谣辞　步虚词】刘禹锡  
阿母种桃云海际，花落子成二千岁。  
海风吹折最繁枝，跪捧琼盘献天帝。  
华表千年鹤一归，凝丹为顶雪为衣。  
星星仙语人听尽，却向五云翻翅飞。  
  
卷29_53  【杂歌谣辞　步虚词】韦渠牟  
玉简真人降，金书道箓通。烟霞方蔽日，云雨已生风。  
四极威仪异，三天使命同。那将人世恋，不去上清宫。  
羽驾正翩翩，云鸿最自然。霞冠将月晓，珠佩与星连。  
镂玉留新诀，雕金得旧编。不知飞鸟学，更有几人仙。  
上帝求仙使，真符取玉郎。三才闲布象，二景郁生光。  
骑吏排龙虎，笙歌走凤凰。天高人不见，暗入白云乡。  
鸾鹤共徘徊，仙官使者催。香花三洞启，风雨百神来。  
凤篆文初定，龙泥印已开。何须生羽翼，始得上瑶台。  
羽节忽排烟，苏君已得仙。命风驱日月，缩地走山川。  
几处留丹灶，何时种玉田。一朝骑白虎，直上紫微天。  
静发降灵香，思神意智长。虎存时促步，龙想更成章。  
扣齿风雷响，挑灯日月光。仙云在何处，仿佛满空堂。  
几度游三洞，何方召百神。风云皆守一，龙虎亦全真。  
执节仙童小，烧香玉女春。应须绝岩内，委曲问皇人。  
上法杳无营，玄修似有情。道宫琼作想，真帝玉为名。  
召岳驱旌节，驰雷发吏兵。云车降何处，斋室有仙卿。  
羽卫一何鲜，香云起暮烟。方朝太素帝，更向玉清天。  
凤曲凝犹吹，龙骖俨欲前。真文几时降，知在永和年。  
大道何年学，真符此日催。还持金作印，未要玉为台。  
羽节分明授，霞衣整顿裁。应缘五云使，教上列仙来。  
独自授金书，萧条咏紫虚。龙行还当马，云起自成车。  
九转风烟合，千年井灶馀。参差从太一，寿等混元初。  
道学已通神，香花会女真。霞床珠斗帐，金荐玉舆轮。  
一室心偏静，三天夜正春。灵官竟谁降，仙相有夫人。  
上界有黄房，仙家道路长。神来知位次，乐变协宫商。  
竞把琉璃碗，谁倾白玉浆。霞衣最芬馥，苏合是灵香。  
珠佩紫霞缨，夫人会八灵。太霄犹有观，绝宅岂无形。  
暮雨徘徊降，仙歌宛转听。谁逢玉妃辇，应检九真经。  
西海辞金母，东方拜木公。云行疑带雨，星步欲凌风。  
羽袖挥丹凤，霞巾曳彩虹。飘飖九霄外，下视望仙宫。  
玉树杂金花，天河织女家。月邀丹凤舄，风送紫鸾车。  
雾縠笼绡带，云屏列锦霞。瑶台千万里，不觉往来赊。  
舞凤凌天出，歌麟入夜听。云容衣眇眇，风韵曲泠泠。  
扣齿端金简，焚香检玉经。仙宫知不远，只近太微星。  
紫府与玄洲，谁来物外游。无烦骑白鹿，不用驾青牛。  
金化颜应驻，云飞鬓不秋。仍闻碧海上，更用玉为楼。  
辔鹤复骖鸾，全家去不难。鸡声随羽化，犬影入云看。  
酿玉当成酒，烧金且转丹。何妨五色绶，次第给仙官。  
  
卷29_54  【杂歌谣辞　步虚词】皎然  
予因览真诀，遂感西域君。玉笙下青冥，人间未曾闻。  
日华炼魂魄，皎皎无垢氛。谓我有仙骨，且令饵氤氲。  
俯仰愧灵颜，愿随鸾鹤群。俄然动风驭，缥眇归青云。  
  
卷29_55  【杂歌谣辞　步虚词】高骈  
青溪道士人不识，上天下天鹤一只。  
洞门深锁碧窗寒，滴露研朱写周易。  
  
卷29_56  【杂歌谣辞　步虚引】陈陶  
小隐山人十洲客，莓苔为衣双耳白。青编为我忽降书，  
暮雨虹霓一千尺。赤城门闭六丁直，晓日已烧东海色。  
朝天半夜闻玉鸡，星斗离离碍龙翼。  

## 全唐诗(上)　卷三十

卷30_1  【咏汉高祖】王珪  
汉祖起丰沛，乘运以跃鳞。手奋三尺剑，西灭无道秦。  
十月五星聚，七年四海宾。高抗威宇宙，贵有天下人。  
忆昔与项王，契阔时未伸。鸿门既薄蚀，荥阳亦蒙尘。  
虮虱生介胄，将卒多苦辛。爪牙驱信越，腹心谋张陈。  
赫赫西楚国，化为丘与榛。  
  
卷30_2  【咏淮阴侯】王珪  
秦王日凶慝，豪杰争共亡。信亦胡为者，剑歌从项梁。  
项羽不能用，脱身归汉王。道契君臣合，时来名位彰。  
北讨燕承命，东驱楚绝粮。斩龙堰濉水，擒豹熸夏阳。  
功成享天禄，建旗还南昌。千金答漂母，百钱酬下乡。  
吉凶成纠缠，倚伏难预详。弓藏狡兔尽，慷慨念心伤。  
  
卷30_3  【早春桂林殿应诏】陈叔达  
金铺照春色，玉律动年华。朱楼云似盖，丹桂雪如花。  
水岸衔阶转，风条出柳斜。轻舆临太液，湛露酌流霞。  
  
卷30_4  【后渚置酒】陈叔达  
大渚初惊夜，中流沸鼓鼙。寒沙满曲浦，夕雾上邪溪。  
岸广凫飞急，云深雁度低。严关犹未遂，此夕待晨鸡。  
  
卷30_5  【听邻人琵琶】陈叔达  
本是龙门桐，因妍入汉宫。香缘罗袖里，声逐朱弦中。  
虽有相思韵，翻将入塞同。关山临却月，花蕊散回风。  
为将金谷引，添令曲未终。  
  
卷30_6  【州城西园入斋祠社】陈叔达  
升坛预洁祀，诘早肃分司。达气风霜积，登光日色迟。  
农教先八政，阳和秩四时。祈年服垂冕，告币动褰帷。  
瘗地尊馀奠，人天庶有资。椒兰卒清酌，簠簋彻香萁。  
折俎分归胙，充庭降受釐。方凭知礼节，况奉化雍熙。  
  
卷30_7  【春首】陈叔达  
雪花联玉树，冰彩散瑶池。翔禽遥出没，积翠远参差。  
  
卷30_8  【初年】陈叔达  
和风起天路，严气消冰井。索索枝未柔，厌厌漏犹永。  
  
卷30_9  【咏菊】陈叔达  
霜间开紫蒂，露下发金英。但令逢采摘，宁辞独晚荣。  
  
卷30_10  【自君之出矣（一作贾冯吉诗）】陈叔达  
自君之出矣，红颜转憔悴。思君如明烛，煎心且衔泪。  
自君之出矣，明镜罢红妆。思君如夜烛，煎泪几千行。  
  
卷30_11  【赋饮马长城窟】袁朗  
朔风动秋草，清跸长安道。长城连不穷，所以隔华戎。  
规模惟圣作，负荷晓成功。鸟庭已向内，龙荒更凿空。  
玉关尘卷静，金微路已通。汤征随北怨，舜咏起南风。  
画地功初立，绥边事云集。朝服践狼居，凯歌旋马邑。  
山响传凤吹，霜华藻琼钑。属国拥节归，单于款关入。  
日落寒风起，惊蓬被原隰。零落叶已寒，河流清且急。  
四时徭役尽，千载干戈戢。太平今若斯，汗马竟无施。  
唯当事笔砚，归去草封禅。  
  
卷30_12  【和洗掾登城南坂望京邑】袁朗  
二华连陌塞，九陇统金方。奥区称富贵，重险擅雄强。  
龙飞灞水上，凤集岐山阳。神皋多瑞迹，列代有兴王。  
我后膺灵命，爰求宅兹土。宸居法太微，建国资天府。  
玄风叶黎庶，德泽浸区宇。醒醉各相扶，讴歌从圣主。  
南登少陵岸，还望帝城中。帝城何郁郁，佳气乃葱葱。  
金凤凌绮观，璇题敞兰宫。复道东西合，交衢南北通。  
万国朝前殿，群公议宣室。鸣佩含早风，华蝉曜朝日。  
柏梁宴初罢，千钟欢未毕。端拱肃岩廊，思贤听琴瑟。  
逶迤万雉列，隐轸千闾布。飞甍夹御沟，曲台临上路。  
处处歌钟鸣，喧阗车马度。日落长楸间，含情两相顾。  
是月冬之季，阴寒昼不开。惊风四面集，飞雪千里回。  
狐白登廊庙，牛衣出草莱。讵知韩长孺，无复重然灰。  
  
卷30_13  【秋日应诏】袁朗  
玉树凉风举，金塘细草萎。叶落商飙观，鸿归明月池。  
迎寒桂酒熟，含露菊花垂。一奉章台宴，千秋长愿斯。  
  
卷30_14  【秋夜独坐（一作邢邵诗）】袁朗  
危弦断客心，虚弹落惊禽。新秋百虑净，独夜九愁深。  
枯蓬唯逐吹，坠叶不归林。如何悲此曲，坐作白头吟。  
  
卷30_15  【出塞曲】窦威  
匈奴屡不平，汉将欲纵横。看云方结阵，却月始连营。  
潜军度马邑，扬旆掩龙城。会勒燕然石，方传车骑名。  
  
卷30_16  【新曲二首】长孙无忌  
侬阿家住朝歌下，早传名。结伴来游淇水上，旧长情。  
玉珮金钿随步远，云罗雾縠逐风轻。转目机心悬自许，  
何须更待听琴声。  
回雪凌波游洛浦，遇陈王。婉约娉婷工语笑，侍兰房。  
芙蓉绮帐还开掩，翡翠珠被烂齐光。长愿今宵奉颜色，  
不爱吹箫逐凤凰。  
  
卷30_17  【灞桥待李将军】长孙无忌  
飒飒风叶下，遥遥烟景曛。霸陵无醉尉，谁滞李将军。  
  
卷30_18  【奉和正日临朝】颜师古  
七府璿衡始，三元宝历新。负扆延百辟，垂旒御九宾。  
肃肃皆鹓鹭，济济盛簪绅。天涯致重译，日域献奇珍。  
  
卷30_19  【召拜御史大夫赠袁天纲】杜淹  
伊吕深可慕，松乔定是虚。系风终不得，脱屣欲安如。  
且珍纨素美，当与薜萝疏。既逢杨得意，非复久闲居。  
  
卷30_20  【咏寒食斗鸡应秦王教】杜淹  
寒食东郊道，扬鞲竞出笼。花冠初照日，芥羽正生风。  
顾敌知心勇，先鸣觉气雄。长翘频扫阵，利爪屡通中。  
飞毛遍绿野，洒血渍芳丛。虽然百战胜，会自不论功。  
  
卷30_21  【寄赠齐公】杜淹  
冠盖游梁日，诗书问志年。佩兰长坂上，攀桂小山前。  
结交澹若水，履道直如弦。此欢终未极，于兹独播迁。  
赭衣登蜀道，白首别秦川。泪随沟水逝，心逐晓旌悬。  
去去逾千里，悠悠隔九天。郊野间长薄，城阙隐凝烟。  
关门共月对，山路与云连。此时寸心里，难用尺书传。  

## 全唐诗(上)　卷三十一

卷31_1  【五郊乐章　黄帝宫音】魏徵  
黄中正位，含章居贞。既长六律，兼和五声。  
毕陈万舞，乃荐斯牲。神其下降，永祚休平。  
  
卷31_2  【五郊乐章　肃和】魏徵  
眇眇方舆，苍苍圜盖。至哉枢纽，宅中图大。  
气调四序，风和万籁。祚我明德，时雍道泰。  
  
卷31_3  【五郊乐章　雍和】魏徵  
金悬夕肆，玉俎朝陈。飨荐黄道，芬流紫辰。  
乃诚乃敬，载享载禋。崇荐斯在，惟皇是宾。  
  
卷31_4  【五郊乐章　舒和】魏徵  
御征乘宫出郊甸，安歌率舞递将迎。  
自有云门符帝赏，犹持雷鼓答天成。  
  
卷31_5  【五郊乐章　青帝角音】魏徵  
鹤云旦起，鸟星昏集。律候新风，阳开初蛰。  
至德可飨，行潦斯挹。锡以无疆，烝人乃粒。  
  
卷31_6  【五郊乐章　肃和】魏徵  
玄鸟司春，苍龙登岁。节物变柳，光风转蕙。  
瑶席降神，朱弦飨帝。诚备祝嘏，礼殚珪币。  
  
卷31_7  【五郊乐章　雍和】魏徵  
大乐稀音，至诚简礼。文物棣棣，声名济济。  
六变有成，三登无体。乃眷丰絜，恩覃恺悌。  
  
卷31_8  【五郊乐章　舒和】魏徵  
笙歌籥舞属年韶，鹭鼓凫钟展时豫。  
调露初迎绮春节，承云遽践苍霄驭。  
  
卷31_9  【五郊乐章　赤帝徵音】魏徵  
青阳告谢，朱明戒序。咸长是祈，敬陈椒醑。  
博硕斯荐，笙镛备举。庶尽肃恭，非馨稷黍。  
  
卷31_10  【五郊乐章　肃和】魏徵  
离位克明，火中宵见。峰云暮起，景风晨扇。  
木槿初荣，含桃可荐。芬馥百品，铿锵三变。  
  
卷31_11  【五郊乐章　雍和】魏徵  
昭昭丹陆，帟帟炎方。礼陈牲币，乐备篪簧。  
琼羞溢俎，玉[z0 _blank ]浮觞。恭惟正直，歆此馨香。  
  
卷31_13  【五郊乐章　舒和】魏徵  
千里温风飘降羽，十枝炎景媵朱干。  
陈觞荐俎歌三献，拊石摐金会七盘。  
  
卷31_14  【五郊乐章　白帝商音】魏徵  
白藏应节，天高气清。岁功既阜，庶类收成。  
万方静谧，九土和平。馨香是荐，受祚聪明。  
  
卷31_15  【五郊乐章　肃和】魏徵  
金行在节，素灵居正。气肃霜严，林凋草劲。  
豺祭隼击，潦收川镜。九谷已登，万箱流咏。  
  
卷31_16  【五郊乐章　雍和】魏徵  
律应西成，气躔南吕。珪币咸列，笙竽备举。  
苾苾兰羞，芬芬桂醑。式资宴贶，用调霜序。  
  
卷31_17  【五郊乐章　舒和】魏徵  
璿仪气爽惊緹籥，玉吕灰飞含素商。  
鸣鞞奏管芳羞荐，会舞安歌葆眊扬。  
  
卷31_18  【五郊乐章　黑帝羽音】魏徵  
严冬季月，星回风厉。享祀报功，方祚来岁。  
  
卷31_19  【五郊乐章　肃和】魏徵  
律周玉琯，星回金度。次极阳乌，纪穷阴兔。  
火林散雪，阳泉凝沍。八蜡已登，三农息务。  
  
卷31_20  【五郊乐章　雍和】魏徵  
阳月斯纪，应钟在候。载絜牲牷，爰登俎豆。  
既高既远，无声无臭。静言格思，惟神保祐。  
  
卷31_21  【五郊乐章　舒和】魏徵  
执籥持羽初终曲，朱干玉戚始分行。  
七德九功咸已畅，明灵降福具穰穰。  
  
卷31_22  【享太庙乐章　永和】魏徵  
於穆烈祖，弘此丕基。永言配命，子孙保之。  
百神既洽，万国在兹。是用孝享，神其格思。  
  
卷31_23  【享太庙乐章　肃和】魏徵  
大哉至德，允兹明圣。格于上下，聿遵诚敬。  
嘉乐斯登，鸣球以咏。神其降止，式隆景命。  
  
卷31_24  【享太庙乐章　雍和】魏徵  
崇兹享祀，诚敬兼至。乐以感灵，礼以昭事。  
粢盛咸絜，牲牷孔备。永言孝思，庶几不匮。  
  
卷31_25  【享太庙乐章　长发舞】魏徵  
濬哲惟唐，长发其祥。帝命斯祐，王业克昌。  
配天载德，就日重光。本枝百代，申锡无疆。  
  
卷31_26  【享太庙乐章　大基舞】魏徵  
猗与祖业，皇矣帝先。剪商德厚，封唐庆延。  
在姬犹稷，方晋逾宣。基我鼎运，于斯万年。  
  
卷31_27  【享太庙乐章　大成舞】魏徵  
周穆王季，晋美帝文。明明盛德，穆穆齐芬。  
藏用四履，屈道参分。铿锵钟石，载纪鸿勋。  
  
卷31_28  【享太庙乐章　大明舞】魏徵  
五纪更运，三正递升。勋华既没，禹汤勃兴。神武命代，  
灵眷是膺。望云彰德，察纬告征。上纽天维，下安地轴。  
征师涿野，万国咸服。偃伯灵台，九官允穆。殊域委赆，  
怀生介福。大礼既饰，大乐已和。黑章扰囿，赤字浮河。  
功宣载籍，德被咏歌。克昌厥后，百禄是荷。  
  
卷31_29  【享太庙乐章　寿和】魏徵  
八音斯奏，三献毕陈。宝祚惟永，晖光日新。  
  
卷31_30  【享太庙乐章　舒和】魏徵  
圣敬通神光七庙，灵心荐祚和万方。  
严禋克配鸿基远，明德惟馨凤历昌。  
  
卷31_31  【享太庙乐章　雍和】魏徵  
於穆清庙，聿修严祀。四县载陈，三献斯止。  
笾豆撤荐，人祇介祉。神惟格思，锡祚不已。  
  
卷31_32  【享太庙乐章　永和】魏徵  
肃肃清祀，烝烝孝思。荐享昭备，虔恭在兹。  
雍歌撤俎，祝嘏陈辞。用光武志，永固鸿基。  
  
卷31_33  【赋西汉】魏徵  
受降临轵道，争长趣鸿门。驱传渭桥上，观兵细柳屯。  
夜宴经柏谷，朝游出杜原。终藉叔孙礼，方知皇帝尊。  
  
卷31_34  【暮秋言怀】魏徵  
首夏别京辅，杪秋滞三河。沉沉蓬莱阁，日夕乡思多。  
霜剪凉阶蕙，风捎幽渚荷。岁芳坐沦歇，感此式微歌。  
  
卷31_35  【述怀（出关）】魏徵  
中原初逐鹿，投笔事戎轩。纵横计不就，慷慨志犹存。  
杖策谒天子，驱马出关门。请缨系南粤，凭轼下东藩。  
郁纡陟高岫，出没望平原。木鸣寒鸟，空山啼夜猿。  
既伤千里目，还惊九折魂。岂不惮艰险，深怀国士恩。  
季布无二诺，侯嬴重一言。生感意气，功名谁复论。  
  
卷31_36  【奉和正日临朝应诏】魏徵  
百灵侍轩后，万国会涂山。岂如今睿哲，迈古独光前。  
声教溢四海，朝宗引百川。锵洋鸣玉珮，灼烁耀金蝉。  
淑景辉雕辇，高旌扬翠烟。庭实超王会，广乐盛钧天。  
既欣东日户，复咏南风篇。愿奉光华庆，从斯亿万年。  

## 全唐诗(上)　卷三十二

卷32_1  【祈谷乐章　肃和】褚亮  
履艮斯绳，居中体正。龙运垂祉，昭符启圣。  
式事严禋，聿怀嘉庆。惟帝永锡，时皇休命。  
  
卷32_2  【祈谷乐章　雍和】褚亮  
殷荐乘春，太坛临曙。八簋盈和，六瑚登御。  
嘉稷匪歆，德馨斯饫。祝嘏无易，灵心有豫。  
  
卷32_3  【祈谷乐章　舒和】褚亮  
玉帛牺牲申敬享，金丝戚羽盛音容。  
庶俾亿龄禔景福，长欣万宇洽时邕。  
  
卷32_4  【明堂乐章　肃和】褚亮  
象天御宇，乘时布政。严配申虔，宗禋展敬。  
樽罍盈列，树羽交映。玉币通诚，祚隆皇圣。  
  
卷32_5  【明堂乐章　雍和】褚亮  
八牖晨披，五精朝奠。雾凝璇篚，风清金悬。  
神涤备全，明粢丰衍。载絜彝俎，陈诚以荐。  
  
卷32_6  【明堂乐章　舒和】褚亮  
御扆合宫承宝历，席图重馆奉明灵。  
偃武修文九围泰，沉烽静柝八荒宁。  
  
卷32_7  【雩祀乐章　肃和】褚亮  
朱鸟开辰，苍龙启映。大帝昭飨，群生展敬。  
礼备怀柔，功宣舞咏。旬液应序，年祥叶庆。  
  
卷32_8  【雩祀乐章　雍和】褚亮  
绀筵分彩，宝图吐绚。凤管晨凝，云歌晓啭。  
肃事蘋藻，虔申桂奠。百谷斯登，万箱攸荐。  
  
卷32_9  【雩祀乐章　舒和】褚亮  
凤曲登歌调令序，龙雩集舞泛祥风。  
彩旞云回昭睿德，朱干电发表神功。  
  
卷32_10  【享先农乐章　诚和】褚亮  
粒食伊始，农之所先。今攸赖，是曰人天。  
耕斯帝籍，播厥公田。式崇明祀，神其福焉。  
  
卷32_11  【享先农乐章　肃和】褚亮  
樽彝既列，瑚簋方荐。歌工载登，币礼斯奠。  
肃肃享祀，颙颙缨弁。神之听之，福流寰县。  
  
卷32_12  【享先农乐章　雍和】褚亮  
前夕视牲，质明奉俎。沐芳整弁，其仪式序。  
盛礼毕陈，嘉乐备举。歆我懿德，非馨稷黍。  
  
卷32_13  【享先农乐章　舒和】褚亮  
羽籥低昂文缀已，干戚蹈厉武行初。  
望岁祈农神所听，延祥介福岂云虚。  
  
卷32_14  【祭神州乐章　肃和】褚亮  
大矣坤仪，至哉神县。包含日域，牢笼月竁。  
露絜三清，风调六变。皇祇届止，式歆恭荐。  
  
卷32_15  【祭神州乐章　雍和】褚亮  
泰圻严享，阴郊展敬。礼以导神，乐以和性。  
黝牲在列，黄琮俯映。九土既平，万邦贻庆。  
  
卷32_16  【祭神州乐章　舒和】褚亮  
坤道降祥和庶品，灵心载德厚群生。  
水土既调三极泰，文武毕备九区平。  
  
卷32_17  【祭方丘乐章　顺和】褚亮  
万物资以化，交泰属升平。易从业惟简，得一道斯宁。  
具仪光玉帛，送舞变咸英。黍稷良非贵，明德信惟馨。  
  
卷32_18  【祭方丘乐章　肃和】褚亮  
至矣坤德，皇哉地祇。开元统纽，合大承规。  
九宫肃列，六典相仪。永言配命，长保无亏。  
  
卷32_19  【祭方丘乐章　雍和】褚亮  
柔而能方，直而能敬。厚载以德，大亨以正。  
有涤斯牷，有馨斯盛。介兹景福，祚我休庆。  
  
卷32_20  【祭方丘乐章　舒和】褚亮  
玉币牲牷分荐享，羽旄干戚递成容。  
一德惟宁两仪泰，三材保合四时邕。  
  
卷32_21  【祭方丘乐章　顺和】褚亮  
阴祇协赞，厚载方贞。牲币具举，箫管备成。  
其礼惟肃，其德惟明。神之听矣，式鉴虔诚。  
  
卷32_22  【临高台】褚亮  
高台暂俯临，飞翼耸轻音。浮光随日度，漾影逐波深。  
回瞰周平野，开怀畅远襟。独此三休上，还伤千岁心。  
  
卷32_23  【赋得蜀都】褚亮  
列宿光参井，分芒跨梁岷。沉犀对江浦，驷马入城闉。  
英图多霸迹，历选有名臣。连骑簪缨满，含章词赋新。  
得上仙槎路，无待访严遵。  
  
卷32_24  【奉和咏日午】褚亮  
曦车日亭午，浮箭未移晖。日光无落照，树影正中围。  
草萎看稍靡，叶燥望疑稀。昼寝惭经笥，暂解入朝衣。  
  
卷32_25  【奉和望月应魏王教】褚亮  
层轩登皎月，流照满中天。色共梁珠远，光随赵璧圆。  
落影临秋扇，虚轮入夜弦。所欣东馆里，预奉西园篇。  
  
卷32_26  【咏花烛（烛花）】褚亮  
兰径香风满，梅梁暖日斜。言是东方骑，来寻南陌车。  
靥星临夜烛，眉月隐轻纱。莫言春稍晚，自有镇开花。  
  
卷32_27  【在陇头哭潘学士】褚亮  
陇底嗟长别，流襟一恸君。何言幽咽所，更作死生分。  
转蓬飞不息，悲松断更闻。谁能驻征马，回首望孤坟。  
  
卷32_28  【奉和禁苑饯别应令】褚亮  
大藩初锡瑞，出牧迩皇京。暂以绿车重，言承朱传荣。  
舒桃临远骑，垂柳映京营。惠化宣千里，威风动百城。  
禁籞芳嘉节，神襟饯送情。金笳催别景，玉琯切离声。  
野花开更落，山鸟哢还惊。微臣夙多幸，薄宦奉储明。  
钓台惭作赋，伊水滥闻笙。怀德良知久，酬恩识命轻。  
  
卷32_29  【和御史韦大夫喜霁之作】褚亮  
晴天度旅雁，斜影照残虹。野净馀烟尽，山明远色同。  
沙平寒水落，叶脆晚枝空。白简光朝幰，彤驺出禁中。  
息驾游兰坂，雕文折桂丛。无因轻羽扇，徒自仰仁风。  
  
卷32_30  【晚别乐记室彦】褚亮  
穷途属岁晚，临水忽分悲。抱影同为客，伤情共此时。  
雾色侵虚牖，霜氛冷薄帷。举袂惨将别，停怀怅不怡。  
风严征雁远，雪暗去篷迟。他乡有岐路，游子欲何之。  
  
卷32_31  【伤始平李少府正己】褚亮  
劳息本相循，悲欢理自均。谁能免玄夜，惜尔正青春。  
迈德惟家宝，生才谅国珍。高文缀翡翠，茂学掩麒麟。  
述作纷无已，言谈妙入神。断肠虽累月，分手未盈旬。  
辅嗣俄长往，颜生即短辰。声华满昭代，形影委穷尘。  
禅草回中使，生刍引吊宾。同游秘府日，方驾直城闉。  
并拜黄图右，分曹清渭滨。风期嵇吕好，存殁范张亲。  
虚座怜王述，遗篇恸景纯。精灵与毫翰，千祀寿何人。  
  
卷32_32  【秋雁（一作虞世南诗）】褚亮  
日暮霜风急，羽翮转难任。为有传书意，翩翩入上林。  
  
卷32_33  【句（赠杜侍御）】褚亮  
神羊既不触，夕鸟欲依人。  

## 全唐诗(上)　卷三十三

卷33_1  【冬日宴群公于宅各赋一字得杯】于志宁  
陋巷朱轩拥，衡门缇骑来。俱裁七步咏，同倾三雅杯。  
色动迎春柳，花发犯寒梅。宾筵未半醉，骊歌不用催。  
  
卷33_2  【冬日宴于庶子宅各赋一字得趣】令狐德棻  
高门聊命赏，群英于此遇。放旷山水情，留连文酒趣。  
夕烟起林兰，霜枝殒庭树。落景虽已倾，归轩幸能驻。  
  
卷33_3  【冬日宴于庶子宅各赋一字得色】封行高  
夫君敬爱重，欢言情不极。雅引发清音，丽藻穷雕饰。  
水结曲池冰，日暖平亭色。引满既杯倾，终之以弁侧。  
  
卷33_4  【冬日宴于庶子宅各赋一字得节】杜正伦  
李门余妄进，徐榻君恒设。清论畅玄言，雅琴飞白雪。  
寒云暧落景，朔风凄暮节。方欣投辖情，且驻当归别。  
  
卷33_5  【玄武门侍宴（一作侍宴北门）】杜正伦  
大君端扆暇，睿赏狎林泉。开轩临禁籞，藉野列芳筵。  
参差歌管飏，容裔羽旗悬。玉池流若醴，云阁聚非烟。  
湛露晞尧日，熏风入舜弦。大德侔玄造，微物荷陶甄。  
谬陪瑶水宴，仍厕柏梁篇。阚名徒上月，邹辩讵谈天。  
既喜光华旦，还伤迟暮年。犹冀升中日，簪裾奉肃然。  
  
卷33_6  【奉和正日临朝】岑文本  
时雍表昌运，日正叶灵符。德兼三代礼，功包四海图。  
逾沙纷在列，执玉俨相趋。清跸喧辇道，张乐骇天衢。  
拂蜺九旗映，仪凤八音殊。佳气浮仙掌，熏风绕帝梧。  
天文光七政，皇恩被九区。方陪瘗玉礼，珥笔岱山隅。  
  
卷33_7  【奉述飞白书势】岑文本  
六文开玉篆，八体曜银书。飞毫列锦绣，拂素起龙鱼。  
凤举崩云绝，鸾惊游雾疏。别有临池草，恩沾垂露馀。  
  
卷33_8  【冬日宴于庶子宅各赋一字得平】岑文本  
金兰笃惠好，尊酒畅生平。既欣投辖赏，暂缓望乡情。  
爱景含霜晦，落照带风轻。于兹欢宴洽，宠辱讵相惊。  
  
卷33_9  【安德山池宴集】岑文本  
甲第多清赏，芳辰命羽卮。书帷通行径，琴台枕槿篱。  
池疑夜壑徙，山似郁洲移。雕楹网萝薜，激濑合埙篪。  
鸟戏翻新叶，鱼跃动清漪。自得淹留趣，宁劳攀桂枝。  
  
卷33_10  【安德山池宴集】刘洎  
平阳擅歌舞，金谷盛招携。何如兼往烈，会赏叶幽栖。  
已均朝野致，还欣物我齐。春晚花方落，兰深径渐迷。  
蒲新节尚短，荷小盖犹低。无劳拂长袖，直待夜乌啼。  
  
卷33_11  【安德山池宴集】褚遂良  
伏枥丹霞外，遮园焕景舒。行云泛层阜，蔽月下清渠。  
亭中奏赵瑟，席上舞燕裾。花落春莺晚，风光夏叶初。  
良朋比兰蕙，雕藻迈琼琚。独有狂歌客，来承欢宴馀。  
  
卷33_12  【安德山池宴集】杨续  
狭斜通凤阙，上路抵青楼。簪绂启宾馆，轩盖临御沟。  
西城多妙舞，主第出名讴。列峰疑宿雾，疏壑拟藏舟。  
花蝶辞风影，蘋藻含春流。酒阑高宴毕，自反山之幽。  
  
卷33_13  【游清都观寻沈道士得仙字】刘孝孙  
纷吾因暇豫，行乐极留连。寻真谒紫府，披雾觌青天。  
缅怀金阙外，遐想玉京前。飞轩俯松柏，抗殿接云烟。  
滔滔清夏景，嘒嘒早秋蝉。横琴对危石，酌醴临寒泉。  
聊祛尘俗累，宁希龟鹤年。无劳生羽翼，自可狎神仙。  
  
卷33_14  【早发成皋望河】刘孝孙  
清晨发岩邑，车马走轘辕。回瞰黄河上，惝怳屡飞魂。  
鸿流遵积石，惊浪下龙门。仙槎不辨处，沉璧想犹存。  
远近洲渚出，飒沓凫雁喧。怀古空延伫，叹逝将何言。  
  
卷33_15  【游灵山寺】刘孝孙  
吾王游胜地，骖驾历祇园。临风画角愤，耀日采旗翻。  
永怀筌了义，寂念启玄门。深溪穷地脉，高嶂接云根。  
信美谐心赏，幽邃且攀援。曳裾欣扈从，方悟屏尘喧。  
  
卷33_16  【冬日宴于庶子宅各赋一字得鲜】刘孝孙  
解襟游胜地，披云促宴筵。清文振笔妙，高论写言泉。  
冻柳含风落，寒梅照日鲜。骊歌虽欲奏，归驾且留连。  
  
卷33_17  【送刘散员同赋陈思王诗游人久不归（一作贺朝或贺朝清）】刘孝孙  
乡关渺天末，引领怅怀归。羁旅久淫滞，物色屡芳菲。  
稍觉私意尽，行看蓬鬓衰。如何千里外，伫立沾裳衣。  
  
卷33_18  【咏笛】刘孝孙  
凉秋夜笛鸣，流风韵九成。调高时慷慨，曲变或凄清。  
征客怀离绪，邻人思旧情。幸以知音顾，千载有奇声。  
  
卷33_19  【赋得春莺送友人（又作贺朝诗）】刘孝孙  
流莺拂绣羽，二月上林期。待雪消金禁，衔花向玉墀。  
翅掩飞燕舞，啼恼婕妤悲。料取金闺意，因君问所思。  
  
卷33_20  【巫山高】陆敬  
巫岫郁岧峣，高高入紫霄。白云抱危石，玄猿挂迥条。  
悬崖激巨浪，脆叶陨惊飙。别有阳台处，风雨共飘飖。  
  
卷33_21  【游隋故都】陆敬  
洛城聊顾步，长想遂留连。水斗宫初毁，风变鼎将迁。  
皋陶德不建，汾隅祀忽焉。宗祊旷无象，声朔缅谁传。  
枌榆何冷落，禾黍郁芊绵。悲歌尽商颂，太息悯周篇。  
来苏伫圣德，濡足乃乘乾。正始淳风被，人劳用息肩。  
舞象文思泽，偃伯武功宣。则百昌厥后，于万永斯年。  
兹辰素商节，灰管变星躔。平原悴秋草，乔木敛寒烟。  
翻黄坠疏叶，凝翠积高天。参差海曲雁，寂寞柳门蝉。  
兴悼今如此，悲愁复在旃。彷徨不忍去，杖策屡回邅。  
  
卷33_22  【游清都观寻沈道士得都字】陆敬  
聊排灵琐闼，徐步入清都。青溪冥寂士，思玄徇道枢。  
十芒生药笥，七焰发丹炉。缥帙桐君录，朱书王母符。  
宫槐散绿穗，日槿落青柎。矫翰雷门鹤，飞来叶县凫。  
凌风自可御，安事迫中区。方追羽化侣，从此得玄珠。  
  
卷33_23  【七夕赋咏成篇】陆敬  
夙驾鸣鸾启阊阖，霓裳遥裔俨天津。五明霜纨开羽扇，  
百和香车动画轮。婉娈夜分能几许，靓妆冶服为谁新。  
片时欢娱自有极，已复长望隔年人。  
  
卷33_24  【七夕赋咏成篇】沈叔安  
皎皎宵月丽秋光，耿耿天津横复长。停梭且复留残纬，  
拂镜及早更新妆。彩凤齐驾初成辇，雕鹊填河已作梁。  
虽喜得同今夜枕，还愁重空明日床。  
  
卷33_25  【七夕赋咏成篇】何仲宣  
日日思归勤理鬓，朝朝伫望懒调梭。凌风宝扇遥临月，  
映水仙车远渡河。历历珠星疑拖珮，冉冉云衣似曳罗。  
通宵道意终无尽，向晓离愁已复多。  
  
卷33_26  【游清都观寻沈道士得芳字】赵中虚  
青溪阻千仞，姑射藐汾阳。未若游兹境，探玄众妙场。  
鹤来疑羽客，云泛似霓裳。寓目虽灵宇，游神乃帝乡。  
道存真理得，心灰俗累忘。烟霞凝抗殿，松桂肃长廊。  
早蝉清暮响，崇兰散晚芳。即此翔寥廓，非复控榆枋。  
  
卷33_27  【送刘散员赋得陈思王诗明月照高楼】杨濬  
高楼一何绮，素月复流明。重轩望不极，馀晖揽讵盈。  
镜华当牖照，钩影隔帘生。逆愁异尊酒，对此难为情。  

## 全唐诗(上)　卷三十四

卷34_1  【陇头水】杨师道  
陇头秋月明，陇水带关城。笳添离别曲，风送断肠声。  
映雪峰犹暗，乘冰马屡惊。雾中寒雁至，沙上转蓬轻。  
天山传羽檄，汉地急征兵。阵开都护道，剑聚伏波营。  
于兹觉无渡，方共濯胡缨。  
  
卷34_2  【中书寓直咏雨简褚起居上官学士】杨师道  
云暗苍龙阙，沉沉殊未开。窗临凤凰沼，飒飒雨声来。  
电影入飞阁，风威凌吹台。长檐响奔溜，清簟肃浮埃。  
早荷叶稍没，新篁枝半摧。兹晨怅多绪，怀友自难裁。  
况复重城内，日暮独裴回。玉阶良史笔，金马掞天才。  
高甍通散骑，复道驾蓬莱。思君赠桃李，于此冀琼瑰。  
  
卷34_3  【阙题】杨师道  
汉家伊洛九重城，御路浮桥万里平。桂户雕梁连绮翼，  
虹梁绣柱映丹楹。朝光欲动千门曙，丽日初照百花明。  
燕赵蛾眉旧倾国，楚宫腰细本传名。二月桑津期结伴，  
三春淇水逐关情。兰丛有意飞双蝶，柳叶无趣隐啼莺。  
扇里细妆将夜并，风前独舞共花荣。两鬟百万谁论价，  
一笑千金判是轻。不为披图来侍寝，非因主第奉身迎。  
羊车讵畏青门闭，兔月今宵照后庭。  
  
卷34_4  【初秋夜坐应诏】杨师道  
玉琯凉初应，金壶夜渐阑。沧池流稍洁，仙掌露方漙。  
雁声风处断，树影月中寒。爽气长空净，高吟觉思宽。  
  
卷34_5  【赋终南山用风字韵应诏】杨师道  
眷言怀隐逸，辍驾践幽丛。白云飞夏雨，碧岭横春虹。  
草绿长杨路，花疏五柞宫。登临日将晚，兰桂起香风。  
  
卷34_6  【咏饮马应诏】杨师道  
清晨控龙马，弄影出花林。躞蹀依春涧，联翩度碧浔。  
苔流染丝络，水洁写雕簪。一御瑶池驾，讵忆长城阴。  
  
卷34_7  【初宵看婚】杨师道  
洛城花烛动，戚里画新蛾。隐扇羞应惯，含情愁已多。  
轻啼湿红粉，微睇转横波。更笑巫山曲，空传暮雨过。  
  
卷34_8  【侍宴赋得起坐弹鸣琴二首（一作杨希道诗）】杨师道  
北林鹊夜飞，南轩月初进。调弦发清徵，荡心祛褊吝。  
变作离鸿声，还入思归引。长叹未终极，秋风飘素鬓。  
丝传园客意，曲奏楚妃情。罕有知音者，空劳流水声。  
  
卷34_9  【咏琴（一作杨希道诗）】杨师道  
久擅龙门质，孤竦峄阳名。齐娥初发弄，赵女正调声。  
嘉客勿遽反，繁弦曲未成。  
  
卷34_10  【咏笙（一作杨希道诗）】杨师道  
短长插凤翼，洪细摹鸾音。能令楚妃叹，复使荆王吟。  
切切孤竹管，来应云和琴。  
  
卷34_11  【应诏咏巢乌】杨师道  
桂树春晖满，巢乌刷羽仪。朝飞丽城上，夜宿碧林陲。  
背风藏密叶，向日逐疏枝。仰德还能哺，依仁遂可窥。  
惊鸣雕辇侧，王吉自相知。  
  
卷34_12  【奉和夏日晚景应诏】杨师道  
辇路夹垂杨，离宫通建章。日落横峰影，云归起夕凉。  
雕轩动流吹，羽盖息回塘。薙草生还绿，残花落尚香。  
青岩类姑射，碧涧似汾阳。幸属无为日，欢娱尚未央。  
  
卷34_13  【奉和圣制春日望海】杨师道  
春山临渤海，征旅辍晨装。回瞰卢龙塞，斜瞻肃慎乡。  
洪波回地轴，孤屿映云光。落日惊涛上，浮天骇浪长。  
仙台隐螭驾，水府泛鼋梁。碣石朝烟灭，之罘归雁翔。  
北巡非汉后，东幸异秦皇。搴旗羽林客，跋距少年场。  
龙击驱辽水，鹏飞出带方。将举青丘缴，安访白霓裳。  
  
卷34_14  【春朝闲步】杨师道  
休沐乘闲豫，清晨步北林。池塘藉芳草，兰芷袭幽衿。  
雾中分晓日，花里弄春禽。野径香恒满，山阶笋屡侵。  
何须命轻盖，桃李自成阴。  
  
卷34_15  【还山宅】杨师道  
暮春还旧岭，徙倚玩年华。芳草无行径，空山正落花。  
垂藤扫幽石，卧柳碍浮槎。鸟散茅檐静，云披涧户斜。  
依然此泉路，犹是昔烟霞。  
  
卷34_16  【咏马】杨师道  
宝马权奇出未央，雕鞍照曜紫金装。春草初生驰上苑，  
秋风欲动戏长杨。鸣珂屡度章台侧，细蹀经向濯龙傍。  
徒令汉将连年去，宛城今已献名王。  
  
卷34_17  【奉和咏弓】杨师道  
霜重麟胶劲，风高月影圆。乌飞随帝辇，雁落逐鸣弦。  
  
卷34_18  【咏砚】杨师道  
圆池类璧水，轻翰染烟华。将军欲定远，见弃不应赊。  
  
卷34_19  【奉和正日临朝应诏】杨师道  
皇猷被寰宇，端扆属元辰。九重丽天邑，千门临上春。  
  
卷34_20  【咏舞（一作杨希道诗）】杨师道  
二八如回雪，三春类早花。分行向烛转，一种逐风斜。  

## 全唐诗(上)　卷三十五

卷35_1  【奉和执契静三边应诏】许敬宗  
玄塞隔阴戎，朱光分昧谷。地游穷北际，云崖尽西陆。  
星次绝轩台，风衢乖禹服。寰区无所外，天覆今咸育。  
窜苗犹有孽，戮负自贻辜。疏网妖鲵漏，盘薮怪禽逋。  
髯飞尚假息，乳视暂稽诛。乾灵振玉弩，神略运璇枢。  
日羽廓游气，天阵清华野。升晅光西夜，驰恩溢东泻。  
挥袂静昆炎，开关纳流赭。锦轺凌右地，华缨羁大夏。  
清台映罗叶，玄沚控瑶池。驼鹿输珍贶，树羽飨来仪。  
辍肴观化宇，栖籞萃条支。熏风交阆阙，就日泛濛漪。  
充庭延饮至，绚简敷春藻。迎姜已创图，命力方论道。  
昔托游河乘，再备商山皓。欣逢德化流，思效登封草。  
  
卷35_2  【奉和行经破薛举战地应制】许敬宗  
混元分大象，长策挫修鲸。于斯建宸极，由此创鸿名。  
一戎乾宇泰，千祀德流清。垂衣凝庶绩，端拱铸群生。  
复整瑶池驾，还临官渡营。周游寻曩迹，旷望动天情。  
帷宫面丹浦，帐殿瞩宛城。虏场栖九穗，前歌被六英。  
战地甘泉涌，阵处景云生。普天沾凯泽，相携欣颂平。  
  
卷35_3  【奉和入潼关】许敬宗  
曦驭循黄道，星陈引翠旗。济潼纡万乘，临河耀六师。  
前旌弥陆海，后骑发通伊。势逾回地轴，威盛转天机。  
是节岁穷纪，关树荡凉飔。仙露含灵掌，瑞鼎照川湄。  
冲襟赏临睨，高咏入京畿。  
  
卷35_4  【奉和春日望海】许敬宗  
韩夷愆奉赆，凭险乱天常。乃神弘庙略，横海剪吞航。  
电野清玄菟，腾笳振白狼。连云飞巨舰，编石架浮梁。  
周游临大壑，降望极遐荒。桃门通山抃，蓬渚降霓裳。  
惊涛含蜃阙，骇浪掩晨光。青丘绚春组，丹谷耀华桑。  
长驱七萃卒，成功百战场。俄且旋戎路，饮至肃岩廊。  
  
卷35_5  【奉和元日应制】许敬宗  
天正开初节，日观上重轮。百灵滋景祚，万玉庆惟新。  
待旦敷玄造，韬旒御紫宸。武帐临光宅，文卫象钩陈。  
广庭扬九奏，大帛丽三辰。发生同化育，播物体陶钧。  
霜空澄晓气，霞景莹芳春。德辉覃率土，相贺奉还淳。  
  
卷35_6  【奉和初春登楼即目应诏】许敬宗  
旭日临重壁，天眷极中京。春晖发芳甸，佳气满层城。  
去鸟随看没，来云逐望生。歌里非烟飏，琴上凯风清。  
文波浮镂槛，摛景焕雕楹。璇玑体宽政，隆栋象端衡。  
创规虽有作，凝拱遂无营。沐恩空改鬓，将何谢夏成。  
  
卷35_7  【奉和秋日即目应制】许敬宗  
玉露交珠网，金风度绮钱。昆明秋景淡，岐岫落霞然。  
辞燕归寒海，来鸿出远天。叶动罗帷飏，花映绣裳鲜。  
规空升暗魄，笼野散轻烟。鹊度林光起，凫没水文圆。  
无机络秋纬，如管奏寒蝉。乃眷情何极，宸襟豫有旃。  
  
卷35_8  【奉和秋暮言志应制】许敬宗  
秋深桂初发，寒窗菊馀菲。波拥群凫至，秋飘朔雁归。  
月荚生还落，云枝似复非。凝宸阅栖亩，观文伫少微。  
圣敬韬前哲，先天谅不违。  
  
卷35_9  【奉和喜雪应制】许敬宗  
嵰州表奇贶，閟竹应遐巡。何如御京洛，流霰下天津。  
忽若琼林曙，俄同李径春。姑峰映仙质，郢路杂歌尘。  
伏槛观花瑞，称觞庆冬积。飘河共泻银，委树还重璧。  
连山分掩翠，绵霄远韬碧。千里遍浮空，五轫咸沦迹。  
机前辉裂素，池上伴凌波。腾华承玉宇，凝照混金娥。  
是日松筠性，欣奉柏梁歌。  
  
卷35_10  【奉和登陕州城楼应制】许敬宗  
挹河澄绿宇，御沟映朱宫。辰旂翻丽景，星盖曳雕虹。  
学嚬齐柳嫩，妍笑发春丛。锦鳞文碧浪，绣羽绚青空。  
眷念三阶静，遥想二南风。  
  
卷35_11  【游清都观寻沈道士得清字】许敬宗  
幽人蹈箕颍，方士访蓬瀛。岂若逢真气，齐契体无名。  
既诠众妙理，聊畅远游情。纵心驰贝阙，怡神想玉京。  
或命馀杭酒，时听洛滨笙。风衢通阆苑，星使下层城。  
蕙帐晨飙动，芝房夕露清。方叶栖迟趣，于此听钟声。  
  
卷35_12  【奉和七夕宴悬圃应制二首】许敬宗  
牛闺临浅汉，鸾驷涉秋河。两怀萦别绪，一宿庆停梭。  
星模铅里靥，月写黛中蛾。奈许今宵度，长婴离恨多。  
婺闺期今夕，蛾轮泛浅潢。迎秋伴暮雨，待暝合神光。  
荐寝低云鬓，呈态解霓裳。喜中愁漏促，别后怨天长。  
  
卷35_13  【奉和仪鸾殿早秋应制】许敬宗  
睿想追嘉豫，临轩御早秋。斜晖丽粉壁，清吹肃朱楼。  
高殿凝阴满，雕窗艳曲流。小臣参广宴，大造谅难酬。  
  
卷35_14  【奉和咏雨应诏】许敬宗  
舞商初赴节，湘燕远迎秋。飘丝交殿网，乱滴起池沤。  
激溜分龙阙，斜飞洒凤楼。崇朝方浃宇，宸盼俯凝旒。  
  
卷35_15  【奉和过慈恩寺应制】许敬宗  
凤阙邻金地，龙旂拂宝台。云楣将叶并，风牖送花来。  
月宫清晚桂，虹梁绚早梅。梵境留宸瞩，掞发丽天才。  
  
卷35_16  【冬日宴于庶子宅各赋一字得归】许敬宗  
倦游嗟落拓，短翮慕追飞。周醪忽同醉，牙弦乃共挥。  
油云澹寒色，落景霭霜霏。累日方投分，兹夕谅无归。  
  
卷35_17  【送刘散员同赋得陈思王诗山树郁苍苍】许敬宗  
乔木托危岫，积翠绕连冈。叶疏犹漏影，花少未流芳。  
风来闻肃肃，雾罢见苍苍。此中饯行迈，不异上河梁。  
  
卷35_18  【侍宴莎册宫应制得情字】许敬宗  
三星希曙景，万骑翊天行。葆羽翻风队，腾吹掩山楹。  
暖日晨光浅，飞烟旦彩轻。塞寒桃变色，冰断箭流声。  
渐奏长安道，神皋动睿情。  
  
卷35_19  【奉和过旧宅应制】许敬宗  
飞云临紫极，出震表青光。自尔家寰海，今兹返帝乡。  
情深感代国，乐甚宴谯方。白水浮佳气，黄星聚太常。  
岐凤鸣层阁，酆雀贺雕梁。桂山犹总翠，蘅薄尚流芳。  
攀鳞有遗皓，沐德抃称觞。  
  
卷35_20  【奉和宴中山应制】许敬宗  
飞云旋碧海，解网宥青丘。养贤停八骏，观风驻五牛。  
张乐临尧野，扬麾历舜州。中山献仙酤，赵媛发清讴。  
塞门朱雁入，郊薮紫麟游。一举氛霓静，千龄德化流。  
  
卷35_21  【奉和圣制登三台言志应制】许敬宗  
中天表云榭，载极耸昆楼。圣作规玄造，轩阿复聿修。  
高门符令节，形胜总神州。企翼抟禽萃，飞甍燕雀游。  
缀星罗百拱，缘汉转三休。旦云生玉舄，初月上银钩。  
妙管含秦凤，仙姿丽斗牛。形言防处逸，粹藻发嘉猷。  
荷生无以谢，尽瘁竟何酬。  
  
卷35_22  【安德山池宴集】许敬宗  
戚里欢娱地，园林瞩望新。山庭带芳杜，歌吹叶阳春。  
台榭疑巫峡，荷蕖似洛滨。风花萦少女，虹梁聚美人。  
宴游穷至乐，谈笑毕良辰。独叹高阳晚，归路不知津。  
  
卷35_23  【奉和圣制送来济应制】许敬宗  
万乘腾镳警岐路，百壶供帐饯离宫。御沟分水声难绝，  
广宴当歌曲易终。兴言共伤千里道，俯迹聊示五情同。  
良哉既深留帝念，沃化方有赞天聪。  
  
卷35_24  【七夕赋咏成篇】许敬宗  
一年抱怨嗟长别，七夕含态始言归。飘飘罗袜光天步，  
灼灼新妆鉴月辉。情催巧笑开星靥，不惜呈露解云衣。  
所叹却随更漏尽，掩泣还弄昨宵机。  
  
卷35_25  【拟江令于长安归扬州九日赋】许敬宗  
本逐征鸿去，还随落叶来。菊花应未满，请待诗人开。  
  
卷35_26  【同前拟】许敬宗  
游人倦蓬转，乡思逐雁来。偏想临潭菊，芳蕊对谁开。  
  
卷35_27  【和边城秋气早】李义府  
金微凝素节，玉律应清葭。边马秋声急，征鸿晓阵斜。  
关树凋凉叶，塞草落寒花。雾暗长川景，云昏大漠沙。  
溪深路难越，川平望超忽。极望断烟飘，遥落惊蓬没。  
霜结龙城吹，水照龟林月。日色夏犹冷，霜华春未歇。  
睿作高紫宸，分明映玄阙。  
  
卷35_28  【招谕有怀赠同行人（一作李乂诗）】李义府  
远游冒艰阻，深入劳存谕。春去辞国门，秋还在边戍。  
轩车行未返，节序催难驻。陌上悲转蓬，园中想芳树。  
蜀山自纷纠，岷水恒奔注。临泛多苦怀，登攀寡欢趣。  
永夕飞淫雨，崇朝蒸毒雾。不求绥岭桃，宁美邛乡蒟。  
白狼行欲静，骢马何常驱。愿接轺旆尘，联翩东北骛。  
  
卷35_29  【宣正殿芝草】李义府  
明王敦孝感，宝殿秀灵芝。色带朝阳净，光涵雨露滋。  
且标宣德重，更引国恩施。圣祚今无限，微臣乐未移。  
  
卷35_30  【咏鹦鹉】李义府  
牵弋辞重海，触网去层峦。戢翼雕笼际，延思彩霞端。  
慕侣朝声切，离群夜影寒。能言殊可贵，相助忆长安。  
  
卷35_31  【在巂州遥叙封禅】李义府  
天齐标巨镇，日观启崇期。岧峣临渤澥，隐嶙控河沂。  
眺迥分吴乘，凌高属汉祠。建岳诚为长，升功谅在兹。  
帝猷符广运，玄范畅文思。飞声总地络，腾化抚乾维。  
瑞策开珍凤，祯图荐宝龟。创封超昔夏，修禅掩前姬。  
东后方肆觐，西都导六师。肃驾移星苑，扬罕驭风司。  
沸鼓喧平陆，凝跸静通逵。汶阳驰月羽，蒙阴警电麾。  
岩花飘曙辇，峰叶荡春旗。石闾环藻卫，金坛映黼帷。  
仙阶溢秘秬，灵检耀祥芝。张乐分韶濩，观礼纵华夷。  
佳气浮丹谷，荣光泛绿坻。三始贻遐贶，万岁受重釐。  
菲质陶恩奖，趋迹奉轩墀。触网沦幽裔，乘徼限明时。  
周南昔已叹，邛西今复悲。  
  
卷35_32  【堂堂词二首（一作题美人）】李义府  
镂月成歌扇，裁云作舞衣。自怜回雪影，好取洛川归。  
懒整鸳鸯被，羞褰玳瑁床。春风别有意，密处也寻香。  
  
卷35_33  【咏乌】李义府  
日里飏朝彩，琴中伴夜啼。上林如许树，不借一枝栖。  

## 全唐诗(上)　卷三十六

卷36_1  【从军行二首（一作拟古）】虞世南  
涂山烽候惊，弭节度龙城。冀马楼兰将，燕犀上谷兵。  
剑寒花不落，弓晓月逾明。凛凛严霜节，冰壮黄河绝。  
蔽日卷征蓬，浮天散飞雪。全兵值月满，精骑乘胶折。  
结发早驱驰，辛苦事旌麾。马冻重关冷，轮摧九折危。  
独有西山将，年年属数奇。  
烽火发金微，连营出武威。孤城塞云起，绝阵虏尘飞。  
侠客吸龙剑，恶少缦胡衣。朝摩骨都垒，夜解谷蠡围。  
萧关远无极，蒲海广难依。沙磴离旌断，晴川候马归。  
交河梁已毕，燕山旆欲挥。方知万里相，侯服见光辉。  
  
卷36_2  【拟饮马长城窟】虞世南  
驰马渡河干，流深马渡难。前逢锦车使，都护在楼兰。  
轻骑犹衔勒，疑兵尚解鞍。温池下绝涧，栈道接危峦。  
拓地勋未赏，亡城律岂宽。有月关犹暗，经春陇尚寒。  
云昏无复影，冰合不闻湍。怀君不可遇，聊持报一餐。  
  
卷36_3  【出塞】虞世南  
上将三略远，元戎九命尊。缅怀古人节，思酬明主恩。  
山西多勇气，塞北有游魂。扬桴上陇坂，勒骑下平原。  
誓将绝沙漠，悠然去玉门。轻赍不遑舍，惊策骛戎轩。  
凛凛边风急，萧萧征马烦。雪暗天山道，冰塞交河源。  
雾锋黯无色，霜旗冻不翻。耿介倚长剑，日落风尘昏。  
  
卷36_4  【结客少年场行】虞世南  
韩魏多奇节，倜傥遗声利。共矜然诺心，各负纵横志。  
结交一言重，相期千里至。绿沉明月弦，金络浮云辔。  
吹箫入吴市，击筑游燕肆。寻源博望侯，结客远相求。  
少年怀一顾，长驱背陇头。焰焰戈霜动，耿耿剑虹浮。  
天山冬夏雪，交河南北流。云起龙沙暗，木落雁门秋。  
轻生殉知己，非是为身谋。  
  
卷36_5  【怨歌行】虞世南  
紫殿秋风冷，雕甍落日沉。裁纨凄断曲，织素别离心。  
掖庭羞改画，长门不惜金。宠移恩稍薄，情疏恨转深。  
香销翠羽帐，弦断凤凰琴。镜前红粉歇，阶上绿苔侵。  
谁言掩歌扇，翻作白头吟。  
  
卷36_6  【中妇织流黄】虞世南  
寒闺织素锦，含怨敛双蛾。综新交缕涩，经脆断丝多。  
衣香逐举袖，钏动应鸣梭。还恐裁缝罢，无信达交河。  
  
卷36_7  【门有车马客】虞世南  
陈遵重交结，田蚡擅豪华。曲台临上路，高轩抵狭斜。  
赭汗千金马，绣轴五香车。白鹤随飞盖，朱鹭入鸣笳。  
夏莲开剑水，春桃发绶花。高谈辩飞兔，摛藻握灵蛇。  
逢恩出毛羽，失路委泥沙。暧暧风烟晚，路长归骑远。  
日斜青琐第，尘飞金谷苑。危弦促柱奏巴渝，  
遗簪堕珥解罗襦。如何守直道，翻使谷名愚。  
  
卷36_8  【飞来双白鹤】虞世南  
飞来双白鹤，奋翼远凌烟。俱栖集紫盖，一举背青田。  
飏影过伊洛，流声入管弦。鸣群倒景外，刷羽阆风前。  
映海疑浮雪，拂涧泻飞泉。燕雀宁知去，蜉蝣不识还。  
何言别俦侣，从此间山川。顾步已相失，裴回各自怜。  
危心犹警露，哀响讵闻天。无因振六翮，轻举复随仙。  
  
卷36_9  【奉和幽山雨后应令】虞世南  
肃城邻上苑，黄山迩桂宫。雨歇连峰翠，烟开竟野通。  
排虚翔戏鸟，跨水落长虹。日下林全暗，云收岭半空。  
山泉鸣石涧，地籁响岩风。  
  
卷36_10  【赋得吴都】虞世南  
画野通淮泗，星躔应斗牛。玉牒宏图表，黄旗美气浮。  
三分开霸业，万里宅神州。高台临茂苑，飞阁跨澄流。  
江涛如素盖，海气似朱楼。吴趋自有乐，还似镜中游。  
  
卷36_11  【赋得慎罚】虞世南  
帝图光往册，上德表鸿名。道冠二仪始，风高三代英。  
乐和知化洽，讼息表刑清。罚轻犹在念，勿喜尚留情。  
明慎全无枉，哀矜在好生。五疵过亦察，二辟理弥精。  
幪巾示廉耻，嘉石务详平。每削繁苛性，常深恻隐诚。  
政宽思济猛，疑罪必从轻。于张惩不滥，陈郭宪无倾。  
刑措谅斯在，欢然仰颂声。  
  
卷36_12  【奉和咏日午】虞世南  
高天净秋色，长汉转曦车。玉树阴初正，桐圭影未斜。  
翠盖飞圆彩，明镜发轻花。再中良表瑞，共仰璧晖赊。  
  
卷36_13  【发营逢雨应诏】虞世南  
豫游欣胜地，皇泽乃先天。油云阴御道，膏雨润公田。  
陇麦沾逾翠，山花湿更然。稼穑良所重，方复悦丰年。  
  
卷36_14  【赋得临池竹应制】虞世南  
葱翠梢云质，垂彩映清池。波泛含风影，流摇防露枝。  
龙鳞漾嶰谷，凤翅拂涟漪。欲识凌冬性，唯有岁寒知。  
  
卷36_15  【侍宴应诏赋韵得前字】虞世南  
芬芳禁林晚，容与桂舟前。横空一鸟度，照水百花然。  
绿野明斜日，青山澹晚烟。滥陪终宴赏，握管类窥天。  
  
卷36_16  【侍宴归雁堂】虞世南  
歌堂面渌水，舞馆接金塘。竹开霜后翠，梅动雪前香。  
凫归初命侣，雁起欲分行。刷羽同栖集，怀恩愧稻粱。  
  
卷36_17  【凌晨早朝】虞世南  
万瓦宵光曙，重檐夕雾收。玉花停夜烛，金壶送晓筹。  
日晖青琐殿，霞生结绮楼。重门应启路，通籍引王侯。  
  
卷36_18  【奉和咏风应魏王教】虞世南  
逐舞飘轻袖，传歌共绕梁。动枝生乱影，吹花送远香。  
  
卷36_19  【初晴应教】虞世南  
初日明燕馆，新溜满梁池。归云半入岭，残滴尚悬枝。  
  
卷36_20  【春夜】虞世南  
春苑月裴回，竹堂侵夜开。惊鸟排林度，风花隔水来。  
  
卷36_21  【咏舞】虞世南  
繁弦奏渌水，长袖转回鸾。一双俱应节，还似镜中看。  
  
卷36_22  【咏萤】虞世南  
的历流光小，飘飖弱翅轻。恐畏无人识，独自暗中明。  
  
卷36_23  【蝉】虞世南  
垂緌饮清露，流响出疏桐。居高声自远，非是藉秋风。  
  
卷36_24  【秋雁（一作褚亮诗）】虞世南  
日暮霜风急，羽翮转难任。为有传书意，联翩入上林。  
  
卷36_25  【奉和月夜观星应令】虞世南  
早秋炎景暮，初弦月彩新。清风涤暑气，零露净嚣尘。  
薄雾销轻縠，鲜云卷夕鳞。休光灼前曜，瑞彩接重轮。  
缘情摛圣藻，并作命徐陈。宿草诚渝滥，吹嘘偶搢绅。  
天文岂易述，徒知仰北辰。  
  
卷36_26  【和銮舆顿戏下（一作追从銮舆夕顿戏下应令）】虞世南  
重轮依紫极，前耀奉丹霄。天经恋宸扆，帝命扈仙镳。  
乘星开鹤禁，带月下虹桥。银书含晓色，金辂转晨飙。  
雾澈轩营近，尘暗苑城遥。莲花分秀萼，竹箭下惊潮。  
抚己惭龙干，承恩集凤条。瑶山盛风乐，抽简荐徒谣。  
  
卷36_27  【奉和至寿春应令】虞世南  
瑶山盛风乐，南巡务逸游。如何事巡抚，民瘼谅斯求。  
文鹤扬轻盖，苍龙饰桂舟。泛沫萦沙屿，寒澌拥急流。  
路指八仙馆，途经百尺楼。眷言昔游践，回驾且淹留。  
后车喧凤吹，前旌映彩旒。龙骖驻六马，飞阁上三休。  
调谐金石奏，欢洽羽觞浮。天文徒可仰，何以厕琳球。  
  
卷36_28  【奉和幸江都应诏】虞世南  
南国行周化，稽山秘夏图。百王岂殊轨，千载协前谟。  
肆觐遵时豫，顺动悦来苏。安流进玉轴，戒道翼金吾。  
龙旂焕辰象，凤吹溢川涂。封唐昔敷锡，分陕被荆吴。  
沐道咸知让，慕义久成都。冬律初飞管，阳鸟正衔芦。  
严飙肃林薄，暧景澹江湖。鸿私浃幽远，厚泽润凋枯。  
虞琴起歌咏，汉筑动巴歈。多幸沾行苇，无庸类散樗。  
  
卷36_29  【奉和献岁宴宫臣】虞世南  
履端初起节，长苑命高筵。肆夏喧金奏，重润响朱弦。  
春光催柳色，日彩泛槐烟。微臣同滥吹，谬得仰钧天。  
  
卷36_30  【奉和出颍至淮应令】虞世南  
良晨喜利涉，解缆入淮浔。寒流泛鹢首，霜吹响哀吟。  
潜鳞波里跃，水鸟浪前沉。邗沟非复远，怅望悦宸襟。  
  
卷36_31  【应诏嘲司花女】虞世南  
学画鸦黄半未成，垂肩亸袖太憨生。  
缘憨却得君王惜，长把花枝傍辇行。  

## 全唐诗(上)　卷三十七

卷37_1  【古意六首】王绩  
幽人在何所，紫岩有仙躅。月下横宝琴，此外将安欲。  
材抽峄山干，徽点昆丘玉。漆抱蛟龙唇，丝缠凤凰足。  
前弹广陵罢，后以明光续。百金买一声，千金传一曲。  
世无钟子期，谁知心所属。  
竹生大夏溪，苍苍富奇质。绿叶吟风劲，翠茎犯霄密。  
霜霰封其柯，鹓鸾食其实。宁知轩辕后，更有伶伦出。  
刀斧俄见寻，根株坐相失。裁为十二管，吹作雄雌律。  
有用虽自伤，无心复招疾。不如山上草，离离保终吉。  
宝龟尺二寸，由来宅深水。浮游五湖内，宛转三江里。  
何不深复深，轻然至溱洧。溱洧源流狭，春秋不濡轨。  
渔人递往还，网罟相萦藟。一朝失运会，刳肠血流死。  
丰骨输庙堂，鲜腴藉笾簋。弃置谁怨尤，自我招此否。  
馀灵寄明卜，复来钦所履。  
松生北岩下，由来人径绝。布叶捎云烟，插根拥岩穴。  
自言生得地，独负凌云洁。何时畏斤斧，几度经霜雪。  
风惊西北枝，雹陨东南节。不知岁月久，稍觉枝干折。  
藤萝上下碎，枝干纵横裂。行当糜烂尽，坐共灰尘灭。  
宁关匠石顾，岂为王孙折。盛衰自有时，圣贤未尝屑。  
寄言悠悠者，无为嗟大耋。  
桂树何苍苍，秋来花更芳。自言岁寒性，不知露与霜。  
幽人重其德，徙植临前堂。连拳八九树，偃蹇二三行。  
枝枝自相纠，叶叶还相当。去来双鸿鹄，栖息两鸳鸯。  
荣荫诚不厚，斤斧亦勿伤。赤心许君时，此意那可忘。  
彩凤欲将归，提罗出郊访。罗张大泽已，凤入重云飏。  
朝栖昆阆木，夕饮蓬壶涨。问凤那远飞，贤君坐相望。  
凤言荷深德，微禽安足尚。但使雏卵全，无令矰缴放。  
皇臣力牧举，帝乐箫韶畅。自有来巢时，明年阿阁上。  
  
卷37_2  【石竹咏】王绩  
萋萋结绿枝，晔晔垂朱英。常恐零露降，不得全其生。  
叹息聊自思，此生岂我情。昔我未生时，谁者令我萌。  
弃置勿重陈，委化何足惊。  
  
卷37_3  【田家三首（一作王勃诗）】王绩  
阮籍生涯懒，嵇康意气疏。相逢一醉饱，独坐数行书。  
小池聊养鹤，闲田且牧猪。草生元亮径，花暗子云居。  
倚床看妇织，登垄课儿锄。回头寻仙事，并是一空虚。  
家住箕山下，门枕颍川滨。不知今有汉，唯言昔避秦。  
琴伴前庭月，酒劝后园春。自得中林士，何忝上皇人。  
平生唯酒乐，作性不能无。朝朝访乡里，夜夜遣人酤。  
家贫留客久，不暇道精粗。抽帘持益炬，拔箦更燃炉。  
恒闻饮不足，何见有残壶。  
  
卷37_4  【赠李征君大寿】王绩  
孔淳辞散骑，陆昶谢中郎。幅巾朝帝罢，杖策去官忙。  
附车还赵郡，乘船向武昌。九徵书未已，十辟誉弥彰。  
副君迎绮季，天子送严光。灞陵幽径近，磻溪隐路长。  
编蓬还作室，绩草更为裳。会稽置樵处，兰陵卖药行。  
看书惟道德，开教止农桑。别有幽怀侣，由来高让王。  
前年辞厚币，今岁返寒乡。有书横石架，无毡坐土床。  
兰英犹足酿，竹实本无粮。涧松寒转直，山菊秋自香。  
管宁存祭礼，王霸重朝章。去去相随去，披裘骄盛唐。  
  
卷37_5  【山中叙志】王绩  
物外知何事，山中无所有。风鸣静夜琴，月照芳春酒。  
直置百年内，谁论千载后。张奉娉贤妻，老莱藉嘉偶。  
孟光傥未嫁，梁鸿正须妇。  
  
卷37_6  【赠梁公】王绩  
我欲图世乐，斯乐难可常。位大招讥嫌，禄极生祸殃。  
圣莫若周公，忠岂逾霍光。成王已兴诮，宣帝如负芒。  
范蠡何智哉，单舟戒轻装。疏广岂不怀，策杖还故乡。  
朱门虽足悦，赤族亦可伤。履霜成坚冰，知足胜不祥。  
我今穷家子，自言此见长。功成皆能退，在昔谁灭亡。  
  
卷37_7  【薛记室收过庄见寻率题古意以赠】王绩  
伊昔逢丧乱，历数闰当馀。豺狼塞衢路，桑梓成丘墟。  
余及尔皆亡，东西各异居。尔为背风鸟，我为涸辙鱼。  
逮承云雷后，欣逢天地初。东川聊下钓，南亩试挥锄。  
资税幸不及，伏腊常有储。散诞时须酒，萧条懒向书。  
朽木不可雕，短翮将焉摅。故人有深契，过我蓬蒿庐。  
曳裾出门迎，握手登前除。相看非旧颜，忽若形骸疏。  
追道宿昔事，切切心相于。忆我少年时，携手游东渠。  
梅李夹两岸，花枝何扶疏。同志亦不多，西庄有姚徐。  
尝爱陶渊明，酌醴焚枯鱼。尝学公孙弘，策杖牧群猪。  
追念甫如昨，奄忽成空虚。生讵能几，岁岁常不舒。  
赖有北山僧，教我以真如。使我视听遣，自觉尘累祛。  
何事须筌蹄，今已得兔鱼。旧游傥多暇，同此释纷拏。  
  
卷37_8  【晚年叙志示翟处士】王绩  
弱龄慕奇调，无事不兼修。望气登重阁，占星上小楼。  
明经思待诏，学剑觅封侯。弃繻频北上，怀刺几西游。  
中年逢丧乱，非复昔追求。失路青门隐，藏名白社游。  
风云私所爱，屠博暗为俦。解纷曾霸越，释难颇存周。  
晚岁聊长想，生涯太若浮。归来南亩上，更坐北溪头。  
古岸多磐石，春泉足细流。东隅诚已谢，西景惧难收。  
无谓退耕近，伏念已经秋。庚桑逢处跪，陶潜见人羞。  
三晨宁举火，五月镇披裘。自有居常乐，谁知身世忧。  
  
卷37_9  【春日（一作初春）】王绩  
前旦出园游，林华都未有。今朝下堂来，池冰开已久。  
雪被南轩梅，风催北庭柳。遥呼灶前妾，却报机中妇。  
年光恰恰来，满瓮营春酒。  
  
卷37_10  【采药】王绩  
野情贪药饵，郊居倦蓬荜。青龙护道符，白犬游仙术。  
腰镰戊己月，负锸庚辛日。时时断嶂遮，往往孤峰出。  
行披葛仙经，坐检神农帙。龟蛇采二苓，赤白寻双术。  
地冻根难尽，丛枯苗易失。从容肉作名，薯蓣膏成质。  
家丰松叶酒，器贮参花蜜。且复归去来，刀圭辅衰疾。  
  
卷37_11  【在京思故园见乡人问】王绩  
旅泊多年岁，老去不知回。忽逢门前客，道发故乡来。  
敛眉俱握手，破涕共衔杯。殷勤访朋旧，屈曲问童孩。  
衰宗多弟侄，若个赏池台。旧园今在否，新树也应栽。  
柳行疏密布，茅斋宽窄裁。经移何处竹，别种几株梅。  
渠当无绝水，石计总生苔。院果谁先熟，林花那后开。  
羁心只欲问，为报不须猜。行当驱下泽，去剪故园莱。  
  
卷37_12  【春桂问答二首】王绩  
问春桂，桃李正芬华。年光随处满，何事独无花。  
春桂答，春华讵能久。风霜摇落时，独秀君知不。  
  
卷37_13  【北山】王绩  
旧知山里绝氛埃，登高日暮心悠哉。子平一去何时返，  
仲叔长游遂不来。幽兰独夜清琴曲，桂树凌云浊酒杯。  
槁项同枯木，丹心等死灰。  
  
卷37_14  【野望】王绩  
东皋薄暮望，徙倚欲何依。树树皆秋色，山山唯落晖。  
牧人驱犊返，猎马带禽归。相顾无相识，长歌怀采薇。  
  
卷37_15  【赠程处士】王绩  
百年长扰扰，万事悉悠悠。日光随意落，河水任情流。  
礼乐囚姬旦，诗书缚孔丘。不如高枕枕，时取醉消愁。  
  
卷37_16  【九月九日赠崔使君善为】王绩  
野人迷节候，端坐隔尘埃。忽见黄花吐，方知素节回。  
映岩千段发，临浦万株开。香气徒盈把，无人送酒来。  
  
卷37_17  【独坐】王绩  
问君樽酒外，独坐更何须。有客谈名理，无人索地租。  
三男婚令族，五女嫁贤夫。百年随分了，未羡陟方壶。  
  
卷37_18  【游仙四首】王绩  
暂出东陂路，过访北岩前。蔡经新学道，王烈旧成仙。  
驾鹤来无日，乘龙去几年。三山银作地，八洞玉为天。  
金精飞欲尽，石髓溜应坚。自悲生世促，无暇待桑田。  
上月芝兰径，中岩紫翠房。金壶新练乳，玉釜始煎香。  
六局黄公术，三门赤帝方。吹沙聊作鸟，动石试为羊。  
缑氏还程促，瀛洲会日长。谁知北岩下，延首咏霓裳。  
结衣寻野路，负杖入山门。道士言无宅，仙人更有村。  
斜溪横桂渚，小径入桃源。玉床尘稍冷，金炉火尚温。  
心疑游北极，望似陟西昆。逆愁归旧里，萧条访子孙。  
真经知那是，仙骨定何为。许迈心长切，嵇康命似奇。  
桑疏金阙迥，苔重石梁危。照水然犀角，游山费虎皮。  
鸭桃闻已种，龙竹未经骑。为向天仙道，栖遑君讵知。  
  
卷37_19  【策杖寻隐士】王绩  
策杖寻隐士，行行路渐赊。石梁横涧断，土室映山斜。  
孝然纵有舍，威辇遂无家。置酒烧枯叶，披书坐落花。  
新垂滋水钓，旧结茂陵罝。岁岁长如此，方知轻世华。  
  
卷37_20  【赠学仙者】王绩  
采药层城远，寻师海路赊。玉壶横日月，金阙断烟霞。  
仙人何处在，道士未还家。谁知彭泽意，更觅步兵那。  
春酿煎松叶，秋杯浸菊花。相逢宁可醉，定不学丹砂。  
  
卷37_21  【黄颊山】王绩  
别有青溪道，斜亘碧岩隈。崩榛横古蔓，荒石拥寒苔。  
野心长寂寞，山径本幽回。步步攀藤上，朝朝负药来。  
几看松叶秀，频值菊花开。无人堪作伴，岁晚独悠哉。  
  
卷37_22  【建德破后入长安咏秋蓬示辛学士】王绩  
遇坎聊知止，逢风或未归。孤根何处断，轻叶强能飞。  
  
卷37_23  【过酒家五首（一作题酒店壁）】王绩  
洛阳无大宅，长安乏主人。黄金销未尽，只为酒家贫。  
此日长昏饮，非关养性灵。眼看人尽醉，何忍独为醒。  
竹叶连糟翠，蒲萄带曲红。相逢不令尽，别后为谁空。  
对酒但知饮，逢人莫强牵。倚炉便得睡，横瓮足堪眠。  
有客须教饮，无钱可别沽。来时长道贳，惭愧酒家胡。  
  
卷37_24  【夜还东溪】王绩  
石苔应可践，丛枝幸易攀。青溪归路直，乘月夜歌还。  
  
卷37_25  【山中别李处士】王绩  
为向东溪道，人来路渐赊。山中春酒熟，何处得停家。  
  
卷37_26  【初春】王绩  
春来日渐长，醉客喜年光。稍觉池亭好，偏宜酒瓮香。  
  
卷37_27  【醉后】王绩  
阮籍醒时少，陶潜醉日多。百年何足度，乘兴且长歌。  
  
卷37_28  【题酒店壁】王绩  
昨夜瓶始尽，今朝瓮即开。梦中占梦罢，还向酒家来。  
  
卷37_29  【戏题卜铺壁】王绩  
旦逐刘伶去，宵随毕卓眠。不应长卖卜，须得杖头钱。  
  
卷37_30  【尝春酒】王绩  
野觞浮郑酌，山酒漉陶巾。但令千日醉，何惜两三春。  
  
卷37_31  【独酌】王绩  
浮生知几日，无状逐空名。不如多酿酒，时向竹林倾。  
  
卷37_32  【秋夜喜遇王处士】王绩  
北场芸藿罢，东皋刈黍归。相逢秋月满，更值夜萤飞。  
  
卷37_33  【山夜调琴】王绩  
促轸乘明月，抽弦对白云。从来山水韵，不使俗人闻。  
  
卷37_34  【看酿酒】王绩  
六月调神曲，正朝汲美泉。从来作春酒，未省不经年。  
  
卷37_35  【食后】王绩  
田家无所有，晚食遂为常。菜剪三秋绿，飧炊百日黄。  
胡麻山麨样，楚豆野麋方。始暴松皮脯，新添杜若浆。  
葛花消酒毒，萸蒂发羹香。鼓腹聊乘兴，宁知逢世昌。  
  
卷37_36  【过汉故城】王绩  
大汉昔未定，强秦犹擅场。中原逐鹿罢，高祖郁龙骧。  
经始谋帝坐，兹焉壮未央。规模穷栋宇，表里浚城隍。  
群后崇长乐，中朝增建章。钩陈被兰锜，乐府奏芝房。  
翡翠明珠帐，鸳鸯白玉堂。清晨宝鼎食，闲夜郁金香。  
天马来东道，佳人倾北方。何其赫隆盛，自谓保灵长。  
历数有时尽，哀平嗟不昌。冰坚成巨猾，火德遂颓纲。  
奥位匪虚校，贪天竟速亡。魂神吁社稷，豺虎斗岩廊。  
金狄移灞岸，铜盘向洛阳。君王无处所，年代几荒凉。  
宫阙谁家域，蓁芜罥我裳。井田唯有草，海水变为桑。  
在昔高门内，于今岐路傍。馀基不可识，古墓列成行。  
狐兔惊魍魉，鸱鸮吓獝狂。空城寒日晚，平野暮云黄。  
烈烈焚青棘，萧萧吹白杨。千秋并万岁，空使咏歌伤。  
  
卷37_37  【益州城西张超亭观妓（一作卢照邻诗，一作王勣诗）】王绩  
落日明歌席，行云逐舞人。江南飞暮雨，梁上下轻尘。  
冶服看疑画，妆台望似春。高车勿遽返，长袖欲相亲。  
  
卷37_38  【咏妓（一作王勣诗）】王绩  
妖姬饰靓妆，窈窕出兰房。日照当轩影，风吹满路香。  
早时歌扇薄，今日舞衫长。不应令曲误，持此试周郎。  
  
卷37_39  【辛司法宅观妓（一作王勣诗）】王绩  
南国佳人至，北堂罗荐开。长裙随凤管，促柱送鸾杯。  
云光身后荡，雪态掌中回。到愁金谷晚，不怪玉山颓。  
  
卷37_40  【咏巫山】王绩  
电影江前落，雷声峡外长。霁云无处所，台馆晓苍苍。  
  
卷37_41  【咏怀】王绩  
故乡行云是，虚室坐间同。日落西山暮，方知天下空。  
  
卷37_42  【句】王绩  
琴曲唯留古，书多半是经。（见《周氏涉笔》）知  
横裁桑节杖，直剪竹皮巾。鹤警琴亭夜，莺啼酒瓮春。  
颜回唯乐道，原宪岂伤贫。（被召谢病，见《西清诗话》）斋  
寄身千载下，聊游万物初。欲令无作有，翻觉实成虚。  
（《独坐》）知  
双关防易断，只眼畏难全。鱼鳞张九拒，鹤翅拥三边。  
（《围棋长篇》。见《韵语阳秋》）斋  

## 全唐诗(上)　卷三十八

卷38_1  【咏舞】萧德言  
低身锵玉珮，举袖拂罗衣。对檐疑燕起，映雪似花飞。  
  
卷38_2  【过严君平古井】郑世翼  
严平本高尚，远蹈古人风。卖卜成都市，流名大汉中。  
旧井改人世，寒泉久不通。年多既罢汲，无禽乃遂空。  
如何属秋气，唯见落双桐。  
  
卷38_3  【登北邙还望京洛】郑世翼  
步登北邙坂，踟蹰聊写望。宛洛盛皇居，规模穷大壮。  
三河分设险，两崤资巨防。飞观紫烟中，层台碧云上。  
青槐夹驰道，迢迢修且旷。左右多第宅，参差居将相。  
清晨谒帝返，车马相追访。胥徒各异流，文物纷殊状。  
嚣尘暗天起，箫管从风飏。伊余孤且直，生平独沦丧。  
山幽有桂丛，何为坐惆怅。  
  
卷38_4  【巫山高】郑世翼  
巫山凌太清，岧峣类削成。霏霏暮雨合，霭霭朝云生。  
危峰入鸟道，深谷写猿声。别有幽栖客，淹留攀桂情。  
  
卷38_5  【看新婚】郑世翼  
初笄梦桃李，新妆应摽梅。疑逐朝云去，翻随暮雨来。  
杂佩含风响，丛花隔扇开。姮娥对此夕，何用久裴回。  
  
卷38_6  【见佳人负钱出路】郑世翼  
独负千金价，应从买笑来。只持难发口，经为几人开。  
  
卷38_7  【送金竟陵入蜀】崔信明  
金门去蜀道，玉垒望长安。岂言千里远，方寻九折难。  
西上君飞盖，东归我挂冠。猿声出峡断，月彩落江寒。  
从今与君别，花月几新残。  
  
卷38_8  【句】崔信明  
枫落吴江冷。  
  
卷38_9  【侍宴咏石榴】孔绍安  
可惜庭中树，移根逐汉臣。只为来时晚，花开不及春。  
  
卷38_10  【咏夭桃】孔绍安  
结叶还临影，飞香欲遍空。不意馀花落，翻沉露井中。  
  
卷38_11  【赠蔡君】孔绍安  
畴昔同幽谷，伊尔迁乔木。赫奕盛青紫，讨论穷简牍。  
  
卷38_12  【结客少年场行】孔绍安  
结客佩吴钩，横行度陇头。雁在弓前落，云从阵后浮。  
吴师惊燧象，燕将警奔牛。转蓬飞不息，冰河结未流。  
若使三边定，当封万户侯。  
  
卷38_13  【伤顾学士】孔绍安  
迢递双崤道，超忽三川湄。此中俱失路，思君不可思。  
游人行变橘，逝者遽焚芝。忆昔江湖上，同咏子衿诗。  
何言陵谷徙，翻惊邻笛悲。陈根非席卉，繐帐异书帷。  
与善成空说，歼良信在兹。今日严夫子，哀命不哀时。  
  
卷38_14  【别徐永元秀才】孔绍安  
金汤既失险，玉石乃同焚。坠叶还相覆，落羽更为群。  
岂谓三秋节，重伤千里分。远离弦易转，幽咽水难闻。  
欲识相思处，山川间白云。  
  
卷38_15  【落叶（一作孔德绍诗）】孔绍安  
早秋惊落叶，飘零似客心。翻飞未肯下，犹言惜故林。  
  
卷38_16  【踏歌词三首】谢偃  
春景娇春台，新露泣新梅。春叶参差吐，新花重叠开。  
花影飞莺去，歌声度鸟来。倩看飘飖雪，何如舞袖回。  
逶迤度香阁，顾步出兰闺。欲绕鸳鸯殿，先过桃李蹊。  
风带舒还卷，簪花举复低。欲问今宵乐，但听歌声齐。  
夜久星沉没，更深月影斜。裙轻才动珮，鬟薄不胜花。  
细风吹宝袂，轻露湿红纱。相看乐未已，兰灯照九华。  
  
卷38_17  【乐府新歌应教】谢偃  
青楼绮阁已含春，凝妆艳粉复如神。细细轻裙全漏影，  
离离薄扇讵障尘。樽中酒色恒宜满，曲里歌声不厌新。  
紫燕欲飞先绕栋，黄莺始哢即娇人。撩乱垂丝昏柳陌，  
参差浓叶暗桑津。上客莫畏斜光晚，自有西园明月轮。  
  
卷38_18  【奉和出颍至淮应令】蔡允恭  
久倦川涂曲，忽此望淮圻。波长泛淼淼，眺迥情依依。  
稍觉金乌转，渐见锦帆稀。欲知仁化洽，讴歌满路归。  
  
卷38_19  【和卫尉寺柳】杜之松  
汉将本屯营，辽河有戍城。大夫曾取姓，先生亦得名。  
高枝拂远雁，疏影度遥星。不辞攀折苦，为入管弦声。  
  
卷38_20  【答王无功冬夜载酒乡馆】崔善为  
颁条忝贵郡，悬榻久相望。处士同杨郑，邦君谢李疆。  
讵知方拥彗，逢子敬惟桑。明朝蓬户侧，会自谒任棠。  
  
卷38_21  【答王无功九日】崔善为  
秋来菊花气，深山客重寻。露叶疑涵玉，风花似散金。  
摘来还泛酒，独坐即徐斟。王弘贪自醉，无复觅杨林。  
  
卷38_22  【答王无功问故园】朱仲晦  
我从铜州来，见子上京客。问我故乡事，慰子羁旅色。  
子问我所知，我对子应识。朋游总强健，童稚各长成。  
华宗盛文史，连墙富池亭。独子园最古，旧林间新坰。  
柳行随堤势，茅斋看地形。竹从去年移，梅是今年荣。  
渠水经夏响，石苔终岁青。院果早晚熟，林花先后明。  
语罢相叹息，浩然起深情。归哉且五斗，饷子东皋耕。  
  
卷38_23  【从军行】王宏  
儿生三日掌上珠，燕颔猿肱秾李肤。十五学剑北击胡，  
羌歌燕筑送城隅。城隅路接伊川驿，河阳渡头邯郸陌。  
可怜少年把手时，黄鸟双飞梨花白。秦王筑城三千里，  
西自临洮东辽水。山边叠叠黑云飞，海畔莓莓青草死。  
从来战斗不求勋，杀身为君君不闻。凤凰楼上吹急管，  
落日裴回肠先断。  
  
卷38_24  【文德皇后挽歌】朱子奢  
神京背紫陌，缟驷结行輈。北去横桥道，西分清渭流。  
寒光向垄没，霜气入松楸。今日泉台路，非是濯龙游。  
  
卷38_25  【大酺乐】张文收  
泪滴珠难尽，容残玉易销。倘随明月去，莫道梦魂遥。  
  
卷38_26  【与琳法师】毛明素  
冶长倦缧绁，韩安叹死灰。始验山中木，方知贵不材。  

## 全唐诗(上)　卷三十九

卷39_1  【上之回】陈子良  
承平重游乐，诏跸上之回。属车响流水，清笳转落梅。  
岭云盖道转，岩花映绶开。下辇便高宴，何如在瑶台。  
  
卷39_2  【新成安乐宫（一作新宫词）】陈子良  
春色照兰宫，秦女坐窗中。柳叶来眉上，桃花落脸红。  
拂尘开扇匣，卷帐却薰笼。衫薄偏憎日，裙轻更畏风。  
  
卷39_3  【夏晚寻于政世置酒赋韵】陈子良  
聊从嘉遁所，酌醴共抽簪。以兹山水地，留连风月心。  
长榆落照尽，高柳暮蝉吟。一返桃源路，别后难追寻。  
  
卷39_4  【入蜀秋夜宿江渚】陈子良  
我行逢日暮，弭棹独维舟。水雾一边起，风林两岸秋。  
山阴黑断碛，月影素寒流。故乡千里外，何以慰羁愁。  
  
卷39_5  【赋得妓】陈子良  
金谷多欢宴，佳丽正芳菲。流霞席上满，回雪掌中飞。  
明月临歌扇，行云接舞衣。何必桃将李，别有待春晖。  
  
卷39_6  【酬萧侍中春园听妓（一作李元操诗）】陈子良  
微雨散芳菲，中园照落晖。红树摇歌扇，绿珠飘舞衣。  
繁弦调对酒，杂引动思归。愁人当此夕，羞见落花飞。  
  
卷39_7  【游侠篇（一作侠客行）】陈子良  
洛阳丽春色，游侠骋轻肥。水逐车轮转，尘随马足飞。  
云影遥临盖，花气近薰衣。东郊斗鸡罢，南皮射雉归。  
日暮河桥上，扬鞭惜晚晖。  
  
卷39_8  【春晚看群公朝还人为八韵】陈子良  
游子惜春暮，策杖出蒿莱。正直康庄晚，群公谒帝回。  
履度南宫至，车从北阙来。珂影傍明月，笳声动落梅。  
迎风采旄转，照日绶花开。红尘掩鹤盖，翠柳拂龙媒。  
绮云临舞阁，丹霞薄吹台。轻肥宁所羡，未若反山隈。  
  
卷39_9  【赞德上越国公杨素】陈子良  
君侯称上宰，命世挺才英。本超骐骥足，复蕴风云情。  
摅藻掞锦绮，育德润瑶琼。已踵四知举，非无三杰名。  
济世同舟楫，匡政本阿衡。雍容入青琐，肃穆侍丹楹。  
桂宫擅鸣珮，槐路独飞缨。高门罗虎戟，绮阁丽雕甍。  
金樽酌湛湛，歌扇掩盈盈。匈奴轶燕蓟，烽火照幽并。  
天子命薄伐，受脤事专征。七德播雄略，十万骋行兵。  
雁行蔽虏甸，鱼贯出长城。交河方饮马，瀚海盛扬旌。  
拔剑倚天外，蒙犀辉日精。弯弧穿伏石，挥戈斩大鲸。  
鼓鼙朝作气，刁斗夜偏鸣。六郡多壮士，三边岂足平。  
岭云朝合阵，山月夜临营。胡尘暗马色，芳树动笳声。  
关云未尽散，塞雾常自生。川长蔓草绿，峰迥杂花明。  
小人愧王氏，雕文惭马卿。滥此叨书记，何以谢过荣。  
高山徒仰止，终是恨才轻。  
  
卷39_10  【于塞北春日思归】陈子良  
我家吴会青山远，他乡关塞白云深。为许羁愁长下泪，  
那堪春色更伤心。惊鸟屡飞恒失侣，落花一去不归林。  
如何此日嗟迟暮，悲来还作白头吟。  
  
卷39_11  【送别】陈子良  
落叶聚还散，征禽去不归。以我穷途泣，沾君出塞衣。  
  
卷39_12  【七夕看新妇隔巷停车（一作陈伯材诗）】陈子良  
隔巷遥停幰，非复为来迟。只言更尚浅，未是渡河时。  
  
卷39_13  【咏春雪（一作陈伯材诗）】陈子良  
光映妆楼月，花承歌扇风。欲妒梅将柳，故落早春中。  
  
卷39_14  【骢马】庾抱  
枥上浮云骢，本出吴门中。发迹来东道，长鸣起北风。  
回鞍拂桂白，赪汗类尘红。灭没徒留影，无因图汉宫。  
  
卷39_15  【别蔡参军】庾抱  
人世多飘忽，沟水易东西。今日欢娱尽，何年风月同。  
悲生万里外，恨起一杯中。性灵如未失，南北有征鸿。  
  
卷39_16  【赋得胥台露】庾抱  
胥台既落构，荆棘稍侵扉。栋拆连云影，梁摧照日晖。  
翔鹍逐不及，巢燕反无归。唯有团阶露，承晓共沾衣。  
  
卷39_17  【卧痾喜霁，开扉望月，简宫内知友】庾抱  
秋雨移弦望，疲痾倦苦辛。忽对荆山璧，委照越吟人。  
高高侵地镜，皎皎彻天津。色丽班姬箧，光润洛川神。  
轮辉池上动，桂影隙中新。怀贤虽不见，忽似暂参辰。  
  
卷39_18  【和乐记室忆江水】庾抱  
遥想观涛处，犹意采莲歌。无因关塞叶，共下洞庭波。  
  
卷39_19  【凌朝浮江旅思（一作韦承庆诗）】马周  
太清上初日，春水送孤舟。山远疑无树，潮平似不流。  
岸花开且落，江鸟没还浮。羁望伤千里，长歌遣四愁。  
  
卷39_20  【句】马周  
何惜邓林树，不借一枝栖。（出《册府元龟》）知  
  
卷39_21  【出玉关】来济  
敛辔遵龙汉，衔凄渡玉关。今日流沙外，垂涕念生还。  
  
卷39_22  【七夕】张文恭  
凤律惊秋气，龙梭静夜机。星桥百枝动，云路七香飞。  
映月回雕扇，凌霞曳绮衣。含情向华幄，流态入重闱。  
欢馀夕漏尽，怨结晓骖归。谁念分河汉，还忆两心违。  
  
卷39_23  【佳人照镜】张文恭  
倦采蘼芜叶，贪怜照胆明。两边俱拭泪，一处有啼声。  
  
卷39_24  【奉和同太子监守违恋】薛元超  
储禁铜扉启，宸行玉轪遥。空怀寿街吏，尚隔寝门朝。  
北首瞻龙戟，尘外想鸾镳。飞文映仙榜，沥思叶神飙。  
帝念纡苍璧，乾文焕紫霄。归塘横笔海，平圃振词条。  
欲应重轮曲，锵洋韵九韶。  
  
卷39_25  【答辨才探得招字】萧翼  
邂逅款良宵，殷勤荷胜招。弥天俄若旧，初地岂成遥。  
酒蚁倾还泛，心猿躁似调。谁怜失群雁，长苦业风飘。  
  
卷39_26  【道失】欧阳询  
已惑孔贵嫔，又被辞人侮。花笺一何荣，七字谁曾许。  
不下结绮阁，空迷江令语。雕戈动地来，误杀陈后主。  
  
卷39_27  【巫山高（一作阎复本诗）】阎立本  
君不见巫山高高半天起，绝壁千寻尽相似。  
君不见巫山磕匝翠屏开，湘江碧水绕山来。  
绿树春娇明月峡，红花朝覆白云台。台上朝云无定所，  
此中窕窈神仙女。仙女盈盈仙骨飞，清容出没有光辉。  
欲暮高唐行雨送，今宵定入荆王梦。荆王梦里爱秾华，  
枕席初开红帐遮。可怜欲晓啼猿处，说道巫山是妾家。  
  
卷39_28  【同潘屯田冬日早朝】张文琮  
假寐怀古人，夙兴瞻晓月。通晨禁门启，冠盖趋朝谒。  
霜霭清九衢，霞光照双阙。纷纶文物纪，焕烂声明发。  
腰剑动陆离，鸣玉和清越。  
  
卷39_29  【蜀道难】张文琮  
梁山镇地险，积石阻云端。深谷下寥廓，层岩上郁盘。  
飞梁架绝岭，栈道接危峦。揽辔独长息，方知斯路难。  
  
卷39_30  【昭君怨】张文琮  
戒途飞万里，回首望三秦。忽见天山雪，还疑上苑春。  
玉痕垂粉泪，罗袂拂胡尘。为得胡中曲，还悲远嫁人。  
  
卷39_31  【咏水】张文琮  
标名资上善，流派表灵长。地图罗四渎，天文载五潢。  
方流涵玉润，圆折动珠光。独有蒙园吏，栖偃玩濠梁。  
  
卷39_32  【赋桥】张文琮  
造舟浮谓日，鞭石表秦初。星文遥写汉，虹势尚凌虚。  
已授文成履，空题武骑书。别有临濠上，栖偃独观鱼。  
  
卷39_33  【和杨舍人咏中书省花树】张文琮  
花萼映芳丛，参差间早红。因风时落砌，杂雨乍浮空。  
影照凤池水，香飘鸡树风。岂不爱攀折，希君怀袖中。  

## 全唐诗(上)　卷四十

卷40_1  【奉和过旧宅应制】上官仪  
石关清晚夏，璇舆御早秋。神麾飏珠雨，仙吹响飞流。  
沛水祥云泛，宛郊瑞气浮。大风迎汉筑，丛烟入舜球。  
翠梧临凤邸，滋兰带鹤舟。偃伯歌玄化，扈跸颂王游。  
遗簪谬昭奖，珥笔荷恩休。  
  
卷40_2  【早春桂林殿应诏】上官仪  
步辇出披香，清歌临太液。晓树流莺满，春堤芳草积。  
风光翻露文，雪华上空碧。花蝶来未已，山光暖将夕。  
  
卷40_3  【安德山池宴集】上官仪  
上路抵平津，后堂罗荐陈。缔交开狎赏，丽席展芳辰。  
密树风烟积，回塘荷芰新。雨霁虹桥晚，花落凤台春。  
翠钗低舞席，文杏散歌尘。方惜流觞满，夕鸟已城闉。  
  
卷40_4  【酬薛舍人万年宫晚景寓直怀友】上官仪  
奕奕九成台，窈窕绝尘埃。苍苍万年树，玲珑下冥雾。  
池色摇晚空，岩花敛馀煦。清切丹禁静，浩荡文河注。  
留连穷胜托，夙期暌善谑。东望安仁省，西临子云阁。  
长啸披烟霞，高步寻兰若。金狄掩通门，雕鞍归骑喧。  
燕姝对明月，荆艳促芳尊。别有青山路，策杖访王孙。  
  
卷40_5  【奉和颍川公秋夜】上官仪  
泬寥空色远，芸黄凄序变。涸浦落遵鸿，长飙送巢燕。  
千秋流夕景，万籁含宵唤。峻雉聆金柝，层台切银箭。  
  
卷40_6  【谢都督挽歌】上官仪  
漠漠佳城幽，苍苍松槚暮。鲁幕飘欲卷，宛驷悲还顾。  
楚挽绕庐山，胡笳临武库。怅然郊原静，烟生归鸟度。  
  
卷40_7  【八咏应制二首】上官仪  
启重帷，重帷照文杏。翡翠藻轻花，流苏媚浮影。  
瑶笙燕始归，金堂露初晞。风随少女至，虹共美人归。  
罗荐已擘鸳鸯被，绮衣复有蒲萄带。残红艳粉映帘中，  
戏蝶流莺聚窗外。洛滨春雪回，巫峡暮云来。  
雪花飘玉辇，云光上璧台。共待新妆出，清歌送落梅。  
入丛台，丛台裛春露。滴沥间深红，参差散轻素。  
妆蝶惊复聚，黄鹂飞且顾。攀折殊未已，复值惊飞起。  
送影舞衫前，飘香歌扇里。望望惜春晖，行行犹未归。  
暂得佳游趣，更愁花鸟稀。  
且学鸟声调凤管，方移花影入鸳机。  
  
卷40_8  【和太尉戏赠高阳公】上官仪  
薰炉御史出神仙，云鞍羽盖下芝田。红尘正起浮桥路，  
青楼遥敞御沟前。倾城比态芳菲节，绝世相娇是六年。  
惯是洛滨要解珮，本是河间好数钱。翠钗照耀衔云发，  
玉步逶迤动罗袜。石榴绞带轻花转，桃枝绿扇微风发。  
无情拂袂欲留宾，讵恨深潭不可越。天津一别九秋长，  
岂若随闻三日香。南国自然胜掌上，东家复是忆王昌。  
  
卷40_9  【王昭君】上官仪  
玉关春色晚，金河路几千。琴悲桂条上，笛怨柳花前。  
雾掩临妆月，风惊入鬓蝉。缄书待还使，泪尽白云天。  
  
卷40_10  【咏雪应诏】上官仪  
禁园凝朔气，瑞雪掩晨曦。花明栖凤阁，珠散影娥池。  
飘素迎歌上，翻光向舞移。幸因千里映，还绕万年枝。  
  
卷40_11  【奉和山夜临秋】上官仪  
殿帐清炎气，辇道含秋阴。凄风移汉筑，流水入虞琴。  
云飞送断雁，月上净疏林。滴沥露枝响，空濛烟壑深。  
  
卷40_12  【江王太妃挽歌】上官仪  
黄鹤悲歌绝，椒花清颂馀。埃凝写邻镜，网结和扉鱼。  
银消风烛尽，珠灭夜轮虚。别有南陵路，幽丛临叶疏。  
  
卷40_13  【故北平公挽歌】上官仪  
木落园林旷，庭虚风露寒。北里清音绝，南陔芳草残。  
远气犹标剑，浮云尚写冠。寂寂琴台晚，秋阴入井干。  
  
卷40_14  【高密长公主挽歌】上官仪  
湘渚韬灵迹，娥台静瑞音。凤逐清箫远，鸾随幽镜沉。  
霜处华芙落，风前银烛侵。寂寞平阳宅，月冷洞房深。  
  
卷40_15  【咏画障】上官仪  
芳晨丽日桃花浦，珠帘翠帐凤凰楼。蔡女菱歌移锦缆，  
燕姬春望上琼钩。新妆漏影浮轻扇，冶袖飘香入浅流。  
未减行雨荆台下，自比凌波洛浦游。  
  
卷40_16  【奉和秋日即目应制】上官仪  
上苑通平乐，神池迩建章。楼台相掩映，城阙互相望。  
缇油泛行幔，箫吹转浮梁。晚云含朔气，斜照荡秋光。  
落叶飘蝉影，平流写雁行。槿散凌风缛，荷销裛露香。  
仙歌临枍诣，玄豫历长杨。归路乘明月，千门开未央。  
  
卷40_17  【入朝洛堤步月】上官仪  
脉脉广川流，驱马历长洲。鹊飞山月曙，蝉噪野风秋。  
  
卷40_18  【春日（一作元万顷诗）】上官仪  
花轻蝶乱仙人杏，叶密莺啼帝女桑。  
飞云阁上春应至，明月楼中夜未央。  
  
卷40_19  【从驾闾山咏马】上官仪  
桂香尘处减，练影月前空。定惑由关吏，徒嗟塞上翁。  

## 全唐诗(上)　卷四十一

卷41_1  【中和乐九章　歌登封第一】卢照邻  
炎图丧宝，黄历开璿。祖武类帝，宗文配天。  
玉銮垂日，翠华陵烟。东云干吕，南风入弦。  
山称万岁，河庆千年。金绳永结，璧丽长悬。  
  
卷41_2  【中和乐九章　歌明堂第二】卢照邻  
穆穆圣皇，雍雍明堂。左平右墄，上圆下方。  
调均风雨，制度阴阳。四窗八达，五室九房。  
南通夏火，西瞰秋霜。天子临御，万玉锵锵。  
  
卷41_3  【中和乐九章　歌东军第三】卢照邻  
遐哉庙略，赫矣台臣。横戈碣石，倚剑浮津。  
风丘佛箨，日域清尘。岛夷复祀，龙伯来宾。  
休兵宇县，献馘天闉。旆海凯入，耀辉震震。  
  
卷41_4  【中和乐九章　歌南郊第四】卢照邻  
虔郊上帝，肃事圆丘。龙驾四牡，鸾旗九斿。  
钟歌晚引，紫炀高浮。日丽苍璧，云飞鸣球。  
皇之庆矣，万寿千秋。  
  
卷41_5  【中和乐九章　歌中宫第五】卢照邻  
祥游沙麓，庆洽瑶衣。黄云昼聚，白气宵飞。  
居中履正，禀和体微。仪刑赤县，演教椒闱。  
陶钧万国，丹青四妃。河洲在咏，风化攸归。  
  
卷41_6  【中和乐九章　歌储宫第六】卢照邻  
波澄少海，景丽前星。高禖诞圣，甲观升灵。  
承规翠所，问寝瑶庭。宗儒侧席，问道横经。  
山宾皎皎，国胄青青。黄裳元吉，邦家以宁。  
  
卷41_7  【中和乐九章　歌诸王第七】卢照邻  
星陈帝子，岳列天孙。义光带砺，象著乾坤。  
我有明德，利建攸存。苴以茅社，锡以牺尊。  
藩屏王室，翼亮尧门。八才两献，夫何足论。  
  
卷41_8  【中和乐九章　歌公卿第八】卢照邻  
蹇蹇三事，师师百僚。群龙在职，振鹭盈朝。  
丰金辉首，珮玉鸣腰。青蒲翼翼，丹地翘翘。  
歌云佐汉，捧日匡尧。天工人代，邈邈昭昭。  
  
卷41_9  【中和乐九章　总歌第九】卢照邻  
明明天子兮圣德扬，穆穆皇后兮阴化康。  
登若木兮坐明堂，池濛汜兮家扶桑。  
武化偃兮文化昌，礼乐昭兮股肱良。  
君臣已定兮君永无疆，颜子更生兮徒皇皇。  
若有人兮天一方，忠为衣兮信为裳。  
餐白玉兮饮琼芳，心思荃兮路阻长。  
  
卷41_10  【关山月】卢照邻  
塞坦通碣石，虏障抵祁连。相思在万里，明月正孤悬。  
影移金岫北，光断玉门前。寄言闺中妇，时看鸿雁天。  
  
卷41_11  【上之回】卢照邻  
回中道路险，萧关烽候多。五营屯北地，万乘出西河。  
单于拜玉玺，天子按雕戈。振旅汾川曲，秋风横大歌。  
  
卷41_12  【紫骝马】卢照邻  
骝马照金鞍，转战入皋兰。塞门风稍急，长城水正寒。  
雪暗鸣珂重，山长喷玉难。不辞横绝漠，流血几时干。  
  
卷41_13  【战城南】卢照邻  
将军出紫塞，冒顿在乌贪。笳喧雁门北，阵翼龙城南。  
雕弓夜宛转，铁骑晓参驔。应须驻白日，为待战方酣。  
  
卷41_14  【梅花落】卢照邻  
梅岭花初发，天山雪未开。雪处疑花满，花边似雪回。  
因风入舞袖，杂粉向妆台。匈奴几万里，春至不知来。  
  
卷41_15  【结客少年场行】卢照邻  
长安重游侠，洛阳富财雄。玉剑浮云骑，金鞭明月弓。  
斗鸡过渭北，走马向关东。孙宾遥见待，郭解暗相通。  
不受千金爵，谁论万里功。将军下天上，虏骑入云中。  
烽火夜似月，兵气晓成虹。横行徇知己，负羽远从戎。  
龙旌昏朔雾，鸟阵卷胡风。追奔瀚海咽，战罢阴山空。  
归来谢天子，何如马上翁。  
  
卷41_16  【咏史四首】卢照邻  
季生昔未达，身辱功不成。髡钳为台隶，灌园变姓名。  
幸逢滕将军，兼遇曹丘生。汉祖广招纳，一朝拜公卿。  
百金孰云重，一诺良匪轻。廷议斩樊哙，群公寂无声。  
处身孤且直，遭时坦而平。丈夫当如此，唯唯何足荣。  
大汉昔云季，小人道遂振。玉帛委奄尹，斧锧婴缙绅。  
邈哉郭先生，卷舒得其真。雍容谢朝廷，谈笑奖人伦。  
在晦不绝俗，处乱不为亲。诸侯不得友，天子不得臣。  
冲情甄负甑，重价折角巾。悠悠天下士，相送洛桥津。  
谁知仙舟上，寂寂无四邻。  
公业负奇志，交结尽才雄。良田四百顷，所食常不充。  
一为侍御史，慷慨说何公。何公何为败，吾谋适不同。  
仲颖恣残忍，废兴良在躬。死人如乱麻，天子如转蓬。  
干戈及黄屋，荆棘生紫宫。郑生运其谋，将以清国戎。  
时来命不遂，脱身归山东。凛凛千载下，穆然怀清风。  
昔有平陵男，姓朱名阿游。直发上冲冠，壮气横三秋。  
愿得斩马剑，先断佞臣头。天子玉槛折，将军丹血流。  
捐生不肯拜，视死其若休。归来教乡里，童蒙远相求。  
弟子数百人，散在十二州。三公不敢吏，五鹿何能酬。  
名与日月悬，义与天壤俦。何必疲执戟，区区在封侯。  
伟哉旷达士，知命固不忧。  
  
卷41_17  【赠李荣道士】卢照邻  
锦节衔天使，琼仙驾羽君。投金翠山曲，奠璧清江濆。  
圆洞开丹鼎，方坛聚绛云。宝贶幽难识，空歌迥易分。  
风摇十洲影，日乱九江文。敷诚归上帝，应诏在明君。  
独有南冠客，耿耿泣离群。遥看八会所，真气晓氤氲。  
  
卷41_18  【早度分水岭】卢照邻  
丁年游蜀道，班鬓向长安。徒费周王粟，空弹汉吏冠。  
马蹄穿欲尽，貂裘敝转寒。层冰横九折，积石凌七盘。  
重溪既下漱，峻峰亦上干。陇头闻戍鼓，岭外咽飞湍。  
瑟瑟松风急，苍苍山月团。传语后来者，斯路诚独难。  
  
卷41_19  【三月曲水宴得尊字】卢照邻  
风烟彭泽里，山水仲长园。由来弃铜墨，本自重琴尊。  
高情邈不嗣，雅道今复存。有美光时彦，养德坐山樊。  
门开芳杜径，室距桃花源。公子黄金勒，仙人紫气轩。  
长怀去城市，高咏狎兰荪。连沙飞白鹭，孤屿啸玄猿。  
日影岩前落，云花江上翻。兴阑车马散，林塘夕鸟喧。  
  
卷41_20  【奉使益州至长安发钟阳驿】卢照邻  
跻险方未夷，乘春聊骋望。落花赴丹谷，奔流下青嶂。  
葳蕤晓树滋，滉漾春江涨。平川看钓侣，狭径闻樵唱。  
蝶戏绿苔前，莺歌白云上。耳目多异赏，风烟有奇状。  
峻阻将长城，高标吞巨舫。联翩事羁靮，辛苦劳疲恙。  
夕济几潺湲，晨登每惆怅。谁念复刍狗，山河独偏丧。  
  
卷41_21  【和王奭秋夜有所思】卢照邻  
寂寂南轩夜，悠然怀所知。长河落雁苑，明月下鲸池。  
凤台有清曲，此曲何人吹。丹唇间玉齿，妙响入云涯。  
穷巷秋风叶，空庭寒露枝。劳歌欲有和，星鬓已将垂。  
  
卷41_22  【望宅中树有所思】卢照邻  
我家有庭树，秋叶正离离。上舞双栖鸟，中秀合欢枝。  
劳思复劳望，相见不相知。何当共攀折，歌笑此堂垂。  
  
卷41_23  【宿晋安亭】卢照邻  
闻有弦歌地，穿凿本多奇。游人试一览，临玩果忘疲。  
窗横暮卷叶，檐卧古生枝。旧石开红藓，新河覆绿池。  
孤猿稍断绝，宿鸟复参差。泛滟月华晓，裴回星鬓垂。  
今日删书客，凄惶君讵知。  
  
卷41_24  【于时春也，慨然有江湖之思，寄赠柳九陇】卢照邻  
提琴一万里，负书三十年。晨攀偃蹇树，暮宿清泠泉。  
翔禽鸣我侧，旅兽过我前。无人且无事，独酌还独眠。  
遥闻彭泽宰，高弄武城弦。形骸寄文墨，意气托神仙。  
我有壶中要，题为物外篇。将以贻好道，道远莫致旃。  
相思劳日夜，相望阻风烟。坐惜春华晚，徒令客思悬。  
水去东南地，气凝西北天。关山悲蜀道，花鸟忆秦川。  
天子何时问，公卿本亦怜。自哀还自乐，归薮复归田。  
海屋银为栋，云车电作鞭。倘遇鸾将鹤，谁论貂与蝉。  
莱洲频度浅，桃实几成圆。寄言飞凫舄，岁晏同联翩。  
  
卷41_25  【至望喜瞩目言怀贻剑外知己】卢照邻  
圣图夷九折，神化掩三分。缄愁赴蜀道，题拙奉虞薰。  
隐辚度深谷，遥袅上高云。碧流递萦注，青山互纠纷。  
涧松咽风绪，岩花濯露文。思北常依驭，图南每丧群。  
无由召宣室，何以答吾君。  
  
卷41_26  【赤谷安禅师塔】卢照邻  
独坐岩之曲，悠然无俗纷。酌酒呈丹桂，思诗赠白云。  
烟霞朝晚聚，猿鸟岁时闻。水华竞秋色，山翠含夕曛。  
高谈十二部，细核五千文。如如数冥昧，生生理氛氲。  
古人有糟粕，轮扁情未分。且当事芝朮，从吾所好云。  
  
卷41_27  【赠益府裴录事】卢照邻  
忽忽岁云暮，相望限风烟。长歌欲对酒，危坐遂停弦。  
停弦变霜露，对酒怀朋故。朝看桂蟾晚，夜闻鸿雁度。  
鸿度何时还，桂晚不同攀。浮云映丹壑，明月满青山。  
青山云路深，丹壑月华临。耿耿离忧积，空令星鬓侵。  
  
卷41_28  【赠益府群官】卢照邻  
一鸟自北燕，飞来向西蜀。单栖剑门上，独舞岷山足。  
昂藏多古貌，哀怨有新曲。群凤从之游，问之何所欲。  
答言寒乡子，飘飖万馀里。不息恶木枝，不饮盗泉水。  
常思稻粱遇，愿栖梧桐树。智者不我邀，愚夫余不顾。  
所以成独立，耿耿岁云暮。日夕苦风霜，思归赴洛阳。  
羽翮毛衣短，关山道路长。明月流客思，白云迷故乡。  
谁能借风便，一举凌苍苍。  
  
卷41_29  【送梓州高参军还京】卢照邻  
京洛风尘远，褒斜烟露深。北游君似智，南飞我异禽。  
别路琴声断，秋山猿鸟吟。一乖青岩酌，空伫白云心。  
  
卷41_30  【大剑送别刘右史】卢照邻  
金碧禺山远，关梁蜀道难。相逢属晚岁，相送动征鞍。  
地咽绵川冷，云凝剑阁寒。倘遇忠孝所，为道忆长安。  
  
卷41_31  【同临津纪明府孤雁】卢照邻  
三秋违北地，万里向南翔。河洲花稍白，关塞叶初黄。  
避缴风霜劲，怀书道路长。水流疑箭动，月照似弓伤。  
横天无有阵，度海不成行。会刷能鸣羽，还赴上林乡。  
  
卷41_32  【失群雁】卢照邻  
三秋北地雪皑皑，万里南翔渡海来。欲随石燕沉湘水，  
试逐铜乌绕帝台。帝台银阙距金塘，中间鹓鹭已成行。  
先过上苑传书信，暂下中州戏稻粱。虞人负缴来相及，  
齐客虚弓忽见伤。毛翎频顿飞无力，羽翮摧颓君不识。  
唯有庄周解爱鸣，复道郊哥重奇色。惆怅惊思悲未已，  
裴回自怜中罔极。传闻有鸟集朝阳，讵胜仙凫迩帝乡。  
云间海上应鸣舞，远得鹍弦犹独抚。金龟全写中牟印，  
玉鹄当变莱芜釜。愿君弄影凤凰池，时忆笼中摧折羽。  
  
卷41_33  【行路难】卢照邻  
君不见长安城北渭桥边，枯木横槎卧古田。  
昔日含红复含紫，常时留雾亦留烟。春景春风花似雪，  
香车玉舆恒阗咽。若个游人不竞攀，若个娼家不来折。  
娼家宝袜蛟龙帔，公子银鞍千万骑。黄莺一一向花娇，  
青鸟双双将子戏。千尺长条百尺枝，月桂星榆相蔽亏。  
珊瑚叶上鸳鸯鸟，凤凰巢里雏鹓儿。巢倾枝折凤归去。  
条枯叶落任风吹。一朝零落无人问，万古摧残君讵知。  
人生贵贱无终始，倏忽须臾难久恃。谁家能驻西山日，  
谁家能堰东流水。汉家陵树满秦川，行来行去尽哀怜。  
自昔公卿二千石，咸拟荣华一万年。不见朱唇将白貌，  
唯闻素棘与黄泉。金貂有时换美酒，玉麈但摇莫计钱。  
寄言坐客神仙署，一生一死交情处。苍龙阙下君不来，  
白鹤山前我应去。云间海上邈难期，赤心会合在何时。  
但愿尧年一百万，长作巢由也不辞。  
  
卷41_34  【长安古意】卢照邻  
长安大道连狭斜，青牛白马七香车。玉辇纵横过主第，  
金鞭络绎向侯家。龙衔宝盖承朝日，凤吐流苏带晚霞。  
百丈游丝争绕树，一群娇鸟共啼花。啼花戏蝶千门侧，  
碧树银台万种色。复道交窗作合欢，双阙连甍垂凤翼。  
梁家画阁天中起，汉帝金茎云外直。楼前相望不相知，  
陌上相逢讵相识。借问吹箫向紫烟，曾经学舞度芳年。  
得成比目何辞死，愿作鸳鸯不羡仙。比目鸳鸯真可羡，  
双去双来君不见。生憎帐额绣孤鸾，好取门帘帖双燕。  
双燕双飞绕画梁，罗纬翠被郁金香。片片行云著蝉鬓，  
纤纤初月上鸦黄。鸦黄粉白车中出，含娇含态情非一。  
妖童宝马铁连钱，娼妇盘龙金屈膝。御史府中乌夜啼，  
廷尉门前雀欲栖。隐隐朱城临玉道，遥遥翠幰没金堤。  
挟弹飞鹰杜陵北，探丸借客渭桥西。俱邀侠客芙蓉剑，  
共宿娼家桃李蹊。娼家日暮紫罗裙，清歌一啭口氛氲。  
北堂夜夜人如月，南陌朝朝骑似云。南陌北堂连北里，  
五剧三条控三市。弱柳青槐拂地垂，佳气红尘暗天起。  
汉代金吾千骑来，翡翠屠苏鹦鹉杯。罗襦宝带为君解，  
燕歌赵舞为君开。别有豪华称将相，转日回天不相让。  
意气由来排灌夫，专权判不容萧相。专权意气本豪雄，  
青虬紫燕坐春风。自言歌舞长千载，自谓骄奢凌五公。  
节物风光不相待，桑田碧海须臾改。昔时金阶白玉堂，  
即今唯见青松在。寂寂寥寥扬子居，年年岁岁一床书。  
独有南山桂花发，飞来飞去袭人裾。  
  
卷41_35  【明月引】卢照邻  
洞庭波起兮鸿雁翔，风瑟瑟兮野苍苍。  
浮云卷霭，明月流光。荆南兮赵北，碣石兮潇湘。  
澄清规于万里，照离思于千行。横桂枝于西第，  
绕菱花于北堂。高楼思妇，飞盖君王。  
文姬绝域，侍子他乡。见胡鞍之似练，知汉剑之如霜。  
试登高而骋目，莫不变而回肠。  
  
卷41_36  【狱中学骚体】卢照邻  
夫何秋夜之无情兮，皎皛悠悠而太长。  
圜户杳其幽邃兮，愁人披此严霜。  
见河汉之西落，闻鸿雁之南翔。  
山有桂兮桂有芳，心思君兮君不将。  
忧与忧兮相积，欢与欢兮两忘。  
风袅袅兮木纷纷，凋绿叶兮吹白云。  
寸步千里兮不相闻，思公子兮日将曛。  
林已暮兮鸟群飞，重门掩兮人径稀。  
万族皆有所托兮，蹇独淹留而不归。  
  
卷41_37  【怀仙引】卢照邻  
若有人兮山之曲，驾青虬兮乘白鹿，往从之游愿心足。  
披涧户，访岩轩，石濑潺湲横石径，松萝幂[zx _blank ]掩松门。  
下空濛而无鸟，上巉岩而有猿。怀飞阁，度飞梁。  
休余马于幽谷，挂余冠于夕阳。曲复曲兮烟庄邃，  
行复行兮天路长。修途杳其未半，飞雨忽以茫茫。  
山坱轧，磴连褰。攀旧壁而无据，溯泥溪而不前。  
向无情之白日，窃有恨于皇天。回行遵故道，  
通川遍流潦。回首望群峰，白云正溶溶。  
珠为阙兮玉为楼，青云盖兮紫霜裘。  
天长地久时相忆，千龄万代一来游。  
  
卷41_39  【七日登乐游故墓】卢照邻  
四序周缇籥，三正纪璿耀。绿野变初黄，旸山开晓眺。  
中天擢露掌，匝地分星徼。汉寝眷遗灵，秦江想馀吊。  
蚁泛青田酌，莺歌紫芝调。柳色摇岁华，冰文荡春照。  
远迹谢群动，高情符众妙。兰游澹未归，倾光下岩窈。  
  
卷41_40  【释疾文三歌】卢照邻  
岁将暮兮欢不再，时已晚兮忧来多。东郊绝此麒麟笔，  
西山秘此凤凰柯。死去死去今如此，生兮生兮奈汝何。  
岁去忧来兮东流水，地久天长兮人共死。  
明镜羞窥兮向十年，骏马停驱兮几千里。  
麟兮凤兮，自古吞恨无已。  
茨山有薇兮颍水有漪，夷为柏兮秋有实。  
叔为柳兮春向飞。倏尔而笑，泛沧浪兮不归。  

## 全唐诗(上)　卷四十二

卷42_1  【酬杨比部员外暮宿琴堂朝跻书阁率尔见赠之作（作王维）】卢照邻  
闲拂檐尘看，鸣琴候月弹。桃源迷汉姓，松径有秦官。  
空谷归人少，青山背日寒。羡君栖隐处，遥望在云端。  
  
卷42_2  【刘生】卢照邻  
刘生气不平，抱剑欲专征。报恩为豪侠，死难在横行。  
翠羽装刀鞘，黄金饰马铃。但令一顾重，不吝百身轻。  
  
卷42_3  【陇头水】卢照邻  
陇阪高无极，征人一望乡。关河别去水，沙塞断归肠。  
马系千年树，旌悬九月霜。从来共呜咽，皆是为勤王。  
  
卷42_4  【巫山高】卢照邻  
巫山望不极，望望下朝氛。莫辨啼猿树，徒看神女云。  
惊涛乱水脉，骤雨暗峰文。沾裳即此地，况复远思君。  
  
卷42_5  【芳树】卢照邻  
芳树本多奇，年华复在斯。结翠成新幄，开红满故枝。  
风归花历乱，日度影参差。容色朝朝落，思君君不知。  
  
卷42_6  【雨雪曲】卢照邻  
虏骑三秋入，关云万里平。雪似胡沙暗，冰如汉月明。  
高阙银为阙，长城玉作城。节旄零落尽，天子不知名。  
  
卷42_7  【昭君怨】卢照邻  
合殿恩中绝，交河使渐稀。肝肠辞玉辇，形影向金微。  
汉地草应绿，胡庭沙正飞。愿逐三秋雁，年年一度归。  
  
卷42_8  【折杨柳】卢照邻  
倡楼启曙扉，杨柳正依依。莺啼知岁隔，条变识春归。  
露叶凝愁黛，风花乱舞衣。攀折聊将寄，军中音信稀。  
  
卷42_9  【十五夜观灯】卢照邻  
锦里开芳宴，兰缸艳早年。缛彩遥分地，繁光远缀天。  
接汉疑星落，依楼似月悬。别有千金笑，来映九枝前。  
  
卷42_10  【入秦川界】卢照邻  
陇阪长无极，苍山望不穷。石径萦疑断，回流映似空。  
花开绿野雾，莺啭紫岩风。春芳勿遽尽，留赏故人同。  
  
卷42_11  【文翁讲堂】卢照邻  
锦里淹中馆，岷山稷下亭。空梁无燕雀，古壁有丹青。  
槐落犹疑市，苔深不辨铭。良哉二千石，江汉表遗灵。  
  
卷42_12  【相如琴台】卢照邻  
闻有雍容地，千年无四邻。园院风烟古，池台松槚春。  
云疑作赋客，月似听琴人。寂寂啼莺处，空伤游子神。  
  
卷42_13  【石镜寺】卢照邻  
古墓芙蓉塔，神铭松柏烟。鸾沉仙镜底，花没梵轮前。  
铢衣千古佛，宝月两重圆。隐隐香台夜，钟声彻九天。  
  
卷42_14  【辛法司宅观妓】卢照邻  
南国佳人至，北堂罗荐开。长裙随凤管，促柱送鸾杯。  
云光身后落，雪态掌中回。到愁金谷晚，不怪玉山颓。  
  
卷42_15  【春晚山庄率题二首】卢照邻  
顾步三春晚，田园四望通。游丝横惹树，戏蝶乱依丛。  
竹懒偏宜水，花狂不待风。唯馀诗酒意，当了一生中。  
田家无四邻，独坐一园春。莺啼非选树，鱼戏不惊纶。  
山水弹琴尽，风花酌酒频。年华已可乐，高兴复留人。  
  
卷42_16  【江中望月】卢照邻  
江水向涔阳，澄澄写月光。镜圆珠溜彻，弦满箭波长。  
沉钩摇兔影，浮桂动丹芳。延照相思夕，千里共沾裳。  
  
卷42_17  【元日述怀（一作明月引）】卢照邻  
筮仕无中秩，归耕有外臣。歌小岁酒，花舞大唐春。  
草色迷三径，风光动四邻。愿得长如此，年年物候新。  
  
卷42_18  【益州城西张超亭观妓】卢照邻  
落日明歌席，行云逐舞人。江前飞暮雨，梁上下轻尘。  
冶服看疑画，妆楼望似春。高车勿遽返，长袖欲相亲。  
  
卷42_19  【还京赠别】卢照邻  
风月清江夜，山水白云朝。万里同为客，三秋契不凋。  
戏凫分断岸，归骑别高标。一去仙桥道，还望锦城遥。  
  
卷42_20  【至陈仓晓晴望京邑】卢照邻  
拂曙驱飞传，初晴带晓凉。雾敛长安树，云归仙帝乡。  
涧流漂素沫，岩景霭朱光。今朝好风色，延瞰极天庄。  
  
卷42_21  【晚渡滹沱敬赠魏大】卢照邻  
津谷朝行远，冰川夕望曛。霞明深浅浪，风卷去来云。  
澄波泛月影，激浪聚沙文。谁忍仙舟上，携手独思君。  
  
卷42_22  【和吴侍御被使燕然】卢照邻  
春归龙塞北，骑指雁门垂。胡笳折杨柳，汉使采燕支。  
戍城聊一望，花雪几参差。关山有新曲，应向笛中吹。  
  
卷42_23  【七夕泛舟二首】卢照邻  
汀葭肃徂暑，江树起初凉。水疑通织室，舟似泛仙潢。  
连桡渡急响，鸣棹下浮光。日晚菱歌唱，风烟满夕阳。  
凤杼秋期至，凫舟野望开。微吟翠塘侧，延想白云隈。  
石似支机罢，槎疑犯宿来。天潢殊漫漫，日暮独悠哉。  
  
卷42_24  【西使兼送孟学士南游】卢照邻  
地道巴陵北，天山弱水东。相看万馀里，共倚一征蓬。  
零雨悲王粲，清尊别孔融。裴回闻夜鹤，怅望待秋鸿。  
骨肉胡秦外，风尘关塞中。唯馀剑锋在，耿耿气成虹。  
  
卷42_25  【送郑司仓入蜀】卢照邻  
离人丹水北，游客锦城东。别意还无已，离忧自不穷。  
陇云朝结阵，江月夜临空。关塞疲征马，霜氛落早鸿。  
潘年三十外，蜀道五千中。送君秋水曲，酌酒对清风。  
  
卷42_26  【绵州官池赠别同赋湾字】卢照邻  
輶轩遵上国，仙佩下灵关。尊酒方无地，联绻喜暂攀。  
离言欲赠策，高辨正连环。野径浮云断，荒池春草斑。  
残花落古树，度鸟入澄湾。欲叙他乡别，幽谷有绵蛮。  
  
卷42_27  【还赴蜀中贻示京邑游好】卢照邻  
籞宿花初满，章台柳向飞。如何正此日，还望昔多违。  
怅别风期阻，将乖云会稀。敛衽辞丹阙，悬旗陟翠微。  
野禽喧戍鼓，春草变征衣。回顾长安道，关山起夕霏。  
  
卷42_28  【初夏日幽庄】卢照邻  
闻有高踪客，耿介坐幽庄。林壑人事少，风烟鸟路长。  
瀑水含秋气，垂藤引夏凉。苗深全覆陇，荷上半侵塘。  
钓渚青凫没，村田白鹭翔。君振奇藻，还嗣海隅芳。  
  
卷42_29  【山庄休沐（一作和夏日山庄）】卢照邻  
兰署乘闲日，蓬扉狎遁栖。龙柯疏玉井，凤叶下金堤。  
川光摇水箭，山气上云梯。亭幽闻唳鹤，窗晓听鸣鸡。  
玉轸临风奏，琼浆映月携。田家自有乐，谁肯谢青溪。  
  
卷42_30  【山林休日田家】卢照邻  
归休乘暇日，饁稼返秋场。径草疏王彗，岩枝落帝桑。  
耕田虞讼寝，凿井汉机忘。戎葵朝委露，齐枣夜含霜。  
南涧泉初冽，东篱菊正芳。还思北窗下，高卧偃羲皇。  
  
卷42_31  【宴梓州南亭得池字】卢照邻  
二条开胜迹，大隐叶冲规。亭阁分危岫，楼台绕曲池。  
长薄秋烟起，飞梁古蔓垂。水鸟翻荷叶，山虫咬桂枝。  
游人惜将晚，公子爱忘疲。愿得回三舍，琴尊长若斯。  
  
卷42_32  【山行寄刘李二参军】卢照邻  
万里烟尘客，三春桃李时。事去纷无限，愁来不自持。  
狂歌欲叹凤，失路反占龟。草碍人行缓，花繁鸟度迟。  
彼美参卿事，留连求友诗。安知倦游子，两鬓渐如丝。  
  
卷42_33  【首春贻京邑文士】卢照邻  
寂寂罢将迎，门无车马声。横琴答山水，披卷阅公卿。  
忽闻岁云晏，倚仗出檐楹。寒辞杨柳陌，春满凤凰城。  
梅花扶院吐，兰叶绕阶生。览镜改容色，藏书留姓名。  
时来不假问，生死任交情。  
  
卷42_34  【赠许左丞从驾万年宫】卢照邻  
闻道上之回，诏跸下蓬莱。中枢移北斗，左辖去南台。  
黄山闻凤笛，清跸侍龙媒。曳日朱旗卷，参云金障开。  
朝参五城柳，夕宴柏梁杯。汉畤光如月，秦祠听似雷。  
寂寂芸香阁，离思独悠哉。  
  
卷42_35  【晚渡渭桥寄示京邑游好】卢照邻  
我行背城阙，驱马独悠悠。寥落百年事，裴回万里忧。  
途遥日向夕，时晚鬓将秋。滔滔俯东逝，耿耿泣西浮。  
长虹掩钓浦，落雁下星洲。草变黄山曲，花飞清渭流。  
迸水惊愁鹭，腾沙起狎鸥。一赴清泥道，空思玄灞游。  
  
卷42_36  【羁卧山中】卢照邻  
卧壑迷时代，行歌任死生。红颜意气尽，白璧故交轻。  
涧户无人迹，山窗听鸟声。春色缘岩上，寒光入溜平。  
雪尽松帷暗，云开石路明。夜伴饥鼯宿，朝随驯雉行。  
度溪犹忆处，寻洞不知名。紫书常日阅，丹药几年成。  
扣钟鸣天鼓，烧香厌地精。倘遇浮丘鹤，飘飖凌太清。  
  
卷42_37  【酬张少府柬之】卢照邻  
昔余与夫子，相遇汉川阴。珠浦龙犹卧，檀溪马正沉。  
价重瑶山曲，词惊丹凤林。十年睽赏慰，万里隔招寻。  
毫翰风期阻，荆衡云路深。鹏飞俱望昔，蠖屈共悲今。  
谁谓青衣道，还叹白头吟。地接神仙涧，江连云雨岑。  
飞泉如散玉，落日似悬金。重以瑶华赠，空怀舞咏心。  
  
卷42_38  【过东山谷口】卢照邻  
不知名利险，辛苦滞皇州。始觉飞尘倦，归来事绿畴。  
桃源迷处所，桂树可淹留。迹异人间俗，禽同海上鸥。  
古苔依井被，新乳傍崖流。野老堪成鹤，山神或化鸠。  
泉鸣碧涧底，花落紫岩幽。日暮餐龟壳，开寒御鹿裘。  
不辨秦将汉，宁知春与秋。多谢青溪客，去去赤松游。  
  
卷42_39  【送幽州陈参军赴任寄呈乡曲父老】卢照邻  
蓟北三千里，关西二十年。冯唐犹在汉，乐毅不归燕。  
人同黄鹤远，乡共白云连。郭隗池台处，昭王尊酒前。  
故人当已老，旧壑几成田。红颜如昨日，衰鬓似秋天。  
西蜀桥应毁，东周石尚全。灞池水犹绿，榆关月早圆。  
塞云初上雁，庭树欲销蝉。送君之旧国，挥泪独潸然。  
  
卷42_40  【哭金部韦郎中】卢照邻  
金曹初受拜，玉地始含香。翻同五日尹，遽见一星亡。  
贺客犹扶路，哀人遂上堂。歌筵长寂寂，哭位自苍苍。  
岁时宾径断，朝暮雀罗张。书留魏主阙，魂掩汉家床。  
徒令永平帝，千载罢撞郎。  
  
卷42_41  【哭明堂裴主簿】卢照邻  
缔欢三十载，通家数百年。潘杨称代穆，秦晋忝姻连。  
风云洛阳道，花月茂陵田。相悲共相乐，交骑复交筵。  
始谓调金鼎，如何掩玉泉。黄公酒炉处，青眼竹林前。  
故琴无复雪，新树但生烟。遽痛兰襟断，徒令宝剑悬。  
客散同秋叶，人亡似夜川。送君一长恸，松台路几千。  
  
卷42_42  【同崔录事哭郑员外】卢照邻  
文学秋天远，郎官星位尊。伊人表时彦，飞誉满司存。  
楚席光文雅，瑶山侍讨论。凤词凌汉阁，龟辩罩周园。  
已陪东岳驾，将逝北溟鲲。如何万化尽，空叹九飞魂。  
白马西京驿，青松北海门。夜台无晓箭，朝奠有虚尊。  
一代儒风没，千年陇雾昏。梁山送夫子，湘水吊王孙。  
仆本多悲泪，沾裳不待猿。闻君绝弦曲，吞恨更无言。  
  
卷42_43  【登玉清】卢照邻  
绝顶横临日，孤峰半倚天。裴回拜真老，万里见风烟。  
  
卷42_44  【曲池荷】卢照邻  
浮香绕曲岸，圆影覆华池。常恐秋风早，飘零君不知。  
  
卷42_45  【浴浪鸟】卢照邻  
独舞依磐石，群飞动轻浪。奋迅碧沙前，长怀白云上。  
  
卷42_46  【临阶竹】卢照邻  
封霜连锦砌，防露拂瑶阶。聊将仪凤质，暂与俗人谐。  
  
卷42_47  【含风蝉】卢照邻  
高情临爽月，急响送秋风。独有危冠意，还将衰鬓同。  
  
卷42_48  【葮川独泛】卢照邻  
倚棹春江上，横舟石岸前。山暝行人断，迢迢独泛仙。  
  
卷42_49  【送二兄入蜀】卢照邻  
关山客子路，花柳帝王城。此中一分手，相顾怜无声。  
  
卷42_50  【宿玄武二首】卢照邻  
方池开晓色，圆月下秋阴。已乘千里兴，还抚一弦琴。  
庭摇北风柳，院绕南溟禽。累宿恩方重，穷秋叹不深。  
  
卷42_51  【九陇津集】卢照邻  
落落树阴紫，澄澄水华碧。复有翻飞禽，裴回疑曳舄。  
  
卷42_52  【游昌化山精舍】卢照邻  
宝地乘峰出，香台接汉高。稍觉真途近，方知人事劳。  
  
卷42_53  【登封大酺歌四首】卢照邻  
明君封禅日重光，天子垂衣历数长。  
九州四海常无事，万岁千秋乐未央。  
日观仙云随凤辇，天门瑞雪照龙衣。  
繁弦绮席方终夜，妙舞清歌欢未归。  
翠凤逶迤登介丘，仙鹤裴回天上游。  
借问乾封何所乐，人皆寿命得千秋。  
千年圣主应昌期，万国淳风王化基。  
请比上古无为代，何如今日太平时。  
  
卷42_54  【九月九日登玄武山】卢照邻  
九月九日眺山川，归心归望积风烟。  
他乡共酌金花酒，万里同悲鸿雁天。  
  
卷42_55  【句】卢照邻  
城狐尾独束，山鬼面参覃。（《诗式》）主  

## 全唐诗(上)　卷四十三

卷43_1  【少年行】李百药  
少年飞翠盖，上路勒金镳。始酌文君酒，新吹弄玉箫。  
少年不欢乐，何以尽芳朝。千金笑里面，一搦掌中腰。  
挂缨岂惮宿，落珥不胜娇。寄语少年子，无辞归路遥。  
  
卷43_2  【渡汉江】李百药  
东流既瀰瀰，南纪信滔滔。水激沉碑岸，波骇弄珠皋。  
含星映浅石，浮盖下奔涛。溜阔霞光近，川长晓气高。  
樯乌转轻翼，戏鸟落风毛。客心既多绪，长歌且代劳。  
  
卷43_3  【秋晚登古城】李百药  
日落征途远，怅然临古城。颓墉寒雀集，荒堞晚乌惊。  
萧森灌木上，迢递孤烟生。霞景焕馀照，露气澄晚清。  
秋风转摇落，此志安可平。  
  
卷43_4  【途中述怀】李百药  
伯喈迁塞北，亭伯之辽东。伊余何为客，独守云台中。  
途遥已日暮，时泰道斯穷。拔心悲岸草，半死落岩桐。  
目送衡阳雁，情伤江上枫。福兮良所伏，今也信难通。  
丈夫自有志，宁伤官不公。  
  
卷43_5  【郢城怀古】李百药  
客心悲暮序，登墉瞰平陆。林泽窅芊绵，山川郁重复。  
王公资设险，名都拒江隩。方城次北门，溟海穷南服。  
长策挫吴豕，雄图竞周鹿。万乘重沮漳，九鼎轻伊谷。  
大蒐云梦掩，壮观章华筑。世更盛衰，吉凶良倚伏。  
遽见邻交断，仍睹贤臣逐。南风忽不竞，西师日侵蹙。  
运圯属驰驱，时屯恣敲朴。莫救夷陵火，无复秦庭哭。  
鄢郢遂丘墟，风尘俄惨黩。狐兔时游践，霜露日沾沐。  
钓渚故池平，神台层宇覆。阵云埋夏首，穷阴惨荒谷。  
怅矣舟壑迁，悲哉年祀倏。虽异三春望，终伤千里目。  
  
卷43_6  【晚渡江津】李百药  
寂寂江山晚，苍苍原野暮。秋气怀易悲，长波淼难溯。  
索索风叶下，离离早鸿度。丘壑列夕阴，葭菼凝寒雾。  
日落亭皋远，独此怀归慕。  
  
卷43_7  【王师渡汉水经襄阳】李百药  
导漾疏源远，归海会流长。延波接荆梦，通望迩沮漳。  
高岸沉碑影，曲溆丽珠光。云昏翠岛没，水广素涛扬。  
阅川已多叹，遐睇几增伤。临溪犹驻马，望岘欲沾裳。  
乔木下寒叶，亭林落晓霜。山公不可遇，谁与访高阳。  
  
卷43_8  【谒汉高庙】李百药  
纂尧灵命启，灭楚馀闰终。飞名膺帝箓，沈迹韫神功。  
瑞气朝浮砀，祥符夜告丰。抑扬驾人杰，叱咤掩时雄。  
缔构三灵改，经纶五纬同。干戈革宇内，声教尽寰中。  
运谢年逾远，魂归道未穷。树碑留故邑，抗殿表祠宫。  
沐兰祈泗上，谒帝动深衷。英威肃如在，文物杳成空。  
竹皮聚寒径，枌社落霜丛。萧索阴云晚，长川起大风。  
  
卷43_9  【登叶县故城谒沈诸梁庙】李百药  
总辔临秋原，登城望寒日。烟暇共掩映，林野俱萧瑟。  
楚塞郁不穷，吴山高渐出。客行殊未已，沐澡期终吉。  
椒桂奠芳樽，风云下虚室。馆宇肃而静，神心康且逸。  
伊我非真龙，勿惊疲朽质。  
  
卷43_10  【安德山池宴集（安德，杨师道封号）】李百药  
朝宰论思暇，高宴临方塘。云飞凤台管，风动令君香。  
细草开金埒，流霞泛羽觞。虹桥分水态，镜石引菱光。  
上才同振藻，小技谬连章。怀音自兰室，徐步返山庄。  
  
卷43_11  【和许侍郎游昆明池】李百药  
神池望不极，沧波接远天。仪星似河汉，落景类虞泉。  
年深平馆宇，道泰偃戈船。差池下凫雁，掩映生云烟。  
浪花开已合，风文直且连。税马金堤外，横舟石岸前。  
羽觞倾绿蚁，飞日落红鲜。积水浮深智，明珠曜雅篇。  
大鲸方远击，沉灰独未然。君啸俦侣，短翮徒联翩。  
  
卷43_12  【赋得魏都】李百药  
炎运精华歇，清都宝命开。帝里三方盛，王庭万国来。  
玄武疏遥磴，金凤上层台。乍进仙童乐，时倾避暑杯。  
南馆招奇士，西园引上才。还惜刘公干，疲病清漳隈。  
  
卷43_13  【赋礼记】李百药  
玉帛资王会，郊丘叶圣情。重广开环堵，至道轶金籝。  
盘薄依厚地，遥裔腾太清。方悦升中礼，足以慰馀生。  
  
卷43_14  【奉和正日临朝应诏】李百药  
化历昭唐典，承天顺夏正。百灵警朝禁，三辰扬旆旌。  
充庭富礼乐，高宴齿簪缨。献寿符万岁，移风韵九成。  
  
卷43_15  【妾薄命】李百药  
团扇秋风起，长门夜月明。羞闻拊背入，恨说舞腰轻。  
太常先已醉，刘君恒带酲。横陈每虚设，吉梦竟何成。  
  
卷43_16  【火凤词二首】李百药  
歌声扇后出，妆影镜中轻。未能令掩笑，何处欲障声。  
知音自不惑，得念是分明。莫见双嚬敛，疑人含笑情。  
佳人靓晚妆，清唱动兰房。影出含风扇，声飞照日梁。  
娇嚬眉际敛，逸韵口中香。自有横陈会，应怜秋夜长。  
  
卷43_17  【奉和初春出游应令】李百药  
鸣笳出望苑，飞盖下芝田。水光浮落照，霞彩淡轻烟。  
柳色迎三月，梅花隔二年。日斜归骑动，馀兴满山川。  
  
卷43_18  【寄杨公】李百药  
公子盛西京，光华早著名。分庭接游士，虚馆待时英。  
高阁浮香出，长廊宝钏鸣。面花无隔笑，歌扇不障声。  
  
卷43_19  【戏赠潘徐城门迎两新妇】李百药  
秦晋积旧匹，潘徐有世亲。三星宿已会，四德婉而嫔。  
云光鬓里薄，月影扇中新。年华与妆面，共作一芳春。  
  
卷43_20  【送别】李百药  
眷言一杯酒，凄怆起离忧。夜花飘露气，暗水急还流。  
雁行遥上月，虫声迥映秋。明日河梁上，谁与论仙舟。  
  
卷43_21  【雨后】李百药  
晚来风景丽，晴初物色华。薄云向空尽，轻虹逐望斜。  
后窗临岸竹，前阶枕浦沙。寂寥无与晤，尊酒论风花。  
  
卷43_22  【文德皇后挽歌】李百药  
裴回两仪殿，怅望九成台。玉辇终辞宴，瑶筐遂不开。  
野旷阴风积，川长思鸟来。寒山寂已暮，虞殡有馀哀。  
  
卷43_23  【咏蝉】李百药  
清心自饮露，哀响乍吟风。未上华冠侧，先惊翳叶中。  
  
卷43_24  【咏萤火示情人】李百药  
窗里怜灯暗，阶前畏月明。不辞逢露湿，只为重宵行。  
  
卷43_25  【春眺】李百药  
疲痾荷拙患，沦踬合幽襟。栖息在何处，丘中鸣素琴。  
  
卷43_26  【句】李百药  
今日持团扇，非是为秋风。（赋得班去赵姬升见《诗式》）斋  
