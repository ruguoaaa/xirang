---
title: 第28部分
index: true
icon: editor
order: 28
category:
  - 诗藏
  - 诗集
  - 全唐诗
tag:
  - 国学原典
  - 集部
  - 彭定求
  - 清
---

## 全唐诗(中)　卷五百八十四

卷584_1  【观山灯献徐尚书】段成式  
风杪影凌乱，露轻光陆离。如霞散仙掌，似烧上峨嵋。  
道树千花发，扶桑九日移。因山成众像，不复藉蟠螭。  
涌出多宝塔，往来飞锡僧。分明三五月，传照百千灯。  
驯狖移高柱，庆云遮半层。夜深寒焰白，犹自缀金绳。  
磊落风初定，轻明云乍妨。疏中摇月彩，繁处杂星芒。  
火树枝柯密，烛龙鳞甲张。穷愁读书者，应得假馀光。  
  
卷584_2  【和徐商贺卢员外赐绯】段成式  
云雨轩悬莺语新，一篇佳句占阳春。银黄年少偏欺酒，  
金紫风流不让人。连璧座中斜日满，贯珠歌里落花频。  
莫辞倒载吟归去，看欲东山又吐茵。  
  
卷584_3  【河出荣光】段成式  
符命自陶唐，吾君应会昌。千年清德水，九折满荣光。  
极岸浮佳气，微波照夕阳。澄辉明贝阙，散彩入龙堂。  
近带关云紫，遥连日道黄。冯夷矜海若，汉武贵宣房。  
渐没孤槎影，仍呈一苇航。抚躬悲未济，作颂喜时康。  
  
卷584_4  【哭李群玉】段成式  
曾话黄陵事，今为白日催。老无儿女累，谁哭到泉台。  
  
卷584_5  【寄温飞卿笺纸】段成式  
三十六鳞充使时，数番犹得裹相思。  
待将袍袄重抄了，尽写襄阳播掿词。  
  
卷584_6  【题石泉兰若】段成式  
矗竹为篱松作门，石楠阴底藉芳荪。  
方袍近日少平叔，注得逍遥无处论。  
  
卷584_7  【怯酒赠周繇（一作答周为宪看牡丹）】段成式  
大白东西飞正狂，新刍石冻杂梅香。  
诗中反语常回避，尤怯花前唤索郎。  
  
卷584_8  【牛尊师宅看牡丹】段成式  
洞里仙春日更长，翠丛风翦紫霞芳。  
若为萧史通家客，情愿扛壶入醉乡。  
  
卷584_9  【观棋（一作温庭筠诗）】段成式  
闲对弈楸倾一壶，黄羊枰上几成都。  
他时谒帝铜池晓，便赌宣城太守无。  
  
卷584_10  【题僧壁（一本有和韦蟾三字）】段成式  
有僧支颊撚眉毫，起就夕阳磨剃刀。  
到此既知闲最乐，俗心何啻九牛毛。  
  
卷584_11  【哭房处士】段成式  
独上黄坛几度盟，印开龙渥喜丹成。  
岂同叔夜终无分，空向人间著养生。  
  
卷584_12  【呈轮上人】段成式  
虎到前头心不惊，残阳择虱懒逢迎。  
东林水石未胜此，要假远公方有名。  
  
卷584_13  【题谷隐兰若三首】段成式  
风惹闲云半谷阴，岩西隐者醉相寻。  
草衰乍觉径增险，叶尽却疑溪不深。  
鸟啄灵雏恋落晖，村情山趣顿忘机。  
丹成道士过门数，叶尽寒猿下岭稀。  
风带巢熊拗树声，老僧相引入云行。  
半陂新路畬才了，一谷寒烟烧不成。  
  
卷584_14  【不赴光风亭夜饮赠周繇】段成式  
屏开屈膝见吴娃，蛮蜡同心四照花。  
姹女不愁难管领，斩新铅里得黄牙。  
  
卷584_15  【嘲元中丞（一作襄阳中堂赏花为宪与妓人戏语潮之）】段成式  
莺里花前选孟光，东山逋客酒初狂。  
素娥毕竟难防备，烧得河车莫遣尝。  
  
卷584_16  【寄周繇求人参】段成式  
少赋令才犹强作，众医多识不能呼。  
九茎仙草真难得，五叶灵根许惠无。  
  
卷584_17  【嘲飞卿七首】段成式  
曾见当垆一个人，入时装束好腰身。  
少年花蒂多芳思，只向诗中写取真。  
醉袂几侵鱼子缬，飘缨长罥凤凰钗。  
知君欲作闲情赋，应愿将身作锦鞋。  
翠蝶密偎金叉首，青虫危泊玉钗梁。  
愁生半额不开靥，只为多情团扇郎。  
柳烟梅雪隐青楼，残日黄鹂语未休。  
见说自能裁袙腹，不知谁更著帩头。  
愁机懒织同心苣，闷绣先描连理枝。  
多少风流词句里，愁中空咏早环诗。  
燕支山色重能轻，南阳水泽斗分明。  
不烦射雉先张翳，自有琴中威凤声。  
半岁愁中镜似荷，牵环撩鬓却须磨。  
花前不复抱瓶渴，月底还应琢刺歌。  
  
卷584_18  【柔卿解籍戏呈飞卿三首】段成式  
长担犊车初入门，金牙新酝盈深樽。  
良人为渍木瓜粉，遮却红腮交午痕。  
最宜全幅碧鲛绡，自襞春罗等舞腰。  
未有长钱求邺锦，且令裁取一团娇。  
出意挑鬟一尺长，金为钿鸟簇钗梁。  
郁金种得花茸细，添入春衫领里香。  
  
卷584_19  【戏高侍御七首】段成式  
百媚城中一个人，紫罗垂手见精神。  
青琴仙子长教示，自小来来号阿真。  
七尺发犹三角梳，玳牛独驾长檐车。  
曾城自有三青鸟，不要莲东双鲤鱼。  
花恨红腰柳妒眉，东邻墙短不曾窥。  
犹怜最小分瓜日，奈许迎春得藕时。  
自等腰身尺六强，两重危鬓尽钗长。  
欲熏罗荐嫌龙脑，须为寻求石叶香。  
别起青楼作几层，斜阳幔卷鹿卢绳。  
厌裁鱼子深红缬，泥觅蜻蜓浅碧绫。  
诈嫌嚼贝磨衣钝，私带男钱压鬓低。  
不独邯郸新嫁女，四枝鬟上插通犀。  
可羡罗敷自有夫，愁中漫捋白髭须。  
豹钱骢子能擎举，兼著连干许换无。  
  
卷584_20  【送僧二首】段成式  
形神不灭论初成，爱马乘闲入帝京。  
四十三年虚过了，方知僧里有唐生。  
想到头陀最上方，桂阴犹认惠宗房。  
因行恋烧归来晚，窗下犹残一字香。  
  
卷584_21  【猿】段成式  
却忆书斋值晚晴，挽枝闲啸激蝉清。  
影沈巴峡夜岩色，踪绝石塘寒濑声。  
  
卷584_22  【送穆郎中赴阙】段成式  
应念愁中恨索居，鹂歌声里且踟蹰。  
若逢金马门前客，为说虞卿久著书。  
  
卷584_23  【题商山庙】段成式  
偶出云泉谒礼闱，篇章曾沐汉皇知。  
无谋静国东归去，羞过商山四老祠。  
  
卷584_24  【折杨柳七首（第一、二、四首一作王贞白诗）】段成式  
枝枝交影锁长门，嫩色曾沾雨露恩。  
凤辇不来春欲尽，空留莺语到黄昏。  
水殿年年占早芳，柔条偏惹御炉香。  
而今万乘多巡狩，辇路无阴绿草长。  
玉楼烟薄不胜芳，金屋寒轻翠带长。  
公子骅骝往何处，绿阴堪系紫游缰。  
嫩叶初齐不耐寒，风和时拂玉栏干。  
君王去日曾攀折，泣雨伤春翠黛残。  
微黄才绽未成阴，绣户珠帘相映深。  
长恨早梅无赖极，先将春色出前林。  
隋家堤上已成尘，汉将营边不复春。  
只向江南并塞北，酒旗相伴惹行人。  
陌上河边千万枝，怕寒愁雨尽低垂。  
黄金穟短人多折，已恨东风不展眉。  
  
卷584_25  【哭李群玉】段成式  
酒里诗中三十年，纵横唐突世喧喧。  
明时不作祢衡死，傲尽公卿归九泉。  
  
卷584_26  【汉宫词二首】段成式  
歌舞初承恩宠时，六宫学妾画蛾眉。  
君王厌世妾头白，闻唱歌声却泪垂。  
二人能歌得进名，人言选入便光荣。  
岂知妃后多娇妒，不许君前唱一声。  
  
卷584_27  【醉中吟】段成式  
只爱糟床滴滴声，长愁声绝又醒醒。  
人间荣辱不常定，唯有南山依旧青。  
  
卷584_28  【桃源僧舍看花】段成式  
前年帝里探春时，寺寺名花我尽知。  
今日长安已灰烬，忍能南国对芳枝。  
  
卷584_29  【和周繇见嘲（一作和周为宪广阳公宴见嘲诗）】段成式  
才甘鱼目并，艺怯马蹄间。王谢初飞盖，姬姜尽下山。  
缚鸡方角逐，射雉岂开颜。乱翠移林色，狂红照座殷。  
防梭齿虽在，乞帽鬓惭斑。傥恕相如瘦，应容累骑还。  
  
卷584_30  【和张希复咏宣律和尚袈裟】段成式  
南山披时寒夜中，一角不动毗岚风。  
何人见此生惭愧，断续犹应护得龙。  
  
卷584_31  【句】段成式  
高谈敬风鉴，古貌怯冰棱。（以下见《海录碎事》）主  
虱暴妨归梦，虫喧彻曙更。  
梦里思甘露，言中惜惠灯。  
新破毗昙义，相期卜夜论。（梦得句云云，因续成十韵）斋  
随樵劫猿藏，隈石觑熊缘。（隐山书事，见《襄阳志》）主  
捽胡云彩落，疻面月痕消。（光风亭夜宴，妓有醉殴者）知  
掷履仙凫起，撦衣蝴蝶飘。羞中含薄怒，颦里带馀娇。  
醒后犹攘臂，归时更折腰。狂夫自缨绝，眉势倩人描。  
（题同上，见《纪事》）主  
不愿石郎戴笠，难甘玉女披衣。（《苦雨》）知  

## 全唐诗(中)　卷五百八十五

卷585_1  【皎皎词】刘驾  
皎皎复皎皎，逢时即为好。高秋亦有花，不及当春草。  
班姬入后宫，飞燕舞东风。青娥中夜起，长叹月明里。  
  
卷585_2  【长安旅舍纾情投先达（一作长安抒怀寄知己）】刘驾  
岐路不在地，马蹄徒苦辛。上国闻姓名，不如山中人。  
大宅满六街，此身入谁门。愁心日散乱，有似空中尘。  
白露下长安，百虫鸣草根。方当秋赋日，却忆归山村。  
静女头欲白，良媒况我邻。无令苦长叹，长叹销人魂。  
  
卷585_3  【送友下第游雁门】刘驾  
相别灞水湄，夹水柳依依。我愿醉如死，不见君去时。  
所诣星斗北，直行到犹迟。况复挈空囊，求人悲路岐。  
北门记室贤，爱我学古诗。待君如待我，此事固不疑。  
雁门春色外，四月雁未归。拂金台，延客夜开扉。  
舒君郁郁怀，饮彼白玉卮。若不化女子，功名岂无期。  
  
卷585_4  【读史】刘驾  
平地见天涯，登高天更远。功名及所望，岐路又满眼。  
万金买园林，千金修池馆。他人厌游览，身独恋轩冕。  
唯有汉二疏，应觉还家晚。  
  
卷585_5  【反贾客乐（乐府有贾客乐，今反之）】刘驾  
无言贾客乐，贾客多无墓。行舟触风浪，尽入鱼腹去。  
农夫更苦辛，所以羡尔身。  
  
卷585_6  【送李垣先辈归嵩少旧居】刘驾  
高秋灞浐路，游子多惨戚。君于此地行，独似寻春色。  
文章满人口，高第非苟得。要路在长安，归山却为客。  
□□□□□，狂歌罢叹息。我岂无故山，千里同外国。  
  
卷585_7  【苦寒吟】刘驾  
百泉冻皆咽，我吟寒更切。半夜倚乔松，不觉满衣雪。  
竹竿有甘苦，我爱抱苦节。鸟声有悲欢，我爱口流血。  
潘生若解吟，更早生白发。  
  
卷585_8  【上巳日】刘驾  
上巳曲江滨，喧于市朝路。相寻不见者，此地皆相遇。  
日光去此远，翠幕张如雾。何事欢娱中，易觉春城暮。  
物情重此节，不是爱芳树。明日花更多，何人肯回顾。  
  
卷585_9  【春台】刘驾  
台上树阴合，台前流水多。青春不出门，坐见野田花。  
谁能学公子，走马逐香车。六街尘满衣，鼓绝方还家。  
  
卷585_10  【钓台怀古】刘驾  
澄流可濯缨，严子但垂纶。孤坐九层石，远笑清渭滨。  
潜龙飞上天，四海岂无云。清气不零雨，安使洗尘氛。  
我来吟高风，仿佛见斯人。江月尚皎皎，江石亦磷磷。  
如何台下路，明日又迷津。  
  
卷585_11  【励志（一作续励志）】刘驾  
白发岂有情，贵贱同日生。二轮不暂驻，似趁长安程。  
前堂吹参差，不作缑山声。后园植木槿，月照无馀英。  
及时立功德，身后犹光明。仲尼亦为土，鲁人焉敢耕。  
  
卷585_12  【桑妇】刘驾  
墙下桑叶尽，春蚕半未老。城南路迢迢，今日起更早。  
四邻无去伴，醉卧青楼晓。妾颜不如谁，所贵守妇道。  
一春常在树，自觉身如鸟。归来见小姑，新妆弄百草。  
  
卷585_13  【上马叹】刘驾  
羸马行迟迟，顽童去我远。时时一回顾，不觉白日晚。  
路傍豪家宅，楼上红妆满。十月庭花开，花前吹玉管。  
君当未贵日，岂不常屯蹇。如何见布衣，忽若尘入眼。  
布衣岂常贱，世事车轮转。  
  
卷585_14  【唐乐府十首　送征夫】刘驾  
昔送征夫苦，今送征夫乐。寒衣纵携去，应向归时著。  
天子待功成，别造凌烟阁。  
  
卷585_15  【唐乐府十首　输者讴】刘驾  
挽粟上高山，高山若平地。力尽心不怨，同我家私事。  
去者不遑宁，归者唱歌行。相逢古城下，立语天未明。  
一身远出塞，十口无税征。  
  
卷585_16  【唐乐府十首　吊西人】刘驾  
河湟父老地，尽知归明主。将军入空城，城下吊黄土。  
所愿边人耕，岁岁生禾黍。  
  
卷585_17  【唐乐府十首　边军过】刘驾  
城前兵马过，城里人高卧。官家自供给，畏我田产破。  
健儿食肥肉，战马食新谷。食饱物有馀，所恨无两腹。  
草青见军过，草白见军回。军回人更多，尽系西戎来。  
  
卷585_18  【唐乐府十首　望归马】刘驾  
东人望归马，马归莲峰下。莲峰与地平，亦不更征兵。  
  
卷585_19  【唐乐府十首　祝河水】刘驾  
河水清瀰瀰，照见远树枝。征人不饮马，再拜祝冯夷。  
从今亿万岁，不见河浊时。  
  
卷585_20  【唐乐府十首　田西边】刘驾  
刀剑作锄犁，耕田古城下。高秋禾黍多，无地放羊马。  
  
卷585_21  【唐乐府十首　昆山】刘驾  
肯时玉为宝，昆山过不得。今时玉为尘，昆山入中国。  
白玉尚如尘，谁肯爱金银。  
  
卷585_22  【唐乐府十首　乐边人】刘驾  
在乡身亦劳，在边腹亦饱。父兄若一处，任向边头老。  
  
卷585_23  【唐乐府十首　献贺觞】刘驾  
莫但取河湟，河湟非边疆。愿今日入处，亦似天中央。  
天子寿万岁，再拜献此觞。  
  
卷585_24  【且可怜行】刘驾  
园中花自早，不信外无花。良人未朝去，先出登香车。  
□□五□轮，满城闻呕哑。侍儿衣各别，头上金雀多。  
只是一家人，路人疑千家。过后香满陌，直到春日斜。  
今朝且可怜，莫问久如何。  
  
卷585_25  【筑台词（汉武筑通天台，役者苦之）】刘驾  
前杵与后杵，筑城声不住。我愿筑更高，得见秦皇墓。  
  
卷585_26  【邻女】刘驾  
君嫌邻女丑，取妇他乡县。料嫁与君人，亦为邻所贱。  
菖蒲花可贵，只为人难见。  
  
卷585_27  【山中夜坐】刘驾  
半夜山雨过，起来满山月。落尽醉处花，荒沟水决决。  
怆然惜春去，似与故人别。谁遣我多情，壮年无鬓发。  
  
卷585_28  【秦娥】刘驾  
秦娥十四五，面白于指爪。羞人夜采桑，惊起戴胜鸟。  
  
卷585_29  【牧童】刘驾  
牧童见客拜，山果怀中落。昼日驱牛归，前溪风雨恶。  
  
卷585_30  【古出塞】刘驾  
胡风不开花，四气多作雪。北人尚冻死，况我本南越。  
古来犬羊地，巡狩无遗辙。九土耕不尽，武皇犹征伐。  
中天有高阁，图画何时歇。坐恐塞上山，低于沙中骨。  
  
卷585_31  【寄远】刘驾  
雪花岂结子，徒满连理枝。嫁作征人妻，不得长相随。  
去年君点行，贱妾是新姬。别早见未熟，入梦无定姿。  
悄悄空闺中，蛩声绕罗帏。得书喜犹甚，况复见君时。  
  
卷585_32  【下第后屏居长安，书怀寄太原从事】刘驾  
刖足岂更长，良工隔千里。故山彭蠡上，归梦向汾水。  
低摧神气尽，僮仆心亦耻。未达谁不然，达者心思此。  
行年忽已壮，去老年更几。功名生不彰，身殁岂为鬼。  
才看芳草歇，即叹凉风起。匹马未来期，嘶声尚在耳。  
  
卷585_33  【早行】刘驾  
马上续残梦，马嘶时复惊。心孤多所虞，僮仆近我行。  
栖禽未分散，落月照古城。莫羡居者闲，冢边人已耕。  
  
卷585_34  【青门路】刘驾  
青门有归路，坦坦高槐下。贫贱自耻归，此地谁留我。  
门开送客去，落日懒回马。旅食帝城中，不如远游者。  
舟成于陆地，风水终相假。吾道谅如斯，立身无苟且。  
  
卷585_35  【效古】刘驾  
融融芳景和，杳杳春日斜。娇娆不自持，清唱嚬双蛾。  
终曲翻成泣，新人下香车。新人且莫喜，故人曾如此。  
燕赵犹生女，郎岂有终始。  
  
卷585_36  【战城南】刘驾  
城南征战多，城北无饥鸦。白骨马蹄下，谁言皆有家。  
城前水声苦，倏忽流万古。莫争城外城，城里终闲土。  
  
卷585_37  【曲江春霁】刘驾  
宿雨洗秦树，旧花如新开。池边草未干，日照人马来。  
马蹄踏流水，渐渐成尘埃。鸳鸯不敢下，飞绕岸东西。  
此地喧仍旧，归人亦满街。  
  
卷585_38  【赠先达】刘驾  
终南苍翠好，未必如故山。心期在荣名，三载居长安。  
昔蒙大雅匠，勉我工五言。业成时不重，辛苦只自怜。  
皎皎机上丝，尽作秦筝弦。贫女皆罢织，富人岂不寒。  
惊风起长波，浩浩何时还。待君当要路，一指王化源。  
  
卷585_39  【有感】刘驾  
弓剑不自行，难引河湟思。将军半夜饮，十里闻歌吹。  
高门几世宅，舞袖仍新赐。谁遣一书来，灯前问边事。  
  
卷585_40  【姑苏台（一作吴中怀古）】刘驾  
勾践饮胆日，吴酒正满杯。笙歌入海云，声自姑苏来。  
西施舞初罢，侍儿整金钗。众女不敢妒，自比泉下泥。  
越鼓声腾腾，吴天隔尘埃。难将甬东地，更学会稽栖。  
霸迹一朝尽，草中棠梨开。  
  
卷585_41  【豪家】刘驾  
九陌槐叶尽，青春在豪家。娇莺不出城，长宿庭上花。  
高楼登夜半，已见南山多。恩深势自然，不是爱骄奢。  
  
卷585_42  【山中有招】刘驾  
朗朗山月出，尘中事由生。心虽不闲，九陌夜无行。  
学古以求闻，有如石上耕。齐姜早作妇，岂识闺中情。  
何如此幽居，地僻人不争。嘉树自昔有，茅屋因我成。  
取薪不出门，采药于前庭。春花虽无种，枕席芙蓉馨。  
君来食葵藿，天爵岂不荣。  
  
卷585_43  【空城雀】刘驾  
饥啄空城土，莫近太仓粟。一粒未充肠，却入公子腹。  
且吊城上骨，几曾害尔族。不闻庄辛语，今日寒芜绿。  
  
卷585_44  【冯叟居】刘驾  
天作冯叟居，山僧尚嫌僻。开门因两树，结宇倚翠壁。  
溪南有微径，时遇采芝客。往往白云生，对面千里隔。  
机忘若僮仆，常与猿鸟剧。晒药上小峰，庭深无日色。  
自忘归乡里，不见新旧戚。累累子孙墓，秋风吹古柏。  
  
卷585_45  【醒后】刘驾  
醉卧芳草间，酒醒日落后。壶觞半倾覆，客去应已久。  
不记折花时，何得花在手。  
  
卷585_46  【弃妇】刘驾  
回车在门前，欲上心更悲。路傍见花发，似妾初嫁时。  
养蚕已成茧，织素犹在机。新人应笑此，何如画蛾眉。  
昨日惜红颜，今日畏老迟。良媒去不远，此恨今告谁。  
  
卷585_47  【送李殷游边（一作送李殷游西京）】刘驾  
十年梦相识，一觏俄远别。征驾在我傍，草草意难说。  
君居洞庭日，诗句满魏阙。如何万里来，青桂看人折。  
行装不及备，西去偶然诀。孟夏出都门，红尘客衣热。  
荒城见羊马，野馆具薇蕨。边境渐无虞，旅宿常待月。  
西园置酒地，日夕簪裾列。壮志安可留，槐花樽前发。  
  
卷585_48  【江村】刘驾  
江水灌稻田，饥年稻亦熟。舟中爱桑麻，日午因成宿。  
相承几十代，居止连茅屋。四邻不相离，安肯去骨肉。  
书生说太苦，客路常在目。纵使富贵还，交亲几坟绿。  
  
卷585_49  【出门】刘驾  
出门羡他人，奔走如得涂。翻思他人意，与我或不殊。  
以兹聊自安，默默行九衢。生计逐羸马，每出似移居。  
客从我乡来，但得邻里书。田园几换主，梦归犹荷锄。  
进犹希万一，退复何所如。况今辟公道，安得不踌躇。  
  
卷585_50  【别道者】刘驾  
自君入城市，北邙无新坟。始信壶中药，不落白杨根。  
如何忽告归，蕣华还笑人。玉笙无遗音，怅望缑岭云。  
  
卷585_51  【兰昌宫】刘驾  
宫兰非瑶草，安得春长在。回首春又归，翠华不能待。  
悲风生辇路，山川寂已晦。边恨在行人，行人无尽岁。  
  
卷585_52  【送友人擢第东归】刘驾  
同家楚天南，相识秦云西。来悬弧义，岂顾子与妻。  
携手践名场，正遇公道开。君荣我虽黜，感恩同所怀。  
有马不复羸，有奴不复饥。灞岸秋草绿，却是还家时。  
青门一瓢空，分手去迟迟。期君辙未平，我车继东归。  
  
卷585_53  【久客】刘驾  
久客心易足，主人有馀力。如何昨宵梦，到晓家山色。  
南音入谁耳，曲尽头自白。  
  
卷585_54  【秋夕】刘驾  
促织灯下吟，灯光冷于水。乡魂坐中去，倚壁身如死。  
求名为骨肉，骨肉万馀里。富贵在何时，离别今如此。  
出门长叹息，月白西风起。  
  
卷585_55  【效陶】刘驾  
两曜无停驭，蓬壶应有墓。何况北邙山，只近市朝路。  
大恢生死网，飞走无逃处。白发忽已新，红颜岂如故。  
我有杯中物，可以消万虑。醉舞日婆娑，谁能记朝暮。  
如求神仙药，阶下亦种黍。但使长兀然，始见天地祖。  
  
卷585_56  【长门怨（一作张乔诗）】刘驾  
御泉长绕凤凰楼，只是恩波别处流。  
闲揲舞衣归未得，夜来砧杵六宫秋。  
  
卷585_57  【苦寒行】刘驾  
严寒动八荒，刺刺无休时。阳乌不自暖，雪压扶桑枝。  
岁暮寒益壮，青春安得归。朔雁到南海，越禽何处飞。  
谁言贫士叹，不为身无衣。  
  
卷585_58  【琪树下因吟六韵呈先达者】刘驾  
举世爱嘉树，此树何人识。清秋远山意，偶向亭际得。  
奇柯交若斗，珍叶密如织。尘中尚青葱，更想尘外色。  
所宜巢三鸟，影入瑶池碧。移根岂无时，一问紫烟客。  
  
卷585_59  【送人登第东归】刘驾  
学古既到古，反求鉴者难。见诗未识君，疑生建安前。  
海畔岂无家，终难成故山。得失虽由命，世途多险艰。  
我皇追古风，文柄付大贤。此时如为君，果在甲科间。  
晚达多早贵，举世咸为然。一夕颜却少，虽病心且安。  
所居似清明，冷灶起新烟。高情懒行乐，花盛仆马前。  
归程不淹留，指期到田园。香醪四邻熟，霜橘千株繁。  
肯忆长安夜，论诗风雪寒。  
  
卷585_60  【贾客词】刘驾  
贾客灯下起，犹言发已迟。高山有疾路，暗行终不疑。  
寇盗伏其路，猛兽来相追。金玉四散去，空囊委路岐。  
扬州有大宅，白骨无地归。少妇当此日，对镜弄花枝。  
  
卷585_61  【塞下曲】刘驾  
勒兵辽水边，风急卷旌旃。绝塞阴无草，平沙去尽天。  
下营看斗建，传号信狼烟。圣代书青史，当时破虏年。  
  
卷585_62  【春夜二首（后首一作秋怀）】刘驾  
一别杜陵归未期，只凭魂梦接亲知。  
近来欲睡兼难睡，夜夜夜深闻子规。  
几岁干戈阻路岐，忆山心切与心违。  
时难何处披衷抱，日日日斜空醉归。  
  
卷585_63  【郪中感怀】刘驾  
顷年曾住此中来，今日重游事可哀。  
忆得几家欢宴处，家家家业尽成灰。  
  
卷585_64  【晓登迎春阁】刘驾  
未栉凭栏眺锦城，烟笼万井二江明。  
香风满阁花满树，树树树梢啼晓莺。  
  
卷585_65  【白髭】刘驾  
到处逢人求至药，几回染了又成丝。  
素丝易染髭难染，墨翟当年合泣髭。  
  
卷585_66  【送卢使君赴夔州】刘驾  
铙管随征旆，高秋上远巴。白波连雾雨，青壁断蒹葭。  
凭几双瞳静，登楼万井斜。政成知俗变，当应画轮车。  
  
卷585_67  【望月】刘驾  
清秋新霁与君同，江上高楼倚碧空。  
酒尽露零宾客散，更更更漏月明中。  
  
卷585_68  【古意】刘驾  
蒲帆出浦去，但见浦边树。不如马行郎，马迹犹在路。  
大舟不相载，买宅令委住。莫道留金多，本非爱郎富。  

## 全唐诗(中)　卷五百八十六

卷586_1  【长洲怀古】刘沧  
野烧原空尽荻灰，吴王此地有楼台。千年事往人何在，  
半夜月明潮自来。白鸟影从江树没，清猿声入楚云哀。  
停车日晚荐蘋藻，风静寒塘花正开。  
  
卷586_2  【经炀帝行宫】刘沧  
此地曾经翠辇过，浮云流水竟如何。香销南国美人尽，  
怨入东风芳草多。残柳宫前空露叶，夕阳川上浩烟波。  
行人遥起广陵思，古渡月明闻棹歌。  
  
卷586_3  【春日游嘉陵江】刘沧  
独泛扁舟映绿杨，嘉陵江水色苍苍。行看芳草故乡远，  
坐对落花春日长。曲岸危樯移渡影，暮天栖鸟入山光。  
今来谁识东归意，把酒闲吟思洛阳。  
  
卷586_4  【秋日山斋书怀】刘沧  
启户清风枕簟幽，虫丝吹落挂帘钩。蝉吟高树雨初霁，  
人忆故乡山正秋。浩渺蒹葭连夕照，萧疏杨柳隔沙洲。  
空将方寸荷知己，身寄烟萝恩未酬。  
  
卷586_5  【晚秋洛阳客舍】刘沧  
清洛平分两岸沙，沙边水色近人家。隋朝古陌铜驼柳，  
石氏荒原金谷花。庭叶霜浓悲远客，宫城日晚度寒鸦。  
未成归计关河阻，空望白云乡路赊。  
  
卷586_6  【深愁喜友人至】刘沧  
不避驱羸道路长，青山同喜惜年光。灯前话旧阶草夜，  
月下醉吟溪树霜。落叶已经寒烧尽，衡门犹对古城荒。  
此身未遂归休计，一半生涯寄岳阳。  
  
卷586_7  【秋日望西阳】刘沧  
古木苍苔坠几层，行人一望旅情增。太行山下黄河水，  
铜雀台西武帝陵。风入蒹葭秋色动，雨馀杨柳暮烟凝。  
野花似泣红妆泪，寒露满枝枝不胜。  
  
卷586_8  【邺都怀古】刘沧  
昔时霸业何萧索，古木唯多鸟雀声。芳草自生宫殿处，  
牧童谁识帝王城。残春杨柳长川迥，落日蒹葭远水平。  
一望青山便惆怅，西陵无主月空明。  
  
卷586_9  【题龙门僧房】刘沧  
静室遥临伊水东，寂寥谁与此身同。禹门山色度寒磬，  
萧寺竹声来晚风。僧宿石龛残雪在，雁归沙渚夕阳空。  
偶将心地问高士，坐指浮生一梦中。  
  
卷586_10  【秋夕山斋即事】刘沧  
衡门无事闭苍苔，篱下萧疏野菊开。半夜秋风江色动，  
满山寒叶雨声来。雁飞关塞霜初落，书寄乡闾人未回。  
独坐高窗此时节，一弹瑶瑟自成哀。  
  
卷586_11  【江行书事】刘沧  
远渚蒹葭覆绿苔，姑苏南望思裴徊。空江独树楚山背，  
暮雨一舟吴苑来。度深秋风叶落，鸟飞残照水烟开。  
寒潮欲上泛萍藻，寄荐三闾情自哀。  
  
卷586_12  【过铸鼎原】刘沧  
黄帝修真万国朝，鼎成龙驾上丹霄。天风乍起鹤声远，  
海雾渐深龙节遥。仙界日长青鸟度，御衣香散紫霞飘。  
唯留古迹寒原在，碧水苍苍空寂寥。  
  
卷586_13  【秋日寓怀】刘沧  
海上生涯一钓舟，偶因名利事淹留。旅涂谁见客青眼，  
故国几多人白头。霁色满川明水驿，蝉声落日隐城楼。  
如何未尽此行役，西入潼关云木秋。  
  
卷586_14  【江城晚望】刘沧  
一望江城思有馀，遥分野径入樵渔。青山经雨菊花尽，  
白鸟下滩芦叶疏。静听潮声寒木杪，远看风色暮帆舒。  
秋期又涉潼关路，不得年年向此居。  
  
卷586_15  【宿苍谿馆】刘沧  
孤馆门开对碧岑，竹窗灯下听猿吟。巴山夜雨别离梦，  
秦塞旧山迢递心。满地莓苔生近水，几株杨柳自成阴。  
空思知己隔云岭，乡路独归春草深。  
  
卷586_16  【题王母庙】刘沧  
寂寥珠翠想遗声，门掩烟微水殿清。拂曙紫霞生古壁，  
何年绛节下层城。鹤归辽海春光晚，花落闲阶夕雨晴。  
武帝无名在仙籍，玉坛星月夜空明。  
  
卷586_17  【留别复本修古二上人】刘沧  
二远相知是昔年，此身长寄礼香烟。绿芜风晚水边寺，  
清磬月高林下禅。台殿虚窗山翠入，梧桐疏叶露光悬。  
西峰话别又须去，终日关山在马前。  
  
卷586_18  【边思】刘沧  
汉将边方背辘轳，受降城北是单于。黄河晚冻雪风急，  
野火远烧山木枯。偷号甲兵冲塞色，衔枚战马踏寒芜。  
蛾眉一没空留怨，青冢月明啼夜乌。  
  
卷586_19  【登龙门敬善寺阁】刘沧  
独步危梯入杳冥，天风潇洒拂檐楹。禹门烟树正春色，  
少室云屏向晚晴。花落院深清禁闭，水分川阔绿芜平。  
琐窗朱槛同仙界，半夜缑山有鹤声。  
  
卷586_20  【题王校书山斋】刘沧  
猿鸟无声昼掩扉，寒原隔水到人稀。云晴古木月初上，  
雪满空庭鹤未归。药囿地连山色近，樵家路入树烟微。  
栖迟惯得沧浪思，云阁还应梦钓矶。  
  
卷586_21  【浙江晚渡怀古】刘沧  
蝉噪秋风满古堤，荻花寒渡思萋萋。潮声归海鸟初下，  
草色连江人自迷。碧落晴分平楚外，青山晚出穆陵西。  
此来一见垂纶者，却忆旧居明月溪。  
  
卷586_22  【及第后宴曲江】刘沧  
及第新春选胜游，杏园初宴曲江头。紫毫粉壁题仙籍，  
柳色箫声拂御楼。霁景露光明远岸，晚空山翠坠芳洲。  
归时不省花间醉，绮陌香车似水流。  
  
卷586_23  【秋日山寺怀友人】刘沧  
萧寺楼台对夕阴，淡烟疏磬散空林。风生寒渚白蘋动，  
霜落秋山黄叶深。云尽独看晴塞雁，月明遥听远村砧。  
相思不见又经岁，坐向松窗弹玉琴。  
  
卷586_24  【八月十五日夜玩月】刘沧  
中秋朗月静天河，乌鹊南飞客恨多。寒色满窗明枕簟，  
清光凝露拂烟萝。桂枝斜汉流灵魄，蘋叶微风动细波。  
此夜空亭闻木落，蒹葭霜碛雁初过。  
  
卷586_25  【晚春宿僧院】刘沧  
萧寺春风正落花，淹留数宿惠休家。碧空云尽磬声远，  
清夜月高窗影斜。白日闲吟为道侣，青山遥指是生涯。  
微微一点寒灯在，乡梦不成闻曙鸦。  
  
卷586_26  【怀汶阳兄弟】刘沧  
回看云岭思茫茫，几处关河隔汶阳。书信经年乡国远，  
弟兄无力海田荒。天高霜月砧声苦，风满寒林木叶黄。  
终日路岐归未得，秋来空羡雁成行。  
  
卷586_27  【题天宫寺阁】刘沧  
丹阙侵霄壮复危，排空霞影动檐扉。城连伊水禹门近，  
烟隔上阳宫树微。天敛暮云残雨歇，路穿春草一僧归。  
此来闲望更何有，无限清风生客衣。  
  
卷586_28  【游上方石窟寺】刘沧  
苔径萦回景渐分，翛然空界静埃氛。一声疏磬过寒水，  
半壁危楼隐白云。雪下石龛僧在定，日西山木鸟成群。  
几来吟啸立朱槛，风起天香处处闻。  
  
卷586_29  【怀江南友人】刘沧  
久绝音书隔塞尘，路岐谁与子相亲。愁中独坐秦城夜，  
别后几经吴苑春。湘岸风来吹绿绮，海门潮上没青蘋。  
空劳两地望明月，多感断蓬千里身。  
  
卷586_30  【题敬亭山庙】刘沧  
森森古木列岩隈，迥压寒原霁色开。云雨只从山上起，  
风雷多向庙中来。三江入海声长在，双鹤啼天影未回。  
花落空庭春昼晚，石床松殿满青苔。  
  
卷586_31  【经麻姑山】刘沧  
麻姑此地炼神丹，寂寞烟霞古灶残。一自仙娥归碧落，  
几年春雨洗红兰。帆飞震泽秋江远，雨过陵阳晚树寒。  
山顶白云千万片，时闻鸾鹤下仙坛。  
  
卷586_32  【对残春】刘沧  
杨花漠漠暗长堤，春尽人愁鸟又啼。鬓发近来生处白，  
家园几向梦中迷。霏微远树荒郊外，牢落空城夕照西。  
唯有年光堪自惜，不胜烟草日萋萋。  
  
卷586_33  【过沧浪峡】刘沧  
山叠云重一径幽，苍苔古石濑清流。出岩树色见来静，  
落涧泉声长自秋。远入虚明思白帝，寒生浩景想沧洲。  
如何地近东西路，马足车轮不暂留。  
  
卷586_34  【经过建业】刘沧  
六代兴衰曾此地，西风露泣白蘋花。烟波浩渺空亡国，  
杨柳萧条有几家。楚塞秋光晴入树，浙江残雨晚生霞。  
凄凉处处渔樵路，鸟去人归山影斜。  
  
卷586_35  【赠道者】刘沧  
真趣淡然居物外，忘机多是隐天台。停灯深夜看仙箓，  
拂石高秋坐钓台。卖药故人湘水别，入檐栖鸟旧山来。  
无因朝市知名姓，地僻衡门对岳开。  
  
卷586_36  【题马太尉华山庄】刘沧  
别开池馆背山阴，近得幽奇物外心。竹色拂云连岳寺，  
泉声带雨出谿林。一庭杨柳春光暖，三径烟萝晚翠深。  
自是功成闲剑履，西斋长卧对瑶琴。  
  
卷586_37  【秋日夜怀】刘沧  
砧杵寥寥秋色长，绕枝寒鹊客情伤。关山云尽九秋月，  
门柳叶凋三径霜。近日每思归少室，故人遥忆隔潇湘。  
如何节候变容发，明镜一看愁异常。  
  
卷586_38  【题巫山庙】刘沧  
十二岚峰挂夕晖，庙门深闭雾烟微。天高木落楚人思，  
山迥月残神女归。触石晴云凝翠鬓，度江寒雨湿罗衣。  
婵娟似恨襄王梦，猿叫断岩秋藓稀。  
  
卷586_39  【题吴宫苑】刘沧  
吴苑荒凉故国名，吴山月上照江明。残春碧树自留影，  
半夜子规何处声。芦叶长侵洲渚暗，蘋花开尽水烟平。  
经过此地千年恨，荏苒东风露色清。  
  
卷586_40  【旅馆书怀】刘沧  
秋看庭树换风烟，兄弟飘零寄海边。客计倦行分陕路，  
家贫休种汶阳田。云低远塞鸣寒雁，雨歇空山噪暮蝉。  
落叶虫丝满窗户，秋堂独坐思悠然。  
  
卷586_41  【赠天台隐者】刘沧  
静者多依猿鸟丛，衡门野色四郊通。天开宿雾海生日，  
水泛落花山有风。回望一巢悬木末，独寻危石坐岩中。  
看书饮酒馀无事，自乐樵渔狎钓翁。  
  
卷586_42  【洛阳月夜书怀】刘沧  
疏柳高槐古巷通，月明西照上阳宫。一声边雁塞门雪，  
几处远砧河汉风。独榻闲眠移岳影，寒窗幽思度烟空。  
孤吟此夕惊秋晚，落叶残花树色中。  
  
卷586_43  【江行夜泊】刘沧  
白浪连空极渺漫，孤舟此夜泊中滩。岳阳秋霁寺钟远，  
渡口月明渔火残。绿绮韵高湘女怨，青葭色映水禽寒。  
乡遥楚国生归思，欲曙山光上木兰。  
  
卷586_44  【赠颛顼山人】刘沧  
浩气含真玉片辉，著书精义入玄微。洛阳紫陌几曾醉，  
少室白云时一归。松雪月高唯鹤宿，烟岚秋霁到人稀。  
知君济世有长策，莫问沧浪隐钓矶。  
  
卷586_45  【长安冬夜书情】刘沧  
上国栖迟岁欲终，此情多寄寂寥中。钟传半夜旅人馆，  
鸦叫一声疏树风。巷月高山色静，寒芜霜落灞原空。  
今来唯问心期事，独望青云路未通。  
  
卷586_46  【经古行宫】刘沧  
玉辇西归已至今，古原风景自沈沈。御沟流水长芳草，  
宫树落花空夕阴。蝴蝶翅翻残露滴，子规声尽野烟深。  
路人不记当年事，台殿寂寥山影侵。  
  
卷586_47  【秋日登醴泉县楼】刘沧  
闲上高楼时一望，绿芜寒野静中分。行直路入秦树，  
雁截斜阳背塞云。渭水自流汀岛色，汉陵空长石苔纹。  
秋风高柳出危叶，独听蝉声日欲曛。  
  
卷586_48  【春日旅游】刘沧  
玄发辞家事远游，春风归雁一声愁。花开忽忆故山树，  
月上自登临水楼。浩浩晴原人独去，依依春草水分流。  
秦川楚塞烟波隔，怨别路岐何日休。  
  
卷586_49  【送友人下第归吴】刘沧  
共惜年华未立名，路岐终日轸羁情。青春半是往来尽，  
白发多因离别生。楚岸帆开云树映，吴门月上水烟清。  
东归自有故山约，花落石床苔藓平。  
  
卷586_50  【访友人郊居】刘沧  
登原过水访相如，竹坞莎庭似故居。空塞山当清昼晚，  
古槐人继绿阴馀。休弹瑟韵伤离思，已有蝉声报夏初。  
醉唱劳歌翻自叹，钓船渔浦梦难疏。  
  
卷586_51  【匡城寻薛闵秀才不遇】刘沧  
音容一别近三年，往事空思意浩然。匹马东西何处客，  
孤城杨柳晚来蝉。路长草色秋山绿，川阔晴光远水连。  
不见故人劳梦寐，独吟风月过南燕。  
  
卷586_52  【与僧话旧】刘沧  
巾舄同时下翠微，旧游因话事多违。南朝古寺几僧在，  
西岭空林唯鸟归。莎径晚烟凝竹坞，石池春色染苔衣。  
此时相见又相别，即是关河朔雁飞。  
  
卷586_53  【寄远】刘沧  
西园杨柳暗惊秋，宝瑟朱弦结远愁。霜落雁声来紫塞，  
月明人梦在青楼。蕙心迢递湘云暮，兰思萦回楚水流。  
锦字织成添别恨，关河万里路悠悠。  
  
卷586_54  【长安逢友人】刘沧  
上国相逢尘满襟，倾杯一话昔年心。荒台共望秋山立，  
古寺多同雪夜吟。风度重城宫漏尽，月明高柳禁烟深。  
终期白日青云路，休感鬓毛霜雪侵。  
  
卷586_55  【下第东归途中书事】刘沧  
峡路谁知倦此情，往来多是半年程。孤吟洛苑逢春尽，  
几向秦城见月明。高柳断烟侵岳影，古堤斜日背滩声。  
东归海上有馀业，牢落田园荒草平。  
  
卷586_56  【经龙门废寺】刘沧  
因思人事事无穷，几度经过感此中。山色不移楼殿尽，  
石台依旧水云空。唯馀芳草滴春露，时有残花落晚风。  
杨柳覆滩清濑响，暮天沙鸟自西东。  
  
卷586_57  【下第后怀旧居】刘沧  
几到青门未立名，芳时多负故乡情。雨馀秦苑绿芜合，  
春尽灞原白发生。每见山泉长属意，终期身事在归耕。  
蘋花覆水曲谿暮，独坐钓舟歌月明。  
  
卷586_58  【经无可旧居兼伤贾岛】刘沧  
尘室寒窗我独看，别来人事几凋残。书空萧寺一僧去，  
雪满巴山孤客寒。落叶堕巢禽自出，苍苔封砌竹成竿。  
碧云迢递长江远，向夕苦吟归思难。  
  
卷586_59  【赠隐者】刘沧  
何时止此幽栖处，独掩衡门长绿苔。临水静闻灵鹤语，  
隔原时有至人来。五湖仙岛几年别，九转药炉深夜开。  
谁识无机养真性，醉眠松石枕空杯。  
  
卷586_60  【题书斋】刘沧  
一日不曾离此处，风吹疏牖夕云晴。气凌霜色剑光动，  
吟对雪华诗韵清。高木宿禽来远岳，古原残雨隔重城。  
西斋瑶瑟自为侣，门掩半春苔藓生。  
  
卷586_61  【题秦女楼】刘沧  
珠翠香销鸳瓦堕，神仙曾向此中游。青楼月色桂花冷，  
碧落箫声云叶愁。杳杳蓬莱人不见，苍苍苔藓路空留。  
一从凤去千年后，迢递岐山水石秋。  
  
卷586_62  【题桃源处士山居留寄】刘沧  
白云深处葺茅庐，退隐衡门与俗疏。一洞晓烟留水上，  
满庭春露落花初。闲看竹屿吟新月，特酌山醪读古书。  
穷达尽为身外事，浩然元气乐樵渔。  
  
卷586_63  【宿题天坛观】刘沧  
沐发清斋宿洞宫，桂花松韵满岩风。紫霞晓色秋山霁，  
碧落寒光霜月空。华表鹤声天外迥，蓬莱仙界海门通。  
冥心一悟虚无理，寂寞玄珠象罔中。  
  
卷586_64  【洛神怨】刘沧  
子建东归恨思长，飘飖神女步池塘。云鬟高动水宫影，  
珠翠乍摇沙露光。心寄碧沉空婉恋，梦残春色自悠扬。  
停车绮陌傍杨柳，片月青楼落未央。  
  
卷586_65  【龙门留别道友】刘沧  
一顾恩深荷道安，独垂双泪下层峦。飞鸣北雁塞云暮，  
摇落西风关树寒。春谷终期吹羽翼，萍身不定逐波澜。  
裴徊偏起旧枝恋，半夜独吟孤烛残。  
  
卷586_66  【题四皓庙】刘沧  
石壁苍苔翠霭浓，驱车商洛想遗踪。天高猿叫向山月，  
露下鹤声来庙松。叶堕阴岩疏薜荔，池经秋雨老芙蓉。  
雪髯仙侣何深隐，千古寂寥云水重。  
  
卷586_67  【望未央宫】刘沧  
西上秦原见未央，山岚川色晚苍苍。云楼欲动入清渭，  
鸳瓦如飞出绿杨。舞席歌尘空岁月，宫花春草满池塘。  
香风吹落天人语，彩凤五云朝汉皇。  
  
卷586_68  【秋日过昭陵】刘沧  
寝庙徒悲剑与冠，翠华龙驭杳漫漫。原分山势入空塞，  
地匝松阴出晚寒。上界鼎成云缥缈，西陵舞罢泪阑干。  
那堪独立斜阳里，碧落秋光烟树残。  
  
卷586_69  【夏日登慈恩寺】刘沧  
金界时来一访僧，天香飘翠琐窗凝。碧池静照寒松影，  
清昼深悬古殿灯。晚景风蝉催节候，高空云鸟度轩层。  
尘机消尽话玄理，暮磬出林疏韵澄。  
  
卷586_70  【宿题金山寺】刘沧  
一点青山翠色危，云岩不掩与星期。海门烟树潮归后，  
江面山楼月照时。独鹤唳空秋露下，高僧入定夜猿知。  
萧疏水木清钟梵，颢气寒光动石池。  
  
卷586_71  【送友人游蜀】刘沧  
北去西游春未半，蜀山云雪入诗情。青萝拂水花流影，  
翠霭隔岩猿有声。日出空江分远浪，鸟归高木认孤城。  
心期万里无劳倦，古石苍苔峡路清。  
  
卷586_72  【题郑中丞东溪】刘沧  
一境新开雉堞西，绿苔微径露凄凄。高轩夜静竹声远，  
曲岸春深杨柳低。山霁月明常此醉，草芳花暗省曾迷。  
即随凤诏归清列，几忆风花梦小溪。  
  
卷586_73  【代友人悼姬】刘沧  
罗帐香微冷锦裀，歌声永绝想梁尘。萧郎独宿落花夜，  
谢女不归明月春。青鸟罢传相寄字，碧江无复采莲人。  
满庭芳草坐成恨，迢递蓬莱入梦频。  
  
卷586_74  【夏日登西林白上人楼】刘沧  
几到西林清净境，层台高视有无间。寒光远动天边水，  
碧影出空烟外山。苔点落花微萼在，叶藏幽鸟碎声闲。  
旷然多慊登楼意，永日重门深掩关。  
  
卷586_75  【江楼月夜闻笛】刘沧  
南浦蒹葭疏雨后，寂寥横笛怨江楼。思飘明月浪花白，  
声入碧云枫叶秋。河汉夜阑孤雁度，潇湘水阔二妃愁。  
发寒衣湿曲初罢，露色河光生钓舟。  
  
卷586_76  【送友人下第东归】刘沧  
漠漠杨花灞岸飞，几回倾酒话东归。九衢春尽生乡梦，  
千里尘多满客衣。流水雨馀芳草合，空山月晚白云微。  
金门自有西来约，莫待萤光照竹扉。  
  
卷586_77  【从郑郎中高州游东潭】刘沧  
烟岚晚入湿旌旗，高槛风清醉未归。夹路野花迎马首，  
出林山鸟向人飞。一谿寒水涵清浅，几处晴云度翠微。  
自是谢公心近得，登楼望月思依依。  
  
卷586_78  【罢华原尉上座主尚书】刘沧  
自怜生计事悠悠，浩渺沧浪一钓舟。千里梦归清洛近，  
三年官罢杜陵秋。山连绝塞浑无色，水到平沙几处流。  
白露黄花岁时晚，不堪霜鬓镜前愁。  
  
卷586_79  【雨后游南门寺】刘沧  
郭南山寺雨初晴，上界寻僧竹里行。半壁楼台秋月过，  
一川烟水夕阳平。苔封石室云含润，露滴松枝鹤有声。  
木叶萧萧动归思，西风画角汉东城。  
  
卷586_80  【题古寺】刘沧  
古寺萧条偶宿期，更深霜压竹枝低。长天月影高窗过，  
疏树寒鸦半夜啼。池水竭来龙已去，老松枯处鹤犹栖。  
伤心可惜从前事，寥落朱廊堕粉泥。  
  
卷586_81  【晚秋野望】刘沧  
秋尽郊原情自哀，菊花寂寞晚仍开。高风疏叶带霜落，  
一雁寒声背水来。荒垒几年经战后，故山终日望书回。  
归途休问从前事，独唱劳歌醉数杯。  
  
卷586_82  【秋月望上阳宫】刘沧  
苔色轻尘锁洞房，乱鸦群鸽集残阳。青山空出禁城日，  
黄叶自飞宫树霜。御路几年香辇去，天津终日水声长。  
此时独立意难尽，正值西风砧杵凉。  
  
卷586_83  【入关留别主人】刘沧  
此来多愧食鱼心，东阁将辞强一吟。羸马客程秋草合，  
晚蝉关树古槐深。风生野渡河声急，雁过寒原岳势侵。  
对酒相看自无语，几多离思入瑶琴。  
  
卷586_84  【留别山中友人】刘沧  
欲辞松月恋知音，去住多同羁鸟心。秋尽书窗惊白发，  
晚冲霜叶下青岑。大河风急寒声远，高岭云开夕影深。  
别后寂寥无限意，野花门路草虫吟。  
  
卷586_85  【春晚旅次有怀】刘沧  
晚出关河绿野平，依依云树动乡情。残春花尽黄莺语，  
远客愁多白发生。野水乱流临古驿，断烟凝处近孤城。  
东西未遂归田计，海上青山久废耕。  
  
卷586_86  【与重幽上人话旧】刘沧  
云飞天末水空流，省与师同别异州。庭树蝉声初入夏，  
石床苔色几经秋。灯微静室生乡思，月上严城话旅游。  
自喜他年接巾舄，沧浪地近虎溪头。  
  
卷586_87  【月夜闻鹤唳】刘沧  
碧落风微月正明，霜毛似怨有离情。莓苔石冷想孤立，  
杨柳叶疏闻转清。空夜露残惊堕羽，辽天秋晚忆归程。  
凤凰楼阁知犹恋，终逐烟霞上玉京。  
  
卷586_88  【过北邙山】刘沧  
散漫黄埃满北原，折碑横路碾苔痕。空山夜月来松影，  
荒冢春风变木根。漠漠兔丝罗古庙，翩翩丹旐过孤村。  
白杨落日悲风起，萧索寒巢鸟独奔。  
  
卷586_89  【咸阳怀古】刘沧  
经过此地无穷事，一望凄然感废兴。渭水故都秦二世，  
咸原秋草汉诸陵。天空绝塞闻边雁，叶尽孤村见夜灯。  
风景苍苍多少恨，寒山半出白云层。  
  
卷586_90  【送友人罢举赴蓟门从事】刘沧  
人生行止在知己，远佐诸侯重所依。绿绶便当身是贵，  
青霄休怨志相违。晚云辽水疏残雨，寒角边城怨落晖。  
此去黄金台上客，相思应羡雁南归。  
  
卷586_91  【看榜日】刘沧  
禁漏初停兰省开，列仙名目上清来。飞鸣晓日莺声远，  
变化春风鹤影回。广陌万人生喜色，曲江千树发寒梅。  
青云已是酬恩处，莫惜芳时醉酒杯。  
  
卷586_92  【送李休秀才归岭中】刘沧  
南泛孤舟景自饶，蒹葭汀浦晚萧萧。秋风汉水旅愁起，  
寒木楚山归思遥。独夜猿声和落叶，晴江月色带回潮。  
故园新过重阳节，黄菊满篱应未凋。  
  
卷586_93  【寓居寄友人】刘沧  
雨馀虚馆竹阴清，独坐书窗轸旅情。芳草衡门无马迹，  
古槐深巷有蝉声。夕阳云尽嵩峰出，远岸烟消洛水平。  
今夜南原赏佳景，月高风定苦吟生。  
  
卷586_94  【经曲阜城】刘沧  
行经阙里自堪伤，曾叹东流逝水长。萝蔓几凋荒陇树，  
莓苔多处古宫墙。三千弟子标青史，万代先生号素王。  
萧索风高洙泗上，秋山明月夜苍苍。  
  
卷586_95  【汶阳客舍】刘沧  
年光自感益蹉跎，岐路东西竟若何。窗外雨来山色近，  
海边秋至雁声多。思乡每读登楼赋，对月空吟叩角歌。  
迢递旧山伊水畔，破斋荒径闭烟萝。  
  
卷586_96  【留别崔澣秀才昆仲】刘沧  
汶阳离思水无穷，去住情深梦寐中。岁晚虫鸣寒露草，  
日西蝉噪古槐风。川分远岳秋光静，云尽遥天霁色空。  
对酒不能伤此别，尺书凭雁往来通。  
  
卷586_97  【和友人忆洞庭旧居】刘沧  
客舍经时益苦吟，洞庭犹忆在前林。青山残月有归梦，  
碧落片云生远心。谿路烟开江月出，草堂门掩海涛深。  
因君话旧起愁思，隔水数声何处砧。  
  
卷586_98  【晚归山居】刘沧  
寥落霜空木叶稀，初行郊野思依依。秋深频忆故乡事，  
日暮独寻荒径归。山影暗随云水动，钟声潜入远烟微。  
娟娟唯有西林月，不惜清光照竹扉。  
  
卷586_99  【送元叙上人归上党（时节镇罢兵）】刘沧  
太行关路战尘收，白日思乡别沃州。薄暮焚香临野烧，  
清晨漱齿涉寒流。溪边残垒空云木，山上孤城对驿楼。  
此去寂寥寻旧迹，苍苔满径竹斋秋。  
  
卷586_100  【秋日旅途即事】刘沧  
驱羸多自感，烟草远郊平。乡路几时尽，旅人终日行。  
渡边寒水驿，山下夕阳城。萧索更何有，秋风两鬓生。  
  
卷586_101  【早行】刘沧  
旅途乘早景，策马独凄凄。残影郡楼月，一声关树鸡。  
听钟烟柳外，问渡水云西。当自勉行役，终期功业齐。  
  
卷586_102  【句】刘沧  
海曙云浮日，江遥水合天。（发浙江，见《诗人玉屑》）斋  

## 全唐诗(中)　卷五百八十七

卷587_1  【湘口送友人】李频  
中流欲暮见湘烟，苇岸无穷接楚田。去雁远冲云梦雪，  
离人独上洞庭船。风波尽日依山转，星汉通霄向水连。  
零落梅花过残腊，故园归醉及新年。  
  
卷587_2  【鄂州头陀寺上方】李频  
高寺上方无不见，天涯行客思迢迢。西江帆挂东风急，  
夏口城衔楚塞遥。沙渚渔归多湿网，桑林蚕后尽空条。  
感时叹物寻僧话，惟向禅心得寂寥。  
  
卷587_3  【寄远】李频  
槐欲成阴分袂时，君期十日复金扉。槐今落叶已将尽，  
君向远乡犹未归。化石早曾闻节妇，沉湘何必独灵妃。  
须知此意同生死，不学他人空寄衣。  
  
卷587_4  【题张司马别墅】李频  
庭前树尽手中栽，先后花分几番开。巢鸟恋雏惊不起，  
野人思酒去还来。自抛官与青山近，谁讶身为白发催。  
门外寻常行乐处，重重履迹在莓苔。  
  
卷587_5  【长安即事】李频  
长遇豪家不敢过，此身谁与取高科。故园久绝书来后，  
南国空看雁去多。中夜永怀听叠漏，先秋归梦涉层波。  
愁人白发自生早，我独少年能几何。  
  
卷587_6  【汉上逢同年崔八】李频  
去岁曾游帝里春，杏花开过各离秦。偶先托质逢知己，  
独未还家作旅人。世上路岐何缭绕，空中光景自逡巡。  
一回相见一回别，能得几时年少身。  
  
卷587_7  【五月一日蒙替本官不得随例入阙，感怀献送相公】李频  
五月倾朝谒紫宸，一朝无分在清尘。含香已去星郎位，  
衣锦惟思婺女邻。折狱也曾为俗吏，劝农元本是耕人。  
知将何事酬公道，只养生灵似养身。  
  
卷587_8  【春闺怨】李频  
红妆女儿灯下羞，画眉夫婿陇西头。  
自怨愁容长照镜，悔教征戍觅封侯。  
  
卷587_9  【送边将】李频  
防秋戎马恐来奔，诏发将军出雁门。遥领短兵登陇首，  
独横长剑向河源。悠扬落日黄云动，苍莽阴风白草翻。  
若纵干戈更深入，应闻收得到昆仑。  
  
卷587_10  【太和公主还宫】李频  
天骄发使犯边尘，汉将推功遂夺亲。离乱应无初去貌，  
死生难有却回身。禁花半老曾攀树，宫女多非旧识人。  
重上凤楼追故事，几多愁思向青春。  
  
卷587_11  【将赴黔州先寄本府中丞】李频  
八月瞿塘到底翻，孤舟上得已销魂。幕中职罢犹趋府，  
阙下官成未谢恩。丹嶂耸空无过鸟，青林覆水有垂猿。  
感知肺腑终难说，从此辞归便扫门。  
  
卷587_12  【和友人下第北游感怀】李频  
圣代为儒可致身，谁知又别五陵春。青门独出空归鸟，  
紫陌相逢尽醉人。江岛去寻垂钓远，塞山来见举头频。  
且须共漉边城酒，何必陶家有白纶。  
  
卷587_13  【乐游原春望】李频  
五陵佳气晚氛氲，霸业雄图势自分。秦地山河连楚塞，  
汉家宫殿入青云。未央树色春中见，长乐钟声月下闻。  
无那杨华起愁思，满天飘落雪纷纷。  
  
卷587_14  【黄雀行】李频  
欲窃高仓集御河，翩翩疑渡畏秋波。朱宫晚树侵莺语，  
画阁香帘夺燕窠。疏影暗栖寒露重，空城饥噪暮烟多。  
谁令不解高飞去，破宅荒庭有网罗。  
  
卷587_15  【长安寓居寄柏侍郎】李频  
霜轻两鬓欲相侵，愁绪无端不可寻。秦女红妆空觅伴，  
郢郎白雪少知音。长亭古木春先老，太华青烟晚更深。  
独向灞陵东北望，一封书寄万重心。  
  
卷587_16  【春日思归】李频  
春情不断若连环，一夕思归鬓欲斑。壮志未酬三尺剑，  
故乡空隔万重山。音书断绝干戈后，亲友相逢梦寐间。  
却羡浮云与飞鸟，因风吹去又吹还。  
  
卷587_17  【朔中即事】李频  
关门南北杂戎夷，草木秋来即出师。落日风沙长暝早，  
穷冬雨雪转春迟。山头堠火孤明后，星外行人四绝时。  
自古边功何不立，汉家中外自相疑。  
  
卷587_18  【感怀献门下相公】李频  
谁云郎选不由诗，上相怜才积有时。却是龙钟到门晚，  
终非稽古致身迟。谋将郡印归难遂，读著家书坐欲痴。  
日望南宫看列宿，迢迢婺女与乡比。  
  
卷587_19  【赠长城庾将军】李频  
初年三十拜将军，近代英雄独未闻。向国报恩心比石，  
辞天作镇气凌云。逆风走马貂裘卷，望塞悬弧雁阵分。  
定拥节麾从此去，安西大破犬戎群。  
  
卷587_20  【浙东献郑大夫】李频  
圣主东忧涨海滨，思移副相倚陶钧。楼台独坐江山月，  
舟楫先行泽国春。遥想万家开户外，近闻群盗窜诸邻。  
几时入去调元化，天下同为尧舜人。  
  
卷587_21  【镜湖夜泊有怀（东晋太守马臻所筑）】李频  
广水遥堤利物功，因思太守惠无穷。自从版筑兴农隙，  
长与耕耘致岁丰。涨接星津流荡漾，宽浮云岫动虚空。  
想当战国开时有，范蠡扁舟祗此中。  
  
卷587_22  【宣州献从叔大夫】李频  
清时选地任贤明，从此观风辍尹京。日月天中辞洛邑，  
云山江上领宣城。万家闾井俱安寝，千里农桑竟起耕。  
闻说圣朝同汉代，已愁征入拜公卿。  
  
卷587_23  【贺同年翰林从叔舍人知制诰】李频  
仙禁何人蹑近踪，孔门先选得真龙。别居云路抛三省，  
专掌天书在九重。五色毫挥成涣汗，百寮班下独从容。  
芳年贵盛谁为比，郁郁青青岳顶松。  
  
卷587_24  【吴门别主人（一作吴门月夜与曹太尉话别）】李频  
早晚更看吴苑月，小斋长忆落西窗。  
不知明夜谁家见，应照离人隔楚江。  
  
卷587_25  【自黔中归新安】李频  
朝过春关辞北阙，暮参戎幕向南巴。  
却将仙桂东归去，江月相随直到家。  
  
卷587_26  【奉和郑薰相公】李频  
三四株松匝草亭，便成彭泽柳为名。  
莲峰隐去难辞阙，浐水朝回与出城。  
  
卷587_27  【及第后还家过岘岭】李频  
魏驮山前一朵花，岭西更有几千家。  
石斑鱼鲊香冲鼻，浅水沙田饭绕牙。  
  
卷587_28  【春日旅舍】李频  
未识东西南北路，青春白日坐销难。  
如何一别故园后，五度花开五处看。  
  
卷587_29  【过长江伤贾岛】李频  
忽从一宦远流离，无罪无人子细知。  
到得长江闻杜宇，想君魂魄也相随。  
  
卷587_30  【自遣】李频  
永拟东归把钓丝，将行忽起半心疑。  
青云道是不平地，还有平人上得时。  
  
卷587_31  【寄曹邺】李频  
终南山是枕前云，禁鼓无因晓夜闻。  
朝客秋来不朝日，曲江西岸去寻君。  
  
卷587_32  【述怀】李频  
望月疑无得桂缘，春天又待到秋天。  
杏花开与槐花落，愁去愁来过几年。  
  
卷587_33  【客洛酬刘驾】李频  
浮世总应相送老，共君偏更远行多。  
此回不似前回别，听尽离歌逐棹歌。  
  
卷587_34  【题钓台障子】李频  
君家尽是我家山，严子前台枕古湾。  
却把钓竿终不可，几时入海得鱼还。  
  
卷587_35  【题阳山顾炼师草堂】李频  
若到当时上升处，长生何事后无人。  
前峰自去种松子，坐见年来取茯神。  
  
卷587_36  【闻金吾妓唱梁州】李频  
闻君一曲古梁州，惊起黄云塞上愁。  
秦女树前花正发，北风吹落满城秋。  
  
卷587_37  【游蜀回简友人】李频  
别来十二月，去到漏天边。不是因逢闰，还应是隔年。  
  
卷587_38  【赠泾州王侍御】李频  
一旦天书下紫微，三年旌旆陇云飞。  
塞门无事春空到，边草青青战马肥。  
  
卷587_39  【夏日宿秘书姚监宅】李频  
贵宅多嘉树，先秋有好风。情闲离阙下，梦野在山中。  
露色浮寒瓦，萤光堕暗丛。听吟丽句尽，河汉任西东。  
  
卷587_40  【过嵩阴隐者】李频  
当门看少室，倚杖复披衣。每日醒还醉，无人是与非。  
架书抽读乱，庭果摘尝稀。独有江南客，思家未得归。  
  
卷587_41  【留别山家】李频  
闲门不易求，半月在林丘。已与山水别，难为花木留。  
孤怀归静夜，远会隔高秋。莫道无言去，冥心在重游。  
  
卷587_42  【送人游吴】李频  
楚田开雪后，草色与君看。积水浮春气，深山滞雨寒。  
毗陵孤月出，建业一钟残。为把乡书去，因收别泪难。  
  
卷587_43  【东渭桥晚眺】李频  
秦地有吴洲，千樯渭曲头。当返照立，水彻故乡流。  
落第春难过，穷途日易愁。谁知桥上思，万里在江楼。  
  
卷587_44  【送延陵韦少府】李频  
延陵称贵邑，季子有高踪。迹传多代，仙山管几峰。  
微泉声小雨，异木色深冬。去毕三年秩，新诗箧不容。  
  
卷587_45  【淮南送友人归沧州】李频  
风色忽西转，坐为千里分。高帆背楚落，寒日逆淮曛。  
断烧缘乔木，盘雕隐片云。乡关百战地，归去始休军。  
  
卷587_46  【夏日题盩厔友人书斋】李频  
修竹齐高树，书斋竹树中。四时无夏气，三伏有秋风。  
黑处巢幽鸟，阴来叫候虫。窗西太白雪，万仞在遥空。  
  
卷587_47  【寻山】李频  
一径入双崖，初疑有几家。行穷人不见，坐久日空斜。  
石上生灵草，泉中落异花。终须结茅屋，向此学餐霞。  
  
卷587_48  【送元遂上人归钱唐】李频  
白衣游帝乡，已得事空王。却返湖山寺，高禅水月房。  
雨中过岳黑，秋后宿船凉。回顾秦人语，他生会别方。  
  
卷587_49  【贻友人喻坦之】李频  
从容心自切，饮水胜衔杯。共在山中长，相随阙下来。  
修身空有道，取事各无媒。不信升平代，终遗草泽才。  
  
卷587_50  【送友人往振武】李频  
风沙遥见说，道路替君愁。碛夜星垂地，云明火上楼。  
征鸿辞塞雪，战马识边秋。不共将军语，何因有去留。  
  
卷587_51  【赋得长城斑竹杖】李频  
秦兴版筑时，翦伐不知谁。异代馀根在，幽人得手持。  
细看生古意，闲倚动边思。莫作鸠形并，空将鹤发期。  
  
卷587_52  【送德清喻明府】李频  
棹返霅溪云，仍参旧使君。州传多古迹，县记是新文。  
水栅横舟闭，湖田立木分。但如诗思苦，为政即超群。  
  
卷587_53  【送薛能少府任盩厔】李频  
不才甘下第，君子蹇何重。相送昆明岸，同看太白峰。  
数瓢留顷刻，残照迫从容。好去烟霞县，仙人有旧踪。  
  
卷587_54  【送许寿下第归东山】李频  
吾君设礼闱，谁合学忘机。却是高人起，难为下第归。  
出关心纵野，避世事终稀。莫更今秋夕，相思望少微。  
  
卷587_55  【冬夜酬范秘书（一作九衢春日酬范秘书）】李频  
九衢行一匝，不敢入他门。累日无馀事，通宵得至言。  
命嗟清世蹇，春觉闰冬暄。翻覆吟佳句，何酬国士恩。  
  
卷587_56  【送陆肱尉江夏】李频  
如何执简去，便作挂帆期。泽国三春早，江天落日迟。  
县人齐候处，洲鸟欲飞时。免褐方三十，青云岂白髭。  
  
卷587_57  【汉上送人西归】李频  
几作西归梦，因为怆别心。野衔天去尽，山夹汉来深。  
叠浪翻残照，高帆引片阴。空留相赠句，毕我白头吟。  
  
卷587_58  【蜀中逢友人】李频  
自古有行役，谁人免别家。相欢犹陌上，一醉任天涯。  
积叠山藏蜀，潺湲水绕巴。他年复何处，共说海棠花。  
  
卷587_59  【寄范评事】李频  
行坐不相遗，辕门载笔时。雅知难更遇，旧分合长思。  
梦即重寻熟，书常转达迟。山斋终拟到，何日遂心期。  
  
卷587_60  【南游过湘汉即事寄友人】李频  
南去远驱逐，三湘五月行。巴山雪水下，楚泽火云生。  
向野聊中饭，乘凉探暮程。离怀不可说，已迫峡猿声。  
  
卷587_61  【送许浑侍御赴润州】李频  
家山近石头，遂意恣东游。祖席离乌府，归帆转蜃楼。  
阴氛出海散，落月向潮流。别有为霖日，孤云未自由。  
  
卷587_62  【喜友人厉图南及第】李频  
相忧过己切，相贺似身荣。心达无前后，神交共死生。  
承家吾子事，登第世人情。未有通儒术，明时道不行。  
  
卷587_63  【送友人下第归越】李频  
归意随流水，江湖共在东。山阴何处去，草际片帆通。  
雨色春愁里，潮声晓梦中。虽为半年客，便是往来鸿。  
  
卷587_64  【寄友人】李频  
一别一相见，须臾老此生。客衣寒后薄，山思夜深清。  
诗近吟何句，髭新白几茎。路岐如昨日，来往梦分明。  
  
卷587_65  【送友人下第归宛陵】李频  
天涯长恋亲，阙下独伤春。拟住还求己，须归不为身。  
临岐仍犯雪，挂席始离尘。共泣东风别，同为沧海人。  
  
卷587_66  【秋夜对月寄凤翔范书记】李频  
月过秋霖后，光应夜夜清。一回相忆起，几度独吟行。  
河汉东西直，山川远近明。寸心遥往处，新有雁来声。  
  
卷587_67  【送孙明秀才往潘州访韦卿】李频  
北鸟飞不到，北人今去游。天涯浮瘴水，岭外问潘州。  
草木春冬茂，猿猱日夜愁。定知迁客泪，应只对君流。  
  
卷587_68  【八月十五夜对月】李频  
阴盛此宵中，多为雨与风。坐无云雨至，看与雪霜同。  
抱湿离遥海，倾寒向迥空。年年不可值，还似命难通。  
  
卷587_69  【及第后归】李频  
家临浙水傍，岸对买臣乡。纵棹随归鸟，乘潮向夕阳。  
苦吟身得雪，甘意鬓成霜。况此年犹少，酬知足自强。  
  
卷587_70  【过巫峡】李频  
拥棹向惊湍，巫峰直上看。削成从水底，耸出在云端。  
暮雨晴时少，啼猿渴下难。一闻神女去，风竹扫空坛。  

## 全唐诗(中)　卷五百八十八

卷588_1  【送友人往太原】李频  
离亭聊把酒，此路彻边头。草白雁来尽，时清人去游。  
汾河流晋地，塞雪满并州。别后相思夜，空看北斗愁。  
  
卷588_2  【旅怀】李频  
万里共心论，徒言吾道存。奉亲无别业，谒帝有何门。  
水宿惊涛浦，山行落叶村。长安长梦去，欹枕即闻猿。  
  
卷588_3  【送裴御史赴湖南】李频  
关门鸟道中，飞传复乘骢。暮雪离秦甸，春云入楚宫。  
平芜天共阔，积水地多空。使府悬帆去，能消几日风。  
  
卷588_4  【送姚郜先辈赴汝州辟】李频  
行李事寒天，东来聘礼全。州当定鼎处，人去偃戈年。  
雷雨依嵩岭，桑麻接楚田。遥知清夜作，不是借戎篇。  
  
卷588_5  【初离黔中泊江上】李频  
去去把青桂，平生心不违。更蒙莲府辟，兼脱布衣归。  
霁岳明残雪，清波漾落晖。无穷幽鸟戏，时向棹前飞。  
  
卷588_6  【黔中酬同院韦判官】李频  
平生同所为，相遇偶然迟。各著青袍后，无归白社期。  
江流来绝域，府地管诸夷。圣代都无事，从公且赋诗。  
  
卷588_7  【和范秘书襄阳旧游】李频  
听话扬帆兴，初从岘首还。高吟入白浪，遥坐看青山。  
枯木猿啼爽，寒汀鹤步闲。秋来关去梦，几夜度商颜。  
  
卷588_8  【秋夜山中思归送友人】李频  
萧条对秋色，相忆在云泉。木落病身起，潮平归思悬。  
凉钟山顶寺，暝火渡头船。此地非吾土，淹留又一年。  
  
卷588_9  【自黔中东归旅次淮上】李频  
行旅本同愁，黔吴复阻修。半年方中路，穷节到孤舟。  
夕霭垂阴野，晨光动积流。家山一夜梦，便是昔年游。  
  
卷588_10  【江夏春感旧】李频  
东风出海门，处处动林园。泽国雪霜少，沙汀花木繁。  
暖鱼依水浅，晴雁入空翻。何处阳和力，生萍不驻根。  
  
卷588_11  【眉州别李使君（一作眉山留献张端公）】李频  
回首雪峰前，朱门心杳然。离人自呜咽，流水莫潺湲。  
毒草通蛮徼，秋林近漏天。一生从此去，五字有谁怜。  
  
卷588_12  【送许棠及第归宣州】李频  
高科终自致，志业信如神。待得逢公道，由来合贵身。  
秋归方觉好，旧梦始知真。更想青山宅，谁为后主人。  
  
卷588_13  【黔中罢职将泛江东】李频  
黔中初罢职，薄俸亦无残。举目乡关远，携家旅食难。  
野梅将雪竞，江月与沙寒。两鬓愁应白，何劳把镜看。  
  
卷588_14  【长安书事寄所知】李频  
帝里本无名，端居有道情。睡魂春梦断，书兴晚窗明。  
老拟归何处，闲应过此生。江湖终一日，拜别便东行。  
  
卷588_15  【酬姚覃】李频  
不见又相招，何曾诉寂寥。醉眠春草长，吟坐夜灯销。  
泪堕思山切，身归转路遥。年年送别处，杨柳少垂条。  
  
卷588_16  【春日鄜州赠裴居言】李频  
虽将身佐幕，出入似闲居。草色长相待，山情信不疏。  
灯前春睡足，酒后夜寒馀。笔砚时时近，终非署簿书。  
  
卷588_17  【送于生入蜀】李频  
家吴闻入蜀，道路颇乖离。一第何多难，都城可少知。  
江山非久适，命数未终奇。况又将冤抱，经春杜魄随。  
  
卷588_18  【送许棠归泾县作尉】李频  
青桂复青袍，一归荣一高。县人齐下拜，邑宰共分曹。  
绕郭看秧插，寻街听茧缫。封侯万里者，燕颔乃徒劳。  
  
卷588_19  【友人话别】李频  
论交虽不早，话别且相亲。除却栖禅客，谁非南陌人。  
半生都返性，终老拟安贫。愿入白云社，高眠自致身。  
  
卷588_20  【山居】李频  
欲出穷吾道，东西自未能。卷书唯对鹤，开画独留僧。  
落叶和云扫，秋山共月登。何年石上水，夜夜滴高层。  
  
卷588_21  【寄范郎中】李频  
藜杖山中出，吟诗对范家。相知从海峤，寄食向京华。  
名宦成何报，清眸未纵赊。临邛梦来往，雨雪满褒斜。  
  
卷588_22  【书怀】李频  
宦途从不问，身事觉无差。华发初生女，沧洲未有家。  
却闲思洞穴，终老旷桑麻。别访栖禅侣，相期语劫沙。  
  
卷588_23  【越中行】李频  
越国临沧海，芳洲复暮晴。湖通诸浦白，日隐乱峰明。  
野宿多无定，闲游免有情。天台闻不远，终到石桥行。  
  
卷588_24  【春日南游寄浙东许同年】李频  
孤帆处处宿，不问是谁家。南国平芜远，东风细雨斜。  
旅怀多寄酒，寒意欲留花。更想前途去，茫茫沧海涯。  
  
卷588_25  【明州江亭夜别段秀才】李频  
离亭向水开，时候复蒸梅。霹雳灯烛灭，蒹葭风雨来。  
京关虽共语，海峤不同回。莫为莼鲈美，天涯滞尔才。  
  
卷588_26  【临岐留别相知】李频  
百岁竟何事，一身长远游。行行将近老，处处不离愁。  
世路多相取，权门不自投。难为此时别，欲别愿人留。  
  
卷588_27  【鄂渚湖上即事】李频  
杜门聊自适，湖水在窗间。纵得沧洲去，无过白日闲。  
多慵空好道，少贱早凋颜。独有东山月，依依自往还。  
  
卷588_28  【辞夏口崔尚书】李频  
一饭仍难受，依仁况一年。终期身可报，不拟骨空镌。  
城晚风高角，江春浪起船。同来栖止地，独去塞鸿前。  
  
卷588_29  【秦原早望】李频  
一忝乡书荐，长安未得回。年光逐渭水，春色上秦台。  
燕掠平芜去，人冲细雨来。东风生故里，又过几花开。  
  
卷588_30  【送友人之扬州（一作游淮南）】李频  
一别长安后，晨征便信鸡。河声入峡急，地势出关低。  
绿树丛垓下，青芜阔楚西。路长知不恶，随处得诗题。  
  
卷588_31  【过四皓庙】李频  
东西南北人，高迹自相亲。天下已归汉，山中犹避秦。  
龙楼曾作客，鹤氅不为臣。独有千年后，青青庙木春。  
  
卷588_32  【陕下怀归】李频  
故园何处在，零落五湖东。日暮无来客，天寒有去鸿。  
大河冰彻塞，高岳雪连空。独夜悬归思，迢迢永漏中。  
  
卷588_33  【送徐处士归江南】李频  
行行野雪薄，寒气日通春。故国又芳草，沧江终白身。  
游归花落满，睡起鸟啼新。莫惜闲书札，西来问旅人。  
  
卷588_34  【鄜州留别王从事】李频  
相识未十日，相知如十年。从来易离别，此去忽留连。  
路险行冲雨，山高度隔天。难终清夜坐，更听说安边。  
  
卷588_35  【长安夜怀】李频  
匹马西游日，从吴又转荆。风雷几夜坐，山水半年行。  
梦永秋灯灭，吟馀晓露明。良时不我与，白发向秦生。  
  
卷588_36  【冬夜山中寻友】李频  
何人山雪夜，相访不相思。若得长闲日，应无暂到时。  
叶寒凋欲尽，泉冻落还迟。即此天明去，重来未有期。  
  
卷588_37  【送刘山人归洞庭】李频  
君逐云山去，人间又绝踪。半湖乘早月，中路入疏钟。  
秋尽草虫急，夜深山雨重。平生心未已，岂得更相从。  
  
卷588_38  【古意】李频  
白马游何处，青楼日正长。凤箫抛旧曲，鸾镜懒新妆。  
玄鸟深巢静，飞花入户香。虽非窦滔妇，锦字已成章。  
  
卷588_39  【避暑】李频  
当暑忆归林，陶家借柳阴。蝉从初伏噪，客向晚凉吟。  
白日欺玄鬓，沧江负素心。神仙倘有术，引我出幽岑。  
  
卷588_40  【送吴秘书归杭州】李频  
为客得从容，官清料复重。海崖归有业，天目近何峰。  
是处通春棹，无村不夜舂。马卿夸贵达，还说返临邛。  
  
卷588_41  【中秋对月】李频  
秋分一夜停，阴魄最晶荧。好是生沧海，徐看历杳冥。  
层空疑洗色，万怪想潜形。他夕无相类，晨鸡不可听。  
  
卷588_42  【八月上峡（一作八月峡口作）】李频  
万里巴江水，秋来满峡流。乱山无陆路，行客在孤舟。  
汹汹滩声急，冥冥树色愁。免为三不吊，已白一生头。  
  
卷588_43  【送狄明府赴九江】李频  
字人修祖德，清白定闻传。匹马从秦去，孤帆入楚悬。  
关中寒食雨，湖上暑衣天。四考兼重请，相知住几年。  
  
卷588_44  【陕下投姚谏议】李频  
旧业在东鄙，西游从楚荆。风雷几夜坐，山水半年行。  
梦永秋灯灭，吟孤晓露明。前心若不遂，有耻却归耕。  
  
卷588_45  【关东逢薛能】李频  
何处不相思，相逢还有时。交心如到老，会面未为迟。  
苦学缘明代，劳生欲白髭。唯君一度别，便似见无期。  
  
卷588_46  【富春赠孙璐】李频  
天柱与天目，曾栖绝顶房。青云求禄晚，白日坐家长。  
井气通潮信，窗风引海凉。平生诗称在，老达亦何妨。  
  
卷588_47  【送友人游蜀】李频  
东堂虽不捷，西去复何愁。蜀马知归路，巴山似旧游。  
星临剑阁动，花落锦江流。鼓吹青林下，时闻祭武侯。  
  
卷588_48  【夏日盩厔郊居寄姚少府】李频  
古木有清阴，寒泉有下深。蝉从初伏噪，客向晚凉吟。  
白日欺玄鬓，沧江负素心。甚思中夜话，何路许相寻。  
  
卷588_49  【送胡休处士归湘江】李频  
见说湘江切，长愁有去时。江湖秋涉远，雷雨夜眠迟。  
旧业多归兴，空山尽老期。天寒一瓢酒，落日醉留谁。  
  
卷588_50  【峡州送清彻上人归浙西（一作送清江上人归东林）】李频  
风涛几千里，归路半乘舟。此地难相遇，何人更共游。  
坐经嵩顶夏，行值洛阳秋。到寺安禅夕，江云满石楼。  
  
卷588_51  【送僧入天台】李频  
一锡随缘赴，天台又去登。长亭旧别路，落日独行僧。  
夜烧山何处，秋帆浪几层。他时授巾拂，莫为老无能。  
  
卷588_52  【回山后寄范酂先辈】李频  
高楼会月夜，北雁向南分。留住经春雪，辞来见夏云。  
遥空江不极，绝顶日难曛。一与山僧坐，无因得议文。  
  
卷588_53  【长安送友人东归】李频  
白社思归处，青门见去人。乡遥茂苑树，路入广陵尘。  
海日潮浮晓，湖山雪露春。犹期来帝里，未是得闲人。  
  
卷588_54  【深秋过源宗上人房（房一作方丈）】李频  
到日值摇落，相留山舍空。微寒生夜半，积雨向秋终。  
度讲多来雁，经禅少候虫。方从听话后，不省在愁中。  
  
卷588_55  【秋日登山阁】李频  
苍苍山阁晚，杳杳隙尘秋。偶上多时立，翻成尽日愁。  
草平连邑动，河满逐江流。下视穷边路，行人在陇头。  
  
卷588_56  【秋宿慈恩寺遂上人院（一作送宋震先辈赴青州）】李频  
满阁终南色，清宵独倚栏。风高斜汉动，叶下曲江寒。  
帝里求名老，空门见性难。吾师无一事，不似在长安。  
  
卷588_57  【题栖霞寺庆上人院】李频  
居与鸟巢邻，日将巢鸟亲。多生从此性，久集得无身。  
树老风终夜，山寒雪见春。不知诸祖后，传印是何人。  
  
卷588_58  【送友人入蜀】李频  
天际蜀门开，西看举别杯。何人不异礼，上客自怀才。  
夜涧青林发，秋江渌水来。临邛行乐处，莫到白头回。  
  
卷588_59  【赠同官苏明府】李频  
山中畿内邑，别觉大夫清。簿领分王事，官资寄野情。  
闲斋无狱讼，隐几向泉声。从此朝天路，门前是去程。  
  
卷588_60  【送厉图南往荆州觐伯】李频  
云水入荆湘，古来鱼鸟乡。故关重隔远，春日独行长。  
山溜含清韵，江雷吐夜光。郡中词客会，游子更升堂。  
  
卷588_61  【山中夜坐】李频  
归家来几夜，倏忽觉秋残。月满方塘白，风依老树寒。  
戏鱼重跃定，惊鸟却栖难。为有门前路，吾生不得安。  
  
卷588_62  【送台州唐兴陈明府】李频  
见说海西隅，山川与俗殊。宦游如不到，仙分即应无。  
瀑布当公署，天台是县图。遥知为吏去，有术字惸孤。  
  
卷588_63  【夏日过友人檀溪别业】李频  
暑天宜野宅，林籁爽泠泠。沙月邀开户，岩风助扫庭。  
鹭栖依绿筱，鱼跃出清萍。客抱方如醉，因来得暂醒。  
  
卷588_64  【自江上入关】李频  
尽室寄沧洲，孤帆独溯流。天涯心似梦，江上雨兼秋。  
文字为人弃，田园被债收。此名如不得，何处拟将休。  
  
卷588_65  【冬夜和范秘书宿秘省中作】李频  
每日得闲吟，清曹阙下深。因知遥夜坐，别有远山心。  
芸细书中气，松疏雪后阴。归时高兴足，还复插朝簪。  
  
卷588_66  【送友人游太原】李频  
孤帆几日悬，楚客思飘然。水宿南湖夜，山离旧国年。  
秋风高送雁，寒雨入停蝉。此去勤书札，时常中路传。  
  
卷588_67  【江上居寄山中客】李频  
山后与山前，相思隔叫猿。残云收树末，返照落江源。  
苦雨秋涛涨，狂风野火翻。朝来卖药客，遇我达无言。  

## 全唐诗(中)　卷五百八十九

卷589_1  【送张郎中赴睦州】李频  
青山复渌水，想入富春西。夹岸清猿去，中流白日低。  
美兼华省出，荣共故乡齐。贱子遥攀送，归心逐马蹄。  
  
卷589_2  【送鄂渚韦尚书赴镇】李频  
夏口本吴头，重城据上游。戈船转江汉，风月宿汀洲。  
执宪倾民望，衔恩赴主忧。谁知旧寮属，攀饯泪仍流。  
  
卷589_3  【送崔侍御书记赴山北座主尚书招辟】李频  
书记向丘门，旌幢夹谷尊。从来游幕意，此去并酬恩。  
雁叫嫌冰合，骢嘶喜雪繁。同为入室士，不觉别销魂。  
  
卷589_4  【入朝遇雪】李频  
霜鬓持霜简，朝天向雪天。玉阶初辨色，琼树乍相鲜。  
密翳空难曙，盈征瑞不愆。谁为洛阳客，是日更高眠。  
  
卷589_5  【勉力】李频  
日月不并照，升沈俱有时。自媒徒欲速，孤立却宜迟。  
尽力唯求己，公心任遇谁。间不得意，半是鬓先衰。  
  
卷589_6  【郊居寄友人】李频  
林色树还曛，何时得见君。独居度永日，相去远浮云。  
故疾随秋至，离怀觉夜分。蛩声非自苦，偏是旅人闻。  
  
卷589_7  【送陆肱归吴兴】李频  
雪后江上去，风光故国新。清浑天气晓，绿动浪花春。  
劝酒提壶鸟，乘舟震泽人。谁知沧海月，取桂却来秦。  
  
卷589_8  【暮秋重过山僧院】李频  
却接良宵坐，明河几转流。安禅逢小暑，抱疾入高秋。  
静室闻玄理，深山可白头。朝朝献林果，亦欲学猕猴。  
  
卷589_9  【送新安少府】李频  
南浮虽六月，风水已秋凉。日乱看江树，身飞逐楚樯。  
后期谁可定，临别语空长。远宦须清苦，幽兰贵独芳。  
  
卷589_10  【送人归吴】李频  
何人不归去，君去是闲人。帝里求相识，山家即近邻。  
交情吾道可，离思柳条新。未饮青门酒，先如醉梦身。  
  
卷589_11  【送姚评事】李频  
儒服从戎去，须知胜事全。使君开幕日，天子偃戈年。  
风雨依嵩岭，桑麻接楚田。新诗随过客，旋满洛阳传。  
  
卷589_12  【题栖云寺立上人院】李频  
是法从生有，修持历劫尘。独居岩下室，长似定中身。  
树老风终夜，山寒雪见春。不知诸祖后，传印是何人。  
  
卷589_13  【黔中罢职过峡州题田使君北楼】李频  
巴中初去日，已遇使君留。及得寻东道，还陪上北楼。  
江冲巫峡出，樯过洛宫收。好是从戎罢，看山觉自由。  
  
卷589_14  【江上送从兄群玉校书东游】李频  
逍遥蓬阁吏，才子复诗流。坟籍因穷览，江湖却纵游。  
眠波听戍鼓，饭浦约鱼舟。处处迎高密，先应扫郡楼。  
  
卷589_15  【宛陵东峰亭与友人话别】李频  
坐举天涯目，停杯语日晡。修篁齐迥槛，列岫限平芜。  
乱水通三楚，归帆挂五湖。不知从此去，何处是前途。  
  
卷589_16  【华山寻隐者】李频  
自入华山居，关东相见疏。瓢中谁寄酒，叶上我留书。  
巢鸟寒栖尽，潭泉暮冻馀。长闻得药力，此说又何如。  
  
卷589_17  【题荐福寺僧栖白上人院】李频  
空门有才子，得道亦吟诗。内殿频征入，孤峰久作期。  
高名何代比，密行几生持。长爱乔松院，清凉坐夏时。  
  
卷589_18  【游四明山刘樊二真人祠，题山下孙氏居】李频  
久在仙坛下，全家是地仙。池塘来乳洞，禾黍接芝田。  
起看青山足，还倾白酒眠。不知尘世事，双鬓逐流年。  
  
卷589_19  【和太学赵鸿博士归蔡中】李频  
得禄从高第，还乡见后生。田园休问主，词赋已垂名。  
扫壁前题出，开窗旧景清。遥知贤太守，致席日邀迎。  
  
卷589_20  【送寿昌曹明府】李频  
惠人须宰邑，为政贵通经。却用清琴理，犹嫌薄俗听。  
涨江晴渐渌，春峤烧还青。若宿严陵濑，谁当是客星。  
  
卷589_21  【哭贾岛】李频  
秦楼吟苦夜，南望只悲君。一宦终遐徼，千山隔旅坟。  
恨声流蜀魄，冤气入湘云。无限风骚句，时来日夜闻。  
  
卷589_22  【送薛能赴镇徐方】李频  
列土人间盛，彭门属九州。山河天设险，礼乐牧分忧。  
皎日为明信，清风占早秋。虽同郤縠举，郤縠不封侯。  
  
卷589_23  【送凤翔范书记】李频  
西京无暑气，夏景似清秋。天府来相辟，高人去自由。  
江山通蜀国，日月近神州。若共将军语，河兰地未收。  
  
卷589_24  【岐山逢陕下故人】李频  
三秦一会面，二陕久分携。共忆黄河北，相留白日西。  
寄来书少达，别后梦多迷。早晚期于此，看花听鸟啼。  
  
卷589_25  【送友人陆肱往太原】李频  
并州非故国，君去复寻谁。猃狁方为寇，嫖姚正用师。  
戍烟来自号，边雪下无时。更想经绵上，应逢禁火期。  
  
卷589_26  【赠李将军】李频  
吾宗偏好武，汉代将家流。走马辞中禁，屯军向渭州。  
天心待破虏，阵面许封侯。却得河源水，方应洗国仇。  
  
卷589_27  【送友人喻坦之归睦州（一作送人归新定）】李频  
归心常共知，归路不相随。彼此无依倚，东西又别离。  
山花含雨湿，江树近潮欹。莫恋渔樵兴，生涯各有为。  
  
卷589_28  【寻华阳隐者】李频  
闲却白云居，行踪出去初。窗中聊取笔，架上独留书。  
日背林光冷，潭澄岳影虚。长闻得药力，此说复何如。  
  
卷589_29  【长安即事（一作长安僻居酬人）】李频  
岂得有书名，徒为老帝京。关中秋气早，雨后夜凉生。  
沧海身终泛，青门梦已行。秦人纵相识，多少别离情。  
  
卷589_30  【送友人游塞北】李频  
朔野正秋风，前程见碛鸿。日西身独远，山转路无穷。  
树隔高关断，沙连大漠空。君看河外将，早晚拟平戎。  
  
卷589_31  【陕府上姚中丞】李频  
关东领藩镇，阙下授旌旄。觅句秋吟苦，酬恩夜坐劳。  
天开吹角出，木落上楼高。闲话钱塘郡，半年听海潮。  
  
卷589_32  【送供奉喻炼师归天目山】李频  
承恩虽内殿，得道本深山。举世相看老，孤峰独自还。  
溪来青壁里，路在白云间。绝顶无人住，双峰是旧关。  
  
卷589_33  【之任建安渌溪亭偶作二首】李频  
入境当春务，农蚕事正殷。逢溪难饮马，度岭更劳人。  
想取烝黎泰，无过赋敛均。不知成政后，谁是得为邻。  
维舟绿溪岸，绕郡白云峰。将幕连山起，人家向水重。  
短才无独见，长策未相逢。所幸分尧理，烝民悉可封。  
  
卷589_34  【送侯郎中任新定二首】李频  
为郎非白头，作牧授沧洲。江界乘潮入，山川值胜游。  
暑气随转扇，凉月傍开楼。便欲归田里，抛官逐隐侯。  
罢郎东出守，半路得浮舟。大旆行当夏，桐江到未秋。  
云闲分岛寺，涛静见沙鸥。谁伴临清景，吟诗上郡楼。  
  
卷589_35  【送太学吴康仁及第南归】李频  
因为太学选，志业彻春闱。首领诸生出，先登上第归。  
一荣犹未已，具庆且应稀。纵马行青草，临岐脱白衣。  
家遥楚国寄，帆对汉山飞。己盈华省，看君再发机。  
  
卷589_36  【陕州题河上亭】李频  
岸拥洪流急，亭开清兴长。当轩河草晚，入坐水风凉。  
独鸟惊来客，孤云触去樯。秋声和远雨，暮色带微阳。  
浪静澄窗影，沙明发簟光。逍遥每尽日，谁识爱沧浪。  
  
卷589_37  【留题姚氏山斋】李频  
未厌栖林趣，犹怀济世才。闲眠知道在，高步会时来。  
露滴从添砚，蝉吟便送杯。乱书离缥帙，迸笋出苔莓。  
异果因僧摘，幽窗为燕开。春游何处尽，欲别几迟回。  
  
卷589_38  【长安书怀投知己（一作投邢员外）】李频  
所学近雕虫，知难谒至公。徒随众人后，拟老一生中。  
间岁家书到，经荒世业空。心悬沧海断，梦与白云通。  
玉漏声连北，银河气极东。关门迢递月，禁苑寂寥鸿。  
地广身难束，时平道独穷。萧条苔长雨，淅沥叶危风。  
久愧干朝客，多惭别钓翁。因依非不忝，延荐况曾蒙。  
与善应无替，垂恩本有终。霜天摇落日，莫使逐孤蓬。  
  
卷589_39  【送姚侍御充渭北掌书记】李频  
北境烽烟急，南山战伐频。抚绥初易帅，参画尽须人。  
书记才偏称，朝廷意更亲。绣衣行李日，绮陌别离尘。  
报国将临虏，之藩不离秦。豸冠严在首，雄笔健随身。  
饮马河声暮，休兵塞色春。败亡仍暴骨，冤哭可伤神。  
上策何当用，边情此是真。雕阴曾久客，拜送欲沾巾。  
  
卷589_40  【长安书情投知己】李频  
陕服因诗句，从容已半年。一从归阙下，罕得到门前。  
每候朝轩出，常看列宿悬。重投期见奖，数首果蒙传。  
转觉功宜倍，兼令住更坚。都忘春暂醉，少省夜曾眠。  
烦暑灯谁读，孤云业自专。精华搜未竭，骚雅琢须全。  
此事勤虽过，他谋拙莫先。槐街劳白日，桂路在青天。  
取第殊无序，还乡可有缘。旅情长越鸟，秋思几秦蝉。  
月色千楼满，砧声万井连。江山阻迢递，时节暗推迁。  
道即穷通守，才应始末怜。书绅相戒语，藏箧赠行篇。  
致主当齐圣，为郎本是仙。心期际会，凤翼许迁延。  
毕竟良图在，何妨逸性便。幽斋中寝觉，珍木正阴圆。  
隐几闲瞻夜，临云兴渺然。五陵供丽景，六义动花笺。  
倘与潜生翼，宁非助化权。免教垂素发，归种海隅田。  
  
卷589_41  【府试丹浦非乐战】李频  
自古为君道，垂衣致理难。怀仁须去杀，用武即胜残。  
毒帜诛方及，兵临衅可观。居来彭蠡固，战罢洞庭宽。  
雪国知天远，霜林是血丹。吾皇则尧典，薄伐至桑干。  
  
卷589_42  【府试风雨闻鸡】李频  
不为风雨变，鸡德一何贞。在暗长先觉，临晨即自鸣。  
阴霾方见信，顷刻讵移声。向晦如相警，知时似独清。  
萧萧和断漏，喔喔报重城。欲识诗人兴，中含君子情。  
  
卷589_43  【府试观兰亭图】李频  
往会人何处，遗踪事可观。林亭今日在，草木古春残。  
笔想吟中驻，杯疑饮后干。向青穿峻岭，当白认回湍。  
月影窗间夜，湖光枕上寒。不知诗酒客，谁更慕前欢。  
  
卷589_44  【府试老人星见】李频  
良宵出户庭，极目向青冥。海内逢康日，天边见寿星。  
临空遥的的，竟晓独荧荧。春后先依景，秋来忽近丁。  
垂休临有道，作瑞掩前经。岂比周王梦，徒言得九龄。  
  
卷589_45  【省试振鹭】李频  
有鸟生江浦，霜华作羽翰。君臣将比洁，朝野共相欢。  
月影林梢下，冰光水际残。翻飞时共乐，饮啄道皆安。  
迥翥宜高咏，群栖入静看。由来鸳鹭侣，济济列千官。  
  
卷589_46  【寄辛明府】李频  
何处无苛政，东南有子男。细将朝客说，须是邑人谙。  
别业空经稔，归田独未甘。目凝烟积树，心贮月明潭。  
晓鼓愁方乱，春山睡正酣。不任啼鸟思，乡社欲桑蚕。  
  
卷589_47  【苑中题友人林亭】李频  
井邑藏岩穴，幽栖趣若何。春篁抽笋密，夏鸟杂雏多。  
坐有清风至，林无暑气过。乱书还就叶，真饮不听歌。  
片影明红藓，斜阴映绿萝。雄文终可惜，莫更弃高科。  
  
卷589_48  【投京兆府试官任文学先辈】李频  
高兴每论诗，非才独见推。应当明试日，不比暗投时。  
出口人皆信，操心自可知。孤单虽有托，际会别无期。  
取舍知由己，穷通断在兹。贱身何足数，公道自难欺。  
泽国违甘旨，渔舟积梦思。长安未归去，为倚鉴妍媸。  
  
卷589_49  【宋少府东溪泛舟】李频  
登岸还入舟，水禽惊笑语。晚叶低众色，湿云带繁暑。  
落日乘醉归，溪流复几许。  
  
卷589_50  【闻北虏入灵州二首】李频  
河冰一夜合，虏骑入灵州。岁岁征兵去，难防塞草秋。  
见说灵州战，沙中血未干。将军日告急，走马向长安。  
  
卷589_51  【送友人下第归感怀】李频  
帝里春无意，归山对物华。即应来日去，九陌踏槐花。  
  
卷589_52  【赠桂林友人】李频  
君家桂林住，日伐桂枝炊。何事东堂树，年年待一枝。  
  
卷589_53  【长安感怀】李频  
一第知何日，全家待此身。空将灞陵酒，酌送向东人。  
  
卷589_54  【题长孙桐树】李频  
一去龙门侧，千年凤影移。空馀剪圭处，无复在孙枝。  
  
卷589_55  【渡汉江】李频  
岭外音书绝，经年复历春。近乡情更怯，不敢问来人。  
  
卷589_56  【嵩山夜还】李频  
家住东皋去，好采旧山薇。自省游泉石，何曾不夜归。  
  
卷589_57  【暮秋宿清源上人院】李频  
野客愁来日，山房木落中。微风生夜半，积雨向秋终。  
证道方离法，安禅不住空。迷途将觉路，语默见西东。  
  
卷589_58  【秋夜宿重本上人院】李频  
却忆凉堂坐，明河几度流。安禅逢小暑，抱疾入高秋。  
水国曾重讲，云林半旧游。此来看月落，还似道相求。  
  
卷589_59  【赠立规上人】李频  
竹向空斋合，无僧在四邻。去云离坐石，斜月到禅身。  
树老风终夜，山寒雪见春。不知诸祖后，传印是何人。  
  
卷589_60  【苏州寒食日送人归觐】李频  
江城寒食下，花木惨离魂。几宿投山寺，孤帆过海门。  
□声泼火雨，柳色禁烟村。定看堂高后，斑衣灭泪痕。  
  
卷589_61  【即席送许□之曹南省兄】李频  
梅烂荷圆六月天，归帆高背虎丘烟。到时自见成行雁，  
别处休听满树蝉。卖剑为赊吴市酒，携家犹借洞庭船。  
待看春榜来江外，名占蓬莱第几仙。  
  
卷589_62  【送罗著作两浙按狱（著作尝宰苏州吴县）】李频  
使印星车适旧游，陶潜今日在瀛洲。科条尽晓三千罪，  
囹圄应空十二州。旧绶有香笼驿马，皇华无暇狎沙鸥。  
归来重过姑苏郡，莫忘题名在虎丘。  
  
卷589_63  【下第后屏居书怀寄张侍御】李频  
刖足岂一生，良工隔千里。故山彭泽上，归梦向汾水。  
低催神气尽，僮仆心亦耻。未达谁不知，达者多忘此。  
行年忽已壮，去老年更几。功名如不彰，身殁岂为鬼。  
才看芳草歇，即叹凉风起。骢马未来朝，嘶声尚在耳。  
  
卷589_64  【答韩中丞容不饮酒】李频  
老大成名仍足病，强听丝竹亦无欢。  
高情太守容闲坐，借与青山尽日看。  
  
卷589_65  【句】李频  
只将五字句，用破一生心。（《北梦琐言》）斋  
楚里八千里，槃槃此都会。巍峨数里城，远水相映带。  
（《方舆胜览》）知  

## 全唐诗(中)　卷五百九十

卷590_1  【冬至后西湖泛舟看断冰偶成长句】李郢  
一阳生后阴飙竭，湖上层冰看折时。云母扇摇当殿色，  
珊瑚树碎满盘枝。斜汀藻动鱼应觉，极浦波生雁未知。  
山影浅中留瓦砾，日光寒外送涟漪。崖崩苇岸纵横散，  
篙蹙兰舟片段随。曾向黄河望冲激，大鹏飞起雪风吹。  
  
卷590_2  【阳羡春歌】李郢  
石亭梅花落如积，玉藓斓班竹姑赤。祝陵有酒清若空，  
煮糯蒸鱼作寒食。长桥新晴好天气，两市儿郎棹船戏。  
溪头铙鼓狂杀侬，青盖红裙偶相值。风光何处最可怜，  
邵家高楼白日边。楼下游人颜色喜，溪南黄帽应羞死。  
三月未有二月残，灵龟可信淹水干。葑草青青促归去，  
短箫横笛说明年。  
  
卷590_3  【茶山贡焙歌】李郢  
使君爱客情无已，客在金台价无比。春风三月贡茶时，  
尽逐红旌到山里。焙中清晓朱门开，筐箱渐见新芽来。  
陵烟触露不停探，官家赤印连帖催。朝饥暮匐谁兴哀，  
喧阗竞纳不盈掬。一时一饷还成堆，蒸之馥之香胜梅。  
研膏架动轰如雷，茶成拜表贡天子。万人争啖春山摧，  
驿骑鞭声砉流电。半夜驱夫谁复见，十日王程路四千。  
到时须及清明宴，吾君可谓纳谏君。谏官不谏何由闻，  
九重城里虽玉食。天涯吏役长纷纷，使君忧民惨容色。  
就焙尝茶坐诸客，几回到口重咨嗟。嫩绿鲜芳出何力，  
山中有酒亦有歌。乐营房户皆仙家，仙家十队酒百斛。  
金丝宴馔随经过，使君是日忧思多。客亦无言征绮罗，  
殷勤绕焙复长叹。官府例成期如何！吴民吴民莫憔悴，  
使君作相期苏尔。  
  
卷590_4  【夏日登信州北楼】李郢  
高楼上长望，百里见灵山。雨歇河珠定，云开谷鸟还。  
田苗映林合，牛犊傍村闲。始得消忧处，蝉声催入关。  
  
卷590_5  【游天柱观】李郢  
听钟到灵观，仙子喜相寻。茅洞几千载，水声寒至今。  
读碑丹井上，坐石涧亭阴。清兴未云尽，烟霞生夕林。  
  
卷590_6  【酬刘谷除夜见寄】李郢  
坐恐三更至，流年此夜分。客心无限事，愁雨不堪闻。  
灞上家殊远，炉前酒暂醺。刘郎亦多恨，诗忆故山云。  
  
卷590_7  【元日作】李郢  
锵锵华驷客，门馆贺新正。野雪江山霁，微风竹树清。  
芜庭春意晓，残枿烬烟生。忽忆王孙草，前年在帝京。  
  
卷590_8  【酬刘谷立春日吏隐亭见寄】李郢  
孤亭遥带寺，静者独登临。楚霁江流慢，春归泽气阴。  
野田青牧马，幽竹暖鸣禽。日日年光尽，何堪故国心。  
  
卷590_9  【宿怜上人房】李郢  
重公旧相识，一夕话劳生。药裹关身病，经函寄道情。  
岳寒当寺色，滩夜入楼声。不待移文诮，三年别赤城。  
  
卷590_10  【园居】李郢  
暮雨扬雄宅，秋风向秀园。不闻砧杵动，时看桔槔翻。  
钓下鱼初食，船移鸭暂喧。橘寒才弄色，须带早霜繁。  
  
卷590_11  【中元夜】李郢  
江南水寺中元夜，金粟栏边见月娥。红烛影回仙态近，  
翠鬟光动看人多。香飘彩殿凝兰麝，露绕轻衣杂绮罗。  
湘水夜空巫峡远，不知归路欲如何。  
  
卷590_12  【赠羽林将军（一作江上逢王将军）】李郢  
虬须憔悴羽林郎，曾入甘泉侍武皇。雕没夜云知御苑，  
马随仙仗识天香。五湖归去孤舟月，六国平来两鬓霜。  
唯有桓伊江上笛，卧吹三弄送残阳。  
  
卷590_13  【送人之岭南】李郢  
关山迢递古交州，岁晏怜君走马游。谢氏海边逢素女，  
越王潭上见青牛。嵩台月照啼猿曙，石室烟含古桂秋。  
回望长安五千里，刺桐花下莫淹留。  
  
卷590_14  【晚泊松江驿】李郢  
片帆孤客晚夷犹，红蓼花前水驿秋。岁月方惊离别尽，  
烟波仍驻古今愁。云阴故国山川暮，潮落空江网罟收。  
还有吴娃旧歌曲，棹声遥散采菱舟。  
  
卷590_15  【江亭春霁】李郢  
江蓠漠漠荇田田，江上云亭霁景鲜。蜀客帆樯背归燕，  
楚山花木怨啼鹃。春风掩映千门柳，晓色凄凉万井烟。  
金磬泠泠水南寺，上方僧室翠微连。  
  
卷590_16  【早秋书怀】李郢  
高梧一叶坠凉天，宋玉悲秋泪洒然。霜拂楚山频见菊，  
雨零溪树忽无蝉。虚村暮角催残日，近寺归僧寄野泉。  
青鬓已缘多病镊，可堪风景促流年。  
  
卷590_17  【为妻作生日寄意】李郢  
谢家生日好风烟，柳暖花春二月天。金凤对翘双翡翠，  
蜀琴初上七丝弦。鸳鸯交颈期千岁，琴瑟谐和愿百年。  
应恨客程归未得，绿窗红泪冷涓涓。  
  
卷590_18  【重阳日寄浙东诸从事】李郢  
野人多病门长掩，荒圃重阳菊自开。愁里又闻清笛怨，  
望中难见白衣来。元瑜正及从军乐，甯戚谁怜叩角哀。  
红旆纷纷碧江暮，知君醉下望乡台。  
  
卷590_19  【和湖州杜员外冬至日白蘋洲见忆】李郢  
白蘋亭上一阳生，谢脁新裁锦绣成。千嶂雪消溪影渌，  
几家梅绽海波清。已知鸥鸟长来狎，可许汀洲独有名。  
多愧龙门重招引，即抛田舍棹舟行。  
  
卷590_20  【上裴晋公】李郢  
四朝忧国鬓如丝，龙马精神海鹤姿。天上玉书传诏夜，  
阵前金甲受降时。曾经庾亮三秋月，下尽羊昙两路棋。  
惆怅旧堂扃绿野，夕阳无限鸟飞迟。  
  
卷590_21  【钱塘青山题李隐居西斋】李郢  
小隐西斋为客开，翠萝深处遍青苔。林间扫石安棋局，  
岩下分泉递酒杯。兰叶露光秋月上，芦花风起夜潮来。  
湖山绕屋犹嫌浅，欲棹渔舟近钓台。  
  
卷590_22  【友人适越路过桐庐寄题江驿】李郢  
桐庐县前洲渚平，桐庐江上晚潮生。莫言独有山川秀，  
过日仍闻官长清。麦陇虚凉当水店，鲈鱼鲜美称莼羹。  
王孙客棹残春去，相送河桥羡此行。  
  
卷590_23  【送刘谷】李郢  
村桥西路雪初晴，云暖沙干马足轻。寒涧渡头芳草色，  
新梅岭外鹧鸪声。邮亭已送轻车发，山馆谁将候火迎。  
落日千峰转迢递，知君回首望高城。  
  
卷590_24  【七夕（一作赵璜诗）】李郢  
乌鹊桥头双扇开，年年一度过河来，莫嫌天上稀相见，  
犹胜人间去不回。欲减烟花饶俗世，暂烦烟月掩妆台。  
别时旧路长清浅，岂肯离情似死灰。  
  
卷590_25  【秦处士移家富春发樟亭怀寄】李郢  
潮落空江洲渚生，知君已上富春亭。尝闻郭邑山多秀，  
更说官僚眼尽青。离别几宵魂耿耿，相思一座发星星。  
仙翁白石高歌调，无复松斋半夜听。  
  
卷590_26  【故洛阳城】李郢  
胡兵一动朔方尘，不使銮舆此重巡。清洛但流呜咽水，  
上阳深锁寂寥春。云收少室初晴雨，柳拂中桥晚渡津。  
欲问升平无故老，凤楼回首落花频。  
  
卷590_27  【紫极宫上元斋次呈诸道流】李郢  
碧简朝天章奏频，清宫仿佛降灵真。五龙金角向星斗，  
三洞玉音愁鬼神。风拂乱灯山磬□，露沾仙杏石坛春。  
明朝醮罢羽客散，尘土满城空世人。  
  
卷590_28  【立春一日江村偶兴】李郢  
旧历年光看卷尽，立春何用更相催。江边野店寒无色，  
竹外孤村坐见梅。山雪乍晴岚翠起，渔家向晚笛声哀。  
南州近有秦中使，闻道胡兵索战来。  
  
卷590_29  【立秋后自京归家】李郢  
篱落秋归见豆花，竹门当水岸横槎。松斋一雨宜清簟，  
佛室孤灯对绛纱。尽日抱愁跧似鼠，移时不动懒于蛇。  
西江近有鲈鱼否，张翰扁舟始到家。  
  
卷590_30  【奉陪裴相公重阳日游安乐池亭】李郢  
绛霄轻霭翊三台，稽阮襟怀管乐才。莲沼昔为王俭府，  
菊篱今作孟嘉杯。宁知北阙元勋在，却引东山旧客来。  
自笑吐茵还酩酊，日斜空从绛衣回。  
  
卷590_31  【浙河馆（一作暮春山行田家歇马）】李郢  
雨湿菰蒲斜日明，茅厨煮茧掉车声。青蛇上竹一种色，  
黄蝶隔溪无限情。何处樵渔将远饷，故园田土忆春耕。  
千峰万濑水潏潏，羸马此中愁独行。  
  
卷590_32  【春日题山家】李郢  
偶与樵人熟，春残日日来。依冈寻紫蕨，挽树得青梅。  
燕静衔泥起，蜂喧抱蕊回。嫩茶重搅绿，新酒略炊醅。  
漠漠蚕生纸，涓涓水弄苔。丁香政堪结，留步小庭隈。  
  
卷590_33  【江亭晚望】李郢  
碧天凉冷雁来疏，闲望江云思有馀。秋馆池亭荷叶后，  
野人篱落豆花初。无愁自得仙人术，多病能忘太史书。  
闻说故园香稻熟，片帆归去就鲈鱼。  
  
卷590_34  【长安夜访澈上人】李郢  
关西木落夜霜凝，乌帽闲寻紫阁僧。松迥月光先照鹤，  
寺寒沟水忽生冰。琤琤晓漏喧秦禁，漠漠秋烟起汉陵。  
闻说天台旧禅处，石房独有一龛灯。  
  
卷590_35  【送圆鉴上人游天台】李郢  
西岭草堂留不住，独携瓶锡向天台。霜清海寺闻潮至，  
日宴江船乞食回。华顶夜寒孤月落，石桥秋尽一僧来。  
灵溪道者相逢处，阴洞泠泠竹室开。  
  
卷590_36  【送僧之台州】李郢  
独寻台岭闲游去，岂觉灵溪道里赊。三井应潮通海浪，  
五峰攒寺落天花。寒潭盥漱铜瓶洁，野店安禅锡杖斜。  
到日初寻石桥路，莫教云雨湿袈裟。  
  
卷590_37  【伤贾岛无可】李郢  
却到京师事事伤，惠休归寂贾生亡。何人收得文章箧，  
独我来经苔藓房。一命未沾为逐客，万缘初尽别空王。  
萧萧竹坞斜阳在，叶覆闲阶雪拥墙。  
  
卷590_38  【孔雀】李郢  
越鸟青春好颜色，晴轩入户看呫衣。一身金翠画不得，  
万里山川来者稀。丝竹惯听时独舞，楼台初上欲孤飞。  
刺桐花谢芳草歇，南国同巢应望归。  
  
卷590_39  【秋晚寄题陆勋校书义兴禅居时淮南从事】李郢  
禅居秋草晚，萧索异前时。莲幕青云贵，翱翔绝后期。  
藓房柽架掩，山砌石盆欹。剑戟晨趋静，笙歌夜散迟。  
谷寒霜狖静，林晚磬虫悲。惠远烟霞在，方平杖履随。  
骨清须贵达，神重有威仪。万卒千蹄马，横鞭从信骑。  
  
卷590_40  【酬王舍人雪中见寄】李郢  
三日柴门拥不开，阶庭平满白皑皑。  
今朝踏作琼瑶迹，为有诗从凤沼来。  
  
卷590_41  【蝉】李郢  
饮蝉惊雨落高槐，山蚁移将入石阶。  
若使秦楼美人见，还应一为拔金钗。  
  
卷590_42  【自水口入茶山】李郢  
蒨蒨红裙好女儿，相偎相倚看人时。  
使君马上应含笑，横把金鞭为咏诗。  
  
卷590_43  【重游天台】李郢  
南国天台山水奇，石桥危险古来知。  
龙潭直下一百丈，谁见生公独坐时。  
  
卷590_44  【山行】李郢  
小田微雨稻苗香，田畔清溪潏潏凉。  
自忆东吴榜舟日，蓼花沟水半篙强。  
  
卷590_45  【上元日寄湖杭二从事】李郢  
恋别山灯忆水灯，山光水焰百千层。  
谢公留赏山公唤，知入笙歌阿那朋。  
  
卷590_46  【寒食野望】李郢  
旧坟新陇哭多时，流世都堪几度悲。  
乌鸟乱啼人未远，野风吹散白棠梨。  
  
卷590_47  【清明日题一公禅室】李郢  
山头兰若石楠春，山下清明烟火新。  
此日何穷礼禅客，归心谁是恋禅人。  
  
卷590_48  【七夕寄张氏兄弟】李郢  
新秋牛女会佳期，红粉筵开玉馔时。  
好与檀郎寄花朵，莫教清晓羡蛛丝。  
  
卷590_49  【春晚与诸同舍出城迎座主侍郎（一作郑颢诗）】李郢  
三十骅骝一哄尘，来时不锁杏园春。  
东风柳絮轻如雪，应有偷游曲水人。  
  
卷590_50  【张郎中宅戏赠二首】李郢  
薄雪燕蓊紫燕钗，钗垂簏簌抱香怀。  
一声歌罢刘郎醉，脱取明金压绣鞋。  
谢家青妓邃重关，谁省春风见玉颜。  
闻道彩鸾三十六，一双双对碧池莲。  
  
卷590_51  【醉送】李郢  
江梅冷艳酒清光，急拍繁弦醉画堂。  
无限柳条多少雪，一将春恨付刘郎。  
  
卷590_52  【晓井】李郢  
桐阴覆井月斜明，百尺寒泉古甃清。  
越女携瓶下金索，晓天初放辘轳声。  
  
卷590_53  【南池】李郢  
小男供饵妇搓丝，溢榼香醪倒接z5。  
日出两竿鱼正食，一家欢笑在南池。  
  
卷590_54  【偶作】李郢  
一杯正发吟哦兴，两盏还生去住愁。  
何似全家上船去，酒旗多处即淹留。  
  
卷590_55  【画鼓】李郢  
尝闻画鼓动欢情，及送离人恨鼓声。  
两杖一挥行缆解，暮天空使别魂惊。  
  
卷590_56  【燕蓊花】李郢  
十二街中何限草，燕蓊尽欲占残春。  
黄花扑地无穷极，愁杀江南去住人。  
  
卷590_57  【邵博士溪亭】李郢  
野茶无限春风叶，溪水千重返照波。  
只去长桥三十里，谁人一解枉帆过。  
  
卷590_58  【小石上见亡友题处】李郢  
笋石清琤入紫烟，陆云题处是前年。  
苔侵雨打依稀在，惆怅凉风树树蝉。  
  
卷590_59  【洞灵观流泉】李郢  
石上苔芜水上烟，潺湲声在观门前。  
千岩万壑分流去，更引飞花入洞天。  
  
卷590_60  【送李判官】李郢  
津市停桡送别难，荧荧蜡炬照更阑。  
东风万叠吹江月，谁伴袁褒宿夜滩。  
  
卷590_61  【宿杭州虚白堂】李郢  
秋月斜明虚白堂，寒蛩唧唧树苍苍。  
江风彻晓不得睡，二十五声秋点长。  

## 全唐诗(中)　卷五百九十一

卷591_1  【道林寺】崔珏  
临湘之滨麓之隅，西有松寺东岸无。松风千里摆不断，  
竹泉泻入于僧厨。宏梁大栋何足贵，山寺难有山泉俱。  
四时唯夏不敢入，烛龙安敢停斯须？远公池上种何物，  
碧罗扇底红鳞鱼。香阁朝鸣大法鼓，天宫夜转三乘书。  
野花市井栽不著，山鸡饮啄声相呼。金槛僧回步步影，  
石盆水溅联联珠。北临高处日正午，举手欲摸黄金乌。  
遥江大船小于叶，远村杂树齐如蔬。潭州城郭在何处，  
东边一片青模糊。今来古往人满地，劳生未了归丘墟。  
长卿之门久寂寞，五言七字夸规模。我吟杜诗清入骨，  
灌顶何必须醍醐。白日不照耒阳县，皇天厄死饥寒躯。  
明珠大贝采欲尽，蚌蛤空满赤沙湖。今我题诗亦无味，  
怀贤览古成长吁。不如兴罢过江去，已有好月明归途。  
  
卷591_2  【美人尝茶行】崔珏  
云鬟枕落困春泥，玉郎为碾瑟瑟尘。闲教鹦鹉啄窗响，  
和娇扶起浓睡人。银瓶贮泉水一掬，松雨声来乳花熟。  
朱唇啜破绿云时，咽入香喉爽红玉。明眸渐开横秋水，  
手拨丝簧醉心起。台时却坐推金筝，不语思量梦中事。  
  
卷591_3  【门前柳】崔珏  
门前蜀柳□知春，风淡暖烟愁杀人。将谓只栽郡楼下，  
不知迤逦连南津。南津柳色连南市，南市戎州三百里。  
夷陬蛮落相连接，故乡莫道心先死。我今帝里尚有家，  
门前嫩柳插仙霞。晨沾太一坛边雨，暮宿凤凰城里鸦。  
别来三载当谁道，门前年年绿阴好。春来定解飞雪花，  
雨后还应庇烟草。忆昔当年栽柳时，新芽茁茁嫌生迟。  
如今宛转稊著地，常向绿阴劳梦思。不道彼树好，  
不道此树恶。试将此意问野人，野人尽道生处乐。  
为报门前杨柳栽，我应来岁当归来。纵令树下能攀折，  
白发如丝心似灰。  
  
卷591_4  【岳阳楼晚望】崔珏  
乾坤千里水云间，钓艇如萍去复还。楼上北风斜卷席，  
湖中西日倒衔山。怀沙有恨骚人往，鼓瑟无声帝子闲。  
何事黄昏尚凝睇，数行烟树接荆蛮。  
  
卷591_5  【哭李商隐】崔珏  
成纪星郎字义山，适归高壤抱长叹。词林枝叶三春尽，  
学海波澜一夜干。风雨已吹灯烛灭，姓名长在齿牙寒。  
只应物外攀琪树，便著霓裳上绛坛。  
虚负凌云万丈才，一生襟抱未曾开。鸟啼花落人何在，  
竹死桐枯凤不来。良马足因无主踠，旧交心为绝弦哀。  
九泉莫叹三光隔，又送文星入夜台。  
  
卷591_6  【和友人鸳鸯之什】崔珏  
翠鬣红衣舞夕晖，水禽情似此禽稀。暂分烟岛犹回首，  
只渡寒塘亦共飞。映雾乍迷珠殿瓦，逐梭齐上玉人机。  
采莲无限兰桡女，笑指中流羡尔归。  
寂寂春塘烟晚时，两心和影共依依。溪头日暖眠沙稳，  
渡口风寒浴浪稀。翡翠莫夸饶彩饰，鸊鹈须羡好毛衣。  
兰深芷密无人见，相逐相呼何处归。  
舞鹤翔鸾俱别离，可怜生死两相随。红丝毳落眠汀处，  
白雪花成蹙浪时。琴上只闻交颈语，窗前空展共飞诗。  
何如相见长相对，肯羡人间多所思。  
  
卷591_7  【有赠】崔珏  
莫道妆成断客肠，粉胸绵手白莲香。烟分顶上三层绿，  
剑截眸中一寸光。舞胜柳枝腰更软，歌嫌珠贯曲犹长。  
虽然不似王孙女，解爱临邛卖赋郎。  
锦里芬芳少佩兰，风流全占似君难。心迷晓梦窗犹暗，  
粉落香肌汗未干。两脸夭桃从镜发，一眸春水照人寒。  
自嗟此地非吾土，不得如花岁岁看。  
  
卷591_8  【和人听歌】崔珏  
气吐幽兰出洞房，乐人先问调宫商。声和细管珠才转，  
曲度沉烟雪更香。公子不随肠万结，离人须落泪千行。  
巫山唱罢行云过，犹自微尘舞画梁。  
红脸初分翠黛愁，锦筵歌板拍清秋。一楼春雪和尘落，  
午夜寒泉带雨流。座上美人心尽死，尊前旅客泪难收。  
莫辞更送刘郎酒，百斛明珠异日酬。  
  
卷591_9  【水晶枕】崔珏  
千年积雪万年冰，掌上初擎力不胜。南国旧知何处得，  
北方寒气此中凝。黄昏转烛萤飞沼，白日褰帘水在簪。  
蕲簟蜀琴相对好，裁诗乞与涤烦襟。  
  
卷591_10  【席间咏琴客】崔珏  
七条弦上五音寒，此艺知音自古难。  
唯有河南房次律，始终怜得董庭兰。  
  
卷591_11  【句】崔珏  
楚王宫地罗含宅，赖许时时听法来。（早梅赠李商隐。  
见《商隐集注》）知  

## 全唐诗(中)　卷五百九十二

卷592_1  【徒相逢】曹邺  
江边野花不须采，梁头野燕不用亲。  
西施本是越溪女，承恩不荐越溪人。  
  
卷592_2  【杂诫】曹邺  
带香入鲍肆，香气同鲍鱼。未入犹可悟，已入当何如。  
  
卷592_3  【捕渔谣】曹邺  
天子好征战，百姓不种桑。天子好年少，无人荐冯唐。  
天子好美女，夫妇不成双。  
  
卷592_4  【四怨三愁五情诗十二首　一怨】曹邺  
美人如新花，许嫁还独守。岂无青铜镜，终日自疑丑。  
  
卷592_5  【四怨三愁五情诗十二首　二怨】曹邺  
庭花已结子，岩花犹弄色。谁令生处远，用尽春风力。  
  
卷592_6  【四怨三愁五情诗十二首　三怨】曹邺  
短鬟一如螓，长眉一如蛾。相共棹莲舟，得花不如他。  
  
卷592_7  【四怨三愁五情诗十二首　四怨】曹邺  
手推呕哑车，朝朝暮暮耕。未曾分得谷，空得老农名。  
  
卷592_8  【四怨三愁五情诗十二首　一愁】曹邺  
远梦如水急，白发如草新。归期待春至，春至还送人。  
  
卷592_9  【四怨三愁五情诗十二首　二愁】曹邺  
涧草短短青，山月朗朗明。此夜目不掩，屋头乌啼声。  
  
卷592_10  【四怨三愁五情诗十二首　三愁】曹邺  
别家鬓未生，到城鬓似发。朝朝临川望，灞水不入越。  
  
卷592_11  【四怨三愁五情诗十二首　一情】曹邺  
东西是长江，南北是官道。牛羊不恋山，只恋山中草。  
  
卷592_12  【四怨三愁五情诗十二首　二情】曹邺  
阿娇生汉宫，西施住南国。专房莫相妒，各自有颜色。  
  
卷592_13  【四怨三愁五情诗十二首　三情】曹邺  
蛱蝶空中飞，夭桃庭中春。见他夫妇好，有女初嫁人。  
  
卷592_14  【四怨三愁五情诗十二首　四情】曹邺  
槟榔自无柯，椰叶自无阴。常羡庭边竹，生笋高于林。  
  
卷592_15  【四怨三愁五情诗十二首　五情】曹邺  
野雀空城饥，交交复飞飞。勿怪官仓粟，官仓无空时。  
  
卷592_16  【寄刘驾】曹邺  
一川草色青袅袅，绕屋水声如在家。  
怅望美人不携手，墙东又发数枝花。  
  
卷592_17  【风人体】曹邺  
出门行一步，形影便相失。何况大堤上，骢马如箭疾。  
夜夜如织妇，寻思待成匹。郎只不在家，在家亦如出。  
将金与卜人，谲道远行吉。念郎缘底事，不具天与日。  
  
卷592_18  【杏园即席上同年】曹邺  
岐路不在天，十年行不至。一旦公道开，青云在平地。  
枕上数声鼓，衡门已如市。白日探得珠，不待骊龙睡。  
匆匆出九衢，僮仆颜色异。故衣未及换，尚有去年泪。  
晴阳照花影，落絮浮野翠。对酒时忽惊，犹疑梦中事。  
自怜孤飞鸟，得接鸾凤翅。永怀共济心，莫起胡越意。  
  
卷592_19  【恃宠】曹邺  
二月树色好，昭仪正骄奢。恐君爱阳艳，斫却园中花。  
三十六宫女，髻鬟各如鸦。君王心所怜，独自不见瑕。  
台上红灯尽，未肯下金车。一笑不得所，尘中悉无家。  
飞燕身更轻，何必恃容华。  
  
卷592_20  【题女郎庙】曹邺  
数点烟香出庙门，女娥飞去影中存。  
年年岭上春无主，露泣花愁断客魂。  
  
卷592_21  【四望楼】曹邺  
背山见楼影，应合与山齐。座上日已出，城中未鸣鸡。  
无限燕赵女，吹笙上金梯。风起洛阳东，香过洛阳西。  
公子长夜醉，不闻子规啼。  
  
卷592_22  【筑城三首】曹邺  
郎有蘼芜心，妾有芙蓉质。不辞嫁与郎，筑城无休日。  
呜呜啄人鸦，轧轧上城车。力尽土不尽，得归亦无家。  
筑人非筑城，围秦岂围我。不知城上土，化作宫中火。  
  
卷592_23  【奉命齐州推事毕寄本府尚书】曹邺  
越鸟栖不定，孤飞入齐乡。日暮天欲雨，那兼羽翎伤。  
州民言刺史，蠹物甚于蝗。受命大执法，草草是行装。  
仆隶皆分散，单车驿路长。四顾无相识，奔驰若投荒。  
重门下长锁，树影空过墙。驱囚绕廊屋，bb々如牛羊。  
狱吏相对语，簿书堆满床。敲枷打锁声，终日在目旁。  
既舍三山侣，来馀五斗粮。忍学空城雀，潜身入官仓。  
国中天子令，头上白日光。曲木用处多，不如直为梁。  
恐孤食恩地，昼夜心不遑。仲夏天气热，鬓须忽成霜。  
社鼠不可灌，城狐不易防。偶于擒纵间，尽得见否臧。  
截断奸吏舌，擘开冤人肠。明朝向西望，走马归汶阳。  
  
卷592_24  【北郭闲思】曹邺  
山前山后是青草，尽日出门还掩门。  
每思骨肉在天畔，来看野翁怜子孙。  
  
卷592_25  【战城南】曹邺  
千金画阵图，自为弓剑苦。杀尽田野人，将军犹爱武。  
性命换他恩，功成谁作主。凤凰楼上人，夜夜长歌舞。  
  
卷592_26  【自退】曹邺  
寒女面如花，空寂常对影。况我不嫁容，甘为瓶堕井。  
  
卷592_27  【早起】曹邺  
月堕沧浪西，门开树无影。此时归梦阑，立在梧桐井。  
  
卷592_28  【古相送】曹邺  
行人卜去期，白发根已出。执君青松枝，空数别来日。  
心如七夕女，生死难再匹。且愿车声迫，莫使马行疾。  
巫山千丈高，亦恐梦相失。  
  
卷592_29  【甲第】曹邺  
游人未入门，花影出门前。将军来此住，十里无荒田。  
  
卷592_30  【望不来】曹邺  
见花忆郎面，常愿花色新。为郎容貌好，难有相似人。  
  
卷592_31  【官仓鼠】曹邺  
官仓老鼠大如斗，见人开仓亦不走。  
健儿无粮百姓饥，谁遣朝朝入君口。  
  
卷592_32  【题濮庙】曹邺  
晓祭瑶斋夜扣钟，鳌头风起浪重重。间直有仙桃种，  
海上应无肉马踪。赤水梦沈迷象罔，翠华恩断泣芙蓉。  
不知皇帝三宫驻，始向人间著衮龙。  
  
卷592_33  【偶题】曹邺  
白玉先生多在市，青牛道士不居山。  
但能共得丹田语，正是忙时身亦闲。  
  
卷592_34  【登岳阳楼有怀寄座主相公】曹邺  
南登岳阳楼，北眺长安道。不见升平里，千山树如草。  
骨肉在南楚，沈忧起常早。白社愁成空，秋芜待谁扫。  
常闻诗人语，西子不宜老。赖识丹元君，时来语蓬岛。  
  
卷592_35  【出关】曹邺  
山上黄犊走避人，山下女郎歌满野。  
我独南征恨此身，更有无成出关者。  
  
卷592_36  【将赴天平职书怀寄翰林从兄】曹邺  
居处绝人事，门前雀罗施。谁遣辟书至，仆隶皆展眉。  
匹马渡河洛，西风飘路岐。手执王粲笔，闲吟向旌旗。  
香晚翠莲动，吟馀红烛移。开口啖酒肉，将何报相知。  
况我魏公子，相顾不相疑。岂学官仓鼠，饱食无所为。  
白露沾碧草，芙蓉落清池。自小不到处，全家忽如归。  
吾宗处清切，立在白玉墀。方得一侍座，单车又星飞。  
愿将门底水，永托万顷陂。  
  
卷592_37  【贺雪寄本府尚书】曹邺  
雨雪不顺时，阴阳失明晦。麦根半成土，农夫泣相对。  
我公诚诉天，天地忽已泰。长飙卷白云，散落群峰外。  
拂砌花影明，交宫鹤翎碎。宿鸟晨不飞，犹疑月光在。  
碧树香尽发，蠹虫声渐退。有客怀兔园，吟诗绕城内。  
  
卷592_38  【寄嵩阳道人】曹邺  
三山浮海倚蓬瀛，路入真元险尽平。华表千年孤鹤语，  
人间一梦晚蝉鸣。将龙逐虎神初王，积火焚心气渐清。  
见说嵩阳有仙客，欲持金简问长生。  
  
卷592_39  【去不返】曹邺  
寒女不自知，嫁为公子妻。亲情未识面，明日便东西。  
但得上马了，一去头不回。双轮如鸟飞，影尽东南街。  
九重十二门，一门四扇开。君从此路去，妾向此路啼。  
但得见君面，不辞插荆钗。  
  
卷592_40  【送进士下第归南海】曹邺  
数片红霞映夕阳，揽君衣袂更移觞。行人莫叹碧云晚，  
上国每年春草芳。雪过蓝关寒气薄，雁回湘浦怨声长。  
应无惆怅沧波远，十二玉楼非我乡。  
  
卷592_41  【送厉图南下第归澧州】曹邺  
当春人尽归，我独无归计。送君自多感，不是缘下第。  
君看山上草，尽有干云势。结根既不然，何必更掩袂。  
澧水鲈鱼贱，荆门杨柳细。勿为阳艳留，此处有月桂。  
言毕尊未干，十二门欲闭。伫立望不见，登高更流涕。  
吟君别我诗，怅望水烟际。  
  
卷592_42  【思不见】曹邺  
但见出门踪，不见入门迹。却笑山头女，无端化为石。  
  
卷592_43  【贵宅】曹邺  
入门又到门，到门戟相对。玉箫声尚远，疑似人不在。  
公子厌花繁，买药栽庭内。望远不上楼，窗中见天外。  
此地日烹羊，无异我食菜。自是愁人眼，见之若奢泰。  
  
卷592_44  【下第寄知己】曹邺  
长安孟春至，枯树花亦发。忧人此时心，冷若松上雪。  
自知才不堪，岂敢频泣血。所痛无罪者，明时屡遭刖。  
故山秋草多，一卷成古辙。夜来远心起，梦见潇湘月。  
大贤冠盖高，何事怜屑屑。不令伤弓鸟，日暮飞向越。  
闻知感激语，胸中如有物。举头望青天，白日头上没。  
归来通济里，开户山鼠出。中庭广寂寥，但见薇与蕨。  
无虑数尺躯，委作泉下骨。唯愁揽清镜，不见昨日发。  
愿怜闺中女，晚嫁唯守节。勿惜四座言，女巧难自说。  
  
卷592_45  【吴宫宴】曹邺  
吴宫城阙高，龙凤遥相倚。四面铿鼓钟，中央列罗绮。  
春风时一来，兰麝闻数里。三度明月落，青娥醉不起。  
江头铁剑鸣，玉座成荒垒。适来歌舞处，未知身是鬼。  
  
卷592_46  【长相思】曹邺  
翦妾身上巾，赠郎伤妾神。郎车不暂停，妾貌宁长春。  
春天无停雪，沧海无停津。遣妾空床梦，夜夜随车轮。  
  
卷592_47  【长城下】曹邺  
远水犹归壑，征人合忆乡。泣多盈袖血，吟苦满头霜。  
楚国连天浪，衡门到海荒。何当生燕羽，时得近雕梁。  
  
卷592_48  【成名后献恩门】曹邺  
为物稍有香，心遭蠹虫啮。平人登太行，万万车轮折。  
一辞桂岭猿，九泣东门月。年年孟春时，看花不如雪。  
僻居城南隅，颜子须泣血。沉埋若九泉，谁肯开口说。  
辛勤学机杼，坐对秋灯灭。织锦花不常，见之尽云拙。  
自怜孤生竹，出土便有节。每听浮竞言，喉中似无舌。  
忽然风雷至，惊起池中物。拔上青云巅，轻如一毫发。  
珑珑金锁甲，稍稍城乌绝。名字如鸟飞，数日便到越。  
幽兰生虽晚，幽香亦难歇。何以保此身，终身事无缺。  
  
卷592_49  【赠道师】曹邺  
举世皆问人，唯师独求己。一马无四蹄，顷刻行千里。  
应笑北原上，丘坟乱如蚁。  
  
卷592_50  【入关】曹邺  
衡门亦无路，何况入西秦。灸病不得穴，徒为采艾人。  
  
卷592_51  【听刘尊师弹琴】曹邺  
曾于清海独闻蝉，又向空庭夜听泉。  
不似斋堂人静处，秋声长在七条弦。  
  
卷592_52  【题山居】曹邺  
扫叶煎茶摘叶书，心闲无梦夜窗虚。  
只应光武恩波晚，岂是严君恋钓鱼。  
  
卷592_53  【关试前送进士姚潜下第归南阳】曹邺  
马嘶残日没残霞，二月东风便到家。  
莫羡长安占春者，明年始见故园花。  
  
卷592_54  【浐川寄进士刘驾】曹邺  
我家不背水，君身不向越。自是相忆苦，忽如经年别。  
山家草木寒，石上有残雪。美人望不见，迢迢云中月。  
  
卷592_55  【翠孤至渚宫寄座主相公】曹邺  
万里一孤舟，春行夏方到。骨肉尽单羸，沉忧满怀抱。  
羁孤相对泣，性命不相保。开户山鼠惊，虫声乱秋草。  
白菌缘屋生，黄蒿拥篱倒。对此起长嗟，芳年亦须老。  
恩门为宰相，出入用天道。忽于摧落间，收得青松操。  
全家到江陵，屋虚风浩浩。中肠自相伐，日夕如寇盗。  
其下有孤侄，其上有孀嫂。黄粮贱于土，一饭常不饱。  
天斜日光薄，地湿虫叫噪。惟恐道忽消，形容益枯槁。  
古人于黄雀，岂望白环报。奉答恩地恩，何惭以诚告。  
  
卷592_56  【早秋宿田舍】曹邺  
涧草疏疏萤火光，山月朗朗枫树长。  
南村犊子夜声急，应是栏边新有霜。  
  
卷592_57  【旅次岳阳寄京中亲故】曹邺  
君山南面浪连天，一客愁心两处悬。身逐片帆归楚泽，  
魂随流水向秦川。月回浦北千寻雪，树出湖东几点烟。  
更欲登楼向西望，北风催上洞庭船。  
  
卷592_58  【题舒乡】曹邺  
功名若及鸱夷子，必拟将舟泛洞庭。  
柳色湖光好相待，我心非醉亦非醒。  
  
卷592_59  【碧寻宴上有怀知己】曹邺  
荻花芦叶满溪流，一簇笙歌在水楼。金管曲长人尽醉，  
玉簪恩重独生愁。女萝力弱难逢地，桐树心孤易感秋。  
莫怪当欢却惆怅，全家欲上五湖舟。  
  
卷592_60  【从天平节度使游平流园】曹邺  
池塘静于寺，俗事不到眼。下马如在山，令人忽疏散。  
明公有高思，到此遂长返。乘兴挈一壶，折荷以为盏。  
入竹藤似蛇，侵墙水成藓。幽鸟不识人，时来拂冠冕。  
沿流路若穷，及行路犹远。洞中已云夕，洞口天未晚。  
自怜不羁者，写物心常简。翻愁此兴多，引得嵇康懒。  
  
卷592_61  【故人寄茶（一作李德裕诗）】曹邺  
剑外九华英，缄题下玉京。开时微月上，碾处乱泉声。  
半夜招僧至，孤吟对月烹。碧沈霞脚碎，香泛乳花轻。  
六腑睡神去，数朝诗思清。月馀不敢费，留伴肘书行。  

## 全唐诗(中)　卷五百九十三

卷593_1  【东武吟】曹邺  
心如山上虎，身若仓中鼠。惆怅倚市门，无人与之语。  
夜宴李将军，欲望心相许。何曾听我言，贪谑邯郸女。  
独上黄金台，凄凉泪如雨。  
  
卷593_2  【蓟北门行（一本作出自蓟北门行）】曹邺  
长河冻如石，征人夜中戍。但恐筋力尽，敢惮将军遇。  
古来死未歇，白骨碍官路。岂无一有功，可以高其墓。  
亲戚牵衣泣，悲号自相顾。死者虽无言，那堪生者悟。  
不如无手足，得见齿发暮。乃知七尺躯，却是速死具。  
  
卷593_3  【金井怨】曹邺  
西风吹急景，美人照金井。不见面上花，却恨井中影。  
  
卷593_4  【姑苏台】曹邺  
南宫酒未销，又宴姑苏台。美人和泪去，半夜阊门开。  
相对正歌舞，笑中闻鼓鼙。星散九重门，血流十二街。  
一去成万古，台尽人不回。时闻野田中，拾得黄金钗。  
  
卷593_5  【夜坐有怀】曹邺  
悄悄月出树，东南若微霜。愁人不成寐，五月夜亦长。  
佳期杳天末，骨肉不在旁。年华且有恨，厥体难久康。  
人言力耕者，岁旱亦有粮。吾道固如此，安得苦伥伥。  
  
卷593_6  【寄监察从兄】曹邺  
我祖居邺地，邺人识文星。此地星已落，兼无古时城。  
古风既无根，千载难重生。空留建安书，传说七子名。  
贱子生桂州，桂州山水清。自觉心貌古，兼合古人情。  
因为二雅诗，出语有性灵。持来向长安，时得长者惊。  
芝草不为瑞，还共木叶零。恨如辙中土，终岁填不平。  
吾宗戴豸冠，忽然入西京。怜其羽翼单，抚若亲弟兄。  
松根已坚牢，松叶岂不荣。言罢眼无泪，心中如酒酲。  
  
卷593_7  【乐府体】曹邺  
莲子房房嫩，菖蒲叶叶齐。共结池中根，不厌池中泥。  
  
卷593_8  【弃妇】曹邺  
嫁来未曾出，此去长别离。父母亦有家，羞言何以归。  
此日年且少，事姑常有仪。见多自成丑，不待颜色衰。  
何人不识宠，所嗟无自非。将欲告此意，四邻已相疑。  
  
卷593_9  【读李斯传】曹邺  
一车致三毂，本图行地速。不知驾驭难，举足成颠覆。  
欺暗尚不然，欺明当自戮。难将一人手，掩得天下目。  
不见三尺坟，云阳草空绿。  
  
卷593_10  【文宗陵】曹邺  
千年尧舜心，心成身已殁。始随苍梧云，不返苍龙阙。  
宫女衣不香，黄金赐白发。留此奉天下，所以无征伐。  
至今汨罗水，不葬大夫骨。  
  
卷593_11  【偶怀】曹邺  
开目不见路，常如夜中行。最贱不自勉，中涂与谁争。  
蓬为沙所危，还向沙上生。一年秋不熟，安得便废耕。  
颜子命未达，亦遇时人轻。  
  
卷593_12  【代罗敷诮使君】曹邺  
常言爱嵩山，别妾向东京。朝来见人说，却知在石城。  
未必菖蒲花，只向石城生。自是使君眼，见物皆有情。  
麋鹿同上山，莲藕同在泥。莫学天上日，朝东暮还西。  
  
卷593_13  【怨歌行】曹邺  
丈夫好弓剑，行坐说金吾。喜闻有行役，结束不待车。  
官田赠倡妇，留妾侍舅姑。舅姑皆已死，庭花半是芜。  
中妹寻适人，生女亦嫁夫。何曾寄消息，他处却有书。  
严风厉中野，女子心易孤。贫贱又相负，封侯意何如。  
  
卷593_14  【南征怨】曹邺  
万浪东不回，昭王南征早。龙舟没何处，独树江上老。  
吾欲问水滨，宫殿已生草。  
  
卷593_15  【和潘安仁金谷集】曹邺  
太守龙为马，将军金作车。香飘十里风，风下绿珠歌。  
莫怪坐上客，叹君庭前花。明朝此池馆，不是石崇家。  
  
卷593_16  【不可见】曹邺  
常闻贫贱夫，头白终相待。自从嫁黔娄，终岁长不在。  
君梦有双影，妾梦空四邻。常思劲北风，吹折双车轮。  
  
卷593_17  【秦后作】曹邺  
大道不居谦，八荒安苟得。木中不生火，高殿祸顷刻。  
谁将白帝子，践我礼义域。空持拔山志，欲夺天地德。  
轵道人不回，壮士断消息。父母骨成薪，虫蛇自相食。  
鼎乱阴阳疑，战尽鬼神力。东郊龙见血，九土玄黄色。  
鼙鼓裂二景，妖星动中国。圆丘无日月，旷野失南北。  
徒流杀人血，神器终不忒。一马渡空江，始知贤者贼。  
  
卷593_18  【薄命妾】曹邺  
薄命常恻恻，出门见南北。刘郎马蹄疾，何处去不得。  
泪珠不可收，虫丝不可织。君绿桑下，更有新相识。  
  
卷593_19  【放歌行】曹邺  
莫唱放歌行，此歌临楚水。皆恶此声，唱者终不已。  
三闾有何罪，不向枕上死。  
  
卷593_20  【江西送人】曹邺  
八月江上楼，西风令人愁。携酒楼上别，尽见四山秋。  
但愁今日知，莫作他时疑。郎本不住此，无人泣望归。  
何水不生波，何木不改柯。遥知明日恨，不如今日多。  
将心速投人，路远人如何。  
  
卷593_21  【始皇陵下作】曹邺  
千金买鱼灯，泉下照狐兔。行人上陵过，却吊扶苏墓。  
累累圹中物，多于养生具。若使山可移，应将秦国去。  
舜殁虽在前，今犹未封树。  
  
卷593_22  【洛原西望】曹邺  
筑城畏不坚，城坚心自毁。秦树满平原，秦人不居此。  
犹为泣路者，无力报天子。  
  
卷593_23  【赵城怀古】曹邺  
邯郸旧公子，骑马又鸣珂。手挥白玉鞭，不避五侯车。  
闲愁春日短，沽酒入倡家。一笑千万金，醉中赠秦娥。  
如今高原上，树树白杨花。  
  
卷593_24  【代班姬】曹邺  
宠极多妒容，乘车上金阶。欻然赵飞燕，不语到日西。  
手把菖蒲花，君王唤不来。常嫌鬓蝉重，乞人白玉钗。  
君心无定波，咫尺流不回。后宫门不掩，每夜黄鸟啼。  
买得千金赋，花颜已如灰。  
  
卷593_25  【庭草】曹邺  
庭草根自浅，造化无遗功。低回一寸心，不敢怨春风。  
  
卷593_26  【过白起墓】曹邺  
夷陵火焰灭，长平生气低。将军临老病，赐剑咸阳西。  
  
卷593_27  【对酒】曹邺  
爱酒知是僻，难与性相舍。未必独醒人，便是不饮者。  
晚岁无此物，何由住田野。  
  
卷593_28  【续幽愤】曹邺  
繁霜作阴起，朱火乘夕发。清昼冷无光，兰膏坐销歇。  
惟公执天宪，身是台中杰。一逐楚大夫，何人为君雪。  
匆匆鬼方路，不许辞双阙。过门似他乡，举趾如遗辙。  
八月黄草生，洪涛入云热。危魂没太行，客吊空骨节。  
千年瘴江水，恨声流不绝。  
  
卷593_29  【古词】曹邺  
高阙碍飞鸟，人言是君家。经年不归去，爱妾面上花。  
妾面虽有花，妾心非女萝。郎妻自不重，于妾欲如何。  
  
卷593_30  【和谢豫章从宋公戏马台送孔令谢病】曹邺  
碧树杳云暮，朔风自西来。佳人忆山水，置酒在高台。  
不必问流水，坐来日已西。劝君速归去，正及鹧鸪啼。  
  
卷593_31  【送进士李殷下第游汾河】曹邺  
上国花照地，遣君向西征。旁人亦有恨，况复故人情。  
单车欲云去，别酒忽然醒。如何今夜梦，半作道路程。  
边士不好礼，全家住军城。城中鼓角严，旅客常夜惊。  
中有左记室，逢人眼光明。西门未归者，下马如到京。  
还应一开卷，为子心不平。殷勤说忠抱，壮志勿自轻。  
  
卷593_32  【相思极（一作长相思）】曹邺  
妾颜与日空，君心与日新。三年得一书，犹在湘之滨。  
料君相轻意，知妾无至亲。况当受明礼，不令再嫁人。  
愿君从此日，化质为妾身。  
  
卷593_33  【代谢玄晖新亭送范零陵】曹邺  
楚水洪无际，沧茫接天涯。相看不能语，独鸟下江蓠。  
蓬子悉有恋，蓬根却无期。车轮自不住，何必怨路岐。  
孟冬衣食薄，梦寐亦未遗。  
  
卷593_34  【山中效陶】曹邺  
落第非有罪，兹山聊归止。山猿隔云住，共饮山中水。  
读书时有兴，坐石忘却起。西山忽然暮，往往遗巾履。  
经时一出门，兼候僮仆喜。常被山翁笑，求名岂如此。  
齿发老未衰，何如且求己。  
  
卷593_35  【城南野居寄知己】曹邺  
奔走未到我，在城如在村。出门既无意，岂如常闭门。  
作诗二十载，阙下名不闻。无人为开口，君子独有言。  
身为苦寒士，一笑亦感恩。殷勤中途上，勿使车无轮。  
  
卷593_36  【古莫买妾行】曹邺  
千扉不当路，未似开一门。若遣绿珠丑，石家应尚存。  
  
卷593_37  【霁后作（齐梁体）】曹邺  
新霁辨草木，晚塘明衣衿。乳燕不归宿，双双飞向林。  
微照露花影，轻云浮麦阴。无人可招隐，尽日登山吟。  
  
卷593_38  【田家效陶】曹邺  
黑黍舂来酿酒饮，青禾刈了驱牛载。  
大姑小叔常在眼，却笑长安在天外。  
  
卷593_39  【寄贾驰先辈】曹邺  
游子想万里，何必登高台。闻君燕女吟，如自蓟北来。  
长安高盖多，健马东西街。尽说蒿簪古，将钱买金钗。  
我祖西园事，言之独伤怀。如今数君子，如鸟无树栖。  
济水一入河，便与清流乖。闻君欲自持，勿使吾道低。  
  
卷593_40  【送友人入塞】曹邺  
乱蓬无根日，送子入青塞。苍茫万里秋，如见原野大。  
鸟雀寒不下，山川迥相对。一马没黄云，登高望犹在。  
惊风忽然起，白日黯已晦。如何恨路长，出门天涯外。  
  
卷593_41  【寄阳朔友人】曹邺  
桂林须产千株桂，未解当天影日开。  
我到月中收得种，为君移向故园栽。  
  
卷593_42  【题广福岩】曹邺  
未有天地先融结，方广高深无丈尺。  
书言不尽画难成，留与人间作奇特。  
  
卷593_43  【送曾德迈归宁宜春】曹邺  
湘东山水有清辉，袁水词人得意归。几府争驰毛义檄，  
一乡看侍老莱衣。筵开灞岸临清浅，路去蓝关入翠微。  
想到宜阳更无事，并将欢庆奉庭闱。  
  
卷593_44  【送郑谷归宜春】曹邺  
无成归故国，上马亦高歌。况是飞鸣后，殊为喜庆多。  
暑销嵩岳雨，凉吹洞庭波。莫便闲吟去，须期接盛科。  
  
卷593_45  【老圃堂（一作薛能诗）】曹邺  
邵平瓜地接吾庐，谷雨干时手自锄。  
昨日春风欺不在，就床吹落读残书。  

## 全唐诗(中)　卷五百九十四

卷594_1  【登芜城】储嗣宗  
昔人登此地，丘垄已前悲。今日又非昔，春风能几时。  
  
卷594_2  【沧浪峡（一作储光羲诗）】储嗣宗  
沧浪临古道，道上石成尘。自有沧浪峡，谁为无事人。  
  
卷594_3  【垓城】储嗣宗  
百战未言非，孤军惊夜围。山河意气尽，泪湿美人衣。  
  
卷594_4  【南陂远望】储嗣宗  
闲门横古塘，红树已惊霜。独立望秋草，野人耕夕阳。  
孤烟起蜗舍，飞鹭下渔梁。唯有田家事，依依似故乡。  
  
卷594_5  【宿玉箫宫】储嗣宗  
尘飞不到空，露湿翠微宫。鹤影石桥月，箫声松殿风。  
绿毛辞世女，白发入壶翁。借问烧丹处，桃花几遍红。  
  
卷594_6  【晚眺徐州延福寺】储嗣宗  
杉风振旅尘，晚景藉芳茵。片水明在野，万花深见人。  
静依归鹤思，远惜旧山春。今日惜携手，寄怀吟白蘋。  
  
卷594_7  【宿甘棠馆】储嗣宗  
尘迹入门尽，悄然江海心。水声巫峡远，山色洞庭深。  
风桂落寒子，岚烟凝夕阴。前轩鹤归处，萝月思沈沈。  
  
卷594_8  【和茅山高拾遗忆山中杂题五首　山泉】储嗣宗  
香味清机仙府回，萦纡乱石便流杯。  
春风莫泛桃花去，恐引凡人入洞来。  
  
卷594_9  【和茅山高拾遗忆山中杂题五首　巢鹤】储嗣宗  
千万云间丁令威，殷勤仙骨莫先飞。  
若逢茅氏传消息，贞白先生不久归。  
  
卷594_10  【和茅山高拾遗忆山中杂题五首　胡山】储嗣宗  
犬入五云音信绝，凤楼凝碧悄无声。  
焚香古洞步虚夜，露湿松花空月明。  
  
卷594_11  【和茅山高拾遗忆山中杂题五首　小楼】储嗣宗  
松杉风外乱山青，曲几焚香对石屏。  
空忆去年春雨后，燕泥时污太玄经。  
  
卷594_12  【和茅山高拾遗忆山中杂题五首　山邻】储嗣宗  
石桥春涧已归迟，梦入仙山山不知。  
柱史从来非俗吏，青牛道士莫相疑。  
  
卷594_13  【送道士】储嗣宗  
泠然御风客，与道自浮沉。黄鹤有归语，白云无忌心。  
药炉经月净，天路入壶深。从此分杯后，相思何处寻。  
  
卷594_14  【宿山馆】储嗣宗  
寂寞对衰草，地凉凝露华。蝉鸣月中树，风落客前花。  
山馆无宿伴，秋琴初别家。自怜千万里，笔砚寄生涯。  
  
卷594_15  【入浮石山】储嗣宗  
斜日出门去，残花已过春。鸟声穿叶远，虎迹渡溪新。  
入洞几时路，耕田何代人。自惭非避俗，不敢问迷津。  
  
卷594_16  【送人归故园】储嗣宗  
远节惨言别，况予心久违。从来忆家泪，今日送君归。  
野路正风雪，还乡犹布衣。里中耕稼者，应笑读书非。  
  
卷594_17  【得越中书】储嗣宗  
芳草离离思，悠悠春梦馀。池亭千里月，烟水一封书。  
诗想怀康乐，文应吊子胥。扁舟恋南越，岂独为鲈鱼。  
  
卷594_18  【秋墅】储嗣宗  
欲暮候樵者，望山空翠微。虹随馀雨散，鸦带夕阳归。  
穷巷长秋草，孤村时捣衣。谁知多病客，寂寞掩柴扉。  
  
卷594_19  【哭彭先生】储嗣宗  
谷口溪声客自伤，那堪呜咽吊残阳。空阶鹤恋丹青影，  
秋雨苔封白石床。祭孤儿初学语，无媒旅榇未还乡。  
门人远赴心丧夜，月满千山旧草堂。  
  
卷594_20  【和顾非熊先生题茅山处士闲居】储嗣宗  
归耕地肺绝尘喧，匣里青萍未报恩。浊酒自怜终日醉，  
古风时得野人言。鸟啼碧树闲临水，花满青山静掩门。  
唯有阶前芳草色，年年惆怅忆王孙。  
  
卷594_21  【长安怀古】储嗣宗  
祸稔萧墙终不知，生人力屈尽边陲。赤龙已赴东方暗，  
黄犬徒怀上蔡悲。面缺崩城山寂寂，土埋冤骨草离离。  
秋风解怨扶苏死，露泣烟愁红树枝。  
  
卷594_22  【过王右丞书堂二首】储嗣宗  
澄潭昔卧龙，章句世为宗。独步声名在，千岩水石空。  
野禽悲灌木，落日吊清风。后学攀遗址，秋山闻草虫。  
万树影参差，石床藤半垂。萤光虽散草，鸟迹尚临池。  
风雅传今日，云山想昔时。感深苏属国，千载五言诗。  
  
卷594_23  【孤雁】储嗣宗  
孤雁暮飞急，萧萧天地秋。关河正黄叶，消息断青楼。  
湘渚烟波远，骊山风雨愁。此时万里道，魂梦绕沧洲。  
  
卷594_24  【赠隐者】储嗣宗  
尽室居幽谷，乱山为四邻。雾深知有术，窗静似无人。  
鹤语松上月，花明云里春。生涯更何许，尊酒与垂纶。  
  
卷594_25  【早春怀薛公裕】储嗣宗  
幽独自成愚，柴门日渐芜。陆机初入洛，孙楚又游吴。  
失意怨杨柳，异乡闻鹧鸪。相思复相望，春草满南湖。  
  
卷594_26  【村月】储嗣宗  
月午篱南道，前村半隐林。田翁独归处，荞麦露花深。  
  
卷594_27  【早春】储嗣宗  
野树花初发，空山独见时。踟蹰历阳道，乡思满南枝。  
  
卷594_28  【送友人游吴】储嗣宗  
吴山青楚吟，草色异乡心。一酌水边酒，数声花下琴。  
登楼旧国远，探穴九疑深。更想逢秋节，那堪闻夜砧。  
  
卷594_29  【赠别】储嗣宗  
兰泽伤秋色，临风远别期。东城草虽绿，南浦柳无枝。  
直道岂易枉，暗投谁不疑。因君问行役，有泪湿江蓠。  
  
卷594_30  【经故人旧居】储嗣宗  
万里访遗尘，莺声泪湿巾。书无主散，废宅与山邻。  
宿草风悲夜，荒村月吊人。凄凉问残柳，今日为谁春。  
  
卷594_31  【随边使过五原】储嗣宗  
偶逐星车犯虏尘，故乡常恐到无因。  
五原西去阳关废，日漫平沙不见人。  
  
卷594_32  【春怀寄秣陵知友】储嗣宗  
庐江城外柳堪攀，万里行人尚未还。  
借问景阳台下客，谢家谁更卧东山。  
  
卷594_33  【宋州月夜感怀】储嗣宗  
雁池衰草露沾衣，河水东流万事微。  
寂寞青陵台上月，秋风满树鹊南飞。  
  
卷594_34  【吴宫】储嗣宗  
荒台荆棘多，忠谏竟如何。细草迷宫巷，闲花误绮罗。  
前溪徒自绿，子夜不闻歌。怅望清江暮，悠悠东去波。  
  
卷594_35  【春游望仙谷】储嗣宗  
清无车马尘，深洞百花春。鸡犬疑沾药，耕桑似避秦。  
登山采樵路，临水浣纱人。若得心无事，移家便卜邻。  
  
卷594_36  【圣女祠】储嗣宗  
石屏苔色凉，流水绕祠堂。巢鹊疑天汉，潭花似镜妆。  
神来云雨合，神去蕙兰香。不复闻双佩，山门空夕阳。  
  
卷594_37  【宿范水】储嗣宗  
行人倦游宦，秋草宿湖边。露湿芙蓉渡，月明渔网船。  
寒机深竹里，远浪到门前。何处思乡甚，歌声闻采莲。  
  
卷594_38  【送顾陶校书归钱塘】储嗣宗  
清苦月偏知，南归瘦马迟。橐轻缘换酒，发白为吟诗。  
水色西陵渡，松声伍相祠。圣朝思直谏，不是挂冠时。  
  
卷594_39  【题云阳高少府衙斋】储嗣宗  
大隐能兼济，轩窗逐胜开。远含云水思，深得栋梁材。  
吏散山逾静，庭闲鸟自来。更怜幽砌色，秋雨长莓苔。  

## 全唐诗(中)　卷五百九十五

卷595_1  【早春山行】于武陵  
江草暖初绿，雁行皆北飞。异乡那久客，野鸟尚思归。  
十载过如梦，素心应已违。行行家渐远，更苦得书稀。  
  
卷595_2  【宿友生林居因怀贾区】于武陵  
绕屋树森森，多栖紫阁禽。暂过当永夜，微得话前心。  
入楚行应远，经湘恨必深。那堪对寒烛，更赋别离吟。  
  
卷595_3  【赠卖松人】于武陵  
入市虽求利，怜君意独真。劚将寒涧树，卖与翠楼人。  
瘦叶几经雪，淡花应少春。长安重桃李，徒染六街尘。  
  
卷595_4  【友人南游不回因而有寄】于武陵  
相思春树绿，千里亦依依。鄠杜月频满，潇湘人未归。  
桂花风半落，烟草蝶双飞。一别无消息，水南车迹稀。  
  
卷595_5  【送酂县董明府之任】于武陵  
南北行已久，怜君知苦辛。万家同草木，三载得阳春。  
东道听游子，夷门歌主人。空持语相送，应怪不沾巾。  
  
卷595_6  【山上树】于武陵  
日暖上山路，鸟啼知已春。忽逢幽隐处，如见独醒人。  
石冷开常晚，风多落亦频。樵夫应不识，岁久伐为薪。  
  
卷595_7  【长信宫二首】于武陵  
簟凉秋气初，长信恨何如。拂黛月生指，解鬟云满梳。  
一从悲画扇，几度泣前鱼。坐听南宫乐，凉风摇翠裾。  
一失辇前恩，绮罗生暗尘。惟应深夜月，独伴向隅人。  
长信翠蛾老，昭阳红粉新。君心似秋节，不使草长春。  
  
卷595_8  【洛阳道】于武陵  
浮世若浮云，千回故复新。旋添青草冢，更有白头人。  
岁暮容将老，雪晴山欲春。行行车与马，不尽洛阳尘。  
  
卷595_9  【东门路】于武陵  
东门车马路，此路在浮沉。白日若不落，红尘应更深。  
从来名利地，皆起是非心。所以青青草，年年生汉阴。  
  
卷595_10  【江楼春望】于武陵  
楼下长江路，舟车昼不闲。鸟声非故国，春色是他山。  
一望云复水，几重河与关。愁心随落日，万里各西还。  
  
卷595_11  【洛中晴望】于武陵  
九陌尽风尘，嚣嚣昼复昏。今人不断，南北路长存。  
叶落上阳树，草衰金谷园。乱鸦归未已，残日半前轩。  
  
卷595_12  【西归】于武陵  
不系与舟闲，悠悠吴楚间。羞将新白发，却到旧青山。  
一叶忽离树，几人同入关。长安家尚在，秋至又西还。  
  
卷595_13  【南游】于武陵  
穷秋几日雨，处处生苍苔。旧国寄书后，凉天方雁来。  
露繁山草湿，洲暖水花开。去尽同行客，一帆犹未回。  
  
卷595_14  【南游有感】于武陵  
杜陵无厚业，不得驻车轮。重到曾游处，多非旧主人。  
东风千岭树，西日一洲蘋。又渡湘江去，湘江水复春。  
  
卷595_15  【夜泊湘江】于武陵  
北风吹楚树，此地独先秋。何事屈原恨，不随湘水流。  
凉天生片月，竟夕伴孤舟。一作南行客，无成空白头。  
  
卷595_16  【客中】于武陵  
楚人歌竹枝，游子泪沾衣。异国久为客，寒宵频梦归。  
一封书未返，千树叶皆飞。南过洞庭水，更应消息稀。  
  
卷595_17  【夜寻僧不遇（一作夜寻僧，僧游山未归）】于武陵  
数歇度烟水，渐非尘俗间。泉声入秋寺，月色遍寒山。  
石路几回雪，竹房犹闭关。不知双树客，何处与云闲。  
  
卷595_18  【访道者不遇（一作访僧不遇）】于武陵  
人间惟此路，长得绿苔衣。及户无行迹，游方应未归。  
平生无限事，到此尽知非。独倚松门久，阴云昏翠微。  
  
卷595_19  【赠王隐者山居（一作赠隐者）】于武陵  
石室扫无尘，人寰与此分。飞来南浦树，半是华山云。  
浮世几多事，先生应不闻。寒山满西日，空照雁成群。  
  
卷595_20  【寄北客】于武陵  
穷边足风惨，何处醉楼台。家去几千里，月圆十二回。  
寒阡随日远，雪路向城开。游子久无信，年年空雁来。  
  
卷595_21  【寄友人】于武陵  
长安清渭东，游子迹重重。此去红尘路，难寻君马踪。  
昔时轻一别，渐老贵相逢。应恋嵩阳住，嵩阳饶古松。  
  
卷595_22  【夜与故人别】于武陵  
白日去难驻，故人非旧容。今宵一别后，何处更相逢。  
过楚水千里，到秦山几重。语来天又晓，月落满城钟。  
  
卷595_23  【别故人】于武陵  
行子与秋叶，各随南北风。虽非千里别，还阻一宵同。  
过尽少年日，尚如长转蓬。犹为布衣客，羞入故关中。  
  
卷595_24  【送客东归】于武陵  
一听游子歌，秋计觉蹉跎。四海少平地，百川无定波。  
共惊年已暮，俱向客中多。又驾征轮去，东归事若何。  
  
卷595_25  【过侯王故第】于武陵  
过此一酸辛，行人泪有痕。独残新碧树，犹拥旧朱门。  
歌歇云初散，檐空燕尚存。不知弹铗客，何处感新恩。  
  
卷595_26  【孤云】于武陵  
南北各万里，有云心更闲。因风离海上，伴月到人间。  
洛浦少高树，长安无旧山。裴回不可驻，漠漠又空还。  
  
卷595_27  【远水】于武陵  
悔作望南浦，望中生远愁。因知人易老，为有水东流。  
欲附故乡信，不逢归客舟。萋萋两岸草，又度一年秋。  
  
卷595_28  【咏蝉（一作客中闻早蝉）】于武陵  
江头一声起，芳岁已难留。听此高林上，遥知故国秋。  
应催风落叶，似劝客回舟。不是新蝉苦，年年自有愁。  
  
卷595_29  【感情】于武陵  
青山长寂寞，南望独高歌。四海故人尽，九原新垄多。  
西沉浮世日，东注逝川波。不使年华驻，此生能几何。  
  
卷595_30  【早春日山居寄城郭知己】于武陵  
阳和潜发荡寒阴，便使川原景象新。入户风泉声沥沥，  
当轩云岫色沈沈。残云带雨轻飘雪，嫩柳含烟小绽金。  
虽有眼前诗酒兴，遨游争得称闲心。  
  
卷595_31  【劝酒】于武陵  
劝君金屈卮，满酌不须辞。花发多风雨，人生足别离。  
  
卷595_32  【感怀（一作感情，以下一本俱作于邺诗）】于武陵  
东风吹草色，空使客蹉跎。不设太平险，更应游子多。  
几伤行处泪，一曲醉中歌。尽向青门外，东随渭水波。  
  
卷595_33  【友人亭松】于武陵  
俯仰不能去，如逢旧友同。曾因春雪散，见在华山中。  
何处有明月，访君听远风。相将归未得，各占石岩东。  
  
卷595_34  【游中梁山】于武陵  
僻地好泉石，何人曾陆沈。不知青嶂外，更有白云深。  
因此见乔木，几回思旧林。殷勤猿与鸟，惟我独何心。  
  
卷595_35  【寻山】于武陵  
到此绝车轮，萋萋草树春。青山如有利，白石亦成尘。  
水阔应无路，松深不见人。如知巢与许，千载迹犹新。  
  
卷595_36  【宿江口】于武陵  
南渡人来绝，喧喧雁满沙。自生江上月，长有客思家。  
半夜下霜岸，北风吹荻花。自惊归梦断，不得到天涯。  
  
卷595_37  【秋夜达萧关】于武陵  
扰扰浮梁路，人忙月自闲。去年为塞客，今夜宿萧关。  
辞国几经岁，望乡空见山。不知江叶下，又作布衣还。  
  
卷595_38  【斜谷道】于武陵  
乱峰连叠嶂，千里绿峨峨。蜀国路如此，游人车亦过。  
远烟当叶敛，骤雨逐风多。独忆紫芝叟，临风歌旧歌。  
  
卷595_39  【过百牢关贻舟中者】于武陵  
蜀国少平地，方思京洛间。远为千里客，来度百牢关。  
帆影清江水，铃声碧草山。不因名与利，尔我各应闲。  
  
卷595_40  【客中览镜】于武陵  
何当开此镜，即见发如丝。白日急于水，一年能几时。  
每逢芳草处，长返故园迟。所以多为客，蹉跎欲怨谁。  
  
卷595_41  【长安逢隐者】于武陵  
征车千里至，碾遍六街尘。向此有营地，忽逢无事人。  
昔时颜未改，浮世路多新。且脱衣沽酒，终南山欲春。  
  
卷595_42  【与僧话旧】于武陵  
草堂前有山，一见一相宽。处世贵僧静，青松因岁寒。  
他山逢旧侣，尽日话长安。所以闲行迹，千回绕药栏。  
  
卷595_43  【赠王道士】于武陵  
日日市朝路，何时无苦辛。不随丹灶客，终作白头人。  
浮世度千载，桃源方一春。归来华表上，应笑北邙尘。  
  
卷595_44  【匣中琴】于武陵  
世人无正心，虫网匣中琴。何以经时废，非为娱耳音。  
独令高韵在，谁感隙尘深。应是南风曲，声声不合今。  
  
卷595_45  【过洛阳城】于武陵  
古来利与名，俱在洛阳城。九陌鼓初起，万车轮已行。  
周秦时几变，伊洛水犹清。二月中桥路，鸟啼春草生。  
  
卷595_46  【望月（一作客中月）】于武陵  
离家凡几宵，一望一寥寥。新魄又将满，故乡应渐遥。  
独临彭蠡水，远忆洛阳桥。更有乘舟客，凄然亦驻桡。  
  
卷595_47  【王将军宅夜听歌】于武陵  
朱槛满明月，美人歌落梅。忽惊尘起处，疑有凤飞来。  
一曲听初彻，几年愁暂开。东南正云雨，不得见阳台。  
  
卷595_48  【长信宫】于武陵  
莫问古宫名，古宫空有城。惟应东去水，不改旧时声。  
  
卷595_49  【高楼】于武陵  
远天明月出，照此谁家楼。上有罗衣裳，凉风吹不休。  

## 全唐诗(中)　卷五百九十六

卷596_1  【感古】司马扎  
九折无停波，三光如转烛。玄珠人不识，徒爱燕赵玉。  
祖龙已深惑，汉氏远徇欲。骊山与茂陵，相对秋草绿。  
  
卷596_2  【赠王道士】司马扎  
玉洞秋有花，蓬山夜无鬼。岂知浮云世，生死逐流水。  
瑶台歌一曲，曲尽五烟起。悠然望虚路，玉京在海里。  
青箓秘不闻，黄鹤去不止。愿随执轻策，往结周太子。  
  
卷596_3  【古思】司马扎  
春华惜妾态，秋草念妾心。始知井边桐，不如堂上琴。  
月落却羡镜，花飞犹委苔。门前长江水，一去终不回。  
  
卷596_4  【猎客】司马扎  
五陵射雕客，走马占春光。下马青楼前，华裾独煌煌。  
自言家咸京，世族如金张。击钟传鼎食，尔来八十强。  
朱门争先开，车轮满路傍。娥娥燕赵人，珠箔闭高堂。  
清歌杂妙舞，临欢度曲长。朝游园花新，夜宴池月凉。  
更以驰骤多，意气事强梁。君王正年少，终日在长杨。  
  
卷596_5  【送进士苗纵归紫逻山居】司马扎  
汝上多奇山，高怀惬清境。强来干名地，冠带不能整。  
常言梦归处，泉石寒更静。鹤声夜无人，空月随松影。  
今朝抛我去，春物伤明景。怅望相送还，微阳在东岭。  
  
卷596_6  【卖花者】司马扎  
少壮彼何人，种花荒苑外。不知力田苦，却笑耕耘辈。  
当春卖春色，来往经几代。长安甲第多，处处花堪爱。  
良金不惜费，竞取园中最。一蕊才占烟，歌声已高会。  
自言种花地，终日拥轩盖。农夫官役时，独与花相对。  
那令卖花者，久为生人害。贵粟不贵花，生人自应泰。  
  
卷596_7  【弹琴】司马扎  
凉室无外响，空桑七弦分。所弹非新声，俗耳安肯闻。  
月落未终曲，暗中泣湘君。如传我心苦，千里苍梧云。  
  
卷596_8  【古边卒思归】司马扎  
有田不得耕，身卧辽阳城。梦中稻花香，觉后战血腥。  
汉武在深殿，唯思廓寰瀛。中原半烽火，比屋皆点行。  
边土无膏腴，闲地何必争。徒令执耒者，刀下死纵横。  
  
卷596_9  【美刘太保】司马扎  
常爱鲁仲连，退身得其趣。不知鸱夷子，更入五湖去。  
云霞恣摇曳，鸿鹄无低翥。万里天地空，清飙在平楚。  
藏名向宠节，辞疾去公务。夜尽醉弦歌，日高卧烟树。  
岂嗤生前乐，千载自垂裕。论道复论功，皆可黄金铸。  
  
卷596_10  【蚕女】司马扎  
养蚕先养桑，蚕老人亦衰。苟无园中叶，安得机上丝。  
妾家非豪门，官赋日相追。鸣梭夜达晓，犹恐不及时。  
但忧蚕与桑，敢问结发期。东邻女新嫁，照镜弄蛾眉。  
  
卷596_11  【效陶彭泽】司马扎  
一梦倏已尽，百年如露草。独有南山高，不与人共老。  
尊中贮灵味，无事即醉倒。何必鸣鼓钟，然后乐怀抱。  
轻波向海疾，浮云归谷早。形役良可嗟，唯能徇天道。  
  
卷596_12  【锄草怨】司马扎  
种田望雨多，雨多长蓬蒿。亦念官赋急，宁知荷锄劳。  
亭午霁日明，邻翁醉陶陶。乡吏不到门，禾黍苗自高。  
独有辛苦者，屡为州县徭。罢锄田又废，恋乡不忍逃。  
出门吏相促，邻家满仓谷。邻翁不可告，尽日向田哭。  
  
卷596_13  【山中晚兴寄裴侍御】司马扎  
雷息疏雨散，空山夏云晴。南轩对林晚，篱落新蛩鸣。  
白酒一樽满，坐歌天地清。十年身未闲，心在人间名。  
永怀君亲恩，久贱难退情。安得蓬丘侣，提携采瑶英。  
  
卷596_14  【筑台】司马扎  
魏国昔强盛，宫中金玉多。征丁筑层台，唯恐不巍峨。  
结构切星汉，跻攀横绮罗。朝观细腰舞，夜听皓齿歌。  
讵念人力劳，安问黍与禾。一朝国既倾，千仞堂亦平。  
舞模衰柳影，歌留草虫声。月照白露寒，苍苍故邺城。  
汉文有遗美，对此清飙生。  
  
卷596_15  【道中早发】司马扎  
野店鸡一声，萧萧客车动。西峰带晓月，十里犹相送。  
繁弦满长道，羸马四蹄重。遥羡青楼人，锦衾方远梦。  
功名不我与，孤剑何所用。行役难自休，家山忆秋洞。  
  
卷596_16  【沧浪峡】司马扎  
山下水声深，水边山色聚。月照秋自清，花名春不去。  
似非人间境，又近红尘路。乍入洞中天，更移云外步。  
我殊惺惺者，犹得沧浪趣。可以濯吾缨，斯言诚所慕。  
  
卷596_17  【感萤】司马扎  
爱尔持照书，临书叹吾道。青荧一点光，曾误几人老。  
夜久独此心，环垣闭秋草。  
  
卷596_18  【自渭南晚次华州】司马扎  
前楼仙鼎原，西经赤水渡。火云入村巷，馀雨依驿树。  
我行伤去国，疲马屡回顾。有如无窠鸟，触热不得住。  
峨峨华峰近，城郭生夕雾。逆旅何人寻，行客暗中住。  
却思林丘卧，自惬平生素。劳役今若兹，羞吟招隐句。  
  
卷596_19  【近别】司马扎  
咫尺不相见，便同天一涯。何必隔关山，乃言伤别离。  
君心与我心，脉脉无由知。谁堪近别苦，远别犹有期。  
  
卷596_20  【江上秋夕】司马扎  
茂陵归路绝，谁念此淹留。极目月沈浦，苦吟霜满舟。  
孤猿啼后夜，久客病高秋。欲寄乡关恨，寒江无北流。  
  
卷596_21  【送归客】司马扎  
多才与命违，末路隐柴扉。白发何人问，青山一剑归。  
晴烟独鸟没，野渡乱花飞。寂寞长亭外，依然空落晖。  
  
卷596_22  【东门晚望】司马扎  
青门聊极望，何事久离群。芳草失归路，故乡空暮云。  
信回陵树老，梦断灞流分。兄弟正南北，鸿声堪独闻。  
  
卷596_23  【上巳日曲江有感】司马扎  
万花明曲水，车马动秦川。此日不得意，青春徒少年。  
晴沙下鸥鹭，幽沚生兰荃。向晚积归念，江湖心渺然。  
  
卷596_24  【宿寿安甘棠馆】司马扎  
行人方倦役，到此似还乡。流水来关外，青山近洛阳。  
溪云归洞鹤，松月半轩霜。坐恐晨钟动，天涯道路长。  
  
卷596_25  【送友人下第东游】司马扎  
出门皆有托，君去独何亲。阙下新交少，天涯旧业贫。  
烟寒岳树暝，雪后岭梅春。圣代留昆玉，那令愧郄诜。  
  
卷596_26  【山斋会别】司马扎  
春草平陵路，荷衣醉别离。将寻洛阳友，共结洞庭期。  
星月半山尽，天鸡出海迟。无轻此分手，他日重相思。  
  
卷596_27  【晓过伊水寄龙门僧】司马扎  
龙门树色暗苍苍，伊水东流客恨长。病马独嘶残夜月，  
行人欲渡满船霜。几家烟火依村步，何处渔歌似故乡。  
山下禅庵老师在，愿将形役问空王。  
  
卷596_28  【送孔恂入洛】司马扎  
洛阳古城秋色多，送君此去心如何。青山欲暮惜别酒，  
碧草未尽伤离歌。前朝冠带掩金谷，旧游花月经铜驼。  
行人正苦奈分手，日落远水生微波。  
  
卷596_29  【观郊礼】司马扎  
钟鼓旌旗引六飞，玉皇初著画龙衣。  
泰坛烟尽星河晓，万国心随彩仗归。  
  
卷596_30  【宫怨】司马扎  
柳色参差掩画楼，晓莺啼送满宫愁。  
年年花落无人见，空逐春泉出御沟。  
  
卷596_31  【南徐夕眺】司马扎  
行吟向暮天，何处不凄然。岸影几家柳，笛声何处船。  
楼分瓜步月，鸟入秣陵烟。故里无人到，乡书谁为传。  
  
卷596_32  【题清上人】司马扎  
古院闭松色，入门人自闲。罢经来宿鸟，支策对秋山。  
客念蓬梗外，禅心烟雾间。空怜濯缨处，阶下水潺潺。  
  
卷596_33  【涂中寄薛中裕】司马扎  
贫交千里外，失路更伤离。晓泪芳草尽，夜魂明月知。  
空山连野外，寒鸟下霜枝。此景正寥落，为君玄发衰。  
  
卷596_34  【白马津阻雨】司马扎  
津树萧萧旅馆空，坐看疏叶绕阶红。故乡千里楚云外，  
归雁一声烟雨中。漳浦病多愁易老，茂陵书在信难通。  
功名倘遂身无事，终向溪头伴钓翁。  
  
卷596_35  【秋日怀储嗣宗】司马扎  
故人北游久不回，塞雁南渡声何哀。  
相思闻雁更惆怅，却向单于台下来。  
  
卷596_36  【夜听李山人弹琴】司马扎  
瑶琴夜久弦秋清，楚客一奏湘烟生。  
曲中声尽意不尽，月照竹轩红叶明。  
  
卷596_37  【隐者】司马扎  
松间开一径，秋草自相依。终日不冠带，空山无是非。  
投纶溪鸟伴，曝药谷云飞。时向邻家去，狂歌夜醉归。  
  
卷596_38  【登河中鹳雀楼】司马扎  
楼中见千里，楼影入通津。烟树遥分陕，山河曲向秦。  
兴亡留白日，今古共红尘。鹳雀飞何处，城隅草自春。  
  
卷596_39  【漾陂晚望】司马扎  
远客家水国，此来如到乡。何人垂白发，一叶钓残阳。  
柳暗鸟乍起，渚深兰自芳。因知帝城下，有路向沧浪。  

## 全唐诗(中)　卷五百九十七

卷597_1  【贺襄阳副使节判同加章绶】徐商  
朱紫花前贺故人，兼荣此会颇关身。同年坐上联宾榻，  
宗姓亭中布锦裀。晴日照旗红灼烁，韶光入队影玢璘。  
芳菲解助今朝喜，嫩蕊青条满眼新。  
  
卷597_2  【句】徐商  
萍聚只因今日浪，荻斜都为夜来风。  
  
卷597_3  【和薛逢赠别】高璩  
剑外绵州第一州，尊前偏喜接君留。歌声婉转添长恨，  
管色凄凉似到秋。但务欢娱思晓角，独耽云水上高楼。  
莫言此去难相见，怨别徵黄是顺流。  
  
卷597_4  【句】高璩  
公斋一到人非旧，诗板重寻墨尚新。  
  
卷597_5  【和李尚书命妓饯崔侍御】高湘  
谢安春渚饯袁宏，千里仁风一扇清。  
歌黛惨时方酩酊，不知公子重飞觥。  
  
卷597_6  【句】高湘  
惟有高州是当家。（《玉泉子》云：湘从兄中书舍人湜  
与路相岩亲善，而湘厚刘相瞻，岩既逐瞻，除不附己者  
十司户。湘得高州，到日，愤湜不佑己，赋诗云）斋  
  
卷597_7  【报何泽】崔安潜  
四十九年前及第，同年唯有老夫存。  
今日殷勤访吾子，稳将鬐鬣上龙门。  
  
卷597_8  【题文翁石室】裴铏  
文翁石室有仪形，庠序千秋播德馨。柏尚留今日翠，  
高岷犹蔼旧时青。心未肯抛膻蚁，弟子依前学聚萤。  
更叹沱江无限水，争流只愿到沧溟。  
  
卷597_9  【愤惋诗三首（一作刘禹锡诗，题作怀妓）】刘损  
宝钗分股合无缘，鱼在深渊日在天。得意紫鸾休舞镜，  
断踪青鸟罢衔笺。金杯倒覆难收水，玉轸倾欹懒续弦。  
从此蘼芜山下过，只应将泪比黄泉。  
鸾辞旧伴知何止，凤得新梧想称心。红粉尚存香幕幕，  
白云将散信沈沈。已休磨琢投泥玉，懒更经营买笑金。  
愿作山头似人石，丈夫衣上泪痕深。  
旧尝游处遍寻看，睹物伤情死一般。买笑楼前花已谢，  
画眉窗下月空残。云归巫峡音容断，路隔星河去住难。  
莫道诗成无泪下，泪如泉滴亦须干。  
  
卷597_10  【幼作】郑愚  
台山初罢雾，岐海正分流。渔浦飏来笛，鸿逵翼去舟。  
  
卷597_11  【茶诗】郑愚  
嫩芽香且灵，吾谓草中英。夜臼和烟捣，寒炉对雪烹。  
惟忧碧粉散，尝见绿花生。  
  
卷597_12  【郡楼望九华歌】霍总  
楼上坐见九子峰，翠云赤日光溶溶。有时朝昏变疏密，  
八峰和烟一峰出。有时风卷天雨晴，聚立连连如弟兄。  
阳乌生子偶成数，丹凤养雏同此名。日日遥看机已静，  
未离尘躅思真境。子明龙驾腾九垓，陵阳相对空崔嵬。  
玉浆瑶草不可见，自有神仙风马来。  
  
卷597_13  【塞下曲】霍总  
曾当一面战，频出九重围。但见争锋处，长须得胜归。  
雪沾旗尾落，风断节毛稀。岂要铭燕石，平生重武威。  
  
卷597_14  【关山月】霍总  
珠珑翡翠床，白皙侍中郎。五日来花下，双童问道傍。  
到门车马狭，连夜管弦长。每笑东家子，窥他宋玉墙。  
  
卷597_15  【骢马】霍总  
青骊八尺高，侠客倚雄豪。踏雪生珠汗，障泥护锦袍。  
路傍看骤影，鞍底卷旋毛。岂独连钱贵，酬恩更代劳。  
  
卷597_16  【雉朝飞】霍总  
五色有名翚，清晨挟两雌。群群飞自乐，步步饮相随。  
觇叶逢人处，惊媒妒宠时。绿毛春斗尽，强敌愿君知。  
  
卷597_17  【木芙蓉】霍总  
本自江湖远，常开霜露馀。争春候秾李，得水异红蕖。  
孤秀曾无偶，当门幸不锄。谁能政摇落，繁彩照阶除。  
  
卷597_18  【采莲女】霍总  
舟中采莲女，两两催妆梳。闻早渡江去，日高来起居。  
  
卷597_19  【别僧（一作留别兰若僧）】陈琡  
行若独轮车，常畏大道覆。止若员底器，常恐他物触。  
行止既如此，安得不离俗。  
  
卷597_20  【早春残雪】裴虔馀  
霁日雕琼彩，幽庭减夜寒。梅飘馀片积，日堕晚光残。  
零落偏依桂，霏微不掩兰。阴林披雾縠，小沼破冰盘。  
曲槛霜凝砌，疏篁玉碎竿。已闻三径好，犹可访袁安。  
  
卷597_21  【柳枝词咏篙水溅妓衣】裴虔馀  
半额微黄金缕衣，玉搔头袅凤双飞。  
从教水溅罗裙湿，还道朝来行雨归。  
  
卷597_22  【献淮南师（一作献李仆射）】李嵘  
鸡树烟含瑞气凝，凤池波待玉山澄。  
国人久倚东关望，拟筑沙堤到广陵。  
  
卷597_23  【月】袁郊  
嫦娥窃药出人间，藏在蟾宫不放还。  
后羿遍寻无觅处，谁知天上却容奸。  
  
卷597_24  【霜】袁郊  
古今何事不思量，尽信邹生感彼苍。  
但想燕山吹暖律，炎天岂不解飞霜。  
  
卷597_25  【露】袁郊  
湛湛腾空下碧霄，地卑湿处更偏饶。  
菅茅丰草皆沾润，不道良田有旱苗。  
  
卷597_26  【云】袁郊  
楚甸尝闻旱魃侵，从龙应合解为霖。  
荒淫却入阳台梦，惑乱怀襄父子心。  
  
卷597_27  【游东观山】张丛  
岩岫碧孱颜，灵踪若可攀。楼台烟霭外，松竹翠微间。  
玉液寒深洞，秋光秀远山。凭君指归路，何处是人寰。  
  
卷597_28  【掷卢作】冯衮  
八尺台盘照面新，千金一掷斗精神。  
合是赌时须赌取，不妨回首乞闲人。  
  
卷597_29  【戏酒妓】冯衮  
醉眼从伊百度斜，是他家属是他家。  
低声向道人知也，隔坐刚抛豆蔻花。  
  
卷597_30  【老僧】郑綮  
日照四山雪，老僧门未开。冻瓶黏柱础，宿火陷炉灰。  
童子病归去，鹿麑寒入来。钟知渐近，枝鸟下生台。  
  
卷597_31  【题卢州郡斋】郑綮  
九衢尘里一书生，多达逢时拥旆旌。  
醉里眼开金使字，紫旂风动耀天明。  
  
卷597_32  【别郡后寄席中三兰（三妓并以兰为名）】郑綮  
淮淝两水不相通，隔岸临流望向东。  
千颗泪珠无寄处，一时弹与渡前风。  
  
卷597_33  【观山灯献徐尚书】温庭皓  
一峰当胜地，万点照严城。势异昆冈发，光疑玄圃生。  
焚书翻见字，举燧不招兵。况遇新春夜，何劳秉烛行。  
九枝应并耀，午夜忽潜然。景集青山外，萤分碧草前。  
辉华侵月影，历乱写星躔。望极高楼上，摇光满绮筵。  
春山收暝色，爝火集馀辉。丽景饶红焰，祥光出翠微。  
白榆行自比，青桂影相依。唯有偷光客，追游欲忘归。  
  
卷597_34  【梅】温庭皓  
一树寒林外，何人此地栽。春光先自暖，阳艳暗相催。  
晓觉霜添白，寒迷月借开。馀香低惹袖，堕蕊逐流杯。  
零落移新暖，飘飏上故台。雪繁莺不识，风袅蝶空回。  
羌吹应愁起，征徒异渴来。莫贪题咏兴，商鼎待盐梅。  

## 全唐诗(中)　卷五百九十八

卷598_1  【言怀】高骈  
恨乏平戎策，惭登拜将坛。手持金钺冷，身挂铁衣寒。  
主圣扶持易，恩深报效难。三边犹未静，何敢便休官。  
  
卷598_2  【寄鄠杜李遂良处士】高骈  
小隐堪忘世上情，可能休梦入重城。池边写字师前辈，  
座右题铭律后生。吟社客归秦渡晚，醉乡渔去渼陂晴。  
春来不得山中信，尽日无人傍水行。  
  
卷598_3  【和王昭符进士赠洞庭赵先生】高骈  
为爱君山景最灵，角冠秋礼一坛星。药将鸡犬云间试，  
琴许鱼龙月下听。自要乘风随羽客，谁同种玉验仙经。  
烟霞淡泊无人到，唯有渔翁过洞庭。  
  
卷598_4  【依韵奉酬李迪】高骈  
柳下官资颜子居，闲情入骨若为除。诗成斩将奇难敌，  
酒熟封侯快未如。只见丝纶终日降，不知功业是谁书。  
而今共饮醇滋味，消得揶揄势利疏。  
  
卷598_5  【留别彰德军从事范校书】高骈  
无金寄与白头亲，节概犹夸似古人。未出尘埃真落魄，  
不趋权势正因循。桂攀明月曾观国，蓬转西风却问津。  
匹马东归羡知己，燕王台上结交新。  
  
卷598_6  【途次内黄马病，寄僧舍呈诸友人】高骈  
官闲马病客深秋，肯学张衡咏四愁。红叶寺多诗景致，  
白衣人尽酒交游。依违讽刺因行得，淡泊供需不在求。  
好与高阳结吟社，况无名迹达珠旒。  
  
卷598_7  【遣兴】高骈  
浮世忙忙蚁子群，莫嗔头上雪纷纷。沈忧万种与千种，  
行乐十分无一分。越外险巇防俗事，就中拘检信人文。  
醉乡日月终须觅，去作先生号白云。  
  
卷598_8  【南海神祠】高骈  
沧溟八千里，今古畏波涛。此日征南将，安然渡万艘。  
  
卷598_9  【送春】高骈  
水浅鱼争跃，花深鸟竞啼。春光看欲尽，判却醉如泥。  
  
卷598_10  【海翻】高骈  
几经人事变，又见海涛翻。徒起如山浪，何曾洗至冤。  
  
卷598_11  【筇竹杖寄僧】高骈  
坚轻筇竹杖，一枝有九节。寄与沃洲人，闲步青山月。  
  
卷598_12  【遣兴】高骈  
把盏非怜酒，持竿不为鱼。唯应嵇叔夜，似我性慵疏。  
  
卷598_13  【叹征人】高骈  
心坚胆壮箭头亲，十载沙场受苦辛。  
力尽路傍行不得，广张红旆是何人。  
  
卷598_14  【湘妃庙】高骈  
帝舜南巡去不还，二妃幽怨水云间。  
当时珠泪垂多少，直到如今竹尚斑。  
  
卷598_15  【赴安南却寄台司】高骈  
曾驱万马上天山，风去云回顷刻间。  
今日海门南面事，莫教还似凤林关。  
  
卷598_16  【闺怨】高骈  
人世悲欢不可知，夫君初破黑山归。  
如今又献征南策，早晚催缝带号衣。  
  
卷598_17  【马嵬驿】高骈  
玉颜虽掩马嵬尘，冤气和烟锁渭津。  
蝉鬓不随銮驾去，至今空感往来人。  
  
卷598_18  【宴犒蕃军有感】高骈  
蜀地恩留马嵬哭，烟雨濛濛春草绿。  
满眼由来是旧人，那堪更奏梁州曲。  
  
卷598_19  【寓怀】高骈  
关山万里恨难销，铁马金鞭出塞遥。  
为问昔时青海畔，几人归到凤林桥。  
  
卷598_20  【步虚词】高骈  
青溪道士人不识，上天下天鹤一只。  
洞门深锁碧窗寒，滴露研朱点周易。  
  
卷598_21  【赠歌者二首】高骈  
酒满金船花满枝，佳人立唱惨愁眉。  
一声直入青云去，多少悲欢起此时。  
公子邀欢月满楼，双成揭调唱伊州。  
便从席上风沙起，直到阳关水尽头。  
  
卷598_22  【入蜀】高骈  
万水千山音信希，空劳魂梦到京畿。  
漫天岭上频回首，不见虞封泪满衣。  
  
卷598_23  【边城听角】高骈  
席箕风起雁声秋，陇水边沙满目愁。  
三会五更欲吹尽，不知凡白几人头。  
  
卷598_24  【渭川秋望寄右军王特进】高骈  
长川终日碧潺湲，知道天河与地连。  
凭寄两行朝阙泪，愿随流入御沟泉。  
  
卷598_25  【山亭夏日】高骈  
绿树阴浓夏日长，楼台倒影入池塘。  
水精帘动微风起，满架蔷薇一院香。  
  
卷598_26  【蜀路感怀】高骈  
蜀山苍翠陇云愁，銮驾西巡陷几州。  
唯有萦回深涧水，潺湲不改旧时流。  
  
卷598_27  【残春遣兴】高骈  
画舸轻桡柳色新，摩诃池上醉青春。  
不辞不为青春醉，只恐莺花也怪人。  
  
卷598_28  【春日招宾】高骈  
花枝如火酒如饧，正好狂歌醉复醒。  
对酒看花何处好，延和阁下碧筠亭。  
  
卷598_29  【过天威径】高骈  
豺狼坑尽却朝天，战马休嘶瘴岭烟。  
归路嶮巇今坦荡，一条千里直如弦。  
  
卷598_30  【对花呈幕中】高骈  
海棠初发去春枝，首唱曾题七字诗。  
今日能来花下饮，不辞频把使头旗。  
  
卷598_31  【寄题罗浮别业】高骈  
不将真性染埃尘，为有烟霞伴此身。  
带日长江好归信，博罗山下碧桃春。  
  
卷598_32  【塞上曲二首】高骈  
二年边戍绝烟尘，一曲河湾万恨新。  
从此凤林关外事，不知谁是苦心人。  
陇上征夫陇下魂，死生同恨汉将军。  
不知万里沙场苦，空举平安火入云。  
  
卷598_33  【广陵宴次戏简幕宾】高骈  
一曲狂歌酒百分，蛾眉画出月争新。  
将军醉罢无馀事，乱把花枝折赠人。  
  
卷598_34  【安南送曹别敕归朝】高骈  
云水苍茫日欲收，野烟深处鹧鸪愁。  
知君万里朝天去，为说征南已五秋。  
  
卷598_35  【对雪】高骈  
六出飞花入户时，坐看青竹变琼枝。  
如今好上高楼望，盖尽人间恶路岐。  
  
卷598_36  【访隐者不遇】高骈  
落花流水认天台，半醉闲吟独自来。  
惆怅仙翁何处去，满庭红杏碧桃开。  
  
卷598_37  【赴西川途经虢县作】高骈  
亚夫重过柳营门，路指岷峨隔暮云。  
红额少年遮道拜，殷勤认得旧将军。  
  
卷598_38  【锦城写望】高骈  
蜀江波影碧悠悠，四望烟花匝郡楼。  
不会人家多少锦，春来尽挂树梢头。  
  
卷598_39  【太公庙】高骈  
青山长在境长新，寂寞持竿一水滨。  
及得王师身已老，不知辛苦为何人。  
  
卷598_40  【边方春兴】高骈  
草色青青柳色浓，玉壶倾酒满金钟。  
笙歌嘹亮随风去，知尽关山第几重。  
  
卷598_41  【塞上寄家兄】高骈  
棣萼分张信使希，几多乡泪湿征衣。  
笳声未断肠先断，万里胡天鸟不飞。  
  
卷598_42  【写怀二首】高骈  
渔竿消日酒消愁，一醉忘情万事休。  
却恨韩彭兴汉室，功成不向五湖游。  
花满西园月满池，笙歌摇曳画船移。  
如今暗与心相约，不动征旗动酒旗。  
  
卷598_43  【池上送春】高骈  
持竿闲坐思沉吟，钓得江鳞出碧浔。  
回首看花花欲尽，可怜寥落送春心。  
  
卷598_44  【南征叙怀】高骈  
万里驱兵过海门，此生今日报君恩。  
回期直待烽烟静，不遣征衣有泪痕。  
  
卷598_45  【风筝（一作题风筝寄意）】高骈  
夜静弦声响碧空，宫商信任往来风。  
依稀似曲才堪听，又被移将别调中。  
  
卷598_46  【平流园席上】高骈  
画舸摇烟水满塘，柳丝轻软小桃香。  
却缘龙节为萦绊，好是狂时不得狂。  
  
卷598_47  【闻河中王铎加都统】高骈  
炼汞烧铅四十年，至今犹在药炉前。  
不知子晋缘何事，只学吹箫便得仙。  
  
卷598_48  【句】高骈  
人间无限伤心事，不得尊前折一枝。  
满宫多少承恩者，似有容华妾也无。  
满身珠翠将何用，唯与豪家拂象床。  
何人种得西施花，千古春风开不尽。（以上见桂苑丛谈）主  

## 全唐诗(中)　卷五百九十九

卷599_1  【青楼曲】于濆  
青楼临大道，一上一回老。所思终不来，极目伤春草。  
  
卷599_2  【塞下曲】于濆  
紫塞晓屯兵，黄沙披甲卧。战鼓声未齐，乌鸢已相贺。  
燕然山上云，半是离乡魂。卫霍待富贵，岂能无乾坤。  
  
卷599_3  【山村晓思】于濆  
开门省禾黍，邻翁水头住。今朝南涧波，昨夜西川雨。  
牧童披短蓑，腰笛期烟渚。不问水边人，骑牛傍山去。  
  
卷599_4  【马嵬驿】于濆  
常经马嵬驿，见说坡前客。一从屠贵妃，生女愁倾国。  
是日芙蓉花，不如秋草色。当时嫁匹夫，不妨得头白。  
  
卷599_5  【苦辛吟】于濆  
垄上扶犁儿，手种腹长饥。窗下抛梭女，手织身无衣。  
我愿燕赵姝，化为嫫母姿。一笑不值钱，自然家国肥。  
  
卷599_6  【野蚕】于濆  
野蚕食青桑，吐丝亦成茧。无功及生人，何异偷饱暖。  
我愿均尔丝，化为寒者衣。  
  
卷599_7  【秦原览古】于濆  
耕者戮力地，龙虎曾角逐。火德道将亨，夜逢蛇母哭。  
昔日望夷宫，是处寻桑谷。汉祖竟为龙，赵高徒指鹿。  
当时行路人，已合伤心目。汉祚又千年，秦原草还绿。  
  
卷599_8  【古宴曲】于濆  
雉扇合蓬莱，朝车回紫陌。重门集嘶马，言宴金张宅。  
燕娥奉卮酒，低鬟若无力。十户手胼胝，凤凰钗一只。  
高楼齐下视，日照罗衣色。笑指负薪人，不信生中国。  
  
卷599_9  【南越谣】于濆  
迢迢东南天，巨浸无津壖。雄风卷昏雾，干戈满楼船。  
此时尉佗心，儿童待幽燕。三寸陆贾舌，万里汉山川。  
若令交趾货，尽生虞芮田。天意苟如此，遐人谁肯怜。  
  
卷599_10  【述己叹】于濆  
不长不成人，及长老逼身。履善本求乐，及善尤苦辛。  
如何幽并儿，一箭取功勋。  
  
卷599_11  【辽阳行】于濆  
辽阳在何处，妾欲随君去。义合齐死生，本不夸机杼。  
谁能守空闺，虚问辽阳路。  
  
卷599_12  【旅馆秋思】于濆  
旅馆坐孤寂，出门成苦吟。何事觉归晚，黄花秋意深。  
寒蝶恋衰草，轸我离乡心。更见庭前树，南枝巢宿禽。  
  
卷599_13  【长城】于濆  
秦皇岂无德，蒙氏非不武。岂将版筑功，万里遮胡虏。  
团沙世所难，作垒明知苦。死者倍堪伤，僵尸犹抱杵。  
十年居上郡，四海谁为主。纵使骨为尘，冤名不入土。  
  
卷599_14  【田翁叹】于濆  
手植千树桑，文杏作中梁。频年徭役重，尽属富家郎。  
富家田业广，用此买金章。昨日门前过，轩车满垂杨。  
归来说向家，儿孙竟咨嗟。不见千树桑，一浦芙蓉花。  
  
卷599_15  【沙场夜】于濆  
城上更声发，城下杵声歇。征人烧断蓬，对泣沙中月。  
耕牛朝挽甲，战马夜衔铁。士卒浣戎衣，交河水为血。  
轻裘两都客，洞房愁宿别。何况远辞家，生死犹未决。  
  
卷599_16  【里中女】于濆  
吾闻池中鱼，不识海水深。吾闻桑下女，不识华堂阴。  
贫窗苦机杼，富家鸣杵砧。天与双明眸，只教识蒿簪。  
徒惜越娃貌，亦蕴韩娥音。珠玉不到眼，遂无奢侈心。  
岂知赵飞燕，满髻钗黄金。  
  
卷599_17  【寒食】于濆  
二月野中芳，凡花亦能香。素娥哭新冢，樵柯鸣柔桑。  
田父引黄犬，寻狐上高冈。坟前呼犬归，不知头似霜。  
  
卷599_18  【边游录戍卒言】于濆  
二十属卢龙，三十防沙漠。平生爱功业，不觉从军恶。  
今来客鬓改，知学弯弓错。赤肉痛金疮，他人成卫霍。  
目断望君门，君门苦寥廓。  
  
卷599_19  【古征战】于濆  
高峰凌青冥，深穴万丈坑。皇天自山谷，焉得人心平。  
齐鲁足兵甲，燕赵多娉婷。仍闻丽水中，日日黄金生。  
苟非夷齐心，岂得无战争。  
  
卷599_20  【山村叟】于濆  
古凿岩居人，一廛称有产。虽沾巾覆形，不及贵门犬。  
驱牛耕白石，课女经黄茧。岁暮霜霰浓，画楼人饱暖。  
  
卷599_21  【戍客南归】于濆  
北别黄榆塞，南归白云乡。孤舟下彭蠡，楚月沈沧浪。  
为子惜功业，满身刀箭疮。莫渡汨罗水，回君忠孝肠。  
  
卷599_22  【经馆娃宫】于濆  
馆娃宫畔顾，国变生娇妒。勾践胆未尝，夫差心已误。  
吴亡甘已矣，越胜今何处。当时二国君，一种江边墓。  
  
卷599_23  【村居晏起】于濆  
村舍少闻事，日高犹闭关。起来花满地，戴胜鸣桑间。  
居安即永业，何者为故山。朱门与蓬户，六十头尽斑。  
  
卷599_24  【感怀】于濆  
采薇易为山，何必登首阳。濯缨易为水，何必泛沧浪。  
贵崇已难慕，谄笑何所长。东堂桂欲空，犹有收萤光。  
  
卷599_25  【金谷感怀】于濆  
黄金骄石崇，与晋争国力。更欲住人间，一日买不得。  
行为忠信主，身是文章宅。四者俱不闻，空传堕楼客。  
  
卷599_26  【恨从军】于濆  
不嫁白衫儿，爱君新紫衣。早知遽相别，何用假光辉。  
已闻都万骑，又道出重围。一轴金装字，致君终不归。  
  
卷599_27  【烧金曲】于濆  
天寿畏不永，烧金希长年。积土培枯根，自谓松柏坚。  
南陌试腰褭，西楼歌婵娟。岂知蔓草中，日日开夜泉。  
  
卷599_28  【子从军】于濆  
男作乡中丁，女作乡男妇。南村与北里，日日见父母。  
岂似从军儿，一去便白首。何当铸剑戟，尽得丁男力。  
  
卷599_29  【越溪女】于濆  
会稽山上云，化作越溪人。枉破吴王国，徒为西子身。  
江边浣纱伴，黄金扼双腕。倏忽不相期，思倾赵飞燕。  
妾家基业薄，空有如花面。嫁尽绿窗人，独自盘金线。  
  
卷599_30  【巫山高】于濆  
何山无朝云，彼云亦悠扬。何山无暮雨，彼雨亦苍茫。  
宋玉恃才者，恁虚构高唐。自垂文赋名，荒淫归楚襄。  
峨峨十二峰，永作妖鬼乡。  
  
卷599_31  【织素谣】于濆  
贫女苦筋力，缲丝夜夜织。万梭为一素，世重韩娥色。  
五侯初买笑，建章方落籍。一曲古凉州，六亲长血食。  
劝尔画长眉，学歌饱亲戚。  
  
卷599_32  【拟古讽】于濆  
洛阳大道傍，甲第何深邃。南亩无一廛，东园有馀地。  
春溪化桃李，秋沼生荷芰。草木本无情，此时如有为。  
旱苗当垄死，流水资嘉致。余心甘至愚，不会皇天意。  
  
卷599_33  【赠太行开路者】于濆  
手劚太行山，心齐太行巅。劚尽太行险，君心更摩天。  
何如回苦辛，自凿东皋田。  
  
卷599_34  【戍卒伤春】于濆  
连年戍边塞，过却芳菲节。东风气力尽，不减阴山雪。  
萧条柳一株，南枝叶微发。为带故乡情，依依藉攀折。  
晚风吹碛沙，夜泪啼乡月。凌烟阁上人，未必皆忠烈。  
  
卷599_35  【富农诗】于濆  
长闻乡人语，此家胜良贾。骨肉化饥魂，仓中有饱鼠。  
青春满桑柘，旦夕鸣机杼。秋风一夜来，累累闻砧杵。  
西邻有原宪，蓬蒿绕环堵。自乐固穷心，天意在何处。  
当门见堆子，已作桑田主。安得四海中，尽为虞芮土。  
  
卷599_36  【早发】于濆  
绿野含曙光，东北云如茜。栖鸦林际起，落月水中见。  
此身何自苦，日日凌霜霰。流苏帐里人，犹在阳台畔。  
  
卷599_37  【季夏逢朝客】于濆  
浐水桃李熟，杜曲芙蓉老。九天休沐归，腰玉垂杨道。  
避路回绮罗，迎风嘶騕褭。岂知山谷中，日日吹瑶草。  
  
卷599_38  【陇头水】于濆  
行人何彷徨，陇头水呜咽。寒沙战鬼愁，白骨风霜切。  
薄日朦胧秋，怨气阴云结。杀成边将名，名著生灵灭。  
  
卷599_39  【古别离】于濆  
入室少情意，出门多路岐。黄鹤有归日，荡子无还时。  
人谁无分命，妾身何太奇。君为东南风，妾作西北枝。  
青楼邻里妇，终年画长眉。自倚对良匹，笑妾空罗帏。  
郎本东家儿，妾本西家女。对门中道间，终谓无离阻。  
岂知中道间，遣作空闺主。自是爱封侯，非关备胡虏。  
知子去从军，何处无良人。  
  
卷599_40  【拟古意】于濆  
白玉若无玷，花颜须及时。国色久在室，良媒亦生疑。  
鸦鬟未成髻，鸾镜徒相知。翻惭效颦者，却笑从人迟。  
  
卷599_41  【陇头吟】于濆  
借问陇头水，终年恨何事。深疑呜咽声，中有征人泪。  
自古蕴长策，况我非才智。无计谢潺湲，一宵空不寐。  
  
卷599_42  【思归引】于濆  
不耕南亩田，为爱东堂桂。身同树上花，一落又经岁。  
交亲日相薄，知己恩潜替。日开十二门，自是无归计。  
  
卷599_43  【秦富人】于濆  
高高起华堂，远远引流水。粪土视金珍，犹嫌未奢侈。  
陋巷满蓬蒿，谁怜有颜子。  
  
卷599_44  【对花（一作武瓘诗，题云感事）】于濆  
花开蝶满枝，花落蝶还稀。惟有旧巢燕，主人贫亦归。  
  
卷599_45  【宫怨】于濆  
妾家望江口，少年家财厚。临江起珠楼，不卖文君酒。  
当年乐贞独，巢燕时为友。父兄未许人，畏妾事姑舅。  
西墙邻宋玉，窥见妾眉宇。一旦及天聪，恩光生户牖。  
谓言入汉宫，富贵可长久。君王纵有情，不奈陈皇后。  
谁怜颊似桃，孰知腰胜柳。今日在长门，从来不如丑。  

## 全唐诗(中)　卷六百

卷600_1  【登越王楼即事】牛徵  
危楼送远目，信美奈乡情。转岸孤舟疾，衔山落照明。  
萧条看草色，惆怅认江声。谁会登临恨，从军白发生。  
  
卷600_2  【及第后寄梁烛处士】伊璠  
绣毂寻芳许史家，独将羁事达江沙。十年辛苦一枝桂，  
二月艳阳千树花。鹏化四溟归碧落，鹤栖三岛接青霞。  
同袍不得同游玩，今对春风日又斜。  
  
卷600_3  【春诗】萧遘  
南国韶光早，春风送腊来。水堤烟报柳，山寺雪惊梅。  
练色铺江晚，潮声逐渚回。青旗问沽酒，何处拨寒醅。  
  
卷600_4  【和王侍中谒张恶子庙】萧遘  
青骨祀吴谁让德，紫华居越亦知名。未闻一剑传唐主，  
长拥千山护蜀城。斩马威棱应扫荡，截蛟锋刃俟升平。  
酂侯为国亲箫鼓，堂上神筹更布兵。  
  
卷600_5  【成都】萧遘  
月晓已开花市合，江平偏见竹簰多。  
好教载取芳菲树，剩照岷天瑟瑟波。  
  
卷600_6  【句】萧遘  
吾家九叶相，尽继明时出。（与子三儿生日《困学纪闻》）知  
  
卷600_7  【策试夜潜纪长句于都堂西南隅（后首一作薛能诗）】韦承贻  
褒衣博带满尘埃，独自都堂纳卷回。蓬巷几时闻吉语，  
棘篱何日免重来。三条烛尽钟初动，九转丹成鼎未开。  
残月渐低人扰扰，不知谁是谪仙才。  
白莲千朵照廊明，一片升平雅颂声。  
才唱第三条烛尽，南宫风月画难成。  
  
卷600_8  【诏放云南子弟还国】郑洪业  
德被陪臣子，仁垂圣主恩。雕题辞凤阙，丹服出金门。  
有泽沾殊俗，无征及犷ce。铜梁分汉土，玉垒驾鸾轩。  
瘴岭蚕丛盛，巴江越巂垠。万方同感化，岂独自南蕃。  
  
卷600_9  【中秋夜思郑延美有作】孙纬  
中秋中夜月，世说慑妖精。顾兔云初蔽，长蛇谁与勍。  
未追良友玩，安用玉轮盈。此意人谁喻，裁诗穿禁城。  
  
卷600_10  【清晓卷帘】欧阳玭  
清晓意未惬，卷帘时一吟。槛虚花气密，地暖竹声深。  
秀色还朝暮，浮云自古今。石泉惊已跃，会可洗幽心。  
  
卷600_11  【巴陵】欧阳玭  
孤城向夕原，春入景初暄。绿树低官舍，青山在县门。  
楼台疑结蜃，枕席更闻猿。客路何曾定，栖迟欲断魂。  
  
卷600_12  【榆溪道上】欧阳玭  
初日在斜溪，山云片片低。乡愁梦里失，马色望中迷。  
涧底凄泉气，岩前遍绿荑。非关秦塞去，无事候晨鸡。  
  
卷600_13  【新岭临眺寄连总进士】欧阳玭  
关势遥临海，峰峦半入云。烟中独鸟下，潭上杂花熏。  
寄远悲春草，登临忆使君。此时还极目，离思更纷纷。  
  
卷600_14  【幽轩】欧阳玭  
幽轩斜映山，空涧复潺潺。重叠岩峦趣，遥来窗户间。  
桃花飘岫幌，燕子语松关。衣桁侵池翠，阶痕露藓斑。  
临风清瑟奏，对客白云闲。眷恋青春色，含毫俯碧湾。  
  
卷600_15  【社日村居（一作王驾诗）】张演  
鹅湖山下稻粱肥，豚阱鸡栖对掩扉。  
桑柘影斜春社散，家家扶得醉人归。  
  
卷600_16  【吊孟昌图】裴澈  
一章何罪死何名，投水惟君与屈平。  
从此蜀江烟月夜，杜鹃应作两般声。  
  
卷600_17  【婕妤怨】翁绶  
谗谤潜来起百忧，朝承恩宠暮仇雠。火烧白玉非因玷，  
霜翦红兰不待秋。花落昭阳谁共辇，月明长信独登楼。  
繁华事逐东流水，团扇悲歌万古愁。  
  
卷600_18  【陇头吟】翁绶  
陇水潺湲陇树黄，征人陇上尽思乡。马嘶斜日朔风急，  
雁过寒云边思长。残月出林明剑戟，平沙隔水见牛羊。  
横行俱是封侯者，谁斩楼兰献未央。  
  
卷600_19  【关山月】翁绶  
裴回汉月满边州，照尽天涯到陇头。影转银河寰海静，  
光分玉塞古今愁。笳吹远戍孤烽灭，雁下平沙万里秋。  
况是故园摇落夜，那堪少妇独登楼。  
  
卷600_20  【雨雪曲】翁绶  
边声四合殷河流，雨雪飞来遍陇头。铁岭探人迷鸟道，  
阴山飞将湿貂裘。斜飘旌旆过戎帐，半杂风沙入戍楼。  
一自塞垣无李蔡，何人为解北门忧。  
  
卷600_21  【行路难】翁绶  
行路艰难不复歌，故人荣达我蹉跎。双轮晚上铜台雪，  
一叶春浮瘴海波。自古要津皆若此，方今失路欲如何。  
君看西汉翟丞相，凤沼朝辞暮雀罗。  
  
卷600_22  【折杨柳】翁绶  
紫陌金堤映绮罗，游人处处动离歌。阴移古戍迷芳草，  
花带残阳落远波。台上少年吹白雪，楼中思妇敛青蛾。  
殷勤攀折赠行客，此去关山雨雪多。  
  
卷600_23  【咏酒】翁绶  
逃暑迎春复送秋，无非绿蚁满杯浮。百年莫惜千回醉，  
一盏能消万古愁。几为芳菲眠细草，曾因雨雪上高楼。  
平生名利关身者，不识狂歌到白头。  
  
卷600_24  【白马】翁绶  
渥洼龙种雪霜同，毛骨天生胆气雄。金埒乍调光照地，  
玉关初别远嘶风。花明锦襜垂杨下，露湿朱缨细草中。  
一夜羽书催转战，紫髯骑出佩騂弓。  
  
卷600_25  【句】翁绶  
海国欧乡浙水东，暂烦良守此凭熊。（见《事文类聚》）斋  
  
卷600_26  【中秋月】潘纬  
古今逢此夜，共冀泬明。岂是月华别，只应秋气清。  
影当中土正，轮对八荒平。寻客徒留望，璇玑自有程。  
  
卷600_27  【琴】潘纬  
客来鸣素琴，惆怅对遗音。一曲起于古，几人听到今。  
尽含风霭远，自泛月烟深。风续水山操，坐生方外心。  
  
卷600_28  【句】潘纬  
篆经千古涩，影泻一堂寒。（古镜。见《吟窗杂录》）斋  
  
卷600_29  【九日卫使君筵上作】武瓘  
佳晨登赏喜还乡，谢宇开筵晚兴长。满眼黄花初泛酒，  
隔烟红树欲迎霜。千家门户笙歌发，十里江山白鸟翔。  
共贺安人丰乐岁，幸陪珠履侍银章。  
  
卷600_30  【劝酒】武瓘  
劝君金屈卮，满酌不须辞。花发多风雨，人生足别离。  
  
卷600_31  【感事（一作于濆诗，题云对花）】武瓘  
花开蝶满枝，花谢蝶还稀。惟有旧巢燕，主人贫亦归。  
  
卷600_32  【重归宜春偶成十六韵寄朝中知己】袁皓  
水香甘似醴，知是入袁溪。黄竹成丛密，青萝夹岸低。  
暖流鸂鶒戏，深树鹧鸪啼。黄犬惊迎客，青牛困卧泥。  
有村皆绩纺，无地不耕犁。乡曲多耆旧，逢迎尽杖藜。  
殷勤倾白酒，相劝有黄鸡。归老官知忝，还乡路不迷。  
直言干忌讳，权路耻依栖。拙学趋时态，闲思与牧齐。  
稻粮饶燕雀，江海溢凫鹥。昔共逢离乱，今来息鼓鼙。  
恩仁沾品物，教化及雕题。上贡贞元禄，曾叨宠记批。  
何须归紫禁，便是到丹梯。珍重长安道，从今息马嘶。  
  
卷600_33  【及第后作】袁皓  
金榜高悬姓字真，分明折得一枝春。蓬瀛乍接神仙侣，  
江海回思耕钓人。九万抟扶排羽翼，十年辛苦涉风尘。  
升平时节逢公道，不觉龙门是嶮津。  
  
卷600_34  【重归宜春经过萍川题梵林寺】袁皓  
梵林遗址在松萝，四十年来两度过。泸水东奔彭蠡浪，  
萍川西注洞庭波。村烟不改居人换，官路无穷行客多。  
拖紫腰金成底事，凭阑惆怅欲如何。  
  
卷600_35  【寄岳阳严使君】袁皓  
得意东归过岳阳，桂枝香惹蕊珠香。也知暮雨生巫峡，  
争奈朝云属楚王。万恨只凭期克手，寸心唯系别离肠。  
南亭宴罢笙歌散，回首烟波路渺茫。  
  
卷600_36  【赋得郎官上应列宿】公乘亿  
北极伫文昌，南宫晓拜郎。紫泥乘帝泽，银印佩天光。  
纬结三台侧，钩连四辅旁。佐商依傅说，仕汉笑冯唐。  
委佩摇秋色，峨冠带晚霜。自然符列象，千古耀岩廊。  
  
卷600_37  【春风扇微和】公乘亿  
丽日催迟景，和风扇早春。暖浮丹凤阙，韶媚黑龙津。  
澹荡迎仙杖，霏微送画轮。绿摇宫柳散，红待禁花新。  
舞席潜回雪，歌筵暗起尘。幸当阳候律，一顾及佳晨。  
  
卷600_38  【赋得秋菊有佳色】公乘亿  
陶令篱边菊，秋来色转佳。翠攒千片叶，金剪一枝花。  
蕊逐蜂须乱，英随蝶翅斜。带香飘绿绮，和酒上乌纱。  
散漫摇霜彩，娇妍漏日华。芳菲彭泽见，更称在谁家。  
  
卷600_39  【赋得临江迟来客】公乘亿  
江上晚沈沈，烟波一望深。向来殊未至，何处拟相寻。  
柳结重重眼，萍翻寸寸心。暮山期共眺，寒渚待同临。  
北去鱼无信，南飞雁绝音。思君不可见，使我独愁吟。  
  
卷600_40  【句】公乘亿  
十上十年皆落第，一家一半已成尘。（见《摭言》）古  
  
卷600_41  【九华山谣】王季文  
九华峥嵘占南陆，莲花擢本山半腹。翠屏横截万里天，  
瀑水落深千丈玉。云梯石磴入杳冥，俯看四极如中庭。  
丹崖压下庐霍势，白日隐出牛斗星。杉松一岁抽数尺，  
琼草夤缘秀层壁。南风拂晓烟雾开，满山葱蒨铺鲜碧。  
雷霆往往从地发，龙卧豹藏安可别。峻极遥看戛昊苍，  
挺生岂得无才杰。神仙惮险莫敢登，驭风驾鹤循丘陵。  
阳乌不见峰顶树，大火尚结岩中冰。灵光爽气曛复旭，  
晴天倒影西江渌。具区彭蠡夹两旁，正可别作一岳当少阳。  
  
卷600_42  【青出蓝】王季文  
芳蓝滋匹帛，人力半天经。浸润加新气，光辉胜本青。  
还同冰出水，不共草为萤。翻覆依襟上，偏知造化灵。  
  
卷600_43  【题青龙精舍】卢骈  
寿夭虽云命，荣枯亦大偏。不知雷氏剑，何处更冲天。  
  
卷600_44  【感事】王镣  
击石易得火，扣人难动心。今日朱门者，曾恨朱门深。  
  
卷600_45  【退朝望终南山】李拯  
紫宸朝罢缀鸳鸾，丹凤楼前驻马看。  
惟有终南山色在，晴明依旧满长安。  
  
卷600_46  【月中桂树】顾封人  
芬馥天边桂，扶疏在月中。能齐大椿长，不与小山同。  
皎皎舒华色，亭亭丽碧空。亏盈宁委露，摇落不关风。  
岁晚花应发，春馀质讵丰。无因遂攀赏，徒欲望青葱。  
  
卷600_47  【和陆鲁望白菊】司马都  
耻共金英一例开，素芳须待早霜催。绕篱看见成瑶圃，  
泛酒须迷傍玉杯。映水好将蘋作伴，犯寒疑与雪为媒。  
夫君每尚风流事，应为徐妃致此栽。  
  
卷600_48  【送羊振文先辈往桂阳归觐】司马都  
此去欢荣冠士林，离筵休恨酒杯深。云梯万仞初高步，  
月桂馀香尚满襟。鸣棹晓冲苍霭发，落帆寒动白华吟。  
君家祖德惟清苦，却笑当时问绢心。  

## 全唐诗(下)　卷六百零一

卷601_1  【书边事（一作边行书事，一作塞上行）】李昌符  
朔野烟尘起，天军又举戈。阴风向晚急，杀气入秋多。  
树尽禽栖草，冰坚路在河。汾阳无继者，羌虏肯先和。  
  
卷601_2  【远归别墅（一作秋晚归故居）】李昌符  
马省曾行处，连嘶渡晚河。忽惊乡树出，渐识路人多。  
细径穿禾黍，颓垣压薜萝。乍归犹似客，邻叟亦相过。  
  
卷601_3  【题友人屋】李昌符  
松底诗人宅，闲门远岫孤。数家分小径，一水截平芜。  
竹节偶相对，鸟名多自呼。爱君真静者，欲去又踟蹰。  
  
卷601_4  【赠同游】李昌符  
此来风雨后，已觉减年华。若待皆无事，应难更有花。  
管弦临夜急，榆柳向江斜。且莫看归路，同须醉酒家。  
  
卷601_5  【送人出塞】李昌符  
北风吹雨雪，举目已凄凄。战鬼秋频哭，征鸿夜不栖。  
沙平关路直，碛广郡楼低。此去非东鲁，人多事鼓鼙。  
  
卷601_6  【寻僧元皎因赠】李昌符  
此生迷有著，因病得寻师。话尽山中事，归当月上时。  
高松连寺影，亚竹入窗枝。闲忆草堂路，相逢非素期。  
  
卷601_7  【下第后蒙侍郎示意指于新先辈宣恩感谢】李昌符  
才薄命如此，自嗟兼自疑。遭逢好文日，黜落至公时。  
倚玉甘无路，穿杨却未期。更惭君侍坐，问许可言诗。  
  
卷601_8  【夜泊渭津】李昌符  
漂漂东去客，一宿渭城边。远处星垂岸，中流月满船。  
凉归夜深簟，秋入雨馀天。渐觉家山小，残程尚几年。  
  
卷601_9  【晚夏逢友人】李昌符  
一别同袍友，相思已十年。长安多在客，久病忽闻蝉。  
骤雨才沾地，阴云不遍天。微凉堪话旧，移榻晚风前。  
  
卷601_10  【秋中夜坐】李昌符  
空庭吟坐久，爽气入荷衣。病叶先秋落，惊禽背月飞。  
瘴云晴未散，戍客老将依。为应金门策，多应说战机。  
  
卷601_11  【旅游伤春】李昌符  
酒醒乡关远，迢迢听漏终。曙分林影外，春尽雨声中。  
鸟思江村路，花残野岸风。十年成底事，羸马倦西东。  
  
卷601_12  【得远书】李昌符  
故人居谪宦，今日一书来。良久惊兼喜，殷勤卷更开。  
瘴云沉去雁，江雨促新梅。满纸殊乡泪，非冤不可哀。  
  
卷601_13  【赠同席】李昌符  
四座列吾友，满园花照衣。一生知几度，后到拟先归。  
急管侵诸乐，严城送落晖。当欢莫离席，离席却欢稀。  
  
卷601_14  【赠供奉僧玄观】李昌符  
自得曹溪法，诸经更不看。已降禅侣久，兼作帝师难。  
夜木侵檐黑，秋灯照雨寒。如何嫌有著，一念在林峦。  
  
卷601_15  【送琴客】李昌符  
楚客抱离思，蜀琴留恨声。坐来新月上，听久觉秋生。  
夜静骚人语，天高别鹤鸣。因君兴一叹，竟夕意难平。  
  
卷601_16  【别谪者】李昌符  
此地闻犹恶，人言是所之。一家书绝久，孤驿梦成迟。  
八月三湘道，闻猿冒雨时。不须祠楚相，臣节转堪疑。  
  
卷601_17  【行思】李昌符  
千里岂云去，欲归如路穷。间无暇日，马上又秋风。  
破月衔高岳，流星拂晓空。此时皆在梦，行色独匆匆。  
  
卷601_18  【感怀题从舅宅】李昌符  
郗家庭树下，几度醉春风。今日花还发，当时事不同。  
流言应未息，直道竟难通。徒遣相思者，悲歌向暮空。  
  
卷601_19  【与友人会】李昌符  
蝉吟槐蕊落，的的是愁端。病觉离家远，贫知处事难。  
真交无所隐，深语有馀欢。未必闻歌吹，羁心得暂宽。  
  
卷601_20  【赠春游侣】李昌符  
密林多暗香，轻吹送馀芳。啼鸟愁春尽，游人喜日长。  
浮云横暮色，新雨洗韶光。欲散垂□恨，应须入醉乡。  
  
卷601_21  【送人游边】李昌符  
愁指萧关外，风沙入远程。马行初有迹，雨落竟无声。  
地理全归汉，天威不在兵。西京逢故老，暗喜复时平。  
  
卷601_22  【寄栖白上人】李昌符  
剪发兼成隐，将心更属文。无憀对豪客，不拜谒吾君。  
画壁惟泉石，经窗半典坟。归林幽鸟狎，乞食病僧分。  
默坐终清夜，凝思念碧云。相逢应未卜，余正走嚣氛。  
  
卷601_23  【送人入新罗使】李昌符  
鸡林君欲去，立册付星轺。越海程难计，征帆影自飘。  
望乡当落日，怀阙羡回潮。宿雾蒙青嶂，惊波荡碧霄。  
春生阳气早，天接祖州遥。愁约三年外，相迎上石桥。  
  
卷601_24  【咏铁马鞭】李昌符  
汉将临流得铁鞭，鄂侯名字旧雕镌。须为圣代无双物，  
肯逐将军卧九泉。汗马不侵诛虏血，神功今见补亡篇。  
时来终荐明君用，莫叹沉埋二百年。  
  
卷601_25  【送友人】李昌符  
举世谁能与事期，解携多是正欢时。间不遣有名利，  
陌上始应无别离。晚渡待船愁立久，乱山投店独行迟。  
我今漂泊还如此，江剑相逢亦未知。  
  
卷601_26  【南潭】李昌符  
匝岸青芜掩古苔，面山亭树枕潭开。有时弦管收筵促，  
无数凫鹥逆浪来。路入龙祠群木老，风惊渔艇一声回。  
人传郭恽多游此，谁见当初泛玉杯。  
  
卷601_27  【秋夜作】李昌符  
数亩池塘近杜陵，秋天寂寞夜云凝。芙蓉叶上三更雨，  
蟋蟀声中一点灯。迹避险巇翻失路，心归闲淡不因僧。  
既逢上国陈诗日，长守林泉亦未能。  
  
卷601_28  【客恨】李昌符  
古原南北旧萧疏，高木风多小雪馀。半夜病吟人寝后，  
百年闲事酒醒初。频招兄弟同佳节，已有兵戈隔远书。  
肥马王孙定相笑，不知岐路厌樵渔。  
  
卷601_29  【三月尽日】李昌符  
江头从此管弦稀，散尽游人独未归。  
落日已将春色去，残花应逐夜风飞。  
  
卷601_30  【绿珠咏】李昌符  
洛阳佳丽与芳华，金谷园中见百花。  
谁遣当年坠楼死，无人巧笑破孙家。  
  
卷601_31  【赠别】李昌符  
又将书剑出孤舟，尽日停桡结远愁。  
莫道江波话离别，江波一去不回流。  
  
卷601_32  【闷书】李昌符  
病来难处早秋天，一径无人树有蝉。  
归计未成书半卷，中宵多梦昼多眠。  
  
卷601_33  【伤春】李昌符  
即是春风尽，仍沾夜雨归。明朝更来此，兼恐落花稀。  
  
卷601_34  【登临洮望萧关】李昌符  
渐觉风沙暗，萧关欲到时。儿童能探火，妇女解缝旗。  
川少衔鱼鹭，林多带箭麋。暂来戎马地，不敢苦吟诗。  

## 全唐诗(下)　卷六百零二

卷602_1  【彭泽】汪遵  
鹤爱孤松云爱山，宦情微禄免相关。  
栽成五柳吟归去，漉酒巾边伴菊闲。  
  
卷602_2  【杜邮馆】汪遵  
杀尽降兵热血流，一心犹自逞戈矛。  
功成若解求身退，岂得将军死杜邮。  
  
卷602_3  【细腰宫】汪遵  
鼓声连日烛连宵，贪向春风舞细腰。  
争奈君王正沈醉，秦兵江上促征桡。  
  
卷602_4  【瑶台】汪遵  
仙梦香魂不久留，满川云雨满宫愁。  
直须待得荆王死，始向瑶台一处游。  
  
卷602_5  【吴坂】汪遵  
踡跼盐车万里蹄，忽逢良鉴始能嘶。  
不缘伯乐称奇骨，几与驽骀价一齐。  
  
卷602_6  【箕山】汪遵  
薄世临流洗耳尘，便归云洞任天真。  
一瓢风入犹嫌闹，何况人间万种人。  
  
卷602_7  【息国】汪遵  
家国兴亡身独存，玉容还受楚王恩。  
衔冤只合甘先死，何待花间不肯言。  
  
卷602_8  【梁寺】汪遵  
立国从来为战功，一朝何事却谈空。  
台城兵匝无人敌，闲卧高僧满梵宫。  
  
卷602_9  【南阳】汪遵  
陆困泥蟠未适从，岂妨耕稼隐高踪。  
若非先主垂三顾，谁识茅庐一卧龙。  
  
卷602_10  【杞梁墓】汪遵  
一叫长城万仞摧，杞梁遗骨逐妻回。  
南邻北里皆孀妇，谁解坚心继此来。  
  
卷602_11  【夷门】汪遵  
晋鄙兵回为重难，秦师收旆亦西还。  
今来不是无朱亥，谁降轩车问抱关。  
  
卷602_12  【汴河】汪遵  
隋皇意欲泛龙舟，千里昆仑水别流。  
还待春风锦帆暖，柳阴相送到迷楼。  
  
卷602_13  【燕台】汪遵  
礼士招贤万古名，高台依旧对燕城。  
如今寂寞无人上，春去秋来草自生。  
  
卷602_14  【聊城】汪遵  
刃血攻聊已越年，竟凭儒术罢戈鋋。  
田单漫逞烧牛计，一箭终输鲁仲连。  
  
卷602_15  【西河】汪遵  
花貌年年溺水滨，俗传河伯娶生人。  
自从明宰投巫后，直至如今鬼不神。  
  
卷602_16  【密县】汪遵  
百里能将济猛宽，飞蝗不到邑人安。  
至今闾里逢灾沴，犹祝当时卓长官。  
  
卷602_17  【升仙桥】汪遵  
题桥贵欲露先诚，此日人皆笑率情。  
应讶临邛沽酒客，逢时还作汉公卿。  
  
卷602_18  【破陈】汪遵  
猎猎朱旗映彩霞，纷纷白刃入陈家。  
看看打破东平苑，犹舞庭前玉树花。  
  
卷602_19  【白头吟】汪遵  
失却青丝素发生，合欢罗带意全轻。  
古今人事皆如此，不独文君与马卿。  
  
卷602_20  【短歌吟】汪遵  
箭飞乌兔竞东西，贵贱贤愚不梦齐。  
匣里有琴樽有酒，人间便是武陵溪。  
  
卷602_21  【晋河】汪遵  
风引征帆管吹高，晋君张宴俟雄豪。  
舟人笑指千馀客，谁是烟霄六翮毛。  
  
卷602_22  【干将墓】汪遵  
橐籥冰霜万古闻，拍灰松地见馀坟。  
应缘神剑飞扬久，水水山山尽是云。  
  
卷602_23  【金谷】汪遵  
晋臣荣盛更谁过，常向阶前舞翠娥。  
香散艳消如一梦，但留风月伴烟萝。  
  
卷602_24  【三闾庙】汪遵  
为嫌朝野尽陶陶，不觉官高怨亦高。  
憔悴莫酬渔父笑，浪交千载咏离骚。  
  
卷602_25  【易水】汪遵  
匕首空磨事不成，误留龙袂待琴声。  
斯须却作秦中鬼，青史徒标烈士名。  
  
卷602_26  【严陵台】汪遵  
一钓凄凉在杳冥，故人飞诏入山扃。  
终将宠辱轻轩冕，高卧五云为客星。  
  
卷602_27  【淮阴】汪遵  
秦季贤愚混不分，只应漂母识王孙。  
归荣便累千金赠，为报当时一饭恩。  
  
卷602_28  【鸡鸣曲】汪遵  
金距花冠傍舍栖，清晨相叫一声齐。  
开关自有冯生计，不必天明待汝啼。  
  
卷602_29  【采桑妇】汪遵  
为报踌躇陌上郎，蚕饥日晚妾心忙。  
本来若爱黄金好，不肯携笼更采桑。  
  
卷602_30  【渔父】汪遵  
棹月眠流处处通，绿蓑苇带混元风。  
灵均说尽孤高事，全与逍遥意不同。  
  
卷602_31  【越女】汪遵  
玉貌何曾为浣沙，只图勾践献夫差。  
苏台日夜唯歌舞，不觉干戈犯翠华。  
  
卷602_32  【望思台】汪遵  
不忧家国任奸臣，骨肉翻为蓦路人。  
巫蛊事行冤莫雪，九层徒筑见无因。  
  
卷602_33  【比干墓】汪遵  
国乱时危道不行，忠贤谏死胜谋生。  
一沉冤骨千年后，垄水虽平恨未平。  
  
卷602_34  【郢中】汪遵  
莫言白雪少人听，高调都难称俗情。  
不是楚词询宋玉，巴歌犹掩绕梁声。  
  
卷602_35  【北海】汪遵  
汉臣曾此作缧囚，茹血衣毛十九秋。  
鹤发半垂龙节在，不闻青史说封侯。  
  
卷602_36  【招屈亭】汪遵  
三闾溺处杀怀王，感得荆人尽缟裳。  
招屈亭边两重恨，远天秋色暮苍苍。  
  
卷602_37  【屈祠】汪遵  
不肯迂回入醉乡，乍吞忠梗没沧浪。  
至今祠畔猿啼月，了了犹疑恨楚王。  
  
卷602_38  【铜雀台】汪遵  
铜雀台成玉座空，短歌长袖尽悲风。  
不知仙驾归何处，徒遣颦眉望汉宫。  
  
卷602_39  【斑竹祠】汪遵  
九处烟霞九处昏，一回延首一销魂。  
因凭直节流红泪，图得千秋见血痕。  
  
卷602_40  【题李太尉平泉庄】汪遵  
水泉花木好高眠，嵩少纵横满目前。  
惆怅人间不平事，今朝身在海南边。  
  
卷602_41  【战城南】汪遵  
风沙刮地塞云愁，平旦交锋晚未休。  
白骨又沾新战血，青天犹列旧旄头。  
  
卷602_42  【延平津】汪遵  
三尺晶荧射斗牛，岂随凡手报冤雠。  
延平一旦为龙处，看取风云布九州。  
  
卷602_43  【项亭】汪遵  
不修仁德合文明，天道如何拟力争。  
隔岸故乡归不得，十年空负拔山名。  
  
卷602_44  【乌江】汪遵  
兵散弓残挫虎威，单枪匹马突重围。  
英雄去尽羞容在，看却江东不得归。  
  
卷602_45  【绿珠】汪遵  
大抵花颜最怕秋，南家歌歇北家愁。  
从来几许如君貌，不肯如君坠玉楼。  
  
卷602_46  【升仙桥】汪遵  
汉朝卿相尽风云，司马题桥众又闻。  
何事不如杨得意，解搜贤哲荐明君。  
  
卷602_47  【隋柳】汪遵  
夹浪分堤万树馀，为迎龙舸到江都。  
君看靖节高眠处，只向衡门种五株。  
  
卷602_48  【杨柳】汪遵  
亚夫营畔柳濛濛，隋主堤边四路通。  
攀折赠君还有意，翠眉轻嫩怕春风。  
  
卷602_49  【桐江】汪遵  
光武重兴四海宁，汉臣无不受浮荣。  
严陵何事轻轩冕，独向桐江钓月明。  
  
卷602_50  【招隐】汪遵  
罢听泉声看鹿群，丈夫才策合匡君。  
早携书剑离岩谷，莫待蒲轮辗白云。  
  
卷602_51  【陈宫】汪遵  
椒宫荒宴竟无疑，倏忽山河尽入隋。  
留得后庭亡国曲，至今犹与酒家吹。  
  
卷602_52  【樊将军庙】汪遵  
玉辇曾经陷楚营，汉皇心怯拟休兵。  
当时不得将军力，日月须分一半明。  
  
卷602_53  【东海】汪遵  
漾舟雪浪映花颜，徐福携将竟不还。  
同作危时避秦客，此行何似武陵滩。  
  
卷602_54  【昭君】汪遵  
汉家天子镇寰瀛，塞北羌胡未罢兵。  
猛将谋臣徒自贵，蛾眉一笑塞尘清。  
  
卷602_55  【五湖】汪遵  
已立平吴霸越功，片帆高扬五湖风。  
不知战国官荣者，谁似陶朱得始终。  
  
卷602_56  【渑池】汪遵  
西秦北赵各称高，池上张筵列我曹。  
何事君王亲击缶，相如有剑可吹毛。  
  
卷602_57  【函谷关】汪遵  
脱祸东奔壮气摧，马如飞电毂如雷。  
当时若不听弹铗，那得关门半夜开。  
  
卷602_58  【咏酒二首】汪遵  
九酝松醪一曲歌，本图闲放养天和。  
后人不识前贤意，破国亡家事甚多。  
万事销沈向一杯，竹门哑轧为风开。  
秋宵睡足芭蕉雨，又是江湖入梦来。  
  
卷602_59  【苍颉台】汪遵  
观迹成文代结绳，皇风儒教浩然兴。  
几人从此休耕钓，吟对长安雪夜灯。  
  
卷602_60  【长城】汪遵  
秦筑长城比铁牢，蕃戎不敢过临洮。  
虽然万里连云际，争及尧阶三尺高。  

## 全唐诗(下)　卷六百零三

卷603_1  【过洞庭湖】许棠  
惊波常不定，半日鬓堪斑。四顾疑无地，中流忽有山。  
鸟高恒畏坠，帆远却如闲。渔父闲相引，时歌浩渺间。  
  
卷603_2  【登渭南县楼】许棠  
近甸名偏著，登城景又宽。半空分太华，极目是长安。  
雪助河流涨，人耕烧色残。闲来时甚少，欲下重凭栏。  
  
卷603_3  【送李频之南陵主簿】许棠  
赴县是还乡，途程岂觉长。听莺离灞岸，荡桨入陵阳。  
野蕨生公署，闲云拂印床。晴天调膳外，垂钓有池塘。  
  
卷603_4  【写怀】许棠  
汩没与辛勤，全钟在此身。半生为下客，终老托何人。  
两鬓关中改，千岩海上春。青云知有路，自是致无因。  
  
卷603_5  【过中条山】许棠  
徒为经异岳，不得访灵踪。日尽行难尽，千重复万重。  
云垂多作雨，雷动半和钟。孤竹人藏处，无因认本峰。  
  
卷603_6  【早发洛中】许棠  
半夜发清洛，不知过石桥。云增中岳大，树隐上阳遥。  
堑黑初沉月，河明欲认潮。孤村人尚梦，无处暂停桡。  
  
卷603_7  【汝州郡楼望嵩山】许棠  
不共众山同，岧峣出迥空。几层高鸟外，万仞一楼中。  
水落难归地，云篱便逐风。唯应霄汉客，绝顶路方通。  
  
卷603_8  【将归江南留别友人】许棠  
连春不得意，所业已疑非。旧国乱离后，新年惆怅归。  
雪开还楚地，花惹别秦衣。江徼多留滞，高秋会恐违。  
  
卷603_9  【塞外书事】许棠  
征路出穷边，孤吟傍戍烟。河光深荡塞，碛色迥连天。  
残日沉雕外，惊蓬到马前。空怀钓鱼所，未定卜归年。  
  
卷603_10  【日暮江上】许棠  
孤帆收广岸，落照在遥峰。南北渡人少，高低归鸟重。  
潮回沙出树，雨过浦沉钟。渔父虽相问，那能话所从。  
  
卷603_11  【客行】许棠  
旅食唯草草，此生谁我同。故园魂梦外，长路别离中。  
人事萍随水，年光鸟过空。欲吟先落泪，多是怨途穷。  
  
卷603_12  【送李员外知扬子州留务】许棠  
帝命分留务，东南向楚天。几程回送骑，中路见迎船。  
冶例开山铸，民多酌海煎。青云名素重，此去岂经年。  
  
卷603_13  【春暮途次华山下】许棠  
他皆宴牡丹，独又出长安。远道行非易，无图住自难。  
离城风已暖，近岳雨翻寒。此去知谁顾，闲吟只自宽。  
  
卷603_14  【旅次滑台投献陆侍御】许棠  
已是鸿来日，堪惊却背秦。天遥三楚树，路远两河人。  
旅梦难归隐，吟魂不在身。霜台欹冠豸，赖许往来频。  
  
卷603_15  【重归江南】许棠  
无成归故里，不似在他乡。岁月逐流水，山川空夕阳。  
回潮迷古渡，迸竹过邻墙。耆旧休存省，胡为止泪行。  
  
卷603_16  【寄黔南李校书】许棠  
从戎巫峡外，吟兴更应多。郡响蛮江涨，山昏蜀雨过。  
公筵饶越味，俗土尚巴歌。中夜怀吴梦，知经滟滪波。  
  
卷603_17  【东归留辞沈侍郎】许棠  
一第久乖期，深心已自疑。沧江归恨远，紫阁别愁迟。  
稽古成何事，龙钟负已知。依门非近日，不虑旧恩移。  
  
卷603_18  【题开明里友人居】许棠  
城中尘外住，入望是田家。井出深山水，阑藏异国花。  
风巢和鸟动，雪竹向人斜。来往唯君熟，乡园共海涯。  
  
卷603_19  【遣怀】许棠  
此生何处遂，屑屑复悠悠。旧国归无计，他乡梦亦愁。  
飞尘长满眼，衰发暗添头。章句非经济，终难动五侯。  
  
卷603_20  【送龙州樊使君】许棠  
曾见邛人说，龙州地未深。碧溪飞白鸟，红旆映青林。  
土产唯宜药，王租只贡金。政成开宴日，谁伴使君吟。  
  
卷603_21  【寄盩厔薛能少府】许棠  
满县唯云水，何曾似近畿。晓庭猿集惯，寒署吏衙稀。  
冰色封深涧，樵声出紫微。时闻迎隐者，依旧著山衣。  
  
卷603_22  【送李左丞巡边】许棠  
狂戎侵内地，左辖去萧关。走马冲边雪，鸣鞞动塞山。  
风收枯草定，月满广沙闲。西绕河兰匝，应多隔岁还。  
  
卷603_23  【题青山馆（即谢公旧居）】许棠  
境概殊诸处，依然是谢家。遗文齐日月，旧井照烟霞。  
水隔平芜远，山横度鸟斜。无人能此隐，来往谩兴嗟。  
  
卷603_24  【雁门关野望】许棠  
高关闲独望，望久转愁人。紫塞唯多雪，胡山不尽春。  
河遥分断野，树乱起飞尘。时见东来骑，心知近别秦。  
  
卷603_25  【五原书事】许棠  
西出黄云外，东怀白浪遥。星河愁立夜，雷电独行朝。  
碛迥人防寇，天空雁避雕。如何非战卒，弓剑不离腰。  
  
卷603_26  【送从弟归泉州】许棠  
问省归南服，悬帆任北风。何山犹见雪，半路已无鸿。  
瘴杂春云重，星垂夜海空。往来如不住，亦是一年中。  
  
卷603_27  【留别故人】许棠  
殊立本不偶，非唯今所难。无门闲共老，尽日泣相看。  
鸟畏闻鶗鴂，花惭背牡丹。何人知此计，复议出长安。  
  
卷603_28  【塞下二首】许棠  
胡虏偏狂悍，边兵不敢闲。防秋朝伏弩，纵火夜搜山。  
雁逆风鼙振，沙飞猎骑还。安西虽有路，难更出阳关。  
征役已不定，又缘无定河。塞深烽砦密，山乱犬羊多。  
汉卒闻笳泣，胡儿击剑歌。番情终未测，今昔谩言和。  
  
卷603_29  【题张乔升平里居】许棠  
下马似无人，开门只一身。心同孤鹤静，行过老僧真。  
乱水藏幽径，高原隔远津。匡庐曾共隐，相见自相亲。  
  
卷603_30  【题郑拾遗南斋】许棠  
明时无事谏，岂是隐明君。每值离丹陛，多陪宴白云。  
门连萧洞僻，地与曲江分。满院皆柽竹，期栖鸾鹤群。  
  
卷603_31  【渭上送人南归】许棠  
远役与归愁，同来渭水头。南浮应到海，北去阻无州。  
楚雨天连地，胡风夏甚秋。江人如见问，为话复贫游。  
  
卷603_32  【寄睦州陆郎中（一作寄陆睦州）】许棠  
下国多高趣，终年半是吟。海涛通越分，部伍杂闽音。  
晓郭云藏市，春山鸟护林。东浮虽未遂，日日至中心。  
  
卷603_33  【投徐端公】许棠  
无谋寻旧友，强喜亦如愁。丹桂阻丹恳，白衣成白头。  
穷吴迷钓业，大汉事贫游。霄汉期提引，龙钟未拟休。  
  
卷603_34  【出塞门】许棠  
步步经戎虏，防兵不离身。山多曾战处，路断野行人。  
暴雨声同瀑，奔沙势异尘。片时怀万虑，白发数茎新。  
  
卷603_35  【新年呈友】许棠  
一月月相似，一年年不同。清晨窥古镜，旅貌近衰翁。  
处世闲难得，关身事半空。浮生能几许，莫惜醉春风。  
  
卷603_36  【银州北书事】许棠  
南辞采石远，北背乞银深。碛路虽多险，江人不废吟。  
雕依孤堠立，鸥向迥沙沈。因共边人熟，行行起战心。  
  
卷603_37  【寄赵能卿】许棠  
我命同君命，君诗似我诗。俱无中道计，各失半生期。  
素业沧江远，清时白发垂。蹉跎一如此，何处卜栖迟。  
  
卷603_38  【夏州道中】许棠  
茫茫沙漠广，渐远赫连城。堡迥烽相见，河移浪旋生。  
无蝉嘶折柳，有寇似防兵。不耐饥寒迫，终谁至此行。  
  
卷603_39  【经故杨太尉旧居】许棠  
在汉信垂功，于唐道更隆。一川留古迹，多代仰高风。  
树折巢堕鸟，阶荒草覆虫。行人过岂少，独驻夕阳中。  
  
卷603_40  【东归次采石江】许棠  
东下经牛渚，依然是故关。客程临岸尽，乡思入鸥闲。  
雨涨巴来浪，云增楚际山。渔翁知未达，相顾不开颜。  
  
卷603_41  【陇上书事】许棠  
城叠连云壑，人家似隐居。树飞鹦鹉众，川下鶺鴒疏。  
滴梦关山雨，资餐陇水鱼。谁知江徼客，此景倍相于。  
  
卷603_42  【陈情献江西李常侍五首】许棠  
二十二三年，游秦复滞燕。徒陪群彦后，自苦此生前。  
径折啼猿树，岩荒喷月泉。东堂曾受荐，垂白志犹坚。  
淅淅复栖栖，人间只自迷。终年愁远道，到老去何蹊。  
始见红叶落，又闻黄鸟啼。不因趋大旆，谁肯暂提携。  
童蒙即苦辛，未识杏园春。谩倚无为日，还成不偶人。  
乡程长恨远，旅梦亦愁贫。天地虽云广，殊难寄此身。  
春闱久已滞，秋赋又逢停。选士疑长阻，伤时自不宁。  
秦城还逐梦，楚徼影随形。此去吟虽苦，何人更肯听。  
孤立时全塞，求名势转难。身多离下国，分合阻长安。  
越鸟啼春早，蛮花送雨寒。丘门沾顾重，未别欲阑干。  
  
卷603_43  【经八合坂】许棠  
蹑险入高空，初疑势不穷。又缘千嶂尽，还共七盘同。  
下辨东流水，平随北去鸿。天然无此道，应免患穷通。  
  
卷603_44  【送友人北游】许棠  
北出阴关去，何人肯待君。无青山拥晋，半浊水通汾。  
雁塞虽多雁，云州却少云。兹游殊不恶，莫恨暂离群。  
  
卷603_45  【登凌歊台】许棠  
平芜望已极，况复倚凌歊。江截吴山断，天临楚泽遥。  
云帆高出树，水市迥分桥。立久斜阳尽，无言似寂寥。  
  
卷603_46  【曲江三月三日】许棠  
满国赏芳辰，飞蹄复走轮。好花皆折尽，明日恐无春。  
鸟避连云幄，鱼惊远浪尘。如何当此节，独自作愁人。  
  
卷603_47  【赠栖白上人】许棠  
闲身却不闲，日日对天颜。已住城中寺，难归海上山。  
诗传华夏外，偈布市朝间。欲问空门事，空门岂有关。  
  
卷603_48  【野步】许棠  
闲赏步易远，野吟声自高。路无人到迹，林有鹤遗毛。  
物外趣都别，尘中心枉劳。沿溪收堕果，坐石唤饥猱。  
  
卷603_49  【过湍沟谷】许棠  
西去穷胡处，岩崖境不常。石形相对耸，天势一条长。  
栈底鸣流水，林端敛夕阳。虽随兵马至，未免畏豺狼。  
  
卷603_50  【送友人游蜀】许棠  
巴兴千万寻，此去若为心。蟋蟀既将定，弥猴应正吟。  
剑门秋断雁，褒谷夜多砧。自古西南路，艰难直至今。  
  
卷603_51  【题秦州城】许棠  
圣泽滋遐徼，河堤四向通。大荒收虏帐，遗土复秦风。  
乱烧迷归路，遥山似梦中。此时怀感切，极目思无穷。  
  
卷603_52  【寄敬亭山清越上人】许棠  
南朝山半寺，谢脁故乡邻。岭上非无主，秋诗复有人。  
高禅星月近，野火虎狼驯。旧许陪闲社，终应待此身。  
  
卷603_53  【秋江霁望】许棠  
高秋偏入望，霁景倍关情。落木满江水，离人怀渭城。  
山高孤戍断，野极暮天平。渔父时相问，羞真道姓名。  
  
卷603_54  【陇州旅中书事寄李中丞】许棠  
三伏客吟过，长安未拟还。蛩声秋不动，燕别思仍闲。  
乱叶随寒雨，孤蟾起暮关。经时高岭外，来往旆旌间。  
  
卷603_55  【秋日归旧山】许棠  
山云蝉满树，欲住更何安。上国回将晚，孤峰别自难。  
碛遥鸿未到，江近夜先寒。泉石虽堪恋，行人不愿看。  
  
卷603_56  【下黄耳盘】许棠  
独下黄盘路，多虞部落连。云晴仍著地，树古自参天。  
乱鸟飞人上，惊麋起马前。行行无郡邑，唯见虎狼烟。  
  
卷603_57  【旅怀】许棠  
终年唯旅舍，只似已无家。白发除还出，丹霄去转赊。  
夏游穷塞路，春醉负秦花。应是穹苍意，空教老若耶。  
  
卷603_58  【题金山寺】许棠  
四面波涛匝，中楼日月邻。上穷如出世，下瞷忽惊神。  
刹碍长空鸟，船通外国人。房房皆叠石，风扫永无尘。  
  
卷603_59  【送王侍御赴宣城】许棠  
朝回离九陌，岛外赏残春。经宿留闲客，看云作主人。  
时清难议隐，位重亦甘贫。岩洞真仙境，应休别卧邻。  
  
卷603_60  【题汧湖二首】许棠  
偶得湖中趣，都忘陇坻愁。边声风下雁，楚思浪移舟。  
静极亭连寺，凉多岛近楼。吟游终不厌，还似曲江头。  
陇首时无事，湖边日纵吟。游鱼来复去，浴鸟出还沉。  
蜃气藏孤屿，波光到远林。无人见垂钓，暗起洞庭心。  
  
卷603_61  【宿青山馆】许棠  
下马青山下，无言有所思。云藏李白墓，苔暗谢公诗。  
烈烧飞荒野，栖凫宿广陂。东来与西去，皆是不闲时。  
  
卷603_62  【宿同州厉评事旧业寄华下】许棠  
从戎依远地，无日见家山。地近风沙处，城当甸服间。  
阻河通渭水，曲苑带秦关。待月登楼夜，何人相伴闲。  
  
卷603_63  【闻蝉十二韵】许棠  
造化生微物，常能应候鸣。初离何处树，又发去年声。  
未蜕唯愁动，才飞似解惊。闻来邻海徼，恨起过边城。  
骚屑随风远，悠扬类雪轻。报秋凉渐至，嘶月思偏清。  
互默疑相答，微摇似欲行。繁音人已厌，朽壳蚁犹争。  
朝士严冠饰，宫嫔逞鬓名。乱依西日噪，多引北归情。  
筱露凝潜吸，蛛丝忽迸萦。此时吟立者，不觉万愁生。  
  
卷603_64  【冬杪归陵阳别业五首】许棠  
无媒归别业，所向自乖心。闾里故人少，田园荒草深。  
浪翻全失岸，竹迸别成林。鸥鸟犹相识，时来听苦吟。  
眠云终未遂，策马暂休期。上国劳魂梦，中心甚别离。  
冰封岩溜断，雪压砌松欹。骨肉嗟名晚，看归却泪垂。  
学剑虽无术，吟诗似有魔。已贫甘事晚，临老爱闲多。  
鸡犬唯随鹿，儿童只衣蓑。时因寻野叟，狂醉复狂歌。  
乡国乱离后，交亲半旅游。远闻诚可念，归见岂无愁。  
败苇迷荒径，寒蓑没坏舟。衡门终不掩，倚杖看波流。  
游秦复滞燕，不觉近衰年。旅貌同柴毁，行衣对骨穿。  
篱寒多啄雀，木落断浮烟。楚夜闻鸣雁，犹疑在塞天。  
  
卷603_65  【送王侍御赴宣城（一作赴越城令）】许棠  
戴豸却驱鸡，东南上句溪。路过金谷口，帆转石城西。  
水树连天暗，山禽绕郡啼。江人谙旧化，那复俟招携。  
  
卷603_66  【春日乌延道中】许棠  
边穷厄未穷，复此逐归鸿。去路多相似，行人半不同。  
山川藏北狄，草木背东风。虚负男儿志，无因立战功。  
  
卷603_67  【寄华阴刘拾遗】许棠  
坚心持谏诤，自古亦艰难。寄邑虽行化，眠云似去官。  
河分中野断，岳入半天寒。瀑布冰成日，谁陪吟复看。  
  
卷603_68  【忆江南】许棠  
南楚西秦远，名迟别岁深。欲归难遂去，闲忆自成吟。  
雷电闲倾雨，猿猱斗堕林。眠云机尚在，未忍负初心。  

## 全唐诗(下)　卷六百零四

卷604_1  【送前汝州李侍御罢归宣城】许棠  
吟诗早得名，戴豸又加荣。下国闲归去，他人少此情。  
云移寒峤出，烧夹夜江明。重引池塘思，还登谢脁城。  
  
卷604_2  【失题（一作送前汝州李侍御罢归宣城第二首）】许棠  
独夜长城下，孤吟近北辰。半天初去雁，穷碛远来人。  
月黯氛埃积，风膻帐幕邻。惟闻防虏寇，不语暗伤神。  
  
卷604_3  【送裴拾遗宰下邽（一作赴畿令）】许棠  
受谪因廷谏，兹行不出关。直庐辞玉陛，上马向仙山。  
地古桑麻广，城偏仆御闲。县斋高枕卧，犹梦犯天颜。  
  
卷604_4  【隗嚣宫晚望】许棠  
西顾伊兰近，方惊滞极边。水随空谷转，山向夕阳偏。  
碛鸟多依地，胡云不满天。秋风动衰草，只觉犬羊膻。  
  
卷604_5  【江上行】许棠  
片席随高鸟，连天积浪间。苇宽云不匝，风广雨无闲。  
戍影临孤浦，潮痕在半山。东原归未得，荏苒滞江关。  
  
卷604_6  【登山】许棠  
信步上鸟道，不知身忽高。近空无世界，当楚见波涛。  
顶峭松多瘦，崖悬石尽牢。猕猴呼独散，隔水向人号。  
  
卷604_7  【哭宣城元征君】许棠  
高眠终不起，远趣固难知。琴剑今无主，园林旧许谁。  
苔封僧坐石，苇涨鹤翘池。后代传青史，方钦道德垂。  
  
卷604_8  【寄建州姚员外】许棠  
诬谮遭遐谪，明君即自知。乡遥辞剑外，身独向天涯。  
岭堠蛮云积，闽空瘴雨垂。南来终不遂，日探北归期。  
  
卷604_9  【送厉校书从事凤翔】许棠  
赴辟依丞相，超荣事岂同。城池当陇右，山水是关中。  
日有来巴使，秋高出塞鸿。旬休随大旆，应到九成宫。  
  
卷604_10  【春夜同厉文学先辈会宿】许棠  
江汉久分路，京关重聚吟。更为他夜约，方尽昔年心。  
月隔明河远，花藏宿鸟深。无眠将及曙，多是说山阴。  
  
卷604_11  【长安书情】许棠  
疏散过闲人，同人不在秦。近来惊白发，方解惜青春。  
僻寺居将遍，权门到绝因。行藏如此辈，何以谓谋身。  
  
卷604_12  【过故洛城】许棠  
七百数还穷，城池一旦空。夕阳唯照草，危堞不胜风。  
岸断河声别，田荒野色同。去来皆过客，何处问遗宫。  
  
卷604_13  【寄庐山贾处士】许棠  
时泰亦高眠，人皆谓不然。穷经休望辟，饵术止期仙。  
彭蠡波涵月，炉峰雪照天。常闻风雨夜，到晓在渔船。  
  
卷604_14  【下第东归留别郑侍郎】许棠  
无才副至公，岂是命难通。分合吟诗老，家宜逐浪空。  
别心悬阙下，归念极吴东。唯畏重回日，初情恐不同。  
  
卷604_15  【泗上早发】许棠  
独起无人见，长河夜泛时。平芜疑自动，落月似相随。  
楚外离空早，关西去已迟。渔歌闻不绝，却轸洞庭思。  
  
卷604_16  【赠天台僧】许棠  
赤城霞外寺，不忘旧登年。石上吟分海，楼中语近天。  
重游空有梦，再隐定无缘。独夜休行道，星辰静照禅。  
  
卷604_17  【冬夜与友人会宿】许棠  
君初离雁塞，我久滞雕阴。隔闰俱劳梦，通宵各话心。  
禁风吹漏出，原树映星沉。白昼常多事，无妨到晓吟。  
  
卷604_18  【送元遂上人归吴中】许棠  
落发在王畿，承恩著紫衣。印心谁受请，讲疏自携归。  
泛浦龙惊锡，禅云虎绕扉。吴中知久别，庵树想成围。  
  
卷604_19  【赠志空上人】许棠  
了了在心中，南宗与北宗。行高无外染，骨瘦是真容。  
饭野盂埋雪，禅云杖倚松。常修不住性，必拟老何峰。  
  
卷604_20  【边城晚望】许棠  
广漠杳无穷，孤城四面空。马行高碛上，日堕迥沙中。  
逼晓人移帐，当川树列风。迢迢河外路，知直去崆峒。  
  
卷604_21  【汴上暮秋】许棠  
独立长堤上，西风满客衣。日临秋草广，山接远天微。  
岸叶随波尽，沙云与鸟飞。秦人宁有素，去意自知归。  
  
卷604_22  【春日言怀】许棠  
东风万物新，独未到幽人。赋命自多蹇，阳和非不均。  
五陵三月暮，百越一家贫。早误闲眠处，无愁异此身。  
  
卷604_23  【奉天寒食书事】许棠  
处处无烟火，人家似暂空。晓林花落雨，寒谷鸟啼风。  
故里芳洲外，残春甸服中。谁知独西去，步步泣途穷。  
  
卷604_24  【长安寓居】许棠  
贫寄帝城居，交朋日自疏。愁迎离碛雁，梦逐出关书。  
经雨蝉声尽，兼风杵韵馀。谁知江徼塞，所忆在樵渔。  
  
卷604_25  【写怀】许棠  
此生居此世，堪笑复堪悲。在处有岐路，何人无别离。  
长当多难日，愁过少年时。穷达都判了，休闲镊白髭。  
  
卷604_26  【白菊】许棠  
所尚雪霜姿，非关落帽期。香飘风外别，影到月中疑。  
发在林凋后，繁当露冷时。间稀有此，自古乃无诗。  
  
卷604_27  【中秋夜对月】许棠  
月月势皆圆，中秋朗最偏。万方期一夕，到晓是经年。  
影蔽星芒尽，光分物状全。惟应苦吟者，目断向遥天。  
  
卷604_28  【陪郢州张员外宴白雪楼】许棠  
高情日日闲，多宴雪楼间。洒槛江干雨，当筵天际山。  
带帆分浪色，驻乐话朝班。岂料羁浮者，樽前得解颜。  
  
卷604_29  【和薛侍御题兴善寺松】许棠  
何年劚到城，满国响高名。半寺阴常匝，邻坊景亦清。  
代多无朽势，风定有馀声。自得天然状，非同涧底生。  
  
卷604_30  【题郑侍郎岩隐十韵】许棠  
朝退常归隐，真修大隐情。园林应得趣，岩谷自为名。  
野步难寻寺，闲吟少在城。树藏幽洞黑，花照远村明。  
海石分湖路，风泉递雨声。性高怜散逸，官达厌公卿。  
架引藤重长，阶延笋迸生。青门无到客，紫阁有来莺。  
物外身虽隐，区中望本清。终难依此境，坐卧避钧衡。  
  
卷604_31  【宿灵山兰若】许棠  
江心天半寺，一夕万缘空。地出浮云上，星摇积浪中。  
滴沤垂阁雨，吹桧送帆风。旦夕闻清磬，唯应是钓翁。  
  
卷604_32  【亲仁里双鹭】许棠  
双去双来日已频，只应知我是江人。对欹雪顶思寻水，  
更振霜翎恐染尘。三楚几时初失侣，五陵何树又栖身。  
天然不与凡禽类，傍砌听吟性自驯。  
  
卷604_33  【成纪书事二首】许棠  
东吴远别客西秦，怀旧伤时暗洒巾。满野多成无主冢，  
防边半是异乡人。山河再阔千馀里，城市曾经一百春。  
闲与将军议戎事，伊兰犹未绝胡尘。  
蹉跎远入犬羊中，荏苒将成白首翁。三楚田园归未得，  
五原岐路去无穷。天垂大野雕盘草，月落孤城角啸风。  
难问开元向前事，依稀犹认隗嚣宫。  
  
卷604_34  【秦中遇友人】许棠  
半生南走复西驰，愁过杨朱罢泣岐。远梦亦羞归海徼，  
贫游多是滞边陲。胡云不聚风无定，陇路难行栈更危。  
旦暮唯闻语征战，看看已欲废吟诗。  
  
卷604_35  【过分水岭】许棠  
陇山高共鸟行齐，瞰险盘空甚蹑梯。云势崩腾时向背，  
水声呜咽若东西。风兼雨气吹人面，石带冰棱碍马蹄。  
此去秦川无别路，隔崖穷谷却难迷。  
  
卷604_36  【讲德陈情上淮南李仆射八首】许棠  
天降贤人佐圣时，自然声教满华夷。英明不独中朝仰，  
清重兼闻外国知。凉夜酒醒多对月，晓庭公退半吟诗。  
梁城东下虽经战，风俗犹传守旧规。  
多朝轩冕冠乾坤，四海皆推圣最尊。楚玉已曾分卞玉，  
膺门依旧是龙门。筵开乐振高云动，城掩鼙收落日昏。  
尝念苍生如赤子，九州无处不沾恩。  
未领春闱望早清，况联戎阃控强兵。风威遍布江山静，  
教化高同日月明。九郡竟歌兼煮海，四方皆得共和羹。  
东南自此全无事，只为期年政已成。  
帝念淮壖疫疹频，牢笼山海委名臣。来比德由无侣，  
当代同途岂有人。夜宴独吟梁苑月，朝游重见广陵春。  
多年疲瘵全苏息，须到讴谣日满秦。  
三纪吟诗望一名，丹霄待得白头成。已期到老还沾禄，  
无复偷闲却养生。当宴每垂听乐泪，望云长起忆山情。  
朱门旧是登龙客，初脱鱼鳞胆尚惊。  
东来淮海拜旌旟，不把公卿一字书。曾侍晚斋吟对雪，  
又容华馆食兼鱼。孤微自省恩非次，际会谁知分有馀。  
唯耻旧桥题处在，荣归无计似相如。  
平生南北逐蓬飘，待得名成鬓已凋。寒浦一从抛钓艇，  
旧林无处认风飙。程途虽喜关河尽，时节犹惊骨肉遥。  
愁策羸蹄更归去，乱山流水满翻潮。  
丹霄空把桂枝归，白首依前着布衣。当路公卿谁见待，  
故乡亲爱自疑非。东风乍喜还沧海，栖旅终愁出翠微。  
应念无媒居选限，二年须更守渔矶。  
  
卷604_37  【献独孤尚书】许棠  
虚抛南楚滞西秦，白首依前衣白身。退鹢已经三十载，  
登龙曾见一千人。魂离为役诗篇苦，泪竭缘嗟骨相贫。  
今日鞠躬高旆下，欲倾肝胆杳无因。  
  
卷604_38  【将过单于】许棠  
荒碛连天堡戍稀，日忧蕃寇却忘机。江山不到处皆到，  
陇雁已归时未归。行李亦须携战器，趋迎当便著戎衣。  
并州去路殊迢递，风雨何当达近畿。  
  
卷604_39  【贞女祠】许棠  
何穴藏贞骨，荒祠见旧颜。精灵应自在，云雨不相关。  
落石泉多咽，无风树尽闲。唯疑千古后，为瑞向人间。  
  
卷604_40  【宿华山】许棠  
异境良难测，非仙岂合游。星辰方满岳，风雨忽移舟。  
喷月泉垂壁，栖松鹤在楼。因知修养处，不必在嵩丘。  
  
卷604_41  【送张员外西川从事】许棠  
为郎不入朝，自是赴嘉招。豸角初离首，金章已在腰。  
剑横阴绿野，栈响近丹霄。迎驿应相续，悬愁去路遥。  
  
卷604_42  【题慈恩寺元遂上人院】许棠  
竹槛匝回廊，城中似外方。月云开作片，枝鸟立成行。  
径接河源润，庭容塔影凉。天台频去说，谁占最高房。  
  
卷604_43  【送杜仓曹往沧洲觐叔常侍】许棠  
浮阳横巨浸，南巷拥旌旃。别带秦城雨，行闻魏国蝉。  
碛鸿来每后，朝日见常先。东鄙云霞广，高林间水天。  
  
卷604_44  【雕阴道中作】许棠  
五月绥州北，途程少郁蒸。马依膻草聚，人抱浊河澄。  
迹固长城垒，冤深太子陵。往来经此地，悲苦有谁能。  
  
卷604_45  【留别从弟郴】许棠  
同承太岳胤，俱值太平时。丹陛怀趋计，沧洲负去期。  
久贫成蹭蹬，多病惜支离。宗分兼交分，吾知汝亦知。  
  
卷604_46  【寻山】许棠  
蹑履复支筇，深山草木中。隔溪遥避虎，当坞忽闻钟。  
落叶多相似，幽禽半不同。群猱呼却散，如此异林翁。  
  
卷604_47  【送徐侍御充南诏判官】许棠  
西去安夷落，乘轺从节行。彤庭传圣旨，异域化戎情。  
瘴路穷巴徼，蛮川过峤城。地偏风自杂，天漏月稀明。  
危栈连空动，长江到底清。笑宜防狒狒，言好听猩猩。  
抚论如敦行，归情自合盟。回期佩印绶，何更见新正。  
  
卷604_48  【送省玄上人归江东】许棠  
释律周儒礼，严持用戒身。安禅思剡石，留偈别都人。  
雨合吴江黑，潮移海路新。瓶盂自此去，应不更还秦。  
  
卷604_49  【送刘校书游东鲁】许棠  
内阁劳雠校，东邦忽纵游。才偏精二雅，分合遇诸侯。  
暗海龟蒙雨，连空赵魏秋。如经麟见处，驻马瞰荒丘。  
  
卷604_50  【送金吾侍御奉使日东】许棠  
还乡兼作使，到日倍荣亲。向化虽多国，如公有几人。  
孤山无返照，积水合苍旻。膝下知难住，金章已系身。  
  
卷604_51  【题甘露寺】许棠  
丹槛拂丹霄，人寰下瞰遥。何年增造化，万古出尘嚣。  
地势盘三楚，江声换几朝。满栏皆异药，到顶尽飞桥。  
泽广方云梦，山孤数沃焦。中宵霞始散，经腊木稀凋。  
铎动天风度，窗明海气消。带鼙分迥堞，当日辨翻潮。  
鸟去沉葭菼，帆来映泬。浮生自多事，无计免回镳。  
  
卷604_52  【冬夜怀真里友人会宿】许棠  
静语与高吟，搜神又爽心。各来依帝里，相对似山阴。  
漏永星河没，堂寒月彩深。从容不易到，莫惜曙钟侵。  
  
卷604_53  【陪友人夏夜对月】许棠  
后伏中宵月，高秋满魄齐。轮移仙掌外，影下玉绳西。  
蝉雀飞多误，星萤出自迷。烦蒸惊顿绝，吟玩畏闻鸡。  
  
卷604_54  【送从弟筹任告成尉】许棠  
海上从戎罢，嵩阳佐县初。故人皆羡去，吾祖旧曾居。  
地古多生药，溪灵不聚鱼。唯应寻隐者，闲寺讲仙书。  
  
卷604_55  【秋日陪陆校书游玉泉】许棠  
共爱泉源异，频来不觉劳。散光垂草细，繁响出风高。  
沫滞潭花片，沙遗浴鸟毛。尘间喧与闷，须向此中逃。  
  
卷604_56  【送防州邬员外】许棠  
千溪与万嶂，缭绕复峥嵘。太守劳车马，何从驻旆旌。  
椒香近满郭，漆货远通京。唯涤双尘耳，东南听政声。  
  
卷604_57  【过穆陵关】许棠  
荒关无守吏，亦耻白衣过。地广人耕绝，天寒雁下多。  
东西方自感，雨雪更相和。日暮聊摅思，摇鞭一放歌。  
  
卷604_58  【江上遇友人】许棠  
阙下分离日，杏园花半开。江边相值夜，榆塞雁初来。  
坐久河沉斗，吟长月浸杯。鲈鱼非不恋，共有客程催。  
  
卷604_59  【忆宛陵旧居】许棠  
旧忆陵阳北，林园近板桥。江晴帆影满，野迥鹤声遥。  
岛径通山市，汀扉上海潮。秦城归去梦，夜夜到渔樵。  
  
卷604_60  【题闻琴馆】许棠  
城非宓贱邑，馆亦号闻琴。乃是前贤意，常留化俗心。  
代公存绿绮，谁更寄清音。此迹应无改，寥寥毕古今。  
  
卷604_61  【寄江上弟妹】许棠  
无成归未得，不是不谋归。垂老登云路，犹胜守钓矶。  
大荒身去数，穷海信来稀。孤立皆难进，非关命独违。  
  
卷604_62  【题李昌符丰乐幽居】许棠  
诗家依阙下，野景似山中。兰菊俱含露，杉梧为奏风。  
破门韦曲对，浅岸御沟通。莫叹连年屈，君须遇至公。  
  
卷604_63  【青山晚望】许棠  
昔人怀感处，此地倍魂消。四海经摇落，三吴正寂寥。  
风移残烧远，帆带夕阳遥。欲继前贤迹，谁能似隐招。  
  
卷604_64  【宣城送进士郑徽赴举】许棠  
长安去是归，上马肯沾衣。水国车通少，秦人楚荐稀。  
鸿方离北鄙，叶下已西畿。好整丹霄步，知音在紫微。  
  
卷604_65  【言怀】许棠  
万事不关心，终朝但苦吟。久贫惭负债，渐老爱山深。  
日月销天外，帆樯弃海阴。荣枯应已定，无复系浮沉。  
  
卷604_66  【汴河十二韵】许棠  
昔年开汴水，元应别有由。或兼通楚塞，宁独为扬州。  
直断平芜色，横分积石流。所思千里便，岂计万方忧。  
首甚资功济，终难弭宴游。空怀龙舸下，不见锦帆收。  
浪倒长汀柳，风欹远岸楼。奔逾怀许竭，澄彻泗滨休。  
路要多行客，鱼稀少钓舟。日开天际晚，雁合碛西秋。  
一派注沧海，几人生白头。常期身事毕，于此泳东浮。  
  
卷604_67  【旅中送人归九华】许棠  
分与仙山背，多年负翠微。无因随鹿去，只是送人归。  
顶木晴摩日，根岚晓润衣。会于猿鸟外，相对掩高扉。  
  
卷604_68  【送友人归江南】许棠  
皇州五更鼓，月落西南维。此时有行客，别我孤舟归。  
上国身无主，下第诚可悲。  
  
卷604_69  【洞庭湖】许棠  
空江浩荡景萧然，尽日菰蒲泊钓船。青草浪高三月渡，  
绿杨花扑一溪烟。情多莫举伤春目，愁极兼无买酒钱。  
犹有渔人数家住，不成村落夕阳边。  
  
卷604_70  【句】许棠  
晓嶂猿开户，寒湫鹿舐冰。  
当空吟待月，到晚坐看山。（以上见《纪事》）斋  
一年三领郡，领郡管仙山。（赠段成式，见《语林》）主  

## 全唐诗(下)　卷六百零五

卷605_1  【放歌行】邵谒  
龟为秉灵亡，鱼为弄珠死。心中自有贼，莫怨任公子。  
屈原若不贤，焉得沉湘水。  
  
卷605_2  【长安寒食】邵谒  
春日照九衢，春风媚罗绮。万骑出都门，拥在香尘里。  
莫辞吊枯骨，千载长如此。安知今日身，不是昔时鬼。  
但看平地游，亦见摧輈死。  
  
卷605_3  【贞女墓】邵谒  
生持节操心，死作坚贞鬼。至今坟上春，草木无花卉。  
  
卷605_4  【自叹】邵谒  
春蚕未成茧，已贺箱笼实。蟢子徒有丝，终年不成匹。  
每念古人言，有得则有失。我命独如何，憔悴长如一。  
白日九衢中，幽独暗如漆。流泉有枯时，穷贱无尽日。  
惆怅复惆怅，几回新月出。  
  
卷605_5  【送徐群宰望江】邵谒  
古人力文学，所务安疲甿。今人力文学，所务惟公卿。  
大贤重邦本，屈迹官武城。劝民勤机杼，自然国用并。  
但见富贵者，知食不知耕。忽尔秋不熟，储廪焉得盈。  
贡艺既精苦，用心必公平。吾道不遗贤，霄汉期芳馨。  
一夫若有德，千古称其英。陶潜虽理邑，崔烈徒台衡。  
浊者必恶清，瞽者必恶明。孤松自有色，岂夺众草荣。  
为刀若不利，焉得宰牛名。为丝若不直，焉得琴上声。  
好去立高节，重来振羽翎。  
  
卷605_6  【秋夕】邵谒  
万里凭梦归，骨肉皆在眼。觉来益惆怅，不信长安远。  
人人但为农，我独常逢旱。恶命如漏卮，滴滴添不满。  
天末雁来时，一叫一肠断。  
  
卷605_7  【览孟东野集】邵谒  
蚌死留夜光，剑折留锋铓。哲人归大夜，千古传珪璋。  
珪璋遍四海，人伦多变改。题花花已无，玩月月犹在。  
不知天地间，白日几时昧。  
  
卷605_8  【送友人江行】邵谒  
送君若浪水，叠叠愁思起。梦魂如月明，相送秋江里。  
  
卷605_9  【下第有感】邵谒  
古人有遗言，天地如掌阔。我行三十载，青云路未达。  
尝闻读书者，所贵免征伐。谁知失意时，痛于刃伤骨。  
身如石上草，根蒂浅难活。人皆爱春，我独愁花发。  
如何归故山，相携采薇蕨。  
  
卷605_10  【论政】邵谒  
贤哉三握发，为有天下忧。孙弘不开阁，丙吉宁问牛。  
内政由股肱，外政由诸侯。股肱政若行，诸侯政自修。  
一物不得所，蚁穴满山丘。莫言万木死，不因一叶秋。  
朱云若不直，汉帝终自由。子婴一失国，渭水东悠悠。  
  
卷605_11  【战城南】邵谒  
武皇重征伐，战士轻生死。朝争刃上功，暮作泉下鬼。  
悲风吊枯骨，明月照荒垒。千载留长声，呜咽城南水。  
  
卷605_12  【赠郑殷处士】邵谒  
善琴不得听，嘉玉不得名。音既已死，良匠亦未生。  
退居一河湄，山中物景清。鱼沉池水碧，鹤去松枝轻。  
长材靡入用，大厦失巨楹。颜子不得禄，谁谓天道平。  
  
卷605_13  【古乐府】邵谒  
对酒弹古琴，弦中发新音。新音不可辨，十指幽怨深。  
妾颜不自保，四时如车轮。不知今夜月，曾照几时人。  
露滴芙蓉香，香销心亦死。良时无可留，残红谢池水。  
  
卷605_14  【经安容先生旧居】邵谒  
羽化留遗踪，千载踪难没。一泉岩下水，几度换明月。  
松老不改柯，龙久皆变骨。云雨有归时，鸡犬无还日。  
至今青山中，寂寞桃花发。  
  
卷605_15  【望行人】邵谒  
登楼恐不高，及高君已远。云行郎即行，云归郎不返。  
嗟为楼上人，望望不相近。若作辙中泥，不放郎车转。  
白日下西山，望尽妾肠断。  
  
卷605_16  【岁丰】邵谒  
皇天降丰年，本忧贫士食。贫士无良畴，安能得稼穑。  
工佣输富家，日落长叹息。为供豪者粮，役尽匹夫力。  
天地莫施恩，施恩强者得。  
  
卷605_17  【金谷园怀古】邵谒  
在富莫骄奢，骄奢多自亡。为女莫骋容，骋容多自伤。  
如何金谷园，郁郁椒兰房。昨夜绮罗列，今日池馆荒。  
竹死不变节，花落有馀香。美人抱义死，千载名犹彰。  
娇歌无遗音，明月留清光。浮云易改色，衰草难重芳。  
不学韩侯妇，衔冤报宋王。  
  
卷605_18  【春日有感】邵谒  
我心如蘖苦，他见如荠甘。火未到身者，痛楚难共谙。  
但言贫者拙，不言富者贪。谁知苦寒女，力尽为桑蚕。  
  
卷605_19  【学仙词】邵谒  
上仙传秘诀，澹薄与无营。炼药□□□，变姓不变形。  
三尸既无累，百虑自不生。是知寸心中，有路通上清。  
祖龙好仙术，烧却黄金精。  
  
卷605_20  【妓女】邵谒  
天若许人登，青山高不止。地若许人穷，黄泉深无水。  
量诸造化情，物成皆有以。如何上青冥，视之平若砥。  
日下骋琅玕，空中无罗绮。但见势腾凌，将为长如此。  
炫耀一时间，逡巡九泉里。一种为埃尘，不学堕楼死。  
  
卷605_21  【寒女行】邵谒  
寒女命自薄，生来多贱微。家贫人不聘，一身无所归。  
养蚕多苦心，茧熟他人丝。织素徒苦力，素成他人衣。  
青楼富家女，才生便有主。终日著罗绮，何曾识机杼。  
清夜闻歌声，听之泪如雨。他人如何欢，我意又何苦。  
所以问皇天，皇天竟无语。  
  
卷605_22  【览镜】邵谒  
一照一回悲，再照颜色衰。日月自流水，不知身老时。  
昨日照红颜，今朝照白丝。白丝与红颜，相去咫尺间。  
  
卷605_23  【轻薄行】邵谒  
薄薄身上衣，轻轻浮云质。长安一花开，九陌马蹄疾。  
谁言公子车，不是天上力。  
  
卷605_24  【苦别离】邵谒  
十五为君婚，二十入君门。自从入户后，见君长出门。  
朝看相送人，暮看相送人。若遣折杨柳，此地树无根。  
愿为陌上土，得作马蹄尘。愿为曲木枝，得作双车轮。  
安得太行山，移来君马前。  
  
卷605_25  【览张骞传】邵谒  
采药不得根，寻河不得源。此时虚白首，徒感武皇恩。  
桑田未闻改，日月曾几昏。仙骨若求得，垄头无新坟。  
不见杜陵草，至今空自繁。  
  
卷605_26  【白头吟】邵谒  
汉家天宇阔，日月不暂闲。常将古今骨，裨作北邙山。  
山高势已极，犹自凋朱颜。  
  
卷605_27  【瞽者叹】邵谒  
我心岂不平，我目自不明。徒云备双足，天下何由行。  
  
卷605_28  【送从弟长安下第南归觐亲】邵谒  
白日不得照，戴天如戴盆。青云未见路，丹车劳出门。  
采薇秦山镇，养亲湘水源。心中岂不切，其如行路难。  
为文清益峻，为心直且安。芝兰未入用，馨香志独存。  
他门种桃李，犹能荫子孙。我家有棠阴，枝叶竟不繁。  
心醉岂因酒，愁多徒见萱。征徒忽告归，执袂殷勤论。  
在鸟终为凤，为鱼须化鲲。富贵岂长守，贫贱宁有根。  
丈夫志不大，何以佐乾坤。昼短疾于箭，早来献天言。  
莫恋苍梧畔，野烟横破村。  
  
卷605_29  【少年行】邵谒  
丈夫十八九，胆气欺韩彭。报仇不用剑，辅国不用兵。  
以目为水鉴，以心作权衡。愿君似尧舜，能使天下平。  
何必走马夸弓矢，然后致得人心争。  
  
卷605_30  【汉宫井】邵谒  
辘轳声绝离宫静，班姬几度照金井。  
梧桐老去残花开，犹似当时美人影。  
  
卷605_31  【显茂楼】邵谒  
秦山渭水尚悠悠，如何草树迷宫阙。  
繁华朱翠尽东流，唯有望楼对明月。  
  
卷605_32  【紫阁峰】邵谒  
壮国山河倚空碧，迥拔烟霞侵太白。  
绿崖下视千万寻，青天只据百馀尺。  

## 全唐诗(下)　卷六百零六

卷606_1  【送李员外频之建州】林宽  
勾践江头月，客星台畔松。为郎久不见，出守暂相逢。  
鸟泊牵滩索，花空押号钟。远人思化切，休上武夷峰。  
  
卷606_2  【送许棠先辈归宣州】林宽  
发枯穷律韵，字字合埙篪。日月所到处，姓名无不知。  
莺啼谢守垒，苔老谪仙碑。诗道丧来久，东归为吊之。  
  
卷606_3  【穷冬太学】林宽  
投迹依槐馆，荒亭草合时。雪深鸢啸急，薪湿鼎吟迟。  
默坐同谁话，非僧不我知。匡庐瀑布畔，何日副心期。  
  
卷606_4  【陪郑諴郎中假日省中寓直】林宽  
宪厅名最重，假日许从容。床满诸司印，庭高五粒松。  
井寻芸吏汲，茶拆岳僧封。鸟度帘旌暮，犹吟隔苑钟。  
  
卷606_5  【送谢石先辈归宣州】林宽  
名随春色远，湖外已先知。花尽方辞醉，莺残是放时。  
天寒千尺岳，颔白半联诗。笋蕨犹堪采，荣归及养期。  
  
卷606_6  【下第寄欧阳瓒】林宽  
诗人道僻命多奇，更值干戈乱起时。  
莫作江宁王少府，一生吟苦竟谁知。  
  
卷606_7  【寄何绍馀】林宽  
雁过君犹未入城，清贤门下旧知名。风波冻马遥逢见，  
革橐饥僮尚挈行。住在闲坊无辙迹，别来何寺有泉声。  
芙蓉苑北曲江岸，期看终南新雪晴。  
  
卷606_8  【送人宰浦城】林宽  
东南犹阻寇，梨岭更谁登。作宰应无俸，归船必有僧。  
滩平眠獭石，烧断饮猿藤。岁尽校殊最，方当见异能。  
  
卷606_9  【省试腊后望春宫】林宽  
皇都初度腊，凤辇出深宫。高凭楼台上，遥瞻灞浐中。  
仗凝霜彩白，袍映日华红。柳眼方开冻，莺声渐转风。  
御沟穿断霭，骊岫照斜空。时见宸游兴，因观稼穑功。  
  
卷606_10  【寄省中知己】林宽  
门掩清曹晚，静将乌府邻。花开封印早，雪下典衣频。  
怪木风吹阁，废巢时落薪。每怜吾道苦，长说向同人。  
  
卷606_11  【朱坡】林宽  
朱坡坡上望，不似在秦京。渐觉溪山秀，更高鱼鸟情。  
夜吟禅子室，晓爨猎人铛。恃此偷佳赏，九衢蜩未鸣。  
  
卷606_12  【酬陈樵见寄】林宽  
失意闲眠起更迟，又将羁薄谢深知。囊书旋入酒家尽，  
纱帽长依僧壁垂。待月句新遭鬼哭，寻山貌古被猿窥。  
元和才子多如此，除却清吟何所为。  
  
卷606_13  【华清宫】林宽  
殿角钟残立宿鸦，朝元归驾望无涯。  
香泉空浸宫前草，未到春时争发花。  
  
卷606_14  【终南山】林宽  
标奇耸峻壮长安，影入千门万户寒。  
徒自倚天生气色，尘中谁为举头看。  
  
卷606_15  【歌风台】林宽  
蒿棘空存百尺基，酒酣曾唱大风词。  
莫言马上得天下，自古英雄尽解诗。  
  
卷606_16  【送人归日东】林宽  
沧溟西畔望，一望一心摧。地即同正朔，天教阻往来。  
波翻夜作电，鲸吼昼为雷。门外人参径，到时花几开。  
  
卷606_17  【寓兴】林宽  
西母一杯酒，空言浩劫春。英雄归厚土，日月照闲人。  
衰草珠玑冢，冷灰龙凤身。茂陵骊岫晚，过者暗伤神。  
  
卷606_18  【少年行】林宽  
柳烟侵御道，门映夹城开。白日莫空过，青春不再来。  
报仇冲雪去，乘醉臂鹰回。看取歌钟地，残阳满坏台。  
  
卷606_19  【塞上还答友人】林宽  
无端游绝塞，归鬓已苍然。戎羯围中过，风沙马上眠。  
草衰频过烧，耳冷不闻蝉。从此甘贫坐，休言更到边。  
  
卷606_20  【哭栖白供奉】林宽  
侍辇才难得，三朝有上人。琢诗方到骨，至死不离贫。  
风帐孤萤入，霜阶积叶频。夕阳门半掩，过此亦无因。  
  
卷606_21  【送升道靖恭相公分司】林宽  
东风时不遇，果见致君难。海岳影犹动，鹍鹏势未安。  
星沉关锁冷，鸡唱驿灯残。谁似二宾客，门闲嵩洛寒。  
  
卷606_22  【关下早行】林宽  
轧轧推危辙，听鸡独早行。风吹宿霭散，月照华山明。  
白首东西客，黄河昼夜清。相逢皆有事，唯我是闲情。  
  
卷606_23  【曲江】林宽  
曲江初碧草初青，万毂千蹄匝岸行。倾国妖姬云鬓重，  
薄徒公子雪衫轻。琼镌狒cf绕觥舞，金蹙辟邪拏拨鸣。  
柳絮杏花留不得，随风处处逐歌声。  
  
卷606_24  【长安遣怀】林宽  
醉下高楼醒复登，任从浮薄笑才能。  
青龙寺里三门上，立为南山不为僧。  
  
卷606_25  【送僧游太白峰】林宽  
云深游太白，莫惜遍探奇。顶上多灵迹，尘中少客知。  
悬崖倚冻瀑，飞狖过孤枝。出定更何事，相逢必有诗。  
  
卷606_26  【哭造微禅师】林宽  
神迁不火葬，新塔露疏柽。是物皆磨灭，唯师出死生。  
虚堂散钓叟，怪木哭山精。林下路长在，无因更此行。  
  
卷606_27  【献同年孔郎中】林宽  
炊琼爇桂帝关居，卖尽寒衣典尽书。驱马每寻霜影里，  
到门常在鼓声初。蟾枝交彩清兰署，鸾珮排光映玉除。  
一顾深恩身未杀，争期皎日负吹嘘。  
  
卷606_28  【闻雁】林宽  
接影横空背雪飞，声声寒出玉关迟。  
上阳宫里三千梦，月冷风清闻过时。  
  
卷606_29  【送惠补阙】林宽  
诏下搜岩野，高人入竹林。长因抗疏日，便作去官心。  
清俸供僧尽，沧洲寄迹深。东门有归路，徒自弃华簪。  
  
卷606_30  【和友人贼后】林宽  
带号乞兵急，英雄陷贼围。江山犹未静，鱼鸟欲何归。  
城露桑榆尽，时平老幼稀。书从战后得，读彻血盈衣。  
  
卷606_31  【长安即事】林宽  
暝鼓才终复晓鸡，九门何计出沉迷，樵童乱打金吾鼓，  
豪马争奔丞相堤。翡翠鬟欹钗上燕，麒麟衫束海中犀。  
须知不是诗人事，空忆泉声菊畔畦。  
  
卷606_32  【和周繇校书先辈省中寓直】林宽  
古木重门掩，幽深只欠溪。此中真吏隐，何必更岩栖。  
名姓镌幢记，经书逐库题。字随飞蠹缺，阶与落星齐。  
伴直僧谈静，侵霜蛩韵低。粘尘贺草没，剥粉薛禽迷。  
衰藓墙千堵，微阳菊半畦。鼓残鸦去北，漏在月沉西。  
每忆终南雪，几登云阁梯。时因搜句次，那惜一招携。  
  
卷606_33  【苦雨】林宽  
霪霖翳日月，穷巷变沟坑。骤洒纤枝折，奔倾坏堵平。  
蒙簦来客绝，跃甃噪蛙狞。败屐阴苔积，摧檐湿菌生。  
斜飞穿裂瓦，迸落打空铛。叶底迟归蝶，林中滞出莺。  
润侵书缝黑，冷浸鬓丝明。牖暗参差影，阶寒断续声。  
尺薪功比桂，寸粒价高琼。遥想管弦里，无因识此情。  

## 全唐诗(下)　卷六百零七

卷607_1  【翰林作】刘邺  
曾是江波垂钓人，自怜深厌九衢尘。浮生渐老年随水，  
往事曾闻泪满巾。已觉远天秋色动，不堪闲夜雨声频。  
多惭不是相如笔，虚直金銮接侍臣。  
  
卷607_2  【待漏院吟】刘邺  
玉堂帘外独迟迟，明月初沉勘契时。  
闲听景阳钟尽后，两莺飞上万年枝。  
  
卷607_3  【慧山寺肄业送怀坦上人】李骘  
流水何山分，浮云空中遇。我生无根株，聚散亦难固。  
忆昨斗龙春，岩栖侣高步。清怀去羁束，幽境无滓污。  
日落九峰明，烟生万华暮。兹欢未云隔，前笑倏已故。  
四时难信留，百草换霜露。离襟一成解，怅抱将何谕。  
惊泉有馀哀，永日谁与度。缅思孤帆影，再往重江路。  
去去忽凄悲，因风暂回顾。  
  
卷607_4  【读惠山若冰师集因题故院三首】李骘  
五天何处望，心念起皆知。化塔留今日，泉鸣自昔时。  
古苔生石静，秋草满山悲。莫道声容远，长歌白雪词。  
高怀逢异境，佳句想吟频。月冷松溪夜，烟浓草寺春。  
浮云将世远，清听与名新。不见开岩日，空为拜影人。  
景物搜求歇，山云放纵飞。树寒烟鹤去，池静水龙归。  
暗榻尘飘满，阴檐月到稀。何年灯焰尽，风动影堂扉。  
  
卷607_5  【自惠山至吴下寄酬南徐从事】李骘  
不接芳晨游，独此长洲苑。风颜一成阻，翰墨劳空返。  
悠悠汀渚长，杳杳蘋花晚。如何西府欢，尚念东吴远。  
瑶音动清韵，兰思芬盈畹。犹及九峰春，归吟白云巘。  
  
卷607_6  【中秋夜戏酬顾道流】孙蜀  
不那此身偏爱月，等闲看月即更深。  
仙翁每被嫦娥使，一度逢圆一度吟。  
  
卷607_7  【咏燕上主司郑愚】欧阳澥  
翩翩双燕画堂开，送古迎今几万回。  
长向春秋社前后，为谁归去为谁来。  
  
卷607_8  【句】欧阳澥  
黄菊离家十四年。  
离家已是梦松年。  
落日望乡处，何人知客情？（见《纪事》）知  
  
卷607_9  【自咏豆花】陈黯  
玳瑁应难比，斑犀定不加。天嫌未端正，满面与妆花。  
  
卷607_10  【雪诗】张孜  
长安大雪天，鸟雀难相觅。其中豪贵家，捣椒泥四壁。  
到处爇红炉，周回下罗幂。暖手调金丝，蘸甲斟琼液。  
醉唱玉尘飞，困融香汗滴。岂知饥寒人，手脚生皴劈。  
  
卷607_11  【句】张孜  
著牙卖朱紫，断钱赊举选。（见《纪事》）知  
华山秀作英雄骨，黄河泻出纵横才。  
梦破青霄春，烟霞无去尘。若夸郭璞五色笔，  
江淹却是寻常人。（《梦李白歌》）主  
  
卷607_12  【赠妓仙哥】郑仁表  
严吹如何下太清，玉肌无疹六铢轻。  
自知不是流霞酌，愿听云和瑟一声。  
  
卷607_13  【赠妓命洛真】郑仁表  
巧制新章拍拍新，金罍巡举助精神。  
时时欲得横波眄，又怕回筹错指人。  
  
卷607_14  【句】郑仁表  
文章世上争开路，阀阅山东拄破天。  
  
卷607_15  【杜甫同谷茅茨】赵鸿  
工部栖迟后，邻家大半无。青羌迷道路，白社寄杯盂。  
大雅何人继，全生此地孤。孤云飞鸟什，空勒旧山隅。  
  
卷607_16  【栗亭（赵鸿刻石同谷曰，工部题栗亭十韵，不复见）】赵鸿  
杜甫栗亭诗，诗人多在口。悠悠二甲子，题纪今何有。  
  
卷607_17  【泥功山】赵鸿  
立石泥功状，天然诡怪形。未尝私祸福，终不费丹青。  
  
卷607_18  【昆明池织女石（一作司马复诗）】童翰卿  
一片昆明石，千秋织女名。见人虚脉脉，临水更盈盈。  
苔作轻衣色，波为促杼声。岸云连鬓湿，沙月对眉生。  
有脸莲同笑，无心鸟不惊。还如朝镜里，形影两分明。  
  
卷607_19  【绝句】童翰卿  
大朴逐物尽，哀我天地功。争得荣辱心，洒然归西风。  

## 全唐诗(下)　卷六百零八

卷608_1  【补周礼九夏系文　九夏歌九篇】皮日休  
（王夏之歌者，王出入之所奏也。四章，章四句）  
爣爣皎日，欻丽于天。厥明御舒，如王出焉。  
爣爣皎日，欻入于地。厥晦厥贞，如王入焉。  
出有龙旂，入有珩珮。勿驱勿驰，惟慎惟戒。  
出有嘉谋，入有内则。繄彼臣庶，钦王之式。  
（肆夏之歌者，尸出入之所奏也。二章，章四句）  
愔愔清庙，仪仪象服。我尸出矣，迎神之谷。  
杳杳阴竹，坎坎路鼓。我尸入矣，得神之祜。  
（昭夏之歌者，牲出入之所奏也。二章，章四句）  
有郁其鬯，有俨其彝。九变未作，全乘来之。  
既醑既酢，爰朄爰舞。象物既降，全乘之去。  
（纳夏之歌者，四方宾客来之所奏也。四章，章四句）  
麟之仪仪，不絷不维。乐德而至，如宾之嬉。  
凤之愉愉，不篝不笯。乐德而至，如宾之娱。  
自筐及筥，我有牢醑。自筐及篚，我有货币。  
我牢不愆，我货不匮。硕硕其才，有乐而止。  
（章夏之歌者，臣有功之所奏也。四章，章四句）  
王有虎臣，锡之鈇钺。征彼不憓，一扑而灭。  
王有虎臣，锡之圭瓒。征彼不享，一烘而泮。  
王有掌讶，侦尔疆理。王有掌客，馈尔饔饩。  
何以乐之，金石九奏。何以锡之，龙旂九旒。  
（齐夏之歌者，夫人祭之所奏也。一章，四句）  
玲玲衡笄，翚衣榆翟。自内而祭，为君之则。  
（族夏之歌者，族人酌之所奏也。二章，章四句）  
洪源谁孕，疏为江河。大块孰埏，播为山阿。  
厥流浩漾，厥势嵯峨。今君之酌，慰我实多。  
（械夏之歌者，宾既出之所奏也。三章，章三句）  
礼酒既酌，嘉宾既厚，牍为之奏。  
礼酒既竭，嘉宾既悦，应为之节。  
礼酒既罄，嘉宾既醒，雅为之行。  
（骜夏之歌者，公出入之所奏也。二章，章四句）  
桓桓其珪，衮衮其衣。出作二伯，天子是毗。  
桓桓其珪，衮衮其服。入作三孤，国人是福。  
  
卷608_2  【三羞诗三首】皮日休  
吾闻古君子，介介励其节。入门疑储宫，抚己思鈇钺。  
志者若不退，佞者何由达。君臣一殽膳，家国共残杀。  
此道见于今，永思心若裂。王臣方謇謇，佐我无玷缺。  
如何以谋计，中道生芽蘖。宪司遵故典，分道播南越。  
苍惶出班行，家室不容别。玄鬓行为霜，清泪立成血。  
乘遽剧飞鸟，就传过风发。嗟吾何为者，叨在造士列。  
献文不上第，归于淮之汭。蹇蹄可再奔，退羽可后歇。  
利则侣轩裳，塞则友松月。而于方寸内，未有是愁结。  
未为禄食仕，俯不愧梁粝。未为冠冕人，死不惭忠烈。  
如何有是心，不能叩丹阙。赫赫负君归，南山采芝蕨。  
南荒不择吏，致我交阯覆。绵联三四年，流为中夏辱。  
懦者斗即退，武者兵则黩。军庸满天下，战将多金玉。  
刮则齐民痈，分为猛士禄。雄健许昌师，忠武冠其族。  
去为万骑风，住作一川肉。昨朝残卒回，千门万户哭。  
哀声动闾里，怨气成山谷。谁能听昼鼙，不忍看金镞。  
吾有制胜术，不奈贱碌碌。贮之胸臆间，惭见许师属。  
自嗟胡为者，得蹑前修躅。家不出军租，身不识部曲。  
亦衣许师衣，亦食许师粟。方知古人道，荫我已为足。  
念此向谁羞，悠悠颍川绿。  
天子丙戌年，淮右民多饥。就中颍之汭，转徙何累累。  
夫妇相顾亡，弃却抱中儿。兄弟各自散，出门如大痴。  
一金易芦卜，一缣换凫茈。荒村墓鸟树，空屋野花篱。  
儿童啮草根，倚桑空羸羸。斑白死路傍，枕土皆离离。  
方知圣人教，于民良在斯。厉能去人爱，荒能夺人慈。  
如何司牧者，有术皆在兹。粤吾何为人，数亩清溪湄。  
一写落第文，一家欢复嬉。朝食有麦饘，晨起有布衣。  
一身既饱暖，一家无怨咨。家虽有畎亩，手不秉镃基。  
岁虽有札瘥，庖不废晨炊。何道以致是，我有明公知。  
食之以侯食，衣之以侯衣。归时恤金帛，使我奉庭闱。  
抚己愧颍民，奚不进德为。因兹感知己，尽日空涕洟。  
  
卷608_3  【七爱诗　房杜二相国（玄龄、如晦）】皮日休  
吾爱房与杜，贫贱共联步。脱身抛乱世，策杖归真主。  
纵横握中算，左右天下务。肮脏无敌才，磊落不世遇。  
美矣名公卿，魁然真宰辅。黄阁三十年，清风一万古。  
巨业照国史，大勋镇王府。遂使后世民，至今受陶铸。  
粤吾少有志，敢蹑前贤路。苟得同其时，愿为执鞭竖。  
  
卷608_4  【七爱诗　李太尉（晟）】皮日休  
吾爱李太尉，崛起定中原。骁雄十万兵，四面围国门。  
一战取王畿，一叱散妖氛。乘舆既反正，凶竖争亡魂。  
巍巍柱天功，荡荡盖世勋。仁于曹孟德，勇过霍将军。  
丹券入帑藏，青史传子孙。所谓大丈夫，动合惊乾坤。  
所谓圣天子，难得忠贞臣。下以契鱼水，上以合风云。  
百世必一乱，千年方一人。吾虽翰墨子，气概敢不群。  
愿以太平颂，题向甘泉春。  
  
卷608_5  【七爱诗　卢征君（鸿）】皮日休  
吾爱卢征君，高卧嵩山里。百辟未一顾，三征方暂起。  
坦腹对宰相，岸帻揖天子。建礼门前吟，金銮殿里醉。  
天下皆餔糟，征君独洁己。天下皆乐闻，征君独洗耳。  
天下皆怀羞，征君独多耻。银黄不妨悬，赤绂不妨被。  
而于心抱中，独作羲皇地。篮舆一云返，泥诏褒不已。  
再看缑山云，重酌嵩阳水。放旷书里终，逍遥醉中死。  
吾谓伊与周，不若征君贵。吾谓巢与许，不若征君义。  
高名无阶级，逸迹绝涯涘。万世唐书中，逸名不可比。  
粤吾慕真隐，强以骨肉累。如教不为名，敢有征君志。  
  
卷608_6  【七爱诗　元鲁山（德秀）】皮日休  
吾爱元紫芝，清介如伯夷。辇母远之官，宰邑无玷疵。  
三年鲁山民，丰稔不暂饥。三年鲁山吏，清慎各自持。  
只饮鲁山泉，只采鲁山薇。一室冰檗苦，四远声光飞。  
退归旧隐来，斗酒入茅茨。鸡黍匪家畜，琴尊常自怡。  
尽日一菜食，穷年一布衣。清似匣中镜，直如琴上丝。  
世无用贤人，青山生白髭。既卧黔娄衾，空立陈寔碑。  
吾无鲁山道，空有鲁山辞。所恨不相识，援毫空涕垂。  
  
卷608_7  【七爱诗　李翰林（白）】皮日休  
吾爱李太白，身是酒星魄。口吐天上文，迹作人间客。  
磥砢千丈林，澄澈万寻碧。醉中草乐府，十幅笔一息。  
召见承明庐，天子亲赐食。醉曾吐御床，傲几触天泽。  
权臣妒逸才，心如斗筲窄。失恩出内署，海岳甘自适。  
刺谒戴接[z5 _blank ]，赴宴著縠屐。诸侯百步迎，明君九天忆。  
竟遭腐胁疾，醉魄归八极。大鹏不可笼，大椿不可植。  
蓬壶不可见，姑射不可识。五岳为辞锋，四溟作胸臆。  
惜哉千万年，此俊不可得。  
  
卷608_9  【七爱诗　白太傅（居易）】皮日休  
吾爱白乐天，逸才生自然。谁谓辞翰器，乃是经纶贤。  
欻从浮艳诗，作得典诰篇。立身百行足，为文六艺全。  
清望逸内署，直声惊谏垣。所刺必有思，所临必可传。  
忘形任诗酒，寄傲遍林泉。所望标文柄，所希持化权。  
何期遇訾毁，中道多左迁。天下皆汲汲，乐天独怡然。  
天下皆闷闷，乐天独舍旃。高吟辞两掖，清啸罢三川。  
处世似孤鹤，遗荣同脱蝉。仕若不得志，可为龟镜焉。  
  
卷608_10  【正乐府十篇　卒妻怨】皮日休  
河湟戍卒去，一半多不回。家有半菽食，身为一囊灰。  
官吏按其籍，伍中斥其妻。处处鲁人髽，家家杞妇哀。  
少者任所归，老者无所携。况当札瘥年，米粒如琼瑰。  
累累作饿殍，见之心若摧。其夫死锋刃，其室委尘埃。  
其命即用矣，其赏安在哉。岂无黔敖恩，救此穷饿骸。  
谁知白屋士，念此翻欸欸。  
  
卷608_11  【正乐府十篇　橡媪叹】皮日休  
秋深橡子熟，散落榛芜冈。伛伛黄发媪，拾之践晨霜。  
移时始盈掬，尽日方满筐。几嚗复几蒸，用作三冬粮。  
山前有熟稻，紫穗袭人香。细获又精舂，粒粒如玉珰。  
持之纳于官，私室无仓箱。如何一石馀，只作五斗量。  
狡吏不畏刑，贪官不避赃。农时作私债，农毕归官仓。  
自冬及于春，橡实诳饥肠。吾闻田成子，诈仁犹自王。  
吁嗟逢橡媪，不觉泪沾裳。  
  
卷608_12  【正乐府十篇　贪官怨】皮日休  
国家省闼吏，赏之皆与位。素来不知书，岂能精吏理。  
大者或宰邑，小者皆尉史。愚者若混沌，毒者如雄虺。  
伤哉尧舜民，肉袒受鞭箠。吾闻古圣王，天下无遗士。  
朝廷及下邑，治者皆仁义。国家选贤良，定制兼拘忌。  
所以用此徒，令之充禄仕。何不广取人，何不广历试。  
下位既贤哉，上位何如矣。胥徒赏以财，俊造悉为吏。  
天下若不平，吾当甘弃市。  
  
卷608_13  【正乐府十篇　农父谣】皮日休  
农父冤辛苦，向我述其情。难将一人农，可备十人征。  
如何江淮粟，挽漕输咸京。黄河水如电，一半沈与倾。  
均输利其事，职司安敢评。三川岂不农，三辅岂不耕。  
奚不车其粟，用以供天兵。美哉农父言，何计达王程。  
  
卷608_14  【正乐府十篇　路臣恨】皮日休  
路臣何方来，去马真如龙。行骄不动尘，满辔金珑璁。  
有人自天来，将避荆棘丛。狞呼不觉止，推下苍黄中。  
十夫掣鞭策，御之如惊鸿。日行六七邮，瞥若鹰无踪。  
路臣慎勿愬，愬则刑尔躬。军期方似雨，天命正如风。  
七雄战争时，宾旅犹自通。如何太平世，动步却途穷。  
  
卷608_15  【正乐府十篇　贱贡士】皮日休  
南越贡珠玑，西蜀进罗绮。到京未晨旦，一一见天子。  
如何贤与俊，为贡贱如此。所知不可求，敢望前席事。  
吾闻古圣人，射宫亲选士。不肖尽屏迹，贤能皆得位。  
所以谓得人，所以称多士。叹息几编书，时哉又何异。  
  
卷608_16  【正乐府十篇　颂夷臣】皮日休  
夷师本学外，仍善唐文字。吾人本尚舍，何况夷臣事。  
所以不学者，反为夷臣戏。所以尸禄人，反为夷臣忌。  
吁嗟华风衰，何尝不由是。  
  
卷608_17  【正乐府十篇　惜义鸟】皮日休  
商颜多义鸟，义鸟实可嗟。危巢末累累，隐在栲木花。  
他巢若有雏，乳之如一家。他巢若遭捕，投之同一罗。  
商人每秋贡，所贵复如何。饱以稻粱滋，饰以组绣华。  
惜哉仁义禽，委戏于宫娥。吾闻凤之贵，仁义亦足夸。  
所以不遭捕，盖缘生不多。  
  
卷608_18  【正乐府十篇　诮虚器】皮日休  
襄阳作髹器，中有库露真。持以遗北虏，绐云生有神。  
每岁走其使，所费如云屯。吾闻古圣王，修德来远人。  
未闻作巧诈，用欺禽兽君。吾道尚如此，戎心安足云。  
如何汉宣帝，却得呼韩臣。  
  
卷608_19  【正乐府十篇　哀陇民】皮日休  
陇山千万仞，鹦鹉巢其巅。穷危又极嶮，其山犹不全。  
蚩蚩陇之民，悬度如登天。空中觇其巢，堕者争纷然。  
百禽不得一，十人九死焉。陇川有戍卒，戍卒亦不闲。  
将命提雕笼，直到金台前。彼毛不自珍，彼舌不自言。  
胡为轻人命，奉此玩好端。吾闻古圣王，珍禽皆舍旃。  
今此陇民属，每岁啼涟涟。  
  
卷608_20  【奉献致政裴秘监】皮日休  
何胤本征士，高情动天地。既无阀阅门，常嫌冠冕累。  
宰邑著嘉政，为郡留高致。移官在书府，方乐鸳池贵。  
玉季牧江西，泣之不忍离。舍杖随之去，天下钦高义。  
乌帽白絺裘，篮舆竹如意。黄菊陶潜酒，青山谢公妓。  
月槛咏诗情，花溪钓鱼戏。钟陵既方舟，魏阙将结驷。  
甘求白首闲，不为苍生起。优诏加大监，所以符公议。  
既为逍遥公，又作鸱夷子。安车悬不出，驷马闲无事。  
微雨汉陂舟，残日终南骑。富贵尽凌云，何人能至此。  
猜祸皆及身，何复至如是。贤哉此丈夫，百世一人矣。  
  
卷608_21  【秋夜有怀】皮日休  
梦里忧身泣，觉来衣尚湿。骨肉煎我心，不是谋生急。  
如何欲佐主，功名未成立。处世既孤特，传家无承袭。  
明朝走梁楚，步步出门涩。如何一寸心，千愁万愁入。  
  
卷608_22  【喜鹊】皮日休  
弃膻在庭际，双鹊来摇尾。欲啄怕人惊，喜语晴光里。  
何况佞幸人，微禽解如此。  
  
卷608_23  【蚊子】皮日休  
隐隐聚若雷，噆肤不知足。皇天若不平，微物教食肉。  
贫士无绛纱，忍苦卧茅屋。何事觅膏腴，腹无太仓粟。  
  
卷608_24  【鹿门夏日】皮日休  
满院松桂阴，日午却不知。山人睡一觉，庭鹊立未移。  
出檐趁云去，忘戴白接[z5 _blank ]。书眼若薄雾，酒肠如漏卮。  
身外所劳者，饮食须自持。何如便绝粒，直使身无为。  
  
卷608_21  【偶书】皮日休  
女娲掉绳索，縆泥成下人。至今顽愚者，生如土偶身。  
云物养吾道，天爵高我贫。大笑猗氏辈，为富皆不仁。  
  
卷608_22  【读书】皮日休  
家资是何物，积帙列梁梠。高斋晓开卷，独共圣人语。  
英贤虽异世，自古心相许。案头见蠹鱼，犹胜凡俦侣。  
  
卷608_23  【贫居秋日】皮日休  
亭午头未冠，端坐独愁予。贫家烟爨稀，灶底阴虫语。  
门小愧车马，廪空惭雀鼠。尽室未寒衣，机声羡邻女。  

## 全唐诗(下)　卷六百零九

卷609_1  【鲁望读襄阳耆旧传见赠五百言过褒庸材靡有称是…次韵】皮日休  
汉水碧于天，南荆廓然秀。庐罗遵古俗，鄢郢迷昔囿。  
幽奇无得状，巉绝不能究。兴替忽矣新，山川悄然旧。  
斑斑生造士，一一应玄宿。巴庸乃嶮岨，屈景实豪右。  
是非既自分，泾渭不相就。粤自灵均来，清才若天漱。  
伟哉泂上隐，卓尔隆中耨。始将麋鹿狎，遂与麒麟斗。  
万乘不可谒，千钟固非茂。爰从景升死，境上多兵候。  
檀溪试戈船，岘岭屯贝胄。寂寞数百年，质唯包砾琇。  
上玄赏唐德，生贤命之授。是为汉阳王，帝曰俞尔奏。  
巨德耸神鬼，宏才轹前后。势端唯金茎，质古乃玉豆。  
行叶荫大椿，词源吐洪溜。六成清庙音，一柱明堂构。  
在昔房陵迁，圆穹正中漏。繄王揭然出，上下拓宇宙。  
俯视三事者，騃騃若童幼。低摧护中兴，若凤视其鷇。  
遇险必伸足，逢诛将引脰。既正北极尊，遂治众星谬。  
重闻章陵幸，再见岐阳狩。日似新刮膜，天如重熨绉。  
易政疾似欬，求贤甚于购。化之未期年，民安而国富。  
翼卫两舜趋，钩陈十尧骤。忽然遗相印，如羿卸其彀。  
奸幸却乘衅，播迁遂终寿。遗庙屹峰崿，功名纷组绣。  
开元文物盛，孟子生荆岫。斯文纵奇巧，秦玺新雕镂。  
甘穷卧牛衣，受辱对狗窦。思变如易爻，才通似玄首。  
秘于龙宫室，怪于天篆籀。者竞欲戴，嫉者或将诟。  
任达且百觚，遂为当时陋。既作才鬼终，恐为仙籍售。  
予生二贤末，得作升木狖。兼济与独善，俱敢怀其臭。  
江汉称炳灵，克明嗣清昼。继彼欲为三，如醨如醇酎。  
既见陆夫子，驽心却伏厩。结彼世外交，遇之于邂逅。  
两鹤思竞闲，双松格争瘦。唯恐别仙才，涟涟涕襟袖。  
  
卷609_2  【鲁望昨以五百言见贻过有褒美内揣庸陋弥增愧悚…微旨也】皮日休  
三辰至精气，生自苍颉前。粤从有文字，精气铢于绵。  
所以杨墨后，文词纵横颠。元狩富材术，建安俨英贤。  
厥祀四百馀，作者如排穿。五马渡江日，群鱼食蒲年。  
大风荡天地，万阵黄须膻。纵有命世才，不如一空弮。  
后至陈隋世，得之拘且緛。太浮如潋滟，太细如蚳蝝。  
太乱如靡靡，太轻如芊芊。流之为酗bM，变之为游畋。  
百足虽云众，不救杀马蚿。君臣作降虏，北走如cg猭。  
所以文字妖，致其国朝迁。吾唐革其弊，取士将科县。  
文星下为人，洪秀密于緶。大开紫宸扉，来者皆详延。  
日晏朝不罢，龙姿欢fM々。于焉周道反，由是秦法悛。  
射洪陈子昂，其声亦喧阗。惜哉不得时，将奋犹拘挛。  
玉垒李太白，铜堤孟浩然。李宽包堪舆，孟澹拟漪涟。  
埋骨采石圹，留神鹿门埏。俾其羁旅死，实觉天地孱。  
猗与子美思，不尽如转辁。纵为三十车，一字不可捐。  
既作风雅主，遂司歌咏权。谁知耒阳土，埋却真神仙。  
当于李杜际，名辈或溯沿。良御非异马，由弓非他弦。  
其物无同异，其人有媸妍。自开元至今，宗社纷如烟。  
爽若沆瀣英，高如昆仑巅。百家嚣浮说，诸子率寓篇。  
筑之为京观，解之为牲牷。各持天地维，率意东西牵。  
竞抵元化首，争扼真宰咽。或作制诰薮，或为宫体渊。  
或堪被金石，或可投花钿。或为舆隶唱，或被儿童怜。  
乌垒虏亦写，鸡林夷争传。披揭覆载枢，捭阖神异键。  
力掀尾闾立，思轧大块旋。降气或若虹，耀影或如wH。  
万象疮复痏，百灵瘠且q3。谓乎数十公，笔若明堂椽。  
其中有拟者，不绝当如綖。齐驱不让策，并驾或争骈。  
所以吾唐风，直将三代甄。被此文物盛，由乎声诗宣。  
采彼风人谣，輶轩轻似鹯。丽者固不舍，鄙者亦为铨。  
其中有鉴戒，一一堪雕镌。乙夜以观之，吾君无释焉。  
遂命大司乐，度之如星躔。播于乐府中，俾为万代蠲。  
吹彼圆丘竹，诵兹清庙弦。不惟娱列祖，兼可格上玄。  
粤予何为者，生自江海壖。騃騃自总角，不甘耕一廛。  
诸昆指仓库，谓我死道边。何为不力农，稽古真可嘕。  
遂与袯襫著，兼之笞笠全。风吹蔓草花，飒飒盈荒田。  
老牛瞪不行，力弱谁能鞭。乃将耒与耜，并换椠与铅。  
阅彼图籍肆，致之千百编。携将入苏岭，不就无出缘。  
堆书塞低屋，添砚涸小泉。对灯任髻爇，凭案从肘研。  
苟无切玉刀，难除指上胼。尔来五寒暑，试艺称精专。  
昌黎道未著，文教如欲骞。其中有声病，于我如fDfe。  
是敢驱颓波，归之于大川。其文如可用，不敢佞与便。  
明水在稿秸，太羹临豆笾。将来示时人，猰貐垂馋涎。  
亦或尚华缛，亦曾为便嬛。亦能制灏灏，亦解攻翩翩。  
唯思逢阵敌，与彼争后先。避兵入句吴，穷悴只自跧。  
平原陆夫子，投刺来翩跹。开卷读数行，为之加敬虔。  
忽穷一两首，反顾唯曲拳。始来遗巾帼，乃敢排戈鋋。  
或为拔帜走，或遭劘垒还。不能收乱辙，岂暇重为篿。  
虽然未三北，亦可输千鐉。向来说文字，尔汝名可联。  
圣人病殁世，不患穷而蹎。我未九品位，君无一囊钱。  
相逢得何事，两笼酬戏笺。无颜解媮合，底事居冗员。  
方知万钟禄，不博五湖船。夷险但明月，死生应白莲。  
吟馀凭几饮，钓罢偎蓑眠。终抛岘山业，相共此留连。  
  
卷609_3  【吴中苦雨因书一百韵寄鲁望】皮日休  
全吴临巨溟，百里到沪渎。海物竞骈罗，水怪争渗漉。  
狂蜃吐其气，千寻勃然蹙。一刷半天墨，架为欹危屋。  
怒鲸瞪相向，吹浪山毂毂。倏忽腥杳冥，须臾坼崖谷。  
帝命有严程，慈物敢潜伏。嘘之为玄云，弥亘千万幅。  
直拔倚天剑，又建横海纛。化之为暴雨，潈潈射平陆。  
如将月窟写，似把天河扑。著树胜戟支，中人过箭镞。  
龙光倏闪照，虬角搊琤触。此时一千里，平下天台瀑。  
雷公恣其志，[ze _blank ]磹裂电目。蹋破霹雳车，折却三四辐。  
雨工避罪者，必在蚊睫宿。狂发铿訇音，不得懈怠僇。  
顷刻势稍止，尚自倾蔌蔌。不敢履洿处，恐蹋烂地轴。  
自尔凡十日，茫然晦林麓。只是遇滂沱，少曾逢霢霂。  
伊余之廨宇，古制拙卜筑。颓檐倒菌黄，破砌顽莎绿。  
只有方丈居，其中蹐且跼。朽处或似醉，漏时又如沃。  
阶前平泛滥，墙下起趢趚。唯堪著笞笠，复可乘艒宿。  
鸡犬并淋漓，儿童但咿噢。勃勃生湿气，人人牢于锔。  
须眉渍将断，肝膈蒸欲熟。当庭死兰芷，四垣盛薋菉。  
解帙展断书，拂床安坏椟。跳梁老蛙黾，直向床前浴。  
蹲前但相聒，似把白丁辱。空厨方欲炊，渍米未离bL。  
薪蒸湿不著，白昼须然烛。污莱既已泞，买鱼不获鮛。  
竟未成麦饘，安能得粱肉。更有陆先生，荒林抱穷蹙。  
坏宅四五舍，病筱三两束。盖檐低碍首，藓地滑澾足。  
注欲透承尘，湿难庇厨簏。低摧在圭窦，索漠抛偏裻。  
手指既已胼，肌肤亦将瘯。一苞势欲陊，将撑乏寸木。  
尽日欠束薪，经时无寸粟。eA蝓将入甑，蟚蜞已临鍑。  
娇儿未十岁，枵然自啼哭。一钱买粔籹，数里走病仆。  
破碎旧鹤笼，狼藉晚蚕蔟。千卷素书外，此外无馀蓄。  
著处纻衣裂，戴次纱帽醭。恶阴潜过午，未及烹葵菽。  
吴中铜臭户，七万沸如臛。啬止甘蟹ee，侈唯僭车服。  
皆希尉吏旨，尽怕里胥录。低眉事庸奴，开颜纳金玉。  
唯到陆先生，不能分一斛。先生之志气，薄汉如鸿鹄。  
遇善必擎跽，见才辄驰逐。廉不受一芥，其馀安可黩。  
如何乡里辈，见之乃猬缩。粤予苦心者，师仰但踖踧。  
受易既可注，请玄又堪卜。百家皆搜荡，六艺尽翻覆。  
似馁见太牢，如迷遇华烛。半年得酬唱，一日屡往复。  
三秀间稂莠，九成杂巴濮。奔命既不暇，乞降但相续。  
吟诗口吻噅，把笔指节瘃。君才既不穷，吾道由是笃。  
所益谅弘多，厥交过亲族。相逢似丹漆，相望如脁肭。  
论业敢并驱，量分合继躅。相违始两日，忡忡想华缛。  
出门泥漫漶，恨无直辕輂。十钱赁一轮，逢上鸣斛觫。  
赤脚枕书帙，访予穿诘曲。入门且抵掌，大噱时碌碌。  
兹淋既浃旬，无乃害九谷。予惟饿不死，得非道之福。  
手中捉诗卷，语快还共读。解带似归来，脱巾若沐浴。  
疏如松间篁，野甚麋对鹿。行谭弄书签，卧话枕棋局。  
呼童具盘餐，擫衣换鸡鹜。或蒸一升麻，或煠两把菊。  
用以阅幽奇，岂能资口腹。十分煎皋卢，半榼挽醽醁。  
高谈繄无尽，昼漏何太促。我公大司谏，一切从民欲。  
梅润侵束杖，和气生空狱。而民当斯时，不觉有烦溽。  
念涝为之灾，拜神再三告。太阴霍然收，天地一澄肃。  
燔炙既芬芬，威仪乃毣毣。须权元化柄，用拯中夏酷。  
我愿荐先生，左右辅司牧。兹雨何足云，唯思举颜歜。  
  
卷609_13  【初夏即事寄鲁望】皮日休  
夏景恬且旷，远人疾初平。黄鸟语方熟，紫桐阴正清。  
廨宇有幽处，私游无定程。归来闭双关，亦忘枯与荣。  
土室作深谷，藓垣为干城。頫杉突杝架，迸笋支檐楹。  
片石共坐稳，病鹤同喜晴。瘿木四五器，筇杖一两茎。  
泉为葛天味，松作羲皇声。或看名画彻，或吟闲诗成。  
忽枕素琴睡，时把仙书行。自然寡俦侣，莫说更纷争。  
具区包地髓，震泽含天英。粤从三让来，俊造纷然生。  
顾予客兹地，薄我皆为伧。唯有陆夫子，尽力提客卿。  
各负出俗才，俱怀超世情。驻我一栈车，啜君数藜羹。  
敲门若我访，倒屣欣逢迎。胡饼蒸甚熟，貊盘举尤轻。  
茗脆不禁炙，酒肥或难倾。扫除就藤下，移榻寻虚明。  
唯共陆夫子，醉与天壤并。  
  
卷609_14  【二游诗　徐诗】皮日休  
东莞为著姓，奕代皆隽哲。强学取科第，名声尽孤揭。  
自为方州来，清操称凛冽。唯写坟籍多，必云清俸绝。  
宣毫利若风，剡纸光与月。札吏指欲胼，万通排未阕。  
楼船若夏屋，欲载如垤eJ。转徙入吴都，纵横碍门闑。  
缥囊轻似雾，缃帙殷于血。以此为基构，将斯用贻厥。  
重于通侯印，贵却全师节。我爱参卿道，承家能介洁。  
潮田五万步，草屋十馀楶。微宦不能去，归来坐如刖。  
保兹万卷书，守慎如羁绁。念我曾苦心，相逢无间别。  
引之看秘宝，任得穷披阅。轴闲翠钿剥，签古红牙折。  
帙解带芸香，卷开和桂屑。枕兼石锋刃，榻共松疮疖。  
一卧寂无喧，数编看尽彻。或携归廨宇，或把穿林樾。  
挈过太湖风，抱宿支硎雪。如斯未星纪，悉得分毫末。  
翦除幽僻薮，涤荡玄微窟。学海正狂波，予头向中bK。  
圣人患不学，垂诫尤为切。苟昧古与今，何殊喑共fw。  
昔之慕经史，有以佣笔札。何况遇斯文，借之不曾辍。  
吾衣任縠纑，吾食某糠核。其道苟可光，斯文那自伐。  
何竹青堪杀，何蒲重好截。如能盈兼两，便足酬饥渴。  
有此竞苟荣，闻之兼可哕。东皋耨烟雨，南岭提薇蕨。  
何以谢徐君，公车不闻设。  
  
卷609_15  【二游诗　任诗】皮日休  
任君恣高放，斯道能寡合。一宅闲林泉，终身远嚣杂。  
尝闻佐浩穰，散性多儑bY。欻尔解其绶，遗之如弃靸。  
归来乡党内，却与亲朋洽。开溪未让丁，列第方称甲。  
入门约百步，古木声霎霎。广槛小山欹，斜廊怪石夹。  
白莲倚阑楯，翠鸟缘帘押。地势似五泻，岩形若三峡。  
猿眠但腽肭，凫食时啑唼。拨荇下文竿，结藤萦桂楫。  
门留医树客，壁倚栽花锸。度岁止褐衣，经旬唯白vS。  
多君方闭户，顾我能倒屟。请题在茅栋，留坐于石榻。  
魂从清景遛，衣任烟霞裛。阶墀龟任上，枕席鸥方狎。  
沼似颇黎镜，当中见鱼眨。杯杓悉杉瘤，盘筵尽荷叶。  
闲斟不置罚，闲弈无争劫。闲日不整冠，闲风无用箑。  
以斯为思虑，吾道宁疲苶。衮衣竞璀璨，鼓吹争鞺鞳。  
欲者解挤排，诟者能詀讘。权豪暂翻覆，刑祸相填压。  
此时一圭窦，不肯饶阊阖。有第可栖息，有书可渔猎。  
吾欲与任君，终身以斯惬。  
  
卷609_16  【追和虎丘寺清远道士诗】皮日休  
成道自衰周，避世穷炎汉。荆杞虽云梗，烟霞尚容窜。  
兹岑信灵异，吾怀惬流玩。石涩古铁鉎，岚重轻埃漫。  
松膏腻幽径，蘋沫著孤岸。诸萝幄幕暗，众鸟陶匏乱。  
岩罅地中心，海光天一半。玄猿行列归，白云次第散。  
蟾蜍生夕景，沆瀣馀清旦。风日采幽什，墨客学灵翰。  
嗟予慕斯文，一咏复三叹。显晦虽不同，兹吟粗堪赞。  
  
卷609_17  【追和幽独君诗次韵】皮日休  
念尔风雅魄，幽咽犹能文。空令伤魂鸟，啼破山边坟。  
恨剧但埋土，声幽难放哀。坟古春自晚，愁绪空崔嵬。  
白杨老无花，枯根侵夜台。天高有时裂，川去何时回。  
双睫不能濡，六藏无可摧。不闻搴蓬事，何必深悲哉。  
  
卷609_18  【奉和鲁望读阴符经见寄】皮日休  
三百八十言，出自伊祁氏。上以生神仙，次云立仁义。  
玄机一以发，五贼纷然起。结为日月精，融作天地髓。  
不测似阴阳，难名若神鬼。得之升高天，失之沈厚地。  
具茨云木老，大块烟霞委。自颛顼以降，贼为圣人轨。  
尧乃一庶人，得之贼帝挚。挚见其德尊，脱身授其位。  
舜唯一鳏民，冗冗作什器。得之贼帝尧，白丁作天子。  
禹本刑人后，以功继其嗣。得之贼帝舜，用以平洚水。  
自禹及文武，天机嗒然弛。姬公树其纲，贼之为圣智。  
声诗川竞大，礼乐山争峙。爰从幽厉馀，宸极若孩稚。  
九伯真犬彘，诸侯实虎兕。五星合其耀，白日下阙里。  
由是圣人生，于焉当乱纪。黄帝之五贼，拾之若青紫。  
高挥春秋笔，不可刊一字。贼子虐甚斨，奸臣痛于箠。  
至今千馀年，蚩蚩受其赐。时代更复改，刑政崩且陊。  
予将贼其道，所动多訾毁。叔孙与臧仓，贤圣多如此。  
如何黄帝机，吾得多坎踬。纵失生前禄，亦多身后利。  
我欲贼其名，垂之千万祀。  
  
卷609_19  【初夏游楞伽精舍】皮日休  
越舼轻似萍，漾漾出烟郭。声渐疏旷，天气忽寥廓。  
伊予惬斯志，有似劀q3瘼。遇胜即夷犹，逢幽且淹泊。  
俄然棹深处，虚无倚岩崿。霜毫一道人，引我登龙阁。  
当中见寿象，欲礼光纷箔。珠幡时相铿，恐是诸天乐。  
树杪见觚棱，林端逢赭垩。千寻井犹在，万祀灵不涸。  
下通蛟人道，水色黮而恶。欲照六藏惊，将窥百骸愕。  
朅去山南岭，其险如邛笮。悠然放吾兴，欲把青天摸。  
紫藤垂罽珥，红荔悬缨络。藓厚滑似漦，峰尖利如锷。  
斯须到绝顶，似愈渐离[z8 _blank ]。一片太湖光，只惊天汉落。  
梅风脱纶帽，乳水透芒屩。岚姿与波彩，不动浑相著。  
既不暇供应，将何以酬酢。却来穿竹径，似入青油幕。  
穴恐水君开，龛如鬼工凿。穷幽入兹院，前楯临巨壑。  
遗画龙奴狞，残香虫篆薄。褫魂窥玉镜，澄虑闻金铎。  
云态共萦留，鸟言相许诺。木势如虺，近之恐相蠚。  
怒泉声似激，闻之意争博。时禽倏已嘿，众籁萧然作。  
遂令不羁性，恋此如缠缚。念彼上人者，将生付寂寞。  
曾无肤挠事，肯把心源度。胡为儒家流，没齿勤且恪。  
沐猴本不冠，未是谋生错。言行既异调，栖迟亦同托。  
愿力傥不遗，请作华林鹤。  
  
卷609_21  【公斋四咏　小松】皮日休  
婆娑只三尺，移来白云径。亭亭向空意，已解凌辽夐。  
叶健似虬须，枝脆如鹤胫。清音犹未成，绀彩空不定。  
阴圆小芝盖，鳞涩修荷柄。先愁被鷃抢，预恐遭蜗病。  
结根幸得地，且免离离映。磥砢不难遇，在保晚成性。  
一日造明堂，为君当毕命。  
  
卷609_22  【公斋四咏　小桂】皮日休  
一子落天上，生此青璧枝。欻从山之幽，劚断云根移。  
劲挺隐珪质，盘珊缇油姿。叶彩碧髓融，花状白毫蕤。  
棱层立翠节，偃蹇樛青螭。影淡雪霁后，香泛风和时。  
吾祖在月竁，孤贞能见怡。愿老君子地，不敢辞喧卑。  
  
卷609_23  【公斋四咏　新竹】皮日休  
笠泽多异竹，移之植后楹。一架三百本，绿沈森冥冥。  
圆紧珊瑚节，钐利翡翠翎。俨若青帝仗，矗如紫姑屏。  
槭槭微风度，漠漠轻霭生。如神语钧天，似乐奏洞庭。  
一玩九藏冷，再闻百骸醒。有根可以执，有pF可以馨。  
愿禀君子操，不敢先凋零。  
  
卷609_24  【公斋四咏　鹤屏】皮日休  
三幅吹空縠，孰写仙禽状。bo耳侧以听，赤精旷如望。  
引吭看云势，翘足临池样。颇似近蓐席，还如入方丈。  
尽日空不鸣，穷年但相向。未许子晋乘，难教道林放。  
貌既合羽仪，骨亦符法相。愿升君子堂，不必思昆阆。  
  
卷609_25  【奉酬崔璐进士见寄次韵】皮日休  
伊余幼且贱，所禀自以殊。弱岁谬知道，有心匡皇符。  
意超海上鹰，运跼辕下驹。纵性作古文，所为皆自如。  
但恐才格劣，敢夸词彩敷。句句考事实，篇篇穷玄虚。  
谁能变羊质，竞不获骊珠。粤有造化手，曾开天地炉。  
文章邺下秀，气貌淹中儒。展我此志业，期君持中枢。  
苍生眼穿望，勿作磻谿谟。  
