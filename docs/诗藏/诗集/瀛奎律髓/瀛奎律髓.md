---
title: 第3部分
index: true
icon: editor
order: 3
category:
  - 诗藏
  - 诗集
  - 瀛奎律髓
tag:
  - 钦定四库全书
  - 集部八
  - 总集类
  - 方回
  - 元
---

## 瀛奎律髓卷二十九  

元　方回　编  

旅况类  

易旅卦曰旅琐琐斯其所取灾男子生而有四方之志宁终老守乡井乎一有所役而不能遽归则有旅之忧虽富贵得志犹不无鞅掌之叹而况于贫贱不得志之人此旅况诗所以作也  

五言【`五十七首`】  

晚次乐乡县　　　　　　　陈子昂  

故乡杳无际日暮且孤征川原迷旧国道路入边城野戍荒烟断深山古木平如何此时恨噭噭夜猿鸣起两句言题中四句言景末两句摆开言意盛唐诗多如此全篇浑雄齐整有古味  

初发道中寄逺　　　　　　张九龄  

日夜乡山逺秋风复此时旧闻胡马思今听楚猿悲念别朝昏苦怀归嵗月迟壮图空不息常恐鬓如丝雅淡有味  

初入湘中有喜  

征鞍穷郢路归棹入湘流望鸟惟贪疾闻猿亦罢愁两边枫作岸数处橘为洲却计从来忆翻疑梦里游此以还乡渐近为喜张丞相曲江人也  

初发曲江溪中  

溪流清且深松石复登临正尔可嘉处胡为无赏心我犹不忍别物亦有縁侵自匪常行迈谁能知此音后六句无一字粘带景物谓之似韦苏州非顶门钜眼不识也  

江汉　　　　　　　　　　　杜　甫  

江汉思归客乾坤一腐儒片云天共逺永夜月同孤落日心犹壮秋风病欲苏古来存老马不必取长途此诗余幼而学书有此古印本为式云杜牧之书也味之久矣愈老而愈见其工中四句用云天夜月落日秋风皆景也以情贯之共逺同孤犹壮欲苏八字絶妙世之能诗者不复有出其右矣○公之意自比于老马虽不能取长途而犹可以知道释惑也  

嵗暮  

嵗暮逺为客边隅还用兵烟尘犯雪岭鼔角动江城天地日流血朝廷谁请缨济时敢爱死寂寞壮心惊明皇妃子之酣淫林甫国忠之狡贼养成渔阳之变史思明继之回纥掎之吐蕃踵之四方藩镇不臣盗贼蠭起老杜卒于大厯五年庚戌自天寳十四年乙未始乱流离凡十六年唐中叶衰矣却只成就得老杜一部诗也不知终始不乱老杜得时行道如姚宋此一部杜诗不过如其祖审言能雅歌咏治象耳不过皆何将军山林李监宅等诗耳宁有如今一部诗乎然则亦可发一慨也  

久客  

覊旅知交态淹留见俗情衰顔聊自哂小吏最相轻去国哀王粲伤时哭贾生狐狸何足道豺虎正纵横前四句似是为小人所忽而有此叹后四句乃谓吾之客况如王粲之哀贾生之哭为天下事不能平也豺虎未尽岂与鼠子较分寸乎  

山馆  

南国昼多雾北风天正寒路危行木杪身逺宿林【`一作云`】端山鬼吹灯灭厨人语夜阑鸡鸣问前馆世乱敢求安此广徳元年癸卯老杜以严武再镇西川却领妻子自梓州趋成都时诗也前有三诗亦云不成向南国复作游西川又云栈悬斜避石桥断却寻溪何日干戈尽飘飘愧老妻辛苦之态备焉时年五十二嵗  

去蜀  

五载客蜀郡一年居【`一作归`】梓州如何关塞阻转作潇湘游世【`一作万`】事已黄髪残生随白鸥安危大臣在不必泪长流  

公以乾元二年己亥弃官之秦州冬自同谷入蜀上元元年庚子二年辛丑皆在成都时则严武帅蜀依之寳应元年壬寅自绵州至梓州则严武去蜀矣晚秋既迎家至梓广徳元年癸卯亦在梓州严武再镇成都辟入幕府广徳二年甲辰在成都永泰元年乙巳严武卒乃再游东川除京兆功曹不赴大厯六年丙午移居防州起句所以云五载客蜀郡一年居梓州也世事已黄髪此句哀甚尾句则为大臣者贤否亦可见矣  

宿关西客舍寄山东严许二山人时天寳髙道  

举徴　　　　　　　　　　　岑　参  

云送关西雨风传渭北秋孤灯燃客梦寒杵捣乡愁滩上思严子山中忆许由苍生今有望飞诏下林丘本集题字颇繁以半山唐选正之燃捣二字眼突秋馆雨后得兄弟书即事　　　戎　昱  

弟兄书忽到一夜喜兼愁空馆忽闻雨贫家怯到秋坐中孤烛暗窗外数萤流试以他乡事明朝问子由第四句佳甚  

长安逢故人　　　　　　　　郎士元  

数年音信断不意在长安马上相逢久人中欲认难一官今懒道双鬓竟羞防莫问生涯事只应持钓竿三四絶妙  

酧程近秋夜即事见赠  

长簟迎风早空城淡月华星河秋一鴈砧杵夜千家节防应晚心期卧巳賖向来吟秀句不觉已鸣鸦砧杵夜千家必旅中  

旅游伤春　　　　　　　　　李昌符  

酒醒乡关逺迢迢听漏终曙分林影外春尽雨声中鸟倦江村路花残野防风十年成底事羸马厌西东第四句最佳  

洛阳早春　　　　　　　　　顾　况  

何地避春愁终年忆旧游一家千里外百舌五更头客路偏逢雨乡山不入楼故园桃李月伊水向东流三四妆砌甚佳不觉为俳第五句尤可喜  

客中　　　　　　　　　　　于武陵  

楚人歌竹枝游子泪沾衣异国久为客寒宵频梦归一封书未返千树叶皆飞南过洞庭水更应消息稀久客而梦归家人之常愈逺则愈难得家书尾句意似又髙也  

友人南游不囘  

相思春树缭千里各依依鄠杜月频满潇湘人未归桂花风半落烟草蝶双飞一别无消息水南踪迹稀【`鄠音户京兆府有鄠县`】  

秦原早望　　　　　　　　　李　频  

一沗乡书荐长安未得回年光逐渭水春色上秦台燕掠平芜去人冲细雨来东风生故里又过几花开其思优游而不深怨可取  

归渡洛水　　　　　　　　　皇甫冉  

暝色赴春愁归人南渡头渚烟空翠合滩月碎江流澧浦饶芳草沧波有钓舟谁知放歌客此意正悠悠诗第一句难得好如此诗赴字已见诗话所评与酒渴爱江清四更山吐月并是起句便絶佳者  

泛舟　　　　　　　　　　刘方平  

林塘夜发舟虫响荻飕飕万影皆因月千声各为秋嵗华空复晚乡思不堪愁西北浮云外伊川何处流中四句皆好各字尤妙  

江上逢司空曙　　　　　　李　端  

共有髫年故相逢万里余新春两行泪故国一封书夏口防初落浔阳鴈正疎唯应执杯酒暂食汉江鱼诗律明莹  

秋日陜州道中　　　　　　　顾非熊  

孤客秋风里驱车入陜西关河午时路村落一声鸡树势飘秦逺天形到岳低谁知我名姓来徃自凄凄父顾况诗入选此其子诗又入选亦可嘉也起句悲壮中四句称之末句酸楚乃旅中真味不容掩也  

蓟北旅思　　　　　　　　　张　籍  

日日望乡国空歌白苎词长因送人处忆得别家时失意还独语多愁只自知客亭门外柳折尽向南枝此张司业集中第一首诗三四真佳句司业姑苏人故云空歌白苎词  

夜到渔家  

渔家在江口潮水入柴扉行客欲投宿主人犹未归竹深村路逺月出钓船稀遥见寻沙岸秋风动草衣  

宿临江驿  

楚驿南渡口夜深来客稀月明见潮上江静觉鸥飞旅宿今已逺此行犹未归离家久无信又听捣征衣此二首规格相似刘长卿有一首亦然  

舟行寄李湖州  

客愁无次第川路重辛勤藻密行舟澁湾多转楫频薄游空感惠失计自怜贫烦诵汀洲句时时慰逺征三四切于湖州水路五六旅况可怜  

江楼望归【`时避贼在越中`】　　　　　　白居易  

满眼江云色月明楼上人旅愁春入越乡思夜归秦道路通荒服田园隔贼尘悠悠沧海畔十载避黄巾此少年作已自成就如此  

暮过山村　　　　　　　　　贾　岛  

数里闻寒水山家少四邻怪禽啼旷野落日恐行人初月未终夕边烽不过秦萧条桑柘外烟火渐相亲怪禽落日一聨善言覊旅之味诗无以复加初月未终夕则村落之黒尤早边烽不过秦似是西边冦事始息初有人烟处  

旅游  

此心非一事书札若为传旧国别多日故人无少年空巢霜叶落疎牖水萤穿留得林僧宿中宵坐黙然起句十字谓心绪甚多乡书难冩颔聨十字谓别乡之久故人皆老成真竒语也景聨言萧索之味结句谓之有僧为伴深夜无言其酸苦至矣诗法却自整峭如第五句空巢霜叶落乃谓鸟巢既空叶落于巢之中其深僻如此  

寄韩湘  

过岭行多少潮州瘴满川花开南去后水冻北归前望鹭吟登阁听猿泪满船相思堪靣话不着尺书传昌黎寄韩湘云知汝逺来应有意好收吾骨瘴江边然昌黎终得生还湘亦重骨肉之义可敬也  

宿孤馆  

落日投村戍愁生为客途寒山晴后绿秋月夜来孤橘树千株在渔家一半无自知风水静舟系岸边芦三四自然浪仙诗似此平易者少五六似是产橘之地曽经兵火矣  

泥阳馆  

客愁何并起暮送故人囘废馆秋萤出空城寒雨来夕阳飘白露树影扫青苔独坐离懐惨孤灯照不开此三诗亦能道旅中事浪仙爱説树影扫地诗思甚幽  

客游旅怀　　　　　　　　　姚　合  

客行无定止终日路岐间马为賖来贵僮因借得顽诗书愁触雨店舍喜逢山旧业嵩阳下三年未得还三四道理是如此但晚唐诗句法字面多一同即太烂行来坐得沽来买得可厌也  

晓泊江戍　　　　　　　　　杨　凭  

放棹依遥戍清湘急晚流若为南浦宿逢此北风秋云月孤鸿晚关山几路愁年年不得意零露湿芳洲味此诗意元题中晓泊当作晚泊  

落日怅望　　　　　　　　　马　戴  

孤云与归鸟千里片时间念我一何滞辞家久未还防阳下乔木逺色隐秋山临水不敢照恐惊平昔顔诗话谓防阳下乔木逺烧入秋山为一实一虚似体贴句今攷戴集乃不然只如此十字自好  

向隅　　　　　　　　　　　韩　偓  

守道得途迟中兼遇乱离刚肠成绕指鬓转垂丝客路少安处病床无稳时弟兄消息絶独敛向隅眉致光遇朱全忠之乱始谪濮州寻客湖南又入闽依王审知而卒其情怀可怜也  

秋夜晚泊　　　　　　　　　杜荀鹤  

一望一怆然萧然起暮天逺山横落日归鸟度平川家是去秋别月当今夜圆渔翁似相伴彻晓苇丛边三四极宏濶荀鹤诗所少也  

送客　　　　　　　　　　　江　蒍  

明月孤舟逺吟髭镊更华天形围泽国秋色露人家水馆萤交影霜洲橘委花何当寻旧隐泉石好生涯【`镊一作摘`】江蒍处士江南人杨徽元防之有吊江蒍诗题曰送客而其意似是旅中三四眼工露字尤妙  

久客　　　　　　　　　　　俞汝尚  

久客西城里人家似旧邻众知趋事嬾僧厌打门频倦枕费牕烛闲书破砚尘隂晴消白日门巷忽青春【`闲一作开`】俞公汝南辞王安石御史不拜致仕其节髙于人多矣诗句遒美久客无憾  

二十三日立秋夜行泊林里港　张　耒  

淅淅晓风起孤舟愁思生蓬窗一萤过苇防数蛩鸣老大畏为客风波难计程家人夜深语应念客犹征宛丘诗大抵不事雕琢自然有味  

发长平  

归舟川上渡去翼望中迷野水侵官道春芜没断堤川平双桨上天濶一防西无酒消覊恨诗成独自题虽自然无不工处  

正月二十日梦在京师  

客睡何辗转青灯暗又明春云藏泽国夜雨啸山城许国有寸铁耕田无一成朦胧五更梦俄顷踏如京三四字眼工五六又出竒不拘常调  

晚泊襄邑  

月暗风林静斗垂霜夜清疎灯隔树小暗水厯船鸣学字声形苦防书卜筑轻此身南北惯随处有平生  

柘城道中【`元注陈宋大水之后`】  

欲雪日易晚不风寒更清崩桥断官道积水入空城屏翳野初烧降丘民始耕冬晖疾于鸟汲汲暝途征  

赴宣城守吴兴道中  

秋野连云静三吴稻熟时风江客帆疾晴野鴈行迟草木霜天晓山川泽国卑宣城不负汝好继谢公诗  

白羊道中  

日出客心喜路平人足轻风髙不成冷雨过有余清水落溪鱼出村深田鹳鸣胜游须秀句多愧谢宣城凡道中诗皆可入覊旅但欣戚防不同耳宛丘诗无不自然于自然之中却必有一聨二聨工当细观之  

山口　　　　　　　　　　　陈师道  

重雾真成雨疎帘不隔风青林拥红树家鹜杂宾鸿渔屋浑环水晴湖半落东徃来成一老犹在半途中三四句中有对五六浑字半字有眼  

邯郸道中夜行阻风　　　　　邓忠臣  

欲防悬河雨先号防木风问津尨吠处覔路电光中徒御忧羣盗儿童笑拙翁当知步兵哭初不为途穷邓忠臣长沙人有玉池集予读张宛丘同文唱和见其诗甚佳后买其集于杭诗多有可人语此首三四最佳而新  

舣船当和江口待风　　　　　贺　铸  

一叶寄津口怒涛安可乘朝风占酒斾夜防乞渔灯牛渚逢新月秦淮想结冰故人他夕梦歌吹满金陵元注庚午十二月厯阳赋乃元祐五年○三四一聨尽江河阻风之态  

秦淮夜泊【`元注辛未正月晦赋乃元祐六年`】  

宫栁动春条秦淮生暮潮楼台见新月灯火上双桥隔岸开朱箔临风弄紫箫谁怜逺游子心斾正揺揺想见太平时节近元宵处必有此景惟贺公乐府老手尤能言其情  

简同行翁灵舒　　　　　　　赵师秀  

久晴滩碛众舟楫后先行终日不相见与君如各程水禽多雪色野笛忽秋声若有新成句溪流合让清五六伶俐然犹不甚髙逺  

徳安道中  

飡余行数步稍觉一身和蚕月人家闭春山瀑布多莺啼声出树花落片随波前路东林近惭因捧檄过此乃江州徳安县所以云前路东林近尾句妥婉  

宿邬子寨下　　　　　　　　翁　卷  

已谒龙君庙明朝早过湖傍沙船尽泊经火地多枯秋至昏星易空长楚月孤萧条村戍阔更防有如无第五句新  

泊舟龙游  

未得桥开鎻去船难自由渚禽飞入竹山叶下随流忽见秋风喜还成嵗旱愁卧闻篙子説明日到衢州三四乃一句法  

闽中秋思  

客愁无定迹几处冐风埃逢得家乡便凭将信息回海烟蛮树湿秋雨瘴花开旧日越王国吾今身再来五六似张司业  

旅泊  

几日溪蓬下低垂困水程喜因山县泊畧向岸汀行闻笛生覊思防松减宦情遥知此夜月必照故山明第六句新美  

客中　　　　　　　　　　　刘克庄  

漂泊何须逺离乡即旅人炊薪尝海品书刺谒田邻家寄寒衣少山来晓梦频小儿仍病疟诗句竟无神第四句近乎谒客丐索之徒恐后村戏言不应少年为客乃至如此茍贱也  

七言【`二十二首`】  

长安春望　　　　　　　　　卢　纶  

东风吹雨过青山却望千门草色闲家在梦中何日到春来江上几人还川原缭绕浮云外宫阙参差落照间谁念为儒逢世难独将衰鬓客秦关  

能言久客都城之意  

南海旅次　　　　　　　　　曹　松  

忆归休上越王台归思临髙不易裁为客正当无鴈处故园谁道有书来城头早角吹霜尽郭里残潮荡月囘心似百花开未得年年争向被春催  

后四句平正  

巴兴作　　　　　　　　　　贾　岛  

三年未省闻鸿呌九月何曽见草枮寒暑气均思白社星辰位正忆皇都苏卿持节终还汉葛相行师自渡泸乡味朔山林果别北归期挂海防孤  

此蜀中思北归而作也可入旅思类  

旅次洋州寓居郝氏园林　　　方　干  

举目縦然非我有思量似在故山时鹤盘逺势投孤屿蝉曵残声过别枝凉月照窗敧枕倦澄泉绕石泛觞迟青云未得平行去梦到江南身旅覊  

三四絶佳英一集诗此聨为冠  

访同年虞部李郎中　　　　　韩　偓  

防蹇相寻犯雪泥厨烟未动日平西门庭野水防褷鹭邻里颓墙吚喔鸡未入庆霄君择肉畏逢华毂我吹虀地炉贳酒成狂醉更觉襟怀得防齐  

春阴独酌寄同年李郎中  

春阴漠漠土膏润春雪防防风意和闲嗤入甲奔竞熊醉唱落调渔樵歌诗道揣量疑可进宦情刓缺转无多酒酣狂兴依然在其奈千茎鬓雪何  

升平之旅犹或以穷而悲乱离之旅穷且特甚乌得不深悲乎致光此二诗尚能自择  

江边有寄　　　　　　　　　罗　隐  

江边旧业半凋残每轸归心即万端狂折野梅山店暖醉听村笛酒楼寒只言圣代谋身易争奈贫儒得路难同病同忧更何事为君提笔画渔竿  

五六浅近昭諌诗爱如此亦一时直道心事者  

秋宿临江驿　　　　　　　　杜荀鹤  

南来北去二三年年去年来两鬓斑举世尽从愁里老谁人肯向死前闲渔舟火影寒归浦驿路铃声夜过山身事未成归未得听猿鞭马入长关  

三四世俗所传  

残冬客次资阳江　　　　　　王　岩  

淡云残雪簇江天防蹇迟囘客兴防持鉢老僧来呪水倚船商女待搬滩沙翘白鹭非眞静竹映繁梅奈苦寒阮籍莫嗟岐路异旧山溪畔有渔竿  

王岩宋初人隐居蜀川此诗第四句新第五句虽破坏白鹭亦良是  

次御河寄城北防上诸友　　　王安石  

客路花时秪搅心行逢御水半晴阴背城野色云边尽隔屋春声树外深香草已堪囘歩履午风聊复散衣襟忆君载酒相追处红蕚青跗定满林  

细润之中于五六下慢字眼  

度麾岭寄莘老  

区区随传换冬春夜半悬崖托此身岂慕王尊能许国直縁毛义欲私亲施为已坏平生学梦想犹归寂寞滨风月一歌劳者事能明吾意可无人  

麾岭在绩溪入歙县之界公又有诗云晓渡藤溪霜落后夜过翚岭月明中麾又作此翚字  

葛溪驿  

缺月昏昏漏未央一灯明灭照秋牀病身最觉风霜早归梦不知山水长坐感嵗时歌慷慨起防天地色凄凉鸣蝉更乱行人耳正抱踈桐叶半黄  

半山诗如此慷慨者少却似江西人诗  

二十三日即事　　　　　　　张　耒  

已逢妩媚散花峡不怕艰危道士矶啼鸟似逢人劝酒好山如为我开眉风标公子鹭得意防扈将军风敛威到舍将何作归遗江山收得一囊诗  

此离黄州贬所作颇似去险即夷为喜耳  

自海至楚途寄马全玉  

萧萧晚雨向风斜村逺荒凉三四家野色连云迷稼穑秋声催晓起蒹葭愁如夜月长随客身似飞鸿不记家极目相望何处是海天无际落残霞  

文潜诗大抵圆熟自然  

宿泗州戒坛院【`元注天然丹霞也`】  

楼上鸣钟门夜扄风檐送雨入疎櫺老僧坐睡依深壁童子持经守暗灯千里尘埃长旅泊五年忧患困侵陵谁知避世天然子一见禅翁便服膺  

登城楼  

沙雨初干布褐轻独披衰蔓步髙城天晴海上峰峦出野暗人家灯火明归鸟各寻芳树去夕阳防照逺村耕登楼已恨荆州逺况复安仁白髪生  

此二诗皆自然隽永人所难能者独以易言之  

宿柴城　　　　　　　　　　陈师道  

卧埋尘叶走风烟齿豁头童不记年起倒不供聊应俗髙低莫可只随缘咚咚逺鼓三行夜隐隐平湖四接天枕底波涛篷上雨故将覊思到愁边  

此后山赴棣教时诗第七句尤竒愚按范石湖尾句有云滩声悲壮夜蝉咽并入小窗供不眠与后山此诗尾句拍调意味俱相似  

舟行遣兴　　　　　　　　陈与义  

防稽尚隔三千里临贺初盘一百滩殊俗问津言语异长年为客路岐难背人山岭重重去照鹢梅花树树残酌酒柂楼今日意题诗船壁后来防  

度岭  

年律将穷天地温两州风气此横分已吟子美湖南句更拟东坡岭外文隔水丛梅疑是雪近人孤嶂欲生云不愁去路三千里少住林间防夕曛  

欲生云用老杜假山诗也  

次韵谢吕居仁【`居仁寓贺州`】  

别君不觉嵗时荒岂意相逢魑魅乡箧里诗书总零落天涯形貌各昻藏江南今嵗无烽火岭表穷冬有雪霜倘可卜邻吾欲往草茅为盖竹为梁  

读诸家诗忽到后山简斋犹舍培塿而瞻太华不胜髙耸自是一种风调  

离建　　　　　　　　　　巩仲至  

旅中多得早朝晴野润衣襟苦未清时时数防雨犹落隐隐一声雷不惊山入夏来差觉老花从春去久无情长汀又涉来时路麦陇桑村小问程  

中四句皆佳仲至诗每每新异新则不陈异则不俗  

十里　　　　　　　　　　　赵师秀  

乌纱巾上是黄尘落日荒原更恐人竹里怪禽啼似鬼道傍枯木祭为神亦知逺役能添老无奈髙眠不救贫此地到城惟十里明朝难得自由身  

此乃赴髙安推官时诗未至郡十里所作中四句皆可喜  

## 瀛奎律髓卷三十  

元　方回　编  

边塞类  

征战守戍大而将帅小而卒伍其情不同采薇以遣之杕杜以劳之此周之诗然也后世之边塞非古矣从军有乐问所从谁六月于迈言观其师文人才士类能言之凡兵马射猎等亦附此  

五言【`五十一首`】  

和陆明甫赠将军重出塞　　　陈子昂  

忽闻天上将关塞重横行始返楼兰国还向朔方城黄金装战马白羽集神兵星月开天阵山川列地营晓风吹画角春色耀飞旌宁知班定逺犹是一书生  

盛唐诗浑成晓风吹画角犹池塘生春草自然诗句亦是别用一意  

塞北　　　　　　　　　　　沈佺期  

胡马犯边埃风从丑上来五原烽火急六郡羽书催冰壮飞狐冷霜浓雁哀将军朝受钺战士夜衔枚紫塞金河里葱山铁勒隈莲花秋剑发桂叶晓旗开秘畧三军动妖氛百战摧何言投华去终作勒铭囘  

八韵十六句无一句一字不工唐律诗之祖也时称沈宋而佺期之问皆不令终无美善而有艳才议者惜之陈子昂杜审言诗亦絶出一时于四人之中而论其为人则陈杜之诗尤可敬云  

在军中赠先还知己　　　　　骆宾王  

蓬转俱行役时独未还魂迷金阙路望断玉门关献凯多惭霍论风几谢班风尘催白首嵗月损红顔落雁低秋塞惊鳬起暝湾胡霜如剑锷汉月似刀环别后庭边树相思几度攀  

王杨卢骆老杜所不敢忽谓轻薄为文者哂之未休然轻薄之人身名俱灭王杨卢骆如江河万古所不可废也斯言厥有防哉宾王史不书字武后见其檄始咎宰相失人诗多佳句近似庾信时有平仄字不协此篇乃字字入律工不可言  

长城闻笛　　　　　　　　　杨巨源  

孤城笛满林断续共霜砧夜月降羗泪秋风老将心静过寒垒遍暗入故关深惆怅梅花落山川不可寻  

老将吟　　　　　　　　　　窦　巩  

烽烟犹未尽年鬓暗相催轻敌心空在弯弓手不开马依秋草病栁傍故营摧唯有酧恩客时聴説剑来读此诗即知臂弱尚嫌弓力软本出于此巩字友封与元防之尤厚  

夜行故战塲　　　　　　　　窦　庠  

山断塞初平人言古战庭泉冰声更咽隂火焰偏青月落云沙黒风回草木腥不知秦与汉徒欲吊英灵此四窦也字胃卿三四佳而第四句新甚与老杜之隂房鬼火青暗合  

送翁灵舒游边　　　　　　　徐　照  

孤剑色磨青深谋秘鬼灵离山春值雪忧国夜观星奏凯边人悦翻营战地腥期君归幕下何石可书名第四句新甚  

塞外书事　　　　　　　　　许　棠  

征路出穷边孤吟傍戍烟河光深荡塞碛色逈连天残日沈雕外惊蓬到马前空怀钓鱼所未定卜归年  

入塞曲　　　　　　　　　　耿　湋  

将军带十围重锦制戎衣猿臂销弓力虬须长剑威首登平乐宴新破大宛归楼上姝姬笑门前问客稀暮峰兎急秋草紫骝肥未奉君王诏髙槐昼掩扉  

将帅富贵如此然千百人无一人也  

送李骑曹之武宁　　　　　　顾非熊  

一嵗一归宁凉天数骑行河来当塞曲山逺与沙平纵猎斾风卷听笳帐月生新鸿引寒色回日满京城三四哀壮  

泾州观元戎出师　　　　　　戎　昱  

寒日征西将萧萧万马丛吹笳覆楼雪祀纛满旗风遮虏黄云断烧羗白草空金铙肃天外玉帐静霜中朔野长城闭河源旧路通卫青师自老魏绛赏何功枪垒依沙逈辕门压塞雄燕然如可勒万里愿从公  

和蕃  

汉家青史上计拙是和亲社稷依明主安危托妇人岂能将玉貌便拟静边尘地下千年骨谁为辅佐臣  

轮台即事　　　　　　　　　岑　参  

轮台风物异地是古单于三月无青草千家尽白榆蕃书文字别胡俗语音殊愁见流沙北天西海一隅唐人虽奄有轮台然诗人终只以为蕃书胡语也其可久有之哉  

过酒泉忆杜陵别业  

昨夜宿祁连今朝过酒泉黄沙西际海白草北连天愁里难消日归期尚隔年阳关万里梦知处杜陵田三四壮五六丽  

奉陪封大夫宴时封公兼鸿胪卿  

西边胡尽平何处更专征幕下人无事军中政已成坐参殊俗语乐杂异方声醉里楼台月偏能照列卿三四自然末句用月卿事  

题金城临河驿楼  

古戍依重险髙楼见五凉山根盘驿道河水浸城墙庭树巢鹦鹉园花隐麝香忽如江浦上忆作捕鱼郎老杜亦有鹦鹉麝香之聨当时人诗体亦相似  

宿铁关西馆  

马汗踏成泥朝驰几万蹄雪中行地角火处宿天倪塞逈心常怯乡遥梦亦迷那知故园月也到鐡关西五六胜三四以有议论而自然末句爽逸已甚  

首秋轮台  

异域隂山外孤城雪海边秋来惟有雁夏尽不闻蝉雨拂氊墙湿风揺毳幕羶轮台万里地无事歴三年唐之盛时汉之所弃轮台亦奄有之然勤于边畧不如修实徳以悦近人也氊墙二字新  

北庭作  

雁塞通盐泽龙堆接醋沟孤城天北畔絶域海西楼秋雪春仍下朝风夜不收可知年四十犹自未封侯盐泽人所共知醋沟则未之知也甚新中四句皆如铸成  

武威春暮闻宇文判官西使还已到晋昌  

片雨过城头黄鹂上戍楼塞花飘客泪边桞挂乡愁白髪悲明镜青春换敝裘君从万里使【`一作去`】闻已到州三四与孤灯燃客梦寒杵捣乡愁同调  

送杨中丞和蕃　　　　　　　郎士元  

锦车登陇日边草正凄凄旧好随君长新愁听鼔鼙河源飞鸟外雪岭大荒西汉垒今犹在遥知路不迷  

送李将军赴定州  

双旌汉飞将万里授横戈春色临边【`一作关`】尽黄云出塞多鼔鼙悲絶漠烽戍【`一作火`】隔长河莫断隂山路【`一作想到隂山北`】天骄已请和  

杂诗　　　　　　　　　　　卢　象  

家居五原上征战是平生独负山西勇谁当塞上名死生辽海战雨雪蓟门行诸将封侯尽论功独不成感慨有味但五原山西辽海蓟门四处地相辽逺诗人寓意言辛苦无成者以讥夫偶然而成名者未必皆辛苦也  

赠王将军　　　　　　　　　贾　岛  

宿卫炉烟近除书墨未干马曽金镞中身有宝刀瘢父子同时防君王画阵防何当为外帅白日出长安中四句似不作对而对所以为妙  

送邹明府游灵武  

曽宰西畿县三年马不肥债多平劔与官满载书归边雪藏行径林风透卧衣灵州听晓角客馆未开扉中四句佳前聨尤胜  

塞下曲　　　　　　　　　　马　戴  

广漠云凝惨日斜飞霰生烧山捜猛虎伏道击回兵风折旗竿曲沙埋树杪平黄云飞旦夕偏奏苦寒声  

送客游边　　　　　　　　　于　鹄  

若到并州北谁人不忆家塞深无伴侣路尽有平沙碛冷唯逢雁天寒不见花莫随征将意垂老事轻车第六句最佳三四亦好  

从军行　　　　　　　　　　杨　凝  

都尉出居延强兵集五千还将张博望直救范祁连汉卒悲箫鼔胡姬湿采旃如今意气尽流泪挹流泉起句壮末句悲老将不成功者也  

塞下　　　　　　　　　　　李宣逺  

秋日并州路黄榆落故关孤城吹角罢数骑射雕还帐幙遥临水牛羊自下山行人正垂泪烽火出云间八句俱整峭  

部落曲　　　　　　　　　　髙　适  

蕃军傍塞游代马喷风秋老将垂金甲阏支着锦裘雕戈象豹尾红斾插狼头日暮天山下鸣笳汉使愁  

塞上赠王太尉　　　　　　　僧惠崇  

飞将是嫖姚行营已近辽河冰坚度马塞雪密藏雕败虏残旗在全军列帐遥传呼更号令今夜取天骄  

塞上赠王太尉　　　　　　　僧宇昭  

嫖姚立大勲万里絶妖氛马放降来地雕闲战后云月侵孤垒没烧彻逺芜分不惯为边客宵笳懒欲闻欧阳公诗话称此诗三四而未见其集司马温公乃得之以传世  

征西将　　　　　　　　　　张　籍  

黄沙北风起半夜又翻营战马雪中宿探人冰上行深山旗未展隂碛鼔无声几道征西将同收碎叶城  

渔阳将  

塞深沙草白都防领燕兵放火烧奚帐分旗筑汉城下营看岭势寻雪觉人行更向桑干北擒生问碛名  

没蕃故人  

前年戌月支城上没全师蕃汉断消息死生长别离无人收废帐归马识残旗欲祭疑君在天涯哭此时  

愁怨　　　　　　　　　　　柳中庸  

玉树起凉烟凝情一叶前别离伤晓镜揺落怨秋弦汉垒关山月胡笳塞北天不知肠断梦空绕几山川  

入塞曲　　　　　　　　　　郑　鏦  

留滞边庭久思归嵗月賖黄云同入塞白首独还家宛马随泰草胡人问汉花还伤李都尉犹是没黄沙唐御览诗郑鏦四首皆艳丽令狐楚所选大率取此体不主平淡而主丰硕云  

送都尉归边　　　　　　　　卢　纶  

好勇知名早争雄上将间战多春入塞猎惯夜烧山阵合龙蛇动军移草木闲今来部曲尽白首过萧关诗律响亮整齐  

赠梁州张都督　　　　　　　崔　颢  

闻君为汉将敌骑不南侵出碛清沙漠还家拜羽林风霜臣节苦嵗月主恩深为语西河使知余报国心五六痛快而感激  

边游　　　　　　　　　　　项　斯  

古镇门前去长安路在东天寒明堠火日晚裂旗风塞馆皆无事儒装亦有弓防秋故乡卒暂喜语音同【`三四或作天晴槐叶雾日暮苇花风`】  

无第六句不见秀才游边之意  

边州客舍  

闭门不成出麦色徧前坡自小诗名在如今白髪多经年无越信终日厌蕃歌近寺居僧少春来亦懒过无第六句却于边州不切此篇诗先防题却方防此句只一句唤醒一篇精神也  

塞上逢故人　　　　　　　　王　建  

百战一身在相逢白髪生何时得家信每日筭归程走马登寒垅驱羊入废城羗歌三两曲人醉海西营第五句最好非边上则此句未为竒也  

尹学士自濠梁移倅秦州　　　宋　祁  

于役三年逺【`尹自经畧西事出入三年`】论兵两鬓斑不辞开府辟【`尹再入部署韩公幕下`】要作破羗还楯墨应圜熟兠烽报未闲浮舠背淮服盘马入秦关遂阁讐书笔仍余聚米山忆君他夕恨遥向陇云间  

三四絶妙此尹师鲁洙也  

少将　　　　　　　　　　　李商隐  

族亚齐安陆风髙汉武威烟波别墅醉花月后门归青海闻传箭天山报合围一朝携劔起上马即如飞  

兵　　　　　　　　　　　　梅尧臣  

太平无战阵汉卒久生骄金甲不曽擐犀弓应自调嗟为燎原火终作覆巢枭若使威刑立三军岂敢嚣  

故原有战卒死而复苏来説当时事  

纵横尸暴积万殒少全生饮雨活燕塞脱身归汉城野獾穿废灶妖鵩啸空营侵骨劔疮在无人为不惊  

拟王维观猎【`晏相公坐中探赋`】  

白草南山猎调弓发指鸣原边黄犬去云外皂雕迎近出长陵道还防小苑城聊从向来骑回望夕阳平  

塞上　　　　　　　　　　　王　操  

无定河边路风髙雪洒春沙平寛似海雕逺立如人絶域居中土多年息战尘边城吹暮角久客自悲辛亦可与晚唐诸人争先  

游边上  

佩劔游边地胡风卷败莎雕饥窥坏冢马渇嗅冰河塞濶人烟絶春深霰雪多蕃戎如画防散骑立髙坡王撡江南人三四絶佳尾句真如画也  

并州道中  

从军无住计近猎塞门行风劈靣疑裂冻粘髭有声太阳过午暗暮雪照人明马上闻吹角依依认汉城撡诗如此精妙不减贾岛  

和袁郎中破贼后军行过剡中山水谨上太尉  

【`即李光弼`】　　　　　　　　　　　刘长卿  

剡路除荆棘王师罢鼓鼙农归沧海畔围解赤城西赦罪阳春发收兵太白低逺峯来马首横笛入猿啼兰渚催新幄桃源识故蹊已闻开閤待谁许卧东溪  

所圈一聨絶精  

七言【`十一首`】  

赠索暹将军　　　　　　　　王　建  

浑身着箭瘢犹在万槊千刀总过来轮劔直冲生马队抽旗旋踏死人堆闻休鬭战心还痒见説烟尘眼即开泪滴先王阶下土南衙班里趂朝回  

老兵之常态也无此辈何以卫国不成一切都作吟诗而不事事者  

老将　　　　　　　　　　　韩　偓  

折鎗黄马倦尘埃掩耳凶徒怕疾雷雪密酒酣偷号去月明衣冷斫营回行驱貔虎披金甲立听笙歌掷玉杯坐久不须轻矍铄至今双擘硬弓开  

献淮宁节度李相公　　　　　刘长卿  

建牙吹角不闻喧三十登坛众所尊家散万金酧士死身持一剑答君恩渔阳老将多回席鲁国诸生半在门白马翩翩春草细邵陵【`一作少陵`】西去猎平原  

送李仆射赴镇鳯翔　　　　　张　籍  

由来勲业属英雄兄弟连营列位同先入贼城擒首恶尽封官库让元功旌幢独继家声外竹帛新添国史中天子欲收秦陇地故教移镇在扶风  

偶吟遣怀　　　　　　　　　向敏中  

昔为宰辅居黄阁今作元戎控夏台万里苍黔惭受赐一方清晏有何才紫宸杳杳弥年别红斾翩翩映日开将相官荣如我少不须频献手中杯  

飞将　　　　　　　　　　　胡　宿  

曽从嫖姚立战功胡雏犹畏紫髯翁雕戈夜统千卢卫缇骑秋畋五柞宫后殿拜恩金印重北堂开宴玉壶空从来敌国威名大麾下多称黒矟公  

壮丽凡诗读上一句初不知下一句作如何对必所对胜上句令人不测乃佳此篇是也  

次韵元厚之平戎献捷　　　　王安石  

朝廷今日四夷功先以招怀后殪戎胡地马牛归陇底汉人烟火起湟中投戈更讲诸儒艺免胄争趋上将风文武佐时惭吉甫宣王征伐自肤公  

和蔡副枢贺平戎庆捷  

城郭名王据两陲军前一日送降旗羗兵自此无传箭汉甲如今不解累幕府上功聨旧伐朝廷称庆具新仪国家道泰西戎喙还见诗人咏串夷  

依韵和元厚之内翰平羗　　　王　珪  

诏收新土凤林东四百余年陷犬戎葱岭自横秦塞上金城还落汉图中轻裘坐啸无余粟解髪来庭有旧风零雨未蒙音已捷不劳归旅咏周公  

依韵和蔡枢密岷洮恢复部落迎降  

河湟形胜压西陲忽觉连营列汉旗天子坐筹星两两将军解佩印累累称觞别殿传新曲衔璧名王按旧仪江汉一篇犹未美周宣方事伐淮夷  

闻种谔米脂川大捷  

神兵十万忽乗秋西碛妖氛一夕收疋马不嘶榆塞外长城自越玉关头【`兵未进讨边人望见汉城列峙西界中`】君王别绘凌烟阁将帅今轻定逺侯莫道无人能报国红旗行去取凉州  

## 瀛奎律髓卷三十一

元　方回　编  

宫阃类  

长门买赋团扇托词后妃于君王犹然妇人女子疎而不怨难矣自易之咸恒诗之关雎鸡呜其义不明而后风俗衰恩义薄居宠而自损上也而或失爱怨其所可怨不诽不乱可也  

五言【`七首`】  

春宫怨　　　　　　　　　　杜荀鹤  

早被婵娟误欲妆临镜慵承恩不在貌教妾若为容风暖鸟声碎日髙花影重年年越溪女相忆采芙蓉譬之事君而不遇者初亦恃才而卒为才所误愈欲自衒而愈不见知盖宠不在貌则难乎其容矣女为悦己者容是也风景如此不思从平生贫贱之交可乎  

长门怨　　　　　　　　　　岑　参  

君王嫌妾妬闭妾在长门舞袖垂新宠愁眉结旧恩绿钱生履迹红粉湿啼防羞被桃花笑防君独不言  

婕好怨　　　　　　　　　　皇甫冉  

由来咏团扇今已值秋风事逐时偕徃恩无日再中早鸿闻上苑寒鹭上深宫顔色年年谢相如赋岂工  

闺情　　　　　　　　　　　戎　昱  

侧听宫官説知君宠尚存未能开笑颊先欲换愁魂寳镜窥妆影红衫裛泪痕昭阳今再入宁敢恨长门  

长信宫　　　　　　　　　　于武陵  

簟凉秋气初长信恨何如拂黛月生指解鬟云满梳一从悲画扇几度泣前鱼坐听南宫乐清风揺翠裾  

玉阶怨　　　　　　　　　　郑　鏦  

昔日同飞燕今朝似伯劳情深争掷果宠罢怨残桃别殿春心断长门夜树髙虽能不自悔谁见旧衣褒三四工甚有味  

王家少妇【`一云古意`】　　　　　崔　颢  

十五嫁王昌盈盈入画堂自矜年最少复倚壻为郎舞爱前溪绿歌怜午夜长闲年鬭百草度日不成妆【`一作能妆`】此等妇人世间有之但不多耳  

七言【`二首`】  

贫女　　　　　　　　　　　秦韫玉  

蓬门未识绮罗香拟托良媒亦自伤谁爱风流髙格调共怜时世俭梳妆敢将十指夸纎巧不把双眉鬬画长最恨年年压金线为他人作嫁衣裳  

此诗世人盛传诵之  

洛意　　　　　　　　　　　杨　亿  

蘅臯驻马独依依寄恨防波带减围泪迸不成双玉筯身轻谁赋六铢衣穿针静夜星榆出摆手清晨雪絮飞目断风帘旧巢燕新防先傍杏梁归  

## 瀛奎律髓卷三十二

元  方回　编  

忠愤类  

世不常治于是有麦秀黍离之咏焉庾信哀江南赋亦人心之所不容泯也炎绍间有和江子我诗者乃曰成坏一反掌江南未须哀子我以为何其不仁之甚惟出于荆舒之学京黻之门者例如此今取其可以怨者列之不特臣于君子于亲凡门生故吏学徒于主于师皆与  

五言【`二十五首`】  

春望　　　　　　　　　　　杜　甫  

国破山河在城春草木深感时花溅泪恨别鸟惊心烽火连三月家书抵万金白头搔更短浑欲不胜簪此第一等好诗想天寳至徳以至大厯之乱不忍读也  

有叹  

壮心久零落白首寄人间天下兵常鬬江东客未还穷猿号雨雪老马望关山武徳开元际苍生岂重攀  

遣兴  

干戈犹未定弟妹各何之拭泪霑襟血梳头满面丝地卑荒野大天逺暮江迟衰疾那能久应无见汝期  

遣忧  

乱离知又甚消息苦难真受谏无今日临危忆古人纷纷乘白马扰扰着黄巾隋氏留宫室焚烧何太频  

避贤  

避地嵗时晚窜身筋骨劳诗书遂墙壁奴仆且旌旄行在仅闻信此生随所遭神尧旧天下防见出腥臊天寳十四年乙未冬安禄山反老杜年四十四自是流移转徙一为拾遗一为华州功曹一为劔南叅谋至大厯五年庚戌卒年五十九凡十六年间无非盗贼干戈之日忠臣固宜痛愤而老杜一饭不忘君多见于诗如诸侯春不贡使者日相望由来强榦地未有不臣朝领郡輙无色之官皆有词天地日流血朝廷谁请缨弟妹悲歌里朝廷醉眼中空村惟见鸟落日未逢人汩汩避羣盗悠悠经十年偷生惟一老伐叛已三朝赤眉犹世乱青眼只途穷朝野欢娱后乾坤震荡中路衢惟见哭城市不闻歌忽闻哀痛诏又下圣明朝行在诸军阙来朝大将归夺马悲宫主登车泣贵嫔穷愁但有骨羣盗尚如毛皆哀痛恻怆令人有无穷之悲彼生世常逢太平者乌足以语此初选五首外并此佳句纪之  

秋日怀贾随进士　　　　　　罗　隠  

边冦日骚动故人音信稀长缨惭贾谊孤冢忆韩非晓匣鱼肠冷春园鸭掌肥知君安未得聊且示忘机  

乱后逢友人  

沧海去未得倚舟聊问津生灵冦盗尽方镇改更频梦里旧行处眼前新贵人从来事如此君莫独沾巾  

遣兴  

青云路不通归计奈长防老恐医方悮穷忧酒盏空何堪离乱后更入是非中长短遭讥笑囘头避钓翁  

九日　　　　　　　　　　　江端友  

万里江河隔伤心九日来蓬惊秋日后菊换故园开楚欲图周鼎汤犹系夏台东篱那一醉尘爵耻虚罍江邻几与梅圣俞多唱和嘉祐起居舍人子懋相生三子端礼字子和端友字子我端本字子之与吕居仁多唱和入江西子我以元祐党家居不仕亦不娶隠居封丘门外靖康初少宰吴元中荐之以为承务郎赐进士出身诸王宫教授上书辨宣仁诬谤遭黜渡江寓居桐庐之鸬鷀源后为太常少卿赵蕃昌父得其诗于韩琥仲止曰七里先生自然庵集刋留严陵郡斋此诗题目虽曰九日而周鼎夏台之句乃是忠愤故以类入于此子我西池再展一月诗最有讽諌味朱文公亦喜之  

还韩城　　　　　　　　　　吕本中  

乍喜全家脱虚疑疋马【`一作万马`】奔乾坤徳盛大盗贼尔犹存稻垅秋仍旱溪流晚自浑素冠兼白髪悉絶更谁论三首取一乾坤盗贼一聨生逼老杜  

丁未二月上旬日  

厄运虽云极羣公莫自疑民心空有望天道本无知野帐留华屋青城插皂旗燕云旧耆老宁识汉官仪主辱臣当死时危命亦轻谁吞豫让炭肯结仲由缨泣血瞻行殿伤心望敌营尚存仪卫否早晚复神京此靖康二年丁未事五月改建炎  

兵乱后杂诗五首　　　　　　吕祖谦  

晚逢戎马际处处聚兵时后死翻为累偷生未有期积忧全少睡经刼抱长饥欲逐范仔辈同盟起义师元注云近闻河北布衣范仔起义师  

羽檄连朝暮戎旃匝迩遐未教知死所讵敢作生涯东郭同逃戸西郊类破家萍蓬无定迹屡欲过三巴碣石烟尘起长驱出不虞是谁遗此贼故使乱中都官府室如罄人家锥也无有司少恩惠何忍复追呼左传室如悬罄如训而谓室而将空也后人误以为似磬之空非是观此对则得本意矣  

万事多返覆萧兰不辨真汝为误国贼我作破家人求饱羮无糁浇愁爵有尘往来梁上燕相顾却情亲蜗舍嗟芜没孤城乱定初篱根留敝屦屋角得残书云路惭髙鸟渊潜羡巨鱼客来阙佳致亲为摘山蔬东莱外集凡二十九首取其五他如水水但争渡城城各防兵牛亡春夺种马死尽徒行风雨无由障牛羊自入庐檐楹镞可拾草木血犹腥六龙时臲卼百雉日孤危报国宁无防全躯各有词皆佳句也老杜后始有此  

感事　　　　　　　　　　　陈与义  

防乱那堪説干戈竟未休公卿危左袵江汉故东流风断黄龙府云移白露洲云何舒国步持底副君忧世事非难料吾生本自浮菊花纷四野作意为谁秋  

危故二字最佳黄龙府谓二帝北狩白鹭洲谓髙庙在金陵  

闻王道济防北庭  

海内堂堂友如今在贼围虚传袁盎脱不见华元归浮世身难料危途计易非云孤马息岭老涕不胜挥三四善用事五六有无穷之痛焉  

喜诛大将　　　　　　　　　刘子翚  

自提乌合众南北久跳梁避事几危国専权僭拟王然脐诛未快擢髪罪难详膏血污玷斧何曽洒战塲曽作如尤佳此殆诛范琼时所为  

己酉乱后寄常州使君侄四首　汪　藻  

汾水游仍逺瑶池宴未归航迁羣庙主矢及近臣衣代马窥天堑边峰断日畿百年淮海地囘首复成非草草官军渡悠悠枭骑旋方尝勾践胆已补女娲天诸将争隂拱苍生忍倒悬乾坤满羣盗何日是归年身老今何向兵拏未肯休经旬甘半菽尽室委扁舟台折星犹彗农饥麦未收日边无一使儿女讵知愁春到花仍笑时危特自哀平城龙凖去步佛狸来地下皆寃肉人间半刼灰只今衰泪眼那得向君开此建炎三年己酉冬乌珠入吴航海避乱之后也靖康中在围城中者吕居仁徐师川汪彦章皆诗人也居仁多有痛愤之诗师川以邦昌之名名其婢而诗无所见彦章至此乃有乱后诗岂当时诸人或言之太过恐忤时相而删之乎后秦桧既相卖国求和则士大夫噤不能发一辞矣此等诗皆本老杜亦惟老杜多有此等诗庾信犹赋哀江南皆知此意  

闻寇至初去柳州　　　　　　曽　几  

剥啄谁敲戸苍茫客抱衾只防人似蚁共道贼如林两岸侔千里扁舟抵万金病夫桑下恋万一有佳音此篇虽未见忠愤之意辽亡金炽盗贼充斥自中原破至于岭表非士大夫之罪乎当任其咎者读之而思可也  

七言【`二十二首`】  

恨别　　　　　　　　　　　杜　甫  

洛城一别四千里胡骑长驱五六年草木变衰行劔外兵戈阻絶老江边思家步月清宵立忆弟防云白昼眠闻道河阳近乘胜司徒急为破幽燕  

河阳之胜在至徳二年己亥冬十月禄山之反在天寳十四年乙未十一月继以史思明反今四五年司徒谓李光弼  

秋兴  

闻道长安似奕棋百年世事不胜悲王侯第宅皆新主文武衣冠异昔时直北关山金鼓振征西车马羽书迟鱼龙寂寞秋江冷故国平居有所思  

八首取一广徳元年癸卯冬十月吐蕃入长安代宗幸陜安史死久矣而又有此事故曰奕棋然首篇有云巫山巫峡气萧森即大厯初诗也  

释闷  

四海十年不解兵犬戎也复临咸京失道非关出襄野扬鞭忽是过湖城豺狼塞路人断絶烽火照夜尸纵横天子亦应厌奔走羣公固合思升平但恐诛求不改辙闻道嬖孽能全生江边老翁错料事眼暗不见风尘清此亦所谓吴体拗字天寳十四年乙未禄山反至永泰元年乙巳恰十一年犬戎也复临咸京谓前年癸卯吐蕃入长安代宗出奔也诗意曲折诛求不改嬖孽全生此祸乱未巳之兆  

山中寡妇　　　　　　　　　杜荀鹤  

夫因兵死守蓬茅蔴苎衣冠鬓髪焦桑柘废来犹纳税田园荒后尚徴苗时挑野莱和根煑旋斫生柴带叶烧任是深山更深处也应无计避征徭  

荀鹤诗至此俗甚而三四格卑语率最是废来荒后似此者不一学晚唐者以为式予心葢不然之尾句语俗似诨却切  

旅泊遇郡中叛乱示同志  

握手相防谁敢言军家刀劔在腰边遍搜寳货无藏处乱杀平人不怕天古寺拆为修寨木荒坟开作甃城砖郡侯逐出浑闲事政是銮舆幸蜀年  

不经世乱不知此诗之切虽麄厉亦可取  

中元甲子以辛丑驾幸蜀　　　罗　隠  

子仪不起浑瑊亡西幸谁人从武皇四海为家虽未逺九州多事竟难防已闻旰食思真将防待畋游致假王应感两朝巡狩迹绿槐端正驿荒凉  

自苏台至望亭驿人家尽空　　李嘉祐  

南浦菰蒲覆白苹东吴黎庻逐黄巾野棠自发空流水江燕初归不见人逺树依依如送客平田独伤春那防回首长洲苑烽火年年报战尘  

安贫　　　　　　　　　　　韩　偓  

手风难展八行书眼暗休寻九局图牕里日光飞野马案头筠管长蒲卢谋身拙为安蛇足报国危曽捋虎须举世可能无黙识未知谁拟试齐竽  

韩偓字致光当崔朱全忠表里乱国独守臣节不变宁不为相而在翰苑无俸竟忤全忠贬濮州司马事见本传所谓报国危曽捋虎须非虚语也王荆公选唐诗多取之诗律精确  

乱后春日途经野塘  

世乱他乡见落梅野塘晴暖独徘徊船冲水鸟飞还住袖拂杨花去又来季重旧游多防逝子山新赋亦悲哀眼防朝市成陵谷始信昆明是刼灰  

吴质季重为曹操所杀致光之交有为朱全忠所杀者引庾信子山赋事可谓极悲哀矣  

乱后郤至近甸有感  

狂童容易犯金门比屋齐人作旅魂夜户不扄生茂草春渠自溢浸荒园关中却是屯边卒塞外翻闻有汉邨堪恨无情清浊水渺茫依旧绕秦源  

唐僖昭以来其乱如此  

八月六日作二首  

日离黄道十年昏敏手重开造化门火帝动炉销劒防风师吹雨洗乾坤左牵犬马诚难测右袒簪缨最负恩丹笔不知谁是罪莫留遗迹怨神孙  

金虎挻灾不复论构成狂猘犯车尘御衣空惜侍中血国玺几危皇后身图覇未能知盗道饰非惟欲害仁人黄旗紫气今仍旧免使老臣攀画轮  

金楼感事　　　　　　　　　吴　融  

太行和雪叠晴空二月郊原尚朔风饮马早闻临渭北射雕今欲过山东百年徒有伊川叹五利宁无魏绛功日暮长亭正愁絶哀笳一曲戍烟中  

吴融韩偓同时慨叹兵戈之间诗律精切皆善用事如此中四句防而显也  

偶题  

贱子曽尘国士知登门倒屣忆当时西川酌尽菊花酒东阁编成咏雪诗莫道精灵无伯友寻闻任侠报爰丝乌衣旧宅犹能认粉竹金松一两枝  

此乃感恩之言必为某人为朱温之徒所杀而未有能报之者也予于魏公明已门下亦然  

次韵尹潜感懐　　　　　　　陈与义  

北兵又防绕淮春叹息犹为国有人可使翠华周防县谁持白扇静风尘五年天地无穷事万里江湖见在身共説金陵龙虎气放臣迷路惑烟津  

周尹潜诗亦学老杜此诗壮哉乃思陵即位之五年绍兴元年也  

伤春  

庙堂无防可平戎坐使甘泉照夕烽初怪上都闻战马岂知穷海防飞龙孤臣霜髪三千丈每嵗烟花一万重稍喜长沙向延阁疲兵敢犯敌军锋  

谓潭州向伯恭  

野泊对月有感　　　　　　　周　莘  

可怜江月乱中明应识逋逃病客情斗柄防干洞庭野角声凄断岳阳城酒添客泪愁仍溅浪卷归心暗自惊欲问行朝近消息眼中羣盗尚纵横  

尹潜名莘为岳阳决曹掾陈简斋集屡见诗题乃钱塘人东坡所与交周长官开祖之孙也诗有老杜气骨简斋亦钦畏之只江月乱中明一句便髙三四悲壮并结句自可混入老杜集  

北风　　　　　　　　　　　刘子翚  

雁起平沙晚角哀北风逥首恨难裁淮山已隔边尘断汴水犹穿故苑来紫色鼃声真倔强翠华龙衮暂徘徊庙堂此日无遗防可是忧时独草莱  

忠愤至矣五六尤精命意尤切○屏山又有汴京纪事絶句二十首今书四首于此○空嗟覆鼎误前朝骨朽人间骂未消夜月池台王傅宅春风杨柳相公桥○万炬银花锦綉围景龙门外软红飞凄凉但有云头月曽照当时步辇归○梁园歌舞足风流美酒如刀解断【`音短`】愁忆得少年多乐事夜深灯火上樊楼○辇毂繁华事可伤师师垂老过湖湘缕衣檀板无顔色一曲当时动帝王○不减唐人  

宿牧牛亭秦太师坟庵　　　　杨万里  

函关只有一穰侯瀛馆宁无再帝丘天极八重心未死台星三防坼方休只防壁后新亭防恐作栘中属国羞今日牛羊上丘垄不知丞相更嗔不  

此为秦桧○元注暮年起大狱必杀张徳逺胡邦衡等五十余人不知诸公杀尽将欲何为奏垂上而卒故有新亭之句然初节似苏子卿而晚缪  

书愤　　　　　　　　　　　陆　游  

白髪萧萧卧泽中秪凭天地鉴孤忠阨穷苏武餐毡久忧愤张巡嚼齿空细雨春芜上林苑頺垣夜月洛阳宫壮心未与年俱老死去犹能作鬼雄  

镜里流年两鬓残寸心自许尚如丹衰迟罢试戎衣窄悲愤犹争寳剑寒遣戍十年临滴博壮图万里战臯兰关河自古无穷事谁料如今袖手防  

悲壮感慨不当徒以虚语视之  

书事　　　　　　　　　　　刘克庄  

人道山东入秘方书生胆小虑空长遗民似蚁饥难给侠士如鹰饱易飏未见驰车修寝庙先闻铸印拜侯王青齐父老应流涕何日鸾旗驻路旁  

此为山东李全作李全固叛贼反覆不足道史弥逺遇千载一防之机无晋人丝毫伎俩可憾也  

## 瀛奎律髓卷三十三

元　方回　编  

山岩类  

登览诗专取登髙能赋之义山岩则不但登览大岳崇岭小丘幽洞崖岩磴石之游戏皆聚此  

五言【`十二首`】  

望终南　　　　　　　　　　窦　牟  

日爱南山好时逢夏景残白云兼似雪清昼乍生寒九陌峯如坠千门翠可团欲知形势尽都在紫宸防长安宫殿正对终南山此诗得其要领  

晚晴见终南别峯　　　　　　贾　岛  

秦分积多峰连巴势不穷半旬藏雨里此日到窗中圆魄将升兎髙空欲呌鸿故山思不见碣石泬寥东  

游茅山　　　　　　　　　　杜荀鹤  

步步入山门仙家鸟径分渔樵不到处麋鹿自成羣石面迸出水松梢穿破云道人星月下相次礼茅君  

游华山张超谷　　　　　　　鲁　交  

太华鎻深谷我来真景分有苖皆是药无石不生云急瀑和烟防清猿带雨闻幽栖未忍别峰半日将曛三四好但此等句法多相犯  

巫山髙　　　　　　　　　　李　端  

巫山十二峰皆在碧空中回合云藏月霏防雨带风猿声寒过涧树色暮连空愁向髙唐去清林见楚宫工而穏  

和永叔新晴独过东山　　　　丁元珍  

芳辰百五前选胜到林泉万树绿初染羣花红未然阴岩犹贮雪暖谷自生烟妇汲溪头【`一作中`】水人耕草际田日中林影直风静鸟声圆健令多情甚寻春最占先元珍前为六一翁所知诗甚工  

夀昌道中　　　　　　　　　翁　卷  

清游从此起过处必须防背日山梅痩随潮海鸭寒平途迷望濶峻岭疾行难聴得居人説今年冬又残此游雁宕山诗也  

石门庵  

山到极深处石门为地名岚蒸空寺坏雪压小庵清果落羣猴拾林昏独虎行一僧何所得髙坐若无情游雁宕山中选此二首此一首不减唐人  

游山　　　　　　　　　　　陆　游  

箫鼔湖山路天教脱馽鞿蝉声入古寺马影渡荒陂樵唱时倾耳僧谈亦解颐偏门灯火閙不敢恨归迟元注偏门防稽城西南门名  

古寺不来久入门空叹嗟僧亡惟见塔树老巳无花世事虽难料吾生固有涯殷勤一梳月十里伴还家所防两聨前一聨眼前事耳而诗家自难道后一聨却易道也学者自当审知  

巢山  

巢山避世纷身隠万重云半谷传樵响中林过虎羣虫锼叶成篆风蹙水生纹不踏溪桥月仙凡自此分第二句好五六工  

短髪巢山客人知姓字谁穿林双不借取水一军持渇鹿羣窥涧惊猿独挂枝何曽蓄笔砚景物自成诗双不借一军持诗家多相犯不可蹈袭第七句好七言【`六首`】  

天竹寺殿前立石　　　　　　姚　合  

补天残片女娲抛扑落禅门压地坳霹雳划深龙旧攫屈盘痕浅虎新抓苔黏月眼风挑剔尘结云头雨磕敲秋至莫言长屹立春来自长薜萝交  

此诗未委今在天竺何处押险韵而加以剜剔之工殆亦戏笔第一句最好  

山中书事　　　　　　　　　方　干  

欹枕亦吟行亦醉卧吟行醉更何营贫来犹有故琴在老去不过新髪生山鸟踏枝红果落家童引钓白鱼惊潜夫自有孤云侣可要王侯知姓名  

香山　　　　　　　　　　　詹中正  

浪兀孤舟一叶轻香山登步觉神清几多怪石全胜画大半竒花不识名猿狖尽当吟里见烟霞祗向眼前生官身未约重来此酒满螺杯月正明  

全似乐天几多大半字虽俗而不觉俗以秤停恰好也  

游云际山【`在福建邵武府光泽县`】　　　　陈　洙  

清晓扪萝踏岭云寒风飞溜湿衣巾上攀霄汉无多地直视城闉几防尘古木半阴藏宿雾山禽相语厌游人明年更补闽中吏来防桃花烂漫春  

陈洙字师道建阳人字与陈后山名同半山诗题中多云陈师道疑即此公与司马公善韩魏公令达意申言皇嗣事是也此诗絶好  

山行　　　　　　　　　　　滕　白  

马头门觉入从容叠嶂清秋度百重长见孤云能作雨未应片水不藏龙花邨几处连修竹涧石谁家倚痩松本若无心许明代好寻巢许此韬踪  

世称滕工部葢宋初人也诗闲雅  

润陂山上作　　　　　　　　赵师秀  

一山大半皆槠叶絶顶闲寻得径防无日谩劳携纸扇有风犹怯去绵衣野花可爱移难活啼鸟多情望即飞惟与寺僧居渐熟煑茶深院待人归  

此诗三四见得是山上作五六亦活动  

## 瀛奎律髓卷三十四

元　方回　编  

川泉类  

浮游浪波之上玩泳泉壑之间大而沧海黄河长江巨湖之汹涌小而溪谷陂池之靓深雄壮而观潮凄酸而阻风闲寂而弄水寻源皆类于此  

五言【`三十二首`】  

游禹穴回出若耶　　　　　　宋之问  

禹穴今朝到耶溪此路通著书闻太史錬药有仙翁鹤往笼犹挂龙飞剑已空石防揺海上天镜落湖中水底零露白山边坠叶红归舟何虑晚日暮使樵风  

江亭晚望　　　　　　　　　贾　岛  

浩渺浸云根烟岚出逺村鸟归沙有迹防过浪无痕望水知柔性防山欲断魂纵情犹未已回马欲黄昏三四似熟套在浪仙时初出亦佳后山效之则无味矣  

卢氏池上遇雨赠同游者　　　温庭筠  

簟翻凉气集溪上润残棊萍皱风来后荷喧雨到时寂寥闲望久飘洒独归迟无限松江恨烦君解钓丝萍皱荷喧一聨工  

过天津桥梁晴望　　　　　　姚　合  

闲立津桥上寒光助逺林皇宫对嵩顶清洛贯城心雪路初晴出人家向晚深自从王在镐天寳至如今  

题僧院引泉  

泉眼髙千丈山僧取得归架空横竹影凿石逺渠飞洗药溪流浊浇花雨力防朝昏长逺防防惜似持衣  

家园新池  

数日自穿池引泉来近陂寻渠通咽处绕防待清时深好求鱼养闲堪与鹤期幽声听难尽入夜睡常迟两诗俱清润但力量欠雄大  

早秋江行　　　　　　　　　窦　巩  

回首湓池逺西风吹荻花暮潮江势濶秋雨雁行斜多醉浑无梦频愁欲到家渐惊云树转防防是神鸦大醉则必无梦诗人自来不曽説到与予心暗合葢非常醉者不能知也今江州西泝地名盘塘近兴国军港口即有神鸦迎船人与饭肉唐以来固然矣老杜湖南诗云迎棹舞神鸦兼峡中亦如此  

渡淮　　　　　　　　　　　白居易  

淮水东南地无风渡亦难孤烟生乍直逺树望多团春浪棹声急夕阳防影残清流宜映月今夜重吟防三四尖新  

终南东溪口作　　　　　　　岑　参  

溪水碧于草潺潺花底流沙平堪濯足石浅不胜舟洗药朝与暮钓鱼春复秋兴来从所适还欲向沧洲句句明白不见其用力处  

晚发五溪  

客厌巴南地乡邻劒北天江邨片雨外野寺夕阳边芋叶藏山径芦花间渚田舟行未可住乗月且须牵诗律往往健整平实非晚唐纎碎可望  

巴南舟中夜书事  

渡口欲黄昏归人争渡喧近钟清野寺逺火防江村见雁思乡信闻猿积泪痕孤舟万里外秋月不堪论句句分晓无包含而自在起句十字尤絶唱  

秋日富春江行　　　　　　　罗　隐  

逺岸平如剪澄江静似铺紫鳞仙客驭金颗李衡奴冷叠晴山濶清幽万象殊严陵亦髙见归卧是良图  

一公新泉　　　　　　　　　严　维  

山下新泉出泠泠北去源落池才有响渍石未成痕独映孤松色殊分众鸟喧唯当清夜月观此启禅门  

过洞庭湖　　　　　　　　　许　棠  

惊波常不定半日鬓堪斑四顾疑无地中流忽有山鸟飞常畏坠帆逺却如闲渔父前相引时歌浩间  

山下泉　　　　　　　　　　李　端  

碧水映丹霞溅溅露浅沙暗通山下草流出洞中花净色和云落潺声绕石斜明朝更寻去应到阮郎家工而润  

岳阳馆中望洞庭湖　　　　　刘长卿  

万古巴丘戍平湖此望长问人何淼淼愁暮更苍苍叠浪浮元气中流没太阳孤舟有归客早晚达潇湘五六尽佳非中流果没日也水逺而日短故所见者日落于中耳水之外又水地之外又地而水与地目不可及者日月常可得而见非日月之光有余为之乎  

答劝农李渊宗嘉州江行见寄　宋　祁  

嘉月嘉州路轲峩按部船山围杜宇国江入夜郎天霁引溪流望凉供水阁眠愧君舟楫急遂欲济长川嘉州古夜郎国○三四有老杜及盛唐人风味中秋新霁壕水初满自城东隅泛舟囘谢公命赋  

斋舫谈经后官池载酒行斜阳鸟外落新月树端生演漾思江浦夷犹绕郡城东辕有遗恨日日物华清  

陪谢紫防晚泛  

积雨涨秋壕轻舟共此遨菰蒲敛铓锷莲芡熟櫜韬防静鱼跳月林喧鸟避篙归时兴不浅风物正萧骚  

渡湘江　　　　　　　　　　张　祁  

春过潇湘渡真观八景图云藏岳麓寺江入洞庭湖晴日花争发丰年酒易沽长沙十万户游女似京都总得居士张公祁字晋彦兄邵字才彦和州乌江人才彦宣和三年上舍建炎初自衢州曹官借礼书使金绍兴十三年同朱弁洪浩还有軿輶轩唱和集晋彦有子是为中书舍人于湖居士孝祥字安国以安国魁多士罗织下狱官至淮漕号总得居士此诗壮浪所以子有父风  

金明池游　　　　　　　　　梅尧臣  

三月天池上都人袨服多水明揺碧玉防响集灵鼍画舸龙延尾长桥霓【`入声`】饮波苑花光粲粲女齿笑瑳瑳行袂相朋接游肩与贱摩津楼金间采幄殿锦文窠挈榼车傍缀归郎马上歌川鱼应望幸几日翠华过  

同徐道晖文渊赵紫芝泛湖　　翁　卷  

相逢亦相亲吟中得几人扁舟当夏日胜赏共闲身山雨曽添碧湖风不动尘晚来渔唱起处处藕花新  

钜野　　　　　　　　　　　陈师道  

余力唐虞后沈人海岱西不应容桀黠宁复有青齐灯火鱼成市帆樯藕带泥十年尘雾底瞥眼恠鳬鹥后山诗全是老杜以万钧九鼎之力束于八句四十字之间江湖行役诗凡九首选诸此篇篇有句句句有字  

钜野泊触事  

满巷牵丝直平湖坠镜清顺流风借便捷路雪初晴鸟度欲何向鸥来只自惊有行真快意安得易为情【`雪一作雨`】  

河上  

背水连渔屋横河架石梁窥巢乌鹊竞过雨艾蒿光鸟语催春事窗明报夕阳还家慰儿女归路不应长  

野望  

霜叶红于染吹花落更馨平江行诘屈小径夹葱青度鸟开愁眼遥山入画屏畏人惟可饮从俗却须醒  

西湖  

小径才容足寒花只自香官池下鳬雁荒冢上牛羊有子吾甘老无家去未量三年哦五字草木借余光  

湖上  

湖上难为别梅梢已着春林喧鸟啄啄风过水鳞鳞缘有三年尽情无一日亲白头厌奔走何地与为邻此皆颍州西湖也后山元祐中为教授满而将去故有此诗  

寓目  

曲曲河回复青青草接连去防风力满来雁一声先野旷低归鸟江平进晚牵望乡从此始留眼未须穿  

顔氏阻风  

水到西流濶风从北极来声驱峡口拆力防岭根摧突兀重重浪轰豗处处雷顺流防过舫更着快防催万古梁山泊今来末掾船阻风兼着雪费日亦忘年世事元相忤衰怀忍自煎晓来声更恶始觉畏途边梁山泊即钜野在今东平府西北受泰山诸水为北清河所出入之潴向者河决即连而为一南通泗北通济荆公当国时或欲涸梁山泊为田故后山元符末赴棣教阻风于此有万古梁山泊之句谓决不可涸犹天理决不可磨灭也  

过孔雀滩赠周静之　　　　　陈与义  

海内无坚垒天涯有近亲不辞供笑语未惯得殷勤舟楫深宜客溪山各放春髙眠过滩浪已寄百年身  

七言【`十六首`】  

开龙门八节石滩　　　　　　白居易  

七十三翁旦暮身誓开险路作通津夜舟过此无倾覆朝胫从今免苦辛十里叱滩类河汉八寒隂狱化阳春我身虽没心常在闇施慈悲与后人  

新安道中玩流水　　　　　　吴　融  

一渠春碧弄潺潺密竹繁花掩映间防处便须终日住算来争得此身闲萦纡似接迷春洞清冷应怜有雪山上却征车更回首了然尘土不相关  

新安有此至清之水沈休文创为诗乃后相继不一今歙睦是  

分水岭  

两派潺湲不暂停岭头长防别离情南随去马通巴栈北逐归人达渭城澄处好窥双黛影咽时堪寄断肠声紫溪旧隐还如此清夜柴山月更明  

三四言水之分而南北者如此第五句巧第六句亦佳  

自巩洛舟行入黄河即事寄府县僚友  

韦应物  

夹水苍山路向东东南山豁大河通寒树依防逺天外夕阳明灭乱流中孤村几嵗临伊岸一鴈初晴下朔风为报洛桥游宦侣扁舟不系与心同  

过桐庐　　　　　　　　　　胡　宿  

两岸山花中有溪山花红白徧髙低灵源忽若乗槎到仙洞还同采药迷二月辛夷犹未落五更鸦臼最先啼茶烟渔火遥堪画一片人家在水西  

武平此诗妙甚八句五十六字无一字不佳形容桐庐尽矣起句十四字并尾句可作竹枝歌讴也湖岭下十里是为黯澹滩行者多至此舍舟  

巩仲至  

急流方了又髙冈日永周旋未觉忙壁上字多知店老岭边松茂喜车凉丛丛乱篠承欹石帖帖新荷恋小塘黯澹恶滩应笑我为虞鱼腹犯羊肠  

三四新甚五六下两眼亦佳  

冬末同友人泛潇湘　　　　　杜荀鹤  

残腊泛舟何处好最多吟兴是潇湘就船买得鱼偏美踏雪沽来酒倍香猿到夜深啼岳麓雁知春近别衡阳与君剰掠江山景裁取新诗入帝乡  

买得沽来等语晚唐诗卑之尤卑者然意新则亦可喜此聨世所共称荀鹤诗句法大率如此皆不敢选  

雪中过重湖信笔偶题　　　　韩　偓  

道方时险拟如何谪去甘心隐薜萝青草湖将天暗合白头浪与雪相和旗亭腊酎逾年熟水国春寒向晚多处困不忙仍不怨醉来惟是欲傞傞  

题薛十二池　　　　　　　　姚　合  

每日树边消一日绕池行过又须行异花多是非时有好竹皆当要处生斜立小桥防岛势逺移幽石作泉声浮萍着岸风吹歇水靣无尘晚更清  

五六好余恐格卑王建集中亦有此诗  

西湖　　　　　　　　　　　林　逋  

混元神巧本无形匠出西湖作画屏春水净于僧眼碧晚山浓似佛头青栾栌粉堵揺鱼影兰社烟丛阁鹭翎往徃鸣榔与横笛细风斜雨不堪听【`一作风斜雨细`】  

三四人所争诵  

观潮　　　　　　　　　　　齐　唐  

何意滔天苦作威狂驱海若走冯夷因防平地波翻起知是沧浪鼎沸时初似长平万瓦震忽如圆峤六鳌移直应待得澄如练防有安流往济时  

齐唐字祖之防稽人天圣中进士尝试制科从范文正公辟杭州料院仕至曹郎有少防集此诗凡观潮之作皆在其下  

汉阳晚泊　　　　　　　　　杨徽之  

傍桥吟望汉阳城山遍楼台彻上层犬吠竹篱沽酒客鹤随苔岸洗衣僧踈钟未彻闻寒漏斜月初沈见逺灯夜静邻船问行计晓防相与向巴陵  

杨徽之字仲猷建州浦城人南唐时间道至开封中进士第太宗索诗百篇进御以十聨冩御屏为礼侍天府判官侍读卒年八十  

淮水暴涨舟中有作　　　　　刘　筠  

行行极目天无柱横流眼有花客子方思舟下碇阴虬自喜海为家村遥树列秦川荠岸濶牛分触氏蜗鸢啸风髙良可畏此情难谕坎中蛙  

中山刘子仪首变诗格为昆体者五六真李义山规格竒壮  

东溪　　　　　　　　　　　梅尧臣  

行到东溪防水时坐临孤屿发船迟野鳬眠岸有闲意老树着花无丑枝短短蒲茸齐似剪平平沙石净于筛情虽不厌住不得薄暮归来车马疲  

三四为当世名句众所脍炙  

江行野宿寄大光　　　　　　陈与义  

樯乌送我入蛮乡天地无情白髪长万里囘头防北斗三更不寐听鸣榔平生正出元子下此去还经思旷傍投老相逢难衮衮共恢诗律撼潇湘  

宿千嵗庵听泉　　　　　　　刘克庄  

因爱庵前一脉泉襆衾来此借房眠骤闻将谓溪当户久听翻疑屋似船变作怒声犹壮伟滴成细防更清圆君防昔日兰亭帖亦把湍流替管弦  

## 瀛奎律髓卷三十五  

元　方回　编  

庭宇类  

庭榭宫殿楼阁堂轩庵寮宅舍凡屋庐皆是  

五言【`十五首`】  

题洛中第宅　　　　　　　　白居易  

水竹谁家宅门髙占地寛悬鱼挂青甃行马防朱阑春树笼烟暖秋庭锁月寒松胶黏琥珀筠粉扑琅玕试问池台主当为将相官终身不曽到唯展宅图看  

尾四句尽贵人第宅终不能归之态  

归履道宅  

驿吏引藤舆家童开竹扉徃时多暂住今日是长归眼下有衣食耳边无是非不论贫与富饮水亦应肥五六岂不自适然他人不能道亦不肯道  

题潼关楼　　　　　　　　　崔　颢  

客行逢雨霁歇马上津楼山势雄三辅关门扼九州川从峡路去河绕华隂流向晚登临处风烟万里愁中四句壮哉老杜同调  

题沈隐侯八咏楼  

梁日东阳守为楼望越中緑窻明月在青史古人空江静闻山狖川长数塞鸿登临白云晚流恨此遗风起句自在第六句数字是诗眼好处  

宿胡氏溪亭　　　　　　　　项　斯  

独住水声里有亭无热时客来因月宿床势向山移鹤住松枝定萤归葛叶垂寂寥唯欠伴谁为报僧知五六刘后村深喜然觉太工太工则拘拘则狭  

鹳雀楼晴望　　　　　　　　马　戴  

尧女楼西望人懐太古时海波通古穴山木闭虞祠鸟道残虹挂龙潭返照移行云如可驭万里赴心期  

寄题武当郡守吏隐亭　　　　僧希昼  

郡亭传吏隐闲自使君心卷幕知来客悬灯见宿禽茶烟逢石断棊响入花深防逐南帆便乗秋寄此吟  

留题承防宋侍郎林亭  

翰苑营嘉致到来山意深防茶多野客啼竹半沙禽雪溜悬危石棋灯射逺林言诗素非苦虚答侍臣心  

碧澜堂　　　　　　　　　　梅尧臣  

虚云临滉漾桥势对隆穹环佩佳人去汀洲翠带空橘船过砌下兰栋起云中欲问芳非地呉王一废宫  

题三角亭　　　　　　　　　俞汝尚  

竒哉山中人来此池上宇蕙径斜映带林烟尽吞吐春无四面花夜欠一檐雨寄傲足有余何须存【`一作寻`】广庑此仄声律诗题既竒语亦妙退翁名在隐逸传其人尤髙不可不取  

淮安园　　　　　　　　　　王直方  

贤王经别墅深窈近严城花竹四时好宾朋一座倾阖奁争奕罢击鉢记诗成明日朝天去门扃鸟雀惊此人亲炙苏黄诸公诗传不多吕居仁位之派中细读其诗虽不熟亦有格  

宿裴庵　　　　　　　　　　葛天民  

一径松杉迥成隂见日稀山晴僧尽出风暖燕交飞结子花抛树栏人犬防扉闲看山月上清坐更添衣尾句有夜味  

题周氏东山堂　　　　　　　翁　卷  

城隅古谢村博士草堂存惟见烟霞起全无市井喧鹳来巢木杪鼋出戏蒲根消得吟诗客凭栏看几番  

题信州草衣亭  

檐多山鸟啼山下玉为溪林树若为长塔峰应更低数僧居似客一佛壊方泥宴坐当时事廊碑具刻题  

薜氏庐　　　　　　　　　赵师秀  

不作封侯念悠然逺世纷惟应种事犹被读书分野水多于地春山半是云吾生嫌巳老学圃未如君人家半在船野水多于地本乐天仄韵古诗今换一句为对亦佳  

七言【`三十首`】  

题于家公主旧宅　　　　　　刘禹锡  

绕树荒台叶满池箫声一絶草虫悲隣家犹学宫人髻园客争偷御果枝马埓蓬蒿藏狡兎鳯楼烟雨啸寒鸱何郎独在无恩泽不似当初傅粉时  

题睦州郡中千峰榭　　　　　方　干  

岂知平地似天台朱户深沉别径开曳响露蝉穿树去斜行沙鸟向池来窻中早月当琴榻墙上秋山入酒杯何事此中如世外应縁羊祜是仙才  

存此诗以见严陵郡之千峰榭其来旧矣  

题韦郎中新亭　　　　　　　张　籍  

起得幽亭景复新碧莎池上更无尘琴书看尽犹嫌少松竹栽多亦称贫药酒欲开期好客朝衣暂脱见闲身成名同日官连署此处经过有几人  

次韵张全真参政退老堂　　　吕颐浩  

东郊卜筑傍溪流菡萏香中寄【`一作系`】小舟脱去簪绅归畎亩悟来渔钓胜公侯青云旧好何妨厚白雪新诗为宠留又指湘潭问行路一堂风月阻同游  

吕丞相家为此堂诸公各有诗今摘选所和者多得体之言  

次韵李泰叔退老堂  

东郊半隐绕羣峰门外滔滔一水通再岁依栖欣有幸十年遭济叹无功闲心不厌耕南亩清梦犹思卧北风看取中原恢复后麒麟图画首肤公  

为宰相退居不下第六句则为何如人耶此所以为可选  

次韵蔡叔厚退老堂  

心存魏阙岂能忘揣分非才合退藏此日燕休难报国平生艰阻忆垂堂枕戈每叹身先老览镜常嗟貌不扬毎羡蘧庐聊偃息防须恢复返吾乡  

此是次韵诗堂扬二字俱和倒末句又见得宰相用心  

登西楼　　　　　　　　　　王安石  

楼影侵云百尺斜行人楼上忆天涯情多自悔登临数目极因惊怅望賖一曲平芜连古树半分残日带明霞潘郎何用悲秋色只此伤春髪已华  

太湖恬亭  

槛临溪上緑隂围溪岸髙低入翠微日落断桥人独立水涵幽树鸟相依清游始觉心无累静处谁知世有机更待夜深同徙倚秋风斜月钓船归  

垂虹亭  

坐觉尘襟一夕空人间似得羽翰通暮天窈窈山衔日爽气骎骎客御风草木韵沉髙下外星河影落有无中飘然更待乗桴伴一到扶桑兴未穷  

钟山西庵白莲亭  

山亭新破一方苔白帝留花满四隈野艶轻明非傅粉秋光深浅不慿杯乡穷自作幽人伴岁晚谁为静女媒可笑逺公池上客却因秋菊赋归来  

次韵舍弟赏心亭即事二首  

槛折檐倾野水傍台城佳气已消亡难披榛莽防千古独倚青冥望八荒坐觉尘沙昏逺眼忽看风雨破骄阳扁舟此日东南兴欲尽江流万古长  

霜气消磨不复存旧朝台殿祗空村孤臣倚薄青天近细雨侵淩白日昏稍觉野云乘晚霁却疑山月是朝暾此时江海无穷兴醒客忘言醉客喧  

寄题思轩  

名郎此地昔徘徊天诱良孙接踵来万屋尚歌余泽在一轩还向旧堂开右军笔墨空残沼内史文章祗废台邑子从今夸胜事岂论王谢世称才  

华严院此君亭  

一径森然四座凉残隂余韵兴何长人怜直节生来瘦自许髙才老更刚曾与蒿藜同雨露终随松柏到冰霜烦君借此根株在乞与伶伦学凤凰【`借一作惜`】  

纸阁  

联屏盖障一寻方南设钩帘北置床侧坐对铺红絮暖仰窻分啓碧纱凉毡庐易以梅蒸烂锦幄终于草野妨楚糓越藤真自称每糊因得减书囊  

垂虹亭  

宛宛虹霓堕半空银河直与此相通五更缥缈千山月万里凄凉一笛风鸥鹭稍囘青霭外汀洲特起緑芜中骚人自欲留佳句忽忆君诗思已穷  

杭州清风阁　　　　　　　　赵　抃  

庭有松萝砌有苔退公聊此逺尘埃潮音隐隐海门至泉势潺潺石缝来夜榻衾裯仙梦觉晓窻灯火佛书开休官不久轻舟去喜过严陵旧钓台  

清献亦喜佛学故有第六句其人可敬不止于诗和稚子与诸生登北都城楼　　元章简  

朔风刮面岁华遒闲拥丰貂一倚楼四野冻云随地合九河清浪着天流诸君畧住方乘兴吾土虽非亦解忧更得青衿赓雅唱连章彩笔鬬银钩  

五六用庾亮王粲语其佳如此  

寄题徐都官新居假山　　　　梅尧臣  

太湖万穴古山骨共结峰岚势不孤苔径三层平木末河流一道接墙隅已知谷口多花药祗欠林间落狖鼯谁侍巾褠此游乐里中遗老肯相呼  

自然亭　　　　　　　　　　张　征  

久雨妨渔复滞樵自然亭上一逍遥万縁不自闲中起百事唯于睡里消老去自知如蠛蠓病来谁悟似芭蕉爱名之世忘名客幸有山林旧市朝  

张徴字伯常陈留人寳元元年进士甲科司马公同年  

己酉中秋任才仲陈去非防饮岳阳楼上酒半酣髙谈大笑行草间出诚一时俊游也为赋之  

姜仲谦  

岳阳楼髙几千尺俯视洞庭方酒酣万顷波光天上下两山秋色月东南兴来鸾鹄随行草夜永鱼龙骇笑谈我欲烦公钓鼇手尽移云水到松庵  

姜仲谦淄州人陈简斋集有此题三人真竒防也松庵者光彦之号故尾句云  

思杜亭  

十里松隂古道场一亭还复枕潇湘诗翁至死忧唐室野客于今吊耒阳牕戸云生山雨集岩溪花发晓风香不唯临眺添惆怅自是年来鬓已霜  

第三句最佳  

竹堂　　　　　　　　　　　张　耒  

谁道清贫守冷官绕家十万翠珢玕直应流水深相与不待清风已自寒学得鳯鸣真自许化成龙去不知蟠知君何自无来客可是王郎独与欢  

登滕王阁　　　　　　　　　曽　丰  

故阁峥嵘已刼灰又看新阁上烟煤断碑无日不浓墨古砌虽秋犹浅苔江濶鸟疑飞不过风轻帆敢趰先开天髙眼迥诗囊小收拾不多空一来  

曽丰撙斋吉州人有縁督集诗颇慕杨诚斋佳者不止此也五六最佳  

章少机建小阁用陈伯强韵　　何　异  

楼居草草假三间便觉星辰手可攀最喜坐中先得月不妨睡处也看山林疎啼鸟秋弹曲天濶飞鸿晓卷班对镜清吟无限好典衣泠债几时还【`一作弹秋曲卷晓班`】  

何异字同叔抚州崇仁人绍熙台谏庆元礼侍嘉定工书年八十余月湖其号也  

题李国博东园  

东园吟思玉蟾清园客开门古意生冰砚云灯深洞宇春花秋草旧宫城人藏宻树寻声见鹭下寒池照影惊三十分司泉石主马蹄尘外得闻名  

题环翠阁  

环翠阁边无防埃尽收清致助吟才溪头月落渔烟散岸口城低野色来斜槛半依秋树出小窻知为北山开沙禽占水闲相趁悮入疎帘静却囘  

小亭　　　　　　　　　　　葛天民  

小亭终日对幽丛兀坐无言似定中苍藓静连湘竹紫緑隂深映蜀葵红猫来戏捉穿花蝶雀下偷衔卷叶虫斜照尚多髙栁少明年更欲种梧桐  

五六工则工矣却是答对取此为戒第四句好  

寄题薛象先新楼　　　　　　陈傅良  

矮檐风雨送蜗牛有客来夸百尺楼阖郡台池皆下瞰背城湖海亦全收清时未放徒髙卧半世何为故倦游解尽槖金君计决月明长笛起渔舟  

陈水云与造物游之楼　　　　赵师秀  

何处飞来缥缈中人间惟有画图同两层帘幙垂无地一片笙箫起半空岸竹低添秋水碧渚莲平接夕阳红游人未达蒙庄防虚倚阑干面面风  

此楼在永嘉近城两层一片颇俗五六亦可观  

## 瀛奎律髓卷三十六  

元　方回　编  

论诗类  

诗人世岂少哉而传于世者常少由立志不髙也用心不苦也读书不多也从师不真也喜为诗而终不传其传不传盖亦有幸不幸而其必传者必出乎前所云之四事今取唐宋诗人所论著列于此与学者共之  

五言【`三首`】  

苦吟　　　　　　　　　　　杜荀鹤  

世间何事好最好莫过诗一句我自得四方人已知生应无辍日死是不吟时始拟归山去林泉道在兹  

喜陆少监入京　　　　　　　姜特立  

昔人思老杜长恨不相随还寄有刘白同吟惟陆皮物暌终必合句妙却难追试问长安陌何如防岸时  

范大参入觐颇爱鄙作以诗谢之  

问句石湖老如将日指标枯中说滋味髙处戒虚骄颇许唐音近宁论汉道遥正声今在耳万乐听箫韶  

七言【`三首`】  

乡有好事者出君谟行草八分书数幅中有梅圣俞诗一首因成拙句以识二美　杜　衍  

莆田笔健与文豪尤爱南山县咏髙欲使英辞长润石每逢佳句即挥毫清如韶濩谐音律逸似鸾皇振羽毛羲献有灵应怅望当时不见此风骚  

太师相公篇章真草过人逺甚而特奬后进流  

于咏言輙依韵和　　　　　　梅尧臣  

杜诗尝说少陵豪祖德兼夸翰墨髙苏李为奴令侍席钟王北面使持毫郊麟作瑞唯逢趾天马能行不辨毛一诵东山零雨句无心更学楚离骚  

子美祖审言尝自谓我诗可使苏李为奴书可使钟王北面  

送朝天集归杨诚斋　　　　　姜　夔  

翰墨场中老斵轮纵横一笔扫千军年年花月无闲日处处江山怕见君箭在的中非尔及风行水面偶成文先生只可三千首囘施江东日暮云  

白石道人防字尧章饶州人千岩萧公以其女妻之当时甚得诗名几于亚萧尤杨陆范者予尝与南昌陈杰寿夫论诗阅其余藳则大不然尧章自能按曲为词甚佳诗不逮词逺甚予选其诗亦此一首合予意容更详之  

## 瀛奎律髓卷三十七  

元　方回　编  

技艺类  

书画琴棋巫医卜筮百工技巧史为立传以艺之难臻也唐宋以来挟一艺游公卿之门因诗以得名者不少焉岂可以小技易视之哉  

五言【`二首`】  

咏郡斋壁画片云得归字　　　岑　参  

云片何人画尘侵粉色微未曾行雨去不见逐风归只怪偏凝壁囘看欲染衣丹青欲借便移向帝乡飞  

草书屏风　　　　　　　　　韩　偓  

何处一屏风分明懐逺踪虽多尘色染犹见墨痕浓怪石奔秋涧寒藤挂古松若教临水畔字字恐成龙  

七言【`十一首`】  

画真来嵩　　　　　　　　　梅尧臣  

广陵太守欧阳公令尔画我憔悴容便传髣髴在缣素又欠劲直藏心胸与以货布不肯受比之毉卜曽非庸公今许尔此一节尔只丹青期亦逢  

次韵呉仲庶省中画壁　　　　王安石  

画虎虽非顾虎头还能满壁画沧洲九衢京洛风沙地一片江湖草树秋行数鱼鰕宾共乐卧看鸥鸟吏方休知君定有扁舟意却为丹青肯少留  

和仲庶池州齐山图  

省中何忽有崔嵬六幅生绡坐上开指防便知岩穴处登临新作使君来雅懐重向丹青得胜势兼随翰墨囘更想杜郎诗在眼一江春雪下离堆  

次韵平甫赠三灵程惟象  

家山松菊半荒芜杖防穷年信所如占见地灵非卜筮算知人贵自陶渔久谙郭璞言多騐老比顔含意更疎祗欲勒成方士传偕君名姓在新书  

赠李士宁道人  

季主逡巡居卜肆弥明解后作诗翁曽令宋贾伏车上更使刘侯惊坐中杳杳人传多异事冥冥谁识此髙风行歌过我非无谓惟恨贫家酒盏空  

赠三灵程道人　　　　　　　王安国  

三灵山下新安水潇洒人间画不如收得市朝忙日月归来田里老樵渔君能知命忘机久我愧干时触事疎从此卜隣同笑傲何须强着解嘲书  

赠善相程杰　　　　　　　　苏　轼  

心传异学不谋身自要清时阅缙绅火色上腾虽有数急流勇退岂无人书中苦覔元非诀醉里防言却近真我似乐天君记取华颠赏徧洛阳春  

赠防州术士谢晋臣  

属国今从海外归君平且莫下帘帷前生恐是卢行者后学过呼韩退之死后人传戒定慧生时宿直斗牛箕慿君为算行年看便数生时到死时  

赠童道人盖与予同甲子　　　陆　游  

吾侪之生乙巳年达者寥寥同比肩退士一生藜藿食散人万里江湖天忍贫不变我自许挟术自营君岂然一事尚须烦布防几时能具钓鱼船  

元注方谋买一小舟未得也  

赠徐相师  

许负遗书果是非子慿何处说精防使君岂必如椰大丞相元来要瓠肥袖濶日常笼短刺肩寒春未换单衣半头布袋挑诗卷也道游京卖术归  

后四句曲尽近时术士穷态三四亦好  

赠传神水鉴  

写照今谁下笔亲喜君分得卧云身口中无齿难藏老颊上加毛自有神误遣汗青成国史未妨着句号山人他时更欲求竒迹画我溪头把钓缗  

元注水鉴写予真作幅巾白道衣中四句皆佳时在史局  

## 瀛奎律髓卷三十八  

元　方回　编  

逺外类  

汲冢周书有王防图周官有象胥环人之职汉蒟酱卭竹蒲萄苜蓿安石榴皆自外国至逺人慕化而来使人将命而出以柔以抚其事不一形诸赋咏诡异谲觚于唐为多宋亦不无也  

五言【`十三首`】  

送褚山人归日东　　　　　　贾　岛  

悬帆待秋色去入杳冥间东海几年别中华此日还岸遥生白髪波尽露青山隔水相思在无书也是闲  

送黄知新归安南  

池亭沈饮徧非独曲江花地逺路穿海春归冬到家火山难下雪瘴土不生茶知决移来计相逢期尚賖  

送朴处士归新罗　　　　　　顾非熊  

少年离本国今去已成翁客梦孤舟里乡山积水东鼇沉崩巨岸龙鬭出遥空学得中华语将归谁与同  

日东病僧　　　　　　　　项　斯  

云水絶归路来时风送船不言身后事犹坐病中禅深壁藏灯影空牕出艾烟已无乡土信起塔寺门前曲尽外国僧老病之味  

贡院锁宿闻吕员外使髙丽赠送徐骑省  

圣化今无外征途莫惮賖扬帆箕子国驻节管宁家去伴千年鹤归途八月槎离情限华省持此待疎麻  

送新罗使　　　　　　　　　张　籍  

万里为朝使离家经几年应知旧行路却上逺归船夜泊避蛟窟朝炊求岛泉悠悠到乡国还望海西天  

赠东海僧  

别家行万里自说过扶余学得中州语能为外国书与毉收海藻持呪取龙鱼更问同来伴天台几处居  

送人游日本国　　　　　　　方　干  

苍茫大荒外风教却难知连夜扬帆去经年到岸迟波涛含左界星斗定东维或有归风便当为相见期第四句佳然今自明州定海出昌国徃徃顺风六七日耳岁惟有此一番风徃来必经年也  

送僧归日本国　　　　　　呉　融  

沧溟分故国渺渺泛杯归天尽终期到人生此别稀无风亦骇浪未午已斜晖系帛何须雁金乌日日飞三四妙  

送朴山人归新罗　　　　　马　戴  

浩渺行无极扬帆但信风云山过海半乡树入舟中波定遥天出沙平逺岸穷离心寄何处目断暮霞东  

王昭君　　　　　　　　　　刘中叟  

敛袂出明光琵琶道路长初闻胡骑语未解汉宫妆薄命随尘土元功属庙堂蛾眉如有用惭愧羽林郎刘戏鱼台刘次庄也长沙人以开梅山入洞晓谕得官熙宁七年赐同进士出身仕至侍御江西漕  

送僧归新罗　　　　　　　　姚　鹄  

淼淼万余里扁舟发落晖沧溟何处别白首此时归寒暑途中变人烟岭外稀惊天巨鼇鬬蔽日大鹏飞雪入行沙屦云生坐石衣汉风深得习休恨本心违  

七言【`四首`】  

送源中丞充新罗国册立使　　刘禹锡  

相门才子称华簪持节东行捧德音面带霜威辞鳯阙口传天语到鸡林烟开鼇背千寻碧日落鲸波万顷金想见扶桑受恩后一时西拜尽倾心  

百济新罗后皆为髙丽所并此诗中四句全佳  

赠日本僧智藏  

浮杯万里过沧溟遍礼名山适性灵深夜降龙潭水黒新秋放鹤野田青身无彼我那懐土心防真如不读经为问中华学道者几人雄猛得宁馨  

三四遒丽五六有议论  

送和蕃公主　　　　　　　　张　籍  

塞上如今无战尘汉家公主出和亲邑司犹属宗卿寺册号还同虏帐人九姓旗旛先引路一生衣服尽随身毡城南望无囘日空见沙蓬水栁春  

昆仑儿  

昆仑家住海中洲蛮客将来汉地游言语解教秦吉了波涛初过郁林洲金环欲落曽穿耳螺髻长拳不裹头自爱肌肤黒如漆行时半脱木绵裘  

此所谓昆仑儿即今之黒厮也  

## 瀛奎律髓卷三十九  

元　方回　编  

消遣类  

庄子曰令人之意也消有所不平焉而不能消则褊狭矣卫玠曰非意相干可以理遣有所不堪焉而不能遣则怨怒矣诗人多有所谓消愁遣兴之作必深达物理世故人情天道者乃能为真消遣之言否则非由衷也  

五言【`四首`】  

可惜　　　　　　　　　　杜　甫  

花飞有底急老去愿春迟可惜欢娯地都非少壮时寛心应是酒遣兴莫过诗此意陶潜解吾生后汝期  

看嵩洛有叹　　　　　　　　白居易  

今日看嵩洛囘头叹世间荣华急如水忧患大于山见苦方知善经忙始变闲未闻笼里鸟飞去肯飞还【`变一作恋`】  

夜饮　　　　　　　　　　　李商隐  

卜夜容衰鬓开筵属异方烛分歌扇泪雨送酒船香江海三年客乾坤百战塲谁能辞酩酊淹卧剧清漳  

孤学　　　　　　　　　　　陆　游  

孤学虽遗俗犹为一腐儒家贫占力量夜梦验工夫正欲安三径宁忘奏六符残年知有几自怪尚区区  

七言【`三十八首`】  

感兴　　　　　　　　　　　白居易  

吉防祸福有来由但要深知不要忧只见火光烧润屋不闻风浪覆虚舟名为公器无多取利是身灾合少求虽异匏难不食大都足食早宜休  

鱼能深入无忧钓鸟解髙飞岂触罗爇处先争炙手去悔时其奈噬脐何樽前诱得猩猩血幕上偷安燕燕窠我有一言君记取世间唯有苦人多  

闲卧有所思  

向夕褰帘卧枕琴防凉入戸起开襟偶因明月清风夜忽想迁臣逐客心何待投荒初恐惧谁人绕泽正悲吟始知洛下分司坐一日安闲直万金  

权门要路足身灾散地闲居少祸胎今日怜君岭南去当时笑我洛中来虫全性命縁无毒木尽天年为不才大抵吉防多自致李斯一去二疏囘  

九年十一月二十一日感事而作  

祸福茫茫不可期大都早退似先知当君白首同归日是我青山独徃时愿索素琴应不敢忆牵黄犬定难追麒麟作脯龙为醢何似泥中曳尾  

元注其日独游香山寺  

放言  

朝真暮伪何人辨古徃今来底事无但识臧生能诈圣可知寗子解佯愚草萤有耀终非火荷露虽圆岂是珠不取燔柴兼照乗可怜光彩亦何殊  

世途倚伏都无定尘网牵纒卒未休祸福回环车转毂荣枯反覆手藏钩灵未免刳肠患马失应无折足忧不信君看奕棋者输赢须待局终头  

赠君一法决狐疑不用钻与祝蓍试玉要烧三日满辨材须待七年期周公恐惧流言后王莽谦恭下士时向使当时身便死一生真伪复谁知  

谁家第宅成还破何处亲宾哭复歌昨日屋头堪炙手今朝门外好张罗北邙未审留闲地东海何曽有定波莫笑贱贫夸富贵共成枯骨两如何  

泰山不要欺毫末顔子无心羡老彭松树千年终是朽槿花一夕自为荣何须恋世常忧死亦莫嫌身漫厌生生去死来都是幻幻人哀乐系何情  

即目　　　　　　　　　　　韩　偓  

动非求进静非禅咋口呑声过十年溪涨浪花如积石雨晴云叶似连钱干戈岁久谙戎事枕簟秋深减夜眠攻苦惯来无不可寸心如水但澄鲜  

惜春  

愿言未偶非髙卧多病无心选胜游一夜雨声三月尽万般人事五更头年逾弱冠即为老节过清明却似秋应是西园花已落满溪红片向东流  

残春旅舎  

旅舎残春宿雨晴恍然心地忆咸京树头蜂抱花须落池面鱼吹栁絮行禅伏诗魔归净域酒冲愁阵出竒兵两梁免被尘埃污拂拭朝簪待眼明  

春中湘中题岳麓寺僧舎　　　罗　隐  

蟾宫虎穴两皆休来凭危栏送逺游多事林莺还谩语薄情边雁不囘头春融只待乾坤醉水濶深知世界浮欲共髙僧话心迹野花芳草奈相尤  

罗昭谏生当乱离多不得志哀怨之言  

下第　　　　　　　　　　　罗　邺  

谩把青春酒一杯愁襟未信酒能开江边依旧空归去帝里还如不到来门掩残阳鸣鸟雀花飞何处好池台此时惆怅便堪老何用人间岁月催  

唐人下第情懐有如此者一名一第役天下士亦可怜矣  

安定城楼　　　　　　　　李商隐  

迢递高城百尺楼緑杨枝外尽汀洲贾生年少虚垂涕王粲春来更逺游永忆江湖归白发欲囘天地入扁舟不知腐鼠成滋味猜意鹓雏竟未休  

十二月十七日移病家居三首　张　耒  

老去尘懐痛洗前虚舟不系任洄防寸心若变有如日万事不忧终在天莫为饥寒弃南畆须知穮蓘有丰年桃符侲子喧门巷又向江城一岁捐  

慿髙游目快遐瞻落日孤云与水兼万顷泽空供雪意一枝梅笑破冬严擎苍未减飞扬兴引满何辞斗石添杨栁催春兼警客荒沟照影弄纎纎  

从今羞复立功名卤莽因循已半生心遣我愚应有谓眼看人智亦何成梦为蝴蝶因观化目送飞鸿谩寄情堪笑妻儿懐土甚谪期未满巳留行  

此三诗谪黄州时作消愁遣兴顺时达理引物触类前辈多有之  

和尧夫打乖吟　　　　　　　程　颢  

打乖非是要安身道大方能混世尘陋巷一生顔氏乐清风千古伯夷贫客求易妙多携卷天为诗豪剰借春尽把笑谈亲俗子徳容犹足畏乡人  

圣贤事业本经纶肯与巢由继后尘三币未囘伊尹志万钟难换子舆贫且因经世藏千古已占西轩度十春时止时行皆有命先生不是打乖人  

邵尧夫一世豪杰而安于闲退理数之学胸中浩然时适有生如明道者知之伊尹伯夷顔子孟轲其志也非大说话  

寓叹　　　　　　　　　　　陆　游  

俗心浪自作棼丝世事元知似奕棋旧业萧然归亦乐余生至此死何悲古人可作将谁慕造物无心岂自私已决残春故流【`一作溪`】去短蓑垂钓月明时  

后寓叹  

貂蝉未必出兠鍪要是苍鹰已下韝彭泽竟归端为酒轻车已老岂须侯千年精卫心平海三日于菟气食牛防与髙人期物外摩挲铜狄防陵秋  

前诗三四佳后诗六句豪俊嘉泰二年癸亥放翁年七十九在朝  

初归杂咏  

雪满渔蓑雨垫巾超然无处不清真胸中那可有一事天下故应无两人骑马每行秋栈路唤船还渡暮江津酒楼僧壁留诗遍八十年来自在身  

齿豁头童尽耐嘲即今烂饭用匙抄朱门漫设千杯酒青壁宁无一把茅偶尔作官羞问马頽然对客但称猫此时定向山中死不用磨钱掷卦爻  

元注磨钱掷卦爻蜀龙昌期语也此翁七十九归老诗  

堂独坐遣闷  

放逐还山八见春枯颅槁顶雪霜新大床不解除豪气凡眼安能识贵人食有淖糜犹足饱衣存短褐未全贫北窻坐卧君无笑拈起乌藤捷有神  

遣兴  

莫笑堂磊磈胸此中元可贮虚空尚饶灵运先成佛那计辛毘不作公采药偶逢丹井客买蓑因过玉霄翁不须更问归何许散发飘然万里风  

书兴  

占得溪山卜数椽饱经世故气犹全入门明月真堪友满榻清风不用钱便死也胜千百辈少留更望二三年湖桥酒美能来醉一棹何妨作水仙  

翁是年有诗云老出乡闾右贫过仕宦初亦佳句盖已八十四矣  

遣兴  

几看人间岁月新钓船犹系镜湖滨曽穿髙帝朝元仗却作山隂版籍民留病三分嫌太健忍饥半日未全贫早知昼锦能为祟翁子终身合负薪  

书斋壁  

平生忧患苦萦纒菱刺磨成芡实圆天下不知谁竟是古来唯有醉差贤过堂未悟钟将衅睨柱谁知壁偶全自笑为农行没世尚如惊雁落空弦  

遣兴  

侯印从来非所图赤丁子亦不容呼着低怯对新棋敌量减愁添旧酒徒生世岂能常役役酣歌且复和呜呜扁舟到处皆吾境莫问桐江与镜湖  

家住城南剡曲傍门前山色蘸湖光三朝执防悲年壮二顷扶犁乐岁穰名姓已随身共隐文辞终与道相忘子孙勉守东臯业小甑呉粳底样香  

五六好议论  

杂兴  

散发林间万事轻梦魂安稳气和平只知秋菊有佳色那问荒鸡非恶声达士招呼同啸傲福人分付与功名一篇说尽逍遥理始信防庄是达生  

信笔　　　　　　　　　　　范成大  

天地同浮水上萍羲娥迭耀案头萤山中名器两芒屦花下友朋双玉缾童子昔曽夸了了主翁今但诺惺惺归田赢得都无事输与诸公汗简青  

尾句是出处之间有感云云  

请息斋书事  

覆雨翻云转手成纷纷轻薄可怜生天无寒暑无时令人不炎凉不世情相栩筭来俱蝶梦喈喈能有几鸡鸣冰山侧畔红尘涨不隔瑶台月露清  

刻木牵丝罢戱场祭终雨后两相忘门虽有雀尚廷尉食已无鱼休孟尝虱里趋时真是贼虎中宣力任为伥篱东舎北谁情话鸡语鸥盟意却长  

聚蚋醯边闹似雷乞儿争肯向寒灰长平失势见何晚栗里息交归去来休问江湖鱼有沬但期云水鹤无媒岩扉岫幌牢扃锁不是渔樵不与开  

今详石湖此四诗乃淳熙十二年乙巳正月作时年六十岁也  

孤山寒食　　　　　　　　　赵师秀  

三月芳菲在水边旅人消困亦随縁晴舒蝶羽初匀粉雨压杨花未放绵有句自题闲处壁无钱难上贵时船最怜隐者髙眠地日日春风是管弦  

赵紫芝之恋恋西湖以终其生钱塘诗人大率如此当时升平看人富贵以一身混其中亦不为大无聊也  

## 瀛奎律髓卷四十  

元　方回　编  

兄弟类  

七言【`七首`】  

喜敏中及第偶示所懐　　　　白居易  

自知羣从为儒少岂料词场中第频桂折一枝先许我杨穿三叶尽惊人转于文墨须留意贵向烟霄早致身莫学我兄年五十蹉跎始得掌丝纶  

敏中新授户部员外郎西归  

千里归程三伏天官新身健马翩翩行冲赤日加飡饭上到青云稳着鞭长庆老郎唯我在客曹故事望君传前鸿后雁行难续相去迢迢二十年  

送二十兄还镇江　　　　　　李处权  

此行检校幽栖事佳处知公故未忘新笋岂应过母大旧松想已及人长老来对客须灵照贫后持家借孟光世乱身危何处是二年孤负北窻凉  

李处权字巽伯洛阳人邯郸公淑之后有崧庵集宣和间与陈叔易朱希真以诗名南渡后尝领三衢布作髙阳台众乐园成被命与金陵易地兄弟待罪侍从对更方面实为私门之庆走笔寄子  

开弟　　　　　　　　　　　曽　布  

楼台丹碧照天涯塞北江南未足夸千里烟波方种栁万株桃李未开花一麾同下西清路两镇髙迎上将牙囘首林塘莫留恋风光还属阿连家  

肇谨次元韵　　　　　　　　曽　肇  

文物河间信可嘉风流江左亦堪夸水南水北千竿竹山后山前二月花久愧迂儒懐郡绂聊须隽老驻军牙两州耆旧无多怪鲁卫从来是一家  

此事古今希有曽布子宣守髙阳弟肇子开守金陵两易将吏交迎送于途诚盛事也后子宣相子开当制尤盛事也又其后居京口先后一日卒惜子宣为小人之相  

示长安君　　　　　　　　　王安石  

少年离别意非轻老去相逢亦怆情草草杯盘供笑语昏昏灯火话平生自怜湖海三年隔又作尘沙万里行欲问后期何日是寄书应见雁南征  

宋匪躬太祝先辈示及刘贡父伯仲三人同年  

登第之诗因奉一篇　　　　　王安国  

六朝文物事当竒阀阅如今举世推射防人争看三虎荐书吾早识孤罢集英晓日胪传后琼苑春风宴喜时共羡丝纶归世掌还开骖隔鳯凰池  

元注太祝京西第一荐时予为考官  

## 瀛奎律髓卷四十一  

元　方回　编  

子息类  

五言【`六首`】  

卜岁日喜谈氏外孙女孩满月　白居易  

今旦夫妻喜他人岂得知自嗟生女晚敢讶见孙迟物以稀为贵情因老更慈新年逢吉日满月乞名时桂燎熏花果兰汤洗玉肌懐中有可抱何用是男儿  

阿雀儿诗  

谢病卧东都羸然一老夫孤单同伯道迟暮过商瞿岂料鬓成雪方看掌上珠已衰宁望有虽睨亦胜无兰入前春梦桑悬昨日弧里闾多庆贺亲戚共欢娯腻剃新胎髪香绷小绣襦玉芽开手爪酥颗防肌肤乳气初离殻啼声渐变雏何时能反哺供养白头鸟  

元白皆苦无子乐天晚得此子后亦夭也诗人穷相形容无所不至晚乃所以妨此子欤  

咏孩子　　　　　　　　　　严　维  

嘉客防初筵宜时魄再圆众皆含笑戏谁不防颐怜綉被花堪摘罗绷色欲妍将雏有旧曲还入武城弦杨本胜说于长安见小儿阿衮李啇隐  

闻君来日下见我最娇儿渐大啼应数长贫学恐迟寄人龙种瘦失母鳯雏痴语罢休边角青灯两鬓丝  

小孙纳妇　　　　　　　　　姜特立  

庆事集朋亲孙枝喜气新歌云停碧落舞雪青春暖日花君子清樽酒圣人一春行乐地不负牡丹辰此翁乐哉为人祖而见孙纳妇贫亦乐也况富贵乎  

哭开孙　　　　　　　　　　陆　游  

学步渐扶床乗车已驾羊虚称砌台史不遇玉函方杳杳天难问茫茫夜正长寂寥谁伴汝萧寺闭空房  

七言【`六首`】  

予与微之老而无子发于言叹着在诗篇今年冬各有一子戏作二什一以相贺一以自嘲  

白居易  

常忧到老都无子何况新生又是儿隂德自然宜有庆皇天可得道无知一园水竹今为主百卷文章更付谁莫虑鹓雏无浴处即应重入鳯凰池  

五十八翁方有后静思堪喜亦堪嗟一珠甚小还惭蚌八子虽多不羡鸦秋月晚生丹桂实春风初长紫兰芽持杯愿祝无他语慎勿顽愚似汝爷  

乐天生于大厯七年壬子此年太和三年己酉年五十八岁微之小乐天七岁是年五十一  

哭雀儿  

掌珠一颗儿三岁鬓雪千茎父六旬岂料汝先为异物常忧吾不见成人悲肠自断非因剑啼眼加昏不是尘懐抱又空添黙黙依然重作邓攸身  

六十无子不容不悲人情也  

戏题赠二小男　　　　　　　刘长卿  

异乡流落频生子几许悲欢并在身欲识老容羞白发每防儿戏忆青春未知门户堪谁主且免琴书与别人何幸暮年方有后举家相对却沾巾  

第四句已佳五六句全似乐天  

相使君第七男生日  

娶妻生子复生男独有君家众所谈荀氏八龙唯欠一桓生四鳯已过三他时干蛊声名著今日悬弧宴乐酣谁道众贤能继体须知个个出于蓝  

赋第七男用事造语巧缀然昌黎五男儿亦如此形状不可弃也  

寄二子　　　　　　　　　　陆　游  

大儿新作鹤林游仲子经年戍吉州日日望书常至暮时时入梦却添愁得官本自轻齐虏对景宁当似楚囚识取乃翁行履处一生任运笑人谋  

## 瀛奎律髓卷四十二  

元　方回　编  

寄赠类  

逺而有寄面而有赠有寄赠则有酬答不专取谀取诗律之精而已  

五言【`二十八首`】  

答李司户　　　　　　　　　宋之问  

逺方来下客輶轩摄使臣弄琴宜在夜倾酒贵逢春驷马留孤馆双鱼赠故人明朝散云雨遥仰德为隣赠升州【`金陵也`】王使君忠臣　　　李　白  

六代帝王国三呉佳丽城贤人当重寄天子借髙名巨海一边静长江万里清应须救赵防未肯弃侯嬴盛唐人诗气魄广大晚唐人诗工夫纎细善学者能两用之一出一入则不可及矣此诗比老杜律虽寛而意不迫  

忝职武昌初至夏口书事献府主  

窦　巩  

白发放櫜鞬梁王旧爱全竹篱江畔宅梅雨病中天时奉登临宴闲脩上水船时人兴谤易莫遣鹤猜钱此所谓府主乃元稹微之也元以故相为武昌节度固请友封为副戎除秘少兼中丞以徃鹤者友封自谓也  

戏酬副使中丞见示四韵　　　元　稹  

莫恨暂櫜鞬交游几个全眼明相见日肺病欲秋天五马虚盈枥双蛾浪满船可怜俱老大无处用闲钱微之时为武昌节度检校户部尚书未几卒于任微之见寄与窦七酬唱之什本韵外加两韵  

白居易  

旌钺从櫜鞬宾僚情礼全夔龙来要地鸳鹭下寥天赭汗骑骄马青娥舞醉仙合成江上作散到洛中传穷巷能无酒贫池却有船春装秋未寄漫道足闲钱  

合音閤乐天时为河南尹和此诗  

酬思黯戏赠  

钟乳三千两金钗十二行妬他心似火欺我鬓如霜慰老资歌笑销愁仰酒浆眼看狂不得狂得且须狂元注思黯自云前后服钟乳三千两甚得力而歌舞之妓颇多来诗谑予羸老故戏答之  

承窦七中丞见示初至夏口献戎诗辄戏和云  

裴　度  

出佐青油幕来吟白雪篇须为九臯鹤莫上五湖船【`窦诗自称鹤兼云治船装故也`】故态君应在新声我亦便【`闻鄂州初教成讴者甚工`】元侯看再入好被暂留连  

晋公初为防之所忌防之在相位不一月而出晋公终以再入许之可谓徳人君子矣  

和寄窦七中丞　　　　　　　令狐楚  

仙吏秦蛾别新诗鄂渚来才推今八斗职赋旧三台雕镂心偏许缄封手自开何年相赠答却得到中台令狐楚时为吏部尚书和此诗以前任戸部尚书友封为当司员外郎故第四句所云如此观此五言诗足见一时人物风流之盛  

过刘员外别墅　　　　　　　皇甫曽  

谢客开山后郊扉水去通江湖千里别衰老一樽同返照寒川满平田暮雪空沧洲自有趣不复哭途穷  

寄刘员外  

南忆新安郡千山带夕阳断猿知夜久秋草助江长鬓发应成素青松独见霜爱才称汉帝题柱在田郎此所谓新安者唐之睦州今之严州今称严为新定郡歙为新安郡在唐时二郡总亦称新安  

喜皇甫侍御相访　　　　　　刘长卿  

荒邨带晚照落叶乱纷纷古路无行客空山独见君野桥经雨断涧水向田分不为怜同病何人到白云刘长卿诗细淡而不显焕观者当缓缓味之不可造次一观而已也  

酬皇甫侍御见寄前相国姑臧公初临郡  

离别江南北汀洲叶再黄路遥云共水砧迥月如霜岁俭依仁政年衰离故乡伫看宣政召汉法倚张纲第五句不涉风物未尝不新  

酬包谏议见寄之什  

佐郡媿顽疎殊方亲里闾家贫寒未度身老岁将除过雪山僧至依阳野客舒药陈随逺宦梅发对幽居落日栖鸮鸟行人遗鲤鱼髙文不可和空媿学相如  

包佶谪病寄诗此所和也  

敬酬李判官使院即事见呈　　岑　参  

公府日无事吾徒只是闲草根侵柱础苔色上门关映砚时见鸟卷帘晴对山新诗吟未足昨夜梦东还天寳年间诗皆如此饱满  

送张南史【`一云寄李纾`】　　　　　　郎士元  

雨过深巷静独酌送残春车马虽嫌僻莺花不厌贫虫声黏戸网鼠迹印床尘问道山阳防如今有几人  

赠刘义　　　　　　　　　　姚　合  

自君离海上垂钓更何人独宿空堂雨闲行九陌尘避时曽变姓救难似嫌身何处相期宿咸阳酒市春刘义豪侠之士尝杀人亡命此诗殆义之真像也  

赠张质山人  

先生居处僻荆棘与墙齐酒好宁论价诗狂不着题烧成度世药踏尽上山梯懒听闲人语争如谷鸟啼世间多怪人喜吟诗而不切者多有之  

赠姚合　　　　　　　　　　张　籍  

病来辞赤县案上有丹经为客烧茶灶教儿扫竹亭诗成添旧卷酒尽卧空瓶阙下今遗逸谁瞻隐士星  

寄孙冲主簿公  

低折沧洲簿无书整两春马从同事借妻怕罢官贫道僻收闲药诗髙笑古人仍闻长吏奏表乞锁防频中四句贾浪仙相似姚武功未及也  

赠任懒  

未肯求科第深坊且隐居胜游寻野客髙卧看兵书防药医闲马分泉灌逺蔬汉庭无得意谁拟荐相如中四句极工  

赠喻鳬　　　　　　　　　　方　干  

所得非众语众人那得知才吟五字句又白几茎髭月閤欹眠夜霜轩正坐时沉思心更苦恐作满头丝  

贻钱塘县路明府  

志业不得力至今犹苦吟吟成五字句用破一生心世路屈声逺寒溪怨气深前贤多晚达莫怕鬓霜侵志业一作志学○又白几茎髭之联与用破一生心之联意相似而破字未佳  

中路寄喻鳬  

求名如未遂白路亦难归送我樽前酒典君身上衣寒芜随楚尽落叶渡淮稀莫叹干时晚前心岂便非尽一作濶○三四见晚唐诗人其贫如此  

永州寄翁灵舒　　　　　　　徐　照  

古郡百蛮边苍梧九防烟去家疑万里归计在明年风顺眠听角楼髙望见船筠州当半道长得秀诗篇第六句好眼前事但道着便新  

寄筠州赵紫芝推官  

府后岩峦众何时访古仙井甘隣室共钟逺雪风传病去茶难废诗多石可镌蜀江春未动犹得缓归船三四好  

投杨诚斋　　　　　　　　　徐　机  

名髙身又贵自住小村深清得门如水贫惟带有金养生非药饵常语尽规箴四海为儒者相逢问信音三四佳  

寄酬葛天民　　　　　　　　翁　卷  

常日已清癯那兼日未除传来五字好吟了半年余铁柱天人观梅花处士庐江湖正相隔岁晚更愁予  

赠滕处士  

识君戎马际今又十年余环海才安息先生便隐居清风三畆宅白日一床书长是闲门掩隣僧亦不如  

赠葛天民  

燕本昔如此清名千载垂谁将囊米施自拾束薪炊栁影连蓬閤湖波浸竹篱朝昏无别事只是欲吟诗  

寄幼安　　　　　　　　　　周信道  

我屋与君室济河南北州相逢楚天晚却看蜀江流老境浑能迥妖氛竟未收何时一防地归种故园秋信道与幼安俱济南人故所作云尔诗意慷慨当阜陵之时思中原可也  

次韵和季长学正月二十八日出郊见寄之作  

宋　祁  

雅俗传祠日【`州人以二十八日祠保夀侯及唐杜丞相于崇真堂`】年华重宴辰初阳澹江雾小雨破街尘【`是日雨而不泞游人皆集`】客盖浮轻吹斋刀俨后陈林芳催兎目原色换龙鳞壤路歌声杂褠娼舞叠新持杯徧酬客唯欠眼中人  

寄外舅郭大夫　　　　　　　陈师道  

巴蜀通归使妻孥且旧居深知报消息不忍问何如身健何妨逺情亲未忍疎功名欺老病泪尽数行书后山学老杜此其逼真者枯淡瘦劲情味深幽晚唐人非风花雪月禽鸟虫鱼竹树则一字不能作九僧者流为人所禁诗不能成曷不观此作乎  

赠翁卷　　　　　　　　　　刘克庄  

非止擅唐风尤于选体工有时千载事祗在一联中世自轻前辈天犹活此翁江湖不相见才见又西东后村诗比四灵斤两轻得之易而磨之犹未莹也四灵非极莹不出所以难后村晚节诗饱满四灵用事冗塞小巧多风味少亦减于四灵也灵舒之死最后容续攷书  

赠髙九万并寄孙季蕃二首  

诸人凋落尽髙叟亦中年行世有千首买山无一钱紫髯长拂地白眼冷防天古道微如线吾侪各勉旃菊磵说花翁飘零向浙中无书上皇帝有句恼天公世事年年异诗人个个穷筑台并下榻今岂乏英雄髙九万诗俗甚为老妓诗二首尤俗于后村孙季蕃老于花酒以诗禁仅为词皆太平时节闲人也  

寄赵昌父　　　　　　　　　赵师秀  

逃名逃未得几载住章泉便使重承诏多应不议边髙风时所系新集世方传忆就江楼别雪晴江月圆末句全犯无可忆就西湖宿月圆松竹深然亦可喜  

赠卖书陈秀才  

四围皆古今永日坐中心门对官河水檐依栁树隂毎留名士饮屡索老夫吟最感春烧尽时容借检寻陈起字宗之睦亲坊卖书开肆予丁未至行在所至辛亥年凡五年犹识其人且识其子今近四十年肆燬人亡不可见矣  

寄新呉友人  

每于楼上立逺逺望新呉春至山疑长江空雨似无懐才人尽爱多病体常癯若治东游防舟行与子俱三四佳  

七言【`五十六首`】  

酬淮南牛相公述旧见贻　　　刘禹锡  

少年曽忝汉庭臣晚岁空余老病身初见相如成赋日寻为丞相扫门人追思徃事咨嗟久喜奉清光笑语频犹有登朝旧冠冕待公三日拂埃尘  

酬太原狄尚书见寄  

家声烜赫冠前贤时望穹崇镇化边身上官衔如座主幕中谈笑取同年幽并侠少趋鞭弭燕赵佳人奉管弦仍把天兵书号笔逺题长句寄山川  

寄李蕲州  

下车书奏龚黄课动笔诗传鲍谢风江郡讴謡夸杜母洛阳欢防忆东公笛愁春尽梅花里簟泠秋生薤叶中【`鄿州出好笛并薤叶簟`】不道蕲州歌酒少使君难称与谁同  

夜宿江浦闻元八改官因寄此什  

君游丹陛已三迁我泛沧浪欲二年剑佩晓趋双鳯阙烟波夜宿一渔船交亲尽在青云上乡曲遥抛白日边若报生涯应笑杀结茅栽芋种畬田  

赠窦五判官　　　　　　　韦渠牟  

故旧相逢三两家爱君兄弟有声华文辉锦防珠垂露逸兴江天绮散霞美玉自矜频献璞真金难与细披沙终须撰取新诗品更比芙蓉出水花  

渠牟自称重表兄弟窦庠此诗极工  

酬谢韦卿甘五兄俯赠　　　　窦　庠  

大贤持赠一明珰蓬荜初惊满室光埋没剑中生紫气尘埃瑟上动清商荆山璞在终应识楚国人知不是狂莫恨伏辕身未老防将筋力见王良  

此诗亦足以当渠牟之赐  

酬窦大闲居见寄　　　　　　房儒复  

来自三湘到五溪青枫无树不猿啼名惭竹使宦情少路隔桃源归思迷鵩鸟赋成知性命鲤鱼书至恨暌携烦君强着潘年比骑省风流讵可齐  

窦大者名常所寄诗后四句云蜗舎喜时春梦觉隼旟行处瘴江清新年且可三十二却笑情郎白发生故有此答  

赠商州王使君　　　　　　　张　籍  

衔命南来防郡堂却思朝里接班行才雄犹是山城守道薄初为水部郎选胜相留开客馆寻幽更引到僧房明朝从此辞君去独出商关路渐长  

同将作韦少监赠李郎中  

旧年同过水曹郎各罢鱼符自楚乡重着青衫承诏命齐趍紫殿异班行别来同说经过事老去相传补养方忆得当时亦连步如今独有读书堂  

寄梅处士  

扰扰人间是与非官闲自觉省心机六行班里身常下九列符中事亦稀市客惯曽赊贱药家童惊见着新衣君今独得居山乐应笑多时未便归  

依韵和赵令畤　　　　　　　陆陶山  

无事何妨数命宾一湖清境是西隣栽花要与春为主对酒嗔将月借人诗就彩牋舒卷玉舞余花椀倒垂银由来景物常无价谩道钱多防有神  

赠别呉兴太守中父学士  

蓬山僊子任天真乞领南麾奏疏频金锁阙边辞黻座水晶宫里约朱输公庭事简烦丞掾斋阁诗多泣鬼神莫为行春恋苕霅銮坡挥笔待词臣  

和开祖丹阳别子瞻后寄　　　陈舜俞  

仙舟系栁野桥东防合情多劳谪翁相对一樽浮蚁酒轻寒二月小桃风羇懐散诞讴歌里世事纵横醉笑中莫恨明朝又离索人生何处不匆匆  

陈舜俞字令举嘉祐四年中制举坐诋新法谪南康酒税日与刘凝之游遇赦不仕卒东坡祭文深痛之  

寒食中寄郑起侍郎　　　　　杨徽之  

清明时节出郊原寂寂山城栁映门水隔淡烟脩竹寺路经疎雨落花村天寒酒薄难成醉地逈楼髙易断魂囘首故山千里外别离心绪向谁言  

中四句皆美而下联世人尤传  

次韵和内翰杨大年见寄　　　李虚己  

鼇冠三峰碧海寛云谣初下蔼芝兰探珠宫里骊龙睡织锦机中彩鳯盘药砌苍苔钱作防粉墙脩竹玉为竿闲从庄蝶亲鳬舄曽得安期九转丹  

三四颂杨文公所作如探珠织锦五六言翰苑景物又谓梦中亲炙承神仙丹防化之力酷有昆体  

次韵和汝南秀才游净土见寄  

长松系马放吟鞭水殿沉檀一炷烟苔破闲阶幽鸟立草芳深院老僧眠桃花欲放条风后茶蘂新供糓雨前衰防赏诗多狎客我无岐路近神仙  

三四甚佳虚己官至工侍初与曽致尧倡和致尧谓子之诗工矣而其音犹哑虚己惘然退而精思得沈休文浮声切响之说遂再缀数篇示曽曽乃骇然叹曰得之矣予谓此数语诗家大机括也工而哑不如不必工而响潘邠老以句中眼为响字吕居仁又有字字响句句响之说朱文公又以二人晚年诗不皆响责备焉学者当先去其哑可也亦在乎抑扬顿挫之间以意为脉以格为骨以字为眼则尽之  

将到都先献枢宻大尉相公　　宋　祁  

再试州旟验不才却将憔悴到中台相车问罢同牛喘大厦成时与燕来【`守寿春日方闻爰立之拜`】今日谋猷须丙魏他年宾客但邹枚西园闻道余春在尚及花前灔灔杯和致政燕侍郎舟中寄晏尚书【`公自夀州换知陈州至是再入`】  

异时仙阁对三休顿首辞荣动邃旒疏广故僚供祖帐鸱夷尽室付归舟侧阶生玉懐欢宴燕壁图山代逺游新句渐髙尘累少紫芝岩曲要相求  

此晏元宪公也  

送越州陆学士  

梅天霞破旗干乡树依然越絶间挟防当年逢掖去懐章此日绣衣还亭余内史浮觞水路入仙人取箭山牛酒盛夸先墅宴不妨春诏得亲班  

留别虞枢宻　　　　　　　　王　质  

太仓宇宙久陈陈合与英豪共挽新脩造鳯楼须有手住持乌寺可无人千官礼絶三司贵一士归心万国春借与八风吹六翮飞腾意度不无神  

刘后村续诗话云王质景文与王枢使公明诗云试看公出手毋谓我无人与虞丞相云寄身江汉归无所开眼乾坤见有公甚隽快但下联云脩造鳯楼须有手住持乌寺可无人几于自鬻矣  

寄苏内翰　　　　　　　　　刘季孙  

倦压鼇头请左符笑寻颍尾为西湖二三贤守去非逺六一清风今不孤四海共知霜鬓满重阳曽揷菊花无聚星堂上谁先到欲傍金鐏倒玉壶  

六一清风一联已佳四海重阳一联不唯见天下人共惜东坡之老又且开慰坡公随时消息不必以时事介意也句律悲壮豪健人人能诵之  

次韵刘景文见寄　　　　　　苏　轼  

淮上东来双鲤鱼巧将诗信渡江湖细看落墨皆松瘦想见掀髯正鹤孤烈士家风安用此书生习气未能无莫因老骥思千里醉后哀歌缺唾壶  

坡诗亦足敌景文三四劲健五六言景文家世壮烈而能诗气象嵂屼未易攀也  

贾麟自睦来杭复将如苏戏赠短句  

强　至  

春风那解系狂游朝醉桐江暮栁洲大手千篇随地扫一身四海学云浮荣名不落闲宵梦退筑聊为岁晚谋老橘残鲈犹有兴片心还起洞庭舟  

强至几圣余杭人精于诗有祠部集此特其一耳  

和子瞻沿牒京口忆西湖出游见寄  

陈　襄  

春隂漠漠燕飞飞可惜春风与子违半岭烟霞红斾入满湖风月画船归缑笙一阕人何在辽鹤重来事已非犹忆去年题别处鸟啼花落客沾衣  

寄长沙簿孙明逺　　　　　　杨　时  

阳城衰晚拙催科阖寝空惭罪已多祭灶请隣君自适载醪祛惑我谁过猗猗庭倚兰堪佩寂寂门无雀可罗归去行寻溪上侣为投缨绂换渔簔  

杨公道学大儒诗其余事此篇齐整元祐人句法也  

寄陈鼎　　　　　　　　　　张　耒  

懒着青衫泥醉眠近来沽酒困无钱常忧送乏隣僧米何啻寒无坐客氊直道谩慿詹尹卜浮生已付祖师禅祗因居士无醒日知有渊明种秫田  

元注陈新置九华田自号居士  

长句赠邠老  

衰疲坐甑极蒸嘘念子柯山守旧庐卢叟今无僧送米董生时有吏徴租上书自荐心应耻扶防躬耕计未疎虎豹九关今肃穆王门行防曳长裾  

次韵李德载见寄  

头颅幸获免奸锋甘分江湖守钓蓬老得一州聊自慰相望千里与谁同已欣台省登羣俊犹数湖湘卧病翁【`元注谓二苏公来书云及`】诗就醉余频走笔待观云海戏羣鸿  

次韵陈师道无已见寄　　　　曽文昭  

故人南北叹乖离忽把清诗慰所思松茂雪霜无改色鸡鸣风雨不愆时著书子已通科斗窃食吾方逐鸴斯便欲去为林下友懒随年少乐新知  

师道曽作尚书传故云  

代祖父次韵酬罗君寳见赠　　廖　刚  

萧条门巷陋于顔老去青春仅得闲心画传家无计防手谈留客漫机关静思徃事千年上俯叹劳生一梦间多谢光临无别意为闻流水与髙山  

廖刚字用中南剑州顺昌人崇宁五年进士仕至尚书方曽大母八九十时陈了翁为其世防堂诗后达髙庙乙览此代祖父次韵细润有集曰髙峰  

寄灵仙观舒职方学士　　　　杨　亿  

緑发郎潜不记年却寻丹灶味灵篇华隂学雾还成市彭泽横琴岂要弦晓案祗因飡沆瀣夜滩谁见弄潺湲须知吏隐金门客待乞刀圭作地仙  

又　　　　　　　　　　　　钱惟演  

方瞳发粉为郎绛阙斋心奉紫皇徴士髙懐云在岭骚人秋思水周堂闲园露草开三径灵宇华灯烛九光知有美田堪种玉几时春渚逐归艎  

又　　　　　　　　　　　　刘　筠  

石渠仙署久离羣抗迹丹台世絶伦杨子不甘嘲尚白漆园终许自全真紫烟深处鸾双舞朱髓成来鸟共伸若向云中见鸡犬可能浑望姓刘人  

答内翰学士　　　　　　　　舒　雅  

清贵无过近侍臣多情犹隐旧交亲金莲烛下裁诗句麟角峰前寄隐沦和气忽飘燕谷暖好风随起谢庭春缄藏便是山家寳留与儿孙世不贫  

寄荆南故人　　　　　　　　章冠之  

余生自一虚舟未害寻诗慰客愁梅欲飘零犹醖借栁才依约已风流关心弟妹无黄犬入梦江湖有白鸥别后故人相念否东风应倚仲宣楼  

和赵宣二首　　　　　　　　胡　寅  

徧游南北与西东欲访人间国士风处世甚疎皆笑我宅心无累独竒公诗才自媿非三上酒圣相从又一中芍药待开应且住莫令清赏转头空  

冠月裾云佩緑霞百年将此送生涯愁心别后无诗草病眼灯前有醉花落笔擅场聊写意背山临水遂成家也须南畆多栽秫休似东陵只种  

致堂先生大手笔读史管见崇正辨之余成此诗耳  

赠胡衡仲　　　　　　　　　杨万里  

风骚堂上径雄趋不作俳辞笑已乎纸落烟云春醉旭气含蔬笋薄僧殊夜来霜月千家满雨后风埃半防无安得与君幽讨去一觞一咏恼西湖  

当改以用二僧事也  

严州赠姜梅山　　　　　　　陆　游  

故人玉骨已生苔【`谓南涧公`】晚与君游亦乐哉湖寺系舟无梦去京尘驰骑有诗来醉中不敢教儿诵看处常须盥手开弹压风光须健笔相期力斡万钧囘  

放翁为严州姜特立在婺以诗寄之故有此作五六佳  

寄姜梅山雷字诗  

章台官栁映宫槐寳马蹄轻不动埃只怪好诗无与敌谁知古学有从来江山常逐客帆逺岁月不禁衙鼔催剰约东隣投净社髙情千载友宗雷  

三四乃敎人作诗之法不可强揠必有本者如是  

和陆放翁见寄　　　　　　　姜特立  

遥知三径长荒苔解组东归亦快哉津岸纷纷羣吏去船头衮衮好山来平时佳客应相过胜日清樽想屡开若许诗篇数还徃直须共挽古风囘  

此姜特立答和放翁诗三四佳陆集并无姜诗  

和陆郎中放翁  

午庭风雨撼髙槐一洗城头十丈埃老子坐间寻句好故人门外寄诗来劲锋久服穿杨妙钝思深惭击鉢催清佩左符君未可要听吟思发春雷  

此放翁为礼部时倡和诗也  

寄汪尚书  

五十年间叹濶疎相忘两地复江湖书来笔底惊强健诗去吟边想步趋好对青山看歌舞莫嫌红粉笑髭须鳯毛已有哦松韵尚记金华旧范模  

五六出竒不可束缚  

和姜梅山见寄　　　　　　　汪大猷  

投分虽深迹却疎君居东婺我西湖儿曹方喜承毛檄父执应容效鲤趋慨念旧游多宿草【`旧同官六十余人今唯大猷与公独存`】仅余二老见霜须诗来唤起相思梦又向梅山得楷模  

此尚书汪公酬姜之诗五六亦老笔  

答山谷先生　　　　　　　　髙　荷  

四篇诗得褭蹄金妙防初临法语寻要我尽除儿子气知公全用老婆心平章许事真难可付嘱斯文岂易任感激面东垂涕泗髙山从此少知音  

髙荷子勉江陵人五言律三十韵防见山谷中有曰蜀天何处尽巴月几囘弯防检金闺彦飘零玉笋班尚全宗庙器犹隔鬼门关山谷赏之遂知名和山谷六言皆佳蜡梅絶句尤竒和王子予章华碑有云威强九鼎惧丧乱一台成亦可喜后知涿州卒诗入江西派芍药诗云勃兴连谷雨闰位次花王春尽诗云佳人鬭草百稚子击毬双谒马中玉云辨虽豪白马谗亦困青蝇皆可取  

寄文潜无咎少游三学士　　　陈师道  

北来消息不真传南度相忘更记年湖海一舟须此老蓬瀛方丈自非仙数临黄卷聊遮眼稳上青云小着鞭李杜齐名吾岂敢晚风无树不鸣蝉  

元祐初晁张俱召试入馆后山于二年四月始得官故进二公于富贵而犹欲其骤进也青云小着鞭本白乐天赠乃兄诗语也  

寄秦州曽侍郎  

八年门第故违离千里河山费梦思淮海风涛真有道麒麟图画岂无时今朝有客传何尹是处逢人说项斯三径未成心已具世间惟有白鸥知  

寄侍读苏尚书  

六月西湖早得秋二年归思与迟留一时宾客余枚叟在处儿童说细侯经国向来须老手有懐何必到壶头遥知丹地开黄卷解记清波没白鸥  

此规东坡以进用不已恐必有后患也乃是颍州召入时后又有寄送定州苏尚书诗亦云海道无违具一舟君子爱人以德如此  

赠田从先  

衣冠鲁国动成羣忧患相从只有君落笔如流宁蹈袭行前应敌却纷纭愧非伏老成和伯喜有侯芭守子云意气有余工用少相忘千里定能勤  

晚唐诗讳用事然前辈善作诗者必善于用事此于师弟子间引两事用之有何不可  

赠王聿脩商子常  

欲作新诗挑两公含毫不下思无穷贪逢大敌能无惧强画脩眉每未工长病忍狂妨痛饮晚云朝雨滞晴空正须好句留春住可使风飘万防红  

能字毎字乃是以虚字为眼非此二字精神安在善吟咏古诗者只防掇一二好字髙唱起而知其用力着意之地矣  

赠漳州守綦叔厚　　　　　　陈与义  

过尽蛮荒兴复新漳州画防拥诗人十年去国九行旅万里逢公一欠伸王粲登楼还感慨纪瞻赴召欲逡巡绳床相对有今日賸醉斋中软脚春  

寄德升大光  

君王优诏起羣公也寘樵夫尺一中易着青衫随世事难将白发犯秋风共谈太极非无意能系苍生本不同却倚紫阳千丈岭遥瞻黄鹄九霄东  

鹅湖示同志　　　　　　　　陆九龄  

孩提知爱长知钦古圣相传只此心大抵有基方筑室未闻无址可成岑留情传注翻榛塞着意精防转陆沉珍重友朋勤切琢须知至乐在于今  

复斋先生陆公九龄字子寿抚州金谿人父贺生六子公居第五乾道四年由太学第进士初授桂阳教改兴国教以忧去寻调全州教未上卒淳熙七年九月也年四十九其生绍兴四年甲寅少文公四岁文集共有诗十一首云  

和鹅湖教授韵　　　　　　　陆九渊  

墟墓兴哀宗庙钦斯人千古不磨心涓流积至沧溟水拳石崇成太华岑易简工夫终久大支离事业竟浮沉欲知自下升髙处真伪先须辨只今  

象山先生陆公九渊字子静行居第六乾道八年进士东莱吕成公为考官实识其文初授靖安簿丁忧再调崇安簿擢国子正勅令所删定官将作监丞后省疏驳与祠光宗初除知荆门军绍兴二年九月至郡三年十二月卒年五十四其生绍兴九年己未少文公九岁○文集共有诗二十三首本集及朱文公年谱末句并作真伪先须辨只今郑景龙江湖诗续选作真伪先须辨古今恐当以集本为正○按陆氏兄弟之学在求其本心而已人之心本善无不善其所以不善者非本心也孟子之说亦如此故子寿诗起句云孩提知爱长知钦古圣相传只此心子静亦云墟墓兴哀宗庙钦斯人千古不磨心此皆指其心之本然者以示人也然圣贤所言正心养心存心操心于以维持防闲夫此心者非一端也是故大学以致知格物在诚意之先而诚意又在乎正心之先心之所以必得其正者其道由此而陆氏兄弟径去此一段不复于此教人用力特以为一悟本心而可以为圣贤今日愚夫也而一超直入悟此心之本善则尧舜在是矣故吾朱文公非之不以二陆为然  

次韵　　　　　　　　　　　朱　熹  

德义风流夙所钦别离三载更关心偶扶藜杖出寒谷又枉篮舆度逺岑旧学商量加邃宻新知培养转深沉却愁说到无言处不信人间有古今  

朱文公徽州婺源人父松吏部郎官季父柽橰以建炎四年庚戌九月甲戌生于尤溪庆元六年庚申三月甲子卒年七十一十一月葬建阳县唐石大林谷壻黄榦为行状门人李方子为编年至蔡谟为年谱益详○按年谱淳熙二年乙未夏五月东莱吕公来访讲学于寒泉精舍留止旬日饯东莱至鹅湖陆九龄子寿九渊子静刘清之子澄来防相与讲其所闻二陆俱执已见不合而罢○又曰鹅湖辨论今无所考按是时子寿有诗云云文公和云云子静和云云以诗观之则学之同异亦可见矣其后子寿颇悔其非而子静则终身守其说不变○按淳熙乙未朱文公年四十六岁陆子寿四十二岁子静三十七岁东莱三十九岁刘子澄考子静是时以年少英锐之气肆其唐突兄弟二诗词意皆颇不逊公然诋文公为榛塞陆沉又曰支离事业竟浮沉而文公和之词意浑厚以邃宻深沉奬借之冀其自悟而二陆根本禅佛之学不能从也又子寿诗题云鹅湖示同志且文公年为二陆之长仕宦辈行盖亦在先而云示同志亦可谓僣而不谦矣此事天下后世知二陆之非而江西学者相与掩讳是不可不拈出垂世此乃吾道学问一大机括也○二陆自不当以诗人责之二诗三四止是一意诗家之所不取非如三百五篇言之不足故咏歌之一意而三申者也  

寄赵昌父　　　　　　　　　刘克庄  

世上久无遗逸礼此翁白首不弹冠一生官职监南岳四海诗盟主玉山经岁著书人少见有时入郭俗争防何因樵服供薪水得附髙名野史间  

寄韩仲止  

昨仕京华豪未减脱鞾不问贵游嗔诗家争欲推盟主丞相差教作散人闭户自为千载计入山又忍十年贫几思投老从公去背笈携琴涧水春  

赠陈起  

陈侯生长纷华地却似芸香自沐薰錬句岂非林处士鬻书莫是穆参军雨檐兀坐忘春去雪屋清谈至夜分何日我闲君闭肆扁舟同泛北山云  

此所谓卖书陈彦才亦曰陈道人寳庆初以秋雨梧桐皇子府春风杨栁相公桥诗为史弥逺所黥诗祸之兴捕敖器之刘潜夫等下大理狱郑清之在琐闼止之予及识此老屡造其肆别有小陈道人亦为贾似道编管  

## 瀛奎律髓卷四十三

元　方回　编  

迁谪类  

迁客流人之作唐诗中多有之伯竒摈屈原放处人伦之不幸也或实有咎责而献靖省循或非其罪而安之若命惟东坡之黄州惠州儋州尤伟云  

五言【`十八首`】  

初到黄梅临江驿　　　　　　宋之问  

马上逢寒食途中属暮春可怜江浦望不见洛阳人北极懐明主南溟作逐臣故园肠断处日夜栁条新之问之为人不足道也然唐律诗起于之问与沈佺期此诗贬泷州叅军时所作坐媚张易之事而败其早发韶州律诗有云珠厓天外郡铜柱海南标日夜晴明少冬春雾雨饶身经山火热顔入瘴江销触景含沙怒逢人毒草摇雾浓防袂湿风飏觉船飘又如发藤州云云峰刻不似苔壁画难成雾裛千花气泉和万籁声恋结芝兰砌悲纒梧槚茔如发端州云人意长懐北江行日向西破顔看鹤喜拭泪听猿啼如失意潜行蛊猜顔辍报讐如呉将水为国楚用火耕田皆佳此篇北极南溟一联老杜北阙心长恋西江首独囘亦何以异乎乃知以言语文字取人工则工矣又当观其人之心行为如何之问后逃还为考功复以丑行贬越州长史流钦州赐死桂州故曰其为人不足道也  

寄迁客　　　　　　　　　　张　祜  

万里南迁客辛勤岭路遥溪行防水弩野店避山魈瘴海须求药贪泉莫举瓢但能坚志义白日甚昭昭  

寄流人　　　　　　　　　　项　斯  

毒草不曽枯长流客健无雾开蛮市合船散海城孤象迹频惊水龙涎逺闭珠家人秦地老泣对日南图  

送流人　　　　　　　　　　司空曙  

闻说南中事悲君重窜身山邨枫子鬼江庙石郎神童稚留荒宅图书托故人青门好风景为尔一沾巾  

送流人　　　　　　　　　　王　建  

且说长沙去无亲亦共愁隂云鬼门夜寒雨瘴江秋水国山魈引蛮乡洞主留渐看归处逺垂白住炎洲  

送人流雷州　　　　　　　　杨　衡  

逐客指天涯人间此路赊地图经大庾水驿过长沙腊月雷州雨秋风桂岭花不知荒徼外何处有人家此五首大抵相似唐人之所长而宋人多不为之惟梅圣俞集有此调度多是作送人之官诗耳  

迁客　　　　　　　　　　　张　籍  

去去逺迁客瘴中衰病身青山无限路白首不归人海国战骑象蛮州市用银一家分几岁谁见日南春唐人有长流者恐此亦是寓言无其人而立此题  

独向长城北黄云暗塞天流名属边将旧业作公田拥雪添军垒收冰当井泉知君住应老须记别乡年此乃没家资配边戍者果有之亦可怜  

黔中书事　　　　　　　　　窦　羣  

万事非京国千山拥丽谯佩刀看日晒赐马傍江调言语多重译壶觞每独谣防流如着翅不敢问归桡窦羣字丹列德宗时布衣召除右拾遗宪宗时以御史中丞举职太过出观察黔中此乃左迁时诗也尾句尤佳江流虽逺而不敢言归云  

谪至干越亭作　　　　　　　刘长卿  

天南愁望絶亭上栁条新落日独归鸟孤舟何处人生涯投越徼世业陷边尘杳杳钟陵暮悠悠番水春秦台悲白首楚泽怨青苹草色迷征路莺声傍逐臣独醒翻引笑直道不容身得罪风霜苦全生天地仁青山数行泪沧海一穷鳞牢落机心尽唯应鸥鸟亲  

此诗所赋四联可赏而得罪风霜苦全生天地仁尤佳长卿诗谓之五言长城世称刘随州然不及老杜处以时有偏枯  

月下呈张秀才  

自古悲摇落谁家奈此何夜蛬偏傍枕寒鸟数移柯向老三年谪当秋百感多贫家唯有月空愧子猷过此迁谪中作八句皆有味  

北归次秋浦界清溪馆  

万里猿啼断孤邨客暂依鴈过彭蠡暮人向宛陵稀旧路青山在余生白首归渐知行近北不见鹧鸪飞【`首二句一作万古啼猨后孤城落日依`】  

末句最新此公诗淡而有味但时不偶或有一苦句  

送客南迁　　　　　　　　　白居易  

我说南中事君应不愿听曽经身困苦不觉语丁宁烧处愁云梦波时忆洞庭春畬烟勃勃秋瘴雾防防蚊蚋经冬活鱼龙欲雨腥水虫能射影山鬼解藏形穴掉巴蛇尾林飘鸩鸟鸰风千里黒防草四时青客似惊雁舟如委浪萍谁人劝言笑何计慰漂零慎勿琴离膝长须酒满瓶大都从此去宜醉不宜醒  

乐天一贬江州司马移忠州刺史后归朝为中书舎人出知杭州召复为苏州未尝逺贬其殆借此为题以夸笔端之富妙于铺叙南土风景欤防之相与倡和尤长于斯予所选五言律止于十韵惟此至十二韵亦破例也  

戏题巫山县用杜子美韵　　　黄庭坚  

巴俗深留客呉侬但忆归直知难共语不是故相违东县闻铜江陵换裌衣丁宁巫峡雨慎莫暗朝晖山谷以绍圣元年甲戌朝防于开封府界居住取防史事二年乙亥谪黔州实甲戌十二月之命是年四月二十三至摩围元符元年戊寅六月改元去年绍圣四年丁丑十二月避使者张向嫌移戎州今年六月至僰道三年庚辰正月徽庙登极五月得鄂州监盐十月宁国佥判十二月离戎州建中靖国元年辛巳至峡州乃后始有舒州之命吏郎之召改知太平州等事盖流离跋涉八年矣未尝有一诗及于迁谪真天人也此出峡诗起句有石本作巴俗殊亲我呉侬但忆归细味则改本为佳直知难共语不是故相违此老杜句法巴人相留非不用情奈不可与语所以去之此有深意东县闻铜者蜀人用铁钱过巫山始用铜钱山谷旧改此句谓乃退之照壁喜见蝎之意予以为即班超生入玉门关之意也江陵换裌衣纪时序亦见天气渐佳尾句殊工有忧时之意建中改纪熙丰之党不乐想是已见萌芽必亦有所深指谓不可以云雨蔽太阳也学老杜诗当学山谷诗又当知山谷所以处迁谪而浩然于去来者非但学诗而已  

十二月十九日夜中发鄂渚晓泊汉阳亲旧载酒追送聊为短句  

接淅报官府敢为王事程宵征江夏县睡起汉阳城隣里烦追送杯盘泻浊清秪应瘴乡老难答故人情建中靖国元年辛已夏山谷至江陵召至吏部即病痈不能入朝乞知太平州崇宁元年壬午春还江西六月初九日太平州到任九日而罢九月至鄂渚寓居二年癸未以荆南作承天塔记运判陈举承望赵挺之风防摘谓幸灾除名编宜州十二月十九日启行此诗亦无一毫不满之意而老笔与少陵诗无以异矣○试通前诗论之直知难共语不是故相违即老杜诗直知骑马滑故作泛舟囘也凡为诗非五字七字皆实之为难全不必实而虚字有力之为难红入桃花嫩青归栁叶新以入字归字为眼冻泉依细石晴雪落长松以依字落字为眼榉栁枝枝弱枇杷树树香以弱字香字为眼凡唐人皆如此贾岛尤精所谓敲门推门争精防于一字之间是也然诗法但止于是乎惟晚唐诗家不悟盖有八句皆景每句中下一工字以为至矣而诗全无味所以诗家不专用实句实字而或以虚为句句之中以虚字为工天下之至难也后山曰欲行天下独信有俗间疑欲行信有四字是工处剩欲论竒字终能讳秘方剰欲终能四字是工处简斋曰使知临难日犹有不欺臣使知犹有四字是工处他皆仿此且如此首宵征江夏县睡起汉阳城又与气蒸云梦泽波动岳阳城不同盖宵征睡起四字应接淅之意闻命赴贬不敢缓也与老杜下牀髙数尺倚杖没中洲句法一同详论及此后学者当知之  

懐逺　　　　　　　　　　　陈师道  

海外三年谪天南万里行生前只为累身后更须名未有平安报空懐故旧情斯人有如此无复涕纵横东坡以绍圣四年丁丑谪儋州至元符二年己夘三年矣生前以名为累故至此岂复要死后名乎无复涕纵横谓涕已为公竭也  

宿深明阁二首  

窈窕深明阁晴寒是去年老将灾疾至人与岁时迁黙坐元如在孤灯共不眠暮年身万里赖有故人怜缥缈金华伯人间第一人剧谈连昼夜应俗费精神时要平安报反愁消息真墙根霜下草又作一番新山谷修神宗实録盖皆直笔绍圣初蔡卞恶其书王安石事摘谓失实召至陈留问状寓佛寺题曰深明阁寻谪居黔州绍圣三年后山省厐丞相墓至陈留宿是阁有此诗暮年身万里赖有故人怜谓山谷至黔州守曹谱伯逺倅张兟茂宗皆善待之墙根霜下草又作一番新谓绍圣小人也  

次韵无斁偶作  

此老三年别何时万里囘更无南去雁犹见北枝开防有哀笼鸟宁须溺死灰圣朝无弃物与子赋归哉此懐东坡也坡在儋耳三年矣  

独坐　　　　　　　　　　　任伯雨  

得丧荣枯事悠悠过耳风此身犹是幻何物不为空酒圣心常醉诗穷语更工小轩搔首坐斜日满牕红伯雨字德翁眉州人元符谏官坐论蔡卞等谪儋耳有海外诗曰乘桴集此公铁人诗其余事然此首句句工夫  

七言【`三十九首`】  

送王李二少府贬潭峡　　　　髙　适  

嗟君此别意何如驻马衔杯问谪居巫峡啼猿数行泪衡阳归雁几封书青枫江上秋天逺白帝城边古木疎圣代只今多雨露暂时分手莫踌躇  

两谪客李峡中王长沙中四句指土俗所尚末句开以早还亦一体也  

送郑十八防贬台州司户叅军伤其临老陷贼之故阙为面别情见于诗　　　杜　甫  

郑公樗散鬓如丝酒后尝称老画师万里伤心严谴日百年垂死中兴时苍惶已就长途徃邂逅无端出饯迟便与先生应永诀九重泉路尽交期  

工部又有题郑十八著作主人诗七言八韵起句云台州地濶海防防云水长和岛屿青尾句云穷巷悄然车马絶案头干死读书萤尤为哀痛今此选七言律过六韵者不收五言律至十韵而止盖长篇太多则读者颇难精也○按唐史郑防无表字贬后数年死老杜度其终无量移之命故诗云云  

左迁至蓝关示侄孙湘　　　　韩　愈  

一封朝奏九重天夕贬潮州路八千欲为圣朝除弊事肯将衰朽惜残年云横秦岭家何在雪拥蓝关马不前知汝逺来应有意好收吾骨瘴江边  

人多讳死时谓有防昌黎自谓必死潮州明年量移袁州寻尔还朝  

次邓州界  

潮阳南去倍长沙恋阙那堪又忆家心讶愁来惟贮火眼知别后自添花商顔暮雪逢人少邓鄙春泥见驿赊早晚王师收海岳普将雷雨发萌芽  

元和十四年己亥春正月以佛骨事谪潮州三月二十五日到任其秋七月宪宗加号大赦十月二十四日量移袁州刺史唐左降官闻命即日上道未能携家故有此诗  

衡阳与梦得分路别赠　　　　栁宗元  

十年顦顇到秦京谁料翻为岭外行伏波故道风烟在翁仲遗墟草木平直以疎慵招物议休将文字占时名今朝不用临河别垂泪千行便濯缨  

栁子厚永贞元年乙酉自礼部员外郎谪永州司马年二十三矣是时未有诗元和十年乙未诏追赴都三月出为栁州刺史刘梦得同贬朗州司马同召又同出为连州刺史二人者党王叔文得罪又才髙众颇忌之宪宗深不悦此二人疎慵招物议既不自反尾句又何其哀也其不逺到可觇梦得乃特老寿后世亦鄙其人云  

别舍弟宗一  

零落残魂倍黯然双垂别泪越江边一身去国六千里万死投荒十二年桂岭瘴来云似墨洞庭春尽水如天欲知此后相思梦长在荆门郢树烟  

此乃到栁州后其弟归汉郢间作此为别投荒十二年其句哀矣然自取之也为太守尚怨如此非大富贵不满愿亦躁矣哉  

再受连州至衡阳酬赠别　　　刘禹锡  

去国十年同赴召湘江千里又分岐重临事异黄丞相三黜名惭栁士师归目并随囘雁尽愁肠正遇断猿时桂江东过连山下相望长吟有所思  

说见子厚诗下栁士师事甚切  

江湖秋思　　　　　　　　　司空曙  

趍陪禁掖雁行稀迁放江潭鹤发垂素浪遥疑八汉水青枫忽似万年枝嵩南春遍伤魂梦湖口云深隔路岐共望汉朝多沛泽苍蝇早晚得先知  

迁人望归之意见乎此  

寄韩潮州　　　　　　　　　贾　岛  

此心曽与木兰舟直到天南潮水头隔岭篇章来华岳出关书信过泷流峰悬驿路残云断海浸城根老树秋一夕瘴烟风掩尽月明初上浪西楼  

初到江州　　　　　　　　　白居易  

浔阳欲到思无穷庾亮楼南湓口东树木凋疎山雨后人家低湿水烟中菰蒋喂马行无力芦荻编房卧有风遥见朱轮来出郭相勤劳动使君公  

乐天元和十年乙未贬江州司马年四十四  

初到忠州赠李六  

好在天涯李使君江头相见日黄昏吏人生梗都如鹿市井疎芜只抵邨一只兰船当驿路百层石磴上州门更无平路堪行处虚度朱轮五马恩  

元和末自江州司马移忠州刺史此等迁谪作太守未为恶也而气象遽如此  

得微之到官后书备知通州之事怅然有感因成四章  

来书子细说通州州在山根峡岸头四野千重火云合中心一道瘴江流虫蛇白昼拦官道蚊蚋黄昏扑郡楼何罪遣君居此地天髙无处问来由  

匼匝巅山万仞余人家应似甑中居寅年篱下多逢虎亥日沙头始卖鱼衣斑梅雨长须熨米澁畬田不解鉏努力安心过三考已曾愁杀李尚书  

元注李实尚书先贬此州身没于彼处予读至此乃知古人初无忌讳元防之贬移通州司马今蜀之开州也未为甚恶乐天在江州乃引死人事寄诗足见前辈直情  

人稀地僻医巫少夏旱秋霖瘴疟多老去一身须爱惜别来四体得如何侏儒饱笑东方朔薏苡谗忧马伏波莫遣沈愁结成病时时一唱濯缨歌  

通州海内恓惶地司马人间冗长官伤鸟有惊不定卧龙无水动应难剑埋狱底谁深掘松偃霜中尽泠看举目争能不惆怅髙车大马满长安  

酬乐天得防之诗知通州事因成四首  

元　稹  

茅檐屋舎竹篱州虎怕偏蹄蛇两头暗蛊有时迷酒影浮尘向日似波流沙含水弩多伤骨田仰畬刀少用牛知得与君相见否近来魂梦转悠悠  

平地才应一顷余闾阑都大似巢居入衙官吏声疑鸟下峡舟船腹似鱼市井无钱论丈尺田畴付火罢耘鉏此中愁杀须甘分惟惜平生旧著书  

元注巴人多在山坡架木为居自号闾阑头也又元注末句云努力安心过三考已曽愁杀李尚书予病甚将平生所为文题云异日送白二十二郎也  

哭鸟昼飞人少见伥魂夜啸虎行多满身沙虱无防处独脚山魈不奈何甘受鬼神侵骨髓常忧岐路起风波南歌未有东西分敢唱沧浪一字歌  

荒芜满院不能锄甑有尘埃圃乏蔬定觉身将囚一种未知生共死何如饥摇困尾丧家狗热暴枯鳞失水鱼苦境万般君莫问自怜方寸本空虚  

微之为御史以弹劾严励分司东都又劾宰相亲故贬江陵士曹移通州司马未为大戚乐天以朋友之义伤之则可微之答和乃全述通州衰恶若不能一朝居者词虽善而意已陋异日由宦官进得相位仅三月贻终古羞盖其本心志在富贵故也四诗徃徃酸苦太楚选附白诗以识其非  

送唐介之贬所　　　　　　　李师中  

孤忠自许众不与独立敢言人所难去国一身轻似叶髙名千古重于山并游英俊顔何厚未死奸谀骨已寒天为吾皇扶社稷肯教夫子不生还  

唐介子方上殿劾宰相文彦博交结张贵妃仁宗震怒子方谪春州李师中诚之送以此诗系用出入韵未死奸谀骨已寒此句乃元本也以指文公不无小过或改为已死奸雄骨尚寒子方劾生宰相于已死奸雄何与故予改从古本  

初到黄州　　　　　　　　　苏　轼  

自笑平生为口忙老来事业转荒唐长江绕郭知鱼美好竹连山觉笋香逐客不妨员外置诗人例作水曹郎只惭无补丝毫事尚费官家压酒囊  

东坡元丰二年己未冬责授检校水部员外郎黄州团练使本州安置明年二月到郡何逊张籍孟宾三诗人皆水部  

八月七日初入赣过惶恐滩  

七千里外二毛人十八滩头一叶身山忆喜欢劳逺梦地名惶恐泣孤臣长风送客添帆腹积雨浮舟减石鳞便合与官充水手此生何止畧知津  

元注蜀道有错喜懽铺在大散关上绍圣元年甲戌东坡自知定州降知英州未到贬惠州安置  

十月二日初到惠州  

彷佛曾游岂梦中欣然鸡犬识新丰吏民惊怪坐何事父老相携迎此翁苏武定知还漠北管寜自欲老辽东岭南万户皆春色防有髙人客寓公  

绍圣元年甲戌  

六月二十日夜渡海  

参横斗转欲三更苦雨终风也解晴云散月明谁防缀天容海色本澄清空余鲁叟乘桴意粗识轩辕奏乐声九死南荒吾不恨兹游竒絶冠平生  

绍圣四年丁丑东坡在惠州年六十二矣五月再谪琼州别驾昌化军安置即儋州也以六月二十日夜渡海七月十三日至儋州或谓尾句太过无省愆之意殊不然也章子厚蔡卞欲杀之而处之怡然当此老境无怨无怒以为兹游竒絶真了生死轻得丧天人也四诗可一以此意观  

过岭二首  

暂着南冠不到头却随北雁与归休平生不作兎三窟今古何殊貉一丘当日无人送临贺至今有庙祀潮州剑关西望七千里乘兴真为玉局游  

七年来徃我何堪又试曹溪一勺甘梦里似曽迁海外醉中不觉到江南波生濯足鸣空涧雾绕征衣滴翠岚谁遣山鸡忽飞起半岩花雨落毵毵  

绍圣元年甲戌贬惠州四年丁丑贬儋州明年元符戊寅改元三年庚辰量移廉州永州自便凡七年杨凭贬临贺尉惟徐晦送之此事极切梦里似曽迁海外此联甚佳殊不以迁谪为意也是年坡公年六十五明年建中靖国元年辛巳七月卒于常州  

送王元均贬衡州兼寄元龙二首  

陈师道  

先生英气盖区中命与仇谋得老穷又见长身有家法可辞短簿怒吾公石头路滑行能速宣室归来语未终宛洛风尘莫囘顾直须留眼送归鸿  

先生秀句满江东二子縁渠得再穷诗礼向来堪发冡孙刘能使不为公炎方瘴疠避轩豁故国山河开始终传语元龙要相识江湖春动有来鸿  

王安国字平甫有校理集百卷行于世尤富于诗曽南丰作序陈后山作后序神宗召试赐第坐忤吕惠卿引连郑侠狱以著作佐郎集贤校理斥元丰初卒年四十七子旊字元均斿字元龙元符元年看详诉理所言宣德郎王斿于元祐初进状称安国寃抑斿贬监江寜粮料旊罢京东运判监衡州酒税后山家居作此诗送之两先生字皆指平甫诗礼向来堪发冡以指吕惠卿口先王而行市人也孙刘能使不为公乃辛毘语吾立身自有本末就与孙刘不平不过不作三公而已谓孙资刘放后山指谓惠卿之陷平甫亦不过不作三公耳予友陈杰寿夫尝谓此诗用事竒妙意至而词严不为事所束缚诗之第一格也瘴疠避轩豁谓衡阳非瘴地故国山河谓介甫封荆公衡乃荆州他日终复其始未可知也国史安国传不载此事止云子斿有父风此事见旧録云  

次韵答清江主簿赵彦成　　　黄叔达  

日转溪山几百遭厌闻虎啸与猿号笙歌忽把二天酒风雨犹惊三峡涛已作齐民寻要术安能痛饮读离骚看君自是青田质清唳当闻彻九臯  

黄知命名叔达山谷弟也先是山谷贬黔州未携家绍圣三年丙子知命自芜湖携已之子耜山谷之子相及两所生母五月六日抵黔州先至施州赴太守张仲猷饮清江即施州城下县主簿赵彦成名肯堂嘉州人知命此诗谓忽把二天酒当是与彦成同席也知命凡二十诗见山谷集或谓经乃兄润色以成其名然则兄在贬所弟为携家孝友之道也予先君四府君自广州谪封州先叔八府君元圭一至静江问劳后又至封州取丧以归亦山谷之知命也故有所感而取此诗云  

岁晚有感　　　　　　　　　张　耒  

疎梅防防栁毵毵残腊新春气参天静秋鸿来塞北云收片月出江南青霄雨露将囘律白首江湖尚避谗未信世途无倚伏有时清镜理朝鬖  

文潜两谪黄州其诗毎和平而不怨  

初到惠州　　　　　　　　　唐　庚  

卢橘杨梅乃尔甜肯容迁谪到眉尖因行采药非无得取足看山未害廉辨谤若为家一喙著书不直字三缣老师补处吾何敢政谓宗风不敢谦  

大观四年子西谪惠州乃东坡补处二字出释书释迦佛补处如崛阇耆给孤独曽是佛位之地  

收景初贬所书  

信断常懐信断忧得书还有得书愁未应宿业都相似总为譊声不肯休见说胸中卷云梦莫将皮里贮阳秋乃公有道知兴废不患无词诣播州  

次景初见寄韵  

此生正坐不知天岂有豨苓解引年但觉转喉都是讳就令摇尾有谁怜腰金已付儿童佩心印当还我辈传他日乗车来问道苇间相顾共延縁  

此皆子西贬所诗皆工甚任景初亦蜀人大观四年同子西入京师子西贬之明年景初亦谪江左皆数岁未得归  

送胡邦衡之新州贬所二首　　王庭珪  

一封朝上九重关是日清都虎豹闲百辟动容观奏牍几人囘首媿朝班名髙北斗星辰上身落南州瘴疠间不待百年公议定汉庭行召贾生还  

大厦元非一木支要将独力拄倾危痴儿不了公家事男子要为天下竒当日奸谀皆胆落平生忠义祗心知端能饱吃新州饭在处江山足防持  

王卢溪先生讳庭珪字民瞻庐陵人政和八年登第调茶陵丞以上官不合去隐卢溪者五十年绍兴八年戉午十一月编脩胡公铨字邦衡以和议奏封事乞斩王伦秦桧孙近黜十一年谪新州卢溪作是诗送之同邑人欧阳炎识遣其里人匡求告诗谤讪送虎狱送勘卢溪引咎追官送辰州编管时年七十矣桧殂得归孝庙立召除国子监簿再召除直敷文阁时年九十余有卢溪诗集传于世杨诚斋作序【`卢一作泸`】胡公谓于民瞻初未识面胡再谪朱厓桧殂绍兴二十六年移衡州又久之始得自便孝庙立召用至从官资政殿学士张魏公谓秦桧之专权只成就得胡邦衡一人如卢溪隐节固髙因此诗得罪大名愈着夫人不可以为不善造物者未尝肯泯没之又以见夫正人义士之不幸乃国家之不幸生灵之大不幸也选此诗识中国之所以衰也  

雷州和朱彧秀才诗时欲渡海　胡　铨  

何人着眼觑征骖赖有新诗作指南螺髻层层明晚照蜃楼隠隐倚晴岚仲连蹈海徒虚语鲁叟乘桴亦谩谈争似澹庵乗兴徃银山千叠酒微酣  

绍兴十八年戉辰十一月十五日新州编管人胡铨移吉阳军编管先是广东经畧使王鈇问知新州张棣曰胡铨何故未过海铨尝赋词云欲驾巾车归去有豺狼当辙棣奏铨倡和毁谤而有是命棣选使臣游崇部送封小项筒过海铨徒步赴贬人皆怜之至雷州守臣王趯捕游崇私茗械治厚饷铨趯后亦得罪澹庵此诗不少屈挠真铁汉又过于刘器之云丙子年始移衡州  

和李参政泰发送行韵  

落网端从一念差崕州前定复何嗟万山行尽逢黎母双井浑疑到若耶山鬼可人曽入梦相君谈易更名家此行所得诚多矣更愿从公北泛槎  

元注李参政诗云梦里分明见黎母生前定合到朱崕盖予尝在新州梦一媪立牀前曰吾黎母也黎姞山在琼州儋万之间子瞻所谓四山环一岛是也先是秦桧大书三人姓名于其家格天阁下曰赵鼎李光胡铨所必欲杀者也鼎谪琼州绍兴十七年丁卯卒光字泰发上虞人时谪儋州澹庵朱崕之行经过儋州故泰发以诗送之澹庵夙有黎母之梦付诸前定如谪新州时亦谓前定福唐幕中分扇得一画骑驴人西南行者后新州之命亦若暗合夫不以迁谪介意而付之于分非达人不能也  

次李参政送行韵答黄舜杨  

打成大错一毫差万里去寻留子嗟防管闲思齐仲父赐奴长价汉浑邪道穷怜我空忧国句好知君定作家便欲相携趁帆饱要观子美赋灵槎  

齐仲父汉浑邪此澹庵心事也不以秦桧讲和为然流离颠沛之死不变今秦氏安在而澹庵之忠肝义胆万古不朽也识此诗以见张魏公之贬岳武穆之死赵李胡三公海外之窜南渡之业所以不复再振而至于厌厌无气愈弱愈下者谁实为之此非常之痛无穷之悲不但为二三君子怅然也  

李泰发参政得防自便将归以诗迓之  

曽　几  

苦遭前政堕危机二十余年咏式微天上谪仙皆欲杀海滨大老竟来归故园松菊犹存否旧日人民果是非最小郎君今弱冠别时闻道不胜衣  

元注谓孙壻文授○秦桧谪三大贤于海外赵丞相鼎李参政光胡编脩铨又书其姓名于格天阁下必欲杀之赵先殁李胡皆生还此诗第二句悲怆三四切题  

## 瀛奎律髓卷四十四  

元　方回　编  

疾病类  

疾病呻吟人之所必有也白乐天有云刘公干卧病瘴浦谢康乐卧病临川咸有篇章盖娯忧纾怨尤足以见士君子之操焉  

五言【`二十五首`】  

耳聋　　　　　　　　　　　杜　甫  

生年鹖冠子叹世鹿皮翁眼复几时暗耳从前月聋猿鸣秋泪雀噪晚愁空黄落惊山树呼儿问朔风此诗足见游戱翰墨后四句俱谓耳全无闻猿鸣雀噪既不闻矣而朔风吹落木叶亦不之闻至呼儿以问之予谓果真聋矣儿所答又何闻乎史记谓豫让呑炭为哑然请赵襄子之衣三斩之未尝哑也  

老病  

老病巫山里稽留楚客中药残他日裹花发去年丛夜足霑沙雨春多逆水风合分双赐笔犹作一飘蓬老杜诗一句说病者极多两三句说病者如髙秋苏肺气白发自能梳药饵増加减门庭问扫除第二句最妙昔者之病头亦不自能梳今始自能梳头也杖藜还客拜又以见病愈愈已能答拜但仍须倚杖耳所以老杜诗虚实字皆当细细审看今所取一首尤见圆活而峭拔  

初病风　　　　　　　　　　白居易  

六十八衰翁乗衰百药攻朽株难免蠧空穴易来风肘痹宜生栁头旋剧转蓬恬然不动处虚白在胸中开成四年己未十月乐天得风痹疾时年六十八盖以代宗大厯八年生也是年壬子有病中诗十五首自序云尔此诗长庆集三十五卷多为病而作卖骆马别栁枝皆在是年  

病入新正  

枕上惊新岁花前念旧欢是身老所逼非意病相干风月情犹在杯觞兴又阑便休心未伏更试一春看病入新正则开成庚申年六十九也  

卧病来早晚  

卧病来早晚悬悬将十旬婢能寻药草犬不吠医人酒瓮全生醭歌筵半委尘风光还欲好争向枕前春乐天病将十旬此乃真患风痹与苏州移疾告病百日而罢不同也婢能寻药草犬不吠医人此联絶妙  

病疮  

门有医来徃庭无客送迎病销谈笑兴老足叹嗟声鹤伴临池立人扶下砌行脚疮春断酒那得有心情平正无疵但颇未易及也  

坠马强出赠同座  

足伤遭马坠腰重倩人擡祗合牕间卧何因花下来坐依桃叶妓行呷地黄杯强出非他意乗风落尽梅伤足而犹勉强看梅可知是诗人多魔  

病中一二禅客见问因以谢之　刘禹锡  

劳动诸禅客同来问病夫添罏捣鸡舌洒水净龙须身是芭蕉喻行须笻杖扶医工有妙药能乞一丸无鸡舌香龙须席各去一字便佳  

闻董评事病因以书赠【`董生奉内典`】  

繁露传家学青莲译梵书火风乖四大文字废三余欹枕昼眠晚折巾秋鬓疎武皇恩视草谁许茂陵居末句谓相如病渴似亦戏之  

卧病走笔酬韩愈书问　　　　贾　岛  

一卧三四旬数书惟独君愿为出海月不作归山云身上衣防与瓯中物亦分欲知强健否病鹤未离羣五六可怜其所以感昌黎者至矣起句尤见退之髙谊贤哉宾主间也  

春日卧疾书情　　　　　　　刘　商  

楚客经年病孤舟人事稀晚晴江栁变春暮塞鸿归今日方知命前年自觉非不能忧岁计无限故山薇知命觉非四字细润尾句脱洒  

岭下卧疾寄刘长卿员外　　　包　佶  

唯有贫兼病能令亲爱疎岁时供放逐身世付空虚胫弱秋添絮头风晓废梳波澜喧众口藜藿静吾庐丧马思开卦占鸮懒发书十年江海客离恨子知予  

佶又有风痹寄懐诗甚哀首云病夫将老矣无可答君恩衾枕同羇客图书委外孙中云无医能却老有变是游魂前用丧马开卦事此又用游魂变卦事必颇精于易刘长卿答和此诗又云落日栖鸮鸟行人达鲤鱼称为包谏议未审坐何事贬岭下  

秋晚卧疾寄司空拾遗卢少府　耿　湋  

寒几坐空堂疎髯似积霜老医迷旧疾朽药误新方晚果红低树秋苔緑遍墙惭非蒋生径不敢望求羊药方自佳但药既陈朽则不效非方之罪也上一句亦称  

病中感懐　　　　　　　　　李后主  

憔悴年来甚萧条益自伤风威侵病骨雨气咽愁肠夜鼎唯煎药朝髭半染霜前縁竟何似谁与问空王李后主号能诗词偶承先业据有江南亦僣称帝数十州之主也集中多有病诗先有五言律云病态如衰飒厌厌已五年看此诗真所谓衰飒憔悴岂大风横汾之比乎宜其亡也或谓此乃已至大兴之后即不然矣七言有云衰顔一病难牵复晓殿君临颇自羞又云泠笑秦皇经逺畧静怜周穆苦时巡盖君临之时也  

病起　　　　　　　　　　　陈师道  

今日秋风里何乡一病翁力微虽枝起心在与谁同灾疾资千悟寃亲并一空百年先得老三败未为穷后山诗似老杜只此诗亦合细味  

病中六首  

旧岁连新岁凉牀又暖牀山川屏里画时刻篆中香畏垒安吾土支离饱太仓若教身再健鹤背入维扬谓闲居自奉且有祠禄乐矣若更不病即扬州鹤也甚佳元题十二首示藻侄可率昆季和今取六首  

日暖衣犹袭宵长被有棱朝晡三楪饭昏晓一缸灯伴坐跧如几扶行瘦比藤生縁堪入画寂寞憇松僧软熟羞盘馔芳辛实枕帏候晴先晒席占湿预烘衣易粟鸡皮皱难培鹤骨肥头颅虽若此虚白日生辉叹息憎晨清伸眉惬晚晴隙虚浮日影窻穴啸风声扪虱天机动驱蚊我相生偶然成一笑栩栩暂身轻日眚浮珠佩声尘籁玉箫晚秋潘鬓秃午梦楚魂消注水瓶花醒吹薪药鼎潮南柯何处是斜日上廊腰静里秋光到闲中昼自长闭门宜泄栁尸祝谩庚桑腹已枵经笥身犹试药方强名今日愈勃窣负东墙六诗毎首有一二联工而雅正其病也非贫者之病盖犹有贵人之风焉  

病中作　　　　　　　　　　陆　游  

破裘缝更暖粝食美无余摩诘病说法虞卿穷著书身羸支枕久足蹇下堂疎今日晴窻好幽懐得细摅三四浑成  

卧病杂题  

终日常辞客经年半在牀爱穷留作伴谙病与相忘灶婢工烹粥园丁习写方今朝有竒事久雨得窻光元注久病家人作粥遂佳盖朝夕常为之也又有山仆本不识字因久合药遂能写药方类大编予谓白乐天婢能寻药草犬不吠医人放翁此联亦近之久雨得窻光尤为佳句经年亦作经秋  

人间跛男子物外病维摩【`元注病中遂牵病右足`】可但妨趍拜何因废啸歌菜羮醯酱薄邨巷棘茨多举手谢隣父非君谁肯过  

五六古淡有味此放翁八十六岁时诗  

病中示儿辈  

去去生方逺死即休狂思攘鬼手危至服丹头有剑知谁与无香可得留惟应勤孝谨事事鉴恬侯此放翁易箦前倒数第三诗也其临终之诗曰死去元知万事空但悲不见九州同王师北定中原日家祭无忘告乃翁嘉定二年己巳冬也先是腊月五日脱去左车第二牙亦有诗其卒之日候攷盖年八十有六生于宣和七年乙巳后生读此选诗不可以病为忌死为讳书之洪范曰考终命礼之善颂曰哭于斯乃人生之终事也得如放翁八十有六者世有几人哉  

七言【`二十八首`】  

春尽日宴罢感事独吟【`元注云开成五年三月三十日作`】  

白居易  

五年三月今朝尽客散筵空独掩扉病与乐天相伴住春同樊子一时归闲听莺语移时立思逐杨花触处飞金带缒腰衫委地年年衰瘦不胜衣  

樱桃樊素口杨栁小蛮腰长庆集中无此诗别栁枝诗云两枝杨栁小楼中嫋娜多年伴醉翁明日放归归去后世间应不要春风为病风痹遣二妾故有是作觞咏罢来宾阁闭笙歌散后妓房空亦病中所赋又明年有诗云去岁楼中别栁枝自注云樊蛮也二妓者皆以栁枝目之云  

改业  

先生老去饮无兴居士病来闲有余犹觉醉吟多放逸不如禅坐更清虚柘枝红袖教丸药羯鼓苍头遣种蔬却被山僧相戏问一时改业意何如  

第三句元注子先有醉吟先生传故云尾句此亦戏笑近人情  

眼病二首  

散乱空中千片雪防笼物上一重纱纵逢晴景如看雾不是春天亦见花僧说客尘来眼界医言风在肝家两头治疗何曽差药力微茫佛力赊  

眼藏损伤来已久病根牢固去应难医师尽劝先停酒道侣多教早罢官案上谩铺龙树论合中虚撚决明丸人间方药应无益争得金箆试刮看  

白体诗不可以陈简斋目疾诗律律之然此亦善形容不取其格而取其味  

病眼花  

头风目乘衰老祗有増加岂有瘳花发眼中犹足怪栁生肘上亦须休大窠罗绮看终辨小字文书见便愁必若不能分黑白却应无悔复无尤  

诗律圆熟山谷云阅人朦胧自有味看字昏澁尤宜懒是也  

答窦拾遗卧病见寄　　　　　包　佶  

今春扶病移沧海几度承恩对白花送客屡闻檐外鹊消愁已辨酒中蛇瓶收枸杞悬泉水鼎链芙蓉伏火砂误入尘埃牵吏役羞将簿领到君家  

诗欲新而不陈已辨酒中蛇则无疑矣已辨二字佳事故而意新枸杞悬泉水芙蓉伏火砂亦新  

秋居病中  

幽居悄悄何人到落日清凉满树梢新句有时愁里得古方无效病来抛荒檐数蝶悬蛛网空屋孤萤入燕巢独卧南窻秋色晚一庭红叶掩衡茅  

病中书事　　　　　　　　　李后主  

病身坚固道情深宴室清香思自任月照静居惟捣药门扃幽院只来禽庸医懒听词何取小婢将行力未禁赖问空门知气味不然烦恼万涂侵  

此诗八句俱有味然不似人主之作只似贫士大夫诗也  

移病还台凡阅半岁乃愈始到家园视园夫治  

畦植花因成自叹　　　　　　宋　祁  

卧治无功赐告囘骤叨鸣履上中台【`病中改八座`】壶丘天壤非真死蒙叟轩裳是傥来经灌旱蔬扶陇出失刋园蘂犯檐开此身疎拙真丘壑不是当年王佐才  

病起思归　　　　　　　　　王禹偁  

年来多病转思山终日呻吟簿籍间叔夜养生休著论陶潜虽死只应闲又移郡印三年调才报君恩两鬓斑安得便归田里去松篁泉石掩柴关  

四十为郎非不偶况曽题笔直瀛洲明时遇主谁甘退白发侵人自合休梦得蹉跎因出郡【`刘梦得贬谪为郎四十余年`】薛能诗什耻监州【`薛许昌诗云监州是戏儒`】春来病起思归甚未敢飞章达冕旒  

元之谪商州团练副使时诗盖白乐天体也  

卧病月余呈子由二首　　　　张　耒  

蔀室悠悠昏复朝强披庄子说逍遥四禅未到风犹梗九转无功火不烧学道若为调鹿马是身不实似芭蕉丹砂赤箭功何有卧听清言意自消  

风叶鸣窻已复朝唤囘归梦故人遥酒壶暗淡浮尘集药鼎青荧败叶烧闭户独依寒蟋蟀移牀更就雨芭蕉雪深更请安心术长日如年未易消  

四禅九转句佳次篇两更字刋本如此恐元藁必不然  

病肺对雪  

拥庭晴雪照髙堂卧病悠悠废举觞肺疾仅同园令渴齿伤不为防舆狂交飞翠斚知谁醉独嗅乌巾认旧香【`元注漉酒渊明名也`】唯有烹茶心未厌故知淡薄味能长  

三四絶佳不为防舆狂尤新异五六应二句谓不能饮觞斚二字犯重  

昼卧懐陈三时陈三卧疾  

睡如饮蜜入蜂房懒似游丝百尺长陋巷谁过居士疾春风正作国人狂吟诗得瘦由无性辟谷身轻合有方欲饷子桑归问妇一瓢过午尚悬墙  

此以问陈后山疾也后山答昔闻杜氏妇剪髻事宾客君妇定不然三梳奉巾栉是也  

喜七兄疾愈  

净名居士本非病五禽先生能养身家人但讶少陵观乡里不知顔子贫身内故知闲是药人间谁有道通神喜闻渐离乌皮儿花气晴来欲逼人  

此等诗岂补缀鬭合者能之只如信口说话而他人不能如此信口说也  

和黄预病起　　　　　　　　陈师道  

似闻药病已投机牛鬬蛇妖顿觉非李贺固知当得疾沈侯可更不胜衣惊逢白璧山千仞防见黄金带十围只信诗书端作祟孰知糠籺亦能肥  

后山诗句句有关锁字有眼意有脉当细观之  

眼疾　　　　　　　　　　　陈与义  

天公嗔我眼常白故着昏花阿堵中不怪参军骑瞎马但妨中散送飞鸿着篱令恶谁能对损读方竒定有功九恼从来是佛种防知那律证圆通  

此诗八句而用七事谓诗不在用事者殆胸中无书耳盲人骑瞎马夜半临深池此世说殷仲堪参军所作危语仲堪眇一目适忤之只见门外着篱未见眼中安障此方干令以嘲李主簿范武子患目痛求方于张湛湛戏谓此方用损读书一减思虑二专内视三简外观四早晚起五夜早眠六凡六物熬以神灰下以气簁今刋本多误作损续非也白眼阿堵送飞鸿三事非僻那律事出楞严经无目可以证道其要妙在用虚字以斡实事不可不细味也  

次韵王元勃问予齿脱　　　　曽　几  

齿危但以粥充虚辜负公家夏屋渠【`元注旧说夏屋大具渠勤也言说大具其意勤勤然`】政恐麴生真作祟可怜髯簿顿成疎【`元注炙毂子谓羊为髯须主簿`】动摇不减韩吏部蹴踏非勤焦校书落势今年殊未已祗应从此并无余  

此当与陈简斋目疾范石湖耳鸣诗参综以观格律相似善用事亦相似但贮胸无竒书落笔无活法则不能耳谁谓江西诗可轻视乎  

次韵朱德裕见赠予病初起　　周　孚  

盖世功名黍一炊惊心岁月毂双驰五浆先馈那须尔二防相陵少避之种种鬓毛吾欲老翩翩书劄子能竒黄花无语秋将暮莫惜谈与解颐  

周孚字信道济南人乾道二年进士为仪曺在官卒诗本黄太史辛稼轩刋其集曰槖斋集丘详之惜其年不老盖尚进而未艾  

耳鸣　　　　　　　　　　　范成大  

东极空歌下始青西方寳网奏韶英不须路入兠元国自有音闻空筏城牛蚁谁知牀下鬭鸡蝇任向梦中鸣如今却笑难陀种无耳何劳强听声  

二首选一前篇有云梦中鼓响生千偈觉后舂声失百非又云寄语爵隂呑贼道玉牀安稳坐朱衣皆竒博已甚谓能诗者不必读书不在用事可乎  

病足累日不能出掩门折花自娯  

陆　游  

频报园花照眼明蹒跚正废下堂行拥衾又听五更雨屈指都无三日晴不奈病何抛酒盏粗知春在赖莺声一枝自浸铜瓶水喜与年光未隔生  

此庆元四年戉午诗放翁年七十四第六句絶妙  

病愈  

倦榻呻吟毎自哀占蓍来吉出余灾自能洗砚拂书几时亦折花寻酒杯久类寒蛟潜岫穴忽如老马喷风埃霜晴烂熳东窻日一笑山坡访早梅  

此亦庆元四年戉午时诗  

五月初病体觉愈轻偶书  

世事纷纷了不知又逢乳燕麦秋时经年谢客常因醉三日无诗自怪衰乗雨旋移西崦药留灯自覆北窻棋但将生死俱拈起造物从来是小儿  

此庆元五年己未诗放翁时年七十五  

小疾两日而愈  

病骨羸然山泽臞故应行路笑形模记书身大似椰子忍事瘿生如瓠壶美酒得钱犹可致髙人折简孰能呼不如净扫茅斋地临看防香起瓦炉  

不着行路笑形模一句则引椰子瓠壶两句不来此足见诗家手段放翁是年八十二开禧二年丙寅也明年而胄败放翁犹健也  

病起　　　　　　　　　　　赵师秀  

身如瘦鹤已伶俜一卧兼旬更有零朝客偶知亲送药野僧相保宻持经力微尚觉衣裳重才退难徼笔砚灵惟有岩花心未已遍分黄菊揷空瓶  

此诗三四先云朝士偶知来送药野僧相保为持经后乃改下亲字宻字亦诗法所当然也但更有零三字不佳四灵学姚合贾岛诗而不至七言律大率皆弱格不髙致也  

发脱　　　　　　　　　　　刘克庄  

发脱纷纷不待爬天将丑怪变妍华论为城旦宁非怒度作沙弥亦自佳稚子笑翁簮柏叶侍人讳老匣菱花霜寒尤要泥丸暖惭愧乌巾着意遮  

白乐天陈简斋之目张文潜曾茶山之齿范石湖之耳加以后村发秃诗可发一笑然后邨诗不及诸公  

问友人病  

病来清瘦欲通仙深炷篝香拂地眠野客劝寻廉药买外人偷出近诗传术庸难靠医求效俗陋多依鬼乞怜鸥鹭如欺行迹少分明溪上占渔船  

诗意自足但是格卑  

## 瀛奎律髓卷四十五  

元　方回　编  

感旧类  

七言【`七首`】  

陈阜卿先生为两浙转运司考试官时秦丞相之孙以右文殿修撰来就试直欲首选阜卿得予文卷擢置第一秦氏大怒予明年既显黜先生亦几陷危机偶秦公薨遂已予晚岁料理故书得先生手帖追感平昔作长句以识其事不  

知衰涕之集也　　　　　　　陆　游  

冀北当年浩莫分斯人一顾每空羣国家科第与风汉天下英雄唯使君后进何人知大老横流无地寄斯文自怜衰钝辜真赏犹窃虚名海内闻  

此谓秦埙也选此诗以见老桧之无识放翁下第以此  

雪夜感旧  

江月亭前桦烛香龙门阁上防声长乱山古驿经三折小市孤城宿两当晚岁犹思事鞍马当时那信老耕桑緑沉金鏁俱尘委雪洒寒灯泪数行  

忆昔  

忆昔从戎出渭滨壶浆马首泣遗民夜栖髙冡占星象昼上巢车望敌尘共道功名方迫逐岂知老病只逡巡灯前抚卷空流涕何限人间失意人  

感昔  

三着朝冠入上都黄封频醉渴相如马慵立仗宁辞斥兰偶当门敢怨锄富贵尚思还此笏衰残故合爱吾庐灯前目力依然在且尽山房万卷书  

五丈原头秋色新当时许国欲忘身长安之西过万里北斗以南惟一人徃事已如辽海鹤余年空羡葛天民腰间白羽凋零尽却照青溪整角巾  

梦蜀  

梦饮成都好事家新妆执乐雁行斜赭肩郫县千筒酒照眼彭州百防花醉帽倾欹歌未阕罚觥防灔笑方哗霜钟唤觉晨窻白自怪无端一念差  

体熟语丽  

伏读二刘公瑞岩留题感事兴懐至于陨涕追  

次元韵偶成一篇　　　　　　朱　熹  

谁将徤笔写崖隂想见当年抱膝吟缓带轻裘成昨梦遗风余烈到如今西山爽气防犹在北阙精诚直自深故垒近闻新破竹起公无路祗伤心  

元注右懐寳忠李公作近闻西兵进取闗陜其帅即公旧部曲也  

## 瀛奎律髓卷四十六  

元　方回　编  

侠少类  

昔司马子长作游侠列传余仿其意分侠少类五言【`八首`】  

杂诗　　　　　　　　　　　卢　象  

君家御沟上垂柳夹朱门列鼎会中贵鸣珂朝至尊死生在片议穷达独一言须识苦寒士莫矜狐白温此诗有古乐府之意格调甚髙前四句叙其富贵五六言其权势之盛末句使之怜寒士也  

赠张建　　　　　　　　　　韩　翃  

结客平陵下当年倚侠游传看辘轳剑醉脱骕骦裘翠羽双鬟妾珠帘百尺楼春风坐相待晚日莫淹留双鬟妾百尺楼本无足道亦见世间有此骄佚之人也以入侠少亦在乎时而已  

长安路  

长安九城路戚里五侯家结束趋平乐联翩互狭斜髙楼临积水复道出繁花惟有相如宅蓬门度岁华诗法当如此前六句总説繁华结句却合归之寂寞前一段全説书生气味结句却合説豪贵不知此诗乃为佳也  

关山月　　　　　　　　　　霍　总  

珠笼翡翠牀白晳侍中郎五日来花下双童问道傍到门车马狭连夜管弦长毎笑东家子窥他宋玉墙  

邯郸侠少年　　　　　　　　郑　鏦  

夜渡浊河津衣中劒满身兵符刼晋鄙匕首刺秦人报士非无胆髙堂念有亲昨缘秦苦赵来往大梁频第六句有味  

少年行　　　　　　　　　　刘长卿  

射飞夸侍猎行乐爱联镳荐枕青蛾艳鸣鞭白马骄曲房珠翠合深院管弦调日晚春风里衣香满路飘此诗似非长卿所作中四句太艶而浅末句颇可采此题于其后不无少贬乃佳  

少年行　　　　　　　　　　林　寛  

栁烟侵御道门映夹城开白日莫空过青春不再来报讐冲雪去乘醉臂鹰回看取歌钟地残阳满壊台三四本形容侠少汲汲皇皇为游乐之事不肯虚度时光幼时见人书此句以戒学堂儿曹其承上句即无正当之论不足采也不知乃为唐人林寛诗也  

少年　　　　　　　　　　　张　耒  

朱绳缚天狗白羽射旄头新佩将军印初成甲第楼丝罗诸院夜鞍马五陵秋惟有如霜鬓令君览镜愁格近古似陈宋  

七言【`九首`】  

赠王枢宻【`一作中贵王枢宻守澄宗侄也`】　　　王　建  

三朝行坐镇相随今日春宫见小时脱下御衣先试着进来龙马毎教骑长承宻防归家少独奏边机出殿迟自是姓同亲向説九重争得外人知  

闻説  

桃花百叶不成春鹤筭千年也未神秦陇洲缘鹦鹉贵王侯家为牡丹贫歌头舞靣回回别鬓様眉心日日新鼓动六街骑马出相逢总是学狂人  

叹时世衰薄不务本长安富贵之家所知惟此而不知生熟好恶也  

寄丹阳刘太真　　　　　　　韩　翃  

长安道上落花朝羡尔当年赏事饶下筯已怜鵞炙美开笼不少鸭【`疑当作雉`】媒娇春衣晓入青阳巷细马初过皂角桥相访不辞千里远西风好借木兰桡  

富平少侯　　　　　　　　　李商隐  

七国三边未到忧十三身袭富平侯不收金弹抛林外却惜银牀在井头绿树转灯珠错落绣檀回枕玉雕锼当关不报侵晨客新得佳人字莫愁  

丁年　　　　　　　　　　　王安石  

丁年结客盛游从宛洛氊车处处逢吟尽物华愁笔老醉消春色爱酷浓垆间寂寞相如病锻处荒凉叔夜慵早晚青云须自致立谈平取彻侯封  

公子　　　　　　　　　　　杨　亿  

夹道青楼拂防霓月轩宫袖按前溪锦鳞河伯供烹鲤金距隣翁逐鬬鸡细雨垫巾过柳市轻风侧防上铜鞮瑚击碎牛心熟香草兰芳客自迷  

公子　　　　　　　　　　　刘　筠  

油壁香车隔渭桥黄山路远苦相邀行庖防蜡雕胡熟永埒铺金汗血骄别舘横陈张静婉期门长揖霍嫖姚注钩握槊曽无惮绿桂膏浓晓未销  

公子　　　　　　　　　　　钱惟演  

莲勺交衢接荻园来时十里一开筵歌翻南国桃根曲马过章台杏叶鞯别殿对回双绶贵后门归夜九枝然闲随翠幰欹乌防紫陌三条入栁烟  

公子　　　　　　　　　　　胡　宿  

北第当衢防有衣巾帷鲜媚仆如犀万钱供筯鸣钟沸三组垂腰佩玉低座上赋鹦穷处士楼前盘马小征西去天尺五城南路此去青云别有梯  

胡武平笔端髙爽似陆农师  

## 瀛奎律髓卷四十七  

元　方回　编  

释梵类  

经来白马寺僧到赤乌年释氏之炽于中国久矣士大夫靡然从之适其居友其徒或乐其説且深好之而研其所谓学此一流也至唐韩昌黎始辞而辟之其送文畅澄观灵师恵师虽皆有诗未尝渐染其教也而诗家者流又能精述其趣味之奥使人玩之而不能释亦岂可谓无补于身心者哉凡寺院庵寮题咏皆附于此  

五言【`二百四首`】  

酬晖上人独坐山亭有赠　　　陈子昻  

钟梵经行处香牀坐入禅岩亭交杂树石濑泻鸣泉水月心方寂云霞思独宁知人代里疲病得攀援盛唐人诗多以起句十字为题目中二聨写景咏物结句十字撇开却説别意此一大机括也  

灵隐寺　　　　　　　　　　骆宾王  

鹫岭郁岧嶤龙宫隐寂寥楼观沧海日门听浙江潮桂子月中落天香云外飘扪萝登塔远刳木引泉遥霜薄花更发冰轻叶互雕夙龄尚遐异搜对涤烦嚣防入天台里看予渡石桥  

唐史言宋之问诗比于沈庾精宻又加靡丽葢律体之祖也或者谓此诗之问首吟二句而禅榻老僧遽续数联实骆宾王逃难削髪在寺为之予著名僧诗话已详着其説两存之可也  

称心寺　　　　　　　　　　宋之问  

征帆恣远寻逶迤过称心凝滞蘅茝岸防洄樝柚林穿溆不厌曲舣潭惟爱深为乐凡几许听取舟中琴此犹未尽脱齐梁陈隋体也庾信诗多如此  

登总持寺浮图  

梵宇出三天登兹望八川开襟俯城阙挥手拍云烟函谷春山外昆池落日边东京杨栁陌少别遂经年此即自成唐律诗摆脱陈隋矣  

陪润州薛司空丹徒桂明府游招隐寺  

共寻招隐寺初识戴颙家还依旧泉壑应改昔云霞绿竹寒天笋红蕉腊月花金绳倘留客为系日光斜五六富艶  

游法华寺十韵  

髙岫拟耆阇真乘引妙车空中结楼殿意表出云霞后果传三足前因感六牙宴林薰寳树水溜滴金沙寒谷梅犹浅温庭橘半华台香红药乱塔影绿篁遮果渐轮王族缘超梵帝家晨行蹋忍草夜诵得灵花江郡将何匹天都亦未加朝来泛舟所应是逐仙槎  

此诗工甚青鸟三足白象六牙工之至矣  

游少林寺　　　　　　　　　沈佺期  

长歌游寳地徙倚对珠林雁塔风霜古龙池岁月深绀园澄夕霁碧殿下秋隂归路烟霞晚山蝉处处吟唐律诗初盛少变梁陈而富丽之中稍加劲健如此者是也  

游梵宇三觉寺　　　　　　　王　勃  

杏阁披青磴雕台控紫岑叶齐山路狭花积野坛深萝幌栖禅影松门听梵音遽忻陪妙躅延赏涤烦襟四十字无一字不工岂减沈佺期宋之问哉裴行俭以器识一语少王杨卢骆彼专以富贵骨相取人而文之以器识之説吾未见裴之合于四子也宾王檄武氏一抔之土未干六尺之孤安在气葢万古虽败而死何伤或谓亡命为僧亦未必然○唐律诗之初前六句叙景物末后二句以情致缴之周伯弜四实四虚之説遂穷焉  

酬思上人林泉【`四首取二`】　　骆宾王  

闻君招隐地髣髴武陵春缉芰知远楚披蓁似避秦崩查年祀积幽草岁时新一谢沧浪水安知有逸人芳晨临上月幽赏狎中园有蝶堪成梦无羊可触藩忘懐南涧藻蠲忿北堂萱坐叹华滋歇思君谁为言后两首有云客有迁莺处人无结驷来又云芳杜湘君曲幽兰楚客词山中有春草长似寄相思皆才髙思爽予选此诗信手看其前后甚多佳句北眺云既出封泥谷还过避雨陵淮口云从帝留余地封王表旧城岸昏函蜃气潮满应鸡声守岁云夜将寒色去年共晓光新如荷香销晚夏菊气入新秋橘气行应化蓬心去不安皆可书但情味寥落多不得志之辞云  

春日上方即事　　　　　　　王　维  

好读髙僧传时看辟谷方鸠形将刻杖殻用支牀栁色春山映花明夕鸟藏北窗桃李下闲步但焚香三四新异  

登辨觉寺  

竹迳连初地莲峯出化城窗中三楚尽林外九江平輭草承趺坐长松响梵声空居法云外观世得无生此似是庐山僧寺三四形容广大其语即无雕刻而牕中林外四字一了数千里佳甚  

题融公兰若　　　　　　　　孟浩然  

精舍买金开流泉绕砌回芰荷薰讲席松栢映香台法雨晴飞去天花书下来谈殊未已归骑夕阳催  

陪姚使君题惠上人房  

带雪梅初暖含烟栁尚青来窥童子偈得听法王经防里知无我观空厌有形迷心应觉悟客思未遑宁浩然于佛法亦深有所得此篇五六语意明白无碍张丞相经玉泉长韵云闻钟鹿门近照胆玉泉清尤佳  

春日归山寄孟浩然　　　　　李　白  

朱绂遗尘境青山谒梵筵金绳开觉路寳筏渡迷川岭树攅飞栱嵒花覆谷泉塔形标海月楼势出江烟香气三天下钟声万壑连荷秋珠已滴松宻葢初圆鸟聚疑闻法龙参若防禅愧非流水韵叨入伯牙弦  

太白负不羁之才乐府大篇翕忽变化而此一律诗乃工夫缜宻如此杜审言宋之问相伯仲别有赠浩然诗曰醉月频中圣迷花不事君虽飘逸不如此诗之端整以其多禅语也以入释梵类  

宿赞公房　　　　　　　　　杜　甫  

杖钖何来此秋风已飒然雨荒深院菊霜倒半池莲放逐宁违性虚空不离禅相逢成夜宿陇月向人圆赞公谪居秦州即在长安贼中时大云寺长老也尝有四诗宿其房今又于陇郡相逢也乾元二年己亥年四十八矣  

谒真谛寺禅师  

兰若山髙处烟霞障几重冻泉依细石晴雪落长松问法看诗妄观身向酒慵未能割妻子卜宅近前峯凡诗只如此作自伶俐前四句景而起句为题目后四句情而结句有合杀  

和裴迪登新泽寺寄王侍郎【`王时牧蜀`】  

何限倚山木吟诗秋叶黄蝉声集古寺鸟影度寒塘风物悲游子登临忆侍郎老夫贪佛日随意宿僧房老杜诗警句无不以为着题诗矣其不甚切之句如有客传河尹如他乡推表弟如君王问长卿如登临忆侍郎亦人所脍炙复引用之即自典雅何也学诗者而不熟老杜可乎  

题武师屋壁  

何年顾虎头满壁畵瀛洲赤日石林气青天江水流锡飞常近鹤杯渡不惊鸥似得庐山路真随惠远游此是题诗于所畵之壁皆指畵而赋之曰锡飞曰杯渡皆畵中事也似得庐山路而真随惠远游言畵也  

秦州杂诗  

秦州山北寺胜迹隗嚣宫苔藓山门古丹青野殿空月明垂叶露云逐度溪风清渭无情极愁时独向东此诗晚唐人声调一同五六极天下之工第七句天生此语  

山寺  

野寺残僧少山园细路髙麝香眠石竹鹦鹉啄金桃乱水通人过悬崖置屋牢上方重阁晚百里见纎毫五六新异末句开濶  

上牛头寺  

青山意不尽衮衮上牛头无复能拘碍真成浪出游花浓春寺静竹细野池幽何处啼莺切移时独未休后四句工丽清婉  

上兠率寺  

兠率知名寺真如防法堂江山有巴蜀栋宇自齐梁庾信哀虽久何颙好不忘白牛车远近且欲上慈航韩魏公谓人才须入麄入细老杜诗不有前诗何以入细此一诗三四忽又如此广远五六古淡有意  

游修觉寺  

野寺江天豁山扉花竹幽诗应有神助吾得及春游径石相萦带川云自去留禅枝宿众鸟漂转暮归愁读老杜诗首首不同此又是一格  

己上人茅斋  

已公茅屋下可以赋新诗枕簟入林僻茶留客迟江莲揺白羽天棘蔓青丝空忝许询辈难酬支遁辞天棘或云麦门冬也蔓或作梦非此乃老杜中年前诗  

题远公经台　　　　　　　　祖　咏  

兰若无人到真僧出复稀苔侵行道席云湿坐禅衣涧鼠缘香案山蝉噪竹扉世间长不见宁止暂忘归第四句湿字好涧一作溪  

晚过磐石寺礼郑和尚　　　　岑　参  

暂诣髙僧话来寻野寺孤岸花藏水碓溪竹映风炉顶上巢新鹤衣中得旧珠谈禅未得去辍棹且踟蹰水碓风炉自然成对  

同崔三十侍御灌口夜宿报恩寺  

同君寻野寺夜【`一作便`】宿支公房溪月冷深殿江云拥回廊燃灯松林静煮茗柴门香胜事不可接相思幽兴长律诗中之拗字者庾信诗爱如此五六眼前事但安排得雅净  

题少室山寺　　　　　　　　褚朝阳  

飞阁青霞里先秋独早凉天花映窗近月桂拂檐香华岳三峯小黄河一带长空间指归路烟际有垂杨第二句好第四句亦佳  

经废寺　　　　　　　　　　顾　况  

不知何世界有似处南朝石路无人扫松门被火烧断幡犹挂刹故板尚搘桥数卷残经在多年字欲销五六犹字尚字稍相犯  

起度律师同居东斋院　　　　韦应物  

释子喜相偶幽林俱避喧安居同僧夏清夜讽道言对閤景恒宴步庭隂始繁逍遥无一事松风入南轩淡而有味  

秋日过鸿举法师寺院　　　　刘禹锡  

看畵长廊遍寻僧一迳幽小池兼鹤净古木带蝉秋客至茶烟起禽归讲席收浮杯明日去相望水悠悠  

题招隐寺  

隐士遗尘在髙僧精舍开地形临渚断江势触山回楚野花多思南禽声例哀慇懃最髙顶闲即望乡来刘梦得诗老辣不可以妆防并观  

宿诚禅师山房题赠  

不出孤峯上人间四十秋视身如传舍阅世甚东流法为因缘立心从次第修中宵问真偈有住是吾忧第四句甚字下得妙  

送文畅上人东游  

得道即无着随缘西复东貌依年腊老心到夜禅空山宿驯溪虎江行滤水虫悠悠尘客思春满碧云中  

旅次景空寺宿幽上人院  

不与人境接寺门开向山暮钟鸣鸟聚秋雨病僧闲月隠云树外萤飞廊宇间幸投花界宿暂得静心顔  

晚春登天云寺南楼赠常禅师  

花尽头新白登楼意若何岁时春日少世界苦人多愁醉非因酒悲吟不是歌求师治此病唯听读楞伽龙化寺主家小尼【`郭代公爱姬薛氏防尝为尼小名仙人子`】  

头青眉眼细十四女沙弥夜静双林怕春深一食饥步慵行道困起晚诵经迟应似仙人子花宫未嫁时  

题报恩寺  

好是清凉地都无系绊身晚晴宜野寺秋景属闲人净石堪敷坐寒泉可濯巾自惭衰鬓上犹带郡庭尘三四雅淡  

武丘寺路【`元注去年重开寺路桃李莲荷约种数千株`】  

自开山寺路水陆往来频银勒牵骄马花船载丽人芰荷生欲遍桃李种仍新好在湖堤上长留一道春第四句诗兴俱丽  

春日与刘评事过故证【`一作澄`】上人院  

杨巨源  

曾共刘谘议同时事道林与君方掩泪来客是知心堦雪凌春积钟烟向夕深依然旧童子相送出花隂五六细润  

送僧归太白山　　　　　　　贾　岛  

坚冰连夏处太白接青天云塞石房路峯明雨外巅夜禅临虎穴寒潄撇龙泉后防不期日相逢应信缘  

宿山寺  

众岫耸寒色精庐向此分流星透疎木走月逆行云絶顶人来少髙松鹤不羣一僧年八十世事未曾闻  

赠无懐禅师  

身从歴刼修果以此生周禅定石牀暖月移山树秋捧盂观宿饭敲磬过清流不掩关路教人问到头第五句何其穷之极也三四佳  

送去华法师  

在越居何寺东南水路归秋江洗一钵寒日晒三衣黙听鸿声尽行看蝶影飞囊中无寳货船戸夜扄稀后六句皆好  

送无可上人  

圭峯霁色新送此草堂人尘尾同离寺蛩鸣暂别亲独行潭底影数息树边身终有烟霞约天台作近隣五六絶唱  

送贺兰上人  

野僧来别我畧坐傍泉沙远道擎空鉢深山踏落花无师禅自解有格句堪夸此去非缘事孤云不定家  

灵凖上人院  

掩扉当太白腊数等松椿禁漏来遥夜山泉落近邻经声终卷晓草色几芽春海内知名士交游凖上人末句直道其事亦是一法  

题青龙寺镜公房  

一夕曾留宿终南揺落时孤灯冈舍掩残磬雪风吹树老因寒折泉深出井迟疎慵岂有事多失上方期中四句已佳尾句谓疎慵之人有何事乎而多失上方之约亦竒也  

就可公宿  

十里寻幽寺寒流数分僧同雪夜坐雁向草堂闻静语终灯熖余生许峤云犹来多抱疾声不达明君  

哭宗宻禅师  

鸟道雪岑巅师亡谁去禅几尘增灭后树色改生前层塔当松吹残踪傍野泉唯嗟听经虎时到壊庵边  

哭柏岩禅师  

苔覆石牀新师曾占几春写留行道影焚却坐禅身塔院关松雪经房锁隙尘自嫌双泪下不是解空人欧公谓第四句似烧杀活和尚诚亦可议然诗格自好  

律僧　　　　　　　　　　　张　籍  

苦行长不出清羸最少年持斋唯一食讲律岂曾眠避草每移径滤虫还入泉从来天竺法到此几人传  

山中赠日南僧  

独向双峯老松门闭两涯翻经上蕉叶挂衲落藤花甃石新开井穿林自种茶时逢海南客蛮语问谁家  

游襄阳山寺  

秋色江边路烟霞若有期寺贫无施利僧老足慈悲薜荔侵禅窟虾蟇占浴池闲游殊未遍即是下山时司业三诗皆平易惟虾蟇占浴池一句怪异  

贻小尼师　　　　　　　　　王　建  

新剃青头发生来未扫眉身轻礼拜稳心慢记经迟唤起犹侵晓催斋已过时春晴堦下立私地弄花枝防侮已甚人家好儿女何为落于尼寺  

过无何上人院　　　　　　　姚　合  

寥寥听不尽孤磬与疎钟烦恼师长别清凉我暂逢蚁行经古藓鹤毳落深松自想归时路尘埃复几重五六参入贾浪仙也  

寄紫阁无名头陀【`自新罗来`】  

峭行得如如谁分圣与愚不眠知梦妄无号免人呼山海禅【`一作法`】皆遍华夷佛岂殊何因接师话清净在斯须佛本生于西夷而染于中华今曰华夷佛岂殊是妄生分别相也第新罗之人亦有佛性以此推之即通  

寄无可上人  

十二门中寺诗僧寺独幽多年松色别后夜磬声秋见世虑皆尽来生事更修终须执瓶鉢相逐入牛头见世虑皆尽固人之所难来生事更修此理恐不然也此诗却自可观  

寄石桥僧　　　　　　　　　项　斯  

逢师入山日道在石桥边别后何【`一作无`】人见秋来几处蝉溪中云隔寺夜半雪【`一作雨`】添泉生有天台约知无却出缘  

五六佳  

寄坐夏僧  

坐夏日偏长知师在律堂多因束带热更忆剃头凉苔色侵经架松隂到簟牀还应炼诗句借卧石池傍  

送僧归南岳  

心知衡岳路不怕去人稀船里谁鸣磬沙头自曝衣有家从小别是寺即言归料得逢春住当禅云满扉五六瘦淡  

赠海明上人　　　　　　　　耿　湋  

来自西天竺持经奉紫微年深梵语变行苦俗流归月上安禅久苔生出院稀梁间有驯鸽不去为忘【`一作无`】机中两联皆下句胜上句  

寄太白无能禅师　　　　　　顾非熊  

太白山中寺师居最上方猎人偷佛火栎鼠戱禅牀定久衣尘积行稀径草长有谁来问法林杪过残阳中四句俱工  

岁莫自广江至新兴往复中题峡山寺  

许　浑  

夜醉晨方醒孤吟恐失羣海防潮上见江鹄雾中闻未腊梅先实经【`一作终`】冬草自薰树随山崦合泉到石棱分虎迹空林雨猨声絶岭云萧萧异乡鬓明日共丝棼许丁卯此四首诗题峡山寺其实广东风土也诗句句工但太工则形胜于神耳  

薄暮缘西峡停桡一访僧鹭巢横卧栁猿饮倒垂藤水曲岩千叠云重树百层山风寒殿磬溪雨夜船灯滩涨危槎没泉冲怪石崩中台一襟泪岁杪别良朋  

宻树分苍壁长溪抱碧岑海风闻鹤远潭日见鱼深松葢环清韵榕根架绿隂【`南方大叶榕树枝危者輙生根垂入地如柱大`】洞丁多斵石蛮女半淘金【`端州斵石涂涯县淘金为业`】南浦惊春至西楼送月沉江流不过岭何处寄归心  

月在行人起千峯复万峯海虚争翡翠溪逻鬬芙蓉【`南方呼市为虚呼戍为逻新州有翡翠虚芙蓉逻也`】古木髙生斛隂池满种松【`木斛花生于他树槎枿池沼多松谓之水松也`】火探深洞燕香送远潭龙【`南方持火于乳泂中取燕而食广州悦城县有温媪龙即蛇也随水往舟船至人家或千里外皆以香酒果送之`】蓝坞寒先烧禾堂晚并舂【`种蓝多在坞中先烧其地人以木槽为舂禾谓之舂堂`】更投何处宿西峡隔云钟  

下第寓居崇圣寺感事  

懐玉泣京华旧山归路赊静依禅客院幽学野人家林晚鸟争树园春蜂防花东门有闲地惟种邵平  

洛东兰若夜归  

一衲老襌床吾生半异乡管弦愁里老书剑梦中忙鸟急山初暝蝉稀树正凉又归何处去尘路月苍苍丁卯诗格颇卑句太偶此二诗各有一联佳亦不可废  

孤山寺　　　　　　　　　　张　祜  

楼台耸碧岑一径入湖心不雨山常润无云水自隂断桥荒藓合空院落花深犹忆西牕夜钟声出北林此诗可谓细润然太工太偶合一本作澁  

惠山寺  

旧宅人何在空门客自过泉声到池尽山色上楼多小洞穿斜竹重阶夹细莎殷勤望城市云外暮钟和此诗同前三四尤工五六则工而窘于冗矣以前联不可废也故取之  

题虎丘东寺  

云树拥崔嵬深行异俗埃寺门山外入石壁地中开俯砌池光动登楼海气来伤心万年意金玉葬寒灰杜牧谓谁人得似张公子千首诗轻万戸侯今传者五言律三卷絶句二卷无七言律与古诗也所逸多矣僧寺诗二十四首金山寺诗第一亦当为集中第一孤山寺惠山寺诗次之此诗非亲到虎丘寺不知第四句之工髙堂之后俯视石涧两壁相去数尺而深乃数十丈其长蜿蜒曼衍而坼裂到底泉滴滴然真是竒观故其诗曰石壁地中开非虚也故选此诗以广见闻登楼海气来此一句亦佳他如地僻泉长冷亭香草不凡题道光上人院亦佳至如上坡松径澁深坐石池清之类则非人可到矣  

题金山寺　　　　　　　　　许　棠  

四面波涛匝中流日月隣上穷如出世下瞰忽惊神刹【`一作塔`】碍长空鸟船通外国人房房皆叠石风扫永无尘五六亦竒絶谁言张处士诗后更无人亦可着此语也  

长安逢江南僧　　　　　　　崔　涂  

孤云无定踪忽到又相逢説尽天涯事听残上国钟问人寻寺僻乞食过街慵忆到曾栖处开门对数峯本色当行诗  

赠休粮僧  

闻钟独不斋何事更关懐静少人过院闲从草上堦生台无鸟下石路有云埋为隐禅中旧时犹梦百崖第四句絶妙  

寄贯休　　　　　　　　　　吴　融  

休公何处在知我宦情无巳似冯唐老方知武子愚一身仍更病双阙又须趋若得重相见防心学半铢向承阮梅峯秀实惠书言诗不可多用古人名谓之防鬼簿晚唐人皆不敢下惟老杜最多吴融韩偓在晚唐之晚乃颇参老杜如此一联岂不佳  

寄尚顔师  

僧中难得静静得是吾师到阙不求紫归山祗爱诗临风翘雪足向日剃霜髭自叹眠漳久双林动所思  

题破山寺　　　　　　　　　常　建  

清晨入古寺初日照髙林竹径通幽处禅房花木深山光悦鸟性潭影空人心万籁此俱寂惟闻钟磬音欧公喜此诗三四不必偶乃自是一体葢亦古诗律诗之间全篇自然  

经废寳庆寺　　　　　　　　司空曙  

黄叶前朝寺无僧寒殿开池晴出曝松暝鹤飞回古砌碑横草隂廊画杂苔禅宫亦销歇尘世转堪哀此必武宗废寺之后有此诗句句工尾句尤不露  

冬日题邵公院　　　　　　　刘得仁  

无事关多掩隂阶竹拂苔劲风吹雪聚渇鸟啄冰开树向寒山得人从瀑布来终期天目老擎锡逐云回三四用工至矣唐人作诗不要处模写得直是精神  

秋夜宿僧院  

禅寂无尘地焚香话所归树揺幽鸟梦萤入定僧衣破月斜天半髙河下露微翻令嫌白日动即与心违萤入定僧衣此一句古今无之他有坐学白塔骨坐石鸟疑死刻苦太甚不如此之闲雅尾句尤髙  

题荐福寺衡岳禅师房　　　　韩　翃  

春城乞食还髙论此中闲僧腊阶前树禅心江上山疎帘看雪卷深戸映花关晚送门人去钟声杳霭间第三句最佳五六近套尾句乃有味也  

题龙兴寺澹师房  

双林彼上人诗兴转相亲竹里经声晚门南山色春卷帘苔色净下筯药苗新记取无生理归来问此身五六眼前事耳但一味此句便不可舍  

喜鲍禅师自龙山至　　　　　刘长卿  

故居何日下春草欲芊芊犹对山中月谁听石上泉猿声知后夜花发见流年杖锡闲来往无心到处禅五六佳  

寄灵一上人  

髙僧本姓竺开士旧名林一去春山里千峯不可寻新年芳草遍终日白云深欲徇微官去悬知讶此心刘长卿号五言长城细味其诗思致幽缓不及贾岛之深峭又不似张籍之明白葢颇欠骨力而有委曲之意耳○郎士元集亦有此诗题云赴无锡别云一上人终作度徇作问  

酬普选二上人　　　　　　　严　维  

本意宿东林因听子贱琴遥知大小朗已断去来心夜静溪声近庭寒月色深宁知尘外意定后更成吟五六似浅近细味之亦不可弃  

别至上人  

最称偃少早岁草茅居年老从师律生知解佛书衲衣求壊帛野饭拾春蔬章句无求断诗中学有余五六可观三四亦不草草  

华下送文涓　　　　　　　　司空图  

郊居谢名利何事最相亲渐与论诗久皆知得句新川明虹照雨树宻鸟冲人应念从今去还来岳下频一鸣集尝自夸数联五六其一也其实工宻三四亦自然近中有远  

游歙州兴唐寺　　　　　　　张　乔  

山桥通絶境到此忆天台竹里寻幽径云边上古台鸟归残照出钟断细泉来为爱澄溪月因成隔宿回此吾州水西太平寺也在唐时谓之兴唐寺五六佳末句谓溪清而月可爱因留至隔宿亦善于立论以歙溪极天下之清者  

甘露寺东轩　　　　　　　　周　繇  

每日怜晴眺闲吟只自娱山从平地有水到远天无老树多封楚轻烟暗染吴虽居此廊下入戸亦踟蹰京口甘露寺俯瞰大江远眺溟海委的是此山从平地突起水与天接其言无一字虚也  

宿山寺　　　　　　　　　　张　蠙  

中峯半夜起忽觉在青防下界自生雨上方犹有星楼髙钟独远殿古像多灵好是潺湲水房房伴诵经三四已佳五六尤佳第六句无人曾道末句亦可佳也  

逢播公　　　　　　　　　　周　贺  

带病稀相见西城早晚来山衣风壊帛香印雨沾灰坐久钟声远禅余岳影回却思同宿夜髙枕説天台第六句絶好贺乃清塞上人还俗故于僧诗尤熟  

宿杼山昼公禅堂  

从作西河客别离经半年却来峯顶宿知废井南禅积霭沉斜月孤灯照落泉何当闲事尽相伴老溪边试于山寺夜宿崖有落泉壁有孤灯而思此句则见其有味矣  

赠胡僧  

瘦形无血色草屦着行穿闲话似持咒不眠同坐禅背经来汉地袒膊过冬天情性人难防游方应信缘此诗似觉麄率然今西域僧有此辈乃相率为丐之徒闲话似持咒本是戱言其语言之不可通至如袒膊过冬天葢所啖有麻药一食之不饥亦不寒亦能耐大暑愚俗不悟耳至解药飱肉酒不可以数计云  

休粮僧  

一斋难过日况是更休粮养力时行道闻钟不上堂唯留温药火未写化金方旧有山厨在从僧请作房怪人也不食而私于食者温药化金又似是道流事  

柏岩禅师  

野寺絶依念灵山曽遍行老来披衲重病后读经生乞食嫌村远寻溪爱路平多年柏岩住不记柏岩名即贾岛所哭者三四及尾句俱佳  

入静隐寺途中作  

乱云迷远寺入路认青松鸟道缘巢影僧鞋印雪踪草烟连野烧溪雾隔霜钟更遇樵人问犹言过数峯贺与贾岛本皆僧也故于僧寺诗为善能着题鸟道之行不曰缘树影而曰缘巢影所以为佳五六微冗尾句则又妙矣他如送禅僧云坐禅山店暝补衲夜灯微又如夏髙移坐次斋身疾色浓讲次树生枝皆是僧家滋味俗人所难道者故书之  

哭闲宵上人  

林迳西风急松枝讲钞余冻髭亡夜剃遗偈病时书地燥焚身后堂空着影初吊来频落泪曾忆到吾庐哭僧诗贾岛于柏岩宗宻二人至矣此诗三四亦可佳第五句颇险夫然后知诗之难也  

空寂寺悼元上人　　　　　　钱　起  

凄然双树下垂泪远公房灯续生前火炉添殁后香隂阶明片雪寒竹响空廊寂灭应为乐尘心徒自伤尾句即贾岛不是解空人  

西郊兰若　　　　　　　　　羊士谔  

云天宜北戸塔庙似西方林下僧无事江清日正长石泉盈掬冷山实满枝香寂寞传心印无言亦已忘五六有夏间山居之景眼前事只他人自难道也  

游东林寺　　　　　　　　　黄　滔  

平生爱山水下马虎溪时已到终嫌晚重游预作期寺寒三伏雨松偃数朝枝翻译如曾见白莲开满池黄滔何人此诗三四举唐人无此淡而有味之作五六佳  

瀑布寺真上人院　　　　　　郑　巢  

林疎多暮蝉师去宿山烟古壁灯熏画秋琴雨慢弦竹间窥远鹤岩上取新泉西岳莎房在归期更几年司空图有山雨慢琴之句此亦暗合其联甚佳  

题任处士创资福寺　　　　　鱼机  

幽人剏竒境游客驻行程粉壁空留寺莲宫未有名凿池泉自出开径草重生百尺金轮阁当川豁眼明鱼乃女道士之类题初创寺故云莲宫未有名五六虽浅近亦不为无味  

甘露寺　　　　　　　　　　孙　鲂  

寒暄皆有景孤絶畵难形地拱千寻险天垂四面青昼灯笼雁塔夜磬彻渔汀更爱僧房外波光满戸庭鲂有金山诗惊涛溅佛身之句有病不如过橹妨僧定上句佳如天多剩得月地少不生尘亦不逮张祜而云谁言张处士诗后更无人涉乎夸诞此诗第四句最好尾句亦佳五六则套话也  

题云际寺上方　　　　　　　庐　纶  

松髙萝蔓轻中有石牀平下界水长急上方灯自明空门不易啓初地本无程回步忽山尽万缘从此生五六善于言禅用啓字程字贴门与地而不见其迹  

同徐城李明府游重光寺题晃师房  

刘　商  

野寺僧房远陶潜引客来鸟喧残菓落兰败几花开真性知无住微言欲望回竹风清磬晚归策步苍苔兰败之后有几种花开此意甚深  

月中宿云岩寺上方　　　　　温庭筠  

虚阁披衣坐寒阶踏叶行众星中夜少圆月上方明霭尽无林色喧余有涧声祗应愁恨事还逐晓光生众星至中夜而少以圆月之明在上方也乃一句法五六尤得月夜清寂之味  

题中南佛塔院  

鸣泉隔翠微千里到柴扉地胜人无欲林昏虎有威涧苔侵客履山雪入禅衣桂树芳隂在还期岁晏归三四新异  

登蒋山开善寺　　　　　　　崔　峒  

山殿秋云里香烟出翠微客寻朝磬食【`一作室`】僧背夕阳归下界千门见前朝万事非看心兼送目葭菼暮依依三四已佳五六尤佳以第六句出于不测也  

题宇文裔山寺读书院　　　　于　鹄  

读书林下寺不出动经年草阁连僧院山厨共石泉雪庭无履迹龛壁有灯烟年少今头白删诗到几篇  

防云际寺　　　　　　　　　喻　鳬  

涧壑吼风雷香门【`集作禅关`】絶顶开阁寒僧不下钟定虎常【`一作长`】来鸟啄林梢果鼯跳竹里苔心源暂无【`一作无一`】事尘界拟休回  

三四佳  

题维摩畅上人房朽枿【`集作寒栎`】　　李　洞  

诸方游几腊五夏五峯销越讲迎骑象【`一作马`】蕃斋懴射雕冷笻书雪倚寒栎话云烧从此栖林老瞥然三万朝李洞学贾浪仙诗至铸其像而事之此诗工甚三四怪异五六亦佳  

宿凤翔天柱寺穷易上人房  

天柱暮相逢吟思天柱峯墨研清露月茶吸白云钟卧语身黏藓行禅顶拂松探【`一作深`】为一诀【`一作决`】明日去临卭  

五六眼前事但善于措置则工拙在丝发之间耳  

游西霞寺　　　　　　　　　皮日休  

不见明居士空山但寂寥白莲吟次缺青霭坐来销泉泠无三伏松枯有六朝何时石上月相对论逍遥三四细看有味五六忽然出竒  

宿澄泉兰若　　　　　　　　郑　谷  

山半古招提空林雪月迷乱流分石上斜汉在松西云集寒庵宿猿先晓磬啼此心如了了祗此是曹溪末句好谷诗多用僧字凡四十余处  

题江岛僧居【`在江之心`】　　　　杜荀鹤  

师爱无尘地江心岛上居接船求化惯登陆赴斋疎载土春栽树抛生日饫鱼入云萧帝寺毕竟欲何如以所居在江水中故五六佳  

封禅寺居　　　　　　　　　罗　隐  

盛礼何由覩嘉名偶寄居周南太史泪蛮徼长卿书砌竹揺风直庭花泣露疎谁能赋秋兴千里隔吾庐题是封禅寺昭谏身居乱世故起句曰盛礼何由覩竒哉句也三四好岂可全不用事善用事者不冗  

题岳州僧舍　　　　　　　　裴　説  

喜到重湖地孤洲横晚烟鹭啣鱼入寺鸦接饭随船松桧君山逈菰蒲梦泽连与师吟论处秋水浸遥天【`洲一作舟`】三四极其新异五六亦状岳州僧舍可谓切题予尝登岳阳楼乃知此诗之佳  

静林寺　　　　　　　　　　僧灵一  

静林溪路远萧帝有遗踪水击罗浮磬山鸣于阗钟灯传三世火树老五株松无数烟霞色空闻昔卧龙第五句最竒下句亦称  

懐旧　　　　　　　　　　　僧皎然  

一坐西林寺从来未下山不因寻长者无事到人间宿雨愁为客寒花笑未还空懐旧山月童子念经闲杼山皎然诗意句律平淡及识顔真卿交韦应物天寳大歴间人皎然字清昼谢灵运十世孙居杼山湖州人真卿为湖州刺史皎然为其著论  

宿吴匡山破寺  

双峯百战后真界满尘埃蔓草缘空壁悲风起故台野花寒更发山月暝还来何事池中水东流独不回废寺诗司空曙为冠此亦可观  

宿西岳白石院　　　　　　　僧无可  

白石上嵌崆寒云西复东瀑流悬往处雏鹤失禅中岳壁松多古坛基雪不通未能亲近去拥褐愧相同第四句竒  

废山寺  

千峯盘磴尽林寺昔年名步步入山影房房闻水声多年人迹絶残日石隂清便可求居止安闲过此生无可称贾岛为从兄诗远不及之而世人多称为岛可何耶可之诗惟髙杉残子落深井冻痕生及听雨寒更尽开门落叶深为最已别收矣  

送僧  

四海无拘系行心兴自浓百年三事衲万事一枝笻夜减当晴影春消过雪踪白云深处去知宿在何峯第五句最髙絶日晴有影为伴至夜则又减去言其孤之极也为僧不孤又恶乎可  

送赞律师归嵩山  

禅意归心急山深定易安清贫修道苦孝友别家难雪路寻溪转花宫映岳看到时孤塔暮松月向人寒为僧以清苦为事是也然孝友之天犹在则别家亦难所谓出家者何其忍然弃骨肉耶存此诗以见予志  

驾幸天长寺应制　　　　　　僧广宣  

天界宜春赏禅门不掩关宸游双阙外僧引百花间车马喧长路烟云净远山观空复观俗皇鉴此中闲唐中贵人多引僧为内供奉写字吟诗俾之应制广宣者宪宗以来居红楼院其诗曰红楼集昌黎集有广宣上人频见访诗岂恶其数耶红楼院处所酉阳杂俎可阅此诗只僧引百花间一句好观空复观俗亦颇通别有七言诗一首佳  

懐智体道人　　　　　　　　僧贯休  

把笔懐吾友庭莺百啭时惟应一处住方得不相思雪水淹门阃春雷折树枝平生无限事不独白云知贯休诗无奈忽有一两句麄俗然其竒亦天出三四近乎俗而理到五六所谓竒也人所罕道而新  

休粮僧  

不食更何求自由终自由身轻嫌衲重天旱为民愁应器谁将去生台蚁不游防须传此术归共老林丘第二句好但近粗俗第三句工第四句忽然不测所谓竒也术字有妙理  

夏日草堂作　　　　　　　　僧齐己  

沙泉带草堂纸帐卷空牀静是真消息吟非俗肺肠园林坐清影梅杏嚼红香谁住原西寺钟声送夕阳此齐已自赋草堂中事也洪觉范取此八句赋为八诗以其句句有味故耶此诗为僧徒所重其来久矣实亦清丽  

题真州精舍  

波心精舍好那岸是繁华碍目无髙树当门即远沙晨斋来海客夜磬到渔家石鼎秋涛静禅回有岳茶第二句那岸二字有深意五六精神而净洁  

宿岳阳开元寺　　　　　　　僧修睦  

竟日凭虚槛何当兴叹频往来人自老今古月长新风逆沉渔唱松疎露鹤身无眠钟又动几客在迷津第六句亦眼前事但下得着自然好  

老僧　　　　　　　　　　　僧景云  

日照西山雪老僧门始开冻瓶黏柱础宿火防炉灰童子病归去鹿麋寒入来斋钟知渐近枝鸟下生台三四已新五六亦新童子以病而归其家故曰归去麋以寒而入其室故曰入来良佳  

华岩寺望樊川　　　　　　　僧子兰  

万木叶初红人家树色中疎钟揺雨脚积水浸云容雪碛回寒雁邨灯促夜舂旧山归未得生计欲何从子兰饮马长城窟一诗传世此诗五六通亦可取  

夷陵即事　　　　　　　　　僧尚顔  

不难饶白髪相续是滩波避世嫌身晚思家乞梦多暑衣经雪着冻砚向阳呵岂欲临岐路还闻圣主过尚顔诗唐之季也此恐是僖宗幸蜀时诗第五句其穷已甚然今之穷者何但此事尚顔又有句云合国诸卿相皆曾着布衣  

赠栖禅上人　　　　　　　　僧虚中  

岩房髙且静住此几寒暄鹿嗅安禅石猿啼乞食村朝阳生树罅古路透云根独步闲相覔凄凉碧洞门僧家寂静欲得如羚羊挂角更无气息葢此物闭气而眠虎狼不能知其为羊也此以譬心而入定之迹乃余事耳禅于石上而鹿来嗅不知石之上有僧此乃佳句余亦称  

赠樊川长老　　　　　　　　僧清尚  

瘦顔诸骨现满面雪毫垂坐石鸟疑死出门人谓痴照身潭入楚浸影桧生隋太白曾经夏清风凉四肢坐石鸟疑死即与鹿嗅安禅石同意皆不如刘得仁萤入定僧衣为妙然用工刻苦不可不选以备旁攷  

题山寺　　　　　　　　　　寇　准  

寺在猿啼外门开古涧涯山深微有径树老半无枝望远云长暝谈空日易移恐朝金马去还失白莲期冦公学晚唐诗尾句忽又似老杜  

游湖上昭庆寺　　　　　　　陈尧佐  

湖边山影里静景与僧分一榻坐临水片心闲对云树寒时落叶鸥散忽成羣莫间红尘事林间肯暂闻此钱唐门外昭庆寺今犹无恙而南渡事业又巳澌尽读此宁无感乎第五句最幽美  

再游海云寺作　　　　　　　宋　祁  

十里云边寺重驱千骑来天形欹野尽江势酿山回园柰浓成幄楼钟近殷雷斜阳归鞅促飞葢冐轻埃三四唐人诗所必有宋人诗罕有然作家固无不有宋公不甚喜僧此成都诗  

懐寄披云峯诚上人　　　　　曹汝弼  

院髙穷木盛野极静无言险路通岩顶香泉出石根微风飘磬韵幽鸟啄苔痕常记相留夜秋堂共听猿景德祥符间诗人有晚唐之风曹以处士与种放魏野林逋相往来故其诗亦似之第六句幽而有味披云峯者古歙水西太平寺之别峯下瞰郡城北望黄山至今有庵宇存焉  

再寄  

江城从别后闻説在松间度日长扄戸终年不下山静为诗所役闲免事相关应喜云边客防搜鬓未斑第五句静为诗所役能言吟者之状凡吾曹能诗者皆然  

赠披云峯岳长老  

禅外掩松扄闲眠度岁隂雨侵香篆涩苔长屐痕深水在铜瓶冷云归玉磬沉前山有灵药时防杖藜寻此诗亦有唐味  

赠僧  

一从叨命服乗兴入天台院接石桥住门临瀑布开松间应独坐雪里更谁来时复携藜杖看云上古台宋诗之有唐味者皆在真庙以前三朝此其一也五六淡而有味  

赠水墨峦上人　　　　　　　赵　湘  

讲余题小笔深院竹修修试墨应磨岁思山忽写秋静曾穷鹤趣髙亦近诗流更拟缘清思和云状沃州赵湘字叔灵清献公抃之祖也淳化三年孙何榜进士清献漕益路时宋景文序叔灵集欧阳公防亦称之  

照上人山房庭树  

惹云非手植自与薜萝交雨过苔侵影秋来月照巢锡寒枝上挂偈好叶中抄谁见僧行绕溪凉夜磬敲僧庭树着题诗也中四句俱工细赵清献之杜审言也  

与正仲屯田游广教寺　　　　梅尧臣  

春滩尚可涉不惜溅衣裾古寺入深树野泉鸣暗渠酒杯参茗具山蕨间盘蔬落日还城郭人方带月锄五六错综自相为对此一体  

题松林院  

静邃无尘地青荧续熖灯木鱼传饭鼔山衲见归僧野色寒多雾溪痕夜阁冰吾非谢康乐独往亦何能三四眼前事自然觉好五六亦佳  

过永庆院  

荒凉旧兰若古木两三重林下已无柏涧边唯有松石阶生薜荔香座缺芙蓉化俗似禅衲破来缝不缝前四句平常五六忽能以故为新缘下一句出于不测并上一句可观尾句缝不缝之説怪而有味  

过山阳水陆院智洪上人房【`有苏子美墨迹`】  

十载七来此每嗟多异今池灰休辨刼川月解明心遗墨悲蘓倩髙情想道林能闲常似旧翘立水边禽  

夏日宿西禅　　　　　　　　潘　阆  

此地絶炎蒸深疑到不能夜凉如有雨院静若无僧枕润连云石牕明照佛灯浮生多贱骨时日恐难胜东坡少年见传舍壁间题此句而喜之则知逍遥之诗行于世已久东坡眼髙亦所谓异世而知心者也  

秋日题琅琊寺  

岩下多幽景且无尘事喧钟声晴彻郭山色晓当门深洞通泉脉悬崖露树根更期来此宿絶顶听寒猿  

送皎师归越　　　　　　　　林　逋  

林间久离索忽忽望西陵静戸初闻叩归舟又説登野烟含树色春浪叠沙棱幸谢云门路同寻苦未能  

送思齐上人之宣城  

林岭蔼春辉程程入翠微泉声落坐石花气上行衣诗正情懐澹禅髙语论稀萧闲水西寺驻锡莫忘归和靖于僧徒交游良多如送机素云锡润飞晴霭罗寒滤晓澌下一句新竒寄清晓云树丛归夕鸟湖影浸寒城尤妙不可言宜其隐于湖山而名闻天下彻九重垂百世也胸次笔端两相扶竪如此  

次韵定慧钦长老见寄　　　　蘓　轼  

左角看破楚南柯闻长滕钩帘归乳燕穴纸出痴蝇为鼠常留饭怜蛾不防灯﨑岖真可笑我是小乘僧左角以言争故以破楚系之南柯以言荣故以长滕系之此本山谷句法亦老杜句法厉阶董狐笔祸首燧人氏是也至山谷演而为管城子无食肉相孔方兄有絶交书则其工极矣此只论句法○中四句燕蝇防蛾皆悯世之迷为作方便之意然区区如此亦小乘所为非上乘也守钦自蘓州遣其徒卓契顺如惠州寄拟寒山八诗坡公和之第一首似律故取诸此坡材大于小诗余事耳  

赠惠洪　　　　　　　　　　黄庭坚  

数面欣羊胛论诗喜雉膏眼横湘水暮云献楚山髙堕我玉麈尾乞君宫锦袍月时放舟舫万里云涛山谷谪宜州洪觉范在长沙岳麓寺曾见山谷于是伪作山谷七言赠诗所谓气爽絶类徐师川者予于名僧诗话已详辨其事此诗亦恐非山谷作山谷乙酉年死于宜州觉范始年三十五岁撰此诗以惑众而山谷甥洪氏误信为然故收之云五六虽壮丽恐非山谷语意浅  

别寳讲主　　　　　　　　　陈师道  

此处相逢晚他乡有胜缘咒功先服猛戒力得扶颠暂息三支论重参二祖禅【`元注赵州临济皆曹人也`】夜牀鞋脚别何日着行纒  

读后山诗语简而意博咒功戒力四字已深入于细服猛扶颠一出礼记一出论语抉剔为用愈细而竒与晚唐人专泥景物而求工者不同也天下博知无过三支今后山欲其舍博而就约弃讲而悟禅故曰暂息三支论重参二老禅也夜牀鞋脚别此本俗语脚不可以无鞋而夜寐之际脚亦无用于鞋此又以其胶恋执着为戒也故后山诗愈玩愈有味  

游鹊山寺  

积石横成岭行杨宻映门人声隐林杪僧舍绕云根顿摄尘缘尽方知象教尊只应羊叔子名字与山存羊叔子谓南丰  

题子曕扬州借山寺　　　　　刘季孙  

给事风流在虚亭景越闲全临故宫水尽致别州山峯势晴相向岚光夜不还无时供胜赏歴歴白云间刘季孙最为东坡所知卒于隰州三四佳第五句亦好  

题江心寺　　　　　　　　　徐　照  

两寺今为一僧多外国人流来天际水截断世间尘鸦宿腥林径龙归损塔轮却宜成片石曾坐谢心身予甲寅乙卯间至永嘉游江心寺见此诗刋楣间良佳今三十年矣  

登横碧轩继赵昌甫作　　　　徐　机  

步陟高髙寺徐行不用扶青天晴又雨山色有还无句向闲中覔茶因醉后呼所懐论未足何乃又征途第四句佳但亦本于欧公  

雁荡寳冠寺　　　　　　　　赵师秀  

行向石栏立清寒不可云流来桥下水疑是洞中云欲住逢年尽因吟过夜分荡隂当絶顶一雁未曾闻杜荀鹤袛应松上鹤便是洞中人此三四亦相犯五六有味  

岩居僧  

开扉坐石层尽日少人登一鸟过寒木数花揺翠藤茗煎冰下水香炷佛前灯吾亦逃名者何因似此僧  

桃花寺  

旧有桃花树人呼寺故云石幽秋鹭上滩远夜僧闻汲井连黄叶登台散白云烧丹勾漏令无处不逢君四灵诗赵紫芝为冠大抵中四句锻链磨莹为工以题攷之首尾畧如题意而中四句者亦可他入不必切于题也  

寄从善上人　　　　　　　　翁　卷  

数载不相见师应长掩关香烟前代寺秋色五峯山棊进僧谁敌琴余鹤共闲几时重过我吟话此林间  

同孙季蕃游净居诸庵　　　　刘克庄  

满院静沉沉微闻有梵音不来陪客语应恐壊禅心母处归全少师边悟巳深戒衣皆自衲因讲始停针为人之女离其母不顾而屈从老尼果何所悟耶不来陪客恐壊禅心如此则见所欲而此心乱耶读此诗为妇人出家者之戒后村殆弄笔头学晚唐诗诗似唐人而语意凿脱予故备论之  

书惠崇师房　　　　　　　　僧希昼  

诗名在四方独此寄闲房故域寒涛濶春城夜梦长禽声沉远木花影动回廊几为分题客殷勤扫石牀希昼九僧之一于僧诗类选五首每首必有一联佳不特希昼九僧皆然  

寄懐古  

见説雕隂僻人烟半杂羌秋深边日短风动晓笳长树势分孤垒河流出远荒遥知林下客吟苦夜禅忘  

送嗣端东归  

远念生泉石人中事欲销卷衣城木落寻寺海山遥帆影迷寒雁经声隠暮潮后期俱未定况我鬓先凋  

送可伦赴广南转运凌使君见招  

别语畏残漏心悬瘴海边回期无定日去路极遥天苦雾沉山郭寒沙涨隰田几宵寻使府清话废闲眠  

早春阙下寄观公  

客心长念隐早晚得书招看月前期阻论山静防遥微阳生远道残雪下中宵坐看青门栁依依又结条  

宿宇昭师房　　　　　　　　僧保暹  

与我难忘旧多期宿此房卧云归未得静夜话空长草际沉萤影杉西露月光天明共无寐南去水茫茫保暹九僧之二第六句于工之中不弱而新  

送简长上人之洛阳  

闲身无所滞独去背春城望越乡心断迎嵩隐思生野禅依树远中饭傍泉清相府如投刺分题有竺卿  

早秋闲寄宇昭  

牕虚枕簟明微觉早凉生深院无人语长松滴雨声诗来禅外得愁入静中平远念西林下相思合慰情  

宿西山精舍　　　　　　　　僧文兆  

西山乘兴宿静称寂寥心一径杉松老三更雨雪深草堂僧语息云阁磬声沉未遂长栖此双峯晓待寻文兆九僧之三有宋国初未远唐也凡此九人诗皆学贾岛周贺清苦工宻所谓景联人人着意但不及贾之髙周之富耳  

送简长师之洛  

动静非常态超然西去心水期经洛听云约到嵩吟斋访烟村远禅依竹寺深祗应风雅道相府是知音  

郊居吟　　　　　　　　　　僧行肇  

静室帘孤卷幽光坠露多径寒杉影转窗晚雪声过茗味沙泉合罏香竹霭和遥懐起深【`一作风雨`】夕旧寺隔沧波行肇九僧之四此首中四句工不但一联  

酬赠梦真上人  

禅舍因吟往晴来坐彻宵春通三径晚家别九江遥巢重禽初宿窗明叶旋飘住期应未定谢守有诗招【`青社凌使君以诗见招`】  

五六何以圏见静极之味也  

送文光上人西游  

髙木坠残霖关河入远心嵩游忘楚梦华近识秦音塔古悬图认碑荒背烧寻几思兴替事独上灞陵吟五六工三四装四个地名似贾岛姚合之  

送僧南归　　　　　　　　　僧简长  

渐老念乡国先归独羡君吴山全接汉江树半藏云振锡林烟断添瓶涧月分重栖上方定孤狖雪中闻简长九僧之五第六句絶妙  

送行禅师  

南国山重叠归心向石门寄禅依鸟道絶食过渔邨楚雪黏瓶冻江沙溅衲昏白云深隠处枕上海涛翻与行肇师宿庐山栖贤寺　　　僧惟凤  

冰瀑寒侵室围炉静话长诗心全大雅祖意防诸方磬断危杉月灯残古塔霜无眠向遥夕又约去衡阳惟凤九僧之六所选每首必有一联工人多在景联晚唐之定例也盛唐则不然大手笔又皆不然  

寄希书  

闲中吟鬓改多事与心违客路逢人少家书入阙稀秋声落晚木夜魄透寒衣几想林间社他年许共归  

吊长禅师  

霜钟侵漏急相吊晚悲浓海客传遗偈林僧写病容潄泉流落叶定石集鸣蛩回首云门望残阳下远峯此诗中四句皆工一字不茍金银秤上分定盘星也  

访杨云卿淮上别墅　　　　　僧惠崇  

地近得频到相携向野亭河分冈势断春入烧痕青望久人收钓吟余鹤振翎不愁归路晚明月上前汀九僧之七惠崇最为髙者三四虽取前人二句合成此联为人所诋然善诗者能合二人之句为一联亦可也但不可全盗二句一联者耳  

赠文兆  

偶依京寺住谁复得相寻独鹤窥朝讲隣僧听夜琴注瓶沙井远鸣磬雪房深久与松萝别空悬王屋心惠崇有佳句为图诗殊不止此容续添入  

寄保暹师　　　　　　　　　僧宇昭  

吟防失秋期荒山寄病时客髭生白早丛木落青迟渇狄窥莎井隂虫占菊篱归心何以见霜月下天涯宇昭九僧之八  

幽居即事  

扫苔人迹外渐老喜深藏路僻闲行远春晴昼睡长余花留暮蝶幽草恋残阳尽日空林下孤禅念石霜  

寺居寄简长　　　　　　　　僧懐古  

雪苑东山寺山深少往还红尘无梦想白日自安闲杖履苔痕上香灯树影间何须更飞钖归隐沃洲山懐古九僧之九人见九僧诗或易之不知其几鍜錬几推乃成一句一联不可忽也此惟释梵一类选此他类尚多佳作宋之盛时文风日炽乃有梅圣俞之醖籍闲雅陈后山之苦硬痩劲一专主韵一专主律梅寛陈严并髙一世而古人之诗半或可废则其髙于九僧亦人才涵养之积然也  

居天柱山　　　　　　　　　僧赞宁  

四野豁家庭柴门夜不扃水边成半偈月下了残经虽逐诸尘转终归一梦醒未知斯防者万后尽劳形僧家一偈四句谓之伽陁长篇六句而上谓之祗夜此云半偈乃是吟成一联诗也工而妙  

赠闻聪师　　　　　　　　　僧知圆  

澹然尘虑絶禅外苦风骚性觉眠云僻名因背俗高水烟蒸纸帐寒髪澁铜刀几宿秋江寺闲吟听夜涛李洞云日闪剃刀明意新语工而险此又云寒髪澁铜刀恐是净髪刀不磨耳可笑  

酬伉上人　　　　　　　　　僧遵式  

鸟卧清闲极谁能更似君山光晴后见瀑响夜深闻拾句书幽石收茶踏乱云江头待无事终学弃人羣中四句俱工雅  

赠智伦弟  

溪竹拥疎帘溪云冷不厌千岩唯虎伴一讲许诗兼煮茗冰柱看经就雪檐有时开静戸寒日下峯尖  

寄月禅师  

闻道安禅处深萝住隔溪清猿定中发幽鸟座边栖云影朝晡别山峯远近齐不知谁问法雪夜立江西嵩公藤州人文似韩昌黎欧公荐之于朝诗佳者尚多与杨公济倡和及晤二师者亦与甚有清痩竒古之句容续入  

再游鹤林寺　　　　　　　　僧道潜  

招隐山南寺重来岁巳寒风林惊坠雪雨涧咽飞湍壁暗诗千首霜清竹万竿东轩谪仙句洗眼共君看此参寥子三四清爽  

山中　　　　　　　　　　　僧秘演  

结茅临水石澹寂益闲吟久雨寒蝉少空山落叶深危楼乗月上远寺听钟寻昨日江僧信期来息此心此山东绘石曼卿方外友欧公序其诗者  

书景舒庵壁　　　　　　　　僧清顺  

大布君能衣始知蚕口非冢间容一榻身外但三衣防戒避生草净心观落晖寂寥能自守今世固应稀东坡所交顺怡然北山垂云庵所谓闲来石上眠落叶不知数及十竹轩诗知名者也陈后山游浙亦与之诗此篇首句谓景舒着布不着绢帛以下句句皆佳有滋味  

赠尼昧上人　　　　　　　　僧惠洪  

不着包头绢能披壊衲衣愧无灌溪辨敢对末山机未肯题红叶终期老翠微余今倦行后投杖梦烟霏【`一本作扉`】大愚法嗣端州末山尼了然禅师有灌溪闲和尚者来山问今日离何处曰路口山曰何不葢却闲乃礼拜问如何是末山山曰非男女相闲乃喝曰何不变去山曰不是神不是鬼变个甚麽闲于是伏应作园头三载觉范用此事然红叶之句又似侮之末句有欲炙之色女人出家终何益哉  

寄致虚兄　　　　　　　　　僧善权  

避冦经重险懐君屡陟冈空余接浙饭无复宿舂粮衣袂饶霜露柴荆足虎狼春来何所恨棣蕚政含芳江西中三僧倚松老人饶德操僧号如璧诗最髙足与吕居仁对垒祖可正平善权防中二人齐名世称瘦权癞可然瀑泉集无一首律诗可取五言古诗间有自然闲淡者七言长句得山谷变体而不得其正格虽矫古语无韵味殊使人厌真隐集律诗仅三二首如此诗亦出老杜而避冦寄兄题目甚易无一唱三叹之风谓晚唐雕虫小技不及此之大片麄抹亦恐过矣老杜之细润工宻不可不参无徒曰喝咄以为豪也观者幸勿谓僣  

虎丘　　　　　　　　　　　僧元肇  

沧海何年涌秦传虎踞丘池空劒光冷坟阙鬼吟愁石碍楼台侧烟深草木浮吴人贪胜槩眷尽亦来游第五句好尾句有风味  

径山  

东西两径幽岁晚得同游壑雪隂犹在溪云冻不浮鸟惊樵斧重猿挂树枝柔怕有梅花发因行到水头此近世诗僧淮海肇圣徒也通州人及见叶水心曩印应雷为淮阃以同里尝招致之肇犹无恙葢端平淳祐以来方外以吟知名者肇之后有珍藏叟云○重字下得好若下响字便是小儿  

山行晚归　　　　　　　　　僧善珍  

药径入云林晚晴扶杖吟照泥星复雨经朔月犹隂树折怜巢覆泉清见叶沉爱闲自如此不是学灰心珍藏叟泉州人继淮海肇有声迹近年方化里谚有云星月照湿土为再雨之象诗人所未用而用之故新第六句亦见静者之趣落叶沉水底非极晴不能察也第五句恐有所感  

春寒  

松间灯夕过顾影在天涯雪暝迷归鹤春寒误早花艰难知世味贫病厌年华故国风尘外无人可问家【`松一作林`】春寒误早花此句极佳诗中无此等新句而欲名世可乎  

广润寺新寮　　　　　　　　僧自南  

客不赴斋招防心坐寂寥青山若厌看白日也难消鹭起冲荷叶虫行蚀菊苗何年称老宿来住此间寮此近年僧诗凡出家人知讲律而不知禅巳为下矣况应供庸流为人饶呗而赴供取资曾为奴仆之不若也故第一句可取若有一毫厌山之心则长日不可度矣此迂説之句也虽俗而通五六亦工  

赠浩律师　　　　　　　　　僧简长  

浩也毘尼学精于玉帐严蚁酣停扫砌燕乳记钩帘茶鼎敲冰煮花壶漉水添梦回池草绿忍践绿纎纎蜀僧北磵简读其集及见叶水心与之絶句且令其除去集中生日诗此説是也予此选所以不取生日诗葢有所见尝读周少隐集有秦桧生日诗甚为可恶近世李雁湖集魏鹤山集皆不去生日诗一例刋之亦一快也简之集终于送吴尚书之温州葢吴咏嘉熈中人也出蜀之浙自嘉熈约三十余年住大刹交贵人古诗颇瘦而诗题多俗士往来惟此一律诗工之又工似乎过于工者第三句最好余亦近套七言【`四十五首`】  

涪城县香积寺官阁　　　　　杜　甫  

寺下春江深不流山腰官阁逈添愁含风翠壁孤云细背日丹枫万木稠小院回廊春寂寂浴鳬飞鹭晚悠悠诸天合在藤萝外昏黑应须到上头  

老杜七言律晚唐人无之凡学诗五言律可晚唐只如七言律不可不老杜也  

留别公安太易沙门  

隠居欲就庐山远丽藻初逢休上人数问舟航留制作长开箧笥拟心神沙村白雪犹含冻江县红梅欲放春先踏炉峯置兰若徐飞锡杖出风尘  

拟字合攷欲放一作巳破  

因许八奉寄江宁是上人  

不见旻公三十年封书寄与泪潺湲旧来好事今能否老去新诗谁与传碁局动随幽涧竹袈裟忆上泛湖船闻君话我为官在头白昏昏只醉眠  

看前辈诗不専于景上观当于无景言情处观老杜此三诗三様然骨格则一也  

送灵澈上人还越中　　　　　刘长卿  

禅客无心杖锡还沃洲深处草堂闲身随敝经残雪手绽寒衣入旧山独向青溪依树下空留白月在人间那堪别后长相忆云木苍苍但闭闗  

三四佳第六句亦不犹人灵澈工于诗有诗留别故和而送之  

广宣上人频过　　　　　　　韩　愈  

三百六旬长扰扰不冲风雨即尘埃久为朝士无裨补空愧髙僧数往来学道穷年何所得吟诗竟日不能回天寒古寺游人少红叶窗前有几堆  

老杜诗无人敢议穿花蛱蝶深深见防水蜻蜓欵欵飞程夫子以为不然自齐梁陈隋以来専于风花雪月草木禽鱼组织绘画无一句雅淡至唐犹未尽草而晚唐诗料于琴棋僧鹤茶酒竹石等物无一篇不犯昌黎大手笔也此诗中四句却只如此枯槁平易不用事不状景不泥物是可以非诗訾之乎此体惟后山有之惟赵昌父有之学者不可不知也○观题意似恶此僧往来太频即红楼院应制诗僧也送王十八归山寄题仙游寺　白居易  

曾于太白峯前住数到仙游寺里来黒水澄时潭底出白云破处洞门开林间暖酒烧红叶石上题诗扫绿苔惆怅旧游那【`集作无`】复到菊花时节羡【`一作待`】君回  

五六自然而工  

读禅经  

须知诸相皆非相若住无余却有余言下忘言一时了梦中説梦两重虚空花岂得兼求果阳熖如何更覔鱼摄动是禅禅是动不禅不动即如如  

游戱三昧不可以诗律拘佛语阳熖者谓远地日光如见水然以对空花与梦幻泡影譬喻一同  

酬淮南廖参谋秋夕见过之作　刘禹锡  

扬州从事夜相寻无限新诗月下吟初服已惊髪长髙情犹向碧云深语余时举一杯酒坐久方闻数处砧不逐繁华访闲散知君摆落俗人心【`休公昔为扬州从事参谋从释子反初服`】  

第四句妙甚谓已还俗犹不能忘情于僧也  

送景师东归  

东林寺里一沙弥心爱当时才子诗山下偶随流水出秋来却【`一作欲`】赴白云期滩头蹑履挑沙菜路上停舟读古碑想到旧房抛钖杖小松应有过檐枝  

刘梦得诗格髙在元白之上长庆以后诗人皆不能及且是句句分晓不吃气力别无暗昧关锁  

酬慈恩寺文郁上人　　　　　贾　岛  

袈裟影入禁池清犹忆乡山近赤城篱落罅间寒蟹过莓苔石上晚蛩行期登野阁闲应甚阻宿幽房疾未平闻説又寻南岳去无端诗思忽然生  

第三句好  

寄无得头陁  

夏腊今应三十余不离树下冡间居貎堪良匠抽毫写行趁髙僧续传书落涧水声来远远当空月色自如如白衣只在青门里心每相亲迹且疎  

三四好第六句亦好  

赠圆上人  

诵经千卷得为僧尘尾持行不拂蝇古塔月髙闻咒水新坛日午见烧灯一双童子浇红药百八真珠贯防绳且説近来心里事仇讐相对似亲朋  

以六句竒异此联遂新不可言  

赠僧  

从来多是游山水省泊禅舟月下涛初过石桥年尚少久辞天柱腊应髙青松带雪悬铜镜白髪如霜落鐡刀常恐画工援笔写身长七尺有眉毫  

贾浪仙五言诗律髙古平生用力之至者七言律诗不逮也  

赠神遘上人　　　　　　　　周　贺  

草履蒲团山意存坐看庭木长桐孙行斋罢讲仍香气布褐离牀带雨痕夏满寻医还出寺晴来晒疏暂开门道情淡薄闲愁尽霜色何因入鬓根  

赠僧  

藩府十年为律业南朝本寺住来新辞归几别深山客赴请多从远处人松吹入堂资讲力野蔬供饭爽禅身他年更息登坛计应与云泉作四隣  

二诗皆五六工但晚唐人七言律其格不能甚髙  

游西禅　　　　　　　　　　伍　乔  

远岫当轩别翠光髙僧一衲万缘忘碧松影里地长润白藕花中水亦香云自雨前生净石鹤于钟后宿尘廊游人恋此吟终日盛暑楼台早有凉  

三四自然工美末句尤有味  

宿山寺　　　　　　　　　　项　斯  

栗叶重重覆翠微黄昏溪上语人稀月明古寺客初到风度闲门僧未归山果经霜多自落水萤穿竹不停飞中宵能得几时睡又被钟声催着衣  

登南神光寺塔院　　　　　　韩　偓  

无奈离肠日九回强摅离抱立髙台中华地向城边尽外国云从岛上来四序有花长见雨一冬无雪却闻雷日宫紫气生冠冕试望扶桑病眼开  

此乃闽中依王审知时诗谓近海迫南风土如此  

还俗尼【`本歌妓`】　　　　　　　吴　融  

栁眉梅额倩妆新笑脱袈裟得旧身三峡却为行雨客九天曾是散花人空门付与悠悠梦寳帐迎回暗暗春寄语江南除【`一作徐`】老客【`一作説`】一生长短托清尘  

三四止是体贴五六方有形容尽其味  

夜投豊德寺谒液上人　　　　卢　纶  

半夜中峯有磬声偶寻樵者问山名上方月晚【`集作日晓`】闻僧话【`一作语`】下界林疎见客行野鹤巢边松最老毒龙潜处水偏清愿得远公知姓字焚香洗鉢过浮生  

春日游禅智寺　　　　　　　罗　隐  

远树连天水接空几年行乐旧隋宫花开花谢长如此人去人来自不同楚凤调髙何处酒吴牛蹄健满车风思量只合腾腾醉煮海平陈尽梦中【`感慨甚深`】  

荣上人遽欲归以诗留之　　　王安石  

道人传业自天台千里翛然赴感来梵行毘沙为外防法筵灵曜得重开已能为我迂神足便可随方长圣胎肯顾北山如慧约与公西崦斸莓苔  

毘沙门天王那咤太子防法神也○灵曜寺梁武所建○佛足去地四指金光明经有神足语○长养圣胎智封禅师及马祖并有此语○慧约娄法师也○此诗工宻已甚  

和平甫招道光法师  

链师投老演真乘像却空王爪与肱于总持门通一路以光明藏续千灯从容发口酧摩诘邂逅持心【`一作将`】契慧能新句得公还有赖古人诗字耻无僧  

郑谷诗四十余首有僧字故晚唐人有诗云诗里无僧字不清又有曰郑谷诗坛爱惹僧  

游山寺　　　　　　　　　　王　珪  

寒日征骖懒复回经宵仍喜驻岩隈迳盘幽迹遥知鹿林逗清香定有梅晓影瘦猿窥涧溜夜深肥栗灹炉灰我心非动亦非静白足禅僧无妄猜  

此必禹玉少年诗一入都门致宰相坐中书十四年有土地不须权之嘲即知此非老笔也灹字絶新同器之过金山奉寄兼呈潜道　王安国  

忆同支遁宿崟不负平生壮观心北固山随三楚尽中泠水入九江深纷纷落月揺牕影杳杳归舟送梵音东去何时来蜡屐天边爽气梦相寻  

平父金山甘露诸诗皆好散见所选此一首入僧寺类亦随手分拨如此三四壮絶合诗格五六亦佳  

赠僧介然　　　　　　　　　张　耒  

寒窗写就碧云篇客至研茶手自煎儒佛故应同是道诗书本自不妨禅长松千尺巢云鹤寒峤三更啸月猿请以篇章为佛事要观半偈走人天  

此诗僧黎介然晚年与饶德操吕居仁汪信民俱在符离倡和者  

西溪无相院　　　　　　　　张　先  

积水涵虚上下清几家门静岸痕平浮萍破处见山影小艇归时闻棹声入郭僧寻尘里去过桥人似鉴中行已慿暂雨添秋色莫放修林碍月生  

此东坡所称三四一联子野诗集湖州有之近亡其本  

送淳用长老归卭州　　　　　杨　绘  

曾扣禅扉喜接陪师将境物谕轮回灯笼不灭心中火香印空残死后灰绵邑难留真锡驻临卭还庆法堂开临卭绵邑何分别无去无来无去来  

杨绘元素绵州人号无为子杨杰字次公无为人亦号无为子二公皆好佛学此诗三四本乎正五六且説踪迹未为竒忽被末后一句唤醒一篇精神妙不可言葛藤之説若异于吾儒然其实有此理也  

夏日龙井书事四首　　　　　僧道潜  

翠树髙萝结昼隂骄阳无地迫吾身石崖细听红泉落林菓初尝碧柰新挥尘已欣从惠远谈经终恨少遗民何时暂着登山屐来岸乌纱漉酒巾  

元注呈辨才法师兼寄吴兴蘓太守并秦少游少游时在越惠远谓辨才遗民谓少游  

雨气千岩爽气新孤懐入夜与谁隣风蝉故故频移树山月时时自近人礼乐汝其攻我短形骸吾已付天真露华渐冷飞蚊息窗里吟灯亦可亲  

自怜多病畏炎曦长夏投踪此最宜青石白沙含浅濑碧桐苍竹聒凉飔云中鸡犬听难辨谷口渔樵问不知斑杖芒鞋随步远归来烟火认茅茨  

三四用四个顔色字而不艶不冗大有幽寂之味末句尤深淡可喜  

却来人外慰栖迟谷远山长万事遗好鸟未尝吟俗韵白云还解弄竒姿藤花冉冉青当戸竹色娟娟碧过篱不羡故人探禹穴短桡孤榜逐涟漪  

或问朱文公语录云觉范诗如何及得参寥此语还可分别其然以诲后学否曰此甚易见参寥诗句句平雅有味做成山林道人真面目觉范诗虚骄之气可掬因读山谷诗欲变格以从之而力量不及业已晚矣槁项顶螺忘岁年及论诗得雉膏二诗皆伪为山谷所作而人不能察觉范佳句虽多却自是士人诗官员诗参寥乃真髙僧禅客诗也二人皆不幸毁服而觉范之祸尤酷然觉范才髙亦一时人物云题慈德寺頥堂为长老宗颢作　邹　浩  

龙隠岩前忽转头翛然瓶锡此淹留十方法界元无限一片心田自有秋草木曲躬归白足江山依位拱青眸我来不问西来意独喜茶香啜满瓯  

邹公名节冠千古于禅説深熟诗佳者不止此  

寄璧公道友　　　　　　　　吕本中  

符离城里相逢处酒肉如山放手空已见神通过鹙子未应鲜健胜厐公且寻扇子旧头角一任杏花能白红破箬笠前江万里无人曾识此家风  

江西诗晚唐家甚恶之然麄则有之无一防俗也晚唐家吟不着卑而又俗浅而又陋无江西之骨之律且如此诗五六晚唐决不梦见扇子杏花物对物也头角白红各自为对惟陈简斋妙得此法  

次韵答吕居仁　　　　　　　僧如璧  

向来相许济时功大似频伽饷远空我已定交木上座君犹求旧管城公文章不疗百年老世事能排双颊红好贷夜窗三十刻胡牀趺坐究幡风  

抚州士人饶德操客从曾布议不合去而落髪法名如璧道号倚松老人江西中比瘦权癞可此三四老杜句法晚唐人不肯下五六亦出于老杜决不肯拈花贴叶如界画画如甃砌墙也惟韩子苍不喜用此格故心不甘于入而其诗或谓之太官様要之天下有公论予亦无庸赘也  

再次前韵  

曾将千古较穷通芥孔能容几许空借问折腰辞五斗何如折臂取三公四时但觉风雨过一饭何须刀几红要识壊魔三昧力更培根橃待春风  

五六即是居仁首唱五六格  

用寄璧上人韵范元实赵才仲及从叔知止  

吕本中  

故人瓶锡各西东吾道从来冀北空病去渐于文字懒南来犹觉岁时公江回夜雨千岩黑霜着髙林万叶红政好还家君未肯莫教惭愧北窗风  

居仁和此韵凡六首酒如震泽三江绿诗似芙蕖五月红双鬓共期他日白千花犹是去年红银杯久持浮大白桃花且着舒小红皆脱洒圆活  

次韵持上人题延庆寺清玉轩　张武子  

水芳未动城南路一一僧帘有竹看政尔尘埃能自表故应悠久淡相安长杨晓猎干戈肃古棘春朝万玉寒碧眼阿师来授记化龙飞去抑何难  

张武子字良臣关中人楼攻媿尤延之序其诗甚详予及识其子讳畤字居卿先生教予以作诗之法尤至但律诗少耳此诗句句佳有骨  

三山次潘静之升书记韵　　　朱　橰  

客路那知岁月长掀髯一笑苾蒭房且倾徐邈圣贤酒不问陈登上下牀云影翻空迷海峤秋声随梦到江乡明朝各听船窗雨犹忆枯棊战寺廊  

朱文公之父曰松字乔年季父曰橰字逢年尝梦至玉兰堂如王平甫之灵芝宫自号其诗曰玉兰集尤延之为作序诗格髙峭惜乎不多三四甚佳予亦偶尝记之  

罗浮寳积寺　　　　　　　　芮　晔  

木落天寒山气沉年华客意共萧森偶于佳处发深省其实宦游非本心红日坐移钟阁影白云闲度石楼隂还家莫话神仙事老不寛人雪满簪  

芮晔字国器一字仲防吴兴人尝为御史司业祭酒吕东莱再娶乃其女也诗三四甚髙雅  

与僧净璋　　　　　　　　　陆九渊  

自从相见白云间离别尝多防聚难两度逢迎当汝水数年隔濶是曹山客来濯足傍僧怪病不烹茶侍者闲不是故人寻旧隠只应终日闭禅关  

陆复斋虽不以诗名此诗后四句佳有唐味  

顷游龙井得一联王伯齐同儿辈游因足成之  

楼　钥  

路入风篁上翠微老龙蟠井四山围水真绿净不可唾【`一作水从何来不知处`】鱼若空行无所依胜处虽多终莫及旧游谁在事皆非祗今匏系何由到徒羡联镳带月归水真绿浄不可唾鱼若空行无所依佳句也  

上山寺　　　　　　　　　潘　柽  

菜花开处认遗基荒屋残僧未忍离寺付丙丁应有数岸分南北最堪悲金铃塔上如相语铁佛风前亦敛眉野匠不知行客意竞磨浓墨打顽碑  

丙丁南北之对巧中有味  

赠源长老归自湘中　　　　　赵师秀  

白发半头寒未剃形容清瘦异于常为人作畵衣添黑对客围碁爪甚长不染世间如菡蓞只留胸次着潇湘住山亦自年来懒竹阁门前借一房  

滑稽之中亦新巧第六句佳  

送炭与湘山西堂惠然师　　　僧显万  

纷纷向火乞儿多独有君如择乳鵞万鍜炉中寻粲可一堆灰里拨隂何雪欹败屋闲犀柄草卧空庭任雀罗亟送乌薪相暖热恐随春梦入南柯  

显万字致一浯溪人尝参吕居仁浯溪集洪景卢为序此诗借送炭説事理凡禅机必险絶然亦不为不佳也附僧类中  

## 瀛奎律髓卷四十八  

元　方回　编  

僊逸类  

神仙之説始于燕齐怪诞而极于秦皇汉武方士不经甚矣其徒又自附于老子之书上推至于黄帝而曰黄老清净是以无为而治后世益加附防自成一教赋命有修短我得以操其权秉质有厚薄我得以变其本举凡书符受箓烧丹辟谷缩地升天治鬼伐病其説不一愚而失身奸而惑众者多矣间有隐逸诡异之徒或毛人木客出于山谷或羽衣星冠巢于林涧而于都市则世之好奇者悦之而诗人尤喜谈焉  

五言【`四十二首`】  

南山　　　　　　　　　　　许宣平  

隐居三十载筑室南山巅静夜翫明月闲朝饮碧泉樵人歌陇上谷鸟戯岩前乐矣不知老都忘甲子年予里旧歙州唐人许翁名宣平隐居歙之城阳山曰南山去城数里赋此诗有题之长安传舍者李太白见之以为仙也至歙访之不值宣平又有诗曰负薪朝出卖沽酒日西归借问酒何在穿云入翠微以其辞味之盖得道者或云山中犹尝见之  

寻洪尊师不遇　　　　　　　刘长卿  

古木无人地来寻羽客家道书堆玉案仙帔叠青霞鹤老难知岁梅寒未作花山中不相见何处化丹砂史称刘长卿自号五言长城秦系以偏师攻之似以系为髙者今并刋二人诗于此  

题女道士居【`不饵芝术四十余年`】　　　　秦　系  

不饵住云溪休丹罢药畦杏花虚结子石髓任成泥扫地青牛卧栽松白鹤栖共知仙女丽莫是阮郎妻尾句有説话在  

陪韩院长韦河南同寻刘师不遇得同字  

窦　牟  

仙客诚难访吾人岂易同独游应驻景相顾且吟风药畹琼枝秀斋轩粉壁空不题三五字何以达壶公五窦皆号能诗五六秀丽  

同前【`得寻字`】　　　　　　　　韩　愈  

秦客何年驻仙源此地深还随蹑鳬骑来访驭风襟院闭青霞入松髙远鹤寻犹疑隠形坐敢起窃桃心此诗昌黎集中无之附见五窦联珠集是时昌黎偕窦牟及河南县令韦执中分韵曰同寻师执中得师字末句曰不知柯烂者何处防围碁亦佳  

同前【`得师字`】　　　　　　　　韦执中  

早尚逍遥境常懐汗漫期星郎同访道羽客杳何之物外求仙侣人间失我师不知柯烂者何处看围碁诗见窦氏联珠集汗漫逍遥星郎羽客对偶亦佳惟何之何处颇重复恐久而无传亦不可失也  

玉真张观主下小女冠阿容　　白居易  

绰约小天仙生来十六年姑山半峯雪瑶水一枝莲晚院花留立春窗月伴眠回眸虽欲语阿母在傍边昌黎白咽红颊长眉青一诗已尽女冠竒衺之态适人者理之常也出家者俗之衰也召文人才士之侮何为乎  

不食姑　　　　　　　　　　张　籍  

几年山里住巳作绿毛身防气常希语存思自见神养同不食留药任生尘要问西王母仙中第几人世道衰微异端作邪説肆妇人不食果何为乎殆奸人也  

题辟谷者  

学得飱霞法逢人与小还身轻曾试鹤力弱未离山无食犬犹在不耕牛自闲朝朝空潄水叩齿草堂间予未闻有辟谷而仙去者衰世邪人以此惑众实徼利之徒耳  

隐者  

先生已得道市井亦容身救病自行药得钱多与人问年长不定传法又非真常见隣家説时闻使鬼神世岂无有道之士而异人之所为或不皆真其人则举动诡怪此诗句句有所讽通都大邑时见此曹也  

寄紫阁隐者  

紫阁气沉沉先生住处深有人时得见无路可相寻夜鹿伴茅屋秋猿守栗林唯应扫灵药更不别营心紫阁白阁终南山二峯名张司业诗平易大率如此  

送宫人入道  

旧宠昭阳里寻仙此最稀名初出宫籍身未称霞衣已别歌舞贵长随鸾鹤飞中官看入洞空驾玉轮归宫人入道唐世多有此诗既幽闭之深宫矣一旦得出又以道宫终其身皆非礼也  

寻胡道士不遇　　　　　　　韩　翃  

到来心自足不见亦相亲説法思居士忘机忆丈人微风吹药案晴日照茶巾幽兴殊未尽东城飞暮尘  

赠张道士  

采药三山罢乘风五日归剪荷成旧屋剉檗染新衣玉粒捐应久丹砂验不微坐看青节引更与白云飞三四佳第五句缺上字恐当是谷粟之类  

送耿山人归湖南　　　　　　周　贺  

南行随越僧别业几池菱两鬓已垂白五湖归挂罾夜涛鸣栅鏁寒苇露船灯此去已无事却来知不能第二句新五六亦新  

送韦逸人归钟山　　　　　　郎士元  

逸人归路远弟子出山迎服药顔犹驻耽书癖巳成柴扉多岁月藜杖见公卿更作儒林传应须载姓名五六髙妙清古  

访赵链师不遇　　　　　　　鱼机  

何处同仙侣青衣独在家暖炉留煑药隣院为煎茶畵壁灯光暗幡竿日影斜殷懃重回首墙外数枝花尾句颇轻俗中四句却俱佳  

山中道士　　　　　　　　　贾　岛  

头髪梳千下休粮带瘦容养雏成大鹤种子作髙松白石通宵煮寒泉尽日舂不曾离隠处那得世人逢八句无一句不佳  

送孙逸人  

衣屦犹同俗妻儿亦宛然不餐能累月无病已多年是药皆谙性令人渐信仙杖头书数卷荷入翠微烟三代之世恐无此谲觚之民也唐人喜为诗则已喜谈而乐道之  

元日女道士受箓  

元日天新夜斋身称净衣数星连斗出万里断云飞霜下磬声在月髙坛影微立听师语了右肘系符归世间愚人无知而失身者莫若尼姑女冠立听师语右肘系符果何所得乎昌黎独不信如谢自然诗及两街讲经诗必辟之  

送华隂隐者　　　　　　　　项　斯  

往往到城市得非徴药钱世人空识面弟子莫知年自説能医死相期更学仙近来移住处毛女旧峯前世问有此一等怪人此等诗能道其情状也  

题太白山隠者  

髙居在幽岭人得见时稀写箓扄虚白寻僧到翠微扫坛星下宿收药雨中归从服小还后自疑身解飞五六极佳而莹净  

华顶道者  

仙人掌中住生有上天期已废烧丹处犹多种杏时养龙于浅水寄鹤在髙枝得道复无事相逢尽日棋五六新异第六句尤竒  

古观  

置观碑巳折看松年不分洞中谁识药门外日添坟放去随水呼来鹿怕薰坛边宿灰火几烧祭星文第四句尤新异  

赠道者  

晏来如养气度日语时稀到处留丹井经寒不絮衣病乡多药惠鬼俗有符威自説身轻健今年数梦飞人火气上炎而下不实则梦飞非仙之所为也  

王居士　　　　　　　　　　许　浑  

笻杖倚柴关都城卖卜还雨中耕白水云外斸青山有药身长健无机性自闲即应生羽翼华表在人间三四世人所称  

送道士　　　　　　　　　　卢　纶  

梦别一仙人霞衣满鹤身旌幢天路远梅杏海山春种玉非求稔烧金不为贫自怜头向白谁与葛洪亲唐御览诗元和学士令狐楚选进卢纶墓碑谓三百一十篇公诗居十之一今世传本纶三十二首与焉陆放翁尝跋云  

访道者不遇　　　　　　　　杜荀鹤  

寂寂白云门寻真不遇真祗应松上鹤便是洞中人药圃花香异沙泉鹿迹新题诗留姓字他日此相亲此诗刋碑在问政山白云亭三篆字尤古杜来访聂师道不遇留此而去门一作亭今亭圮于兵矣  

赠庐岳隐者  

见説来居此未尝离洞门结茅遮雨露采药给晨昏古树藤纒杀春泉鹿过浑悠然无一事不似属乾坤中四句俱佳  

予昔游云台观谒希夷先生陈抟祠堂缅想其  

人今追作此诗　　　　　　　宋　祁  

仙馆三峯下年华百岁中梦休孤蝶往【`此言先生善睡一寝逾一月`】蜕在一蝉空【`有家在华山下`】蘂笈微言秘霄晨浩气通丹遗防后鼎林遣御余风市雾沉荒白飡霞委暗红蛾眉有归约飞步与谁同【`先生化去前三日语弟子云吾游蛾眉弟子讶不办装至期而终`】此在成都追作  

送陈豸处士　　　　　　　　僧惟凤  

草长关路微离思更依依家远知琴在时清买剑归孤城回短角独树隔残晖别有隣渔约相迎扫钓矶惟凤九僧之六青城人三四佳  

金华山人　　　　　　　　　陈　襄  

幽居倚翠峦尘事不相干天地醉来小琴棋静里欢雨苔春径绿风竹夜窗寒若问长生术金炉有寳丹古霛一疏荐贤士大夫三十余人元祐所用皆是真古大丈夫也岂信此术数学仙者乎殆游戯耳灵夀同年兄再以杞屑分惠复成小诗以代善  

谑　　　　　　　　　　　　曾　肇  

场屋十年长铃斋一笑欢微言师水薤交分托金兰腹饱仙人杖心存姹女丹他时玉京路同缀侍宸官【`仙官有侍帝宸如世之侍中谓之侍宸官徐庶殷浩王嘉何晏等皆为之见真诰`】  

用薤本水盂以对金兰诚佳而巧仙人杖姹女丹亦工侍宸之説博洽者乃通晓  

赠不食姑　　　　　　　　　徐　照  

衣以青为色谓如天骨青近年全不食饮水自通灵心信生狂语清羸改俗形半空仙乐奏曾向静中听第六句好  

不食姑　　　　　　　　　　徐　机  

惟诵天童咒饮泉能不饥只缘多自誉翻以致人疑赋质全如鹤谋生却似绿华通籍后防报女仙知全如却似四字下得不甚好三四颇有评论唐张司业有此题四灵皆仿之也  

一真姑　　　　　　　　　　赵师秀  

忽然能不食饮水度中年此事知难伪令人信有仙形容无血色衣服有香烟听説瑶池路犹如在目前四灵学晚唐诗故题目亦效之四人之中紫芝最熟而有余味云  

桐栢观  

山深地忽平缥缈见珠庭瀑近春风湿松多晓日清石坛遗鹤羽粉壁剥龙形道士王灵寳轻强满百龄五六佳  

延禧观  

寂寞古仙宫松林常有风鹤毛兼叶下井气与云同背日苔砖紫多年粉壁红相传陶县令曾住此山中平熟妥帖  

赠九华李丹士　　　　　　　翁　卷  

行遍东南地曽看江水源袖藏勾漏药身是老君孙去住云相似枯荣事不论九华峯最碧相对旧柴门  

不食姑  

嫁时衣尚着忽自欲寻仙终日常持咒经年只饮泉瘦形非是病怪语却如颠金母还知尔招邀归洞天四灵皆有此诗亦一时怪人也不食何所为乎  

题玉隆宫周道士足轩  

贪得无厌者应难向此居炉中姹女药案上老君书花竹庭堦洁风烟戸牖虚道人随分外安坐不求余起句好尾句好中四句平亦近套  

书岳麓宫道房  

借问今行处羣仙第几家晴鸣雪滴虚砌影梅花香爇何年柏芽煎未社茶道人三四辈相对诵南华此诗只似宋人诗不入唐味尾句好  

七言【`二十二首`】  

送贺知章入道　　　　　　　姚　鹄  

若非尧运及垂衣肯许巢由脱俗机太液始同黄鹤下仙乡巳驾白云归还披旧褐辞金殿却捧珠向翠微羁束惭无仙药分随车空有梦魂飞  

第六句忽然出于不测可取也  

题茅山李尊师山居　　　　　秦　系  

天师百岁少如童不到山中竟不逢洗药每临新瀑水歩虚时上最髙峯篱间五月留残雪座右千年防老松此去人寰知远近回看云壑一重重  

张司业亦有云下药远求新熟酒看山时上最髙楼与此暗合第五句六句亦称之  

送宫人入道　　　　　　　　张萧远  

舍宠求仙畏色衰辞天素面立天墀金丹拟驻千年貎寳镜休匀八字眉师主与装珠翠后君王看戴角冠时从来宫女皆相妬闻向瑶台总泪垂  

此诗误刋入韦应物集非应物诗也英华以为张萧远诗且应物集误以师主为公主当作师  

送宫人入道　　　　　　　　项　斯  

愿随仙女董双成王母前头作伴行初戴玉冠多误拜欲辞金殿别称名将敲碧落新斋磬却进昭阳旧赐筝旦暮烧香绕坛上步虚犹作按歌声  

项诗亚于张故以相次  

同白二十二赠王山人　　　　刘禹锡  

爱名之世忘名客多事之时无事身古老相传见来久岁年虽变貎长新飞章上达三清路受箓平交五岳神笑听咚咚朝暮鼔只能催得市朝人  

刘公诗才读即髙似他人浑若天成  

赠东岳张炼师  

东岳真人张炼师髙情雅淡世间稀堪为烈女书青简久事元君住翠微金缕机中抛锦字玉清坛上着霓衣云衢不要吹箫伴只拟乗鸾独自飞  

诗格髙律熟  

赠道士　　　　　　　　　　张　籍  

城里无人得实年衣襟常带臭黄烟楼中賖酒唯留药洞里争碁不赌钱闻客语音知贵贱对花歌咏似狂颠寻常行处皆逢见世上多疑是谪仙  

亦一怪人也  

赠阎少保　　　　　　　　　王　建  

髭须虽白体轻健九十三来却少年问事爱知天寳里识人多是武皇前玉装剑佩身长带绢写方书子不传侍女常时教合药亦闻私地学求仙  

此可入老人类亦可入仙逸类葢方士也  

赠牛山人　　　　　　　　　贾　岛  

二十年中饵茯苓收书半是老君经东都旧住商人宅南国新修道士亭凿石养蜂须买蜜坐山秤药不争星古来隠者多能卜欲就先生问丙丁  

第六句甚新  

送胡道士  

短褐身披满碛苔灵溪深处观门开却从城里携琴去许到山中寄药来临水古坛秋醮罢宿杉幽鸟夜飞回丹梯愿逐真人上日夕归心白髪催  

三四一穿而平易浪仙诗似此者少  

郑州献从叔舍人　　　　　　李商隐  

蓬岛烟霞阆苑钟三官牋奏附金龙茅君奕世仙曹贵许掾全家道气浓绛简尚参黄纸案丹炉犹用紫泥封不知他日华阳洞许上经楼第几重  

三四善用事义山体喜如此  

和韩录事送宫人入道  

星使追还不自由双童捧上绿琼辀九枝灯下朝金殿三素云中侍玉楼凤女颠狂成久别月娥孀独好同游当时若爱韩公子埋骨成灰恨未休【`玉清隐书云三素耀琼扇`】既是宫人何由可爱韩寿若用红叶题诗后出为韩姓人所得事出小説未可轻信  

送张逸人　　　　　　　　　罗　邺  

自説归山人事賖素琴丹灶是生涯牀头残药防偷尽溪上破门风摆斜石井晴垂青葛叶竹篱荒映白茅花遥知此去应稀出独卧晴窗梦晓霞  

中四句俱新异  

仙子送刘阮出洞　　　　　　曹　唐  

慇懃相送出天台仙境那能却再来云液既归须强饮玉书无事莫频开花当洞口应长在水到人间定不回惆怅溪头从此别碧山明月照苍苔  

曹唐专借古仙防聚离别之事以寓写情之妙有如鬼语者有太麄者选此二首极其精婉  

刘阮再到天台不复见诸仙子  

再到天台访玉真青苔白石已成尘笙歌寂寞闲深洞云鹤萧条絶旧隣草树总非前度色烟霞不似往年春桃花流水依然在不见当时劝酒人  

赠隐逸  

静隐须教隐者寻清狂何必在山隂蜂弹牕纸尘侵砚鸟鬭庭花露滴琴莫笑乱离方解印犹胜颠蹶未抽簪筑金诱得非名士况是无人解筑金  

三四工五六有议论尾句一缴为燕昭王金台所致便非名士况又无燕昭王之为人者乎其説尤髙矣  

赠马道士　　　　　　　　　李九龄  

水共逍遥云共孤混时言笑只佯愚经年但醉宜城酒千里唯担华岳图寻野鹤来空碧洞覔琴僧去渡重湖人间再见知何日乞取先生石辘轳  

九龄干德五年进士第三人诗中两句好空碧洞之空未稳  

赠谭先生　　　　　　　　　杨徽之  

古观重重绕翠微杉松深处掩双扉云生万壑投龙去海隔三山放鹤归花洞宴游春日永石坛朝礼曙星稀每听髙论长生理拟向尘中便拂衣  

杨徽之诗亦峻峭此诗中四句是也  

张先生　　　　　　　　　　蘓　轼  

熟视空堂竟不言故应知我未天全肯来传舍人皆説能致先生子亦贤脱屣不妨眠粪屋流澌争看浴冰川士廉岂识桃椎妙妄意称量未必然【`东坡元叙云先生不知其名黄州故县人本姓卢为张氏所养佯狂垢污寒暑不能侵常独行市中夜或不知其所止往来者欲见之多不能致余试使人召之欣然而来既至立而不言与之言不应使之坐不可但俯仰熟视传舍堂中久之而去犬熟视传舎者是中竞何有乎然余以有思惟心追蹑其意葢未得也`】  

三朶花  

学道无成鬓巳华不劳千刼漫蒸砂归来且看一宿觉未暇远寻三朶花两手欲遮瓶里雀四条深怕井中蛇画图要识先生面试问房陵好事家【`东坡元注云房州通判许安世以书遗余言吾州有异人常戴三朶花莫知其姓名郡人因以三朶花名之能作诗皆神仙意又能自写真有得之者许欲以一本见惠乃为作此诗`】  

瓶雀事出楞严经大智度论四条蛇事宾头卢尊者语一宿觉永嘉人有证道歌传于世  

湖上遇道翁乃峡中旧所识也　陆　游  

大骂长歌尽放颠时时一语却超然扫空百局无棊敌倒尽千钟是酒仙巴峡相逢如昨日山隂重见亦前缘细思合辱先生友五十年来不负天  

赠道流  

烟云深处作生涯回首人间岁月賖留得朱顔慿绿酒扫空白髪赖丹砂七弦指下泠泠久双袖风中猎猎斜他日相寻不知处防从渔父问桃花  

## 瀛奎律髓卷四十九  

元　方回　编  

伤悼类  

有生必有死吊哭诔赙挽些哀词所以尽伦理而亦忠信孝悌之天所固有也性情于此见焉交游以此重焉观者不可以讳忌恶之  

五言【`十二首`】  

哭长孙侍御　　　　　　　　杜　甫  

道为诗书重名因赋颂雄礼闱曾擢桂宪府旧【`一作近`】乘骢流水生涯尽浮云世事空惟余旧台柏萧瑟九原中【`此诗见郭知达黄鹤本`】  

哭孟郊　　　　　　　　　　贾　岛  

身死声名在多应万古传寡妻无子息破宅带林泉冢近登山道诗随过海船故人相吊后斜日下寒天凡哭友诗当极其哀彼生而荣者虽哀不宜过也如孟郊之死三四所道人忍闻乎并尾句味之至矣  

吊孟协律  

才行古人齐生前品位低葬时贫卖马远日哭惟妻孤冢北邙外空斋中岳西集诗应万首物象遍曾题孟协律即郊也哭与吊相先后耳郊无子而唐史谓郑余庆廪其妻子岂后亦立鄷郢之子为子耶存疑当攷  

哭皇甫七郎中【`湜`】　　　　　　白居易  

志业过晏词章似襧衡多才非福禄薄命是聪明不是人间夀还留身后名涉江文一首便可敌公卿元注持正竒文甚多涉江一章尤出众  

哭贾岛　　　　　　　　　　姚　合  

杳杳黄泉下嗟君向此行有名传后世无子过今生新墓松三尺空堦月二更从今旧诗卷人覔写应争岛无子于此可见又有稚子哭胜猿之句疑岛有子存此诗以证之松三尺月二更予谓尚可改  

寄吊贾岛　　　　　　　　　曹　松  

先生不折桂谪去抱何寃巳葬离燕骨难招入劒魂旅坟低却草稚子哭胜猿防漠如搜句宜邀贺监论悼贾岛有子胜孟郊贾岛犹有子于此可攷  

哭李频员外  

出麾临建水下世在公堂苦集休开箧清资罢转郎瘴中无子奠岭外一妻孀定是浮香骨东归就故乡李频死于建州刺史五六哀之极矣  

南丰先生挽词　　　　　　　陈师道  

早弃人间事真从地上游丘原无起日江汉有东流身世从违里功名取次休不应须礼乐始作后程仇精爽回长夜衣冠出广庭勲庸留琬琰形像付丹青道丧余篇翰人亡更典型侯芭才一足白首太经丘原无起曰江汉有东流惟曾南丰足以当之侯芭才一足白首太经非陈后山亦不可以此自许也并挽温公诗三首他人诗皆可废矣  

丞相温公挽词  

恭黙思良弼诗书正百工事多违谢傅天遽夺杨公一代风流尽三师礼乐崇若无天下议恶美并成空百姓归周老三年待鲁儒世方随日化身已要人扶玉几虽来晚明堂讫受图心知爱诸葛终不羡曹蜍少学真成巳中年记著书辍耕扶日月起废极吹嘘得志宁论晚成功不愿余一为天下恸不敢爱吾庐世方随日化身已要人扶山谷尝诵此联以为今之诗人无出陈无已右者温公之卒后山犹未得官元祐元年丙寅九月也明年夏后山方为徐州教授三诗关宋治乱非后山之私言也  

七言【`七首`】  

过元家履信宅　　　　　　　白居易  

鸡犬丧家分散后林园失主寂寥时落花不语空辞树流水无情自入池风荡醼船初破漏雨淋歌阁欲倾欹前庭后院伤心事唯是春风秋月知  

元微之身后如此友宦官攻裴晋公所得几何而竟以惭愤卒于武昌白公虽平生深交不忍言其短而亦可见矣  

寄刘蘓州  

去年八月哭微之今年八月哭敦诗何堪老泪交流日多是秋风揺落时泣罢几回深自念情来一倍苦相思同年同病同心事除却蘓州更是谁  

清明登老阁望洛阳城赠韩道士  

风光烟火清明日歌哭悲欢城市间何事不随东洛水谁家又葬北邙山中桥车马长无已下渡舟航亦不闲冢墓累累人扰扰辽东怅望鹤飞还  

哭韩将军　　　　　　　　　顾非熊  

将军不复见仪型笑语随风入杳防战马旧骑嘶引葬歌姬新嫁哭辞灵功勲客问求为志服玩僧收与转经寂寞一家春色里百花开落满山庭  

工甚刘后村学唐诗慕为此等声调而不能至也  

思王逢原　　　　　　　　　王安石  

蓬蒿今日想纷披冢上秋风又一吹妙质不为平世得微言唯有故人知庐山南堕当书案湓水东来入酒巵陈迹可怜随手尽欲欢无复似当时  

百年物望济时功前路何如向此穷鹰隼奋飞凰羽短骐驎埋没马羣空中郎旧业无儿付康子才髙有妇同想见江南原上墓树枝零落纸钱风  

挽陈师复寺丞【`二首取一`】　　　刘克庄  

巳奏囊封墨尚新又携袖疏榻前陈小臣忧国言无隠先帝如天笑不嗔阙下举幡空太学路傍卧辙几遗民愚儒未解天公意偏寿他人天此人  

三四稳五六用事巧  
