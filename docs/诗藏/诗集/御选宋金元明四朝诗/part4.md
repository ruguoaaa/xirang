---
title: 第4部分
index: true
icon: editor
order: 4
category:
  - 诗藏
  - 诗集
  - 御制四朝诗 宋金元明
tag:
  - 钦定四库全书
  - 集部八
  - 总集类
  - 张豫章
  - 清
---

## 御选宋诗卷三十  

七言古诗六  

张耒  

宿谯东逆旅夜闻歌白公琵琶行  

元和才子悲流落一听琵琶谓天乐青山裛泪作长歌谁取篇章和宫角谯东夜久行人稀卧闻此歌歌者谁歌似旧时人不见举头欲听泪双垂画堂青琐春无事几听此歌还几醉东风桃李作黄埃宝箧尘昬谱间字一声一听一情伤未老应知几断肠展转曲终灯烬落荒城寒月夜飞霜  

别梅  

宦游到处即为家况我迁谪来天涯三年假馆主人屋忽忽屡见新梅花那知今冬当去此十月已见凌霜葩绕之百匝未易别对我脉脉如含嗟悬知客去门复掩亭沼人散啼昬鸦朝风吹香散寂歴夜月照影低横斜  

嗟我明年复何处东州旱野连桑麻相思时有梦魂到极目南望空烟霞  

题江州琵琶亭  

危亭古榜名琵琶尚有枫林连荻花呜呼司马则已矣行人往来皆叹嗟司马风流映千古当日歌词传乐府江山寂寞三百年浔阳风月知谁主我今单舸泛江潭往来略已遍东南可怜千里伤春眼不待琵琶泪满衫  

将至岭下作  

竟陵南风稻新熟梦泽悠悠伤逺目春风岭上望齐安太昊城边揽秋菊那知歳暮东州客太山苍寒晩霜白云收雾卷日月明却上天衢瞻玉色敝裘瘦马古道长九旬刺史归空嚢归去故人应笑我满衫清泪说浔阳  

谢黄师是惠碧甆枕  

巩人作枕坚且青故人赠我消炎蒸持之入室凉风生脑寒发冷泥丸惊梦入瑶都碧玉城仙翁支颐饭未成鹤鸣月髙夜三更报秋不劳桐叶声我老躭书睡苦轻绕牀惟有书纵横不如华堂伴玉屛宝钿敧斜云髻倾  

闻蛩有感  

遥夜飞萤动秋思独卧空山惊晩歳可堪六月已闻蛩日暮吚吚响庭际关河多风气萧索碧树先秋早摇落鸣机夜织常怨寒白纻吴衫苦轻薄年年促织谁最悲堂上羙人愁翠睂清砧捣练对残月玉筯啼红裁逺衣唐风诗人劝其主行迈苦迟嗟歳暮山城听汝已三年三年白发多于故飘飘秋梦到江湖我欲东归鲙碧鲈安能为尔将双泪歳歳风前沾客裾  

不寐  

荒亭雨多秋草侵秋蛩相语秋夜深草虫暗飞羽格磔星河影髙天淡白骚人多怀夜不眠老松微吟风飒然山川浩荡何日还晩空漫漫白露寒  

对莲花戏寄晁应之  

平池碧玉秋波莹绿云拥扇青瑶柄水宫仙女鬬新妆轻歩凌波踏明镜彩桥下有双鸳戏曾托鸳鸯问深意半开微敛竟无言裛露微微洒秋泪晁郎神仙好风格须遣仙娥伴仙客人间万事苦参差叹尽清香不来摘  

上元日早起赠同游者  

夜来人散残更月晓陌空存旧车辙彩灯城市已春风寒木人家犹腊雪强起相逢酒未醒残膏宿火尚荧荧归来更拂障泥锦重约黄昬信马行  

东方  

东方未明更五皷星河寥寥寒雁度铛铛鸣铎谁家车陌上驱牛辗霜去北风吹面足踏氷邨南早饭天未明年年输税洛阳城愼莫后期官有刑  

寒虫  

寒蛩振翼声骚骚夜深月影在蓬蒿老人虽眠睫不交愁窗人寂灯无膏荒城鸣金睥睨髙北斗下挹西江涛悲笳三奏老鸡号晨光出山开泬寥  

赠翟公巽  

我昔出守来丹阳江流五月如探汤使君之居在山腹绕舍树石何青苍千年药根蟠井底灵液浸灌通寒浆人言枸杞精变狗夜吠往往闻空廊金山荡潏浪花里一舸遥去随渔郎最竒岩斋人迹少乳水时滴白石牀翠鼋坡陁负日色白鱀掀舞占风祥我留金山凡十日穷探力取无遗忘南风吹我渡江去已厌淮南尘土黄二十年间多少事身如疲马起复僵淮南穷栖众人后朝食不充藜苋肠公来衰顔得一笑侧听髙论惊寻常穷阎过我坐至暮满怀珠玉无粃糠乃知世间有清议未可尽以已意量精金白璧天所宝理无破碎委道旁半年耳冷不闻此遇公矍然神激昂论交自顾已老丑从事理绝随飞翔斯文有属不但尔因公作诗我涕滂  

东园  

堂中宴坐不妄出堂外青春去如失小园十歩绿如云一时桃李事已毕犹残酴醿数朶在未觉尘沙污玉质金沙格俗终可怜腻白娇红如欲滴老夫睡起听山禽竹间林外纷嘲啧笋生渐惬子猷愿梅熟未邀朱老吃翻书只作引睡具倾壶屡进忘忧物今春风雨稍依节上田麦穗过数尺但知洗眼看世涂莫厌终年守蓬荜  

送翟公巽赴中书舍人  

韩筋栁骨世不闻翟公笔力囘千钧十年声名满四海淮阳邂逅双朱轮老翁空疎亦何有察公于我意甚眞髙谈亹亹云汉上一埽阘茸如灰尘夜光明月不计数坐使衰敝生精神恨无金玉相报答还家三叹嗟我贫青灯论文夜未分晓闻门外送使君问君舍此去安往紫皇诏归侍玉宸锋铓发硎防犀象好为明主裁丝纶论思献纳乃其职况公之意常在民追还三代旧风采主以事实致此文圣君贤相有羙意笔端与物为阳春  

和杨念三自武昌至京师  

三年别我入荆州一日长安从我游爱君诗有春草句使我神游黄鹤楼江山望尔欲穿眼见我惊嗟秋髩短扁舟可办吾欲东年来五湖魂梦中  

偶书  

秋阴漫漫几千里赤壁矶前天接水连樯接柁不复行老鱼擘波时出戏黄橙紫栗收如积青钱买酒不堪惜北人歳久厌南餐山边有路何时还  

穷秋昼夜阴如一夜不见星朝蔽日枯畴已获大野空怒江未落连洲没长鱼拨剌不受钓渔子髙眠守蓬荜紫髯旧宫谁复游鼎峙雄心久萧瑟  

东海有大松土人相传三代时物其状伟异诗不能尽因读徐仲车五花栁枝之作作此诗以激之  

诗翁爱花复爱栁长歌髙吟半酣酒自言二物天下竒爱之不厌形于诗嗟余所爱翁未见我昔东游穷海甸波涛四绝大岛中上有太古不死之长松千人袢延坐其下仰见翠叶迷苍穹巨鼇竭力负不起鹏栖仅借卑枝容人言海在此其圉鳞甲百万屯蛟龙又言海怪久不死守防山麓蟠其躬天空海阔风力壮敲戞簸荡声无穷轩辕张乐奏未已笋簴百万喧笙镛鬼神不欲人屡见防以万叠青山峰爱之未免困寂寞坐见雨露霑蒿蓬东皋吟翁天下才海岳秀气天所钟岂惟文章继骚雅胸中事业窥夔龙如何坎轲滞茅屋失所应与兹松同诗翁勿爱花与栁软弱但解争纎秾春英零落化为土夏叶狼籍工巢虫娇儿姹妇最入眼丈夫所志当英雄何当与君渉海去结茅松下甘长终  

读苏子瞻韩干马图  

我虽不见韩干马一读公诗如见者韩生画马常苦肥肉中藏骨以为竒开元有臣善司牧四十万匹屯山谷养之罕用食之丰力不曾施空长肉韩生图像无乃然我谓韩生巧未全君不见昔时骐骥人未得饥守盐车惟有骨昻藏不受尘土侵伯乐未来空伫立骐骥乏食肉常臞韩生不写瘦马驹谁能为骥传之图不如凡马饱青刍  

游楚州天庆观观髙道士琴棊  

頽垣苍苍锁乔木草满荒田不容足壊檐破壁秋雨余蛛网萧萧风满屋黄衣道人出迎客野态生疎脱拘束围棊静埽一堂空烹茶旋煮新泉熟弹琴对客客卧听脱耳冷冷三四曲离骚幽怨松风悲流水潺湲履霜哭日斜携手歩空廊鸣鸠相呼竹间宿黄昬门闭人语绝空殿幽幽掩微烛我生资身最淡薄每厌烦歊幸幽独何当不踏朝市尘长伴髙人种松竹  

海州道中  

孤舟夜行秋水广秋风满帆不摇桨荒田寂寂无人声三尺跳鱼翻水响河边守罾茅作屋罾头月明人夜宿船中客觉天未明谁家鞭牛登陇耕  

秋夜苍苍秋日黄黄蒿满田苍耳长草虫吚吚鸣复咽一夜雨多水满辙渡头鸣舂邨径斜悠悠小蝶飞豆花逃屋无人草满家累累秋蔓悬寒  

送刘季孙守隰州  

君家将军本缝掖叱咤西摧贺兰石一时成败何足论要使英名飞竹帛刘君竒骨尚虎头白须千骑守边州插架万籖供记览探嚢五字擅风流大河之东士精勇日饮不妨飞猎鞚五更吹角建牙旗万马合围行酒瓮朝裘风劲黑貂暖夜帐雪满青氊重乐哉闭口莫言兵虽有颇牧谁能用  

北原  

秋风日夜吹北原北原秋芜不复繁荣纡一径渐可蹑歩踏落叶披榛莞萧萧九月草木变独有修竹犹禁寒青红野实不可辨晩日照射霜榴殷巉巉女几更清瘦崖壁刻削无云烟潦收石出洛水好静夜到耳声潺潺原西古城有微路禾黍索索荒凉田人家歳熟妇子乐邨巷日暖牛羊闲登临嗟我幸无事况有羙酒供开顔射麋猎兔可卒歳弃掷万累休嗟叹  

九月十二日入南山憩一民舍冐雨炙衣久之  

石棱如刀不容歩上挽垂藤下无路风寒雨滑徒旅愁舍马杖藜泥没屦跻攀顚坠不容发目心寒惊反顾亦知垂堂有遗戒身仰微官欲谁愬萧萧茅屋映绝壁门外漍漍清泉注解衣就火不能暖旋拾山薪伐溪树山翁生未食醯醢脱粟寒蔬度朝暮人间平地固不少何用巇岖守麏兔秋声四起山霭夕坏屋疎篱睡无处披裘结束相劝归过尽重云下山去  

离泗州  

舸大艑来何州翩翩五两在船头淮边落帆汴口宿桥下连樯南与北南来北去何时停春水春风相送迎沙岸飞鸥旧相见短亭杨柳不无情清歌一曲主人酒主人寿客客举手明日酒醒船鼓鸣沙边破堠不知名行人十里一廻首云边犹有塔亭亭  

淮阴阻雨  

樯竿日日春风转渺渺孤舟数家县朝来雨暗隔淮邨白浪卷沙吹断岸渡头杨栁湿青青桥下涓涓野水生满尺白鱼初受钓断行归雁故能鸣平生行止任迟速篷底欠伸朝睡足从来江海有前约老去尘埃无可欲晓天暖日生波光桃杏家家半出墙春日春波好相待短帆轻橹底须忙  

田家  

社南邨酒白如饧邻翁宰牛邻妪烹插花野妇抱儿至曵杕老翁扶背行淋漓醉饱不知夜裸股掣肘时讙争去年百金易斗粟丰歳一饮君无轻  

秋风  

秋风萧萧洛川波水碧沙寒飞白鹭波头伐木欲成梁落日樵苏下山去山头九月雪一尺山民然薪当襦袴石田收薄妇子饥歳晩苦寒安可度  

秋风萧萧吹野桑田家禾黍初登场雉肥兔饱鹰隼健水落沙冷鱼龙藏长淮烟波渺万里怅望搔首山川长二年薇蕨苦不饱长安裘马多辉光  

感春  

我昨西来到昌谷主人致酒留我宿坐中年少羙如玉髙歌清欢春夜促还家病酒对残春东风落花吹满屋出无与语归闭门安得万里驰吾足  

陈师道  

次韵苏公西湖徙鱼三首【`录二首`】  

穷秋积雨不破块霜落西湖露沙背大鱼泥蟠小鱼乐髙丘覆杯水如带鱼龙不作揺尾怜公寜忍口不忍鲙修鳞失水玉参差晩日揺光金破碎咫尺波涛有生死安知平陆无滩濑此身宁供刀几用着意更须风雨外是间相忘不为小濠上之意谁得会枯鱼虽泣悔何及莫待西江与东海  

赤手取鱼如拾块布网鸣弦攻腹背岂知激浊与清流恐惧騈头牵翠带居士仁心到鱼鸟会有微生化余鲙宁容网目漏吞舟谁能烹鲜作苛碎我亦江湖钓竿手悮逐轻车从下濑生当得意落鸥边何用封侯堕鸢外不如此鱼今得所置身暗与神明会径须作记戒鲸鲵防有任公钓东海  

舟中  

野火烧原雉昬雊黄尘涨天牛乱鬬江间无日不风波老去何时脱奔走诗书满腹不及口遮日宁须钓竿手愧尔茅檐炙背人仰看青天搔白首  

送鄜州关司法  

早歳相知晩相识抵掌囘头巳陈迹万里从军壮此行一箸鲈鱼留不得夜静关山秋月明莫听陇头秋水声平世功名须少壮看君一箭下辽城  

蝇虎  

物微趣下世不数随力捕生得称虎匿形注目揺两股卒然一击势莫御十中失一八九取吻间流血腹如皷却行奋臂吾甚武明日淮南作端午  

范祖禹  

月夜船行入资州  

忆昨卧碧山苍苍丛桂间白云为屛石为枕绿萝长挂明月间忽乗轻舟泛江水山月随人还在此白鹭惊飞宿霭间青山倒卧苍波底此时孤櫂发中流川后停波听櫂讴不学子猷中夜返欲乗明月向资州  

苏颂  

和胡俛学士红丝桃  

京都花品予尝评夭桃仅有十数名含丝繁艳今始识鲜苞长蕊标红缨春晴日暖助顔色灼灼一片朝霞轻鲛绡剪碎旋装缀虬须摘尽将纫萦因知化工巧难状偏于草木呈瑞精又疑华灯九光烂蜂蝶不敢来窥争江南萱草易滋殖维扬芍药初种成此花皆有红丝号恨不同时相合幷君家数株发庭际爱翫常挂帘钓琼有客风流欲寄目主人喜笑张筵迎飞觞洒翰偏得意都缘尤物牵风情我虽多病不能饮犹思强举花前觥省中早出与同僚过谭文思西轩咏太湖石  

洞庭山连震泽水怪石巉岩出波底谁言行逺莫致之好事经营俄至此爱君小轩才袤丈满地新芳杂红紫偶来凭阑见竒峰便有江湖秋思起  

彭汝砺  

答同舍游凝祥池  

仙宫神灵之所宅楼阁倚天一千尺先生好游犹挟册藜苋不慙吾鼎食凝祥池头三月春腰金骑狨多贵人天边五岳烟霞闇海上三山雨露新蛱蝶能飞燕能舞鳯凰在云鸿在渚仙人参鸾入云雾寂寂不闻青鸟语洞天落日晩沉沉渔舟缥缈桃源深红玉坐看花着子青云行见叶成阴疾雷怒飞风雨急瘦马不行归斾湿投闲一日须一来歳时变化犹呼吸  

昨日饯赵敎授行会饮秀楚堂晩徙樱桃花下夜月上正夫设烛于花上光明焜燿昔所未见正夫因约赋诗  

夜凉月色清如水天静无风尘不起移酒近花坐明月画烛横斜插花里月寒烛艳花淡薄意思相疑不相似一下一髙总能见半白半红浑可喜时有幽香闇着人更分疎影低临水密成云雾即成阴团作珠玑看结子异时尚拟与君醉景物更作今日比富贵功名是底物人生百年行乐耳  

李昭玘  

送徐举人赴省试  

淮夷之珠照夜月泗滨之石声泠泠昔时大禹致方物神光玉色罗王庭比年入献多豪英褒雄妙思相凭陵飘飘束书去观国瘦马踏雪须垂氷长廊白昼天宇清落笔冉冉风云生千官拱笏赭袍近碧沟新栁黄鹂鸣金挝虎士传姓名鱼龙卷尾随雷声州人洗眼望归骑会约春风载酒迎  

李之仪  

晩过王晋卿第移坐池上松杪凌霄烂开  

清风习习醒毛骨华屋髙明占城北胡牀偶伴庾江州万盖揺香俯澄碧阴森老树藤千尺刻桷雕楹初未识忽传初哢半天来举头不是人间色方疑绚塔灯炤燿更觉丽天星的歴此时遥望若神仙结绮临春犹可忆徘徊欲去輙不忍百种形容空叹息乱防金釭翠被张主人此况眞难得  

题王子重出李成所画山水  

主人邀我登闲轩轩前景物只欠山坐来惨淡若不足引我忽到营丘间营丘山水天下知全齐十二雄一时旧游歴歴如到眼吾宗笔力穷髙低峰云岩霭互隐现老木苍藤纷防绚珑璁特干势将压竒崛欲夸人未见石磴流泉似幽噎洞穴纵横乍明灭举头楼观俯悬崖定须六月临飞雪行人初踏山前路欵段冲寒怯囘顾蹇驴亦自乐平地亸耳徐行方得趣日西平逺连何处极目苍茫天欲暮行人端是我前身斗觉精神相会聚百年瞬息竟谁眞此老应无一防尘主人等是风尘外岂是闲轩久住人【`子重家有闲轩`】  

春日同梁十四醼李公昭朝霞阁侍儿舞梁州曲彻客有以润罗为赠公昭命玉杯满酌酬之又以金钟邀儿相属旣釂出乌丝栏索诗  

都城春风吹落花都城九陌无尘沙貂裘公子醼何处阑干百尺陵朝霞凤筝新调玉指软黄金捍拨当胸遮紫擅屡碎翻成拍红茸毯衬鵶头袜囘旋谁许防云轻欲断还连犹未彻新莺弄雏乳燕飞一曲凉州春日迟百疋纒头随玉杯吚哑一閧争扶持公子笑不已下客欢正浓更邀娅姹持金钟一釂直欲沧溟空从他海若在平地明珠堕泪愁蛟龙瑚突兀撑髙峰便疑巴姬御来风月渐满银河低归路促街鼓稀何时再到红茸地更倩游丝惹住衣  

苏庠  

王文儒新筑小圃赋赠  

王郎臞庵摩诘诗烟花绕舍江绕篱石渠东观了无梦笔牀茶灶行相期古人已往不可作甫里顾有今天随湾头蟹舍岂着我请具蓑笠悬牛衣  

谢逸  

送董元逹  

读书不作儒生酸跃马西入金城关塞垣苦寒风气恶归来面皱须睂斑先皇召见延和殿议论慷慨天开顔谤书盈箧不复辨脱身来看江南山长江衮衮蛟龙怒扁舟此去何当还大梁城里定相见玉川破屋应数间  

豫章别李元中宣德  

旧闻诸李隐龙眠伯时已老元中少一行作吏各天涯故人落落疎星晓西山影里识君面碧照章江眸子了向来问道渺多岐只今领略归元妙老凤垂头噤不语古木查牙噪春鸟身在幕府心江湖左胥右律但坐啸苐愁一叶钓鱼舟不容七尺堂堂表我今归卧灵谷云君应紫禁莺花绕相思有梦到茅斋细雨青灯坐林杪  

谢薖  

双莲阁  

水芝凝露披芳塘浅妆浓画争煌煌其间艳异不世出连芳并蒂知何祥有如一座两殊色盈盈植立汉昭阳九囘沉水不须沐风梳露洗皆生香公如瑶林映红粉粲然一笑倾澄觞故开华阁挂银牓大篇金薤垂琳琅吾闻草木正瑞世箑蒲扇暑芝生房须烦丹青顾陆手貌取绝艳归明光  

碧筩  

君不见韩潮州银作饮醆夸工倕鑴花镂叶太琐碎何言豪士亦尔为又不见六一翁尝吟鹦鹉红螺诗华堂一釂岂不乐清歌劝酒须蛾睂吾侪山人宁有此竞折圆荷为饮器细倾初作露珠圆满引忽惊云液碎鼻中寂寂闻妙香舌本徐徐识眞味采莲当殽花当妓岂有登临百金费安得城西十顷塘水光容裔暑风凉时引碧筩如象鼻仍看翠盖立霓裳  

秋日登鸣玉亭  

山路秋阳何赫赫山亭凄冷多秋色岂惟醒耳玉琮琤照眼光寒如练白旧闻瀑布垂云间恍疑银河堕天关西望香炉不得往个中元有小庐山  

李彭  

梦访友生  

少年结客长安城妄喜纵酒同章程支离老去一茅屋枕书卧闻长短更友生相望止百里寒夜寥閴无微声梦中乗兴輙见戴剡溪聊尔扁舟行觉来蘧蘧一榻上不用僮仆争驩迎吹灯弄笔欲书寄窗前白月方亭亭  

阻风雨封家市  

往时李成写骤雨万里古意毫端聚行人深藏鸟不度便觉非复鵞溪素龙眠老阮作阳关北风低草云埋山行人客子两愁绝未信蒲萄能解顔两郎了了解人意似是画我封家市戏作新诗排昼睡忽有野雁鸣烟际  

洪朋  

写韵亭  

紫极宫下春江横紫极宫中百尺亭水入方州界玉局云映连水罗翠屏小楷四声余翰墨主人一粒尽仙灵文箫采鸾不复返至今神界花冥冥  

洪炎  

南城邓氏亭  

小麦青青山一曲江南千里伤春目盱母江头唤渡人遥指麻源第三谷裹盐包饭各悤悤囘首烟霞楼观中诗成更觅羊何和犹是前身内史公  

刘弇  

秋日仪眞即事  

秋风来从越天末痛洗玻璃出明月云陂隐起玉龙眠下有舂容万涛雪独蠒之纶攲一叶半酣老渔棹歌发客心寸许了无多底事临风吹欲折  

丁字河头纹锦翼似是东园故鸂鶒天风萧萧吹汝急遣汝周章无好色江篱羃防过行人一顾为之三叹息我愿舴艋从溪翁双舂锄边作幽客  

邹浩  

谢衡州花光寺仲仁长老寄作镜湖曹娥墨景枕屏  

道人秀骨生何许若耶溪边清气聚不从章甫事功名游歴诸方参佛祖祝融峰下忽擡头觑破虚空笑而舞折脚木牀二十年门外草深无寸土偶然消息落人间挽出花光照今古我舟邂逅泊山前雾卷云开见睂宇更知我自浙东来曾拥旌旗尘督府千岩万壑绕罇罍梦断卧龙谁是主为将池墨洒鲛绡故国封疆归择取曹娥江接贺家湖环以峰峦暝烟雨森森乔木动樵风庙貌峥嵘閟神禹碑留遗刻蔡邕题注目端为杨主簿子猷兴尽季眞亡髣髴棹声廻逺浦干端坤倪渺莫穷咫尺幷包入庭户坐令乡思满潇湘恨不归飞插双羽苍梧洞庭南北中气象纵横随歩武秖缘流放阻君亲入眼虽竒若无覩道人方便巧施为乃以家山慰心腑旧愆犹冀获湔除恩钖余年返农圃青鞋布袜谢尘埃肯使髙踪慙杜甫  

有感  

云囘雨歇天欲晴鹁鸠唤妇皆和声山南山北树隂里欢然相趂争飞鸣伊予流窜止平乐妻孥尚寄潇湘城五岭横空唤不闻不如鹁鸠犹有情  

唐庚  

戊子大水二首【`录一首`】  

踏歌喧喧杂铙鼓潭边呼龙令作雨龙嗔挥水十丈余千邨万落几为鱼寄谢龙神且安处熟睡深潭不惊汝劒州道中见桃李盛开而梅花犹有存者  

桃花能红李能白春深何处无顔色不应尚有数枝梅可是东君苦留客向来开处当严冬桃李未在交游中即今已是丈人行肯与年少争春风  

赠谭微之  

去年弦歌程水滨甑中生尘范史云今年讲学鵞城里关西孔子杨伯起昔人论士观心期时人论士看肉皮只知黄鹞矜觜爪不识驺虞避生草  

别勾永叔  

巴江滟滟巴山空十里五里蕉花红少年锐意立功业破烟一棹轻如风却思三歳相欢聚说劒论诗轻李杜平生不作女儿悲今日为君重囘顾  

黄裳  

惇礼兵部久不作诗偶成数韵奉戏  

南宫先生好谈古齿牙所挂多老杜劒气中盘几时吐欲看光芒出庭户平生气直易言语不解聱牙斲诗句先生莫学东野苦我愿为云相逐去  

简元舆祠部  

百花岩上仙人住岩下为州山水聚白头青塜南北人倒影沉沉独怀古倚栏把酒与谁同况是使君为献主应唤渔舟疎苇中旋脍游鳞落红缕秘书座中最轩昻能共春云争态度红衣带月今何处几转春残掩朱户飞船送客空断肠梁尘谩落声中句虚白亭前湖水闲忽为霓裳起思幕出门沙土乱如雨薰风吹梦天南去  

邀月亭  

迎晖不觉一日尽邀月又会三人闲未言期约绿岩畔且共歌舞清樽间霜轮皎皎无今古世途扰扰多新故今月曾经照古人古人问月今何处百年光景行复催有月可邀能几囘双岩逹士不须说始见迎晖复邀月  

矮松  

枝干偃蹇竒可夸本根融结杳难测龙蛇已报千歳灵梁楝何烦万牛力虽减半天风雨声却得三冬雪霜色卫生已免斧斤入妆景何辞吟醉客  

送陈知县  

握手州东花闹时泻酒胸中如漏巵各无官守竟信意坐间只有春相随十年暌逺何所得但悟世情能守一昨日小轩君不游荷叶雨声池上秋明珠得丧百万斛何虑炎蒸金欲流一樽独对清都梦可怜幽思无人共今日闻君马已西不觉毫端得诗讽汝阳县长多清风壶中有客当相送【`费长房挂壶木今在汝州`】  

题水云邨  

水云深处寻幽客竞把银缾飞琥珀坐间玉篆流杯来时伴桃花献春色尘劳不到清樽前何幸山翁设歌席人在夕阳方醉时囘首云迷武陵宅  

崔鷃  

早春偶题  

寒风淅沥鸣枯苇小鸭睡残犹未起更教细雨结轻寒坐听萧萧打窗纸石盆养蒲巳抽翠雕斛栽花先弄紫拥炉闭阁赋幽香未怕春氷生砚水  

杨时  

南康值雨  

庐山卧龙庵有刘道人自云百余歳碧眼不粒食惟食柏饮水每客至必先知之欲往见之不果故并记之  

平沙涨雪清江濆水花照日红生鳞轩然五老出城表雕玉万仞窥长身云巾星弁覆华顶飞泉潄瀑垂天绅平生未识庐山面碧巘横云望中见江头一夜雨衔天奔浪号风作悲健朝来淤泥没牛马咫尺坐论千里逺芒鞋拄杕挂尘屋神马尻轮歘飞转卧龙庵前碧眼翁日饮山渌餐溪松神融气合八荒外此心烱烱宜先通未须勒移却俗驾会应一洗尘寰空寄言归侍壶丘子他日来游当御风  

游武夷【`是日泛小舟至鸡窠岩还游冲佑观`】  

函关﨑嵚走秦鹿天下并逐争羣雄抉云翻空鳌足折黔黎窜伏如寒蛩武夷山深水清泚避世犹有髙人踪龙东注海波涌【`岭有投龙池世传与海通`】玉女翠拥秋云松赤霄眞骨写虚壁通泉凡笔慙非工【`魏王峯前有画阁`】藏舟浮梁跨绝壑【`山间有小桥桥西有一小舟皆人迹不可到`】隐见似与天潢通当时鸡犬不复见窠岩依旧烟霞笼我来秋杪月旣望尚有幽菊埋榛丛天容洗净雨新霁云幕四卷清无风掀篷进棹穷异境注目想见流残红囘船枤屦蹑幽径松竹窈窕环琳宫翠琬温辞耀华衮【`褒诏有石刻`】金榜大字纒交龙自怜病骨挂尘网幔亭髙会何由逢解衣归卧玉琐碎仰看明月穿疎蓬  

吴子正招饮时权酒局不赴作诗戏之  

寒炉火冷净青烟劲风刮面如戈鋋凝隂不动天欲雪竟日兀兀成拘挛广文才名四十年天寒坐客犹无氊参军官小技能薄寂寞冷坐诚宜然忘形杜老偶相觅传呼歌舞开华筵嗟予简书固可畏不得对饮檐花前漫有糟浆送人鼻汝阳口角空流涎可能更似苏司业只与时时送酒钱  

晩雨  

断霞明灭天日黝雨意晴晖争好丑浮云冉冉无定姿白衣忽变如苍狗悲风激烈河汉翻雨脚如麻飞霰寒山深气腥豺虎乱乾坤四合谁云寛将溪野客懒成癖怯寒手挛面如墨把杯强吞僵立歌闭门独愁天已黒  

霍洞  

宿田舍  

北风吹晴屋满霜翁儿赤体悲无裳闺中幼妇饥欲泣忍饥取麻灯下绩一身岂暇私自怜鸣机轧轧明窗前织成五丈布翁作襴裙儿作袴明朝官中催租急依然赤体当风立  

韩驹  

送葛亚卿  

吾庐偪仄门三尺惭媿春风巧相觅叩关惟许葛王孙有时借草倾余沥汝不如南池主人车载客红旗皂盖行逺陌又不如东郭公子柳藏门青娥绿发坐开樽是身牢落终何为人不汝嫌汝自伸睂一笑能几时忽闻春尽王孙归春风欲尽犹有情飘英堕絮俱伤神王孙未归迹已埽秼马膏车何太早明日一杯愁送春后日一杯愁送君君应万里随春去若到桃源记归路至国门闻苏文饶将出都戏赠长句兼简其兄世羙  

去年夷门十月雪九衢日昃行人绝骑驴兀兀无所之破袖迎风手龟裂渡桥并堑得君家入门脱防犹凛冽急然湿束暖我寒徐出清酤宁我渴君家自无担石储蟹黄熊白能俱设平生见酒唇不濡是夕连觥耳方热羣奴夜僵唤不闻我亦鼾鼻眠东閤明朝起过城南翁尚记新声一笑发东归每叹懐抱眞西来又喜顔色接方将慷慨豁心胸未用峥嵘惊歳月城南诗翁况逺来门前雪泥又活活岂知万事不可期却树吴樯背城阙人生动若参与商咫尺无论限秦粤君闻吾语虽少留但恐一欢成电掣念昔相见无他娱诵诗徴事相夸捷气凌俗子旁若无隅坐时闻窃嚅嗫于今落落谁汝怜老屋陈编自怡恱寄言诗翁傥留滞歳晩动迂故人辙题王内翰家李伯时画太乙姑射图二首【`录一首`】  

太乙眞人莲叶舟脱巾露发寒飕飕轻风为帆浪为檝卧看玉宇浮中流中流荡漾翠绡舞稳如龙骧万斛举不是峰头十丈花世间那得莲如许龙眠画手老入神尺素幻出眞天人恍然坐我水仙府苍烟万顷波粼粼玉堂学士今刘向禁直岧嶤九天上不须对此融心神会植青藜夜相访  

题湖南清绝圗  

故人来从天柱峰手提石廪与祝融两山坡陀几百里安得置之行李中下有潇湘水清泻平沙侧岸揺丹枫渔舟已入浦溆宿客帆日暮犹争风我方骑马大梁下怪此物象不与常时同故人谓我乃绢素粉墨妙手烦良工都将湖南万古愁与我顷刻开心胸诗成画往嘿惆怅老眼复厌京尘红  

送许卿出守邠州  

长安北走彭原路白苇黄茆列亭戍山形渐险溪水浑行人可肯囘车去岂知中有古邠州十里沙平水漫流雁飞蔽野葡萄晩马散连云苜蓿秋次卿卧聴朝鸡久请试从来拨烦手未许相如喻蜀归且看魏尚临边守杂花撩乱草鲜明二月春风卷斾旌燕寝凝香无一事乐哉饮酒莫论兵  

阳羡葛亚卿为海陵尉作葺春轩余为赋之  

昔闻先生隐吴侬当窗十里横烟峰今见先生为楚吏绕墙四面萦烟水从来楚客带吴风曲折径路深房栊舍前系船柳千丈舍后参天竹万丛千籖插架似蓬馆白拂挂壁如僧宫埽地焚香欣客至羮鱼饭稻愁樽空不溷不清惟寂寞大笑先生致身错青山犹作布衣心朱门却有田居乐笔囘造化天工怒胸包今古时人愕甘穷自许元次山蹈海还防鲁仲连吾曹一欢岂易得世间百歳俱可怜何用北窗翻巧防且向东亭弄春色我当酌酒寿主人滩前飞下双鸂鶒  

顺老寄菜花干戏作长句  

道人禅余自锄菜小摘黄花日中晒峩嵋防脯久不来麴糁姜丝典刑在封题寄我纸作嚢中有巴蜀斋厨香起炊晓甑八月白配此春盘一掬黄【`防软木耳八月白稻名也`】  

宗泽  

题独乐园  

范公之乐后天下维师温公乃独乐二老致意出处间殊涂同归两不恶鄙夫杕藜访公隐歩无石砌登无阁堂卑不受有羙专地僻宁遭景华拓始知前辈稽古力晏子萧何非妄作细读碑増慷慨端正似之甘再拜种药作畦医国手浇花成林膏泽大见山台上飞嵩髙髙山仰止如公在  

司马朴  

无余居士斋壁有沈传师游道山岳麓诗石刻穆仲等和之因亦次韵  

湘西胜景岂易论羣山腾闯万马奔鹤泉一麓骞鹏噣松风十里藏秖园当时侍御偶题写笔力孰敢争雄尊东京少年妙词藻南阳旧族齐阴樊天心月脇出竒语使我展读忘朝昬差差戈劒隐一敌落落旗鼓严千屯无余居士厉幽志细妍六艺方专门冻骭娇儿惯肠苋啼饥瘦妇余泪痕惟君德义允相惬每穷道妙角与根他人劝酒惊逐魂二子频酌勤空樽醉中诗成渺江海风外幡影徒飞翻卷藏箧笥已戢戢风生襟袖何轩轩嗟乎我亦有余腐陋哉羊政囚华元  

## 御选宋诗卷三十一  

七言古诗七  

李纲  

奉酬陈之元教授见赠次韵  

谪官因得穷林泉陶写聊复资诗篇青岑叠叠山满眼碧波湛湛溪涵天南连海峤饶雾雨北望吴越凄风烟感怀触目还得句但可娱戏那可传譬如候虫与时鸟自鸣自已眞偶然岂知飘落广文耳餙以妙语烦雕鑴与公平生未相识一见倾心谁与易沙阳百里阻游从注目寒空暮云碧朅来邂逅慰所思况得新诗飞霹雳我今归去隐梁谿逺迹江湖养愚直看公白日上青霄九万扶揺不劳力  

九月五日对菊小饮简申伯叔易  

渊明爱此九日名对菊无钱可留客杜陵烂醉作生涯青蕊空嗟未堪摘我今鼓柁适长淮坐见幽丛烂漫开  

自从多病久不饮又尔一洗黄金罍东南节物诚已早翠叶金花为谁好三径荒芜尔尚存未觉出山同小草世间万事皆可忘且须泛此酬秋光平生最爱老坡语菊花开日即重阳  

赵鼎  

紫霄圃  

羣仙邀我游蓬岛白鹤随人拾瑶草英灵指防洞门开前行后拥商山皓﨑岖石路燕尾分露湿蟠桃压竹倒一山万山云气深琅玕珠树霜风老王乔缥缈自天下世许髙情两相好中有一人字安期笑捧金盆具枣食之令人可长生遨游八极登天行有时一日三万里西风鹤背霞衣轻有时亦复一暂息长歌一曲烟云凝髙垂铁锁苍苔古云是神仙紫霄圃芒鞋竹杖蹑歩间丹鳯飞来向人舞云中鸡犬异人世药鼎丹炉用心苦开轩一饮三百杯檐花乱落天飞雨青红黑绿乱眼前万草千花莫能数茫然拂袖下山来白发婆娑镜中覩  

欧阳澈  

七夕后一日寄陈巨济  

髙楼昨夜西风转耿耿银河云叶卷擎空皎月弄婵娟领略溪山堪指防秋光次第磨青铜一味清凉袭庭院遥知天外鹊桥成牛渚黄姑会佳燕凭髙翻忆凤楼人慇懃乞巧陈芳奠可堪目断心旌揺砌成幽恨无人展促樽欣得莫逆交脉脉闲愁凭理遣清狂举白话平生午夜香然残宝篆凄凉此际忆年时烂漫琼楼兴不浅  

重游寥阳洞有感  

防眞曾到寥阳殿小立廊腰花影转飞琼仙子下瑶台绰约云鬟眼波剪水沉烟断一帘秋醉睡海棠红玉輭武陵归去探年华扬州梦觉江波逺重来风物恰依然爱日融融素烟卷洞门寂历锁长春异木槎枒插天半霞衣冉冉媚东风绿锁窗前重识面酒酣春笋理琵琶曲终依约含幽怨人间名利几时休马蹄不驻空留恋桃花流水古犹今囘首碧云人不见  

轻风破暖  

单衣初试轻寒退嫋嫋软风经袖袂层楼髙卷酒旗斜绮陌乱飞花锦碎多情故把恼人肠杨柳阴中弄暗香解貂不惜换羙酒烂醉春光能几塲  

邓肃  

大雨  

夜夜阴云如泼墨雨势欲挽银河竭春工十八落泥涂骤雨谁云不终日魏紫姚黄业已空嬉游何足介心胸只恐年年禾黍地浸淫尽入阳侯宫凭谁为我呼少女埽空阴翳开天宇光风霁月暖层霄坐令六合同歌舞  

寒梅上李舍人  

穷山触目纷茅章此意昬昬谁可洗竹间忽破一枝梅对月嫣然耿寒水吟诗索酒满髙堂穿帘的皪射晶光世上羶荤来不到剪剪天风吹冷香人言百花睡未起独冠羣芳差可喜那知和羹自有期未用争雄压桃李但怜雨雪正蒙蒙寒意未舒万象穷故作选锋驱残腊挽囘天地变春风  

雹  

黑云压山山欲頽阿香推车震不开广寒宫中珠径寸狂风倾下九天来髙堂砰轰倒四壁万瓦飞空如转石灯火青荧不敢明世间谁有胆三尺年来蠢动敢争豪鳅鱓起舞狐狸嘷一振天威百怪息夜半云收北极髙  

题梅斋  

江边芦苇风飕飕东君一防破寒愁窗间疎影横春瘦枕上冷香防梦幽夜半竹折惊残雪醉起卷帘千山月肺腑洗空龙麝腥落笔天香鬬清绝  

题吹衣亭  

马上衣衫浣尘土敛板权门腰伛偻冷风天上呼不来厚顔如甲汗如雨星郎髙韵如云烟天籁唤归如流泉人间热恼熏不到亭上鹤衣飘欲仙君方醉乐人愁绝何如御此登天阙叩天借我衣上风吹下九州作春色  

汪藻  

阻风雨辟邪渡寄王仲成  

渡头急雨鸣森木木杪顚风飞大屋没腰寒水稻生芽满眼青泥车折轴山行值雨舟值风穷愁日日烦天公不如归卧涧壑底世事不埽春烟空别君两年重此别喜君胸次浑氷雪拟将身作贾胡留无奈事如空鸟灭挽我不囘君怒嗔交情把翫转清新相随百里还相见只有西山似故人  

李弥逊  

陪馆中同舍游方池分韵得香字  

红蕖碧水如曲江醉恼诸人欲断肠波光花气来无方人面生春酒面凉男儿莫遣两髩霜何妨骑马似知章银钩未落片云黑定有六丁呼阿香  

独宿昭亭山寺  

山寒六月飞霜雪楼殿夜深钟皷歇琅玕无风万防间屋角明河挂天阙龙牙七尺玉壶氷炯炯神清梦不成可怜幽絶无人共用看云头璧月生  

丞防后圃双梅一枝发和似表弟韵  

漫游踪迹成浮家一身四海惊年华不禁草木竞时节忽见霜榦排新花晓云生寒日未透南枝半肥北枝瘦就中一枝最先发浪蕊浮花敢居右山翁渉世如狼胡功名日逺霜凌须与花同是江南客一笑为解东阳臞吟哦绕树正百匝未放零落空残株春风杂花尽明媚此君风味悬知无雨中着子尚不恶可堪老叶繙虫书嵗后三日与罗叔共二邵似表弟席上分赋梅花得多字刻烛成  

春风一夜如鸣鼍残香暗粉惊辞柯新春三日驹隙过花前百罚寜辞多男儿莫遣两髩皤举觞不饮理则那酒酣不用吴姫歌短须尚足供吟哦坐中鲍谢偕隂何语如韶濩参鸣珂铿锵入耳痊沉疴岂独使我衰顔酡我今官闲得婆娑迟明更上梅花坡  

过鲁公观牡丹戯成小诗呈席上诸公  

昨日花间风送雨泪脸凝愁暗无语今日花开天色明向人艳冶百媚生雨中多思晴亦好日日看花被花恼人间絶色比者谁汉宫飞燕开元妃轻颦浅笑各有态淡妆浓抹俱相宜传闻姚魏多黄紫醉红不似当年枝移樽洗醆苦不早明日春光暗中老西斋居士心已灰也向花前狂欲倒  

秋夜枕上偶成  

七月西风卷残暑砌外蕉梢响寒雨青蝇敛翼蜩收声楼上逢逢夜将午徽弦信手酒自倾一杯一杯宫羽成醉头着枕百事置梦残睡足天未明  

将至徽州道中作  

平生爱山老山间行山怕尽去复还兹游深入众山囿一日看尽平生山颇闻黄山最竒秀紫翠六六堆孱顔端如啖蔗及佳境快意不复嘲天悭我生目力固有限应接不暇愁跻攀要令胸次洞表里埽尽礧块罗烟鬟  

会饮得助亭分韵得千字  

长松下防八尺椽四壁不凝万里天水邉笙簧成两部月里山河收大千山中宰相尘中仙杯如流星酒如泉饥蝉暝鸟莫浪语净埽緑苔共醉眠  

案上梅【`天寜禅房作`】  

横枝当案雪未融夜窗印月影若空人怜太瘦不奈冷自抱幽独无愁容春风杂花岂不好一笑难与孤芳同宁来作伴管城子静炷沉水听号松  

孙觌  

崇仁县  

万山攒拥天一笠北风吹雨两髩湿饥乌絶呌防巢飞老蛟怒起拏云立孤城短日砧杵急骑驴渺渺冲泥入桑枝倒折机杼空道傍废井无人汲遗民到今传旧邑击水华鲸浪三级故物漂流百战余客子起坐万感集小驿香醪如雪汁一杯快作长虹吸酒醒寂歴照短檠幽咽数声邻妇泣  

周紫芝  

和赵鹏翔赠李生  

人间作画如作诗妙由心得非人为五日一石十日水此事无乃亦可期向来郭恕先妙手真复竒经年不肯下一笔胸中丘壑谁当知忽然有兴不可遏写作槎牙风雨枝回头却笑阎立本缓急与人为画师李生闻是成逺后一生落魄唯饮酒贵人金多不可挠闲日为多画日少心知公子非俗人平生笔底波澜翻故作沧江与巨石要看万里风涛相吐吞谁知此老不足数自笑一生常苦辛桃花水暖小艇窄十年辜负江邉春时危力小去未得画图入眼空伤神  

李使君示开化诸诗  

使君一出承明庐当年两佩峰鱼峰小儿骑竹马笑挽朱轓归故闾门外春风吹画防小阁香浓绮疏碧蘓州五字老更竒东阳八咏人谁敌山堂闻説公自开烟雨遥供翠鬟色更向招提山窟中竹杖穿云鲍经歴夜上孤峰看月明晓趂钟鱼着僧屐诗成知复防牛腰倒廪倾囷公不惜他年举似与何人知我躭诗老成癖平日探囊止一钱惊见纵横着圭璧当遣儿童勿浪传按劒从来少人识  

道卿论呉中夏果词颇夸且借蘓内相春菜诗韵作诗仆亦同赋聊为江南解嘲  

江南五月菱垂叶叶底紫菱如紫蕨梨香溅齿蔗浆寒瓜熟堆盘水晶滑红姜抹缕杂吴盐纎手淹梅带微辣芳林露下摘金桃入眼燕脂红脸抹木甘酸天下无百果论功谁可甲朱樱万颗滴阶红满架葡萄更肥茁橙香栗子芋如鸱此品秋来不胜説老翁空作解嘲诗恐是年衰左车脱  

驼山秋晩  

溪邉茅屋知谁家门前水落溪露沙枯藤绕屋挂秋实黑如防漆红丹砂蜀葵花空已收子鸡冠树髙犹有花客来倚杖主人出屋头日暖听蜂衙  

三月五日晩霁大风  

雨后风扉拥青嶂家在斜阳晩潮上沙头飞尽雪色鸥柳下初横短篷舫皇天乌料风忽颠贾客仓皇回五两老人倚杕不肯归看打南湖白头浪  

观潮示元龙  

越山莽苍吴山髙海门屹立通江涛江涛乆客归未得来趂吴儿看晩潮潮头初来一线白雪浪翻空忽千尺地中鸣角何处来水上六花人不识惊涛倒射须臾空千艘已落空蒙中锦帆半劈浪花里越啇巴贾争长雄江湖险絶常如此风静潮平亦何事人间万物有乗除却遣风波在平地  

和张元明食生荔支  

五月麦秋闽岭寒岭头风雨荔支丹旧从图画见睂目何曽生食知甘酸天生尤物亦甚悭路逺致之良复难宫中妃子一破顔犹湏驿骑来长安綘纱囊小欣乍识晩上蘓台醉瑶席人如玉笋擘轻红诗似春云惊坐客书生馋相絶可怜诵诗口角空流涎何时遂作七闽客日啖玉肌三百丸独胜穷愁杜陵老暮年奔走巴山道万里泸戎摘荔支一年辛苦无人知  

睡余飞絮满庭有感而作是诗  

春水緑波南浦路两岸谁栽杨柳树含桃熟尽未闻莺荷叶生时已飞絮絮将春去不可回人伴闲云更湏住我亦随君似落花欲趂东风到何处  

题东林香山像  

大唐受歴三百年文士軰出俱可传情虽妩媚中骨鲠当时只有香山贤香山年少谪湓浦卧听琵琶心独苦想得回舟夜半时半湿青衫涙如雨别来江月几番圆黄芦苦竹空凄然风流埽地那复有但见东风吹白髯可怜画手无前軰欲倩虎头呼不起琼枝玉树了无踪铁拨鹍弦何用尔明朝一舸下浔阳月明依旧空江水五月二十四日晩雨忽晴浴罢独卧池亭云峰竒峭出天东南既乆方散  

长虹截天雨初断孤月翻光上银汉忽从海底出三山就中蓬莱最竒观黄金涂阙射日光白玉飞栏入天半青童舞女各媻姗手执云幢影凌乱想得神清洞府君应榜春皇侍香案羣飞白鹤徒尔为化作苍狗何劳看神仙出没不乆长碧落天宫岂容翫荆王晓梦只湏臾神女乗鸾逐云散人间幻化无不尔空复欷歔一长叹老人假寐忽举头但见明星光有烂  

晩思  

滩沙露尾江水干江洪束峡江流湍千山落木风转急万里飞鸿天更寒暮云政拥苍玉玦落日忽下丹砂盘他乡乆客去未得悠然东望心悲酸  

王庭珪  

和刘美中尚书听宝月弹桃源春晓  

何年凿源开混茫桃花两岸吹红香烟消逺浦生微阳渔舟误行溪水长溪回岸转山隙光疑有綘阙仙人房居民争出罗酒浆花间笑语音琅琅抱琴释子睂髪苍响泉韵磬鸣长廊能谈徃事悲孟尝昔时台沼今耕桑又如勇士赴敌塲坐令游子思故乡清猿抱木号鸿荒孤吟划见丹鳯翔曲终待月西南厢重调十指初不忙如见古画秦衣裳春天百鸟争颉颃桃源归来今已忘弹到落花空断肠  

早行  

羣鸡鼔翼天欲光井上梧桐生微凉残星烂烂或出没初日淡淡开青苍楚妃台邉晓云碧伏波庙前秋草黄骚人辛苦拾何物沅有芷兮今已香  

送向丰之  

君家梁苑妙人物羯末封胡咸勃子今二十能缀文诗如阵马敢驰突此去荆湖道路长要吟秋水动三湘归时蕉叶应黄落賸拾骚人春草香  

次韵周公予赵逢源过瑶林洞中探酴釄  

桃花落尽春风顚两翁并辔来翩然入门下马看花发仰攀緑叶窥青天倚槛讴吟发清唱终夕拥鼻鸣寒蝉唐昌仙人识玉蕊借月下看乗飞烟明朝池上拾落粉草间防缀如连钱狂思玉爪搔背痒不可妄得麻姑鞭归来儿童应拍手笑君骑马似乗船醉后犹能作长句半夜打门惊我眠  

次韵酬刘太虚惠端砚  

端溪之水深莫测千夫挽绠下取石溪翁采得归不眠夜劚鹄卵出苍璧君从何处得此宝赠我慙非玉堂客况无健笔写银钩墨汁徒翻老鸦黑  

次罗伯固听琴韵  

焦桐初不受文理弦以朱丝竒乃尔坐中忽闻太古音宠辱顿忘那有耻官防曽有一日闲奏刀未觉肯綮难抱牍两衙凫雁退目送飞鸿聊一弹爽气朝来如有约幽林鸟语山间乐琴罢挥毫各赋诗满袖珠玑何璀错晩风归袂失炎蒸却忆氷壶此叚清酒醒月白重开匣更作松风夜雨声  

沈晦  

独山  

山头白云如擘絮竹鸡无声鸠唤妇团团朝日上林梢寒食梨花溪口路一峰独秀横溪隂青林倒影千丈深上有白龙蛰幽洞嵗旱徃徃能为霖如今寂寞空山里古屋荒坛杂蛇虺防看六月旱生烟坎坎伐皷相料理  

吕本中  

济隂寄故人  

柳絮飞时与君别南楼把酒看新月月似当年离别时柳絮随君何处飞千书百书要相就思君不见令人瘦念君情意只如新顾我形骸已非旧朝来有信渡黄河雁足系书多网罗城南城北芳草多明月如此奈愁何乆雨路絶宾客稀少闻后土祠琼花盛开亦未果一徃也  

卧闻更皷湿不鸣晓窗但有摧檐声云横不放山入座风怒欲倒江冲城东家酒熟花烂漫折简唤客留娉婷街头泥潦一尺许意欲遂徃无由行儒生活计亦不恶蒲团坚坐到日落映窗香穗触凝尘过眼文书开病膜明朝新晴有佳处穏看小槛翻红药无双亭下一枝春玉洁霜清未寥廓闭门嬾出君莫笑看汝多愁吾独乐故人无事倘能来为君试举舒州杓  

黄池西阻风  

乌云衔日日不出骤雨飘风吼三日扁舟寸歩不得行坐叹轻鸥如箭疾我行去家秋复冬故园回思春梦中客愁茫茫若江水生计渺渺随征鸿三年京尘共憔悴一杯此地难从容长溪卷浪雪花碎逺山横空睂黛浓故人别我上江去亦有书来唤同住破屋数间君有余太仓五升吾已具严霜未放鹰隼击盘涡恐致蛟龙怒片帆欲挂任篙师君但徐行莫深惧  

夜坐有感  

五更月落鸡未鸣小炉残火犹晶荧道人强起理衰疾不闻松声闻雨声跏趺坐稳百念去岂有宿梦令神惊平生于世万事嬾况复今兹饱忧患中原北望四千里三年不见南飞雁着身天涯未为逺所至风沙莫深叹时寒但赴僧房火日暖可赴邻家饭岭南无瘴便可老江头有酒犹堪唤嗟哉子不自休辛苦饭牛过夜半  

陈与义  

来禽花  

来禽花髙不受折满意清明好时节人间风日不贷春昨夜胭脂今日雪舍东芜菁满眼黄蝴蝶飞去飐斜阳妍都无十日事付与梧桐一夏凉  

邓州城楼  

邓州城楼髙百尺楚岫秦云不相隔傍城积水晩更明照见纶巾倚楼客李白上天不可呼隂晴变化还须臾独抚危栏咏竒句满楼风月不枝梧  

欲离均阳而雨不止书八句寄何子应  

江城八月枫叶雕城头哦诗江动揺秋雨留人意恋恋水光泛树风萧萧纶巾老子无逺防长作东西南北客不知何逊在扬州坐待梅花映妆额  

谢主人  

春禽劝我归主人留我住一笑谢主人我自无归处拟借溪边三亩春结茅依树不依邻伐薪正可烦名士分米何湏待故人  

已酉中秋之夕与任才仲醉于岳阳楼上明年十一月二十日南游道过谒姜光彦出才仲画轴则写是夕事也剪烛观之恍然一笑书八句以当画记  

去年中秋洞庭野寒瑶万顷兼天泻岳阳楼上两幅巾月入栏杆影潇洒世间此影谁能孤狂如我友人所无一梦经年无续处道州还见倚楼图  

蜡梅  

智琼额黄且勿夸回眼视此风前葩家家融蜡作杏带嵗嵗逢梅是蜡花世间真伪非两法映日细看真是蜡我今嚼蜡已甘腴况此有韵蜡不如只愁繁香欺定力薰我欲醉湏人扶不辞花前醉倒卧经月是酒是香君试别  

沈与求  

次韵何子楚食樱桃  

轻衫骏马飞弹丸上林花开纷绣团御厨赐笋未解箨山樱亦复登金盘宗庙荐新勤玉辂凡果纷纷不论数风清日美雨丝收朱实烘春然緑树筠笼采撷价万钱北人羊酪雅所便自从燕罢曲江曲五湖十载身回旋已作孤蓬任流转万颗徒劳野人献故无清梦大明宫醉倚酡顔浮玉椀  

郑维心约赵安道中大家兄次律学士及仆探梅城山乗月泛舟而归  

穷居不厌车马絶委巷衡门常昼闭朝来剥啄谁过予倒屣逢迎走惊蹶里中胜士真可人为忆寒梅耿残雪招呼闻早探幽芳平溪径遣扁舟截西山佳处云坞深松竹萧森迷洞穴上方小阁鎻空明开窗下见千山列画手无人貌平逺野阔天多供一瞥氷花只作小寒枝拄杖不辞穿嶻嶭野僧省事畏客狂攀援自向南枝折疎香低入坐中来骨冷肌清伴髙洁襟期况有公子贤伯也雄豪负竒节手拈冻蕊荐深杯妙语琅琅契禅恱人间此防不多冇忍放杯空成小别归来懐抱与谁论一棹翻然载明月  

夹竹桃花  

揺揺儿女花挺挺君子操一见适相逢绸缪结深好妾容似桃蕚郎心如竹枝桃花有时谢竹枝无时衰春园灼灼自顔色愿言嵗晩长相随  

程俱  

夜半闻横管  

秋风夜搅浮云起幽梦归来度寒水一声横玉静穿云响振疎林叶空委曲终时引断肠声中有千秋万古情金谷草生无限思楼边斜月为谁明  

题海防寺  

万杉堆青没山骨云埋七峰时出没飞泉拂石泻哀湍下有万古蛟龙窟藏头睡熟呼不起地坼三年蝗蝻出千山脉理渍清甘一罅涓涓流石液同游况与惠询辈纳屐振衣何勃窣大门当前筑新道跨水曲栏欹突兀舂鸣轣辘趂朝炊水甽悬流机械发搘笻对此自三叹抱瓮老人长搰搰却坐幽堂忽浩歌回首已失西山日  

到官两旬四走山野作诗以自劳云  

上山偃伸如望天下山伛仆如探泉胡为持此不赀宝来试万丈悬崖巅前人见踵后见顶反足鸟道相攀牵歘然置我章贡上水激石罅奔雷填荒塍曲涧无逺近渺渺不见墟中烟土冈凿路狭如隧藓壁藤薜蛟纒寒风飕飗失白日上有万木苍隂悬航溪之深揭其浅碎石齧足声号川茗山发我一长喟彼有吴市人中仙飞琼练玉存古处秪有井灶无霜铅我今正坐五斗米悔不辟粒从期佺向来吴淞厌羁旅三嵗半逐鸱夷船故教筦库着疎孏坐守兀兀聊穷年安知求逸得奔走岂异避挺蒙戈鋋咄嗟万事无必计努力唯有归园田【`按图经茗山有梅福链丹灶故有飞琼之句`】  

陈渊  

萧山觉苑寺雪后杜门  

雪融檐溜如秋霖古寺掩关无足音诗书废放道眼净钟皷杳隔襌房深老僧劝坐媒以火茶鼎静听苍蝇吟胸中激梗造澄澈一念不作千忧沉浮生半日未易得邂逅胜境聊安心明日孤帆落何许嵗晩浊醪谁共斟  

邓志宏送张思道游福唐次韵  

纷纷涴耳俱宜洗坐遣髙人厌丘里迅流早自促行舟更有西风满江苇当年笔阵埽千人今日流辈推能文英辞雄辩洒醉墨倐忽百变春空云人间万事秋毫细轩冕傥来谁着意身随去櫂落波间兴逐冥鸿渺天际  

朱弁  

苏子翼送黄精酒  

仙经何物堪却老较功无如太阳草龙衔鸡衔名虽异菟公羊公事可考苏君真是神仙裔橘井隂功贯穹昊云笈书成数万言银阙珠宫用心早独知此物有竒効福地名山为储宝不惮林泉新劚掘斥去杵臼谢筛捣况从髙士论麯糵更课公田收秫稻一朝灵液浮瓮盎三冬浩气生襟抱且欣软饱得浇汤漫説逆流工补脑眼碧那忧散黑花髪白故应还翠葆贾传只嫌松醥陋刘堕敢夸桑落好直湏五斗论解酲寜待三杯乃通道谁知万里落旄人亦许匏尊自倾倒为君唤廻雪窖春八载羇愁供一埽曼倩宜分此日桃安期莫诧他年枣何烦更采石斛花已觉容顔不枯槁根连石室喜入梦句拟桐溪媿摛藻平生我亦爱书札朱髓绿肠勤探讨幸君汲引成此志鹤驾骎骎望仙岛吞腥啄腐非夙心歳晩兹言良可保  

曹勋  

过淮值雨偶成呈王枢密  

明日立秋秋色至向晩雨随大风起飘盆如麻不足喻倒海倾江差可拟乔林老木亚复折帘幙頽垣纷若委须防霁色上南山落日烟云照淮水  

送郑猷归福唐  

君家有唐第一人耕隐谷口同子真临安始终三十载我亦挂冠君归闽重话向来倦游处苍顔頽髩皆如银喜君南归不可从雁飞时寄天台春  

胡宏  

题上封寺  

百年身似客浩荡世间游入望青山好梦魂偏我留我家巫山十二峰浮江直过巴陵东潇湘水与苍梧通环绕衡岳青冥中扁舟白云不可度杖藜蜡屐乗春风山光浮动可揽结云舒霞卷飞烟虹深岩大壑翠巘巘足力己到心无穷羣峰迤逦势不竞上尽祝融五千祝融峰髙天更髙天空人世如牛毛风云万变一瞬息红尘奔走真徒劳  

同伯氏还乡  

江村沙暖蒌蒿长味比枸杞新甘香茁茁荻芽生近渚紫花台菜初未尝白羊乌豨俱在牧茅屋竹篱真故乡人生未必须富贵万事且愿身康强径买官场旧醅酒共醉春风殊未央  

朱松  

宿野人家  

梦里沧波揺一叶觉来正受肩舆兀人家一宿晩可投新席槁梧香更滑霜前防防収百亩稚子新能牧鵞鸭我生本是个中人挟策乆矣犹能説  

考亭陈国器以家酿饷吾友人卓民表民表以饮予香味色皆清絶不可名状因为制名曰武夷仙露仍赋一首  

二年饮水闽中村忽见玉醴倾蛮尊涓涓醍醐灌热恼耿耿沆瀣明朝暾旱尘乆涨城市暗渴梦欲挽江湖吞何人逺致双鲤信知我来扣罗雀门不须邀月己清絶尚恐熨齿当微温要从华池汲真液岂独元髩薅愁根微芒己识投辖客娬媚似返当垆魂竒功谁续伯伦颂妙意要与渊明论胸中我自有泾渭笔下君己倾昆仑诗成寄与约他日饮君与我空缾盆  

谿南梅花  

巉巉石径鸣枯笻意行结曲无西东心知幽壑梅已动一枝寄我曽未蒙暗香横路忽惊顾氷蕊的皪蛮烟中有如佳人乆去眼邂逅相得情何穷蔬畦压霜翠羽乱已觉雪片栖丰茸嗟吾辜此来已晩攀条嚼蕊聊从容玉仙游戯下尘世絶艳一洗朱铅空不知阆苑在何许叱回风驭无悤悤溪寒沙净迷俯仰坐待山月来朦胧岂无尊酒相暖热锦裘起舞如惊鸿仇池老仙羽化乆妙曲三叠余仙风归时醉倒不知和明日来此谁能同  

答林康民见和梅花诗  

寒崦人家碧谿尾一树江梅卧清泚仙姿不受肉眼污风敛天香瘴烟里向来休沐得无事谁从我游二三子弯碕曲径一携手冻雀惊飞乱英委班荆劝客小延伫酌酒赋诗相料理多情入骨怜风味依倚横斜嚼氷蕊至今清梦挂残月强作短歌传衰齿韵髙常恨句难称頼有君诗清且美天涯嵗晩感乡物归欤何时路千里柁楼一笛雪漫空回首江臯泪如洗  

朱橰  

次韵梅花  

隂隂雪意云垂地曵防微行傍清泚眼明横路出江梅烟暝沙寒迷表里当年一梦山月明依约瑶台见仙子俗缘掣肘意未了弄出飞琼乱纷委摩挲铜狄岂须话沧海扬尘固其理花神纵歩来阆苑羞怕唐昌偷玉蕊回风自作妆半面泣露真成愁龋齿相看一笑岂易得分与天香更清美那知脱屣尘寰去倾刻蓬莱三万里黄昬谁伴醉乡归天色无情澹如洗  

郑刚中  

寒食  

江乡时节逢寒食花落未将春减色岭南能有几多花寒食临之埽春迹花多花少非我事春去春来亦堪惜柴门风雨小庭寒无奈池塘烟草碧欲将诗句慰穷愁眼中万象皆相识欣然应接已无暇都为老来无笔力夜闻雨声赋古风时赵使君祈雨之翼日也  

山斋道人梦魂清梦中细响忽可听三峡流泉出幽隐万蚕食此春叶声又疑相如夜病渴蟹眼乱沸石鼎鸣呼童起视果安在云是西檐甘雨倾于时火流祗三日田兆正作龟纵横昨朝太守拜坛下五龙奉命云雷惊小儿放散蜥蜴去神皷罢击巫舞停田翁翻沟出賸水妇子田边笑相迎商量今嵗多酿酒是间指日当云平山斋一饱想无虑摩腹卧看秋风生  

寄赠张叔靖  

堂堂张侯好睂宇照人氷玉无尘土忆初邂逅共杯盘姓字未通心已许参商别后各天涯屈指流年不胜数何如防马忽东来扣我柴扉叙寒暑相亲顔色愈敷腴不俗胸懐细倾吐使人频歳饥渴心如饮甘泉饷腵脯吾生寒苦众所知眼髙无人人不与技穷渐觉蒲柳衰进取一途方首鼠有心劚土治田园束手抽身事农圃荷锄今亦粗成趣颇有嘉蔬待春雨所恨松根长茯苓僻寂无人堪共煮安得溪霜素月髙促膝与公长夜语宣和壬寅仲冬二十六日留别临川陈泰颖  

江南浙东千里遥雁聚沙汀无定迹偶然握手如平生只恐前身己相识不然安得一羇旅披露烦君出金石我今漂泊又西去草草分衿实堪惜孤舟漾水如轻叶何处烟村倚滩碛明朝横枕清浪头梦破霜风正相忆  

张纲  

次韵王子飞防石曼卿洛中题壁  

酒狂翫世芙蓉仙胸中落落太古全浮云富贵不着服肯复腾上夸鸢肩应怪元龙负豪气献书天子言十事骑骡一去不可追风月凄凉壁间字  

寿烛【`代人上郑相生日三首录一首`】  

凝香红蜡大如椽华堂两两排金莲漏涩铜壶寒夜永光揺翠幄争春妍兰膏芳苡何足道帘卷香风碧烟袅霜娥勿用拂麟须合就仙丹防难老我公身依日月光不假仙丹亦寿康煌煌神烛照天下光焰何止万丈长世间爝火知无助想像丹辉争欲赋可怜贱士老不才短檠见防无佳句  

次韵酬彦逹  

浮荣过眼风脱叶鸳行无复清梦接柴门昼闭雀可罗寒日晖晖弄疎樾已种芳兰滋九畹更遣胎仙舞三叠李侯壮志亦可人举目万里欲横絶醉眼时看石棱紫吟髩半作霜棘折方今圣主躬俭勤奏疏不须夸羽猎中兴盛事要磨厓老于文字谁逾结愿君勉力上扶揺渺渺云海出飞楫莫随铩翮卧穷巷漫学啼螀吊寒月  

次韵彦逹对雪有感  

朔风卷地寒云繁忽惊空花堕檐间逺山歴乱眼中失飞鸟灭没天际还缅想端门万官贺云陛俨列鸣佩环丰年献瑞天一笑声动四海俱欢顔李侯人物妙天下何独卧穷看屋山胸次氷壶自深莹管中雾豹难窥斑异时富贵恐不免讵忍空歌梁甫艰君看鸿鹄有髙志一举九万谁能攀  

刘子翚  

诗寄懒翁兼简士特温其原仲致中昆季  

嬾翁疎散无与俦结庵名嬾山之幽萧然杕屦岩壑里似是当年阮流云何出处戾初志束书负劒俄西流悲猿攀车鹤卧辙去意勇决谁能留庵随鐡锁人迹断破窗鸣纸风飕飕曵裾我昔翁门客岂知继踵居翁室里闾应记徃还频猿鹤乍惊宾主易尔来庭戸已更创尚榜翁名志陈迹傍庵小树昔亲栽凿沼今迁在檐北我山亭阚旧墙东此景新成翁未识遥知捧檄遵归途摘山官况今何如书来颇厌作吏冗俸禄仅可供妻孥趋庭日一见官长脚靴手板常睢盱簿书有程那得懒却视故隐真蘧庐寄声频慰吾人望徃时交友皆无恙鵞峰诸刘更互来清湖居士时相访中郎司戸又继归酒社文盟气增壮我惭浅拙难强陪每忆翁才真辈行拂衣早赴竹林期莫遣移文重前谤  

赠宋周宾  

我车南君车北相逢总是天涯客拥炉谈笑一灯残出门风雨千山隔  

次韵蔡学士梅诗  

梅梢破白香清切冷雨含春不成雪瑶池髣髴万妃游缟裙练帨何鲜洁凌晨灿烂忽惊眼客中义过嘉平月年年见梅非昔地海角寻芳更愁絶多情欲伴晓云飞有恨只教啼鸟説兵厨况是酒如渑东阁喜听谈吐屑飘零使我欢意尽山城暮角声呜咽庭边一树春最晚照影遥怜水方折暂忙不到今几时南北枝头开又歇新词婉媚发春研未害广平心似铁  

黯淡滩  

南来瓯粤无平陆林峦起翠波腾绿扶舆政恐犯霜露买舟倘可休僮仆清滩白昼雷霆作乱石惊湍犬牙错平生珍重千金躯舟子一篙那可托飘揺叶様势转急釡灶倾頽不能立眼看白浪散银山蛟螭百怪堂堂出人皆乗险欲趋利我不安行悔何及吁嗟世路风波猛巧穽危机暗驰骋  

罗愿  

和汪伯虞求酒  

君不见菊潭之水饮可仙酒旗五星空在天此江縠纹竒更絶投以麯米清如泉分甘正拟供低唱要筑糟台须大匠诗人便欲醉千日欢伯仅堪陪一饷日予此乐未之知独爱为缾居井湄因君饮兴亦浩荡梦随骖驾觞瑶池昔贤酒尽孤长吸大似竹枯还欲沥明朝秀句传满城笑指空樽卧墙壁  

郑樵  

谷城山松隐岩  

青嶂廻环画屏倚晴窗倒入春湖水村村丛树绿于蓝列列行人去如蚁新秧未插水田平髙低陇麦相緃横黄昬倦客忘归去孤月亭亭云外生  

蘓籀  

游鼔山【`孙子安见招`】  

呼船起柂乗潮平掠窗飘箔疎雨倾潄石枕流东道主栉风沭雨吾曹行百寻悬瀑泻绅佩两边乔木翔枅甍乞浆满瓯牛乳粥纵横下筯駞羹跻摩顶踵歴蹬术牵挽葛藟披荆榛荒浪搀差复庵霭嶻嶭屭赑仍棱层嘷烟啸雨猿鹤宅絶山航海樵渔能草衣穴处避世士木食涧饮安襌僧芝房云阁无尽藏月屏风幌长明灯笑看阛阓一蚁垤挥斥氛祲投蛮藤经行石窦解縢屩饮灌匏杓谈淄渑莫嗔踏碎苍苔色莫嫌汲浊隂井清膏盲泉石有鉴裁腾踔岩崿试股肱要识石皷真面目立置枕几非绘缯风吹杨叶此山下欲问故老知谁譍市朝一梦争夺际山海萧散堪伏膺  

王铚  

明觉山中始见梅花戏呈妙明老  

急晷驰轮嵗将歇我更荒村转氷辙凝严万物冻无姿水墨陂塘葭苇折是谁背向此间来破蕚梅花伴幽絶遥山谁恨天作愁澹画睂峰半明灭清香自满不因风玉色素髙非鬬雪竹篱凝睇一凄凉沙水澄鲜两明洁天仙谪自广寒宫定与桂娥新作别尚怜孀独各相望多情与照黄昬月从来耐冷月中人一任北风吹石裂漫劳粉镜学妆迟欲写氷肤画工拙千古无人识嵗寒独有广平心似铁我因花意拂埃尘尚恐人传向城阙诗成火暖夜堂深地炉细与山僧说【`皮日休曰宋广平铁心石肠乃作梅花赋有徐庾风格予谓梅花髙絶非广平一等人物不足以赋咏`】  

范浚  

同伯通端杲侄效卢仝体  

一春痴癖门长扄两耳不闻鶗鴂声不知东南风埽尽红紫英行行防检桃李径但见树子青冥冥门前水流渠照灼须睂清蝌蚪游其间脚股各已生渠傍草郁郁草底蚯蚓鸣韵如抽蠒丝幽咽得我听念此琐细物随时变音形黄河赤鲤或防额老骥塞黙长羇缨嗟嗟世路真难行  

郊行探春得梅林攀翫为乐因成诗示偕行  

公不见白衣居士春风里浪走寻芳南涧底要见深红踯躅花不辞辛苦行三里吾人风味复不恶异代幽情敢相拟故穿密竹过山腰却下横桥度沙觜寜甘着脚踏残雪正欲搜春访桃李天寒桃李都未花只有山梅破红蕊低敧岩石俯苍翠倒影方塘照清泚临风三嗅忍回头细看长吟聊徙倚赏花及此当作意归把疎香泛浮蚁莫令漂落乱飞空惆怅残英随陇水  

同茂通弟效温飞卿体  

海棠红歇莺停歌麦风时候犹清和帘垂□深院静赤栏细柳隂婆娑池塘正觉幽事好萍叶藻蔓涵清波一双胡燕薇丛外衔得芹泥来补窠  

赠青城道人  

道人来自青城巅飘飘逸气凌云烟青鞋布袜乆游世踏尽海宇名山川琴心三叠得妙防华顶一路通幽禅自言早嵗拾瑶草徃徃鹤上逢真仙惜哉食服只半剂犹与世人相周旋曽期汗漫九垓外决去已复挥骡鞭伊予此生一念误遂堕尘纲嗟拘挛镜中华髪已疎索肘后丹经犹弃捐三山银阙眇何许怅望碧海波翻天因君告我独徃意技痒竦踊心茫然万言得道两尘隔蓬岛只在拄杖前定知后防君刮眼看我玉练还頽年  

理喻  

邮亭羇客寒无氊夜懐家山情惘然灯前坐感雨萧瑟浩叹逹晓愁无眠邻翁不出蓬茨里听雨听风心似水黄昬鼻息已雷鸣徃徃檐喧不经耳愁霖一种声纷纷邻翁不闻羇客闻是中转物有妙理起余暗契漆园防  

春融融效李长吉体  

天暄地媚春融融化工防染分花容东风夜半入香陌杂树晓繁争白红兰丛蕙根芳翠滴柳艳明睂轻羃防红顔緑髩青春客壶中新醅鸭头色残丝冉惹愁如织日暮低迷草萋碧  

周必大  

送光禄寺丞李徳逺请养祠  

君家临川我庐陵两郡相望宜相亲长安城中初结绶石灰桥畔还卜邻扣门问道日不足篝灯照夜论心曲寸莛却许撞洪钟跛鼈近将随骥騄闻君上书苦求归君今岂是当归时满朝留君君不顾我虽叹息何能为莫攀杨柳涛江岸莫唱阳关动凄断行行但祝加餐饭潮落风生牢系缆  

韩子温尚书以长句送江梅次韵  

忆昔归田友麋鹿雪里寻梅踏瑶玉巡檐屡作杜陵笑穷路几为歩兵哭忽逢绿衣髩如云歌舞醉人睡昬昬觉来但有风相袭梦断初无香返魂岂知重见长安雪喜极丰年箫皷咽更读裴公东阁诗仍分处士西湖月皎如玉树临我旁幸同待漏靴满霜但愿和羮继先业不辞草制搜枯肠【`来辞有和羮之句`】  

曽无疑以长韵送金橘时已暮春次韵  

荼防殿春枝满霜卢橘熟夏今乃黄弹丸煌煌照坐光老叟惊诧见未尝客言采果孟冬月剖竹为符带霜雪包之赫蹏满贮中纒以丝枲外合节或藏绿豆饮醉翁或杂寸槁仍缄封三说未识将谁从但觉色香新摘同分甘安能与众乐秘方何惜都传却已夸指下石化金仙指并求君勿噱  

## 御选宋诗卷三十二  

七言古诗八  

范成大  

过松江  

长虹斗起蛟龙穴朱碧防干夜明灭太湖三万六千顷多少清风与明月青鹢惊飞白鹭闲丹枫未老黄芦折谁将横笛呌苍烟无限惊波翻白雪洞庭林屋旧游处玊柱金庭路巉絶水仙逄迎掺修袂问我归计何当决去年匹马兀春寒今此孤篷窘秋热人生意气得失间轻重劒头吹一吷莫将尘土涴朱顔却待丹砂囘白发  

癸亥日泊舟呉防亭  

去年春盘浙江驿湛湛清波动浮石今年春盘呉防亭冥冥细雨湿髙城天邉作客风沙里今年去年成老矣客心古井冷无波过眼人情亦如水忆昔三生住翠防偶来平地着征衣山中故人应大笑扁舟坐稳何当归  

题汤致逺运使所藏隆师四图  

欠伸  

春风吹夣蓦江飞行尽江南只片时深院无人自惊觉夕阳芳树乳鸦啼背立妆台髻鬟懒镜鸾应见茸茸眼不须囘首更嫣然刘郎已自无肠断  

倦绣  

猧儿弄暖缘堦走花气薫人浓似酒困来如醉复如愁不管低鬟钗燕溜无端心绪向天涯想见樯竿旛脚斜槐隂忽到帘旌上迟却寻常一线花  

倚竹  

轻薄人情翻覆手氷容却耐幽居久闗中旧事逐春休付与新人莫廻首目送斜阳忘却归竹风揺曳翠罗衣君看脉脉无言处中有杜陵饥客诗  

嗅梅  

雪意勒花愁未解背隂一朶寒先退东风还是去年香不比人心容易改宿酒瞢腾正耐春花枝人靣两时新相看好作风流伴只恐花枝却妬人  

题金牛洞【`洞在宣城之成山前此芜废无闻自魏公尚书发之常有笙箫仙音之瑞`】  

故乡吴江多好山笋舆篾舫相穷年春风吹入江南陌叠嶂防如旧识闻道金牛更孱顔古来鐡鎻高难攀自从仙伯弭芝盖鳯舞鸾歌开洞天新诗賸说山中妙我不曽游先夣到从渠弱水隔蓬莱云山何处无瑶草  

岭上红梅  

雾雨胭脂照松竹江南春风一枝足满城桃李各嫣然寂寞倾城在空谷城中谁解惜娉婷游子路傍空复情花不能言客无语日暮清愁相对生  

奉题胡宗伟推官揽秀堂  

城外屏云百叠城里看云笏拄颊山灵自与人争秀明灭烟霏难应接南邻范叔骨相寒不如骑曹知爱山晨霞倘可救枵腹丐君分我入朝餐  

七月五日夜雨快晴  

丰隆坎坎夜伐皷灵湫老龙撇波舞搴云掣电上清空倒卷天潢作飞雨向来炎官作夏旱万里彤霞烘玊宇岂惟牛马困蚊蝱垄上行人口生土我从雪浪叶舟来不谓山城热如许天公知我愁欲病施与一凉苏逆旅稍闻水绕屋除鸣不觉星从云罅吐千山濯濯净鬟髻缺月娟娟炯睂妩浮生此景万里足但欠清歌对芳醑天上秋期正多事趣驾星桥跨银渚人间四者自难并莫妬黄姑迎织女  

送通守赵积中朝议请祠归天台  

城头千青绕屋城下滩流三百曲谁云偪仄复偪仄尚有髙轩肯来辱红梅花下两芳春春风惠和如主人抢攘尘土簿书里见此缫借天球温厚禄故人车结辙掉头独泛清溪月不从世外得超然世间谁肯如公决生平我亦一沙鸥苇白芦黄今正秋送公使我归思动破烟冲雨忆扁舟明年想见东山起我亦煮茶石桥水道逄蓑笠把渔竿即是马曹狂掾史  

送詹道子教授奉祠养亲  

新安学宫天下稀先生孝友真吾师斑衣悮作长裾曳二年思归今得归牋词上防人叵挽玺书赐可羣公叹青山百匝不留人空与诸生遮望眼白云孤起越南天向来恨身无羽翰下马入门懐橘拜身今却在白云邉鹤发鬖鬖堂上坐儿童称觞妇供果世间此乐几人同看我风前孤泪一杯送舟下水西我欲赠言无好词径须唤起束广防爲君重补南陔诗  

浮丘亭【`知郡秘书新作以望黄山有浮丘容城峯浮丘公容城子之所游也`】  

黟山郁律神仙宅三十六峯雷雨隔碧城栏槛偃防旌笑挹浮丘爲坐客岩扉无鎻昼长开紫云明灭多楼台云中仙驭参差是肯为使君乗兴来西昆巉絶不可至东望蓬莱愁弱水谁知芳草遍天涯玊京只在珠帘底他年麟阁上清空却访旧游寻赤松我亦从公负丹鼎来劚砂牀汲汤井【`朱硃峯温泉皆在黄山黟山即黄山也`】  

倪文举奉常将归东林出示绮川西溪二赋輙赋长句为谢且以赠行  

绮川亭上凌云赋人在囘仙旧游处谁教书劒走长安荻月云枫等闲度朱门不炙钓竿手万卷难供折腰具偶然把箸忆莼乞得闲官径呼渡江涨桥头有渡船船头歴歴东林路云烟如画水如天笑忆红尘问良苦我亦呉松一钓舟蟹舎漂揺几风雨因君赋里说江湖破防蹇驴明亦去鸡犬相闻望可见鸥鹭同盟心亦许相过得得欵溪门雪夜前村聼鸣防  

古风酬胡元之  

拂我膝上琴当客清风襟我琴无轸弦不和愿借之子调其音羙人一笑千黄金弹作江岸花木深下有同队之游鱼上有同声之鸣禽琴声一叠一叹息江花江草无终极  

愚溪在零陵城对岸渡江即至溪甚狭一石涧耳盖众山之水流出湘中  

一水弯环罗带阔千古零陵擅风月取名如许安得愚因病成妍却竒絶至今镜净不可唾犹恐先生遗翰墨泽及溪流不庇身付与后来商巧拙我欲扁舟穷石涧春涨未生寒濑咽纷红骇緑四山空惟有风篁韵骚屑清溪东去客西征钴鉧潭邉聊驻节何时随汝下潇湘归路三千橹伊轧【`钴鉧熨斗也潭形似之`】  

湘口夜泊南去零陵十里矣营水来自营道过零陵下湘水自桂林之海阳至此与营防合为一江  

我从清湘发源来直送湘流入营水故人亭前合江处暮夜樯竿矗沙尾却从湘口望湘南城郭山川恍难纪万壑千岩诗不徧惟有苍苔痕屐齿三年瘴雾亦竒絶浮世登临如此几湖南山色夹江来无复瑶篸插天起坡陀狠石蹲清涨澹荡光风浮白芷骚人魂散若为招伤心极目春千里我亦江南转蓬客白鸟愁烟思故垒逺游虽好不如归一声鶗鴂花如洗  

连日风作洞庭不可渡出赤沙湖  

金沙堆前风未平赤沙湖邉波不惊客行但逐安稳去三十六湾涨痕生沧洲寒食春亦到荻芽深碧蒌芽青泪罗水饱动荆渚岳麓雨来昬洞庭大荒无依飞鸟絶天地惟有孤舟行慷慨悲歌续楚些彷佛幽瑟迎湘灵黄昬惨淡檥极浦虽有渔舎无人声冬湖落此暂住春潦怒长随佣耕吾生一叶竒万本况复揺落浮沧溟渔蛮尚自有常处羇宦方汝尤飘零  

浯溪道中  

江流去不定山石来无穷歩歩有胜处水清石玲珑安得扁舟系絶壁卧听渔童吹短笛弄水看山到月明过尽行人不相识  

将至公安  

前村后村啼杜宇伴人忧煎与人语云寒日薄春一梦地阔天低泪如雨我马虺隤我仆痡岂不怀归畏简书公安县前酒可沽不如且听提胡卢  

八场平闻猿  

清猿泠泠鸣玊箫三声两声高树梢子母聨拳传枝去忽作哀厉长鸣号天寒林深山石恶行人举头泪防阁雪涧琴心未足悲须写峡中肠断时【`琴曲有雪涧闻猿`】  

大丫隘  

峡行五程无聚落马头今日逄耕凿麦苖疎瘦豆苖稀椒叶尖新柘叶薄家家妇女布纒头背负小儿领垂瘤山深生理郤不乏人有银钗一防插  

玊华楼夜醮【`青城观殿前大楼制作瑰丽初夜有火炬出殿后上羽衣云数年前曽一现已而如有风吹灭之比同行诸官至则无见矣予黙祷云此灯果为我来者当再明使众共观之语讫复现`】  

丈人前山四周中有五城十二楼玊华仙宫居上头紫云澒洞千柱浮刚风八靣寒飕飗灵君宴坐三千秋蹻符飞行戏元洲下睨浊世悲蜉蝣桂旗偃蹇澹少休知我万里遥相投暗蜩奏乐锵鸣球浮黎空歌清夜遒参旗如虹下流化为神灯烛岩幽火铃洞赤凌空斿谁欤蔽亏黯然收祷之复然为我留半生缚尘鹰在鞲岂有骨相肩浮丘山英发光洗羇愁行迷未逺夫何尤笙箫上云神欲游揖我从之骖素虬  

慈姥岩与送客酌别风雨大至凉甚诸贤用中岩韵各赋饯行诗纷然擘牋清饮终日虽无丝竹管弦而情味有余  

山灵知我厌尘土唤起蛰雷鏖午暑松风无力雨丝长散作毵毵雪尘舞岩前悬溜珠帘倾安得吹来添玊觥诗成酒尽肠亦断休唤佳人唱渭城  

万景楼【`在汉嘉城中山上登覧胜絶殆冠西州予令画工作图以归山谷来游时但有  

安乐园未有此楼也`】  

左披九顶云右送大峨月残山剰水不知数一一当楼供胜絶玻瓈濯锦遥相通指麾大渡来朝宗川灵胥命各东去我亦顺流呼短篷诗无杰语惭风物頼有丹青传小笔仍添诗客倚阑看令与山川相映发龙弯归路绕乌尤栋云帘雨邀人留若为唤得涪翁起题作西南第一楼  

扇子峡【`西岸山尤竒殆过巫峡虾蟇碚在南岸`】  

兹行看山真饱谙今晨出峡仍穷探南矶北矶白鐡壁千万苍玊篸横前直疑江已断崛起竞与天相搀蜀山欲穷此盘礴禹力且尽犹镌劖望舒宫中金背蟾泥涂脱尽余老馋下饮岷江不知去流涎落吻如排髯挈缾檥棹防清甘未暇煮茗和姜盐聊将涤砚濡我笔恍惚诗律高巉岩  

顷乾道辛卯歳三月望夜与周子充内翰泛舟石湖松江之间夜艾归宿农圃距今淳熈已亥九年矣余先得归田复以是夕泛湖有怀昔游赋诗纪事  

石湖花月浮春空忆共仙人同短篷三更半醉吹笛去櫂入湿银天镜中鹤鸣唤归斗未没却歩扶疎花底月不知行到碧桃邉但见天风吹积雪月圆月缺今几回依旧满湖金碧堆仙人还上玉堂宿合有片时清梦来一笑流光飞电抹嫦娥相对两愁絶桂枝应亦老无花蟾兔不须疑鹤发  

陆游  

夜宿阳山矶将晓大雨北风甚劲俄顷行三百里遂抵雁翅浦  

五更顚风吹急雨倒海翻江洗残暑白浪如山泼入船家人惊怖篙师舞此行十日苦滞留我亦芦丛厌鸣艣书生快意轻性命十丈蒲防百夫举星驰电骛三百里坡陇聨翩杂平楚船头风浪声愈厉助以长笛挝鼍皷岂惟流涨震山岳直恐澒洞连后土起看草木尽南靡水鸟号鸣集洲渚稽首龙公谢风伯区区未祷烦神许应知老去负壮心戏遣穷途出豪语  

雨霁出游书事  

十日苦雨一日晴拂拭拄杖西村行清沟泠泠流水细好风习习吹衣轻四邻蛙声已閤閤两岸桞色争青青辛夷先开半委地海棠独立方倾城春工遇物初不择亦秀燕麦开芜菁荠花如雪又烂漫百草红紫那知名小鱼谁取置道侧细柳穿颊危将烹欣然买放寄吾意草莱无地苏疲氓  

寄调杨齐伯少卿  

杨卿人材金百链岐公座上初识靣十年万事不须说犹喜归来且强健题诗想见初削寄到茆堂已归燕辞严意密敢轻读呼儿炷灯重把卷即今相望几千里何日蝉聨语忘倦就令有使即寄书岂如无事长相见  

夜闻松声有感  

清晨放船落星石大风吹颿如箭激回头已失庐山云却上呉城观落日夜深龙归擘祠门入木数寸留痕明朝就视心尚栗腥风卷地雷霆奔归船买酒持自慰性命平生惊屡戏固知神怒有定时波纹蹙作鱼鳞细如今衰病卧林坰霜覆茆檐月满庭松声惊破三更夣犹作当时风浪听【`丙戌七月自京口移官豫章昌风涛自星子解舟半日至呉城山小龙庙`】  

醉歌  

老夫樯竿插苍石水落岸沙痕数尺江南秋尽木揺落槲叶离离枫叶赤楚人自古多悲伤道傍行歌犹感激野花碧紫亦满把涧果青红正堪摘客中得酒薄亦好江头烂醉真不惜千古兴亡在目前郁郁关河含暝色饥鸿垂翅掠舟过此意与我同凄恻三抚防干恨未平月明正照颓乌帻  

沧滩  

百夫正讙助鸣艣舟中对靣不得语须臾人散寂无哗惟闻百丈转两车呕呕哑哑车转急舟人已在沙际立雾敛芦村落照红雨余渔舍炊烟湿故乡回首已千山上峡初经第一滩少年亦慕宦游乐投老方知行路难  

岳池农家  

春深农家耕未足原头叱叱两黄犊泥融无块水初浑雨细有痕秧正绿绿秧分时风日羙时平未有差科起买花西舎喜成防持酒东邻贺生子谁言农家不入时小姑画得城中睂一防素手无人识空村相唤看缫丝农家农家乐复乐不比市朝争夺恶宦游所得真几何我已三年废东作  

游锦屏山谒少陵祠堂  

城中飞阁连危亭处处轩窻临锦屏渉江亲到锦屏上却望城郭如丹青虚堂奉祠子杜子睂宇高寒照江水古来磨灭知几人此老至今元不死山川寂寞客子迷草木揺落壮士悲文章垂世自一事忠义凛凛令人思夜归沙头雨如注北风吹船横半渡亦知此老惯未平万窍争号泄悲怒  

东津  

歳暮涪江水归壑白沙渺然石荦确蜀天常燠少雪霜绿树青林不揺落阑干诘曲临官道烟霭参差望城郭打鱼斫脍脩故事豪竹哀丝奉欢乐乐莫乐于新相知羙人一笑囘春姿四方本是丈夫事安用一生无别离九月十六日夜夣驻军河外遣使招降诸城觉而有作  

杀气昬昬横塞上东并黄河开玊帐昼飞羽檄下列城夜脱貂裘抚降将将军枥上汗血马猛士腰间虎文韔阶前白刃明如霜门外长防森相向朔风卷地吹急雪转盼玊花深一丈谁言鐡衣冷彻骨感义懐恩如挟纩腥臊窟穴一洗空太行北岳元无恙更呼斗酒作长歌要遣天山健儿唱  

嘉州守宅旧无后圃因农事之隙为种花筑亭观甫成而归戏作长句  

吾州山水西州冠正欠雄楼并杰观竒秀岭待弹压明月清风须判断三峩旧不到郡斋创为诗人供几案烟云舒卷水墨图草木青红锦绣叚一时冠盖共登临百年父老俱惊惋萦囘舞防试弓弯宛转歌声学珠贯佳人蜂蝶争绕髩上客龙蛇看挥翰寓公虽作一月留梅发东湖归思乱儿戏聊成此叚竒陈迹应留后人叹明朝艇子泝平羗却伴谪仙游汗漫  

十月十九日与客饮忽记去年此时自锦屏归山南道中小猎今又将去此矣  

去年纵猎韩坛侧玊鞭自探南山雪今年痛饮蜀江邉金杯却吸峩睂月竹枝歌舞新教成凄怨传得三巴声城头筑观出云雨峩睂正与阑干平酒酣诗就掷杯去醉蹋玻瓈江上路悬知幽磵断桥邉已有梅花开半树  

苦笋  

藜藿盘中忽眼明骈头脱襁白玉婴极知耿介种性别苦节乃与生俱生我见魏徴殊媚妩约束儿童勿多取人才自古要养成放使干霄战风雨  

雨声  

暑气满天地薄暮加烦促清风吹急雨集我北窻竹竹声萧萧固自竒况得雨声相发挥令人忽忆云门寺半夜长松堕雪时  

同何元立赏荷花追懐镜湖旧游  

少壮欺酒气吐虹一笑未了千觞空凉堂下帘人似玊月色泠泠透湘竹三更画船穿藕花花为四壁船为家不须更踏花底藕但嗅花香已无酒花深不见画船行天风空吹白纻声防浆归来弄湖水徃徃湖邉人已起即今憔悴不堪论頼有何郎共此尊红绿疎疎君勿叹汉嘉去岁无荷看  

怡斋  

东湖仲夏草树荒屋古无人亭午凉萱房防呀不见日笋箨自解时吹香野藤蟠屈入窻罅湿菌扶疎生屋梁跨沟数椽最幽翳涨水及槛雨败墙静涵青苹舞藻荇闲立白鹭浮鸳鸯芙蕖虽瘦亦弥漫照眼翠盖遮红妆水纹珍簟欲卷却团团素扇嬾复将天风忽送墖铃语唤觉清夣游潇湘  

观小孤山图  

江平风不生镜靣渺千里轲峩万斛舟逺望一防耳大孤江中央四靣峭插水小孤特竒丽丹翠凌云起重楼殿神之家帐中羙人粲如花游人徙倚阑干处俊鹘横江东北去  

眉州郡燕大醉中间道驰出城宿石佛院  

玻瓈春作江水清紫玊箫如雏鳯鸣漏声不闻看炧烛侠气未减欺飞觥单车万里信有数二年三过宁忘情钗头玊茗妙天下【`坐上见白山茶格韵高絶`】琼花一树真虚名酒酣忽作檀公防间道絶出东闗城清歌未断去已逺囘首楼堞空峥嵘貂裘狐防醉走马陌上应有行人惊径投野寺睡正羙鱼皷忽报江天明  

初到荣州  

乱山缺处城楼呀防旗萧萧晩吹笳烟深绿桂临絶壑霜落浅濑鸣寒沙废台已无隠士啸遗宅尚有高人家铃斋下榻约僧话松隂枕石放吏衙杯最珍慈竹笋缾水自养山姜花地炉堆兽炽石炭瓦鼎号蚓煎秋茶少年逺游无百里一饥能使行天涯岂惟惯见蓬婆雪直恐遂泛星河槎故巢肯作儿女恋异境防向乡闾夸一杯径醉帻自堕灯下发影看鬖髿  

斋中夜坐有感  

荒山为城溪作壕风鼓巨木声翻涛鸱枭椉屋弹不去狐狸欺人怒竪毛雨来红鹤更可恶争巢一似婴儿号城孤屋老草木茂正坐人少此辈豪急呼伍伯具畚锸欲掀窟穴穷腥臊忽然语罢却自笑残年何至与汝鏖浣花江色绿如黛春波滟滟浮轻舠行当系防栁隂下仰听莺语倾香醪  

春感  

少时狂走西复东银鞍骏马驰如风眼看春去不复惜只道岁月来无穷初游汉中亦未觉一饮尚可倾千钟义鱼狼籍漾水浊猎虎蹴蹋南山空射堋命中万人看毬门对植防旗红华堂却来弄笔砚新诗醉草夸坐中劒闗南山才几日壮气摧缩成衰翁雪霜萧飒已满髩蛟龙郁屈空蟠胸邻园杏花忽烂漫推枕彊起随游蜂绕看百匝几叹息吹红洗绿行悤悤暮年逢春尚有几常恐春去寻无踪青钱三百幸可办且判烂醉酤郫筒  

锦亭  

天公为我齿颊计遣饫黄甘与丹荔又怜狂眼老更狂令看广陵芍药蜀海棠周行万里逐所乐天公于我元不薄贵人不出长安城寳带华缨真汝缚乐哉今从石湖公大度不计聋丞聋夜宴新亭海棠底红云倒吸玻璃钟琵琶弦繁腰鼓急龙舞衫香雾湿春醪凸盏烛光揺素月中天花影立游人如云环玊帐诗未落纸先传唱此邦句律方一新鳯阁舎人今有様  

对酒  

闲愁如飞雪入酒即消融好花如故人一笑杯自空流莺有情亦念我柳邉尽日啼春风长安不到十四载酒徒徃徃成衰翁九环宝带光照地不如留君防颊红  

晩过五门  

五门路四月乳鸦啼绿树闲游但喜日初长薄暑始知春已去楼头风高舞防旗画角声中日还暮马蹄特特无断时去尽行人路如故  

偶过浣花感旧游戏作  

忆昔初为锦城客醉骑骏马桃花色玊人携手上江楼一笑钩帘赏防雪宝钗换酒忽径去三日楼中香未灭市人不识呼酒仙异事惊传一城说至今西壁余小草过眼年光如电掣正月锦江春水生花枝缺处小舟横闲倚胡牀吹玊笛东风十里断肠声  

丰桥旅舎作  

我本山林人心期在尘表出门消底物两屩万事了羣儿何足愠为尔常悄悄今朝山中路更喜相识少三义市人醉争席丰桥逆旅留馈食小妇梳髻高一尺梭声札札当戸织  

芳华楼赏梅  

素娥窃药不奔月化作江梅寄幽絶天宫丹粉不敢施雪洗风吹见真色出篱藏坞香细细临水隔烟情脉脉一春花信二十四纵有此香无此格放翁年来百事惰惟见梅花愁欲破金壸列置春满屋宝髻斜簪光照坐百榼淋漓玉斚飞万人辟易银鞍过不惟豪横压清臞聊为诗人洗寒饿  

过筰桥道中龙祠小留  

江邉龙庙何年作白浪花中插朱阁朝暾渐上宿雾收春气已动晨霜薄我来倚栏一怅然芦花满空如柳绵安得身为防白鹭飞上滩头却飞去  

二月十六日赏海棠  

常年春半花事竟今年春半花始盛衰翁不减少年狂走马直与飞蝶竞妍华有露洗愈明纤弱无风揺不定莫放飘零作红雨看倩笑临妆镜溪梅枯槁堕岩谷山杏轻浮真妾媵欲夸絶艳不胜说纵欠浓香何足病华灯银烛揺花光翠杓金船豪酒兴夜阑感事独凄然繁枝空折谁堪赠  

通济口  

朝发嘉鱼县晩泊通济口睡起喜防凉船窗一杯酒长鱼吹浪声恐人巨鼋露背浮奫沦今夕风生月复暗寄语舟人更添防  

懐成都十韵  

放翁五十犹豪纵锦城一觉繁华夣竹叶春醪碧玉壸桃花骏马青丝鞚鬬鸡南市各分朋射雉西郊常命中壮士臂立绿绦鹰佳人袍画金泥鳯椽烛那知夜漏残银貂不管晨霜重一梢红破海棠囘数蕊香新早梅动酒徒诗社朝暮忙日月悤悤迭宾送浮世堪惊老已成虚名自笑今何用归来山舎万事空卧听糟牀酒鸣瓮北窗风雨耿青灯旧游欲说无人共  

忆唐安  

南郑戍还初过蜀朝衫与髩犹争绿逢春饮酒似长鲸醉里千篇风雨速康安池馆夜宴频防防玊船揺画烛红索琵琶金缕花百六十弦弹法曲曲终却看舞霓裳嫋嫋宫腰细如束明朝解酲不用酒起寻百畆东湖竹归呉寂寞时自笑纵有诗情谁省录今年二顷似可谋去斸云根结茅屋  

乍晴风日已和泛舟至扶桑埭徘徊西村久之  

十日风雨今日晴衰病忽减思闲行接防一幅烟雾薄舴艋八尺凫鹥轻亭亭孤墖逺天碧曲曲深巷斜阳明数家茅屋门昼掩不闻人声闻碓声身似厐公不入城东阡南陌饯余生新年倘有丰年喜买酒渔村看太平  

八月十四日夜湖山观月  

长空露洗玻璃碧紫金之盘径三尺忽看擘地出人间桂树扶疎如淡墨揽衣独立镜湖邉风露万顷秋渺然开防讵必入东海骑便可追飞仙氷壸玉瀣侵骨冷醉看孤鸾舞清影夜防归舎人已眠却倩天风为吹醒  

题少陵画图像  

长安落叶纷可埽九陌北风吹马倒杜公四十不成名防里空余三赋草车声马声喧客枕三百青铜市楼饮杯残炙冷正悲辛仗内鬬鸡催赐锦  

月中过蜻蜓浦  

天光水色合为一舟出西城犹落日一规忽见寒璧升万顷坐叹溶银溢哀哀姑恶诉何苦熠熠萤火光自失苇低时见小艇过水响遥知大鱼出铜壸玉酒我径醉短发垂肩蓬不栉缓篙遡月勿遽行坐待湘妃皷瑶瑟  

雨晴游香山  

雨打酴醿夜未拆一晴柳岸先飘雪我揺画檝镜湖中碧水青天两竒絶长歌缥缈云不动横笛清悲竹将裂悠然起舞影零乱卓尔四顾心激烈好山可隐轻舍去故人已贵长乖隔肺渇生尘防酒兴眼晕成花作书厄平生所期无一遂独有旷快相除折夜归灯火閙湖邉淡淡西邉一钩月  

秋懐  

少时本愿守坟墓读书射猎毕此生断蓬遇风不自觉偶入戎幙从西征朝看十万阅武罢暮驰三百廵邉行马蹏度陇雹声急士甲照日波光明兴懐徒寄广武叹薄福不挂云台名颔须白尽愈落莫始读法律亲笞榜讼氓满庭閙如市吏牍围坐高于城未嫌樵唱作野哭最怕甜酒倾稀饧平生养气颇自许虽老尚可吞司并何时拥马横戈去聊为君王防北平  

赠竹十韵  

放翁小筑湖西偏虚窗曲槛无炎天人间乃有真富贵绕舎十万碧玉椽连林娟娟清露髙枝袅袅揺苍烟常忧俗客触新粉屡戒园丁伤逸鞭凉生尊斚消午醉声撼窗扉惊昼眠春残斸土得羙茁气压卿相食万钱迩来作吏若堕穿每一梦到心凄然还家再见却惝怳尘土何地从臞仙囊中幸藏餐玉法欲屏万事相周旋更当待月出东岭坐石冷冷挥响泉  

夜归塼街巷书事  

近坊灯火如昼明十里东风吹市声逺坊寂寂门尽闭只有烟月无人行谁家小楼欲恼侬余响缥缈萦帘栊苦心自古乏真赏此恨略与梅曹同归来空斋卧凄冷灯前病骨巉巉影独吟古调遣谁听聊与梅花分夜永  

探梅  

我游东村冲暮烟断桥流水鸣溅溅欲寻梅花作一笑数枝忽到拄杖邉高标元合着山泽絶艳岂复施丹铅定知曽授餐玉法不尔恐是凌波仙锦江赋诗忽万里蓬山把酒今三年相逢风味宛如昨人生何者非前缘颇思取醉极清赏杖头幸有百许钱但判插破乌纱防莫记吹落黄金船  

夜闻湖中渔歌  

夣囘一灯翳复明卧闻湖上渔歌声呜呜乍低忽更起嫋嫋欲断还微萦初随缺月堕烟浦已和残角吹江城悲伤似击渐离筑忠愤如抚桓伊筝放臣万里忧国泪戍客白首懐乡情峡猿失侣方独宿沙雁垂翅犹遐征巴巫竹枝短亭晩潇湘款乃孤舟横世间此恨故相似使我百感何由平  

追和王履道韵  

小江之上千峰立潮囘艇子争来集飘风忽起白浪高急雨横吹绿蓑湿岁丰斗酒才百钱茆店无人惊醉眠醒来径入乱云去异日出看东封年  

秋树  

秋风一夜吹桥树明日来看已非故呉中九月霜尚薄落叶半随飞鸟去老人心事感雕零只欲逢秋醉不醒范寛用意真难解偏写丹枫作画屏  

游昭牛图  

游昭木石师李唐画牛乃自具所长出栏初听一声笛意气已无千顷荒客居京口老益困衣不揜胫须眉苍时时弄笔眼力健蹏角毛骨分豪芒我无沙隄金络马拂拭此幅喜欲狂乞骸幸防优诏许置身忽在烟林傍日落饮牛水满塘夜半饭牛天雨霜俚医灌药羙水草老巫诃禁祓不祥愿我子孙勤农桑愿汝生犊筋脉强碓声惊破五更夣岁负玊粒输官仓  

题望海亭在卧龙絶顶  

瑞龙千丈何蜿蜒苍鳞翠鬛翔江邉路逢镜湖乃下驻翫珠不去知何年七州元帅拥画防全家终日楼居仙霜笳一曲入银汉碧瓦万叠浮岚烟其间望海最杰观疎豁坐占蓬莱先风云变化几席上蛟鼍出没阑干前手扪心房倚北斗眼中万象俱森然尚书唤客共领略逺方十里闻管弦从容赋诗出妙思超絶欲拍微之肩坐中有客垂九十追逐无路空自怜夜阑客防公归院笙歌隐隐在半天向来老客今何处菱唱三更起钓船  

杨万里  

泊冷水浦  

前日放船湘口歩约到衡州来日午五程一减作三程谢渠江涨半篙清今日雨来三四五又闭疎篷听暮雨长年商量泊舟所雨外青山更青处  

题太和主簿赵昌父思隐堂  

西昌主簿如禅僧日餐秋菊嚼春氷西昌府舎如佛屋一物也无惟有竹俸钱三月不曾支竹阴过午未晨炊大儿叫怒小儿啼乃翁对竹方哦诗诗人与竹一様瘦诗句与竹一様秀故山苍玉揺绿云月梢风叶最关身劝渠未要思旧隐且与西昌作好春  

晓泊兰溪  

金华山髙九天半夜雪装成珠玉案兰溪水清千顷强朔风冻作琉璃缸日光雪光两相射病眼看来忘南北恨身不如波上鸥脚指爲楫身爲舟恨身不如沙上雁芦花作家梅作伴折绵氷酒未是寒晓寒眞欲氷我肝急闭篛篷拥炉去竹叶梨花十分注  

上已日予与沈虞卿尤延之莫仲谦招陆务观沈子寿小集张氏北园赏海棠务观持酒酹花予走笔赋长句  

东风吹我入锦幄海棠防注燕脂薄不论风雨便宜晴莫愁倾国与倾城半浓半淡晩明灭欲开未开最竒絶只销一线日脚红顷刻千株开绛雪伟哉诗人桑苎翁持杯酌酒浇艳丛坐看玉颊添醉晕爲渠一醉何须问  

题徐载叔双桂楼  

遥怜天上桂花孤月中何不种两株唐人此句眞絶唱后来诗人半语无向来何夕秋风起吹脱广寒双桂子落向君家楼阁前种玉开花今几年清宵双影写窗户却兼月里成三树年年八月九月时黄金粟缀青瑶枝秋风吹香入月去风囘却带天香归容斋仙人爲作碑诚斋老人爲作诗金蟇玉兔已传诵莫问姮娥知不知  

赠都下写眞叶德明  

我昔山林人不识或疑谪仙或狂客仰看青天不看人醉里那知青眼白一防破砚入长安素衣成缁绿髩班上林麒麟着野马沧洲鸥鹭缀孔鸾汉官威仪既不入贵人様灞桥风雪又不见诗人相不须揽镜照清溪我亦自憎尘俗状叶君着眼秋月明叶君下笔秋风生市人请画即唾骂只写龙章凤姿公与卿肯来爲予写衰貌掷笔掉头欣入妙相逢可惜迟十年不见诗翁昔年少  

林京兆寄赠五言以长句谢之  

华亭沈虞卿惠山尤延之每见无杂语只说林景思试问景思有何好佳句惊人人絶倒句句飞从月外来可羞王公荐穹昊若人乗云驾天风秋衣剪菊裁芙蓉暮宿银汉朝蓬宫我欲从之东海东西湖桞色二三月相逢一笑冠缨絶醉呼和靖叫东坡一吸西湖湖水竭我醉自眠君自顚路人往往指作仙此辈何曾识此乐识与不识俱可怜别时花开今巳落思君令人瘦如鹤梦里随君防酒瓢同登天台渡石桥瀑泉界天泻云窟长松防地搀烟霄与君联句章未了帝城钟动西峰晓海风吹动瑚枝乃是先生寄我诗火云烧江江水沸君诗清凉过于水定知来自雪巢底恍然坐我天台寺寄题庐山楞伽寺三贤堂呈南康太守曾致客  

山房牙籖三万轴六丁下取归羣玉空余坡老枯木枝雪骨霜筋插云屋楞伽老僧怀两言作堂要与祠千年只供清风荐明月不用秋菊兼寒泉江西社里曾常伯李家玉润苏家客倂遣巫阳招取来分坐庐山泉上石  

丞相周公招王才臣中秋赏梅花  

素娥大作中秋节一夜广寒桂花发天风吹堕绿野堂夜半瑶堦丈深雪梅仙不知天尚秋只惊香雪防搔头笑随玉妃照粉水洗妆同入月中游晋公赏梅似赏桂独招子猷雪前醉明朝有客诉天公不唤香山病居士  

题永丰刘伯英双清亭  

银河一派天上来霜松万本水际栽公干作亭占佳处拦住清风入窗户醉余緑绮膝上横学得松声与水声更待九秋月亭午白玉壶中有新句烦君赤手双拾取  

朱熹  

和李伯玉用东坡韵赋梅花  

北风日日霾江村归梦正尔劳营魂忽闻梅蕊腊前破楚客不爱兰佩昬寻幽旧识此堂古曳杖偶集僧家园岚隂春物未全到邂逅只有南枝温冷光自照眼色界云艳未怯扶桑暾遥知云台溪上路玉树十里藏山门自怜尘羇不得去坐想佳处知难言但哦君诗慰岑寂巳似共倒花前罇  

与诸人用东坡韵共赋梅花适得元履书有怀其人因复赋此以寄意焉  

罗浮山下黄茅村苏仙仙去余诗魂梅花自入三叠曲至今不受蛮烟昬佳名一旦异凡木絶艳千古髙名园却怜氷质不自暖虽有歩障难爲温羞同桃李媚春色敢与葵藿争朝暾归来只有修竹伴寂歴自掩疎篱门亦知眞意还有在未觉浩气终难言一杯劝汝吾不浅要汝共保山林罇  

丁丑冬在温陵陪敦宗李丈与一二道人同和东坡惠州梅花诗皆一再往反昨日见梅追省前事忽忽五年旧诗不复可记忆再和一篇呈诸友兄一笑同赋  

江梅欲破江南村无人解与招芳魂朔云爲断蜂蝶信冻雨一洗烟尘昬天怜绝艳世无匹故遣寂寞依山园自欣羌笛娱夜永未要邹律囘春温连姢窥水堕残月的皪泣露晞晨暾海山清游记玉面衰病此日空柴门相逢不敢话畴昔能赋岂必皆成言雕镌肝肾竟何益况复制酒哦空罇  

次张彦辅赏梅韵  

朔风万里开云屏清霜夜坠朝景晴南枝浩荡正春色冻蕊的皪含空明花邉偶对青铜镜槁项不堪氷雪映拥炉独坐只悲吟振防出游舒逺兴暗香何处时一飘行行复值最长条仰头欲折渺谁赠满意相思那得邀极知异县淹行李心赏未甘轻付畀石雄赋罢不相闻秀野书来因举似两翁句法争新奇画出疎影沉寒漪幽探自出尘境外胜槩未许儿曹知只今嚼蕊攀条处他日重来记前度风台月观悄无言玉笛氷滩索同赋嗟余衰懒倦将迎过眼纷纷无复情尚喜疎英窥水白更怜落片防苔青兴来乱插飞蓬首拟向君家醉君酒酒酣耳热莫狂歌布鼓雷门须缩手  

题祝生画  

裴侯爱画老成癖岁晩倦游家四壁随身只有万叠山秘不示人私自惜俗人敎看亦不识我独摩挲三太息问君何处得此奇和璧隋珠未为敌答云衢州老祝翁胸次自有阴阳工峙山融川取世界咳云唾雨呼雷风昨来邂逅衢城东定交斗酒欢无穷自言妙处容我识为我埽此须臾中尔时闻名今识面囘首十年齐掣电裴侯巳死我亦衰只君虽老身犹健眼明骨轻须不变笔下江山转葱蒨为君多织机中练更约无事重相见奉陪机仲宗正景仁太史期防武夷而文叔茂实二友适自昭武来集相与泛舟九曲周览岩壑之胜而还机仲景仁唱酬迭作谓仆亦不可以无言也衰病懒废那复有此勉出数语以塞嘉贶不足为外人道也  

此山名自西京传丹台紫府天中天似闻云鹤时降集应笑磨螘空囘旋我来适此秋景晏青枫叶赤揺寒烟九还七返不易得千岩万壑渠能专同游幸有二三子天畀此段非徒然梁郎季子山泽臞传伯爰盎瀛洲仙相逢相得要强附却恨马腹劳长鞭黄华未知白雪句画舸且共清泠川囘船罢酒三太息百岁谁复来通泉【`景仁数日屡诵此句`】盈虚有数岂终极为君出此穷愁篇  

复用前韵敬别机仲  

君家道素几叶传只今用舎悬诸天屹然砥柱战河曲肯似落叶随风旋奋髯忽作猬毛磔浩气勃若霄中烟隐忧尚喜遗直在壮烈未许前人专武夷连日听奇语令我两腋风冷然初如茫茫出太极稍似冉冉随羣仙安能局促夜起舞下与祖逖争雄鞭终怜屈贤惜往日亦念孔圣悲徂川愿君尽此一杯酒预浇舌本如悬泉沃心泽物吾有望勒移忍继钟山篇  

伏蒙秘阁张丈宠顾下邑并以长篇为贶降叹之余牵勉继韵仰求斤削僭率皇恐  

向来灭迹东山东闭门不问乌雌雄门前有路向尘土两足未举心先慵当时亦有车马客此意欲说嗟谁同穷居聊复追仲蔚笃论何必须刘龚平生故人子张子相思安得长相从每劳书疏问生死坐想星宿罗心胸几年持节汉水上木牛流马旌旗红君王辍馈思颇牧外庸且讫来朝宗因能过我紫霄下后乗载得珠帘栊苍顔白发应笑我曷不饱卧陶窗风开樽鵞池水清激下马醮石烟空蒙须臾路转山更好摩天巨刃排双少看银河忽倒挂直欲跳下清泠中南临汇泽共指防缥缈贝阙浮珠宫公言平日爱登览到此一洗羣山空坐间为我出奇句不用逺寄南飞鸿上言云泉足奇赏下叹契阔欢相逄纷吾失脚堕世网乃有此防宁天穷流光过眼惊昨梦旧约囘首羞尘容明朝却上烟艇去灭没万顷追凫翁  

和彭蠡月夜泛舟落星湖  

长占烟波弄明月此心久矣从谁说只今一舸漾中流上下天光两奇絶回头忽见西郭门尚喜苏仙有遗烈问予何事却回船尘土涴君头上雪【`首句全用苏养直诗苏旧居西门外舟行望见其处`】  

题霜杰集  

先生人物魏晋间题诗便欲倾天悭向来无地识睂宇今日天遣窥波澜平生尚有陶彭泽未肯轻为折腰客胸中合处不作难霜下风姿自竒特小儒阀阅金匮书不滞周南滞海隅枌榆连隂一见晚何当挽袖凌空虚  

## 御选宋诗卷三十三  

七言古诗九  

吕祖谦  

寄章冠之  

章侯平生一诗囊酬风酢月徧四方浩歌姑孰酒琳琅醉呼太白同举觞遂登浮玉临渺茫江涛挟笔益怒张沙头倚樯乐未央兴阑忽上秋浦航门前槐花日夜黄闭门琢诗声绕梁白袍纷纷渠自忙飘然邂逅非所望自言乆厌世鎻缰合眼已梦庐山苍君才甚硕气方刚身虽欲隠文则彰江湖故人半朝行左推右挽摩天翔而我戢翼甘摧藏不能与俗相迎将径当行前扫山房俟君功成还故乡却驾柴车迎路傍  

张栻  

送八兄  

弥旬积雨穗生耳冬壑未渠收潦水围炉情话政尔佳  

乃复归舟行万里三年百感卧湘城风急鹡鸰原上情岂无他人意独真每觉软语温如春少年鋭气凌八区晚以乐义称乡闾闻人有急若已如天报两子双明珠小隠卜筑兰溪边修篁乔木今参天是非荣辱不到处卷书一榻清昼眠人言夀骨隠修睂庆事鼎鼎供朝頥岂惟宗族托轨范政倚晚节増光辉有弟有弟复何为杜门读书人谓痴故山未遂扫松愿江头独立送归时次韵伯承见简探梅之什且约人日同游城东  

江湖漫浪嵗年晚虽有梅花谁寄逺城中可人独吴郎不惜日月共徃返东郭枝头玉雪明下有清浅溪流横新春好趂花前约莫待飘零空作恶  

李仁父寄茯苓酥赋长句谢之  

岷峨山中千嵗松枝虬干直摩青空雪霜剥落中不槁膏液下与灵泉通跧鳬伏自磊砢金坚玉洁仍丰融篝明夜取喜得隽煑鼎朝听如吟风杵成坐上看飞雪更和酪乳收全功当知至味本无味子若服之夀莫穷巽岩脊梁硬如铁冠峩切云佩明月百好都随春梦空大药独传鸿寳诀中宵咀嚼不摇头玉池生肥咽不彻怜我百虑形早衰裹赠扶持意何切丹砂着根谩尔传脂泽酿黍计已拙由来妙道初不烦此法莫从儿辈説径思举袂揖浮丘下视尘世真一吷朱顔留得亦何为追逐同坚嵗寒节  

王十朋  

答季仲宜名谊  

我昔从君伯氏游短素长笺日唱酬凌云健笔驱山丘欲追李杜参曹刘子今又复振风流可人一气真吾俦明珠白璧防暗投自揣无堪但增羞君家棠棣才俱优吾知徐公百不忧更能勉力追前修俯拾青紫何须求  

懐归预别同舍  

长念双亲垂素发不奉甘防今数月溪山虽好何如归吾心已逐秋云飞欲别良朋重呜咽催人啼鸟声何切明日琴书随我东何时尊酒重相逢  

逰西岑遇雨  

西岑风物秋更嘉杖藜出郭欢无涯深村有酒隔烟渚共乘小艇穿芦花罗衣绰约越溪女茅舍迫窄吴侬家牀头新酿喜正熟千金倒瓮倾流霞天公妬我一日乐俄然雨脚来如麻醉归扶路泥没股冠巾不整头鬖髿人生贵在适意耳安能局缩身如蜗杖头有钱即相覔明日更泛仙源槎  

林知常惠白酒六尊仍示酒法作十韵谢之  

老去生涯付杯酒种秫辛勤三百亩东臯遗法嗟失传蜜汁虀浆不通口迩来软饱经月无岂有清欢对朋友百钱强就村媪醉终夜蔬肠作雷吼先生只把文字耕妙意能施杜康手怜我新愁余万斛那更浇肠无五斗分惠青州六从事秘法兼防传肘后便同北海歌不空免似东坡叹乌有嗟予偃蹇老更饕感激故人情意厚防须续遣白衣来篱畔黄花欲重九  

九日饮酒防趣堂者十九人老者与焉既醒念不可以无诗因用赠林知常韵示诸友  

我似扬雄贫嗜酒笔作耕犂纸为亩辛勤耕植三十年徃徃糟醨罕濡口今年九日瓮盎空谁馔先生荷诸友衰顔迎醉生嫩红馋腹随餐失饥吼菊花不上老人头酒盏聊传此时手文字饮韩嘉数子礼法拘髠惟一斗衰翁兴尽輙先归不待杯盘狼籍后坐客髙歌惊四邻吾乡已在无何有明朝黄花亦不恶俗眼无端自疎厚酒醒聊记坐中人有似平原凡十九  

九日防饮子为倡首自和凡数篇皆因事叙情尔未作重九诗也今再和一篇每句用事而不见姓名未聨外余皆略存对偶必有能和之者  

独坐东篱叹无酒种秫西畴谩盈亩菊花丛畔来白衣桑落杯中付馋口汝南风俗有故事龙山宴集多佳友静闻彭泽三径香遥想蓝田双涧吼顺时习射马嘶风随俗登山囊系手慈恩塔冷旧衣冠戏马台空古刁斗三嗅馨香感概中细看茱茰酩酊后应制赋诗人孰在坐湖聨句今还有明朝见花心已别此日登髙意宜厚日月并应节物嘉独恨今年无闰九  

逰圆超院登挟溪亭次卢公天骥韵  

路入剡山腰风生玉川液孤亭物外髙双溪眼中碧山僧作亭知几春赏音端怕逢诗人自从妙语发丘壑遂使絶境多蹄轮我来首访维摩诘闲讯双溪自何出发源应与婺溪同赋物慙无沈郎笔凭栏欲洗名利尘入眼翻惊客恨新山城重重水如带可能挽住思乡人  

题郭庄路  

南山有井名黄花我卜别业临其涯酌泉潄石思徃事天遗景与名俱嘉东篱采菊隠君子悠然凝望南山賖兹人髙躅已千古三径芜没堪咨嗟我生本抱丘壑尚误渉尘世争浮蜗十年太学志未遂归来陇亩躬桑麻草庄新筑亦不恶青山逺近光交加防须移住效杜老终赋归去师陶家新凉入郊九日近西风渐欲吹乌纱龙山风俗有故事撩我清兴凌烟霞  

题夀乐堂用东坡韵赠杨元宾佥判  

蓬莱阁下苍龙古万壑千岩拥仙府夀乐堂西面卧龙壑月岩风满窻户苍松溜雨大十围緑水浮荷深一股作堂主人乆黄埃仁智风犹似邹鲁诗仙骑龙已上天妙句光芒照寰宇青山偃蹇只如昔髙处去天无尺五杨侯淮泗老儒学文字撑肠笔风雨朅来賛幕古东州要与青山作盟主虚堂晏坐饱风月此外一毫端不取他日从公物外游贝阙珠宫酌琼乳  

七月三日至鄱阳  

我来鄱君山水州山水入眼常迟留絶境遥通云锦洞清音下瞰琵琶洲干越亭前晚风起湖入鄱阳三百里晓来一雨洗新秋身在江东画图里  

甘露堂前有杏花一枝在修竹之外殊有风味用昌黎韵  

桃李未吐梅英空杏花嫣然作小红孤城絶塞也不恶一株绰有仙家风髙枝半出修竹外醉脸略与江梅同防州花木不多有封植嘉树知谁功春光忽到刺史宅天气正在中和中不同浪蘂落瘴雾自有甘露滋芳丛我来嵗律惊两换归兴遥指吴江枫曲江徃事何足梦愿为老圃安吾穷明年花开我何处小园数亩萧台东苍苍烟雨记巫峡酣酣诗句吟梅翁  

郡圃无海棠买数根植之  

少陵诗史有遗阙海棠名花輙湮没孤芳千载逢苏仙竹篱一笑嫣然发我从蜀锦亭边来【`范文正公守鄱阳种海棠于郡圃名曰蜀锦`】遥入苍苍烟雨窟绮霞晓抹神女肌香醪春醉明妃骨鲜鲜丝蘂垂更嫋防防燕脂匀未歇半含半吐不胜情沐露梳风睡明月为开酒尊苦多病欲插一枝羞白发照眼千株未观蜀回首十年深忆越何人好事呼名友姚魏不容矜阀阅凝香有地胡不植负郭无园何处谒不烦飞鹄衔子来自买芳根带花掘明年髙堂来燕子想见繁红映林樾栽花老守在何许雁荡山中采薇蕨凭谁为问花消息有梦遥惊山突兀自慙不是召伯棠那得诗人歌勿伐  

望石首山  

巴防之山厌太多荆江其柰无山何舟中遥遥望石首一防亦足供吟哦舣舟亦向刘郎洑应是刘郎招我宿刘郎如问旧江山永安宫草年年緑【`是夜宿刘郎洑地以刘元徳得名`】重修北楼十一月望日与羣僚同登因书十二韵  

我昔未作南诸侯雄文尝阅龙虎欧泉山风物得大略梦寐先已登兹楼到官正要访遗迹忽见破屋城墙陬欲修不敢遽土木经嵗此志方能酬贡闱之余材可办农事之隙工乃鸠月逢建子飞破镜酒呼从事来青州忽忽未暇众宾集草草且与同僚逰山川城郭壮哉郡清源紫帽明双眸却惊云榭在地底坐见日毂经檐头西山端可拄颊视南海未用乘桴浮东瞻归路兴元亮北望魏阙心子牟挥毫欲续仲宣赋假日聊以销吾忧  

诸公和诗复用前韵  

欹眠听诗韩喜侯锋难与争劒铸欧铃斋浅陋无处着挂在缥缈之飞楼兹楼乆欠诗酒味天遣我辈来遐陬尘埃聊用文字洗瓦砾遂获琼瑶酬宾朋未赏合开宴老病欲登宜杖鸠清风酌别记霅水制胜领客思防州一江明月楚东醉全家终日蓬莱游南来不谓有此境四顾亦足穷我眸朝看日出闽海峤夜望斗插泉山头端如虢郡风月送不比巴岳乾坤浮登临懐古甫白适赋咏聨珠产巩牟私心窃慕范文正后天下乐先其忧  

王炎  

题逺山平林图  

山色微茫疑有无木叶半脱殊萧疎云根更着数椽屋此屋当有幽人居墨妙逼真乃如此毕竟非真惟近似何如屐齿饱经行是处溪山皆画笥还君图画吾且归家在江南依翠微  

陈造  

百花楼  

楼中香飘百和浓楼下锦缬翻东风玉樽美酒清若空吴姬妆面相映红人生一笑不易得是间一醉千金直元龙百尺君勿论芳时且可金杯侧  

招郑良左  

向来闻名思见面常恨东西异乡县即今去我一苇杭亦复经年不相见重阳佳辰可虚辱橙香蟹肥家酿熟相过一醉犹待速为君已约东篱菊  

谢韩干送丝糕  

玉颗莹澈珠就磋吴乡早秔计莫过无乃风露秀结异移种昆仑之木禾君家防妇穷百技三舂九淅付重罗银丝万寻忽萦积中疎外洁生搓挼扶桑仙蚕大如盎缲之本供织女梭怳惊万喙鬬新巧罥作氷茸雪网窠即今拟形供食事纎手幻出千絇多倒甑入筯第三絶色香兼味皆可歌周官宾祭珍餈饵有此便具理则那诗翁物色及粔籹得此来前当见诃鲙盘谩诧金缕饤汤饼徒夸银线窝琼酥玉腻信非匹胡麻崖蜜仍相和感君泛爱记衰朽回首一笑分余波腐儒口实长作累馋防之名定不磨金山别去每挂梦老眼复见还双摩婪酣得饱问便腹如汝平生相负何更从公子乞方法日当饫之老涧薖买田二顷不种秫未怕酒客来操戈【`糕不用糯金山者名天下`】  

琵琶亭  

抱愁莫遣朱弦鸣此声更与愁人听江边一闻琵琶语月惨风凄如动情何况思妇伤幽独少年多艺顔如玉江州司马庙廊人暮上谏书朝放逐轻拢细撚忍泪弹开樽侧耳思惘然一时説尽两心事遗音番入歌舞筵此翁诗名自千古诵诗亦叹琵琶女谁惜亭前泊舟客颇为漂零动凄楚邻家故妓春风手此曲每侑浇愁酒今宵月影秪三人倚栏长啸空搔首  

次韵徐监岳  

落落过眼谁知音故山桧枝森碧林白鸥盟坚不待歃岂应辟影忘息隂末路功名梦已断生平丘壑情自深素琴浊酒盘礴地颇领渊明千载心  

湖间波声环佩音湖上逰子纷如林坐窻日梦旧逰处屯云重雾专积隂凄风剥香梅坞滑轻烟暝翠松行深画船载酒年少事老不耐闲犹此心  

林梦英  

笔架山  

谓天髙髙由积气谓山髙髙由积翠山中云雾皆寳衣天上星辰有奇字相传笔架几千年此是仙楼三十二落霞孤鹜近西江青带瑶簪如八柱  

杨济  

云安龙脊滩  

洞庭老龙时出没万斛舟航皆辟易此龙脊背已铁石肯逐时好作人日我呼邦人来踏碛恍然如见河图出大巫鸡卜占云吉小巫竹枝歌转激飘石扬沙障江色尘埃何处不相袭摩挲石刻聊偃息恐有老人来横笛  

姜特立  

李仲永墨梅  

写竹如草书患俗不患清画梅如相马以骨不以形墨君曩有文夫子蝉腹蛇跗具生意当时一派属苏公雨叶风枝略相似花光道人执天机信手扫出孤山姿陈元幻却西子面此妙俗士那能知近时赏爱杨补之补之妩媚不足奇李生于梅却有得髙处自与前人敌倒晕疎花出苦心暝云暗谷藏春色我一见之三叹息意足不暇形摸索君若欲求之防画胡不去看江头千树白  

陈傅良  

次徳修仙岩韵  

我家仙岩人迹稀客从何来此何时岷山之阳适海峤万里欲写心精微瀑泉自雨一丘壑有龙蛰不随羣飞病樵弛担渴猿喜虽未作霖良已奇吾闻岷山天与齐仰止不见如调饥君登絶顶小天下此纵有山安足嬉翩然肯过非所期此道辽阔车谁脂愿言税驾毋遄归为我更赋崧髙诗  

送杨似之提举湖南薛士昭侍丞赴衡阳守之翌日而似之吏部至初似之与叶侍郎叔羽顔祭酒几圣尚书郎尤延之何一之同在馆学今皆还朝故并及之  

昨日有客去分符今朝有客来揽辔蕨芽掇尽笋可送客焉知老将至儒雅风流能有几南宫先生无乃是十年不复梦蓬山万里何为隔湘水叶公岿然地官贰顔公领袖天下士星聨郎署尤与何次第诸公亦连茹一时台省旧名徳十见班行已三四可令仆马病崔嵬独抱兰荪吊憔悴渔樵混迹山穷处故故肯临人不记酒半停杯问须发夜阑秉烛征文字多时渴见痛折节万事要看方得意先生行矣扈甘泉请自此心扶大议  

张良臣  

芳草复芳草  

芳草复芳草有人孤倚楼明月复明月何处照离洲相见渺无期此恨讵相知日暮天寒飞属玉蛮江豆防重重緑  

黄干  

十二日复归桃枝岭  

大溪章溪溪水清上寮下寮山路平三山屹立相犄角百里连亘如长城仰干云霄不盈尺俯视天髙浮寸碧闲云吞吐溢涧谷飞泉喷洒下石壁中有一山名芙蓉端冕正色羣山空望之令人起敬悚僧言直与衡岳同坡陀突兀作云洞虎豹蹲踞栖鸾凤闻道前朝开辟日曽住浮屠几千众我来已作五日行皇天一雨复一晴穹林杳霭非人世手接羣仙朝玉京晓来更向山前去忽到山翁栖隠处却忆桃源洞里人日出烟销忘旧路  

巩丰  

迎晖亭  

我来将值日午时千峰照耀碧玻瓈集贤村前俯列屋寳林木石呈幽姿人言可比双径雄胜处乃在阿堵中崇冈层嶂屹亭在似约老眼来窥东日出乌鸟飞日入牛羊下再逰当与夸父期不用山僧逺迎迓  

林亦之  

九月晦日登烽火山  

兴来走上烽火山着足不定秋风寒四边黄茅滑如雨低头一看毛发竪几年要到紫菜乡大练小练并东墙如今一时在眼傍白云浮水天茫茫酒阑更欲吊虎屋无端日脚相催促一奴魋髻一跛足逐我山下如野鹿  

陈藻  

秋雨  

梅花五皷城头角吹向愁人枕前落一声心胆碎无余三声两声那更作天明起坐壁无邻檐外垂垂秋雨脚两脚强髩毛弱若为一滴白几茎纵使赤松犹老  

姚晋卿溪阁  

南院观溪心已清萦纡更上阁中行西横车马市桥合东眺逺山霞雾生日斜沙石浅可数半夜轰雷驱猛雨农圃嘈嘈春水多谁得身闲延客歌醉后下堦齐拍手长枝矮树排花柳主人更要双眸寛去年拄杖寻长安一行一处狂呼去日日芳园大如许买地此多直几金千屏万障为墙堵西湖览毕归兴忙川无大小人徜徉清风明月淛江有酒亷鱼贱输吾乡  

楼钥  

登育王望海亭  

瘦藤拄破山头云山蹊尽处开危亭平田万顷际大海海无所际空防防干端坤倪悉呈露飞帆去鸟无遗形蓬莱去人似不逺指防水上三山青褰裳濡足恐未免傥有颷驭吾当乘是中始觉宇宙大眼力难穷了无碍云梦八九不足吞回视尘寰一何隘曾闻芥子纳须弥漫説草庵含法界看我振衣千仭冈笑把毫端卷烟海  

寄题台州倅防云壑  

顷年登临赤城里江绕城中万家市治中寄我云壑图快读新诗眼如洗回思歳月如星流念念飞空寻旧游披图哦诗想幽致直欲携笻上山头闻有于莬在岑蔚晚径寒鵶敢翔集几年榛棘蔽鼪鼯一朝絶境从中出细路虽非五达庄萦回自觉阻且长万壑风烟开絶顶一丘曲折于中藏老砂射日银星炯梅峡含风襟袖冷千岩髙下各异状如障如锋亦如领天景须凭意匠营山不在髙僊则名规橅已定力未暇他时防有滕王亭风涛隔濶天垂幕安得扣问亲剥啄吟诗梦到故山川睡美不知钟鼓传  

次韵赵子野石城钓月图  

石城江头可怜月曽照六朝清夜猎古徃今来知几何长江衮衮萧萧叶谪仙去后诗盟寒王孙诗瘦清娈娈诗情浩荡坐无奈扁舟笑把磻溪竿江平风轻波瑟瑟宿霭卷空天一色东风吹句入长安一卷风流座中得初得神意清再读胸次平回头明月祗如故世上兴废徒纷更想君一叶方掀舞夜静水寒谁与语船头有酒且孤斟莫向金陵重懐古  

题髙丽行看子  

髙丽贾人有以韩干马十二匹质于乡人者题曰行看子接处黄绫上书韩干马表饰以绫尾以精纸皆丽物也闻其懐金来取因命工临取而归之再用东坡韵书临本之后  

竹批双耳风入蹄霜鬛翦作三花齐相随西去皆良种撼首势窜迎风嘶丹青不减陆与顾丽人传来驿通语装为横轴看且行云是韩干非虚声圉人乘马如乘鹤人马相谙同呼啄中有二匹真游龙爬梳逈立緑杨风贾胡携金赎此马亟呼工人临旧画我诗无计到三韩写向新图时自看  

杨简  

乾道抚琴有作  

萧萧指下生秋风渐渐幽响飕寒空月明夜气清入骨何处仙佩摇丁东野鹤惊起舞流水噎复鸣一唱三叹意未已幽幽话出太古情龙吟虎啸递神怪千山万壑风雨晦海涛振荡林下响乱撒金盘氷雹碎和气回春阳缥缈孤鸾翔三江五湖烟水濶波声瑟瑟鸣渔榔悲猿临涧欲渡不得渡但闻涧下萧防松风长闲云曳碧落势去还回薄神仙恍惚无定所微吟似止止所作御风一笑归蓬瀛犹有余音绕寥廓  

叶适  

送巩仲同  

花溪初逢日苦短橘州重寻意更长天催鹡鸰玉楼去潄流不并龙洲旁春风忽髙行斾起酒尽何如添野水古来交契看老时与公安得轻别离  

髙似孙  

纪梦  

翠峰嵯峨三十六寒泉落空响哀玉甃花石路势萦纡玉阑干防修筠緑雪髯老人负紫瓢金丝麈尾摇相招红螺酌酒湛湛碧坐倚苍石吹洞箫孤鹤来传天上诏老人挽予偕一到飘飘髙举凌青旻直过罡风履黄道祥光楼阁倚峥嵘神虎守闗森衞兵双阙朱扉忽微啓中有灵官来逺迎綘衣持斧立丹陛玉皇手中玉如意云璈风瑟自宫商天声清越非人世帝旁青童传帝宣文华宫中呼谪仙谪仙顾予笑且言子宜亟返来他年探懐赠我五色笔子当寳之慎勿失浓香氤氲迷帝所长揖老人下西庑身从日月上头行俯视斗杓分子午云气相随歩武生过耳但觉松风鸣觉来握笔纪佳梦月明楼鼓挝三更  

裘万顷  

厌原山中晓行  

碧鸡夜半声啁哳唤起幽人歩林樾秋髙风露着羣木无数寒花泣明月松篁一径宛如画石溜涓涓更清絶山巅便好结茅庐莫待他年髩成雪  

次余主簿仲庸梅韵  

春醪欲氷木欲折急雨风吹不成雪玉妃夜堕广寒宫开作寒花赛清絶未须千树插山巅且要几枝横水边暗香疎影尚无恙凭谁唤起西湖仙不妨琢句更驰送一洗十年尘土梦铁心元不为渠回眼底珠玑聊簸弄  

刘宰  

送王常博归蜀  

东溟之水浩无穷蜀江滚滚来朝宗圣神天子坐法宫日月所照梯航通君才当代相如雄云烟落纸声摩空西来阐教临辟雍冠带济济如云从力排党论开至公凤鸣骇瞩朝阳桐太常正徯肃臣工归舟却泝蜀江风蜀天万里车书同不应一士无留中篙师捩柁毋悤悤趣回有诏紫泥封  

题解生山水图  

长江之水西南来江北江南图画开君从何处得此景锦帆似泛长江回槎牙老树连荒岛两两人家出林杪鸥飞欲下洲渚寛云横不断关山杳图穷双屿金焦峙仙宫缥缈浮寒水柁楼捩转吴波平阊阖中天日月明  

代同游者赋宿云轩呈李果州  

君不见流金铄石气如焚巫祝并祷天不闻霈一雨洗乾坤肤寸而合山中云又不见疾雷破山风助势八表同昏天地闭峰头一抹敛归云赫日当空鬼神避秪今嵗杪雪霜余得向岩前自卷舒等闲且伴幽人宿明日春回须雨足  

刘过  

清溪阁次胡仲芳韵  

琼树枝新梅蕋迸与君携手清溪问旧来侠客歌舞塲何似诗人风雪迳溪边杰阁髙崚层左右华屋连飞甍依稀王谢鸣珂里彷佛秦筝云母屏古来繁华各衰歇只有不磨惟璧月小船何处载愁来哀怨一声吹笛裂  

观三叠泉  

五老峰北嵯峨颠龙泉三叠来自天只因开辟便有此山云蔽防经歳年一朝何事失扃鐍樵者得之人共传欲徃从之人惮逺险溪絶壑穷攀縁初疑雪崩涌天谷翻若云奔不岩宿散为风飞飏轻烟垂似银丝贯珠玉随风变态难尽名洞骇逰者心与目清寒侵袂心益爽清甘熨齿手屡掬我欲揽之作玉虹似开九丈锦屏风有若插碧金芙蓉笑骑挥斥凌太空穷源直到天河东  

汪莘  

访曽侍郎  

青天荡荡摩青铜紫微将相环西东大鹏一击九万里两翼不鼓乘长风大鹏飞到天门下天门无不耸观者列星退歩失光彩九虎低头若凡马有鸟决去抢榆枋望而不见空断肠青天愈髙鹏愈逺岂不有意招八荒我舍新安来狂歌钱塘市上有无情之吴山下有伤心之江水春已暮人未归平生不问鳜鱼肥若教买得青山住饱食笋蕨歌清晖  

题新安郡圃驻屐亭  

赵恭荣王典郡时创亭名驻屐后其子希逺守徽一新此亭潘别驾有诗遂赋  

先王昔牧紫阳城池边驻屐荷花生先王今居帝青阁嵗嵗荷花自开落华榜髙垂四十年银钩铁画蛟龙纒公来对之不忍去如见先生在眼前愿公子孙满仙籍相继此邦森画防愿君与国为柱石长使邦人歌驻屐  

岳珂  

蛩  

春蚕缲茧白如霜机妇停机侍天凉井蛩一夜秋已至寸丝千结萦柔肠催租吏嚚翁媪怒裘葛未成心转苦篝灯促织永夜忙悔杀比隣日长语  

刘仙伦  

赠曽相士  

大曽两眼如磨铜坐上一顾凡马空发天机缄被天恶老死不遇悲涂穷小曽短小眼如鹘冷地看人看入骨谁云轮扁不传心狮子坐生狮子窟倒拖拄杖行九州平生惯识公与侯得钱送家养老母衣袂惨淡行囊羞我慵百事不入耳休説功名老无味他年相伴竹溪头同采芙蓉渡秋水  

题惠崇鹭鸶  

清霜着木髙柳枯惊风猎猎吹寒芦芦根败蓼色惨淡沙觜无复菰与蒲风标皎皎四公子来从西雝有闲思肝肠澡濯秋水清雪衣不受泥土滓偶得一饱即自如鹏飞万里何关渠出离风波岸上立岂只临渊常羡鱼惠也小景称独歩那知写生尤得趣傍边谨勿生机心恐即长鸣过溪去  

程珌  

登紫微崖  

富池大信江千里三日醉卧烟篷底晓来推篷登断岸因忆牧之呼屐齿九华隆隆闸天脊微云低度参差是百唤牧之如不闻剥脱尘痕见文字今年十月天未霜木叶留露光薿薿兴亡风流不可论苍松怪石还如此我今与子陟层巅酌酒赋诗云乐只后来谁复如牧之斜阳归路芙蓉水  

敖陶孙  

洗竹简诸公同赋  

舍东修竹密如栉一日洗尽清风来脱巾解带坐寒碧置觞露饮始此迥平林逺霭开图画西望羣山如过马诗翁意落帆影外孤村结庐对潇洒百年奇事笑谈成向来无此苍龙声闲身一笑直钱万剜粉劖青留姓名  

用韵谢竹主人陈元抑  

热中褦襶令我汗日暮佳人期不来陈郎揖人不下榻青山白云唤得回手开十亩萧郎画个里何妨系吾马食单得凉清可啜毳褐分隂翠如洒摇金戞玉真天成梦捣风前茶臼声一川窈窕荷万柄野翁得此甘辞名  

徐照  

分题得渔村晚照  

渔师得鱼绕溪卖小船横系柴门外出门老妪唤鸡犬収敛蓑衣屋头晒卖鱼得酒又得钱归来醉倒地上眠小儿啾啾问煮米白鸥飞去芦花烟  

周文璞  

晚菊  

亭亭砌下黄金花霜后顔色如矜夸元英摧挫百卉尽独自照耀山人家湘累晨餐不论数千歳髙丘恐无女君不见天寳杜陵翁晚节甞为少年侮  

葛天民  

醉书酒肆  

碧牀酒盎香拍浮吴姬粉醉不识愁黄金手挥博歌头夜半春回杨柳楼  

赵汝鐩  

饮通幽园  

典却身上鹔鹴裘买酒领客寻清逰欲洗胸襟尘万斛快上青云展秋眸晴沙翳天风动地挈壶卷席移通幽一席镜净清可掬千竿玉立尘不留拒霜两岸花烂漫红蓼错杂争开秋人生适意未易得痴儿了事何时休陶写岂必在丝竹山有鸣禽水游鯈酒酣题蕉竞新句景物辟易困雕摉一梳凉月插空碧楼头暮角催归驺双桂余葩尚堪摘便道肯访勿翦不  

刘学箕  

新霁和人韵  

晚天未霁烟涨雾浮埃蔽空云擘絮西山逺挂月一睂澹澹寒辉生绮戸须臾仰视天中央清飚振拂银河光人影在地林影散月出皎兮星斗灿  

乆雨秋懐二首  

孤云野鹤情自在碧水丹山人易安哀鸿独叫暮天濶宿鹭双飞秋雨寒蔗林遮眼青到市桕叶漫山红隔水不将浊酒急驱除满意风光谁料理  

汉隂抱瓮自其志彭泽折腰非本心碧梧委露霜信早黄菊防篱秋气深稻塲可羡西畴老红酿黄鸡醉翁媪自笑吾侬计太迂愁满吟懐诗未了  

叶茵  

潇湘八景图  

平沙落鴈  

江风飘尘白如练征翰逺赴芦花岸寒雾昏昏渔火明欲飞不飞行阵乱相从万里多崎岖呼鸣警察夜有奴衡阳路杳速归去未可容易来江湖  

逺浦归帆  

水天防防日催暮轻蒲饱风疾飞羽回头遥指舟前湾浪急篷欹下柔橹稠杨枯桑深处村老妻挟儿还在门莼羮香滑茅柴熟对语别时应断魂  

山市晴岚  

岩麓新霁浮紫烟几家鸡犬喧一憧憧人得蝇头利不了青帘酤酒钱松隂散乱日易暝风光渐入牛羊径頳肩赤脚分途归野唱樵歌动幽听  

江天暮雪  

痴云贴水天四垂寒鸦冻雀无树栖纷纷万顷水花乱光银海迷东西中有轻舠移断浦玉笠琼蓑一渔父鼔枻而歌歌丰年田家有麦无愁苦  

洞庭秋月  

长波渺渺七百里蒹葭飒飒西风起玉轮转出琉璃宫碧落空明无表里几峰森列青崔嵬不知人世皆尘埃夜深丝竹递清响疑是楚王曽归来  

潇湘夜雨  

云气浮江天已夕江树号风飞雨迫凄凉正则赋懐沙疑与渔翁分半席一声欵乃隔中流打篷淅霎添旅愁土膏动脉晓色媚农将有事于西畴  

烟寺晚钟  

冥蒙一抹笼峥嵘峥嵘深处传钟声溪横古槎低欲折隠约前村通去程万里征夫不知宿数尽飞鸦栖古木输与中边三四僧枯藤挑云归佛屋  

渔村夕照  

家家傍水开柴扉緑杨影里沈斜晖妻炊黄粱子挂网独枕莓苔眠钓矶得鱼博钱平生志世间宠辱不能累路近桃源多裔孙安知秦晋兴亡事  

魏了翁  

题谢道耘一犂春雨图  

牀头夜雨滴到明村南村北春水生老妇携儿出门去老农赤脚呵牛耕一双不借挂木杪半破夫须冲晓行耕罢洗泥枕犊鼻卧看人间蛮触争  

次韵虞果州刚简泛雪  

黄云靉叇风雪天欲之灞桥寻浪仙炉中榾柮热寒客纵欲烧愁能得然拨灰嚼句不忍吐竟日南望双眸穿谁知诗来亦念我字与六出争明蠲美人美人呼不来昭华吹怨楼西偏况有山头月为友触拨烟痼撩诗颠岂无咏絮谢家集亦有闭戸袁安眠未知山中之至乐白玉世界天相连朝看夜听两奇絶靴霜炉雪知谁贤褰裳急理剡溪櫂明月已傍羌江边  

七夕南定楼饮同官  

谁将明星贴天宇州国宫垣象官府更将四七随天旋常以昏中殷四序迢迢河汉衡秋旻前有苍龙履元武牵牛正向西南来左右两旗北河鼓鼔星之侧为天桴鼔上三星为织女何年人号天女孙便把牛郎拟夫妇不知此是天关梁河汉之精有常度晦明伏见莫非教肯为文人给嘲侮班曹庾谢犹讆言世上儿曹更堪数临风三诵大东诗须信词章有今古  

真徳秀  

把仙亭  

汉宫苇箧儿呱呱济南梓柱隂扶疎富平家人止娱乐安昌帝师工献谀子真东南一尉耳黄绶凄凉百僚底手持短疏叩天阍义激丹衷泪横眦翩然一朝径拂衣爱君无路空依依人传九江已仙去吴门再见是耶非神仙茫茫那可测上帝从来赏忠直天上果有骖鸾人合领羣真朝北极自从举手谢世间千年白鹤何时还玉箫声断杉桧冷祗余丹灶空留山谷口之孙古肤使亭劚青防把仙袂耿耿应懐贯日忠飘飘岂羡凌云气我来快读华星篇清彻毛骨风冷然何当结茅最髙顶一榻容我分云烟  

杜范  

再次沈节推送春韵  

子规泣诉春山头芳草连天不尽愁紫陌逰人在何处空有颦睂人倚楼溪上悠悠棹木兰溪边落红纷斑斑嗟哉片片逐流水新篁忽长千琅玕多少闲愁推不去欲问春归杳何处少年知已负心期尊酒从今乐事稀  

戴复古  

伏龙山民宋正甫湖山清隠乃唐诗人陈陶故圃曾景建作记俾余赋诗  

故人昔住金华峰面带双溪秋水容故人今住伏龙山陈陶故圃茅三间千载清风徐孺子门前共此一湖水百花洲上万垂杨白鸥羣里歌沧浪故人心事孺子髙故人诗句今陈陶短衣饭牛不逢尧何如绣鞍上着锦宫袍瓦盆对客酌松醪何如紫霞觞泛碧葡萄豆萁然火度寒宵何如玉堂夜照金莲膏吟成秃笔写芭蕉何如沈香亭北醉挥毫再三问君君不对目送飞鸿楚天外细读山中招隠篇超然意与烟霞防照影湖边双髩皓此计知之悔不早三椽可办愿卜邻荷锸相随种瑶草  

防稽山中  

晓风吹断花梢雨青山白云无唾处岚光滴翠湿人衣踏碎琼瑶溪上歩人家逺近屋参差半成图画半成诗若使山中无杜宇登山临水定忘归  

髙九万见示落星长句赋此答之  

天星堕地化为石老佛占作青莲宫东来海若献秋水环以碧波千万重云根直下数百丈时吐光焰惊鱼龙凤凰羣飞拥其后对面庐阜之诸峰隂晴风雨多态度日日举目看不同髙髯能诗复能画自説此景难形容且好收拾藏胸中养成笔力可扛鼎然后一发妙夺造化功髙髯髙髯须貌取万物升沉原有数吾闻此石三千年复化为星上天去  

题申季山所藏李伯时画邨田乐图  

春秧夏苖秋遂获官赋私逋都了却鸡豚社酒赛丰年醉唱村歌舞村乐鼔笛有声无曲谱布衫颠倒傞傞舞欲识太平真气象试看此画有佳趣管弦声按宫商发细转柳腰花十八罗帷绣幕拂香风九醖葡萄金盏滑王孙公子巧欢娱勿将富贵笑田夫非渠耕稼饱君腹问有黄金可乐无  

卢申之正字得春郊牧养图有楼攻媿先生题诗且征余作  

竹弓鸣鴈鸭惊飞来别浦无人境春风不摇杨柳影长颈纷纷占作家半游波面半眠沙或行或立或如舞或只或双或羣聚饮啄浮沉多态度物情闲暇世忘机分明一片太古时巧伪不作民熙熙  

我之居原在野平生惯识牛羊者今见蒲江出此图半日不知渠是画一犍当前转头立一犍渡浦毛犹湿中有一苍骑以牧羜相随数十足殿后两牧黄觳觫分明如活下前坡路转南山春草多耳根只欠牧儿歌  

黄州栖霞楼即景呈谢深道国正  

朝来阑槛倚晴空暮来烟雨迷飞鸿白衣苍狗易改变澹妆浓抹难形容芦洲渺渺去无极数点断山横逺碧樊山诸峰立一壁非烟非雾笼秋色须臾黒云如泼墨欲雨不雨不可得须臾云开见落日忽转一机云锦出一态未了一态生愈变愈奇人莫测使君把酒索我诗索诗不得呼画师要知作诗如作画人力岂能穷造化  

题上虞县信芳堂  

河阳种桃彭泽柳嵗嵗春风夸不朽何如君种一池莲开向五月六月天红妆当暑清无汗緑叶染风香不断坐令百里尽清凉天乃赠君云锦段此花不可无此堂主人姓氏同芬芳更看堂后参差竹醉倚炎空舞寒緑  

鄂渚张唐卿周嘉仲送别  

武昌江头人送别杨柳秋来不堪折汉阳门外望南楼昨日不知今日愁英雄握手新相识人情正好争南北酒阑人散正关情一鴈西飞楚天碧  

诘燕  

去年汝来巢我屋梁间污泥髙一尺啄腥抛秽不汝厌生长羣雏我防惜家贫惠爱不及人自谓于汝独有力不望汝如灵蛇啣寳珠雀献金环来报徳春风期汝一相顾对语茅檐慰岑寂如何今年来于我絶踪迹一贪帘幕画堂间便视我庐为弃物  

严羽  

送吴防卿再徃淮南  

故人身披紫绮裘腰佩寳玦骑骅骝英风侠气横四海辞我逺向淮南逰淮南桂树应犹在八公举手遥相待明月髙悬五两头随君千里过淮流十年鞍马边城道又是边城见春草春草萋萋路入秦长安北望空愁人荆楚奇才多劒客感慨相逢思报国男儿事业早致身青髩须防霜雪迫我向人间乆拂衣白云相伴掩岩扉调琴鼓罢清商曲愁见孤鸿天际飞  

李昂英  

送梁伯隆归丹谷旧隠【`秋堂之客自建上来省携以偕行`】  

昔人入山访旧君每恨见山不见人子持画图走踆踆人虽可即山非真自言谷中万修筠泉鸣琮琤石嶙峋谁甘混迹麋鹿羣雅意逺逰濶见闻飞笻遂过南海濒翻海一洗征衣尘东望絶域天无垠药洲风月蒲涧云间出奇语颇自珍奚囊十袭而三熏槿花猩血荔锦纹何如故圃桃李春江湖社友杯十分何如族聚情话亲行路之难多酸辛还家火急埋车轮拂拭矶苔开径榛畹兰篱菊庭古椿赠篇满箧不疗贫几人炼药能轻身本分荷锄驱犊西畴耘武夷山下击壤为尧民  

三山亭  

山中招提鼎足踞路如丁字分头入逺看港汊纷长绳俯见阜丘才小笠班荆坐仆纵之息争解緑荷撮红粒羣然饮涧忽喧噪石兀深丛疑虎立我起胡牀划孤啸前峰响答松风急举头云端尚天半搘竹扳萝进千级  

## 御选宋诗卷三十四  

七言古诗十  

方岳  

东西船  

昨日东船使风下突过乘舆快于马今日西船使风上适从何来急于浪东船下时西船怨西船上时东船羡篙师劳苦自相寛明日那知风不转推篷一笑奚尔为怨迟羡速无休时沙头漠漠杏花雨依旧年时樯燕语  

谕俗  

稻压田塍穑头重蛟蛇纠蟠扶不动得霜欲老晴下鎌卷野秋云堆作陇昨日籴米如籴珠顿落半价多年无卖刀买牛政不恶一字入官妨尔乐不知阿婆杀鸡赛田神阿翁买酒邀田邻三杯径醉客归去茅檐曝背温如春  

观渔  

林光漏日烟霏湿鸬鷀族立春沙碧湘竿击水雪花飞鸬鷀没入春溪肥银刀拨剌争三窟乌兎追亡健于鹘搜渊剔薮无噍类余勇未厌心突兀十十五五斜阳边听呼名字方趋前吐鱼筠篮不下咽手捽碎劳尔还呜呼奇哉子渔子塞上将军那得尔  

扣角  

东家打麦声彭魄西家缫丝雪能白中间草屋眠者谁不农不桑把书册书中宇宙三千年凡几变灭成飞烟不知读此竟何用蓬藋拄迳荒春田东家麦饭香扑扑西家卖丝籴新谷先生带经驾黄犊扣角前坡烟水緑  

次韵采菌  

秋崖不惯大官肉雪屋为出齐房芝山灵颇怜世味薄风格略与诗情宜菘膰何但退三舍蕨拳恨不同一时自寻堕樵了幽寂岂料枯枿能神奇羣仙餐霞吸沆瀣豪贵蒸乳盛琉璃砖炉石鼎煑飞瀑此妙勿令渠辈知  

题司理采芙蓉图  

纫之以湘累秋兰之佩载之以剡溪夜雪之舟潄之以清氷寒露之壶浇之以碧玉晴云之瓯着童船尾书船头荷花浦溆双飞鸥新红如洗云锦稠停桡伫棹香浮浮薰风满座凉飕飕醉面欲醒谁相醻若有人兮眇中洲把住月老叫不休花亦问月愁不愁何以了此蒹葭秋蛟宫鲛人夜泣悲灵修灵幢欲湿行云留楚骚如水不可作此意难以笔墨求荡予桨兮涯之幽  

中秋  

月出未出山苍苍明毫倒射生寒芒光摇林彩已奇怪月时犹在青山外一杯两杯呼出来仰天喝云云未开氷轮碾上何人推天凉如水青如苔不知今我何如哉氷撑雪拄胸崔嵬欲飞上天防斗魁手取蟾蜍探拨醅醉眠老兎秋毰毸下视茫茫青作堆今人不见古时月古月长照今人衰由来今古一丘貉安用老滴成琼瑰如此佳月能几回搔吾髩已霜皑皑李白如在三百杯与骑鲸鱼游九垓  

豆苖  

江南之笋天下奇春风悤悤催上篱秦邮之姜肥胜肉逺莫致之长负腹先生一鉢同僧居别有方法供斋蔬山房扫地布豆粒不烦勤荷烟中鉏手分瀑泉洒作雨覆以老瓦如穹庐平明发视玉髯磔一夜怒长堪氷苴自亲火防鱼眼带生芼入晴云盌碧丝髙压涎滑莼脆响平欺辛螫蔊晚菘早韮各一时非时不到诗人脾何如此隽咄嗟办庾郎处贫未为惯  

合纸屏为小阁画卧袁访戴其上名之曰听雪各与长句  

空山十日雪塞门天荒地老无行人芦花败絮不堪着山石夜裂苍皮皴奇寒中人僵赑屭樵汲路迷瓶粟既驾风万鹤危欲仙此腹乆无烟火气家家暖入红麒麟谁肯问讯推柴荆洛阳令亦可人者惜哉史不书其名此公要亦非知我志士从前例寒饿倘令口向凡儿宁忍春雪曲肱卧  

飕飕飗飗风落木淅淅沥沥声撼竹乾坤不夜起开关一港玻瓈四山玉我所思兮渺中洲幽懐欲写谁与酬世间余子不足语乘兴径上渔翁舟未到山隂竟回棹歘去骤来何草草神交奚必面相朋逸韵髙情一如扫宁可一生无此人不可一日无此君襟期何必戴安道玉立寒青自不羣  

利登  

青阳洞天呈青阳主人曾少裕  

两岸苍苍峭天柱停防崖边唤舟渡青巾羽客打舟来惊起灵虵絶溪去千年神浆不自惜万里晴天安得雨但见飞流落半空空中此水来何处岩下犹涵太古泉安知上不通银浦苍藤半湿苔藓昬石罅无根迸孤树洞门一隙仅通人可惜凿空开洞府乾坤明晦自有时突然栋宇那非数开辟岂无人到来岩南尚絶猿猱路先生朝昏息丹岩万壑归心心不语瑶磬一声天碧寒白云紫雾惊相顾  

野农谣  

去年阳春二月中守令出郊亲劝农红云一道拥归骑村村镂榜粘春风行行蛇蚓字相续野农不识何由读唯闻今年秋粒颗民不收上堂对妻子炊多粒少饥号啾下堂见官吏税多输少喧征求呼官视田吏视釡官去掉头吏不顾内煎外迫两无计更以饥躯受笞棰古来丘陇几多人此日残生岂难弃今年二月春重见劝农文我勤自钟惰自釡何用官司劝我氓农亦不必劝文亦不必述但愿官民通有无莫令租吏打门叫呼疾或言州家一年三百六十日念及吾农唯此日  

钱时  

袁尚右座中王屯田出与可竹甚奇归成古调  

郎星聚头金地麓十月夜堂春昱昱屯田博古到名画座上忽展牛腰束我生不识须菩提薛鹤杨梅姑置之寒梢八幅奇更伟上有巴中与可题苍蛟滑足石诘曲铁钩怒扫聨蛇腹欹风洒雨清逼人恍疑身在筼筜谷千寻双干劒拔雄笔力有尽意无穷冥冥上与风霆防拭目变化洪陂龙长忆东坡一转语与可徳人非画史轮囷写出嵗寒心正要诸公相料理【`薛稷鹤杨补之梅并唐画须菩提像皆座上所观`】  

周弼  

菰米  

江边野滩多老菰抽心作穂秋满湖拂开细谷芒敷舒中有一米连三稃剖之粒粒皆尖小整齐逺过占城稻不烦舂簸即晨炊更胜青精顔色好寻常艰得此忻逢黙计五升当百丛雨多水长倍加益十亩定収三十钟野人获之亦自足何用虚縻太仓粟连日秋风思故乡况复家田有茅屋坠网重腮鲈已鲜莼丝牵叶又流涎急归収获苹溪畔细拨芦花撑钓船  

海棠  

海棠最佳须老丛逺及百年花始红歴看名葩此为盛刚柯硬叶交相映倚石攅青二三丈雨膏倒吸胭脂上髣髴璇霄发曙光细簇蓬莱绣旗仗露欲収珠色转深香玉万颗藏春隂轻风欲透紫丝障一片朝霞倾入林凤城多少栽花处低嫩俱无可观树相对令人忆故山年年雕萼扫朱栏只今惟有溪童在应放髙枝栖白鹇  

陈起  

泛湖纪所遇  

六桥莺花春色浓十年情绪药裹中笔牀茶灶尘土积为君拂拭临东风可笑衰翁不自忖少年塲中分险韵画舸轻移柳线迎侈此清逰逢道韫铢衣飘飘凌緑波翡翠压领描新荷雍容肯就文字饮乌丝细染还轻哦一杯絶类阳关酒流水髙山意何厚曲未终兮袂已扬举目归鸦噪栖柳  

宋伯仁  

寄征夫  

待君君未归寄书书不去寄书书可去有意殊难语深夜弹琵琶思君在何处知君在何处不禁春事已阑东风吹起杨花絮东风吹落杨花絮  

李曾伯  

已亥题茅山玉晨观  

烟云作嶂松作关夜深迫人星斗寒分明己在天上坐不可更作人间看须臾睡去复睡觉髣髴前身在岩壑洞门鎻钥呼未譍时有天香暗飘落  

姚勉  

逰曲江分韵得日字  

曲江矶头山崒嵂此景江南夸第一渔舟晚弄暖波闲市楼春映晴岚出拥肩寒吟入画图席地草饮成真率更叩僧房借榻眠再上山椒约明日  

访李兴伯不遇其家人命二子留宿有古人截发撤荐之风赋此志喜  

暮烟苍莽浮林麓征人尚殿归鸦宿山前知有故人家急徃叩门惊啄木主人多日出未归鹊飞三匝愁无依刲羊忽逢伯仁母设馔乃有襄阳妻竹窻挂灯见二子褒已自佳融更伟烹鸡炊黍罗酒浆奴饭马刍更充美慨然好客尚父风谪仙家人自不同古来如此能有几截发留宾书入史王珪他日贵勿疑不须论客母可知  

中秋放舟  

玉壶潇洒澄风露一派银河卷轻素九秋此夜恰平分氷轮碾上青霄路绕枝散乱惊飞鹊捣药分明见灵兎荻花冷浸一汀水桂子香飘半天雾江山如画洗尘目风景入诗多秀句乘风缓放牛渚舟仰空长歌赤壁赋徃来举楫直欲舞兴到行杯不知数此江流水自千古此月照人知几度一年好处在今宵不到天明莫归去余评事惠龙团兽炭香璎鳬实且许以百丈山楮衾而未至  

青禽啣云落蓬壶风檐快读光睂须百朋珍贶罗庭隅一一皆可当清娱建溪龙焙香云腴香璎巧制来东吴鬅鬙兽炭奇形模辟邪天禄狮熊防王家舄种君家鳬晴沙暖抱明月珠雅意下照仙人癯矮窻醉兀诗情孤蒲团松拂烧红炉蜗庐积冻春潜驱侍儿金珞香玉肤月铛煮雪煎春酥窻前笑玩娇黄雏能言直可贡上都其波及晋皆君余独欠一幅横云铺王孙醉拥红毺楮生长揖非吾徒藤牀纸帐恰此须能供梅花清梦无  

京城苦热  

羲和鞭日就地行祝融张烧空明钱塘人家苦偪仄行立坐卧皆如蒸清宫邃殿山峨雪欢饮相携氷藕洁温泉浴罢凉颷来太液池边芰荷月王公甲第连云霄柳泉竹石秋萧萧龙皮浅沁寒坐客骊珠直上清尘嚣天上清凉不知暑炎热人间徒自苦亦有江南云水乡胡不归欤钓烟雨  

听筝  

春檐雪干初日长帘花深压梅影香美人帐中午睡起钗横髩亸慵添妆文窻窈窕鲛绡緑卧按古筝横漆玉微揎翠袖露春葱学弄梁州初遍曲拂弦轻揠三两声问渠学曲成未成已成未成君莫问听取軮轧咿嘤鸣七弦一似焦琴様立鴈参差相下上左按天孙织锦丝右斡仙人飞海杕轻挨浅揠声短长疾徐洪纎抑复扬瓶笙吐韵出蚓窍云车碾响升羊肠双龙晚日吟秋水孤鸾春风悲镜里清猿嘹喨万松间雏莺惺松百花底平生有耳喜此听手不能作心自醒除却髙山与流水琵琶箜篌俱迳庭楼中弄玉吹箫侣同学丹山凤凰语凤凰凤凰来不来箫史行云在何许  

朱继芳  

送李秋堂赴京口  

客懐正赖春相与苦欲留春天不许送君一舸下南徐落花起舞流莺语鲛人欲出扶桑茧天女染作红云段君从何处得锦机借与人间作様看青杏园中暖漏长柳绵如雪扑酒缸吴姬道字未端正当炉学唱新番腔貔貅百万张颐仰都将铁瓮盛春酿有客髙谈四座倾王人合序诸侯上日边此别各南北君颐始髭我衰白何以赠之折栁条千丝万丝心摇摇  

赵崇鉘  

寻真夕对  

春云弄月黄金丝春山草木皆仙姿松根对坐日西夕羣峰当前列青壁铿铿虚壑含古音静听宛似商山吟洞石微开月当戸翦水弦氷心手语  

大孤  

大孤溶溶决眼青小孤江色春冥冥隔江淮壖几千里枯荻萧槮朔风起佳人何在遥相望我无羽翼从君翔为君暗整珍珠裳緑蘅翠芷参差香  

黄大受  

中秋舟次沙津  

去年中秋月照我入桂城今年中秋月送我到江陵桂林二千八百里城边买船发春水潇湘六月寒如氷洞庭湖中秋气生峡江西来雪波急片帆带雨烟中湿朔鴈不来芦苇秋风林淅沥生人愁反思前年风露好月入金尊醉将倒如今漂落千万山烟波弥漫几时还露香堂中千百瓮玉瓶取醉风吹梦今宵弦管閙繁华灯火沙头一万家争似诗翁弄江月微吟还自汲江花  

赵希防  

次韵李鹤田徳真寄逺  

长安日下浮云生故人乆作西南行沤边两载音信絶髩丝应与秋风争苍苔冉冉荒茅屋愁来忍把离骚读惊鸿刚自堕边声碧嶂那堪遮逺目青云髙处期翺翔去人嵗月今堂堂吴钩拂拭霜雪冷龙光飞跃秋天长思君一夜离心折东楼又送无情月  

吴汝式  

朅来  

岭上朅来观白云翔鸾奋鹤浮天英斜开锦绣春树满溶溶半露遥山青忽然变现成苍狗万里长风霍无有海龙塞气不敢吹日照虚空无老时  

陈鉴之  

同潘孔时饮摠宜园孔时出寳晋数帖呼道人吹箫次日有诗予用韵答之  

六桥秋新宜醉吟举杯共听岩鹤音危亭三面立老竹寳晋数帖清人心凉蝉不敢喧夕曛洞箫声绕山腰云摇摇归艇水纹裂山紫天青河汉白想君独立对空濶一鹭毛寒藕花月  

乐雷发  

寄雪蓬姚使君  

赠君昆吾湛卢之寳劒青雀黄龙之巨航悬黎垂棘之美玉都梁笃耨之名香佳人佳人在何处濯足洞庭望八荒防车馡馡辟芷緑欲徃从之道阻长倚寳劒兮翼轸胶巨航兮沅湘玉以彰君子洁身之徳香以表骚人流世之芳我所思兮隔秋水天吴翕忽蛟螭翔佳人佳人蹇谁与爱而不见心衋伤  

毛珝  

登黄岗清淮门  

风吹芦叶江头路江水江天共秋暮边淮寒早客行稀只有征鸿向南去征鸿自去书不来逺衣未寄凭谁催孤城惨咽暮笳起城下荒榛接淮水  

种竹  

山居无力尘居俗有客劝予惟种竹种成贫家可骤富翠色琅玕绕君屋清晨荷锄斸溪岸分得溪光入城緑暮年有事课功迟坐待春风满林玉  

桧瀑  

娲皇失补天南角一道银河落君屋又疑元气自周流不然泻尽谁能续瀑边老桧尤可人髯疎骨瘦皮鳞皴崩崖欲压全不惧夜半潜蛟暗来去  

富池庙  

船头蜀锦三千尺倒影长虹浸寒碧相逢不是紫髯郎鹦鹉洲边眼生棘江头箫鼔杂灵鸦人道隂兵曾防国安知楼下雪千堆不是吞曹气冲激  

秋日即事  

黄花暴日香欲醉黄蜂抱香暖欲睡老夫邂追亦欣然一段先天画前意喧喧归雀防丛篁夕风欲转明朝霜花摇蜂醒我亦觉斜阳一片秋茫茫  

徐集孙  

观秋潮  

八月西风嘘沆瀣长江协肆澎湃钱塘王气天所钟非为子胥逞灵怪海门三山缥缈青双练夹岸奔雷霆蛟龙鼋鼍匿形影银涛雪浪翻沧溟踏浪羣儿惯行险出没波心旗闪闪须臾潋灎潮信平荡漾渔舟千万防天低暮霭袭人衣逰子兴尽各云归独有骚翁看不足吟到夜月扬清辉  

裴説  

寄边衣  

深闺乍冷开香箧玉筯微微湿红颊一阵霜风杀柳条浓烟半夜成黄叶重重白练明如雪独下闲阶转凄切秪知抱杵捣秋砧不觉髙楼已无月时闻塞鴈声相唤纱窻只有灯相伴几展齐纨又懒裁离肠恐逐金刀断细想仪形执牙尺回刀剪破澄江色愁捻金针信手缝惆怅无人试寛窄时时举手匀残泪红牋漫有千行字书中不尽心中事一半殷勤托边使  

罗椅  

次欧振仲见贽韵  

紫兰賸有无离骚梅花不欠欠水曹眇焉何许是人物枉子秣马行林臯古人相逢未易得紫燕西飞东伯劳吟余切莫谈时事正搅春思纷如毛  

钱选  

雪霁望弁山图  

弁山之阳冠吴兴峮嶙望不平焕然仙宫隠其下众山所仰青复青雪花夜积山如换乘兴扁舟须放缓平生不识五老峰且写吾乡一奇观  

何梦桂  

赠徐霞锦  

昔日山隂老魏仙丹成飞去三千年倒影灭没不可得谁驾玉犬骖云軿当年从事君家祖独向炉边得丹谱刀圭入口羽翰生至今去作羣仙父丹砂散地无人收聚作丹霞如锦毬腾腾五采狎猎起夜半精光冲斗牛问君从事适孙子全家任坐丹炉里夜窥璇玑落星躔书负丹囊踏山水有时卖易挂百钱醉卧圯桥堕双履问君何事落人间谪业已尽当复还人间处处风雨恶不如归去蓬莱山山中朝霞犹可餐  

方防  

无愁潭  

酌彼无愁酒歌我无愁诗朅来无愁潭上弄明月潄涤万虑清肝脾平生蓄积总开豁便欲遗世超希夷持杯试问此潭水昔来何处今何之覆船山髙寒岌嶪玉泉飞下东天池分流一泻数百里直抵絶壑潴清漪镜平百丈洞无底其下深黒蟠蛟螭幽兰薜芷乱洲渚倒影寒浸枯松枝千回万折流到海波涛喷薄孤城危潮生水满潮退涸蓬莱清浅倐改移此愁与水两无尽昔人已去今人悲君不见莫愁乡下春水长画船鼍鼓相追随澹烟芳草望不断石城荒废留空陂不如此潭只在山水窟纵有奇胜无人知何曾红粉照清泚但有欵乃渔翁词一声歌断暮山碧秋风两髩寒飔飔  

桐关大石  

盖天苍苍非虚空髙悬万象惊愚防仙人朝罢玉帝侧戏抛黄土留遗踪何年堕此作砥柱千古屹立洪涛中巨鱼出没深不测罅缝草长蒲花茸淙淙细浪夜舂击水石鞺鞳铿金钟我来载酒坐其上扁舟南下编青篷饮酣恍恍欲飞去如踞猛虎骑逰龙夜深酒醒山月落一曲短笛横秋风  

龚孟防  

送孟和乡平阳寻母  

杜羔念母心最苦岂意一朝逢泽潞母惊儿貌似乃翁儿抱母啼泪如雨五十孺慕朱夀昌刺血写经毛发苍间关同州晚相见迎侍亲舆归故乡人生百年一弹指母恩未报情曷已团圞尊前舞防衣大胜世间朱与紫子行万里渉风沙誓不见母不还家儿今发落母应老道旁观者还咨嗟临川孟氏号雍睦家世来此澶渊族婆娑老慕紫荆花料想春风依旧緑  

刘鉴  

醉题月亭  

采石江头李太白狂不柰烦宫锦窄赤壁矶下苏东坡一叶泛泛凌风波当时有月并有酒和酒和月吞入口酒肠得月冷于氷化作瑰辞喧宇宙两首赋百篇诗千秋万世称絶奇两翁不作归来鹤玉宇琼楼寒漠漠若得长江变泼醅少住人间亦差乐望圆晦缺秋复春古来明月今来人我时举酒问明月月亦团团譍不得铁如意玉唾壶我歌君和声呜呜烂醉起舞嗔人扶问影莫是李与苏月中仙子知得无  

登黄鹤楼  

西风吹我登黄鹤白云半在阑干角题诗不见旧时人惟见青山俯城郭萋萋芳草鹦鹉洲江水衮衮来无休嵗月俯仰成春秋古人今人无限愁  

梁栋  

野水孤舟  

前村雨过溪流乱行路迷漫都间断孤舟尽日少人来小舟系在垂杨岸主人空有济川心坐见门前水日深袖手归来茅屋下任他鸥鸟自浮沉  

邵桂子  

海蟾  

三足老蟇太隂精夜载阿姮朝帝庭澡形不假桂花露背负金轮浴沧溟腾腾跃起几万尺痴腹一团露圆白睨目光射鲛宫寒海若天吴难遁迹腹中万斛蝌蚪藏吐作列纬森光芒晓骖六龙驾羲驭腾踏未必输飞黄  

牟巘  

长江图  

汉川影落鹦鹉洲金山钟到多景楼老龙几载卧寒碧中间不断万古流晚来雪浪大如屋澎湃舞我一叶舟舟移岸转知何处离离烟草令人愁説与渠侬莫倚柁转帆别浦盍少休此图此景俱可惜展玩不足空白头家在江水发源处何时还我旧莵裘  

真桂芳  

陈云岫爱骑驴  

君不学少陵骑驴京华春一生旅食长悲辛又不学浪仙骑驴长安市凄凉落叶秋风里却学雪中骑驴孟浩然冷湿银敲吟鞭梅花溪上日来徃身迹懒散人中仙有时清霜松下路松风萧萧驴耳竪据鞍傲兀四无人牧子骑牛相尔汝劝君但骑驴行路稳姑徐徐九折畏途鞭快马年来曾覆几人车  

王弈  

贽见五峰燕先生  

康庐崒嵂撑青空五峰下有神仙翁黄金为佩白玉跨虹飞上燕台穹紫垣苍白日静薇花的的明丹衷帝谓公田乆不井为提明月江西东某丘某壑无隠耳伫见汉庾堆陈红周官六典冢宰事有功畎亩方为忠蹇予落魄不归子半生煮字悲吟穷盖头不忍恋茅屋负笈逺拜夫子宫黄河泰华幸一见于人须识欧阳公枯根纎芥尽收拾药笼未必遗芎防品题愿借燕许笔何以报徳歌豳风  

文天祥  

赠曾一轩  

磨蝎之宫星见斗簸之扬之箕有口昌黎安身坡立命谤毁平生无不有我有斗度限所经适然天尾来临丑虽非终身事干渉一年贝锦纷杂糅吾家禄书成巨编徃徃日者迷几先惟有一轩曾正徳其説巳在前五年隂阳造化荡昼夜世间利钝非偶然未来不必更臆度我自存我谓之天  

和谢爱山晚吟韵【`并引`】  

日晚与客散歩因诵夕阳虽好不多时之句谢爱山欣然赋之余亦率然口占以和亦一时之乐也  

日落未落天苍凉悬厓挂壁留余光紫烟翠雾空迷茫飕飕度壑松风长牛背短笛催归忙飘飘逸兴空悠扬襟懐洒落万虑亡须防薄暝山色藏长歌浩浩相激昂澹云弄月微昏黄  

赠林碧鉴相士  

咸阳宫中四尺镜照人五脏何烱烱桑田沧海千余年百链依然化为鑛君从何处得此物铸就双瞳敌秋月向来照心今照形不事澜翻三寸舌逺冲风雪肯我过看来犹未深知我我方蓑笠立钓矶万事浮云都勘破噫嘻吁只今神目鬼眼纷道途暗中许负应胡卢试问何如林家老碧鉴不知天津桥上复有龙钟无  

偶成  

昨朝门前地寸裂今朝牀下泥尺深人生世间一蒲柳岂堪日炙复雨淋起来髙歌离骚赋睡去细和梁父吟已矣已矣尚何道犹有天地知吾心  

谢枋得  

华峰雪霁  

朔风吹折寒梅枝严凝冻合彤云痴笔峰屹立亘今古堆螺积聚皆昏迷杨花飞舞盈三尺蝶翅交加呈六出朝阳发焰照乾坤万壑千崖消粉饰  

竹  

新篁娟娟如緑玉潇然出尘淡无欲清风明月谁主张留得此君在空谷  

菊  

渊明岂但隠逸人渊明素懐诸葛志清香不独占秋天菊潭一滴三千嵗  

松  

乔松磊磊多奇节冬无霜雪夏无热根头更有千嵗苓知谁可语长生诀  

邓光荐  

题乌龙山  

嵗云暮矣可柰何云愁雨湿隂风多林壑摧残海惊波惨澹一色无山河哀鸣嗷嗷旧枝柯飞天不容忧虞罗深山短景孤鸟过防看明午风日和  

林景熙  

春感  

柳花衮雪春防防溪风一夜吹为萍萍随风去渺流水人生无根亦如此故山入梦草芊芊半窻疎雨寒食天晓来白发稀可数多少朱顔化黄土髙原冉冉青烟斜麦饭洒松能几家子规叫残金粟暮茧纸兰亭已飞去毗陵太平院壁间画山水熟视之有飞动势殆仙笔也因赋  

山风不动云四寂万顷波涛生素壁三峡夜怒摇星河九溟昼沸卷霹雳谁将江海一笔吞华阳入砚元波翻灵鼇东转坤轴动惊浪出没蛟与鼋毫端分寸千万里人心之险亦如此老僧阅世如阅画面壁凝然悟元理嗟余老作汗漫逰寒光飞动六月秋廼知瞿唐在平陆安得竹叶吹成舟  

石门洞  

临溪双石如层城中有洞天门不扃杖藜穿莎入微迳古藤络树春防防渴猿引子下饮涧山瓢我亦分清泠一重一掩翳复朗朱门金榜开珠庭众峰环拱受约束何年神造驱五丁缥缈楼台钟磬寂薜荔纷披窻戸青黄冠羽服者谁子琼台坐阅南华经客来揖坐松下石呼茶味瀹枸杞灵笑遣青衣道余歩峰回路转银河倾初看絶壁走云雾倐听万壑驱风霆不知何代擘青峡明珠万斛皆龙腥欲唤琴髙借僊鲤蒙蒙山雨吹孤亭  

谢翺  

逃暑崇法寺  

城南古寺凉生处草色遥连孝子墓棋局雨生苔藓文袈裟晴挂芭蕉树自昔阇黎修白业防公惟与舒王接只今尘土影堂空石上犹镌麻纸帖  

种葵蒲萄下  

茙葵花种蒲萄下年年叶长见花谢蒲萄渐密花渐迟开时及见蒲萄垂微风摇曳架上枝隂云凝碧行琉璃天人下饮葡萄露花神夜泣向天诉谢尔蒲萄数尺隂不如寸草同此心  

汪元量  

幽州除夜醉歌  

燕姬压酒春宵永列炬摇光拂红影银鸭香烘云母屏绮窻绣阁流芳馨晚管声含兰气娇凤钗拖颈乌云飘锦瑟无端促急纎娥敛翠翻成泣雕龙啁哳鸡鸣早一笑红顔镜中老  

山东飞放  

天子出猎山之东臂鹰健卒豪且雄我欲从之出云中坐看万马如逰龙  

郑思肖  

雪中醉题  

元云防防凝不飞朔雪洒洒晴还落水神恣意弄奇怪宇宙一白隂风恶南州客子心飘飖狂发长歌破寂寥醉中浏亮金石声精神秀发意气骄故人睨目嗔我怪抚掌大笑羣儿骇我家万卷列中堂古人颠怪皆曾载须防酒醒那得知索纸落笔蛟龙飞明晓火轮飞出海来看壁上新题诗  

龚开  

仆为虚谷先生作玉豹马先生有诗见詶极笔势之驰骋乃以此诗报谢  

南山有雄豹隠雾成变化奇姿惊世人毛物亦增价天山房星浥瑞光孕成白马而黒章为谁容易来中国风雪天山道路长头为王欲得方目为相欲得明脊为将军欲得彊腹为城郭欲得张絶怜此马皆具足十五肋中包肾肠嗟予老去有马癖岂但障泥知爱惜千金市骏已无人秃笔松煤聊自得君侯昔如汗血驹名场万马曾先驱山林钟鼎今何有嵗晚江湖托著书白云未信仙乡逺黄发鬖鬖健有余饮酒百川犹一吸吟诗何嫌万夫敌我持此马将安归投之君侯如献壁君侯作诗凛驰骛八方满盈动雷雨岂知此马知此意独欠老奚通马语曹将军杜工部各有一心存万古其传非画亦非诗要在我辈之襟期君侯君侯知不知  

周密  

题髙彦敬夜山图  

郎潜暇日多防搜夜深独上千尺楼天回海立月政湿风起云涌山疑浮萦青缭白互变灭浮岚飞素寒飕飗潜虬栖鹘声磔磔山鬼木客鸣呦呦城中痴儿方呓语有梦不到千山幽遥岑寸碧目力逺欲遡汗漫凌风游髙侯落笔万象泣写出万古苍茫愁无声诗与有声画一夕异事传南州玉琴在膝酒在手欲写天籁无庄周凭谁为问华表鹤城郭人民今是不  

师严  

蔺五见访  

汉隂美人青兕裘独骑瘦马寻荒丘花前下马迎一笑珠玉在侧形骸羞酒酣散发箕踞坐锦带烂漫悬吴钩断蛟刺虎好身手碧瞳如水涵清秋惜哉科目大脱略壮士岂为章句囚中原格鬬困不已江波木落寒悠悠  

赵善璙  

生朝觞客即席用韵  

西风吹客浮仙槎万斛诗香散幽遐琼裾翠裳佩九霞赐我羔酒龙团茶剪锦飞落山人家黄绢幼妇无以加衰贱何足辱齿牙相看白发羞黄花西山薇蕨东陵前村烟雨黄犊车共嚼秋芳咀春华茅斋饮尽邻可赊  

俞琰  

春日口占十八韵呈仇宗道处士  

柴门无事春日长轻风荡漾舞緑杨幽人髙枕眠方牀梦与蝴蝶俱飞扬稚儿踉蹡走中堂怪我昼寝牵我裳觉来西窻横斜阳博山销尽余遗香老婢吹火烧铜铛火热汤沸号笙簧起呼茶盌浇枯肠茶杂菊味扬幽芳入口真如甘露浆飒然五脏俱清凉直疑身在云水乡其乐无穷安可量诗成出逰古道傍尘埃散漫天茫茫  

吕同老  

题髙彦敬夜山图  

我昔絶江看吴山朝光正落山水间金波逺自海门入翠岚髙插扶桑殷安知璚楼有夜景明月苍茫堕清影李侯胜赏髙侯笔展卷一时如梦醒  

黄希旦  

和贾鸿举移竹  

琳房珠馆何虚寂寳砌无尘苔藓碧仙翁倚槛静吟哦却忆筼筜拂岩石劲节虚心守嵗寒未尝暂变风霜色移来迢递不辞劳深根雅向瑶台植渐成春意叶青青时惹天香烟羃羃月笼翠影尚萧疎露被繁枝才滴沥迎风向夜拟龙吟结实他年期凤食非才终约老烟霞此际谬当亲采择寄言红紫莫相猜彼此无情防化力逢时剪拂任他人沉去葛陂都咫尺  

观申公山水  

申公山水老更狂耽耽巨耳双瞳方生涯秃笔数千管欲与造化争毫芒长烟三素挂四壁经营指防何安详凝神净虑偶得意一洗混沌开元黄须臾三才及万类迤逦笔下分低昂水寒石秀老木怪蒹葭岸古天苍苍渔舟行客动不动闲者自闲忙者忙伊予本是山野叟对此直欲乘风翔咫尺杳然数万里又疑跳入壶中藏可怜絶艺老更妙为君率尔成斯章  

葛长庚  

积翠楼  

飞云涌浪天边来翠色迷空拨不开逸人怜此一崔嵬峨翚危檐倚翠堆客来楼前认林樾坐乆神爽愈飞越移时双鹤何处归遥见前山两防雪  

题潜庵  

已把功名等风絮鹤氅星冠懒成趣谷口人寻虎迹来林间庵在猿啼处好向青山白云中参取翠竹黄花句道人珍重老维摩明日千峰万峰去  

浙江待潮  

秋空无尘鴈可数芦花蓼花满江渚夕阳影里髙掀篷落叶声中更鸣橹六角扇起解热风三杯酒为浇诗雨船头拔劒叫风亷潮花卷雪鱼龙舞  

天开图画楼  

层檐叠巘入苍防千山万山相送迎晴云一抹收未了溪尾更濯余霞明化工朝暮费点染丹青变态随深浅凭阑空展千里眼却愁此轴难舒卷  

契嵩  

冷泉独赏寄冲晦上人  

南风掠波溪水满山中幽人来洗浣独立溪傍清兴欵更爱泉流芳草短平生幽讨贵萧散世道纷纭何足算人间五月夏云烦相约归来君莫缓  

道潜  

送王彦龄承务还河内  

武陵王郎髙韵度鞍马四方无定住眼逢泉石便吟哦咳唾珠玑不论数我亦悠悠事不覊浪萍风梗随安之少室山前古兰若邂逅便与同襟期兴来岸帻一长啸清声激越穿云峤竹林故事犹未冺人物如君独髙调秋风猎猎促鸣蝉归路千山入马鞭白袍乌帽宜图画不羡襄阳孟浩然  

净端  

答陆防老  

枕上浮生过半百短发霜様白西溪河上旧家山嵗嵗故乡归似客船头渐近古松门云是吴筠读书宅烟云半岭望层楼鼇顶峥嵘蘂宫窄有人挂衲归盘陀棱棱瘦骨真维摩几年面壁舌不动忽然拍手赓渔歌秋来满船载明月俄惊雨笠仍烟蓑黄梅渡口水流急五湖深处任风波  

惠洪  

送子美  

晓痕翠浪行将遍掠面柔风初剪剪梅颊欺寒底死香柳眼窥烟皱未展相看感此故意长欲别忍看春尚浅离情恼人深造次撩我小诗弄清婉肠断江头无语中谢郎匹马嘶风逺  

夏日西园  

晚庭一霎过暑雨髙林相应山蝉鸣南窻梦断意索寞牀头书卷空纵横蔬畦日渉已成趣起来扶杖园中行葵英豆荚小堪摘矮榆髙柳隂初成野禽啄果时落地池塘盖水新荷平归来西屋斜阳在原舍尚闻舂簸声  

浙竹  

龙孙初长浙江曲疎影萧萧濯寒玉平生知爱足风流只有山隂王子猷而今流落苍崖顶暗换年光乡路永氷敲雪压未应衰鸾凤不栖空故枝坚干犹堪制长笛最合宫商胜金石为君吹动镜湖秋惊起双龙翼小舟  

送季长之上都  

十年不踏黄尘路老尽归心余一缕因同夜语想京华归心百尺游丝举前年别我楚山边解鞍班草弄云泉今年送公古城北花发水流闻杜鹃睂间秀色照春晚青云故人纷满眼门前车马气如云知谁倒屣迎王粲行看腕脱供十吏玉堂风景非人世万乘叩扉宫月斜梦惊呼烛度窻纱  

山市晴岚  

宿雨初收山气重炊烟日影林光动蚕市渐休人已稀市桥官柳金丝弄隔谿谁家花满畦滑唇黄鸟春风啼酒旗漠漠望可见知在柘冈村路西  

洞庭秋月  

橘香浦浦青黄出维舟日暮柴荆侧涌波好月如佳人矜夸似弄婵娟色夜深河汉正无云风髙掠水白纷纷五更何处吹画角披衣起看低金盆  

潇湘夜雨  

岳麓轩窻方在目云生忽收图画轴软风为作白头波倒帆断岸渔村宿灯火荻丛营夜炊波心应作出鱼儿絶怜清境平生事篷漏孤吟晓不知  

烟寺晚钟  

十年车马黄尘路嵗晚客心纷万绪猛省一声何处钟寺在烟村最深处隔谿修竹露人家扁舟欲唤无人渡紫藤瘦倚背西风归僧自入烟萝去  

如璧  

送善权归豫章  

北斗以南好风土西山爽气吞吴楚前辈风流固超絶后生法像仍奇古道人乆学祖师禅败裙破衲今几年胸中秀气磨未尽时出新诗皆可传都城鼎鼎冠劒伟争扫权门日中市道人香火办寂寞有脚不踏公侯地古来贤俊能几何只今零落亦已多一见道人气象是蒲团棐几生春和我思伸睂向林莽未暇优游取卿相扁舟今日与君别明朝梦落江湖上  

寄夏思道恵示缣帛  

忆昔南方木叶下祝融逗留不退舍闾阎未简卒嵗材明月满门自宜夜而今身在天中央日月寒暑遵故常西风今日我为政防防尘沙何可当浮云倚势不解事浓隂蔽日酿秋思卧病但作仲卿泣载酒谁问子云字故人千里知我寒书来遗我帛数端防丝织作经纬称长细广幅尺度寛染人暴练勿设色衣被皎皎识君徳  

送赵亷访  

飞来之峰可图写画工摇笔不敢下玲珑八面尚能摩万古冷泉那可画赵公胸中有泾渭爱山自得山水意向来与客到峰前亭上酌泉赏泉味我客峰边一蔀室关门无事輙终日公来剥啄自敲门暂解跏趺为公出池上烟光初过雨岩花胶轕无数曳杖唯愁猿狖惊笑谭复恐蛟龙怒闻道公归朝玉京王事不敢寛作程想公拜舞升天庭雍容奏议详而明知公不独称安宁疏民利害通民情吾君忧民精且诚愿公中和辅太平  

青原台诗【`为钱大任宣教作`】  

五马胸中足丘壑驻车决遣有余乐似言新广青原台不减滕王旧江阁滕王阁下当年路静中懐抱时来去闻説青原比像间表里江山便知处使车时此携佳宾与人同乐不同羣倚栏自得新诗句矫首常懐古道人青原亲见曹溪祖渠有儿孙住山斧问公何处见青原杳杳飞鸿掠云去【`来书云此台大略似滕王阁台在庐陵望青原诸山青原即思禅师道塲`】  

次韵卿山主解嘲  

道人竹瘦松栢刚饱更风雨惯雪霜堂堂自住一法界岂与萧艾相短长利刀割水风吹光以空壊空竟谁伤君不见湖边飞来两白鹭终朝容与水云乡  

祖可  

秋懐  

霜禽惊呼山麓音霜风急吹溪上林羲和揽辔不可缓夏后苦身惊寸隂横河明明月皎皎逺山苍苍水深深哀鸿万里绕云阵逰子不眠中夜心  

永颐  

野棠花  

野火回飚掩旧株新丛满眼临征途緑攅深棘欲自蔽千朶万朶争敷腴新晴逺客过林坂烟涨吴船春泊晚冶艶空摇荡子情繁香暗逐吴姬逺吴姬飘泊行人愁年年此花开不休半压壊墙荒馆外乱生春蕻野池头人间买花贵纨绮一世争知异朝市曲槛朱栏转头空野棠无主自成丛  

祖心  

感懐  

风萧萧兮木叶飞鸿鴈不来音信稀还乡一曲无人吹令余拍手空迟疑  

日益  

偶作  

金谷春光长满眼红药花梢香烂漫昨夜西风一阵寒徧地残芳落何限王孙醉倒不知归犹向栏边索金盏  

魏夫人  

虞美人草  

鸿门玉斗纷如雪十万降兵夜流血咸阳官殿三月红霸业已随灰烬灭刚强必死仁义王隂陵失道非天亡英雄本学万人敌何用屑屑悲红妆三军散尽旌旗倒玉帐佳人坐中老香魂夜逐劒光飞青血化为原上草芳心寂寞倚寒枝旧曲闻来似敛睂哀怨徘徊愁不语恰如夜听楚歌时滔滔逝水流今古汉楚兴亡两丘土当年遗事乆成空慷慨尊前为谁舞  

李清照  

感懐诗  

寒窻败几无书史公路可怜合至此青州从事孔方君终日纷纷喜生事作诗谢絶聊闭门燕寝凝香有佳思静中我乃见至交乌有先生子虚子  

朱淑真  

湖上咏月  

清宵三五凉风发湖上闲吟步明月涓涓流水浅又清皎洁长空纎霭灭水光月色环相连可怜清景两奇絶  

喜雨  

赤日炎天烧八荒田中无雨苖半黄天公不放老龙懒掣电驱雷云四方琼瑰万斛泻碧落陂湖池沼皆泱泱髙田低田尽沾泽农喜禾无枯槁伤我皇圣徳布寰宇六月青天降甘雨四海咸防滂沛恩九州尽解焦熬苦倾盆势歇尘防无衣袂生凉罢挥羽江上数峰天外青眼界增明快心腑炎热一洗无留迹顿觉好风生两腋纱防湘簟爽气新沈李削浮玉液傍池占得秋意多尚余珠防缀圆荷楼头月上云散尽逺水连天天接波  

盼盼  

惜春容  

少年看花双髩緑走马章台管弦逐而今老更惜花深终日看花花不足坐中有女顔如玉为我一歌金缕曲归时压得帽檐欹头上春风红簌簌  

紫姑  

咏艣  

寒岩雪压松枝折斑斑剥尽青虬血运斤巧匠斵削成劒脊半开鱼尾裂五湖仙子多奇致欲驾神舟探仙穴碧云不动晓山横数声摇落江天月  

## 御选宋诗卷三十五  

五言律诗一  

栁开  

卷烟阁  

古寺耸山椒公堂去不遥寻僧忘俗虑盘道出尘嚣疎箔卷烟雾明眸望泬防渔翁江上立指我在云霄  

徐铉  

送蒯员外东游旧治  

百岁犹强健知君即地仙孤飞下华表太息问桑田故吏今谁在髙名昔共传伊余亦遗老相送一潸然  

送王监丞之歴阳  

叹息曽游处江边故郡城青襟空皓首往事似前生緑绶君重绾华簮我尚荣年衰俱近道莫话别离情  

送髙先辈南归  

乡国悲前事风光属后生名从天上得身入故都行草  

色初裁绶鹏飞不算程自怜枯朽思相送剰含情  

舒雅  

答刘学士  

往岁别京畿栖山与众违君心似松柏雁足寄珠玑学道情虽笃烧丹力尚微云中鸡犬在祗主人归  

冦准  

应制赏花钓鱼  

龙禁含佳气銮舆下建章碧波微荡漾红蕚竞芬芳玉斚春醪满金壶昼漏长逢时空窃抃万防正懽康  

春日登楼懐归  

髙楼聊引望杳杳一川平野水无人渡孤舟尽日横荒邨生断霭古寺语流莺旧业通清渭沉思忽自惊  

秋日原上  

萧萧古原上景物感离肠逺峤收残雨寒林带夕阳溪声迷竹韵野色混秋光吟罢还西望平沙起雁行  

秦中感懐寄江外知已  

念子隔江海皓然时已秋蝉鸣关外树人在水边楼髪白犹搜句时清尚旅游遥思当永夜不寐向孤舟  

水邨即事  

虚斋临逺水吟钓度朝晡苇岸秋声合莎亭鹤影孤片云藏叠巘野烧起寒芜独步时凝望离人隔五湖  

暮秋感兴  

冉冉前期逺穷途一可伤有时闻落叶不语立残阳塞草秋先白溪沙晚更光那堪望天末燕雁又成行  

秋访江上友生所居  

苔石半寥落坐来生逺愁故人应罢酌寒叶自惊秋邨隔平沙暝江和暮霭流徘徊不能去此处有扁舟  

湖上作  

极目望南浦望中生逺思雁沉芳草渡烧断夕阳陂岁月寒萍梗江山念别离泪余清夜梦暂与白云期  

月夜懐故人  

清夜月初满藓庭吟更幽梧桐疎影老蟋蟀乱声秋旧国情何极空江思欲流故人今底处危坐独凝愁  

雨夜书事  

离人听积雨滴滴动乡心故国程犹逺重门夜正深气昏蒙烬烛巢冷语栖禽遥想江南岸余花委故林  

题巴东寺  

寺在猿啼外门开古涧涯山深微有径树老半无枝望逺云长暝谈空日易移恐朝金马去还失白莲期  

楚江感懐  

西风生逺水萧飒度吟台明月夜还满故人秋未来寒蛩啼暗壁败叶下苍苔谁念空江外年年首重回  

夜泊江上  

岁暮峡中邨维舟古树根羣峰初落月后夜独闻猿流水自无尽客愁那可论平明离楚岸迢递指吴门  

南亭  

初夜南亭望清吟露湿衣雨余羣籁发天淡数星稀秋气又还至故园犹未归虚堂愁重入烛白冷光微  

荆南秋望  

西风吹戸牖独自客荆蛮积水浮秋汉微阳淡逺山蝉稀疎叶尽雨歇片云闲何日忘簮绂深居石室间  

再归秦川  

阮路何方尽西归兴未劳河流经陜狭山色入秦髙返照明秋垒孤邨接暮涛还如丁令至故里满蓬蒿  

东归再经峡中  

复命经三峡波澜极目愁片云生断壁孤石碍中流道路连巴塞风烟接楚丘重来登望处因念昔年游  

李维  

霜月  

银牀叶暗飘霜月夜迢迢寒极犀难辟忧多酒漫消荀炉残更换湘瑟罢仍调谁道河流浅盈盈万里遥  

张咏  

县斋秋夕  

才薄难胜任空销懒惰情公堂羣吏散苔地乱蛩声隔嵗乡书絶新寒酒病生方今圣明代不敢话辞荣  

寄傅逸人  

鸥鹭怜疎野朝昏绕戸飞有谁知此意独立对斜晖落叶堆荒迳澄泉照白衣圣君方急善应好下渔矶  

郡斋书情寄仙游张及  

老去慵仍甚荣名旧日疎又因经歳病不答故人书闭阁僧归后看山吏散初何因论心迹之子最相于  

访人不遇  

旧迳莓苔合儿童独闭门踏霜归逺店凉月照空樽雁响蒹葭浦风惊橘柚邨知音在何处凝寂欲销魂  

郑文寳  

送枝江秦长宫罢秩  

众论才名外亲人似古人官嫌容易达家爱等闲贫解印诗权在移风泽国春政声交不得慙见数乡民  

送曹纬刘鼎二秀才  

旦夕春风老离心共黯然小舟闻笛夜微雨养花天手笔人皆有曹刘世所贤郴侯重才子从此看莺迁  

王禹偁  

书懐  

释褐来成武初官且自强位卑松在涧俸薄叶经霜雨菌生书案饥禽啄印牀犹惊写秋卷槐砌落花黄  

寄宁陵陈长官  

吏隠宁陵县琴堂枕古河家山隔江逺风雨过船多假日亲寻药公庭自种莎相逢如旧识执手动劳歌  

中秋月  

何处见清辉登楼正午时莫辞终夕看动是隔年期冷湿流萤草光凝睡鹤枝不禁鸡唱晓轻别下天涯  

硖石县旅舍  

霜干红叶飞迁客思凄凄处险人垂瘿登山马跙蹄篱荒蛬韵苦云冻雁行低此夕应无寐何烦报晓鸡  

歳暮感懐贻冯同年中允  

谪宦商于郡闲门车马稀尘侵书命笔香散入朝衣烧尽峰峦出霜晴木叶飞夜来天欲雪寒梦不成归  

五更睡  

数载直承明宠深还若惊趂朝鸡唤起残梦马防行左宦离双阙髙眠尽五更如将闲比贵此味敌公卿  

秋居幽兴  

秋光虽寂淡幽兴入诗家篱暗螀啼菊园荒蚁上茄围棊知日影理发见霜华向晓儿童喜溪僧贻晩  

宁公新拜首座因赠  

著书新奏御【`上诏承防苏公道士韩徳纯与公集三教圣贤事迹各五十卷故有首座之命`】优诏及禅扉首座名虽贵家山老未归磬声寒绕枕塔影静侵衣终忆西湖上秋风白鸟飞  

送閤门秦舍人  

郡印我未解轻轩君不留相逢那几日此别又经秋山雪晴犹在河澌暖不收内廷连上阁早晩共优游  

寒食  

寒食江都郡青旗卖楚醪楼台藏緑栁篱落露红桃妓女穿轻屐笙歌泛小舠使君慵不出愁坐读离骚  

青猿  

小仆如猿狖贫家备指呼未堪随马足已惯典鱼须时洗尘侵砚闲收雨滴图归田如有计留负酒胡卢  

罗处约  

题太湖  

三万六千顷湖侵海内田逢山方得地见月始知天南国吞将尽东溟势欲连何当洒为雨无处不丰年  

曽致尧  

东林寺  

江南杨栁春日暖地无尘渡口惊新雨夜来生白苹晴沙鸣乳雁芳草醉游人向晩前山路谁家赛水神  

赵湘  

答徐本  

天逺草离离秋霖寄信迟相思逢叶尽独坐听蝉悲岳色寒前见松心雪后知频招犹未至时复检清辞  

秋夜集李式西斋  

泽国秋光澹诗家夜防清雨余逢月色风静得琴声小径幽虫絶寒阶落叶并甞茶不拟睡自起绕池行  

赠水墨峦山人  

讲余题小笔深院竹脩脩试墨应磨嵗思山忽写秋静曽穷鹤趣髙亦近诗流更拟縁清思和云状沃洲  

王操  

喜故人至  

地僻无宾侣柴门昼始开溪山寒叶落江国故人来话旧惊双髩论诗滞酒杯相留喜同宿不寐曙光回  

送人南归  

相送当揺落孤舟泛弥去帆看已逺临水立多时别浦寒鸿下空山夜鹤移他年重防面冷髩共成丝  

邨家  

野景邨家好柴篱夹树身牧童眠向日山犬吠随人地僻乡音别年丰酒味醇风光吟有兴桑麦暖逢春  

并州道中  

从军无住计近腊塞门行风劈面疑裂冻粘髭有声太阳过午暗暮雪照人明马上闻吹角依依认汉城  

杨亿  

禁中庭树  

直榦依金闼繁隂覆绮楹累珠晨露重嘒管夜蝉清霜桂丹丘路星榆北斗城嵗寒徒自许蜀栁笑孤贞  

霜月  

月夕露为霜心知厌独房吟残犹拥鼻望极自回肠髩减前秋緑衣销外国香星津谁待报织素未成章  

偶懐  

银砾飞晴霰兰英湛冻醪年光侵葆发春恨寄云袍燕重衔泥逺鸿惊避弋髙平生林壑志误佩吕防刀  

直夜  

月魄生宵晕风乌送晩凉飞蝇随镂管浮蚁溢清觞负郭春耕废钧天晓梦长玊籖声未断落宿半宫墙  

秋夕池上  

莲塘带弋林清吹涤烦襟泉咽犹鸣玊台倾旧筑金僵桃虫自蠧怪石藓交侵此夜悲秋客烟蛩亦伴吟  

刘筠  

直夜  

琼蘂滋晨饮青缣拥夜衾万年宫省树五色帝家禽诏草裁藤角薫炉烬水沉浴堂还独对鸣佩有清音  

霜月  

霜晓月仍残桐疎凤更单已伤春寂寂还踏夜漫漫冻合仙槎路薰余侍史兰那知荀奉倩体薄不胜寒  

钱惟演  

禁中庭树  

紫闼分隂地丹条擢秀时髙枝接温树密叶覆辛夷夜影瑶光接晨英玊露滋乘春好封殖为赋角弓诗  

槿花  

绮霞初结处珠露未晞时寳树宁三尺华灯更九枝亭亭方自喜黯黯却成悲欲作非烟散犹怜返照迟  

夕阳  

逺色连髙树回光射迥楼自翻归雁影更急思虫愁烟暝长先隔霞烘乆未收华灯知可继惟照洞房幽  

秋夕池上  

珪月上金塘烟容带水光朱华接兰坂緑荇溢鱼防丛暗禽栖密松疎露下凉秋懐已潘髩无奈更啼螀  

钱惟济  

夜防  

清防夜何其南亭露欲晞蹁蹮霞袖举潋灔羽觞飞镂楶揺花藻金铛照月辉瑶光未西落休赋醉言归  

燕肃  

僻居  

茅斋尘市逺草迳接鱼邨白日偶无客青山长对门药炉留火暖花坞带烟昏静坐搜新句防心傍酒尊  

郎简  

访徐冲晦  

湖上访髙士径深行緑苔应闻山犬吠知是野人来岸帻出相接柴门自为开林间清话乆薄暮傍舟回  

石延年  

瀑布  

飞势挂岳顶无时向此倾玊虹垂地色银汉落天声万丈寒云湿千岩暑气清沧浪不足羡就此濯尘缨  

咏灯  

回鳞拖绛蔕倒凤吐丹荣水定寒生晕风疎动有声烬垂金藕细影透玉河清斗帐依东壁谁人梦不成  

穆脩  

和毛秀才江墅幽居好十首【`录一首`】  

江墅幽居好溪山数里长径通茶坞緑门枕橘园香借石还胜榻听松不让篁闲游惊里巷自作隠沦装  

潘阆  

落叶  

片片落复落园林渐向空几畨经夜雨一半是秋风静拥莎阶下闲堆苏径中谷松与岩桧宁与此时同  

秋日题琅琊山寺  

岩下多幽景且无尘事喧钟声晴彻郭山色晓当门深洞藏泉脉悬崖露树根更期来此宿絶顶听寒猿  

种放  

酬陈斋民见寄  

竹扉常昼掩幽僻置身安自委渔樵分因思出处难周庭方设燎汉将尚封坛莫问烟霞意人寰事万端  

魏野  

秋日懐王专  

菊花原上立邨落雨晴初晓吹清羣物秋光澹太虚空看新雁字不得故人书犹赖华亭鹤林间伴索居  

闲居书事  

无才动圣君养拙住山邨临事知闲贵澄心觉道尊成家书满屋添口鹤生孙仍喜多时雨经春免灌园  

题崇胜院河亭  

陜郡衙中寺亭临翠霭间数声离岸橹几防别州山野客犹思住江鸥亦忘还隔墙歌舞地喧静不相闗  

送任乘南归  

归觐江山逺如何叙别离数杯邨店酒一首野人诗趂渡怜舟穏贪程恨马羸遥思到家日已过落花时  

暮秋闲望  

水阁闲登望郊原欲刈禾壊檐巢燕少积雨病蝉多砧隔寒溪钟随晩吹过扁舟何日去江上负烟蓑  

送萧咨下第西归  

驴瘦懒加鞭迟迟念独还听鸡行晓月唤雉过春山渭入黄河浊云归紫阁闲明年公道在莫便掩松关  

啄木鸟  

乱绕园林啄终朝意若何莫因饥不足翻爱蠧偏多渴映邻溪下惊从别树过辛勤咏还嘱无损好枝柯  

林逋  

湖楼晩望  

湖水混空碧凭阑凝睇劳夕寒山翠重秋浄雁行髙逺意极千里浮生轻一毫丛林数未徧杳霭隔鱼舠  

上湖闲泛舣舟石函因过下湖小墅  

平臯望不极云树逺依依及向扁舟泊还寻下濑归青山连石埭春水入柴扉多谢提壶鸟留人到落晖  

西湖舟中值雪  

浩荡弥空阔霏霏接水濆舟移忽自却山近未全分冻轸闲清泛温鑪拥薄薰悠然咏招隠何许欵离羣  

湖邨晩兴  

沧洲白鸟飞山影落晴晖映竹犬初吠弄船人各归水波随月动林翠带烟彻寺近疎钟起萧然还掩扉  

湖山小隠三首【`录一首`】  

园井夹萧森红芳堕翠隂昼岩松防静春堑竹鸡深嵗课非无秫家藏独有琴顔原遗事在千古壮闲心  

小隐自题  

竹树绕吾庐清深趣有余鹤闲临水乆蜂懒得花疎酒病妨开卷春隂入荷锄甞怜古图画多半写樵渔  

北山写望  

晩来山北景图画亦应非邨路飘黄叶人家湿翠微樵当云外见僧向水边归一曲谁横笛蒹葭白鸟飞  

中峰  

中峰一径分盘折上幽云夕照前邨见秋涛隔岭闻长松含古翠衰药动微薰自爱苏门啸懐贤事不羣  

小圃春日  

岸帻倚微风柴篱春色中草长团粉蝶林暖坠青虫载酒为谁子移花独乃翁于陵偕隠事清尚未相同  

山中冬日  

残雪照篱落空山无俗喧鸡寒懒下树人晏独开门废圃春荣动回塘雾气昏谁家嵗酒熟辍棹忆西邨  

留题李颉林亭  

无琴枕鹤经尽日卧林亭啼鸟自相语幽人谁欲听半阑花籍白一径草盘青何必对尊酒此中堪独醒  

台城寺水亭  

金井前朝事林僧问不知緑苔欺破阁白鸟占闲池清楚曽经晋荒唐直到隋南廊一声磬斜照独凝思  

和梅圣俞雪中同虚白上人来访  

湖上翫佳雪相将惟道林蚤烟邨意逺春涨岸痕深地僻过三径人闲试五禽归桡有余兴宁复比山隂  

和朱仲方送然社师无为还歴阳  

归客过东关行行一锡闲破林霜后月孤寺水边山顶笠冲残叶腰装歇暮湾香灯旧吟社清思逐师还  

送史殿省典封州  

马援疏蛮邑铜标何可穷人烟时亦有海色自如空髭发梅分白旌旗瘴减红惟应莳药罢埋照酒醪中  

送思齐上人之宣城  

林岭蔼春晖程程入翠微泉声落坐石花气上行衣诗正情懐淡禅髙语论稀萧闲水西寺驻锡莫忘归  

洞霄宫  

大涤山相向华阳路暗通风霜唐碣乆草木汉祠空劒石苔花碧丹池水气红幽人天柱侧茅屋洒松风  

淮甸城居寄任刺史  

扰扰非吾事深居断俗情石莎无雨瘦秋竹共蝉清劒在慵闲拂诗难忆细评寥然独搘枕淮月上山城  

宿洞霄宫  

秋山不可画秋思亦无垠碧涧流红叶青林防白云凉隂一鸟下落日乱蝉分此夜芭蕉雨何人枕上闻  

曹汝弼  

赠披云峰岳长老  

禅外掩松扄闲眠度嵗隂雨侵香篆湿苔长屐痕深水在铜瓶冷云归玉磬沉前山有灵药时防杖藜寻  

喜友人过隠居  

忽向初春闲过隠士家旋收松上雪来煮雨前茶禽换新歌曲梅妆隔岁花应惭非遁者难乆在烟霞  

鲁交  

江楼晴望  

江干一雨收霁色染新愁逺水碧千里夕阳红半楼笛寒渔浦晩山翠海门秋更待牛津月袁宏欲泛舟  

游华山张超谷  

太华锁深谷我来真景分有苖皆是药无石不生云急瀑和烟泻清猿带雨闻幽栖未忍别峰半日将曛  

大雪  

万象晓一色皓然天地中楚山云母障汉殿水晶宫逺近梅花信髙低栁絮风吟魂清不彻和月上晴空  

唐异  

塞上作  

防秋人不到万里絶妖氛马放降来地雕闲战后云月依孤垒没烧逐逺荒分未省为边客宵笳懒欲闻  

闲居书事  

幽居经宿雨屐齿徧林塘一境无过客千山自夕阳昼禽多独语夏木有余凉招隠诗慵寄时清谁肯忘  

宋庠  

马上见梅花初发  

瞥见江南树繁英照苑墙无双春外色第一腊前香云叶遥惊目琼枝昔断肠莫吹羌坞笛容易损孤芳  

宋祁  

长安道中怅然作  

三辅古风烟征骖怅未前山园蓬颗外宫室黍离边树老经唐日碑残刻汉年便须真陨涕不待雍门弦  

答劝农李渊宗嘉州江行见寄  

嘉月嘉州路轲峩接部船山围杜宇国江入夜郎天霁引溪流望凉供水阁眠愧君舟楫意遂欲济长川  

春晏宴北园  

天意歇余芳人间日始长落花风观阁睡鸭雨池塘稍倦持螯手犹残蓝尾觞春归无所预羁客自回肠  

再游海云寺作  

十里云边寺重驱千骑来天形欹野尽江势让山囬园柰浓成幄楼钟近殷雷斜阳归鞅促飞盖冒轻埃  

渡湘江【`一作张公祁`】  

春过潇湘渡真观八景图云藏岳麓寺江入洞庭湖晴日花争发丰年酒易沽长沙十万戸游女似京都  

城隅晚意  

寥寥天意晩稍觉井闾闲水落呈全屿云生失半山牛羊樵路暗灯火客舟还暝思输鳬鹄归飞沆漭间  

赠清逸魏闲处士  

奕世依岩石褒恩下帝廷姓名髙士传父子少微星池溜遥通涧家林近带坰分明诏书意天极赐鸿防  

侨居  

公宇静寥寥居然俗意销屐闲谁记齿带适自忘腰亩首秋残获城西日暮樵比来行乐惯随意度溪桥  

集江渎池  

五月追凉地沧江剰素涟林烟昏岸日楼影压池天篠密工迷径荷欹巧避船机忘更何事鱼鸟亦留连飞槛枕溪光欢言客徧觞暂云销树影骤雨发荷香辛臼橙虀熟庖刀鲙缕长苹风如有意盈衽借浮凉  

将归  

逺假西南守三逢梅栁新衰令宦情薄老惜嵗华频郫酿供销日巴禽巧唤春离家何所恨雁后作归人  

吕夷简  

江南立春日  

灰律何时应江春昨夜来细风先动栁残雪不藏梅余冷迷清管微和发冻醅闭门无客到樽俎为谁开  

陈尧佐  

昭庆寺  

湖边山影里静境与僧分一榻坐临水片心闲对云树寒时落叶鸥散忽成羣莫问红尘事林间肯暂闻  

韩琦  

次韵酬子渊学士灯夕不出闻诸公继有游赏  

繁声沉夕籁香烛竞春葩玉射楼前雪雷惊陌上车月闲花院掩风软酒帘斜莫驻城南骑游人自有家  

离都  

握节背都门春天景半温柔鞭难驻马芳草易销魂逺目和烟重离懐助酒昏好花无奈野时复映遥邨  

初雨  

乍觉尘香动风前细若缫无声犹似雪得润已如膏美利存南亩余滋付小桃谁知青皥徳意不为嬉遨  

春晴  

霁色破春昏髙楼日未曛林梢零旧雨山顶入残云醉粉匀花頬风罗皱水纹踏青人误约芳思几纷纷  

雪  

六花来应腊望雪一开顔歌舞喧侯第风沙杂戍关余芳留草树清兴入江山后夜髙楼月萧然昆阆间  

郡圃初夏  

池馆何无赖青春几日回酒随花谢减心为水凉开幽鸟闲鸣和清风自往来峰峦新在目天与白云裁  

过故闗  

春入并州路羣芳夹故关前驺驱弩过别境荷戈还古戍余荒堞新耕入乱山时平民自适白首乐农闲  

山行  

山路何曽倦官程幸不賖片云无定雨香草逐时花暑序秋天气农居古室家乡关勤一望峰翠列髙牙  

长安府舍十咏【`录三首`】  

北塘  

台榭生凉处奫沦瞰北塘松筠成夏防莲芰入秋香疎雨交寒晕轻云衬晓光无心投钓饵游鲤莫惊藏  

月台  

待月西台早移时凭曲栏云端开玊叶海内起金盘燕席通宵雅凉波入坐寒香风来不断清露裛红兰  

山楼  

西北髙楼上南山日面栏势笼秦地胜隂落渭波寒带雨新屏湿穿云古道难仙扃如可道便拟挂朝冠  

范仲淹  

野色  

非烟亦非雾羃羃映楼台白鸟忽防破夕阳还照开肯随芳草歇疑逐逺帆来谁防山公意登髙醉始回  

八月十四夜月  

光华岂不盛赏宴尚迟迟天意将圆夜人心待满时已知千里共犹讶一分亏来夕如澄霁清风不负期  

赴桐庐郡淮上遇风  

圣宋非强楚清淮异汨罗平生仗忠信尽室任风波舟楫颠危日蛟龙出没多斜阳幸无事沽酒听渔歌  

江干闲望  

江干日清旷寓目一搘笻落叶信流水归云识旧峰兰荪谁共采鳬雁自相从莫爱苹风起波来千万重  

洞庭山  

吴山无此秀乘暇一游之万顷湖光里千家橘熟时平看月上早逺觉鸟归迟近古谁真赏白云应得知  

过余杭白塔寺  

登临江上寺迁客独依依逺水欲无际孤舟曽未归乱峰藏好处幽鹭得闲飞多少天真趣遥心结翠微  

送向综国博通判桂州  

通籍三公后监州五岭深欲知明主意将慰逺人心嵗计多藏药舟行不废琴归书清白最宁问槖中金  

芝山寺  

楼殿冠崔嵬灵芝安在哉云飞过江去花落入城来得食鸦朝聚闻经虎夜回偶临西阁望五老夕阳开  

升上人碧云轩  

爱此诗家好幽轩絶世分澄宵半牀月淡晓数峰云逺意经年就微吟并舍闻只应空静处所得是兰芬  

文彦博  

古寺清秋日  

古寺清秋日含毫凭小楼雨微滋石藓烟淡落霜楸紫燕休巢幕苍鹰已下韝闲倾浮蚁酎时典鹔鹴裘  

雨后游华岩川马上作  

雨后城南路无泥未有尘因观曲江树更忆杏园春草色遥侵水山光翠逼人劭农兼访古揽辔缓朱轮  

登广化阁  

寳刹层峰上危栏浄界中登临近霄汉子细见伊嵩火迥传清梵川长没逺鸿黄昏不忍去月在石楼东  

田况  

二十八日谒生緑祠游浄众寺  

千骑出重闉严祠浄宇邻映林沽酒斾迎马献花人艶日披红雾香飔起路尘韶华特明媚不似逺方春  

余靖  

留题澄虚亭  

湖光湛寒碧帘影拂莓苔鱼戏因同乐鸥闲亦自来雨余轻霭合竹外杂花开乆欲留诗去惭无绮靡才  

桂源早行  

闻鸡已行迈防马更徘徊月色依山尽秋声带雨来自堪悲玊璞谁复筑金台薄宦空羁束西斋长緑苔  

山馆  

野馆萧条晩慿轩对竹扉树藏秋色老禽带夕阳归逺岫穿云翠畬田得雨肥渊明谁送酒残菊绕墙飞  

晩至松门僧舍懐寄李太祝  

日暮倦行役解鞍初息肩雾昏临水寺风劲欲霜天蓼浦初闻雁人家半在船思君正怊怅黄叶更翩翩  

游水南寺  

双刹耸浮云层轩絶世尘松溪千盖雨茶圃一旗春夜梵龛灯暗朝香篆火新暂来犹永日堪羡白莲人  

题刘太博栖心亭  

宏构小侯第避权长掩关地分金穴贵人共白云闲野色春墙外池香暮雨间燕申忘万虑吏隐敌箕山  

双松  

自古咏连理多为阳艶吟谁知抱髙节生处亦同心风至应交响禽栖得并隂嵗寒当共守霜雪莫相侵  

蒋堂  

赠陈君子虞卿  

宠秩拜春坊归休识虑长扫门卑魏勃设醴谢元王一水莼鲈国羣山橘柚乡喜君添老社烟驾尚徜徉  

赵抃  

暖风  

薄袂歌云散轻盘舞袖低帘疎荡楼阁尘暗逐轮蹄絮乱垂杨道香流种药畦春窗恼闲思一枕杜鹃啼  

芳草  

翠密驯文雉丛深隠画轮离披金谷晓寂寞茂陵春古渡班荆客长堤走马人芊芊似袍緑一雨一畨新  

曲馆  

日华烘玉甃烟缕亘雕甍枣熟房栊暝花妍院落明醉轻春有味梦短昼无情欲识愔愔意回文织已成  

题九仙寺  

坠果春三径蒸云晩一轩廊腰回战蚁山腹合啼猿泉淡禽窥影苔深屐印痕自惭名利者聊免世纷喧  

张方平  

送杨君西安  

君过严陵濑扁舟入婺溪滩长秋日短山乱暮云齐未探骊龙颔聊羁骏马蹄胥江涛正恶鸿雁此东西【`君之昆子庄学士赴四明倅同行`】  

玉泉观赠髙道士  

古屋气象冷苍崖烟翠中龙归半天雨虎啸一岩风露后芝房紫霜余柏实红终期把藜杖来伴白云翁  

寄汾阳郭先生  

君家白云外岩溜响嘈嘈絶壑风烟淡孤峰氷雪髙自能无世累谁见有生劳指我蓬壶路琼宫隔海涛  

都下别友人  

海内故人少市楼新酒醇与君聊一醉分袂此残春北道邢台路东洲泗水滨相期复何处京洛旧风尘  

寄郭诚思华下茅斋  

舍在世尘外松扉夜不关心同秋水静身共野云闲自得逾三乐谁堪话九还他年玉泉约何以救衰顔  

初春游太尉宅东池  

蓬岛灵仙宅星河帝女家波光泛金翠楼影动云霞清浅游鱼过参差垂栁斜移舟更寻胜逺见小桃花  

暮秋登彭祖楼  

危楼古城角山色绕苍苍寒日下何速清风来甚长烟尘思战国云水似江乡重九登髙近堦前菊已香  

秦州后园春防赠部署刘几閤使  

栁暗三眠困花繁二月香【`秦州后园有二月花开最早繁艶甚盛絶有清香`】情懐当酒尽兴味为春长叠鼓渔阳节清讴北里妆阶前乐无误席上有周郎  

江楼迟客  

静外游神迥望中尘物稀天连逺水尽鸟背夕阳飞木叶初揺落乡懐动式微兴阑不忍去迟子一舠归  

夜意  

羣动已沉响蛩吟时一声露寒仙掌重月午庾楼清感慨闻鸡舞悲凉感笛情几多尘役者夙驾待钟行  

欧阳修  

送王汲宰蓝田  

喧喧动车马共出古都门落日催行客东风吹酒罇树揺秦甸緑花入辋川繁若遇西来旅时应问故园  

徽安门晓望  

都门收宿雾佳气郁葱葱晓日寒川上青山白雾中楼台万瓦合车马九衢通恨乏登髙赋徒知京邑雄  

送孟都官知蜀州  

名郎出粉闱佳郡古关西几驿秦亭尽千山蜀鸟啼朱轮照霁野緑芋覆秋畦向阙应东望云深陇树迷  

南征回京至界上驿先呈城中诸友  

朝云来少室日暮向箕山本以无心出宁随倦客还春归伊水緑花晩洛桥闲谁有余樽酒相期一解顔  

秋郊晓行  

寒郊桑柘稀秋色晓依依野烧侵河断山鸦向日飞行歌采樵去荷锸刈田归秫酒家家熟相邀白竹扉  

雨后独行洛北  

北阙望南山明岚杂紫烟归云向松岭残雨过伊川树绕芳隄外桥横落照前依依半荒苑行处独鸣蝉  

缑氏县作  

亭彻郊畿人家岭坂西青山临古县緑竹绕寒溪道上行收穂桑间晩溉畦东臯有深趣便拟卜幽栖  

又行次作  

秋色满郊原人行禾黍间雉飞横断涧烧响入空山野水苍烟起平林夕鸟还嵩岚乆不见寒碧更孱顔  

送梅秀才归宣城  

从学方年少还家罄槖金乆为江北客能作洛生吟罢亚霜前稻钩辀竹上禽归帆何处落应拂野梅林  

张主簿东斋  

官舍掩寒扉聊同隠者栖溪流穿竹过山鸟入城啼宾至髙谈胜心防外物齐惟应朝枕梦长厌隔邻鸡  

罢官西京回寄河南张主簿  

归客下三川孤邮暂解鞍鸟声催暮急山气欲晴寒已作愁霖咏犹懐祖帐欢更闻溪溜响疑是石楼滩离彭婆值雨投临汝驿回寄张九屯田司录  

投馆野花边羸骖晩不前山桥断行路溪雨涨春田树冷无栖鸟邨深起暮烟洛阳山已尽休更望伊川  

龙溪  

潺潺出乱峰演漾緑萝风浅濑寒难涉危槎路不通朝云起潭侧飞雨徧江中更欲寻源去山深不可穷  

劳停驿  

孤舟转山曲豁尔见平川树杪帆初落峰头月正圆荒烟几家聚瘦野一刀田行客愁明发惊滩鸟道前  

秋懐  

节物岂不好秋懐何黯然西风酒旗寺细雨菊花天感事悲双髩包羞食万钱鹿车何日驾归去颍东田  

夕照  

夕照留歌扇余辉上桂丛霞光晴散锦雨气晩成虹燕下翻池草乌惊傍井桐无憀照湘水丹色映秋风  

夜意  

蕙炷炉薰断兰膏烛艳前夜风多起籁晩月渐亏鹊去星低汉乌啼树暝烟惟应墙外栁三起复三眠  

春晓  

小阁回残梦开帘转晓晖露寒风不定花落鸟惊飞病渴偏思蔗朝寒怯解衣沈钱将谢雪持底送春归  

丛翠亭  

栁色满重城岧岧出翠甍春云依槛暖夕照落山明走马章街晓翻鸿洛浦晴清尊但留客桴鼓昼无惊  

送王公慥判官  

乆客倦京国言归嵗已冬独过伊水渡犹听洛城钟山色经寒緑云隂入暮重蜡梅孤馆路疲马有谁逢  

伊川独游  

緑树绕伊川人行乱石间寒云依晩日白马向青山路转香林出僧归野渡闲岩阿谁可访兴尽复空还  

题浄慈大师禅斋【`景徳寺普光院`】  

巾屦诸方徧莓苔一室前萎花吟次落孤月定中圎斋鉢都人施谈机海外传时应暮钟响来度禁城烟  

苏舜钦  

静胜堂夏日呈王尉  

虚堂吏事稀吟卧欲忘机窗静蜂迷出帘疎燕误飞烦心倾晩簟倦体快风衣更想霜云外同君看翠微  

春日晩晴  

人言春雨好更好晩来晴树色通帘翠烟姿着物明得泥初燕喜避弋去鸿轻谁见危栏外斜阳尽眼平  

独游辋川  

行穿翠霭中絶涧落疎钟数里踏乱石一川环碧峰暗林麋养角当路虎留踪隠逸何曽见孤吟对古松  

送王扬庭著作宰巫山  

兰台旧漫郎为邑上瞿唐地僻风烟古公余日景长江声通白帝山势入青羌落笔多佳句时应满锦囊  

舟行有感  

忽忽赏节物区区何所归天隂鸟自语水落岸生衣客况知谁念人生与愿违东风百花发独采北山薇  

春日懐旧游  

羁旅怯春风风光上国同情如花有约愁与酒相攻雨外伤飘燕楼头羡去鸿西郊游冶地谁复醉芳丛  

春日感懐  

微物亦生辉轻风弄客衣花闲情脉脉蝶暖喜霏霏望国勲名晩伤时嵗月非淹留伴猿鸟何日片帆归  

## 御选宋诗卷三十六  

五言律诗二  

梅尧臣  

上已日午桥石濑中得双鳜鱼  

修禊洛之滨湍流得素鳞多慙折腰吏来作食鱼人水发粘篙緑溪毛映渚春风沙暂时逺紫线忆江莼  

寒食前一日陪希深逺游大字院  

一百五将近千门烟火微闲过少傅宅喜见老莱衣晩雨竹间霁春禽花上飞禅庭清溜满幽兴自忘归感春之际以病止酒水丘有简云时雨乍晴物景鲜丽疑其未是止酒时因成短章奉答  

东风固无迹何处见春归土逐草心坼雨兼花片飞虽怜柔甲长只恐艶条稀君但惜晴景休言止酒非  

游园晩归马上希深命赋  

兴尽夕阳天言归跃杏鞭新隂六街树逺日万家烟歌  

咽楼千尺吟余月一花间有游妓醉去堕金钿  

秋隂  

已过萧萧雨犹成黯黯隂登临潘岳思憀栗楚臣心逺吹鸣髙树低云冒晩岑乆为关外客不忍听疎砧  

送欧阳寺丞桐城宰  

叶落淮南树青山徧马头人烟将近郭松竹不知秋夜虎林间啸溪泉舍下流门前仲卿庙遗迹待君求【`朱邑家祠在焉`】  

明州推官郑先辈  

应幕海边郡秋风千里归随潮呉榜驶转浦楚山微野橘霜前熟江螯露下肥还家灵鹊人想罢鸣机  

张修赴威胜军判官  

青骊渡河水侠气动刀环入幕沙尘暗临风鼓角闲地形通柏谷秋色满榆关谁复轻儒者难淹笔砚间  

任适尉乌程  

俛作程乡尉折腰还自甘卞峰晴照黛霅水晓澄蓝葑上春田辟芦中走吏参到时苹叶长栁恽在江南  

僧可贞东归因谒范苏州  

姑苏台畔去云壑付清机野防过寒水山童防衲衣松门正投宿竹笠带余晖谁爱杼山句使君应姓韦  

中秋与希深别后月下寄  

薄雾生寒水寥寥舣画船人伤千里别桂吐十分圆把酒非前夕追欢忆去年南楼足佳兴好在谢临川  

早渡长芦江  

带月出寒浦残星浸水濆帆开风色正舟急浪花分雾气横江白鸡声隔岸闻天晴建业近钟岫起孤云  

夏雨  

林梅初弄熟密雨闭重关润裛衣巾上凉生竹树间水声通逺涧云色暝前山野鸟寂无语公庭尽昼闲  

寄题石埭权县乐尉碧澜亭  

遥知溪上亭秋水瀁泠泠云影无时翠岚光到底青危楼喧晚鼓惊鹭起寒汀聊作渊明饮临觞酒易醒  

送马廷评之余姚  

越乡知胜楚君去莫辞遥晓日鱼鰕市新霜橘柚桥河流通海道山井应江潮近邑逢鸥鸟先应遐画桡  

猎日雪  

风毛随校猎浩浩古原沙寒入弓声健隂藏兔径賖马头迷玊勒鹰背落梅花少壮心空在悠然感歳华中秋新霁壕水初满自城东偶泛舟回谢公命赋【`时余将赴襄城`】  

斋舫谈经后官池载酒行斜阳鸟外落新月树端明演漾思江浦夷犹绕郡城东辕有遗恨日日物华清  

夏日陪提刑彭学士登周襄王故城  

聊随汉使者一上周王城片雨北郊晦残阳西岭明野禽呼自别香草问无名谁复黍离咏但兴箕颍情  

鲁山山行  

适兴野情惬千山髙复低好峰随处改幽径独行迷霜落熊升树林空鹿饮溪人家在何许云外一声鸡  

登许昌城望西河  

试望许西偏湖光侵晓烟岸痕添宿雨草色际平田夏木隂犹薄朱荷出未圎人闲緑波静幽鹭插头眠  

金山寺【`并序`】  

昔尝闻谢紫微言金山之胜峰壑攅水上秀拔殊众山环以台殿髙下随势向使善工摹画不能尽其羙初恨未游赴官吴兴船次瓜洲值海汐冬落孤港未通独行江际始见故所闻金山者与谢公之说无异也因借小舟以往乃陟迥阁上上方歴絶顶以问山阿危亭曲轩穷极山水之趣一草一木虽未萼发而或青或凋皆森植可爱东小峰谓之鹘山有海鹘雄雌栖其上每嵗生雏羽翮既成与之纵飞迷而复返有年矣恶禽猛鸷不敢来兹以搏鱼鸟其亦不取近山之物以为食可义也夫薄暮返舟寺僧乞诗强为之句以应其请偶然而来不得髣髴敢与前贤名迹耶  

吴客独来后楚桡归夕曛山形无地接寺界与波分巢鹘宁窥物驯鸥自作羣老僧忘嵗月石上看江云  

送崔主簿赴睦州清溪  

舟轻不畏险逆上子陵滩七里峡天翠千重云木寒古祠鸣野鸟乱石激春湍正与髙懐惬宁歌行路难  

拟张九龄咏鷰  

眇眇双来鷰长年与社违任从新歴改只向旧巢归永日当人语轻寒逆雨飞自亲梁栋惯不识海鸥机  

送临江军监酒李太博  

三江卑湿地北客宦游稀雾气多成雨云蒸易损衣白醪烧瓮美黄雀下田肥未辨殊方语山歌半是非  

送畨禺杜杆主簿  

行识桄榔树初窥翡翠巢地蒸蛮雨接山润海云交讼少通华语虫多入膳庖不须思朔雪梅吐腊前梢  

送李閤使知冀州  

騕褭黄金络春风北渡河将军守汉法壮士发燕歌緑水塘蒲短晴天塞雁多家声复年少矍铄笑亷颇  

和张士曹应之晩景  

逺空云解驳南陌雨初收独鸟去烟外斜阳明树头凉飇虚枕席涨涝起汀洲防有从军役将离更暮愁  

和仲文西湖野步至新堰  

决决堰根水层层湖上田寒鱼犹着底白鹭已飞前履惜春泥滑衣从涩蔓牵偶来成野望归兴自留连  

未晴  

未晴初止雨蒸润尚侵衣缺月如羞出荒云不肯归杏花朱欲绽梅蕚雪将稀逺雁来何急风湿翅飞  

长芦江口  

风驾晚潮急浪头相趂过水归步小船下秣陵多鸥舞不停翅鷰飞轻帖波今来学楚客薄暮爱渔歌  

涡口  

秋水见滩底浅沙交浪痕白鱼跳处急宿雁下时昏带月入涡尾落帆防石根清淮行未尽明日又前邨  

海棠  

江燕入朱阁海棠繁锦条醉生燕玉颊瘦聚楚宫腰曽不分香去尤宜着意描谁能共吹笛树下想前朝【`尝于宋宣献宅见图画明皇于海棠花下卧吹觱篥宁王吹笛黄旛绰拍`】  

入满浦  

马头搀岸斗燕尾泊船齐风送寒潮急云藏晩日低逢人多楚语问客煮吴鸡难觅枚臯宅苍葭处处迷  

早发大信口  

犬吠知船解邨虚尚闭门霜泥粘缆尾氷水阁潮痕撇撇鸊鹈去纎纎舴艋昏梅湖到不逺寄信向田园  

野望  

新晴宜野望最爱是山前逺近花兼竹髙低水拍田呼名鸟无数问姓客多年此地春耕晩吴牛树底眠  

泛溪  

中流清且平舍楫任船行渐近鹭犹立已遥邨觉横何妨緑樽满不畏晚风生屈贾江潭上愁多未适情  

宣州杂诗  

细雨春冈滑无因驻马蹄裘单懐后侣风急过前溪近市闻鱼鼓穿林听竹鸡田家春正急炊饭待锄犂北客多懐北炰羊举玉巵吾乡虽处逺佳味颇相宜沙水马蹄鼈雪天牛尾貍寄言京国下能有几人知斫漆髙崖畔千筒不一盈野粮收橡子山屋防松明只见树堪种曽无田可耕儿孙何所乐向此是平生  

寄题南陵息亭蕖阁  

竹里有清馆池中多藕花日光穿岸脚水影射檐牙柱穴蜂归响炉檀火逼窊已知民讼息漉酒费巾纱  

依韵和表臣奎野亭  

淮光抱城去山翠落樽前鲁叟欲浮海楚人休问天野云将拂幔水鸟不惊船歴览谁能赋今闻太守贤  

刘元忠遗金橘  

南方生羙果具体橘包微韩弹有轻薄楚萍知是非甘香奉华俎咀嚼破明玑欲换虀盐腹盈匳忽我归  

送阆州驻泊荆供奉  

青天不可上蜀道未尝行每说褒斜险惟闻猿鸟声去为千里客自握一方兵所重恩威立无将边戍轻  

叶清臣  

送梵才大师归天台  

江水望不极杨花江面飞春风自无定逺客又言归景胜诗逾老心冥语亦稀从来林下意为谢北山薇  

蔡襄  

观三圣御书应制  

圣业存功徳宸毫冠艺文势开千里浪光动九天云法驾乘时出仙都与世分皇心钦寳训求治益精勤  

三月诣陈逋民  

振衣凌晓色霁野纵游缰莓润溪云重春深山露香林幽风更细院静日偏长曽是天星外相从识酒乡  

次韵翠岩寺  

揽蔓岩扄峻交绳寳界平斜峰约云势干树起秋声泉槛妨蛩响霜楼助月明防筌兼洒落警句一何清  

夏晩南墅  

夏竹待前楹凉襟析旧酲叠云封日茜斜雨着虹明鱼动池开晕蝉移树减清葭洲烟向暝鳬骛自相迎  

和丘提刑闻新雁寄贾度支  

翔雁来江渚秋容在逺空几声疎树外一字断云中虚馆垂檐月平臯败叶风裁诗托幽思幽思更无穷  

送别陈比部  

祖帐西郊道川原画阁临烧痕经雨活树色入溪深斜日明春态孤云感客心何人知别意重把酒杯斟  

开州园纵民游乐  

风日朝来好园林雨后清游鱼知水乐戏蝶见春晴草软迷行迹花深隠笑声观民聊自适不用管弦迎  

刘敞  

听钟  

陋巷客囬辙夕阳钟送秋寒声漏空谷暝色下髙楼斗逐悲风起微兼逺角收旅懐伤急景听此愧淹留  

西戎乞降  

南国传消息西戎送好音懐柔知帝力启佑亦天心御酒葡萄逺离宫苜蓿深仍闻编旧礼五岳望君临  

江行寄隠直  

自念复逺适与君仍解携天文鹑首尾地势陜东西江汉饶风雨关山盛鼓鼙离忧各易老秋意欲凄凄  

始秋  

秋色忽已改旅程殊未央水云含变态山雨送凄凉杳杳青枫暮菲菲白芷香多才悲屈宋揺落近沧浪  

山寺  

野竹檀栾翠孤峰杳霭青山楼随诘曲石路上空防云色移时合钟声隔岸听似闻堪避世游子未尝经  

野望  

江水不可越扁舟浮夕阳髙秋露寥落逺树出毫芒涧水清兼浊山苖緑映黄渔翁岂招隠何待唱沧浪  

西域清平  

西域诸都防崆峒献凯歌两阶増羽籥万里肃山河甲第旃裘小春宫首蓿多雌雄双匣劒弃置欲如何  

雪后登观风楼  

雪带郊原阔城横碧玊齐夕阳寒似落逺树望如迷旅雁晴更急栖乌饥乱啼强歌非郢客竟日恋危梯  

梅花  

泽国春还早山梅腊竞花缤纷迷雪意浩荡逼年华驿使红尘逺江风短日斜芳菲恐易失愁思乱悲笳  

春隂  

江上深云聚城中暮景兼东风酒味淡小雨客愁添寒色端侵牖斜阳不满帘滞留成楚老卑湿意无嫌  

七月二日  

西风过庭树天气飒然秋山雨才成润髙云淡不流平分感一叶逺兴忆扁舟蟋蟀何须急羁人始欲留  

隂山  

隂山天下险鸟道上棱层抱石千年树悬崖万丈氷悲歌愁倚劒侧步怯扶绳更觉长安逺朝光午未升  

檀州  

穷谷迥看尽孤城平望遥【`自古北口山至此都尽`】市声衙日集【`此州衙日市集`】海盖午时消【`每旦海气如雾至午消尽土人谓之海盖`】冠带才通汉山川更入辽春风解氷雪最觉马蹄骄  

黄庶  

次韵和雪霁游西湖  

雪防游人意元朝变物华醉乡银作界诗客玉为家鱼影纹氷縠禽踪篆霰沙余英恐销尽目断夕阳霞  

李觏  

秋热  

江湖限南鄙秋令到还稀节换空看厯人闲未趂衣齐纨方得意厦燕莫言归只有松筠径风髙暑气微  

鉴湖夜泛  

明月到樽前拏舟古岸边乱山斜入雾逺水倒垂天酒气熏龙戏歌声弄鹤眠回头嗤李郭此外更无仙  

送张鬷嘏  

人意皆懐土嗟君无故园欲行须尽室此去又他门静里文章好贫来节行存振淹知有日倚伏岂虚言  

逺山  

最能牵病眼天际一山横尽日是秋色无人知地名暗时云自合缺处路应平才子霑衣泪千秋共此情  

感秋  

徙倚重咨嗟非縁惜嵗华关山异乡客砧杵别人家天冷云含日溪清水现沙屈魂终不返悲思更无涯  

唐询  

昆山  

昔有人如玊兹山得羙名岩扃锁积翠谷水断余声乔木今无在髙台乆已倾如何崧岳什独咏甫侯生  

陶弼  

送赵枢寺丞宰防化县  

路入防云去如何轻解携人烟五岭北星斗大江西暖雪梅花树晴雷贑石溪青衫欲无泪不奈鹧鸪啼  

题霞溪驿  

歌声野色中人乐嵗时丰暑雨隂阳杂秋田早晚同岭云无烈日江树足凉风自指香山语前邨有路通  

秋日登南城台  

江国家书少秋台寒草生无人来逺渡尽日上髙城落照悬渔市孤烟起戍营东篱故园菊又向酒中倾  

过思明  

几年来瘴外此夜宿溪中照枕残鸡月吹灯落叶风卢循犹伪国杨仆已衰翁起戴寒星去邨箭烧影红  

周惇颐  

赠谭虞部致仕  

清时望郎贵白首故乡归有子纡蓝绶将孙着防衣松乔新道院鹤老旧渔矶知止自髙徳宁为遯者肥  

同宋复古游大林寺  

三月山方暖林花互照明路盘层顶上人在半空行水色云含白禽声谷应清天风拂布袂缥缈觉身轻  

邵雍  

春尽后园闲步  

緑树成隂日黄鹂对语时小渠初潋灔新竹正参差倚杖闲吟乆携童引歩迟好风知我意故故向人吹  

石扬休  

谢吴僧文莹携琴过访  

郑卫湮俗耳正声追不回谁传广陵操老尽峄阳材古意为师复清风寻我来幽隂竹轩下重约月明开  

司马光  

和宋子才郎中孟秋省直  

夜乆残暑尽好风来满襟牀空唯置枕冠小不施簮竹影乱凉月林稍转晓参人心有喧寂何必卧云岑  

馆宿遇雨懐诸同舍  

佳雨濯烦暑翛然生晓凉森沉殿瓦碧羃歴井苔苍院静杉篁秀人闲钟鼓长慿谁同把酒清兴窅相望  

游瀍上刘氏园  

日暖孤台迥露浓幽径微茅斋举白饮沙溆踏青归照水清满眼穿林香湿衣莫言春尚浅已有杏花飞  

渔父  

楚岸橘花香扁舟泛茫短蓑冲密雨素发净秋霜烟外鸣榔逺波间掷线长无人识名姓击楫入沧浪  

山中早春  

山木欣欣意春光次第催欹巾望归雁伏槛听新雷岩静闻氷拆巢空喜燕来涧花从寂寞亦向草堂开  

湖上邨家  

万顷寒烟外茅茨枕碧流枫林巢乳鹤沙溆乱鸣鸥漠漠菰蒲晩苍苍芦荻秋欲过南浦去篱下出渔舟  

南湖  

宋都南野水花栁媚名园鸟起沙留迹鱼惊浪结痕朱桥通别岛白路出荒邨城邑虽云迩常无车马喧  

西谿公防  

五马非从乐西城念劝功翠帷低映水红斾不胜风叶脱青山静云归碧落空淹留尽佳兴新月渐防胧  

归田诗  

松菊陶潜宅蓬蒿仲蔚家行游笻杖瘦啸傲幅巾斜屋小疎茅覆门深乱栁遮邨童迎客至竹帚扫桃花桑柘緑无际田间戴胜飞清醪迎社熟鸣雉向春肥执耒时将急衔杯日渐稀四邻能共乐招饮莫相违  

古松  

摧頺岩壑间磊落得天顽香叶低渐水余根倒挂山白猿窥子落黄鹤认巢还不乆应为石莓苔旧已斑和乐道自河外南辕过宜芳雨晴和气景物可爱马上偶成  

京洛春应老河边初解顔碧浮烟际草翠滴雨余山目极褰帷外诗成揽辔间满川桃李色共喜传车还  

宜甫东楼晩饮  

宾主俱欢醉髙楼迥倚空形忘羁检外酒散笑谈中晚市烟初白秋园叶半红登临不厌数朝夕是寒风  

玊徽亭  

房公昔漂泊置酒此鸣琴人事有忧乐山光无古今风流俱寂寞结构尚萧森松竹含虚籁犹疑弦上音  

清燕亭  

波澄防羣木永日湛清华碧篠静秋色白苹低晩花松声工醒酒泉味最便茶外事付丞掾无妨风景嘉  

送峡州陈亷秘丞  

地险三巴口江流百折蟠驺珂通峡响门防照秋寒翠壁虎牙石素花狼尾滩孙刘置栅处细为写图看  

送赵书记之官华州  

车马西城外遥遥未有尘辞梁犹带雪过洛渐生春幕府斜依岳闗山曲抱秦曩来谟画拙不必笑箭人  

送张寺丞知富顺监  

汉家五尺道置吏抚南夷欲使文翁教兼令孟获知盘羞蒟酱实歌杂竹枝词取酒须勤醉乡关不可思  

闲居呈复古  

闲居虽嬾放未得便无营伐木添山色穿渠擘水声经霜收芋美带雨接花成前日邻翁至柴门扫叶迎  

和之美河西列岫亭二首  

秋山对疎牖羁客倦登临雨后岚光活晴初落照深素波明别浦赤叶映衰林伫目寂无语何人知此心亭臯资逺瞩秋思浩无涯雁唼牵菱蔓童歌出荻花垄荒犹叱犊枝暗稍栖鸦烟霭藏东渚慿轩莫望家  

送章伯镇知湖州  

江外饶佳郡吴兴天下稀莼羮紫丝滑鲈脍雪花肥星斗寒相照烟波碧四围栁侯还作牧草树转清辉  

送王伯初通判婺州  

煜爚屏星驾迢遥婺女区岚光晴向背溪溜暖萦纡万室鸣机杼千艘隘舶舻若逢耆旧问能说隠侯无  

吕公弼  

琴台  

烟树重城侧琴台千古余早为梁苑客晚向茂陵居赋给尚书笔归乘使者车清风觌旧隠长自耸乡闾  

范镇  

韩太丞同守成都  

近境连桑麦先游盛竹林【`大阮郎中尝任西蜀`】并将懐旧意持作恵时心藻思春生笔清机月满襟成风锦江曲迥上玊山岑  

春色草将深春寒栁未隂青天指行栈渌水荡离襟后乗何为托前旌喻此心南枝倦飞翼慿为寄归音  

游昭觉寺  

炎蒸无处避此地忽如寒松砌行无际石房禅自安鸳鸯秋草涨蝙蝠晩庭寛登眺见田舍衡茅半不完  

王珪  

梅花  

冷香疑到骨琼艶几堪餐半醉临风折清吟拂晓观赠春无限意和雪不知寒桃李有惭色枯枝托并栏依韵恭和圣制龙图天章阁观三圣御书  

半夜传君召西清阅帝文笔回丹穴凤歌起沛乡云御幄金虬转仙墀羽仗分为章自天纵况复睿心勤  

和王原叔内翰有懐  

暮钥严温省宵铃静浴堂银花无奈萎瑶草又还芳梦乆闻仙笛班清犯晓霜帝阍何所叩一炷祝尧香  

王安石  

东臯  

起伏晴云迳纵横暖水陂草长流翠碧花逺没黄鹂楚制从人笑吴吟得自怡东臯兴不浅游走及芳时  

嵗晩  

月映林塘澹风含笑语凉俯窥怜浄緑小立伫幽香携幼寻新菂扶衰坐野航延縁乆未已歳晩惜流光  

秋夜  

幔逗长风细窗留半月斜浮烟暝緑草露冷黄花独曳縁云防仍寻渡水槎归时参夜半邻犬静中哗  

即事  

径暖草如积山晴花更繁纵横一川水髙下数家邨静憩鸡鸣午荒寻犬吠昏归来向人说疑是武陵源  

雁  

北去还为客南来岂是归倦投空渚泊饥帖冷云飞垣栅鸡长暖沟池骛自肥怜渠不知此更堕野人机  

懐吴显道  

南郭红亭冷西山白道曛江光凌翠气洲色乱黄云嵗暮谁邀客情亲故忆君天涯独惆怅归鸟黑纷纷  

题齐安寺山亭  

此山无踯躅故国有黄梅怅望心常折慇懃手自栽暮年逢火改晴日对花开万里乌塘路春风自往来  

旅思  

此身南北老愁见问征途地大蟠三楚天低入五湖看云心共逺步月影同孤慷慨秋风起悲歌不为鲈  

乌塘  

地僻居人少山稠伏兽多怒貍朝搏雁馋虎夜窥骡篱落生孙竹门庭上女萝未应悲寂寞六载一经过  

欲归  

水漾青天暖沙吹白日隂塞垣春错莫行路老侵寻緑稍还幽草红应动故林留连一杯酒满眼欲归心  

发馆陶  

促辔数残更时闻鸡一鸣春风马上梦沙路月中行笳鼓逺多思衣裘寒始轻稍知田父穏灯火闭柴荆  

壬辰寒食  

客思似杨栁春风千万条更倾寒食泪欲涨冶城潮巾发雪争出镜顔朱早凋未知轩冕乐但欲老渔樵  

宿雨  

緑搅寒芜出红争暖树归鱼吹塘水动雁拂塞垣飞宿雨惊沙尽晴云昼漏稀却愁春梦短灯火着征衣  

秋露  

日月凋何急荒庭露送秋初疑宿雨稍怪晓霜稠旷野将驰猎华堂已御裘空令半夜鹤抱此一端愁  

将次洺州憩漳上  

漠漠春风里茸茸緑未齐平田鸦散啄深树马迎嘶地入河流曲天随日去低髙城已在眼聊复解轻赍和仲庶夜过新开湖忆冲之仲涂共泛  

水逺浮秋色河空洗夜氛行随一明月坐失两孤云露发此时湿风顔何处醺淹留各有趣不比汉三君  

春日  

冉冉春行暮菲菲物竞华莺犹求旧友燕不背贫家室有贤人酒门无长者车醉眠聊自适归梦到天涯  

秋兴和冲卿  

云浮朝惨淡风起夜飕飗欲作氷霜地先回草树秋征人倚笛怨思妇向砧愁为问随阳雁哀鸣岂有求  

江亭晩眺  

日下崦嵫外秋生砊砀间清江无限好白鸟不胜闲雨过云收岭天空月上湾归鞍侵调角回首六朝山  

金山寺  

重经髙处寺一与白云亲树木有春意江山如故人幽轩含气象偏影落风尘日暮临归去徘徊欲损神  

揖仙阁  

结阁揖仙子疏塘临隠扉水花红四出山竹翠相围云度疑軿下鳬惊恐舄飞蜀缰宁可恃投钓此忘归  

舟夜即事  

火炬临遥岸余光照客船水明鱼中饵沙暖鹭忘眠感慨无穷事迟回欲晓天山泉如有意枕上送潺湲  

寄深州鼂同年  

秀色归荒陇新声换氄毛日催花蘂急云避雁行髙驻马旌旗暖传觞鼓吹豪班春不知负短髪为君搔  

自白上邨入北寺二首  

木杪田家出城隂野迳分溜渠行碧玉畦稼卧黄云薄槿胭脂染深荷水麝焚夕阳人不见鸡骛自成羣雨过百泉出秋声连众山独寻飞鸟外时渡乱流间坐石偶成歇看云相与还防须营一亩长此听潺湲  

次韵景仁雪霁  

新声生屋霤残防着垣衣委翳无多在飘零不更飞坳中余宿润暖处自朝晖稍见青青色还从栁上归  

次韵范景仁二月五日夜风雪  

何知此邂逅谈笑接清扬对雪知春浅回灯惜夜长密云通炫晃残月堕防茫故有临卭客抽毫兴未忘  

昆山慧聚寺次张祜韵  

峰岭互出没江湖相吐吞园林浮海角台殿拥山根百里见渔艇万家藏水邨地偏来客少幽兴祗桑门  

江上二首  

潮连风浩荡沙引客淹留落日更清坐空江无近舟共看蒹苇宅聊即稻粱谋未敢嗟艰食凶年半九州书自江边使乡邻病饿稠何言万里客更作百年忧补败今谁防趋生我自羞西南双病眼落日倚扁舟  

暮春  

春期行晼晩春意賸芳菲曲水应修禊披香未试衣雨花红半堕烟树碧相依怅望梦中地王孙底不归  

游北山  

揽辔出东城登临目暂明烟云藏古意猿鹤弄秋声客坐苔纹滑僧眠樾防清赏心殊未已山日下西荣  

韩维  

春朝  

燕语闻多日蚕眠过几宵花深不辨蝶栁暗欲迷桥便面金环重障泥玉勒骄黄公酒垆上谁贳阮孚貂  

象之以山药见  

龙山有游客赠药满筠笼叶渍沙泉碧苗分石窦红斸应侵晓露来喜及春风却笑丹砂逺辛勤勾漏翁  

自静教院晩步潩上  

雪尽冈头路风和腊后天人安闲淡内鸟下寂寥前冻水晴初浪荒城晩自烟西桥车马急归意尚留连  

西墅  

城居不为惬言适西陂冈雀噪野堂静鸡鸣春日长书棚落幽蠧佛幔掩余香释子庐岩至清谈殊未央  

范纯仁  

早行  

夙驾冒轻寒身劳意自闲鸣鸡起遥墅残月满空山水落滩沙白林稀落叶殷东方上朝旭始免畏途艰  

寒食日泛舟  

合友逢佳节携尊泛碧流溪风销酒力烟树入春愁羣鸭开波练疏云透月钩平生懐古意最羡五湖游  

和韩侍中上已日防兴庆池  

波涨朱阑下山明绮席前画桡飞彩鹢红斾照清涟东阁随开府嘉宾尽谪仙夕阳归骑外芳草緑绵绵  

观终南采氷  

凝结自太古苍崕潜閟深炎蒸当六月皎洁正千寻金盌通珠液青蝇避玉碪焦劳方旰昃聊可沃君心  

和阎灏中秋赏月  

万里边城月清辉彻北庭沙侔霜霰白圃失蕙兰青影乱林筛玊光长隙透星南飞有归雁羡尔故先听  

子骏君实约游园遇雨而止  

不尽陪从乐端居若绊羁雨余添草色寒更展花期举目红芳阻搔头素发垂清尊难独酌终夜起相思  

祖无择  

斋中即事  

军垒无多事朝晡且放衙吏人如野鹿公署似僧家京信因求药宾欢为鬭茶忘懐尘俗外枕藉祗南华  

吏隠宜春郡  

吏隠宜春郡溪山若画图纎鳞时自跃幽鸟静相呼晓浪喷寒雨晴岚鏁緑芜渔樵本无事搔首重踟蹰  

春郊即事  

东方驱晓骑南亩劝春耕试与牧童语因知林鸟名雨前茶正小社后酒犹清可笑豚蹄祝篝车望岂轻  

郑侠  

和孟坚二月晦同出城  

花栁接重闉三分破二春江云初弄雪垄麦旋收新缨绂嗟尘事农桑羡野民暂陪游乐乗此日是何辰  

吴中复  

西园十咏【`录六首`】  

西楼  

信羙他乡地登临有故楼清风破大暑明月转髙秋朝暮岷山秀东西锦水流宾朋逢好景把酒为迟留  

众熈堂  

亭枕方塘上轩开四照新花涵清露晓风卷緑波春日暖眠汀鹭荷翻跃锦鳞熙熙游宴地行乐慰西人  

竹洞  

隂森过百步屈曲锁莓苔翠色寒无改清风时自来叶笼苍玊榦路入碧云堆吏散无公事支笻到几回  

方物亭  

草木虫鱼部披寻自古无飞沉天产异生植土风殊物色随心匠形容记缋图虚亭玩真意浩思满江湖  

翠柏亭  

众木坠黄叶皴皮抱翠枝自然根性异不为雪霜移灵润承多露清隂贯四时婆娑岁寒意每到坐迟迟  

流杯亭  

结客乗公暇流觞逐浩歌乱峰晴倒影曲水宛回波小海逢元巳兰亭记永和西州行乐事应比晋贤多  

冯山  

题灵溪寺  

野寺无俗气胜游方此回水清巴字近僧慧锦屏来秋阁山要起溪门竹引开尘踪不须扫留恨寄苍苔  

寄髙梁守勾辅元  

北按经时出南归计日趋幽花明涧水细雨润春途就歇开新醖催行趂早餔故人休问吏相见且欢娯  

施州道上遇雪  

易下山中雪初寒塞上途邮灯催客起涧水杂猿呼密缀林惊秀轻防石变枯无人来写取十幅李成图  

沈遘  

次韵和景彞秋兴  

兰蕙含清露芙蕖堕緑波暑随朝雨尽凉入暮天多已觉金行早谁调玊烛和西风但髙咏将奈緑醅何  

次韵和君实苦雨三首  

浩浩雨不止寥寥风且寒敢言裘褐具尚幸室庐完弥月天形晦无时辙迹干田臯何处在谁复顾萧兰不见清秋月悠悠已过重阳初未解委照固无偏安得长风御都驱宿霭旋还当三五夕圆魄独当天积潦髙秋后幽居病客心每怜荷折盖犹爱菊包金独坐有余恨临觞莫厌深多情省郎直永夜祗清吟许当郎中自温陵寄诗叙旧游之感奉酬  

少小温陵客于今记昔游故人情最厚嘉句逺相求胜事成陈迹流年换白头僧房屡题壁知有旧痕不  

沈辽  

出潇湘泊蒲洲  

泛泛潇江水天生西北流苍烟开蜑市晓日下蒲洲清旷适幽步方羊如昔游何为沙上鸟相避小山头  

赠广祐上人  

不入四明路侵寻已十年葛藤论往事蝉蜕想苍烟松下数株石岩前千丈泉何为不肯住芒屩更参禅  

王令  

庭草  

庭草緑毰毸庭花闲自开长鸿抱寒去轻燕逐春来时节看风栁生涯寄酒杯伤春欲谁语游子正徘徊  

暮归马上口占  

林密邨邨暗寒鸦处处啼水光连野白雪意逐云低风劲童呵指泥深马失蹄客心兼暮色归去两凄凄  

程颢  

游紫阁山  

仙掌逺相招萦纡渡石桥暝云生涧底寒雨下山腰树色千层乱天形一罅遥吏纷难乆驻回首羡渔樵  

陈公廙园修禊事席上赋  

盛集兰亭旧风流洛社今坐中无俗客水曲有清音香篆来还去花枝泛复沉未须愁日暮天际是轻隂  

文同  

东谷茅斋  

野径转深密静无车马痕松花金粉堕苔叶翠茸翻虫鸟春音杂烟云晩色昏俗尘何处入长是掩谿门  

田舍  

园林晓气清篱巷夕阳明石窦闻寒碓烟坡见晩耕豚蹄共祷赛殻问隂晴欲识丰年乐一邨鸡犬声  

春闺  

枕带萦春思窗纱漏晓光蟏蛸伤逺别鶗鴂感流芳妆匣蒸残粉薰炉试旧香洞房灯烛外只有梦悠扬  

永泰刘令清曦亭  

木杪照初日卷帘知晓晴轩窻无限思图史有余清露下蒙花重风来泛竹轻何须嫌五斗持此谢渊明  

前溪独游  

溪水碧溶溶纡余短彴通小滩晴霭外独鹤夕阳中倚杖对清濑披襟当好风几时归住此长下钓鱼筒  

重过旧学山寺  

当年读书处古寺拥羣峰不改嵗寒色可怜门外松有僧皆老大待客转从容又下白云去楼头敲暮钟  

过友人溪居  

篱巷接菰蒲闲扉掩自娯水虫行插岸林鸟过提壶白浪揺秋艇青烟盖晩防主人夸野饭为我煮新芦  

和梨花  

素质静相依清香暖更飞笑从风外歇啼向雨中归江令歌琼树甄妃梦玉衣画堂明月地常此惜芳菲  

夏日翠漪堂  

湖水碧溶溶寒漪四望通鱼游浩鳬鹥下虚空爽气吟外清光钓艇中一襟时自快多谢北轩风  

面川亭  

幽亭最孤絶直入乱丛间近晩独来此有谁相与闲卷帘通大野临槛数前山便欲教携酒陶然踏月还  

邨邡道中  

驱马下遥川残阳促晩鞭髙林夹广道乱水入平田邨落晴如画桑林昼起烟飞鸿正南下归意满云边  

野迳  

山圃饶秋色林亭近晩晴禽虫依月令药草带人名排石铺衣坐看云缓带行官闲惟此乐与世欲无营  

弄珠亭下栁  

江栁早春前蒙蒙弄紫烟未容长作带已见乱飞绵逺外分晴岛深中泊暮船惟应汉水色奈尔一年年  

寄子骏运使【`时按西乡`】  

西乡巴岭下崄道入孱顔使骑到荒驿野禽啼乱山问民青霭里访古白云间几日南城路新诗满轴还  

俞汝尚  

夏日闲居  

无人到穷巷长日守闲居宿火惟烘药喜晴还晒书邻翁伴邨酒穉子课园蔬门外蒿莱地泥深不用锄  

徐积  

秋云  

淡似秋河水浓于春坞烟陇头寒塞雁峡外晩江天忽断月华坠乍明虹影连西风休强管飞势自翩翩  

苏轼  

太白山下早行至横渠镇书崇夀院壁  

马上续残梦不知朝日升乱山横翠幛落月澹孤灯奔走烦邮吏安闲愧老僧再游应眷眷聊亦记吾曽  

仙游潭五首【`录四首`】  

潭  

翠壁下无路何年雷雨穿光揺岩上寺深入影中天我欲然犀看龙应抱寳眠谁能孤石上危坐试僧禅  

南寺  

东去愁攀石西来怯渡桥碧潭如见试白塔苦相招野馈惭微薄邨沽慰寂寥路穷斤斧絶松桂得干霄  

北寺  

唐初传有此乱后不留碑畏虎关门早无邨得米迟山泉自入瓮野桂不胜炊信美那能乆应先学忍饥  

玊女洞  

洞里吹箫子终年守独幽石泉为晓镜山月当帘钩嵗晩松枫尽人归雾雨愁送迎应鄙陋谁继楚臣讴  

次韵子由緑筠堂  

爱竹能延客求诗剰挂墙风梢千纛乱月影万夫长谷鸟惊碁响山蜂识酒香只应陶靖节防听北窓凉  

独游富阳普照寺  

富春真古邑此寺亦唐余鹤老依乔木龙归防赐书连筒春水逺出谷晓钟疎欲继江潮韵何人为起予  

游鹤林招隠  

郊原雨初霁春物有余妍古寺满修竹深林闻杜鹃睡余栁花堕目炫山樱然西窓有病客危坐看香烟  

访张山人得山中字二首  

鱼龙随水落猿鹤喜君还旧徳丘墟外新堂紫翠间野麋驯杖履幽桂出榛菅洒扫门前路山公亦爱山万木镇云龙天留与戴公路迷山背向人在瀼西东荠麦余春雪樱桃落晚风入城都不记归路醉眠中  

过淮赠景山兼寄子由  

过淮山渐好松桧亦苍然霭霭藏孤寺泠泠出细泉故人真吏隠小槛带岩偏却望临淮市东风笑语传乗舟过贾收水阁收不在见其子三首  

爱酒陶元亮能诗张志和青山来水槛白雨满渔蓑泪垢添丁面贫低举案蛾不知何所乐竟夕独酣歌嫋嫋风蒲乱猗猗水荇长小舟浮鸭緑大杓泻鵞黄得意诗酒社终身鱼稻乡乐哉无一事何处不清凉曳杖青苔岸系船枯栁根徳公方上冢季路独留言已占蒲鱼港更开松菊园从兹来往数儿女自譍门觉真院有洛花花时不暇往四月十八日与刘景文同往赏枇杷  

緑暗初迎夏红残不及春魏花非老伴卢橘是乡人井落依山尽岩崕发兴新嵗寒君记取松雪看苍鳞  

发广州  

朝市日已逺此身良自如三杯软饱后一枕黒甜余蒲涧疎钟外黄湾落木初天涯未觉逺处处各樵渔  

新年五首  

晓雨暗人日春愁连上元水生挑菜渚烟湿落梅邨小市人归尽孤舟鹤踏翻犹堪慰寂寞渔火乱黄昏北渚集羣鹭新年何所之尽归乔木寺分占结巢枝生物防有役谋身各及时何当禁毕弋看引雪衣儿海国空自暖春山无限清氷谿分瘴雨雪菌到江城更待轻雷发先催冻笋生丰湖有藤菜似可敌莼羮小邑浮桥外青山石防东茶枪烧后有麦浪水前空万户不禁酒三年真识翁结茅来此住嵗晩有无同荔子几时熟花头今已繁探春先拣树买夏欲论园居士常携客参军许叩门明年更有味懐抱带诸孙  

食荔枝【`并引`】  

恵州太守东堂祠故相陈文恵公堂下有公手植荔枝一株郡人谓之将军树今岁大熟赏啖之余下逮吏卒其髙不可致者纵猿取之  

丞相祠堂下将军大树旁炎云骈火实瑞露酌天浆烂紫垂先熟髙红挂逺扬分甘徧铃下也到黑衣郎  

倦夜  

倦枕厌长夜小窓终未明孤邨一犬吠残月几人行衰髩乆已白旅懐空自清荒园有络纬虚织竟何成  

次韵江晦叔二首  

人老家何在龙眠雨未惊酒船回太白稚子渊明幸与登仙郭同依坐啸成小楼看月上剧饮到参横钟鼓江南岸归来梦自惊浮云世事改孤月此心明雨已倾盆落诗仍翻水成二江争送客木杪看桥横  

荆州十首【`录四首`】  

游人出三峡楚地尽平川北客随南贾吴樯间蜀船江侵平野断风卷白沙旋欲问兴亡意重城自古坚南方旧战国惨淡意犹存慷慨因刘表凄凉为屈原废城犹带井古姓聚成邨亦解观形势升平不敢论朱槛城东角髙王此望沙江山非一国烽火畏三巴战骨沦秋草危楼倚断霞百年豪杰尽扰扰见鱼鰕沙头烟漠漠来往厌喧卑野市分麞閙官帆过渡迟游人多问卜伧叟更携日暮江天静无人唱楚辞  

出城送客不及步至溪上  

春来六十日笑口几时开防作堂堂去何妨得得来倦游行老矣旧隠赋归哉东望峨嵋小庐山翠作堆  

宋复古画潇湘晩景图三首  

西征忆南国堂上画潇湘照眼云山出浮空野水长旧游心自省信手笔都忘防有衡阳客来看意茫落落君懐抱山川自屈蟠经营初有适挥洒不应难江市人家少烟邨古木攅知君有幽意细细为寻看咫尺殊非少隂晴自不齐径蟠趋后崦水防赴前溪自说非人意曽经入马蹄他年宦游处应话劒山西去嵗与子野游逍遥堂日欲没因并西山叩罗浮道院至已二鼓矣遂宿于西堂今嵗索居儋耳子野复来相见作诗赠之  

往嵗追欢地寒窓梦不成笑谈惊半夜风雨暗长檠鸡唱山椒晓钟鸣霜外声只今那复见髣髴似三生  

次韵定慧钦长老见寄  

左角看破楚南柯闻长滕钩帘归乳燕穴纸出痴蝇为防常留饭怜蛾不防灯﨑岖真可笑我是小乗僧  

## 御选宋诗卷三十七  

五言律诗三  

苏辙  

寒食逰南湖  

绕郭春水满被堤新栁黄官池无禁约野艇得飞扬浪泛歌声逺花浮酒气香晚风归棹急细雨湿红妆  

次韵子瞻饮道者院池上  

雨气凉侵殿河流渗入池黄粱瀹鱼子白酒泻鵞儿风细初生袖尘清免污睂郊行不易得拂壁看题诗  

雪后小酌赠内【`乙酉正月九日`】  

薄雪为灯止和风应节来出逰吾已懒小酌意难裁竹径泥方滑菁畦冻欲开细君怜老病加料作新醅  

次韵李简夫秋园  

秋色岂相负小园仍有花绕栏吟落日拾径得残葩菊细初藏蝶桐疎不庇鸦逰观须作意霜雪仅留槎  

题李简夫葆光亭  

迳草侵芒屩庭花堕石台小亭幽事足野色向人来坐上乌皮几墙间大瓠罍老成无不可谈笑得徘徊  

九日三首【`录一首`】  

昔忝衣冠旧今从野老逰篱根菊初绽瓮面酒新蒭不负重阳节都无举世忧人生定谁是万事本悠悠  

南堂新甃花坛二首  

乱竹侵红药病花羞晩春移根近谈笑得土长精神荣悴非由尔芬芳止为人庭西井泉好汲灌每躬亲老木不忍伐横枝宜少除根基渐有托雨露稍分余生意初无损开花终自如他年诸草木成就此幽居  

移竹  

墙隂竹防密板筑念相妨欲补园东缺欣乗雨后凉三年生笋遍一径引风长但恐翁弥老笻枝懒复将  

将出洛城过广爱寺  

寺古依乔木僧闲正暮年为生何寂寞爱客尚流连虚牖罗脩竹空防响细泉坐听谈往事遍识洛中贤  

览辉亭  

城里最髙处坡陀见一城山多来有绪江逺静无声歌吹风前度楼台雨后明风光同楚蜀聊此慰平生  

题方子明道人东窗  

闭门何所事毛发日青青齿折登山屐尘生贳酒瓶调心开贝叶救病读仙经定起无人见寒灯一防星  

蒋之竒  

和秘阁曝书防诗  

宴豆追儒雅簪缨盛礼容中天开璧府左海见鼇峰汗简陈三馆缃圗焕九重紫防才思敏十吏笔能供  

钱勰  

和阁老舎人曝书防诗  

天禄圗书府芝籖嵗曝频旛经穷藏室赐防集儒绅顾陆髙标好钟王妙入神可无慙俗吏来预石渠宾  

孔武仲  

旅枕  

旅枕春风底翛然一梦惊漏移清禁逺天入小窗明桂玉梁园费山椒楚客情萧条过百五犹有卖花声  

夏昼  

落花寜是秽啼鸟不为喧野水从侵道青山任塞门吏身闲似隐官舍静于邨开卷何尝读风来只自翻  

孔平仲  

寄题萧文照阁  

虚明敞髙阁清浅对方塘轩冕忘懐久江湖寓兴长红蕖开细雨白鸟下残阳不挂人间事逍遥自一乡  

至城东作  

出郭二十里依山八九家茅冈风卷烧土井雨推沙冻蝶依残菊幽禽立卧槎路边桃李木犹发小春花  

马上口占  

涧底泉初动山头雪尚深冻条桑破眼烧地草抽心揺落殊非昔芳菲想自今浮云多意思已解作春隂  

折栁亭  

杨栁已藏鸦髙亭望物华平时常送客此日自离家别酒杯何满征途日欲斜醉行三十里春思满鸎花  

冬夕即席作  

烛滴绯桃泪香蟠春蚓灰酒花随暖聚酥蘂带寒开自有清歌送惟愁画角催隔帘凝晓色雪压数枝梅  

米芾  

扬州  

东风何索寞带雪入扬州尚想遗钗雀重观上玉钩真同一梦觉空忆十年逰邂逅逢孙楚酣歌慰滞留  

江臯晩泊  

栁色倚舟晩醉余双眼醒水光涵一气星彩动圎灵炯炯月初下翛翛风更泠逺山横秀碧淡墨説吾经  

将之苕溪戏作呈诸友  

松竹留因夏溪山去为秋久赓白雪咏更度采菱讴缕玉鲈堆案团金橘满洲水宫无限景载与谢公防  

贺铸  

雨余晚望  

相应乳鸠鸣桑间返照明平津小舫度髙陇一牛耕林薮归心健尘埃病骨轻屈騒魂爽在未许独君清  

赋得枕上闻鴈  

朔吹飘征鴈寒声彻枕前逺违沙漠雪不下汶阳田客梦悲中夜归期隔故年莓苔与菰米何处是湘天  

送陈道摄官双沟  

弭檝想登临闲云防日隂青蒲泗水阔古木汉祠深应醉杯中物谁闻泽畔吟禅房养疴客轻别若为心  

逰滕县时氏园池  

珍重西园主开门待子猷城隅树交防楼下水通流鸜鹆鸣深竹蜻蜓驻小舟可能忘梦想尘土满徐州  

自郓还徐道中  

八月过新雨行云弄晩凉山川乍明晦禾黍半青黄西去真何事东还非故乡悠悠尘土里无路不亡羊  

京居感兴  

为问长安客何人识要津长持一马棰浪走六街尘城阙烟中晓关河雪后春故园桃李在樽酒愿相亲  

苦竹邨南马上  

楚泽薫风后林臯夕照间渔船沿緑岸鸟道转荒山久负杯中乐长偷马上闲悠悠白门路何日杖藜还题诸葛谼田家壁【`地名诸葛亮谼在乌江北八十里与江南石头城相望`】  

晩度孔明谼林间访老农行冲落叶迳坐听隔江钟后舍灯犹织前溪水自春无多逰宦兴卜筑肯相容  

题乌江东隆山邓氏亭  

逋客今何许空余接隐亭舟随潮水上门背夕阳扃防尘生蠧渔蓑雨化萤题诗岩下石聊代草堂灵  

汤泉道中  

青石冈西下灵泉产药苖山英如有待木客可相招蝉带风移树尘随马度桥飏鞭吟旧句归路不知遥舣舟当利口待风累日懐寄城中朋逰  

一叶寄津口怒涛安可乗朝风飐酒斾寒防乞渔灯牛渚逢新月秦淮想结冰故人他夕梦歌吹满金陵  

秦淮夜泊  

官栁动春条秦淮生暮潮楼台见新月灯火上双桥隔岸开朱箔临风弄紫箫谁怜逺逰子心斾正揺揺  

秋夜闻雨晨兴偶书  

故国心驰北扁舟计漫东寒生一夜雨病涉两秋风落泊篱根叶幽忧屋角虫何情悲节物聊自况衰翁  

留别米雍丘  

明釭通夜语垒块冩胷中水癖推刘令书名凂鲁公忘猜悲廪防逐热贱云鸿不乏佳山水东南着两翁  

詶桂林从叔  

江到三湘尽山围八桂深龙蛇寒不蛰雾露昼多隂迢递驰梅信殷勤访竹林淮南风土美留滞亦何心  

寄懐潘孝本兼简其子言  

春色先梅岭秋声后桂林溪通五羊险云近九疑隂无鴈难逢信有猿能伴吟烧春酒自美应对阿戎斟  

宿黄叶岭田家  

聚落荒山里畬田嵗不登牛衣障隙雪防穴见邻灯愁入鱼难瞑寒凝酒亦冰怅然歌白石推枕待晨兴  

山晩泊  

春半寒温维舟淮上邨长林补山罅青草际潮痕久厌浮家役重招去国魂禅房欲舒冩烟雨促黄昏  

江夏寓兴  

风与樯乌便侬先塞鴈来山经七泽断潮自九江回渔父犹知隐骚人枉衒才朋逰正相逺梅信为谁开  

张舜民  

闻赦有作  

击鼓填街道传声过水滨国严三嵗礼恩洗万家春舟楫亲南斗衣冠拱北辰岭南并岭北多少望归人  

渔父  

家住耒江边门前碧水连小舟胜养马大罟当耕田保甲元无籍青苖不着钱桃源在何处此地有神仙  

陈襄  

观海  

天柱支南极蓬山压巨鼇云崩石道险潮落海门髙客馆闻鼍鼓秋风忆蟹螯倚阑望乡墅千里楚江臯  

郭祥正  

望牛渚  

江迥偏留月山空不住云遥怜李太白曾忆谢将军帆影随潮上樵声隔岸闻栁花迷客眼三月正纷纷  

溪岸  

溪岸逢春暮柔条尽意攀轻鸥翔近渚好鸟响空山小艇常欹侧孤云自往还逺防成底事白首忆乡关  

野寺  

野寺盘山腹髙秋雨霁天拂檐云漫漫穿竹水姢姢接食怜驯鸟搘笻慕老禅经年无客到门巷叠青钱  

和石声叔留题君仪碁石亭  

髙才摅逺趣凿石架危亭宿鸟依林白春苖接海青云光随帚乱泉响入琴听况得少陵句宜镌座右屏因山基大石华榜揭髙亭畦稻翻新緑山岚浮逺青鸟行云际度松籁雨余听安得呉生画为予传小屏  

雨懐安止  

春雨霪难霁青山阻后逰緑迷芳草恨红湿落花愁古劔空弹铗疎帘懒上钩何当生羽翼一日似三秋  

立夏日示陈安国宣义  

昨日春归尽轻衣畏暑侵落花空眷影新叶自成隂昼永惟便睡蝉清稍伴吟小团宫样茗分酌莫辞深  

和刘汉阳浩然亭  

磴道通絶顶登临懐敝庐山云数峯断江树一行疎旧史名空在新亭画不如自迷姑熟钓深愧汉阳书  

和朱行中龙圗逰登恵寺  

一水碧漪漪更逢烟雨防草昏千步障松挂六铢衣冷翠光争滴残红湿不飞自怜诗句拙空伴使君归  

杨杰  

和程大卿雨中登物华楼  

泽国连朝雨春山半夜雷登楼寒食近隔岸画屏开沙鸟飞还止渔舟去复来年年南浦草相伴緑波回  

杨蟠  

寄东山禅师  

髙卧西林下孤闲独见君杖藜探涧水欹枕看山云鹿过何人见猿啼只自闻篇章知防首寄我莫辞勤  

春日独逰南园  

天净鸟飞逺路幽花自香春风吹草木野水满池塘事去青山在人闲白日长兴来搔短髪防意久难忘  

郡中书事  

把麾何所在海上有名山潮落鱼争拾云低鴈可攀一城仙岛上双塔画圗间当路谁知已天应赐老闲  

林希  

修仁英两朝实录开局日赐史院筵就席成诗  

调元台极贵颁宴帝恩余昔副名山录今裁史观书天心忧作者国论属谁欤寂寞懐铅客容瞻相府车  

晁端友  

甘露寺  

北固山头寺风烟昔纵观卧亭秋石狠环舍海涛寒越舶楼前聚江枫户外丹最宜清夜月虚阁忆盘桓  

早行  

马上鸡初唱天涯星未稀惊风时坠笠零露暗沾衣山下疎钟发林梢独鸟飞逺峯烟霭淡迤见朝晖  

马处厚席上探得早梅  

岭梅何处早雪里看芳菲北陆寒犹在南枝春已归晓妆初见妬残角未成飞引我江头梦清香忆满衣  

刘中叟  

王昭君  

敛袂出明光琵琶道路长初闻絶塞语未解汉宫妆薄命随尘土元功属庙堂蛾睂如有用惭愧羽林郎  

杨甲  

灵泉山中  

小县相笼合蒙蒙数百家果蔬争晩市樵牧乱晴沙落日平江迥青山细路賖偶居无事在随意问桑麻胜地仙灵宅防官也谪居焚香他日梦隐几向来书小睡便山雨长斋称野蔬逢人问无恙满意説樵渔何处长松寺雨花云外台山从百曲转路入九关回老桧成龙尽残柯借鹤来人间斤斧乱风壑夜声哀野色山围尽风烟更可怜客情牛铎外农事野花前聚汲松根井寛愁石底泉云安须斗水诗兴亦超然  

何耕  

自合江亭过渡观赵氏园亭  

唤舟芳草渡系马緑杨隂步入莓苔径门开花竹林王孙随蝶逺婺女隐云深想见西南望悠悠空赏心  

春日  

寂寞城南寺三年寄索居折花修佛供持鉢乞僧余竟日无车骑依时认鼔鱼九衢尘一尺吾自有华胥门前无俗物城上亦竒观花浪东流稳云山西望寒身凌域外逺目极境中寛最爱风标客晴沙理素翰  

朱行中  

元丰感事  

冠带桥门路雍容俊士关防言尊噩噩小道屏闲闲礼乐髙千古诗书到百蛮斯文知未泯璧水尚如环  

郏亶  

失鹤  

久锁冲天鹤金笼忽自开无心恋池沼有意出尘埃鼓翼离幽砌凌云上紫台应陪鸾凤侣仙岛任徘徊  

郏侨  

翠防  

行客倦奔驰寻师到翠防相看无俗语一笑任天机曲沼淡寒玉横山锁落晖情根苦未得爱此防忘归  

黄庭坚  

呻吟斋睡起五首呈世弼【`录二首`】  

棐几坐清昼博山凝妙香兰芽依客土栁色过邻墙巷僻过从少官闲气味长江南一枕梦髙卧听鸣榔墙下蓬蒿地儿童课剪除蔓蒿随分种杞菊未须鉏河水传烽火交州报捷书无能落闲处慙愧饱春蔬  

次韵刘景文登邺王台见思  

旧时刘子政憔悴邺王城把笔已头白见书犹眼明平原秋树色沙麓暮钟声归雁南飞尽无因寄此情试説宣城郡停杯且细听晩楼明宛水春骑簇昭亭防防丰圩戸桁杨卧讼庭谢公歌舞处时对换鵞经  

秦观  

次韵答米元章  

嗜好清无滓周旋粲有文挥毫春在手岸帻海生云花鸟空撩我莼鲈正属君惟应读雌霓差不愧王筠  

次韵子由题斗野亭  

满市花风起平堤漕水流不堪春解手更为晩停舟古埭天连雁荒祠木蔽牛杕藜聊复尔转盼夕烟浮  

晁补之  

呉松道中二首【`录一首`】  

晓路雨萧萧江乡叶正飘天寒雁声急嵗晩客程遥鸟避征帆却鱼惊荡桨跳孤舟宿何许霜月系枫桥  

同鲁直和普安院壁上苏公诗  

畏暑聊寻寺追凉故绕池雨园鸠唤妇风径燕将儿散篆萦帘额留云暗井睂龙蛇动屋壁知有长公诗次韵邓正字慎思秋日同文馆九首【`录二首`】  

忆卧蓬莱阁同听午唱鸡星辰望天北簪组隔城西防日宣鱼钥长驱响月题更凭催邓子要剸玉如泥风云日夕改秋气袭堂闱映叶无蜩响依丛有蝶归官壶催赐酎邻杵急成衣留滞真何补莼鲈兴又违  

千秋岭上  

永日倦髙跻盘回四望迷松根危抱石岭路曲随溪马腹飞云薄山腰过雨低隂崖不可度谁此搆长梯  

晁说之  

清明  

便觉近长夏温风蠢欲成冠攲知髪少衣薄喜身轻初荻青穿水繁隂緑满城朝来试新火茶鼎听松声  

春日  

花发春连屋山晴昼满楼所过皆异县何处是皇州颉颃莺衔逐呢喃燕聚谋物生各有累于世孰无求  

挈榼  

挈榼吾何往闲临积水边晩红看落日春碧爱晴川蜂蝶低窥酒凫鹥狎近船平生五湖兴见此一欣然  

合江舟中作  

云气昏江树春流没钓矶如何连夜涨似欲送人归乱石水声急片帆风力防舟师且停橹鸥鹭畏人飞  

春畦  

水满春畦白云连晚照黄野花时结子溪栁不成行客礼容吾懒酣歌与世忘晩来得新句吟罢立苍茫  

汉川  

道路通襄野风烟近楚天地卑荒巨泽山断见平川舟楫自此去音书谁与传西南是巴峡应尽落霞边  

修觉寺  

山绕象耳北堰横龙爪西遥瞻蜀玉垒不减汉金堤未合三江水仍通百社溪春流已可爱散乱浴凫鹥  

池上与师伯浑饮酒  

冉冉烟生树溶溶水满池藻寒鱼不食花暖蝶先知相对饮凿落不妨敧接防还山何用遽同过艳阳时  

樊口  

林乌晴自语水鹤暮知还故国浮云外寒溪积雪间东行临赤岸北望阻青关石上洼尊在吾将酌次山  

春晩  

野树交新叶春江上晩潮花泥粘落蕊麦陇散疎苖轻籁因风发浮尘着雨消遥怜小山桂久负楚辞招  

晁冲之  

寄王立之  

腊雨城南宅冲寒忆屡陪拊怜庭下石问讯竹间梅诸子譍门立羣公跋马回不知多病后谁与倒樽罍  

僧舍小山  

烂石有佳色禅房叠更幽九疑峯不断十字水长流枕簟日逃暑轩窗时卧逰吾衰更何往只此对汤休  

寄江子之  

平生江季子疎懒近忘吾不啻三年别如何一字无烧丹勾漏令醸酒歩兵防二者将安择功名莫浪圗  

初来东里  

乗流从此去河汉失清都送骑沙边散征帆雨外孤挟雌栖陇雉生子哺巢乌宇宙将焉往飘飘尽畏途  

再至都城  

峥嵘花蕚西清晓望犹迷御路红尘合宫槐碧瓦齐夹城知辇过复道觉香低中使传宣入千门避马蹄  

送僧  

无端伏枕日不见放舟时晩得平安报初成送别诗山深归履急江阔渡杯迟定许同香火终参恵逺师  

夏室  

夏室不御暑竹隂新未交幽花时结子晩燕续开巢午梦还髙枕晨炊出近庖此生吾自了客至莫相嘲  

重过鸿仪寺  

秋色遽如许寒花奈若何客行伤老大野次记经过废圃犹残菊枯池但折荷吾生与物态天意岂蹉跎  

梅  

素月清溪上临风不自胜影寒垂积雪枝薄带春冰香近行犹逺人来折未曾江山正萧瑟玉色照松藤  

张耒  

秋日  

陨叶鸟不顾枯茎虫莫吟野荒田已获江暗夕多隂夜语闻山雨无眠听楚砧敝裘还补绽披拂动归心  

落日  

落日西风急空山客独惊夕云寒不动秋木暮多声粟厌周人饭莼思故国羹南飞有征雁羡尔羽毛轻  

舟中晓思  

树色未啼鸟桨声初渡航客灯青映壁城角冷吹霜飘泊年来甚羁防情易伤年丰清颍尾吾计亦差良  

将至汉川夜泊  

水翼飞栖定连樯宿暝烟苇风惊客梦江月伴人眠多病闲偏乐苦吟愁易牵渔郎尔何恨终夕独鸣舷  

何处春深好  

何处春深好春深居士家荒园防畦菜环堵数枝花自蜡登山屐好驱下泽车时时客问字醉帽任倾斜  

嵗暮书事五首【`录二首`】  

风卷尘沙白云垂雪意凝夜山时叫虎晩市早收灯园栗炮还美村醪醉不能三年官况味真是冷于冰牛羊已归去残照满山陂霜雁田中静风鸢木杪悲川原今自若龙虎昔交驰邱陇耕桑尽千年不复知  

晩卧  

日落烦暑退秋晴河汉明防云映天白纎月过林清独卧谁晤语幽懐殊未平萧萧夜深冷皓露满前楹  

冬夜  

山静寒云薄天空孤月明霜桐占阶影风叶绕廊声经济心难就蹉跎嵗屡更冥鸿本清逺何事亦宵征  

和西斋  

山色供开镜溪光照掩扉暗虫先夜响萎叶近秋飞灌垅晴蔬出窥笼暮鹤归鸣琴坐朗月轻露防秋衣  

食薇  

嵗穷隂不解短日过墙防幽鸟穿林小寒乌啄树饥冰霜崖岭壮烟火井闾稀老拙安闲僻无心厌食薇  

寺西闲步  

闾里静无事野塘春水生好风时独立芳草共闲行闰月迟春轻隂弄晩晴邻炊烟火动下舍晩鸡鸣  

暮春  

应接非吾事探幽兴有余笋深鸣鸟下花薄午风疎草浅见飞雉溪清生细鱼端居亦多趣不用席门车红防蔷薇架緑深桃李蹊语莺知熟果忙燕聚新泥节物有常态羇防无定栖寜须説鹏鷃物理固应齐  

宿东鲁殳店  

夕阳低欲尽春浅邑萧条暝色催归牧炊烟向晩樵疎星临水际逺火隔邨桥黯黯柴门夜栖鸦对寂寥  

淮上夜风  

县郭初传柝船窗已闭篷星低春野路月淡夜淮风烟水东南阔鱼盐呉楚同久游谙里社賖酒问邻翁  

春望  

暖日晴薰草清淮阔浸天地卑连逺水城废入春田目极风灯外愁悬泪眼边人生苦多感花栁自年年  

初秋对雨  

闭户理残编疎慵得自便朝凉清病思秋雨对髙眠屋冷深藏燕槐疎湿抱蝉所忻堂下菊芳意已鲜鲜  

发长平  

归牛湖上渡去翼望中迷野水侵官道春芜没断堤川平双桨上天阔一帆西无酒消羁恨诗成独自题  

离建雄道中  

逺水悠悠静孤墙袅袅迟草深春老后麦秀日长时聚语条桑妇行歌拾穂儿年丰随处乐飘泊我何为  

夏日五首  

过雨芰荷乱繁隂竹树多雏声知鸟哺萍动见鱼过细迳饶苔藓隂墙引薜萝角巾从倒侧疎懒欲如何朝雨来还密邨墟一望间逺声惟野竹润色但青山书史供髙卧莓苔只闭关萧萧觉秋兴飘飒近衰顔养拙贫无事幽深乐更真檐巢偷哺子树啄巧藏身窃果莺知主移居蚁过邻老夫朝食美荐俎有溪鳞谢守常搜句陶潜亦效官傍谿分水细过巘得天寛布种随蔬垅寻香到药栏野装儿稚笑绳屦鹿皮冠蛩怨青莎老萤飞积水深庭除延夜色砧杵发秋心雄劔鸣初匣寒衣补硬针老来词赋懒从使二毛侵  

冬日杂兴  

小园晴自扫曝日坐前轩野防穿山叶寒乌啄树根短篱樊隙地别迳入孤邨幽趣供岑寂淹留不复论击柝山城闭疎灯野店扃疾风鸣夜谷晴水动浮星霜翼归何晩邻机织未停短歌时自和愁絶更谁听  

建平途次  

野桥田径滑官路栁条新流水伴迟日疎花留晩春防空知去翼冲緑有归人自笑谙岐路无劳更问津  

白沙阻风  

春江风易恶故作客行艰晴日开野色寒朝醒醉顔归人出断岸去翼复前山淹泊吾谁语邨翁亦往还  

晨兴  

端居嵗已晏杖履亦萧然云露窗前日秋明树外天大江寒欲落诸岭霁逾鲜白首无聊剧昏昏只醉眠  

陈师道  

寄外舅郭大夫  

巴蜀通归使妻孥且旧居深知报消息不忍问何如身健何妨逺情亲未肯疎功名欺老病泪尽数行书  

从苏公登后楼  

倐作三年别才堪一解顔楼孤带清洛林缺见巴山五月池无水千年鹤自还白鸥没浩荡爱惜髩毛斑  

登燕子楼  

緑暗连邨栁红明委地花画梁初着燕废沼已鸣蛙鸥没轻春水舟横阁浅沙相逢千嵗语犹説一枝花  

寒夜  

一夜风澎浪中宵月脱云到窗资少睡逺响倦多闻星火光相乱江山气不分早鸡先得便断鴈屡鸣羣  

次韵夜雨  

暗雨来何急寒房客自醒骤看灯闪闪拟对竹青青声到江干静风回叶上听更长那得晓欹侧想仪型  

除夜对酒赠少章  

嵗晩身何托灯前客未空半生忧患里一梦有无中髪短愁催白顔衰酒借红我歌君起舞潦倒畧相同  

湖上晩归寄诗友二首  

髭髪难藏老湖山稳寄身却寻方外士招作社中人霜叶深于染秋花晩自春无人还有碍诗卷莫辞频功名违壮志戒律负前身刘徳长欺客王融却笑人残年憎送嵗病眼怯逢春杖履知何向如君未厌频  

夏日书事  

花絮随风尽欢娯过眼空穷多诗有债愁极酒无功家在斜阳下人归满月中肝肠浑欲破魂梦更何穷  

夜坐有懐  

琐琐重门闭萧萧一再更短檠昏细字髙枕笑平生来鴈防身早秋阳换眼明已须甘酒力不用占时名  

次韵无斁雪后  

闭阁春云薄开门夜雪深江梅犹故意湖鴈起归心草润留余沥窗明度积隂殷勤报春信屋角有来禽  

雪后黄楼寄眉山居士  

林庐烟不起城郭嵗将穷云日明松雪溪山逗晩风人行圗画里鸟度醉吟中不尽山隂兴天留忆戴公  

寄潭州张芸叟  

湖岭一都防西南更上防秋盘堆鸭脚春味荐猫头宣室思来暮蒸池得借留熟知为郡乐不动越乡愁  

雪意二首  

睡眼拭朦胧开门雪已浓客来迷旧径虎过失新踪浦逺浑无鹤林疎只有松借留如不解酒兴若为慵榆关书不到雪又满平芜指冷频呵玉胷寒屡掩酥緑斟冬至酒红拥夜深炉塞上风沙恶征衣得达无  

十五夜月  

向老逢清节情懐托素辉飞萤元失照重露已沾衣稍稍孤光动沉沉众籁防不应明白髪似欲劝人归  

老柏  

嵗月那能记风霜亦饱经辉辉垂重露防防泊流萤色与江波共声留静夜听转因枯槁后润泽出新青  

归鴈  

弧矢千夫志潇湘万里秋寜为宝筝柱肯作帛书邮逺道勤相唤羁懐误作愁聊寛稻粱意寜复网罗忧  

和黄充实咏榴花  

春去花随尽红榴暖欲然后时何所恨处独不祈怜叶叶自相偶重重久更鲜流珠沾暑雨改色淡朝烟  

山口  

重雾真成雨疎帘不隔风青林拥红树家鹜杂宾鸿渔屋浑连水晴湖半落虹往来成一老犹在客途中  

和仲良春晩即事  

贫难聘欢伯病敢跨连钱梦岂花边到春俄雨里迁一犁关五秉百箔三眠只有书生拙穷年垦纸田  

寓目  

曲曲河回复青青草接连去帆风力满来鴈雪声先野旷低归鸟江平进晩船望乡从此始留眼未须穿  

宿济河  

烛暗人初寂寒生向夜深潜鱼聚沙窟坠鸟滑霜林稍作他年计初回万里心还家只有梦更着晓寒侵  

和彦詹题逺轩  

开窗得逺意兴出杳冥间芳草日边路片云天外山好花和露斸修竹夹藤删每许南邻伴时来一寄顔  

后湖晩坐  

水静偏明眼城荒可当山青林无限意白鸟有余闲身致江湖上名成伯季间目随飞鴈尽坐待暮鸦还  

次韵夏日江邨  

漏屋檐生菌临江树作门卷帘通燕子织竹防鸡孙向夕防凉进相逢故意存何当加我嵗从子问乾坤  

次韵观月  

风云随落日河汉欲回天隔巷如千里还家巳再圎帘疎分细细江净共娟娟他日吾何适听诗説去年  

登快哉亭  

城与清江曲泉流乱石间夕阳初隐地暮霭已依山度鸟欲何向奔云亦自闲登临兴不尽稚子故须还  

春夜  

宿鸟一枝足争林终日鸣庭花当户发江月向人明云渡清溪影风回晩市声梦中无好语池草为谁生  

秋懐二首  

小雨断复续回斜落晩风寒心生蟋蟀秋意傍梧桐草与遥山碧花欺晩照红口须谈世事目已失飞鸿山断开平野河回杀急流登临须向夕风雨更宜秋急急后飞鴈翩翩不下鸥晩舟犹小待暮雀已深投  

住鴈  

断岸通横水枮荷着早霜一陂堪度嵗数鴈不成行市逺无矰缴年丰足稻梁中原有佳气不必到衡阳  

家山晩立  

绕舍苔衣积倚墙梨颊红地平宜落日野旷自多风禹迹千年后家山一顾中未休嗤土偶已复逐飘蓬  

登城楼  

城郭春容晩因行可当游飞来双蛱蝶自画一浮鸥峡险山将合江平水却流同来端兴尽且为小迟留  

杂题  

乱水交如线羣山翠作屏寒轻春悄悄雪尽麦青青霜草犹疑滑风林渐喜听生涯鞍马上嵗月短长亭  

和贾明叔秋晩见懐  

陋巷少行迹故人车马稀世情方汨没吾道肯依违万叶迎风脱孤云带月归独怜髙义在犹肯问柴扉  

范祖禹  

多病  

多病心牢落经秋髩飒然风干桐叶地雨冷菊花天旧隐荒江汉新居俯涧瀍西都长梦想何日赋归田  

苏颂  

和刁推官蓼花二首  

烟雨寒塘外萧条广隰中花逢秋至盛人爱水边红碎缬排霜叶纎蕤拂露丛尊罍不见赏留得伴溪翁莲疎菊未破野艳独敷荣濯水红缨细铺园步障平露寒偏发色风劲不摧茎采掇聊供饵丹房助气清宣甫以栟榈茶刷见恵继之以诗依韵奉和  

装橐分余具茶筒使拂尘制时工匪易得处赏尤频常与轮槽并宜为焙匣珍斋中延客语供办未应贫  

和蔡子直  

官局诚俱冷交盟信不寒风霜两髩白氷蘗一心丹未剖方州竹犹熏画省兰北宫陪论定应似汉丁桓  

和冬至紫防馆书事  

泰畤迎长日殊方展庆杯关山厌沙碛星斗望昭回月共寒更永风随协气来欲知玉歴正律应孳荄  

赠同事閤使  

山路尽陂陁行人涉险多风头沙碛暗日上雪霜和草浅鹰飞地冰流马饮河平生画圗见不料此经过  

彭汝砺  

送嵓夫庭佐归寜  

春雨伤行色秋风问后期欲吟黄鸟意更遗白华诗家塾求吾友亲庭寄所思独行城壁晩始悟角声悲  

宿邓桥  

一舍山头路数家溪上邨泥涂淹白昼风月宿黄昏松径笙簧杂蛙池鼓吹喧寂寥无酒兴迢递有归魂  

马上  

马上值寒食涂中非故乡山川劳跋涉风雨助悲凉碧树鸟相语幽林花自芳不辞趋道路多愧负春光自临川泛舟还归因假前韵寄粹老提举兼简知府龙圗丈四首【`录二首`】  

邨郭孤烟暝溪山片月斜吾生浑是客所至即为家春色生顔面寒泉绕齿牙归欤须载酒一笑慰天涯舟行朝市隔恣意看溪山天地青春逺江湖白日闲偶随鸥独往却与燕俱还时节清明近应须屡破顔  

道傍松竹  

细细松千叶纷纷竹万枝寒声落幽径碎影出疎篱冷逼风霜劲清雨露滋不须稂莠念自有嵗寒姿先赴东流因寄虞蒋诸君二首【`录一首`】  

相爱不能去欲行还复留山川荡行色风雨结离愁红日千山晩清霜万木秋回头望车马目断白苹洲  

宿金钩  

絶域三千里穷邨六七家云深无去鴈日暮有栖鸦雾拥云垂野霜连月在沙夜长无复寐寂寞听寒笳  

恵州  

雾暗山千叠冰寒水一涯风髙天作雪日晩路迷沙居士身如梦行人驿是家青灯无意绪防防自成花  

李昭玘  

出郭闲歩  

城市不在眼始知天宇寛田园休嵗事风物似江干茅屋上斜照水烟生晩寒径须追野老笑语暂盘桓  

舟行阻雨  

暮雨来何急乗时助发生水边千树暗篷底一灯明半夜起乡思空波闻鴈声春风故留客不为阻归程  

道中书懐  

竹树出平岸人家藏逺烟片帆云度水双桨鴈随船緑变春回地寒生雨后天前涂尽佳境得意且流连渐入临淮路移舟每问津行行风逆水处处雨随人啼鸟如留客幽花忽见春白鱼不论价沽酒莫辞频平野青芜合长桥緑树低客愁须白酒春意属黄鹂落日乡关逺孤邨烟水迷清明能防日却遇浙江西  

久雨  

苦雨经旬久溟蒙势未收细声来短盖横防透重裘涧曲水流急峰深云气浮此生吾自喜所念老农忧  

登龙防寺  

飞构起崔嵬江晴宿雾开风旛两州见花供四天来日月依峯转鱼龙触石回蓬壶在何处更拟上层台  

过虹县有作  

老态倦羁旅不堪行舸催风髙鸟横度汀转树交回雨过雾犹湿春寒花未开楚怆如见问不为米南来  

早秋书事  

正昼睡方起门无雀可罗风池乱荷盖雨径满槐鵞齿髪流年速江湖归兴多终期买船去卧月扣舷歌十月晦过舍弟庭玉处见诸人碁战方酣顷之复过集者皆散独一枰尚在窗戸閴然因成三篇呈子堂汉臣【`录一首`】  

妙手固多暇忿兵终易穷戯余归一笑战罢失羣雄风过雨雹息天明星斗空烂柯人已去斜日上窗红  

雨后二篇  

苦雨防十日满庭多土花行螺上墙屋倒竹卧泥沙澄景生凉吹晴云变晩霞却愁清夜梦无计逐池蛙一气不自息四时如转九月流天宇静风掠叶声干纨扇已谢事莎虫将戒寒登临偶有得不复计悲欢  

春日防金明池  

日有江湖思坐无车马尘横桥自照水啼鸟不惊人辇路晴飞絮宫门暗锁春多情老园吏洒地喜相亲  

南峯闲步  

足健防真赏眼明逃世纷风烟入诗画杖履逐僧云水阔天疑尽峰寒日易曛羁人正愁思城角不堪闻  

李之仪  

昨日偶到北观防君俞元载元发明叔恵然见过  

胜日欣相得旷懐谁与同如何四君子肯顾一衰翁林杪收残雨檐牙递好风归时不须问更待月如弓  

自大乗将逰汤泉道中  

迢迢山路永涣涣晩风昏雨歇鸦呼妇年丰稻有孙旅懐悲暮齿野饭寄前邨只恐今宵梦凭谁续断魂  

宿滴水岩懐赵徳麟和壁间韵  

瀑水防灵窦铿锵韶濩音树深猿啸月山迥鸟归林一曲广陵散再弹梁父吟天边有鸿鴈莫寄此时心  

防石碛寺寺僧以牌求诗  

花石锁风烟轩楹半似山门连虎溪路桥接赵州关屈曲深疑步髙低屡解顔却应多事梦不伴此身闲  

刘季孙  

题子瞻扬州借山寺  

给事风流在虚亭景越闲全临故宫水尽致别州山峯势晴相向岚光夜不还无时供胜赏歴歴白云间  

林敏功  

春日有懐  

风髙收雨急日薄过窗防梅蘂初迎腊春溪欲染衣形容今日是防衍昔人非节物关愁者归鸿正北飞  

潘大临  

江上晩步  

白鸟没飞烟防风逆上船江从樊口转山自武昌连日月悬终古乾坤别逝川罗浮南斗外黔府若何边  

谢逸  

社日  

雨栁重重叶风溪滟滟纹清懽惟煑茗美味只羮芹饮不遭田父归无遗细君东臯农事动举趾待耕耘  

谢迈  

种竹  

开地种修竹得方縁秘经成阴向北宇倒影落中庭直取内含素岂惟枝鬬青龙钟玉川子犹拟抱添丁  

莫莫堂新竹  

僻寂漏茅屋萧骚新竹枝径迷人不到防密鸟还知绿色怱怱换薰风细细吹即看柯叶老不受嵗寒欺  

萤火  

日出知何许宵行有底忙自疑縁寸草不敢近扶桑琐碎岂堪数神竒安得长微风迹未扫更待九秋霜  

李彭  

题吕少冯聴雨堂  

碧涧寒侵屋幽云夜度墙贪看山入座惯聴雨鸣廊苦乏阴铿句聊登孺子牀非君无汲引寄傲学潜郎  

洪州宿范民水阁  

枕水凿踈櫺云扉夜不扄滩声连地籁林影乱天星人静鱼频跃秋髙露欲零何妨呼我友乗月与扬舲  

## 御选宋诗卷三十八  

五言律诗四  

洪炎  

次韵野步  

意行无逺近山径自横斜烟月生秦岭风幡接暮霞影归巢幕燕声散宿林鸦屣履相随处僧垣即是家  

初入浙中  

松竹笼官道牛羊食野田岊山低送客荡水逺含天乍听呉儿语初逢伧父船平生足未歴聊以慰华颠  

邓忠臣  

邯郸道中夜行阻风  

欲防悬河雨先慿拔木风问津厖吠处觅路电光中徒御忧羣盗儿童笑拙翁当知步兵哭初不为途穷  

朱长文  

新杉  

弱植还生意凌冬见后雕尚低霑雨露更长拂云霄庭月揺疎影帘风舞细条他年逢匠石宝构壮天朝  

刘弇  

蒋沙庄居十首【`录四首`】  

他日蓬蒿地吾庐瓦数沟井泉甘胜乳庭竹冷先秋邨落时情淡田畴嵗计优荆扉终日掩最喜近松楸软滑香籼颗肥长紫蕨苖盘餐殊不恶邻叟亦相邀潘岳萧条髩陶潜颉颃腰巢枝得安稳万物一鹪鹩晴屋鸣鸠妇春陂翳雉媒筯头甘野防锄力到陈荄掠水千艘健横风一笛哀最怜双白鸟解事等闲来松种龙蛇子栽培近着行有时窥北榻不日暗东冈洒落终含韵轮囷未竟长故应容足地投老慰荒凉  

莆田杂诗【`录八首`】  

清樾陂陀外春深四五家丛祠下箫鼓平楚暗桑麻水国潜虬傲天程去鸟賖仙山仍在目潇洒送天涯末丽娟娟妒山丹灼灼姝暖烟岩养璞沉碧凤将雏刀尺文章拙巾防礼数迂课成鸥鹭想片梦落江湖鶗鴂青春晏鼱鼩白社骄掠风雏燕翼界雨晩虹腰醥醁银牀沥防茸紫涧苖到家幸无苦浦溆有回潮鹤唳归云急龙移过雨腥桂清飘月岫槎老卧烟汀洞失壶公旧雩传妙应灵不縁幽事隔小复理篁屏共乐超然构跻攀一气边苍茫云水国清润李梅天碎白淙崖瀑孤青煮海烟三神山自邈何至苦求旃蟏蛸当戸缀络纬拥莎吟诗魄干霄上碁魔搅海深忘机一飞鸟藏拙万黄金昨有逃虚意支笻下北岑当日山南寺层楼挿蔽亏龙蛇缄栁笔风雨舛唐碑甃浅云吞液山稀海衬睂杖藜支瘦鹤白髪茂林缁功名慙鹗瞬圭组困鸠佻元结郎终漫刘安隐孰招客尘关簿领生计负渔樵頼足杯中物时将块垒浇  

春日舟中即事  

墨绶蛮乡去青春瘴海行漏篷愁暴雨小艇畏长鲸滩恶舟难渡风狂浪易生不堪江上笛时送两三声  

邹浩  

晩步  

缓步随山径横前得野塘倚风荷展玉带日鹭翘霜雾敛都无瘴天晴却自凉搘笻惬新兴疑已到江乡  

次韵钱防雪中  

六出飞琼玖云愁正腊天寒声生密竹爽气彻纯緜故苑风初静重楼月向圎何当酬此景蘸甲引金船  

闲轩  

结构俯危城公余杖履轻事随尘自逺心与水长清隐几鱼方乐开窗雨乍晴憧憧渡头客谁防此时情  

次韵湖上有作  

霜落西陂晩追携物外欢孤芳迎日动轻浪逐莲干鱼计从来审鸥盟未易寒谁知少陵老爱客似苏端  

次韵陈君益见寄  

冉冉嵗云暮泠然流水心他邦勤短防今日慰孤斟竹韵凌风逺花光受月侵毫端落珠琲三复故情深  

次韵仲孺用前韵寄世美二首  

雪霁髙阳里欣欣春意深旧逰还入眼何处复挥金尘表谁南北杯中失古今重怜非土木犹自一沉吟天宇梅边静春光破蚁封岭云犹过雁冰浪欲飞龙玉镫随新约茅檐秪故容何当卷书去相与豁尘胸  

次韵君表送仲弓廻有作  

北野隂成幄崇朝得暂休班荆无浊酒交辔有清流风絮闲相逐晴丝嬾自防吾行亦朝夕未拟问菟裘  

刘安上  

仙岩庄  

冈势从东转河流自北来地幽饶水竹山迥少尘埃城郭居何逺舟船暮可回此中栖息稳懐抱一时开  

小饮  

南窗闲徙倚风露已秋深晩色兼凉至浮云带日隂池荷欺碧玉篱菊暗黄金时序皆遒尽翻惊壮士心  

忆鸂鶒  

鸂鶒知何许南园春水多稻粱随分有烟雨想无他世上贪毛羽湖边足网罗池塘栖息稳慎勿厌风波  

毛滂  

下渚湖  

春渚连天濶春风夹岸香飞花渡水急垂栁向人长逺岫分苍紫澄波映茫此身萍梗尔泊处即吾乡  

定光禅院  

晓出开霜阪饥乌啄麦畦山腰余雪瘦天面冷云低寒意梅花北禅心柏子西窗前借残月照我渡前溪  

呉则礼  

题折氏下城园  

系马后河川可人冬景妍要看花到地付与水浮天未觉随戎马端来唤酒船谁云是关塞胜事总堪传  

唐庚  

秋夕书懐  

亹亹嵗华侵垂垂老境临时光自风雨寒色到衣衾万窍号秋杪孤灯照夜深蛩声亦清苦唧唧伴人吟  

直舍夜坐  

强仕似幼学细书仍短檠月来冷处白风及醉时清坐久露防湿更深秋有声不知愁底事终日自悲鸣  

武陵道中  

朝辞汉使节暮作楚囚奔路入离骚国江通欵乃邨垣墙知地湿草木騐冬温寂寞桃源路行人秪断魂  

次泊头  

何处不堪老浮山倾盖亲潮田无恶嵗酒国有长春草木疑灵药渔樵或异人近前端有得丞相未冝嗔壬辰九月二十三日天气始寒以诗纪之  

朝来怪底冷前此已重阳渐逼袴襦节稍闻灰火香烟岚向冬净橘柚得霜黄岭表虽多暑天时亦有常  

春日谪居书事  

四十缁成素清明緑胜红形容千虑后门馆一贫中白日时时别青芜处处同此生唇舌里啼鸟暮春风  

杂诗【`录五首`】  

屏迹舍人巷灌园居士桥花开不旋踵草薙复齐腰蛤哭明朝雨鸡鸣闇夜潮未能全独乐邻里去还邀已絶经年笔仍关尽日门身谋嗟翠羽人事叹榕根疏食风掀市楼居水破村岭南霜日薄何得鬓边繁便归良不恶未去且随縁户口知无瘴讴歌觉有年藤牋得句后桂酒抱愁边经术吾衰矣犹堪举力田兀坐且如此出门安所之手香柑熟后髪脱草枯时精力看书觉情懐举盏知炎州无过雁二子在天涯饱食为茶地深耕觅酒材翻泥逢暗笋汲井得飞梅湖尽船头转山穷屐齿回田家良自苦清兴亦悠哉  

杂兴【`录九首`】  

白日消诸妄青山对屡空著书防恶客学圃问邻翁吉贝流肌滑槟榔入颊红丹砂落吾手秋至任飘蓬多事定何补寡言聊自温蟹黄嗔止酒鸡白劝加飱濯足楼船岸髙歌抱朴村媿无魑可御只益负君恩閙窄良难入闲寛足见容竹根收白叠【`谓竹布`】木杪得黄封【`谓椰酒`】问学兼儒释交逰半士农行歌村落晩落日满携笻  

为农沙子步附保水西乡隐几江天逺开门佛土香时情荒径草野色淡鱼梁欲纵髙秋目东偏短作墙旧物杯中酒新衔海上翁百非无一是显过岂微功引水江分碧烹丹井为红幽居亦多事度日不全空小市江分破连萍水卷翻到今佛迹在千古鹤峯尊浮峤来何处丰湖入数村登临有何好秋至数消魂已分诗驱使寜辞酒过差南烹人钓蛤北信客占鸦年事侵肤理忧端宿肺家向来功业兴到晩咏余霞海气东南上野烟申酉间草平连别洞雨转入他山道路鱼盐去樵苏竹木还西江并北客相对各苍顔水过鱼村湿沙寛牧地平片云明外暗斜日雨边晴山转秋光曲川长暝色横瘴乡人自乐耕钓各浮生  

夜久睡觉不复能寐凄然有感  

无复更残暑夜深清欲饥叶飞魂梦数露重语音知月色到秋苦更声临晓迟平生憎墨翟老去亦悲丝  

野望  

赖有澄江在専供倚杖清水裁偏岸直云截乱山平鞞鼔知农隙鸡豚觉嵗成却縁揺落后木杪得孤城  

九日懐舍弟  

重阳陶令节单阏贾生年秋色苍梧外衰顔紫菊前登髙知地尽引满觉天旋去嵗京城雨茱萸对恵连  

夜坐懐舍弟  

无云仍露坐有月更江臯沉陆伤吾道浮生忆尔曹扁舟应夏口此夕数秋毫不见今三载当时已二毛江陵逢故人宋徳粹自播守罢归南阳以诗见贻依韵和酬  

昔别方初节相逢各素秋君归卧龙国我脱堕鸢州霜鬓含多事尘容带倦逰行藏端可见嵗晩莫登楼率诸公饮开元寺勉翁有诗因次其韵  

三伏光隂过初秋宇宙新一杯挏马酒千古竹林人山入永嘉屐蚁浮彭泽巾悲歌送落日为我少停轮  

送客之五羊  

不到畨禺久繁雄良自如江山禹贡外城郭汉兵余圆折明珠浦旁行异域书五羊虽足乐双鲤未宜疎  

春归  

东风定何物所至輙苍然小市花间合孤城栁外圆禽声犯寒食江色带新年无计驱愁得还推到酒边  

醉眠  

山静似太古日长如小年余花犹可醉好鸟不妨眠世味门常掩时光簟已便梦中频得句拈笔又忘筌  

黄裳  

寄题澄虚阁  

栏槛天都近池塘水鉴平防风晴后寂孤月夜来清大象莫能破纤尘何处生湘灵谁为感一曲谩分明  

崔鸥  

石牛庄闲居  

不识春风面知从底处来红深桃靥破緑静水帘开物外心常挂人间事不谐从今江海去无复世推排  

杨时  

归雁  

天末惊风急江湖夜思长悲鸣愁絶塞接翼冐秋霜泽岸多缯弋云间乏稻粱茫然栖息地饮啄亦何伤  

晓泊遇雪  

向晓惊风急飘零雪满坰气升云羃羃天逺月冥冥寒色终无赖丰年谩寄声餔糟吾不惯彊醉复还醒  

过清溪渡  

天阔江衔雨冥冥上客衣潭清鱼可数沙晩雁争飞川谷留云气鹈鹕傍钓矶飘零沧海客攲倒一帆归  

泗上三首【`录二首`】  

淮口平沙涨樯乌向日斜防云变苍狗轻浪蹙浮花风劲回飞雁林暄集暝鸦河流应未闭迟我到京华鬓蓬雕欲尽岸帻任敧斜瘦怯重裘重慵看细字花冻云穿晓日晴树绕飞鸦老大惊迟暮飘零惜嵗华  

防酢  

感事  

世事浮云薄劳生一梦长散材依栎社幽意慕濠梁风激鹰鹯迅霜残草木黄投闲如有约早晚问耕桑  

韩驹  

泰兴道中  

县郭连青竹人家蔽绿萝地偏春事少山迥夕阳多暗水披崖出轻船掠岸过传呼细扶柁吾老怯风波  

送云门妙喜防雪峯  

老子幽栖地劳君久见存夜氊从栗爆午枕看茶翻旧事时追忆深禅得细论还应雪峯老领众待云门  

张元榦  

夜宿宗公丈室求诗甚勤为赋五字  

林表登层阁秋声听暮钟鸦归苦竹寺雨闇乱云峰屡乞留新句重来访旧踪松门罕车马似喜老夫逢  

次韵晁伯南饮彦达官舎心逺堂  

今夕知何夕真成累十觞炉薰飘月影蜜炬剪花香政嬾还诗债无从发酒狂故人怜久客舞袖要须长  

叔易自三吴归同赴竹庵荔子之集  

惜别梅花雨来归荔子秋江帆成昨梦云峤忽重防共喜身常健寜论久客愁殷勤老居士更为宝峯留  

寄钱申伯二首  

子去客昭武令侬懐旧防青山浑在眼白髪暗添头旅食今安好归程傥滞留溪边因野歩试觅水明楼一防照今古胸中殊了然不妨为漫吏可但号臞仙丹荔盟犹在凝香句未传秋风稍凉冷速办下滩船  

申伯有行色防宿东禅次元韵  

真成风雨夜精舎对牀眠去住非无数行藏莫问天十年濒瘴海一棹破春烟君自足归兴不妨啼杜防  

次折枢留题云峯韵  

轩冕本无意烟霞如有期故人容野老胜迹见新诗谁办兼忘世公当急济时春归仍送别好在出山迟  

次韵范才元中秋不见月韵  

不见中秋月长吟五字城浮云有底急清影可怜生残夜四更句故人千里情与君徒怅望天上自分明  

次韵刘希顔感懐  

避谤疎毛颖推愁頼索郎坐来春漏促梦去畏途长故国书题冷新诗齿颊香湖山虽好在嵗月已相忘郭从绳示及张安国诸公酬唱輙次元韵  

登楼乗暇日唤客共浇愁春去花犹发隂浓雨未休和诗真冷澹得句总风流能遣西陵老殊无陋巷忧戊辰春二月晦日同栖鸾子送所亲过宝积题壁间  

春江因送客云峤更登临精舎经行地征人去住心猿啼清梦断花落晓窗隂胜践成三宿俱来此意深  

傅察  

逍遥堂五咏  

欲识逍遥乐都忘利与名论诗惟百氏来徃有诸卿静觉羊肠险闲看蜗角争超然寄妙理知不媿庄生堂上春风至欣欣草木情鵶鸣藏栁暗蝶舞映花明暖日迟迟景轻雷隐隐声客来何所有采蕨试新烹堂上薰风至阳曦午更骄翫隂欣叶密引饮快氷消乳燕飞还坠鸣蝉咽复调清谈能却暑应不废招邀堂上西风至郊原嵗事成雨余虹影落云霁露华清唧唧蛩鸣夜飘飘雁度晴登临多物色笔落竞纵横堂上寒风至萧条静物华映窗惟有竹倚槛更无花碧瓦霜初重铜壶日易斜罇罍延夜永不觉已朝霞  

李纲  

通衢驿夜坐有感  

永夜发孤啸起看河汉流羣山涌翠浪纎月挂琼钩岂谓艰难日翻成汗漫逰虚舟今不系暮景付沧洲宿开平寺去劔浦二十里有泉石之胜曩与郡守谢徳夫同逰今又一纪矣溪山草木依然住持犹旧人也感叹有作  

旧逰浑似梦佳处每难忘地僻溪山秀春深草木香世途方梗棘老景自凄凉衲子那知此闲中气味长  

杂兴  

邑犬惊行客林乌啼晓霜山林云冉冉泽国水茫茫移櫂轻舟稳钩帘野兴长谁知因谪宦得到水云乡暮天来逺色行客尚贪行櫂急浪花碎月髙云缕轻巢禽栖更起渔火暗还明独寝不成梦夜寒闻雁声  

小雨  

小雨晩初急暝云深不收霏霏暗烟舎索索响篷舟山色增逺翠渔蓑生暮愁凄凉苏季子寒覔敝貂裘  

将次钱唐  

嵗晩飘零日舟行杳霭间江乡多雾雨风物近湖山独鹤徊翔久飞云自在闲逺逰殊未已萧防鬓毛斑  

玉山道中  

行李逺瀫水禅扉依玉山烟岚数峯秀云水一溪湾小市晩犹合疎钟寒自还旧逰如昨日屈指十年间  

宿黄藤驿  

古驿号黄藤休鞍夜已灯溪寒水清浅山瘦石棱层豪客路方阻嵗寒隂始凝开懐惟仗酒独酌醉瞢腾  

铜陵阻风  

春色到江渚梅花正断魂风波留逺櫂烟雨湿寒村雁过传遗响潮来没旧痕凄凉一樽酒愁絶与谁论  

简寂观【`陆修静故居`】  

髙士不可见云乡空旧居烟岚飞瀑外露石礼星余松老来归鹤沼深时见鱼何人覔丹诀应有枕中书  

过苦竹岭  

今日江湖境双眸岭上明山光随地好秋气逼人清陇水初分处云鸿欲别情离离古来意叹息未休兵  

冬日闲居遣兴  

僻处掩松门知非更念恩庭空从鸟啅山暖觉蜂喧木叶净如埽茶花开正繁萧条嵗云暮倚杖自忘言  

岳飞  

鄱阳龙居寺  

巍石山前寺林泉胜景幽紫金诸佛相白雪老僧头潭水寒生月松风夜带秋我来嘱龙伯为雨济民忧  

池州翠光寺  

爱此倚阑干谁同寓目闲轻隂弄晴日暮色隐空山岩树萧骚外征帆杳霭间吾虽江上老心羡白云关  

陈东  

与虞章舜卿二表弟季明防兼胜亭有作  

危亭兼雅胜胜景足竒观湖水涵天入山云带雨蟠千松偃夜月万竹撼春寒玉井汲甘冷尘縁那得干野旷湖山逺林深松竹幽旧题看壁立前事逐萍浮荏苒荒三径依稀度九秋故人应念我雅防莫迟留  

叶梦得  

观化堂编校旧书  

赫日真能永防风亦自凉故应便北戸何敢厌东墙汲水聊为戏繙书却未忙平生闲与嬾并觉味兼长  

再任后遣模归按石林四首【`录二首`】  

岩石三年别君恩未许归从谁寻草径为我欵荆扉旧绕山千叠新添竹一围故人如见问端欲挂朝衣挿架还千轴传家有旧书展舒慙几案凉曝阙庭除破屋方悬溜残编足蠧鱼好须重检校扃锁莫令疎  

为山亭晩卧  

瘦石聊吾伴遥山更尔瞻泉声分寂歴草色借亷纎玉粒时能饱霜毛日更添平生疎嬾意况与病相兼  

汪藻  

过临平  

一别九霄路风烟长满衣已成身老大无复世轻肥天阔鸟双下山寒人独归晓来何似雨春水半岩扉睡足凉生岸钩帘坐小窗麦风能起柁梅雨不鸣江往事心长折归途影自双依然蒲栁地不待早秋降  

廖刚  

题双泉堂  

叠翠倚峥嵘森然众木荣两条寒玉迸一槛暑风清幽意凭分防防澜更合成谁知阛阓里扃户小蓬瀛  

李弥逊  

和少章喜晴  

日暮马行疾峯峦过眼频雨阶长苦夜晴谷似逢春风月起归恨江天思故人机心浑已尽唯有白头新  

春日杂咏  

幽栖足春事晴日苦相催屐齿穿沙稳笻须碍竹回光风初转蕙残雪欲欺梅自是经过少柴门日日开  

散策  

散策北冈路牛羊归径深水穷人小立山静客防吟防防稻花雨团团榕叶隂田翁罢争席明日共幽寻  

发光林寺  

朝发光林寺﨑岖渡复攀抠衣縁翠湿侧足下苍顽急雨欲平涧断云时见山只应超胜地行路未尝艰  

琴溪  

竹色千幢静溪光一鉴开岩隈宿风雨人迹老莓苔控鲤定何在骑鲸今不来空余泉上月与我共徘徊早入昭亭与同逰散步山中自樵径至水滨路穷还僧舎饭  

散防春冈晓樵苏一径长钩衣藤挂石断路水浮塘山静竹生韵池清兰自香禅房得深憇鱼鼓正鸣廊  

再逰龙潭  

密雾开深径幽竒得重行水光沉树色人语乱泉声仙去山容寂龙逰雨阵轻谁能筑云室千古共凄清夏日与妙现老堂二公晩步江臯露坐月下夜分乃归老堂有诗次其韵二首  

步屧榕根晩明河九面横两禅方外得一笑坐中成云去天逾碧星垂月自明寒江正留客倚杖看潮生胡牀兴不浅未有庾公贤山意知秋近江声到寺前夜凉新病后月色正愁边可惜江南梦青灯照不眠  

孙觌  

防亭  

小筑三间足雄包万象并遥波通极浦落日抱孤城小语千岩应长歌百蛰惊坐看衣履上漠漠晩云生  

春雨  

细雨破春昏清风洗瘴氛霏防花上见萧瑟夜深闻独笑关幽事酣歌倚半醺羇懐不堪冩危坐对炉芬  

三山寺  

斜日半窗明无人独掩扃风铃时自语雪柏老终青立鹊参差见防泉断续听老僧浑不语危坐卷残经异县久为客穷途饱所更对牀云伴宿曳杖月同行到处身如寄看山眼暂明平生饮中趣酒贱且频倾  

题硖江萧氏庵  

雪屋清如洗云崖翠作堆破扉风自掩败壁雨先颓野色初还栁林香尚有梅沧江千万顷一鸟镜中回云逐归心乱山随望眼賖疎林敧晩照浅溜咽春沙客路三年过僧窗一笑哗此生安税驾有地即为家  

春事  

茅栋依林出松扉傍水斜浮苍围百叠乱緑翳三叉屋破蜗书壁庭芜鹤印沙小桃供一笑已着两三花  

临安道中  

防流隐复见一曲宛秋蛇栁老虫书叶潮平鸟篆沙青鞋踏雨滑乌帽倚风斜何处堪携手冝城卖酒家  

环翠亭  

樵磴盘苍巘渔矶俯碧潭羣尖青染黛一曲翠挼蓝冉冉松云细娟娟竹露涵春风万杨栁緑影乱毵毵  

大雪后喜晴  

岭雪斑斑在崖泉咽咽鸣一川明晓霁万壑贮春声磴滑藤枝健沙晴屐齿轻小儿修净供酌茗慰孤清  

舟过湖洑泊丁山  

鸡犬三家市蓬蒿一亩宫萝牵篱羃翠箨陨砌堆红宿鸟来还去防泉咽复通幽寻殊未已落日满疎桐日下残红敛烟升积翠重鸥轻没浩荡鱼乐自从容野馌迎秋获邻讴相夜舂田翁有真意一笑酒中逢  

周紫芝  

越台夜雨  

夜暗秦淮雨灯昏越女祠寒窗归梦短秋枕客情知鳬雁初何定鸡虫事亦卑明朝江上去重理钓鱼丝二月二十八日雪晴步上西山亭示天用兄弟二首【`录一首`】  

山崦犹残雪人家欲禁烟客寜嫌鸟语晴亦借花妍愁色连千里春风又一年亭髙莫回首白髪满江天  

晩霁  

翠叶看成幄浓春唤不回愁今连落絮雨欲到黄梅埽地花狼籍开门燕往来晴峯数防出暝色一禽催  

明皇羯鼓图  

禁籞莺声外天袍拥御黄曲名翻荔子春色绕沉香白雨花奴手风鬃舞马牀向来歌吹地何处是渔阳  

山中避盗后十首【`录一首`】  

翠巘防曲折往还三数家捣皮催作纸拥焙看烘茶山尽始见日溪晴时露沙武陵知便是隔岸有桃花  

春寒  

寒意苦未解春隂连昼霾文书堆午枕风雨闭寒斋花落空惊眼愁多欲满懐客情须一醉安得酒如淮  

次韵戒叔增明阁晩眺  

朱阁瞰流水曲阑横晩天薄云初过雨髙栁却鸣蝉杖履且终日风尘今防年莫将懐逺句重説旧林泉  

早归  

野日破朝雾宿隂回暖风人家村崦外春梦竹舆中天碧鹭斜起水深桃卧红山隂防岩壑应接自无穷  

暝立  

山隔湖边路人栖栁下扉船从几席过燕掠水波飞鸟亦昏才定牛知晩自归幽人常暝立日日到斜晖  

倚杖  

雨脚收寒久东风倚杖频浪翻只鹭起船过小鵞嗔客饭长腰米林居折角巾浇山一掬泪回洒故乡春  

春事  

春事无多日江村有数家等闲飞燕子容易落梨花草色过薄雨栁隂销淡霞诗成不归去暝立看栖鸦  

秋雨连日  

老鬓风吹急愁云带雨飞白添平岸水红掩傍幽扉力尽方谋食天寒未授衣此身慙社燕秋晩亦能归  

薄暮  

睡熟不知雨梦残无限凉莺飞时到眼鹭起不成行熟分苍玉莲香擘翠房埽门还待月近水更移牀  

静夜  

家与重湖近门当永夜开鹭随波浩荡人共月徘徊晓色催星落飞云带雨来长须汲水去小艇得鱼回  

老日  

老日那容惜晴光到眼休蚕知今日浴麦复防时收黄犊分青草花鳬趁緑沟谁能更归得已是一春留  

苕霅舟中再赋二首  

故国辞家逺苕溪转柁深交逰千里隔嵗月二毛侵满意悲烟树移时看水禽唯应陆鲁望相见可知心云暗千家树寒生两岸秋水翻波入户人靓玉明楼山色遮愁眼荷香满客舟水晶宫里梦还作此生逰  

船晓  

暝鸟惊飞急孤舟犯晓行柁牙侵月白帆腹受风轻云破千峯出秋随一雨生倚樯谁共语蓬首看参横  

临安道中晩晴书所见二首  

客路乡关逺云山暮色添秋髙尚寒薄雨过却风恬附陇田成陛倾崖水作帘此行殊不恶未媿贾湖淹何日王摩诘潇湘画短屏扁舟横逺壑晩翼在青冥木杪收残照云间得数星呉姬不惊客拜月下中庭  

闻耘老犹在霅川  

湖上虽相见重来失后期风尘为客久舟楫送归迟雁逺无消息梅残恼别离何时酌君酒烂漫説新诗寄李司农二首【`李若虚尝为司农少卿后守宣晩谪居新安`】  

东阁当年夜华灯照别樽断碑思雁墖佳客媿龙门岂料三呉路相逢一水邨只今悬望眼犹欲黯离魂徽水定何处谪官今防时长沙应有赋南磵可无诗栁絮催春逺梅花寄客迟谁怜忆公久头白少相知  

与王漕乞张右史集  

文采推前辈儿童识姓名日边张右史江左谢宣城自恨空飘泊无由见老成著书如可得尚足慰平生  

晓雪  

湖色催清晓风前一雪轻不妨梅自笑要与水争明万木云遮尽千岩玉琢成可怜青竹叶寒甚与谁倾  

奉答相之再示两诗【`录一首`】  

老媿才多尽人愁雨不来酒尊无客把诗卷为君开山色螺分翠江涛雪拥堆新篇慰愁眼喜色动寒杯  

三月二日同逰西湖诸公有诗次韵  

水绕青山寺人携白玉觞晴春方烂漫醉眼自防茫舟稳欺风软杯深送日长谁家载歌管红袖立斜阳  

春意二首  

客思知多少衰年倍感伤寒犹噤鸟语雨不听花香去路如天逺春愁着斗量拟抛彭泽印挂席上归航雨细无多子云闲又夕阳鸟呼髙枕梦花醉老人肠倩酒推愁去凭诗伴日长王孙归未得草色自东墙  

谢陈仲襄主簿恵诗卷  

霜雪频欺老芝兰日鬭芳官犹似仇览句拟学韦郎郊岛无前辈曹刘可雁行他年尚相见此地必升堂  

次韵元相阅猥藁见赠二首  

无物能娯老冥搜兴谩长数茎空撚颔一瓣与谁香嵗月揺双鬓莺花恼客肠更哦秋入句聊欲伴啼螀挽得飞来句频哦送夜长诗今逼何逊人亦似黄香拟答琅玕赠慙无锦绣肠秋风又撩客啾唧动寒螀  

定居【`时已卜筑九江`】  

扶病翻书卷移家枕断城云空千嶂晓门静一江横叶密催春事花飞恼客情暮霞将霁色报我作山行  

晩眺  

望极应千里人家自一邨客帆何处落邻碓隔烟闻山自秋来瘦江从雨后浑平生幽独意容易却销魂  

王庭珪  

秋夜同子康登辰州城楼  

残夜不能寐起登城上楼山衔半江月风撼九天秋鹊已栖髙栁人犹棹小舟谁云羣动息渔子正垂钩  

春日逰鸽湖山  

风起羣木末花开两壁香山深云影变人静鸟声长绀殿横崖起飞泉喷玉光扣门僧出定弹指下禅牀  

送妙空大师往郴阳省兄  

逺水萦环碧秋山作劔攒取经行岭徼飞锡下云端风卷湖烟静天髙雁影寒何时一回首却为埽蒲团  

清轩  

竹迳有佳色耳根无市声山如画屏立水作縠纹生窗户松风响园蔬杞菊馨夜深天更静待看玉蟾明  

和黄子余湖南道中寄弟子黙  

花落黄陵庙禽声隔岸闻山川湖外逺牛斗地形分回趂峯头雁遥瞻岭上云恵连诗更好梦里亦思君  

颇侄明碧轩  

不可居无竹开轩眼界新风揺碧玉玦雨解箨龙鳞晩色侵书帙疎枝挂月轮客来从径造莫问打门人  

家园  

野外烟光润僧园竹径通栁丝揺嫩緑桃雨落轻红处处花如旧年年人不同自矜双足健着屐试春风  

题步云轩  

身在飞烟里如登霄汉行云从脚下起雷忽耳边鸣暮碧佳人逺春红晩照明能消防两屐当不负平生  

和胡观光闻蝉  

地僻林逾静山幽鸟不惊日髙帘影重蝉噪栁隂轻鬓学风前翼琴传叶下声士龙能作赋为尔特留情【`琴曲有叶下闻蝉陆士龙作寒蝉赋`】  

沅江上晩晴用頔子韵  

急雨捎溪面轻桡转渡头寒鸦栖古木晩日射危楼山带黔巫逺水还荆汉流晴天思无限细细数沙鸥  

吕本中  

雪尽  

雪尽寒仍在园荒春欲归晴空落雁小古木聚鵶稀肺病犹堪酒囊空合典衣碧云愁不见千里故山薇  

宿青阳驿  

灯火客帆尽人烟邨市幽晩风号古木髙岸束黄流物色淮山近春光雾雨愁栖迟旧逰地来豁十年忧  

逰南山归简张嘉父博士  

吾生复何往乐事亦悤悤宝墖千帆外春城万壑中乱花縁侧径晩照落斜空坐想西窗老掀髯一笑同  

小园  

小园常在眼春事巳天涯雨暗堤前路苔深林外家曲池通小径密树隐残花长愧邻翁酒囊空尚可賖  

山光寺前泊舟值雨  

轻雷唤小雨忆在白沙时緑酒留连醉红灯取次诗好风那复有凉月自相随独上山光寺清歌无栁枝京师新郑与诸晁兄弟往还前后数诗  

夜雨不嫌久凛然天欲秋客灯吹屡灭细雨落还休未许金张并虚为鄠杜逰江湖少归梦知为故人留我髪日已短公愁安得长墙根春荠老瓶水腊梅香侍立无天女相随有漫郎平生湖海兴今夜宿连牀令弟穷顔独书生老仲舒相招得共处何往更安居嵗月尘埃外桑麻雨露余送行无别物圯上一编书苦语相留极虚牀防宿频山东今出相海内不无人妇女能尊客儿童不厌贫长途有知遇今日倍情亲  

海陵杂兴  

轻帆载晓月和梦到扬州木落山光寺江横北固楼漫抛三径隐虚有十年逰尚胜刘师命才因越女留  

闲居  

风土猺人住依栖县令尊摘山春晩苦汲涧雨余浑白日供髙枕生涯付小园时来携白铲种药两三根  

将发金陵奉懐张彦实  

老矣君何往翩然我欲归文章晩未用嵗月事多违江接鄱阳路风吹逰子衣不应蘧伯玉独悟昔年非  

嵗晩  

野竹新开径疎篱自着行暮寒收雨雪落日散牛羊生事顔公拙才名谢奕狂药囊无奈汝春到莫相妨  

陈与义  

年华  

去国频更嵗为官不救饥春生残雪外酒尽落梅时白日山川映青天草木冝年华不负客一一入吾诗  

茅屋  

茅屋年年破春风嵗嵗来寒从草根退花值客愁开时序添诗卷乾坤进酒杯片云无思极日暮却空回  

酴醿  

雨过无桃李唯余雪覆墙青天映妙质白日照繁香影动春防透花寒韵更长风流到尊酒犹足助诗狂  

放慵  

暖日薰杨栁浓春醉海棠放慵真有味应俗苦相妨宦拙从人笑交疎得自藏云移稳扶杖燕坐独焚香  

试院书懐  

细读平安字愁边失嵗华疎疎一帘雨淡淡满枝花投老诗成癖经春梦到家茫然十年事倚杖数栖鸦  

寒食  

草草随时事萧萧傍水门浓隂花照野寒食栁围村客袂空佳节莺声忽故园不知何处笛吹恨满清尊  

雨  

沙岸残春雨茅檐古镇官一时花带泪万里客凭阑日晩蔷薇重楼髙燕子寒惜无陶谢手尽力破忧端  

西轩寓居  

牢落西轩客巡檐费独吟桃花明薄暮燕子閙防隂辛苦原吾事江湖更此心小窗随意冩蛇蚓起相寻  

雨  

忽忽忘年老悠悠浮日长小诗妨学道防雨好烧香檐鹊移时立庭梧满意凉此身南复北彷佛是他乡  

岸帻  

岸帻立清晓山头生薄隂乱云交翠壁细雨湿青林时改客心动鸟鸣春意深穷乡百不理时得一闲吟  

雨  

云起谷全曙雨晴山复明青春望中色白涧晩来声逺树鸟羣集髙原人独耕老夫逃世久坚坐听隂晴  

夜赋寄友  

卖药韩康伯谈经管幼安向来甘寂寞不是为艰难明月扶疎树空园浩荡寒细题今夕景持与故人看  

道中  

雨势收还急溪流直又斜迢迢傍山路漠漠满林花破水双鸥影掀泥百草芽川原有髙下随处着人家  

泛舟入前仓  

曾鼔盐田棹前仓不足言尽行江左路初过浙东邨春去花无迹潮归岸有防百年都防日聊复信乾坤防知府宠示秋日郡圃佳制遂侍杖履逍遥林水间輙次韵四篇【`录二首`】  

嵗月移文外乾坤杖履中铿然五字律健在百夫雄秋入池深碧寒欺叶递红此间兼吏隐端不减逰嵩【`客有游嵩山者归以语公公以不得逰为恨`】  

鸟语知公乐晴山及我逰尽排物外事揲作酒中浮菊蕊离双鬓林声隐四愁骚人例喜赋正自不关秋  

曾防  

细雨  

霡霂无人见芭蕉报客闻润能添砚滴细欲乱炉薰竹树惊秋半衾裯惬夜分何当一倾倒趂取未归云  

雨夜  

一雨遂通夕安眠失百忧窗扉淡欲晓枕簟冷生秋画烛争碁道金尊数酒筹依然锦城梦忘却在南州  

谢人送壑源絶品云九重所赐也  

三伏汗如雨终朝霑我裳谁分金掌露来作王溪凉别甑软炊饭小炉深炷香麴生何等物不与汝同乡  

岭梅  

蛮烟无处洗梅蕊不胜清顾我已头白见渠犹眼明折来知韵胜落去得愁生坐久江南梦园林雪正晴  

邓帅寄梅并山堂酒  

甓社湖边路诗筒得报回旧时云液酒新嵗雨肥梅不是园官送真成驿使来鬓毛都白尽更着此花催  

次韵雪中  

积雪何所待冻云终未开有时闻防竹无路去寻梅只欲关门卧谁能荡桨来辟寒须底物正乏麴生才  

种竹  

近郊蕃竹树手种满庭隅余子不足数此君何可无风来当一笑雪压要相扶莫作封想生来鄙木奴  

所种竹鞭盛行  

独绕筼筜径令人喜欲颠已持苏老节更着祖生鞭傍舎应除地新梢拟上天真成时夜卵煨茁想明年  

沈与求  

别羣从  

十年劳逺梦今日又征鞍雨入花梢困风生麦浪寒飘零逢酒怯老大别家难去矣功名事终须把镜看  

到呉  

三载故乡别归帆恰到吴食寒新火换天濶断云孤酒市低依岸渔村逺带湖碧山千万叠翻忆梦﨑岖  

次韵卢宪小雨  

狂风初作恶小雨似知时破睡心常折呼愁眼易饥勃姑穿渡急鸦舅出林迟春事今如此幽寻有底期  

倦夜  

独坐苦无頼开轩懐抱空徘徊帘上月淅沥竹间风清影迷篝火哀音咽砌虫怪来寒刺骨霜气已冥蒙  

舟行即事  

逗帆风借力入坐水浮光村落知多少邮亭自短长跳鱼吹暗浪浴鹭耿残阳又是吾庐逺相看思渺茫  

舟过北塘  

嫋嫋轻飔动娟娟佳月生岸回双树暗村逺一灯明过雁参差影跳鱼泼剌声停桡且勿去吾意不胜清  

秋懐  

庭柯脱翳叶归翼断经过水槛清渔罟风櫺响药箩傲霜荷柄少团露橘丛多秋色遂如此愁城今防何  

程俱  

山近  

山近云多态身闲梦亦幽纸窗先得晓布被最知秋海眼来隂冷云根逗暗流结茅容我卜投老为君留  

王之道  

防城早行  

残月千家闭荒城万木号举头华盖近回睇启明髙野迥霜迎面风清冷透袍十年河上路仗此步金鼇  

沈晦  

竹岭  

三月乱山中﨑岖处处同溪流因雨涨木叶着霜红人迹千岩絶松声万壑空寻幽自可问不复叹途穷  

陈渊  

宿仙霞圣仙寺呈伯思子静  

风物吾乡似山川地势分稻畦翻碧浪麦垅布黄云客舎常争席山僧独献芹茅柴余沥在聊饷仆夫勤  

自建寜泛江至石首  

江注天围尽舟排浪阵轻岸容疎栁色秋气断鸿声风日虽堪爱云烟易妬晴鲈鱼如有兴好在未知名  

九日登庄楼  

久客惊秋意天涯思不穷三年犹北国万里对西风时序悲歌里乾坤醉眼中黄花一樽酒千古此心同  

## 御选宋诗卷三十九  

五言律诗五  

朱弁  

元夕有感  

朔雪余千里东风徧九州关河中土异灯火上元愁绿蚁尝新酿青貂恋故裘紫姑无用卜世事正悠悠  

白发  

白发使车前烟波思渺然霜清获稻日风急授衣天客馆但愁坐钓舟谁醉眠乘槎会有便直到斗牛边  

十七夜对月  

病骨怯风露愁怀厌甲兵人居絶域久月向此宵明轮仄初经汉光分半隐城迟迟不肯下应识异乡情  

独坐  

草冻慵抽碧桃痴懒晕红黄云犹汉野紫塞漫春风使节空留滞侯圭未会同堦除雪不扫独坐数归鸿  

寒食  

絶域年华久衰颜泪防新每逢寒食节频梦故乡春草绿唯供恨花红只笑人南辕定何日无地不风尘  

重九  

九日今何地寒深紫塞霜敢嫌芦酒浊且对菊花尝歳月双蓬髩乾坤百战场赐萸知未举梦自识鸳行  

次韵子文秋兴  

逸兴常时有逢秋一倍多山长含楚雨天远接吴波寻壑同元亮浮家伴志和钓竿行入手还着向来蓑  

冬雨  

冬雨不成雪北风寒未深山藏千叠秀云结四垂阴迥洒凌朝阁残声入夜衾端能洗兵甲足慰此时心  

曹勋  

示诸子  

霜入晴云暖氷生掠岸沙卑枝闲剪橘幽径试寻花客路人情薄乡关去路赊只应托诸子莫倦问桑麻  

独歩南园寄子忱  

野老悲春事相如复倦游肯来倾浊酒同与散清愁远岸重重柳晴江处处舟飞红残照晩闲倚水边楼  

上塘値清明  

客路逢寒食划船闹水干娇云易得雨暴冷不成寒白水连天去繁桃触目看朝来有家信稚子报平安  

山居杂诗  

闲里心情拙还知兴自嘉饥鸦时立槛野蝶自寻花客至聊从饭僧来不厌茶晩烟时竚立列岫映余霞老去情怀懒翛然见此翁闲窗千里月修竹一帘风事与孤鸿远心将止水同故人如问讯痴坐正观空冷趂西风便云趋南国深相舂闻野唱漂絮击溪砧小立迟残照闲愁倦寸心新亭有耆旧应共惜花阴林泉久自得窗户向深幽不复嫌村酒何能有客愁夕阳烘远水飞絮挟轻鸥杖屦归从晩柴门月一钩  

朱松  

解汲舟  

上国经年客春流一棹波已醒离帐酒犹记客亭歌水枕残归梦霜衾拥独哦篷窗横落月作意傍人多  

淮南道中微雪  

密密云阴合斜斜雪态妍似欺春力浅故傍客愁边宿鸟投村瞑寒梅抱蕊鲜无人命尊酒清絶袅茶烟  

寒食  

粥冷春饧冻泥开腊酒斟故乡空泪满华发正愁侵山暝雨还住烟孤村更深谁知江海客浩荡济时心  

朱橰  

竹醉日怀故山  

一室眞容膝何人客子猷土浮迎竹醉云静对山羞无地青归幌他年翠绕楼且从邻寺去烟雨看沙鸥  

夏夜极凉  

素简久辞夜清风先戒秋稻深羣蛤吠草暗一萤流舌在殊无计心空尚有求按图寻分野楚尾见吾州  

郑刚中  

故居  

北山三十里忆得旧书堂小径通蔬圃新醅压酒牀晩凉荷叶嫩细雨橘花香此梦今何许随缘又一方  

栽竹  

信缘移老竹触暑种瓜根小雨囘生意苍苔覆劚痕影还随旧叶凉已到清尊相对如佳友何妨尽闭门  

哦诗  

怕醉还思醉哦诗未得诗过云飞雨急斜照晚凉迟嫩绿开荷叶新红入荔枝踌躇搔短髪倚槛立多时  

重五  

异乡逢午节卧病此衰翁竹笋迸新紫榴花开小红山深人寂寂气润雨蒙蒙煮酒无寻处菖蒲在水中  

防暑  

防暑秋郊暮前山瘴雾中猿猱都下饮鸟雀未归丛弄影试新月披襟招好风银潢向何夕零露湿梧桐  

春昼  

深村春昼永事事不相关花少蝶蜂瘦水清鸥鹭闲栢香薰纸帐竹枕傍屏山付与翛然梦乐哉天地间  

寒意  

岭南霜不结风动是霜时日落晚花瘦山空流水悲栖鸦寻树早冻蚁下窗迟季子家何在衣单知不知  

幽趣十二首【`录二首`】  

幽趣无人会闲居我自知笋尖穿落叶花蕊挂游丝寒在蜂来少风斜燕不迟老夫无定力破戒为题诗幽趣无人会云依远岫行寒塘时拨刺古木屡敲铿壁殻拖涎钝花飞度粉轻山泉烹石鼎孤啜不胜情  

高登  

梦游故山  

风际氅披鹤云根杖防鸠幽栖知好在归梦故难留山放数峰出泉分一派流把茅何日办缚屋防松楸  

张纲  

对月  

蓬髩秋风老柴门辙迹疎谁同今夜月望絶故人书止酒愁元亮何心赋子虚得诗还喜诵习气未全除  

夜雨  

夜雨妨清梦疎檐滴细声幽怀无客语偶坐有琴横水濶柴荆迥风高雁鹜惊感时思报主材薄愧平生  

日暮  

地偏车马静门闭水云深野艇收晴网村舂续暮砧危肠逢酒怯病骨畏寒侵又见鸦归尽谁梁甫吟  

月夜  

渔火前村近秋砧静夜多山烟归宿鸟水月动明波烛短催诗急樽空若客何抱愁眠不稳林影半牀过  

次韵彦逹折梅  

信歩寻梅约欣逢亚雪枝春藏红蕚小寒啬暗香迟画角传新曲妆台敛翠睂广平心不动唯许笔端知  

岁暮  

忽忽歳云暮霏霏山雨频鸟啼茅舍静梅映竹篱新陋巷无深辙清酤有善邻中原消息断聊与醉乡亲  

次韵洪总领题花信亭得江楼  

谁为传花信新亭破睡风春囘芳意早客到赏心同酒盏揺江绿诗笺照坐红无由接欢宴危坐正书空  

胡铨  

登南恩望海台  

君恩寛逐客万里听归来未上凌烟阁先登望海台山爲翠浪涌湖拓碧天开目断云飞处终身愧老莱  

张九成  

游南路菩提寺次刁文叔韵  

髙僧居物外有户昼常扃海近知天濶泉甘识地灵一帘春月静数防列山青便卜归与计移文漫勒铭  

双秀峰  

且向城西去休惊雨溅空乱山明灭外古刹有无中笑指双峰翠回看落日红中兴喜无事歌管莫悤悤  

过报恩寺  

篮舆访萧寺烟暝涨春空远树楼头绿残霞山外红昏钟发林杪人语殷桥东囘首都无迹浮生眞梦中  

雨  

已止还复作泻檐声更长苔钱添晚翠梅子试新黄屋里图书润庭前兰芷香倚栏闲觅句水阁夜生凉  

黄公度  

家僮归得王庆长宓消息知留浙中秋举赋此寄怀  

倦仆去复返怜君归未能吟余幽砌月梦破短檠灯地僻人稀到书成鴈莫凭秋风霜翮健天末看飞腾  

倚薄  

茅檐供倚薄藜杖任扶携天入平芜濶山含宿雾低树声风曲折野色晚凄迷容易营生事秋田稻欲齐  

和郑叔友厚题眞如  

南郡趋新幙微官愧野人客怀投寺晚归梦到家频岁月看蓬髩尘埃听巾相随一杯酒且慰百年身  

三月三十日郊外即事  

雨积稻畦白晴麦陇黄野桥排鴈齿山路转羊肠鸟语有时好田家随事忙一年春尽日身迹更他乡壬戌中秋防檄行县与龚实之同宿于琴泉轩  

揺落江城暮招提访旧游泉声终夜雨竹影一秋露湛衣裳冷山空枕簟幽故人怜寂寞抱被肯相投  

晚泊桃源驿奉怀幕府诸公  

下马泊亭人烟接古城半村留晚照万壑送秋声风月思元度文章愧长卿桃源何处在山驿至今名  

冬日道间  

歳熟牛羊饱村寒鸟雀呼霜余山骨露水落涧毛枯归艇鱼网行人问酒垆微躯任南北未觉旅怀  

刘子翚  

岩桂  

凉飔振远村寂寞度清芬山路不知处月窗时夜闻根寒抱石落子半飘云袖手空延伫无才可赋君  

送曽彦思减罢赴阙  

马首成南渡西风木叶疎去程烟雨外馆别离初未试平戎防空懐逐客书汉皇方问赋谁复荐相如  

叠嶂  

益遣归心快愁霖喜乍晴树阴迎马合波影照人清不见云山路时闻樵斧声暮云偏自急相伴隔溪行  

同张守谒蔡子强观砚论琴偶书  

共造中郎室明窗玩好竒砚珍镌子石琴古断孙枝篆鼎香飘逺茶瓯味转迟自慙尘土累清话得移时  

途中  

小市犹依海横桥欲跨汀雨余榕径冷春晚苎田青薄宦低豪气浮生惜壮龄急流归不得忧患饱曽经  

次张守韵  

瓦白霜封缟波清月漾金柝沈秋垒静人语夜堂深故国归何日寒衾事满心庭松怜手植擢榦已弥寻  

次韵张守梅诗  

破雪梅初动南枝更北枝傍墙应折尽背日较开迟晓角惊残梦春愁占两睂狂风将落蕋故入画楼吹  

与原仲至交溪桥  

倦憇春桥午囘环翠碧重乱溪流背海新柳色欺松厌市常思野为官不及农喜逢湖上客谈话得从容  

寄蜀  

有客传归信愁怀得暂寛儿童占鹊喜邻里借书看离蜀秋方半浮湘歳欲阑柴门频洒扫梦想见征鞍  

道中  

微风收宿霭细路绕平臯石乱春流急山寒晓月髙鸟声时出树花气欲侵袍行役兼清赏驱驰未觉劳  

访原仲山居  

寂寂临湖屋湖风为掩门鸟声幽谷树山影夕阳村好事长留客虽贫亦置尊平生枯澹意去此欲谁论  

致明携酒来云际  

有客携家酿敲门访病翁一春寒食过幽寺晚晴中嫩竹扶檐绿残花盖地红牢愁赖君破归意莫悤悤  

次长汀壁间韵  

窜鼠惊残梦萧萧老屋虚风声传远濑寒意入秋蔬客路漂揺入归身憔悴余西窗满残照髣髴似吾庐  

罗愿  

望梅亭【`南安军未至庾岭有亭名望梅兄端翔权军事时所作`】  

节物重阳候风尘庾岭头休论梅子雨才度菊花秋翠壁堪横絶幽亭劝小留谋生兄弟拙一一傍南州  

次韵酬通判刘兄岳阳楼  

蓄纳深无际凭临势易高青春关气象白日散风涛有野张轩乐何人续楚骚古来川浸在闲却汉阴橰鱼龙掀舞后渺莽记空庭地带三苖濶山传二女灵客怀光水月诗笔妙丹青少作杨雄悔惟思草一经  

郑樵  

芗林闲居  

芗林苍翠甚极目可吟诗梅子风前落杏花雨后移清溪通半郭孤月隐疎篱寂寂云山外萧然独自知芗林苍翠甚霁色绕吾庐四靣鸟声寂一庭月影疎有山皆入坐无日不安居好向东墙卧看人献子虚  

晨雨  

东方斜未彻暝色淡初分宿鸟林中噪凄风叶上闻钟鸣催过雨星落避行云独立草堂内涓涓羣动纷  

张公祈  

渡湘江  

春过潇湘渡眞观八景图云藏岳麓寺江入洞庭湖晴日花争发丰年酒易沽长沙十万户游女似京都  

苏籕  

和卷中韩子苍梅花  

先开媚晴昊孤艳断魂时绕树沈烟度凌寒檀晕披参横明月观雪细影娥池结实防防雨君看雀啅枝  

王铚  

晓踏  

晓踏河堤月逢人问去舟已为羁旅客更免别离愁索寞怜同姓丁宁数旧游欲知幽独意风露满城秋  

寄洪驹父  

江山霜落木千里一身归去国怜张翰囘舟为陆机烟林无际远寒叶有声飞何必少陵老悲伤未拂衣徐师川典祝庐山延眞观用送驹父韵饯别  

匡阜如蓬岛欲防风引归烟萝猿啸月云碓水鸣机剰结餐霞侣深随杕锡飞谢公行乐处山翠扑人衣  

幽居  

幽居寂无事晨起伴僧禅晓澹岩前月秋明水底天望乡书断雁问路客囘船阻絶平生友清游有梦传  

寒食  

故国千峰外孤舟一水滨天涯未归客江上欲残春鴈去销魂久花开坠泪频东风吹晚雨芳草路边人  

小立  

茅屋藤萝外凭栏烟霭间乱蝉催暑去急雨带秋还路入双溪口门当四面山诗成题未有翰墨伴清闲  

范浚  

登富阳观山亭  

弭棹依寒渚临亭俯碧川嘶云征海雁椎鼓过风船水濶天低树山空日暝烟拟题江似练终愧谢公贤  

雨后出郊  

晴景收林霭春郊賸物华麴尘官道柳粉艳野墙花竹里草亭古沙边苔径斜遣心知有处发兴渺无涯扶舆穿密竹度彴过前溪霁色烟横野春声水绕畦映山行白鹭迁木韵黄鹂客里贪幽事归时日已西  

游南山晚归  

荒荒日已暮回首兴何长防防纷干穟森疎啸折篁水枯山石露风晚野花香归卧前檐下诗成小雨凉  

次韵茂永兄首夏新晴  

燕落雨知节鸠鸣天欲晴行云飞断碧斜日漏微明笋上竹三径苗肥田一成野人知得饱索酒坐班荆  

春望  

岑楼上独园高槛俯平原野秀风烟合春深草木繁晴山明歴歴远水去浑浑兴出青冥外心随独鹤翻  

张生夜载酒相过  

夜卷一钩帘衣寒觉露霑未经风割面且看月磨鎌玉椀鵞儿酒花磁虎子盐张公鸡黍旧欢笑了无嫌  

周必大  

沈作式署园  

宫槐分影直官柳着行疎画栋飞翚远晴霞散绮余池邀山简马水胜武昌鱼只恐封泥召骖鸾上帝居元宵煮浮圆子前辈似未曾赋此坐间成四韵  

今夕是何夕团圆事事同汤官寻旧味灶婢诧新功星灿乌云里珠浮浊水中歳时编杂咏附此说家风  

再赋  

时节三吴重匀圆万里同溲浮虽有法烹煮岂无功杜喜云抄白徐妨酒复中防勲俱是秫适口不同风  

贑州  

迹落蛮夷地艰危分饱经盘涡随櫂舞惊浪溅船零石乱舟才过峰回眼漫青晚来荒浦宿愁绪转冥冥杨谨仲教授和徐师川中秋赏月诗邀余次韵  

浥露清如洗明河净不流珠圆合浦夜潮盛浙江秋【`卢肇赋八月望潮最盛`】朗咏陈王赋几成法善游广寒非独冷莫为客氊谋  

尤袤  

梅花  

冷艳天然白寒香分外清稍惊春色早又唤客愁生待索巡檐笑嫌闻出塞声园林多少树见尔眼偏明  

腊梅  

破腊惊春意凌寒试晚妆应怜脂粉白故染麴尘黄缀树蜂悬室排筝雁着行团酥与凝蜡难学是生香  

范成大  

晚步东郊  

水墨依林寺青黄负郭田斜阳犹满地片月早中天防防鸦飞急冥冥树影圆西山原自好那更着云烟  

道中  

月冷吟蛩草湖平宿鹭沙客愁无锦字乡信有灯花踪迹随风叶程途犯斗槎君看枝上鹊薄暮亦还家  

寒食郊行书事二首  

野店垂杨步荒祠苦竹丛鹭窥芦箔水乌啄纸钱风媪引浓妆女儿扶烂醉翁深村时节好应为去年丰陇麦欣欣绿山桃寂寂红帆边渔蕝浪木末酒旗风信步随芳草迷途问小童赏心添脚力呼渡过溪东  

赏心亭再题  

天险东南重兵雄百二尊拂云千雉绕截水万崖奔赤日吴波动苍烟楚树昏向无形胜地何以控乾坤  

南楼望雪  

夜月流瑶圃春风满玉都篱疎先剥落树密正糢糊乱防横烟鴈惊啼失木乌醉魂方浩荡风袖不支梧  

花山村舍  

潦退滩滩露沙虚岸岸頽涧声穿竹去云影过山来柳菌粘枝住桑花共叶开庵庐少来往门巷湿苍苔送陆务观编修监鎭江郡归会稽待阙  

见说云门好全家住翠微京尘成岁晚江雨送人归边鎻风雷动军书日夜飞功名袖中手世事巧相违  

新津道中  

雨后郊原净村村各好音宿云浮竹色清溜走桤阴曲沼擎青盖新畦艺绿针江天空濶处不受暑光侵  

豫章南浦亭泊舟  

绣槛临沧渚牙樯插暮沙浦云沈断雁江雨入昏鸦野旷天何近春寒歳未华来朝风一席随处且浮家  

夜发昆山  

岁寒人墐户霜重独登舟弱橹摇孤梦疎篷盖百忧但吟今不乐宁计几宜休惭愧沙湖月年年照薄游  

金山岭  

阪险身频偃崖深首屡囘云浮平地出路拂半天来但阅关山过都忘歳月催湘南初上马犹插早春梅  

嘉陵江过合州汉初县下  

井径东川县山河古合州木根拏断岸急雨沸中流关下嘉陵水沙头杜老舟江花应好在无计防江楼  

小溪县  

刈麦千平陇横槎一小溪梓花红绽碎粟穗绿垂低村妇犹多跣山猿遂少啼东川虽已过锦里尚云西  

鞭春微雨  

旛胜丝丝雨笙歌歩歩尘一年新乐事万里未归人云薄竟悭雪酒醲先受春送寒东作近慙愧耦耕身  

戏题索桥  

织簟匀铺靣排绳强架空染人髙晒帛猎户远张量薄薄难承雨翻翻不受风何时将蜀客东下看垂虹  

夜泊归州【`州有宋玉宅昭君台`】  

旧国风烟古新凉瘴疠清片云将客梦微月照江声细和悲秋赋遥怜出塞情荒山余阀阅儿女擅嘉名  

梅根夹  

辛苦凌波棹平安入夹船日明渔浦网风侧瓦窑烟老圃容挑菜村巫横索钱且投人处宿终夜得佳眠  

咏吴中二灯  

琉璃毬  

龙综缫冰茧鱼文镂玉英雨丝风外绉云网日边明叠晕重重见分光靣靣呈不深闲里趣争识个中情  

万眼罗  

弱骨千丝结轻毬万锦装防云笼月魄寳气绕星芒檀防红娇小梅妆粉细香等闲三夕看消费一年忙  

春晚即事留游子明王仲显  

绣地红千防平桥绿一篙楝花来石首谷雨熟樱桃笑我生尘甑慙君有意袍故人能少驻门径久蓬蒿  

陆游  

溪行【`录一首`】  

篷篛鸣春雨帆蒲挂暮烟买鱼争近市觅火就邻船愁卧醒还醉滩行却复前长年殊可念力尽逆风牵自来福州诗酒殆废北归始稍稍复饮至永嘉括苍无日不醉诗亦屡作此事不可不记也  

尊酒如江绿春愁抵草长但令闲一日便拟醉千场柳弱风禁絮花残雨渍香客游还役役心赏觉茫茫  

送查元章赴防漕  

柳色西门路看公上马时亦知非久别不柰自成悲白发刘宾客青衫杜拾遗分留端有待剩赋竹枝词  

晚泊慈姥矶下二首【`录`】一【`首`】  

山断峭崕立江空翠霭生漫多来往客不尽古今情月碎知流急风高觉笛清儿曹笑老子不睡待潮平  

统分稻晚归  

薄酒不自酌夕阳须汝归橘包霜后美豆荚雨中肥路远应加饭天寒莫减衣老怀忧自切道眼看皆非  

夜思  

露泣啼螀草潮生宿鴈汀经年寄孤舫终夜托丘亭楚泽无穷白巴山何处青四方男子事不敢恨飘零  

秋风  

秋风吹客樯节物叹遐方岁事忽云暮吾行殊未央霜清汉水绿日落楚山苍此去三巴路无猿亦断肠  

沙头  

游子行愈远沙头逢暮秋孙刘鼎足地荆益犬牙州鼓角风云惨江湖日夜浮此生应衮衮高枕看东流  

移船  

沙际舟衔尾相依作四邻暮年多感慨分路亦酸辛折竹占行日吹箫赛水神无劳问亭驿久客自知津  

凭栏  

蝉嘒晚尤壮鸦栖久未安不成浮舴艋故作凭栏杆露重倾荷盖风尖蹙芡盘新秋动归思更觉五湖寛  

泛溪船至巴东  

溪船莫嫌迮船迮始相宜两桨行何驶重滩过不知荒村冦相县破屋屈平祠不柰新愁得啼猿挂冷枝  

夜坐庭中  

人静风褰幔更阑露衣暗窗饥防齧空庑冷萤飞歳月背人去乡闾何日归脱巾还感慨残发不胜稀  

秋晚病起  

心静病良已翛然巾履轻灰深地炉暖日出纸窗明宿雨全消瘴新霜賸得晴井梧深可念无叶送秋声  

劒门关  

劒门天设险北向控函秦客主固殊势存亡终在人栈云寒欲雨关柳暗知春覊客垂垂老凭高一怆神  

摩诃池  

摩诃古池苑一过一消魂春水生新涨烟芜没旧痕年光走车毂人事转萍根犹有宫梁燕衔泥入水门【`蜀宫中旧泛舟入此池曲折十余里本府后门虽已爲平陆然犹号水门`】  

晚雨  

萧瑟度横塘霏微映缭墙压低尘不动洒急土生香声入楸梧碎清分枕簟凉囘头忽陈迹檐角挂斜阳  

晚歩湖上  

云薄漏春晖湖空弄夕霏沾泥花半落掠水燕交飞小倦聊扶防新晴旋减衣幽寻殊未巳画角唤人归  

江楼  

急雨洗残瘴江边闲倚楼日依平野没水带断槎流捣纸荒村晚呼牛古巷秋腐儒忧国意此际又搔头  

初到荆州  

万里泛仙槎归来髩未华萧萧沙市雨澹澹渚宫花断岸添新涨高城咽晚笳船窗一尊酒半醉落乌纱  

梦藤驿  

倦马投孤驿一峰青压门萧条秋浦路荒陋夜郎村地瘴霜常薄林深日易昏百年常作客排闷近清尊  

雨夜  

小雨初凉夜残灯欲暗时病多愁近酒心弱怯题诗旧友殊方少归耕岁晚宜囘头语孤影此意有君知  

冐雨登拟岘台观江涨  

雨气分千嶂江声撼万家云翻一天墨浪蹴半空花喷薄侵虚阁低昻泛断槎壮游思夙昔乘醉下三巴  

东篱杂题  

南陌归虽久东篱兴更新无求觉身贵好俭失家贫引水尝终日栽花又过春桃源不须觅已是葛天民  

别张敎授归独登拟岘  

小阁敞朱扉停车暂息机行人呼晚渡防妇浣秋衣霜树欹危堞风鸦满落晖登临客愁里况是送将归  

雪中登云泉上方  

滃滃云堆上茫茫雪海中煎茶诗坐客打竹课蛮童冰谷鸣饥鹤烟汀立断鸿归来更堪喜葑火满炉红  

雪霁归湖上过千秋观少留  

纵辔不嫌远逢山犹一登夕阳波渺残雪墖层层折竹横遮道饥乌下啄冰欲归还小驻倚杖对崚嶒  

晨起  

小雨湿清晓新莺啼早春年光惊病眼节物属闲身巴峡东连楚蟠山北控秦远游端可继敢恨素衣尘  

自妙相归将至杜甫堰舟中作  

斜阳发东郭初夜转西城寺阁疎钟动渔村远火明苍茫林霭灭扑漉水禽惊渐喜吾庐近遥闻过埭声  

梅雨陂泽皆满  

雨暗迷行路溪深没旧痕汪汪牛湩白盎盎酒醅浑暖浸千畦稻横通十里村羣蛙更堪笑鼓吹闹黄昏  

野步书触目  

村落初过雨园林殊未霜幽花杂红碧野橘半青黄飞鹭横秋浦啼鸦满夕阳最怜山脚水撩乱入陂塘  

邻曲小饮  

早稻喜登场相呼集野堂迎霜新美近社浊醪香茅屋滴残雨竹篱围夕阳新丰不须作眞个是吾乡  

独立  

独立柴荆外颓然一秃翁乱山呑落日野水倒寒空忧患工催老飘零敢讳穷渔歌亦何恨凄断满西风  

村舍  

空谷人稀到新寒病顿轻晨霜催小猎宿雨润新耕草莽秦驰道云烟越故城千年不磨灭惟有暮山横  

骨相  

骨相元知薄功名敢自期病侵强健日闲过圣明时形胜轮台地飞腾瀚海师江湖虽万里犹拟缀新诗  

晨兴  

倦枕厌寒夜起寻残火温喈喈众鸡动耿耿一灯昏野气増霜力窗光淡月痕早朝非老事且复灌吾园  

小雨  

细细湿春光霏霏破夕阳卧闻惊倦枕起看入虚堂映叶莺犹啭争泥燕正忙闲愁无遣处谁与共飞觞  

溪竹  

霜落水初澄星繁月未升近村闻野犬隔浦见秋灯多病乃如许微寒已不胜平生邻曲意移棹避渔罾  

题跨湖桥下酒家  

湖水绿于染野花红欲然春当三月半狂胜十年前小店开新酒平桥上畵船翩翩幸强健不必愧华顚  

小憩村舍  

藤梢维艇子烟际觅人家小妇篸新麦羣童摘晚茶溪云易成雨崖树少开花聊寄平生快青鞋到若耶  

平水  

水悍溪桥败沙颓野径移年华入诗卷心事付笻杕雨霁鹁鸠喜春归鶗鴂知客庖消底物麦饭荐莼丝  

郡斋偶书  

白首奉鱼书萧然一事无吏闲晨已散人醉暮相扶卷野收禾黍连江下舳舻山城君勿诮东北是皇都  

晨起  

衣润薰笼暖灯残漏箭长鸣鸡带窗月立马怯庭霜病骨阴晴觉官身早夜忙火城那复梦愁絶软尘香  

过村店有感  

细篾络丹柿枯篱悬碧花炊烟生旅灶野水漱寒沙栖鸟争投树归牛自识家恍然游蜀路搔首忆天涯  

泛湖至东泾  

春水六七里夕阳三四家儿童牧鵞鸭妇女治桑麻地僻衣巾古年丰笑语哗老夫维小艇半醉摘藤花湖光分别浦岭路过前村泉石相萦带云烟互吐吞耕犂无易业邻曲有通婚试觅诛茅地吾将遗子孙  

小园独立  

草香无处觅花嫩不禁飞泽国春归晚柴门客过稀新泥添燕户细雨湿莺衣倚杖临阶久衰翁气力微  

六七月之交山中凉甚  

城市方炎热村墟乃尔凉拂窗桐叶下绕舍稻花香独鹤警秋露双萤明屋梁卧闻机妇织感叹夜初长  

思蜀  

来从云栈北行度雪山西故事谈金马遗踪访石犀闲情澹于水豪饮醉如泥坏壁尘封遍何人拂旧题玉食峨嵋栮金虀丙穴鱼常思晚秋醉未与故人疎白发当归隐青山可结庐梅花消息动怅望雪消初【`余昔在犍为师伯浑王志夫张功夫王季夷莹上人辈以秋晚来访乐饮旬日而去`】  

山家暮春  

绕屋清阴合縁堤绿草纤起蚕初放食新麦已磨鎌苦笋先调酱青梅小蘸盐佳时幸无事酒尽更须添  

初夏  

笋生遮狭径溪涨入疎篱渐及分秧候还当煮茧时雨昏鸡共嬾米尽防同饥村巷无来客清羸只自知  

秋夜  

清夜不成寐出门还浩歌断云微翳月薄露不倾荷络纬知时早梧桐柰汝何非关老怀恶秋物感人多  

小园  

新作小溪园牵藤迮缚门钓船横北渚樵路接东村静坐依林樾慵眠傍竹根还家日已夕栖雀闹黄昏  

初晴野歩  

入市路三义缘山港半斜疎篱带残雪幽窦泻湍沙好鸟晴相语芳兰暖欲芽病余无脚力随处憩人家  

偶书  

身放江湖远年推里巷尊邻翁分酒子羽客借桐孙决决冰消涧纤纤柳映门小车非汉相时亦到前村  

晨起  

晨起梳头嬾披衣立草堂雾昏全隐树气暖不成霜滩急囘鱼队天低衬雁行新春犹一月已觉日微长  

方池  

莫笑方池小清泉数斛寛照花红锦烂洗砚黑蛟蟠日取供茶鼎时来掷钓竿秋风过栏角也解作微澜  

东村散歩有怀张汉州  

扶杖村东路秋来始此囘寒鸦盘阵起野菊卧枝开忧国丹心折怀人雪髩催房湖八千里那得尺书来  

西城  

市步羣嚣散关门夕照明河流倒桥影雪野聚鸟声繁杵闻深巷寒烟下废城悤悤船尽发争趂早潮平  

闷极有作  

贵已不如贱狂应又胜痴新寒压酒后微雨种花时堂下藤成架门边枳作篱老人无日课有兴即题诗  

晚泊  

楼上呜呜角桥边防防灯聚沙新到鴈趂渡独归僧日隐山光暗天低海气蒸居人笑老子醉发乱鬅鬙  

幽居  

雨霁鸡栖早风高雁阵斜园丁刈霜稻村女卖秋茶缺井磨樵斧枯桑系钓槎客来那用问此是放翁家  

春行  

篛防丝丝雨芒鞵防防泥柳斜风带北花敛日平西社酒夸新压春芜喜遍犂深村无客过父子自扶携  

春晚杂兴  

寂寂野人家柴扉傍水斜僧分晨鉢笋客共午瓯茶燕户添新土蛛丝罥落花悠然便终日惟此送年华池靣萍初紫墙头杏已青携儿撑小艇留客坐孤亭相法无侯骨生年値酒星正须遗万事莫遣片时醒  

晚归舟中作  

路入芙蓉浦家依防防村急滩双鹭立平野万鵶翻市散人争渡僧归寺掩门凄凉诵新句招得欲残魂  

小舟过吉泽效王右丞  

泽国霜露晚孤村烟火微本去官道远自然人迹稀木落山尽出钟鸣僧独归渔家闲似我未夕闭柴扉  

野兴  

荷锄通北涧腰斧上东峰秋水清见防晓云深几重咚咚传社鼔渺渺度楼钟归觅村桥路诗情抵酒浓  

秋晚  

庭草犹残绿溪枫已半丹谁知此翁健又见一年寒幻境槐安梦危机竹节滩如今浑过尽摩腹且加餐  

舟中作  

沙路时晴雨渔舟日往来村村皆画本处处有诗材炊黍孤烟晚呼牛一笛哀终身看不厌岸帻兴悠哉  

露坐  

落月无留照残河亦已倾坠枝双鹊袅黏草一萤明暑令忘三伏凉飔逼五更为怜荷泻露故起绕池行  

东村  

雨霁山争出泥干路渐通稍从牛屋后却过鹳巢东决决沙沟水翻翻麦野风欲归还小立为爱夕阳红  

幽居初夏  

路绕长堤北家居小市西陂塘晨饮犊门巷午鸣鸡妇喜蚕三幼儿夸雨一犂衰翁亦于浪未怕屐沾泥梅坞青黄子草陂红紫花双鵞朝戯浦羣鸭暮还家赤脚挑残笋苍头摘晚茶出门逢野老满意说桑麻  

连日治圃至山亭又作五字  

薙圃课僮奴争前不待呼水泉经雨壮蓁莽得霜枯高树鸣双鹊清池下两鳬暮年惟乐此余念一毫无好竹千竿翠新泉一勺冰残芜衬落日老木上寒藤细磴欹难过危栏曲可凭归时忽已暮防防数渔灯  

初夏  

麦秀微寒后梅黄细雨前湖滩初集鹭堤柳未鸣蝉琴带轻阴润巾因小醉偏晚来幽兴极又上钓鱼船  

小立  

红树园庐晚碧花篱落秋荒陂船防鸭断岸笛呼牛酒贱村村醉山寒寺寺幽聊须岸乌帻小立埭西头  

九月十八日至山园是日颇有春意  

乌藤眞好友伴我出荆扉落叶纷如积鸣禽暖不归露浓松鬛长土润术苗肥未尽寻幽兴还家趂夕晖  

舟中夜坐  

风露浩无际星河澹欲倾遥知并船客闻我咏诗声水鸟横江去渔舟背月行神清不成寐隐几待窗明  

秋晚  

门巷清如水情怀澹似秋诗吟唐近体谈慕晋高流托命须长镵浮家只小舟江南烟雨岸何处不堪留  

独立  

午醉初醒后回廊独立时斜阳明雨叶乳鹊袅风枝违俗虽堪笑师心颇自奇傍人疑徙倚向道是寻诗  

幽栖  

何处是幽栖城南路少西杨花穿户入燕子避帘低棋局聊相对茶炉亦自防溪头云易合晚雨又成泥  

无客  

今日了无客翛然麈柄闲砚涵鸲鹆眼香斮鸪班木落风初劲云低雨尚悭西湖未暇到卧看曲屏山  

晚行舍北  

逆旅将归客扶衰取次行霜浓木叶尽水落岸痕生鳬雁浮寒浦牛羊满晚晴东村隔烟寺杳杳送钟声  

明日又来天微阴再赋  

河岸风樯远村陂牧笛长短篱围麂眼幽径绕羊肠照水须睂见搓橙指爪香衣裘又关念碪杵满斜阳  

独处  

白防敷牀稳乌藤倚壁斜灰深惟画字灯暗不成花似客犹居里如僧未出家孤村夜无月何事有啼鸦  

园中书触目  

气候今年晚浓霜始此囘残梧未全槁晚菊有初开乌桕先枫赤寒鸦后雁来西窗夕阳暖摘橘荐新醅【`乌桕未霜而叶丹寒鸦必得霜乃至`】  

访客至近郊  

访客西郊路停车小苑门闲云寜有雨澹日不成暄鹭下青苹浦鸦啼绿树村还家未索莫随分具鱼飱  

河桥晚归  

曲巷连新市层楼近小桥青帘犹滴雨绿浦恰通潮帘影晴方见笙声冷未调斜阳觅归路偏爱玉骢骄  

宿北钱清  

晡时理舟楫甲夜泊钱清虀饼依然美【`店家虀麫有名已六十年矣`】渔灯特地明酒旗阑道出风浪拍船鸣未说乡闾喜江山亦有情  

闲游  

触热辞行在扶衰返故丘乱蝉催落日病叶报新秋秣蹇投山驿寻诗倚寺楼不因行万里那信此生浮  

出行湖山间杂赋  

老入新年健春逢小雨晴偶因寻酒去又作绕村行塘水苍鵞戏郊原黄犊鸣闲身有乐事倚杖看农耕  

露坐  

略彴方塘北筼筜小堑东荷盘倾夕露茨觜拆秋风磔磔禽移树茫茫月堕空诗材随处足尽付苦吟中  

小园  

萧散遗尘事栽培得小园土松花意活林暖鸟言繁飱酪供晨鉢葅芹荐晚尊余年君莫问送老向孤村  

梅市  

去去浮官浦悠悠数客樯蓼花低蘸水枫树老经霜箫鼓迎神闹鉏耰下麦忙城西小市散归艇满斜阳  

东村  

信脚村墟路归来日未西波清鱼队密风小鹊巢低白水初平岸青芜亦遍犂市垆多美酒饭具不须赍  

舍南杂兴  

麻菽连枝熟柴荆尽日关临池惊鹭起倚柱待云还倦憩石腰鼓行携铜博山老人无定意所到即开顔【`石工琢石作杕鼓様以坐`】  

题僧庵  

细路穿云坞危桥渡野塘人稀土花碧屋老瓦松长忧患双蓬髩装资一布囊烧薪借余暖今夜有新霜  

秋夜  

落叶鸣遥夜啼螀送暮秋不知何许笛故作此时愁青海三年戍黄旗万里侯何如石帆下烟雨钓沧洲  

题野店壁  

断藁投衣槖残壶挂马鞍寺荒寻店久桥败渉溪寒道里无人问题名拂壁看平生惯行役随处得加餐  

初夏杂兴  

隐趣与谁论深居湖上村避兰宁改路惜笋不开园庭草饶生意溪沙记涨痕愁来时浅酌随事有鸡豚  

暇日登东冈  

双屦青芒滑轻衫白苎凉云生半岩润麝过一林香童子持棋局防人馈粟浆归来更清絶澹月满林塘  

十月十五夜对月  

离海月盈丈寒光万里明众星敛将尽一镜独徐行重露滴松鬛高风吹鹤声老来殊畏冷不尽倚栏情  

西村晚归  

小坞花垂尽平堤草次迷日长莺语久风定絮飞低子响闻棊局舟横傍钓溪归途不知处依约埭东西  

杂感  

春晚晴还雨杯深醉复醒溪添半篙绿山可一窗青药品随长镵花名记小屏闲身幸无事吟啸送余龄  

夏中杂兴  

小响风吹叶微痕雨防池兴来闲弄笛客散自收棊忽忽寻残梦时时足小诗出门俄已暮忘却野人期  

湖上夜赋  

冉冉秋将至沈沈夜向晨河随天渐转露洗月如新瘦竹过睂杖轻纱折角巾渔歌四靣起烟水浩无津  
