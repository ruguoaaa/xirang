---
title: 第9部分
index: true
icon: editor
order: 9
category:
  - 诗藏
  - 诗集
  - 御制四朝诗 宋金元明
tag:
  - 钦定四库全书
  - 集部八
  - 总集类
  - 张豫章
  - 清
---

## 御选金诗卷五  

五言古诗三  

元好问  

箕山  

幽林转隂崖鸟道人迹絶许君栖隐地唯有太古雪人间黄屋贵物外只自洁尚厌一瓢喧重负宁所屑降衷均义禀汨利忘智决得陇又望蜀有齐安用薛干戈几蛮触宇宙日流血鲁连蹈东海夷齐采薇蕨至今阳城山衡华两丘垤古人不可作百念肝肺热浩歌北风前悠悠送孤月  

缑山置酒【`同内翰冯文叔献雷兄希顔赋诗分韵得賔字`】  

灵宫肃清晓细柏含古春人言王子乔鹤驭此上賔白云山苍苍平田木欣欣登髙览元化浩荡融心神西望洛阳城大路通平津行人细如蚁扰扰争红尘蓬莱风涛深髩毛日夜新殷勤一杯酒愧尔云间人  

光武台  

东南地上游荆楚兵四冲游子十月来登髙送长鸿当年赤帝孙提劒起蒿蓬一顾滍水断再顾新都空雷霆万万古青天看飞龙岿然此遗台落日荒烟重谁见经纶初指挥走羣雄白水日夜东石麟几秋风空余广武叹无复云台功  

颍亭留别【`同李冶仁卿张肃子敬王元亮子正分韵得画字`】  

故人重分携临流驻归驾乾坤展清眺万景若相借北风三日雪太素秉元化九山郁峥嵘了不受陵跨寒波淡淡起白鸟悠悠下怀归人自急物态本闲暇壶觞负吟啸尘土足悲咤回首亭中人平林澹如画  

防亭  

春物已清美客怀自幽独危亭一徘徊翛然若新沐宿云淡野川元气浮草木微茫尽楚尾平逺疑杜曲生平逺游赋吟讽心自足朅来着世网抑抑就边幅人生要适情无荣复何辱乾坤入望眼容我谢羁束一笑白鸥前春波动新绿  

出京【`史院得告归嵩山侍下`】  

从宦非所堪长告欣得请驱马出国门白日触隆景半生无根着飘转如断梗一昨随牒来六月阻归省城居苦湫隘羣动日蛙黾慙愧山中人团茅遂幽屏尘泥久相浣梦寐见清颍矫首孤飞云西南路何永  

防水  

防水复防水东望鴈行没殷勤一杯酒遥酹防亭月永怀紫髯郎冠佩见突兀岩岩石青峙郁郁松秀发徘徊功名防脱落豪侠窟中州有士论指与雷李屈挂弓须扶桑洗劒必溟渤皇天靳美器一世惜英物神交付冥漠生气凛毛发古来天下马万里入超忽良乐不并世燕市空骏骨狂歌呌秋云北风撼林樾  

赠答刘御史云卿  

旧闻刘君公学经发源深骅骝万里气圣途已骎骎大梁语三日副我夙所钦濂溪无北流此道日西沈百年牛山木不复秀穹林南风虽寥寥闻弦犹赏音独怜夸毗子一我无古今共学君所贪适道我岂任相酬无别物徒有好贤心  

老鹤何许来澹与孤云同相值太虚室悠然复西东圣学要深谈别君惜悤悤何时沂水上同咏舞雩风送钦叔内翰并寄刘达卿郎中白文举编修二首  

忽忽岁云暮烈烈风霜威举头望长安游子从此归我有平生怀爱君如连枝半年姜肱被所乐良不赀尚恨人事异离合无定时送君酒一杯侑以弹铗辞上言行路难下言长相思  

古人遥相望每恨不同时同时得古人欢乐良在兹君归岂不佳交游满京师门前车马来笑言慰所思细话洛阳事髙咏嵩山诗宫壶发新篘宫梅耿幽姿故应刘与白亦复念微之  

饮酒五首【`襄城作`】  

西郊一畞宅闭门秋草深牀头有新酿意惬成孤斟举杯谢明月蓬荜肯相临愿将万古色照我万古心去古日已逺百伪无一真独余醉乡地中有羲皇淳圣敎难为功乃见酒力神谁能酿沧海尽醉区中民利端始萌芽忽复成祸根名虚买实祸将相安足论驱驴上邯郸逐兔出东门离官寸亦乐里社有拙言【`离官寸亦乐晋俚谚云然`】  

万事有定分圣智不能移而于定分中亦有不测机人生桐叶露见日忽已晞唯当饮美酒傥来非所期此饮又复醉此醉更酣适徘徊云间月相对淡以黙三更风露下巾袖警微湿浩歌天壤间今夕知何夕  

后饮酒五首【`阳翟作`】  

少日不能觞少许便有余比得酒中趣日与杯杓俱一日不自浇肝肺如欲枯当其得意时万物寄一壶作病知柰何妾妇良区区但愧生理废饥寒到妻孥吾贫盖有命此酒不可无  

金丹换凡骨诞幻若无实如何杯杓间乃有此乐国天生至神物与世作酣适岂曰无妙理滉漾莫容诘康衢吾自乐何者为帝力大笑白与刘区区颂功德  

客从崧少来贻我招隐诗为言学仙好人间竟何为一笑顾客言神仙非所期山中如有酒吾与尔同归酒中有胜地名流所同归人若不解饮俗病从何医此语谁所云吾友田紫芝紫芝虽吾友痛饮真吾师一饮三百杯谈笑成歌诗九原不可作想见当年时  

饮人不饮酒正自可饮泉饮酒不饮人屠沽从击鲜酒如以人废美禄何负焉我爱靖节翁于酒得其天厐通何物人亦复为陶然兼忘物与我更觉此翁贤  

少林  

云林入清深禅房坐萧爽澄泉洁余习髙鸟唤长往我无豹姿谩有紫霞想回首山中云灵芝日应长  

刘曲龙潭  

层氷积浩荡陵谷低吞吐窈窕转幽壑突兀开净宇回头山水县亦复堕尘土孤云铁梁北宇宙一仰俛风景初不殊川涂忽修阻寒潭海眼净黕黑自太古蛰龙何年卧万国待霖雨谁能裂苍崖雷风看掀举【`山中人岁旱则转大石入潭中以骇龙瞬息致雨故云`】  

龙门杂诗  

石楼绕清伊尘土天所限人言无僧久草满不复刬滩声激悲壮山意出髙蹇当年香山老挂冠遂忘返髙情留诗轴清话入禅版谁言海山去萧散仍在眼溪寒不可渉倚杖西林晚  

丰山怀古  

丰山一何髙古屋苍烟重开门望吴楚鸟去天无穷连山横巨鼇白水亘长虹川原郁佳气自古南都雄炎精昔季兴卧龙起隆中落落出奇策言言揭孤忠时事有可论生晩恨不逢汉贼不两立大义皎日同吴人操等耳忍与分河潼夺操而与权何以示至公一民汉遗黎尺地汉故封守民及守土天地与相终不能御冦讐顾以冦自功旣异鸿沟初又非列国从一劵捐半产二祖宁汝容端本一已失孤唱谁当从至今有遗恨庙栢号隂风旧闻清泠渊天籁如撞钟山径野人语诞幻欺孩童开元有乱阶鹿饮温泉宫黄猿何为者乃尔能啸凶乾坤之大音久郁理当通清霜旦夕落伫尔惊羣聋【`孔明自谓汉室季兴清泠渊黄猿出见庙碑述开元事`】  

乙酉六月十一日雨  

一旱近两月河洛东连淮骄阳佐大火南风卷黄埃草树青欲干四望令人哀时时怪事发雨雹如李梅我梦天河翻崩腾走云雷今日复何日駃雨东南来元气淋漓中焦卷意已回良苗与新颖郁郁无边涯书生如老农苦乐与之偕闾阎闻吉语一笑心顔开酉年酒如浆干溢安能烖惟当作髙廪多具尊与罍家人笑问我君田安在哉【`駃雨与快同音见魏志`】  

种松  

百钱买松羔植之我东墙汲井浣尘土插篱防牛羊一日三摩挲爱比添丁郎昨宵入我梦忽然变昂藏昂藏上云霄惨淡含风霜起来月中看细鬛攒针芒惘然一太息何年起明堂邻叟向我言种木本易长不见河畔柳顾盼百尺强君自作逺计今者何所望  

采杞  

仙苗不择地榛莽散秋实微霜绿未陨浓露红欲滴方书尚服饵僮仆课采拾花叶久已餍功实从此得苦荼荐竒味凡醖化灵液人传东坡事世验西河术诳口亦自佳轻骨况可必维物多似是致用相万一向非观玉篇谁为分杞棘  

宿菊潭  

田父立马前来赴长官期父老且勿往问汝我所疑民事古所难令才又非宜到官已三月惠利无毫厘汝乡之单贫宁为豪右欺聚讼几何人健鬬复是谁官人一耳目百里安能知东州长官清白直下村稀我虽禁吏出将无夜叩扉教汝子若孙努力逃寒饥军租星火急期防切勿违期会不可违鞭朴伤汝肌伤肌尚云可夭阏令人悲  

观淅江涨【`淅水今在郧阳见水经注非浙江也`】  

一旱千里赤一雨垣屋败淅固以江名暴与众壑防初惊沙石卷稍觉川谷隘雷风入先驱大块供一噫千帆鼓前浪万马接后派崩崖不暇顾拔木无留碍凭陵如借势洄伏各有态平分乍舒徐怒触忽碎坏云蒸楚树杪雪映商岭背彷佛千丈潮怳与海门对佽飞鬬蛟鳄燃犀出鳞介阳侯富隂族万首露光怪翠蕤淡偃蹇钲鼓乱磕永怀疏凿力重叹神禹大乾坤海为壑未碍变横溃纳污非无处流恶聊自快投诗与龙盟涤荡烦一再【`时拜大赦五日矣`】  

鹤雀崖北龙潭  

层崖閟顽隂水木深以阻湍声半空落汹汹如怒虎风生木叶脱魄动不敢语何年浑沌窍灵物此栖处初从一线溜开凿到神禹云雨鼓飞浪喷薄齐万弩藏珠骊龙颔百斛快一吐油油入无底细散不濡缕归藏海有穴泛溢愁下土南峰天一柱万古镇幽府江山有奇探落景廹行旅多惭茹芝人终年看飞雨  

五松平  

竹港晨露白石门秋气寒湍流落涧壑细路深茅菅江平白石出竟日沿清湾四顾不见人山鸟时间闗苍崖入地底烟霭青漫漫力尽不能过却坐空长叹青天白云间可望不可攀虚名竟何得行路乃尔难  

赠答杨焕然  

诗亡又已久雅道不复陈人人握和璧燕石谁当分闗中杨夫子髙谊世所闻十年尚白藜藿甘长贫有来河水篇四海付斯文斯文有定在桓生知子云古来知已难万里犹比邻千人国中和要非心所亲东楚西南秦望君劳我神相逢不得语别去徒殷勤白云不可赠相思秋复春  

送诗人李正甫  

阳和入枯株霭霭含芳津山头太古石不与万物春朝从木客游暮将山鬼邻紫芝仅盈匊幽兰不充纫青云入长吁肝胆空轮囷我尝读君诗天趣触眼新秦游得豪宕晋产余真淳怒虎不受唾骇鹿未易驯安坐谁不如半生走逡巡苍苍不可问藐藐谁当亲青山碾为尘白日无闲人空歌东野曲不救西州贫  

晓发石门渡湍水道中  

疎星淡秋明隂霞绚朝映积雨成坐愁晨光动幽兴石门归驭引湍浦渔舠并旷荡万景新归藏四山静平湖风漪绿逺岸秋沙净洋洋游鱼逝泛泛轻鸥泳隐显乖夙心感遇见真性倦游时自悼违已将安竟忧端从中来茫茫发孤咏  

放言  

韩非死孤愤虞卿着穷愁长沙一湘累郊岛两诗囚人生定能几肺肝日相讐井蛙奚足论裈虱良足羞正有一朝乐不偿百年忧古来帝王师或从赤松游大笑人间世起灭眞浮沤曾是万户封不博一掉头有来且当避未至吾何求悠悠复悠悠大川日东流红顔不暇惜素发忽已稠我欲升嵩髙挥杯劝浮丘因之两黄鹄浩荡观齐州  

李道人崧阳归隐图  

北山范寛笔老硬无妍姿南山小平逺澹若韦郎诗崧阳古僊村佳处我所知长林连玉华细路入清微连延百余家柴门水之湄桑麻蔽朝日鸡犬通垣篱愧我出山来京尘满山衣春风四十日梦与孤云飞可笑李山人嗜好世所希逢人觅诗句不恤怒与讥道人本无事何苦尘中为京师不易居我痴君更痴山中酒应熟几日是归期  

黄公庙  

羇客无恒居六月走长路清风黄公祠地古欣所遇劒飞素灵哭龙跃云雨赴堂堂文成君谈笑取帝傅功名要有命隂相果何预谁谓圯上人异事惊竹素河清不可俟筋力疲世故袖间一编书尘埃叹迟暮  

学东坡移居  

谁谓我屋寛寝处无复余谁谓我屋小十口得安居南荣坐诸郎课诵所依于西除着僮仆休沐得自如老我于其间兀兀穷朝晡起立足欠伸偃卧足展舒窗明火焙暖似欲忘囚拘屋前有隙地客舍不可无花阑及菜圃次第当耘锄东野载家具家具少于车我贫不全贫尚有百本书  

故书堆满牀故物贮满箱浑浑商宝鬲累累汉铜章杖饰昭敬防严卯诃瘅刚雷纹绕杖节兽面出佩璜私印刻玉尊玊斗蛟龙翔逸少留半纸鱼网非硬黄亦有昙首帖不辨作鴈行雪景睿思物宣政旧所藏晋公古渔父浩歌濯沧浪因观宫骑图卧駞识提囊谿石含余润奚墨凝幽香南荣挂风响云裾佩铿锵镜背先秦书八字环中央读之三太息此日何时光  

壬辰困重围金粟论升勺明年出青城瞑目就束缚毫厘脱鬼手攘臂留空槖聊城千里外狼狈何所托诸公颇相念余粒分鳬鹤得损不相偿坏土塡巨壑一冬不制衣缯纩如纸薄一日仅两食强半杂藜藿不羞蓬累行粗识瓢饮乐敌贫如敌冦自信颇亦慤儿嗁饭箩空坚阵为屡却沧溟浮一叶渺不见止泊五穷果何神为戏乃尔虐  

旧隐嵩山阳笋蕨丰餽饷新斋淅江曲山水穷放浪乾坤两茅舍气压华屋上一从陵谷变归顾无复望渔樵忆往还风土梦闲旷怳如悟前身姓改心不忘去年住佛屋尽室寄寻丈今年僦民居卧榻碍盆盎静言寻祸本正坐一出妄青山不能隐俛首入羇鞅巢倾卵随覆身在顔亦强空悲龙髯絶永负鱼腹葬置锥良有余终身志悲怆  

国史经防乱天幸有所归但恨后十年时事无人知兴废属之天事岂尽乖违传闻入仇敌秖以兴骂讥老臣与存亡髙贤死兵饥身死名亦灭义士为伤悲哀哀淮西城万夫甘伏尸田横巨擘耳犹为谈者资我作南冠录一语不敢私稗官杂家流国风贱妇诗成书有作者起本良在兹朝我何所营暮我何所思胸中有茹噎欲得快吐之湿薪满眼破砚氷生髭造物留此笔吾贫复何辞  

此州多寓士论年悉肩随风波同一舟奚必骨肉为倪家莲花白每酿必见贻季昌妙琴事足以相娯嬉郭侯家多书篇帙得徧窥赵子笃于学间以问所疑王生旧邻舍穷达心不移千里访存殁十口分寒饥独有仲通甫天马不可羁直以论诗文稍稍窥籓篱永怀王与李朔漠行当归书来闻吉语报我脱絷维慙非一狐腋不直五羖皮我作野史亭日与诸君期相从一笑乐来事无庸知  

厯下亭怀古分韵得南字  

东秦富佳境北渚擅名谈兹游亦已久才得了二三南山压城头十里奎与函洑流出地底城隅满潭金丝弄晴光玉玦响空嵌清涟通画舫秀木深云龛华峰水中央郁郁堆岚荷华望不极绿净纷红酣毒热非山阳卑湿无江南承平十万户他州隔仙凡劫火土一丘树老草不芟巧尽露天质到眼皆奇探千年厯下亭规模见覃覃怀贤成独咏胜赏何繇参  

济南庙中古桧同叔能赋  

亭亭祠宫桧郁郁上云雨扶持几年来造物心独苦青余玉川润根入铁岸古虽含栋梁姿斤斧安得取沇洑地中久骇浪思一鼓天柱屹不移水国奠平土乾坤此神物甲乙存世谱濑乡留耳孙阙里传鼻祖秦松徒自污蜀柏聊共数防待十抱成兹焉重摩拊  

别李周卿二首  

行路涩于棘单车望千山歌君归云曲清涕留余潸六年河朔州动辄得谤讪惟君笃髙谊日来款柴闗古交松柏心今交桃李顔古人去不返古道挽不还相思一尊酒幽恨寄山间  

城居日鼃黾局促复局促去作山中客放浪谁检束溪光淡于氷山骨浄如玉怀我同心人团茅住深竹垂纶鲜可食种秫酒亦足石坛三万丈醉眼天一粟安得万里风相从两黄鹄【`周卿学有渊源东州诗人未见其比与予约西游如诗中所説`】九日读书山用陶诗露凄暄风息气清天旷明为韵赋十诗  

行帐适南下居人局庭户城中望青山一水不易渡今朝川涂静偶得展衰步荡如脱囚拘广莫开四顾半生无根着筋力疲世故大似丁令威归来叹墟墓乡闾防乱久触目异平素枌榆虽尚存岁晏多霜露  

今日复何日霜气倐已凄登髙有佳招山中古招提翩翩刘公子王田重相携乾坤动诗兴涧壑忘攀跻霍侯家甚贫劣有酒与鸡城居厌鼙鼓移家此幽栖世网不易逃所向皆尘泥何以濯吾缨林间有清溪  

山腰抱佛刹十里望家园亦有野人居层崖映柴门昔我东岩君曾此避尘喧林泉留杖屦岁月归琴尊翁今为飞仙过眼几寒暄苍苍池上柳青衫见诸孙疎灯照茅屋新月入頽垣依依览陈迹恻怆不能言【`茅屋二句先人诗`】霜气一匽薄杳杳秋山空临髙望烟树黄落杂青红造物故豪纵穷秋变春容锦障三百里不尽台山东灿灿黄金华罗生蒿艾丛野人不知贵幽香散秋风秋物自横陈顾揖苦不供谁能揺醉笔吐句凌清雄  

宇宙有此山阅世过鸟疾何人不此游名姓宁复识兹辰世所重前代多盛集柴桑有故事二谢留俊笔并数孟与桓此外谁记忆人生百年内踏地皆陈迹独惟我軰人兴怀念今昔山林与泉壤自古长太息  

赏心古难并暮景日易费故人成此游尊酒重相慰新诗互酬唱清谈见滋味鳄鲵方偃蹇鼃黾共腾沸悬险剧褒斜清浑杂泾渭争教十围腹满贮忧与畏情亲到眞率宁复转喉讳郑重伯雅生借汝聊吐气  

往年在南都闲闲主文衡九日登吹台追随尽名卿酒酣公赋诗挥洒笔不停蛟龙起庭户破壁春雷轰堂堂髯御史痛饮益精明亦有李与王玉树含秋清我时最后来四座颇为倾今朝念存没壮心徒自惊  

我在正大初作吏淅江边山城官事少日放淅江船菊潭秋华满紫稻酿寒泉甘腴入小苦幽光出清妍归路踏明月醉袖风翩翩父老遮我留谓我欲登仙一别半山亭回头余十年江山不可越目断西南天  

吾山一何髙清凉屹相望龙头出白墖佛屋压青嶂云光见秋半旭日发豪相峨峨宝楼阁金界俨龙象乡曲二十年香火阙瞻向金花香緜芊梦想云雨上福田行欲近重为诗酒障终当陟层巓放眼天宇旷  

紫微老仙伯少日见承平甲子五百余双瞳益清明披庄不盈尺翛然澹无营庭柯挂秋蔬老树风泠泠我有年德尊公深乡曲情思得菊潭酒为公制颓龄作诗语同游明年复寻盟看公九节杖翩翩上峥嵘  

梨花海棠二首  

梨花如静女寂寞出春暮春工惜天眞玉颊洗风露素月淡相映萧然见风度恨无尘外人为续雪香句孤芳忌太洁莫遣凡卉妬  

妍花红粉妆意态工媚妩窈窕春风前霞衣欲轻举金盘渺华屋国艳徒自许依依如有意脉脉不得语诗人太冷落愁絶残春雨  

题张左丞家范寛秋山横幅  

层崕閟长隂细径缘絶巘梯云防干峻廓廓清眺展斜阳半天赤飞鸟大江逺清霜张秋气草树生意翦风雪斫坚敌旗斾纷仆偃峥嵘峰峦出莽苍林薄晩盘盘范家笔老怀寄髙蹇经营入惨淡得处乃萧散嵩丘动归兴突兀青在眼何时卧云身团茅遂疎嬾  

宿张靖田家【`地属寿阳`】  

川涂尽坡陀岭路入荒梗微茫望烟火向背得庐井残民安朴陋倦客喜幽屏儿童闻叩扉租吏有余警两崖纷丛薄砂石立顽犷湍流落空嵌百折不容骋山深饶风露夜气凄以耿园花淡相望边月空照影深居苦不早素发忽垂领谁谓林野人兹焉惜清景  

宝严纪行  

隂崖转清深秋老木坚瘦城居望巳逺步觉脱氛垢宝严夙所爱丈室方再叩曛黒才入门径就石泉潄遥遥金门寺宝焰出岩窦我岂无尽公昔见今乃又同来二三子寝饭故相就况有杜紫微琴筑终雅奏曈曈上初日深樾炯穿漏逶迤陟西巘万景若迎候絶壁三面开仰看劳引脰两山老突兀屹立柱圆覆诸峰出头角随起随偃仆不可无烟霞朝暮为先后横亘连巨鼇飞堕集灵鹫九华与奇巧五老失浑厚想当位置初遂欲雄宇宙太行有谼谷胜絶无出右大似尘外人睂宇见髙秀哀湍下絶壑电激龙怒鬭崩奔翻雪窖莹滑泻琼甃穷源得悬流伟观骇初遘仙人宝楼阁白雨散檐溜天孙拂机丝素锦绚清昼永怀登髙赋意匠困驰骤窘于游暴秦百説不一售林间太古石稍复抔饮旧已约铭洼尊细凿留篆籀兹山缘未了僧夏容宿留终当匄余年奇探尽云岫  

鴈门道中书所见  

金城留旬浃兀兀醉歌舞出门览民风惨惨愁肺腑去年夏秋旱七月黍穟吐一昔营幕来天明但平土调度急星火逋负廹捶楚网罗方髙悬乐国果何所食禾有百螣择肉非一虎呼天天不闻感讽复何补单衣者谁子贩籴就南府倾身营一饱岂乐逺服贾盘盘鴈门道云涧深以阻半岭逢驱车人牛一何苦  

同白兄赋瓶中玉簪  

畏景众芳歇仙葩此夷犹氷姿出新沐娟娟倚清秋昨梦今见之风鬟玉搔头谁言闺房秀髙情渺林丘碧筵古铜壶一室香四周怀人成独咏逺思徒悠悠  

野史亭雨夜感兴  

私录闗赴告求野或有取秋兔一寸毫尽力不易举衰迟私自惜忧畏当谁语展转天未明幽窗响疎雨  

继愚轩和党承防雪诗  

今古几诗人扰扰剧毛粟吾爱陶与韦泠然扣氷玉大雅久不作闻韶信忘肉求音扣寂莫一叹动邻屋水风清鹤梦月露洗蝉腹白头两遗编吟唱心自足谁为起九原寒泉荐芳菊  

愚轩具诗眼论文贵天然颇怪今时人雕镌穷岁年君看陶集中饮酒与归田此翁岂作诗眞写胸中天天然对雕饰眞赝殊相悬乃知时世妆粉绿徒争妍枯淡足自乐勿为虚名牵  

梦归  

虚庭霜夜寒落叶风自埽怳如南窗月坐失西山道长安佳丽地游子自枯槁人生家居乐学稼苦不早衡门眼中见归意满秋草夜长梦已尽愁絶令人老  

萧寺僧横轴  

山空秋草寒露暗光已夕悠悠松门月静照禅客入遥知夜堂深疎钟动幽寂  

杜仁杰  

和信之板桥路中古风  

岸风坼枯凌野日明逺烧山晚云烟深游子悲崄峭平生文字癖所歴入吟啸急景不贷人佳处领其要木杪来江光中途憇逍遥佳人在空谷尺素昔见招徒老黄尘中愧尔渔与樵永怀梁甫吟日暮风萧萧  

发黄有感  

飘萧中年发旣少何用白苍黄未甚丝明知不更黒妻孥恐生悲劝我课锄摘眷然抚镜镊青山堕虚席  

麻革  

阻雪华下  

爱山久成癖得山眞隽永太华阻风尘五年梦幽境传闻十丈莲拟扣玉仙井雪花忽迷漫苍巓随昏暝蹇予世缘深方外久自屏意是希夷君俗驾踈造请行行风撼林稍稍云度岭云间三峰面隐约露芒頴初如滟滪堆屹起势奔猛渐如倚天劒万仭铁花冷烟霞半明灭瞬息变光景乃知造物心相哀亦相警归鞭忽忽晩回首心耿耿浩歌夜深寒孤月挂峰顶  

置酒半山亭  

怀抱久不写兀坐如絷囚永怀西山胜浩荡成兹游岩壑互窈窕丛萝郁深幽飞烟入虚无长风跨昆丘楚甸散苍莽商顔亦绸缪雷雨天地空景气入夜浮况当节律变万物飒以秋云来白日惨天淡清江流西望渺关河沈沈生暮愁兰苕暗幽谷芰荷老芳洲一笑举酒觞浩歌聊自酬幽赏兴未极慨叹心悠悠世事苍茫外寒沙明白鸥  

归潜堂为刘京叔赋  

逃渊鱼深处避弋鸿冥飞古来贤达士亦复歌采薇南山先庐在兵尘怅暌违山空无人居惟见草木肥翩然千岁鹤一朝复来归新筑临潭水行径窈以微清流鸣前除白云入晨扉回顾陵谷迁万事倐已非著书入理奥得句穷天机前路政自廹此道倘可几殷勤抱中璧黾勉留余辉第恐遯世志还负习隐讥永怀泉上石一觞与君挥惜无凌风翰遐举非所希  

守约斋为吕仲和作  

读书不务博造道当入微一理贯万理一岐防众岐譬彼庖丁刀騞然解牛时节间即有得肯綮宁复疑道防向千载圣逺孰可期养勇敌所忾养气动以随心非安如山遇变鲜不移吾门有圣学观心乃其师晏坐一室中自得实在兹胡为滞纷感防绎如蠒丝人生矧多欲事物日以滋牛羊践径蹊虎豹攻籓篱我尝叩天理诚明不容欺第恐达者事还为狷者嗤  

张宇  

送赵宜之归辛安兼简洛下诸友  

凄恻复凄恻送君汾水侧人生欢防少一别难再得昔经劫火然二鸟奋惊翼嗷嗷各何之同落天西北日夕相和鸣此乐未易极狂风忽吹散一鸟归故国翺翺入寥廓万里期一息邓林有余隂未肯栖枳棘玉山有嘉禾未肯求粒食一鸟独未归毰毸老无力矫首思旧羣潸然泪沾臆  

陈赓  

子猷访戴图  

两晋崇虚风流变华夏举世尚清谈天地指一马依阿竹林贤鸿名重天下王郎衣冠胄亦复慕草野偶来剡溪上溪水正清泻扁舟信沿洄气韵何潇洒谁与好贤心丹素入图写山隂怀古意欲揽不盈把赋诗心夷犹六义媿骚雅西风尘冥冥倘有知音者  

房皥  

题张信之见山堂  

自古朝市人罕与山相会山岂欲逺人人自与山背张侯创新居正在阛阓内何以得青山坐上日相对胸中有丘壑眼前无障碍人物旣萧散山不问内外晩来天气佳收目入清快乾坤无一尘草木有多态千里好风来几缕残霞在拄笏当此时未觉功名大  

段克已  

同封仲坚采鹭鸶藤因而成咏录寄家弟诚之兼简李卫二生  

有藤名鹭鸶天生非人育金花间银蕊翠蔓自成簇褰裳涉春溪采采渐盈匊药物时所需非为事口腹牛溲与马勃良医并犹畜况此香色竒两通鼻与目尤善疗疮疡先贤讲之熟世俗不知爱弃置在空谷作诗与题评使异凡草木  

赠荅封仲坚  

念昔始读书志本期王佐时哉不我与触事多轗轲归来濯尘缨羸装聊解防午芹多竒峰流水出其左誓求十畞田于此养慵惰种椒盈百区栽竹仅万个自谓得所依心口黙相贺经营久未成蕴椟乏竒货低回不能去借宅便髙卧始搆茅三间榱桷久摧挫暑雨畏霖潦霜风苦掀簸岂无富贵人粟帛救寒饿耻随肥马尘拥鼻不敢唾淹延岁月深十手指慵愞尘薶劒锋缺弹铗悲无奈时当春之仲桂魄月半破丁丁闻啄门有客来相过探怀出新作髙唱成寡和清辞丽卿云齐梁那复课蹇余鞭不前踯躅蚁旋磨枯肠藜苋苦奇字厌搜逻君乎真可人沽酒酌通播酒酣胆气麤狂言惊四座旧游渺何许行路方坎坷作诗寄同声别离伤老大  

寄张弟器之  

爱酒陶彭泽映世清节耀乞食赋新诗不复事边徼士生多轗轲异代或同调东山不可作敢望蟠溪钓壶觞聊自倾登髙一舒啸但恐污世尘永为达人笑  

山堂久岑寂晏坐度昏晓倚壁一蒲团幽人活计了日髙鼎茶鸣风细炉烟袅曳杖步庭除看云头屡矫安得谪仙人神游八极表  

段成已  

吾兄同仲坚采鹭鸶藤于午芹之东溪因咏诗见示前代诗人未尝闻赋此者此花长于田野篱落间人视之与草芥无异是诗一出好事者将知所贵矣感叹之余敬次其韵有与我同志继而述之不亦懿乎  

防雨洒郊坰百卉欣并育幽花发溪侧间错金珠簇徐看是鹭藤香味浓可掬忍饥出新句大笑负此腹遗落榛莽间采撷谁见蓄情知无俗姿安能悦众目先生日来往东溪路应熟一经题品余名字耀岩谷遇合良有时不才异山木  

吕氏用静斋  

两岸夹嵯峨一水中委蛇是间有髙人静与山林期结茅并溪石故迹司空遗因山爱其山佳处应自知心闲境随胜眼静山增竒寥寥丈室中日用夫何为不书咄咄事髙咏休休词无人书一编有兴酒数巵便是一生了安问蓍与依依中条云梦想紫芝睂昨朝寄书至谓我来何时急营买山钱已觉从君迟他年两绳牀分忍西山饥  

蒲城董公余素不识其何如人也一日袖横轴所谓龙窝图者同仲坚见过而以诗见谒余雅不能文诗尤非所长者加之老病日久纵不避拙恶亦安能为他人椎肝肾耶渠请益坚余重违封意且念其勤姑因所见以叙之云尔  

封生携客来谒我蓬蒿里轩轩抗尘俗不知谁氏子所主我旣贤伊人亦云喜探怀出新图一语烦举似蹇余不能文三请意未已溪山有素期入眼尽其美层云蔽重渊万木夹两涘飞流泻絶壑千丈垂幅纸余霏散如雾防滴乱纷委何物窍其傍相传龙所止庙貌寄空山何代为经始年深祭血干乱久谁复祀威灵昔所闻对面隔千里诚通感必应虽逺犹在迩巍巍窟宅尊安卧久不起何当洗甲兵倒挽豳溪水  

余嬾日甚不作诗者二年矣间者二三子以歌咏相乐请题于吾兄遯庵遂以岁月坐成晚命之因事感怀成五章以自遣志之所之不知其言之陋也览者将有取焉  

负暄颓檐下病骨喜新霁微风动天宇木叶陨虚砌缅怀平生事奔走愧非计投身田野间心迹得少憇时荣岂不慕省躬自当逝薇岁满春山犹可以终岁  

罢书掩关卧窗牖乱清樾风枝惊宿鸟札札畏顚越叶声走前庭误听雨未歇不知霜已重但觉寒切骨耿耿不能寐起坐候明发试问夜如何虚檐转残月  

晨起坐髙斋鸟啼幽寂破小儿具文墨信手供日课旣无宠辱惊又不至寒饿自量亦云幸到此能几个更欲希世荣所望毋乃过蒲团正温厚得稳且安坐  

连蹇拙进宦艰难昧理生一事且不免况欲二者并忍穷分所安不为世所萦牀头一卷书净洗胸次平偶逢防心人款款话中情瓶储喜不空今年赖西成  

青山如有情向人呈偃蹇我本山中人一出偶忘返﨑岖半天下始觉居山稳力极势自回苦不费推挽税驾良自兹千里岂云逺举手谢山英应笑归来晩  

陈子正容安堂  

陈子少英迈逸气不可挫典刑肖乃翁出语辄惊座行止非所能造物听掀簸功名鹰在鞲岁月蚁旋磨区区一邑中十载供史课结庐慕渊明志向有许大淡墨写形似终日相对坐一室足我容百念付慵惰青山隐檐楹流水出其左植花数十丛种竹千百个事来若机张事去如甑堕浩然方寸间不受一尘涴岂无二仲贤闲暇日相过有酒相献酬有诗互赓和溪山入笑谈珠玉霏咳唾徜徉天地间一物莫非我醉来语更眞卿去我将卧主人正髙枕山鸟莫啼破  

崧阳归隐图  

落落出世人视世犹穅秕独惟爱山缘一念未渠已尝行崧阳道经觏畧可纪有山皆孱顔有水尽清泚寒藤络古木竒花开芳枳风从四山下红绿乱纷委云日互蔽亏百态呈怪诡防泉不知处丛荟鸣宫徴山鸟忽惊飞花落空岩里静闻鸡犬声人家应在迩百年能几日山间有余晷孰知桃花源不出武陵水回首视人间嚣嚣足尘滓便拟结椽茅悤悤迫行李一来汾沮洳留滞緜几祀幽怀渺难忘淡墨寄形似旧游一经眼未往差可喜此心本无着夫岂为物使昔何从而来今何从而止翛然来往间于是得之子幻影竟安用我亦聊尔耳一笑两忘言庭花委阶戺  

题梁氏静乐堂  

攘攘区中人役心名与利于身竟何有干没不少置叔敬有耳孙荦荦与时异一官不肯觅闲居养髙志筑室尘境中中有尘外意方其厌嚣啾归来行少墍牀头一卷书净洗纷华累茍能乐其乐宁复事吾事见客不吝情有酒即成醉为问东华尘何如北窗睡清风吹我怀万事觉无味谁知方寸间自有清凉地  

曹之谦  

感寓  

中林有幽兰罗生杂众草地僻人不知芬芳空自好严霜凋古木岁晩难独保愿充君子佩采撷尚未早安得清风来吹香出林表  

闲中作  

雄鸡啼一声惊起五更睡出门何扰扰竞逐名与利冥冥车马尘白日暗城市萧条蓬蒿居独有羲皇地髙情杳秋云静性凝止水俛仰天地间淡然无一事  

秋日杂诗  

山中有佳人考槃歌在涧别来今几时岁月忽已晏相思不得书矫首望飞鴈  

天游老人  

题熊耳山  

熊山为一丘漳水为一壑夜眠云底牀昼登云外阁不知如何人得来享此乐自恨尘缘深不能顿辞爵  

## 御选金诗卷六  

七言古诗一  

蔡松年  

晚夏驿骑再之凉陉观猎山间往来十有五日因书成诗  

兜罗葱郁浮空青晓日马头双眼明名山不作世俗态千里倾盖来相迎老松阅世几千尺玉骨冷风战天碧应笑年年空往来尘土劳生种陈迹山回晚宿一川花剪金裁碧明烟沙寒乡絶艶自开落欲慰寂寞无流霞明日行营猎山麓古树寒泉更深緑强临水玉照髩毛只恐山灵怪吾俗陂潮不尽水如天清波白鸥自在眠平时朝市手遮日思把一竿呼钓船驿骑回时山更好过雨秋容净如埽山英知我宦游心为出清光慰枯槁可怜嵗月易侵寻慙愧山川知我心一行作吏岂得已归意久在西山岑他年俗累麤能毕云水一区供老佚  

举杯西北酹山川为道此言吾不食  

小饮邢岩夫家因次其韵  

东风初度野梅黄醉我东山云雾窗只今相逢暮春月夜牀风雨翻寒江人生离合几春事霜雪行侵青髩双大梁一官且归去酒肠云梦吞千缸  

宇文虚中  

白菊  

西风萧飒百草黄南斋白菊占秋芳主人好事不专飨撷送客馆分幽香幽香清艳两难得氷雪肌肤龙麝裛悄然坐我蘂珠宫玉斧瑶姬皆旧识仙家蓺菊名日精我今号尔为月英月中风露秋夕好感此仙种来曾城凭君传与金天令月与霜姿驻清景重阳好伴白衣来五栁先生忆三径  

还舍作  

燕山归来头已白自笑客中仍作客此生悲欢不可料况复吾年过半百故人惊我酒尚狂为洗缾罍贮春色酒阑人散月盈庭静听清渠流防防  

边元鼎  

八月十四日对酒  

梧桐叶雕辘轳井万籁不动秋宵永金杯防酒滟十分酒里华星寒烱烱须臾蟾蜍弄清影恍然不是人间景金波淡荡桂树横孤在玻璃千万顷玻璃无限月光冷澒洞一色无纎颖清风飒飒四坐来吹入羲皇醉中境醉中起歌歌月光月光不语空自凉月光无情本无恨何事对我空茫茫我醉只知今夜月不是人间世人月一杯美酒蘸清光常与边生旧交结亦不知天地寛与窄人事乐与哀仰看孤月一片白玉露泥泥从空来直须卧此待鸡唱身外万事徒悠哉  

马定国  

秋日书事  

南山悠悠去天尺雀寒未晚争投棘野人篱落不胜荒溪欲絶流堆乱石小园蔬药知有无未免杖藜烦两屐雾蒙甘菊细茎紫风动牵牛晚花碧邻舍翁归竹几空秋天日落松窗寂小杯翻酒足自娱闾巷浮沈真可惜  

朱之才  

次韵东坡跋周昉所画欠伸美人  

巫峡昭君有竒色毛生欲画无由得但作东风背面身看来已可倾人国朝来睡起鬓发垂手如春笋领蝤蛴绣帷幽梦断难续想像翠黛颦修睂春光三月浓于酒燕燕双飞莺唤友不教腻脸露桃花且喜腰支似杨栁君不见汉宫多病李夫人转面不顾君王嗔古来画工画意亦自足烟雾玉质何由眞  

复用九日诗韵呈黄夀鹏  

忽忽天星二十九当年曽醉琼林酒【`癸未歳登科第适二千九年`】春风射防紫垣深犹记灵和殿前栁与君虽异千佛名出入南宫同户牖春蚕食叶七千人看君运笔如埽帚妙龄忠气轶衡嵩余子纷纷真培塿那知晚节岱阳城白发苍顔两闲叟君材有如万斛舟顾我碌碌才筲斗时穷壮士或饭牛遇合封侯起屠狗东臯有田供王赋天寒且辍扶犁手寂寥圭窦对书册火冷灯青夜方久先生乘兴肯相过亦有青钱沽玉友  

七夕长短言  

牛不可以服箱女不可以成章其名则然实岂尔政如箕斗难挹扬河汉特水象安有波浪为津航惟鹊乃巢居讵能上天搆桥梁星经有躔次东西永相望今夕复何夕乃谓合并如鸾皇一人唱诞惑万世浪令儿女争猖狂瓠牛载槃何等秩金梭掷地殊荒唐吾命有贵贱吾性本直方探官与乞巧是岂吾所臧何如举酒邀明月更遣清风屏炎热星光落盏黄金空露华糁袂眞珠滑我方幕天席地醉兀兀痴牛騃女知何物  

朱自牧  

晨起趋省  

邻鸡一唱仆再呼三星已在东南隅霜风绕屋伺我出布衾尚欲留须臾才疎性嬾真勉强饥寒见迫谁能逋山灵笑我真有谓能使我庾如陵乎  

自鄜州归至新市鎭时方渡险喜见桑野  

訚山自天降为田洛水自瀑舒为渊山川险尽鞍马稳昔居橰今乗船三年官业无毫发万里装囊更萧瑟归来何以谢乡闾细説艰难为土物  

自鄜州罢任归宿渑池道中有虎为暴  

崤山之阿渑之浒行路萧条正艰阻日落山空涧水哀市门静闭防饥虎前年张茅杀饷妇今歳食驴断行旅我来万里逐一官安可不戒为汝脯昼持弓矢夜枕戈静匿儿童防笑语白额将军莫笑人世无刘琨当畏汝  

蔡珪  

医巫闾  

幽州北镇高且雄倚天万仭蟠天东祖龙力驱不肯去至今鞭血余殷红崩崕暗谷森云树萧寺门横入山路谁道营丘笔有神只得峰峦两三处我方万里来天涯坡陁缭绕昏风沙直教眼界増明秀好在岚光日夕佳封龙山边生处乐此山之间亦不恶他年南北两生涯不妨世有扬州鹤  

保徳军中秋  

定羗城下河南流定羌城上三层楼使君置酒劳行役今夕何夕当中秋孤烟落日明天末汹涌碧云俄莫合惺惺骑马雨中归造物戏人无乃虐紞如戍鼓方三更梦回一室还虚明出门惊笑遽如许浮云四卷秋天清谁家高防搴珠箔笑语声从云外落倦客明朝又短亭行人何似居人乐  

刘长言  

通叔以诗送古镜为长言生日之寿次韵谢之  

防衣禄隠非臞仙犹有向来文字缘都城一别两嵗晚寄声劳苦常相先人间始生俗礼重而我永感方颓然逺凭诗句致竒物欲挽暮景回虞渊规摹九寸函大方古制不作菱花妍开奁拂拭愧陋质但喜虹气浮晴天夫君久要心不迁期与铁杖论清坚保身赖此孤月圎明年上印归行田  

任询  

庚辰十二月十九日雪  

冯夷揃水翻银玑北风浩浩如兵威琼台玉榭压金碧三十六宫明月辉五更待漏鸡人唱近卫胪传九天上须臾龙驭踏飞瑶万户千门寂相向皓齿才人宫袖窄巧画长眉梅半额含嚬一笑竞春妍绣勒锦韀生羽翮城外雪深回马首别殿传觞灯作昼欢声一曲借春謡半夜西园满花栁霑濡已见盈阡陌况是隆冬见三白帝力如天人得知今庆明年好春泽  

浙江亭观潮  

海门东向沧溟阔潮来怒卷千寻雪浙江亭下击飞霆蛟蜃争驰奋髯鬛钜鹿之战百万集呼声响震坤轴立昆阳夜出雨悬河劒防奔冲溃寻邑吴侬稚时学弄潮形色沮懦心胆豪青旗出没波涛里一掷性命轻鸿毛须臾风送潮头息乱山稠疉伤心碧西兴浦口又斜晖相望防稽云半赤诗家谁有坡仙笔称与江山作勍敌援毫三呌句不成但觉云涛满胸臆  

孟宗献  

龚平甫森玉轩  

古人借宅亦种竹大是饕竒心未足高斋闻有万琅玕坐对怀山饮秋緑官闲胜日无一事尊酒不空仍有肉他时剥啄叩君门高枕矮牀容我宿  

旧蓄一琴弃置者久矣李君仲通为张弦料理仍鼓数曲以诗赠之  

我家筝奴忧乐同尘埃满面髩髪蓬徽弦不具挂墙壁似慙无以娱衰翁夫君一见为披拂坐使寒谷回春融中含太古意味足杂以新态来无穷繁声流水不可喻直与造化相冥通形神久已坐灰槁一旦抉剔驱肓聋寂然反听杳难诘但觉万窍俱玲珑千金不得和扁力谁谓起废由枯桐曲终元防竟谁防非弦非指仍非空拂衣欲往君且止为我乘兴弹悲风  

梁襄  

谒禹王庙  

波涵九域民为鱼帝奋忠勤亲决除水涸茫茫尽桑稼万世永赖功谁如功高受飨宜闳久庙貌方方无不有砥柱神灵最伟竒防稽血食尤隆厚父山所建在空山庳殿短廊才数间游谒人多题字閙祭祀礼尠牺尊闲钦惟帝道崇勤俭此郡民繁地硗崄辛苦耕耘衣食麤乞徧孚祐无令歉  

党懐英  

徐茂宗蜗舍  

万生扰扰安其安鸴鸠不羡鹏飞抟端知扶揺上九万无异跳跃蓬蒿间是身江海一漂粟身外纷然皆外物一廛倘可容所寓何用渠渠作高屋知君从道由心成昔焉忘俗今忘形物来弭角不知竞触蛮血战良虚名我梦敲门访君舍舍小不容相对话觉来惊见壁间蜗俯仰人间眞物化  

壬辰二月六日夜梦作一絶句其词曰矫冗连天花春风动光华人眠不知眠我佩绛红霞梦中自以为竒絶觉而思之不能自晓故作是诗以纪之  

梦中作诗眞何诗梦中自谓清且竒觉来反覆深讽味字偏句异诚难知岂非梦语本真语无乃造物为予嬉君不见庄周古达士栩栩尚作蝴蝶飞我生开眼尚如此况在合眼夫何疑  

君锡生子四月八日【`左君锡蓟北名士`】  

堂前种蘐忧可忘不知生儿喜殊常呕哑啼笑防衣侧满堂和气生嘉祥燕寝香凝佳梦兆与佛同生佛亲抱我来初见出锦绷肌肉照人眉宇好世间儿子空纷纷如君此儿真慰人蓟山东盘出英秀政与徳门宜子孙天马驹海鹤子气骨初成便超异籋云冲霄从此始  

黄弥守画吴江新霁图  

江云卷宿雨江风散晨烟山光烟雨润欲滴影堕江水空明间修娥新妆翠连娟下拂尘镜窥明蠲渔舟来何许触破青茫然中流水肥鱼逆上受网应有松鲈鲜借问张季鹰西风防时还渔郎理网唤不应但见水碧江涵天如何尘埃中眼界有许寛道人胸次陂万顷为写此境清而妍苍崕无尘树影寒直欲坐我苔矶边我家竹溪阴小艇横清涟异时赤脚踏两舷不应尚作披图看  

金山  

我从渡淮涉高邮雪风连日吹行舟维扬地西闯夜色星月隠见边城楼晴光破晓射瓜步照耀玉宇开琼洲冯夷收威浪妥帖容我一到金山头金山胜槩冠吴楚万础蟠峙江中流平生梦寐不到处乃以王事从私游钟山雨花落眼底海门鹤崖波际浮川开林阖望不极但见逺色明轻鸥风烟渺漭异吾土行役有程难久留一杯未举帆影转已看浙树捎旗旒  

和济倅刘公伤秋  

川流为潴钜野阔水色天容两开豁山随水逺势奔骛骏马西来衔辔脱山前云木散不收坐看木末来归舟秋容澄明纳万象画本寂黙横双眸谪仙曽来钓烟碛想见夕阳寒影只骑鲸去作汗漫游只有荒台压澄碧台边昨夜西风来倦游羇宦心悠哉岂无琼艘百柂载春色是中可以忘形骸官居得秋况不恶高吟何遽悲摇落君不见中郎诗翰忆湖山秋色正满连云阁  

题春云出谷图  

春云乍出山有无春云已去春山孤山光空蒙不可写正要云气相萦纡山吞云吐变明晦半与岩谷生朝晡轻林萧萧暗溪树余影漠漠开樵居舟人舣棹并沙尾坐看缥缈摇空虚巧分天趣出画外韵逺不与丹青俱今人重古不知画但爱屋漏烟煤污惜哉东坡不及见此本诗中独有疉嶂烟江图  

新泰县环翠亭  

官居坐官府不见青山青闲来亭上看青山绕重城左见青山纵右见青山横具敖浮虚碧峥嵘羣峰连娟相缭萦县庭无事苔藓生独携珍琴写溪声琴声锵锵激虚亭罢琴举酒招山英山英莫相嘲我虽朝市如林坰客有山中来闻说令尹清山英异时合有情周遮不放公马行  

送崔深道东归  

君从郁葱几时来郁葱山色空崔嵬白云已自动归意蟏蛸蛜蝛况可懐薰风浊酒非莓苔那知空斋响蚊雷酒酣临风解相忆唤取玉笛传清哀  

楚清之画乐天小娃撑小艇偷采白莲回不解藏踪迹浮萍一道开诗因题其后  

乐天归卧湖山边闲买池塘娱暮年小蛮已老樊素去心地玲珑如白莲室中谁遣散花天故防禅衣香破禅鸳鸯为报窃花处题诗要戏小婵娟红妆秋水照明蠲清之粉本清且妍道人无心被花恼对画作诗眞适然君不见元亮投名莲社里不妨更赋闲情篇  

题大理评事王元老双橘堂  

朱橘复朱橘传分包贡实煌煌中堂榜竒画照公堂前蘐草碧公今致养丰禄食更取蛮珍奉顔色举觞一笑三千秋坐看诸孙索梨栗  

刘迎  

梁忠信平逺山水  

忆昔西游大梁苑玉堂门闭花隂晚壁间曽见郭熙画江南秋山小平逺别来南北今十年尘埃极目不见山乌鞾席帽动千里只惯马蹄车辙间明窗短幅来何处乱防依稀涴寒具焕然神明顿还我似向白玉堂中住蒙蒙烟霭树老苍上方楼阁山夕阳一千顷碧照秋色三十六峰凝晓光悬崖高居谁氏宅缥缈危阑荫青樾定知枕石高卧人常笑骑驴逺游客当时画史安定梁想见泉石成膏肓独将妙意寄毫楮我愧甫立随诸郎此行真成几州错区区世路风波恶还家特作发愿文伴我山中老猿鹤  

连日雪恶用聚星堂雪诗韵  

朔风朝来放云叶纷纷吹落龙沙雪山河大地同一如变化须臾亦竒絶参天松顶老犹强抢地竹头低欲折乱飘书帙爱窗明狂入地炉惊火灭重衾方拥肤尚粟冻笔将书肘先掣未容衰白防髩华只许醉红生面缬何人清唱堕梁尘有客高吟霏锯屑昔贤句法今尚在断臂阿谁心地瞥后生旷世安敢望故事歴劫徒能説是中圣处公防无一粒灵丹工防铁  

鳆鱼  

君不见二牢山下狮子峰海波万里家鱼龙金鸡一唱火轮出晓色下瞰扶桑宫槲林叶老霜风急雪浪如山半空立贝阙轩腾水伯居琼瑰喷薄鲛人泣长镵白柄光芒寒一苇去横烟雾间峰峦百疉破螺甲宫室四面开蚝山碎身粉骨成何事口腹之珍乃我祟郡曹受赏虽一言国史收痂岂非罪筠篮一一千里来百金一笑收羮材色新欲透玛瑙盌味胜可浥葡萄醅饮客醉颊浮春红金盘旋觉放箸空齿牙寒光潄明月胸臆秀气喷长虹平生浪说江瑶柱大嚼从今不论数我老安能汗漫游买船欲访渔郎去  

题十睂图  

宝箱拂尘金屈戌周昉丹青见眞笔春风曽忆赋妖娆人共画图成十一烛奴香底花光凝铮铮铁响闻三更车声雷动不通语眼态波横空送情蛮云盘鹤辽天阔犀玉依依对书札人生何处不相逢还醉武陵溪上月  

云中君图  

衣若新沐兰汤薫灵巫拜舞方迎神恍然相见帝者服九歌昔咏云中君画史亦可人妙入造化域羽衣玉麈美且间此意不知何处得空明倐忽纷溟蒙胡为眷眷临寿宫飘然来下复逺举想像决去随飞龙祠空人散秋萧瑟落日猿声唤秋色湘天极目青茫茫凭高一望无南北  

楚山清晓图  

山娟娟江茫茫缘山林木老已苍穿林细路萦羊肠汀洲人家兰杜香两山秀出江中央宛如双劒森锋铓层峦架空化宝坊墖波突兀一气傍鸡声喔喔林鸟翔顾瞻曙色开东方清风宿雾方苍凉兜罗锦网淡平野紫磨金饼暾浮桑橹声才动欲离防钟韵已残犹殷床当年有米维楚狂生子亦复肖阿章想从乃翁住朝阳收拾山緑餐湖光膝前翰墨观琳琅此图戏出遂擅塲彼众史者何敢当不然安得牙籖犀轴古锦囊赏鉴一朝蒙古皇  

题刘徳文戏防堂  

邮传文书日傍午过眼不容留顷许先生遣决谈笑间退食归来奉慈母吾不爱锦衣荣归夸梓里吾不爱绣衮徒步登槐府传家所爱作宁馨入室不愁无阿堵堂中怡愉奉顔色堂下嬉戏同儿女十分寿斚泛醇酎五色防衣纷杂组映堦萱草弄春色循陔兰叶荣朝雨先生蕴借古人似早嵗声名天尺五拘縻岂合坐冗曹献纳直宜趋禁所更书屈指今几日竚看褒诏传天语龙光歆艳动庭闱汤沐疏封分郡土芝封钿轴烂云锦羽衣宝帔辉金缕形容何止入画图歌咏亦须流乐谱区区贱子独何幸晚喜宗盟同鼻祖他年一笑约升堂万石尊前拜严姥  

郭熙秋山平逺用东坡韵  

槐花忙过举子闲旧游忆在夷门山玉堂曽见郭熙画拂拭缣素尘埃间楚天极目江天逺枫林渡头秋思晚烟中一叶认扁舟雨外数峰横翠巘淮安客宦逾三霜云梦泽连襄汉阳平生独不见写本惯饮山绿餐湖光老来思归真日日梦想林泉对华发丹靑安得此一流画我横笻水中石  

袁辅之得邺南城注雨瓦筒以之支琴  

邺城城南青雀来五楼突兀肩三台胡桃万瓦净如水春隂不敢生莓苔檐雨阑干三百尺多年雨齧空阶石繁华已逐水东流断甓时从耕者得可怜此君落君手爱之不博连城璧锡花如雪错菱花小字兴和犹可识晴窗拂拭支桐君上下一般蛇蚹文哀弹遽止不成弄千古雨声愁杀人  

王庭筠  

舍利墖  

苍山亭亭如覆盎佛墖东西屹相向林头朝日射重檐黄金丹砂晔生光中华此墖第十五图记所传知不妄智慧薫成舍利罗夜半竒芒时一放想见当时阿育王麾叱神工鞭鬼匠云车瘴海挽炎沙沙底黄肠三万丈石排方面蔑石段铁锢瘦中腰鼓様功夫精密业长久位置尊严气高张地皮浮水肤寸许旱溢与之俱下上崧山归山夏秋雨雨潦从衡歳相荡天龙围防夜义守终劫不敢生波浪墖前树秀老不死树下水流多益壮再拜初尝一勺甘洗我三生烦恼障  

王琢  

癸酉嵗大热  

似动不动云蒸空欲雨未雨天无风时时日脚蹴云破一射万土红炉中纎絺挂体剧重铠大屋仅可为樊笼积氷为丘坐自溃轻箑况得防凉通山林亦闻有暍死城市偪侧宜无容吾生于热亦屡度此热尽可并前镕虽然一气播常令顿作骇异疑非公曽闻天南有祝融出入毒雾骑双龙自从鼎去昧神怪无乃煽处行心胸手摇斗柄酌炎海力逐熛怒乗离宫喜为郁蒸怒为火流烁金石干河洪炽昌自欲弄朱夏骄蹇未肯官炎农霞烟灼灼燥昏晓鸟兽喘喘茫西东此而不制满三伏遂恐百物随枯蓬太白之兵攒万锋银河之浪滔无穷可洗虐焰夷奸凶我欲呼愬烦神功耽耽九虎天关重  

赵沨  

和崔深道春寒  

长风忽落青林端风声汹若江声寒太阴盘礴乱天序摧书扑笔成长叹美人何许媚幽独使我不见心无欢颇闻隠居诵庄屈篷窗坐拥尘编残琴歌酒赋两寂寞悬知此兴殊未阑迟君一来吐款要举杯放目云天寛  

西城观水  

西山秋水来天地巨野横流浩无际长风蹙浪鳞甲生两角斜分半山际缭堤北去接飞桥鼓鼙汹汹翻惊涛中流突兀玉山起直疑河伯驱灵鼇冷光揺荡秋云白浑似梦中游震泽隔林我欲唤渔郎孤帆忽如过鸟翼安得酒船常拍浮四时甘味置两头何人与我同此乐颍阳试覔元丹丘  

路铎  

高唐刘氏驻春园  

风光去人无咫尺人自尘劳不相及此心既定境从之雪树霜林亦春色刘翁有道久陆沈十年种树今成阴醉乡天地白日永鶗鴂栗留皆好音良辰行乐今已矣依旧东流泛兰芷谁道青春挽不留鲤庭看取新桃李膏车秣马吾将归誓与清景相追随安用苦求三径资明月常满千家墀  

刘昂  

都门观别  

买酒消闲愁剪刀剪流水闲愁不可消流水无穷已悠悠窗下断肠波总是行人堕泪多门外马嘶思逺道小嚬犹唱渭城歌声未断征鞍发望断垂杨人影灭斜阳照影却归来两地相望今夜月阅人多矣主人翁离别都归一笑中陌上行人终不悟年年杨栁怨春风  

周昂  

清放斋  

平生眼白嫌物俗此身谁要冠带束茶瓯饭饱一饮足卧听松风仰看屋  

莫州道中  

大陵河东古莫州居人小屋如蜗牛屋边向外何所有唯见白沙累累堆山丘车行沙中如倒拽风惊沙流失前辙马蹄半跛牛领穿三步停鞭五步歇鸡声人语无四邻晚风萧萧愁杀人人有祷沙应神辽东老兵非使臣何必埋却双行轮  

利涉道中寄子端  

行武昌望利涉高青烟低白雪冈陵弥漫沟浍灭氤氲冷日从东来照我清影忽作溪水卧明月凌兢羸马猬毛缩诘曲防行蛇腹裂遗鞭脱镫初不知指僵欲堕骨欲折氊裘毛袜良可念我自无备谁从辍人家土榻借微暖坐久清氷落须颊黄花臞仙怯风驭久向笙歌窟中蛰径须持此逺相饷一洗夜堂花酒热  

底柱图  

鬼门幽险深百篙人门逼窄逾两牢舟人呌渡口流血性命咫尺轻鸿毛开图顿觉风雷怒素发飘萧激衰腐河来天上石不移安得此心如底柱  

王磵  

暮春郭南  

大梁城外孤台傍烟昏水碧春林芳凭高极目见归鴈风物令人思故乡紫金山下斜阳暮万里川光照云树山间细雨花落时何人来往东风路  

田特秀  

题献陵梁氏成趣园  

渊明昭旷人韵高难适俗折腰肯为五斗米三径归来理松菊千年何人为赏音伯鸾之孙懐古心幽园日涉自成趣手植佳木成清阴问公是中有何好杖屦婆娑不知老凉风月夕竹自笑轻云春昼花相恼鸿飞冥冥无弋网万事不理醉醇酿忘机便是葛天民高情真到羲皇上人生古今贵适意两公解作一生事君不见平泉树石名九州主人万里着穷愁  

萧贡  

中秋对月  

去年中秋客神京露坐举杯邀月明今年还对去年月北风黄草辽西城年年月色长清好只有悲秋人易老儿童不解忆长安歌舞团团绕翁媪人生宦游真可怜不知何处度明年预愁老罢废诗酒负此氷玉秋婵娟我生万事随缘耳居自无忧行亦喜君不见杜子闺中只独看鄜州寂寞千山里  

赵秉文  

秋懐次高参军韵  

秋风萧条秋气伤歳云暮矣思故乡客行未归正落木鴈飞不下空斜阳白草冈头风似箭黄沙戍下月如霜闻君近有从军作愁思与之谁短长  

仿太白登览  

扁舟过海岛风便一日尔咫尺不可期波涛四十里朅来鸡山下具浴桃花汤洗尽尘土骨心期云水乡夜梦挂席南斗傍金山寺影水中央海云嘘蜃化楼阁撞钟击鼓闻海阳施食狎鸥沾法味衔花驯鹿散天香夕阳万里鹘没处水涵天影青茫茫临风朗诵太白句鸟飞不尽吴天长海山道人种白玉碧眼方瞳照岩谷遗我天书三十六糢糊尘眼不可读醉乘天上紫玉麟一问东海青童君天风吹衣毛骨冷银河倒浸扶桑云麻姑两鬓垂秋霜人间沧海变耕桑归来笑抚灵松下春风几度桃花香  

霜叶  

天工设色绘云屏山光劈破烟岚青夕阳闪闪见鸦起晚风萧萧吹客醒林间老僧倚瘦藤一枝秋水冷金瓶日暮千岩秋影里纷纷吹落读残经  

人日游西山寺观谢章壁画山水  

萧寺荒堂三五间谢章满壁画江山天涯霜雪少春意一日携酒开心顔饥禽穿窗啄官粟歳久刓墙樵指秃山僧送客不闗门寒云夜夜飞来宿  

重九登冷禅寺冷翠轩  

北风吹倒磨云峰冷然双角蟠白龙边城雪花大如席黄花红叶谁为容冷禅西轩作重九登高望逺开心胸烟岚卷尽暮山碧冷雪万里迷穹山北花猪大如马割鲜饫食如长虹酒酣起舞望两寺鸟惊踏雪摧长松天低日落望不尽一径何处来樵踪君不见七金山下打围处貂裘风帽寒蒙茸跑风骏马下平野迎霜老兔咻榛丛归来得隽托朋友临风一饮轻千钟饮余胜地两萧瑟百年聚散如飞蓬明朝却望登眺处城中惟见白云封  

伯时画九歌  

楚乡桂子落纷纷江天日暮天无云烟浓草逺望不尽翩翩吹下云中君九歌一曲送迎神还将歌曲事灵均一声吹入汨罗去千古秋风愁杀人  

与厐才卿雨中同游太宁山  

羣山西来高崔嵬太宁万疉屏风开半天截断参井分夕阳不到吟诗台近都形胜甲天下况此万斛藏琼瑰青蛟百道走玉骨下赴僧界如奔雷泉声夜雨倐飞来冷云滴破烟岚堆柏梯可望不可到石鳞冷砌黏莓苔墖上一铃时独语慎勿促装遽如许径须携被上方眠明日颠崕看悬乳寺后一峰高更寒归来驻马更重看萧萧易水寒流广苍茫不见云中山西风粟叶高阳道澹澹长空没归鸟荆卿墓前湿暮萤昭王台畔沾秋草拟豁千秋万古愁更须一上郡城楼西山应在阑干外注目晴空浩荡秋  

重午游冠山寺  

南风摇百草吹我游山樊青山映华发似我头上冠长松五月窗户閟终古不散苍云寒步出乔木杪俯视林下鞍飞亭枕爽垲更觉天宇寛凭高送逺开心顔白云青嶂非人间深林冥冥白日暮飞鸟裔裔长空闲夕阳万里开野色晋赵形势空河山时清老守容痴顽临风把酒遗巾纶明朝却望题诗处城楼惟见烟中竿  

鲁直乌丝栏黄庭  

太清虚皇玉景经琅函琼笈秘始清囊以云锦金钿扃四神守卫诃百灵中夜一气存黄庭霜琼膏灌子形方瞳緑髪魂魄宁上寿千秋下百龄天书下降勅六丁控驾三素乘风泠凤笙龙筦超冥冥扬旌抗斾防飞星八威吐毒驱雷霆掷火万里流金铃仙人拂石劫不听笑视人世风中萤世间醉梦纷膻腥三尸调汝丹田螟有如尾闾泄沧溟一朝神离鸟飞缾涪翁书法出兰亭名书此经实自铭开卷恍然如酒醒养生新发庖丁硎  

游华山寄元裕之  

我从秦川来徧歴终南游暮行华隂道清快明双眸东风一夜横作恶尘埃咫尺迷岩幽山神戏人亦薄相一杯未尽隂霾收但见两崖巨壁插劒防流泉夹道鸣琳璆希夷石室緑萝合金仙鹤驾空悠悠石门划断一峰出婆娑石上为迟留上方可望不可到崖倾路絶令人愁十盘九折羊角上青柯平上得少休三峰壁立五千仭其下无址傍无俦巨灵仙掌在霄汉银河飞下青云头或云竒胜在高顶脚力未易供冥搜苍龙岭瘦苔藓滑嵌空石磴谁雕锼每怜风自四山而下不见底惟闻松声万壑寒飕飕扪参歴井到絶顶下视尘世区中囚酒酣苍茫瞰无际块视五岳芥九州南望汉中山碧玉簪乱抽况复秦宫与汉阙飘然聚散风中沤上有明星玉女之洞天二十八宿环且周又有千嵗之玉莲花开十丈藕如舟五鬛不朽之长松流膏入地盘蛟虬采根食实可羽化方瞳绿发三千秋时闻笙箫明月夜芝軿羽盖来瀛洲乾坤不老青山色日月万古无停辀君且为我挽回六龙辔我亦为君倒却黄河流终朝汗漫游八极乘风更覔元丹丘  

张翰  

赠石徳固  

西湖之月清无尘橘中之乐犹避秦向来所见止此耳渠亦岂是真知津如君眼孔乃许大万事付之尘甑堕儿能诗书又肯播着脚世间看踏破青巾玉带桃李花日斜空望紫云车布衣谁识隠君子一马防然何处家  

高廷玉  

天津桥同李之纯待月一首  

骖鸾追散仙乘槎抵银潢跳上玉龙背抱得银蟾光素娥愁不归再拜捧瑶觞问以天上事玉色俨以庄尔能为我歌白雪我亦为尔捣霜不然借我广寒殿与我长作无何乡傍有谪仙人拍手笑我狂天风忽吹散人月两茫茫  

壶溪  

我观壶卢溪未易以蠡测大若溪上翁有口吸不得壶中别是一洞天溪上翁即壶中仙毕竟人间无着处杖头挑取屏山去  

## 御选金诗卷七  

七言古诗二  

厐铸  

雪谷晓装图  

溪流咽咽山昬昬前山后山同一云天公谈笑玉雪喷散为花蕋白纷纷诗翁瘦马之何许忍冻吟诗太清古老奴寒缩私自语作奴莫比诗奴苦木僵石老鸟不飞山路益深诗益竒老奴忍笑怜翁痴不知嗜好乃尔为杨侯胸中富丘壑醉里笔端驱雪落因何不把此诗翁画向草堂深处着  

田器之燕子图  

田君才略燕云客少年累有安边策悔从笔砚取功名直要横驰沙漠北塞垣春雪白皑皑东风未放隂开乌衣之国定何许一双燕子能飞来三年驿舍安西道眼底莺花无梦到忽见低飞入短檐此身似向邯郸觉  

君居海东我中原相逢乃在穹庐前天涯流落俱为客感时念逺空澘然长安何限高高阁昼夜风闲开翠幕底事猜嫌不往依甘从此地风沙恶土人嗜肉无仁心一生弋猎夸从禽有巢幸穏勿浪出汝身未必轻千金朝来暮去益狎昵物我相忘情意一但怪重裘积渐添元是西风催社日须知音巧惟鷾鸸忽来坐隅如告辞我方留寓未归得为君忍赋伤心诗诗成自述聊为戏系足封之亦无意燕已归飞我未归刁斗声中忽惊歳旄头夜落妖氛收嫖姚献凯归神州玉关早喜班超入北海不闻苏武留君才经世宁终枉幕府须贤来上党别后归期两及人间秋燕十来往沈沈官舍红芳稀葛衣燕居澹忘机忽闻巧语入檐户大似相识来相依一飞檐外窥庭树一上屏山惊不去解足分明得帛书真是当年留别句天生万物禽最防固耶偶耶吾不知古道益逺交情醨朝恩暮怨云迁移当时握手悲别离一旦富贵弃如遗闻予燕歌应自疑慎无示之嗔我讥  

山谷透绢帖  

君不见李广射虎如射兔霹雳一声石饮羽又不见巨灵擘山如擘云莲花万仭留掌痕精神入物物乃尔笔端有神亦如此熙丰以来推善书日下无双黄太史胸中八法蟠虹霓峨嵋仙人容并驰平生败笔冢累累妙处不减磨崖碑吕侯好古兼好异与字分身作游戏清潭错落印星璧大泽纵横散龙蜕又如汉宫粉黛争婵娟倚风顾影影更妍岂无硬黄官纸与临仿画师冩照非天然吕侯之子今诗仙传家以此为青氊须防神物有时合却逐六丁飞上天  

李纯甫  

雪后  

玉环晕月蟠长虹飞沙卷土号隂风黄云羃羃翳晴空屋头唧唧鸣寒虫天符夜下扶桑宫防震怒鞭鱼龙鱼龙飞出沧海底咄嗟如律愁神工急防北斗卷云汉凌澌卷入天瓢中椎璋碎璧纷破碎六花剪出寒珑璁翩翾作穂大如手千竒万巧难形容恍如堕我银沙界清光缟夜寒朣胧肝肠作祟耿无寐试把往事闲追穷男儿生须衔枚卷甲臂雕弓径投虎穴防竒功不然羊羔酒涨玻瓈钟侍儿醉脸潮春红谁能蹇驴驼着防陵东骨相酸寒愁煞侬屏山正吐黄虀气笑倒坐间亡是公  

赤壁风月笛图  

钲鼓掀天旗脚红老狐胆落武昌东书生那得麾白羽谁识潭潭盖世雄裕陵果用轼为将黄河倒卷湔西戎却教载酒月明中船尾呜呜一笛风九原唤起周公瑾笑煞儋州秃髩翁  

送李经  

髯张元是人中雄喜如俊鹘盘秋空怒如怪兽拔古松老我不敢婴其锋更着短周时缓颊智囊无底眼如月斫头不屈面如铁一説未穷复一説勍敌相扼已铮铮二豪同军又连衡屏山直欲把降旌不意人间有阿经阿经瓌竒天下士笔头风雨三千字醉倒谪仙元不死时借竒兵攻二子纵饮高歌燕市中相视一笑生春风人憎鬼妬愁天公径夺吾弟还辽东短周醉别黙无语髯张亦作冲冠怒阿经老泪如秋雨只有屏山拔劒舞拔劒舞击劒歌人非麋鹿将如何秋天万里一明月西风吹梦飞关河此心耿耿轩辕镜底用儿女肩相摩有智无智三十里眉睫之间见吾弟【`张谓伯王周谓晦之`】  

防陵风雪  

君不见浣花老人醉归图熊儿捉辔骥子扶又不见玉川先生一絶句健倒莓苔三四五蹇驴驼着尽诗仙短防长鞭似有缘政在防陵风雪里管是襄阳孟浩然官家放归殊不恶蹇驴大胜扬州鹤莫爱东华门外软红尘席防乌靴老却人  

赵宜之愚轩  

羿穷射杀金毕逋老卢磔杀玉蟾蜍朝夕相避昆仑墟忽见天公一目枯尘昬土眯万万古云眵雨泪寒糢糊嗟哉区中人么麽如蚍蜉书生不惜两瞳子长使看书如老奴水部一竒士西河君子儒二公正坐诗作祟得句令人不敢书先生有胆乃许大落笔突兀无黄初轩昻学古澹家法出关睢暗中摸索出竒语字字不减琼瑶琚神憎鬼妬天公阻戏将片云翳珠九窍凿开混沌死罔象未必输离朱静扫空花万病除一片古心含太虚屏山有眼不如无安得恰似愚轩愚安得恰似愚轩愚  

虞舜卿送橙酒  

屏山持律不作诗砚尘笔秃萦蛛丝枯肠燥吻思戛戛法当以酒疏瀹之何物督邮风味恶掁触闲愁无处着苦思新酿压橙香世间那有扬州鹤乞诗送酒并柴门瀛洲仙裔令公孙肺肠愤痒芒角出倾防长句如翻盆怪汝胸中云梦大老我眼皮危塞破径呼短李与黔王快取锦囊收玉唾【`钦叔士衡`】  

元徳明  

送徳温同舍赴帘试  

太常侍祠水苍佩内相夜下金莲烛皇家结网未曽疎亦有佳人在空谷一从唐赋变辽律仰视折杨犹雅曲云台勲业一青衫被髪操戈踵相属筋疲力涸仅乃得墨水一升凡几辱英雄俛首入彀中举世悉然非子独子家口众亲又老嵗月防甘须寸禄荐书闻说过南宫冷暖人情到僮仆我初与子偕计吏人后人前随碌碌不慙齐客售鼓瑟颇为荆人悲献玉一诗今日送君行万里秋风看鸿鹄功名前路知不免鸡黍后期良未卜锦标无用咤龙头帛书且当传雁足  

榴华  

山茶赤黄桃绛白戎葵米囊不入格庭中忽见安石榴叹息花中有真色生红一撮掌中看模冩虽工更觉难诗到黄州隔千里画家辛苦费铅丹  

寒林图为侯子晋赋  

川光茫茫风景暮一雪无情天地素长安闭门千万家亦有行人踏长路新丰烟火防桥水画史工作荒寒趣雪中故事知几何偏识诗翁忍寒处君不见淮西城下鵞鹳鸣官军夜斫吴家营只如党家麤俗亦不恶银烛金荷天未明拈出雪诗三十韵塞驴席帽可怜生【`雪诗三十韵见坡集`】  

谢张使君梦弼餽春肉  

牙猪肋厚一尺玉盐花入深蒸脱骨韭芽蓼甲春满盘走送茅斋慰幽独山人食贫才一粥几被艾生嘲苜蓿食前方丈非素懐颇忆悬貆绕高屋呼来邻叟共一饱为说使君方继肉饥民待哺今几家无策賛君慙此腹区区一肉见歌咏说食书生良未足却愁今夕梦寐间有物踏破园蔬緑  

仙鸡诗【`并序`】  

繁峙义兴镇酒家韩氏子畜一鸡以善鬭雄其乡一日敌家以药饲鸡使不知痛求与韩鸡对韩鸡鬬久果被伤口下颔不收垂死矣一卖药道人过其门曰我能活此韩欣然使疗之里中诸儿随看者一二十辈皆使向壁立道人以鸡置笼中探手良久若摩拊然者已而取瓢水噀之置瓢笼上即出门儿曹怪其久不还窃视之鸡喙已复生矣道人布袍草冠腋下悬青囊落魄嗜酒夜宿寺阁上韩氏子与里中人奔走求之并所卧草荐不在矣是时明昌七年仲规弟为此鎭酒官予亦在焉作仙鸡诗以记之  

老雄健鬬夸擅场韩郎抱归神色扬岂知黠儿出徼幸毒手一发不得防毳毛散洒尚可养利嘴一哆何由张青囊道人何许来自言救药吾有方垂髯噀水濯残血半喙随手生新黄筠笼半开闻腷膊草冠已往徒惊忙神仙世有宁虚荒惜哉诡激不可量世人鸷勇天且劓况于物也资强梁敷荣折枿变金石未若与世鍼膏肓何须变化示狡狯知君办作淮南王蓬莱东望云茫茫爱而不见心为狂刀圭不愿换凡骨且欲共醉无何乡  

从赵敷道覔石榴  

仙人囊中五色露得种昔与蒲萄俱猩猩染花开五月已觉秋实悬庭除张园一酸齿欲裂君家两株蜜不如竹马儿童厌棃栗緑囊聊为剥红珠  

王特起  

沁原山中  

野夫不识武城宰问之无言色微改但説今年秋雨多黄茋满谷无人采踏遍西城锦石盘暮投佛屋解征鞍隔林依约见灯火山谷人家初夜寒  

张温  

感怀一首  

弥月不出门出门沙涨东风昬老树摆撼轰雷奔鬼物呌啸山前村侨居客子惊心魂归来绕屋寻兰荪兰荪落索灵苖髠主人醉倒老瓦盆衣袖半带淋漓痕芸芸萧艾同归根天生天杀何怨恩糟牀与翁共清浑絶胜被髪呌帝阍  

李经  

杂诗  

尘埃汨没伺候工离骚不振矜鱼虫风云谁复话蓍蔡不图履豨哀屠龙挟牋搦管坐书空咿嚘堂上酣歌钟乃知造物戏儿童不妨逺目送归鸿莫怪魏瓠无所容此去未许江船东五经不扫途辙穷门庭日月上皇风太阿剖室砺以石坐扫鹳鹤揺天雄  

赵元  

题裕之家山图  

系舟盘盘连石岭牧马澄澄倒山影山光水气相混涵中有元家旧庐井雁门一开豺虎伤驾言投迹嵩之阳青山偃蹇不可将十年竟堕兵尘黄东巗风物知犹在说与寄庵神已防一挥澹墨能似之清辉逺寄形骸外元家故山吾与邻梦见不如画图真旧曽行脚聊经眼未得归时亦可人  

钦若遽有商于之行作长语为别兼简仲泽弟一笑  

庐山铓然深可居洛水蚓然清可渔嘉哉山水有如此不能留客如蘧庐楚茅不入干王诛大帅分阃临商于谋参帷幄渇英俊搜罗逺到山间癯陇西四钦出将种人爱若也温而愉朅来谁飞荐鹗书枕前堕檄催驰驱行参幕賔亦大可把酒当为帅君贺王家仲泽如仲宣共看吐竒飞玉唾一军号令雅歌中声落荆蛮胆先破愚轩退居如甑堕闲暇多君时见过明朝笑语隔关山一月须面墙卧  

赵滋  

黄石庙  

狂豪击车代无人神石一砭志乃信吹嘘风云遮楚秦炎精炽然四百春一编尚吝续后尘江山有待终此身望望久愁横目民朝阳凄凄霜未休江燕竟来江北防山回鼎移海横流天风何时清九州草泥自古跧王侯神弃不防谁当羞割牲酾酒空千秋  

王术  

题吴莘老万卷堂  

吴生祖父皆贤明清选幽居殊世俗碧水晴岚灿户庭白云宿雾封林麓好收书史搆新堂岂羡珠玑夸润屋文字都为子孙藏子孙能勤文字熟撑肠各有五千卷插架更盈一万轴尺璧非宝竞寸隂五经何多扪便腹简编不失鎭时习灯火稍亲兼夜读敏厥修兮就有功学而优则期干禄况宜养志无辞劳又欲分金赒不足责报吾闻如执劵盍为高门待华毂  

翟升  

羣贤登第诗  

陶山先生主文盟【`甲公绰号陶公`】郭令建学加劝惩【`郭好学平隂令`】平隂儒学日复振不让五虎専前名靳侯才名驰冀北【`靳子昭邑主簿`】初官佐治肥子国下车首询沂上人供室劝学増润色文章圆熟推许公典而丽兮词更工山城天荒从此破白袍换緑荣乡中【`许祐`】苏仙久借家学力内抱英华外谦抑十年作赋气凌云唾手功名不劳得【`苏徳秀`】古学众许芝亭刘下笔万字何能休俯就绳墨入赋室一战而胜酬焚舟【`刘格`】贤哉酅河子董子八举终塲人罕比广阳就试欲投名尚以老成为所耻【`董哲`】孝感里中重王兄徳与才称非过情耽经玩史日无辍蔼然素有塲屋声【`王瓒`】升也文学宗董氏陶山竹溪亦席侍靳老余绪复稔闻驽马卜驾睎騄耳【`翟弁`】明昌天子试飞龙董子王兄文并雄金门献赋仆亦与北宫唱第三人同至今地脉何曽断吾乡士风天下冠学者体法旧淳朴岂止为文思过半甲氏名族世共知后之苗裔振复竒潜依祖徳借余论又向蟾宫折桂枝【`甲振`】溪上先生号醇徳动为仪表言为则发明圣道得其传恩不及身后蕃息乃孙经学有渊源乙科优中光儒门靳侯名卿能逺虑居贤因此石硖村【`王知进`】李君力学人难企弱冠声华蔼乡里早承鹗荐上天庭一举明经取青紫【`李可用`】翠华警跸幸南都圣心愿治求硕儒日边诏下免秋试三英笑指龙门趋锜氏兼经勤博古苏子天才中规矩李生伯仲三豪间鼎甲科名俱力取【`锜申苏霖李唐英`】明年较艺入明光王氏文词复擅塲圣代人才防遗弃特恩赐第名亦彰【`王天一`】筠窗昼寂闲屈指仕者十有三人矣不才鲁钝甘隠居但庆诸公膺器使为报后来为学人前进已达犹教存勉旃勉旃学而仕食禄无忘先辈恩  

刘从益  

题苏李合画渊明濯足图  

天机本自足人事或相须东坡画三昧乃与龙眠俱黄州富丘壑余杭渺江湖已困口嘲弄更堪手糊涂其来本游戏所到非功夫平生斜川翁尚友千载余可闻不可见风标定何如笑倩李居士为予巧形模临流想有诗沧浪元非渔不入声利塲政恐吾足污二公有深意百年留此图不着色尘相澹然如游天地初主人牢缄縢丹青有渝此不渝  

雷渊  

爱诗李道人若愚崧阳归隠图  

我家崧前凡再期诗僧骚客相追随春葩缤纷香涧谷夏泉喷薄清心脾霜林置酒曵锦障雪岭探梅登玉螭重阳夜宿太平顶天鸡夜半鸣喔咿整冠东望见日出金轮涌海光陆离神州赤县入指顾风埃未靖空嘘欷穷探极览不知老泉石佳处多留题简书驱出踏朝市期防迫窄愁鞭笞襟懐尘土少清梦齿颊荆棘眞白痴叩门剥啄者谁子道人面有熊豹姿披图二室忽当眼贯珠编贝多文辞我离山久诗笔退摹冩岂复能清竒再三要索不忍拒依依但记经行时道人爱山复爱诗嗜好成癖未易医山中诗友莫相厌逺胜薰酣声利干没儿  

宋九嘉  

题太白泛舟图  

江心月影尽一掬船头杯酒尽一吸夜深风露防宫袍天地之间一李白  

李献能  

赠王飞伯杂言一首  

东风吹客衣败絮逐风飞晓雪没寒荠无物充朝饥空箪啧啧号饥鼠饕虱蠕蠕缘破袴人生岂是犬与鸡终嵗区区守门户游説万乘苦不早仪秦始是穿窬盗六国印千金车满眼荣华镜中老孔子聘列国孟轲游齐梁能令千载后名与日月光男儿生世不虚生死恨身后无声名不然鸣玉游紫京不然著书谈六经九日可射天可补鞭笞百蛮作降虏离骚一篇亦不恶雄笔盘盘映千古君不见彩鳯翔丹霄一鸣应九韶寸云起泰山霖雨满人间丈夫穷达果在天安用儿女得志相歆羡失志相悲怜仰天大笑出门去四海今谁鲁仲连  

李献甫  

无余居士斋壁有沈傅师游道山岳麓诗石刻穆仲等和之因亦次韵  

湘西胜景岂易论羣山腾闯万马奔鹤泉一麓骞鹏噣松风十里藏祗园当时侍御偶题写笔力孰敢争雄尊东京少年妙词藻南阳旧族齐隂樊天心月脇出竒语使我展读忘朝昏差差戈防隠一敌落落旗鼓严千屯无余居士厉幽志细研六艺方耑门冻骭娇儿惯肠苋啼饥瘦妇余泪痕惟君得意允相惬每穷道妙角与根他人劝酒惊逐魂二子频酌勤空尊醉中诗成渺江海风外幡影徒飞翻卷藏箧笥已戢戢风生襟袖何轩轩嗟乎我亦有余腐陋哉羊政囚华元  

王渥  

餐秀轩  

秋风几日摇霜樾秋色南山两竒絶野人窗戸终日开要看千秋秦岭雪层崖深谷相吐吞落日白鹿东南奔野花双塔古兰若楼观缥缈烟霞昬玉山生玉人不识草木四时空好色辋川旧与蓝桥通细水至今流石室一川黄叶长安秋望望不见令人愁书生不是济时具收得闲身成此游主人开筵留客醉山雨多情湿征袂明朝骑马上七盘回首山家但空翠  

游蓝田  

甲申之秋月建戌我行商顔正落木山英似与行子期拨雾披云到山腹古潭千丈照锦峰下有蛰龙上栖鹄高风吹雪已多时熊耳双尖寒欲缩新乗一水出龙涡惊见千峰遮木槲南山秀拔北山雄劒防森然对羣玉﨑岖直过蓝田西始见商山眞面目悟真峡口忽中断天末修眉画浓緑此峡何年得此名曽有金仙搆华屋西巗石室悬细水万斛琼珠输辋谷行人尚説有七盘瘦马已愁疲百曲风门放眼望秦川扰扰更嗟尘界局去年游骑渡葭芦万里横行如鬼速防陵原下马饮血太华峰头虎择肉今年九月未防秋始见登场有新谷一鞭暮指古招提疎雨有情留客宿主人闻客喜相接尊酒谈笑如昔夙蹇予懒散本真性临水登山此生足一行作吏志益违十载从军双髩秃官家后日铸五兵便拟买牛耕白鹿  

秦略  

赠赵宜之  

年时见君行路难喜于长安新得官日来见君邻妇哭惊似蓝田寻得玉爱官爱玉乐有涯爱君之诗无尽期古人骨冷不复作主张骚雅非君谁  

麻九畴  

跋范寛秦川图  

山水人传范家笔画史推尊为第一朅来因看秦川图天下丹青能事毕大山岩岩如国君小山郁郁如陪臣大石盘盘社与稷小石落落士与民一山一形似争长一石一态如布军想君胸中有全秦见鐻削鐻鐻乃真掌上长安近于日千树万树生青春忆昔岐山鳯凰语葱葱柞棫霑新雨昆夷束手宻须降不见功勲见歌舞黄金铸牛西入僰五丁云栈通中国骊山宫阙九天髙六处孱王走衔璧不信诗书信法家关东半被鱼书惑尽卷图籍亦大好五十年凶都一埽章邯董翳举如毛沐猴冠委金陵道北原兵自天而下汉室倾颓如解瓦祁山六出縦无功渭水犹堪饮君马螭蟠老将骨未朽草付那能济阳九技痒投鞭抵嵗星归来鹿死何人手神武空矜贺六浑投机常落周人后竟令冯翊软沙边东风一夜吹新栁侵寻皁角相料理抛掷龙津浮汴水鹢头过处已非隋不觉晋阳人姓李华清高宴戛宫梧舞马如何防两都纵得青骡还蜀道肉得沙场白骨无兴亡自取不足吁可怜神州为盗区贪徴往古山川事忘却题诗赏画图  

松筅同希顔钦叔裕之赋  

牺尊青黄灾木命羁绊剪剔伤马性折松为筅得之天此君幸免戕残横初象形似有代无不料竒功乃差胜人间斤斧不须劳坐中活火鸣笙箫千秋蛰骨养霜雪一日奋鬛翻云涛岩烟击拂殷雷起颠风蹴踏银山高莫嫌勺水懦无力如卷三江都一吸借汝歳寒姿扶我衰朽质埽除幻梦不到眼洗刷埃霾下胸臆扪霞眞与羡门期一笑桑田海波白  

竹瘿冠为李道人赋  

东方有物字丰隆以鸣为职驱羣聋万头濈濈囚冻窟欲出不出愁天公回寒作暖出一噫黒帝不敢藏昆虫所以独为六丁长挥斥元气周神功车轰鼓震顷万里六甲云风随唤起四隂用事合收声犹奋狂阳鸣不已号令非时遭物玩草木不凋花再蕾恼得司秋诉帝阍漏泄机缄法当死天公大怪下桎梏推落车中堕岩谷非程非马亦非人化作篬筤一枝竹劲气刚风难遽销夜闻风雨犹萧萧耸身直上三千尺天公又怪干云霄鬼压神防不听出只见白云锁三日云散惟余青屈盘颐隠于脐变仙质道人眞是万物盗斫取为冠就天巧秋霜争敢上头颅常与春风同醉倒此冠固竒惜未大有冠独在方之外日月为藤织四时烟霞为撶绵千载天潢絶汉梁虚碧北斗旋衡簪沆瀣不随脂粉侣狻猊不逐风霜陪獬豸一任旋干复转坤头上峨峨终古在欲作檀那施此冠不识先生若为戴  

夏日  

亭柯碧合龙蛇影睡起辘轳鸣晓井一帘晓雨卷不晴槐花满地黄金冷屈指西风又到门相思团扇欲生尘何时万戸垂杨里髙拂金鞭逢故人  

跋伯玉命简之临米元章楚山图  

巴东峡壁如駮霞天凿荆门当虎牙下有奔湍沈碧沙直冲北固如投家云烟昬晓互明灭朝看沃日暮吞月逺山如指近如拳过客那知空一瞥髙人庐此恨来晚不厌孤篷疉往返莫言造物好穷人许大乾坤富君眼以心为镜照诸山山如人面纷殊顔扁舟日日青山上靑山却在沧波间人道痴儿固贪取我怪高人亦如许巳将胸次衽长江更把豪端扛巨楚荠列风林叶浮舸巧促魁梧入么麽丈寻收拾无边春千里游邀坐中我自此头吴尾瓯越蛮烟五月髠人髪江山多处乃尔毒始信中原天下甲楚山可览不可上水气昬昬且多恙画山纵不到真山有楚之峰无楚瘴静明居士见山馋想在庵中得饱参戏呼老李临君画已坐君贪我更贪  

雷琯  

阳夏懐古  

短衣匹马西北来十年去国随风埃解鞍呼酒歌一曲玉鞭倒捉敲金罍君不见项王台昔时崔嵬今已頽秋风萧瑟吹草莱又不见汉王城昔时岧嶤今已平寒烟寂寞啼鼯猩牧童台头学楚声野老扶犂城上耕耕势不断楚声哀行人欲去还徘徊刘项英雄安在哉人间俯仰易陈迹间身健在须衔杯  

李汾  

古月一篇为裕之赋  

古月天不收敌君三万秋天孙弄明镜光涌云间流忆昔放逐江南州金陵女儿歌櫂讴草裹乌纱巾散着紫绮裘酒酣把玉笛直欲扪参歴井骑斗牛醉中呼儿摇双舟吾欲乘流下石头起来茫茫视八极万里只有元丹丘丹丘子游人间风尘何为往复还玉华山人近招我九日朝帝苍梧山  

侯册  

醉中  

烂醉归来驴失脚破靴指天冠倒卓起来白眼望青天狂气峥嵘无处着陶潜止酒意有在餔糟醊醨良未害君看谢奕对桓温得失老兵何足怪螟蛉蜾蠃待二豪饮中寜有山家涛平明径访陈惊坐相对春风把蟹螯  

学古体  

桐风吹月乌啼井蟾波湿露沈云影素丝牵玉转泉华美人睡觉燕支冷银钩挂帘北窗晓翠鬟临镜双鸾小黄衫少年望不来寂寂庭堦满春草  

王元粹  

武侯庙  

武侯祠庙南山曲苔满荒碑不堪读客子登临又一时秋色苍苍入乔木天下不可无竒材千年精爽安在哉孤吟徘徊不忍去寒日欲下悲风来  

丹阳东楼  

仙人楼居避蒸湿东楼缥缈羣仙集风吹髙栢影在衣忽惊满座蛟龙入日晚流连共一觞归来如梦海生桑片云送雨山头黒傍水低飞燕子忙  

冯延登  

郾城道中  

北风惨澹扬沙尘郾西三月无行人十村九村鸡犬静髙田下田狐驯昨朝屏息过溪口知有白额藏深榛赤子弄兵更可恻路傍僵尸衣血新野叟伛偻行拾薪欲语辟易如惊麕瘦梅疎竹未慰眼只有清泪沾衣巾  

李俊民  

司谏许道直徴复图  

君不见退休緑野平淮相灵台不许丹青状又不见五湖归去鸱夷桨越人争铸黄金像功成身退天之道道直天怜去官早盐梅须借筑巗人羽翼重来采芝老袖中谏草力回天害除利兴车载悬何忧不识荆州面图画如今处处传  

宣差射虎【`十二月初九日`】  

北原风劲霜草枯草间出没藏于菟眈眈来此被谁驱不妨邂逅冯妇车将军胆气勇有余手中笑拈金仆姑等闲如射与狐两眼错莫精光无深山大泽失所居或撩汝头编汝须可怜肉食无逺图伎俩不及黔之驴  

苴屦  

待诏门前东郭趾蓝关路上仙人迹雪花纷披盖地白东家不借借不得虽然近市屦亦无以故为新即有余同行留我木上座补过仰渠金十奴一生能着屐几两用心犹在阮孚上不须更覔下邳侯山林此计成长往【`时守下邳`】  

筹堂寻梅  

萧疎篱落谁家圃寻芳信逐游蜂去眼前荆棘少人行马蹄直到香来处怕愁贪睡独开迟瘦损春寒鹤膝枝可是东君苦留客斜风细雨不堪诗  

羣防为耗而猫不捕  

欺人防辈争出头夜行如市昼不休渴时欲竭满河饮饥后共覔太仓偷有时凭社窃所贵亦为忌器不忍投某氏终贻子神祸佑甫恨不猫职修受畜于人要除害祭有八蜡礼颇优近怜衔蝉在我侧何故肉食无逺谋躭躭雄相猛于虎不肯捕捉分人忧纵令同乳不同气一旦反目恩为讐君不见唐家拔宅鸡犬上升去彼防独堕天不收【`唐公昉师李八百得其神丹遂举家升天鸡犬皆去唯防空中自堕肠出一月三易其肠今山下有拖肠防束广微所谓唐防`】  

扫晴妇【`并序`】  

世俗为扫晴妇者盖假燮理之手导隂阳之和使民间免干溢之患也感其事而赋之  

卷袖搴裳手持帚挂向阴空便摇手前推后却不辞劳欲动不动谁掣肘偶人相对木与土神女但夸朝复暮龙公不作本分事中间多少间云雨见说周人忧旱母宁知东海无寃妇慇懃更倩封家姨一时断送龙回首  

姚子昂画马  

雄姿卓立开天骨腾踏万里如神速可怜不遇九方皋空使时人指为鹿自从大奴守天育无由更骋追风足中原一战收乾坤白髪将军髀生肉  

防楼【`并序`】  

髙平县防楼闻之旧矣今始亲见议者犹谓髙下侈丽不及向者三分之一因感而赋之  

层层华搆髙且崇万防纠结填青红何人下手夺天巧都入意匠经营中书契以来未省见异事惊倒百嵗翁郢斤般斧莫敢近却立屏息慙无功寒窗戛戛鸣机妇积年杼轴一日空山川谓可锦绣裹尘土尽皆罗绮封前者攀辕后者挽奔车径欲趋灵宫三年送迎礼虽旧人事不与天时同方当炎属行夏令权势大抵归祝融神之于人无厚薄盖以至诚能感通豚蹄豆酒道傍祝所获神赐亦巳丰闾阎疾苦还知否我为大夫歌大东上九里谷与济之君祥仲寛李徳方朱寿之姚子昂  

太行巍巍形势尊造物设险雄中原巨灵一朝擘石裂连峰忽断开山门侵云直上几千尺挂壁一径愁攀援十步回头五步坐慓慓汗出如浆翻清风掖至最高顶下视寰海尘埃昬天坛咫尺若有待顾我不往慙食言世间好处岂不爱脚力虽尽心常存为君试冩逺游兴夜半月出清吟魂【`与祁定之约游天坛不果`】  

筹堂燕【`并序`】  

筹堂梁上巢燕将雏几堕鼠计飞鸣哀诉者久之主人得其情而防焉卒无所害夫防犊之爱物物皆尔感而为之赋且以戏克绍  

隂阴池馆落花泥出入通家独见知曽遭江上淘河吓又被巢边野雀欺且欺且吓亦不恶奈有防辈窥其儿儿方在卵卵何危哀鸣若诉奚胜悲主人能得腹中事百计防持彼毒无所施羽毛养就刀剪齐雌雄相随引雏飞寻常百姓家汝巢非汝宜春兮来秋兮归莫忘乌衣巷里时  

游济源【`并序`】  

庚子春季与刘济之君祥仲寛仲美姚子昂秦懿夫马子温李徳方深之伯英朱寿之下太行抵覃懐望方口临沇水二十三日丁亥郡侯段正卿因西山鎭遏回自析城来赴期值雨留宿奉仙观翌日已丑天霁具牲酒币帛谒清源王庙礼毕防友人郭伯玉李庆之王天益史徳秀王辅卿纥石烈仲杰完顔寿之方外士祁定之郭道正元明道部将段玉等大饮于裴公亭用麾下鼓吹以乐賔薄暮极欢而罢故赋之纪一时之胜游也  

元戎小队间登临悠悠旌斾穿山林太行南下路险涩不惮着脚穷幽寻清源祭秩世所重乔木掩映灵宫深是时方口雨初过天风破晓开防隂入门为问庙见礼白髪黄冠通古今且言享诚非享物那在与俗占浮沈鞠躬执简黙有祷脯酒纵薄神所歆几年愿违莫能遂至此始得偿初心防检图经叹禹迹山青水緑无知音竹根醉倒客星散夜听波底蛟龙吟  

剥莲蓬  

相将去采秋江莲青房戢戢宝且圎倒靫收菂亦可喜春笋未剥空流涎玉井有花开十丈至今依旧藕如船试索緑茎不寻藕与谁共此从巢仙  

## 御选金诗卷八  

七言古诗三  

元好问  

画马为邢将军赋  

大宛城下战骨满驽骀入汉龙种藏将军此纸何处得便觉房驷无光芒人中马中两勍敌天门鴈门皆战塲并州父老应相望早晚旌旗上太行  

南溪  

南溪酒熟清而醇北溪梅花发兴新前年去年花下醉今年冷落花应嗔梅花娟娟如静女寂莫甘与荒山邻诗人爱花山亦好幽林穹谷生阳春风鬟峩峩一尺云芳香幽卧如相亲山堂夜半北风恶一防相思愁杀人  

范寛秦川图  

乱山如马争欲前细路起伏蛇蜿蜒秦川之图范寛笔来从米家书画船变化开阖天机全浓淡覆露清而妍  

云兴霞蔚防千里着我如在峩眉巅西山盘盘天与连九防尽得齐州烟浮云未淸白日晚矫首四顾心茫然全秦天地一大物雷雨澒洞龙头轩因山分势合水力眼底廓廓无齐燕我知寛也不办此渠宁有笔如修椽紫髯落落西溪君长劔倚天冠切云望之见之不可亲元龙未除湖海气李白岂是蓬蒿人爱君恨不识君早乃今得子胸中秦作诗一笑君应闻【`予七年前过郾城伯玉知予来而都无宾主意予亦偃蹇而去尔后虽愿交而髯没矣未尝不以为恨也今日子思兄弟出此图求予赋诗酒恶无聊中勉为赋此画本米元章家物有韩子苍题名元章以为中立而元晖以为中正以予观之此特张髯胷中物耳知者当不以吾言为过云`】  

寄荅溪南诗老辛愿敬之  

五年不唤溪南渡日夕心驰洛西路山中今日见君诗惆怅良辰又相误龙蛇大泽变风景虎豹天门郁烟雾丈夫不合把鉏犂青鬓无情忽衰素平泉漫作穷愁志笠泽休题自怜赋长安正有五侯鲭肮脏谁能作楼护靑灯老屋深蓬蒿蝙蝠掠面莎鸡号劒歌夜半激悲壮松风万壑翻云涛区区墓上曹征西我知惭媿王东皋人生只有一杯酒螟蛉蜾蠃安能豪  

双峰竞秀图为参政杨侍郎赋  

红烟霏霏云拂石山木萧萧山鬼泣江岸人家失南北两峰突兀何许来元气淋漓洗秋碧画家晴景费经营共爱移山入杳防安得北风吹雨去倚天长劔看峥嵘  

西窗  

西窗鸟声千种好树隂离离动防风青山满前掩书坐欲语懐抱无人同花枝不笑緑鬓改尊酒自与黄金空少年乐事总消歇落日澹澹天无穷  

二月十五日鹤  

九龙冈上元祠人言尊像神所遗年年二月降灵鹤来无定数有定期城头晓露生新警万首望穿云际影不知浊世谁下临只许霜毛见修整石坛花落松风冷戛然长鸣人语定百年黧老夸见闻万里黄冠赴灵应只从游骑突重围城郭并与人民非可怜陊殿荒烟里无复当年丁令威  

阎商卿还山中  

阿卿去月従我来今日西山成独往野人不是城中物涧饮岩栖梦余想翰林湿薪爆竹声待诏履穿沾雪行兰台从事更闲冷文书如山白发生孤灯静照寒窗宿北风夜半歌黄鹄田家闭门风雪深梅花开时酒应熟半世虚名不疗贫栖迟零落百酸辛凭君莫向山中说白石清泉笑杀人  

邓州城楼  

邓州城下湍水流邓州城隅多古丘隆中布衣不复见浮云西北空悠悠长鲸驾空海波立老鹤呌月苍烟愁自古江山感逰子今人谁解赋登楼  

游黄华山  

黄华水帘天下絶我初闻之雪溪翁丹霞翠壁高欢宫银河下濯青芙蓉昨朝一逰亦偶尔更觉摹冩难为功是时气节已三月山木赤立无春容湍声汹汹转絶壑雪气凛凛随隂风悬流千丈忽当眼芥蔕一洗平生胸雷公怒击散飞雹日脚倒射垂长虹骊珠百斛供一泻海藏翻倒愁龙公轻明圆转不相碍变见融结谁为雄归来心魄为动荡晓梦月落春山空手中仙人九节杖每恨胜景不得穷携壶重来岩下宿道人巳约山樱红  

巨然松吟万壑图  

胸中刺鲠无九泽画里风烟才一沤阿师定有维摩手断取江山着笔头石林苍苍崖寺古银河浩浩松声秋方外赏音谁具眼莫将轻比李营丘  

密公宝章小集  

天东长白大宝幢天河发源导三江有木蔽映山朝阳云谁巢者雏鳯凰云间吐气日五色百鸟不敢言文章名都盘盘魏大梁黄金甲第罗康庄王家书絶画亦絶欲与中秘论低昂密公书院无丝簧窗明几洁凝幽香元光以后门钥废文士稍得连壶觞客来喜色浮清扬典衣置酒余空箱生平俊气不易降眼中俗物都茫茫渊明素琴嵇阮酒妙意所寄谁能量在昔武元握乾纲扶桑为弓射八荒猎取大国如驱羊民风朴鲁资鸷彊文洽未及武尅刚兴陵之孙越王子天以人瑞归明昌十三执经侍帝傍十八健笔凌阿房撑肠文字五千卷灵台架构森铺张高阳苗裔袭众芳胡不置之贡玉堂袖中正有活国手地下才得修文郎悲风萧萧吹白杨丘山零落可怜伤承平故态耿犹在拂拭宝墨生辉光恰似如庵连榻坐一瓯春露澹相忘【`明昌宝玩羣玉中秘内府图书印也越邸有栁公权紫丝鞵欧阳率更海上杨凝式乞花等帖然独推元章华陀为古今絶笔宋画谱山水以李成为第一国朝张太史浩然王内翰子端奉旨品第书画谓成笔意繁碎有画史气象次之荆关范许之下密公识赏超诣亦以此论为公郭干晖崔棘公以为当在太古无上唐以来诸人笔虚笔实皆非其比故予诗及之樗轩公自号也又所居有如庵诗集号如庵小稾越王诸子惟樗轩贫甚典衣沽酒之句盖实录云甲午三月二十有一日为辅之书于聊城至觉寺之寓居`】  

荆棘中杏花  

墙东荒蹊抱村斜荆棘狼籍盘根芽何年丹杏此留种小红濈濈争春华野人惯见谩不省独有诗客来咨嗟天眞不到铅粉笔富艳自是宫闱花曲池芳径非宿昔苍苔浊酒同天涯京师惜花如惜玉晓担卖彻东西家杏花看红不看白十日忙杀游春车谁家园亭有此树郑重已着重帏遮阿娇新宠贮金屋明妃逺嫁愁清笳落花萦帘拂牀席亦有飘泊沾泥沙天公无心物自物得意未用相陵夸黄昬人归花不语惟有落月啼栖鸦  

送张君美往南中  

南朝词臣北朝客栖迟零落无顔色阳平城边握君手不似铜驼洛阳陌去年春风吹鴈回今年鴈逐秋风来春风秋风鴈声里行人日暮心悠哉长江大浪金山下吴儿舟船疾于马西湖十月赏风烟想得新诗更潇洒  

赠休粮张链师  

金砂雾散风雨疾一防黄金铸秋橘中林晏坐人不知野鹿衔花蜂课蜜富儿盘馔罗羶荤扰扰飞蝇复聚蚊见说西山好薇蕨一枝青竹愿随君  

读书山雪中  

前年望归归不得去年中途脚无力残生何意有今年突兀家山堕眼前东家西家百壶酒主人捧觞客长夀先生醉袖挽春回万落千村满花栁山灵为渠也放颠世界幻人兜罗绵似嫌衣锦太寒乞别作玉屑妆山川人言少防照乡井凖备黄云三万顷何人办作陈莹中来与先生共炊饼【`陈先生贬官后荅京师人书云南州有何事今年好雪明年炊饼大耳`】  

赠荅张教授仲文  

秋灯摇摇风拂席夜闻叹声无处覔疑作金筌怨曲兰畹辞元是寒螀月中泣世间刺绣多絶巧石竹殷红土花碧穷愁入骨死不销谁与渠侬洗寒乞东坡胷次丹青国天孙缲丝天女织倒鳯颠鸾金粟尺裁断琼绡三万匹辛郎偷发金钱箱飞浸海东星斗湿醉中握手一长嗟乐府数年今几家剰借春风染华发笔头留看五云花  

髙门闗  

高门闗头霜树老细路千山万山绕乱余村落不见人雪霰霏霏暗清晓莘川百里如掌平闲田满眼人得耕山中树艺亦不恶谁遣多田知姓名许李申杨竟何得只今惟有石滩声【`许致忠杨汤臣申伯胜李仲常名宦四家隠罗氏时以多田推之乱后俱不知所在矣`】  

甲辰秋洛阳得黄葵子种之南庵明年夏六月作花佛经所谓阎浮檀金明净柔软令人爱乐者此花可以当之因为赋长韵予方以病止酒故卒章及之  

芳蕤浥露娇黄湿五叠湘裙轻襞积晨妆午醉一日间白白红红总狼籍上阳宫女要头冠摹冩虽工破的难看来明净复柔软花甲乃有阎浮檀千里移根洛阳陌主人不饮谁看客乞与金杯自倾侧明年为渠当举白  

云岩【`并序`】  

观州倅武伯英崞县人少日举进士有诗名其赋翦烛刀有啼残瘦玉兰心吐蹴落春红燕尾香之句甚为时辈所称家故饶财第宅园亭为河东之冠贮书有万卷楼嘉花珍果悉自他州移植为人多伎巧山水杂画斲琴和墨皆极其工尝得宣和湖石一窾窍穿漏殆若神劖鬼凿炷香其下则烟气四起散布槃水上浓淡霏拂有烟江叠嶂之韵吾乡衣冠家法书名画及藏书之多亦有伯英相上下者伯英独恃宝石以擅竒汾晋间耳兴定末伯英没于关中杨戸部叔玉购石得之壬辰围城中以示予且命作诗危急存亡之际不暇及也乙已冬十一月来东平过圣与张君之新轩而此石在焉圣与名之曰云岩予问石所从来圣与言夏津王帅得之汴梁泥涂中而以见贻予因叹一物之防经歴世变迁徙南北仍复为好事者之所宝玩似不偶然乃为诗道其故圣与三世相家以文章名海内其才情风调不减前世贺东山晏叔原故卒章以萧闲明秀峰故事属之  

壶中九华玉孱顔紫烟着水往复还小窗虚明淡相对不数汉宫铜博山防稽禹穴深无底宝石偷来定山鬼一堆寒碧殊不凡满谷春云更堪喜阿欣秀发见眉宇小杜才情沦骨髓摩挲不作几上看缭白纡青便千里浑沌日凿余空嵌漏天蒸湿饶风岚世外元无种香国海南真有补陁岩观州爱玩频湔祓民部平生几熏沐藏舟夜壑未厌深竟作新轩坐中物一天星斗入金尊翠射娉婷自有人只欠宣和郑先觉为君留写五湖真  

天涯山  

九州上游推大卤独恨山形颇椎鲁天涯一峰今日看快似昂头出环堵何年气母此融结鬼凿神劖未竒古八窗玲珑透朝日洞穴惨澹藏雷雨名花锦石粲可喜乞与云烟相媚妩半空掷下金芙蕖想得飞来自圃传闻絶顶更灵异云是清都羣玉府五云飞步吾未能风袂泠泠已轻举东州死爱华不注向在陋邦何足数敬亭不着谢宣城断岸何缘比天姥酒船何时朝复暮倒卷滹沱浣尘土唤起山灵捶石鼓汉女湘妃出歌舞诗狂他日笑遗山饭颗不妨嘲杜甫【`山有石鼔神祠`】  

王右丞雪霁捕鱼图  

江云滉滉阴晴半沙雪离离防江岸画中不信有天机细向树林枯处看渔浦移家媿未能扁舟萧散亦何曽白头嵗月黄尘底笑杀高人王右丞  

世宗御书田不伐望月婆罗门引先得楚字韵  

瑶光楼前按歌舞桂树秋香月三五白头谁解记开元四海欢声自箫鼔两都秋色皆乔木三月阿房已焦土天人亦有离别情可是田郎心独苦承平旧物霓裳谱宝气晖晖映千古银桥望极竟不归灭没燕鸿下平楚  

赠别孙徳谦  

津桥垂杨雪花白挽断春衫苦留客西河一雨春意浓絶似铜驼洛阳陌河亭轰醉卧春风到手金杯不放空鹊山一带伤心碧羡杀孙郎马首东  

太原赠张彦逺  

并州城邉十月末清霜棱棱风入骨因君夜话吴江春酒光潋灔金杯滑间间骑鲸去灭没当年爱君俊于鹘平生我亦识翁人惆怅流年如电抹官家新筑文昌台苍生不忧堕巅崖眼看东阁竒士满如君岂得藏蒿莱晨鸡未鸣子当发明星煌煌大于月野夫一笑冠缨絶  

过刘子中新居  

郓中城隅两茅屋市声喧喧自幽独春风吹尽山杏花只有青青一丛竹先生爱画如惜玉练鹊翔鸾余百轴大儿踉蹡挟书归土锉疎烟才一粥防官枉负半生闲也着区区簿领间何时却与溪南老紫盖山前共往还  

王学士熊岳图  

洗参池水甜于蜜玉堂仙翁髪如漆膝前文度更风流尽卷风流入诗笔长松手种欲摩天海岳楼空落照边古来説有辽东鹤仙语星星谁为传五百年间异人出却将锦绣裹山川  

虎害  

北山虎有穴南山虎为羣目光如电声如雷倚荡起伏山之垠百人一饱不留骨败衣坠絮徒纷纷空谷絶樵声长路无行尘呀呀垂涎口眈眈阚城闉天地岂不仁社公岂不神哀哀太山妇呌断秋空云可怜封使君生不治民死食民世上无复裴将军北平太守今何人  

王黄华墨竹【`为郭辅之赋`】  

古来画竹尊右丞东坡敛袂不敢评开元石本出摹写燕市骏骨留空名亦有文湖州画意不画形一为坡所赏四海知有筼筜亭深衣幅巾老明经老死不敢言縦横岂知辽江一派最后出运斤成风刃发硎雪溪仙人诗骨清画笔尚余诗典型月中看竹写秋影清镜平明白发生娟娟略似萱草咏落落不减丛台行千枝万叶何许来但见醉帖字欹倾君不见忠恕大篆草书法赵生怒虎噀墨成至人技进不名技游戏亦复通真灵百年文章公主盟屏山见之跽且擎声光旧塞天壤破议论今着儿曹轻有物于此鸣不平悲邪啸邪谁汝令只恐破窗风雨夜怒随雷电上靑冥  

泛舟大明湖【`待杜子不至`】  

长白山前绣江水展放荷花三十里看山水底山更佳一堆苍烟收不起山从阳丘西来青一弯天公掷下半玉环大明湖上一杯酒昨日绣江眉睫间晚凉一櫂东城渡水暗荷深若无路江妃不惜水芝香狼籍秋风与秋露兰襟郁郁散芳泽罗袜盈盈见微步晚晴一赋画不成枉着风标夸白鹭我时骖鸾追散仙但见金支翠蕤相后先眼花耳热不称意高唱吴歌叩两舷唤取樊川摇醉笔风流聊与付他年  

九月七日梦中作诗续以末后二句  

桃花红深李花白昨日成团今日拆歌声满耳何处来杨栁青旗洛阳陌拊君背握君手朝钟暮鼔无了期世事于人竟何有青青镜中发忽忽成白首六国印何如负郭二顷田千载名不及即时一杯酒  

下黄榆岭  

北崖元武莫黕黒如积铁东厓刼火余绚烂开锦缬就中岭头一峰凸朴竒剩费寒云几千疉摩围可望不可到青壁无梯猿叫絶林烟日射彩翠新跬步疑有黄金阙画工胸次墨汁满那得冰壶贮秋月直须潮阳老笔回万牛露顶张颠挥醉帖石门细路无暗泉行人饥渇挽不前辛苦黄榆三十里岂知却有看山缘  

唐子达扇头  

溪光冷于冰山骨净如玉白云自老人自闲莫遣秋风破茅屋  

宛丘叹  

秦阳陂头人迹絶荻花茫茫白于雪当年万家河朔来尽出牛头入租帖苍髯长官错料事下考大笑阳城拙至今三老背肿青死为逋悬出膏血君不见刘君宰叶海内称饥摩寒拊哀孤惸碑前千人万人泣父老梦见如平生冰霜纨袴渠有防如我碌碌当何成荒田满眼人得耕诏书已复三年征早晚林间见鸡犬一犁春雨麦青靑【`髯李令南阳配流民以牛头租迫而逃者万余家刘云卿御史宰叶除逃戸税三万解百姓为之立碑颂徳贤不肖用心相逺如此李之后十年予为此县大为逋悬所困辛夘七月农司檄予按秦阳陂田感而赋诗李与刘皆家宛丘故以宛丘叹命篇`】  

过晋阳故城书事  

惠逺祠前晋溪水翠叶银花清见底水上西山如卧屏郁郁苍苍三百里中原北门形势雄想见城阙云烟中望川亭上阅今古但有麦浪揺春风君不见系舟山头龙角秃白墖一摧城覆没薛王出降民不降屋瓦乱飞如箭镞汾流决入大夏门府治移着唐明村只从巨屏失光彩河洛几度风烟昏东阙苍龙西玉虎金雀觚棱上云雨不论民居与官府仙佛所庐余百所鬼役天财千万古争教一炬成焦土至今父老哭向天死恨河南往来苦南人鬼巫好禨祥万夫畚锸开连冈官街十字改丁字饤破并州渠亦亡几时却到承平了重看官家筑晋阳  

鹿泉新居二十四韵  

土门西边井陉渡野日荒荒下汀树榆关石岭都防程客梦往往迷归路尘埃风雨半生过尽着筋骸支世故宁州假馆又两年未保东来不西去山城百家家有山觌面呈山谁一顾卖书买得吕氏园不谓全山举相付北崖老作土灰色拥肿形模一夸父娟娟正有小峨眉却立不容亲杖屦就中抱犊尤峭拔望见韩山即攀附韩王砦头四望阔全赵米如才数聚眼中麾盖天上来泜水鼔旗纷偃仆汉家威灵万万古石子连冈犹虎距夏秋众壑防鹿泉浩浩湍声泻余怒西南诸峰不知数荡海鲲防尻背露霏烟空翠有无中百态隂晴变朝暮灵岩龙泉曽一到独欠封龙展衰步学仙不爱徐童花李相书龛心所慕平生懐抱向山尽老气崔嵬如有助岩居枯寂朝市喧喧寂两间差有趣得行固愿留不恶流坎且当随所遇何曽万钱何用许方丈有山容下筯管城初无食肉相黄帽非供折腰具明年髙筑野史亭天已安排看山处多慙不及谢宣城标出敬亭天一柱  

纪子正杏园燕集【`甲午嵗`】  

纪翁种杏城西垠千株万株红艳新今年寒食好天色晓气郁郁含芳津天公自爱此花好朝薫暮染烦花神融霞晕雪一倾倒非烟非雾非卿云未开何所似乳儿粉妆深绛唇能啼能笑痴复騃画出百子元非眞半开何所似里中处女东家邻阳和入骨春思动欲语不语时轻颦就中烂漫尤更好五家合队虢与秦曲江江头看车马十里罗绮争红尘阳平一邑多诗豪主人买酒邀众宾花时有成约恨少杨子张吾军落花着衣红缤纷四坐惨澹伤精魂花开花落十日耳对花不饮花应嗔爱花常苦得花晚争教行乐无闲身芳苞一破不更合且看锦树烘残春  

涌金亭示同游诸君  

太行元气老不死上与左界分山河有如巨鼇昂头西入海突兀已过余坡陀我从汾晋来山之面目腹背皆经过济源盘谷非不佳烟景独觉苏门多涌金亭下百泉水海眼万古留山阿觱沸泺水源沦晋溪波云雷涵鬼物窟宅深蛟鼍水妃簸弄明月玑地藏发泄天不诃平湖油油碧于酒云锦十里翻风荷我来适与风雨防世界三日漫兜罗山行不得山北望空长哦今朝一埽众峰出千鬟万髻高峨峨空青断石壁微茫散烟萝山阳十月未摇落翠蕤云旓相荡摩云烟故为出浓淡鱼鸟似欲留婆娑石间仙人迹石烂迹不磨仙人去不返六龙忽蹉跎江山如此不一醉拊掌笑杀孙公和长安城头乌尾讹并州少年夜枕戈举杯为问谢安石苍生今亦如卿何元子乐矣君其歌  

题刘紫防尧民野醉图  

苍苔浊酒同歌呼白须红颊醉相扶尧时皇质未全散不论朝野皆欢虞望云云非云就日日非日先秦迂儒强解事极口誉尧初未识尧民与酒同一天此外更谁为帝力仙老曽经甲子年戏将陈迹画中传山川淳朴忽当眼回望康衢一慨然不见只今汾水上田翁鞭背出租钱【`尧甲子年仙人张果事`】  

游龙山  

曩予尉大梁得交此州雷与刘自闻两公夸南山每恨南海北海风马牛老龙面目今日始一见更信造物工雕锼是时山雨晴平田绿油油并山凉气多况得通深幽山泉谷口出迎客石罅戛击琳琅球蜿蜒入微行渐觉藤萝罥衣树打头恶木拉防栖直干比指稠石门无风白日静自是林响寒飕飕一峰忽当眼仰看看不休一峰一峰千百峰虽欲一一顾揖知无繇金城偃蹇不得上瑶罋回合如相留苔花万锦石丹碧烂不收天关守虎豹武库开戈矛小山随起随偃仆独立千仭絶顶缥缈之飞楼百花冈头借草坐潇洒正直金莲秋亭亭妙髙台玉斧何年修登髙览元化快如鹰脱韝山灵故为作开阖巧与诗境供冥搜白云何许来纎丝弄轻柔蓬莱作雾涌飘飘与烟浮玉衣仙人鞭素虬翕忽变化令人愁须臾视六合浩荡不可求初疑陶轮比运甓今悟夜壑真藏舟劫石拂未穷杞国浪自忧断鼇立极万万古争遣起灭如浮沤快哉万里风一埽天四周谁言太始再开辟日驭本自无停辀举手谢山灵就无清凉毫相非神羞贱子贪名山客刺已屡投黄华挂镜台天坛避秦沟太山神明观二室汗漫游胸中隠然复有此大物便可挥斥八极隘九州玉峰有佳招絶唱须一酬为君探囊掷下瑚钩白云相望空悠悠异时华表见老鹤姓字莫忘元丹丘  

游承天悬泉  

诗人爱山爱彻骨十月东来犯冰雪悬流百里行不前但觉飞湍醒毛发闲闲老仙仙去乆石壁姓名苔藓滑此翁可是六一翁四十三年如电抹并州之山水所洑骇浪几轰山石裂只知晋阳城西天下稀娘子关头更竒劂周南留滞何敢叹投老天教探禹穴君不见管涔汾源大车轮平泉丈八玻璃盆不知承天此水何所本乃与沇渎争雄尊平地突出随崩犇汹如颓波射天门太初元气未凝结更欲何处留胚腪素虬腾掷翠蛟舞衮衮后出皆鳄鲲雷车怒击冰雹散石峡峻滑苍烟屯凭崖下视心魄动自愧气衰笔老胜槩过眼无繇吞少东水帘亦潇洒珠琲一一明朝暾阳龙暗滋瑶草活礜石自与莲汤温神祠水之浒仪卫盛官府颇怪祠前碑稽考失莽鲁吾闻尹革台骀宣汾洮障大泽自是生有自来归有所假而自经沟渎便可尸祝之祀典纷纷果何取子胥鼓浪怒未泄精卫衔薪心独苦楚臣有问天不酬肯以诞幻虚荒惊聋瞽宇宙有此水万古万万古人言主者介山氏且道未有介山之前复谁主山深地古自是有神物不假灵真谁敢侮稗官小说出闾巷社鼓村箫走翁媪当时大歴十才子争遣李諲镵陋语石林六月清无暑人家青红湿窗戸射鹿有塲鱼有浦好筑漕台俯洲渚瓮面防瓢挹膏乳醉扶红袖别吴歌风雨不忧惊妬女【`闻闲公守平定以大安庚午来游迄今壬子四十三年矣土俗传介子推被焚其妹介山氏耻兄要君积薪自焚号曰妬女祠碑大歴中制官李諲所撰辞旨殊谬至有百日积薪一日烧之语乡社至今以百五日积薪而焚之谓之祭妬女云`】  

麻革  

送杜仲梁东游  

野马何决骤飞云何悠飏商嵓不足稽此士又欲东略宋与梁靑山不知老白山乃许忙菊潭之水清泠渊野人饮之得长年芳醲不买夀淡泊差可久北山峩峩苍翠巅丹崖石老生紫烟灵芝秋杞老霜骨黄精茯苓饱新斸望君崭崭病以癯酌之食之可以还肤腴况有刘荆州元丹丘子宁舎之汗漫游凉秋佳月酒一杯送子东下心徘徊半山亭前一茅屋嵗寒霜劲君当来  

杨将军坰马图  

古人相马不相肉画工画马亦画骨淡淡生绢一片云眼中羣龙何突兀飞菟汗血天骥种笔墨之间见飞动前趂后逐五有态涉齧行留分向背丰草长林性本真駉駉駜駜相与驯开元天子盛监牧四十万匹锦绣屯人言息马战所重风鬛霜蹄惜无用君不见幽燕飞鞚时中原流血成渊池秪今征讨苦未休金鞍铁甲弥山丘安得放归如此马饮水求刍恣间暇  

张宇  

云溪秋泛图为阎国宝赋  

晴岚滴翠霜树殷石锦错落苔花斑人家隠约荒霭外但见篱落连柴关两山中断忽空旷下有碧水之潺湲幽人杭苇迷逺近思致偃蹇无容攀定非防夷成霸业一舸五湖烟浪寛又非坡仙游赤壁酒酣浩歌江月寒亦当拄杖横膝看南山心与白云相对闲胡为厌山瞰芳渚岸草汀花适幽趣有声诗画无声诗夏虫未易寒冰语或云此本张季鹰莼鲈忽忆扁舟轻蹇予有家归未得一见秋风羽翼生  

采莲【`分得底字`】  

溪风摇摇波濔濔十里芳华照清沚兰舟女郎红玉春日射新妆明水底芙蓉双脸百媚生吴宫西施汉良娣藕肠折断雪丝牵入手花枝香隔岸谁家贵公子调笑新词歌艳体吴侬变风有如此谁念采苹供祭礼  

陈赓  

游龙祠  

黄河如丝导昆仑万里南下突禹门支流潜行大地底派作八道如霆奔吾闻川眞岳灵有眞宰况乃利泽开洪源龙神窟宅瞰平野千古庙貌何雄尊深林含蓄雷雨润冷殿似带波涛痕我来南州走尘坌执热未濯忧思烦试防甘冽洗肝肺一勺注腹清且炖悠然晞风坐东庑倐见绘画如飞鶱仙官华裾乘朱轩旗纛掩蔼蛟伏辕雷公电母踏烟雾天吴海石驱鼍鼋何时借取霹雳手倒挽银汉清乾坤庙前老翁顾我语孺子未易排天阍胡为高论乃如此一笑满面春风温是时三月游人繁男女杂遝箫鼔喧搴茭沈玉荅灵贶割牲酾酒传巫言巫言恍惚庙扉阖拜手上马山烟昬  

岘山秋晚图  

太行高嵯峨小山低防嵝清江锦树带秋烟烟际人家在林薮荆河迤南三岘山此图定绘襄阳否诗人翰墨丹青手落笔天机随所有岘首真在襄阳西遥观汉水含风漪上有龙一片石云是羊公堕泪碑试披禹迹考地志画师宁免诗人疑且看满眼江山好休作燕人过晋悲  

铁拄杖  

闽王铁杖如榔栗得自荒虚鬼神域鞭笞蜑蛮今几年雾翳云蒸老蛟黒腹中有篁如细泉牙节宛然声铿然天生神物不虚弃提携万里归坡仙坡仙骑鲸淩紫烟海山一去今千年人间俯仰成今古纷纷长物何须数洛阳铜驼卧荆棘昭陵石马埋烟雨百斛鼎两钱锥小大用舍俱儿嬉商顔鹤发一笻竹何似凌烟功臣玉具髙榰颐黄阁得君眞耐久扶持四海经纶手防须拄到昆仑颠九防青烟看九有铁拄杖吾不知试将道眼窥天机一朝雷雨轰空陂须防化作蛟龙飞  

武善夫桃源图  

武郎种桃满云溪三月红雨行人迷自从玉勒入云驭春风杜宇年年啼飞黄腾踏有天倪紫电转盼天山低要将白璧沽蛾眉更把黄金铸防蹄羲和挟辀六龙驰暮景恐迫虞渊西新诗拟唤槐安梦咫尺溪边春色动飞花漠漠水泠泠苍苔荒了烟霞洞闻道西风解涴人何处江山可问津征尘障断仙源路且看丹青万树春  

房皡  

送王升卿  

伤哉船子峰头月昨夜团团今夜缺月华犹自不长圆人生安得无离别世上忧端千万许惟有别离心最苦卢川春晚送君行落花为我啼红雨四海纷纷尚戎马我曹只合归林下如椽大笔今无用日课新诗自陶写嵩阳佳处如罨画溪可渔兮田可稼我欲从君覔隠居却恐山灵嫌俗驾  

题吕仙亭  

岳阳城南吕公洞道人见惯无迎送事少方知日月长身闲未觉功名重竹影松隂生午凉山色湖光设朝供髙吟下视世间人几人不在黄粱梦  

段克已  

赠刘润之  

平生不愿万戸侯但愿一识刘荆州荆州已逺不可见裔孙今幸从吾逰慨然议论吐肝胆腰间古劒鸣蛟虬酒酣醉墨出险怪笔势戃怳令人愁世人争欲得一诺黄金不用如山丘结交以义不以利乐人之乐忧其忧自从管鲍死此道今悠悠岂忆流落中忽见古人俦古来贤哲仕不达饥寒不解为身谋纷纷眼底知音少几向西风叹白头  

乙已淸明游青阳峡  

东山气象太猛悍万马骎骎来楚甸中分不肯割鸿沟锻砺戈矛期一战西山折北如西汉独余绛灌奔而殿谁为刘项决雌雄赖有韩彭力相援卢沟直下两水合泯泯暗流通一线突为瀑布出山口流沫成轮浪成漩前逾百步落石瓮黛蓄膏渟那敢眄沈沈南去若白虹为屿为泜互隠见凿开浑沌几千秋世俗虽见如不见今人虽有笔如椽为写佳名传防县人间佳节重清明呼儿折简招诸彦一生能着几两屐佳处每欲经行遍山灵着意劝游人吞吐烟霞生万变山阿玉女跪焚香岩畔仙人一笑倩居者俨若帝王尊劒佩雍容侍闲宴植者磊落如钜人聚立广庭议封禅拱者矫矫如勇夫执戈夹戺着綦弁平滩浅濑乍可掲溪路曲随峰势转葛履偏宜苔藓滑行襟时被蔷薇罥当面烟岚舞翠蛟出岫间云飘素练羣行不复事拘检眼正明时脚还倦班荆共坐溪上石粔籹浊醪具时馔良辰无奈夕阳催羽觞正要清歌荐醒心况复有寒泉玉池遍返成三咽三分春色二分休风外飞花时一片古人行乐欲及时半百之年犹掣电惟有爱山縁未断梦寐孱顔添健羡一穷到骨不自治虚负胸中书万卷谩向山村老却人生来不识荆州面肝胆槎牙须酒浇顾我非狂亦非狷纷纷世无真是非弃置从渠若秋扇归来新月偃林梢寂寞衡门掩深院  

戊申四月游禹门有感  

黄河一线天上来两山突兀屏风开天生圣人为万世惊涛拍岸鸣春雷冷云直上三千尺石巅古庙髙崔巍断碑嵗月不可考丹青剥落空莓苔嗟乎去古盖已逺荒辞漫汗相惊猜安居平土果谁力愚民耳目诚可哀一声渔笛起何处沧洲雅兴还悠哉  

景纯浩然见过径饮成醉夜中雨作比近五鼓月色满室晓起书长语赠二子  

退之方北归见蝎即成喜东坡还泗上铎声欣入耳而况羇旅中解后遇知已东风澹荡百草芳游丝飞絮白日长一杯相祝对流水白酒防带芹溪香渔歌樵唱竞相属不觉半山无夕阳醉卧山堂听山雨冰雪对牀挥夜语一灯照壁映悠悠恰似孤舟泛清楚梦囘酒醒明月髙风雨向来无处所人生哀乐本皆空莫令身世如飞蓬  

段成已  

送寻正道归浦中  

江头杨栁才堪折陌上行人还又别春光不解苦留人两岸杨花飞白雪江风摇摇吹绿波欲别未别伤如何劝君且住听我歌后日重来白发多  

松溪幽隠图  

何宫遗构山之隅长松蔽映千万株中有一径穿萦纡冷风萧瑟无时无人间赤日如洪炉恍疑仙景来蓬壶踪迹一堕声利区回首自觉泥涂汚歳月因循归计迂松溪想像劳形模可怜尘梦今始苏空对溪山惭画图一日来归聊自娱  

暇日意行姑射山下奉借遯庵先生听雨堂韵简诗社诸君  

散防步幽岩所遇良可喜恋恋蝶绕衣防涓泉入耳俯仰天地间一物莫非已暄妍坐阅春事芳飘飘思与春云长呼儿置酒饮花下风来满袖携花香白白红红纷涧谷恍然身世如河阳东风吹落山头雨山鸟春归共人语拂苔便欲枕流卧却恐傍人笑孙楚眼看六合尘土满归袂翩翩去何所乘风便拟凌青空人间无处寻方蓬  

题秋暮山行图  

乱山嵂崒争清妍寒林寂歴相緜聨人间黄尘千万丈一防不到山林边秋光澹薄秋气爽浮云积翠何葱芊髙风凄其脱木叶向来面目仍増娟江流一曲抱山麓孤舟斜日栖江湍行人何适来负担腰膂荦确石头路蹇驴鞭不前人家前涂渺何许望之不及忧悁悁问公何从得此本笔势彷佛营丘传我本山中人见之心惘然嵚歴落真可笑对画题诗思昔年  

曹谦  

东坡赤壁图  

先生矫矫人中龙京尘千丈不可容五年一梦落江海翩然野鹤开囚笼雪堂闭戸读书史兴来飘然弄云水黄泥坂下醉三更赤壁矶头杭一苇明月清风共一江迈往之气无由降酒酣作赋记清赏袖有巨笔如长杠一朝骑鲸寻李白人间俯仰成今昔续弦无处覔鸾胶见画思公空叹息  

秦彦容  

寄李用章  

先生髙见真吾师速营菟裘犹恨迟窗明炕暖十笏地松风萧萧和陶诗山野已寻云外路直入天坛最深处踏开李愿旧游踪请君自草盘谷序  

## 御选金诗卷九  

五言律诗一  

蔡松年  

闲居漫兴  

归田不早计歳月易云徂但要追莲社何须赐镜湖簿书欺俗吏绳墨守愚儒安得如嵇阮相从兴不孤  

吴激  

穷巷  

穷巷无来辙贫家有旧醅窗明怜雪在睡美觉春回菜甲方齐拆梅花亦半开茅檐鸣好鸟节物莫相催  

嵗暮江南四忆  

瘦梅如玉人一笑江南春照水影如许怕寒妆未匀花中有仙骨物外见天真驿使无消息忆君清泪频天南家万里江上橘千头梦绕阊门迥霜飞震泽秋林深宜映屋香逺解随舟怀袖何时献庭闱底处愁  

吴淞潮水平月上小舟横旋斫四腮鲙未输千里羮捣齑香不厌照箸雪无声几见秋风起空悲白髪生平生把螯手遮日负垂竿浩渺渚田熟青荧渔火寒忆看霜菊艳不放酒杯干比老垂涎处糟脐个个团  

述懐  

旅食空弹钦归休合挂冠烟尘榆塞逺风雨麦秋寒巢燕长如客鸣蛙不属官柴门江涨到落日下渔竿  

喜晴和张鲁瞻  

原野怳新沐丰隆宁世情鸟归林霭暝楼射涧虹明春草牛羊逺人家机杼鸣惨舒长有命谁复问隂晴  

招赵资深拾遗  

别久貌逾壮道同心更亲移居近韦杜相对邈参辰雪少似饶客鸟喧知得春归期淹几日莫厌马蹄频  

同儿曹赋芦花  

天接苍苍渚江袅袅花秋声风似雨夜色月如沙泽国几千里渔村三两家翻思杏园路鞭袅帽檐斜  

国公女生日席上命赋  

雪射瑶堦月春回玉女扉云中三秀草石上六铢衣酒熟鹅儿色身轻燕子飞客槎还泛斗谁解卜搘机  

早春  

寂寂重寂寂出门春草齐晚芳犹着树江涨欲平溪山暝有时雨村深何处鸡逺山缘底恨故作傍人低  

宇文虚中  

过居庸关  

奔峭从天拆悬流赴壑清路回穿石细崖裂与藤争花已从南发人今又北行节旄都落尽奔走愧平生  

晚宿耀武关  

山与烟云暝溪兼冰雪流寒枝啼秸鞠炀室聚咿嚘此日征行困何时丧乱休尚矜争席好无复旧鸣驺  

安定道中  

落日尘埃壮隂风天地昬牛羊争隘道鸟雀聚空村跛曵伤行役光华误主恩未甘迟暮景伏枥意犹存  

嵗寒堂  

洞戸延淸吹庭除贮緑阴不随风月媚肯受雪霜侵润入珠泉爽声传玉帐深主人留胜赏同此歳寒心  

和髙子文秋兴二首  

沙碧平犹涨霜红纷已多驹年惊过隙鳬影倦随波散步双扶老栖身一养和羞看使者节甘荷牧人蓑【`养和几名`】揺落山城暮栖迟客馆幽葵衰前日雨菊老异乡秋自信浮沉数仍怀顾望愁蜀江归棹在浩荡逐春鸥  

又和九日  

老畏年华短愁随秋色来一持旌节出五见菊花开强忍猿泪聊浮绿蚁杯不堪南向望故国又丛台  

中秋覔酒  

今夜家家月临筵照绮楼那知孤馆客独抱故乡愁感激时难遇讴吟意未休应分千斛酒来洗百年忧  

髙士谈  

将赴平阳诸公祖席分韵作  

灞桥波似箭南浦草如裙此夜灯前泪他年日暮云醉和醒一半悲与笑相分莫作阳关疉愁多不忍闻  

秋兴  

鼓角边城暮关河古塞秋渊明方止酒王粲亦登楼揺荡伤残歳栖迟忆故丘乾坤尚倾仄吾敢叹淹留  

不眠  

不眠披短褐曵杖出门行月近中秋白风从半夜清乱离惊昨梦漂泊念平生泪眼依南斗难忘去国情  

秋晚书懐  

肃肃霜秋晚荒荒塞日斜老松经嵗叶寒菊过时花天阔愁孤鸟江流悯断槎有巢相唤急独立羡归鸦  

早起  

晓起先乌鹊愁多竟不眠风霜严塞草星月淡秋天落叶亲携帚垂瓶自汲泉禁门朝万马魂断忆当年  

春日  

迟日回轻暖东风埽积隂客愁眉上见春意栁边寻健犊躬耕计归鸿去国心醉乡如可隠防放酒杯深  

孙九鼎  

甄庄三藏眞身【`三藏来中土时其师授记谓当逢甄而住殁后三百年见梦于白氏出地中`】  

生自兹国来从大业年縁甄驻飞锡梦白出重泉铁石亦有毁筋骸何尚全应知待弥勒万刼庇山川  

王仲通  

送客  

措足疑无地扪心幸有天故人成邂逅残喘见哀怜落日惊魂外孤云泪眼边西归万里梦今夕到君船  

边元鼎  

暮钟  

落日行人断深秋暝雨残一声烟树外千里暮山寒倦鸟方知止哀猿冷不安萧萧风叶下时与野僧还  

张斛  

沙边  

晚雨涨平堤沙边独杖藜长风催鴈北众水避潮西楚客相逢少吴天入望低故园无路到春草自萋萋  

东川春日  

巴蜀三年客江湖万里情沧波何处尽归棹几时行世态浮云变春愁细草生羣山遮望眼片月上髙城  

巫山对月懐湖外亲友  

众壑敛新雨孤舟増暮寒巫山今夜月湘水几人看不得临湖醉惟愁下峡难双鱼凭寄逺尺素劝加餐  

卢台峭帆亭  

髙秋客未还何处望乡关乔木苍烟外孤亭落照间雨晴山觉近潮满水如闲目断峒阳路归云不可攀  

高寺  

髙寺鸣钟后孤舟落鴈边已知归径晚故就上方眠石峻溜声急月髙松影圎明朝下烟霭迥首阻清川  

寓中江县楼  

武江斜转石文岫独参天【`江曰武山曰文达`】绿涨他山雨青浮近市烟松薪炊白粲水蔓系红鲜自喜飘蓬迹安居过两年  

仙门驿听泉  

一亭围古木双磵防清流行到云山暮卧闻风雨秋客尘何日浣病渇此时瘳归去南溪上轻舟细浪浮  

海边亭为浩然赋  

夙有沧洲趣云扃梦几回临深疑地尽望逺觉天开月涌冰轮出涛飞雪阵来无机同海客鸥鸟莫相猜  

马定国  

客怀  

结发游荆楚劳心惜寸隂草长春径窄花落晓烟深谷旱惟祈雨年饥不问金三齐虽淡薄留此亦何心  

送王松年之汶上  

去去东平道飞辕不可攀地隣邾子国天近穆陵关问俗徴前事移家卜好山溪堂醉花月春兴几时还  

雨晴离开化寺  

涧谷流秋水楼台入暮寒连城遭雨积一日得泥干利劒青鲨室名驹白铁鞍回头栖隠地风树响  

刘着  

渡辽  

身隔辽东渡心懐冀北羣防归苏属国却忆范将军风阵横秋鴈雷声吼夜蚊方言莫相笑唐梵本殊分  

病中言懐呈韩给事  

潦倒淮山客金台五见秋退飞嗟宋鹢畏暑甚吴牛问疾怜摩诘分曹类子猷自惭无补报只合隠林丘  

赵亮功  

甘露寺  

郑南峰下寺泉石间疎篁飞雨度山阁闲云生野塘檐前松子落防际柏烟香别后闻钟磬山阴空夕阳  

姚孝锡  

睡起  

睡起日侵牖开轩遥见山晓风吹腊尽芳草惹春还烟暖莺迁谷云低鴈渡关衰年人事减遇酒得开顔  

闲居  

无客访衰残柴门尽日关躭书真是癖惜酒近成悭苔径行搜句茅檐卧看山却嫌明镜里偏照鬓毛斑  

次韵秋兴  

老畏年光速愁添旅梦多西风着梧竹归思入烟波夜永凭诗遣顔衰得酒和故溪千树栁谁复晒渔蓑  

次韵李相公偶成  

帘鸟唤归梦竹风追夕凉感时空有泪却老分无方流水依山白孤云带日黄无人共尊酒散髪卧藜牀  

用峯山旧韵二首  

信步西风寺穷幽未觉賖松根纒石瘦云磴出巗斜思爽余三唱诗成自一家空余几两屐不踏渡溪槎春水上堤沙春晴散望賖衰年花近眼久客梦还家映日孤鸿没迎风双燕斜平生江海意早晚送浮槎  

寄田朝散善辅  

粉署标名旧山城识面新青云摧劲翮空谷滞幽人世路谋身拙心田育徳醇久要知可卜倾盖已情亲  

春日书懐  

云散交情薄棊翻世态新山容犹带腊鸟语已回春节物惊心遽丘园入梦频东风如解语端笑未归人  

施宜生  

社日  

浊涧回湍激青烟弄晚晖縁随春酒熟分与故山违社鼓喧林莽孤城隠翠微山花羞未发燕子喜先归割少诙谐语分均宰制功灵祗依古树醉叟昵村童万里开耕稼三时顺雨风行春从此乐着意酒杯中  

朱自牧  

对雪  

寂寂袁安舎柴门雀可罗青氊无旧物黄竹有新歌罢饮瓢仍弃供吟笔旋呵殷勤埽荒径尚忆子猷过  

李晏  

赠燕  

王谢堂前燕秋风又送归向人如惜别入戸更低飞海阔迷烟岛楼高近落晖不知从此去几日到乌衣  

通州道中  

冉冉年华老飘飘客路难尘埃山色断云雾日光寒念逺心先折孤吟鼻亦酸平生江海意潦倒愧儒冠  

游龙门回投超化寺  

还邀二三子共到凿龙逰冷壑泉初动春巗气欲浮竹藏深崦寺人渡晚川舟始觉山风急归鞍不自留题海防寺以禅房花木深五字为韵得花字  

地僻人行少溪深路趂斜解鞍投翠篠倚杖问黄沙石罅防流水林梢秀晚霞此心机尽矣何必染衣花  

赵慤  

蜀山晓发  

晓发蜀山道山深人自迷残星数徽小斜月一梳低隔舍缲车响遥林杜宇啼区区事行役何日得安栖  

寒斋雪中书呈许守  

翦水作花开纷纷天上来声清偏傍竹艳冷欲欺梅积润滋牟麦余膏丐草莱穷阎休叹息数日是春回  

蔡珪  

饮陈氏第代主人留客  

风定息林叶雨晴开夕阳停歌方待月插羽且传觞文举客常满次公醒亦狂更阑君莫去促席就新凉  

寄通州王倅  

长夏少人事官闲帘戸深枕凉秋入梦林宻翠交隂适俗非吾事谋闲遂此心絶交吾岂敢覔句识知音  

出居庸  

乱石妨车毂深沙困马蹄天分斗南北人问日东西侧脚柴荆短平头土舍低山花两三树笑杀武陵溪  

刘汲  

庆州回过盘岭宿义园  

随马雨不急催人日欲晡山从林杪出路到水边无拘缚嗟微宦﨑岖走畏途村家应最乐鸡酒夜相呼  

到家  

三载尘劳虑翻然尽一除园林未揺落庭菊正扶疎绕屋看新树开箱捡旧书依然故山色潇洒入吾庐  

乔扆  

凌虚堂  

木暗苍烟合池荒碧草深髙台平竹杪幽径入花隂奔走成何事登临慰此心晚凉山更好风处一披襟  

郝俣  

七月十五日夜显仁寺东轩对月  

野迥云归尽山高月上迟暗萤依露草惊鹊绕风枝素影随波逺新凉与酒宜中秋更有味试为卜归期  

次仁甫韵  

渺渺横烟渚凄凄挂月村酒非邻舍取诗复故人论世态乌栖屋生涯雀在门西山却多思松雪动吟魂  

题温容村寺壁  

草树醒朝雨乌鸢快晚晴山光自明润野气亦凄清茗椀闲中味纹楸静里声此懐能自适未要防簪缨  

晚过寿宁  

稻垅分碁局松门入画图牛羊归自急鸥鹭宿相呼落日低青嶂高风起暝途归僧上烟霭回首愧区区  

揽秀轩  

寺得新游处轩余旧赋诗山川蒲子国松柏晋侯祠行止非人力登临且歳时道人应笑我眞负鹿门期  

三月望日次边徳举揽秀轩  

水绕千家邑山围一席天桑麻新雨露桧柏老风烟梦后余芳草愁时更杜防亦知推不去端用得忘年  

冯子翼  

和张浮休旧韵  

嫩水笼篁碧新霜染树红石潭沉晓月山雨暝秋空灯火吟窗下关河醉眼中西风唤张翰南望思何穷  

小圃茅亭新成  

榆栁清隂下茅亭近水湄抵檐栽美竹横榻赋新诗朴陋从人笑栖迟止自怡嵗寒天地肃松雪有心期  

刘仲尹  

秋尽  

利禄蜗涎壁年华蚁梦槐秋随庭树老寒逐鴈声来养性论三适分愁咏七哀闭门人客少书籍绕牀堆  

晚隂  

歳涝饶秋雨云寒结暝隂晚芳留冻蝶疎木立饥禽闲觉交游减衰从老病寻安眠恐徼幸底用说初心  

王遵古  

过太原赠髙天益【`天益能作大字`】  

辽海渺千里风尘今二毛心虽如笔正官不称才高筦库非君事山林必我曹相期老乡国拂石弄云璈  

桑之维  

白髪  

白髪近年见十中三两茎半因愁儧出多为病添成梳里有时落镊余还又生老知无可避何处是功名  

党懐英  

宿宣湾  

清颍去无极悠悠楚甸深人家半临水村径曲穿林积雨犹行潦荒烟易夕隂夜凉淮浦月寂寞照边心  

奉使行高邮道中  

细雪吹仍急凝云冻未开牵闲时掠水防饱不依桅岸引枯蒲去天将逺树来行舟避龙节处处隠渔隈  

送髙智叔归济南  

巳作西溪约还为汶上行漂流知分际防合见平生旅枕劳归梦家山入去程空斋桃李月寂莫照清明  

潍密道中懐古  

十二全齐势兴亡俯仰中地倾潍水北山断穆陵东破冢余残甓荒蹊足转蓬燕齐旧悬隔不接马牛风  

过棠棃沟  

地僻人烟少山深涧谷重坡陁下长坂迤逦失诸峯问俗知懐土听歌识相舂几家茅屋外田亩自衡从  

次文孺韵  

病眼花生纸羇懐棘绕墙挑灯檐溜急到枕漏声长响彻鸡埘曙寒迎鴈背霜凄凉三径菊无梦到壶觞  

刘迎  

秋郊马上  

故垅松楸暗空城草棘荒数峰横鸟道一径绕羊肠桑叶露仍沃稻花风已香儿时十年梦懐旧一悲凉  

海上  

潮蹙三山岛烟横万里沙蜃楼春作市鼍鼓暮催衙一曲水仙操片帆渔父家安期定何处试问枣如  

秋郊  

秋水四五尺暮山三两峯浮云白毫相落日紫金容蓑笠前村笛楼台古寺钟殷勤小平逺图画记渠侬  

代人忆旧  

缓步素丝障防吟紫绮裘醉便风侧帽歌爱月明楼犀轴题春恨铜荷滴夜愁风流十年梦灯火漫扬州  

题雪浦人归图  

乱日宝花雨过眉斑竹笻挐音迎画鹢喜态动乌龙水镜千江月风琴万壑松遥知永今夕情话得从容  

王庭筠  

书西斋壁  

世事云千变浮生梦一塲偶然携拄杕来此据胡牀有雨夜更静无风花自香出门多道路何处覔亡羊  

秋郊  

瘦马踏晴沙防吟度陇斜西风八九月疎树两三家寒草留归犊夕阳送去鸦隣村有新酒篱畔看黄花  

王琢  

和张仲宗雪诗不用体物诸字  

天人应卜嵗出此当佳占舞巧穿幽隙堆寒压短檐闲门谁拥篲醉馆自开帘比兴非无物诗人正避嫌  

赵沨  

郊外  

迥野饶秋色髙台半夕阳鸥眠沙渚静鸟没岭云长薄宦违幽兴浮生更异乡歳华成白首丘壑愈难忘  

贡院中懐山中故居  

歳晚西溪路谁过旧草堂苔纹侵柱础竹色度隣墙白首光阴疾青山意绪长相思老兄弟夜夜梦还乡  

贡院闻雨  

灯暗风翻幔蛩吟叶拥墙人如秋已老愁与夜俱长滴尽堦前雨催成镜里霜黄花依旧好多病不能觞  

九日懐尹无忌  

茅屋秋萧索幽居尽日闲碧云看欲暮逺客几时还书劒成何事风尘只强顔思君千里梦夜夜到燕山  

秋郊晚望  

桃竹犹堪杖幽寻兴颇嘉池荷能几叶篱菊不多花地拆成兆林枯出犬牙村农庆丰嵗社鼓已三挝  

元日  

马上逢元日东风送客愁滹沲春水渡瀛海夕阳楼雪照潘郎鬓尘侵季子裘劳生已强半更欲玷清流  

过良乡县学  

儒宫宜地僻竟日有余清殿古碑仍在庭空草自生风髙时脱木云重欲摧城客兴已潇洒秋堂更雨声  

和诜上人雪诗  

贫巷仍飞雪空庭迥絶尘照窗疑不夜着树忽惊春枕冷梦魂短山明天宇新赋诗分气象定有灞陵人  

涧上  

逺径留残照疎林出小园山川半豺虎歳月且琴尊杜老新鸡栅厐公旧鹿门不才眞忝窃人道典刑存  

新凉  

颇觉小眠快便知秋意真清风论世旧老圃得时新移竹观君子翻书访古人可人陶靖节随意葛天民  

路铎  

书州驿壁  

雉堞俯已见羊肠行尚难炊烟界沮水老木识桥山畤废无人吊台高有鸟还客懐秋馆雨未老鬓先斑  

雨中  

月翳有时吐风薫俄自清云回暑天影雨进夜窗声眠听防天籁神游得化城觉来还故处饥鼠撼灯檠  

辋川  

画圗风景是亭榭歳年非秋色半黄落人烟深翠微暗溪鱼得计杳霭鸟忘机触物增惆怅吾卢早晚归  

汴梁公廨西楼  

云态看来变檐隂坐次移一蝉吟未了双鸟去何之薄宦槐安梦浮名劒首炊安心原有法遣兴可无诗  

风阁  

河山陈槛外象纬挂檐牙微吹来千里清音散万家坐深忘畏日饮久失余霞贤守后民乐歌工卢水涯  

尹无忌  

游同乐园  

晴日明华搆繁隂荡绿波蓬丘沧海逺春色上林多流水时虽逝迁莺暖自歌可怜欢乐极征鼓散云和  

周昂  

早起  

覆斗临霜阁号钟满夜城飞扬他日事去住此时情文字工留滞尘沙管送迎百年今已半凛凛畏虚生  

晓望  

晓树云重隠春城日半隂苍茫尘土眼恍惚嵗时心流落随南北才华阅古今柴荆生事窄宁忆二疎金  

羇旅  

羇旅情方惨暄寒气尚胶谷风连逺阵原树郁春梢要路嗟何及浮名久已抛百年麤饭在真欲事诛茅  

早春  

小雪寒仍在烟花意巳深老侵长路鬓春荡故园心幸可追沂咏何劳费越吟微躬应自爱莫作愧千金  

雪  

小雪暮能繁愁云久更昬细灯寒出戸欹树老当轩竹叶旧时酿梅花何处村赋诗空入夜愁絶与谁论  

夜  

门巷溪声爽衣裳夜气苏地清林影散月静桂花孤左省诗频咏南楼兴不辜关山冰雪里何处覔天隅  

独酌  

渺渺清溪阔悠悠弱藻沈客衣临水静鸟影过船深暂把鱼竿坐因知静者心沧洲高兴动巢父可东寻  

秋夜  

髙阁钟初殷层城月未光净空含宇大卧斗带星长暗觉巢乌动清闻露菊香谁家砧杵急应怯暮天凉  

鹊山  

西征疲短服北望惨衰顔再宿殊鸡舎相看独鹊山旆沾新雨过鸟逐暮云还白首瞻星汉何时鼓角闲  

望山中松  

地险蟠根古人稀小径消雨皴开白雪风响入青霄未畏斧斤逼惟愁霹雳烧解鞍那避逺冷色故相招  

晚步  

郁郁孤城隘飘飘絶塞游短衣忘逺步高兴防清秋白水深樵谷黄云古戍楼居人半裘毯横管莫生愁  

晚望  

疉嶂何时出荒城落日低音书云去北烽火客愁西鹰隼乘秋击狐狸倚暮啼吟诗且排闷佳句敢攀跻  

对月  

月近天河白秋深夜气清蛛丝时隠见杵正分明欹帽中宵落孤舟几处行清风殊未发树穏鹊休惊  

促织  

促织来何处秋风暗与期苦吟人不解多恨尔如知独枕难安夜寒衣欲及时淩晨揽青镜一半已成丝  

溪南  

小径通沙穏清溪带树深岸危低白屋云近没青岑洒落高秋气飞腾志士心云台与麟阁莫遣二毛侵  

继人韵  

高兴秋方逸幽居晚见过欢交宁厌数诗好不论多五字含风雅千篇费琢磨自知才力拙相报欲如何  

宿西蓝  

闻道西蓝好能来定有缘青山避乔木流水信平田步屧迷深竹题诗惜暮烟尘心压翻倒一室暂安禅  

北湖清明  

碧水随时酒春风着处花欢娱万国本富贵五侯家金动楼头管香回日暮车老夫唯欲睡儿女莫相夸  

中秋夜高阳对月  

端正髙阳月空庭又见过清风禁睡得白发奈愁何尚识王良防难知织女梭金波流汨汨应为照滹沲  

丘家庄早发  

渡马危桥立村鸡暗树号星稀白水阔雾重黒山高外物谁能必人生防有劳鹍鹏终变化早晚借风涛  

边月  

边月弓初满山城角尚孤中天看独立永夜兴谁俱未觉风生晕空懐斗转隅含情知白兔欲下更踟蹰  

侍祠太室  

设燎彤庭敞悬灯玉殿深星河含爽朗城阙动隂沈祗栗诚初荐馨香徳已歆清风动云幕有喜见神心  

夜步  

击柝隣居静开门宿鸟惊西风秋半急北斗夜深明独立乾坤大徐行杖屦轻遥怜汉宫阙重露湿金茎  

晨起  

鼓声随晓角合沓起平荒宿火连冈小寒星堕水长鲸翻惊日动马食快宵凉白首登坛将功名好自强  

送客  

相见席不暖送行情更牵只愁人面隔不放马蹄前塞迥云垂地溪平水接天山川后期阔把臂两茫然  

翠屏口  

去嵗翠屏下东流看涌波愁将新鬓发还对旧关河翅健翻秋隼峰高并晚駞草深饶虎迹夜黒欲谁过地拥河山壮营关劔甲重马牛来细路灯火出寒松刁斗方严夜羔裘欲御冬可怜天设险不入汉提封玉帐初鸣鼓金鞍半偃弓伤心看塞水对面隔华风山去何时断云来本自通不须惊异域曽在版圗中野蔓梢駞架轻泥溅马鞍径斜来险石溪急上清滩羽檄千山静羔裘六月寒长松空夹道萧飒不成看旌节瞻前帐风尘识旧坡眼平青草短情乱碧山多晚起方投笔前驱効执戈马蹄须爱惜留渡北流河  

山家  

秋日山田熟山家趣转竒垅苞银栗缀墙蔓绿云垂野饭留佳客青钱付小儿主人愁丧乱数数问边陲萧飒晚风凉高杠引斾长岭云残宿阵陵日湛晨光已作依刘表终须问葛彊俯身驰万里未觉鬓毛苍简易军中事川原入望多草平铺碧锦山逺出青螺逺愧桃花水重临杏子河去年闗塞意萧飒起悲歌赤磵蟠双阙青山壮一门放歌游逺目箕踞得高原地险劳天设边戈厌日屯庙谋新控扼万里可雄吞官舍暂投辖塞垣还着鞭路移新嵗月心醉好山川方丈何由到桃源恐浪传相看不隔水遗恨惜他年翡翠长松秀氍毹细草斑屡经新渡水不数旧看山太华愁登陟终南费引攀岂知图画景长在马蹄间  

寄金山长老  

庭前双柏树作别似晨朝书信随溪茗音声落海潮岭云闲可翫边月苦无憀相见愁他日风沙两鬓凋  

寄王子明  

病起身仍懒眠多意尚迷笔成今夕把书似隔年题久恨心期阻难邀物理齐灯花应解事岑寂向人低  

萱草  

万里黄萱好风烟接路傍迹疎虽异域心宻竟中央染练成初色移瓶得细香客愁无路遣始为看花忘  

得家书  

穷愁非昔境白发有深根泪破孤城郡书来万里村鴈声寒日夜秋色老乾坤为问游方子何时慰倚门  

书斋  

夜雨书斋冷西风木叶抛暗蛩侵坏壁低鴈落寒郊壮志初尝胆吾身岂系匏草虽闭戸未用客相嘲  

窦氏园亭  

云树春秋色风泉日夜声过亭髙幕暗吹簟转雷惊翠袖擎诗罢银壶得酒倾平生耽野趣到此眼偏明磴凿苍崖破池通碧涧流憩深怜洞室吟穏忆扁舟谷口堪高隠河梁厌逺逰卜居真此地幽寂更何求  

家园  

五畆园连竹三间屋向阳气和春浩荡心静日舒长花鸟成相识琴书付两忘陶然一尊酒谁复记羲皇  

晚望  

独立孤城上关山望不休异乡惊絶域逺目豁清秋未拟登楼作空歌出塞愁故园飞鸟外溪水正南流  

新秋  

畏日经时暑清秋一夕凉眞堪近灯火不复病衣裳宋玉悲揺落安仁愧老苍鄙夫那及此睡美百忧忘  

## 御选金诗卷十  

五言律诗二  

王磵  

谢竹堂先生见过  

学稼古寺侧结庐髙柳隂音书故交絶岁月杜门深新雪添衰鬓寒灰没壮心西州贤别驾连日肯相寻  

次友人秋日雨后韵  

洺州秋雨后幽胜可供闲白首留他县归心绕故山野泉来竹底危磴入云间尚记登髙防重岩细菊斑  

萧贡  

灵石县  

古道行人少荒城乱石侵天横机素直河入土囊深涧近云长润山髙日易沈田翁乐丰岁歌笑下﨑嵚  

路忱  

秋怀  

落日留虚壁秋风急戍楼髙歌鬼神夜挥涕虎狼秋豪贵少青眼文章多白头何时挂长劒天地一扁舟  

赵秉文  

拟和韦苏州游开元精舍  

松轩风扫静终日闭门居犬卧青苔地鸟衔红柿初瓶残夜禅起经润雨翻余自是少人迹非闗来往疎  

拟漠漠来帆重去鸟迟  

薄暮萧萧雨何人独倚阑蒙蒙山气重澹澹水纹寒草际光犹松梢滴未干灯前未归客无梦到长安  

塞上四首  

穷边四十里野戸两三家山腹过云影波光战日华汲泉寻涧曲樵路入云斜随分坡田罢还簪野草花因寻谢雕垒偶到杀狐川卤地牛羊瘦边沙草木羶废城余井臼古戍断烽烟自説无征战今经六十年薄宦边城里经年无客过一川平地少四面乱山多野色连秋塞边声入暮河旧貂寒更薄飘寄欲如何树霭连山郭林烟接塞垣断崖悬屋势涨水没沙痕烽火云间戍牛羊岭外村太平闲撒手文字付清尊  

寒夜  

岁晏寒无那夜深清欲饥竹风惊梦断雪意听窗知稍稍鹊翻树萧萧人语篱虚明满吾室何许月来时  

三山渡口  

春水三山渡斜阳八字堤河淤树身短沙截草痕齐地纳黄流大天衔浚泽低故人不见我愁思使人迷  

西陵  

蔼蔼西陵树萧条歌吹声客愁连断鴈地古更荒城草色娇新雨河流怒不平浮云台上起不尽古今情  

正觉院  

西日转廊腰疎钟送泬寥坏墙縁苦竹破屋上淩霄白髪知僧腊青灯更客宵叶声风外尽窗雨续萧萧  

开元寺  

岁久开元寺黄花落石龙瓶深添碧甃蜗壁篆金容窗影年年塔禽栖夜夜钟平生睡秋雨竹阁味偏浓  

散策  

解鞍成小憩散策逐幽欣偶拂水边石坐看岩上云桑麻深畏景水竹淡斜曛兴寄方自得清凉谁与分  

寒食遥奠西山寺  

榆中草色无春水稍渐车野祭一盂饭乡愁千里余年年寒食客日日故园疎莫讶交亲絶嵇康懒寄书  

代都张氏瑞柏堂  

郁郁何年植盘盘兀老苍文章深籀篆忠义抱风霜子舍占乌鹊髙枝托凤皇主人廊庙具防见拂云长  

过黄崖  

患难惊身在龙钟感嵗新山川愁倦鸟嵗月老行人落日黄崖古东风白霫春伤心潢水北无乃久风尘  

大雪  

大雪无朝暮衰年见未曾园林春浩荡川岳气凭陵云惨天应漏阳微井欲冰欲寻安道舍何处一龛灯  

梁园中秋  

今夜梁园月相逢照一尊他时千里共此防几人存老我追随尽怜渠笑语温不眠瞻玉兔终夕露荷翻  

和西溪归思  

好在西溪隠人今白玉堂兴来看画本梦去拂诗墙旧竹多年合新松几许长从渠黄石老独占白云乡  

徙倚  

徙倚秋原上长吟动所思草荒天马瘦日落野鹰饥多病亲朋改中年齿髪衰功名付公等才力况明时  

赴宁化宿王道  

山屋如鸡栅才容卸马鞍风吹四山雪月照一川寒不敢侵星起惟愁上岭难中宵问前路客枕若为安  

北垞  

驱马北坨上山光淡复深夕岚无远近返照有晴隂泉落莓苔石风生松栎林悠然成独酌啼鸟是知音  

芦芽山  

荷叶平初尽芦芽势渐分朝来知宿雨谷底见归云日上松犹滴风来草自薰临溪归路险万篾下河汾  

管州道中  

手酸风里寒多酒不胜马蹄荒店雪人迹断桥冰瘦骨成山字霜髯作防棱绿窗三丈日政尔梦腾腾  

桃花鸟寄王伯直  

冰破村桥拥春寒旅鴈低远山封雾小髙浪与云齐岛寺明松雪潮船溅藕泥诗情吟不尽寄与画中题  

咸平道中  

道坏绿冈远村流自作塘夕阳开野色秋水纳山光雨住林逾黑鸟归天更苍防搜无好句淡墨写微茫  

庆云道中  

对岸青山隔孤城碧浪开绿芜天际合白鸟日边囘渡口呼舟急沙头立马催夕烟生极浦欲上客衣来  

登巢云楼  

烽火三年戍沙陀几战塲自子甘薄宦与子各殊方寒木锢春色髙楼倾夕阳如闻洗兵马失喜闻临潢  

和阳子元  

红叶如人老黄花与世疎物华行晼晩天宇迥澄虚山作屏风画鴈成人字书相逢一杯酒秋兴客何如小雨班班落庭槐摵摵疎秋涵山骨冷天入水痕虚多病难忘酒穷愁强著书深惭灵感老时复问何如  

松下独酌  

行人隐微径古寺带平冈山势依城断河流入野长树欹支坏道草卧压頽墙独酌无人共松风荐一觞  

松山道中  

松漠三百里飘然一日中山长云不断地迥雪无穷远岭含残照深林贮晩风烟村一回首独鹤下晴空  

叠翠岩  

枯枿似黔突断崖如削林深自风雨地古更烟霞脚力行将尽云山殊未涯试穷千里目直北际龙沙飞身清旷外着眼有无间崖断疑无地云开更有山鸟随天影没人自日边还归梦扶清境诗情不得闲帐殿临青嶂苍崖襞翠烟孤根盘厚地秀色入苍天井有四时雪岩垂万古泉皇情非暇豫问俗到山川  

陪李舜咨登悯忠寺阁  

日月躔双栱风烟纳寸眸云山浮近甸宇宙有髙楼鸟外余残照天边更去舟登临有如此况接李膺游  

宿崔家庄  

野次寒山外人家霁雨中饥鸦蹲落照危叶颤西风墙缺青山补桥欹白水通丰年闻好语倚杖问衰翁  

过滹水  

夕阳山豁处平照大河流漠漠云间树悠悠天际舟黄尘随匹马白水自双鸥防得闲中趣浮生半白头  

通许道中  

晓逐三军发清寒苦不禁征骖过野店寒犬出疎林宿火留行客霜枝滑冻禽据鞍闲觅句愁些不成吟  

庐州城下  

月晕晓围城风髙夜斫营角声寒水动弓势断鸿惊利镞穿呉甲长歌断楚缨囘看经战处惨淡暮寒生  

暮春  

自嗟中岁在不与暮春宜非复欢娯地其如老大时百年归览镜万事入支颐此意无人防陶情一赋诗  

涌云楼雨  

满地江河梦连隂晦朔秋雨中山似醉风外浪如愁眼病憎黄卷心安任白头明年一官满谁复话登楼  

穷愁  

何处新秋好飘萧意欲仙乍凉新雨后欲曙未明前莎影蛩吟地松梢鹤唳天物情无好丑适意各天然  

和潘师韵  

暌离三十载重此叩元微日月双蓬鬓乾坤一布衣月明涡水宿秋老华峰归不得陪仙驭浮生有是非  

和政老九日韵  

数日闲斋卧体中殊不嘉那知是重九但喜见黄花矫首怀天末携壶傍水涯琳宫题壁处醉墨字欹斜  

赠茅先生  

二室神仙宅三茅道士家野人遗竹箒【`刘仙编竹箒以给公朝夕`】弟子扫松花有道能擒虎无心任践蛇天平有陈迹吾欲老烟霞  

雪霁  

黄云霁雪威寒日淡晖晖雨砌晴先滴风檐落更飞侵凌池面瘦拥肿树身肥长忆庐陵老忧时咏铁衣  

十月菊得深字  

地偏开较晩风劲可能禁雨渍金英浅寒添紫晕深抱丛无晓蝶窥蕊有贞禽留待飘零后梅花约重寻  

白鴈  

波净影逾白霜清鸣更哀乾坤双鬓老风雪一声来林迥隠犹见天长去复囘物情嫌太洁莫使羽毛摧  

野菊  

离离岩下菊无主混蓬毛路断秋光隔山明水影交荒丛鸣蟋蟀寒叶挂蟏蛸拟访陶庐饮柴扉何处敲  

岳观  

步屧方坛上行吟避草芽帘声风拂燕池影柳蹲鸦天入蒙蒙雨春归淡淡花游春心未老墙外度香车  

秋雨  

天边认遥电云际尚残阳雨脚夜深白涛头晓霁黄沙边明鴈影林外见山光拟尽登髙兴秋怀秖自伤  

早出新安  

夜宿新安驿平明雪塞磎马头迷旧路虎迹印新蹄冰冻寒流狭天衔远路低人稀山店远茅屋只闻鸡  

吕子羽  

广平道中  

风色着黧面霜华侵老须昬埃埋故驿积雪缟脩途冻岫新诗句寒林古画图夜寒孤月上天地一冰壶  

宿章义广胜寺  

小邑本无事我来劳简书路长频问马人静厌烹鱼钟冷僧叅外灯残客梦余此心谁领防松月夜窗虚  

郦权  

西游杂诗  

茅店鸡声外柴车犬吠间疎星涵积水残月堕昬山好梦人何在秋风我独还梨园有名酒聊此慰间闗  

七夕  

缥缈针楼外天教彩羽过步云榆送影拂月桂交柯綉缕萦芳袂莲得巧梭姮娥如解妬还与试斜河  

卢元  

闲咏  

天近苍龙阙居连白马堂松声得隣舍山色出宫墙巷陋轮蹄少庭闲日月长九衢红雾里亦有白云乡  

李遹  

使髙丽  

去国五千里马头犹向东宦情蕉叶鹿世味蓼心虫倦枕三更梦征衫八月风山川秋满眼归思寄孤鸿  

刘涛  

宿平遥集福寺  

院僻和僧静门闲与昼长燕泥朝雨淖蝶蕊晚风香野兴煎诗思干愁绕客肠青奴如解事供我暮窗凉  

张檝  

客中  

绛唇花不语青眼栁初眠尘去寻芳马香来载酒船归期仍鴈后野兴已鸥边惆怅无家客春风又一年  

秋兴  

飘零千里道牢落半生愁残月如新月今秋似去秋露浓花气重风细竹声幽何日清溪上烟蓑一钓舟  

杨云翼  

大秦寺  

寺废基空在人归地自闲緑苔昬碧瓦白塔映青山暗谷行云度苍烟独鸟还唤回尘土梦聊此弄澄湾  

烟雨  

凉气先秋至重阴接望迷有无山逺近浓淡树髙低鸟雀枝间露牛羊舍北泥支颐政愁絶风雨过前溪  

父老【`寄乐平令胡德玉`】  

老去宦情薄秋来乡思多遥怜桑垅在无奈棘林何白水青沙谷黄云赤土坡几时随父老社酒太平歌  

厐铸  

晩秋登城楼二首  

山势碧环合溪光缟带明牛羊成晩景砧杵助秋声酒薄人情废官闲吏事生天东归兴满不为忆莼羮落日危楼上诗成只自哦清商行老矣红叶奈秋何堕甑前非悟跳丸去日多功名犹诳我未许着渔蓑  

景骨城驿中夜雨  

画角边城暮孤舂野水秋一川霜树老万叶雨声愁自古谁青眼劳生只白头何时问渔父容我一扁舟  

喜夏  

小暑不足畏深居如退藏青奴初荐枕黄妳亦升堂鸟语竹阴宻雨声荷叶香晚凉无一事步屧到西厢  

梨花  

孤洁本无匹谁令先众芳花能红处白月共冷时香缟袂清无染冰姿淡不妆夜来清露底万颗玉毫光  

张建  

送张子玉  

渭水玻璃碧秦山劒防明秋光如我瘦竹色与君清蝉嘒西风栁鸦翻落日城归舟幸无物且莫苦贪程  

王世赏  

立春后十日登楼  

今日登楼眼风烟倍觉新溪梅初破萼屋雪半融银鴈外天逾碧鸥边水自春儿曹应见笑吟望独伤神  

春雪  

只谓春天暖寜知雪霰飞龙蛇且深蛰花栁不胜威糁糁凌风细纷纷带雨稀谁当问穹昊生杀果何机  

李纯甫  

杂诗五首  

乾坤大聚落今古小朝昬诸子蝇钻纸羣雄虱处禈一心还入道万物自归根却笑幽忧客空招楚些魂丹凤翔金鼎苍龙戏玉池心源澄似水鼻息细于丝枕上山川好壶中日月迟神仙学道者那许小儿知空译流沙语难叅少室禅泥牛畊海底玉犬吠云边仰峤圆茶梦曹山放酒颠书生眼如月休被衲僧穿狡留三窟猕猴戏六窗情田锄宿草心月印澄江酒戒何曾破诗魔先已降雄蜂雌蛱蝶正自不成双道义富无敌诗书贵不赀浮生几两屐狂乐一钩丝豪侠非吾友臞儒即我师谁知茅屋底元自有男儿  

阎长言  

丁氏思祖亭  

鹤野三千里鳬函五百年人间仍旧徳筮得新阡族属东州望衣冠鼻祖传异时谁式墓应识子孙贤  

王若虚  

忆之纯三首  

幼岁求真契中年得伟人倾怀当一面投分许终身灯火谈夜鸎花逐胜春何时重一笑胸次欲生尘面目三年隔音书万里遥宦途俱蹭蹬人事各萧条志大谋长拙身孤道易消本无当世用隠处防相招隽气轻天下髙情到古人衔杯曼卿放下笔老坡神时论谁优劣人材自屈伸穷愁须理遣不必泪沾巾  

病中二首  

学道今何得谋生久不成蓝衫几弃物绛帐亦虚名事拙应天意交疎即世情烦忧时自解感触又还生郁郁穷愁意营营久病身诗情浑欲减药物但相亲未得驱穷鬼终须问大钧三时劳慰拊甚愧故人真  

刘昻  

零口早行  

马上兀残梦沈沈天向晨行云如妬月古道不逢人野旷畊声远山髙露气新哦诗无好语聊尔一吟呻  

王仲元  

雪  

初稀时拂拂稍密自纷纷老树晓迷月瘦峯寒帖云色从空际得声向静中闻客枕清无梦哦诗彻夜分  

赠青柯平隐者  

太华神明观青柯小有天大哉霄壤内无此弟昆贤齐物三千行栖云二百年初平初起后又得两臞仙  

刁白  

渭水  

渭水秋天白骊山晩照红行人迷古道老马识新丰霜雪满归鬓乾坤犹转蓬愁来成独酌醉袖障西风  

物质  

物质方圆定营营止自疲鹤鳬伤断续鹏鷃失髙卑巧宦多成拙徐行未必迟可怜筝上鴈来往听人移  

许古  

青柯平二道人  

深谷縁危磴长林绕碧山山中四时好方外两翁闲身世青云上尘埃大梦间髙情应笑我才到却空还  

刘铎  

三阳述怀  

蚁穴吾犹梦蜗庐此仅容一川青霭合半岭白云封地僻宜藏拙官闲足养慵只慙无补报潦倒不归农  

即事【`亦在三阳时作`】  

地与中州迥民余上古淳峡长深束渭路险曲通秦烟栁千家晓风花百里春一官如自择闲处着闲身  

师拓  

陪人游北苑  

系马溪边酌啼莺栁外闻望长魂欲断愁豁酒微醺草色明残照江声入暮云故园春巳到归思日缤纷  

曲江秋望  

山逺障重出野平天四围凉风芡实坼乆雨藕花肥水濶渔舟小天长去鸟微紫蒲行处有采采莫盈衣  

和王逸宾繁台诗  

凭望怜台迥长吟苦思荒行云春郭暗髙鸟暮天苍草色伤心极松风洒面凉故园兵革外殊觉路途长  

赠云中刘巨济  

云廓乾坤迥霜摧草树残风声秋晚急月色夜深寒绿绮音谁防青霄气自干那知燕市里把酒得交驩  

郡城南郭早望  

晓立囘塘上何人逸兴同柳浓天霁雨萍坼岸含风鸟影明苍霭湖光倒碧空秦川何日到解髪濯清沣  

中元后二日  

暑谢凉生际庭虚雨过时天长云断续风急树离披世态贫逾薄秋光老易悲燕城寒事近还与旧貂期  

史肃  

河上  

堤外三竿日河边八尺泥夜风喧马枥秋露冷鸡栖岁月吾生老闗山客梦迷故园桃李树揺荡不成蹊  

别张信夫  

破垒残星没寒城晓角孤天低云错莫野旷雪糢糊小市千钱米征人丈八殳边愁故未已不敢恨长途  

登悯忠寺阁  

净宇怀超想层梯企俊游喧卑三界尽制作六丁愁聚土闲童子移山老比丘能除分外见寸木即岑楼  

读传灯录  

闭户嬾不出真成住夏僧肝肠虽自苦面目得人憎处世若大梦学禅犹小乘早知文字悮更用读传灯  

夏夜  

一雨昭苏外羣山宴寂中移牀就佳月引袂纳凉风蜗舍怜渠小蚊雷讶许同幽怀閟清境舒啸夜将终  

物化  

物化能忘我天游不用心羶香羣蚁聚树静一蝉吟败井劳深汲荒庭阙近寻枕书聊假息夕日半墙阴  

立秋日  

旧谷催新谷今秋似去秋年衰犹健饭官达也穷愁树鸟依依宿檐萤细细流个中诗句在倚杖得防搜  

感兴  

避俗嫌髙絶干荣耻盗夸居贫偶从仕学道不忘家树果蕃秋实园葵粲晚花一轩吾事了无意竞纷华  

立秋日  

畏景流庭过凉思即坐来物随时共换人觉老相催憩蝶依丛稳嘶蝉抱树哀玉簪香好在墙角数枝开  

晓出东卢  

谷口子真隠水滨韦氏庄鸥鹇宾客对鸿鴈弟兄行小圃丛生竹平林半是桑朝阳生野渡湿尽马蹄霜  

元徳明  

雨后  

十日山中雨今朝见夕阳乾坤觉清旷草棘有辉光竹影揺残滴松声送晩凉南窗聊自适无用説羲皇  

览镜  

四十宜未老年年添鬓丝直教随牒去也是挂冠时台阁多新赋山林有逸诗悠然一尊酒满酌不湏辞  

室人生朝  

新酒清浑共糟牀洗盏甞平时唯欲醉此日重难忘容服惭王霸山林得孟光白头翁与媪万事听诸郎  

山中秋夕  

黄卷存余习青灯共晩凉只知书味永不觉鬓丝长老桧千年物幽兰一国香平生陶靖节此夕邈相望  

秋暮王氏园亭  

细径云林底危亭涧水湄秋先殒黄叶寒未老红葵嚼句幽禽荅寻花晩蝶随无人共幽兴思与野僧期  

遣兴  

张翰一杯酒林逋千首诗性惟便自适材敢论时施狡兔从三窟鹪鹩分一枝青山有佳色只似往年时  

发冀州留别恩禅师  

诗拙非同社情亲本故乡共知成逺别且复暂相将池古莲花净窗深桧叶香何时重携酒来宿赞公房  

灯下读林和靖诗  

落叶落复落清霜今几畨疎灯照茅屋山月入頺垣老爱寒花淡幽嫌宿鸟喧卷中林处士相对两忘言  

郝天挺  

永宁寺  

絶壁秋容冷荒坛露气清野僧留客饭山鸟为人鸣已极登临兴无穷今古情浩歌一尊酒四海共升平  

赵元  

喜霁  

片叚溪云破纵横野水淙人闲泥塞路蝇动日烘窗印壁苔痕满侵堦树影双还思酿新黍瓮面挹秋江  

丁亥三月二十五日雪  

夬变干将至阴凝阳不流雨飞犹带雪风急似号秋草木无春意关河惨客愁天心宁易测三叹索冬裘  

题陈居中画唐崔丽人图【`并序`】  

余丁卯春三月衔命陜右道出于蒲东普救之僧舍所谓西厢者有唐丽人崔氏女遗照在焉因命画师陈居中绘摹真像意非登徒子之用心迨将勉情钟始终之戒仍拾四十言使好事者知伯劳之歌以纪云  

并燕莺为字联徽氏姓崔非烟宜采画秀玉胜江梅薄命千年恨芳心一寸灰西厢旧红树曽与月徘徊  

吕中孚  

送李嘉甫信都令耘甫之弟  

溪水碧于草溪边送客行写诗传别意把酒听歌声去路青天远归心白羽轻尊前折杨柳一一是离情  

写怀  

秦川西去远不意过漳川归梦三千里羇愁二十年谋生空白髪行路若青天余事休相问相留只醉眠  

## 御选金诗卷十一  

五言律诗三  

张琚  

移河中  

畊战连年废吾知有此行条山犹在眼渭水若为情饱肉豺狼喜倾巢燕雀惊西楼今夜月愁絶是空城  

秋夜  

人与年华老愁兼节物双髙风梧堕砌久雨竹侵窗客簟悲秋卧僧钟数夜撞更堪衰鬓影萧飒照寒釭  

郭安民  

题献陵梁氏成趣图  

乐寿有髙士买园邻郡城坐寻嘉树防卧听野禽声闲里书频读欢来酒自倾醉歌归去曲应不愧渊明  

雷渊  

紫芝峪  

仙径云覆灵芝紫气浮朝霞屯锦盖春雨润珠旒兰有香偏袭苔无色可侔如何采真客辟谷费防搜  

雪  

风定云仍暖天围四顾低纷纷俄搅野浩浩欲平溪樵担归时重渔舟望处迷饥鸦空绕树若个可安栖  

刘从益  

闻蛩用少陵韵  

唧唧不堪闻村居更恼人青衫伤久客华髪念双亲岁暮那逢雨秋宵未向晨石心犹可转百感本来真  

除夕用少陵韵  

窗送迢迢漏灯开艳艳花正愁闻过鴈久客羡栖鸦放眼春犹好惊心日又斜一蓑江上雨归思浩无涯  

即事  

卧疾刘公干躬畊郑子真溪山留好客天地许闲人花醉红沾袖松吟翠绕身扪心无所歉持此寿吾亲  

张德直  

叔能见过  

度岭千峰濶沿溪一径微山寒花发晚村迥客来稀强饮酬佳节悲歌送夕晖平生爱欢聚衰病与心违  

周驰  

防子【`私盍反支起也`】  

勿以微才弃安危任不轻谁怜一片小能使四方平几案由吾正槃盂免尔倾何当遇夷坦沈黙更何营  

秦略  

元日  

新厯从头数残冬与我违不知垂老至但觉拜人稀汲水泥融井看书暖入帏浅情墙外柳新绿已依依  

刘昂霄  

赵村晚望  

放眼东原上风烟接渺茫林疎出村落野迥散牛羊天地浮元气山河半夕阳登髙一长啸未觉阮生狂  

孙益  

送张安中还云中【`名保极云朔名士`】  

相送还相送临分手重分骅骝欣得路鸿鴈惜离羣木落黄花露城低紫塞云中秋月正好千里谩思君  

麻九畴  

秋望  

云气东南壮风烟正北长远人投屋小寒草带城荒驯鸭便秋潦饥牛背夕阳闲情尽堪画未要雨浪浪  

辛愿  

乱后  

兵去人归日花开雪霁天川原荒宿草墟落动新烟困鼠鸣虚壁饥乌啄废田似闻人语乱县吏已催钱  

赠赵仲常【`名宪宜之从弟`】  

赵子年虽小论诗乐最深秋风凡几首冬日更多吟老大吾无力文章尔用心荒山松竹底莫厌数相寻  

赠刘庵主【`刘辽贵族`】  

蚤薄轩裳贵髙寻绮皓踪一囊闾里药六尺水云笻午枕眠芳景晴檐望远峰柴门常不掩应得野夫从  

赠赵宜之二首  

夫子今词伯胡为远帝京青云无辙迹白髪有柴荆鬼戏多年病人髙四海名麟经方有缺无惜继丘明转徙家无地逢迎客有尊光隂连病枕天地一愚轩霜雪青松古风尘白璧温从渠投隙者衮衮向金门送裕之往许州酒间有请予歌渭城朝雨者因及之  

白酒留分袂青灯约对牀言诗真漫许知已重难忘爽气虚韩岳文星照许昌休歌渭城柳衰老易悲伤  

张澄  

积雨  

积雨生顽痹新晴意自怡幽花依小迳野蔓媚疎篱髪少从梳懒年衰与杖宜腐儒惭用拙粝食复何辞  

王元粹  

送李文起令鄜城  

好去鄜城宰当途有荐章长才试县邑嘉政寄循良逺路连秋草征衫带夕阳济时公等在吾欲泛沧浪  

旅次  

旅次浑无定生涯亦漫劳病求方士药寒忆故人袍避俗惟黄卷忘忧但浊醪柴门多落叶昨夜朔风髙  

冯延登  

雪  

屋破寒无那庭空雪巳深山川非旧观松柏见贞心冻雀争遗粒栖鸦防暮林防琴访溪友清兴忆山阴  

李俊民  

荅祁定之韵  

黄菊催秋暮青山劝客归事随时渐改人与物皆非爽气收残暑闲云送落晖平生防心侣别后往来稀  

游太平泉  

稍有林泉兴相陪杖屦游百年人易老千种事堪愁是处花无主谁家酒可篘芳时好行乐春去不能留  

宿夹谷彦实庵  

挂名仙籍上晦迹茂林间门外丹河水墙头明月山境随心自逺人与话俱闲应笑红尘客区区谩往还  

河桥成【`并序`】  

桥成有日必有佳句冩河上逍遥之兴赠子荣及督役杨成之  

预积他山木重新两岸堤龙依天上卧虹傍水心低不假鞭秦石何劳立蜀犀落成应有日谁向柱先题势截长河浪横陈百歩梁经营方断手过渉不褰裳漫惜千金瓠休夸一苇杭西风箫鼓咽奠酒水仙堂  

乙未冬至  

已应黄宫律初生复卦阳道随天在北愁与日俱长节物惊时换年光有底忙浮云多变态试与问何祥  

五哥生日  

落落青云器天然骨骼竒自从怀橘后毎恨学书迟同乐怜荆树相煎笑豆箕气豪常自许跃马是男儿  

寒食  

为恋风光好那堪节物催事随浮世往花似去年开莫洒无家泪须倾有限杯诗人多少兴都向醉中来  

游青莲  

闲防方外友同谒梵王宫山吐三更月松揺万壑风流年飞鸟过浮世落花空不有归来兴何能见逺公行处春风恶山中胜槩藏渐佳如蔗尾薄险似羊肠翠揖双峯角清临一水堂夜长僧睡少为我话兴亡  

过云中  

把酒不成醉出门行路难客愁千里破归梦五更残三仕有何喜一生常鲜欢恨无南去鴈为我报平安  

宿海防寺二首【`同孙讲师明上人赵叔寳刘巨济夜酌`】  

佛堂光未放桑下唤难回是处皆堪歇何山不可开泉因龙吐出经自兔衔来径向黄沙过防僧问劫灰青山云水窟杖锡几时来竹待香严击松经道者栽西江无水吸震旦忽花开三笑图中友同倾破戒杯  

游碧落【`并序`】  

巳亥仲夏十有九日平水曹汉卿杨子平本郡李鉴臣刘济之君祥姚子昻史逐良同谒治平院与上人和霁月煑茗道话抵暮而归  

寂歴松间寺临流胜槩藏断云开石壁横翠爽溪堂谩兴诗情在留连道话长行人贪吊古归路半斜阳  

九里谷  

九曲羊肠路千层劒防山行钩藤蔓刺坐印石花斑树发三春暮云归万壑间相陪林下屐虽倦不知还  

阳城怀旧【`呈阳敬之燕子和李文卿`】  

路梗伤时事春归感物华风波千万丈烟火两三家树杪失巢燕墙根无主花当年人不见何处是生涯道涂行处恶故旧别来稀涧口分流水林梢挂落晖好山留客住幽鸟背人飞门外秋光老征鞍尚不归  

上长平寄杨成之  

衰迟长在外矍铄愧征鞍世路惊心恶天风刮面寒迢迢人渐逺冉冉岁将残今夜梅梢月同谁共倚阑  

独坐  

地偏无俗客日在掩柴扉暑退闲蒲扇凉生换葛衣风髙云散影露下月扬辉独据胡牀坐心清即道机  

乙亥过河  

一身长道路四海尚风尘昔作依刘客今为去鲁人渡河年在亥乞酒岁非申别后山中友相逢话又新  

中秋对月  

云山怀素隐秋兴暂来归月与人同醉星随客渐稀入河蟾不没绕树鹊何依浩气凝光界瑶台梦欲飞  

元夜有感  

春城行欲徧百感到愁边市冷犹灯火人稀尚管弦梅从今夜落柑忆旧时传归去西窗月无情照不眠  

自遣  

居闲聊自适造物果何如生理年年拙交情日日疎吠犹闻跖犬技可笑黔驴谁识徘徊意西山有旧庐  

过星轺  

古道开天险危峯拔地形连营南北戍过客短长亭野烧惊山鬼湖云掩将星何人弄羌管哀怨不堪听  

元好问  

老树  

老树髙留叶寒藤细作花沙平时泊鴈野迥已攅鸦旅食秋看尽行吟日又斜干戈正飘忽不用苦思家  

阳翟道中  

长路伶俜里羁怀苍莽中千山分晚照万籁入秋风频见参旗缩虚传朔幕空故园归未得细问北来鸿  

月观追和邓州相公席上韵  

月观知名旧池亭发兴偏露凉惊夜鹤风细咽秋蝉緑泛兵厨酒红依幕府莲无縁逐清景空羡饮中仙  

太室同希顔赋  

壮矣崧维岳盘盘上窈冥中天瞻巨镇元气有遗形雨入秦川黑云开楚岫青鼇掀一柱在万古压坤灵  

送登封张令西上  

罢县人称屈悠悠复此行渭城秋鴈到秦岭暮云平道路衣从典风尘劒已鸣山西多侠客莫説是书生  

方城道中怀山中幽居  

技拙违时用年饥与食谋江山贫士叹日月贾人留楚客频招隐文园故倦游衡门有幽事还我北窗秋  

孟州夹滩饮承之御史家【`同钦叔作`】  

茰酒禁愁得芳梅发兴饶纷纭聊且置磈磊故须浇鸡黍成前约干戈有此宵平生杨大理惜不预佳招【`云卿赴召五日矣`】  

送曹吉甫兼及通甫  

意气羡君豪怜君屈骑曹安能事笔砚且复混弓刀风雪貂裘暗关山马骨髙南飞见鸿鴈应为惜哀劳  

胜槩【`三乡作`】  

胜槩烟尘外新诗杖屦间偶随流水去澹与暮云还吾道三缄口时情一解顔从今便髙卧已负半生闲  

少室南原  

地僻人烟断山深鸟语哗清溪鸣石齿暖日长藤芽緑映髙低树红迷逺近花林间见鸡犬直拟是仙家  

闻希顔得英府记室  

近得髥参信知从兔苑游文星映朱邸胜槩减黄楼进退存中道功名接上流徒怀贡公喜尘土隔瀛洲  

落魄  

落魄宜多病艰危更百忧雨声孤馆夜草色故园秋行役鱼赪尾归期乌白头中州遂南北残息付悠悠  

长寿新居三首  

地古村墟迥川回县郭斜蒲池余老节菊水引新芽卜筑欣成趣归耕觉有涯迎门顾儿女今日是山家隐去心初在亲朋复此偕荒田归别业髙树表新斋泉石深三径风尘限两崖青山坐终日无物寄幽怀昔有姜夫子来家寂寞濵墓田畊巳熟碑石字犹新诗酒娱中岁山林有外臣三生可信否吾亦寄前身【`宣和中姜梦得处士常隠于此墓碣在焉梦得曽上书仁宗旣老以诗酒自娯碣文説地名白鹿原长寿村也`】  

短日  

短日砧声急重云鴈影深风霜侵晚节天地入归心零落沟中断酸嘶爨下音五年朝与夕泪血几沾襟  

送毋受益自潞府归崧山  

薄俗科名贱孤生志愿违正须谋独往何暇计羣飞泌水真堪乐荆州况可依青山吾旧隠此日羡君归  

送杨次公兼简秦彦容李天成  

海国山如染云堆草易荒时危频虎穴路絶更羊肠吊影双蓬鬓携家一药囊殷勤秦与李无惜借余光  

倪庄中秋  

强饭日逾瘦裌衣秋已寒儿童漫相忆行路岂知难露气入茅屋溪声喧石滩山中夜来月到晓不曽看  

阳兴砦  

乱石通樵径重冈拥戍城山川带淳朴鸡犬见升平雨烂沙仍软秋偏气自清年年避营马几向此中行【`繇州入府避骑兵夺马者多由此路`】  

送崔振之迎家汴梁  

老伴不易得残年惟有闲桑麻一村落鸡犬两柴关樊守能供酒周侯许买山从君钓溪上日日望君还  

怀粹中  

醉解不复寐吟君田舍诗从知石门老未比木庵师日月淹书尺江山入鬓丝何因重谈笑却似少林时  

聚仙台夜饮  

永夜留欢席髙怀逺市尘月凉衣有露风细酒生鳞乡社情亲旧仙台姓氏新殷勤诗卷在长记坐中人  

九月晦日王村道中  

水涸沙仍湿霜余草更幽烟光藏落景山骨露清秋坐食知何益行吟只自愁随阳见鸿鴈三叹惜淹留  

十月四日往关南  

行路见新月独行还独謡劳生尘衮衮晩色鬓萧萧野旷无遗穗林疎有堕樵回头麦山岭更觉马蹄遥  

寄王文德新  

沙际春还去云头雨不成兴来谁共醉事往独含情紫逻留行客黄流隔戍城岸花何处在空忆櫂歌声【`孟津时事`】清汝风华地平生记此游酒能千日醉春必万金酬揽镜非迟暮逢花尽滞留只应歌笑处偏欠李鄜州【`钦叔时赴鄜州幕官`】  

和仲梁  

林影兼秋薄云阴带晩凉石潭鱼近藻沙渚鴈留霜笑语无长路登临岂异乡一尊堪共醉惜不是重阳  

阳泉栖云道院  

方外复方外翛然心迹清开窗纳山影推枕得溪声川路逺谁到石田平可畊霜林不嫌客留看锦峥嵘  

九日咏菊  

秋菊有何好祗縁风露清花中谁比数霜后独鲜明九日惜虚过一尊还自倾今年病居士吟绕更关情  

感事  

壮事本无取老谋何所成人皆传巳死吾亦厌余生潦倒封侯骨淹留混俗情百年堪一笑辛苦惜虚名  

同冀文明秀山行  

暮景披横幅山间二老同云如愁戍苦雪亦笑诗穷古木冻欲折断崖行复通从今胡谷梦时到水声中  

庚子三月十日作  

残梦忘书帙余寒滞酒杯青铜原嬾照白纻更寛裁水际时独往花边知几回殷勤双语燕应自谢家来亡月十六日送冯扬善提领关中三教  

为爱秦中好西游日苦迟青云动髙兴白首得新知道在贫何病官闲老更宜相思诗酒社无计与追随  

八月并州鴈【`三乡时作`】  

八月并州鴈清汾照旅羣一声惊晩笛数防入秋云灭没楼中见哀劳枕畔闻南来还北去无计得随君  

甲寅十二月四日出镇阳寄宰鲁伯  

滹水晓光动灞桥诗境同冲寒骑瘦马认影识衰翁长路风声里孤城雪意中回头歌笑处凄絶意何穷  

送文生西行  

今夜东山月随人知几程从军少年事分手故乡情渭水风霜早秦川烟树平相招有仙掌无计与君行  

送杨叔能东之相下  

海内杨司戸声名三十秋文髙徒自苦食尽与谁谋老桧风霜饱芳兰涧壑幽东游无可虑敬客有萧侯  

乙卯十一月往镇州  

村静鸟声乐山低鴈影遥野阴时滉朗冷雨只飘萧渉逺心先倦冲寒酒易消红尘忘南北见长桥  

杜仁杰  

禹城道中  

自发醯鸡覆蓬心得少瘳乾坤一尺棰今古几全牛岁月怜丹灶云山笑白头此生真欲止何地不菟裘  

病中枕上  

忽忽卧几月遂成疎懒名却因乆病后更觉万縁轻月落窗影动夜寒灯晕生狸奴似相慰分坐守残更  

送信云父  

居士身轻日秋天木落时山青云冉冉川白草离离涉世心将破怀人鬓已丝相逢琴酒乐应怪乆违期  

病中忆坦夫兄  

共脱壬辰乱他乡见愈亲论才惟有子知巳更无人避世相看老通家未拟贫竹林平日约早晩得为邻  

从军  

野濶牛羊小天低草树平吴疆连晋境汉卒杂畨兵月合围城晕风酣战阵声中原良苦地上古错经营  

雨中寄髙无尘  

乆客饶孤闷连阴动浃旬行云应已倦细雨亦伤频飘泊嗟吾道饥寒任此身人家酒应熟谁为问南邻  

雪后书事  

雪罢山原净日晴风景新一川花气午万壑水声春天地开华国关河失战尘无边春色里惆怅独行人  

至日  

松竹浣花里桑麻杜曲田苍茫辞蜀地辛苦见秦天死去谁怜汝生还事偶然但甘终陇亩待聘岂前贤  

宿金线泉  

官舍值滛雨客衣惊早秋泄云迷灌木行潦带清流蛛网翻新霁蝉声咽暮愁古今何限事白首对沧洲  

中秋夜宿普照喜周卿至  

乆客厌孤寂跫然闻子来夜凉风缩瑟云破月徘徊旧事休重説新诗且细裁几年无此夕独欠两三杯  

无题  

老泪河源竭忧端泰华齐苦吟知有恨细写却无题事与孤鸿北身携片影西催归烟树外不用向人啼  

麻革  

送李端卿之邺台  

僮马戒晨装新霜木叶黄嗟予无壮节送子惨离肠林虑荒秋色清漳下夕阳遥知一尊酒吊古邺城傍  

赠王明伯  

辽海遗珠在黄华秀未空百年书法里万事酒杯中耿耿此心在悠悠吾道穷好贤明达事独喜与君同  

秋夜感怀  

老境欢娱少愁怀感叹长世途多险阻归兴苍茫疎雨梧桐夜西风蟋蟀牀平明揽清镜衰鬓又添霜  

云中夜雨  

憔悴杜陵客悲凉王仲宣四围晴立壁一突午无烟病卧秋风里梦回夜雨前听来情似绪自语自还怜  

渡洛  

泉石经行乆林丘弥望间溪鸣风荡水谷暗雨含山淡淡轻鸥没飞飞倦鸟还世縁良自苦空羡野云闲  

浩浩  

浩浩春风里悠悠倦客情天寒花寂寞冰泮水纵横念逺心长折闻兵梦亦惊江山憔悴乆倚杖叹余生  

张宇  

和刘敏之韵  

城居宁不好未易着闲人客至慙无酒诗成莫疗贫谈天虽有口无地可安身羡杀清江鹭生来不受尘  

房皡  

寄王文炳  

爱客孔文举能诗陆士衡十年来识面千里饱闻名郁郁芝兰秀萧萧风露清几时尊酒畔容我话生平  

和杨叔能之字韵  

遭乱重相见寛心不用悲江山佳丽地人物太平时白蚁千家酒黄花九日诗鹿门不可隐吾道欲安之  

叚克巳  

方平道中  

沙软新经雨风轻不起尘溪山随处好花栁着行新放浪聊终日蹉跎又一春行年已如此犹复向来人病怯春衫薄衰怜葛屦轻平芜迷旧迹幽鸟变新声兴与云俱逺心同水共清胶胶还扰扰回首笑浮生  

微雨后偶成  

孤愤凭谁诉长歌聊自怡整衣怜瘦减扶杖觉衰迟小饮非愁敌轻寒与睡宜今朝春雨好穉子莫啼饥寂寂春归后悠悠梦觉时病添花懊恼愁耐酒禁持瓶贮无多粟囊封有许诗倚牀成独笑此意几人知余侨居龙门山十有余年封张二子日从余游而贫又甚焉因写所怀兼简二子共成一笑  

病久慵增剧途穷事转迂木兼形共槁锥与地俱无醉语劳挥麈悲歌漫叩壶鲜鲜篱下菊笑汝益羁孤  

仲坚见和复用韵以答  

道在山林胜心闲岁月迂家风病更好习气老难无日力分诗卷生资负酒壶儒冠三十载转觉此身孤  

枕上再赓前韵  

几年成懒散一榻了慵迂诗酒心犹在功名梦亦无雨来催覔句鸟去劝提壶静里那须此应怜客意孤  

野步仍用韵示封张二子  

散策溪头路溪囘路更迂山随行处好人似往年无波静鱼千里天晴春一壶龙门何限景岁晩不相孤  

段成已  

寿李济夫  

夫子何为者昻藏不入时眼前诸事罢膝下两儿嬉落落真难合悠悠听所之黄花一杯酒岁喜与君持  

送王子寿之平遥  

卜筑谋南迈囘辕遽北之有情渐见厚无语只空悲易忍行时泪难堪别后思明年鴈来日屈指数归期  

曹之谦  

怀刘京叔  

奕世金兰契于今只有君英才殊落落余子谩纷纷一别几春草相思空暮云何时展良觌把酒共论文  

宿云台观  

趋程疲水路寄宿喜琳宫莲岳三峰对松林一径通地偏残暑失境静俗尘空入夜清诗梦山泉落枕中  

中条阻雨  

行李淹蒲坂归期念晋州髙峯千叶下寒雨一山秋涧响频惊梦虫声乱入愁酒醒孤馆里心折大刀头  

初秋雨后  

积雨荡烦暑回风吹早凉老苔翻旧碧病叶堕新黄久客应吾道浮生半异乡黒貂浑敝尽愁看一开箱  

鴈  

北塞迎霜雪西风送羽翰数行天澹澹万里路漫漫日落秋声急江空暮影寒故人书断絶矫首望云端  

幽居有感  

闲居仍地僻门闭草莱深车马无还往诗书有讨寻严霜催岁晚破屋觉寒侵计拙烦亲旧谁能数赐金  

应州庙学释奠  

夜色斋厨肃秋风殿宇清右文遭圣代备礼引诸生牢醴严三献豆笾陈两楹祭余同饮福旭日树头明  

送李端卿东行  

故人有所适驱马出东城红树添秋色青山满去程曾为同省掾偏怆远离情别后能相忆因风为寄声  

选金诗卷十二  

七言律诗一  

蔡松年  

师还求归镇阳  

春风卷甲有欢声渐识天公欲讳兵节物无情新嵗换男儿易老壮心惊落身世网痴仍絶挂眼山光计未成闻道恒阳似江国一官漫学阮东平  

初卜潭西新居  

乔木千章画不如白鸥烟雨到江湖谁为求仲营三径窃比扬雄有一区故国兴亾树如此他年声利蔓难图屋西便与秋山约莫遣归来见白须  

寄王仲侯  

冰簟风帘千柱宫月华清浸雪芙蓉谁教晓马三千里好在行云第防峰酒市乌纱懐李白仙人鹤氅看王恭拍浮花里知恩否寄与新诗洗醉悰  

读疎咏之安阳对竹二诗懐家山次韵见意  

短发新霜及未侵防年和月买泉林偶然行李对寒碧忆得故园惊嵗隂枕上秋风吹醉梦门前沙鸟立清深个中须着翛翛玉落日微风伴我吟  

和子文寒食北潭  

梦里潭光翠欲流何时春水一虚舟吾庐想见扶疎树宦意浑如浩荡鸥闻道西山明酒面应无外物到眉头别来谁唱惊人句十里珠帘有暮愁  

雪晴呈玉堂诸公  

雪晴松顶玉斓斑晓眼清于化鹤山欲立冻云搜杰句却思仙客退清班毺帐底沉香火薝卜花中碧雾鬟唤取广寒修月手月波千丈卷春还  

和子文晚望  

醉眼郊原感慨生夕阳长向古今明髙人法士互憎爱美酒空名谁重轻二顷只谋他日老五弦犹喜晚风清因君欲赋思归乐安得穿云一笛横  

兵府得告将还镇阳府推官王仲侯以书促余命驾先寄此诗  

老骥心疲十二闲天教洗眼小江山名园无处不宜酒胜日有朋方解顔老木溪光留月驻禅房竹径约花闗先凭乐府求风骨或有佳人字玉环  

渡混同江  

十年八唤清江渡江水江花笑我劳老境归心质孤月倦游陈迹付惊涛两都络绎波神肃六合清明斗极髙湖海小臣尸厚禄梦寻烟雨一渔舠  

初至遵化  

出山风物便清和森木如云秀霭多白水临流照疎鬓青门折栁记柔柯重游化国惊嵗月有象丰年占麦禾亦有黄公酒垆在微官自要阻山河  

黄海棠  

清隂不叹晚寻芳缥缈缃云翠袖长蕚緑江花输带叶醉红蜀艳恨无香南州气味连三月东晋风流共一觞老眼寒来易愁絶温柔乞与醉中乡  

夜坐  

吾生有防事无涯清夜漫漫叹物华但愿闻钲似疲马可能黏壁作枯蜗只今雪屋重衾湿去嵗梅溪醉帽斜终得萧闲对牀语青灯挑尽短檠花  

糟声同彦髙赋  

糟牀过竹春泉句【`聚檐秋雨喧疎溜过竹春泉咽暗冰门巷萧条三尺雪琴书寥落一龛灯彦髙诗也`】他日人云吾亦云自爱淳音含太古谁传清溜入南薰秋风防共橙香注晓月曽和鹤唳闻我欲婆娑竹林国洗空尘耳正须君  

韩侯晁仲许送名酒渴心生尘以诗促之  

好在银瓶秋露光借君云梦到枯肠解浇万里客愁破暂吐十年黄卷香江水苦揺梁苑梦海棠新学汉宫妆天东四月春如许坐待白衣投醉乡  

吴激  

过南湖偶成  

杏山松桧紫坡陁湖面无风亦自波緑鬓朱顔嗟老矣落花啼鸟奈春何诗人未必皆憔悴世事从来有折磨列坐流觞能防日知谁对酒爱新鵞  

长安懐古  

佳气犹能想郁葱云间双阙峙苍龙春风十里灞陵树晓月一声长乐钟小苑花开红漠漠曲江波涨碧溶溶眼前叠嶂青如画借问南山共防峰  

晚春言懐寄燕中知旧  

闲云泄泄日晖晖林斧谿舂响翠微天气乍晴花满树人家乆住燕双飞隣村社后容賖酒客舎新来未绽衣遥忆东郊亭畔栁归时相见亦依依  

秋夜  

岂有涓埃补盛明强扶衰病厠豪英夜窓灯火青相对晓镜髭须白防茎年去年来还是梦江南江北若为情石田茅舎君家近借与林泉送此生  

宇文虚中  

予写金刚经与王正道正道与朱少章复以诗来辄次二公韵  

平生幸识系珠衣穷走他乡未得归有客为传只树法此心便息汉隂机百千三昧一门入四十九年诸事非寄与香山老居士要凭二义发余辉【`次正道韵`】  

前世曽为粥饭僧此生随处且腾腾经年因认人我相教外都忘大小乘写去欲云居士颂信来如续祖师灯他年辱赠茅庵句谁谓因縁昔未曽【`次少章韵`】  

郊居  

芒屦松冠野外装茶铛药灶静中忙含风荇逐波纹展着雨花连土气香停防仰檐朝觅句披襟穿树晚追凉蓬蒿似欲荒三径疎懒谁知意更长  

重阳旅中偶记二十年前二诗因而有作  

旧日重阳厌旅装而今身世更悲凉愁添白发先春雪泪着黄花助晚霜客馆病余红日短家山信断碧云长故人不恨村醪薄乘兴能来共一觞  

巳丑重阳在劒门梁山铺  

两年重九皆羇旅万水千山厌逺游白酒黄花聊度日青萍緑绮共忘忧却怜风雨梁山路不似尊鲈楚泽秋何必东臯是三径此身天地一虚舟  

和题稽古轩  

堆架缣缃粲蔀居眼前长物埽无余避嚣肯要隣人卜论友先寻上世书汲古不须忧绠短随波聊复任舟虚勿欺丈室才容膝六合神游有日车  

泾王许以酒饷龙溪老人防月不至以诗促之【`龙溪叔通别号也`】  

先生寂寞草文正要侯芭作富邻客至但须樽有酒日髙不怕甑生尘急催岭外传梅使来饷篱边采菊人已埽明窗供防笔为君拟赋洞庭春  

从人借琴  

峄阳惯听凤雏鸣泻出泠然万籁声已厌笙簧非雅曲幸从炊防脱余生昭文不鼔縁何意靖节无弦且寄情乞与南冠囚絷客为君一奏变春荣  

姑苏滕惇礼榜所居阁曰斋心成都宇文某作诗以广其意  

不是凭虚避世喧此中于物本无縁静看畏影徒劳尔题作斋心亦且然意识已随言语断生涯聊任嵗时迁老夫未渉天游趣三复南华第四篇  

髙士谈  

庚戌元日  

旧日屠苏饮最先而今追想尚依然故人对酒且千里春色惊心又一年习俗天涯同爆竹风光塞外只寒烟残年无复功名望志在苏君二顷田  

次伯坚韵  

公道向来惟白发浮生何处用黄金东风吹散三年恨春色惊回万里心急景只教人貎改沧溟不放酒杯深异时倘及公荣酌准拟归来卧栁隂  

次韵饮岩夫家醉中作  

月中招得饮中仙草露吹风洒静便地有溪山真可乐人如冰雪自无眠清新李白诗能胜勃窣张凭理最功业本非吾辈事此身聊复鬬尊前  

晚登辽海亭  

登临酒面洒清风竟日凭阑兴未穷残色楼台山向背夕阳城郭水西东客情到处身如寄别恨他时梦可通自叹不如华表鹤故乡长在白云中  

风雨宿江上  

风雨萧萧作暮寒半晴烟霭有无间残红一抹沈天日湿翠千重隔岸山短发不羞黄叶乱寸心常羡白鸥闲涛声午夜喧孤枕梦入潇湘落木湾  

志隐轩  

家居潇洒似江村花草侵堦水映门元亮结庐山挂眼孔融好客酒盈尊肯教轩冕移心志未厌林泉入梦魂我亦平生倦游客一廛无处问东屯  

杜充  

尘  

汨汨劳生为尔忙只除不到白云乡歩回洛浦生罗袜歌断秦楼落杏梁闲扑衣襟迷逺望静穿窗隙鎻斜阳帝城别有风流在辇路春风十里香  

边元鼎  

村舎二首  

何事区区守一邱春花过了月明秋等闲浊酒篱边兴寂寞寒花雨里愁不识故人今在否每思前事隔重游西风又是青山晚落叶无声水自流  

墙外青山半在楼山村昼晚雨翛翛旃裘拥肿无余事尊酒飘零又一秋学得屠龙无用处祗如画虎反成羞回头为向渊鱼道鸿鹄而今不愿游  

出门骑马  

出门骑马即三千面目尘埃动惨然生计若为田二顷饥顔翻媿宦三年乾坤造物能无用富贵由时枉自鞭达否从今已知计五湖烟里有渔船  

帝城  

帝城回想梦魂中秋月春花在处同朱雀桥南三月草凤皇楼上四更风锦囊别后吟笺少玉笛闲来酒盏空赢得当时旧标格九分憔悴入青铜  

新香  

新香终比旧香浓只是相逢乆不容绣被瞥同巫峡梦银鞍多负景阳钟寳檀烟断闲金兽玉鎻声传恼睡龙帘影渐分风又起一塘秋水落芙蓉  

闻箫  

弄玉吹箫玉琯低秋风散入满天悲沧波夜涨龙吟细琪树霜风凤啸迟汉月有情如静听萧郎无路不相知秦楼虚负清宵意惆怅乘鸾旧有期  

和致仕李政奉韵  

车马年年陌路尘安知六骥过窗频云泉是处堪为乐轩冕从来只累人浮世梦中无限事红顔花上霎时春五湖兴有扁舟笛好在晴天月一轮  

惜春  

春来春去恼春晴花落花开又防经夜雨多情爱沾洒杨花无赖只飘零每成宴赏须成醉不恨归来却恨醒眼见红英留不住緑枝深处一星星  

客思  

客思逢春易感伤不堪残泪爱家乡离亲恍惚来千里糊口凄凉在四方羞向孙刘图富贵浪从李杜学文章官街坐对黄昬月半屋清灯满地霜  

王文伯还家诗以迎之  

陌上东风故国春瘦骖羸仆倦行尘十年一梦成何事千首新诗不负人重对孤灯听软语递怜华发各清贫西斋烟草应如旧桃李新蹊满四邻  

晚行  

隔浦行闻晚寺钟断坡寂歴对寒松苍烟暮合孤城暗破月微昬逺岫重宿翼飞投空自急断蓬无计竟何从新年又入应添嵗归把青铜怨暮冬  

山中  

世路风波老不禁一廛归买就槐隂坐诗为累言难解因酒成狂病转深山月荒凉窥断梦壁灯青黯伴微吟十年积毁应销骨岂碍孤云万里心  

新秋示友  

一顷山田半巳芜闭门髙卧着潜夫不才分作沟中断旧好谁瞻屋上乌南阮强须攀北富东邱何用叹西愚自怜幽黙相忘乆鬬鸟鸣蝉枉呌呼  

偶题二首  

当年乐事叹今衰人世空惊日未移风榭醉眠摧凤烛雨窗狂饮殢蛾眉长松茂草穷年事野水孤村入梦时强镊鬓丝临晚镜瞥然尘念不胜悲  

短发临风懒不冠洼尊尘坌寂无欢离骚夕赋醒尤独孤愤空书说转难晚节惯成林壑僻幽居深入水云寒苍崖瘦柏无穷思鹄立溪头尽日看  

新居  

镜里岩花落涧泉对窗青壁便叅天防当雪月开春酒时有松风入夜弦逺劚山田多种黍稀经城市少言钱平生谩忽王侯贵俯仰村邻更可怜  

张斛  

南京遇马丈朝美  

浮云乆与故山违茅栋如存尚可依行路相逢初似梦旧游重到复疑非沧江万里悲南渡白发防人能北归二十年前河上月尊前还共惜清辉  

访香林老  

风雨无时浪蹴天南浮舟楫信多艰半生梦破寒江月万里春回故国山归客自伤青鬓改髙僧长共白云闲诛茅借我溪西地未厌相从水石间  

张孝纯  

中运使寄酒清明日到以诗谢之  

芳樽到日恰清明似与嘉辰黙计程拟助林园延胜赏肯容桃李落繁英老来官爵浑无味闲里杯盘却有情见説使车临岱麓傥能相过共飞觥  

马定国  

清平道中  

棘林苦苣野花黄一马骎骎渡漯阳别墅酒旗依古栁防溪花片落新香伏波事业空归汉都防田园不记唐今日清明过寒食又将书劒客他乡  

登歴下亭有感  

男子当为四海游又携书劒客东州烟横北渚芰荷晚木落南山鸿鴈秋富国桑麻连鲁甸用兵形势接营丘伤哉不见桓公业千古绕城空水流  

题崇子中庵  

羡君髙节似陶潜五畆园林老不添遯世人情虽淡薄开门秋色自清严筑头黄卷香终日砌下苍苔雨一帘后夜中秋更应好隔窗云木看飞蟾  

送图南  

壶觞送客栁亭东回首三齐落照中老去厌陪新客醉兴来多与古人同戍楼藤角垂新緑山店柽花落细红他日诗名满江海荠堂相见两衰翁  

招康元质  

此生依着定如何不傍畊畴即钓蓑北阜平芜随鸟逺东湖新涨与天多诗成重墨题飞叶睡起轻芒踏软莎犹有客愁消不尽风轩茶灶待君过  

四月十日遇周永昌  

竹里涓涓雨未晴日髙窗牖受虚明数家燕雀青雏出是处园林緑颗成贫觉酒杯真有味病思邱壑岂无情东山旧隐许相过他日秋原看耦耕  

幼时种木巳巢鸢犹向花前作酒颠郭外青山招晓出圃中明月照春眠世无苏黄六七子天断文章三十年今日逢君如旧识醉持杯杓望青天  

祝简  

舟次丹阳  

船头东下趂晨钟船外清霜气暗通断鴈声归烟霭里孤帆影落月明中隋河波浪千年急梁苑池台一半空试问碧堤无限栁败条衰叶防秋风  

张子羽  

寿张和滑益之  

理发秋庭趂夕阳静中谁可共传觞云横故国三年别水绕孤村六月凉病眼只贪书味永渴心频梦橘奴香鱼山早有终焉计少日应容解印章  

朱之才  

暴雨  

掣电奔雷晻霭间崩腾白雨袭人寒頺山黒雾倾浓墨倒海冲风泻急湍势似阳侯夸海若声如项籍破章邯炎歊一濯须臾耳巳看天围碧玉寛  

刘着  

次韵王子慎玉田道中一首兼呈韩公美阁老  

东晋风流属子猷开元峭直让韩休丝纶对掌惊三隽尊酒更酬失四悉古道隂隂槐树老归鸿杳杳荻花秋浩然诗思天涯逺月满江南小谢楼  

次韵彦髙暮春书事【`戊申嵗`】  

平生漫浪老清晖却埽邱园属少微世乱伤心青眼旧天涯流泪白云飞羇愁只忆中山酒贫病长悬子夏衣泽畔行吟谁念我祗应形影自相依  

寄题张浩然松雪楼  

入座山光秀玉柯岸巾絶景意如何瘦来岂为寒松句和寡还惊白雪歌地近云烟来鹤驾檐髙星斗防银河悬知老子登临处沧波月色多  

文季侍郎得緑蕚香梅子文待制有诗辄亦同赋  

一枝緑蕚冠羣芳潇洒犹疑楚岸傍香骨瘦来冰蕊细梦魂清处月波凉赓酬便合成千首醒醉宁须计百觞横玉呌云吹不尽只教今古洗离肠  

李之翰  

题密云州学壁  

﨑岖到此兴何堪况复风謡意未谙旅舎萧条空自遣胸懐磊落向谁谈留连暮雨侵疎牖宛转飞云埽翠岚因忆林泉归去好一灯幽梦绕春潭  

中京遇因长老  

天涯流落偶生还古刹相逢语夜阑叹我归途千里逺喜君禅榻一身安松声不断风吟细月影无边露气寒分手山堂更寥索冷云衰草伴征鞍  

嵗暮  

休怪年来白发新天涯三载困埃尘偶离砂碛穷隂地收得桑榆老病身对雪莫吟秦岭句拨醅且醉汉江春此生自断无余事何必区区问大钧  

杨兴宗  

出劒门  

呕哑鸣艣下长川万叠青峰只眼前山鹧啄残红杏粉杜鹃啼破緑杨烟梦回蜀栈云千片醉枕巴江月一船物色谁分杜陵老风骚牢落劒南天  

范墀  

和髙子初梅  

春风也自惜流光只放寒梅一树芳玉粉更妆前夜雪口脂犹注昔年香江湖昨梦谁同记诗酒风流岂易忘东阁何郎未全老花枝休笑鬓丝长  

姚孝锡  

睡起  

生涯甘分寄耕桑山色围门水绕墙困病乆惩耽酒癖爱闲犹有和诗忙檐冰滴砌春犹冷野马浮川日渐长旧事老年多记忆故园归梦正悠飏  

栁溪别墅  

安车随意饱甘肥晚食徐行理亦齐山市日髙人未集柴门客至鸟先啼溪桥散望携笻度野寺牵吟信笔题容膝易安聊自适瓮天闲看舞醯鸡  

嵗晚懐二弟  

少易成欢老易伤壮游垂白未还乡烟尘无复音书到魂梦犹疲道路长爆竹又惊新荐嵗屠苏空忆旧传觞年年此日遥相忆鸿鴈何时续断行  

次李平子登台有感韵  

落日孤云带逺岗戍楼烟瘴旧邉塲疲民卒嵗方懐土逺客凭髙自忆乡汉使一朝延四皓秦诗千古吊三良行蔵此意无人解聊借青山送酒觞  

九日题峰山  

不须歌吹上丛台千里晴川入座来世事难凭休挂口生涯现在且衔杯无情趂暖花先老有信迎寒鴈巳廻遥想故园亲种菊霜枝露蕊向谁开  

次韵王无竞见寄  

客懐重倚仲宣楼白草黄云塞上秋山色不随尘世改水声还抱故城流隙中畏景那堪玩镜里衰顔秖自羞多媿诗人苦相忆逺传佳句吊清愁  

和成冠卿见寄  

别恨频添鬓雪深百年懐抱郁沈沈标名不挂金银榜渉世空坚铁石心俗物何劳供一醉残僧正欲伴孤吟朱弦三弄虚檐寂唯有清风是赏音  

感白发  

弹铗凭谁听客歌震雷那复化鱼梭梳头白雪惊新有障眼花比旧多乡问阻兵犹断絶羇懐凭酒暂消磨不须更问今朝客门外原无雀可罗  

晓霁  

一夜云峰卷迅雷残红狼籍防苍苔鸎声岂解留春住燕语虚劳唤梦回愁寂顿疑诗思减衰残偏感嵗华催栁溪鱼鸟应相识乘兴无嫌日日来  

重九偶成  

天边今日又重阳陇树红飞鴈信霜且插茱萸慰衰鬓莫将诗句挠回肠歌勤皓齿人俱醉舞恋晴晖蝶也忙来日预期扶宿酒未应篱菊减秋香  

溪桥早春  

轻黄未染栁梢匀连日溪风卷塞尘乍暖乍寒花信晚相呼相应鸟声频少勤谩挟经纶防老懒空余病患身追忆故园桃李树年年红紫为谁新  

村居偶成  

静爱柴门野兴幽杖藜徐步到岩丘深林有兽鸟先噪废圃无人泉自流土瘠税租随力办年丰禾黍过时收客来不虑无供给白酒黄鸡亦易求  

题佛光寺  

臧谷虽殊竟两亡倚阑终日念行藏巳忻境寂洗尘虑更觉心清闻妙香孤鸟带烟来逺树断云收雨下斜阳人间未卜蜗牛舎逺目横秋益自伤  

次韵子才对菊见懐  

发蓬新感二毛侵尚阻清尊对菊斟乆拟芝兰同臭味莫疑鱼鸟自髙深食贫岂复甘秦炙客病空懐奏楚音挂席无由上牛斗漫凭流水送归心  

春日溪桥  

留恋春光慰病顔无情风雨卷春还隂隂密緑笼溪暗细细疎红防径斑老去益怜诗思涩懽来聊破酒肠悭不嫌门外无车辙得遂衰慵一味闲  

登楼有懐  

老媿凭阑目力昬百年懐抱向谁论晴空鴈起云边塞夕照人归郭外村因记昔游惊迅晷暂将离恨付清尊谁人肯似边居士逺驾朱轮过雀门  

刘彧  

秋雨得云字  

一室萧然半掩门檐牙悬溜喜初闻栖鸦不动寒偎树过鴈无声冷贴云歴耳半随风淅沥舞阶仍带叶缤纷隔篱为问东臯叟麰麦前春定十分  

王璹  

游太宁寺  

西山踏破万层青与客携壶上太宁泉石有情容避俗轩裳无术可逃形云萦屋角僧禅静露下松梢鹤梦醒明日却寻尘境去晓猿啼月若为听  

王珦  

王元仲海岳楼同诸公赋  

十二朱阑倚半空元龙髙卧定谁雄檐楹翠湿蓬山雨枕簟凉生弱水风物色横陈诗卷里云涛飞动酒杯中谪仙防有骑鲸便八极神游路可通  

朱自牧  

晋宁感兴  

莫将官况説葭芦一味萧条称鄙夫老圃不禁蔬代肉樵丁还喜炕连厨儿音半已渐秦晋乡信无因接鲁洙三见秋风落庭树年年归意负莼鲈  

年节岚州席上赠同知王子直中散  

别时风雪暗龙津一梦经年复见君去国光隂虽易得夹河形势且平分心如征马常嘶代身伴秋鸿却渡汾此日一尊难惜醉新年风景旧知闻  

送鄜州节判任元老罢任东归二首  

长途冰雪嵗峥嵘客里那堪送客行万里归心应接淅一尊别酒且班荆春生汶水庭闱近人去雕阴幕府轻欲仗征鸿寄消息地寒不肯过边城  

都骑骎骎指汶阳闗门应识弃繻郎暮寒烟浪归期阻细雨檐花饮兴长束带暂为彭泽令曳裾休忤汉梁王边城情味君应防为说无憀与故乡  

小雨不出宁海司理防  

吏散庭空锁碧苔冷官门户防曽开疎疎细雨槐花落寂寂虚堂燕子来多病始知穷有鬼独贤方觉仕无媒故园抛掷奔驰外刚道江山未放回  

过浑源留别田仲祥同知节使  

金台前梦杳无踪一阻云山莫计重双鲤附书常不达两萍浮海偶相逢燕南落日车分辙代北春风酒满钟明日去留牵世务灯前谈笑且从容  

访山寺僧  

踏破苍苔叩竹扃晚晴庭院有余清幡腰落日红千飐檐际遥岑翠一横种秫公田聊卒嵗栽莲僧社拟投名从今兴熟频来往未信斋钟午后鸣  

谢吴堡知寨安巨济赠纸百幅  

百幅溪笺逺见羞故人佳饷若为酬幸将晚节收鱼网未得良工起凤楼柿叶学书差足慰芸香辟蠧防须求挥毫不见云烟落愚贾操金愧暗投  

清河道中暮归  

缓辔溪边喜乍晴夕阳流水浸孤城川平佛塔层层见浪稳商舟尾尾行十里烟霞随野歩两崖禾黍撼秋声雨旸虽有丰年兆乆客都无地可畊  

晚泊济阳  

江北秋隂一半晴晚凉留与客襟清水边画角孤城暮云底残阳逺树明旅鴈为谁来有信断蓬如我去无程寥寥天地谁知已村酒悠然只独倾  

冬日江楼晚望  

万里长空淡落晖归鸦数尽下楼迟山如骇浪髙低涌天似寒灰黯淡垂紫塞西横连统万黄河东下接汾睢此邦形势雄今古只与羇人百不宜  

郊行  

缓步寻春水一涯最怜朝雨浥轻沙小溪烟重偏宜栁平野云垂不碍花青眼歩兵原好酒黒头江令未还家兴长不觉归来晚过尽城头障阵鸦  

和郭仲荣郡城秋望  

城髙野阔思何穷人在西风一笛中楼影不揺溪水净舂声相答暮山空海天引望能供碧霜树经秋更倚红回首客魂招不得莼鲈归兴满江东  

病起书事  

牢落衰年病转侵医编药裹废闲吟卧销白日尘凝屦起对青铜雪满簪霜后痴蝇看老态天边倦鸟识归心维摩不出文殊去门巷萧条翠藓深  

李晏  

白云寺  

白云亭上白云秋桂棹兰桡记昔游往事已随流水去青山空对夕阳愁兴亡翻手成舒卷今古无心自去留独倚西风一惆怅数声柔橹下汀洲  

题武元直赤壁图  

鼎足分来汉祚移阿瞒曽困火船归一时豪杰成何事千里江山半落晖云破小蟾分树暗夜深孤鹤掠舟飞梦寻仙老经行处只有当年旧钓矶  

潞州形胜  

东迎壶口叠羣山吞吐岚光紫翠间削玉逺排珪首锐晕痕轻拂黛眉弯五龙飞去松杉老万井喧嚣日月闲游客乍醒尘土眼仙扃谁指扣闗  

游龙门回投超化寺  

精蓝三日饱溪毛俗累纷纷觉可逃探水寻源通月冷披榛得路接云髙山围故垒懐千古河转孤岩激怒涛回首烟霞应笑我人间官职信徒劳  

韩汝嘉  

寄元真同年  

十年尘土鬓毛斑杖履还来踏故山叶寄残红春尚在云酣湿翠雨仍悭不堪倚树追前事更恐临溪见病顔一日暂来千日去何时倦鸟得真还  

郭长倩  

义师院丛竹  

南轩移植自西坛瘦玉亭亭十数竿得法未应输老柏植根兼得近幽兰虽无秾艳包春色自许贞心老嵗寒百草千花尽零落请君来向此中看  

麻秉彞  

题广胜寺  

盘云梯石上崇冈殿阁峥嵘古道塲寺纪汾阳亲奏额塔传阿育乆腾光檐前山耸千层秀槛外溪分二带长种种尘縁都洗尽祗因身在白云乡  

蔡珪  

雪和坡公韵  

门外黄昬噪晚鸦瑶尘细逐九云车丰年待作三登兆暮景重开六出花浊酒无人同此兴扁舟有客访谁家明朝试望东林树百尺寒梢倚玉防  

到广黄河  

清漳节物似清江不复莼鲈梦故乡歴下果能留太白镜湖端是属知章身随客路常岑寂心与沙鸥共渺茫尚困马蹄三百里小舟聊欲过沧浪  

登陶唐山寺  

岭外髙槐驿路长岭头萧寺俯朝阳定知絶顶有佳处聊与瘦藤寻上方千里好风随野色一轩空翠聚山光道人底是怜行役不惜禅牀坐午凉  

简王温父昆仲  

荷钿小小半溪香槐幄隂隂一畆凉飞絮乱将春色晚行云闲属暮山长求田已喜成三径适意真堪寄一觞君是山隂换鵞手可无杰句傲风光  

秋日和张温仲韵二首  

琴里忘忧尽日弹百忧俱息夜初阑青灯把卷逢真味緑酒倾尊破薄寒月色半留梧影上露华应到菊花团在家须信贫犹好梦想人间行路难  

照水疎林万木苍迎轩爽气一襟凉有时独听溪舂坐无事方惊昼景长云薄西山聊隐现烟横白鸟去微茫可怜骑省多秋思拘士安能识大方  

和彦及牡丹时方北趋蓟门情见乎辞  

旧年京国赏春浓千朶曽开共一丛好事秖今归北国知音谁与醉东风临觞笑我官程逺赋物输君句法工却笑燕城花更晚直应趂得马家红  

戏杨新城  

长短亭中竟日忙解鞍初喜水云乡风前列席花钿秀雨后行厨杏粥香春色纷纷惊过眼歌声故故促传觞蓬莱殿下同年客定笑狂夫老更狂  

和曹景萧暮春即事【`户部尚书望之`】  

瓮头春色开重酎门外春风改裌衣灼灼向来花又笑翩翩防处燕于飞山隂未办羲之集沂上聊从防也归节物惊心遽如许却因观化识天机  

并门无竹旧矣李文饶尝一植之至今寺僧日为平安报其难可知巳官舎东堂之北种碧芦以寄意因作长句  

青君那肯顾寒乡试着葭芦拟汶篁有若何堪比夫子虎贲犹想见中郎色添新雨帘栊好声入微风枕簟凉他日东堂慙政拙只将此物当甘棠  

春隂  

城上春隂暗晚空城头山色有无中似闻啼鸟来幽树已有游丝曳好风流水小桥归未得落霞孤鹜兴无穷林花不解东君意邀勒游人未破红  

## 御选金诗卷十三  

七言律诗二  

刘汲  

题西岩  

卜筑西岩最可人青山为屋水为邻身将隐矣文何用人不知之味更真自古交游少同志到头声利不闗身清泉便当如渑酒浇尽胸中累劫尘  

王寂  

易足斋  

吾爱吾庐事事幽此生随分得优游穷冬夜话蒲团暖长夏朝眠竹簟秋一榻蠧书闲处看两盂薄粥饱时休红旗黄纸非吾事未羡元龙百尺楼  

送张仲谋使三韩  

照海旌幢出乐浪过家上冡路生光鸭江桃叶朝迎渡防岭松花夜煮汤恩诏肃将芝检重醉鞭低袅玉鞘长  

遗民笑指天车道酷似南阳异姓王【`髙丽称中原使节皆曰天车某官事见阎子秀鸭江行记`】  

黄桃花  

应嗔国色朝酣酒赐与羽衣如太真道士厌看千树老令君别换一城新缃梅拂额更不俗栗玉削肌殊可人想得乞浆寻旧约东风不似去年春  

奉题少保张公曲阿别墅二首  

休沐时时散马蹄緑隂如染转长堤帝城和气融春圃相国余波到两溪无数鱼欣作主不言桃李自成蹊圣时正要传衣事贺监从渠老防稽  

钟湖亭下水淙淙緑野平泉未易双十里藕花红歩障一轩松防碧油幢洛中独乐有司马天下不名知曲江纸尾欲烦贤宅相雨蓑添我坐篷窗  

乔扆  

翠贞庵访晦之不遇  

飞锡南游乆未归北蓝清胜与谁期明窗但见横经处静坐还思酌茗时独诵隔林机杼句谩题渴井辘轳诗翠贞庵外千竿竹啸月吟风待阿师  

赵可  

来逺驿雪夕【`使髙丽时作`】  

江上东风冷不禁晚云翻手弄晴隂春来天气不全好夜乆雪花如许深暖老正思燕地玉辟寒谁有魏台金空斋寂莫青绫被学得东山拥鼻吟  

题嵩阳归隐图  

风烟万顷一椽第邱壑端能傲市朝窈窕云山三兔穴飘飖风树一鸠巢本来无取亦无与只合自渔还自樵三十六峰俱可隐愿从君后不须招  

郝俣  

郝吉甫蜗室  

草草生涯付短椽身随到处即安然功名角上无多地风月壶中自一天世路乆谙甘缩首麴车才值便流涎一生笑我林鸠拙辛苦营巢二十年  

应制状元红  

仙苑竒葩别晓丛绯衣香拂御罏风巧移倾国无双艳应费司花第一功天上异恩深雨露世间凡卉谩铅红情知不逐春归去常在君王顾盻中  

故城道中同元东岩赋  

客亭南北厌飘零尚喜扬镳过故城桐叶不堪追往事泥丸尤足见民情青山阅世防兴废白塔向人如送迎伫立夕阳无限思西风禾黍动秋声  

子文致君九日用安字韵聊亦同赋  

旅食京华秋又残旧游真似梦槐安闲居浪説重阳好尘世端知一笑难黄菊巳堪増怅恨白衣无复慰荒寒马头明月应相笑依旧红尘满客鞍  

题孔氏园亭  

严胜诸孙贤至今相承种徳满家林緑槐丹杏风流逺翠竹苍松嵗月深倾盖昔谁陪俊赏过庭今复嗣徽音此生夙有东游愿杖屦他时或可寻  

上巳前后数日皆大雪新晴游临漪亭上  

十日隂风料峭寒试从花栁问平安野亭寂歴春将晚山径萦纡雪未干足踏东流方纵酒手遮西日悔投竿渊明正草归来赋莫作山中令尹看  

奉陪太守游南湖同郭令赋  

翠幄千章防晚空年华心赏两无穷云头欲落催诗雨池面微生解愠风经笥使君谈似绮仙舟令尹饮如虹娵隅自适清池乐不信参军是郝隆  

新秋  

旅食京华困郁蒸可人秋意又新晴夜窓便觉风千里晓镜从添雪数茎蝉噪不离羇客耳燕归还动故园情软红尘外西山色乞与闲人眼暂明  

寺楼晴望  

诘曲阑干面翠微蕙茏窗户溢清晖雨侵斜日明邉过云望前山缺处归多病过春犹止酒薄寒向晚却添衣宦名不负沧波愿羞见陂田白鸟飞  

冯子翼  

赠张寿卿  

美如冠玉张公子知是留侯防世孙老境流离少欢趣天涯邂逅对清尊貂裘聊作西州客物化终同北海鲲十日相从又言别闗山明月正销魂  

刘仲尹  

西溪牡丹  

为云为雨定成虚醉脸笼娇试粉初举国春风避姚魏换胎天质到黄徐百年金谷凭栏袖三月扬州载酒车我欲禅居净余习湖滩枕石看游鱼  

冬日  

刁骚短发镊还生镜里形骸只自惊睡枕食槃翻嵗月头风股痹识隂晴鸠栖任笑谋生拙兔简难忘照眼清不用暖炉公库酒试容拥被听鸡声  

秋日东斋  

一区寂莫子云家便腹那能贮五车筋力只今如老鹤笔头新爱绾秋蛇树间风定叶漫径篱外雨寒梅着花胜日一尊能笑客更须官鼓候晨挝  

谢孔遵席后堂画山水图【`后堂号秀隐居`】  

家在龙沙弱水东劫来尘世笑春风都将天外蓬壶景漏作人间画手工玉腕雪回犀管细寳煤香散凤绡空只应大地山河影常记飞鸾下月中  

别墅二首  

墙根雨大土花碧秋笋寒添一两茎爱买僻书人笑古痛憎俗事自知清黄花催织钿钿出白发欺人故故生饘粥年来我稍具厌随鞍马逐浮名  

风雨驱寒入敝裘闲斋气味冷飕飕年华过眼惊飞鸟利禄催人窘督邮灶下旋添温炕火牀头剰买读书油可人谁似黄夫子着意裁诗寄四休  

龙德宫  

碧栱朱甍面面开翠云稠叠鎻崔嵬连昌庭槛浑栽竹罨画溪山半是梅藻井香销尘化网铜栏秋涩雨留苔只应千古华清月狼藉春风媿露台  

酴醿  

相看絶似好交友着眼江梅季孟中海窟笙箫来鹤背月林氷雪绕春风满前玉蕊名尤重特地梨花梦不同安得涪翁香一瓣种成聊供小南丰  

王启  

王右辖许送名酒久而不到以诗戏之  

燕酒名髙四海传兵厨许送已经年青看竹叶应犹浅红比榴花恐更鲜枕上未消司马渴车前空堕汝阳涎不如便约开东閤一看长鲸吸百川  

髙公振  

裴氏西园  

簿领沉迷倦不禁偶从名胜此幽寻竹阴疎处见潭影人语定时闻鸟音陈迹谩留千古恨欢游聊慰十年心多情一片梁园月送我垂鞭出上林  

魏道明  

佛岩寺  

虎谷西垠北口南横桥过尽见松庵旧游新梦犹能记般若真如得徧参霜圃撷蔬充早供石泉煮茗荐余甘残年便拟依僧住过眼空花乆已谙  

张公药  

往鄜州  

出门旋复入崎岖行路真将蜀道如埽冻村童烧积叶趂春田妇鬻新蔬雪花被岸中流黒云气涵山众壑虚老子频年厌羊酪故溪新緑正肥鱼  

史旭  

懐郭硕夫刘南正程云翼  

已将春梦等浮生更着秋光比宦情薄有酒销闲日月苦无心向老功名黒城村晚鸦千防白土坡髙雁一声天末何人慰寥索正思张丈与殷兄  

髙德裔  

坐忘女【`女环州张氏年十三异梦之后坐忘巳四年矣赠诗者甚多`】  

结习销来性自圆去留元不间人天消揺自是忘形蝶枯寂宁同委蜕蝉无碍真空常荡荡若存余息尚绵绵立忘坐脱皆游戏定力何尝有变迁  

杨子益  

题吴莘老万卷堂  

随分虀盐不力珍一堂书史日相亲五经尚说无痴子万卷于今见古人既有邺侯籖满架更知工部笔如神堦前兰玉十才子指日鹓行列缙绅  

歩元举  

下第过榆次  

栖迟零落未归人巳坐无成更坐贫意气敢论题柱客晨昬多负倚门亲囊空渐觉钱余贯衣敝翻饶虱满身遥望秦闗独惆怅一天风雨落花春  

冯文叔  

客舎  

秃襟衲褐破书嚢十五年来客异乡生事穽中揺虎尾穷途天上转羊肠三朝不遇冯唐老半夜悲歌寗戚狂独倚牛车望辽海西风尘土鬓苍苍  

鲜于溥  

鲁村道中  

小桥沙路已堪图更着衰翁跨蹇驴暮霭似催寒日短秋容仍带逺林疎雕盘平野黄榆落兔走横冈白草枯渐喜闲身逺朝市一年强半在村墟  

春日仿旧诗体  

年老逢春莫等闲逢春能得防回看插花尽要花枝满把酒休辞酒琖干好向酒边留舞袖不妨花外驻吟鞍闲身健在须行乐燕语莺啼春又残  

耶律履  

史院从事日感懐  

不学知章乞鉴湖不随老阮醉黄垆试从麟阁诸贤问肯屑兰台小史无一战得侯输妄尉长身奉粟媿侏儒禁城钟定灯花落坐拊尘编惜壮图  

孟宗献  

巢云  

元气氤氲天四垂我来髙处足栖迟笑看乌鹊空三匝肯与鹪鹩共一枝露湿衣裳星斗近暖生毛骨梦魂知有时借得天风便唤取仙人白鹤骑  

闰月九日  

南崖烘暖贮秋光胜处相防釂一觞俚谚难逢两寒食闰余今值小重阳头风比似常年愈菊面浑如去嵗黄老矣欢游定能防佳时此乐最难忘  

许安仁  

达摩庵  

岩壑深严入翠微少林金碧雾烟霏五峰屏簇禅庵小万劫天开佛日辉闻说九年深面壁得逢二祖便传衣千秋少室山灵在曽见神僧只履归  

郭用中  

偶得  

参徧丛林懒出游指端孤月照髙秋大千界里闲窥掌不二门中暗防头扫地烧香聊自遣栽花种竹尽风流防庄抵死谈齐物无物齐时也合休  

党懐英  

夏日道出天封寺  

叠涧重冈掩复开鸟啼人寂路萦回微凉暂逐行云过细雨俄从逺树来世事自嗟吾老矣山僧那识兴悠哉婆娑十亩溪邉栎借汝清隂感不材  

龙池春兴  

三十余年惜别心重来独兴此登临佳人何在暮云合游子不归春草深曲槛凭栏花羃羃扁舟系岸栁隂隂避人白鸟忽惊去双影飞翻明翠岑  

雪  

寳花天雨晓纷纷佛界糚严尽白银待腊风云初接势犯寒糟麴若为神园中芳草谁能赋江上梅花独自春半臂骑驴得佳句九原谁唤灞陵人  

蝉  

槁壤隂潜罢转丸飘飘便作饮风仙幽丛何处拳枯蜕别树还来续断弦小院日长清梦觉空庭人静緑隂圆无情物化谁能料触拨羇懐一慨然  

书因叔北轩壁  

生涯自分老林泉欲止还行信有縁未许纶竿归醉手且教烟水入吟鞭云山聊欲追聱叟风腋何妨借玉川独卧北轩元不寐竹间寒雨夜琅然  

世华将有登州之行作是诗以送之  

少陵兄弟盖三人坡老相知只夘君五亩有期将共隐一樽何易便轻分秋鸿渺渺看孤往夜雨潇潇忍独闻他日书来问无恙我应深钓竹溪云  

昫山驿亭阻雨【`东海地名苍梧旧说云此岛自苍梧浮来又州有景疎楼`】  

脱叶萧萧山木稠连樯飘泛海蓬秋浪回昫岛冯夷舞云暗苍梧帝子愁欲往未行淹仆马乍来还去羡鸧鹙景疎楼下无边水暂濯尘缨可自由  

吊石曼卿【`曼卿尝通守昫山遣人以泥封桃李核弹之岩石间其后花开满山又尝携妓饮山之石室间鸣琴为冰车铁马声`】  

城头山色翠玲珑尚忆清狂四饮翁铁马冰车断遗响桃花石室自春风平生诗价千钧重身后仙游一梦空想见蓬莱水清浅芙容城阙五云中  

应制粉红双头牡丹二首  

卿云分瑞两嫣然镜里妆成谷雨天晓日倚阑闲妬艳春风拾翠两骈肩水南水北何曽见桃叶桃根本自仙梦想沉香亭北槛畧修花谱记芳妍  

春意应嫌芍药迟一枝分秀伴双蕤并肩翠袖初酣酒对镜红妆欲鬬竒上苑风烟工献巧中天雨露本无私更看散作人间瑞万里黄云麦两岐  

寄贾因叔  

鹑居鷇食两迷阳四十犹贪桂子香石汶为君抛水月宪陵回首见冰霜虫鱼细碎成书癖荆棘峥嵘失醉乡举白北轩真一梦竹间犹记雨浪浪  

题王广道环翠堂诗  

诛茅结搆畧三楹顾揖青山共落成一径宛如通辋口廿岑何用诧南城清风枕簟人间世黄卷圣贤天下名只恐山灵留不得暮年合起为苍生  

刘迎  

数日冗甚懐抱作恶作诗自遣  

生涯吾亦爱吾庐踏地从来出赋租胸次有懐空磈磊人间无处不﨑岖扶揺安得三千里应见真成百亿躯直欲弃家参学去一龛香火供斋盂  

寄题安岩起官舎北溟  

一轩髙占凤麟洲要作人间汗漫游海国风烟自朝暮洞天日月防春秋梦魂欲拂三花树活计聊随一叶舟待我丹成访君去阆风佳处卜菟裘  

莫州道中  

枫林叶叶堕霜红天末晴容一镜空野旷微闻乌鸟乐草寒时见马牛风人生险阻艰难里世事悲歌感慨中白发孀亲倚门处梦魂千里付归鸿  

上施内翰  

十年不见建安公草木依然臭味同赖有酒尊烦北海可无香瓣礼南丰天墀礼乐三千字海国鹍鹏九万风正以髙轩肯相过免教书客感秋蓬  

题吴彦髙诗集后  

片云踪迹任飘然南北东西共一天万里山川悲故国十年风雪老穷边名髙冀北无全马诗到江西别是禅颇忆米家书画否梦魂应逐过江船  

代王簿上梁孟容副公二首  

妙年椽笔赋长杨一日声名满四方天上风流青客人间嘉庆緑衣郎锦囊看读金花诰画防闲凝燕寝香预恐政成趋急诏海沂无计驻王祥  

自笑微官马骨髙十年霜鬓雪刁骚长林丰草未适性尖帽短鞾安得豪名宦真同一鸡肋簿书空束两牛腰故园清兴湖山里归去经营一把茅  

清明前十日作  

雨余天气动朝寒寒食都来数日间羯鼓催开小桃李画屏围出好溪山尘埃老我真堪笑风物撩人欲破悭梅雪巳残春过半一尊无处与公闲  

闻邱丈晚集庆寿作诗戏之  

桃李欲开风雨多花时犹得屡经过缓听一曲玉连琐满泛十分金卷荷红烛影纱闻唤马翠罗承韈见凌波杜陵老矣孤春事奈此诗愁恼乱何  

明日复防客普照继呈此诗去及瓜不数日矣  

室中呼起散花天来伴维摩到处禅百刻篆香消昼永一番风雨破春妍云山真欲追聱叟风腋何妨借玉川他日相思共明月旧游应说禁烟前  

观古作者梅诗戏成一章  

翠袖佳人修竹傍风姿绰约破湖光静中惯识形神影妙处谁知色味香观想有灵通水月孤音无侣伴氷霜故人愁絶今何许烟雨霏霏子半黄  

赠人  

何必罗浮访稚川相逢一笑共谈蓬莱咫尺三万里铜狄因循五百年梦幻莫论身外事啸歌聊得醉中天防时丹灶同收拾去入云山了旧縁  

别后有懐元济  

闻説风流靖长官宦游寥落废清闲酒狂吞尽喙三尺诗瘦耸成肩两山世事君方厌蜗角生涯我欲赋鱼蛮脱身何日扁舟去相对一蓑烟雨间  

赠董丞秉国  

迫窄十年冠盖场谁怜王谢有诸郎俗縁不脱三生债豪气都无万丈长遣兴乆凭诗作社避愁专欲酒为乡黄尘投老逢青眼赖有知音未可忘  

闻彦美服药以诗问讯  

耳邉尘事且无喧听我归畊郭外村贱子自藏蜗殻舎故人谁并雀罗门书窗共作三年计尊酒相逢一笑温不信家山不堪隐仇池今在古铜盆  

和人七夕韵  

今古良宵此防同望穷云物有无中人间钿合三山隔天上灵槎一水通鳷鹊楼空纨扇月鸳鸯机冷苎罗风不须更乞蛛丝巧乆矣人生百巧穷  

次曹次仲韵因以自感  

自笑区区学道难未容香火访名山因循忧患余生里收敛光芒窘步间白社祝公今日始丹邱容我防时还相从愿结翻经防共过壶中日月闲  

寒食阻雨招元功防话  

满城风雨殿余春燕坐翛然亦可人杨栁杏花相对晚石泉槐火一时新愁邉兴味浑如酒句里机縁欲脱尘早晚阿咸来过我坐中软语慰情亲  

次韵诸园不暇游览  

故人家有小池台桃李成蹊手自栽尊酒防时邀客去园林无日不花开丹青一一归图画红紫纷纷费剪裁胜槩须公与题品杖藜何惜醉中来  

自解  

投绂归来嵗月过清闲殊胜吏分窠人思狡兔藏三窟我愿白鸥同一波棊局何妨烂樵斧印章终欲博渔蓑人间万事俱尘土醉倒尊前奈我何  

陪诸友登三山亭二首  

半濠清浅芰荷雕落日登临未寂寥山色逼秋浑作市海声迎暮欲吞潮沙头白鸟疑相熟木末青旗苦见招不似常时对官府可无闲话及渔樵  

霜林余叶未全雕极目西风对泬寥万里沙荒秋后草三神山动晚来潮移尊正及兵厨近结客何须驿骑招老素抚牀端可必未甘随分隐畊樵  

次刘元直韵二首  

秋来何事忆归频正以家无妬妇津未许桂枝招隐士不妨桃叶赠行人梦魂歴歴千山逺客宦悠悠五斗贫犀箸鸾刀许何日归来举案得纷纶  

半年归梦别离间只有音书雁足还罗幕翠横秋掩冉玉壶红湿泪斓斑天明不作雾非雾月破可怜山复山准拟春风对眉妩一尊相对洗愁顔  

次韵夜雨  

海山何处是蓬瀛节物催人意自惊客里厌逢今旧雨梦余愁听短长更故园颇觉归期缓老境难堪此段清想得成诗正萧瑟竹窗灯火夜微明  

梅  

谁道江梅驿信迟碧琅玕里见横枝为寻疎影暗香处独立嫩寒清晓时嚼蕊不妨浮白饮认桃休赋比红诗平生东阁风流在何逊而今鬓欲丝  

城南庵  

故乡归思白云边缾鉢东来想浩然桑下乆无三宿恋室中今许一灯传梦惊城郭风尘窟兴寄湖山雪月船老矣重游恐难得平生四海与弥天  

寄题蓟丘僧房  

道人休去白云边老矣分明懒瓒然参学谁能知许事退休聊得息诸縁忘形马迹车尘外适意山光水影前想得松根憩寂莫壊残云衲半垂肩  

虚春亭  

碧琅玕里小蘧庐想像幽人手植初不独禅心破诸有还于法性识真如【`古宿有翠竹真如之句`】应縁任笑风月底出世要观霜雪余他日升堂参玉版防须傍出赏春蔬  

雨后  

尘埃日日厌风霾一雨方容眼界开水底天光大圆镜树头山色小飞来马牛渉地无相及鸥鹭知人已不猜更得扁舟待明月一杯容我醉云罍  

题归去来图  

笔端竒处发天藏事逺懐人涕泗滂余子风流空魏晋上人谈笑自羲皇折腰五斗防钱直去国十年三径荒安得一堂重写照为公桂酒泻蕉黄  

寄题孔徳通东园  

花木隂隂一畆宫平生髙兴与谁同尊罍北海无虚日乡里东家有故风先业固知衣鉢在大门何惜橐奁空襄阳耆旧今谁识尚喜风流见阿戎  

次韵郦元与赠于元直道旧二首  

人物伤心万马空于今声价然东教条不独行千里筹防曽经奉一戎事契百年知有自笑谈三语记无同白头赖有髯参在解説当时喜怒公  

倦游方叹锦囊空此道谁知一夕东客里簿书慙老子诗中旗鼓避元戎叩门莫厌经过数促席聊容语笑同此乐秖忧儿辈觉不应品藻待渠公  

昌邑道中  

屋角鸡号夜向晨客牀相对话悲辛流离仅脱哙等伍老大空为济上人却埽欲安无事贵累人犹属有锥贫故山邻里今安否归去同寻笋蕨春  

题仲山枝巢  

镜中青鬓雪霜皤嵗月从教落魄过物理不容人太过生涯休叹我无多百年竟似蝇钻纸万事终同鼠饮河秖恐徐公宿縁在东风时梦海棠窠  

王庭筠  

示赵彦和  

四栁危亭坐晚隂殷勤鸡黍故人心儿孙满眼田园乐花木成隂嵗月深十亩苍烟秋放鹤一帘凉月夜横琴家山活计良如此归兴秋风巳不禁  

送士选山东外台判官  

秋天寥廓使星明光动山东七十城玉署文章厌闲冷绣衣风采试澄清人随白雁霜前到诗绕青山马上成才力如君君未老只愁无地避功名  

超化寺  

隔竹微闻钟磬音墙头修緑冷隂隂山迎初日花枝靓寺裹清潭墖影深吾道萧条三巳仕此行衰病独登临简书催得悤悤去暗记风烟拟梦寻  

被责南归至中山  

短辕长路兀呻吟行李迟迟日益侵亲老家贫官职重恩多责薄泪痕深向人栁色浑相识着雨花枝半不禁回首觚棱云气隔六年侍从小臣心  

栖霞观  

偶寻溪水到仙宫身世浑疑是梦中风动霓旌云缥缈烟笼瑶树郁青葱曽闻白鹤归华表试为丹砂问葛洪明日挽舟重相访桃花满路失西东  

林虑南楼  

殿阁偏宜落照间倚天无数玉孱顔黄华墨灶知名寺荆浩闗仝得意山游子也如红树老残僧偶与白云还人生既説功名好不博南楼半日闲  

毛麾  

游河西孙氏园  

台榭依山水乱鸣巳如罨画障中行照溪芳树红云合迎客幽禽翠羽轻豪气未饶金谷友醉魂如到锦官城犹慙归骑悤悤去不得持杯待月明  

魏城马南瑞以异香见贻且索诗为赋二首  

梅心兰甲类元同气压荀家百和功借润更烦纎手玉出云初试博山铜崇朝日下亭亭盖三月花间细细风我有因縁在香火鼻端消息为君通  

二卉真香岂复加便宜编谱入雄夸留残一防蔷薇水幻出诸天薝卜花佩带正垂金钿小薰炉孤起翠云斜金笼甲帐豪华事慙愧桑枢瓮牖家  

新春雪与韩府推  

春到千门气自嘉更教飞雪助年华六街官栁枝枝絮一夜江梅树树花况是纵吟多伴侣直须烂醉作生涯埽庭迎客东风里幕府风流有故家  

和思达兄杏花  

碎剪明霞役化工晓园香散暖烟中羞逢栁眼三眠白分得桃腮一笑红上苑繁华迷故国曲江顦顇老春风欲传此恨花无语强对芳时作醉翁  

春赏  

润入梅花雨乍晴唤回春意有新莺云霞照眼青山近罗绮吹香白昼明翠勺银罂沽酒市暖风迟日卖花声人人共喜华胥世何用遨头羡锦城  

伤醉轩  

盖世清芬五十年直疑湖海水云仙不矜江夏无双誉便造南华第一篇松菊就荒堪笑晚莼鲈托兴果谁贤佳城郁郁髙名在应与台山万古传  

王琢  

元夜雪  

寳灯楼阁澹连云转盼俄惊糁玉尘游伎行歌俱失意蔬畦麦垄自知春良宵不肯平平过造物应夸着着新独有中天端正月一尊梅影属闲人  

同漕使赵中宪对雪  

投隙穿窗苦见侵向无湘酎若为禁花多不入贫家眼嵗好方知造物心跃马共思追兔迹抱戈谁与置羊斟新诗与雪争奇峭拥褐空斋得细吟  

赵沨  

驾幸春水放海青扈从得鵞应制  

鴐鵞得暖下陂塘采骑星驰入建章黄伞轻隂随凤辇緑衣小队出鹰坊搏风玉爪凌霄汉瞥目风毛堕雪霜共喜园林得新荐侍臣齐捧万年觞  

黄山道中  

小谷城荒路屈蟠石根寒碧涨秋湾千章秀木黄公庙一防飞云白墖山好景落谁诗句里蹇驴驼我画图间膏肓泉石真吾事莫厌乘闲数往还  

用仲谦元夕诗韵  

闻道蓝田辋口庄欹湖前日具飞航李膺定巳回仙棹王绩无由入醉乡薄宦系人如坐井穷愁染鬓欲成霜早知上界多官府只向人间作酒狂  

盆池荷花  

一寒碧甃波光雨后妖红独自芳不许纎尘污天质政须清吹发幽香洛神初试凌波袜妃子来从礜石汤休笑埋盆等儿戏要令引梦水云乡  

扈从车驾至荆山  

海上飞来碧玉峰瑶林琪树更青葱参差楼观浮云表颠倒山光落镜中侍从有臣司碧落笑谈无处不清风好分灵沼为膏泽乞与人间作嵗丰  

中秋  

秋气平分月正明蕊珠宫阙对蓬瀛已驱急雨消残暑不遣微云防太清帘外清风飘桂子夜深凉露滴金茎圣朝不奏霓裳曲四海歌讴即乐声  

路铎  

庆寿寺晚归  

九陌黄尘没马头眼明佛界接仙洲清溪照影红渠晚禅榻生凉碧树秋少室宗风开木义裕陵遗墨烂银钩对谈不觉山衔月只为松风更少留  

赋丈室碧玉壶善甫赋诗铎亦奉和二首  

心知云路等榆枋戏作方壶当玉堂虚静自应详止止逍遥均是一苍苍心含寳月无中外身着青霞可颉颃政尔天游到疑始觉知谁送竹风香  

随人作计鱼千里知命无忧鸟一天碧落云深堪避世【`碧落洞名`】九华烟暖可忘年平章万有归览收拾方心入大圆上界真人自官府不妨聊作橘中仙  

次韵荅季通  

华颠何意软红尘霄汉聊收退鹢身方喜长松倚东野又从净社得遗民髙山流水知音少霁月光风发兴新赖有好诗相慰藉不然开口欲谁亲  

赫仲华求赋邺台张氏野堂  

白沙翠竹小江村路转西郊隔市尘入坐好山如有素忘情鸥鸟澹相亲芋魁饭豆平生足涧草岩花各自春得酒谁能更覊束不妨倒着白纶巾  

题邹公所藏渊明归去来图  

牛刀小试义熙前一日懐归岂偶然有意候君门外栁无机还我酒中天贞姿佳菊秋霜里真意南山夕鸟邉善学展禽唯此老万人海里小斜川  

卫州赠子深节度  

淇上风光萃一楼尊前北海百无忧平分玉鉴渔村晚西望黄云寡妇秋斜照钩帘纳烟翠微飇髙枕看安流梅天消息和羮近老穉宁容挽邓侯  

七夕与信叔仲荀防饮晚归有作  

秋香泻月笑谈香饮散归来夜未央阙角星河揺淡影栁行灯火试新凉雄飞勲业归时辈信美江山着漫郎万事浮云心铁石休将梁国吓防庄  

襄城道中【`有言长官暴横者`】  

禾黍低风汝水长迟迟驿骑困秋阳病躯官事交相碍梦雨行云肯借凉尽説秋虫不伤稼却愁苛政苦于蝗诗成应被西山笑巳炙眉头尚否臧  

感寓  

沄沄一水抱山流路转冈陵到渡头张翰秋风动归兴惠崇烟雨着孤舟禄轻道重从三黜日暮人遥发四愁世事悠悠莫回首聊凭酒圣作天游  

冠氏雨中  

气肃闗河万緑摧逺游节物动悲哀人牛不见晓烟重草树有声山雨来老矣何堪米盐事中之安得圣贤杯遥怜鹤发孤云底日望林梢一叶回  

次韵郦著作病起  

元晏躭书昔坐痴如今手板对山持病知居士安心处贫是诗人换骨时单见敢参东观论徐行休叹后山迟山林朝市元无异怨鹤惊猿自不知  

披云楼  

歩上云端晓碧空恍然身似出樊笼斜阳飞鸟陶邱外淡月畊牛禹迹中聊混古今千榼酒不分賔主一襟风挽须笑语真难得明日泥沙印爪鸿  

## 御选金诗卷十四  

七言律诗三  

周昂  

登绵山上方  

环合青峰插劒长小平如掌寄禅房危阑半出云霄上秘景尽收天地藏野阔羣山惊破碎云低沧海认微茫九华籍甚因人显廻秀可怜天一方  

谒先主庙二首  

东市脐干照夜脂云龙风虎各乗时地中鼓角袁方捷天下英雄操已知垄畞见贤谁恨晚心中得计不妨迟亦知汉祚难恢复聊掷荆州恐未宜  

暗粉陈丹半在亡短垣残日共悲凉不须古碣书绵竹自有荒邨纪葆桑尘土衣冠曾系马嵗时歌舞亦称觞不应巴蜀江山丽能使英灵忘故乡  

香山  

山林朝市两茫然红叶黄花自一川野水趂人如有约长松阅世不知年千篇未暇偿诗债一饭聊从结净缘欲问安心心已了手书谁识是生前  

即事  

逺目伤心千里余凛然真觉近狼须云边处处是青塜马上人人皆白须正忆荒邨临古道不堪独树防平芜谁人与话西园路梅竹而今似画图  

九日  

不堪马上逢佳节况是天涯望故乡髙防未容陪戏马旧游空复忆临香痴云黯黯方垂地小雪霏霏欲度墙犹赖多情数枝菊肯留金蕊待重阳  

和路宣叔梅  

月底明肌粲夀阳道人呼入竹西堂安排腊味千钟酒消破春风万斛香花鸟有情应见惜蛾眉倾国故难藏西湖骨朽东坡逺又为君诗恼一塲  

忆刘及之  

千株何处封君橘二顷谁家负郭田长路风尘空费日故园书札动经年未能免俗真聊尔不为怀忧亦悄然襟抱何人与开释论文除得老臞仙  

王磵  

记南塘所见简孟友之  

大桥南郭野桥东十里垂杨十里风渺渺烟波连御道离离云稼入郊宫雨滋蔓草晓逾緑日映荷花晩更红登览只宜开笑口尊前六客四衰翁  

次文逺韵  

野性唯便阒寂居苍苔鸟迹满庭书林花过雨红犹重篱竹和烟翠亦疎已与农人成保社更令儿辈学畊锄赏音只有东郊客日袖新诗到敝庐  

田特秀  

宿万安寺  

长途鞍马倦黄尘喜见空岩万叠云漫漫野烟迷去鸟萧萧林叶带残曛苔封老桧龙鳞起石碍流泉燕尾分夜敞松窗耿无寐一庭萝影月纷纷  

杨庭秀  

成臯道中  

瘦马成臯道阻长峥嵘氷雪老年光九闗欲上虎豹怒三径未归松菊荒嵩少云烟聊驻马汉唐宫殿两亡羊郑南岭下梅花发千里相思空断肠  

萧贡  

假梅  

緑窗娇小似梅人素手东风巧思新鸾尾翦裁千颗雪蜂脾防缀一家春长教客枕生幽思不逐林花委路尘莫道去非诗破的兔毫那解写花真  

乐府崔生【`徽兰二崔名`】  

徽门昼暖栁啼鸦兰閤窗深月照纱腰素轻盈珠衱稳鬓云松乱玉钗斜春风一去空陈迹暮雨三生只当家自倚广平肠似石不妨绮语赋梅花  

梨花  

丰姿闲淡洗妆慵眉緑轻颦秀韵重香惹梦魂云漠漠光揺溪馆月溶溶陈家乐府歌琼树妃子春愁惨玉容安得能诗韩吏部郭西同去醉千钟  

保徳州天桥  

郁郁风云入壮怀天潢飞下碧崔嵬两崖偪侧无十【`音忱`】歩万顷逡巡纳一杯溅沫纷纷跳乱雹怒涛殷殷转晴雷曾闻电火鱼烧尾防趂桃花涨水来  

族兄才卿下第后赴宜禄酒官以诗寄之  

久期老距擅文场命压人头可得忙两脚尘泥官业晩十年灯火夜窗凉霜添老叶山梨紫雨浥寒丛野菊香南北相望无百里几时尊酒涴离肠  

赵秉文  

春山诗意图  

何年身入画图传似是三生孟浩然诗句工夫驴背上醉乡田地酒旗边一川芳草緑堪染夹路杏花红欲燃想见归来泥样醉却如蘸水栁三眠  

寄王学士子端  

寄语雪溪王处士年来多病复何如浮云世态纷纷变秋草人情日日疎李白一杯人影月郑虔三絶画诗书情知不得文章力乞与黄华作隐居  

鹳鹊楼  

楼成鹳鹊几时还人去楼空境自闲地接连城秋水渡河分两岸夕阳山汀烟冉冉笼秦树陇雁依依度晋闗千古废兴还造物暂携风月出尘寰  

除日  

梅花无信报平安又听谯门画角残荒郡人烟穷腊外上方楼阁晚云端沉沉鸟没天无尽漠漠烟昬山更寒日暮数峰犹带雪城头霁色入防干  

连云岛望海  

壮观天东第一游晓披絶岛寄冥搜烟中熊岳随潮没天际辽江入海流地絶四维那辨树风来万里忽通舟我从析木西南境囘望中原四百州  

白霫杂咏十首【`录五首`】  

白霫  

黑山潢水解弓刀茅屋朝来听伯劳万里马辞边雪苦一声雁泪朔云髙闗山落日家何在诗酒春风气尚豪试上荒城望乡国重来清镜镊霜毛  

翠微轩  

千里风烟栋宇间地形西去接松关尊前奚霫来朝地云外幽营不断山故垒芜城人物换断霞落日古今闲百年兴废人空老水自东流鸟自还  

七金山寺  

刳檐篆额螙蜗涎像教尘埃阅百年殿栋犹题辽日月图经不载禹山川荒碑盘屈蜿蜒古坏壁参覃罔象拳想见当年崇奉日无边花雨散诸天  

灵感寺  

徒河岸北白莲东法鼓惊飞碣石鸿塔上风烟髙鸟路山头云雨化人宫松林碍日蜂房冷石砌颓沙蚁穴空欲尽休公挥麈乐鬓丝羞对落花风  

兰若院  

传经兰若四时同绣毂珠帘处处逢花院鸟归深殿磬雨楼人散隔城钟长空淡淡吞平野落日微微见逺峰年去年来人自老空余坏衲挂长松  

琵琶岭  

晓拂朱栏满袖风支颐吟望翠微中薄云漏日岩开碧浅露离花涧滴红马散平陂临水聚人来盘路到山穷子云老大无才思懒赋长杨五柞宫  

金莲川  

一色天连王气中离宫风月满云龙向来菡萏香消尽何许蔷薇露染浓秋水明边罗韈歩夕阳低处紫金容长杨猎罢回天仗万烛煌煌下翠峰  

五月牡丹应制  

好事天工养露芽阳和趂及六龙车天香防日迎朱辇国色留春待翠华谷雨曽霑青帝泽薰风又卷赤城霞金槃荐瑞休嗟晚犹是人间第一花  

代州  

金波曾醉雁门州端有人间六月秋万古河山雄朔部四时风月入南楼汉家战伐云千里唐季英雄土一丘系马朱阑重回首烟波谁在钓鱼舟  

上清宫  

暇日登临近吹台夷门城下访寒梅鼇头他日几人在尊酒而今一笑开秋潦渗余村径出夕舂歇处野禽来醉归扶路人争看知是诗仙阆苑回  

寄陈正叔  

渺渺西风去翼轻长林风叶动秋声嵩印竞秀容多可河洛交流忌独清广武山川迷故垒成臯草木閟空城凭髙一掬英雄泪寄语穷途阮歩兵  

寄裕之  

久雨新晴散痹顽一轩凉思坐中间树头风写无穷水天末云移不定山宦味渐思生处乐人生难得老来闲紫芝眉宇何时见谁与嵩山共往还  

和钦正河中即事  

鹳鹊楼前一望时长河寂寞送斜晖人歌人哭几兴废年去年来今是非寒雨渭流人断渡秋风汾水雁来稀千村万落生烟霭更许砧声莫捣衣  

古缾腊梅  

石冷铜腥苦未清瓦壶温水照轻明土花晕碧龙纹涩烛泪痕疎雁字横未许功名归鼎鼐且收风月入缾罂娇黄睡醒朝阳梦汉苑荒凉草棘生  

暮春得寒字  

九日聊偷一日闲三分春事二分阑乡关梦里人空老风雨夜来花又残乍拆泥封餻酒熟未开火禁粥饧寒却思投劾归田去杨栁隂中把钓竿  

九日防极目亭  

孤亭髙压冷云堆九日登临贳酒杯魏国河山残照在梁王台殿野花开鸥从白水明边没雁向青天尽处回未必龙山如此防座中三馆尽英才  

过庆阳  

地形占得古金汤感叹当时几战塲父子一家三范帅功名异代两汾阳西山带郭环天险二水分流防女墙想见公堂无一事临川阁上日飞觞  

朱澜  

寒食不出  

地偏无客过吾庐寒食清明入燕居骥子捧瓯仍腊茗孟光举案只春蔬蝇沾香篆浑伤字蜂蹙缾花半堕书习气未除还自笑却将佳节付三余  

张彀  

赠刘云卿  

丘垤孰与南山尊公卿皆出山翁门遗文人共师夫子隂德天教有是孙问礼庭中新有桂忘忧堂下旧多萱人间乐事君兼有歌我新诗侑夀樽  

张翰  

再过回公寺  

山川风土极边头二十年中复此游青鬓已随人事改碧溪犹绕寺门流轻寒翦翦侵駞褐小雪霏霏入蜃楼为问劳生几时了不成长抱异乡愁  

万宁宫朝回  

宿雨初收变晓凉宫槐恰得几花黄鹊传喜语留鞘尾泉打空山辊鞠场已觉云林非俗境更从衣袖得天香太平朝野欢娱在不到莲塘有底忙  

髙廷玉  

道出平州寒食忆家  

栁色方浓别玉京程程又值石城山重水复人千里月苦风酸雁一声上国春风桃叶渡东阳寒食杏花饧楚魂蜀魄偏相妬两地悠悠寄此情  

刘仲杰  

题献陵梁氏成趣园  

附郭新营五亩园不亲阛阓乐郊原树头黄栗留求友庭下碧梧桐长孙渔唱逺闻归别浦牛歌卧听在前村何时适彼清闲地共醉田家老瓦盆  

郦权  

八渡崖  

奔湍百折似蟠虬响入山根汇复流咫尺苍崖溪八渡等闲藜杖我频游层崖障日樵声晚寒谷呼风树影秋安得剰栽溪上竹一庵领尽两山幽  

留仲泽  

朝衫酒湿紫宸霞暂辍旌旗拥使华驰马弯弓真将种载书囊笔自名家江湖万里春回雁燕赵千林月满花明日升沉便霄壤更留玉树倚蒹葭  

寄唐州幕官刘无党  

白发青衫宦苦卑边荒谁识凤麟姿河西落魄髙书记劒外清贫杜拾遗紫玉山髙传楚梦蠙珠渊静照黄陂禁中颇牧他年事先遣江淮草木知  

除夜  

殊方节物老堪惊病怯诸邻爆竹声梨栗异时乡国梦琴书此夕故人情眼看厯日悲存没泪溅屠苏忆弟兄白发明朝四十七又随春草一番生  

刘涛  

小雪  

黄防被暖起还慵小雪经檐落旋空旧馆簿书寛半饷冷官庭户满西风马遭萁窘三山瘦人坐诗工五鬼穷安得东风嘱桃李也教春色到衰翁  

和徳卿雪  

南华香火是真依不学呼鹰雪打围梁苑旧游荒径改颍濵新唱防笺飞春生东阁酣朝饮寒入西邻泣夜机梦寐扁舟钓江水重嗟白发此心违  

送王纯叔守曹州  

柏路人看御史骢年来眼落簿书丛单车乍别金銮月五马频嘶玉勒风故国山河连小郐旧家鸡犬识新丰遥知别夜诗成处醉袖淋浪蜜炬红  

李好复  

雨中与客饮  

门外平桥一水分数声渔唱隔溪闻暖风落絮飘香雪小雨沾花湿梦云酿具未甘名长物诗坛聊足张吾军相逢莫惜通宵饮明日闲身不属君  

赵文昌  

军中寄亲旧  

军中从事鬓丝垂把钓江湖与愿违红叶关河为客久黄花时节寄书归霜天不尽孤云逺秋意无聊一雁飞乡社故人应念我岂知南望更依依  

张檝  

莲实  

水妃擎出绀珠囊玉笋雕盘喜乍尝肤白已搀新藕嫩心青犹带小荷香鬬余翠鸟零珍羽飞尽黄蜂露蜜房口腹累人良可笑此身便欲老江乡  

初夏  

小园緑笋间朱樱防缀年华似有情露浥葛巾晨气润风随竹簟晚凉生闲窥黠鼠潜身处静厌飞蚊绕鬓声安得冷泉幽石畔解衣盘礴树隂清  

杨云翼  

光林寺  

烟浮霜墖闭禅关今落先生杖屦间碧水同来弄明月黄尘不解污青山因縁多自成三宿物我终同付八还欲识光林全体露松花落尽岭云闲  

上白墖寺  

睡饱枝笻彻上方门前山好更斜阳苔连碧色趺古松落轻花鹤梦香身世穷通皆幻影山林朝市自闲忙帘幡不动天风静莫听铃中替戾冈  

张广文消揺台  

方寸闲田了万缘大空物物自翛然鹤凫长短无余性鹏鷃髙低各一天身内江湖从濩落眼前瓦砾尽虚圆叩门欲问姑山事聋瞽由来愧叔连  

侯右丞云溪  

功成何许觅菟裘天地云溪一钓舟梦破烦襟濯明月诗成醉耳枕寒流西风归兴随黄鹄皎日盟言信白鸥政恐苍生未忘在草堂才得画中游  

谩兴  

乍寒帘幕一灯青从防羇情尔许清叶拥西风秋有思天垂北斗夜无声吟蛩绕梦家千里过雁连愁月四更寄语黄华耐岑寂好看霜蕊到归程  

应制雪诗  

隂云破腊不曾晴瑞雪随风落五更积玉未平鳷鹊瓦飞花先满凤皇城润深农亩千畴緑尘压龙沙万里清最好夀杯浮喜色明年洗眼看升平  

元日  

香灺犹余去嵗烟五更斗柄已回天来从天外春何早俵向人间老不偏莫问流光似流水且从今日数今年东风五十七年梦梦觉还惊雪满颠  

应制白兔  

圣德如天物效祥褐夫新赐雪衣裳光揺玉斗三千丈气傲金风五百霜禁籞合栖瑶草影御炉犹认桂枝香中兴庆事光图谱黼坐齐称万夀觞  

燕子  

危巢客舎久相依常记西风社日归海国传心千驿隔塞垣回首十年非新诗尚在人空老旧梦无凭鸟自飞寄语齐谐休志怪沙鸥相款解忘机  

刘中  

冷岩公栁溪  

斗印轻抛系肘金故园风物动归心栁含烟翠丝千尺水写天容玉一寻山色只于闲里好风波不似向来深人间桃李栽培满换得溪南十亩隂  

厐铸  

冬夜直宿省中  

吏散庭空宿鸟过冻唫聊复战诗魔陶面冷真堪唾毛颖头尖漫费呵畏事政宜賔客少不才偏觉簿书多西窗灯暗尊无酒奈此迢迢夜漏何  

却暑  

九夏楼居不厌髙更须直至冷云巢风来苹末聊自快暑满人间无处逃蔗蜜浆寒氷皎皎画帘钩冷月梢梢闲思殿阁生凉句谁为诚悬作解嘲  

怀友  

镜里衰顔失旧红当年豪逸梦魂中山城对月中秋夜陇雁寄书西北风遣兴与谁同酒盏相思无处附诗筒凭髙想到消魂处落日无言水自东  

田琢  

赠燕  

几年塞外歴﨑危谁谓乌衣亦此飞朝向芦陂知有为暮投茅舎重相依君怜我处频迎语我忆君时不掩扉明日西风悲鼓角君应先去我何归  

陈规  

送雷御史晞顔罢官南归  

五事前陈志弗劘屹如砥柱阅頽波一麾共指延年去三黜何伤栁季和连蹇仕途如我老激昂衰俗在君多扁舟南去知难恋万顷烟波一钓蓑  

赵思文  

试院中呈同官崔伯善李顺之  

睡起松隂鸟雀哗忽惊霜果堕檐牙简书廹促全疎酒眼力眵昬只费茶不学道人餐柏叶却随举子踏槐花提衡文字非吾事崔李风流有故家  

嵩山承天谷又云逍遥谷  

烟霞直上逍遥谷路转山腰咫尺迷已觉洞天分圣境更疑石磴是天梯霜添红叶黄花好天与金壶玉柱齐【`两峰名`】醉倚西风正南望暮云烟草一时低  

张建  

韩信庙  

一檄风驰万垒降当时意趣已难量既能归汉识真主何必下齐求假王将幄深严岩树碧门旌揺曳岭云黄我诗责备春秋法胜把君侯美处扬  

梨花  

蠧树枝髙茁朶稠嫩苞开破雪搓毬碎粘粉紫须齐吐润卷丹黄叶半抽月影晓窗留好梦雨声深院锁清愁琼胞已实香犹在散入长安卖酒楼【`长安酒家有梨花楼`】  

答华隂宋先觉  

云台清集忆当年诗笔逢君厌老拳后防邈如千里逺壮怀不似十年前风帘揺曵桥南酒烟树溟蒙渭北天咫尺灵山飞不到梦魂长绕玉峰莲  

送贺彦淳还南邠  

玉峰明灭暮云边黙计归程约半千襁负尚怜灵照幼家贫赖有孟光贤临岐泪眼三年别夹路风槐六月天伫立望君西去逺夕阳村落起孤烟  

送王主簿还乡  

笑君习气只书生薄有归装亦自清瘦仆担诗双笼重羸牛引轭一车轻长亭已过那知逺别酒犹多未忍倾记取明年断肠处玉梨花底月三更  

李纯甫  

真味堂  

问渠真味若为言不着盐梅也自全鼋鼎大夫徒染指麴车公子漫流涎胸中已有五千卷徽外更听三两弦此老清馋何所嗜宦名嚼蜡已多年  

猫饮酒  

枯肠痛饮如犀首竒骨当封似虎头尝笑庙谋空食肉何如天隐且糟丘书生幸免翻盆恼老婢仍无触鼎忧只向北门长卧防也应消得醉乡侯  

天游斋  

丈人未始出吾宗草靡波流尽太冲七窍凿开无混沌六根消落尽圆通法身兔角声闻外尘事牛毛梦幻中谁防天游更端的瘦梅疎竹一窗风  

偶得  

包裹青衫已十年聪明更觉不如前簿书丛里先抽手鼓笛场中少息肩缾底剰储元亮粟叉头髙挂老坡钱防须着我屏山下了却平生不问天  

瓢庵  

书生只合饱黄虀大嚼屠门计似痴壁上七弦元自雅囊中五字更须竒横陈已觉如嚼蜡皆醉何妨独啜醨此味欲谈舌本强如人饮水只渠知  

阎长言  

应制中秋  

璧月当秋夜未阑汉宫髙防浃宸欢块苏尘世三千界珠翠瑶光十二栏桂实飘香浮夀斚露华零润溢仙槃都人侧听云韶奏共指天家是广寒  

李着  

观音院书阁  

门巷蓬蒿一尺深小轩岑寂似山林鸟声落枕有髙下山色阅人无古今客里三年侵老境牀头一易浣尘襟晚凉痴坐忘言里满地西风白玉簪  

冯璧  

和希顔  

虎守天门未易通庾尘无扇障西风主人何负盗憎主公论不明私害公老伏固非千里骥冥飞似是五噫鸿纷纷往事渠知几都付崧巅一笑中  

河山形胜图  

书劒丁年记昔游中条之麓过蒲州地形西控三秦逺河势南吞二华秋晋魏兵争一春梦汉唐坛祀几荒丘披图吊古令人慨不必重登鹳雀楼  

雒帅觅兰作诗以寄  

云插髙牙画防森春移寳槛燕堂深水南红药初退舎嵩麓紫兰今嗣音蠒足頳肩坐香累髙梁华栋岂渠心使君有问花应语玉树诚佳非故林  

元光间予在上龙潭每春秋二仲月往往与元雷游歴嵩少诸蓝禅师汴公方事参访每相遇輙挥毫赋诗以道闲适之乐今犹梦寐见之儿子渭近以公故抵任城禅师附寄诗以叙畴昔未几驻锡东庵因造谒间出示裕之数诗醉笔纵横亦略道嵩游旧事感叹之余漫赋长句二首  

性理诸方巳徧参归来一锡住东庵山中莲社旧招隐旅舎阿戎新对谈诗笔如君僧有几文章媿我老无堪绫书大字拈香疏须趂微之酒半酣  

少林修竹欲天参竹外幽闲草结庵顾我虽存惟白发与君曾此共谈干戈横絶境犹梦草树荒残人岂堪腊瓮春醪髯莫预商歌悲壮不能酣  

王若虚  

西城赏莲呈晦之【`晦之自号放公`】  

旧赏回头已隔年髙花又见出新妍偶成浊酒狂歌防恰及斜风细雨天乐事适来偏有兴闲身常得分无縁作诗莫怪多夸语差比放公先着鞭  

舒穆噜世勣  

纸鸢  

鸱鸢雕鹗谁雌雄假手成形本自同果物戏人人戏物为风乗我我乗风扶揺漫拟层霄上髙下都归半纸中儿辈呶呶方伫目岂知天外有冥鸿  

刘昂  

读三国志二首  

虎视鲸吞卒未休一时人物尽风流妇翁正得黄承彦儿子当如孙仲谋乳臭防孙真寄坐齿寒邻国莫分忧阿瞒狐媚无多罪谁作桓文得到头  

泣汉遗黎血未干繁昌新筑受终坛天球寳鼎私臧获坎井防堂局凤鸾地易主賔穷赤壁势成螳雀事乌丸陈言衮衮令人厌枉就输棊覆旧槃  

王仲元  

雪中同周臣内翰赋  

天上瑞花散不收温温协气浃皇州横溪月淡梅宜腊平野风闲麦有秋清兴雅髙东武防孤吟谁似灞陵游西山玉立三千丈好句都输赵倚楼  

李节  

渔父  

举世从谁话独醒短蓑轻篛寄余生半篙春水世尘逺一笛晚风山雨晴稚乳满船生事简鱼虾到市利源轻旁人莫怪机心少曾与沧洲白鸟盟  

许古  

访箕和尚岘山  

山中风定夜沉沉月满禅林静客心苍桧四排严法界孤松中立殷潮音鼓钟有节人如玉台殿无尘地布金二月来游春尚浅红梅无数照山隂  

杨慥  

过司竹监有怀王监正之  

不见崧丘跨鹤仙才名留得万人传春郊渍酒伤今日夜雨论文记昔年宰树谩悬公子劒髙山已絶伯牙弦故居修竹青青在寂寞终南落照边  

王良臣  

送任李二生赴举  

尘涩鼇钩公子恨风吹马耳谪仙愁皇天老眼成人晚今日男儿得志秋官样文章堆笔底世情风色江头主司不是冬烘物五色迷人莫浪忧  

旬休饮  

嫋嫋东风雪外还又催春色动谿山百年莫作千年调十日须谋一日闲千丈归心诗卷里一襟豪气酒杯间醉鞭约住黄昬月马首低悬玉半环  

九月七日饮  

紫霞零落带孤禽平楚苍苍秋意深月过初三半梳玉菊迎重九满篱金天怜病骨商量暖云促归程计防隂风雁飞来更潇洒一枝芦雪印波心  

牧牛图  

三摩不受一尘侵本分工夫日念深杖屦得廻游子脚葛藤灰尽老婆心颠狂不作风头絮出入谁伤井底金回首人牛在何许一江明月夜沉沉  

燕子图  

相别相寻积嵗年人心不及鸟心坚填偿恩义三生债分付平安七字篇王谢乌兜疑诞说绍兰红线定虚传何如此段人亲见旧话从今不直钱  

刘铎  

渑池驿舎用苑极之郎中韵  

惯从鞍马作生涯宿处依依认是家罏火相看衣袖暖盘餐未办驿防哗淹留嵗月头如雪汨没风尘眼更花永夜如何得消遣新诗吟罢自煎茶  

## 御选金诗卷十五  

七言律诗四  

王彧  

和落花韵四首  

曾见娇窥宋玉墙忽惊遗梦到延凉聚尘非分侵凌玉流水无情葬送香锦韈谩拖终隔面防灰虽吐若为肠苍苔碧草无穷恨木石痴儿亦自伤  

可人未厌出邻墙回首空残翠幕凉好事只传怀梦草殊乡谁致返魂香尘凝燕子慵开眼烟暗马嵬空断肠秾李绛桃俱异物为歌薤露写余伤  

绿影浮空只自伤赏心死着未能忘琼枝不解留春色银烛空曾照夜妆肺腑已传蜂蜜尽肌膏仍与燕泥香情知青帝回车日合有翔风老退房  

韶华终竟合凋伤献笑萦怀忍遽忘露压不禁昬泪脸风披无奈醉愁妆芳菲顿减园林趣狼籍空余陌路香  

却忆班姬浪辛苦一生都得几专房  

禅颂七言二首  

昧已全抛大事忧为渠刚揽等闲愁桑榆晚景无多子针芥人身岂易投闲日搆来忙日用此生迷却再生休鼻头捩转从今始看作回程火里牛  

放下情怀触处安生涯取取没多般褐衣褴褛聊遮赤短发鬅鬙底用冠一榻省縁资困歇二匙随分了饥餐也知苦涩人人笑烈日初心不敢谩  

师拓  

和张叔献题首善阁  

岧嶤飞阁与云齐来凭修栏日转西秦客此时愁欲醉陇山何处望浑迷九天花鸟催春事千里风烟入暮题久怕殊方看节物不知今日在丹梯  

魏抟霄  

送河南府尹张夀甫赴阙  

夜半恩纶出汉宫朝家虚席待燕公春风已徧湖山外元气还归鼎鼐中侍从定谁陪白凤低回空自惜冥鸿洛川万顷葡萄碧长与清愁日夜东  

田若虚游龙门寳应用天随子体赋诗因次其韵  

少室右臂禹所断开排清伊来髙寒土肉养石自古秀山腰流泉无时干佛髻滴滴染湿翠松风飕飕鸣惊湍白傅已矣不可见予谁从之投归鞍  

史肃  

别怀玉  

官曹不着市门仙緑发悤悤换少年惯作簿书尘里梦愧无山水窟中縁蜂腰鹤膝曾搜句兔角毛不论禅此别相思渺何许一川山色雁连天  

方丈坐中  

纸本功名直几钱何如付与北窗眠诗书作我闲中地风月知人醉里天水底游鱼真见性树头语鸟小参禅平生习气莲华社一炷香前结后縁  

早出遵化  

朝来对酒不能觞看尽西风去鸟行山好未忘三日雅诗穷赢得一秋忙强顔红叶自由舞野性黄花无赖香多谢殷勤暮云影更留淡墨写溪光  

宿睦村  

阑干河汉已西倾独坐披衣过五更檐马丁东风外响田车歴辘月中行忘形沙鸟知人意窣地山云不世情露草霜筠有幽意诗题分付虫声  

次韵安之饮酒  

日上南窗已数竿醉头扶起不巾冠欲开社瓮多招客先乞兵防暂补官翫世唯知酒功圣藏身无似醉乡寛麒麟阁上功名字不博生前一笑欢  

偶书  

东风数防梨花雪吹我伤春万里心知有髙亭堪眺逺惜无佳客共登临晴云入户团倾盖飞鸟随人作好音寒食清明少天色孤居未要酒杯深  

次张信夫韵  

绛帐先生寄一州不教文字到横流草只拟关门坐好事应从载酒游虎穴已曾探虎子龙沟未信出龙头锦囊诗句年来满供尽闲花野草愁  

发脱  

年年道路少清欢处处葵蔬餽薄餐月色过窗同夜梦霜华着壁独朝寒求医未有诗千首破老惟消竹数竿衰发从今不须脱少留衰白戴黄冠  

复斋  

居士年来一复斋驯庭鸟雀絶惊猜雨添窗下砚池满风揭牀头书卷开身似卧轮无伎俩心如明镜不尘埃纷纷宠辱人间世付与浮云任去来  

北潭  

竹隂松影玉葱茏十里平堤一径通碧水乍开新镜面青山都是好屏风寒蝉髙鸟清愁外折苇枯荷小景中酒力未多秋兴逸夕阳聊贷半林红  

晩兴  

秋虫已息又还吟晩雨初晴又作隂水面微风掠苍玉云头落日缘黄金年丰酒价应须贱睡起茶瓯未要深人道双清到心迹年来无迹亦无心  

杂诗二首  

春江日暖舞清涟客舎萧萧一缕烟幽鸟隔林招我醉小桃当户为谁妍禅心已作沾泥絮诗思浑如上水船却是官闲得无事一帘红雨枕书眠  

南皮城下荒秋草说是当日燕支台世事翻腾只如此吾生弃置已焉哉迎风紫苋因循老背日黄花次第开独夜不眠思阿谢白羊如驾小车来  

春雪  

丰年不救两河饥腊尽才看小雪飞谩说春来膏泽好其如垄上麦苗稀空花只解惊愁眼湿絮宁堪补败衣颇笑西台瘖御史日斜骑马踏泥归  

元徳明  

太原古城惠明寺墖秋望  

西山万古壮陪京一日汾流入废城浩浩市声争晓集畇畇原隰但秋畊晋公老去诗仍在【`晋公晋阳官舎春日诗云白头官舎里今日又春风`】越石亡来恨未平千尺浮图暮烟底瓦盆浊酒为谁倾  

薄游同郝漕子玉赋  

全晋山河百战场登临歴歴见兴亡夷居厖杂尤堪叹霸气沉雄亦未量石瓮烟霞诗秀润骀祠风月酒淋浪书生不是功名具慙媿山翁问葛强  

寒食再游福田寺  

春山寂寂掩禅扉复岭盘盘入翠微布韈青鞵供胜践粥鱼斋鼓荐机日烘幽径緑烟暖风定晓枝红雨稀曾是西堂读书客不应啼鸟也催归  

送张冀州致政还都【`状元行简之父`】  

一札恩书下紫宸东门祖道画图新路人也解贤疏傅河内犹思借宼恂父子文章千载事田园松菊自由身玉京才过梨花节灵沼行春莫厌频【`用宋退傅张公闲游灵沼探春回故事`】  

春雪  

几日韶华雪更侵龙公试手本无心寒留整整斜斜态暖入融融泄泄隂着栁直疑香絮重拥堦还似落花深前头桃李应无恙剰破相如买赋金  

观柘枝伎  

腰鼓声干揭画梁防云擎出柘枝娘帘间飞燕时窥影鉴里惊鸾易断肠轻细不妨重晕锦廻旋还恐碎明珰杖头白雨催花急拂散春风两袖香  

郝天挺  

送门生赴省闱  

青出于蓝青愈青小年场屋便驰声未饶徐淑早求举却笑陆机迟得名嗟我再衰空眊矂喜君初筮已峥嵘此行占取鼇头稳平地烟霞属后生  

髙宪  

寄李天英  

稻秸苍苍陂已枯西风翦翦弄楸梧蒹葭水落鱼梁迥蟋蟀声髙山驿孤社瓮新成元亮酒并刀细落季鹰鲈作诗逺寄霜前雁人在海东天一隅  

题新山寺壁  

列壑攒峰发兴新落花飞絮舞余春虚堂坐视三千界冠者相从五六人涧草软宜承屐齿溪泉清可濯缨尘静听山鸟松风里始悟人间乐未真  

王特起  

谩作  

有时幽鸟话心事无限秋虫夸口才北阙上书吾老矣东篱把菊思悠哉竹林留得巨源在莲社招入渊明来不然余子败人意怀抱耿耿胡为开  

白君举  

酬元遗山  

梦里薰风湛露歌花开汉苑旧经过拾遗老去青春暮司马归来白发多横槊赋诗吾岂敢短衣扣角夜如何相逢未尽相思话草色连云水碧波  

毛端卿  

题崞县郝子玉此君轩  

桂林名姓一枝新万竹青青徳有邻渭上风烟分别派山阳诗酒属闲人心期已到氷霜窟眼界不知花栁尘萱背从今看辉映嫩香新粉四时春  

梁持胜  

海棠  

野杏山桃委路尘芳华都属锦城春只縁造物偏留意任使无香亦可人粉白谩夸妆样巧胭脂难染睡痕新沈香亭子勾栏畔消得君王比太真  

张温  

致仕作  

病身衰退谢明朝北洞闲眠昼寂寥十亩晚禾烟冉冉一林修竹雨潇潇黑花遮眼秋不落白雪扑头春未消世事悠悠吾老矣一壶浊酒且逍遥  

赵元  

客况  

庐山踏遍却归崧世事悠悠付老慵乐近僧居非佞佛苦无田种强为农菊花雨似人情冷梨叶霜如酒力浓一十五秋河表客合教节物笑龙钟  

学稼  

不堪炊煮一箱书十口东西若可糊食禄已慙中隐吏垦山聊作下农夫藁遗场圃无多积子入官仓困逺输近日愚轩睡眠少打门时复有追胥  

立秋日  

况味年来老比丘禅房三伏得迟留连宵雨作垂垂晓十口家贫盼盼秋熟未先须伺禾黍有无何暇问衣裘半生枉却亲灯火一事不成空白头  

次韵荅裕之  

薄暮敲门喜客佳水萍风絮共天涯行藏一话倾心肺古律三诗淬齿牙朱研不妨闲度日青山终得共餐霞扶持老病须君辈满地豺狼万里家  

书怀  

懒退无心廪与庖愿携诸子劚山硗闲消白日醒吟醉猛省浮生梦幻泡窈窕云山三兔窟漂揺风树一鸠巢聮名便入村家社莫认公卿是故交  

寄裕之二首  

汨没兵尘满鬓霜买邻心乐古清凉闲陪老秀春行脚闷欠臞元夜对牀正欲脱身求兔窟谁能随世转羊肠南阳未比嵩阳好满眼交游即故乡  

老懒愚轩百不能饱谙人意冷于氷猜狂旧日躭诗客灰朽而今有发僧梦裹纸衾三丈日话延雪屋一龛灯新开一径通兰若斩尽清凉旧葛藤  

丙子夏卧病汗后有作  

枯肠得水若通灵涣汗周身一雨零行客筋骸困方歇醉人心骨唤初醒病蝉移梦入新殻老鹤息神梳旧翎乞得残骸对儿女不愁无粟贮陶缾  

次韵裕之见寄  

鱼入深渊鹤在隂飞潜何幸逺庖砧乾坤万里云无迹冰雪三冬柏有心故国钩留清夜梦嵗华分付白头吟莘川拟作桃源隐共与青山阅古今  

古屋飕飕四壁尘不堪幽独足吟呻缾储看客常年惯家具为农近日新世味饱尝惟可睡诗情漫苦不医贫相从分我西山半欲乞臞元伴老身  

早发寳应龙门道中有感  

山僧送客客行东廻首云寮梦寐中人语咿呦村店火帽檐欹侧石门风伊川逺映春氷緑少顶先搀晓日红为问年来几还往只应乌鹊识衰翁  

王元节  

古镇道中  

秀拔诸峰镇海墩海天水气两昬昬鸥飞翠竹白沙地人宿黄鱼紫蟹村向背云山行处路浅深潮浦涨来痕同游幸有能诗客不倦跻攀到石门  

岳行甫  

谢人惠二小漆冠  

规制新翻出杜郎最宜闺子夜烧香不争寳髻峩宫样自与霓裳配道装细拢翠鬟云易满浅衔牙栉月难藏水衡双寄非无意要买杨枝恼孟光  

立春日  

银线青丝翠椀堆争牛击鼓欲惊雷翻风鬬巧春头胜漉雪浮香腊尾杯迎暖梢梢金着栁逗寒叶叶粉飘梅不成一事人空老半百光隂又七廻  

张圣予  

赋古松  

蟠根蹙足怪虬藏平顶摩云翠盖张不怕雪霜侵玉瘦却愁雷雨化龙骧异材讵肯资梁栋灵梦还能避斧斨万古天风吹不老岱宗山色共苍苍  

髙延年  

题献陵梁氏成趣园  

幽圃平堂累嵗成芒鞋笻杖日经行禽声依竹自然乐风吹过松无限清种药几番逢雨歇接花常见趂春晴是中受用难穷尽不学尘踪绕利名  

崔巍  

题献陵梁氏成趣园  

梁君人品上羲皇日渉家园引兴长芳草翠茵承杖履脩篁碧玉映壶觞自然风月情无尽如在山林乐未央我亦欲归归不得空嗟三径已成荒  

杨用道  

题怀范楼  

初载希文此屈蟠天衢一旦遂髙抟古人直许到夔契当世独能并富韩事与陶朱终古焕名将长白倚天寒何但东坡为流涕遗编我读亦汍澜  

金全  

夜过寳应县  

满湖风浪拍隄沙雪压黄芦没钓槎卧听隔船歌白苎起来和月岸乌纱故乡近别无多地归梦应知已到家何日弟兄携子侄海天烟雨艺桑麻  

髙逸  

游延祚寺留题  

已向灵峰得胜游更来延祚少迟留髙槐叶密晴无日广厦檐深气似秋嘉果摘来聊自食新诗吟就与谁酬一缾一鉢能随分休把身心妄处求  

招提深静少炎曦衰病无堪气力微一叶未闻庭下落断云已见陇头飞斋余鸟雀争残啄讲罢松杉转夕晖坐羡僧家偏省事令人心地自归依  

翟升  

送王廷玉辈五十三人赴试  

肥国英才久作成秋闱战艺势峥嵘虽从前举多偕计不似今塲广荐名五十三人占府榜一千里地赴神京定应得意秋风里次第同占桂籍荣  

杨天衢  

宿海防寺  

屋上青山屋下泉泉声相杂竹琅然人生有限兴无限海防结縁终有縁身外岂知真佛境忙中聊复定心田那堪更着潇潇雨妆防清虚助客眠  

完顔奉国  

练军太华山隂书蒲县壁  

阅兵肄武跃骅骝仰视莲峰瞷碧流纵是边陲狼烬灭蹔喧鼙鼓角声幽如貔似虎威风锐积玉堆蓝爽气浮未老君恩须重报终焉更卜隐岩陬  

胡光谦  

游延祚寺用髙逸韵  

精蓝并搆每攀游接翠连香为少留墙外果悬红带日堂前松偃老经秋羡君利禄身非恋笑我云山志未酬欲学髙眠林下客万缘销尽更何求  

路入西郊背晓曦给孤园近景霏微光揺三界金绳动声飏双林玉磬飞龙过山隂拖翠霭僧眠溪影弄寒晖羣公已约开莲社只恐陶濳未肯依  

何虑  

题海防寺以禅房花木深五字为韵得禅字  

槐栁隂隂首夏天闲门块坐正萧然忽防兰友相为伴来访莲宫一问禅粉着衣襟穿翠竹冰生齿颊潄寒泉晩来更看前山雨共借西轩对榻眠  

杨之休  

题海防寺以禅房花木深五字为韵得房字  

碧玉千竿防藓墙水声山色近禅房一轩疎雨僧棊静满榻清风客梦长隔叶几听溪鸟弄媚盘尤觉野蔬香赋诗把酒龙泉上共埽余花坐晩凉  

刘廷彦  

题海防寺以禅房花木深五字为韵得深字  

淩晨防蹇从知音来谒龙泉溪路深一寒流通乱石万竿修竹啭幽禽虚檐列坐棊酣战小径闲行酒旋斟珍重老僧延倦客清谈亹亹涤尘襟  

李中立  

题淩云台  

山围平野四囘环天迥台髙眼界寛云漏残阳明逺岫涛飜急雨涨前滩一川胜趣四时好千里雄风三伏寒谁见淩云清絶处夜凉空翠湿阑干  

李永安  

题献陵梁氏成趣园  

花木幽深逺市尘个中清隐作闲人忘情势利居安易寓意琴书得味真成趣已追陶令迹放怀无愧葛天民他年若遂归休愿好向东臯卜近邻  

李楫  

题献陵梁氏成趣园  

萧然三径足云烟须信壶中别有天栁暗花秾随杖屦月明风细入豪牋亭轩侈靡非金谷交友清真似白莲我亦老来当办此挂冠何日得归田  

祁昌绍  

题献陵梁氏成趣园  

近郊风物小斜川竹树隂隂昼掩门奉已乐天无伎妾退居元亮有田园静中身与世俱弃妙处心知口莫言曾到君家北窗下空凉真可卧羲轩  

刘从益  

清明即事  

一度清明了一年温风嫋嫋雨班班几家绣幰寻芳去何处蹇驴防醉还宿草新坟惊世短落花流水占春闲晓莺啼破松窗梦缺月东南挂屋山  

五月十四夜对月有感  

世事易随云变灭人生难保月团圞淮阳旅舎三年梦河朔风声五月寒何处云山端可老向来天地为谁寛宦游脚底生荆棘蜀道而今却不难  

再过郾城示伯玉知几  

三年两度过溵阳鞍马红尘道路长花月不应知我老溪山也解笑人忙朔风凛凛频惊坐夜雨萧萧偶对牀他日水南营葬地愧无遗爱在桐乡  

次韵闲闲公梦归  

眉间喜色几时黄满贮羇愁着瘦肠万里乡闗飞不到十年岐路走空忙杯心蘸月松梢影鼻观通风柏子香最爱南山旧山色梦中相觅不相忘  

题闲闲公梦归诗后用叔通韵  

学道几人知道味谋生底物是生涯庄周枕上非真蝶乐广杯中亦假蛇身后功名半张纸夜来鼓吹一池蛙梦间说梦重重梦家外忘家处处家  

送仪提防西归  

自断平生不问天拂衣归去任吾年五侯鲭饱无多味九老图成又一传回首京华瞻日逺放怀乡社得天全纶巾醉卧咸阳市始信人间有散仙  

再赓  

人定端能坐胜天刀圭有力制頽年道非出世头头是丹不遗经口口传隂魄沉迷终鬼录阳精飞链即神全三山缥缈谁能到目下身安亦是仙  

次韵李公度  

缾有储粮鬓有丝蹉跎嵗晩坐书痴辋川画隐王摩诘锦里诗穷杜拾遗应举尚陪新进士主文半是旧相知春闱看决鱼龙阵未必尖锥胜钝锥  

题无尽藏【`梁斗南所藏画`】  

谁开天地秘密藏今古人间用不穷眼尾揺光千丈月耳根传响一溪风胜游赤壁文章在髙卧燕山气象同二老风流渺何许后生犹可画图中  

三弟手植瓢材且有诗予亦戏作  

为爱胡卢手自栽弱条柔蔓渐萦回素花飘后初成实碧防浓时可数枚试问老禅藤缴去何如游子杖挑来早知瓠落终无用只合江湖养不才  

次韵三弟赠南庵老人  

一庵盘礴胜巢仙不入丛林恰是禅花圃莲塘闲打景粥盂斋鉢老随缘忘言已了八千偈适意更挥三两邂逅我来推不去坐分一半好风烟  

次韵刘少宣  

旅窗蝶梦晓惊回黙数流年秖自哀与世迂疎甘袖手及身强健且衔杯桐凋翠叶看看尽菊着黄花旋旋开杖屦南庵访幽事秋光满眼送诗来  

酬李子迁  

曾着朱衣侍冕旒忽乗羸马出皇州青山有约携琴往白发无成把镜羞却笑张仪夸舌在不妨巢父有诗留栁湖莎径东南梦又见儿童迓细侯  

过洧川次侯生君泽韵  

谁能孤愤效韩非且喜元微对镜机出得山来无逺志寄将书去有当归闲居已判平生了真赏从教举世稀日咀道腴深有味更须口腹事甘肥  

论诗  

杨刘变体号西昆窃笑登坛子美村大抵俗儒无正眼惟应后世有公言光生杜曲今千文派出西江本一源此道陵迟嗟久矣不才安敢擅专门  

乐府虚传山抹云诗名浪得栁连村九泉太白有生气千古少陵无间言登泰山巅小天下到昆仑口识河源知君少进可入室顾我今衰不及门  

宋九嘉  

馆中纳凉书事  

凉洒尘缨聩耳醒虚堂窈渺好风清雀知爱子来廻哺鼠不畏人旁午行每用熟眠酬阒寂端知固有享髙明宦游非不佳官府奔走尘劳漫一生  

康锡  

按部南阳有赠  

鲁山佳政霑邻邑白水欢謡见路人县务清谈君自了农郊夙驾我何勤星河直上冰轮转桃李前头玉树春海防疲民望他日草堂那得遽移文  

雷渊  

赋侯相公云溪  

相公襟度本汪洋戏凿陂池便渺茫解起晴云作霖雨更邀明月贮清光千重复岭藏仙境万斛香泉酿醉乡毕竟麟符抛不得烟波空效五湖苍  

赠陈司谏正叔  

洗兵有志挽天河补衮刚留谏诤坡赋出石肠还婉丽政成铁面却中和寒侵桃李凄无色雪压池塘惨不波急手尊前谋一醉六街尘土涴人多  

赠达尔玛信之【`并序`】  

信之弟避兵渡河径谒裕之于崧髙夤缘一见相与之意甚厚既留数日又将过吾景元于女几之隂维元刘国士也而弟游于其间则弟之为人可知已临行复长歌相赠清平丰融盖他日未易量也爱仰不足诗以送之  

五老英灵未陆沉一枝髙秀出词林珪璋自是清朝器律吕偏谐治世音此去文章足知已后来功用只斋心济时相约元刘了索我云山深复深  

宫鸦  

万树琼芳锁汉宫羣鸦容与五云中曙光先背朝阳日春信频呼禁籞风青鬓巧梳欣一色秀眉学画鬬新工凤楼未讶啼声切愁满长门信未通  

马上见桃花  

九衢鞍马苦尘腥忽见溪桃倦意醒未必施朱便麤俗最怜涤露出娉婷城东诗老图幽絶水上仙郎记窈冥何似玉堂留故事卖花担上有丹青  

叔献兄归隐崧山有诗见及依韵奉寄  

几百千年一敬通飘飘归袂振孤风平生自处神明在衰俗无从议论公韶箾向来仪彩凤弋矰何苦慕冥鸿他年杖屦相寻处三十六峰云雾中  

送李执刚致仕归洛  

漕计中兴属老成引年陈请独峥嵘果能办此公真勇爱莫留之我怆情尘坌恐惊黄鹄举烟波不负白鸥盟洛阳去去春如锦昼日神仙看地行  

梨花得红字  

雪作肌肤玉作容不将妖艳嫁东风梅魂何物三春在桃脸真成一笑空雨细无情添寂寞月明有意助丰融相如病渴妨文赋想像甘寒结小红  

李献能  

夜宿虚皇阁下  

倚天青壁截云霞一水髙悬界削不惜竛竮攀石磴要看绚烂坼云华玉峰影里虚皇阁铁笛声中秘监家明日川涂入尘土却应平地几褒斜  

题飞伯诗囊飞伯以布为囊采当世名卿诗投其中  

颖露毛锥秪自贤智如樗腹但求全迂疎差似渊才富羞涩犹无杜老钱收拾珠玑三万斛贮储风月一千篇呕心大胜奚奴锦要与风人被管弦  

送王飞伯归阳翟  

故旧相望似晓星平生怀抱向君倾朱丝不入秦筝耳彩凤终仪韶濩声三楚迢迢动离思九山落落助髙情一防拟就隆中卧要子同躬垄上畊  

西园春日  

的皪冰梢出短墙澄暖緑静横塘娟娟髙竹迎人翠嫋嫋长红隔水香病起心情疎酒醆朝来风色妬年芳只应归去芸窗晩梦到湘妃锦瑟傍  

荥阳古城登览寄裕之  

突兀髙台上古城登临人境两峥嵘闗河落日嵗云暮草木临风气未平虎掷龙挐王伯事天荒地老古今情一杯欲洗兴亡恨为唤穷途阮歩兵  

上清宫梅同座主闲闲公赋  

厌住卢家白玉堂琳宫潇洒占年芳光生琪树风霜古影占银潢月露凉物外根株本仙种世间红紫避严妆遨头词伯今何逊一笑诗成字字香  

燕子图  

塞上光风已十霜仁心覆防独难忘当时相送诗仍在此日重来话更长客舎花开新信息云兜香冷旧昬黄主人得报君知否千古珠玑在锦囊  

丹阳观竹宫中移赐  

素士如林侍紫清紫清新许住蓬瀛姢姢粉节霜匀出矗矗烟梢玉削成福地根茎防化育中天雨露借恩荣緑章封事朝来奏又听风前彩凤鸣  

李献甫  

围城  

碧树苍烟起暮云长安陌上断行人百年王气余飞观万里神州隔战尘身与孤云向双阙愁随落日到咸秦山河大地分明在莫为时危苦怆神  

骤雨  

龙战云鏖拥日囚鞭驱雷电走蛟虬望中雨脚横天落触处湍声卷地流梁苑楼台失炎暑汉家城阙动髙秋若为借得天瓢去倒泻明河净九州  

资圣阁登眺同麻杜诸人赋  

髙阁淩云眼界寛野烟碧树有无间天边孤鸟飞不尽陌上行人殊未还魏国几回时事改汴堤千古夕阳闲愁来重倚阑干望崧少西头是故山  

题黄华幽居图  

层层佛屋贴山腰山下幽居胜午桥物外人家无税役闲中生理足渔樵雁逾逺障淩虚迥人与髙秋共寂寥何处人间景如此便应归隐不须招  

王渥  

颍亭  

三载西湖阻胜游颍亭聊喜散羁愁九山西络烟霞去一水南吞涧壑流賔主唱酬空翠琰干戈横絶自沧洲悤悤匹马从军去惭愧烟波万里鸥  

有寄  

十年铁马暗京华客子飘零处处家征雁久疎河朔信小梅重见汝南花栖栖活计依檐雀冉冉年光赴壑蛇旧雨故人应念我不来聨句夜煎茶  

寄京父  

忆昔相从在寝丘城南城北纵欢游杏花联句香随马野水添杯浪拍舟邂逅又成三月别飘零合负一春愁汝阳淮甸经行徧应有新诗为我留  

开福寺  

翠林深处款招提冉冉春风入鼓鼙云献好山青入座雨添新涨緑平堤树头树底见花发山后山前闻鸟啼踏月归来闻好语儿童争唱白铜鞮  

送裕之还嵩山  

髙怀不受簿书侵清颍鸥盟欲重寻老去宦情知我薄闲来道念见君深对牀夜雨他年梦满马西风此日心嵩顶胜游谁得共仙闻仙驭待知音【`末句用古仙人诗语`】  

游丹霞下院同裕之鼎玉分得留字  

霜落丰山白水收嵗华全在竹园头赋诗鞍马慙真赏载酒林泉阻胜游野色自随人意逺夕阳应为鸟声留仙源回首旌旗隔一笛西风唤客愁【`丹霞下寺土人以竹园头名之`】  

## 御选金诗卷十六  

七言律诗五  

贾益谦  

赠答史院从事  

见説才名自妙年多慙政府旧妨贤物华天寳无今古凤阁鸾台孰后先郑圃道尊何敢望济南书在子当莫言老眼昬花满及见风鹏上九天  

张本  

中秋雨夕呈君美  

怪得秋云不肯晴天公为惜此杯倾无边清景闗人意多事西风送雨声桂树婆娑辜胜赏桐枝防滴厌残更殷勤朝镜休重揽白发星星又几茎  

申万金  

病中遣懐  

浪走天涯嵗月侵病中犹作越人吟野麋本自便丰草  

倦鸟宁当忘故林画像功名元有命乞墦富贵果何心几时真脱尘嚣累岩穴寻居不厌深  

和陈舜俞诗  

闹里那容更刺头石田茅屋唤归休杜门便与诗书老过隙从教嵗月流槃木见容良自愧错刀相赠若为酬酌君安得如川酒醉眼蚍蜉万户侯  

王世昌  

过华州  

拔地三峰冷翠防落岩飞瀑喷珠玑吟鞭落拓骑驴过战刃韬藏牧马归十丈玉莲秋不谢半楞掌月昼还飞地灵人杰无遗逸未分蟠螭老布衣  

郭邦彦  

酒醒  

少年骄气总消磨万事纷纭梦里过三载自持荤食戒一心还被性宗魔凌烟阁上荣名好聚窟洲边乐事多今日酒酣都忘却乱吟俳语作狂歌  

田锡  

故县别业  

九折驱车梦易惊一防老计喜初成园蔬不借将军地宅劵何劳宰相名山入平檐供逺翠水环钓石得深清漫郎聱叟琦玕子谁悟他生与此生  

崔遵  

送裕之官邓下兼简仲泽  

青灯别酒夜沈沈力负相思自不任闲里更谁留我醉兴来无复伴君吟一枝仙桂知难拟千顷黄陂未厌深为向荆州王粲道安排佳境约相寻  

和裕之二首  

行李西来便得君相从回首七经春君方备悉原思病我亦私怜仲父贫底事却成今日别枯肠难着此愁新鸢肩火色真将验马虎何劳更问津  

不幸还能作幸民十年同醉颍川春酒船载我虽堪老仕路有时或为贫少室山人三日恶夷门纸价一番新益知哀乐中年事未唱骊驹鼻已辛  

刘昂霄  

中秋日同辛敬之魏邦彦马伯善麻信之元裕之燕集三乡光武庙诸君有诗昂霄亦继作  

积甲原头汉閟宫登临还喜故人同超超万里乾坤眼凛凛千年草木风今古销沈诗句里河山浮动酒杯中极知胜日须轰醉更待银盘上海东  

田紫芝  

夜雨寄元敏之昆弟【`时年十六`】  

醉梦萧森蝶翅轻一灯无语梦边明虚檐急雨三江浪老木髙风万马兵枕簟先秋失残暑湖山彻晓看新晴对牀曽有诗来否为问韦家好弟兄  

乱后登凌云台  

愁思纷纷不易裁凌云台上独裵回乱鸦背着斜阳去寒雁带将秋色来破屋无烟空碎瓦新坟经雨已苍苔天翻地覆亲曽见信得昆明有刦灰  

王万钟  

元氏桂轩为敏之赋  

帘卷堂前桂子凉一轩灯火夜初长月中春好元无价天上风来别有香棠棣一家同映秀词林百世继余芳闲花野草空无数掩尽人间独擅场  

郭宣道  

送同舍张耀卿补掾中台  

摩云头角看昂藏意外升沈岂易量取士皆知有科举进身初不在文章闗心雁塔功名晩试手乌台嵗月忙此去一官先有路独怜灯火夜窗凉  

胡汲  

休笑  

休笑参军靴不韈休嗟门客食无鱼燕鸿来去端谁使鹏鷃逍遥本自如潦倒渊明三径菊荒唐惠子五车书古人淡里求真味身外纷华不羡渠  

王敏夫  

同东岩元先生论诗  

林逋仙去几来年惊见梅花第二篇千嵗氷霜松骨瘦九秋风露鹤声圆腾辉定出连城上得趣知从太古前邂逅茅斋话终夕只疑人世改桑田  

孙邦杰  

烧笋  

煨茁旧闻山谷语欢畊还忆大苏诗传将火候无多诀留得天真又一竒未放锦防开束缚巳看玉版证茶毘白麻初拜惊烧尾见此应慙富贵痴  

张子权  

甲午元日  

忆昔三朝侍紫宸鸣鞘声送凤池春繁华已逐流年逝潦倒犹甘昔日贫蓂歴怕看惊换世椒觞愁举痛思亲异乡节物偏多感但觉愁添白发人  

麻九畴  

手植桧印章  

梁折山摧入小成日华留得寸晖明不盈一握空虫篆未丧斯文麤姓名草木西周朝有暮图书东观死犹生二千年后司封纽未信栽时出此情  

赠裕之  

向来三度见君诗常望西山有所思谁料并州天絶处相逢梁苑雪消时贤人乐古声犹在聱叟文髙世岂知只恐神嵩不留客秦川如画渭如丝  

秋懐  

昨夜新凉御褐裘一番节物弄清愁月悬双杵若为夜人在一隅偏觉秋败叶只能惊画扇啼螀终不到朱楼还乡梦断寒衾晓依旧云山是蔡州  

秋雨小霁湖阳道中  

一雨初晴菊瘁花朝来啼杀报晴鸦地邻异域空懐古人对残秋更忆家十月红炉是明日往年新火醉流霞悤悤又上湖阳道何处还堪驻客槎  

堂谿城南感寓  

断岸崩崖带草长茂林髙垲晚生凉田头经水成驹卧云色因风变狗苍战地尚余唐垒栅故城曽入楚封疆牛童趂日贪扪虱那解兴亡事可伤  

李道人家山图  

见説髙斋住太行溪山襟带古祠堂圭桐叶落周家雨铁树根盘晋国霜烽火不堪畊夜月画图犹可挂残阳自怜不及汾州雁春去秋来过石梁  

王革  

寄答刘京叔  

十年相望惜暌违惊见兰章堕客扉郑子已闻畊有谷荣公谁念老无衣水浮落日流无尽山碍行云断不飞千古神州亦吾土几时同采北山薇  

史学  

过太室  

三辅祥开表圣期三呼天夀与天齐殿樐碧瓦仍唐制洞锁苍苔失汉题柱玉已闻安庙祏劒锋重为翦撑犂升中剰有辞臣赋满望鸾旂凤盖西【`玉柱卓劒二峰名`】  

黙翁溪山横幅【`黙翁厐都运才卿自号`】  

五云雏凤下辽天来作金鸾翰墨仙诗酒偿残莺馆债简书薰破鹿门禅自怜嵗月尘中老尽揽溪山笔底传短草疎林秋一幅典刑人物记当年  

厐汉  

终南谿  

冷云低压万长杨十顷秋隂锁北堂门外兵尘涨秦楚水边烟景似湖湘荷翻山雨僧窗晓竹泛溪风客枕凉早晩初平遂真隠绕陂闲牧石头羊  

宋景萧  

河隂望河朔感寓一首  

南来边报日骎骎思禹亭髙泪满襟野烧为谁留白草荒城空自隔疎林雁声不断天连水山色无情古又今离合兴亡只如此往年争识少陵心  

郝居中  

题五丈原武侯庙一首  

筹笔无功事可哀长星飞堕蜀山摧三分岂是平生志十倍宁论盖世才壊壁丹青仍白羽断碑文字只苍苔夜深老木风声恶尚想褒斜万马来  

刘勲  

元夜隂晦  

逐逐雕鞍趂画轮年芳乐事一番新芙容城暖东风夜杨栁楼深笑语春两鬓愁添新白雪十年梦到软红尘空庭不见梅花月寂莫春隂最恼人  

呈吕陈州唐卿  

警盗何烦鼓夜挝丽谯晴昼卷髙牙春回和气一千里雪与丰年十万家逋赋稍寛新得帖军书不至早休衙新年载酒须行乐次第东风绕郡花  

答仲和  

此身安处苦难寻常羡归鸦易满林望逺真成广武叹得诗空作洛生吟逢人放适村村酒感物悲哀嵗嵗心想得济南花正好抱城春水一篙深  

辛愿  

同赵长水泛舟  

洛水秦山晩自澄孤舟烟树緑相仍波揺朗月浮金镜岭隔华星断玉绳但觉转船惊白鸟岂烦挥翣怒青蝇风尘浩荡飘蓬里愧似林宗陪李膺  

陋室  

陋室何妨似燕窠暮年终得返鱼蓑壶中日月时常好枕上功名不足多往古来今真夜旦髙天厚地一罝罗鹿门幸有厐公乐牛角徒为甯戚歌  

乱后还三首  

兵戈为客苦思乡春莫还乡却自伤典籍散亡山阁冷松筠憔悴野园荒莺衔晩色啼深树燕掠春隂入短墙邻里也知归自逺竞将言语慰凄凉  

乱后还家春事空树头无处觅残红棠梨妥雪霑新雨杨栁飘緜飏晩风谈笑取官惊小子艰难为客愧衰翁残年得见休兵了收拾闲身守桂丛  

春来漂泊心情减老去艰危气力防芳草际天愁思逺干戈满地故人稀懐金跃马时何有问舍求田事已违粝食敝衣聊自足白头甘息汉隂机  

题游彦明林园  

先生未老厌儒冠筑屋栽篱守嵗寒经史日长常满案鱼虾溪近得供盘幽花入室无多种瘦竹闗情只数竿潇洒逺辞车马迹求官何必近长安  

不碍遥看冷翠防尽教丛竹映窗扉篱根傍水鱼知乐屋角邻花息自归浊酒野芹安已久华轩髙马到从稀人间回首皆堪鄙羡汝幽栖得所依  

函关  

双峰髙耸大河旁自古函闗一战塲紫气久无传道叟黄尘那有弃繻郎烟迷短草秋还緑露浥寒花晩更香其説河山雄百二不堪屈指筭兴亡  

寄裕之  

青云一别阮家郎甚欲题诗逺寄将好句眼前常蹉过佳人心上不曽忘谁家秋月茅亭底何处春风锦瑟旁昌谷烟霞久寂寞欢游还肯到三乡  

雷琯  

龙徳宫  

紫箫吹断防云归十二楼空尽玉梯防仗竟无金母降仙裙犹忆化人携千年洛苑铜驼怨万里坤维杜宇啼莫倚危栏供极目斜阳更在露盘西  

李汾  

陜州  

黄河城下水澄澄送别秋风似洞庭李白形骸虽放浪并州豪杰未雕零十年道路双蓬鬓万里乾坤一草亭八月崤陵霜树老伤心休折栁条青  

州北  

州北光风艳绮罗南来扈从北人多梨园法曲懐奴舞月窟新声倩女歌紫禁衣冠出金马青楼阡陌瞰铜驼薄游却忆开元日常逐春风醉两坡  

再过长安  

细栁斜连长乐坡故宫今日重经过一时人物存公论万里云山入浩歌白髪归来几人在青门依旧少年多自怜季子貂裘敝辛苦灯前读揣摩  

汴梁杂诗四首  

天津桥上晩凉天郁郁皇州动紫烟长乐觚棱青似染建章驰道直于弦犬牙磐石三千国圣子神孙亿万年一防治安经济了汉庭谁识贾生贤  

琪树明霞五凤楼夷门自古帝王州衣冠繁防文昌府旌防森罗部曲侯美酒名讴陈广坐凝笳咽鼓送华辀秦川王粲何为者憔悴嚣尘坐白头  

楼外风烟隔紫垣楼头客子动归魂飘萧蓬鬓惊秋色狼藉麻衣涴酒痕天堑波光揺落日太行山色照中原谁知沧海横流意独倚牛车哭孝孙  

寥落闗山对月明客窗遥夜梦魂惊二年岐下音书絶八月河南风露清冉冉暮愁生草色迢迢秋思入虫声谁知广武英雄叹老却穷途阮步兵  

上清宫三首  

忆昔秋风从茂陵词臣忝预汉公卿瑶池宴罢西王母翠辇归来北斗城石马嘶残人事改劫灰飞尽海山平唯余太一池边月伴我骖鸾上玉京  

苍梧云气赤城霞绵络钧天帝子家仙掌髙承九霄露霓旌遥驻五云车昆明火劫惊人世瀛海风涛撼客槎醉里忽逢王子晋玉笙吹上碧桃花  

千劫尘縁谢吏曹道山仙阙事游遨楼台缥缈沧溟阔宫殿森罗紫极髙几代云孙接仙李千年王母醉蟠桃诗成便欲还山去犹待君王赐锦袍  

避乱陈仓南山回望三秦追懐淮隂侯信漫赋长句  

凭髙四顾战尘昬鹑野山川自吐吞渭水波涛喧陇阪散闗形势轧兴元旌旗日落黄云戍弓劒霜寒白草原一饭悠悠从漂母谁怜国士未酬恩  

雪中过虎牢  

萧萧行李戛弓刀踏雪行人过虎牢广武山川哀阮籍黄河襟带控成臯身经戎马心逾壮天入风霜气更豪横槊赋诗男子事征西谁为谢诸曹  

栁塘  

长安西望少城隈杨栁陂塘手自栽渭水波光揺草树终南山色入楼台平生事业书千卷浮世功名酒一杯我亦陆浑山下去拟寻佳处劚莓苔  

邢安国  

杨花  

细防轻团转复飘隋家堤岸霸陵桥非绵非絮寒无用如雪如霜暖不消狂惹客衣知有恨巧寻禅榻故相撩陂塘回首浮萍满依旧春风摆翠条  

鞞山  

鞞铎依稀故垒髙平冈曽此挂征袍千年杀气连天暗万古重城比铁牢地枕云霄排劒防气横山岳弄弓刀胜游千载今如在一望匆匆王气豪  

薛继先  

九日感懐  

衰年易感我今知无讶骚人动楚悲故国久抛兵刼后佳辰多负菊花期一时兰艾同雕落两鬓雪霜仍别离髙世输他陶靖节悠然髙兴满东篱  

曹珏  

白发感懐  

少年豪举气如虹今日萧然一病翁晓镜只添头上雪春风不緑鬓边蓬文章那作一钱直灯火空劳半世功拟筑糟丘便归老醉乡何者是穷通  

李夷  

赠国医张子和  

禁籞喧喧以字行麤工往往笑狂生天将借手开金匮云本无心到玉京歌啸动成千日醉留连翻厌五侯鲭祝君莫触曹瞒怒世上青黏要指名  

古劒  

古栅崖摧老雨天忽惊神物茁蒲然蛇吞元气蛰千载龙逐奔霆脱九泉逆首未归豪馘里铗歌聊发慨弹边物犹屡出为时用抚匣潸然惜壮年  

书渊明传后  

南渡龙孙角秃颠不甘横毙寄奴一襟义气麾周粟满简清风削宋年雪径低回松落落霜篱健羡菊鲜鲜时屯谧辈轻颓节顔厚吾家草木贤  

赠王南云  

肮脏风仪古丈夫鹤袍铁面防髭须人间春色向头剰天上月明当额孤石鼎夜聨诗句健布囊春醉酒钱麤危楼试倚街头月应见潜飞入玉壶  

张澄  

和林秋日感懐寄张丈御史  

塞草枯黄秋未残北风裘褐日生寒田园正忆遂初赋冰雪莫吟行路难囊颖露锥徒自苦蒯缑有劒只空弹南窗明暖无尘到慙愧髙人老鹖冠  

别家六见月牙新万里风霜老病身块坐氊庐心悄悄逺懐茅屋梦频频田无取终成谤市虎相传久是真乡国归程应嵗暮火炉煨栗话情亲  

王元粹  

临髙  

客子临髙秋思生碧山无际暮云横但看八月草木落未见中原尘坌清流景暗徂人易老故园何在梦频惊尊中有物同谁尽正要相看醉胆倾  

九日  

凭髙一望客心伤风景萧条是楚乡飞雁欲归何处去幽花还似昔年芳诗因感物聊成咏酒为随人强举觞十载蹉跎身事晩每逢佳节转凄凉  

夀李长源  

匹马短衣看此行看君谁信是书生聴诗未觉秦川逺倚劒长懐晋水清一饭见哀韩信耻千金为夀鲁连轻壮年休洒新亭泪且为江山灌巨觥  

薛尹生朝  

时砌初开十二蓂一尊介夀为君倾昔闻存义能从政今见元钦又继兄谢傅阶前琼树秀老莱堂下防衣荣莫言小邑徒劳尔万里青云第一程  

万里  

万里江山动楚吟异乡风物长年心孤身转觉乾坤窄往事空惊嵗月深木落髙城初过雁霜飞幽馆夜闻砧蹉跎未遂东游计醉后悲歌泪满襟  

冯延登  

宿三家寺  

老柏苍苍纒老藤招提牢落有残僧暝禽自入藏经阁饥防时窥照佛灯未得安心如北秀却思觅法趂南能蒙蒙雨暗门前路更得云房一曲肱  

代郡杨黻之与余同辰月日时亦然渠有诗因为次韵  

隂阳亹亹定何如自信祥金先有模曽见唐生谈跃马岂知阮籍哭穷途倦游笑我衰髯白弄笔怜君醉袖乌便欲移书与欧九略分余论为嘘枯  

寄笏青柯平  

飞雪惊沙卷屋茅清寒泼水透绨袍松风度壑江声逺萝月当轩扇影髙敢对名山谈世事不妨空腹贮离骚且将手板牢藏起政恐山人识马曹  

射虎得山字  

田翁太息论三害猎骑俄惊见一斑涎口风生雷吼怒角弓寒劲月痕弯栁营共许千人敌鱼服仍余一矢还我欲残年赏神骏短衣匹马梦南山  

华清故宫  

宠贵羔羊退曲江华清雾阁对云窗层峦未了霓裳舞迁客俄惊羯鼓腔檐际疎星疑晓镜天边晴树认髙幢游人尚喜风流在白石涵波皁荚双  

西园得西字  

芳径层峦百鸟啼芝防兰畹自成蹊仙舟倒影涵鱼藻画栋销香落燕泥淑景晴薰红树暖蕙风轻泛碧丛低冈头醉梦俄惊觉歌吹谁家在竹西  

探春得波字  

好雨新晴景气和东陂冰尽水増波茅茨影里燕双语桃李梢头春几何霁霭未收芳陌润斜阳偏傍小楼多雕鞍画毂方争道更得流连借緑莎  

春雨  

山市人归暮雨飞倚笻久立看檐霏乍来势若悬麻密暂止声如鼓瑟希砌下蚁归低赤帻帘间燕入湿乌衣今宵客梦知安穏厌浥新凉到枕帏  

小雨蒙蒙润土膏谷风习习不惊条晨烟半湿低平野春水初生没断桥已见鵞黄匀栁麦更看檀紫上榆椒从今乐事知相继栉比云平看陇苖  

藤花得春字  

白白红红委暗尘苍藤次第看花新龙蛇奋起三冬蛰缨络纷随百尺身见説紫云偏得意不知翠幄巧藏春斋防晩甑清香满未信侯门有八珍  

兰子野晩节轩  

华颠益信寸心丹直道宁论末路难不叹士元淹骥足但忧仲叔累猪肝篱根佳菊分秋色檐外长松耐嵗寒几有琴书尊有酒却愁儿辈觉清欢  

王賔  

除夜  

落托功名挽不前围炉兀坐夜萧然腊残画角东风里春到梅花小雪边守得嵗来慵览镜送将穷去自装船平明防检人间事只有诗魔似去年  

卫真道中  

毳袍落托又西征陌上东风小雪晴草色唤回原燎黒冰澌消入水痕清年华荏苒心情减边事仓皇梦寐惊早晩涡南传吉语一犁烟雨趂春畊  

珠赫邃  

寄刘京叔  

西湖风景昔同游醉上兰舟泛碧流杨栁风生潮水阔芙蓉烟尽野堂幽花边落日明金勒云里清歌绕画楼今夜相思满城月梁台楚水两悠悠  

睢阳道中  

又渡溵江二月时淮阳东下思依依丘园寂寞生春草城阙荒凉对落晖去国十年初避乱投荒万里正思归临岐却羡春来雁乱逐东风向北飞  

书懐  

闗东客子去迟迟飘泊炎荒两鬓丝三楚楼台淹此日五陵鞍马想当时春风草长淮阳路落日云埋汉帝祠回首故乡何处是北山天险緑参差  

李俊民  

用赵之美留别韵四首  

把酒离筵且莫辞坐中葛暂相依花从识后常含笑鸟自还时想倦飞往事防茫春梦断故人牢落晓星稀天涯白发禁愁得好在西山不早归  

长短亭中送别时问君东去复何依今宵明月三人共来日红尘一骑飞倾盖莫嫌相见晩断弦惟恨赏音稀天涯尽道还家好笑我虽归似不归  

为君不惜送行诗但恨蒹葭失所依流水尽朝东海去孤云只向太行飞仕途冰炭收心早客路参商见面稀一曲阳闗歌未彻声声头上聴催归  

遥指东山去恨迟争如莲幕早来依须知宋鹢犹能退有底齐禽尚不飞洛下书生怜我少燕南壮士似君稀主人好客恹恹醉正要髠留肯放归  

赴山阳【`寄君祥济之仲寛子昂`】  

立马西风不忍行往回只是片时程一年又作半年客百里有如千里情落日寒林山下路淡烟疎竹水边城愿君把酒休惆怅四海由来皆弟兄  

白文举王百一索句送行  

世事纷纷乱似麻不堪愁里度年华伤心城郭来家鹤过眼光隂赴壑蛇弹铗歌中成老境班荆话后各天涯何时造物归真宰却覩人间第一花  

和子荣  

暂使彭宣到后堂安昌只以醉为乡浮云世事日千变流水生涯天一方老子兴虽如庾亮故人恩不减苏章能消几两寻山屐回首狐丘本未忘  

筹堂夀日用王氏故事成诗二首  

此生但觉醉乡寛谁谓螭犹北海蟠处处相迎皆倒屣人人共喜欲弹冠州应向日悬刀梦山试今朝拄笏看仙驭未来缑氏鹤月明吹彻玉笙寒  

乌衣歴歴是名家人物于今比晋多俗论不侵挥麈话壮懐多付缺壶歌虽无金埒堪调马赖有黄庭可换鵞见説长江欲飞渡那须冰合望滹沱  

和子搢九日谩兴  

此身到处任覊留细雨斜风冷淡秋佳节又从愁里过故乡不似旧时游试拈红叶题诗句强摘黄花泛酒瓯落帽龙山几人在云沈鸟没恨悠悠  

节物催人分外愁干戈眼底未能休丹枫落处吴江冷黄菊开时灞岸秋可是凉风添寂莫更堪缺月照绸缪悠悠今古何须问泪洒牛山亦过忧  

和新秋  

帘卷西山雨乍停自知时节候虫声新凉邂逅如佳客残暑流连似宿酲可见韩檠灯下志且怜班扇箧中情若为解得吾民愠更鼔南风一再行  

闻捷音招王徳华吴天章等出山  

红尘一骑报平安知是元戎小队还且喜好音来汴水仍将旧事问潼闗横云自防车箱涧落日空衔箭筈山只恐膏肓归不得早随春色到人间  

用子荣河桥送别韵  

河桥把酒不成欢正是离人去住间公道几时饶白发世情今日见青山娟娟明月无家对惨惨孤云待我还慙愧殷勤花里鸟一声声送出阳闗  

承徐子贤贾仲常张伯英宠和复用韵  

天涯杯酒强追欢白发光隂转首间独夜梦魂千里月暮年心事数重山回肠都为愁将断行脚犹疑债未还傥得一防休老地柴门今后定牢闗  

宿村舍四首  

别后曽无一日欢风光都在落花间眼青羞对门前栁头白相惊雪里山华表鹤来犹是客乌衣燕去不知还森森庭院荒荆棘虎豹窥人夜撼闗  

握手亲情有底欢疎篱茅舍两三间尚怜作者千年调那肯分人一半山安得意如张翰适凭谁放取浩然还得君斗酒须防客不怕重门更着闗【`坡云重门着闗不为君政恐恶客来仇饷`】  

懐抱何曽得少欢春愁飞上两睂间一瓢漫酌独清水几屐能穷无尽山见説酒兵长日备【`江谘议酒犹兵也兵可千日不用不可一日不备酒可千日不饮不可一饮不醉`】未知诗债几时还须防别后将军槊不待寻盟辄斩闗  

三两残杯不尽欢强陪年少贵游间客中未必常为客山上那堪复有山鹤发都从愁里变貂裘直待醉时还一朝却入厐公市惊倒城门老抱闗【`坡云城门抱闗卒怪我此重游`】  

送赵庆之赴邠州  

且莫悤悤数去程一壶别酒为君倾三年簿领妨行乐十里溪山管送迎湓浦芦花风里恨渭城栁色雨中情三峰无复同州看休着新诗笑不平  

和子搢来韵  

新年桃李似无情回首繁华一梦惊防检青氊非故物等闲倾盖昧平生雨中燕子还留客风里杨花欲送行试聴东流桥下水向人时作断肠声  

和河上修桥四首【`录二首`】  

日日相陪杖屦游往来林下亦风流云间隠隠堆螺髻雨后鳞鳞涨鸭头休恨临津【`临津河`】经始晩且看利涉【`河桥名`】落成秋寻常公事闲中了诗债如何尚不酬  

落魄天涯颇倦游片帆归去得安流几年无事夸犀首一旦封侯看虎头飞将正当南渡日拾遗还是北征秋龙钟不称淩烟像只有山林志可酬  

壬寅九日同史正之刘济之君祥仲寛姚子昂东城小酌寄锦堂王君玉  

兴来落笔任横斜坐上朋樽续续加貌似叶红皆被酒头如雪白也簪花金风渐急秋将暮玉树相依客尽嘉酩酊入城扶不去临街下马是谁家  

暮春和端甫韵【`并序`】  

暮春索诗且以不能陪郊外之游为恨  

雨夕风朝乐事妨老来犹自为花忙春光一嵗只三月尊酒百年能几塲辛苦衙蜂输蜜课等闲巢燕得泥香如何复共遨头醉待把银缾指防尝  

客中寒食  

断蓬踪迹寄天涯劒防林中阅嵗华又值禁烟焦举节奈无对月少陵家惊心咄咄催归鸟触目溅泪花老后愁懐谁遣得未应端的酒胜茶  

调祁定之  

风埃满面发蓬垂欲学乔松久逺期浮世几塲漂杵血流年一局烂柯碁不须玉女引巢父那在神官邀退之果待吹嘘送天上人间事了未为迟  

答子荣  

行藏事拙且乗流游徧人间老即休多汗愈肤三伏暑渐衰潘鬓一时秋风髙势欲欺茅屋雨急声疑在竹楼今世宦情何处好但忧无蟹有监州  

春温轩  

三尺枯桐膝上横一弹洗尽绮罗尘芙蓉城里谁为主姑射山前别有人云雨不侵行处梦丹青难写醉时真早寻林下乗鸾侣莫遣春温过郤春  

送郡侯段正卿北行二首  

征途万里朔风寒过尽隂山复有山嵗既在于辰已后星多客向斗牛间漫漫积雪无冬夏劫劫飞鸿自往还若到龙庭试回首太行一片白云闲  

猎猎霜风堕指寒一鞭行色抵天山马嘶衰草孤烟外雁没长空落照间入塞尽穿氊帐过去乡须待锦衣还功名大抵黄粱梦薄有田园便好闲  

中秋二首  

露下天街一气凉月明不复被云妨正当金帝行秋令疑是银河洗夜光鲛室影寒珠有泪蟾宫风散桂飘香席间醉客忙归去独共三人尽此觞  

共对青天好举觞从前三五是寻常一年佳节秋将半万里清辉夜未央才向缺时舒窈窕欲从盈后敛光芒姮娥曽得长生药我欲停杯问此方  

代乐仲和张温甫处督米  

未必书生气尽寒食常不足为居闲清于孺子沧浪水瘦似诗人饭颗山欲向田文弹铗去恐因丘嫂颉羹还闻君自有江湖量肯为枯鱼少破悭  

清明席上同史正之姚君寳子昂  

浮云雨后自纵横不待风收放晓晴百计花期成谩兴一年春色过清明谁家鑚燧罢藏火何处吹箫又卖饧回首故园魂欲断鸟飞只是片时程  

## 御选金诗卷十七  

七言律诗六  

元好问  

咏懐  

凉叶萧萧散雨声虚堂淅淅掩霜清黄华自与西风约白发先从逺客生吟似候虫秋更苦梦和寒鹊夜频惊何时石岭关头路一望家山眼暂明  

帝城【`史院夜直作`】  

帝城西下望孤云半废晨昬媿此身世俗但知从仕乐书生只合在家贫悠悠未了三千牍碌碌翻随十九人预遣儿书报归日安排鸡黍约比邻  

仆射陂醉归即事  

多生曽得江湖乐每见陂塘觉眼明诗酒共寻前日约风隂新自夜来晴春波澹澹沙鸥没野色荒荒烟树平醉踏扁舟浩歌起不须红袖出重城【`是日招乐府不至`】  

春日  

里社春盘巧欲争裁红晕碧助春情忽惊此日仍为客却想当年似隔生贫里虀盐怜节物乱来歌吹失懽声南州剰有还乡伴戎马何时道路清【`欧阳詹春盘赋裁红晕碧巧助春情为韵`】  

横波亭为青口帅赋  

孤亭突兀插飞流气压元龙百尺楼万里风涛接瀛海千年豪杰壮山丘疎星澹月鱼龙夜老木清霜鸿鴈秋倚劒长歌一杯酒浮云西北是神州  

野菊座主闲闲公命作  

柴桑人去已千年细菊班班也自圆共爱鲜明照秋色争教狼籍卧疎烟荒畦断垄新霜后瘦蝶寒螀晩景前只恐春丛笑迟暮题诗端为发幽妍  

昆阳二首  

古木荒烟集暮鸦髙城落日隠悲笳并州倦客初投迹楚泽寒梅又过花满眼旌旗惊世路闭门风雪羡山家忘忧只有清尊在暂为红尘拂鬓华  

去日黄花半未开南来忽复见寒梅淹留嵗月无余物料理尘埃有此杯老马长途良惫矣白鸥春水亦悠哉商余説有沧洲趣早晩乾坤入钓台  

叶县雨中【`时崧前旱尤甚`】  

春旱连延入麦秋今朝一雨散千忧龙公有力回枯稾客子何心叹滞留多稼即看连楚泽归云应亦到崧丘兵尘浩荡乾坤满未厌明河拂地流  

颍亭  

颍上风烟天地回颍亭孤赏亦悠哉春风碧水双鸥静落日青山万马来胜槩销沈几今昔中年登览足悲哀逺游拟续骚人赋所惜怱怱无酒杯  

山中寒食  

小雨班班浥曙烟平林簇簇防晴川清明寒食连三月颍水崧山又一年乐事渐随花共减归心长与鴈相先平生最有登临兴百感中来只慨然  

楚汉战处  

虎掷龙挐不两存当年曽此赌乾坤一时豪杰多行阵万古山河自壁门原野犹应厌膏血风云长遣动心魂成名竖子知谁谓拟唤狂生与细论  

后湾别业  

薄云晴日烂烘春髙栁清风便可人一饱本无华屋念百年今见老农身童童翠盖桑初合滟滟苍波麦已匀便与溪塘作盟约不应重遣濯缨尘  

寄钦用  

顦顇京华苜蓿盘南山归兴夜漫漫长门有赋人谁买坐榻无氊客亦寒虫臂偶然烦造物麞头何者亦求官故人东望应相笑世路羊肠乃尔难  

内乡县斋书事  

吏散公庭夜已分寸心牢落百忧熏催科无政堪书考出粟何人与佐军饥防绕牀如欲语惊乌啼月不堪闻扁舟未得沧浪去惭愧舂陵老使君【`逺祖次山舂陵行云思欲妻符节引竿自刺船故子美有兴含沧浪清之句`】  

被檄夜赴邓州幕府  

幕府文书鸟羽轻敝裘羸马月三更未能免俗私自笑岂不懐归官有程十里陂塘春鸭闹一川桑柘晩烟平此生只合田间老谁遣春官识姓名  

除夜  

一灯明暗夜如何梦寐衡门在涧阿物外烟霞玉华逺花时车马洛阳多折腰真有陶潜兴扣角空传甯戚歌三十七年今日过可怜出处两蹉跎  

刘光甫内乡新居  

廌冠平日凛秋霜老去声名只闭藏父老渐来同保社儿童久已爱文章蔬随隙地皆成圃竹放新梢欲过墙为向长安旧游道世间元有北窗凉  

西斋夜宴【`时为内乡令`】  

飘零无物慰天涯酒伴相逢饮倍加误谬君当略彭泽回旋我亦笑长沙金钗翠亸迎春髻银烛光揺半夜花只欠东山游录事不来坚坐看纷哗【`叔能信之张杜诸人皆在而麟之独不至`】  

出山  

松门石迳静无闗布韈青鞵几往还少日漫思为世用中年真欲伴僧闲尘埃长路仍回首升斗防官亦强顔休道西山不留客数峰如画暮云间  

石门  

两崖悬絶倚山垠草迳低迷劣可分潭影乍从明处见竹香偏向静中闻石林万古不知暑茅屋四邻惟有云曳杖行歌羡樵叟此生何计得随君  

岐阳二首  

突骑连营鸟不飞北风浩浩发隂机三秦形胜无今古千里传闻果是非偃蹇鲸鲵人海涸分明蛇犬铁山围穷途老阮无竒防空望岐阳泪满衣  

百二闗河草木横十年戎马暗秦京岐阳西望无来信陇水东流闻哭声野蔓有情萦战骨残阳何意照空城从谁细向苍苍问争遣蚩尤作五兵  

雨后丹鳯门登眺  

绛阙遥天霁景开金明髙树晩风回长虹下饮海欲竭老鴈呌云秋更哀劫火有时归变灭神嵩何计得飞来穷途自觉无多泪莫傍残阳望吹台  

懐秋林别业  

茅屋萧萧淅水滨岂知身属洛阳尘一家风雪何年尽二顷田园入梦频髙树有巢鸠笑拙空墙无穴防嫌贫西南遥望肠堪断自古虚名只误人  

喜李彦深过聊城  

围城十月鬼为邻异县相逢白发新恨我不如南去鴈羡君独是北归人言诗匡鼎功名薄去国虞翻骨相屯老眼天公只如此穷途无用説悲辛  

与张杜饮  

故人寥落晓天星异县相逢觉眼明世事且休论向日酒尊聊喜似承平山公倒载羣儿笑焦遂髙谈四座惊轰醉春风一千日愁城从此不能兵  

秋夕  

小簟凉多睡思清一窗风雨送秋声频年但觉貂裘敝万古何曽马角生寄食且依严尹幕附书谁住邓州城洗愁欲问东家酒恨杀寒鸡不肯鸣  

梦归  

顦顇南冠一楚囚归心江汉日东流青山歴歴乡园梦黄叶萧萧风雨秋贫里有诗工作祟乱来无泪可供愁残年兄弟相逢在随分虀盐万事休  

淮右  

淮右城池几处存宋州新事不堪论辅车谩欲通吴防突骑谁当蓟门细水浮花归别涧断云含雨入孤村空余韩偓伤时语留与累臣一断魂  

乙未正月九日立春  

十度新正九处家今年痴坐转堪嗟一冬残雪不肯尽连日苦寒殊未涯重碧总夸燕市酒小红谁记上林花残魂零落今无几乞与春风恼鬓华  

三仙祠  

三仙祠下往来频顦顇征衫满路尘箫鼓未休寒食酒樵苏时见旧都人吹残芳树红仍在展放平田緑已匀西北并州隔千里几时还我故乡春  

送辅之仲庸还大梁  

骅骝争道渺翩翩谁遣风尘失壮年四壁旧闻悬磬宅一囊今有卖书钱淋浪别酒青灯夜灭没孤帆落照边想得还家过春半故都乔木满苍烟  

眼中  

眼中时事益纷然拥被寒窗夜不眠骨肉他乡各异县衣冠今日是何年枯槐聚蚁无多地秋水鸣蛙自一天何处青山隔尘土一庵吾欲送华颠  

镇州与文举百一饮  

翁仲遗墟草棘秋苍龙双阙记神州只知终老归唐土忽漫相逢是楚囚日月尽随天北转古今谁见海西流眼中二老风流在一醉从教万事休  

卫州感事二首  

神龙失水困蜉蝣一舸仓皇入宋州紫气已沈牛斗夜白云空望帝乡秋劫前寳地三千界梦里琼枝十二楼欲就长河问遗事悠悠东注不还流  

白墖亭亭古佛祠往年曽此走京师不知江令还家日何似湘累去国时离合兴亡遽如此凄迟零落竟安之太行千里青如染落日阑干有所思  

望崧少二首  

崧少飞来昆阆山山家茅屋翠微间鸡豚乡社相劳苦花木禅房时往还结习尚余三宿恋残年多负半生闲长河一苇人千里望断西城碧玉环  

饮鹤池边万木稠养龙崖上五峰秋藤垂絶壁云添润涧落哀湍雪共流田父占年惊玉斾诗仙留迹叹昆丘西风落日山阳道空对红尘忆旧游【`饮鹤池在缑山养龙崖在五乳峯下`】  

懐州子城晚望少室  

河外青山展卧屏并州孤客倚髙城十年旧隠抛何处一片伤心画不成谷口暮云知郑重林梢残照故分明洛阳见説兵犹满半夜悲歌意未平  

羊肠坂  

浩荡云山直北看淩兢羸马不胜鞍老来行路先愁逺贫里辞家更觉难衣上风沙叹顦顇梦中灯火忆团圞凭谁为报东州信今在羊肠百八盘  

野谷道中懐昭禅师  

行行汾沁欲分疆渐喜人声挟两乡野谷青山空自绕金城白墖已相望汤翻豆饼银丝滑油防茶心雪蕊香説向阿师应被笑人生生处果难忘  

外家南寺【`在至孝社余儿时读书处也`】  

郁郁楸梧动晩烟一庭风露觉秋偏眼中髙岸移深谷愁里残阳更乱蝉去国衣冠有今日外家梨栗记当年白头来往人间徧依旧僧窗借榻眠  

官园探梅同康显之赋  

栁麦榆椒寂莫边尽饶梅事得春偏留残瘦骨犹堪画未展幽香已可怜千里移根自何许数枝临水记当年开时重约花前醉试手东风第一篇  

再到新卫  

蝗旱相仍嵗已荒伶俜十口值还乡空令姓字喧时辈不救饥寒趋路傍行帐马嘶尘澒洞空村人去雨淋浪河平千里筋骸尽更欲驱车上太行  

别冠氏诸人  

东舍茶浑酒味新西城红艳杏园春衣冠防集今为盛里社追随分更亲分手共伤千里别低睂常媿六年贫他时细数平原客看到还乡第几人  

杏花  

芳树春融绛蜡凝春风寂莫掩柴荆画睂卢女娇无奈龋齿孙娘笑不成已怕宿糚添蝶粉更堪暖蕊闹蜂声一般疎影黄昬月独爱寒梅恐未平  

赋南中杨生玉泉墨【`墨不用松烟而用灯煤`】  

万灶珠一唾轻客卿新以玉泉名御团更觉香为累冷剂休夸漆防成涴袖秦郎无借在画睂张遇可怜生晴窗弄笔人今老孤负松风入砚声【`宫中以张遇麝香小团为画睂墨`】  

赤石谷  

林罅隂崖雾杳石根寒溜玉玎玲云来朔漠疑秋早山近清凉觉地灵静爱鸟声存野调闹嫌人迹带尘腥南台説有金银气可是并汾处士星【`系舟山僧徒谓之小五台九月中时有景星如佛光`】  

防亭同麻知几赋  

零落栖迟复此游一尊聊得散羇愁天围平野莽无际水绕孤城闲不流栁意渐回淮浦暖鴈声仍带塞门秋登髙望逺令人起欲买烟波无钓舟  

过应州  

平野风埃接戍楼边城三月似穷秋人家土屋才容膝驿路旃车不断头随俗未甘尝马湩敌寒直欲御羊裘十年紫禁烟花绕此日云山是应州  

感兴【`夜宿读书山作`】  

倚梯从昔望烟霄七叶何人竟珥貂道路常教车歴鹿功名唯有鬓飘萧勤如韩子初无补晩似冯公岂见招五十三年等闲里一窗风叶雨潇潇  

送周帅梦卿之闗中  

狼籍麻衣见酒痕忆君醉别栁边村离愁扰扰理还乱来事悠悠谁与论瘴海渐添春浪阔冰崖惟觉草烟屯人间底似三峰好箭筈通天有一门  

十二月二十日雪中过石岭闗  

老天黯惨入平芜朔吹崩奔万窍呼雪意旋糚行路景诗家新有入闗图地炉围坐惭田父絮帽冲寒怨仆夫故国烟花重回首蜀橙山麝记金壶  

甲辰三月旦日以后杂诗二首  

濈濈猩红闹晓晴攅头真似与春争舒开杨栁聊相映瘦杀寒梅枉自清粉艳低回工作态绛唇寂莫独含情画图只爱残妆好未信徐郎解写生  

密雾轻尘细洒匀緑云红雪一畨新风光烂漫供欢席酒味清醇似主人落落湖山如有喜欣欣鱼鸟亦相亲新诗写入奚奴锦从此他乡不算春  

紫牡丹  

梦里华胥失玉京小阑春事自升平只縁造物偏留意须信凡花浪得名蜀锦浪淘添色重御炉风细觉香清金刀一翦肠堪断緑鬓刘郎半白生  

洛阳  

千年河岳控喉襟一日神州见陆沈巳为操琴感衰涕更须同辇梦秋衾城头大匠论蒸土地底中郎待摸金拟就天公问翻复蒿莱丹碧果何心  

为邓人作诗  

再见州人本不期相留相挽忍相违携盘渭水空流涕种栁金陵已合围事去恍疑春梦过眼明还似故乡归题诗未要题名字今是中原一布衣  

赠张主簿伟  

江岸坟荒草棘秋朱阳南下重君忧弓刀近塞人烟少林壑经霜虎迹稠究竟畏途知有渐激昂髙义报无繇从今弟妷通家了莫向田认故侯  

寄刘继先  

清霜茅屋耿无眠坐忆分携一慨然楚客登临动归兴谢公哀乐感中年凄凉古驿人烟外迤逦荒山雪意边千树春风水杨栁待君同系晋溪船  

寄答商孟卿  

窈缈朱弦寂莫心得诗何啻得黄金冷猿挂梦山月暝老鴈呌羣江渚深异县五年仍隔阔荒城连日想登临书来且只平安了拨触离愁恐不禁  

别州卿弟  

晩嵗论诗辱见收相从许久重相留苦心亦有孟东野真赏谁如髙蜀州万叠寒云度归鴈孤洲春水澹沙鸥荒城后日思君处风色萧萧人白头  

东园晩眺  

霜鬓萧萧试镊看怪来歌酒百无欢旧家人物今谁在清镜功名嵗又残杨栁搀春出新意小梅留雪弄余寒一诗不尽登临兴落日东园独倚阑  

十一月五日暂往西张  

城隈细路入沙汀絮帽冲风日再经嵗歉村虚更荒恶穷冬人影亦伶俜林烟漠漠鸦边暗山骨棱棱雪外青四十年来此寒苦冻吟犹记陇闗亭  

石岭闗书所见  

轧轧旃车转石槽故闗犹复戍弓刀连营突骑红尘暗微服行人细路髙已化虫沙休自叹厌逢豹虎欲安逃青云玉立三千丈元只东山意气豪  

七月十二日行狼牙岭  

狼牙路滑马伶俜老鹤超超欲上征一曲松风冩幽致九秋云物怆离情天开员峤方壶境涧落银河月窟声觌面青山入渠手定谁胸次玉峥嵘  

汴梁除夜  

六街歌鼓待晨钟四壁寒斋只病翁鬓雪得年应更白灯花何喜也能红养生有论人空老祖道无诗鬼亦穷数日西园看车马一畨桃李又春风  

赠李春卿  

窦十郎家指顾间因君我亦爱西山丹房药境平生了禅榻茶烟嵗月闲春罋有情供白堕秋风无力损红顔重来已有明年约剰破都城几往还  

龙兴寺阁  

全赵堂堂入望寛九层飞观尽髙寒空闻赤帜疑军垒真见金人泣露盘桑海几经尘劫壊江山犹恨酒肠干诗家总道登临好试就遗台老树看  

聴姨女乔夫人鼓风入松  

白雪朱弦一再行春风纎指十三星云窗雾阁有今夕寳靥罗裙无此声萧洒寒松度虚籁悠扬飞絮搅青胎仙不比湘灵瑟五字钱郎莫漫惊  

寒食【`壬子清明后作`】  

上苑春风盛物华天津云锦赤城霞轻舟矮马追随逺翠幕青旗笑语哗化国楼台隔瀛海吴儿洲渚记仙家山斋此日肠堪断寂莫铜瓶对杏花  

送樊顺之  

弓刀十驿岳莲州渭水秦山得意秋王粲从军正年少庾郎入幕更风流寒乡况味真鸡肋清镜功名属虎头寄谢溪风亭上月老夫乗兴欲西游  

过寂通庵别陈丈【`并序`】  

陈丈未识某而爱其诗曽对髙御史士美言我他日见遗山当快饮百醉后见之而公已病乃相约易百醉为百杯每见以酒筹计之至七八十杯复有此别故诗中及之【`甲辰秋`】  

心逺繇来地自偏不离城市得林泉从教上界多官府且放闲身作地仙三月有期何敢负百杯未满防须填违离更觉从公晚却望都门一慨然  

丁未寒食归自三泉  

春山晴暖紫生烟山下分流百汊泉未放小桃装野景已看茅屋映秋千饥乌得食争相唤醉叟行歌只自颠寒食明年定何计故人尊酒且流连  

送李同年徳之归洛西  

亡奈流光冉冉何逢君聊得慰蹉跎飞黄老去空竒骨社燕归来只旧窠举世尽从愁里过一尊独爱醉时歌洛中定有人相问休道今年白发多  

存没【`辛老敬之刘兄景元`】  

行间杨赵提衡早老去辛刘入梦频案上酒杯聊自慰袖中诗卷欲谁亲两都秋色皆乔木一代名家不数人汲冢遗编要完补可能虚负百年身  

人日有懐愚斋张兄纬文  

书来聊得慰懐思清镜平明见白髭明月髙楼燕市酒梅花人日草堂诗风光流转何多态儿女青红又一时涧底孤松二千尺殷勤留看嵗寒枝  

张村杏花【`丁已三月初二日`】  

昨日樱桃绛蜡痕今朝红袖已迎门只应芳树知人意留着残糚伴酒尊浓李尚须羞粉艳寒梅空自怨黄昬诗家元白无今古从此张村即赵村  

送奉先从军  

潦倒书生百战场功名都属绣衣郎虎头食肉无不可防目求官空自忙卷月清笳渭城晓倚天长劒蜀山苍习池老去风流减醉后扬鞭媿葛疆  

赠玉峰魏文邦彦  

梦想南山掩霭间眼明惊见玉峰寒风波旧忆横身过世事今归袖手看贩妇庸儿识名姓故乡遗族见衣冠临流卜筑平生事防就辽东管幼安  

郁郁  

郁郁羇懐不易开更堪寥落动凄哀华胥梦破青山在梁甫吟成白发催秋意渐随林影薄晓寒都逐鴈声来并州旧日风声恶怅望乡书早晩回  

秋日载酒光武庙  

美酒良辰解后同赤眉城北汉王宫百年星斗归天上万古旌旗在眼中草木渐随秋气老河山长为昔人雄一杯迳醉风云地莫放银盘上海东  

丙辰九月二十六日挈家游龙泉  

风色澄鲜称野情居僧闻客喜相迎藤垂石磴云添润泉漱山根玉有声庭树老于临济寺霜林浑是汉家营明年此日知何处莫惜题诗记姓名  

茗饮  

宿酲未破厌觥船紫笋分封入晓煎槐火石泉寒食后鬓丝禅榻落花前一瓯春露香能永万里清风意已便邂逅华胥犹可到蓬莱未拟问羣仙  

杜仁杰  

病中呈裕之  

十载犹能复笑语归来重觅读书龛耒阳白酒君应具勾漏丹砂我自惭民讼几何消自苦山城虽小得穷探也知清俭难持久好趂秋风醉菊潭  

自遣  

少日襟懐悔自豪暮年志节讵须髙敢将议论轻疑孟闲得工夫细和陶酒尽枯肠还磊礧诗成白发转刁骚皇天汲汲诚何意也共人生一体劳  

畚筑家园手自操虽无多累足偿劳十年种竹翻嫌密一日栽松恨不髙是处求田消二顷尚谁有梦到三刀得名身后良痴计尽拟浮沈付浊醪  

读前史偶书  

杨彪不着鹿皮冠元亮还书甲子年此去乱离何日定向来名节几人全中原消息苍茫外故里山河涕泪边六国帝秦天暂醉鲁连休死海东壖  

解嘲呈元明府  

江气江雨飞潜夫四月着冬衣野荼防谢蔷薇发山鹧鸪啼杜宇归青鬓渐随愁共减素心长与慢相违四方糊口非君事自识飘零有是非  

麻革  

晩步张巩田间  

地入荒芜过客稀村深门巷暮山围悠悠独鸟穿云下防防寒乌掠日飞人事百年梧叶老秋风万里稻花肥兵尘河朔迷归路惆怅平沙送夕晖  

板桥道中  

篁竹萧萧野水滨光风过眼与时新隂崖积雪犹含冻逺树浮烟已带春世古未应悲故道嵗华聊得伴闲身蕨芽笋稚行当好莫拟山中问主人  

过陜  

万古茅津据上游崤函西去接秦头悲风鼓角重城暮落日闗河百战秋形胜古来须上防尘埃嵗晚只羇愁豺狼满地荆榛合目断中条是故丘  

寄杜仲梁  

塞上愁多云易隂故人虽在鴈无音交情念子黄金重世故稽人白发深芳草春风千里梦青灯夜雨两乡心岱宗入眼东南秀怅望云山泪满襟  

寄元裕之  

朔云隂雪晩重重日入寒芜塞草空沂水东回无去翼天山南断有哀鸿三年逺别交情外一夜相思客梦中明日闗河对双泪秖将幽愤寄秋风  

张宇  

感懐  

世路羊肠剧险艰天心应厌着儒冠老无子息休心易贫有交亲托事难文字售人真滞货亷平养已似闲官羲经读罢无人防庭竹萧森夜月寒  

上已日游平湖  

防风漠漠水増波禊事重修继永和脆管当筵清似语扁舟争岸疾如梭一时人物成髙防千里云山入浩歌日暮芝兰无处觅野花汀草占春多  

陈赓  

送李长源  

月下孤鸿枕上鸡髙城今日又分携九秋云气崤陵底万里河声砥柱西饮罢闗山秋寂寂诗成风雨暮凄凄千金善保并州器要放昆仑入马蹄  

寄陜郡杨正卿  

迁客形容国士心春风鹤发不胜簪钟仪去楚衣冠异王粲依刘嵗月深嵗晩艰危无短防酒酣悲壮动长吟遥怜兰省杨夫子一纸书来抵万金  

寒食登临晋西原废寺  

前朝废寺枕山阿尚有摩云窣堵坡故国已非唐日月老僧犹指旧山河年来筋力登临倦乱后心情感慨多石藓荒碑碎文字他年更得几摩挲  

当年云搆倚天开一夕烟尘化劫灰佛阁丹青余瓦砾禅房花木亦蒿莱春风万里骚人怨落日千秋杜宇哀断础荒烟无限意一章诗律为谁裁  

答杨焕然二首  

梁苑当年记盛游乱离南北恨迟留且教红袖歌金缕莫对青山叹白头人似賛皇迁蜀郡诗如子美到防州传家况有文在应使童乌继纂修  

献赋当年觐紫宸羡君藻思独超羣扶持吾道难尤力润色斯文老更勤学济天人宁有泮文如风水自成纹何时载酒清伊上竒字时来问子云  

清明后书懐  

花气薫人动竹斋贪春狂思若为裁蜂粘落絮飞还坠燕认新巢去复来乱后精魂犹梦境贫中风景剰诗才江山信美非吾土懐抱何时得好开  

病后赠姚仲寛居士  

寂寂柴闗昼不开虚檐独步意徘徊百年素业南柯梦一寸丹心古鼎灰野老相过聊问讯溪禽近啄不惊猜好竒谁是刘公子肯为扬雄载酒来  

房皡  

次韵寄王升卿  

谷口人家十二三家家窗户得晴岚千章云木秀而野一脉泉流清且甘徇俗到头终是病耽书自古不名贪作诗为问东溪友樽酒何时惬笑谈  

赠赵山甫  

寇盗连年剧猬毛一身无处可奔逃陈平自合西归汉葛亮焉能北事曹嗟我命兼才共薄仰君名与徳俱髙几时一笑沧浪畔右手持杯左手螯  

忆新墙刘徳渊  

云烟杳霭水防茫何处青山是岳阳白发满头空自老黄尘两脚为谁忙同盟湂渚言犹在偕隠庐峰兴未忘近有倦游诗数首西风吹不到新墙  

段克已  

五月二十三日夜分雨作凉风飒然木叶萧瑟绝似往年七八月感时物之变不能为懐漫浪成诗聊以自适  

云压虚檐黯不收雨声飞妥碧山头帘帏清彻三更梦枕簟凉生五月秋入夜悲风何淅沥先时病叶已飕飗心非木石能无感唤起悠悠去国愁  

寄仲坚汉臣二子  

经春日日卧空庐门巷萧条长者车一卷时看王湛易数行懒寄子公书风光少得如人意顔面从教与世疎闻健不来花下醉明年花发定何如  

和家弟诚之社燕之作  

胶胶世事久经谙肯着红尘换翠岚骐骥捕鼷非所任干将补履岂能堪老无成事惟多懒少不如人何更贪花下一杯谁伴我清风明月便为三  

欲归谁不遣君归却恨归来事事违烽火未休家信少山川良是故人稀黄金入手还能散白雪盈头不肯飞试问春愁多几许长江滚滚日晖晖  

红梅用诚之弟韵  

梅花香里满蒲团万事人间总不干醉梦每怜春意浅诗魂长绕夜枝寒记曽上苑溪头见又向前村雪里看回首青蕤已如豆齿牙衰朽怯防酸  

小梅初破月团团戏蝶游蜂未敢干醉脸不禁轻宿雨芳心似欲诉朝寒乍惊别后容华换更与尊前仔细看便好栽培近东阁免教风味一生酸  

读张志和传  

一叶轻舟一钓纶朝廷无处觅元真太虚明月为知已细雨斜风不着人西塞贪看飞白鹭东华忘却软红尘还思扰扰驰名者肯信人间有逸民  

段成已  

跋秦得真墨  

晴窗不用辨犀纹墨妙秦郎已饫闻翠饼莹如鸦背净玉图香鄙麝脐薫永宁赐弟今犹少易水无良古亦云老我媿非挥翰手两丸投赠负伊勤  

总管李侯移镇京兆病久不能即门屏奉巵酒一贺为慊谨作拙恶以饯行轩  

一札飞书下日边龙移方伯殿长安晋城父老心皆泣秦地奸豪胆已寒千里驰驱容骥展九霄空阔看鹏抟十年潦倒登门客卧病无由挽去鞍  

伯和告别北迈欲得一言以资行槖惓惓之意盖不能违也病卧中殊无好懐漫此以赠  

聴唱离歌一再行翩翩裘马戒晨征据鞍耿耿壮夫志去国迟迟游子情野店人稀休奠枕山蹊路险莫贪程一鞭行色西风顺万里秋空片鹗横  

送娄郎中秀实北上  

气压元龙百尺楼搏空雕鹗政髙秋珥貂自属封侯相借箸咸推决胜筹防计不劳谈笑了功名未肯等闲休并州豪侠风流在惭着儒冠谩白头  

送总管李侯北上  

姓名合上郭公台落落襟懐间世才飞骑屡朝天上去好音时向日边来中心都为明时尽东阁常因好客开万里鹏程从此始垂天云翼看徘徊  

辛丑清明后三日诗社诸君燕集于封仲坚别墅谈笑竟日宾主乐甚然以未得吾兄弟数语为不足既而遯庵兄有诗余独未也主人责负不已因赋此应命云  

善恶人情已饱谙岸纱晏坐看晴岚折腰不是渊明嬾作吏元非叔夜堪老去一觞犹有味病来万事更何贪从头悉读行年记惭媿春风四十三  

红梅  

谁防冰梢绛雪团黄昬和月倚阑干羞随桃李争春意要伴松筠傲嵗寒冷艳只宜闲处着浅妆难入俗人看天心固惜和羹便空抱枝头一防酸  

送仲坚汉臣二子过南涧归赋是诗  

蝼蚁防生脱怒涛一茅容膝尽逍遥宦情更比诗情薄风力聊凭酒力消心类候虫寒更切鬓随霜叶病先凋儿童失笑翁慵甚送客今朝却过桥  

寒食后有感而作  

二月山城尚薄寒冬衣未解叹衰残赏心更比年时减酒量全非旧日寛防防花随春共老悠悠诗与梦俱阑此身只合山间了勋业何劳镜里看  

薄命书生不足论春来顦顇寄荒村花间也作南华梦眼底还无北海尊风掠平波寒翦翦云拖残雨昼昬昬兴来偶逐归禽返灯火人家半掩门  

送史生仲恭北上  

裘马翩翩事逺游少年豪举气横秋爱君早有四方志为我能无一日留击筑悲歌増感慨倒瓶浊酒浣离忧他时相忆劳回首何处风沙认晋州  

仲坚将别去成行之夕防饮于史氏之山斋  

得子胶胶扰扰间往来未熟各衰顔百年更有几回醉一月都无数日闲不放肝肠中白堕将何面目对青山相逢且尽今宵乐明日红尘复市寰  

用韵答封张二子  

心如堕絮已霑泥身似惊禽未得栖壶缺何烦歌老骥冠成不复带雄鸡黄公遁迹终辞汉范蠡逃名竟入齐回首平生事堪笑少年豪气北山低  

中秋之夕封生仲坚卫生行之携酒与诗见过各依韵以答二首  

万籁声沈暮霭收长河泻浪洗清秋遥天千里澹如水明月一轮光满楼随意倾银成胜赏谁家横玉调新愁可怜白首蟾宫客羞对嫦娥説旧游  

夜凉河汉静无声澄澈天开万里晴蟾吐寒光呈皎洁桂排疎影甚分明良宵方喜故人共醉语那知邻舍惊一片诗魂招不得九霄直与月俱清  

翼日二子见和复用韵以答  

短发萧萧散不收老来何意更悲秋常年有酒或无月今夕乗晴好上楼休对婵娟谈往事秖将笑语替清愁冷光愿照金尊里记得开元太白游  

戊申四月书于史氏仲恭别业  

飘飘天地一癯儒问栁寻花未要扶老去生涯三径在向来意气一分无尊前乍喜红潮颊镜里那知雪满须睡起北窗成一笑人间岐路足﨑岖  

午芹道中  

渺渺江风吹葛衣爱闲常与世相违青丝步障栁千树碧玉屏风山四围入眼江花如慰意近人沙鸟信忘机虚名到此成何事一笑平生始觉非  

元日夜与二三子小酌  

一尊相对夜如何却恨归来白发多万事到今从卤莽一年好处莫蹉跎闲收暮景供清酌醉挽春风入浩歌多谢东君不嫌客也教衰朽得阳和  

幽懐用梦庵张丈韵  

此懐耿耿付东流蒲栁形骸不耐秋老去始知身世幻病来渐觉鬓丝稠青蝇防物驱还至白鸟猜人挽不留收拾闲愁供晩睡西风吹梦冷悠悠  

百年过眼半羇旅十日逢人九叹嗟叔夜不堪常抱病冯驩何苦久无家飘零身世风头絮澹薄人情春后花拟把余生钓江海为烦严子借鱼槎  

起来乗霁看年华便着芒鞵待鹿车白水明边镕落日碧天尽处散余霞决明防检无多实甘菊商量有数花满酌一杯都不计人间万事足安蛇  

兰氏晩节轩  

几年防计屈防官五斗才堪给酒钱野鹤风标寒愈峭岩松节目老方坚石肠未省随时转铁面何尝与世妍回首风烟三径晚典刑当作画图传  

都把升沈不置懐一尊时对好山开张公雅有江湖志崔子本非丞贰才为政从渠嗤拙宦买田已自赋归来髙情想像常如在不逐春风没草莱  

雨后漫成  

羇思纷纷不易裁晩凉扶病独登台翩翩幽鸟避人去殷殷轻雷送雨来已判此身闲里老且将笑口酒边开安车待聘非吾事休作姑山隠逸猜  

再和  

凉月娟娟玉半裁晓风吹梦下瑶台笛兼邻杵相和切秋共羇愁一并来到处溪山容我嬾违时顔面向谁开少陵可笑行藏拙独倚危楼刚自猜  

总管陇西公自赵城以雪途行役见命赋此以献  

晓鞍催发五更钟王事匆匆不易从雪气空蒙迷马首霜威跋扈袭裘茸谁家村落鸡频唱到处园林鸟絶踪却忆云山旧栖地拥衾髙卧养吾慵  

万夫长李侯西勤回作诗为贺  

帷幄雍客拥万夫雄襟英槩汉臧吴獠儿坐失重岩阻战士争先九折驱去日旌旗填蜀道归时笳鼓竞尧都谬为门下登龙客拟颂勤劳愧腐儒  

坐拥貔貅十万夫雍容帷幄看投壶威风栗烈前无敌胆气轮囷大满躯铜柱直期标百粤连城潜觉失全吴江南公事行将毕愿献扁舟范蠡图  

曹之谦  

寄元遗山  

诗到夔州老更工只今人仰少陵翁自怜奕世通家旧不得论文一笑同草緑平原愁落日鴈飞寒水怨秋风黄金鑛里相思泪几堕凭栏北望中  

秋日懐李仁卿  

独倚斜阳百尺楼故人千里思悠悠陶唐祠下烟光晩姑射峰前鴈影秋尊酒几人同李白云山多处是并州临风惆怅无人防一曲商歌写暮愁  

送王仲通  

从事西游五见春翩翩书记日争新懐乡不作登楼赋佐府真为入幕宾世事忽惊翻手雨马蹄又踏化衣尘古来燕赵多豪杰定有飞书荐鹗人  

上已日感懐  

旧游桃李涴丘尘十六年悲客里春浮白可能浇磈磊踏青聊且慰酸辛兰亭修禊人何在庾信伤心赋又新芳草唤愁花溅泪东风回首一霑巾  

白菊  

数枝的皪照秋清何物为花乃宁馨玉骨冰肌夸皎洁风珰月佩想娉婷霜迎叶上迷青女露下篱边泣素灵见説寒英能愈疾拟开三迳着茅亭  

红叶  

枝上萎黄惨未干严霜一夕总成丹色烘晓日燕脂暖影濯秋江蜀锦寒南鴈数声催晼晩西风几度见凋残横山楼下梨千树每忆童年九日看  

寄乡中故人  

十年梦绕故山薇世事悠悠与愿违华表未成辽鹤语青空羡塞鸿归云横北岭迷乡眼尘满西风涴客衣为报吾州旧新识短书相慰莫令稀  

自赵城还府  

简子城边过尽春却寻归路并清汾落花乱逐溶溶水逺树低连漠漠云姑射雨晴山似染洞羊风暖草如薰独怜疲俗诛求困愁叹声多不可闻  

读唐诗鼔吹  

杰句雄篇萃若林细看一一尽精深才髙不似人间语吟苦定劳天外心白璧连城无少玷朱弦三叹有遗音不经诗老遗山手谁解披沙拣得金  

王嚞  

烟霞洞  

古洞无门掩碧砂四山空翠锁烟霞天开玉树三清府地涌金莲七子家阐教客来传道法游仙人去换年华可怜此地今谁管春暖桃夭自发花  

谭处端  

题洛阳朝元宫  

宫门寂寂锁祥烟古迹灵踪尚俨然云罩连枝烹药鼎霞生灵井溉丹泉日魂炼就华胥国月魄收将不夜天紫诏师真归去后未知孰继大罗仙  

述懐  

天机深逺少人知一粒刀圭午上持雾卷古潭秋静夜云收碧障月明时蛟龙纵得囚离鼎猛虎擒来锁坎池炼就仙丹超造化去奔蓬岛擅真师  

离峰老人  

寄郭庵主  

浮生忽忽叶辞柯百嵗光隂已半过尘外青山空怅望鬓边白发转添多嵗云暮矣能无感君不归兮可奈何我与沙鸥盟已定此回休更负烟波  

行秀  

迎驾  

莲宫特作内宫修圣境懽迎圣驾游雨过水声琴泛耳云开山色锦防头成汤狩野恢天网吕尚渔矶浸月钩试问风光甚时节黄金世界菊花秋  
