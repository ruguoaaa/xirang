---
title: 第2部分
index: true
icon: editor
order: 3
category:
  - 诗藏
  - 诗集
  - 两宋名贤小集
tag:
  - 钦定四库全书
  - 集部八
  - 总集类
  - 陈思
  - 宋
---

## 两宋名贤小集卷四十  

宋　陈　思　编  

元　陈世隆　补  

王岐公集  

王珪字禹玉成都华阳人也徙家开封父准为太常博士秘阁校理珪少好学日诵数千言及长博通羣书举进士廷试第二为大理评事通判扬州召试学士院迁太子中允直集贤院同修起居注改右正言知制诰其文典丽有西汉风嘉祐初为翰林学士初诏以三圣并配于郊温成皇后立庙城南牲币祼献登歌设乐同太庙珪曰三后并配欲以致孝也而渎乎享帝后宫有庙欲以广恩也而僭乎享亲于是郊以太祖専配而改温成庙为祠近世享庙堂上升歌有节鼔而无柷敔珪言柷敔所以着乐之终始八音岂容有阙愿诏有司攷古増定之是嵗明堂始置柷敔黜节鼓而用抟拊以备八音仁宗以英宗为皇子珪当草诏明日请对崇政殿曰天下望立皇子久矣果出自陛下意乎仁宗曰朕意决矣珪再拜贺曰陛下诚能为宗庙社稷计天下之福也于是退而草诏英宗即位诏珪撰仁宗諡珪言古者贱不诔贵幼不诔长天子称天以诔之欲稽旧典先请于郊遂为定制仁宗既祔庙珪以严父配天之义请以仁宗専配明堂明年小祥礼官言当以十月祫祭太庙而未终三年之制宜行时飨既禫请行禘祭珪曰神主祔庙已尝告祭奈何禫毕复行馈食乎诏议濮安懿王典礼珪与礼官合奏宜依先朝封赠期尊称皇伯濮安懿王三夫人当封大国执政不以为然其后三夫人卒如珪议除端明殿学士迁翰林学士承旨熈宁元年当郊祀神宗疑亮闇珪曰王制丧三年不祭惟祭天地社稷为越绋行事不敢以卑废尊真宗居明徳皇后之丧既易月而服除明年遂享太庙祀天地于圜丘请如故事其服冕车辂仪物音乐縁事神者皆不可废从之三年除参知政事九年拜同中书门下平章事集贤殿大学士元丰二年以阶易官珪时为礼部侍郎当为正议大夫遂越拜银青光禄大夫兼门下侍郎同中书门下平章事监脩国史珪尝荐张璪不用珪曰臣为宰相三荐璪矣而不见用是臣失职也请罢神宗喜曰宰相当如是神宗欲以内侍李宪主兵珪奏非祖宗故事陛下独不鉴汉唐之乱乎五年拜尚书左仆射兼门下侍郎以蔡确为右仆射初神宗既新官制先谓执政曰官制将行欲新旧人两用之又曰御史大夫非司马光不可时珪确相顾失色珪忧甚不知所出确曰陛下久欲收复灵武公能任责则相位可保也珪书谢之自是西师深入灵武之役死者十余万葢自西边用兵神宗尝持浅攻之议虽一胜一负犹不至大有杀伤至于西边将帅习知兵事亦无肯言深入者非珪确不歴外任不习边事无敢开此议者神宗不豫珪奏乞立皇太子请皇太后权同聴政圣体康复依旧神宗首肯之皇太子既立未几神宗升遐哲宗即位拜金紫光禄大夫封岐国公薨于位赠太师諡曰文恭有文集百卷号华阳集  

大飨明堂庆成  

皇祐更秋律明堂奉帝禋粢盛虽荐徳霜露本懐亲于赫朝三后无文秩百神几筵交玉币重屋近星辰邃幄留飇御清坛堕月津衣冠汉仪旧金石舜韶新受胙开宣室鸣钟降紫宸羣隂光复旦叶气斗回春灵贶丛千祝丰恩渗四垠慙非老词笔徒学焕尧文  

呈永叔书事  

诰书初捧下西厢重棘连催暮钥忙緑绣珥貂留帝诏紫衣铺案拜宸香卷如骤雨收声急笔似飞泉落势长十五年前出门下最荣今日预东堂  

依韵恭和圣制上元观灯  

雪消华月满仙台万烛当楼宝扇开双鳯云中扶辇下六鳌海上驾峰【一作山】来镐宫春酒沾周宴汾水秋风陋汉才一曲升平人尽乐君王又进紫霞杯  

梅花  

冷香疑到骨琼艶几堪餐半醉临风折清吟拂晓观赠春无限意和雪不胜寒桃李有慙色拈枝试并栏  

游山寺  

寒日征骖懒复回经宵仍喜驻岩隈迳盘幽迹遥知鹿林逗清香定有梅晓影瘦猿窥涧溜夜声肥羜灹炉灰我心非动亦非静白足禅僧无妄猜  

依韵恭和圣制龙图天章阁观三圣御书  

半夜传君召西清阅帝文笔回丹穴鳯歌起沛中云御幄金虬转仙墀羽仗分君王自天纵况复睿心勤  

和王原叔内翰有懐  

暮钥严温省宵铃静浴堂银花无奈萎瑶草又还芳梦久闻仙笛班清犯晓霜帝阍何所叩一炷祝尧香  

次韵和元厚之平羌  

诏收新土鳯林东四百余年未奏功葱岭自横秦塞上金城还落汉图中轻裘坐款无遗防解髪来庭有旧风零雨未蒙音己防不劳归旅咏周公  

闻种谔米脂川大防  

神兵十万忽乘秋西碛妖氛一夕收疋马不嘶榆塞外长城自起玉闗头君王别绘凌烟阁将帅今轻定远侯莫道无入能报国红旗行去取凉州  

依韵和呉相公从驾之开宝寺庆寿崇因阁  

崇因开宝构金碧昼相辉禁跸随曦驭层城转斗机梵音狮子吼妙相鸽王归洛水浮神篆天花散御衣塔疑从地涌栋拟入云飞上行乘今果羣超惧昨非慧珠常自照法雨徧成霏但起真如念梯梁不可几  

金陵懐古  

懐乡访古事悠悠独上江城满目秋一鸟带烟来别渚数帆和雨下归舟萧萧暮吹惊红叶惨惨寒云压旧楼故国凄凉谁与问人心无复更风流  

宫词  

金钲画角警场开天子南郊玉辂来十里青城遥北望防云宫殿月楼台  

鼓角三声夜奏严夕斋清庙宿重帘殿前太尉横银仗指防金盆御水添  

銮舆昨夜宿郊坛月淡风低防防寒密冩销金红牓子宫中日日报平安  

禁籞春来报踏青御池波漾碧涟轻内人争送秋千急风隔桃花闻笑声  

露井银牀冻不收深宫花暗晓莺愁残红满地无人扫一半随风落御沟  

昨日龙舆幸宝文宸毫金轴展风云前朝御印从头坼重整牙籖甲乙分  

盘龙新织翠云裘检防黄封玉匣收防备秋来供御着金箱捧入曝衣楼  

十三垂髻碧螺松学舞经年后苑中近日昭仪抄姓字一时宣拨入东宫  

内库从头赐舞衣一畨时様一畨宜才人特地新装束生色春衫画折枝  

黄金掌上露华飞朝退君王索辇迟到得经筵春讲罢海棠花影数甎移  

焚香重熨赭黄衣恐怕朝阳御进迟禁鼓五更交早直归来还是立班时  

素霙飘洒住宵寒一寸金花烛泪残连夜封香宣两府平明谢雪到斋坛  

尽日闲窗赌选仙小娃争覔倒盆钱上筹谁占蓬莱岛一掷乘鸾出洞天  

丽日祥烟锁禁林樱桃初熟杏成隂年年翠辇来游幸花落春宫一寸深  

夕宴中秋醉广寒阆风银阙锁三山美人半夜歌明月声在玉壶天地间  

新供御马可曾骑青鬛连钱碧玉蹄每到殿前祗驾金鞍卸下不闻嘶  

六龙观稼奉宸游齐贺丰年荐麦收后苑宴回卿相出内官金合送来麰  

大家装着鬭时宜独自寻常拂淡眉为染浅黄衫子色金盆添水看鵞儿  

帘摇翡翠金风晚瓦湿鸳鸯玉露天秋殿晓开重九宴内人争贴菊花钿  

崇文殿里胜蓬莱绣柱扶天秘阁开典籍校讐三阁外图书多出禁中来  

六宫春色醉仙葩绮户沈烟望翠华琥珀盘生山芍药绛纱囊佩木香花  

花外阑干压翠檐水边金阁半垂帘内砧敲月黄昏后坐觉春风一倍添  

端午生衣进御牀赭黄罗帕覆金箱美人捧入南薫殿玉腕斜封防缕长  

选进仙韶第一人才胜罗绮不胜春重教按舞桃花下只踏残红作地裀  

七宝防干白玉除新开凉殿幸金舆一沟泛碧流春水四面琼钩搭绮疏  

山楼彩鳯栖寒月宴殿金麟吐御香蜀锦地衣呈队舞教头先出拜君王  

天外明河翻玉浪楼西凉月涌金盆香销甲乙牀前帐宫锁玲珑闭殿门  

西风敧叶撼宫梧早怯秋寒着绣襦玉宇无人双燕去一弯新月上金枢  

夜寒金屋篆烟飞灯烛分明在紫薇漏永禁宫三十六燕囘争踏月轮归  

晚吹翩翩动翠旗炉烟千叠瑞云飞何人奏对偏移刻御史天香隔绣衣  

金井秋啼络纬声出花宫漏报严更不知谁是金鸾直玉宇沉沉夜气清  

内庭秋燕玉池东香散荷花水殿风阿监探菱牵锦防月明犹在画船中  

东宫花烛彩楼新天上仙桥不锁春徧出六宫歌舞奏姮娥初到月虚轮  

纱幔薄垂金麦穂帘钩纎挂玉葱条楼西别起长春殿香碧红泥透蜀椒  

翠华香重玉炉添双鳯楼头晓日暹扇掩红鸾金殿悄一声清跸卷珠帘  

金作盘龙绣作麟壶冰楼阁禁中春君王避暑来游幸风月横秋气象新  

清晓自倾花上露冷侵宫殿玉蟾蜍擘开五色销金纸碧琐窻前学草书  

翠钿贴靥轻如笑玉鳯雕钗袅欲飞拂晓贺春皇帝阁防衣金胜近龙衣  

锁声金掣閤门环帘卷真珠十二间别殿春风呼万嵗中丞新押散朝班  

鸡人报晓传三唱玉井金牀转辘轳烟引御炉香绕殿漏籖初刻上铜壶  

御案横金殿屋红扇开云表露天容太常奏备三千曲乐府新调十二钟  

宫女熏香进御衣殿门开锁请金匙朝阳初上黄金屋禁掖春深昼漏迟  

三月金明栁絮飞岸花堤草弄春时楼船百戏催宣赐御辇今年不上池  

内人稀见水秋千争擘珠帘帐殿前第一锦标谁夺得右军输郤小楼船  

夜色楼台月数层金猊烟穂绕觚棱重廊屈折连三殿密上真珠百宝灯  

天门宴闭九重闗楼倚银河气象间一防星毬垂绛阙五云仙仗下蓬山  

禁里春浓蝶自飞御蚕眠处弄新丝碧窻尽日教鹦鹉念得君王数首诗  

鬭草深宫玉槛前春蒲如箭荇如钱不知红药防干内日暮何人落翠钿  

太液波清水殿凉画船惊起宿鸳鸯翠眉不及池边栁取次飞花入建章  

御座垂帘绣额单冰山重叠贮金盘玉清迢逓无尘到殿角东西五月寒  

春心滴破花边漏晓梦敲囘禁里钟十二楚山何处是御楼曽见两三峰  

钓线沉波漾彩舟鱼争芳饵上龙钩内人急捧金盘接泼剌红鳞跃未休  

蕙炷香销烛影残御衣熏尽彻更阑归来困顿眠红帐一枕西风梦里寒  

禁里宫莺晓未啼千牛仗下报班齐银袍五百趋龙尾天子临轩赐御题  

洛阳新进牡丹丛种在蓬莱第几宫压晓看花传驾入露苞初坼御袍红  

碧桃花下试枰碁误算筹先一着低输却钿钗双翡翠可胜重劝玉东西  

侍辇归来步玉堦试穿金缕鳯头鞋堦前摘得冝男草笑插黄金十二钗  

瑶台夜滴金茎露水殿凉生玉枕风卧看星河归阁晓月斜疎影转梧桐  

临明一阵梨花雨梦隔瑚斗帐明后苑乐声催引驾春衫初试觉身轻  

盆山高叠小蓬莱桧栢屏风鳯尾开緑绕金堦春水濶新分一脉御沟来  

内苑宫人学打毬青丝飞鞚紫花骝朝朝结束防宣唤一様真珠络辔头  

夜深独倚阑干角玉笛横吹弄月明余响度云无处觅人间闻得两三声  

新学琵琶曲破成仙韶第一己知名朱弦未落黄金拨玉腕先闻动钏声  

太尉洮岷破虏囘腰垂金带入闗来殿前献寿天顔喜花覆千官拱御杯  

元夕星灯照露台六宫歌吹出云来夜深翠辇归金殿十里回廊锦帐开  

后苑归来月上初天歌吹引六鸾舆春风料峭余寒重犹索金函览奏书  

金鸡竿下龙旗动万国华夷拜冕旒十二门开传诏急祥云捧日在楼头  

数骑红糚晓猎还销金罗袜镂金镮佯佯走马穿花过拂拭雕弓对御弯  

晚来东殿放笙歌外院池亭得暂过深炷炉香登月榭防干西角拜嫦娥  

中宫晴雪玉成峰滴露堆寒冷照空三十六窻明月夜嫦娥浑在水晶宫  

两班齐贺玉闗清新奏熙州曲破成画鼓连声催队进玉人多半未知名  

沈烟揺碧透金铺密下珠帘镇玉壶近赐赵昌花雀阵却嫌崔白芰荷图  

内库新函进御茶龙团春足建溪芽黄封各各题名姓赐入东西两府家  

博士当年教玉筝六宫谁敢鬭新声如今旧曲无心理宝柱一行秋鴈横  

宫人捧砚临香案一幅春绡展素霞玉筯弯环题御篆风云金殿起龙蛇  

银盆着水洒毬塲马嚼衔声立两行齐上玉鞍随仗列粟金腰带小牌方  

三殿飞云禁钥开风从天上送香来诸番玉帛朝元日齐献南山万寿杯  

黄昏锁院聴宣除翰长平明趂起居撰就白麻先进草金泥降出内中书  

鱼藻宫中淑景长鸭头新水御池塘竒花深院门门闭总被春风漏泄香  

石刻蛟螭扶绣柱金盘龙鳯走雕楹万年枝上流莺啭屏掩春山梦不成  

红湿春罗染御袍透帘三丈日华高金针百尺穿缝处一对盘龙落剪刀  

霜明鳷鹊楼边月风落昭阳殿后梅炉炭灺消香兽暖独拈香箸拨红灰  

花香着蘂藏蜂翅栁影拖金入琐窻舞鉴晓莺无柰只认梁归燕却成双  

玉兎何年上月宫夜深捣药特无踪神丹不老嫦娥鬓乞取刀圭驻玉容  

萱草成窠杏子青夜闻禁漏晓闻莺吹回一觉昭阳梦帐外春风太薄情  

翡翠盘龙装绣额真珠双鳯蹙花毬时闻玉女牵帘笑箭跃铜壶不算筹  

迢逓金壶漏水长轮更传防报君王诸宫各进时新果堆着龙牀驻夜香  

殿下排塲击土牛君王玉仗久迟留外人争卜宜春喜夺得金泥各自收  

千年一偶圣人生岂特河清海亦清瑞应固宜流乐府行看丝竹有新声  

小雨霏微润緑苔石栏红杏傍池开一枝插向金瓶里捧进君王玉殿来  

金陵懐古  

控带洪流古帝城欲寻旧事半榛荆六朝山色情终在千古江声恨未平设险丘陵荒蔓草带城桑柘接新畊十年重到无人问独立东风一怆情  

登悬瓠城感呉元济  

将军戈甲从天下丞相旌旗匝地来堪笑怒螳犹强臂不知蛰户欲惊雷咄嗟武相深寃洗指顾山东逆境开吏部声名千古在防碑何处卧苍苔  

三乡懐古  

清洛东流去不还汉唐遗事有无间庙荒古木连空谷宫废春芜入乱山南陌絮飞人寂寂空城花落鸟闗闗登临几度游人老又对东风鬓欲斑  

登海州楼  

城外沧溟日夜流城南山直对城楼溪田雨足禾先熟海树风高叶易秋疏傅里闾询故老秦皇车甲想东游客心不待伤千里槛外风烟尽是愁  

依韵和蔡枢密岷洮恢复部落迎降  

河湟形胜压西陲忽觉连营列汉旗天子坐筹星两两将军解佩印累累称觞别殿传新曲衔璧名王按旧仪江汉一篇犹未美周宣方事伐淮夷  

五日宫中帖子  

紫阁曈昽隠晓霞瑶墀九御荐菖华何人又进江心鉴试与君王却众邪  

题静照堂  

身居在城邑趣不落人间门外尘埃满庭中日月闲风随朝梵响雨入定衣斑几欲携筇去松隂一叩闗  

新正帖子  

北地凝隂尽千门淑气新年年金殿里宝字贴宜春  

挽老苏先生  

岷峨地僻少人行一日西来誉满京白首只知闻道胜青衫不及到家荣猿夜哭铭旌过紫燕朝飞挽铎迎天禄校书多分薄子云那得塟乡城  

题斋宫  

邻鸡未动晓骖催又向灵台饮福杯自笑治聋知不足明年强健更重来  

邵安简公挽词  

短褐曾陈定羌防汗青犹着立储书春风泽国吟笺落夜雨溪堂燕垒疎  

## 两宋名贤小集卷四十一  

宋　陈　思　编  

元　陈世隆　补  

刘忠肃集  

刘摰字莘老渤海人少举进士礼部奏名第一遂中甲科知南宫县徙江陵府观察推官用韩琦荐除馆阁为监察御史里行是时仁宗励精求治摰感恩遇因上疏言时事未几责监衡州盐仓佥书应天府判官元丰初为集贤校理知大宗正丞开封府推官迁右司郎中以事免黜知滑州哲宗即位为吏部郎中改秘书少监擢侍御史奏论蔡确之罪又言经义之有司莫能辨请杂用诗赋取士复贤良方正科罢常平免役法引朱光庭王岩叟为言官拜御史中丞迁门下侍郎元祐六年拜右仆射兼中书侍郎移知青州绍圣初落职降知黄州分司南京居四年责鼎州团练使新州安置卒于贬所年六十八时章惇蔡卞诬造元祐诸人事不己以邢恕为御史中丞用其言欲诛摰及梁焘王岩叟等以为摰有废立之意遂起同文馆狱用蔡京等杂治卒无佐騐防摰卒乃已元符三年复中大夫旋改观文殿大学士大中大夫赠少师諡忠肃  

老子画像  

敝周僿于文老子谈大道仁义己末流礼法固行潦虚无抱珠清浄为至寳剖斗息羣竞死圣止大盗谓可凭斯民狂澜复既倒不知世大变万伪火就燥欲以区区言反俗入羲昊浑沦五千言道徳何浩浩汉常求其説施用未深造衣食己有滋烦苛己能埽惜哉衰世士学术失探讨流而为刑名惨礉极枯槁但见多申韩举皆罪黄老圣人无常师有善取舆皂问礼固有然谁谓孔徒小遗貌知是非君无论丑好  

孙少卿鹿头山诗并画图二首  

诛茒搜险旋寻真闻説仙岩一日新佳境留连应有待先时登览岂无人披榛好石来如召随手清泉应若神不独山中兴胜事几多风爱在邦民  

使君真爱鹿头山图画歌吟去为传尘世那知武陵事时人争诵永嘉篇行春游醉尝劳梦按部登临又隔年有客平生志林壑坐怜双眼隔云烟  

易元吉画猿  

槲林秋叶青玉繁枝间倒挂秋山古面睢盱露瘦月氄毛匀腻舒云老顾子稍留滞小猿引臂劳攀援坐疑跳掷避人去髣髴悲笑生壁间巴山楚峡几千里寒岩数丈移秋轩然独起林壑志平生愿得与彼羣吾知画者古有説神鬼为易犬马难物之有象众所识难以伪笔淆其真传闻易生近己死此笔遂絶无几存安得千金买遗纸真伪当与识者论  

## 两宋名贤小集卷四十二  

宋　陈　思　编  

元　陈世隆　补  

独乐园稿【一】  

司马光字君实夏县人以父防入官年二十登宝元初进士厐籍荐除馆阁校理英宗朝进龙图阁直学士神宗朝加资政殿学士退居洛阳凡十五年田夫野老皆知为司马相公自称迂叟着迂书四十一篇元祐元年拜尚书左仆射是年九月薨年六十八赐諡文正徽宗初蔡京议光入奸党碑令石工安民鑴字辞曰民愚不知立碑之意但如司马相公谓之奸邪民不忍刻也怒欲加罪泣曰被役不敢辞乞免镌安民二字于石末恐得罪于后世闻者愧之建炎中配飨哲宗庙文集八十卷自为编次以授子康康殁晁以道得而蔵之中更禁锢南渡后谢克家刘峤始镂版以传焉  

出都日涂中成  

贱生习山野愚陋出于骨虽为冠带拘性非樊笼物扬鞭出都门旷若解徽绋【乱丝】是时天风恶灵沼波荡汨龙鬛互骞腾鸥羣远浮没川原寖疎豁烟火稍萧瑟草木虽未荣春态先髣髴桑稀林己斜栁弱条可屈蛛丝罥【罟也】晴阳鼠土壅新窟徐驱款段马放辔不呵咄与尔同逍遥红尘免蓬勃  

和王胜之十二月十五日朝退马上作  

瓦沟微白雪光清阙角初红海日腾尘息长街千骑入鞘鸣深殿六龙升云岩有客空回首圭荜何人尚曲肱自笑鲰生章绶缚不容逃去正如罾  

送崔尉尧封之官巢县  

弱嵗家淮南常爱风土美悠然送君行思逐高秋起巢湖映微寒照眼正清泚低昂蹙荷芡明灭萦葭苇银花鲙肥鱼玉粒炊香米居人自丰乐不与他乡比况得良吏来倍复蒙嘉祉君为太学生气格己英伟登科如拾遗举步欻千里毋嫌位尚微观政此为始尊公久塲屋上国困泥滓岂不重相离念子勉为理当令佳誉新煜煜满人耳高堂虽在远闻之足为喜何必羞三牲然后称甘防  

送守哲归庐山  

哲公金陵来神韵自孤秀京华三十春高节愈幽茂烜赫公卿门道路日奔走自非趣尚合一息不相就慷慨贤豪士波溢千金富疏饭苟有余秋毫未尝受嚣呶【喧哗也】不可变坚白如琼琇居然尚愁寂终厌尘土臭忽思香炉云荟蔚冠孤岫振衣寻昔游烟霞宛如旧络木藤蔓长攫【爪持也】石松根瘦瀑泉响夜壑乳管添春窦茅茨防方丈宴坐度春昼几席雨竒花阶除驯猛兽方知物外乐回视人寰陋慎勿露声光愚迷将辐凑  

游喷玉潭二首【其日大风】  

惊风动地起游客望山行若待佳辰去应无好事名万木吼穷谷驽骀屹不前犹胜望尘客伫立九衢邉  

夜发长垣  

长涂暑气剧永日卧邮亭昼伏如墙鼠宵行似野萤歇鞍沙月白拂面栁风醒歴歴瞻云汉谁为二使星  

同舎防饮金明沼上书事  

日华骀荡金明春波光净緑生鱼鳞烟深草青游人少道路苦无车马尘石渠诸君职事简载酒撷花畏花晚浮舟逐胜任所之箕踞狂歌叩舷板眼花耳热气愈豪掷杯击案声嗷嗷惊沙飒飒绕洲渚鱼龙迁去避我曹人生大料无百嵗贵贱贤愚同一致在家殽防余几何一日风光不宜弃  

呈范景仁  

剑山中防融为川清江双流鬰回旋沟塍【田畦也】阡陌灿如绣香秔紫芋皆良田池灵物秀气淑美由来滚滚生英贤朝家文明所及远于今台閤犹蝉聨猎缨鸣佩走声望出入金马如云烟柰何应辰独坎防【坎防屯蹇不得志也】华髪未得离賔筵璵璠悬黎己为宝结緑【剑名】岂得偏弃捐愿君弹冠自重惜邑人行诵子虚篇  

正月三日与广渊同出南薰门分趋斋宫涂中成  

并辔出都门葱茏日欲昕野寒余宿雪树闇湿春云稍望郊宫近先愁马首分一朝犹恋恋可复久离羣和王道粹垂拱早朝王范二直阁班列在前戏成小诗  

霁日扶霜仗祥烟覆晓班帝居回北斗天阙竦南山紫殿鹓鸾肃金门虎豹环蓬莱两仙伯迥立白云间  

夏日西斋书事  

榴花映叶未全开槐影沉沉雨势来小院地偏人不到满庭鸟迹印苍苔  

寒食南宫夜饮  

积旬留省署容易度春华芳草踏青晚长楸行乐赊云疎时送雨风细暗飞花直有黄金百无因过酒家同张圣民过杨之美聴琵琶女奴弹啄木曲观诸公所赠歌明日投此为谢  

坐曹据案心目疲出门上马行何之阙然久不见之美率意共徃初无期正逢揽辔欲有适为我却解连环覊闲轩适足容数客夏木初繁有佳色呼儿取次具杯盘青眼相逢喜无极檀槽锦带小青娥妙质何须夸绮罗按弦运拨惊四座当今老手谁能过弹为幽鸟啄寒木园林飒飒风雨和啄长爪短跃更上丁丁取蠧何其多曲终拂羽忽飞去不觉酒尽朱顔酡己闻啄木曲又观啄木歌雄文更复値絶艺有如天际倾长河今朝壮观诚极乐去时将柰寂寞何归来解带豁胸腹坐踞胡牀仰看屋从今三日不洗耳耳内泠泠有残曲人间何物号冨贵纡紫懐金尽虚器如君自处真得防身外百愁都掷置太学餐钱月几何客来取酒同醒醉  

晚秋洛中思归东园  

不利不名空去国雁飞叶落未归来秋风肯待主人至篱下黄花随意开  

相国魏忠献韩公琦挽辞三首  

瀛海訏谟定宗祧指顾安鸿勲柱石壮劲节雪霜寒翼亮三朝久初终一徳完如何未黄髪垄柏己丸丸爱物威容悴忧公宿疹加孤忠贯白日美志掩丹霞行路皆惆怅闻风悉叹嗟英灵觐宗祖犹想佑皇家恻怛动旒扆鸿胪葬老臣箫铙振淦口绋翣隘漳濵久大英名在哀荣异礼陈丰碑纪遗烈长泣邺城人  

古松  

摧頽岩壑间磊落得天顽香叶低渐水余根倒挂山白猿窥子落黄鹄认巢还不久应为石莓苔旧己班  

黄柑  

黄金缀缥蔕摇落楚江涯采取杯盘胜羞将橘柚偕时移香不变物远味尤佳欲种沧洲树何年此意谐  

栁溪对雪  

春风不胜雪散漫度龙沙密映縁谿栁争飞乱眼花鸱夷賖美酒油壁系轻车塞下芳菲晚聊将当物华  

晓思二首  

束带朝尚早蓬门未脱扃短篱潜落月老树带孤星隠几貂裘黒开编竹简青子云非执防何以得穷经尽日少闲暇中宵梦亦劳符移空浩浩榜楚镇謷謷敢説今求郡飜思昔坐曹羡君乘五马东去一何高奉同运使陈殿丞【知俭字公廙】惜洛阳牡丹为霜气所损  

名花多种欲纷敷一夕霜风非所虞节物偶然何足道人情遗恨不能无飘飖健笔诗千首惆怅东风酒百壶纵使前春满朱槛使车那复滞西都  

和王秀才【虞仲字道齐】以光始自陜右游山归复将登少室为诗见寄  

瘦马飘飖屡徃还疲劳専为访名山须知筋力行将老渐恐峯峦不可攀蜡屐早能寻胜防弹冠悔更落尘寰幸依贤者为东道大得逍遥水石间  

和景仁西湖泛舟  

满船歌吹拂春湾天外晴霞水底斑谁信飞觞临绮席独能回首望青山东门车马匆匆别西洛风烟处处闲叠石溪头应更好却输野叟坐林间  

赠邵尧夫  

家虽在城阙萧瑟似荒郊远去利名窟自称安乐巢云归白石洞鹤立碧松梢得丧非我事何须更解嘲  

和杨郎中秋月  

秋气平分夜沉隂乍散天窥林初淡薄照席忽孤圆冷入诗毫健光浮醉弁偏嘉賔勿轻去桂影正娟娟  

栢梯寺  

凿石开溪峻登崖置阁危笑谈空谷应步武白云随众壑如飜浪邻州若布棊何当遂栖隠身世两相遗  

新买叠石溪庄再用前韵招景仁  

一溪清水佩声寒两岸莓苔锦绣斑三径谁来卜邻舎千峯我己作家山鹿裘藜杖偏宜老紫陌红尘不称闲早挈琴书远相就放歌烂醉白云间  

送峡州陈亷秘丞三首  

宜都贤太守治迹古人齐虎负众子去鳯环羣鸟栖行增颍川秩别降武都泥正恐还朝速春林未子规郡府猿声外旌旗鸟道邉楼髙出楚塞烟霁识巴船襦袴嗟来暮簮绅惜外迁皇仁矜远俗非谓意疎贤地险三巴口江流百折蟠驺珂通峡响门防照秋寒翠壁虎牙石素花狼尾滩孙刘置栅处细为写图看  

送赵书记众之官华州  

车马西城外遥遥未有尘辞梁犹带雪过洛渐生春幕府斜依岳闗山曲抱秦曩时谟画拙不必笑前人  

和王胜之雪霁借马入局偶书  

胜之家本公侯贵弱冠英才己惊世雒阳多士谁敢伦千古比肩惟贾谊昔遭绛灌深切齿奔走十年为下吏近方拭出泥涂稍学和光匿锋鋭防计之官岂足为黾勉簿书聊自庇王城九衢腊月尾风雪数朝穷恣睢枥间款段疲且病借马于人亦疲曳扬鞭掣辔趋省庭刺蹙不前泥没鼻慨然遂有劳者歌满纸雄文歘轩轾人生荣遇有早晚视此锱铢勿闗意况君卓荦高出羣异日青云终自致鲜车大葢拥骅骝莫忘今朝乘小驷  

正月二十四日夜雪  

叠瓦浮轻雪参差粉画难苦欺初变栁故压未生兰夜色微分白春容不受寒即为花卉夺犹得暂供看  

苦雨  

积雨欲侵甸朝晡漫不分苍凉微露日惨淡己生云地半成泥滓天应厌垢氛时闻度苍鸹空外自为羣  

始平公新作双樗庵命光为诗  

间气生王佐多才秉国钧栋隆凭杞梓节劲仰松筠底绩承平业遗荣寿考身结庐依散木退让乐天真  

送郑推官戡赴邠州二首  

形体邠公国旌旗汉将坛秦云低落日塞树怯春寒草檄无留思投壶不胜欢还应笑黄卷寂寂守儒官百榼行春乐千弓从猎豪苦吟边月冷飞镝野风高竒防鞭殊俗长缨系不毛输君跃马贵一等着青袍敌骑作归计圣朝方寝兵时闻火入非复塞尘惊秋岭无南牧春田恣北耕休穷西海路辛苦学甘英  

上元书懐  

老去春无味年年觉病添酒因脾积防灯为目疴嫌势位非其好纷华己久厌惟余读书乐暖日坐前檐  

和白都官序见赠  

齿疎鬓白两眸昏万事无堪老病身脱粟犹霑太仓禄法官仍忝外台臣直縁迂僻求闲地岂是孤高慕古人英俊满朝皆稷契太山何必一飞尘  

## 两宋名贤小集卷四十三  

宋　陈　思　编  

元　陈世隆　补  

独乐园稿【二】  

喜雨二首呈景仁侍郎兼献大尹宣徽  

累日増烦暑通宵结薄隂苍茫变风色散漫作春霖野店垂柳重僧房緑篠深疎慵尤得趣闭户拥重衾漠漠春隂合爞爞旱气收人心方有望时雨不须求岂独老农喜仍令思客留洛城花未谢作意更同游  

送史馆任祠部颛河东转使  

问望簮绅旧恩华雨露重图书周内史汾浍晋全封秀发千寻望寒生百錬锋归时门有防惜别更从容  

初六日四老防  

茰房迎令节菊蘂入芳筵华烛初长夜清霜未泠天悲风咽横笛骤雨送繁弦聊附邹枚客敢希园绮贤忝职谏垣日负忧思缅思云夫处士老兄萧然物外何乐如之因成浮槎诗寄献以抒鄙懐  

秋水浮槎客漂如一叶轻鸥羣须仗信鲸口几忘生耿耿天津阔滔滔海浪惊何时还故土懐糈问君平  

相国祁正献杜公衍挽词三首  

舟楫才猷大冰霜徳操坚陶钧成茂业书史乐高年瞻望簮绅共吁嗟馆舎捐举时无异论方信令名全钓玉呉台旧诛茅梁苑新位登华衮贵家似布衣贫直道高当世清风遗后人千秋寒照目竹帛不栖尘先子同乌府知音诚皦然脱缞来拜伏抚首辱哀怜迨此泉扃掩空悲尘网牵无由懐酒絮洒涕望新阡  

病酒呈晋州李八丈  

身如五岭炎蒸里心似三江高浪中谁道醉乡风土好舟车常愿不相通  

和安之久雨  

秋霖逢甲子禾耳恐须生流俗幸无验高田犹有成润唯藜莠得烂与蕙兰并早晚浮云豁逍遥赋晚晴送赵殿丞【象字子舆】归成都【祀明堂礼毕子舆新升朝以恩官其父大理评事赐告归宁得其除书以俱二三同舎为诗以纪其美仆得回字】  

蜀栈锦衣来高堂绶笥开恩辉同日至喜色共春回驷马过隣社朝裾捧寿杯吾生无此乐空使寸心摧  

谢始平公以近诗一卷赐示  

皇家骏命承苍穹烝民之杰生维嵩圣贤防合若符契坐致四海登熈隆三阶清平九鼎重指挥拱揖安华戌人情谁不乐将相往往皓首忘疲癃北平饮乳尚懐印千秋乘车犹入宫唯公致政年甫至耳目明利志气充幡然脱去万钟禄羽仪高远如翔鸿灵台不复絓尘务至徳恬淡含黄中英华纯粹积不发事业转为文字工大篇短韵间金石远追吉甫流清风刻雕众物非用意黙与元化参神功应刘鲍谢事竒巧细琐岂足夸才雄祼圭夷玉清庙器肯与环玦争玲珑绛帐生徒东阁客微官拘絷如樊笼言诗何敢望商赐幸得诵咏祛童防昏花病目不自惜服膺盥手书一通千金之产不可易子孙宝蓄传无穷  

寄题傅钦之济南别业  

县郭遥相望修篁百亩余林间清济水门外太行车道胜随宜足身闲与世疎何时容命驾采蕨钓肥鱼  

题致仕李太傅园亭  

汉家飞将种气概耿清秋解去金貂贵来从洛社游清商拥高宴华馆带长流可笑班超老﨑岖万里侯  

早春  

璿霄转斗车春意逼梅花熟寐侵街鼓闲情到酒家晴阳浮地末寒色敛天涯归雁空余迹朝来印浦沙  

秋日登观信亭  

西风连夜雨草树巳萧条宿霭稍零落寒山更寂寥林红犹带日岸白欲生潮新鴈来何处离离天际遥  

谢胡文学九龄恵水牛图二卷  

牛生天地间益物用最大其功配坤元象爻参众卦血毛类上帝肸蠁景福介宗庙及宾客百礼无不在引来犁中田粒食烝民頼服箱走四方竭力任重载昔闻戴叟笔图写穷纎介胡君继其妙差肩立异代公卿仰名声一观不可匄如何散贱者遽有双图赉所嗟性颛愚雅不晓佳画有如歌九韶钟鼓乐聋瞆得之乃虚器无异居大蔡神物恐化去立召风雨怪双图虽卷还重贶敢不拜  

旬虑十七韵呈同舎  

府官无旬休虑问乃游息诏书禁从诣还舎始朝食缓带对藜羮下筯免促迫门前吏卒散却扫谢来客北轩有藤牀今晨始拂拭蓬髪乱宜梳霜髭闲可摘开囊晒药物发笥出书册菊畦亲灌浸茶器自涓涤于时孟秋末天晴色绀碧林叶虽未零风声己淅沥神明还九重清气袭百脉征夫解甲胄疲马脱覊靮蜚鸟开樊笼跳鱼出鼎鬲形骸尽我有不复为物役虽非久安逸幸得少顷适讼庭止敲扑咫尺异喧寂明朝不能然顾盼愁月夕  

新迁书斋颇为清旷偶书呈全董二秀才并示侄良富  

长夏暑浊云火高防岏岂徒肌骨烦水港川流干新居得南斋楹槛稍虚寛森罗对草树晓暮清隂寒泛埽布几簟气体粗可安图书虽非多亦足备览观圣贤述事恭细大无不完高出万古表远穷四海端于中苟得趣自可忘寝餐况今有道世谷禄正可干朂哉二三子及时张羽翰力学致显位拖玉簮华冠毋为玩博奕趣取一笑欢壮年不再来急景如流丸  

渔父  

楚岸橘花香扁舟泛渺茫短蓑冲密雨素髪浄秋霜烟外鸣榔逺波间掷线长无人识名姓击楫入沧浪  

湖上村家  

万顷寒烟外茅茨枕碧流枫林巢乳鹤沙溆乱鸣鸥漠漠菰蒲晚苍苍芦荻秋欲过南浦去篱下出渔舟  

西湖  

佳丽三呉国湖光荡日华鱼惊动苹叶燕喜掠杨花云过山腰黑风驱雨脚斜烟波遥尽处髣髴见渔家  

放鹦鹉  

野性思归久笼樊今始开虽知主恩厚何日肯重来  

酬邵尧夫见示安乐窝中打乖吟  

安乐窝中自在身犹嫌名字落红尘醉吟终日不知老经史满堂谁道贫长掩柴荆避寒暑只将花卉记冬春料非空处打乖客乃是清朝避世人  

和邠守宋度支迪来卜居与南园为邻  

弱冠交游鬓髪苍饱谙官况好深藏闲居共买一防地尽老常依数仭墙虽喜卜邻同晏子却惭推宅异周郎何时税此冯熊驾倚杖相迎立路傍  

太行  

象帝胚浑散愚公辙迹开横行四极外蟠据九河隈岪鬰天门近峥嵘地轴回阳崖明草树隂壑转风雷波沓羣峯涌云奔峭壁来猿岩垂磊落龙窟鬭喧豗喷雨惊湍洒跳星巨石頽平涂忧屐折跬步戒轮摧覆顶千春雪缘潭万古苔谷盘容国士髓裂饵仙才晋市飞樵札燕郊落烧煤棊图分冀野蚁壤认丛台在昔王涂塞尝闻霸略恢严闗隂伏甲间道夜衔枚挟诈挥金斗贪功袭墨缞战塲空爝火京观悉蒿莱险易曽何变兴亡只可哀隆平方恃徳襟带自崔嵬  

次韵和邻几秋雨十六韵  

气象殊朝夕兴居错晦明混元初不异霪雨浩无程垫隘宁天意咨嗟固物情曣防【日暖也】方有望荟蔚己随生杲杲升还隠凄凄防复行乱莎常被径荒藓已縁甍辙迹康荘絶潢污垅亩平茅茨不足庇禾黍若为成蟋蟀颓垣泣蛜蝛壊灶盈乗时众鸱舞得意怒蛙鸣牛马谁分异萧兰巳混并居闲犹叵度负重况遐征舟泊川无渚轮推路有阬轑羮愁病妇炀灶拥寒婴灾不妨明徳神应格至诚淳光终下烛时藿久心倾  

观僧室画山水  

画精禅室冷方暑久徘徊不尽林端雪长青石上苔心闲对岩岫目浄失尘埃坐久清风至疑从翠涧来  

答师道对雪见寄【直讲陈洙】  

隂风一夕惊晓雪满都城气覆千家白光连万象清恋空飞不下弄态舞相萦歴乱看无定飘飖转未成缀垣时缺剥压竹乍敧倾细隙过无滞寒牕拂有声园林匀结练观阁巧雕琼草木情先喜乾坤意亦荣营魂顿疎健病目蹔虚明郢曲高谁和羞将叩缶并  

雪霁登普贤阁  

积雪明朝日山河坐可分崭岩初解冻片段未归云濶望穷人境高寻俯雁羣开门枝鸟散玉絮堕纷纷  

归田诗  

同年张圣辅尝语及仕宦之多端因称仲长子有言使我有良田美宅背山临流适意极乐诚无事于此慨然感之作归田诗五章  

秋水风波大嗟嗟未可游渔樵自应乐珪组为谁忧直木知先伐明珠忌暗投果然钩可曲不惜取封侯绂冕诚虚器簮裳悉畏涂触机身未保好直道先孤甔石曾何有田园浪更无可能推两耜沮溺共为徒圣哲虽云远遗文幸未亡沉观礼乐髣髴见虞黄鸡黍延三迳琴书乐一堂逍遥名教内富贵亦微茫松菊陶潜宅蓬蒿仲蔚家行游筇杖瘦啸傲幅巾斜屋小疎茅覆门深乱栁遮村童迎客至竹箒埽桃花桑柘緑无际田间戴胜飞清醪迎社熟鸣雉向春肥执耒时将急衔杯日渐稀四隣能共乐招饮莫相违  

夜坐  

春阳气未胜重为隂所乘涔涔积雨阕惨惨余寒増流云郁不开烈风尚凭陵夜阑闭户牖青晕生昏灯僮仆悉已眠几书久敧凭涉猎阅旧闻暂使心魂澄有如行役归丘园怳重登又如远别离邂逅逢友朋嗟嗟宦游子何异鱼入罾夺其性所乐强以所不能人生本不劳苦被外物绳坐愁清旦出文墨来相仍吏徒纷四集仆仆如秋蝇烦中剧沸鼎入骨真可憎安得插六翮适意高飞腾  

二月中旬虑问过景灵宫门始见花卉呈钱君倚  

贱生参府僚勉强逾半嵗终非性所好出入意如醉讼庭敲扑喧众草絶生意不知有青春倐忽己改燧周章连日忙烂漫数宵睡轩窻岌飞举风雨颇恣睢谓言芳华物狼籍应扫地今晨呼马出歴狱问囚系窈窕清宫深仓琅朱门闭广殿肃层隂虚庭蔼佳气长杨委嫩緑老柏净新翠薜荔垂蜿蜒竒石立赑屭【壮大貌】豁然愁愤开精神四面至事役难少留防马去尚睇亦足慰无聊年华不都弃  

西台诗二十四韵  

翰苑昔陪侍天光辱顾瞻宠虽承涣汗功不立毫纎山鹿缨频顿鈆刀砺不铦拭花眸子缺撚雪颔髭添局影惭尸素胡顔处禁严辞盈虽免戾取少岂因亷定鼎分都异张官执法兼剡章愚恳尽出綍茂恩霑原宪非无栗胡威尚有缣求田近瀍洛买宅混闾阎地僻宜花卉儿勤付米盐倦游良足悔居吉不烦占裘葛肤无见囷仓饭属餍僧居闲可借野步静无嫌行乐筇枝瘦延宾稻醴甜麦田泥试屐桑防帽低檐爱竹忙犹种贪书老未厌松烟溪石润檀烬博山尖牋啓来慵拆衣冠脱怕拈紫毫斜倚架黄卷密垂籖涸辙犹防润寒灰免附炎所忧资秩满但愿嵗时淹自是散无用非为智养恬圣朝英彦冨幸许一夫潜  

风  

陇首红旌急罇前翠幕重林端翻远刹花外转疎钟夜寂清机发春阑别意浓如何玉琴韵并欲在青松  

送呉仲庶知江宁  

江南佳丽地人物自风流青骨祠灵在黄旗王气收衣冠余旧俗歌颂乐贤侯正恐还朝速江山未徧游## 两宋名贤小集卷四十三  

钦定四库全书  

## 两宋名贤小集卷四十四  

宋　陈　思　编  

元　陈世隆　补  

独乐园稿【三】  

潞公游龙门光以室家病不获参陪献诗十六韵  

旌节拥凭熊逶迤向凿龙顺成过社蜡闭塞令行冬雪垄痕犹湿梅林思己浓传呼空谷应前导白云逢飞葢多邀客停车数问农禹功双壁防佛刼万龛重絶顶标孤刹疎林透远钟气蒸泉郁郁冰绽水溶溶药阁低临渚茅庵背倚峯冻醪资野酌寒笋佐晨饔【公作药寮潞公庵临伊庵皆在龙门】碁局移依石茶炉坐防松醉醒皆众共小大尽公从顾以私恩累难追胜赏踪原思初不病叔夜亦非慵稽古慙经笥摛华怯笔锋防须参后乘异日待从容和史诚之谢送张明叔梅台三种梅花  

别后相惊两鬓霜可怜梅蘂为谁芳台头日暖分三色林下风清共一香正烂漫时游不足忽离披去乐难常慇懃手折遥相赠不欲花前独举觞  

去春与景仁同至河阳谒晦叔馆于府之后园既去晦叔名其馆礼贤梦得作诗以纪其事光虽愧其名亦作诗以纪之  

蓬飞匏系十余年并防华榱出偶然郭隗金台虽见礼华歆龙尾岂能贤浮云世味闲尤薄寒柏交情老更坚明日河梁即分首人生乐事信难全  

和呉辨叔知鳯翔见寄  

岐阳府舎始相逢四十余春屈指中昔日布衣今露冕当时小吏亦衰翁醉吟久作藏身计条教应多及物功惟是防衣难再着长林极目起悲风  

钓鱼有感  

野钓披榛竹梧桐半死身那堪衰病意更作独游人  

送章伯镇知湖州  

江外饶佳郡呉兴天下稀莼羮紫丝滑鲈脍雪花肥星斗寒相照烟波碧四围栁侯还作牧草树转清辉  

送李秀才元知广安军归成都觐省  

皂葢五骅骝今来异昔游箪壶交里舎铙吹下瀛洲寿酒行当举归鞭不可留春光久相待先在锦江头  

寄题李舎人伟蒲中新斋  

陇上家声勇气殊边庭卧鼓欲安居非同王翦私求宅更似甘宁晚好书剑倚寒窻风淅沥门无杂客栁萧疎蒲州风土平生爱为问旁隣地有余  

李花  

嘉李繁相倚园林淡泊春齐纨剪衣薄呉纻下机新色与晴光乱香和露气匀望中皆玉树环堵不为贫  

秋夜  

城上调秋角烟间发暝钟风枝揺宿鸟霜草覆寒蛩久负观书乐端愁束带恭蹔因羣吏散还得遂幽慵  

坐船  

使君张皂葢高宴碧湖心苒蒻牵菱蔓夷犹泊栁隂晚风侵坐冷春浪没篙深倒载归何晚波间夕照沉  

和陈殿丞芍药  

化工余巧惜春残更发浓香继牡丹防防藏心殷胜缬异芳迎鼻酷如兰琼楼窈窕仙家宅云叶低垂醉里冠【缬子楼子冠子醉西施皆芍药名品】自有殊功存药録不当独取郑诗看  

陪始平公燕栁谿  

谿光不动栁风轻玉帐森沉拥万兵鸥入烟中闲自舞鱼翻波面喜相迎楼船下视晴天碧鼓吹前驱远陌清桃李归时应盛发薫然和气满春城  

宜甫东楼晚诗  

賔主俱欢醉高楼迥倚空形忘覊检外酒散笑谈中晚市烟初白秋园叶半红登临不厌数朝夕是寒风  

寄扬州侯都监仲伦  

木落淮南树秋风日夜高月临扬子渡雪卷广陵涛不得同萧散何因破郁陶空凭尺书速未解梦魂劳  

夏夜  

溽暑郁不开矗矗云万叠长风卷地来涷雨不濡叶虽无润物功凉冷得所惬须防号怒息清月照壁颊小冠簮短髪衣裾轻猎猎敧倾依曲几暂尔蘓疲苶【疲貌】坐久不思眠草间微露浥  

早春戏作呈范景仁  

闰余春意早卉木先有思嘤嘤羣鸟翔东西各求寄伊予忝谏垣动息抱忧悸衮职旷不补言责真可畏况复禁过从陋巷若囚系茅茨庇风雨偏隘无余地时于壊垣隙歴歴生新荠君侯乃比隣跬步难自致常思去嵗初西轩习歌吹座客皆故人欢笑无拘忌平生不喜酒是日成烂醉岂言长揖归良防难再值东风忽复来时华一何驶丛竹固无恙夭桃作花未朝廷正清明讵肯容窃位何当遂废放欢饮还自恣  

武成致斋奉酬呉冲卿寺丞太学宿直见寄二首  

广文冝直太常斋咫尺无从尽素懐不及春风得随意夜深容易过天街  

雪后余冰尚缀檐月华霜气入疎帘难堪琼玉惊心骨坐觉清寒几倍添  

司徒开府韩国富公弼挽辞四首  

天祐休明祚时生隽杰臣贤科首多士宰府泽生民焕烂三台正冲融四海春欲知甄冶力试问白头人漠北骄无信渔阳广聚兵移书侮中国决意背齐盟直气轻轺入英辞勍敌惊四方烽火灭防县复升平大吕功名重鸿毛轩冕轻闲居客愈盛蹔出市皆倾溟海涵容大龙门谒见荣谦光俨在目恸哭望佳城杖履还私第精诚在本朝爱君老不懈忧国没方昭东阁秋牢落西芒夜寂寥只因忠亮志气运不能消聂著作三舅谪官长沙作耐辱亭书来索诗  

少连善降志无恤能忍诟兹亭名耐辱缔构自吾舅樽前湘水清席下湘山秀于焉忘荣枯终日醉醇酎攻愁若攻敌避喧如避冦困久理须通非徒保无咎  

中秋夜始平公命与考校诸君置酒赋诗  

月华秋色两鲜新万里澄空不受尘兎濯素毫腾浩露桂飘香实下飞轮光侵酒面寒无力清入诗毫健有神坐客何须辞醉倒相君应不惜重茵  

二月三十日与同舎宴李氏园晚归马上赋  

门前蹀躞金覊满座上连翩玉斚飞数尺游丝留客醉一行垂栁送人归同邀胜友时难得重到名园花巳稀莫惜芳辰賸行乐无端风雨横相违  

和子渊元夕  

缇室重飞玉琯灰物华全与斗杓囘依依残腊无情别歴歴新春转眼来强取酒巵浮翠柏懒开粽叶覔杨梅男儿努力平生志肯使功名落草莱  

和呉省副【中覆字仲庭】梅花半开招凭繇张司封饮【伯玉字公达】  

帝乡春色岭头梅高压年华犯雪开正与嘉賔思共醉不须芳物重相催从军贮酒传呼出侧弁簮花倒载回风雨难期王事剧未知休沐几旬来  

秋雨萧条闻宗圣案应之饮酒诗呈甫宜  

寒风细雨未晴天密似轻尘薄似烟一室独吟图史乱四隣高防绮罗鲜鴈飞斜柱丝随指蠏荐新螯酒满船自笑不歌仍不饮昏昏只解枕肱眠  

八月十七日夜省直纪事呈同舎  

穷秋直省舎大雨吁可畏九河飜层空入夜愈恣睢置牀东壁根时有涂塈坠飒飒势将摧怵惕不成寐中宵抱衾立呼烛久方至徙之近西偏裯帐不能备飞蚊胡不仁忍此加啄噬避烦只深藏悒悒面防被须臾漏转急枕褥亦沾渍虽欲起何之室中无燥地展转遂达旦耿耿负忧悸因思闾井民糊口仰执技束手己连旬妻儿日憔悴囊钱与盎米薪木同时匮败衣不足准抟手坐相视予今幸己多敢不自知愧无谋忝肉食念尔但增欷【泣余声亦作唏广韵啼也】  

和聂之美重游东郡  

跃马津亭未几何宦游容易十年过飘飖空似随流梗寂寞犹为挂壁梭西岭应余当日翠南湖真减几分波【之美云南浦比旧水涸过半】输君尚得飞征葢重向春园聴旧歌  

和范景仁西圻野老  

西郊广路浮壤黄上天雨泣寒云苍鸾旗闟防纷晻霭扈从威神归帝乡田家老父眉睫白杖藜匍匐泣路旁且云生逢至仁主蠲租罢役嵗为常蚕收百箔桑蔽野麻麦相望无边疆去年翠华出赛雨锦绣缗丝墟里光拜迎六马负缣帛孙扶妪接归扬扬自分讴歌毕余景一朝缟素安可防哀声澒洞彻四极草木渗淡顔色伤蝼蚁衰龄不足赎泪如飞雪空霑裳河萦洛贯嵩峯足泉底环瀛日月长羡门己闭属车返轭上空瞻金鳯凰  

和宋复古小园书事  

饱食复闲眠风清雨霁天叶深时坠果岸曲乍藏莲波面秋光浄林梢夕照鲜东家近亦富满地布苔钱  

和王介甫烘虱  

天生万物名品伙嗟尔为生至么麽依人自活反食人性喜伏藏便垢涴晨朝生子暮生孙不日蕃滋逾万个透疎縁隙巧百端通夕爬搔不能卧我归彼出疲奔命备北惊南厌搜逻所擒至少所失多舍置薫烧无术柰加之炭上犹宴然相顾未知亡族祸大者洋洋迷所适奔走未停身己堕细者懦怯但深潜干死缝中谁复课黒者抱髪亦忧疑逃入幧头黙相贺腥烟腾起远袭人袖拥鼻端时一唾初虽决意终自咎致尔殱夷非尔过吾家箧笥本自贫况复为人苦慵惰体生鳞甲未能浴衣不离身成垢破朽缯壊絮为渊薮如麦如麻寖肥大虚肠不免须侵人肯学夷齐甘死饿醯酸蚋聚理固然尔辈披攘我当坐但思努力自洁清羣虱皆当远迩播  

华屋篇【时视役河上寄郡中诸同舎】  

凉风净埽云无迹海月未生星歴歴贝聨珠贯拱北辰三五纵横此何夕重楼叠榭出秋空鳷鹊露寒连桂宫瑶井迥临丹阙外玉绳斜挂琐窻中征人远别空闺悄钟漏萧疎天不晓碧纱展转无复眠卧视寒光度华沼汉家贤将戍临洮结髪从军今二毛谁怜身老心犹壮深入长占太白高丰城古剑沉沦久匣中夜半双龙吼乃知神物不自藏紫气依稀见牛斗有客离居望所亲遥知清夜防荀陈隄繇未息无由去不及浮槎河畔人  

和邵尧夫年老逢春  

年老逢春春莫咍朱顔不肯似春回酒因多病无心醉花不解愁随意开荒径倦游从碧草空庭慵埽自苍苔相逢谈笑犹能在坐待牵车陌上来  

再和邵尧夫年老逢春  

年老逢春犹解狂行歌南陌上东冈晴云高鸟各自得白日游丝相与长草色无情迷眼緑花林多思袭人香吾侪幸免簮裾累痛饮闲吟乐未央  

又和来韵  

年老逢春无用惊对花弄笔眼犹明不嫌贫舎旧来燕唤起醉眠何处莺一仆相随巾幅出羣童聚首小车行人间万事都捐去莫遣胸中气不平  

## 两宋名贤小集卷四十五  

宋　陈　思　编  

元　陈世隆　补  

独乐园稿【四】  

独乐园新春  

春风与汝不相闗何事潜来入我园曲沼揉蓝通底澈新梅翦防压枝繁短莎乍见殊堪喜鸣鸟初闻未觉喧凭仗东君徐按辔旋添花卉伴芳樽  

宿石堰闻牧马者歌  

太河之曲多寛闲牧田枕倚长堤湾乌栖鹊散隄树寂析木声稀夜欲防牧儿跨马乘凉月歴歴绕羣高唱发幽情逸气生自然徃徃鸣鞘应疎节歌辞难辨野风高似述离忧嗟役劳徘徊不防何妨近髣髴如闻已复遥长川冷浸秋云白露草翻光凝碧色星疎河淡夜初长展转空亭柰孤客洞箫音律京君明可怜骨朽不更生安得使传哀怨意为我写之羌笛声  

春日书寄东郡诸同舎  

滑台古镇掲高牙主人贤厚賔友嘉公庭退休射台饮水沉緑李浮甘瓜清言妙喻间诙谑笑语往返何喧哗别来泛滥若浮梗尘愁俗累稠于麻提鞭俄葢触风日惨澁满眼飞埃沙朱门湛湛果深浅门外日拥千余车阍人未肯即通剌指弹手版景欲斜就令入见亦何事气象邈凌青霞围棋角智赌胜负拙者理与功名賖舍之归入户庭隘仰视青天如井蛙后檐数尺地荒秽不翦欲令生荠花当春寂寂但如此意恐至外逢纷华柰何胜友百余里不可一见如天涯何时更共把巵酒侧身北望空咨嗟  

闲居呈复古  

闲居虽嬾放未得便无营伐木添山色穿渠擘水声经霜收芋美带雨接花成前日邻翁至柴门埽叶迎  

奉和大夫同年张兄防南园诗【徽字伯常】  

露浓秋过半气爽雨收余取酒邀嘉客呼儿埽敝庐生涯数亩地官业一轩书竹结纶屋泉分入座渠惬心皆乐事容膝即安居梁静栖无燕波澄戏有鱼茂林穿缭绕微径步虚徐果落方知熟莎长不忍除过从常苦远接待每惭疎不厌茅茨陋时迃长者车  

和呉冲卿三哀诗【江邻几梅圣俞韩钦圣】  

天生千万人中有一儁杰柰何丧三贤前后才朞月邻几任天资浮饰耻澡刷朝市等山林衣冠同布褐外无泾渭分内有淄渑别逢时敢危言慷慨谁能夺圣俞诗七千歴歴尽精絶初无追琢勤气质禀清洁负兹惊世才未尝自摽掲鞠躬随众后侧足畏蹉跌钦圣渥洼驹初生己汗血虽有絶尘踪不失和鸾节宜为宗庙器俨雅应钟律众论诚共然非从友朋出羣材方大来軮轧【高下不齐貌】扶帝室谁云指顾间聨翩化异物吊缞哭未己病枕气巳竭同为地下游携手不相失绅绂顿萧条相逢但嗟咄诵君三哀诗终篇涕如雪眉目尚昭晰笑言犹髣髴肃然来悲风四望气萧瑟  

和邵不疑送敌使还道中闻江隣几梅俞圣长逝作诗哭之  

昨夕邮吏来叩门致书函呼奴取以入就火开其缄不疑赋长篇发自燕之南痛伤江与梅继踵良人殱噫嗟知其二尚未知其三请从北辕后覼缕【委曲也次序也】为君谈邻几虽久病始不妨朝参饮歠寖衰久厥逆生虚痰逮于易箦辰皮骨余崆嵌遗书属清俭终始贞无惭圣俞食寒水外以风邪兼愚医暴下之结轖愈添惙惙气上走不复容鍼砭自言从良友地下心亦甘钦圣体素彊药石性所谙平居察举措敢以不寿占一朝蹔归卧簿领不废签讣来众皆愕未信犹闚觇兴言念三子举袂涕己霑英贤能几何逝者迹相衔君疑天上才难得帝所贪我疑人间美多取神所嫌茫茫幽明际蓍蔡难穷探忧来不可忘终日心厌厌  

谢兴宗恵草虫扇  

呉僧画团扇防缀成微虫秋毫宛皆具独窃天地功细者及蛛蝥【蜘蛛也】大者才阜螽枯枝拥寒蜩黄蘂粘飞蜂翾然得生意上下相追从徒观飞动姿莫睹笔墨踪儿曹取真物细校无不同恐其遂跃去亟取藏箱中乃知艺无小意精神可通不兴误图蝇能感紫髯翁子猷状蝉雀藏宝传江东不知古何如此画今为雄人墓木巳拱其徒颇能工旧法存百一要足超凡庸友人幸为赐物薄意何隆玩之不替手爱重心无穷常如对君子穆穆来清风  

都下秋懐呈聂之美  

愚疎强从仕趣尚与时乖朅来游京邑荣愿知谁谐王国冨与竒气象标岩崖云鸿送双目攀援路可阶秋风转枯叶飒飒绕寒斋出门无所之飞尘满天街夫君宦未达犹得称我侪解衣换斗酒且尽平生懐  

送李汝臣同年谪官江主簿  

得丧互循环古今昧终始百嵗落其间仅与毫芒似所以达人心身外不复计愁来若乱丝疏解当以理昔君闗外来借借声华起凭案一濡毫万言俱落纸老生窥其文色若寒灰死阁笔不能下敢有玭瑕指或时抵卿相入门俱倒屣阍夫迎受谒不敢扬眉视解褐吏边州长途初进跬蛟龙得尺水双骼方嶷嶷西羌负徳泽飞镝耸边鄙添兵十万余斗粟无支拟州郡走符檄纵横恣鞭棰闾阎浪愁苦卒食半糠粃上官知君才悉以储粮委开仓募平籴至者车连轨严明束吏手诱谕提民耳留谷受金去若与同侪市朔未云周露积丘山比曽无转运劳坐饱防秋士幕府上其功明诏深嘉美为僚登九寺长人専百里卿用报勤劬未言穷任使何期逢怨雠意外成疮痏刺骨无文法吹毛出瑕滓清霜五月飞惨烈伤兰芷鸾鳯失倚梧飘泊还荆枳圣朝方任能大过尚收齿况于济时具蹔然遭诋訾宁因青蝇恶遂取璵璠毁良工构明堂必不遗杞梓勉哉益自立勿为穷衰止人生难豫期神理无终否庸知今日忧不为后日喜我道诚无亏坎安足耻闗山迤逦长百剑连天倚萦纡结危栈迥入云星里蜀国富嬉游花繁春酒防莫作吊原文投之岷江水  

景仁书云去冬因酒病耳病牙遂不入洛以诗寄呈  

许昌携手尽时英况复新开甲第成醉里都将春作达老来不向酒藏情齿疎无废衔杯趣耳病犹分度曲声旧友昔游浑忘却可怜寂寂洛阳城  

郭氏园送张仲通出刺棣州【得朝字】  

名园送嘉客冠葢去倾朝小雨尘微敛余寒酒易消鴈归春近塞日上海生潮北道平如掌东风五马骄  

河边晓望  

高浪崩奔卷白沙悠悠极望入天涯谁能脱落尘中意乘兴东游坐石槎  

送朱校理【寀字亷叔】知潍州  

东国连年水伤稼使君到部即行春茫茫四野潢污竭郁郁万行桑柘新俗不好奢田器贵狱无留系吏家贫齐人勿怨归朝速自是承明侍从臣  

晚春病起呈择之治臣  

风日正和柔身轻喜病瘳嬾抛残蠧简暖脱敝貂裘值客开青眼逢花忘白头家家好春色何处可同游  

兴宗许菊久之未得邵亢  

菊栽许送定如何庭下不堪秋草多九日无花更无酒便携藜杖直相过  

和伯常见寄  

诛茅宋玉宅边人知醉宜城几瓮春细雨短蓑渔向市孤村极浦鼓迎神徧游七泽身忘倦更赋千篇意转新不必沧浪羡清泚向来缨上己无尘  

参政正肃呉公育挽诗三首  

皇家近茂异鹗立迥无伦高议谁能夺英才自有真骅骝宁受絷冰鉴不栖尘试为咨清论风流第几人辞华己独步政治复无前吏不容三穴民皆戴二天于今知和寡自古愧才偏惆怅棠隂下仁风尚蔼然【公再牧陜光实陜人知公之政】  

念昔少年日谬登君子堂重言何以称厚徳不能忘【光昔以文请见公答以长歌过有褒叹】玉麈声容在泉台嵗月长凭谁寄清泪为我洒松冈  

和子美河西列岫亭二首  

秋山对疎牖覊客倦登临雨后岚光活晴初落照深素波明别浦赤叶照衰林伫目寂无语何人知此心亭臯资远瞩秋思浩无涯鴈唼牵菱蔓童歌出荻花垄荒犹叱犊枝暗少栖鵶烟霭藏东渚凭轩莫望家  

送昌言舎人得告还蜀二首  

迢逓铜渠道凝严青琐闱负书当日去鸣玉此时归乡树迎朱毂江花照锦衣临邛不足并荣耀古今稀凄怆懐桑梓劬劳咏蓼莪树风今远矣鼎食柰悲何剑阁登车近秦闗屈指过腾装才首路夕梦己江沱  

寒食许昌道中寄幕府诸君  

原上烟芜淡复浓寂寥佳节思无穷竹林近水半边緑桃树连村一片红尽日解鞍山店雨晚天回首酒旗风遥知幕府清明饮应笑驱驰逆旅中  

奉和始平公忆东平  

相印东临汶水阳两看春叶与秋霜登山置酒延邹湛上马囘鞭问葛强谿竹低垂寒滴翠露荷相倚净交香宵衣深念长城固肯得从容傲醉乡  

千岩秀色拥晴川万顷波光上下天委地鱼盐随处市蔽空桑柘不容田讼庭虚静官曹乐儒服寛长邑里贤不为从知方负羽独乘鱼艇老风烟  

和南园真率防见赠  

白头难入少年塲林下相招莫笑狂緑篠影侵碁局暗黄梅花渍酒巵香任真自媿殽羞薄假寐初便枕箪凉醻应诗豪困牵率从来嬾放似嵇康  

送光禄王卿周致仕归荆南  

九列谁云非显涂人生已不负为儒拂衣长揖防龙贵散髪还为黄绮徒白鹤归飞心自远青霞高举势何孤千金尽与乡人费不向江头买木奴  

送李侍中柬之西京留台  

先公勲烈盛盐梅清白如闻济世才华省拂衣辞簿领衰衢囘首谢尘埃嵩峯排户依稀出洛水迎人迤逦来寄语马前头白吏何殊昔日李西台  

参政尚书文简丁公度挽辞二首  

鳯跸游汾曲非熊得伟人同台尤显重训诰愈深谆论道参黄阁横经侍紫宸如何天不憖志业未全伸丹阙晨趋退萧然忘世荣闲斋虚自白永日澹无营脱落簮缨累沈冥丘壑情贪夫诚有激千载素风清  

和范景仁谢寄西游行记二首  

洛川秦鸟鬰相望风物山河旧帝乡涧底逢人问樵径松间系马宿僧房恨无同好携三雅共解前闻醉百塲【李白诗痛扫鹦鹉洲与君醉百塲】歴遍胜游翻怅望日边囘首远烟苍  

八水三川路茫翠微深处白云乡目眵懒拭如松液领髪频抓似栗房林壑不収无用物形骸难入少年塲縁苔蹑蔓知多少千里归来屐齿苍  

## 两宋名贤小集卷四十六  

宋　陈　思　编  

元　陈世隆　补  

独乐园稿【五】  

立夏呈安之  

留春春不住昨夜的然归欢趣何妨少闲游勿怪稀林鸎欣有托【前日始闻鸎】丛蝶怅无依窗下忘怀客高眠正掩扉  

君贶环溪  

地胜风埃外门深花竹间波光冷扵玉溪势曲如环荣路回翔厌华轩笑咏闲堪羞谢太傅不复到东山  

长安送尧夫同年  

昔嵗琼林花气曛今朝长乐栁梢青事随流水滔滔度鬓结繁霜戢戢新世路饱谙都是夣人生可贵莫如身防须筑室临清洛相与携筇戴葛巾  

修酴醿架  

贫家不便构坚木防竹立架擎酴醿风揺雨渍不耐乆未至三载俱离披往来遂复废此径举头碍冠行絓衣呼奴改作岂得己抽新换故折四篱来春席地还可饮日色不到春风吹  

和韩秉国招范景仁饮景仁不至云方作书与光论乐  

山桃佳李实如拳西湖尽眼铺芳莲景仁不从乡贤饮为此乐论方穷研周衰官失畴人散钟律要谁能传近人欺众公私意最可闵笑房生颠如光初不辨宫羽是非得失安敢专每烦教谕累百纸顽如铁石不可镌王李阮胡相诋毁各执所学何妨偏景仁家居铸鬴斛欲除民瘼恐未然要须中和育万物始见大乐之功全  

送薛水部十丈通判并州  

十万貔貅士旌旗晋水阳元戎倚耆硕别乗选才良秀直寒松节精明利剑铓知君留滞久从此欲腾骧王君贶宣徽垂示嵩山祈雪诗十章合为一篇以酬之  

今秋少雨冬不雪麦寄浮埃根欲絶圣主焦心悯万民负扆不怡常膳撤诏书朝下徧九州岳渎百神俱祷求西都留守防君命促驾不敢须臾留嵩高万仭蟠地中海内众山无与雄前驱大斾拥千骑波腾云涌来祠宫牲肥酒香笾豆洁盛服斋明荐毛血有司执事皆肃然寳帐神来风窣【穴中出也】屑公心犹是九阍遥丹诚不得通青霄分留从屯林麓别张醮具登山椒山椒迢逓峻无极行挽枯藤蹋危石万室嗷嗷愁死饥敢惮劬劳爱余力天门上出俄坦平下视一世尘杳防焚香拜手倾恳侧左右前后皆列星公今三守三川地咫尺嵩高未尝至诘朝既毕祠事严暂转鸣珂歴诸寺少林昔为达摩居达摩英灵今有无庾辞流散满天下竞以两手扪空虚法王魏氏离旧宫玉刻狻猊向犹有子孙宗庙皆尘灰止见伽蓝存不朽防善庭隅千嵗松一根二服凌寒空势如鼎足争秀出泠泠永夜吟霜风少室先生乐闲暇弃官来家玉峯下昔为浪泊据鞍人今结东陵卖舍溪上有堂名挂冠四垣重复皆林峦呼儿扫地喜公到随分弦歌留尽欢周王太子名闻乆相传羽化缑山首鹤飞笙逺窅无迹遗庙今人空沥酒公来本不事遨嬉周流闾里询疲羸亲呼令长嘱赤子勿贪荣利穷鞭笞境中羣望无不走回辔仍过凿龙口奉先暮投林日曛浥润晨征辙氷厚归来新诗盈一编明珠大贝相属聨此行虽不从公后歴歴胜逰如目前  

送魏寺丞广赴辟秦州判官  

征西大府开后乗得高才区脱烽烟静渠搜职贡来陇云低玉帐羌笛奉金罍信美从军乐修梧茂帝台  

送周茂学【沅字子真】真定安抚使  

玉帐前矛举铜鱼左契分平生公望着期月政声闻陌上壶浆溢潭边花气曛遥知待新将民物两欣欣  

苦雨  

今春忧亢阳引领望云族首夏忽滂沱意为苍生福自尔无虚日高厚亦霑足连年困饥馑此际庻和熟如何渉秋序沈隂仍惨黩长檐防潺湲昼夜浩相续喧豗流潦怒突兀坏垣秃驾牛泥没鼻跨马水平腹瓦攲松漫白道废草浓緑汚莱闵下田漏湿怜破屋纵横委地麻狼籍卧陇谷怯闻饥婴啼愁聴寡妇哭闲官虽无责饱食愧有禄世纷久去心物役奈经目郁陶聊秉笔狂简己盈幅  

和子华招潞公暑饮  

朱门近在府园东杖履过从跬步中避暑连翩投毂晏析酲萧洒满襟风闲来高韵浑如鹤醉里朱顔却变童剪烛添香欢未极但惊铜漏太怱怱  

伏防留守相公赐示陪太师潞公东田宴集诗辄敢属和  

舞雩新雨浃公田水满东溪上下天行迳乍迃初见笋浮舟正好未生莲弦收裂帛胡琴阕袖结清风楚舞妍相国火城光满路夜归不假玉蟾圎  

景仁将归頴昌辄为诗二十韵纪赠  

秀发西南美挺生河岳灵雕龙蔚文采老鹤莹仪形落笔高时隽飞緌侍帝庭英声轶云汉逺势击沧溟苦节专忧国嘉谋每据经温虽比圭璧直不避雷霆道胜轩裳乐神和气体寜忠诚怀畎亩乐事寄林坰藻鉴评随月过从徳应星苦吟金出圹确论木衔丁贱子叨流辈高风仰典刑巨川容滴水余景借流萤久别眉俱白重来眼更青淹留与晦逰集醉还醒有酒须相就无歌不共聴竒花喧夕市叠鼓咽春亭扬袂行辞洛回车去望陉【许昌北有陉山见来书】往还天表雁离合浪间萍异日期同传【景仁尝言他日与光若得在国史必同传】穷泉约互铭【光与景仁约后死者当为先死者作墓铭】古今难得事交分保颓龄  

孙器之奉使淮浙至江为书见寄以诗谢之三首  

防矢迎山驿轺车下帝台夜防牛斗分应有使星来吴酿水兰春【藓州有水兰堂酒】江鲈白锦鳞玉盘聊下筯初识紫丝莼  

岫贴晴天阔舟縁石岸深【吴江中石岸长数里】遥知作书处防袅緑波心  

三月三十日防雨偶成诗二十四韵书怀献留守开府太尉兼呈真率诸公  

春尽少欢意昏昏睡思添正忧花意索更用雨声兼乍语鸎喉澁慵飞栁絮粘落英红没砌茂草碧侵帘寳相锦铺架酴醿雪拥檐沼萍浮钿靥林笋露犀尖坐惜风光驶行愁畏日炎追随任尘甑歌笑望霜髯落笔诗情放飞觞酒令严金丹呼胜彩玉烛耀新籖傲岸冠巾侧淋浪襟袖霑饥仍留瘦马归必待清蟾筋力虽无几娱游亦未厌脱身离簿领适性得闾阎多病非辞贵无才岂养恬清涂诚愧忝防禄己伤亷日费须三爵年资仰数缣糇粮粗自足龟防不须占河洛今为盛圗书昔所潜家家花启户处处酒飘帘温饱资兼爱安平倚具瞻愚夫犹乐育下客愈防谦落拓形骸逸优游嵗月淹余生信多幸狂醉亦无嫌  

和钱君倚日本刀歌  

昆吾道逺不复通世传切玉谁能穷寳刀近出日本圗越贾得之沧海东鱼皮装贴香水鞘黄白间杂鍮与铜【贾人云真钥似金真铜似银】百金传入好事手佩服可以攘祅凶传闻其国居大岛土壤沃饶风俗好其先徐福诈秦民采药淹留童丱老百工五种与之俱至今器用皆精巧前朝贡献屡往来士人往住工辞藻徐福行时书未焚逸书百篇今尚存令严不许传中国举世无人识古人嗟予乘槎欲往学沧波浩荡无通津令人感叹坐流涕锈澁短刀何足云  

和运使舍人北园饯别行憩三交僧舍冒雪宿百井闗见寄  

骊驹北上雪孱顔防矢前驱度汉闗僧室松杉青照眼驿亭烟火迥依山马衔边草犹枯瘦雁怯行云冷未还贱子不须回首问鬓毛萧飒簿书间  

和韩子华寒食休沐与诸公同防赵令园暮归马上赋偶成  

冠葢连翩陌上来风光烂漫拥楼台玉巵贮酒随宜饮绮席寻花触处开小雨前宵先泼火季春明日又吹灰须知胜集人间少惆怅金覊容易回  

张元常挽词二首  

为吏文无害临民政不苛浑金生自美古井澹无波方喜风鹏举旋闻隙驷过善人宜寿考报施定如何秀眉无定验结轖遽为灾乡曲三年别江山万里回林闾飞旐入书剑逐舟来坟草枯还緑重泉不复开  

送惠思归钱塘  

孤岫平湖外禅房老柏隂倦逰谙浊世独往遂初心夜雨灯窻迥秋苔屐齿深勿鉏山径草便有俗人寻九月十一日夜雨宿南园韩秉国寄酒兼见招以诗谢之  

雨多秋草盛浓緑拥寒阶吾庐奥且曲退缩如晴蜗小园己自溢欲往泥霑鞋体羸畏风冷室处门常□九日古所重负此时节佳缅想使君宴绮席临高斋肥羜堆玉盘飞觞酒如淮楚舞陵湖波茱萸落金钗神醒鼓吹喧百叠疑倾崖欢余忽我思牙兵星火差潩泉耻独醉醇味相与偕我饮虽不多和气浩无涯梧子拾为果柜桑伐为柴沼中数寸鱼烹煎足为鲑【吴人谓鱼肉为鲑】谁言无以侑绕渚多鸣蛙交道乆衰薄岿然见吾侪奈何数舍遥晤语积年乖况乃辱嘉招私心岂不怀轘辕石道澁重以隂云埋虽有果下马款段非渥洼临风徒竦踊志愿安能偕狂诗寄一笑聊用当诙俳  

独步至洛濵  

草软波清沙径防手携筇竹着深衣白鸥不信忘机久见我犹穿岸栁飞  

邵尧夫许来石阁久待不至  

淡日浓云合复开碧松清洛逺萦回林端高阁望已久花外小车犹未来  

和邵尧夫安乐窝中职事吟  

灵台无事日休休安乐由来不外求细雨寒风宜独坐暖天佳景即闲逰松篁亦足开青眼桃李何妨挿白头我以著书为职业为君偷暇上高楼  

送冷金牋与兴宗  

蜀山瘦碧玉蜀土膏黄金寒溪潄其间演漾清且深工人剪穉麻捣之白日砧就溪沤为纸莹若裁璆琳风日常清和小无尘滓侵时逐贾舟来万里巴江浔王城压汴流英俊萃如林雄文溢箱箧争买倾竒琛夫君乃冠冕辞气尚千寻十载为举首扵今犹陆沉嗟我蓄此纸才藻不足任愿以写君诗益为人所钦缟帯犹多物足明同好心黄钟声如雷岂病无知音请以此为质他年神所临华轩防驷马慎勿忘遗簮  

## 两宋名贤小集卷四十七  

宋　陈　思　编  

元　陈世隆　补  

独乐园稿【六】  

吴冲卿直舍阎士安画墨竹歌  

阎生画竹旧所闻望中一见遥可分伊予不甚晓佳画犹爱气骨高出羣狂枝怒叶凌绢素势若飞动争纷纭蟠根数节出地底上有百年苍藓纹森然直榦忽孤耸意恐出屋排浮云秋风飒飒生左右耳目洒落遗尘氛乃知良工自神解昧者傲习徒艰勤子猷昔者得收玩不患终朝无此君  

苦寒行  

穷冬北上太行岭霰雪糺结风峥嵘熊潜豹伏飞鸟絶一径仅可通人行僮饥马羸石镫滑战栗流汗皆成氷妻愁儿号强相逐万险歴尽方到并并州从来号惨烈今日乃信非虚名隂烟若雾朝不散旭日不复能精明跨鞍揽辔趋上府髪拳须磔指欲零炭炉炙砚汤涉笔重复画字终难成谁言醇醪能独立壶腹迸裂无由倾石脂装火近不爇蓬勃气入头颅腥仰惭鸿雁得自适随阳南去何防防又惭燕鸟识时节岩穴足以潜防形我来葢欲报恩分契阔非徇利与荣古人有为知巳死只恐冻骨埋边庭中朝贵人岂念我重裘厚履飘华缨传闻北地更寒极不知彼民何以生  

苏才翁子美有赠扶沟白鹤观黄道士诗记于屋壁嵗久漫灭今县宰周同年得完本于民间抵予求诗  

潦倒黄冠无足论白头嗜酒住荒村狂名偶为留诗着陈迹仍因好事存金石锵洋虚殿寂龙蛇洒落古墙昏飞黄灭没浮云外瘦马何能望骏奔  

和吴仲庻寄吴英比部安道之子壮年致政归隠蕲春  

负米承亲愿己賖【遭母忧服除遂致仕】耻随鸡鹜逐泥沙一朝投绂真高士万卷藏书旧世家齿髪未衰非药物山林不返为云霞厐眉尚有郎潜者徇禄忧生真可嗟  

闻范景仁迁居许昌为诗寄之  

天衢名利塲尘泥继朝昏况兹辞荣久厌苦车马喧慨然忽高举翩若黄鹄飜朝卖城西宅暮理南行辕回首岂无怀眷眷望国门想象解装初完美未可论纵横置老屋缺剥周短垣臧获念去故炊防假甖盆防穉喜就新阶庭走诸孙幸有克家子生事不日温许昌昔名都扵今亦雄藩先贤虽己逺风迹凛犹存况复多巨公分义素所敦丞相辞黄阁学士乗朱轓青云同禁省白首防山樊潩水湛寒光尽眼清心防华堂临曲渚画舫承十樽高谈金石谐逸笔风雨奔得朋诚多欢孤陋未可爰时当惠好音独乐慰荒园  

和范景仁缑氏别后见寄求决乐议虽用其韵而不依次葢以景仁才力高逸步骤絶羣非驽拙所能追故也  

至乐存要失易求之难昔从周道衰畴人旷其官声律久无师文字多缺漫仁皇闵崩坏黄庭集危冠纷纭鬬笔舌异论谁能殚或欲徇陈迹窍厚潜锼剜或欲立私意妄取旧史刋古今互龃龉大抵皆欺谰景仁信其説墨守不可干贱子欲面从谁与换胆肝必求此议决深谷为崇峦何如两置之试就中和防天地育万物生成适暄寒圣人保四海皇极致阜安乐理亦如此炳焕犹朱丹啴缓与噍杀折衷遗两端兹道苟不由芒刄难婴髋鲁乐最为备雍彻施三桓齐韶犹隶习太公避陈完唐民聴伴侣不复含悲酸乃知乐有源钟鼓皆波澜昨者清明初榆火始改鑚景仁从许来倾都咸聚观诸公竞邀迓非独惜春残议乐不复对昼夕且穷欢来时桃李秾去日芍药阑三旬只须臾驶若阪上丸轘辕逢雨别怳惝归骑单东西步步逺回首祝加餐仍冀勉中和心广体自胖  

赠太师文公挽辞三首  

汾晋地形美古今多巨贤况承勲烈后宜有庆灵传着位登朝右声华出众先起家从此始圭组遂蝉聨美化流民物薰然遗爱多乐公当日社邵父至今歌庭有三鳣集门容驷马过欲知余庆在公鼎格平和夏屋封何处山田有卧牛蟠根走伊水回首负嵩丘忠孝家风备哀荣礼秩优宠惊舞宸翰万古照松椒  

枢密太傅文恭胡公宿挽辞二首  

行冠乡人品文为学者师黄裳蕴厚徳玉律俨清规大节人难夺嘉谟世莫如仪刑不可见遗烈满丰碑徘徊逰内禁密勿賛鸿枢隂徳加民物清明服士夫天方遗一老星忽陨三吴疑从龙髯去乗云在帝都【英宗时方上仙】  

缑山引  

王子吹笙去不还当时旧物唯缑山山深树老藏遗庙春月秋风空自闲轘辕左界连商雒碧瓦朱栏露华薄经时掩户庭草深永昼无人涧花落徘徊未下日将西遥望嵩阳烟景防鹤驭飘飖向何许林间空见白云飞  

和王介甫明妃曲  

胡驺上马唱胡歌锦车己驾白槖驼明妃挥泪辞汉主汉主伤心知奈何宫门铜环双兽面回首何时复来见自嗟不若住巫山布袖蒿簮嫁乡县万里寒沙草木稀居延塞外使人归旧来相识更无物只有云边秋雁飞愁坐泠泠调四弦曲终掩面向胡夫侍儿不解汉家语指下哀声犹可传传徧胡人到中土万一他年流乐府妾身生死知不归妾意终期寤人主目前美丑良易知咫尺掖庭犹可欺君不见白头萧太傅被谗仰药更无疑  

初到洛中书怀  

四十余年西复东劳生薄宦等飞蓬所存旧业惟清白不负明君有朴忠早避喧烦真得防未逢危辱好收功太平触处农桑满赢得闾阎鹤髪翁  

和邵尧夫秋霁登石阁  

飞檐危槛出林端王屋蒿丘咫尺间独爱高明游佛阁岂知忧喜满尘寰目穷莽苍纎毫尽身得逍遥万象闲暇日登临无厌数悲风残叶巳【先生冬夏俱不出】  

同鲜于子骏题和乐亭  

春禽弄朝晴秋虫吟雨夕风和振兰芳露寒滋菊色万物苟得所随时各有适矧伊人最灵胡为长戚戚圣人垂大训灿烂着芳册至乐和无声大礼简无迹心专守中庸身不蹈邪僻造次常在前须臾不离侧穷通虽百变何往不自得兹亭聊寓名乐和在胷臆  

送向防御经知陈州  

千骑去翩翩专城尚少年韦平家好学隂马世称贤官用才能进恩非雨露偏想闻河润逺封畛帝畿连  

张子厚先生哀辞【名载】  

先生负材气弱冠逰穷边麻衣揖钜公决防期万全谓言叛羌背坐可执而鞭意趣小参差万金莫留连中年更折节六籍事精研羲农讫周孔上下皆贯穿造次循绳墨儒行无少愆师道久废缺模范几无传先生力振起不絶尚聨绵教人学虽博要以礼为先庶几百世后复都三王前释老此尤炽羣伦将荡然先生论性命指示令知天声光动京师名卿争荐延寘之石渠阁岂徒修简编丞相正自用立有荣枯权先生不可屈去之归卧坚孤嫠聚满室糊口耕无田欣欣茹藜藿皆不思肥鲜近应诏书起寻取病告还旧庐不能到丹旐风翩翩人生防归尽但问愚与贤借令阳虎寿讵足骄顔渊况于朱紫贵飘忽如云烟岂若有清名高出太白巅门人俱经帯雪涕防松阡厚终信为美继志仍须専读经守旧学勿为利禄迁好礼效古人勿为时俗牵修内勿修外执中勿执偏当令洙泗风郁郁满秦川先生傥有知无憾归重泉  

观试骑射  

阊阖风正清觚棱日初媚材雄集便殿玉座亲临视三河侠少儿初识天子贵天山汗血留蹀躞全镮辔扬鞭秋云高顾盼有余鋭萦回势可观罄控动如志毫厘应心目审固参身臂鸣弦电雹惊寸的氷瓦碎龙顔薄笑春喜色连旁侍旦为徒步人暮作彯缨使扬扬出九门亲友生意气须知天地徳慎勿忘所自黠羌犹旅拒猃狁方繁炽求为忠义臣无负搜罗意  

藏珠石【叠石溪东山下有坠石卸九径二尺余其崖上脱处犹存】  

水齧东山根土色渥如丹危峯忽摧脱半崖卸石丸隂阳昔融结神化不可原初疑偓佺养灵药魑魅觞之无故落又疑蛟龙伏巨卵雷电击之从此毈【卵不孚也】或者女娲补天余却下青遗耳珠不然盘古戏为乐聊取天弧弹朱雀物理万状终难知巧心推求徒自疲不如引客坐石上好竒且醉手中巵华严真师以诗见贶聊成二章纪其趣尚  

知足随縁处处安一身温饱不为难禅房窄小才容榻此外从他世界寛  

素髪青眸七十余未尝逰学只安居旁无几杖身轻健应为身闲得自如  

六十寄景仁  

从来好与天争力困竭方知已力防见事晚扵蘧伯玉今知五十九年非  

和子美二贫诗  

君子尚仁义寳用为身资其人苟不贤冨饶亦胡为所以回宪徒不厌糟与藜当时万金产令名传者谁子美初解褐为吏长河湄月得数斛禄仅足供饘糜谓言家无寳不必修籓篱囊衣不自暖乃为偷意窥穿墉入其室探取无纎遗从事借之帯同列乞其衣日髙服未具不敢逾门畿萧条四壁寒独立空自嗤援毫挥幅纸书作二贫诗上言运命邅温饫无时期下嗟职事劳旧学日以隳乃知贤者心不独忧寒饥坎虽益多志业终无衰我实甚贫者视君犹白圭行年三十余碌碌无他竒庇身太学官朝夕惟盐虀读君二贫作我事借君词君诚士林秀不免青衫卑满腹岂无才抱蓄未有施不用固为小用之活蒸藜如君有此富岂必藏珠玑财贫非道贫已矣何嗟咨  

送薯蓣苗与兴宗  

客从魏都来贻我山藷实散之膏土间春苗比如栉吾家庭户狭树艺苦其密危根逓扶戴怒牙犹拂郁兴言念伊人好嗜与我一家蓄桐君书喜观汜氏述虽为簮帯拘雅尚林樊逸分献取其诚岂容羞薄物况闻知药者饵此等苓术愿益君子年康直体无疾散诞得寛壤繁大宜无日萧条新蔓抽苯防【草丛生也】故丛茁入冬霜霰严叶落苗可出伸如猿臂长拳若熊膰腯拾木防铜鼎相期聚书室云谁得其徒谿茶与山栗  

闲居  

故人通贵絶相过门外真堪置雀罗我已幽慵僮更懒雨来春草一番多  

## 两宋名贤小集卷四十八  

宋　陈　思　编  

元　陈世隆　补  

张都官集  

张先字子野乌程人康定进士知吴江县诗格清丽尤长于乐府有云破月来花弄影浮萍破处见山影隔墙送过秋千影之句时号张三影李公择守吴兴招子野軰集于郡圃为六客之防晚嵗优游乡里常放舟钓鱼为乐仕至都官郎中年八十九卒  

西溪无相院  

积水涵虚上下清几家门静防痕平浮萍破处见山影小艇归时闻棹声入郭僧寻尘里去过桥人似鉴中行已慿暂雨添秋色莫放修林碍月生  

巢乌  

乌啼东南枝危巢雏五六心在安巢枝一日千往复脱网得羣食入口不入腹穷生俾反哺岂能报成育  

润州甘露寺  

丞相高斋半草莱旧时风月满亭台地从日月生时见眼到江山尽处回三国是非【一作兴亡】春梦断六朝城阙野花开心随潮水漫漫去流徧烟邨半日来  

吴江  

春后银鱼霜后鲈逺人曽到合思吴欲圗江色不上笔静覔鸟声深在芦落日未昏闻市散青天都净见山孤墙南水涨虹垂影清夜澄光照太湖  

赠妓兜娘  

十载芳洲抚白苹移舟弄水赏青春当时自倚青春力不信东风解误人  

醉眠亭【李行中筑在松江】  

醉翁家有醉眠亭为爱江堤乱草青不聴耳边啼鸟乱任教风外杂花零饮酣未必过此舍乐甚应宜造大庭五栁北知此趣三闾南儗漫孤醒  

## 两宋名贤小集卷四十九  

宋　陈　思　编  

元　陈世隆　补  

富郑公集  

富弼字彦国河南人天圣八年举茂材异等累擢知制诰歴同中书门下平章事封郑国公进昭文殿大学士监修国史进司徒薨赠太尉諡文忠  

涵虚阁  

画阁高连百雉城涵虚应不愧标名门前栁色兼旗色座上琴声杂佩声肯羡五湖归范蠡未饶三径隠渊明我来恰值初晴后山影波光分外清  

定州阅古堂  

天下十八道惟河北最重河北三十六州军就其中又析大名府定州真定府高阳闗为四路惟定州最要定为一路治所实天下要重之最知是州者兼本路兵马都部署居则治民出则治兵非夫文武才全望倾于时者不能安疆埸屏王室也然自国初已来专以武臣帅诸路庆厯七年甘陵妖贼据城叛河北妖党相揺以谋应卒骄将愞人心大震天子悟始议选儒臣帅四路以督诸将乃起知郓州资政殿学士给事中昌黎韩公帅真定以遏乱萌明年春贼诛人安既而夏大雨河决商胡东北入于海河北灾人复不寜流徙失业者咸四出不翅千里僵殍满道天子恤然且虞他奸遂以公帅定定既要重天下宿兵素多属伤残之后官民枵困征赋逃无几而兵不少减兵袭旧幸歉益骄以悍公夙夜裁整以威以怀兵之骄不从令者捽其首恶斩以徇畧为条教余怗怗就约不敢哗于室至有调发者逺而弥戢如公亲临已而招集逋亡四流争还如啼孩奔父母惟恐其后至则充然各得其欲农无废陇赋有余粒不旁诛横敛而上下足堙漏补罅一面完固公既击强梗之兵又育雕瘵之民左行斧钺右哺饮食乱者毕治亡者毕存礼法政教向之人所不得闻者今渐濡酣饫无不贯彻自是边人革其耳目新其肝肠优为而乐从故人易治而功成速也又明年秋天子图公之功诏加大学士公先尝表其志幸终三年不愿急易也至天子抑骑召而使即以授姑遂公请亦以慰斯人爱公之心也公惕宠处官虽无事未尝辄自豫念兵与民之急宜无过者矧临要重之路忧虞所系凡是经画不可以无法乃择取歴代贤守良将总若干人行事创大屋以类相次绘于周壁牓之曰阅古堂盖欲阅古之人所为而为之法也噫公雅文杰武自当视乎古人且天下方迟公入辅以致太平若其安疆埸屏王室岂庸考古而后能哉实公冲然不自有其有而归乎古人也其悬知来者不师绘事而公是师也虽然蹈古搜善恵人警已公之意谓其至矣乎公邮问索诗因粗序所致之防以志其始而示于后诗曰  

朔方之兵劲于九土尤劲而要粤惟定武兵劲在驭用则罴虎失驭而劲骄不可举曰保曰贝闭壁连阻武爵新守束手就虏皇帝曰噫汝武曷取有敝必革以儒于抚公来帅定始以威怒有兵悍横一用于斧连营怛之胆栗腰伛既惧而教如餔如乳以刺以射以钲以鼓无一不若师师旅旅列城自刺靡不和附阴沴为梗降此大雨大河破泄在河之浒民被黜垫田入莽汚流离荡析不得其所公慼曰吁予敢寜处乃大招来乃大保聚乃营帛粟寒衣饥茹民归而安水下孰御强弱死生由公复虑曰义曰仁震肃春煦合和蒸天天顺以序公境独稔爰麦爰黍公俗独乐夫耕妇杼人虽曰康公亦奚豫谓此一方民与兵具务剧任重稽古其裕人皆谓公与古为伍公文化民公武御侮何思古人公不自许遂择竒匠绘于堂宇列其行事指掌可数前有古人在我门户后有来者依我墙堵斯堂勿坏有堂有故堂之不存来者曷睹宏乎焕乎千载是矩  

题范希文手书伯夷颂墨迹  

夷清韩颂古皆无更得高平小楷书旧相嘉篇题卷后苏家能事复何如  

睢阳五老图  

休官致政老年闲庙堂尝享着袍冠调和鼎鼐施霖雨燮理阴阳佐武桓念国不忘先世烈归乡岂念旧庐寒我辈若从亲炙授仪容如在使人看  

过邵尧夫先生  

先生自卫客西畿乐道安闲絶世机再命初筵终不起独甘穷巷寂无依贯穿百代尝探【一作穷】古吟咏千篇亦造微珍重相知忽相访醉和风雨夜深归  

答郑州祖龙图见寄原韵  

坐拥双旌甫浚郊总戎曾未属键櫜千金寡妙方移疾二府交修敢惮劳处世机牙都不竞摄生权柄急须操他时病起君恩报始信林泉属我曹  

留守太尉相公就居为耆年之防承命赋诗【时以守司徒致仕年七十九】  

西洛古帝都衣冠走集地岂惟名利场骤为耆徳会大尹吾旧相旷怀轻富贵日与退老游台阁并省寺予慙最衰老亦许预其次遂欲肖仪容烂然彤绘事闽峤访精华鲛绡布絶艺令复崇宴衎聊以示慈恵幽居近铜驼荒敝仍湫庳塞路移君庖盈车载春醴献酬互相趣欢处不知止商岭有四翁晋林惟七子较我集诸贤盛衰何逺尔兹事实可矜传之足千祀  

## 两宋名贤小集卷五十  

宋　陈　思　编  

元　陈世隆　补  

东堂小集  

毛滂字泽民江山人东坡守杭毛为法曹秩满辞去是夕东坡宴客有妓歌惜分飞词问谁所作妓以毛法曹对东坡语坐客曰郡寮有词人不及知某之罪也翼日折柬留连滂因此得名政和间守秀州风雅和恵吏民怀之有东堂集  

咏桂  

玉阶桂影秋绰约天空为卷浮云幕婵娟醉眠水晶殿老蟾不守余花落苍苔忽生霜月裔仙芬凄冷真珠萼娟娟石畔为谁妍香雾着人清入膜夜深醉月寒相就荼蘼却作伤心瘦弄云仙女淡纻衣烟裙不着鸳鸯绣眼中寒香谁同惜冷吟径召梅花魄小蛮为洗玻璃杯晚来秋瓮蒲桃碧  

响应山祷雨寄东坡  

灵意不肯休垂垂阁云端余暖蒸衣裘势作堕指寒曛黄阴云来俄忽急雨空阶答檐语跳珠上阑干世尊俨无説冻坐谁为欢萧条僧舍影痴兀依蒲团相照怜短檠坐恐膏油干劳生竟何如嵗月如走丸七星在长劒细事何足弹尚想丘园人慙颊时一丹徘徊经屠门饱意只自谩顾惟挥牛刀庶足厌一餐不然学农圃趂此筋力完年丰得饱饭日晏眠茅菅咄嗟万里空俯仰百嵗殚行止信流坎所遇随足安勲名片纸薄天地如瓢箪离骚幸相逢浊酒聊自寛谁与谈此心夜气方漫漫絶墙过饥鼠翻倒争余残  

红梅  

何处曾临阿母池深将绛雪防寒枝东墙羞颊逢谁笑南国酡顔强自持  

下渚湖  

春渚连天濶春风夹岸香飞花渡水急垂栁向人长逺岫分苍紫垂波映茫此身萍梗尔泊处即吾乡  

碧玉潭  

水面平波一境空夜深明月照龙宫猿声未响潭先响一树花开二树红  

定光禅院  

晓出开霜阪饥乌啄麦畦山腰余雪瘦天面冷云低寒意梅花北禅心栢子西窻前借残月照我渡前溪  

## 两宋名贤小集卷五十一  

宋　陈　思　编  

元　陈世隆　补  

公是集【一】  

刘敞字邍父袁州临江人也举进士甲科为大理评事通判蔡州召试迁直集贤院判尚书考功仁宗赐夏竦諡曰文正敞言竦之行邪而諡之以正不应法仁宗为更竦諡曰文庄同修起居注寻迁右正言知制诰奉使契丹敞博闻彊记素知敌山川道里敌人自古北至栁河回曲千余里敞问曰自松亭趋栁河甚径不数日可至中京何不道彼而道此敌人不虞敞知皆相顾惊愧曰诚如公言自通好以来置驿如此不敢易也时顺州山中有异兽如马而食虎豹敌不知名以问敞敞曰此所谓駮也为言其形状声音皆如所见敌人益叹其博物使还求知扬州初狄青在兵府诸军讹言借借每出小民辄聚观仁宗不豫青益为都人所指敞将行言于仁宗曰陛下爱青不如出之以全终始今外説纷纷虽不足信要当无后忧寜负青无使负国仁宗颔之曰可语中书敞见三丞相谓曰向者天下有大忧今有大疑上体复平大忧去矣而大疑者尚存具以青事告之丞相唯唯敞既至州遗公卿书曰汲黯之忠不难于淮阳而眷眷于李息朝廷皆知为青发也京师犬水彗星见青出判陈州青去之夕而彗没自扬徙郓州纠察在京刑狱嘉祐四年祫享羣臣上尊号敞言尊号非古仁宗然之除翰林侍读学士知永兴军召还翰林治平中判太常寺敞在永兴得瞀疾求便郡英宗曰如刘敞者岂易得哉遂出知汝州改集贤院学士判西京留司御史台卒年五十敞为人明白俊伟博学自信自六经诸子百氏至传记小説无所不通为文敏赡在西掖时一日追封皇子公主九人敞将下直为之立马却坐一挥九制文词典雅各得其体在长安得先秦古器数十爱其款识文字奇古因以考知三代制度与先儒所説不同者所着春秋权衡説例意林总四十卷文集六十卷弟子记五卷七经小传五卷弟攽子奉世  

魏京【有】序  

上二十年始建北京以章明先帝巡狩之徳以孝思于下于是野之处士或相与议曰盖文王都丰武王都镐丰镐之问不能数百里文武之位不过侯伯而诗人乃以圣人之徳天子之事歌之有如圣朝徳位相侔述作相继而无遹骏烝哉之诗此乃处士之罪非公卿之过也乃考声譔词以继大雅垂之无穷其文曰  

皇作大都大都雄雄奄定北国四方来同皇曰卿士在昔圣考只遹文武维慈幼老天监在上既有明徳乃命于下罔有不复匪允命之亦章庆之匪允服之亦保育之时维玁狁侮予之疆靡度靡虞跳呼以狂业业烝黎载震载惊侵魏及澶羣心不寜帝奋厥武百万其士匪怒以棘于三千里如虎如貔如霆如雷靡有逺迩天子其来天子来止士增其喜孰偷其生以不奋兴驱之浑浑攘之贲贲靡有辀张殱厥鲸鲲或献其宝或请其命帝振于旅维时既定屹屹魏土山河之固匪山河之固维上帝伊祜既閟尔弓既櫜尔矛玁狁臣之四方是休皇曰卿士圣孝之徳允于孝思孝思维则尔眎于魏以作我都以赫厥灵俾后勿逾皇曰卿士维帝时功时亦维人维冦莱公尔敬尔止弼予于治期尔前人用迪尔事皇曰卿士维帝作武垂是万年莫敢予侮泰山之封后土之禅予监若兹维天是眷翼翼魏土天子国之穆穆原庙圣人则之孰为彊暴来觏来觐俾詟于威于忠是训显显天子孝徳自躬率是休烈覃之北戎河水东注昭哉禹绩时万斯年天子之徳  

闵雨【有序】  

臣伏见春首以来天久不雨厯官李用晦治大衍轨革太医赵从古治黄帝六气咸以为风旱嵗恶然陛下焦心劳意侧躬修徳蕃乐损膳议狱宥过以迎导善气爰及言事得罪者唐介杜枢之徒复特见甄序小大之臣莫不欣然人情恱则天气和矣乃三月己巳日入而雨至扵庚午诗不云乎益之以霡霂既优既渥既霑既足生我百谷以此见圣人之徳与天地符言出而物应行发而神助虽水旱之占有常数者犹不能违之况其者乎窃观诗书所载盛徳之君至诚动天之速未有及陛下者也臣不胜鼓舞之至谨撰闵雨诗一首十三章章六句投进以闻  

堪与絪緼一晦一明或沈而毁或亢而旸自古以然世习为常　民生防防靡究靡知其幸而吉不幸而灾猖狂妄行惟所遇之　天命降监在我元圣兼覆庆裕四方既定维民之恤无所疵病　伊年暮春旱久不雨人曰时哉厯有常数禹汤之贤莫能弗遇　帝独喟息是岂足言化育万物若镕以埏患在诚薄不能动天　退而斋心渊黙以居钟鼓不抎宴游不娱左右肃然一怀瞿瞿　疏狱省刑与物更始内恕孔悲引咎在已爰及四海愚智咸喜　追悟谠直褒进淹滞声色无迕左序在位嬖习权近慑威屏气己巳乃雨若有鬼神凄凄其风渰渰其云自东徂西罄无不均　匪震匪拔匪溢匪泄生我百谷区萌毕达以享以食小大胥悦　天子之徳视雨之施肇自京师达于四裔无有蛮貊孚我君恵　天子之政视雨之时养老长幼速哉熈熈更化易俗而民不知　天子之庆视雨之积自天降康时万时亿睂寿无疆以靖四国  

古风  

子欲富矣何用为富农不若工工不若贾子欲贵矣何用为贵徳不若名名不若势粹兮纯兮三五之人兮终窭且贫兮孰知其珍兮  

怀归操  

蟋蟀在堂嵗云除今我不乐郁以防岂不怀归畏简书蟋蟀在堂嵗云逝今我不乐濡以滞岂不怀归友朋畏  

晓至池上  

宿雨坠高叶薄云丽朝阳园林澹澹秋庭户萧萧凉水浅鱼拂郁荷深鹭低昂幽怀欣自得佳赏契所望忽恐羣动作深林沸蜩螗  

金山廨院  

门前松响乱头上壁上江图流眼前松声水响两不辨似有疑非心悠然安得乘兴浮轻船  

晚凉  

落日蔽昆仑微风起阊阖虫声语凄恻树影翻离合蚤露结明灼圆蟾莹尘匣浩歌始自放喟此区中狭  

金山东崖北望海门  

凭高仍一望北固何崔嵬地形束吴越江险通邛崃英雄既已矣壮观空在哉寂寥寒潮上孤帆当槛来  

过圣俞读其近文明日寄之  

昨日过君家双瞳偶清刮非无俗尘累喜见秋阴豁住瑟请新声瑶音邈超越神惊自束躅不为天寒发  

细雨  

小雨满前轩浓阴不时卷随风气潜润竟日化微池光惨澹昏搂色依微辨寒添夕景长坐逼秋容晚楚客歌泬寥吟怀孰云浅  

睢阳歌  

梁人犹未睢阳歌隋人水调能相和梁人池台已平地隋人岸树空嵯峨梁人隋人去如水水声日夜流不已张巡庙前春草生里人尚识将军名国雠已灭心不死愤气半夜凌苍防丈夫节义岂在小愿为长剑刳长鲸  

移苇  

萧萧江上苇秋老丛已深悠悠文王死尚惧牛羊侵迁根汚潢池慰我江湖心清风日夕过白鹭时见临疎响拂琴瑟緑华染衣襟处卑节不改习静情足钦炎辉已堪爱秋景坐可寻愿及创明堂甘心辞故林  

秋霁防北轩  

北轩属秋霁晓见风叶零置觞命宾友环坐飞渌醽遇适辄献笑放言豁中扃兀然不省睡起见天上星勉强相劝引我謡子宜聴幸无兵农忧稔嵗防休寜读书业文外惟有醉勿醒世途若波涛富贵乃浮萍置之无可称视彼鸿杳防  

屏上两贤  

谢灵运  

谢公乐山水不以官爵间天机有所赋世路从尔讪上蹑巉巗峰下弄清泠涧吾生慕如此敢避刺疎慢寜为涂中勿作蒿下鷃  

王子猷  

人生谁不如妄为世所束兴来当自往兴尽斯自复大雪暗溪路新晴月微烛去非之子慕返岂斯人辱优游便所适偃蹇幽独  

寒林石屏风  

屏风画山皆任暇寒林石屏自然者苍纹绀脉乱交加短树高枝自潇洒观者寜知画与非但怪竒妙非人为又疑古苔着石瘦何得本末无纎遗桑田变海松栢死寒暑不及荣枯期佳哉大钧育羣类埏镕精巧无巨细天真道貌皆生成俗师笔墨那形似居人幽独最相宜朴厚逺谢雕镂姿城中云母屏更好慎勿浪示豪家儿  

昨日风赠王舒  

昨日风今日雨门前泥坑昨夜土秋怀惨凄谁最多江南秀才洛下旅十年麻衣走南北饥寒不比仓中鼠悠悠暖日庇重云举头看天不得语  

始闻鴈  

冬夜何漫漫北风扇凄恻始闻南飞羽稍稍过林侧来宾无乃后恐非嵗时忒朔方稽常贡物性随变易哀音一何厉路远霜雪积就阳既云归感义寜自黙何为堂上士抚剑重叹激  

贡甫在京口阻潮未渡  

向晦月消魄楚涛为之衰防堂无深涉客子缓归期吟绕沙步濶眺赏秋山竒大川涨南岛落日明西垂登高既易赋怀古谁难诗喟彼一带阻积此三嵗思何当命海若利涉慰调饥  

冬雨偶作  

江上朝来雨城中起寒色凄凄湿尘土漠漠寂空碧筑场看已晚及物怅无益苞蓍怨下泉客子长太息  

雨过前轩偶作  

江南羇客怀乡墅晚起前轩对零雨清波满目如鉴中绕岸高松十余树砌旁芳草似汀洲巉巗殿角飞红楼沈光倒影入浪底宛是若耶溪上头薄雾疎烟迷近远水色谁能辨深浅忽惊谢去尘中游不知正自居京辇何人草服倚长松回头误问钓鱼翁眼前景致偶相向岂异仙术游壶中  

桐轩晓坐  

孤轩绕危桐飒飒闻閙雨惊起眼前除飞花乱如舞轻香密侵席晚景寒当户玉粉散游蜂珠华溅高宇纷纷緑苔上半已随泥土邈彼丹穴鸟何年翥文羽芳时不可骤嵗晏聊容与  

赠梅圣俞  

耳闻梅圣俞及此将十载洛下聚英豪文华富如海【圣俞昔与钱丞相欧阳公尹洙王复会洛中皆名士】声名动冠剑久合参朝宷何意幕中客新违江上宰【圣俞以诸侯从事知建徳县罢归京师】高材用虽晚大器终有在三公识者多荐拔可立待栖栖九衢里尘土增厥殆相逢恨知晚乍似去贫馁邻居幸见过沃此胸磥磈  

潘道士  

上清宫中老道士曾从先皇去封祀山头候夜窥火轮汾上掊钩出金耳云成龙虎当翠华雨师前道清泥沙万灵扶驾百神防杂沓仙侣堆云霞黄衣羽客千有余多能引説轩辕初汉庭儒生议迂濶天子自用申公书金绳玉防埋石壤神光夜见连空虚天心报贶神意喜白茅玉印旌其徒帷宫赐席接虎幄待之如宾尽诚慤中书秘术使之观神动精揺易飞跃鼎湖龙去何超越日月茫茫自淹忽龙髯堕地秋草生人世霜华满头发  

野人致枸杞青蒿  

味薄时共笑野人犹相高春回有余暇餽我杞与蒿酌酒谢其意采之亦成劳城中多好事过半称贤豪杯肴具五鼎珠玉轻一毛将之献门下皆有千金褒何故背此计而反从吾曹淡泊从自乐膏芗未能叨性知老夫美颇欲耕东臯因闲有余力从人观芟薅  

登禅智寺上方赠同游诸公  

重冈抱城起青川带野回旧都迁陵谷遗寺空池台修竹入晻霭荒蹊转崔嵬鸣禽畏人起故老惊客来置酒感兴废浩歌寄欢哀伊昔游此人于今安在哉谷深春先觉地爽景后頽造适暇一笑愿君尽余杯  

蒋生【有序】  

广陵蒋生死十四年矣尸犹温其妻与其女闭门守之未尝与邻里通水火或者疑其有道而杜君懿实之盖尝有自【阙】　来者以书一封畀其家视之蒋生之迹也故俗以为仙因作五言赠君懿  

仙翁弃妻子往为壶中客玉棺竟未掩人世已成昔白云无回期三径灭余迹犹传有青鸟往往寄消息  

杨白花  

飞飞杨白花随风渡江水江水来不极杨花去无已鵶啼浅深树雪落千万里春气伤人心緜緜复如此  

乌夜啼  

城头月出天正白众乌惊飞啼夜色枝高风多露新滴畏声恶影不能息愁人感之拔鸣琴拂弦成声泪沾襟嗟尔雏生八九游不过东西临白头反哺无所恨拍山分飞独何心  

庭前菊花  

翠叶金华刮眼明薄霜浓露倍多情谁人正苦山中醉借与繁香醒宿酲  

荒田行  

大农弃桑避征役小农挈家就兵籍良田茫茫少耕者秋来雨止生荆棘县官募兵有着令募兵如足官胥庆从今无复官劝农还逐鱼盐作亡命  

杂诗  

齐有梁丘据晋有乐王鲋据能爱晏婴鲋欲残叔誉二臣嬖两朝事君为恱豫景有尚贤志据逆以为助平失宥善心鲋乃速其去毋以据为贤易地则同趣丈夫处世间必有遇不遇岂无觉者乎正色君亦悟区区嬖幸徒何忍就朋附  

赠别长安妓蔡娇  

玳筵银烛彻宵明白玉佳人唱渭城更尽一杯须起舞闗河秋月不胜情  

朝乗  

朝乘日车出暮载星影还沈防朝暮中出入咫尺间已觉素志非更知人理艰小利専欲速大徳不逾闲  

## 两宋名贤小集卷五十二  

宋　陈　思　编  

元　陈世隆　补  

公是集【二】  

涵虚阁玩猿孔雀  

清池明夕景高树含凉风巴猿戏前槛越鸟安深笼悲吟激清涨文绣挥防茸弱丧不自非全生或为容兹游感真乐逺哉濠梁翁  

过海舟  

秦王好神仙东上琅琊台蛾睂緑发五千辈去乘长风款蓬莱此时秦人海傍立生别死分不敢泣但见高帆云中没野鸟悲鸣为翔集过海舟何时还火焚荆棘空骊山  

睡起  

日午吏稍休池上逍遥眠水木澹相映庭户清无喧时有山中禽来鸣高树巅微风拂衽过会意成翛然有生滞形役万物安静便愧无淮阳绩高卧亦终年  

和贡甫步诗  

江介多悲风川广不可越畏涂非吾土游子怆明发羣山起楚蜀众水防溟渤地险自始然天堑岂虚设凭陵三国际偃蹇五胡末【魏太祖亦尝至步所谓白马饮江水佛狸死卯年】非无英雄姿于此智勇竭疑城尚虎踞白马余饮窟人谋虽工拙神物有予夺请陈真人翔颇事丹浦伐风云扫氛埃雷雨救时暍禹功东渐海汉使南哨粤太平自兹始盛徳信贻厥  

雨霁同圣民登西北楼  

雨余暑气减日出浮云开高楼极远目百里无纎埃山形西北鹜江势东南来旧都尚能记壮观多可哀微风激清啸浩雾倾寒杯亦知非吾土聊复乐徘徊  

采蓝寄王深甫  

采采泽中蓝制为金翠衣春风为君舞婉转有光辉良辰古易失丽色世云希嗟嗟不盈掬日暮空来归  

雷陂劝耕作杂言  

此陂盖江都宫之地吴王钓台在其旁先时民耕三十家其后为吏所夺废不耕者十余年矣予按地籍悉召还耕者使县大夫授之地如其旧  

君不见江都宫昔时何崔嵬下临雷陂水前踞吴王台台倾无余级水竭空尘埃隋人已曾顾此长叹息今世更为隋人哀乃知天地间一盛亦一衰但从伏羲以来三十余万嵗未有书契胜言哉尧桀是非可两忘我欲劝人辟草莱种稻水一方艺麻塍四頽爽鸠之乐非我有聊独翫此坐莓苔未知百年间更复谁当来且欲及闲从宾客省耕访敛时徘徊  

李觏以太学助教曾巩以进士及第归俱会郡下素闻两人之贤留饮涵虚阁  

孤鸾方北游威鳯复南翔邂逅中道遇弄音何锵锵太平向百年此固多美祥扰扰都人士争先觌辉光虽无醴泉流江水清且长虽无朝阳桐翠树茂且芳念将万里逝愿得少徬徨为君附卷阿因以谢楚狂  

秋兴三首  

微风起阊阖秋意日已滋阴虫羣悲呜草木同变衰天道虽茫昧平分为四时功成自当去揺落何独悲魏侔贵公子沈没功名间一浮江湖水惨戚頽朱顔鲁连揖万乘蹈海如忘还弃世脱敝屣风流安可攀耿耿秋汉辉中夜西南流牛女永相望婉娈悲素秋安知乘桴翁径出海外游天路或幽险神仙非所求  

叠韵  

图书如蘧庐吏事累志意招邀聊逍遥醉寐自弃置奉同永叔于刘功曹聴杨直讲女奴弹啄木见寄之作  

空林多风霜霰零啄木朝饥悲长鸣口虽能呼心不平谁弹琵琶象其声雌雄适直相丁嘤欲飞未飞皆有情琵琶八十有四调此曲独称得妙翠鬟小女眉目殊能承主欢供客娱转关挥拨意澹如坐人虽多旁若无醉翁引觞不汝余歌诗弹铗归来乎两君韵高尚如此何况枥上之马渊中鱼我生不晓世俗乐顷卧江城更寂寞中园有时闻啄木虽有高下无宫角木声犁然当人心猋氏之风殆可学渊明无弦非无意白髪秋来自少乐得公新诗濯我愁因问杨子更借否我欲醉聴江城楼  

留城子房庙  

大风起丰沛海水羣飞扬逐鹿未有归飞熊犹道旁一见契千载立谈开八荒蛟龙不可羁鸿鹄得新翔昔为黄石师智防无与双晚蹈赤松赏功名忽如忘由来神仙流理与天地长陵谷自有迁若人岂复亡我行览遗迹城邑空苍苍感古追逺游白云杳何乡  

出城【八角以东积水江湖坏田甚多居民更以捕鱼种莲芡自给从丙申已来四年矣】  

出城得自便下马事幽讨旷野荒不耕蒺藜生满道往往逢饥人羣辈掘野草不惟黄头儿亦有白髪老问之指积水此去殊浩浩室庐久漂荡树木多枯槁食鱼且賖死尧年亦久涝不能去墓坟更欲依蒲藻昨来计莲芡颇不减粳稻明年当大种妻子或相保  

与景仁圣俞饮景彞西园  

鬓发今欲白山林未能往每逢负郭趣黙有归田想置酒松栢下当春更萧爽欣欣二三子相与留一赏早花何娟娟秀色倾宿莽驯禽声喧呼永不忘罗网物情乐于适未必在深广育育井中鱼何然困偃仰佳哉主人翁示我以天壤放懐寓一醉益愧鸣佩响【园中井有鱼数十头】  

同永叔和介甫昭君曲  

汉家离宫三十六宫中美女皆胜玉昭君更是第一人自知等辈非其伦耻捐黄金买图画不道丹青能乱真别君上马空反顾胡风吹沙暗长路此时一见还动人可怜怏怏使之去早知倾国难再得不信傍人端自误黄河入海难却来昭君一去不复回青冢消摧形迹絶惟有琵琶声正哀  

灯花  

火中有芝殊榦连叶顷刻三秀烂其煜煜孰为而生孰为而滋既富且寿君子正之  

同介甫和圣俞赠狄梁公裔孙  

陈平智有余周勃勇无敌两人相提衡终复汉社稷梁公柱石姿独力谢羣力存君多直言荐士有深画既扶将頽运复起未然防事业兼二子皓然雪霜白偏材成独往特达见全徳谁谓十世逺风义犹不隔末孙何支离畎亩有饿色明诏问乐乡布衣列士籍名垂天壤间气使懦夫激闻君商声歌更若出金石  

送胥元衡通判湖州  

平生笑山涛非隠复非吏今更欲似之颠瞑老将至羡君负清识于世寡所求能从魏阙下迳取江湖游扁舟驾长风千里破高浪倚樯一清啸佚气横云上碧醴若下酒红鳞苕溪鱼防衣起为寿此乐天下无谁不慕轩冕顾多困朝市人生难自谐禄仕当若此  

赠圣从待制  

君居御街西我居御街东如何百步间十日不相从君非园中植落落千丈松我亦湖海人庶防孤飞鸿俱游人世间俛仰岂不同萧萧髪向白衮衮嗟转蓬仕固不期达贫亦不讳穷行当一麾去幸识撄寜翁  

雨中独居有怀江梅  

晨起风雨交萧萧秋意寒出门无所诣行道如此难思我平生游相得何日欢兴来未尝约趣合不待言浊酒有与醉孤琴能一弹时时商声歌磊落摧心肝浮云归无期宿草秋向残独咏鸡鸣诗一唱三四叹  

早至凉榭观芙蕖  

林深池亦浅日出光晚及粲粲花尚含漙漙露犹湿良鱼潜复跃幽鸟翔又集物情况如慕心赏浩难戢谁能赠逺人采采空伫立  

同诸客饮涪州薛使君佚老亭  

百尺井底泉激轮作飞流潺湲入庭户宛转如奔虬主人三署郎持节西南州弃之卧故里富贵安足留却扫长闭门籯金非所求客来坐林下樽酒相献酬未尝语朝市余事良悠悠乃知独往意不必山林幽衣冠多隽才继踵公与侯谁能悬其车五十未白头嗟嗟贤大夫此风可镇浮为问三辅间何如马少游  

曲水台竹间黙坐  

杖履不能逺逍遥池上林微风起众响炎日隔繁阴斐亹激泉流间关语鸣禽放怀在离人寄赏欣会心既谢朝市喧亦忘山谷深虽知非吾室犹以开烦襟  

野望  

重阳去寥落小雪逼苍茫兽起骇枯草鸟归横夕阳薄云低引白衰菊暗消黄竚立何为久伧人非故乡  

芜城闲望二首  

幽寻古城上秋景日凄凄落照映原没阴虫当路啼隋宫变芜蔓楚分失端倪自是伤亡国非关醉眼迷春草忽更緑荒城阴雾滋风存鲍昭赋秋益宋生悲慨想秦兵出传闻羽檄驰江湖嵗将晚空羡逐鸱夷  

秋霁望月  

明蟾此夜新竚立爽精神防日隔霖雨相望如故人风生疑折桂云散欲埋轮应有关山客长歌哭满巾  

行诣扬州寿寜寺作【周世宗尝幸此】  

隋宫老荆棘淮地阻山川天子周王狩诸侯楚社迁宿车江水上休甲古城边清跸仍过此高台亦宛然殿空出影响画古剥丹缺甃惊跳鲋遗碑失纪年废兴真可感耆旧毎多传一咏芜城作斜阳闻暮蝉  

招友上清宫  

修竹高松无俗尘全然不似近城闉黄冠习静多藏客野鸟忘机却傍人高阁祥云衔落日黄庭霏雨湿青珉北窗固有逍遥地来读离骚戴角巾  

送张六丈尉新安  

新安好江水往复似桐庐吏隠应相称官卑还自如洛尘趋走里周俗战争余防自求知己频飞一鹗书  

月下  

蟾蜍滴露侵石垣松桧吟风如涧泉夕梦未穷山梦逺自疑乘月弄潺湲  

闻范饶州移疾  

汲黯亷平汉主知淮阳移病苦清羸偃籓政事应无及伏阁精神定未衰天欲斯人身必乏帝疑飞将数多竒何当半夜开宣室独使雍容对受厘  

淮上期厐十一不至  

淮上称晨朝晨光满丽谯有怀空怅望无和独行謡水色全含鉴林花半隠樵云烟平宿莽鸥鸟破春苗野俗阳歌丽游人白马骄先生惟寂寞至乐亦逍遥洙泗风差逺川源景幸饶思君不得见何以助箪瓢  

城南杂题  

讲武池  

当日龙船校五兵旋开池沼学昆明迩来封禅和平久旧地分教百姓耕  

玉津园  

垂杨冉冉笼清籞细草茸茸覆路沙长闭园门人不入禁渠流出雨残花  

短槐【在水陆院】  

盘跚不称三公位偃蹇空妨数亩庭只有老僧偏爱惜借人图画入书屏  

水寺  

早时风景爱东吴一到京师兴益疎偶向城南疑泽国夹川垂栁带僧居  

## 两宋名贤小集卷五十三  

宋　陈　思　编  

元　陈世隆　补  

公是集【三】  

小雨  

春城频过雨一望一增新欲晚云成锦初晴草似茵和声散喧鸟芳意属游人向晚车马息东风飞暗尘  

送人之洛  

逢人问嵩少千里驾征轩倦马夜未寝鸣蝉秋尚繁风烟新洛邑冠盖上东门合有西宾问归时许共论  

夏晚  

闰余时候早夏晚似新秋月出空堂静蝉鸣深树幽健逢鹰学习喜见火倾流早晚凉颷起重修白罽裘  

聴钟  

陋巷客回辙夕阳钟送秋寒声漏空谷暝色下高楼斗逐悲风起微兼逺角投旅懐伤急景听此愧淹留  

军捷  

捷报苍龙阙书从白豹城【贼中城名大军所至】关河开地利雷雨肃天兵气慑千山动威加万里平献俘多宝玉效首悉长鲸社稷灵何逺岩廊防自精余妖暂呴沬壮士待龚行天马来西域貂裘实上京遥知舞干羽冠剑贺公卿  

编杜子美外集  

少陵诗笔捷悬河乱后流传简防讹乐自戴公全废坏书从鲁壁幸增多斯文未丧微而显吾道犹存歗也歌病肺悲秋情自失苦吟时复望江沱【子美诗云病肺卧江沱予亦有此疾】  

于司録东园  

辟疆园圃压城闉闻道池台事事新自置一樽消永日别留磐石待幽人雨添菊色迷三径风散花香入四邻亦欲肩舆乘兴去主公何必旧相亲  

城楼晚望  

长夏淮天却似秋居人未解白貂裘云起岱山时涨雨风迎沧海欲横流日边渇问长安使天际频沾贾客舟自是七哀宜冩望不关非土故登楼  

芙蓉池  

緑华青盖满方塘雨洒风吹着处香净扫钓矶双树下醉攲凉枕弄秋光  

观城上梅花忆和  

城头梅树花初发毎到花前忆剡中白水碧山应有伴与君携手过春风  

清明后鴈  

留滞江南久今来万里归春风稍和暖作意入云飞  

西戎乞降  

南国传消息西戎送好音怀柔知帝力啓佑亦天心御酒蒲桃逺离宫苜蓿深仍闻编旧礼五岳望君临  

西浦阻雨  

黒云连海面急雨涨淮潮稍稍洲渚没昏昏城郭遥畏涂仗忠信高举幸扶揺不作图南兴谁当慰寂寥  

金山寺  

水面尘土少山头炎景微蛟龙能防法鱼鸟各忘机【山有龙穴及山禽巨之属皆驯】空寂见佛事幽闲滞客归蓬莱似咫尺拟纵海帆飞  

江行寄隐直  

自念复远适与君仍解携天文鹑首尾地势陜东西江汉饶风雨关山盛鼓鼙离忧各易老秋意欲凄凄  

忆和  

楚泽茫茫白芷生春风红树语流莺高楼不见千岩路落日空含万里情  

雨后登坐啸亭  

风卷高花舞成雪雨滋芳草緑侵云层轩独立时惆怅淮北春光过五分  

黄蔷薇  

緑叶黄花相映深水边台畔结浮阴何人解赏倾城态一笑春风与万金  

始秋  

秋色忽已改旅程殊未央水云含变态山雨送凄凉杳杳青枫暮菲菲白芷香多才悲屈宋揺落近沧浪  

山寺  

野竹檀栾翠孤峰杳霭青山楼随诘曲石路上青防云色移时合钟声隔寺聴似闻堪避世游子未尝经  

琵琶亭  

江头明月琵琶亭一曲悲歌万古情欲识当时断肠处只应江水是遗声  

野望  

江水不可越扁舟浮夕阳高秋露寥落逺树出毫芒涧水清兼浅山苖緑映黄渔翁岂招隠何待唱沧浪  

西域请平  

西域请都防崆峒献凯歌两阶曾羽籥万里肃山河甲第旃裘小春宫苜蓿多雌雄双匣剑弃置欲如何御戎传上防不战屈人兵遂断匈奴臂何须万里城出车非逺畧高枕得升平战骨翻空死吁嗟壮士名单于贪汉物中国避天骄赐予金银贵行来玉帛遥悲伤贾太傅感慨霍嫖姚恸哭将辞第英雄未可招  

椶榈  

纛影毵防竿影直雪中霜里伴松筠可怜憔悴凌云色还是昂藏独立人  

观南戍士卒作乐  

箫鼓军中乐旌旗嵗晚过激昂双剑舞慷慨万人歌睥睨荆衡小腾凌虎兕多北风随杀气横絶洞庭波  

风雨寄张野人  

风雨初开泰云雷未厌屯泥深长闭戸谋拙苦忧贫狼籍千株雪空亡一半春仍愁三径里草色断幽人【张好周易阴阳之説故诗有泰屯狼籍空亡之语】  

杂诗二首  

凿井取泉饮上山采薇食岂不信憔悴所愿皆我力泉也非难致薇也不易得志士耻徒饱众人苟所获牺牲畏刍豢樊笼害羽翼晤理宜在早无为晚更惑  

道薄徳亦散功名为时须用力世所贤守正众云愚智者竞蒿目小人复迩图悠悠三季后此风益已渝安知治末病防痔而多车尧舜无能名越哉已矣夫  

朱云  

志士不忘弃沟壑勇士不忘丧其元伏鸡搏貍狗袭虎感激只在精神存汉朝陵替外戚盛五岳振荡三辰昬臣强主弱上不悟廷中唯唯谁能言朱生节义埋金石面劾不避师傅尊愿求尚方斩马剑诛一厉百清其源天威振怒不我受利刃接颈雷霆奔当前折槛色不变命在顷刻谁攀援昔时仲尼鲁司冦七日行戮端乾坤嗟哉此生志不就防防后土埋其寃汉家社稷变王氏张禹虚防师保恩卓然先见在物表佞臣贬国谁复论我愿乘云款天阍巫阳掌梦招其魂立朝謇謇辨邪正无复奸防开幸门  

小园春日  

草色初新栁带长宿烟朝露湿朝阳东山云起西山碧南舍花开北舍香  

城南泛舟  

乘兴随所适出郊聊泛然清波能照髪白鹭巧迎船老树悲秋雨高风急暮蝉孤城隠不见落日暝浮烟不踏城南陌从春及素秋萧条非复昔顾盼莽堪愁白露蒹葭老清风兰桂幽佯狂惊楚俗应识棹夷犹高岸看为谷通波几覆城桧巢非太古野俗竞偷生雨逐行云过山依返照明楚歌揺落际更动北归情  

秋晴西楼【中秋】  

清风卷氛翳广野落秋毫木落山觉瘦雨晴天似高开窗置樽酒看月涌江涛高卧淹湖海非关气独豪  

题送亭别任回  

北飞鸿鴈南飞燕扰扰俱非自在身莫向孤亭南北望野花江草最愁人  

独酌忆和甫  

开窗一樽酒独酌静无言夕阳不可驻流水自东奔野犬迎虚吠舟人争渡喧怅然此时意不醉已消魂  

闻圣俞移官霅上以便归养  

亲老不择禄此心如古人戴星捐吏事戏防过乡邻若下开新酌汀边咏白苹醉吟俱入手亦未负青春  

晚凉  

楚山何处雨天气晚来凉返照原野静清风松桂香高楼半云雾远水入沧浪幽意惊飞动真凭酒散狂  

城南晚归  

高秋变揺落逺水露澄明飞鸟江中堕孤帆木末征逆风吹帽侧疎雨逐云行兴尽聊当返途穷眼自惊  

秋晚西楼  

微霜欲堕木叶脱积潦已收天宇清皎皎日华映林莽萧萧风色闭柴荆正怜戎马秋防塞何处悲笳暮绕城回首浮云满西北七哀还见古人情  

遣思  

淮上秋光凝客恨城头暮色隐斜晖独醒未必能胜醉逺望由来可当归  

观鱼台  

落日含古意高台多逺心鱼龙潜冻水蟋蟀有哀音江汉南浮逺关山北望深张衡四愁意歴歴起登临  

泛舟  

雪消泉似涨氷解舟可通操篙不惮冷环渚故无穷歌咏淹留日醉酣轻朔风何须万乘相始辨鸱夷翁寄王二十【先借王杜甫外集会疾未及録近从吴生借本增多王所收因悉抄写分为五卷又为作序故报之】  

昔借君家杜甫集只缘卧病不曾编近从霅上吴员外复得遗文四百篇夫子删诗吾岂敢古人同病意相怜【子美亦有肺疾也】新书不识传将去怅望秦城北斗边  

闻徙关中兵备河东【壬午嵗】  

边兵絶当路戍卒下河源烽火飞狐口旌旗积鴈门和亲故下防薄伐本中原谁断匈奴臂非无国士恩  

雪后登观风楼  

雪带郊原濶城横碧玉齐夕阳寒似落逺树望如迷旅鴈晴更急栖乌饥乱啼彊歌非郢客竟日恋危梯  

观陜西图三首  

险固非天意承平厪主忧三年劳将帅万里问旃裘尚记安西道空悲定逺侯大河知所向日夜正东流忆昨传消息兵来渭水旁信知秦地险未觉汉兵彊青海通西域长城起朔方分明见地里怅望隔要荒乘槎汉使者聚米马将军关塞他年阻河山此座分悠悠伤战骨处处怒妖氛未分儒生老深希笔砚焚闻韩范移军泾原兼督关中四路【癸未】  

泾原非逺畧韩范各名卿地尽三秦国身当万里城指麾沙漠静谈笑铁山轻报国心如日忧民病若酲终军材冠世汲黯直知名风雪随车骑鹰鹯起斾旌年年战频衂事事泪堪横会刷苍生耻重看铸剑耕  

九日【时保州军乱杀守尉河北置烽火夏台未平关中防秋】  

采采黄华菊飘飘阊阖风醉从纱帽落兴与古人同北岳烽烟隔甘泉候骑通悲歌伤逺目不独为青枫  

寄隠直  

江汉相思山万重君家少【阙】定西东年华过去如流水心事差池似老翁一世共争蜗角上微生分付酒杯中途穷何必多垂泪吾更防防笑阮公  

重伤胡二【前寄诗与因甫至而因甫卒使者不能以予诗送其家遂复持回予甚恨之作此诗也书云因甫死后其妻生一女故末句及之】  

今日寝门侧涕流予不堪伊人竟长逝回使返空函如觉知音絶深怀挂剑惭仍闻身后事生女不生男  

梅花  

泽国春还早山梅臈竞花缤纷迷雪意浩荡逼年华驿使红尘逺江风短日斜芳菲恐易失愁思乱悲笳  

至日登楼  

南极阳生天地新高楼气色已含春得无鸿鴈翻归翼应有龙蛇动蛰鳞亦复尽云占楚嵗不辞为寿引湘醇甘泉从祀谁能赋怅望勾陈拥北辰【是日上亲郊】  

雪后  

飞尘暂消息春意日冲融野水涓涓緑林梢靡靡红跃鱼轻泮冻鸣鹤舞和风出处惊时节悠悠看嵗穷  

春阴  

江上浮云聚城中暮景兼东风酒味溢小雨客愁添寒色端侵牖斜阳不满帘滞留成楚老卑湿意无嫌  

初晴  

雨余春更好日出望还新暄鸟啼惊客林花笑向人年华如过鴈世事剧飞尘置酒陶嘉月滔滔醉任真  

和杨备国博吊屈诗  

知音不恨远异代或同声灵魂自识路幽遇亦含情往记识杨子临渊悲贾生高文激頽俗会使众人清【杨前嵗中梦作此诗后数日诏除秭归守既署事过谒屈子庙想见物色如梦中所观作文祭之刻于石】  

渔翁  

白头老翁披败蓑求鱼终日罩淮波波深水濶望不絶网目虽繁能几何大鱼鳣鱏入渊底小鱼鲲鲵登网里手皲足趼吁可怜何不为网大如天  

## 两宋名贤小集卷五十四  

宋　陈　思　编  

元　陈世隆　补  

公是集【四】  

庶几堂雨夜偃几作  

短夜摧微月流云湿太空萧萧筛竹雨飒飒舞松风形影明灯里欢娱隠几中吾衰傥未甚正复梦周公  

寄圣俞  

徘徊帝城里独咏有所思故人昔别此秋风今若兹流水去不已新鸿来有期寄声可相及见慰天一涯  

离京后寄贡甫隐直【哉生魄后一日雨中作】  

清川如带屡回环信宿犹居百里间敢恨淹留同杜渚正怜风雨似梁山月残虚魄无由共雪映高楼不可攀却怪梦中翻识路化为蝴蝶一飞还  

壶公祠大树  

若人既羽化伊树亦千年委榦龙蛇蛰【此树枝反下入土中】交阴孔翠鲜流光驹过隙浮世海成田信有壶中药能移物外天真游邈何许神理直茫然会见辽东鹤悲歌感市【壶公所居近市今此树乃在郊外非汉时城邑也】  

芷亭  

借甚离骚后芬芳楚泽滨移根烦老圃比兴得佳人秀色谁与玩清香不自珍吾庐故可爱况及物华春  

鼓角楼宴席  

周城百雉拥中军阿阁三阶丽白云燕雀总知依盛徳山河相与助雄文【此楼府公作自为记】轻裘缓带居多暇防酒嘉肴客易醺还识魏牟懐北阙正逢长日扇南薰  

奉天门观流水  

流水回环萦雉堞乱山苍翠拥层楼会将緑蚁消长日幸有高风送麦秋  

鼓角  

落日孤城闭高风暮角愁边声乱归马物色向清秋尚有单于怨仍传出塞忧时平翻感激不语看层楼  

临波亭  

緑杨芳草旧无蹊竹坞花源敌剡溪水影时翻高槛动天形畧抱郡城低逢迎野兴鸥双下防缀春愁鸎乱啼宿雨楚山云正满高楼莫上使人迷  

春晚  

芳菲不少住白日定空长庭树暗新緑春衣生晚凉悠悠向时节细细倒壶觞谁使风前絮来参醉后狂府公説牡丹盛开是日逼晚竟不及观  

落日含明艳轻风袭暖香传闻乱人意想见弄春光醉里嵗空晏愁中夜未央异时惊丽絶秉烛正难忘  

夏日上府公  

红芳过尽緑阴多索寞无如长日何午影迟留成蕴暑薫风飘荡作清和梦余欲验松生腹碁罢真如斧烂柯还想高吟酬美景讼庭岑寂长青莎【府公有诗云高吟酬永昼痛饮叹华年故及之】  

寄襄阳舅氏龙图  

虎符龙节镇方州天禄先生尚黒头南纪山川殊壮观高阳宾客故风流沈碑几处书遗爱非土他时更倚楼想咏五君夸屡荐为凭三鸟寄绸缪  

登东城楼【时与李支使棋】  

高楼望不极野兴逺相随宇宙一长啸山川多所思薄寒才胜酒短景不禁碁俯仰哀羣动辽辽见尔为  

开竹下小迳招君章  

翠竹先无数萧萧一迳新阴繁催短日地僻断飞尘磐石能容客幽禽不避人君能烂漫醉当及七贤真  

瑞竹【双榦同本因以瑞名】  

耸节偶相望雪霜终不迷应将古人比孤竹有夷齐偃师驿观先帝所植两松及钱丞相壁记  

华封耆旧望车尘故以青松祝圣人云去帝乡桑变海旧枝重叠长龙鳞  

寄题歙州流杯池  

公子爱客意高山流水间清波无断续翠斚自回还野兴四时得棠阴终日闲何当竹林赏醉耳聴潺潺  

凉夜  

疎雨洗明月清风生晚凉动揺星辰影泛澹河汉光萤变觉草腐虫吟知境荒端忧易遽感不眠疑夜长  

墨竹  

羇游念此君子墨慰幽人洒落不经思篬筤如出尘交加月下影浓澹雾中筠试作吴山想萧萧意亦真  

秋雨  

采萧逼嵗晚飞雨度高云暝色空窗见秋声坠叶闻过云低似灭逺岫望如分蟋蟀悲【阙】织轻丝竞欲棼  

小孤山  

惊波触南崖反怒射北壁苍山相与排所谓小孤石蟠根万仞渊耸角百丈碧祠堂豁精严行旅进粉泽或云妇女神肸蠁颇有迹吾知定名意似欲旌介特流俗失其真传闻莫开释居人私其利祸福妄损益竞为媢妒説以诬聪明徳先王秩山川礼典有庙食柰何媚于灶屈已忘正直吾欲为小孤作书解行客复恐不见从嗟哉世多惑  

杂诗效玉川体  

毁巢凤不至竭泽龙不游贤者有所归得非龙凤俦周公下白屋圣徳被九州赵禹谢宾客汉朝以为优浇淳不相袭用舍何其缪苟徇一身利不为万姓谋哀彼枤杜诗死生遗道周  

示张直温  

筑山必使高凿井必使深百工戒浅近盛徳羞浮沉焉有尺寸枝能栖垂天禽焉有升斗泉能容横江鲟借兹喻物理足以开君心隘在容不足弱在力不任大道如路然固无古与今  

西楚  

楚割淮西自不轻元王宾客亦洪生重捐醴酒延高士末路翻亡五十城  

袁本初  

横刀长揖紫庭中健者寜须属董公郿坞然脐真假手始知天下有英雄  

周节推移曹州此君凡换五幕府  

珠履幕中客栖栖亦倦游劳歌一长铗歴聘五诸侯捧檄为亲喜问津轻旅愁谁怜在陈士无友重悲秋  

澄心堂读许浑以下诸诗  

许浑死后三百年长啸空堂览旧篇落日孤城曾不改曲池高榭复依然尘埃蹔憩道路客文雅相追今昔贤鱼跃鸟飞殊有意卜居仍欲近湖边  

送杨景修秘郊归  

武陵曾孙尘外仙手携桂枝归故山夸乡始信一经是衣锦不须三组还蓬莱观尽聊复尔枳棘栖鸾殊未然野人放荡辱先进慙愧竹林诸阮间  

怀陈州旧居所种桐寄黄翁  

忽忆南轩树春风空复来陈亡韶已矣孔老凤悠哉不作沟中断应随爨下灰旧居阡陌并君到为徘徊  

月夜  

月出浮云尽风生中夜清星辰竞揺动河汉湛虚明老树稀疎影惊禽断续声秋怀先已乱蟋蟀更宵征  

荷华  

水国非人境芙蕖五月秋乱香清宿醉浓艳破征愁鱼戏都堪数鸥飞絶自由会须穷一赏诘曲任扁舟  

七月二日  

西风进庭树天气飒然秋山雨才成润高云澹不流平分感一叶远兴忆扁舟蟋蟀何须急羁人始欲留  

戏和同年时在荐福寺  

逃暑涓涓洒开襟细细风过云催急雨落日澹秋空树影经行熟泉声笑语通少年兴不浅寜与老人同  

送王子直还斤沟  

薄薄云蔽日凄凄寒中人飞飞燕归蛰漠漠鴈来宾送子独无友悲秋空病身登山复临水便觉二毛新重到谢氏园亭寄裴博士俊叔王主簿宗杰时裴往淮南王诣京师  

徘徊逺林下幽草为谁芳前日同游客今朝俱异乡东风虽澹荡陈迹似凄凉何用江千里春心故易伤  

泥雨早朝  

云气卷舒东复西月华明晦晓兼迷正怜盛服坐假寐何处苍蝇来误鸡高卧山林劳梦想出门冠带混涂泥人间气味故易厌岂若从容归治畦  

送隠直辟青州幕府  

全齐七十城表海寄名卿开府驰羔鴈除书得俊英借筹心感激凭轼气纵横浩荡军中乐从容稷下生士由知已用禄以及亲荣送别羞长铗能无归去声  

和章伯镇  

南上湘潭谁记初北还宣室受厘余共怜贾傅才无敌真作扬雄老著书调笑羣驺饥欲死去来千骑乐何如洞庭木下鲈鱼熟三叹新诗重起予  

寄刘景烈【前寄新诗未寄答移高阳关部署】  

汉设重关斥塞垣诏移飞将防秋屯胡人无复窥南牧燕客时应祭北门清酒肥羊宴长日轻车精骑猎平原少年真得军中乐沉复诗书盛讨论  

贺司马君实河济川得厐公炭  

上府爱才天下闻两君素出将军门欲正大炉慰民望预排寒气作春温不烦束緼资游説聊取优贤报国恩自笑野人卧穷巷负暄方拟献天阍  

独宿直舍  

谈笑从容宫漏稀高轩去尽揜重扉风含玉宇霜威劲月堕窗疏烛影微周卫相望喧夕警炉香不断防朝衣尘躯更作仙山峻旅梦端从江海归  

送同年王殿丞知鄞县  

同日大梁客共登青云梯逢时方跃马从政蹔驱鸡万水会东海千岩开剡谿逺游极壮观肯为簿书迷  

奉同邻几咏雪  

侵旦满城雪从天万里风阴沈朝日变惨澹宿云同径渡胡沙逺羣飞海上空崩腾兼上下晃失西东帝所银为阙河滨贝作宫瑶林高不及璧水濶无穷巨丽神仙境精微造化工霏花争烂漫喷雾极溟蒙扫洒埃尘豁包含物象充牛衣愁病客鹤发似衰翁侵冒貂愈黒凭凌火似红厉威深刻轹正色坦昭融妬舞多珍【阙】迷羣有断鸿阳微怯频复阴老恣骄雄蔀屋贫奢等辉窗书夜通嵗华惊朔易古老识年丰占赋慙宾右闻歌慕郢中闲门徒自喜乗兴力难崇  

再和邻几  

沍寒调暮节大雪冒神州气象昏千里光芒混六幽渡前蚊过日陨旷叶惊秋烟素长谁引云罗薄自浮势轻低更起影乱去还留土石均仁覆珠玑共暗投围城明组练格野乱旗旒模象羣形富牢笼众险周履空谙曳縰骋望快登楼栖璧含珍带装帘耀宝钩润应河泽此甘岂井泉侔万物纷同态繁阴惨共愁波声增渤澥原色借来麰邀醉时【阙】雨欺贫屡洒裘驱除夏虫尽排迮楚【阙】收人谢泥涂辱家成汗漫游画图饶粉垩比兴极歌讴积久风逾厉消迟嵗聿遒短材非子敌秘思为君抽高韵侵梁郢烦言不可詶  

直舍竹下残雪二首  

阿阁三阶敌井榦宫墙十仞逼云端故留残雪侵春事欲侔孤篁老嵗寒  

重叠空阶委玉尘萧疎碧篠冻浮筠地寒自称孤高节不共阳林竞早春  

送鼂殿丞佥判郑州  

世徳缁衣美天伦玉树温于君如旧识赠子欲奚言东里贤能宅成臯战伐源从容访耆旧遗迹尚多存  

送洛南周寺丞  

不知商洛道空慕紫芝歌从事老将至送君情独多双鳬尚方去驷马故乡过想见挥弦乐春风初扇和  

送邵武张学士  

待诏频穿履承明厌直庐一麾从此去千骑上头居嵗事畬田早风謡鴂舌余班春急乗传知不为鲈鱼  

雨中北轩晚寝  

树色禽声相与闲吾庐仍共一枝安浮云蔽日绵绵雨积水婴城惨惨寒还恐百芳从此歇不知后土几时干闭关高枕交游絶一梦江湖意绪寛  

戏作  

仙家千载亦何长人世空惊日月忙洞里桃花莫相笑刘郎今是老刘郎  

文章落笔有谁先坐上诗成海外传明日帝京应纸贵开帘却扇有新编  

## 两宋名贤小集卷五十五  

宋　陈　思　编  

元　陈世隆　补  

公是集【五】  

月夜独酌  

凉月被云涵碧霄暂怜尘宇断尘嚣露飞向树光明灭风度疎星影乱揺惊鹊似投人处息暗虫无恨嵗华凋短歌薄酒清辉里百感先秋不自聊  

咏亭前箭竹  

冉冉东南美托根那在慈鳯凰不可待嵗月方屡移非复山林意空余霜霰姿清风有时至独与幽人期  

五月望日赴紫宸谒待旦假寐  

半夜北风天反寒倒衣惊问紫宸班云容不辨隂晴际月色犹迷爽晦间独聴鸣鸡识钟漏正怜残梦失江山濯缨簮笔初无补空愧纷纷数往还  

月夜期江梅两君不至闻在李二审言家饮  

日入更洒扫翛然庭槛空酒杯落明月白羽来清风佳兴自不浅幽人无与同徘徊卧林下重露湿兰丛  

和直儒夜凉  

急雨逐云过防风吹月生寥寥天宇濶粲粲葛衣轻展转漏将永昭回河正横秋槎旧有信忽忆泛沧瀛  

同持国过江十新作池塘亭  

筑榭因髙栁疎泉激浅沙登临容展席游泛足浮槎露盌涵醇醴氷盘饷美瓜爱君难兴尽未醉惜还家菡萏千枝发池塘五月秋香繁初过雨影密欲藏舟鱼跃知人乐鸥飞为客留江湖未成往愧此意悠悠吏隠由来事郊居故自宜池台随意定泉石象天为珍树移时语清风竟日碁市朝情久厌野老不相疑  

和永叔禁中对月  

珠宫银阙閟金銮独得清辉尽日看冷夺雪霜深刺骨莹分毫髪凛冲冠通中梦觉炉香断方底封余玉滴干佳句密传天上景世人空仰白云端  

又和忆幽谷  

早闻幽谷未曾窥翠碧清泉入梦思到眼惜无名手画醒心欣得醉翁诗种花旧比甘棠树刻石今成岘首碑使我一麾从此逝胜游当不减君时  

驾幸飞山教塲阅武侍宴  

冬令三农毕时廵万乘行川原分壁垒貔虎望麾旌王气云成殿天光日绕营风随鼓桴急尘絶马蹄轻发石机投短抨弦火激明响振摧烈缺影堕落欃枪令下疑霜肃恩加挟纩平搴旗轻俯仰夺槊妙纵横壮士前歌勇儒生从观荣炙行烽燧举觞溢海涛倾清道遥传警鸣鞭夕向城欲知威畧逺区外詟天声  

北轩手种竹两竿近辄有甘露降其上作示同舍  

秋来手种竹憔悴不成林从此雪霜晚空惊孤直心如何沾瑞露似欲慰穷隂珠华粲将坠玉色润还深含春乍荏苒戴日尚萧森元泽非人力樵苏无见侵  

刘永年部署清防堂【文丞相为作之】  

汉廷谋帅用诗书丞相今来握虎符帐下偏禆皆缓带军中谈笑亦投壶故开广榭宜高会自有清泉入座隅三辅衣冠献謡俗五陵豪侠壮规摹椎牛洒酒捐长日急管哀弦舞艶姝射取天狼作干豆莫推卫霍擅西都  

送李留后守东平  

少壮去人如水流似君那作侍祠矦高谈每及功名际出守真寛圣主忧麾下百城包海岱道傍千骑拥貔貅家声时论俱辉赫世将寜为好畤羞  

十二月二日  

十月黄河氷未澌栁条若若草离离寒蛩逐马声相续都似江南秋半时  

朝谒信武殿二首  

旌旗千里自天来投防黄河余马回圣主缉兵方外服东廵日观望蓬莱  

天下安危寄老臣幄中谈笑静边尘丹青未备云台像防管犹悲道路人  

魏文帝  

江水由来一带横魏文何事畏疑城不应天意分南北自是无人敢请缨  

武皇  

武皇英气古无俦解道平城遗朕忧汗血龙媒十八万单于台下猎清秋  

杨无敌庙【在古北口其下水西流】  

西流不返日滔滔陇上犹歌七尺刀恸哭应知贾谊意世人生死两鸿毛  

自入北界候迓者供帐每进益恭少尝至契丹者皆云异他日示陈副使希元  

和亲虽复用诸儒圣徳由来感格天子今成大父行匈奴自号儿单于候人守燎圉马渤海西道奚前驱塞外始知汉使贵留犂尧酒直区区  

隂山  

隂山天下险鸟道日棱层抱石千年树悬崖万丈氷悲歌愁倚剑侧怯扶绳更觉长安逺朝光午未升  

鐡浆馆  

稍出卢龙塞回看万壑青旷原开碛口别道入松亭【此馆以南属奚山溪深险以北属契丹稍平衍渐近碛矣别一道自松亭闗入幽州甚径易常秘不欲汉使知】猎马寒随草奚车夕戴星忽悲田子泰寂寞向千龄【奚人以车帐为生昼夜移徙】  

富公老人臧用自云本京师兵士咸平中没番五十余年矣  

白髪衰翁双涕零曾随诸将战咸平一捐北鄙迷归路却问中华似隔生思报汉恩身已朽耻埋泉壤死无名今朝纵观非他意得见官仪眼自眀  

麃子岭帐馆寄隠直  

离肠易感嵗华催更席龙沙望紫台持节不眠宵自永聴笳无亊泪空摧扁舟何处山隂雪驿使他年岭上梅欲寄一书愁已乱天边应客星回  

寄书  

瓯脱逢归驿作书慿寄声那知梦识路先入大梁城  

留别永叔  

回车欲度幕南庭此地那知眼解青老觉鬓毛俱种种醉看风物尽防防平时恸哭休论事逺别悲歌更忍聴且共春风同入塞忆君时计短长亭  

逢范景仁李审言二谏议  

怪来原隰满光华不意相从天一涯久别班荆情未易少留空葢日倾斜山连木叶千峯雪地逼龙城万里沙深愧壮心轻逺适自嫌憔悴聴悲笳  

过中京走马上平安奏状  

驱车终嵗极河源【庭在潢水北自云天潢也】状奏今朝叩帝阍目断白云浮魏阙心先飞骑向中原揣摩讵试衡人术感激空衔国士恩犹使匈奴戴黄屋南归慙吊陆生魂  

朱桥【鹿儿馆前】  

朱桥栁映潭忽见似江南风物依然是登临昔所谙犬声寒隔水山气晚成岚留恨无人境幽竒不尽探十二月二十七日宿栁河闻永叔是日宿松山作七言寄之自栁河直路趋松山不过三百里然讳不肯言汉使常自东道更白隰长兴折行西北屈曲千余里乃与直路合自此稍西南出古北口矣  

相望不容三日行多岐无奈百长亭欲知河栁春来緑正似松山雪后晴  

檀州【正月二日】  

穷谷廻防尽孤城平望遥【自古北口山至都尽】市声衙日集【此州衙日市集】海葢午时消【每旦海气如雾至午消尽土人谓之海葢】冠带才通汉山川更入辽春风解氷雪最觉马蹄骄  

红玉谁家女【燕中记见四首】  

红玉谁家女双瞳如水流映花防汉使不觉坠搔头红玉谁家女明艶夺青春羞人不得语含笑却成颦翠霞金缕衣独立翳斜晖无奈春风荡吹人只欲飞春风能吹衣不能解人意使我为朝云与君从此逝  

冀州正月十六日饮席  

月缺雪残云乱飞千灯相照续长辉寒欺短夜禁杯酒春入东风试舞衣老惜佳辰经嵗得醉惊陈迹出门非渔阳鼔节尤悲壮知我新从万里归  

雪后城上  

雪后原野旷春生风气和霭霭林表色辉辉地上波形开境逾静望逺意更多年华适可玩不醉将谓何  

登平山堂寄永叔内翰  

芜城逺地隔人寰尽借朝阳万叠山江气横朝飞鸟外岚光平堕酒杯间主人寄赏来何暮游子消忧醉不还无限秋风桂枝老淮王仙去更能攀  

和贡甫游禅智寺  

崇冈斗上半浮云行绕芳丛日已曛防顶川原眼中见扬州歌吹竹西闻荒王重壁台先毁古佛双林火亦焚会防旃檀重满地莫悲麋鹿向成羣  

后土庙琼花【庙吏云近嵗开花絶少比旧憔悴】  

繁香簇簇三株树冷艶飘飘六出霙移植天中来几日欲防憔悴老江城  

无双亭观琼花赠圣氏  

东风万木竞纷华天下无双独此花那有雪霙凌暖日不为琪树隔流沙祠成寂寂春空老江雨防防日易斜仙品国香俱妙絶少倾高兴尽流霞  

四月见梅花作  

腊前芳树暑前开笑忆周南摽有梅玉色还如雪中见天香不减岭头来黄鸎未识休频顾粉蝶初逢亦自猜应与灵芝共三秀碧城瑶圃隔尘埃  

送张奕进士归广徳省亲  

南北旅游三十年相逢依旧孝亷船千钟不洎今吾老羡尔归安二顷田  

园人献芍药  

淮海由来草木夭春工殊复自娇娆始知隋苑多佳丽未觉吴宫久寂寥氷雪肌肤明绰约云霞衣服润飘萧一枝漫取堪谁赠老去风情不自聊  

雨后回文  

緑水池光冷青苔砌色寒竹深啼鸟乱庭暗落花残  

转运沈郎中归和州墨墅堂  

宝轴牙籖三万余中园华宇廕清渠风流复见郊居赋荣观归乘使者车俯仰江山乐无有优游文籍昔谁如何当去此从君语尽得平生未见书  

城楼  

新晴强人意步上西城楼云烟开井邑绮绣错田畴离离麦就熟翳翳桑尚柔怀归感初服览物怅淹留  

得贡父巢县书云阻风  

别离常作恶衰老异他时望望风波苦悠悠儿女悲江空人迹絶天迥鸟飞迟若复无双鲤何由慰我思  

雨中闻钟  

踈钟不隔雨迢逓入重城倦客未能寐归鸟初不惊霏防随暮色飒沓隠秋声帘幕鲜风起明朝应早晴  

喜晴寄彦猷  

积隂向十日不见江南山何意浮云尽依然庭户间芳草晚已歇瑶华初可攀故人在逺道怅望凋朱顔  

与杨十二延平同登城东门  

緑树浮萍合青山畵障开登临共今古壮观杂欢哀长日消碁局防风强酒杯浮云满西北容易雨飞来  

城下种竹今春极有佳笋  

环城密篠旧檀栾春笋新成几万竿池上龙蛇惊蛰起军中矛防绕营防鸟啼窈窕千重碧风过萧森五月寒缓帯轻裘客自暇履綦多向此林端  

## 两宋名贤小集卷五十六  

宋　陈　思　编  

元　陈世隆　补  

公是集【六】  

蚁鬬  

扰扰嗟何急营营若有侵由来穴知雨非尔旱为霖王伯彊并弱兴亡古到今愿君推达观安得异机心  

防雨登城  

雨映寒空半有无重楼闲上倚城隅浅深山色髙低树一片江南水墨圗  

中秋见月  

防风送雨江南去凉月衔云水上来暑气顿除秋暗入忽疑浮汉弄槎回  

雨中送孜入京兼寄诸亲旧  

江外五年别斋中三日留何能慰衰疾正足乱羇愁泽国时雨淮山桂树秋思归与招隠一一谢交游  

珍簟  

珍簟平铺水珠帘半卷风劳生髙枕里多事剧碁中性癖非朝隠民淳赖嵗丰翛然对松菊但觉讼庭空  

晒书【先祖赐书法帖甚多】  

藏书不满万幽蠧亦时除上有朝廷副多从秦汉余山川迷禹穴云海隔昆墟持此贻清白归为林下居  

墨云  

屯云望如墨万里横空浮白日变夜朱明成素秋疾风动屋瓦急雨落河流俯仰骇神化精防难与谋  

蝉  

防躯定谁恨清啸不知劳屈宋悲秋苦夷齐卧隠髙风林含咽絶露叶动萧骚何必催揺落人今已二毛登扬州城北门予昔侍亲寓居此城下驿舍十八年矣怆然感动  

昔钓城下水今来十八年居人几能在里巷独依然手种成乔木躬耕有废田悲歌顾千骑不觉涕沦涟  

临雨亭  

秋至感人思登临成惘然浮云帝乡外落日古城边归燕声相别幽花色可怜名山负独往触物见徂年  

劝耕亭晚望田家作  

田庐非一处小径自相通日下耕钓息林边言笑同此虽人间俗独有方外风吾愿毕婚嫁还从击壤翁  

和少述题虎丘二首  

吴墟秦烬灭遗踪谁见千岩鏁梵宫化作楼台双树外密移天地一壶中石形虎踞森相向剑气龙蟠冷射空羁宦无由蜡山屐因君诗句梦江东  

昆阆乘沙不可攀蓬莱徙海去无还寜知胜絶神仙境近在青林绀宇间  

自淮南迁东平移后土庙琼花植扵灈缨亭此花天下独一株尔永叔为扬州作无双亭以赏之彼土人别号八仙花也或云李卫公所赋玉蘂花即此是聊以小诗记其所从来  

淮海无双玉蘂花异时来自八仙家鲁人来此天中树乞与春风赏物华  

谿上避暑  

滴沥松下雨清防萍际风欣然此时赏我与斯人同倦鸟堕水上游鱼翔鉴中不言阅羣动未觉幽兴穷  

王屯田归望山别墅  

岱隂宿雨霁汶北秋风过独往余所慕躬耕人谓何林间鸡黍其日暮渔樵歌却望青山郭应知惆怅多乐郊陈渔台下柏林中结茅作小亭命曰幽素本懿臣刑部之书也  

结茅更何好列柏自成林素履宜独往幽人欣宿心炎晖翳羽葢清吹和瑶琴稍与事物逺忽如丘壑深良无山水乐安得契知音  

董相  

江东治后守胶西衮衮诸侯等弃之为问平津相天下尚开东阁欲賔谁  

受诏候代先遣家人南归后一日寄内  

年久渐难禁逺别宵长初信有相思天寒展转不得寐一夜风吹庭树枝  

丙申闰月领扬州与京师诸公别戊戌十一月受诏还阁首尾仅三年尔然原叔伯庸隠甫子竒公南清卿之翰昌言八人者皆已徂谢感之怆然作七言寄滑州正臣密学给事  

冠葢如云笑别时亦知陈迹易伤悲归来未似钟山醉零落多扵邺下诗人事可怜驹过隙秋风几许鬓成丝何须更聴山阳笛欲近西州涕自垂  

汾州有唐大厯中崇防公主嫁回鹘时手迹在石壁上李山甫作七言诗并刻之子华永叔内翰皆继其韵亦同赋【本仆固怀恩女托名帝子与解忧事同】  

锦车西去水东流汉节何年送解忧独上青山自惆怅彊歌黄鹄少淹留遗踪不逐哀笳断丽句空增北渚愁君念平城三十万谋臣竒计已堪羞  

白登  

白登计秘自堪羞相印犹归曲逆侯安用熊罴三十万平城更遗子孙忧【武帝诏曰先帝遗朕平城之忧】  

饮子华家醉翁不来令蘂英弹醉思仙  

翠眉红袖拜尊前撩防春声入四弦坐少车公还不乐为君重奏醉思仙  

锁宿礼部中夜口号  

浮云不动月防明锦帐香寒梦易惊犹觉春风花未发独闻宫漏出重城  

斋满二首  

长日薰风春欲回啼鸎鸣鴂乱相催不嫌栁絮都飞尽惜许酴醿取次开  

白日不知天上乐残芳可惜逐东风谁家酴醿花正发走马平明防醉翁  

集禧斋宫雨后  

雨余风露似清秋灯烛愔愔十二楼高枕江湖时独往卷帘河汉正西流人间浪逐颠防客物外初知汗漫游拂露却趋青阁路蓬莱回顾五云浮【是日事毕仍赴早朝】  

同梅二十五饮永叔家观所抄集近事  

陶公一亩宅尤爱北窗风心逺地成僻客来樽不空观书太史氏全性市门翁予亦何为者扵兹清赏同  

俞氏甥及第后赴寿春尉送别  

尔门大父行俱是云霄人诸孙自骏骨高第复青春试吏小山下还家芳桂新当成我宅相寜肯滞埃尘  

阁下紫防花  

宫中万年树天下紫薇垣此地飞尘隔经时绛雪翻幽香通复阁密影半层轩已后阳春节无辞白露繁  

探花郎送花坐中与隣几戏作五首  

两郎探花如顾山红紫黄白俱可怜春风过此即扫地尔复碌碌慰眼前  

两郎放荡不自羁春物寂憀寜得知能读离骚饮美酒头白衰翁殊复竒  

春服始成天气新沂水风起如鱼鳞由来舞咏吾与防童子与公凡几人  

溱洧芍药堂背萱浓红柔緑相映繁郑卫之风久寂寞坐无诗翁谁使言  

酴醿蔷薇香最竒古人不闻今始知世间此軰复可限零落深林方足悲  

答景彞对月  

正惜蟾蜍沈夕霭忽传钟鼓送秋晴浮云四卷无余迹斜汉西流亦自明危槛钓帘吟独夕薄衾髙枕梦逾清幽兰佳菊霑新露的的珠华满翠茎  

客有遗予注辇国鹦鹉素服黄冠语音甚清慧此国在海西去中州四十一万里舟行半道过西王母三年乃达畨禺也  

四十万里外孤舟天与隣应夸王母使更过越裳人素节宜姑射黄冠即羽民那将陇禽比潇洒絶埃尘  

灯花  

寒灯不及隣花艳竞争新重叠芝三秀分明桂半轮东风谁变律芳意自惊春留玩堪通夕长眉莫效颦  

聴女奴弹胡琴  

女奴能为马上曲一弹一弹复一弹我醉已眠都不醒半天落月防霜寒  

鷾鸸巾【余率意作之以便当暑其形制如燕也】  

逺思意而子因作鷾鸸巾处世本遗物全生反近人轻凉便肌髪潇洒外埃尘山林有独往此亦陶唐民  

圣俞挽词  

孤宦众人后空名三十年交游一时絶诗笔四方传归旐江湖永藏书日月边应封史通子他日慰穷泉  

过湖城诵隽不疑传作一首  

北阙公卿如堵墙谁持一语判兴亡君知京兆人无及正用春秋侍帝傍  

同河中府佥判刘状元延平访华隂云台观陈抟先生故居是日云雾不尽见诸峯  

平舒道士望三峯翠出浮云几万重过客仍迷五里雾真人与致二茅龙  

正月初五日杜城集  

雪霁春容满旧都寻春写鞚杜城隅氷消流水相萦帯日出南山半有无往事废兴悲故老扁舟沿泝想江湖路人应笑山公醉此兴由来属我徒  

答校书郎孙侔少述  

金华劝讲愧通经铜虎分忧强请行千骑亦知翁子贵一麾谁觉仲容轻西賔落莫空遗俗北斗阑干有旧城欲作歌秦无与语故人高论久盱衡  

和御制后苑赏花钓鱼诗  

四照繁英拂槛开九重芝盖赏春来卿云共和光华旦瑞露偏凝沆瀣杯池藻跃鱼波淡荡林光倾日景徘徊淮阳闭阁头今白梦绕钓天惜未陪  

兴庆池送客  

红蕖千顷合碧树百年藤长日宜沿泝清风破郁蒸别离情易恶衰老醉那能还望邯郸道悲歌不自胜  

送彭待制知瀛州  

赵北燕南如掌平定知台选寄长城雅歌不废军中乐缓帯能令塞外清倾葢由来欣意气着鞭从此想功名灞池送日邯郸道倚瑟空多惜别声  

戏题  

薄宦遭百舌不如归去来提壶沽美酒泥滑滑于苔  

独行  

南山半云雨天气杂暄寒野兴宜独往春愁无定端鸟声来静聴栁色入云防却谢芳樽酒悠悠谁与欢  

晦日  

是月佳辰胜兹游旧俗同会须陶一醉相与送诸穷江栁参差緑林花防染红春期犹大半作意竞东风  

风雨  

春光从此半无复强淹留风雨仍何急鸎花各自愁登临非故士揺落似清秋物物惊人眼应须与醉谋  

潞河【此水自代北来正为潞字疑赤狄婴儿所居近之】  

饮马长城行且謡雕鞍金勒映春朝潞河正月氷都尽不惜障泥走度桥  

立春后逰杜城陈丞相郊园  

韦杜胜逰谁可寻相君旧隠对云岑氷渠婉转蛟龙活霜竹参差孔翠深故老能言卧龙地儿童不用满籯金郡斋殊负青山郭空挹芳樽慰客心【古诗朝离青山郭暮宿青山上青山不可上步步常惆怅谢朓亦云不对芳春酒还望青山郭】  

## 两宋名贤小集卷五十七  

宋　陈　思　编  

元　陈世隆　补  

漫园小藁  

王琪字自君玉岐公珪之从弟也儿童时能为歌诗第进士调江都主簿上时务十二事仁宗嘉之歴修起居注盐铁判官判户部勾院知制诰会奉使契丹因感疾还上介诬其诈谪信州团练副使久之以龙圗阁待制知润州徙知江寜先是府多火灾或托以鬼神人不敢救琪召戒逻者作赏捕之法未几奸人诛之火患遂息复知制诰加枢密直学士知邓州徙扬州入判太常寺又出知杭州复为扬州润州以礼部侍郎致仕卒年七十二琪性孤介不与时合数临东南名镇政尚简静每疾俗吏饰厨传以沽名誉故待賔客颇濶畧间造飞语起谤终不自恤葬扵真州诏发真阳卒防其窆葢异数也  

秋日白鹭亭向夕有感  

白鹭敞西轩檐宇穷爽垲千峯若连环翠色不可解是时天宇旷六幕无纎霭金斗熨秋江素练横衣帯乾坤清且敛气象朝昏改芦花作雪风飞舞来沧海九霄汀鹭起万里樯乌快月上三山头鸟没横塘外苍茫洲渚寥错落星斗大开尊屏丝竹披襟向萧籁余生本江湖偃蹇欣所会清兴虽自废苦嗜亦吾累鱼龙慿夜涛四面忽滂湃安得燃犀灯煌煌发水怪  

咏玉蘂花  

玉蘂生禁林地崇姿亦贵散漫隂谷中蓬茨复何异清芬信幽逺素彩非妖丽苍烟蔽山日琼瑶为之晦嵗久自扶疎岩深愈凝请观唐相吟俗眼无轻视  

九曲池  

越调隋家曲当年亦九成哀音已亡国废沼尚留名仪鳯终沉影鸣蛙秪沸声凄凉不可问落日背芜城  

金陵赏心亭  

千里秦淮在玉壶江山清丽壮吴都昔人已化辽天鹤旧畵难寻卧雪圗冉冉流年去京国萧萧华髪老江湖蝉不会登临意又噪西风入座隅  

吴中晓寒曲  

大泽穹天莽同色碧瓦阊门晓花白石岩左右断行人洞庭一夜氷千尺曾持汉节单于垒北风如刀割人耳知怜冻足苦双摧一生不向遐方履慿谁赠我紫衣裘中吴风土清且柔令严气正天地肃长歌白苎临寒流玉兰酒熟金醅溢太白连云尚殊【阙】书半掩昼始开几日红梅断消息  

清辉殿观唐明皇山水石字歌  

皇家四叶恢圣功天临日烛清华戎汉条静治洽柔教老心稽古开神聪有唐英主称好文仙毫洒落驱风云壮哉山水有竒字焕乎八法存翠珉自从弃置咸阳道藓駮烟滋委宫草天开神賛会休辰甄收再作皇居寳如何沦弃三百春迎逢睿鉴来紫宸奎钩粲粲光华动羣玉森森气象新丹籞春妍瑞霭深文梁藻栋结芳林鸿翔鳯翥径方丈杯流泉涌防亲临鲰臣荣幸从金舆钩婉魂惊拭目初多慙揽笔非清藻唯庆千龄际帝圗  

无弦琴  

寂寞之淳音其为乐至深应嫌鼓腹者独自抚弦琴  

答永叔问  

班班疎雨寒无定皎皎圎蟾望欲阑应在浮云尽深处更慿丝竹一催防  

红梅  

馆娃宫里旧精神粉瘦琼寒露蕋新园吏无端偷折去鳯城从此有双身  

## 两宋名贤小集卷五十八  

宋　陈　思　编  

元　陈世隆　补  

安乐窝吟  

邵雍字尧夫卫州人也刻厉为学夜不枕席者数年有王豫者以师自居闻雍学易召而欲教之雍往见豫与语三日蹶然起拜雍尝适吴楚过秦鲁客梁晋而归徙居扵洛士人道洛者必过其庐与人言必依扵孝悌忠信乐道人之善不及其恶故贤不肖无不亲之其学自天地运化隂阳消长皆以数推之逆知其变世无能晓之者而雍内以自乐浩如也初举遗逸试将作监主簿熈宁初以为颍州团练推官与常秩同召而雍卒不起居洛三十年而卒年六十七赠著作郎諡曰康节有书十二卷曰皇极经世诗二十篇曰击壤集子伯温  

皇极经世一元吟  

天地如葢轸覆载何高极日月如磨蚁往来无休息上下之嵗年其数难窥测且以一元言其理尚可识一十有二万九千余六百中间三千年迄今之陈迹治乱与废兴着见扵方册吾能一贯之皆如身所歴  

和祖择之  

吾家职分是云山不见云山不解顔逰兴亦难分日限梦魂都不到人间烟岚欲极无涯乐轩冕何尝有暂闲洛社交朋屡思约几时曾得畧衣攀  

谢择之惠诗  

思深骨髓为慈亲义重丘山是故人归过洛阳旧逰地白云收得薜萝身  

观物诗  

地以静而方天以动而圆既正方圎体还明动静权静久必成润动极遂成然润则水体具然则火用全水体以器受火用以薪传体在天地后用起天地先  

睢阳五老圗  

政事浑如春梦闲人情嚣薄恶儒冠四朝遗烈承平日两世观风树大桓经济安民心不晦保全传嗣骨无寒乾元恰似诸公意符节还同一揆防  

复封诗  

冬至子之半天心无改移一阳方动处万物未生时酒味方淡大音声正希此言如不信更请问庖羲  

天道吟  

天道不难知人情未易窥虽闻言语处更防作为时隠几功夫大挥戈事业卑春秋懒乘兴出用小车儿  

莫春吟  

林下居常睡起迟那堪车马近来稀春深昼永帘垂地庭院无风花自飞  

闲吟  

忽忽闲拈笔时时乐性灵何尝无对景未始便防情句会飘然得诗因偶尔成天机难状处一防自分明  

观物  

万物备吾身身贫道未贫观时见物理主敬得天真心爽星辰夜情忻草木春自怜斵防后能作太平人  

仁术  

在昔贤君子存心每欲仁求端徒有术及物岂无因恻隠来何自虚明觉处真扩充徒此念福泽遍斯民入井仓皇际牵牛觳觫辰向来防楚越今日备吾身  

闻善决江河  

大舜深山日襟灵保太和一言分善利万里决江河可欲非由外惟聪不在他勇如争赴壑进岂待盈科学海功难并防川患亦多何人亲祖述耳顺肯同波  

秋日  

闲来无事不从容睡起东日已红万物静观皆自得四时佳兴与人同道通天地有形外思入风云变态中富贵不淫贫贱乐男儿到此是豪雄  

龙门道中  

物理人情自可明何尝戚戚向平生卷舒在我有成筭用舍随时无定名满目云山俱是乐一毫荣辱不须惊侯门见説深如海三十年前掉臂行  

史畵吟  

史笔善记事画笔善状物状物与记事二者各得一诗史善记意诗画善状情状情与记意二者皆得精状情不状物记意不记事形容出造化想像成天地体用自此分鬼神无敢异诗者岂扵此史画而已矣  

诗畵吟  

畵笔善状物长扵运丹青丹青入巧思万物无遯形诗笔善状物长扵运丹诚丹诚入秀句万物无遯情诗者人之志言者心之声志因言以发声因律而成多识扵鸟兽岂止毛与翎多识扵草木岂止枝与茎不有风雅颂何由知功名不有赋比兴何由知废兴观朝廷盛事壮社稷威灵有汤武缔构无幽厉攲倾知得之艰难肯失之骄矜去巨蠧奸邪进不世贤能摘隂阳粹美索天地精英借江山清润揭日月光荣收之为民极着之为国经播之于金石奏之于大廷感之以人心告之以神明人神之胥恱此所谓和羮既有虞舜歌岂无陶赓既有仲尼删岂无季札听必欲乐天下舎诗安足凭得吾之绪余自可致升平  

寄祖择之  

三十年交旧相逢各白头海壖曽共饮洛社又同游脱屣风波地开怀松桂秋两眉从此后应不着闲愁  

首尾吟三首  

尧夫非是爱吟诗诗是尧夫可爱时寳鉴造形难隠髪鸾刀迎刃岂容丝风埃若不求侵路尘土何由上得衣欲论诚明是难事尧夫非是爱吟诗  

尧夫非是爱吟诗诗是尧夫不强时事到强为须涉迹人能知止是先防面前自有好田地天下岂无半路岐省力事多人不做尧夫非是爱吟诗  

尧夫非是爱吟诗诗是尧夫喜老时明着衣冠为士子高谈仁义是男儿敢扵世上明开眼肯向人间浪皱眉六十七年无事客尧夫非是爱吟诗  

安乐窝中自贻  

物如善得终为美事到巧圗安有公不作风波扵世上自无氷炭到胸中灾殃秋叶霜前坠富贵春花雨后红造化分明人莫会枯荣消得防何功  

月到梧桐上吟  

月到梧桐上风来杨栁边院深人复静此景共谁言  

清夜吟  

月到天心处风来水面时一般清意味料得少人知  

天津桥晚步  

芝葢乆稀疎莫云空坱圠千年旧都城一片闲宫阙禁籞尚连延觚棱犹嵲桥势横雌霓隄形偃初月瀍涧崖已深汉唐时未歇危亭独坐人浪把兴亡阅  

天春园  

内乡有园名天春春时桃李如彩云邑民携觞连帟幕或歌或舞同欣欣县令春闲意自若直谓前世无古人牡丹百品红与紫华而不实徒纷纭  

兼隠亭  

兼隠诧来书于时特起予民淳无讼聴县僻类山居簿领杯盘外官聨谈咲余不知当此际傍邑更谁如  

伊川  

向晚驱车出上阳初程便宿水云乡更闻数弄神仙曲始信壶中日月长  

锦屏山  

锦屏山映一川霞桃李争妍二月花试向宜阳髙处望故宫翻作野人家  

逰黄涧  

堪嗟五霸争周烬可咲三分拾汉余得似不才闲处坐平时云水绕衣裾  

叠石溪  

纵辔来逰叠石溪断崖还合与云齐飞泉亦有留人意肯负他年到此栖  

九龙泉  

九潭冷浸崖根黒数峰高入云衢碧逰人屏气不敢言长恐雷霆奋扵侧水边静坐天将暮犹自盘桓未成去马上回头更一观云烟更隔无重数  

晚步天津次日有诗  

溪翁昨晚步天津搔首桥边伫立频洛水但闻催去棹西风惟解促行人山川惨淡笼寒雨楼观参差鏁暮春此境更堪萧爽防欲霜时候雁来賔  

自题安乐窝  

安乐窝中弄旧编旧编将絶又重聨灯前烛下三千日水畔花间二十年有主山河难占籍无争风月任收权闲吟闲咏人休问此个功夫世不传  

洛下园池  

洛下园池不闭门洞天休用别寻春纵逰只合输闲客遍入何尝问主人更小亭栏花正好尽荒台榭景才真虚名误了无涯事未必虚名总到身  

安乐窝中诗一编  

安乐窝中诗一编自歌自咏自怡然陶镕水石闲勋业铨择风花静事权意去乍乘千里马兴来初上九重天欢时更改二三字醉后吟哦五七篇直恐心通云外月反疑身是洞中仙银河汹涌翻晴浪玉树嵖岈生紫烟万物有情皆可状百骸无病不能蠲命题偶被神相助得句偏为人所传肯让贵家十部乐寜惭富室一囊钱若条此过知何限且喜台官独未言  

福昌遇雨  

云势移峯缓泉声度竹迟此时无限意惟有翠禽知  

观陈希夷先生真及墨迹絶句三首  

未见希夷真未见希夷迹徒闻希夷名希夷心未识既见希夷迹复见希夷真始知今与古天下常有人希夷真可观希夷墨可传希夷心一片不可得而言  

黄河  

谁言为利多于害我为长浑未始清西至昆仑东到海其间多少不平声  

题范忠献公真吟  

范邵居洛阳希夷居华山陈邵为逸人忠献为显官邵在范之后陈在范之前三人貌相类两人名相连  

和司马温公韵二絶  

冠葢纷华塞九衢声名相轧在前呼独君都不将为事始信人间有丈夫  

风背河声近亦防斜阳淡泊隔云衣一双白鹭在山外将下沙头却背飞  

和温公见候诗韵  

君家梁上年时燕过社今年尚未回为【阙】误君凝望久万花深处小车来  

观易  

一物其来有一身一身还有一乾坤能知万物备于我肯把三才别立根天向一中分体用人于心上起经纶天人焉有两般事道不虚行只在人  

观书  

吁嗟四代帝王权尽入区区一旧编或让或争三万里相因相革二千年唐虞事业谁能继汤武功夫世莫传时既不同人又异仲尼恶能不潸然  

观诗  

爱君难得似当时曲尽人情莫若诗无雅岂明王教化有风方识国兴衰知音未莫吴公子润色曾经鲁仲尼三百五篇天下事后人谁敢更讥非  

观春秋  

堂堂王室寄空名天下无时不战争灭国伐人唯恐后寻盟报役未曾寜晋齐命令炎如火文武镃基冷似氷惟有感麟心一片万年千载若丹青  

插花吟  

头上花枝照酒巵酒巵中有好花枝身轻两世太平日眼见四朝全盛时况复筋骸粗康健那堪时节正芳菲酒涵花影红光溜争忍花前不醉归  

洛阳春【八首之一】  

四方景好无如洛一嵗花竒莫若春景好花竒精妙处又能分付与闲人  

冬至吟  

何者谓之防天根理极防今年初尽处明日未来时此际易得意其间难下辞人能知此意何事不能知  

闲吟  

自古御戎无上防惟慿仁义是中原王师问罪固能道天子防尘争忍言二晋乱亡成茂草三君屈辱落陈编公闾延广何人也始信兴邦亦一言  

题淮隂庙十首  

一身作乱宜从戮三族全夷似少恩汉道是时初杂霸萧何王佐殆非尊  

据立大功非不智复贪王爵似专愚造成四百年炎汉才得安寜反受诛  

生身既得逢真主立事何须作假王谁谓祸胎从此始不宜回首怨髙皇  

一时韩信为良犬千古萧何作霸臣彼此并干名教罪罪犹不逮谓斯人  

韩信事刘元不叛萧何惑主竟生疑当初若聴蒯通语高祖功名未可知  

虽则有才兼有智存亡进退处非真五湖依旧烟波在范蠡无人继后尘  

若非韩信难除项不得萧何莫制韩天下须知无一手苟非髙祖用萧难  

汉家基定议功勲异姓封王有五人不是淮隂最雄杰敢教根固又生秦  

韩信恃功前虑寡汉王负徳尚权安幽囚必欲擒来斩固要加诸甚不难  

若履暴荣须暴辱既经多喜必多忧功成能让封王印世世长为列土侯  

## 两宋名贤小集卷五十九  

宋　陈　思　编  

元　陈世隆　补  

梅諌议诗集  

梅摰字公仪成都新繁人举进士稍迁太常博士知苏州二浙饥官贷种食已而督偿之摰曰贷民所以为惠也反挠民可乎奏请缓期输之庆厯中为御史权知谏院元昊纳款石元孙来归议者欲援赦释之摰不可曰元孙不能死行阵今不诛何以厉将臣哉李用和除宣徽南院使不数日又除同平章事摰言国初杜审琼国舅也官止大将军李继隆功臣也晚年方得使相陛下岂可以名器而私外戚哉又言张尧佐縁宫掖以进恐上累圣徳仁宗曰梅摰言事殊有体为三司户部副使以事出知海州徙苏州入为三司度支副使拜天章阁待制陜西都转运使迁龙圗阁直学士知滑州州嵗调民以备河民甚困摰以兵代之而民获休息入知三班院出知杭州仁宗赐诗以宠其行徙江寜府拜右谏议大夫移知河中府卒年六十五挚资性纯厚不为矫厉之行平居未尝问家业云  

昭潭十爱  

我爱昭州水湘漓共一源本无泥滓汚去有棹歌喧沃野藤溪道浮琛玉海门有时新雨涨多半是君恩我爱昭州士平居富塾庠兴贤尊汉诏论秀美周乡艺苑蒲开堞书堂缥结囊蟾宫前后进一一手间香我爱昭州观裁基压大溪一楼云驻隠双表鹤归迷金剜先朝语鸾惊旧使题皇恩新雨露祈福为蒸黎我爱昭州寺东西占景开门临九峯列僧自五天来讲次花飘席斋余鸟下台万民共行乐终宴首慵回我爱昭州路优游不险﨑九疑通舜野八桂绕秦祠亭堠相望处渔樵有让时政无牙虎鬬莫信义山诗我爱昭州角呜呼右郡衙万愁萦桂水一曲阻梅花调古湘云叶声干岭月斜今愁并古恨吹起落谁家我爱昭州月闲宵入绮楼凉生荔浦树冷熨桂江秋朱户千家启浮云万里收谁夸魏公子飞上邺门逰我爱昭州乐供官不在多薰风齐乐圣淑气且宣和谒庙知神格铺筵喜客过声邉无一事对酒漫高歌我爱昭州酒千家不禁烧缥醪一爵举瘴雾四时消红叶和云踏青帘傍水招化浓民自醉鼓腹日歌尧我爱昭州果西东此擅珍荔枝登宴美桂子荐盘新映树珠含影承牙玉溜津二行逰宦乐满腹岭南春  

## 两宋名贤小集卷六十  

宋　陈　思　编  

元　陈世隆　补  

杏花村集  

唐询字彦猷钱唐人天圣中赐进士及第除工部员外郎擢起居注知制诰出知杭苏青三州拜翰林学士卒赠礼部侍郎有集  

昆山  

昔有人如此兹山得美名岩扃锁积翠谷水断余声乔木今无在髙台久已倾如何崧岳什独咏甫侯生  

华亭谷  

深谷弥千里松陵比合流岸平迷昼野人至竞方舟日照方诸泣风迎弱荇浮平波无限逺极目涨清秋  

附梅尧臣和  

断岸三百里潆帯松江流深非桃花源自有渔者舟闲意见飞鸟日共泛觥筹何当骖鲸去一去几千秋  

柘湖  

世歴秦亡逺湖连大海濵柘山标观望玉女见威神渺渺旁无地滔滔孰问津何年化鱼鳖髣髴歴阳人  

山堂偶书  

在处烟云早晚生自疑呼吸气皆灵十年梦寐江山里今见江山入户庭  

养鱼池  

异代人亡久滮池即旧居未移当日地无复故时鱼蒲藻依稀在风波浩荡余水濵如可问一为访庭除  

附梅尧臣和  

来观瑁湖水乃是陆生居春塘草几变谁脍此中鱼莫容科斗应亦有鲁工余不随蛟龙飞神鳖未可除  

三女冈  

淑女云亡乆哀丘尚著名九原谁可作千载或如生青骨何时化荒榛此地平空余图牒在不复启佳城  

顾亭林  

平林标大道曾是野王居旧里风烟变荒原草树疎湖波空上下里闬己丘墟往事将谁语凄凉六代余  

陆机宅故址  

旧堞传遗址悠然歴祀深人无令威至门异下邽箴谷水当年溜昆山昔日隂鲁堂那复见丝竹若为寻  

秦皇驰道  

秦徳衰千祀江濵道不修相传大隄在曾是翠华逰玉趾如将见金椎岂复留怅然寻旧迹蔓草蔽郊丘  

为杭州送客舟中  

山雨霏防不满空畵船来往疾轻鸿谁知独卧珠帘里一榻无尘四面风  

寒穴泉  

絶顶干云峻寒泉与穴平还同帝台味不学陇头声夜雨遥源涨秋风颢气清谁云蔗浆美絶可析朝酲  

附梅尧臣和  

山头寒穴泉净若镜面平熨齿敲氷冷贮瓶防玉声傍有野鹿迹上啼林鸟清何由一往挹况复病方酲  

## 两宋名贤小集卷六十一  

宋　陈　思　编  

元　陈世隆　补  

王校理集  

王安国字平甫安礼弟神宗召试赐第为秘阁校理吕惠卿连郑侠狱夺官卒有集  

夏日独居  

竹苗敷夏隂萝蔓蔽朝亮感此节物佳百骸适无恙委蛇投广厦萧瑟絶遗响稍酬【一作讐】简编余俄得冠裾放身虽势利中心随弦歌尚黙然想圣贤游世无得丧抱闗秉翟间未分弃冗长人生适意难聊各安所乡  

平居  

絺绤散薫风平居触事慵古今饶得失义命孰违从水鸟迎秋舫山花映夕舂故乡图画见生死【生死一作垂老】愧尘容  

池上春日  

一池春水緑于苔水上花枝间竹开芳草有时依旧长文禽无事等闲来年顔近老空多感风雅含情愧不才独有前人脩禊在荒亭终日此徘徊【一作独有浴沂遗想在使人终日此徘徊】  

春隂  

似雨非晴意思深宿酲牵率卧春隂若怜燕子寒相并生怕梨花晚不禁薄薄帘帷欺欲透遥遥歌管压来沉北园南陌狂无数祗有芳菲防此心  

假寐  

计较平生分闭闗偶然容得近人寰春风池沼鱼儿戯暮雨楼台燕子闲假寐尘侵黄卷上行吟花坠緑苔间了无一事撩方寸自是颓龄令鬓斑  

苦热  

出门无路避飞沙长夏那堪暑气加永昼火云空烁石华堂冰水未沉瓜月明葱岭千秋雪风静天河八月槎终借羽翰乘兴往烦冤谁此恋生涯  

缭垣  

缭垣乌鹊近人飞帘外曈曈日上迟桧作寒声风过夜梅含春意雪残时古今无物为真乐出处何心更诡随寄语年华聊一笑未应长负醉乡期  

游庐山宿栖贤寺  

古屋萧萧卧不周披裘起坐兴绸缪千山月午乾坤昼一壑泉鸣风雨秋迹入尘中惭有累心期物外欲何求明朝松路须惆怅忍更无诗向此游  

杭州呈胜之  

游观须知此地佳纷纷人物敌京华林峦腊雪千岩水城郭春风二月花彩舫笙歌吹落日画楼灯烛映残霞如君援笔宜摹写付与尘埃北客夸  

金明池  

霓旌逺逺拂楼船满地春风锦绣筵三岛路深游阆苑九霞觞满奏钧天仗归金阙浮云外人望池台落日边最引平生江海趣波澜一段草如烟  

赠三灵程道人  

三灵山下新安水潇洒人间画不如收得市朝忙日月归来田里老樵渔君能知命忘机久我愧于时触事疎从此卜隣同笑傲何须强着解嘲书  

和魏道辅雨中见示  

移病憛憛久雨中鸣驺时听六街东【一作龙】忽吟佳客诗消暑逺胜前人檄愈风海运我殊惭斥鷃陆沉君合伴翔鸿更酬珠玉思谈笑裹饭何须厌屡空  

雨意  

柱础霑濡雨意成翩翩鸟雀隔帘鸣侵寻爽气来欹枕想像沧波去濯缨己识古今无得防秪须彼我不相迎冁然一笑呼归骑聊更飞毫戏友生  

黄梅花  

熈寜五年壬子馆中作是时但题曰黄梅花未有蜡梅之号至元祐苏黄在朝始定名曰蜡梅盖王才元园中花也  

庾岭开时媚雪霜梁园春色占中央未容莺过毛先类己觉蜂归蜡有香弄月似浮金屑水飘风如舞麴尘场何人剰着栽培力太液池边想菊裳  

送李子仪知明州  

儿童剧戏甬东天小别侵寻二十年海岸楼台青嶂外人家箫鼔白鸥边哀容愁问州民事胜防欣逢太守贤为我剰题潇洒句遥闻鳯诏待诗仙  

送乌子山给事赴扬州  

都人供帐国门东淮海兵符节制中青论思虚夜月朱幡游衍值秋风侯嗟谁在思张仲民喜重临得次公内外忘懐能自适何时谈笑一樽同  

送徳之提刑郎中赴广西  

天扶开寳至熈寜和气薰蒸瘴疠停五管闾阎如按堵六朝仁圣喜祥刑欲推恩泽求肤使果见谋猷简大庭嗟我白头甘抱椠看君归日上青防  

送文渊使君郎中赴当涂  

看花金谷屡衔杯先后归时出处乖朝日衣冠辞魏阙春风旗鼔过秦淮谈间咸庆连云屋事外欢娱付水斋回首未成东下计可无书札冩离懐  

金山同正之吉甫防宿作寄城中二三子  

寺压苍厓势欲倾欢然西度为谁兴云随草树萦层岫江浸楼台防万灯坐久不知身寂寞梦回犹觉气轩腾思君城郭尘埃满相逐寻闲亦未能  

此诗第四句佳然终被乃兄压倒平甫自和有云槛外风吹前渡语江边影落万山灯半空月上方清彻万里潮来自沸腾又较亲切  

西湖春日  

争得才如杜牧之试来湖上輙题诗春烟寺院敲茶鼔夕照楼台卓酒旗浓吐杂芳薫巘崿湿飞双翠破涟漪人间幸有蓑兼笠且上渔舟作钓师  

中夏  

朝晡广厦坐欹斜稍觉炎天气象加紫玉箫攒湘竹笋赤霜袍烂海【一作石】榴花悠悠物外身无事扰扰人闲智有涯五鼎一瓢何必问且慿诗句度年华  

雨余  

雨余宫阙映秋旻漠漠槐花水上新夜有蝭蟧催节物【蝭蟧蝉也咅提劳】朝无沆瀣助精神形如槁木聊依世名若浮烟底徇人莫笑长吟销短景故园回首隔参辰  

得雨  

青天赤日水如汤车马飞尘百尺长望嵗人人忧旱魃舞雩旦旦待商羊清衷凌物回天鍳膏泽乗时助嵗穰自有股肱歌盛徳刍荛谁敢僭揄扬  

次韵景文雪中见寄  

未能谈笑破愁城犹幸都无俗事撄载酒何人过扬子评诗今日得钟嵘杜门落漠尘埃隔扫迳侵寻霰雪生谁向梁园能授简看君文格出天成  

雪意  

雪意悠悠底未成年华促促尚谁惊浮云稍助春来暗薄日迟回午后明静见游尘侵藓迹忽闻落叶扫堦声此时俯偻无酬酢世谛吾心弃不争  

忆梅花  

禁街人语絶諠哗庭下防吟斗柄斜万里云容今霰雪一阳泉脉动萌芽顿忘人世蓬心累巳任天年葆鬓加早晚翩然青雀舫满江春色看梅花  

梅花  

醉笔题诗紫界墙梅花零落扑衣裳天香又杂杯中渌春色还惊鬓上苍渉世何妨为白璧流年未必抵黄粱一吟起我平生志今古冥冥出处忘  

郊外  

野旷天寒气象嘉浮云浓淡日初斜泽中雨涨无鸣鹘荷下波翻有怒蛙箫鼔残声来帝阙渔樵归径见人家尘簪羞把黄花插不耐飞蓬鬬鬓华  

宋匪躬太祝先辈示及刘贡父伯仲三人同年登第之诗因奉一篇  

六朝文物事当竒阀阅如今举世推射策人争看三虎荐书吾早识孤罴集英晓日胪传后琼苑春风宴喜时共羡丝纶归世掌还看骖隔鳯凰池  

同器之过金山奉寄兼呈潜道  

忆同支遁宿崟不负平生壮观心北固山随三楚尽中泠水入九江深纷纷落月揺牕影杳杳归舟送梵音东去何时来蜡屐天边爽气梦相寻  

纪梦  

按诗话平甫熈寜癸丑嵗宿崇文院梦人邀至海上见宫殿甚盛其中作乐箫鼔之伎甚众其宫曰灵芝邀平甫俱往有人在侧呼曰时未至且令去他时迎之恍然而觉时禁中己鸣钟平甫颇自负作诗纪之后四年卒  

万顷波涛木叶飞笙箫【一作嵯峨】宫殿号灵芝挥毫不似人间世长乐钟声梦觉时  

滕王阁感懐  

滕王平昔好追游髙阁依然枕碧流胜地几经兴废事夕阳偏照古今愁城中树碧千家市天际人归一叶舟极目烟波吟不尽西山重叠乱云浮  

读魏世家  

亹亹谈先王古今谁有得施为虽绪余要在情不匿嗟彼三代后沦胥入战国翟璜闻一言僶俛慙李克论材称权衡轻重无物惑吾心能如此乃可任人责  

夏日独居  

晳晳池沼鯈緑萍随下上黳黳堂庑燕白昼容俛仰顾我亦晏如环庐花药长无材助太平得地幸闲旷稍渉千古书日觉神明王乗闲盼物情自适忘外奬涵濡覆载仁谁废鱼丽唱黄尘洮陇戍黑雾荆衡饟奔波喝道边毕命营边障吾此独何为飞潜乐能飨何时闻解严慰彼西南望当使少陵翁得见廉颇将  

堂上有遗羶  

堂上有遗羶堂下无聚蚁但知嗜欲求不必风雨至客方笑营营贪得故无几安知万类中趋舍忘彼己天乎顾人寰等是一时戏受形巨细分阽危后先尔浸淫蚍蜉生穴柱从此始庄生亦知言信矣当弃智  

## 两宋名贤小集卷六十二  

宋　陈　思　编  

元　陈世隆　补  

乐圃余稿【一】  

朱长文字伯原其先越州剡人家吴郡嘉祐四年进士授秘书省校书郎改许州司户防军充苏州教授筑室郡西表曰乐圃乡人称为乐圃先生绍圣间除秘书省正字兼枢宻院编修卒有乐圃文集  

公堂置酒羣彦咸集作诗呈学中诸先辈且用叙别  

汉有郡文学儒宫所宗师稚圭虽欲滞邓禹犹愿为圣朝兴庠序内外振新规嗟余介且拙性与丘壑宜青衫起泮水六月开辛夷经术聊辨惑文章非振竒羣英何济济屈就董生帷讲习良可乐效学友相资但观芹藻长不防顔鬓哀忽传太学命飞诏下天涯自省草茅贱岂称廊庙知亲友颇敦迫黾勉趋官期生平好古心或冀伸此时偶兹春奠毕将与诸生辞浊酒多如渑颁贶自守麾乡饮久不讲礼意犹可追髙阁矗丹槛公堂焕云楣裒衣二百众齿髪叙尊卑笾豆俨在列鹓鸿来有仪珍饔荐瑶觞虽醉尚肃祗式燕固云善有行尤怆离勉旃重勉旃修业戒荒嬉黼绣在徳义金玉惟书诗豫章生拱把羣木共威防养之得其性自有凌云枝又如甽浍流不息趋天池居乡为闵参得志慕臯防当令竹帛间炳炳令名垂  

防使君召预池光之防  

韦公池阁尚依然賔主于今不乏贤郡内欣逢两耆旧尊前喜防四同年清谈自可成珠玉真赏何须听管燕罢旌旗揺暮霭蔡经寂寞别羣仙  

游虎丘借前韵  

一丘虽小势巉然自古登临歴几贤门惹白云常尽日地藏灵剑不知年清欢相与随双斾幽趣谁能解七每月来游存故事郡中依旧有诗仙  

次韵蒲左丞宗孟游虎丘二首  

命相将来傅説舟爱山寻遍乐天游先声汶北安千里选胜吴西贲一丘静见陇云生峭壁寒知海气入危楼锵金佳句留萧寺剡纸朝来贵此州  

蓬岛竒峰水四环何年涌出向人间清池不测通沧海寳玉常存润碧山曾致神仙留叹咏可令轩冕乐萧闲谢公方为苍生起恋恋烟萝日暮还  

次韵蒲左丞游虎丘十首  

玉堂紫阁冠英流身作三公未白头须向鳯凰池上浴岂容萧散咏林丘  

扫石扪萝向上行门前坐见白云生应思梦得多佳趣独宿楼中待月明  

地近峯低俗惯游不知絶顶冠吴州从今合与名山等左辖题诗翠岭头  

羣山处处尽凌空未若竒峰隐寺中一见便知名不弃为传佳句满江东  

万丈潭澄挟两崕削成竒壁自天开龙泉一淬名应得不待秦皇发冡来  

层峦稍稍暮云归乔木森森众鸟依再踏石花寻去路画船十只带斜晖  

丘如蹲虎占吴西应得佳名故国时未必金精能变化空传怪説使人疑  

海涌当年有旧山吴王侈葬倚层峦谁知国破丘陵在兄弟幽居属二难【乃王珣王珉旧宅】  

西溪风月宜真赏东岭烟霞称苦吟他日黄扉勤论道秋风一梦到山林  

云霞咫尺压吴郊乘兴斯须棹小舠欲往结庐嗟未得羡他何氏有三髙  

喜雪上太守  

筑坛精祷意通神零雨先期泽此民骤作六花犹及腊更迟一日即回春飘然燕寝初惊密平叠髙楼渐喜匀千里山河忘险秽十门坊市絶埃尘谢庭贺宴凌晨集郢曲歌声遇景新细入吟窻粘冻笔轻随舞袖落华茵胶舟渐进危樯逺汲井弥甘短绠伸遍壅枮根苏杞柳巧装寒叶活松筠终朝讼息延嘉客几度年丰逹紫宸力可回天消旱暵为霖岂独傅岩人  

次韵朱牧乐圃宴有感  

窃禄都无簿领迷得钱邀客手频擕春来佳景廻三径雪后晴波满一溪嵗月易凋青鬓色尘埃难上白云梯烦君枉驾慙荒索空种梧桐待鳯栖  

次韵彦书席上有作  

苍烟寒水满方塘挿架排籖典籍塲喜对七贤闲把手希逢四皓醉飞觞林深迥出千龄干【圃中有千龄桧】诗就俄成万丈光逸兴欲寻丁氏宅云间老鹤共昻昻  

雪夕林亭小酌因成拙诗四十韵以贻坐客昔欧阳公与人咏雪先戒勿用棃梅练絮白舞鵞鹤等字今篇中輙守此戒但愧不工伏惟采覧  

极望铺千顷平观彻九霄纵横随物象合散委天飇洒竹声防动妆松势不揺庭空飞鸟影窻失逺山椒钓罢盈孤屿行稀覆小桥争光笼碧瓦骋巧缀柔条片片谁裁制团团似琢雕丘陵平坎险草木起枮焦皎洁那容染轻清祗自飘掬来便幼穉披去羡渔樵篷冷孤舟泊蹄轻逸骥骄危楼明皓皓虚室静萧萧余霰飞残夜层冰结霁朝界疑华藏见境入洞天遥向晦终难掩居髙却晚销润滋甘井脉寒减暮江潮思妇啼红袖征夫拥皂貂履穿愁践足心悟任齐腰就映犹开卷频烹愈病痟袁公当独卧谢女尚能谣旋取茶铛泛多收药匕调任令埋蜡屐直欲鼔兰桡扫处迷三径吟余冻一瓢因思良友至急命牧童邀池馆增潇洒杯盘奈寂寥壶中闻笑语物外覩风标真乐非管竒辞脱篆雕红尘荡涤尽宿酒等闲消烛映凝膏浅香清切柏烧谈围终易解诗将可称骁闻道羣贤集方从五马招黄堂催盛燕缇幕防英僚海气连平埜岩光满丽谯缤纷霑寿斚炫熀照华标刘白才名重枚邹笔力超袴襦歌美政牟麦庆新苗畎畆深盈尺风云防再宵贺声周四境瑞奏逹中朝郡国仁风逺乾坤协气饶年年书大有击壤望唐尧  

奉谢司封使君晏公临顾园居三首  

闲卧林泉与世疎使君三度枉旌旟未陪徐穉升賔榻敢屈文侯轼敝庐暂掷鱼竿丝半卷旋开新径草全锄悔无美酒拈巾漉难得金波欵绪余  

未入柴扉即下车茅斋挥麈缓论书不知铜虎威权重岂责荷衣礼貌疎此日狂歌希鲁望昔年能赋拟相如箧中残稿如传后虽枉朱幡亦不虚  

甘盘徳业满天区博学承家行有余鳯翥频观先帝诏牙籖新补相君书晨羊不饮康衢静夜犬无声狱犴虚风绩巳应推第一鼇峰深处列仙居  

次韵虎丘祖印大师秋日寄懐  

不爱纷华爱寂寥松风竹月共萧萧因随野鹤过三径每对江鸥洗一瓢无复尘埃沾短褐尚思烟水泛归桡道人肯与羲之友飞锡重来莫待招  

重九与子通游虎丘谒祖印大师三首  

絶境良辰少两全搘笻莫倦到山巅清谈己可忘樽俎真乐何劳聴管弦才子就题黄绢语高僧多讽碧云篇孤舟欲去更回首天半楼台生晚烟  

秋山寥旷景无涯执手凭栏到日斜地竦一丘容涧石天低四面纳云霞凌风剧饮从吹防多病忘情懒揷花深羡二难兄弟好共将岩壑占为家  

浮世谁知金石坚吟须俄顷见皤然登山未免懐千古泛菊相期保百年方外逸民犹有传人间高爵岂如仙良辰盛燕多遗迹何似江南五柳贤  

彦和善谈性理子文继成偈句见要属和谨次韵  

万法都明一瞬中可怜情膜久相防浮云映月元非暗病眼生花本是空断想求真犹未悟将心觅佛转相攻谁能吸尽曹溪水莫负当年祖道东  

彦和与子文相期卜邻子文作诗以遗谨次韵  

仙才宜在道家山却学幽人欲闭闗清燕曽陪明主问羣言巳助相君删谈围莫敌书盈腹诗社相过酒满顔闻道卜邻同喜慰亦开荒径待余闲  

次韵子文抱病幽居之作  

几年防笔擅词塲鬓髪相饶色更苍千里旧闻称骥騄九霄安得接鸾凰醉凭净几抛乌帽闲卷新诗置锦囊治世莫将公干比松陵风物胜清漳  

好闲不复爱轻肥病起神清与道宜药灶夜寒新焰歇书窻昼寂竹隂移坦懐莫学穷途哭行己应无屋漏欺里巷游从须勉强相逢犹记是童儿  

佳雨应祈因思昔年诸友作诗今再叙旧  

晏侯昔为州嵗旱庆霖雨夫君与方子吟思共清苦不才輙继声玉石愧同处赓酬自邦君歌咏徧幕府开编读英辞风义恨修阻歴年屈指八阅守今巳五【自晏易五守】温温刘苏州【谓梦得】扬仁美风土篇章极清新操行到淳古去年掌胶庠幸此廕徳宇遇君来自西暂作臯桥旅【谓公权】并游盍簪裾良宴陪樽俎辱顾眼俱青言诗多见与近当庚伏间不雨病禾黍田干如龟裂蕴溉劳逺取如惔沴气生望嵗羣心沮园居虽闲旷何处逃蕴暑使君忧悯深雩祀以时举精诚祷祠下若与神告语随车油云飞阖境膏泽溥稿苗兴膴原涸辙通别浦万轮水可汲千笠草务去籼禾与防稻指期入我庾清晖登谿山余润满林圃中吴垂白叟买酒相忭舞扫石邀良朋清风快谈麈此时无一诗欢意何以叙朝家日隆平二圣保基绪施仁塞天渊敷政皆尧禹旧臣留旦奭新相拜房杜风和调舜琴俗厚空周圄销变召太和协气应律吕吾侪夙承学嘉庆幸亲覩相期美康平复见颂多稌  

苏学十题【并序】  

苏学昔有十题曰泮池玲珑石百干黄杨公堂槐辛夷石楠龙头桧蘸水桧鼎足松双桐是也或云苏子美命名然篇咏莫传殆有其名而无其辞也予顷至学中访所谓十题者其存有六而龙头桧蘸水桧鼎足松双桐者亡矣苏学故南园之地南园者钱元璙之所作也钱侯好治园林筑山浚池植异木充其中未久归于国朝百年承平之间万物畅茂遂得其生厥后割南园之巽隅以为学舍遗墟余木迄今犹有存者而建学之后继有培植然间有为风霆之所偃防卒之所摧毁甚可太息夫无则巳矣其存者当为之珍惜因取六物又益之以多干柏并秀桧新杉泮山复为十题题各有诗以传来者庻几观是诗而爱其物则勿翦勿伐驺虞之仁行苇之厚见于学校之间矣岂如孔明庙柏摅少陵之幽愤太清仙桧发曼卿之竒藻好事博雅为之嗣音元祐壬申正月十有四日  

泮池  

怪石铺幽麓芳塘倚茂林冷光开玉镜清影涤人心芹藻无伤性龟鱼各就深泉源应不涸何必傅岩霖  

玲珑石  

巨浪洗苍玉一峰飞我前凿开混沌窍窥见沧浪天洞敞延华月岩虚生翠烟幽轩相对久古意日翛然  

百干黄杨  

寳干多林美孤根一气同春余花淡薄雪里叶青葱蕃衍非人力坚刚禀化工寸枝裁玉轸可助舜南风  

公堂槐  

五纪栽培后三春长育中灵根盘故国密叶防儒宫患与般斤逺謌宜鲁藻同先儒垂意逺期此出三公  

辛夷  

楚客曽留咏吴都独擅竒风霆存老干桃李避芳时名入文房梦功资妙手医紫防顔色好光占鳯凰池  

石楠  

昔年曽玩赏移自碧山遥古干磨文石寒枝熨翠绡虽殊楩梓用终免雪霜凋来者宜珍护毋令困采樵  

多干柏  

古柏列重门连枝若弟昆参天分直干得地共灵根月照龙蛇影风吹铁石痕鸾凰期可宿香叶向春繁  

并秀桧  

盘根几百龄合干倚防防偃蹇双虬耸聨翩两葢青紫鳞霜外跃绀叶雨余馨左纽凭仙宇何如拱泮亭  

新杉  

弱植还生意凌冬见后凋尚低霑雨露更长拂云霄庭月揺踈影檐风舞细条他年逢匠石寳栋壮天朝  

泮山  

山形拱泮宫林壑意无穷自得千岩秀无亏九仞功光延东岭月清转碧潭风官冷真相称婆娑一钓翁  

佳雪应时呈司封使君三首  

苏台风雨久如期太守精诚不待祈万廪更为来嵗计六花故就腊辰飞静装松桂仙枝老深壅芝兰土脉肥衡泌栖迟墙仞逺为公何日赋缁衣  

炫晃天花着物新壶中万景净无尘光辉只欲饶寒士清洁尤宜比古人韦白吟时飘入砚邹枚宴处舞廻茵明年霄汉横飞去应踏繁霙拜玉宸  

千里江山入郡楼凭栏乍喜宻云浮冷光交映天峯色余润遥随笠泽流民叠袴襦看不厌客丛簪履赏应留野人乘兴狂吟外引鹤披蓑上钓舟  

次韵司封使君新嵗喜雪  

玉烛均调应改元贤侯喜雪望尧天【太守诗云王正首此书佳瑞三见元丰大有年】暗声撒竹南斋夜瑞彩连云画防前千里湖山成洞府万家觞咏展賔筵应怜陋巷袁安卧拥褐孤吟又过年  

次韵司封使君立春纪事  

碧瓦犹藏腊雪寒东杓初向斗旁观雪垂华旦天京逺雉舞条风野老欢官栁嫰黄迎皂葢园蔬新緑委金盘诗才例作姑苏守一曲阳春喜嵗端  

次梅评事韵  

满目红尘泪眼深谁能世事总无心买松野老栽成径觅竹山僧种满林薄酒时斟资道气好诗频讽涤烦襟鳯雏光顾门庭喜应笑陶潜责子吟  

梅公书斋挂蓑笠钓轮船楫四物形于诗句予为和之  

快楫轻轮笠与衣闲将四物挂柴扉江头夜雪好披去湖上春光宜棹归静处无忧嫌印绶贫中有味胜轻肥兴来愿借君无却渺渺烟波一叶飞  

英宗皇帝挽词五首  

仁庙规模逺慈闱教爱隆承平万世策临御五年功玉鏁开天上金縢纳匮中乘云那复见陵柏起悲风英防能承祖慈襟善继仁诗书教宗室礼貌待元臣损己迟徽册钦天撤歩茵昔年平水患尽力在斯民代邸推贤久甘盘授学精持盈周鼎重立长禹谟明仙馆灵芝秀严祠宿潦平歴观唐汉盛未若庙称英鳯翣行将逺龙髯防莫寻白云留穆御黄屋岂尧心虽享天龄浅终成睿算深垂鸿须万祀累叶奉姜任有徳三宗后无忧累圣间鳯当金粟翥龙隔鼎湖攀玉几言犹在霓旌去不还园陵饶瑞气东接永昭山  

次韵送毛正仲太傅赴召  

马周起布衣一日见紫宸献言中机防数嵗持衡钧叹息慕前哲谁能继清尘毛公东南美迥掩竹箭珍髙才与精识卓尔出天真论政明得失谈兵到几神天戈讨梅山婉画昔己伸一官遇贤守相与康吴民孰云芙蓉幕久卧五色麟圣君驭羣材功业图日新旌麾牧颇用帷幄良平臻竒士求即至当世有伟人君今赴明诏亨防在此辰夕发碧江外秋过清淮津彤庭敞神丽文陛髙嶙峋良筹上意合深防庙谟亲功名立少壮富贵逼此身我亦有志者卧疾松陵濵耰锄代长钺韦带比华绅髙懐未遐弃荒径枉朱轮纚纚听君语懦夫气益振病骝观逸骥举首嘶鸣频尚期居要路廻光及幽沦  

次韵公权子通唱酧诗四首  

春晚遣兴  

春华急似晓天星谁得年年鬓髪青露濯浅深枝上锦风吹离合水中萍吟余金谷香随歩书罢兰亭酒欲醒拟把冽泉同一酌为君林下洗寒瓶  

阊门懐古  

九曲堙沦茂苑荒呉人谁复怨吴王莫言故国千秋逺知是仙家几日长湖上只夸浮海相里中休笑效颦娘旧时芳径今犹在但属渔樵自采香  

春日旅懐  

身在尘劳未免忧伤春伫立碧江头回肠只殢千钟饮方寸那容万斛愁懒看锦袍凌巨浪好乗黄犊傍髙丘池塘得句频相示直把珠玑为暗投  

牡丹  

竒姿须赖接花工未必妖华恨洛中应是春皇偏与色却教仙女愧春风朱栏共约他年赏翠幄休嗟数日空谁就东吴为品第清晨仔细阅芳丛  

秋月乗兴游松江至垂虹亭登长桥夜泊南岸旦游寜境院因成十絶呈君勉且寄子通  

防衣几度醉江濵今日重来泪满巾惟有旧诗存屋壁岂知投老负垂纶  

前哲临流猛拂衣身违忧患是先几非才自合居闲旷不泛五湖何处归  

云动槛中双桨飞天围林外月帆归栏杆倚徧日云暮坐看丹霞生翠防  

人争轩冕安在哉我爱烟霞归去来鲁望有灵还见笑更回城郭恋尘埃  

两山映日磨苍玉万顷涵虚皱碧罗不防乐天犹近俗漫将弦管杂烟波  

长虹穏卧碧江心梦寐频游觉莫寻欢友相逢清絶处酣歌一夕抵千金  

漠漠秋烟羃故园沉沉暮色暝渔船月华未出诗翁逺乐事人间少十全  

银潢倒防入沧溟身近鱼龙夜不惊鸣艪空飞孤鴈过渔灯照浦一星明  

僧舍萧疎竹苇间开轩处处面云山诗家不及禅家乐坐卧湖光百虑闲  

江里鲈肥味不羶江头酒美滑如泉长桥为席云为幕抵欠洪崖笑拍肩  

转运少卿生日  

昔在章帝朝先君为名臣入陪儒林署出拥使者轮忠谟与休烈万世永不冺惜哉未大任天意昌后人公生韫俊徳磊落功絶伦深林有条梅不采自可珍外隅正以方中府粹且仁沛然施之事迅若般之斤自聨金闺彦颉颃三十春牙筹析经费龙节绥逺民朅来天之东威誉薄海垠羣情无遁照众理日益勤吏径皆敞辟根悉锄耘惸惸旧鳏寡今也皆不贫阖部数百城膏泽一以均正月方再浃是日为生申东人竞祝公百福丛于身同宗复荷徳善祷久所陈况公方耆艾百行享明神俾公永且康笔端扶化钧俾公炽而大膝下森华绅近得举芳躅【荆南侍郎】前望伯虎尘【朱虎】先阀期益显蹇品庶可亲  

上运使陈兵部  

屈指西州当世英我公杰出久知名自从扬马竒才后又得岷峨灵气清刚者近仁今始见惠而知政古难并胸罗万象纵横有目悦羣情黒白明己借牙筹安右辅尚留金节压东瀛片章持上云霄动一檄飞前草木惊防割剧繁如简易碱砭瘦瘠使丰盈此时阜俗资良策匪夕畴庸在老成窃愧衰姿毗太府幸逢雅量庇寒生欲祈隂施増仙算几见蟠桃结子荣  

奉和司封使君春日囘文之作  

佳景更同民共乐俊髦皆集盛飞觞花随客醉还成句栁赠人行欲防肠斜月上时霞散绮暖风来处寝凝香华年惜过须心惜富贵丛身逼鬓霜  

次韵司封使君和程给事  

通波隄上几秋千花接遥山栁接天故里松楸霑雨露神都池苑隔云烟耕桑交劝红尘外罗绮分游画舫边暂歇甘棠随众望不禁野岸更闻鹃  

次韵司封使君和陈给事寒食城外感事  

花如歩障草如茵万景繁华在此句金印谁来夸故里宻章燔了贲慈亲莫看白髪兴千感好共朱轓醉一春俱是诗人兼富贵只疑元白是前身  

次韵司封使君和程给事  

胜地寛闲旧卜邻耆年得意辟髙门中吴昼锦如公少好作坊名贲故园【程公次其地古雨亭在南园置为宅基久矣近嵗始成而未闻有坊名】次韵司封使君和程给事越来溪三章  

溪色如蓝照舳舻越王金璧献姑苏馆娃宫里长髙枕不觉行师到国都  

万骑连云照水犀旌旗倒影蔽长堤谁知数嵗干戈后不是吴溪是越溪  

忠魂自逐沧波去往恨空随茂苑春若使吴王思后患属镂只合赐防人  

送魏君致逺之吴兴兼寄祝修中  

庠中今多才灿若荆岫玉琢磨观粹美尤爱魏与祝二子幼相友共学横山麓抱书来泮宫美质异碌碌文辞堪适用光莹轻缣幅前年掇髙选丽赋人争録吴兴太守贤好善下白屋贻书勤聘礼扫榻待英躅伯乐过冀北所顾皆骥騄翩翩告别去舟泛苕溪渌南陔急亲飬聊以奉水菽愧我不能留嗈嗈想鸿鹄良辰振六翮一举耸羣目云汉期髙翔稻粱非所欲  

吴门比月不雨司封使君深闵而精祈俄有嘉应谨吟成七言二首聊代谒贺  

贤守忧劳鬓欲霜通宵霡霂满吴疆五湖水阔鱼龙喜九曲尘清桧柏香【九曲路自胥门外入姑苏台】更入髙乡多防防虽当浅处泛艅艎为霖事业传家世润泽应难限一方一雨欢心几万家预期春稻博流霞低侵沪渎田交岸【今嵗低田早种松江东防海曰沪渎也】髙傍支山水满车叶幄漫霑桃李实隄奁暗长芰荷花丰年阖境浑无事闲把诗豪放两衙  

## 两宋名贤小集卷六十三  

宋　陈　思　编  

元　陈世隆　补  

乐圃余稿【二】  

少章过吴门宠示淳夫子赡唱和并惠山寄少游之什俾余继作輙次二公韵以寄之  

懐友对华月身如匏系何遥聆金玉音怅望江湖波忧来诵三篇调饥饷嘉禾苏范天下贤阅士嵗月多怜君似兰芷长育瑶山阿良工得寳璧韫椟加琢磨发为惊人语九曲倾洪河蟠蛇寄短章浩荡冩长謌一官得武林万景尽包罗又如弹响泉余韵清且和借湜师韩文其则在伐柯俯视枳棘间翔鸾岂蹉跎圣朝颂声作周雝与商那二公且大用岂得归岷沱  

仲春上丁知府金部躬率寮寀释奠于先圣既而升公堂命学官讲书窃惟中庸之篇自安定先生  

尝以是为诲人阅嵗既乆嗣音者稀【某】孤陋无似窃慕前哲其啓讲也今龙阁黄公尝临之其终讲也金部使君又临之郡儒在列咸与荣观輙成五言律诗二十韵叙谢  

天意绍斯文成书在圣孙一篇穷妙理万古诵防言美行敷华业精诚固本根并明参日月幽赞极乾坤奥义谁钻仰眞儒善讨论【谓安定先生也】披云观泰华行水自昆仑庠序非才处诗书素志敦崇朝羞侍席暇日废窥园辨惑开羣聴潜心到大原意将追往哲学岂为专门盛府连称治耆英继典藩始终临讲席前后枉髙轩全帐罗金鼎盈庭倒玉樽旌旗来有庆衿佩寂无喧士识师资贵民知道义尊僖公史官颂郑校相君存芹藻欢欣意陵阿长育恩中材多杞梓寳器列瑶琨五纪登朝盛羣英着籍繁美哉文正学遗泽洽元元  

海贾  

千艘万货集江邉争较锥刀逐利迁生理幸逃鱼腹馁梦魂犹怕驾楼船  

陆寳山  

陆家山色隠平芜文彩如虹照碧虚痛尔临刑思鹤唳输他谢病食鲈鱼  

江浦  

一川吐纳五湖深海里三山何处寻料得防夷从此去古来烟水秪如今  

知府司封见和喜雨诗次韵陈谢  

天意分明应鲁雩髙坛晨拜紫袍濡禽窥旧井寒泉长鱼泳新荷涸辙苏敏政有余闲利刃清诗无纇掷灵珠夏畦防润秋臯稔顔巷销忧卒嵗娱  

送荣子杨斋郎  

茹蔬酌水度清晨自是浮生洁静身好事频过三径晚爱闲惜别五湖春品泉暗识南泠味鍳茗多藏北苑真且着青袍居膝下少年未羡折腰人  

次韵公权灯花  

兰膏未耗结花新花自无情喜在人生向轻笼先得地开从细焰别装春飞蛾虽绕光难掩梦蝶初廻色尚匀更待玉堂清夜直赐来莲烛影相邻  

次韵俞子文南轩雨后  

农畴巳种圃畦青髙卧丘园自放情客少不嫌三径湿年丰休叹一瓢清残莺喜向风前啭病鹤犹能月下鸣千载令名如有得莫愁轩冕老无成  

次韵俞子文感事  

我曽折桂向蟾宫君有文章似彩虹运蹇未酬今日愿笑歌犹得故乡同不才甘作耕岩叟有志宜为结驷翁穷达由来都是梦几人曽是黒头公  

送知府滕光禄  

榜登龙虎亚抡魁一纪横飞长宪防谟议轩昂开日月辞章雄伟鼔风雷朝端巳庆明良防庙论咸推将相才一跌云衢成老大几迁方面笑邅廻致君事业防霜鬓经国风猷付玉杯驱弩屡惊园令出引章还喜买臣来展坟乍觉青松长视学追懐绛帐开荣满江山増气象仁霑里闬舞儿鲐齐云晚咏难留白【白傅将去苏有齐云楼晚望作】緑野新居欲继裴淮海巨藩虽重寄傅岩须起作盐梅  

送曹县丞入京  

忠义家声乆夫君更美才吏民愁既去交友约重来【君有居吴之意】别岫浮云逺征防晓月开棣花同郡府眷恋共衔杯  

次韵司封使君和推官早梅山茶二首  

嫩跗黏绛蜡轻朶挿珠钿雪里心偏苦花中达最先玉阶香馥郁烟埜蕊聨娟托植虽然别黄金子并圆柏叶元同翠桃顔未比红留芳占春月弄蕋耐秋风自称阶庭玩休烦帘幕笼佳篇补韦白流品重吴中  

挽邵相母  

华屋辞荣飬佳城合旧封浮生无定相众善有余踪家盛金籝在山长玉案重浮图传胜事寳殿壮天峯  

次韵杨彛甫见成甫装裱旧书之什  

儒者须防万卷书古人精博固难如残编莫惜装池费旧迹堪怜缮冩初轻拨蠧虫文未损平齐缃帙架无虚白头更且穷经艺谁道忘筌便得鱼  

次韵公权庾中成咏  

坐局偷闲歩小桥风随秋月过轩萧愁多万斛量难尽饮欠千钟困易销笠泽狂歌方继陆海门髙隠莫如焦昔时委吏犹堪处谁道仓公厌寂寥  

喜公权仲逢垂访  

髙轩相约访柴闗潇洒如君会合难雨径偕行穿履湿风亭乆伫袷衣寒百忙好向闲中息万动宜当静处防公暇再来应不倦东篱金菊未凋残  

晓坐朋云斋懐公绍  

晓来乗兴歩髙冈便就幽斋作醉乡隣寺楼防分两面一家池馆得中央南坡嫩橘寒倾日北牖疎筠小帯霜更待怪松擎积雪莫辞访戴举瑶觞  

咏斋偶书呈子通无隠  

夙志在萧闲获此遯幽迹乔林无冬春苍霭异晨夕旁窥疑好峰俯瞰惊峭壁浩然溪山兴尽在陶潜宅杖藜行水邉萍际湛空碧良鱼不轻游弱羽犹自惜吟髭不禁霜晓鉴见早白古人巳深叹信是林园客遣累假禅锋陶情任诗格寄声招友人来防亭前柏  

青龙江上偶书两絶呈无逸监  

潮满沟塍稲满田暑天不雨自丰年海商有货官无扰防子争来就一廛  

卷碇初来海客船脱身鲸浪见吴天千防总约秋风至应助闗征额外钱  

挽张虞卿  

一卧东吴七十春区区南北笑乡人盛开黉舍招英俊敞辟华堂待缙绅婉婉重孙胜彩服煌煌两壻拥朱轮铭旌巳去空回首通德门前旧是邻  

梅评事擕诗过访欲求属和因次其韵  

筑室寻幽处惟求水竹邻心安何必贵累少莫如贫石里求竒古花中悟道新不须多辙迹猿鹤自为賔  

次韵苏文饶见贻之什  

闲钓松陵阅嵗多家林终日对烟萝茹芝深隠惭商皓献璧求知笑卞和静送征鸿云外翼冷防老桂月中柯洛阳年少材惊俗车马犹从陋巷过  

次韵枢言龙图得请洞霄之作二首  

世间如幻此生浮寜典仙祠不典州决胜金城勲烈茂宣风玉垒治声优逺移遁迹无嘶马旧得调元问喘牛耆俊如公宜大用行闻召节越兰舟  

平生气节薄青云不任机心只任真金为散多虚越槖衣从洗浄逺京尘吟随野鹤沧洲晚醉赏莺花茂苑春仰止髙山同里闬扫门羞未效前人  

次韵公绍贺崇静之赐金紫二首  

北窗二纪傲羲皇节比渊明事更光共喜遐龄垂紫绶莫嫌猛退弃铜章文房句就心常佚药鼎功成夀转长七品官阶三品服满斟醁醑醉春阳  

乆脱朝衣袭野裳亲逢盛旦日重光耕田凿井尧民事垂组懐黄汉服章诸老相欢陶圣治两宫遥祝与天长谪仙才调今谁是首解金燕夕阳  

次韵徐中散丙寅三月见访之什  

数年解绶隠林扉乗兴频来访习池老似乐天兼少病官如叔夜又能诗身闲幸与耆英接学浅虚防国士知白雪佳章难复继策驽追骥自嫌疲  

祖母生日  

挺生贤德对耆英嵗物皆新淑气清年至八旬人巳少子为四品世称荣紫泥屡捧门多庆华髪虽凋体益轻欲比遐龄何所似蟠桃结实老仙京  

奉送中散使君提举崇禧观  

方面威名乆朝端闻望隆需章祈玉陛寳诏与琳宫睿奬均劳逸髙情保始终他年黄髪老清世紫芝翁迹放风波外心安梦幻中身轻随夀鹤目极送防鸿祖帐羣公集啼婴万俗同何縁留召父无路达尧聪夸里金重荣光宻印崇髙堂罗爼豆幽径刬嵩蓬趂健歌归去因闲味道冲谢庭长有庆越槖任令空醉帽欹华月吟髭动好风翠虬乔木老锦帐海棠红平昔髙轩过深嗟陋巷穷嘘枯言不絶推毂赐尝防载酒要彭泽名卿表郑公量材如防木荷德重维崧耆俊方图任明廷正纳忠剧藩如择将犹恐起宗工  

咏斋三絶  

泰伯祠邉旧圃开半栽蔬果半池防闲门不放红尘入门里清流自在来  

尘冠寂寞更休弹车辙荒芜昼掩闗一片清晖长在眼多情惟有四飞山  

非山非寺且优游尚有尘縁未自由岩下结庐应更好石门西去近松楸  

次韵李子功留别之作  

采兰无复飬婴此终天悲家空弱妹长恐失桃夭时翠蔓倚长松之子得所随衔杯欵相待掺袂伤暂离洞庭春风髙杨桞渌江湄柴门归独掩桂楫暮何之眷眷厚有余佳什犹见贻散帙渴精论言诗伫良规惜哉片防去快若驷马驰东臯多乐事归计勿迟迟  

次韵司封使君和练推官再咏山茶  

珍木何年种繁花满旧枝开从残雪里盛过牡丹时对日心全展凌风干不欹药阶如赋咏欠此尚相思  

次韵练定公权垂访乐圃之什  

隠圃甚萧条驱车岂惮劳境从前代胜冈对逺山髙林晓猿抽臂池秋鹤浴毛兴来频就醉竒句仆离骚  

判府曹宣徽生日二首  

星杓指未月増神选良时恊半千恭俭动増长乐意洁清能绍兾王贤缓垂相印淹公论坚请州符避剧权四十拥旄非不贵更防黄发珥貂蝉  

盛世髙门福两全星辰粹气萃为贤钓璜韬略传三世斋钺风棱积十年隂德在人宜夀考清才脱畧恐神仙寒儒欲继崧髙颂不独生申但美宣  

郡牧李侍郎生日二首  

柱史仙翁旧柏枝生贤左右太平基居留成就昭陵后赐诰从容故里时筹策乆为当世重勲劳方受两宫知欲祈天赐公眉夀更过芳莲叶上  

当年弧矢设门防英气钟于曲阜间名覆金瓯新品地香盘宻印旧家山腰边纽光华动膝下龙驹礼法闲五福俱全难企及流霞为夀日开顔  

贺林承务还吴门  

朱顔充赋早苍鬓拜恩归烟水鹡鸰聚霜穹鸿鴈飞传经金耻富下笔玉藏辉贵任毋嫌晚天门受赐衣  

谢虎丘祖印相访  

支岭髙风逺杼山佳句稀云巗有开士诗理到精防不知蓬戸隘未勌金镮飞忘形任谭笑敷衽评是非近师宣城老逺慕苏州韦我亦有吟癖古人思与归愿闻碧云篇所得如珠玑渔樵未晚出乗兴叩禅扉  

谒郭道冲唐师德登防偶作  

冲寒歩郊原烟水照林薄云余山色佳浦溆潮未落静可钓纶垂清欲尘缨濯相逢两俊友辞义富金雘擕手登髙防谈笑有真乐寸眸周逺近幽思胜寥廓逝将飞片防直到洞庭脚絷维阻并游搔首向城郭  

挽林少卿  

夀考安荣遇圣朝早成门戸自勤劳闺中莱妇皆华发膝下荀龙尽防袍堂有金籝身更约案披玉简道尤髙人间厚福终归尽涨海难停一夜涛  

归隠桥新成偶题三絶句书呈同志  

幽居处处映烟萝归隠桥边月色多蟾桂有情怜病叟清光终夕照酣歌  

挂却簪缨里幅巾清流绕合防红尘小桥何用通来往犹为凝冬病渉人  

逢人尚説开松径送客应休过笔溪【此桥下临笔溪】林下有谁频肯顾春深好听子规啼  

闰月丙子判府相公被制命升使弼越六月癸夘公诞生之辰【某】谨斋洁为诗二章拜献左右虽辞句芜陋不足奉扬盛德姑以述惓惓之诚  

武德隂功积在民既生太姒复生申手提将钺虽三世身到台衡始二人膝下龙驹环夀斚日边奉使捧恩纶沙堤筑就朱衣引富有青春尚四旬  

宣制初闻下玉墀又逢盛事恊熊罴青霄灵凝祥乆紫府蟠桃结实竒飬志増添鹤算避权辞逊鳯凰池从今若校中书考屈指当如郭子仪  

元厚之少保生日  

四纪勲劳动冕旒倦趋黄阁傍沧洲名如白傅身尤贵才继防之德并优千载神巢叶穏九霄老鳯帯雏游蓬来水浅公犹健辉照东南对斗牛  

寄和晏守  

二年懐郡印八度到柴扉曾未陪珠履频烦友布衣水边孤鹤睡天际片云归拜德知何日烟霞恋翠防春秋终讲伏防知府谏议临视学舍燕劳诸生谨成小诗叙谢  

泰山先生乆防防世把春秋束髙阁腐儒隠居三十年独玩遗经思笔削滥叨师席媿匪才曰演防言更嵗籥欲遵广路视堂奥誓辟浮云窥碧落兹辰讲解告终篇敢屈邦君亲视学邦君旧是补衮才忠论嘉谟动宸幄宻为福泽徧寰瀛暂得麾符出京洛爱民如子不忍伤政用中和屏威虐深惟教本在庠序力助儒风止奸恶羣材倘得就长育百堵何为惮兴作耽耽黉舍尽脩严翼翼公堂骤清廓已欣华构将落成肯枉双旌率寮幕清晨初谒二公祠重道严师致恭恪更忘烦暑临讲席自降威容聴扬搉羜肥酒酾宴诸生金印煌煌对襃博传闻长防相告语争诵诗书亲教约欢声四出屏隂沴云雾俄收日华烁【乆雨是日喜晴】文翁化蜀士皆成鲁矦修泮民思乐自慙传道竟何补禄食充饥免藜藿幸逢贤守喜承流喜与吴人醉优渥  

和公权秋暑奉懐  

谁谓云中句能移江上峯清飇随玉楮爽气袭尘容剧暑婴多病嘉招恨未从眷言相与意深荷故情浓乡校叨防禄家邻傍旧峯散人那适用逋客拙为容良友幸不弃华轩时肯从蚤秋须命驾荷叶露华浓  

华亭吴江道中偶作十絶  

人闻出鹤只云间相合仙经得亦难尘外应多随逸客未教流俗等闲防  

舟去舟来阅古今梦中忧乐累人深慿将一匊松江水未洗尘缨且洗心  

白日归来皆有意平生事了最为难可怜万顷烟波色只属天随醉眼防  

千古防夷节独髙脱遗富贵一鸿毛馆娃宫女曾亡国岂独相擕泛海涛  

妖华倾国岂无情忍复颦眉见越兵若使将军犹好色安能三徙更成名  

贤哲多为贵势拘人人空道爱江湖谁将五鼎盈前食肯换秋风一箸鲈  

烟暝重湖日欲明轻篷遥递浦前声良鱼好入深渊去不为鸣榔取次惊  

川上飞桥处处横几回经此阅平生碧芦萧瑟风前韵一似家林散雪声  

吹散青云见好峯家林祗在此山东寄声猿鹤休悲怨蕙帐今宵遂不空  

独当家责性难堪五女同孤巳嫁三更待人间了尘事别寻云外结茅庵  

挽黄朝散二首  

持心平厚胜浇浮仕路徊翔四十秋政事毎于谈笑办交亲多向急难收命由真宰随穷达身在劳生任去留旧治昔年应画像厐眉闻讣泪先流  

江湖尝佩左符归一卧漳濵素愿违平日华旌过里巷此时丹旐下岩扉羣峯拱揖开新穴万木森罗长旧围伫防于门驱驷马想应丘陇亦光辉  

答人见庆除博士  

幅巾短褐对江云闲把羣经自讨论鲁泮未能开后学虞庠岂称讲防言羸驹乆絶腾骧望病木犹霑化育恩蒋径虽荒陶菊在徘徊惟恐去吴门  

元少保生日二首  

孟夏尧蓂六叶残来从仙府瑞人寰几年彩鳯池中浴此日神叶上闲七老相懽非将相二疏髙宴欠湖山羡公退自台衡地长在烟霞缥缈间  

体貎方隆避政枢归来衮绣耀东吴骑鲸才格从天禀化鹤风姿与众殊经国文章萦睿想济民德泽感神扶堂边三夀髙千丈依旧扁舟泛五湖  

程给事新第  

朱门不鎻走朱轮东省仙材昼锦人石上云卿林屋晓花头露重洛阳春谢公战罢乌巾静裴令吟髙緑野新他日南园真可乞满池烟水正相邻  

光禄生日  

卿士方森棘侯邦屡建旂才锋周物理智烛见神机夀逺眉毫秀身康鬓雪稀翠筠髙挺节古柏暗増围云陛朝升对铜符夕佩归灌苖潜致茂针瘼坐令肥召杜名方重松乔志所希非才学诗礼多幸奉庭闱叶载神穏雏随彩鳯飞晨昏趋膝下永着老莱衣  

判府蒲左丞宠赠佳篇谨次韵  

髙文大册耀天衢新句锵金掷隠居廊庙方将归辅弼江湖犹复念耕渔百城草木知威望一代贤能入荐书近日东南多节士既旌吴子又褒徐  

次韵公权喜太守再留  

不为机巧不求新坦坦襟懐任道真揭节二方隂布德兮符千里别生春儿童共喜重迎伋父老相懽许借恂池阁逍遥无一事清风挹座转江苹  

近承南康朝请使君宠访林圃小酌至夜公权特惠篇什次韵  

栝柏森森覆小防凌风采菊共衘杯东篱寂寞陶翁醉连骑缤纷卫相来放浪五湖慙钓客均调玉烛仰璇魁秋河夜半檐前转谁泛仙槎去复廽  

奉陪太守及诸公游虎丘  

何必防阳孟浩然苦吟自可继前贤虎丘合去十二度熊轼再游三百年云阁为君追旧额【飞云阁本齐云楼今追之】霓裳从古播朱此行不减唐人乐畅饮惟无八酒仙  

光禄生日  

舜廷新遣牧汉寺旧名卿致主丹心在忧民素发生鹫峰仙桂老猿涧古松清金简传真理期頥体更轻  

次韵司封使君和练推官春望  

目极江湖近心存象魏遥未调金鼎餗新泛玉觞椒赋为慿栏得忧从散帙消髙才方谢守轻举羡王乔桃结千年蕊松抽百尺条天涯舟一叶风送逸渔樵  

求笻杖  

霜筠来自蜀山遥天骨轻清素节髙我若得之如佩玉君应辍此似秋毫  

求虎丘竹  

劲节难同众草防深根更入白云蟠园庐种此多余地为向西南斸数竿  

## 两宋名贤小集卷六十四  

宋　陈　思　编  

元　陈世隆　补  

公非集  

刘攽字贡父与兄敞同举庆厯六年进士歴秘书少监出知蔡州召拜中书舍人卒弟子私諡曰公非先生有集  

春草  

春草绵绵不可名水邉原上乱抽荣似嫌车马繁华处才入城门不见生  

今古路  

出门道路多纵横不可测我今欲逺行须问曾行客徐徐问路人借问青松侧客曰今何徃荅之逰京国客乃指要路而言行有益古路虽大道不如今路直但行今人路犹如假羽翼彼客别我去独自踌躇立为见今古路信乃无苦忒今路足轮蹄古路多荆棘欲行今人路恐背古人迹欲行古人路今人笑迂僻又拟不出门奈何饥寒逼哀哀此时路悠悠苍天色不避今人嫌路须行古陌古陌虽然逺且保无蹶失勉哉自勉哉前去难为适不获见杨朱万古凝愁魄  

上书行  

仕不至二千石贾不至五百万此事夸者忧而非志士叹君不见下邳少年受书起幄中运筹制千里功成不受二万戸拂衣归从赤松子君不见计倪半策诛强吴鸱夷扁舟逰五湖三致千金不自擅至今籍籍宗陶朱大贤富贵不为己心事邈与常人殊逢时致身如反手云蒸龙变无时无君勿忧上书献赋称贤豪刺绣倚市相矜髙丈夫昔曾笑徒劳啇贾旦旦争锥刀  

絶句  

青苔满地初晴后緑树无人昼梦余惟有南风旧相识径开门戸又翻书  

芍药【又见公是集】  

跗萼晴相照芳香暖竞飘波翻蜀地锦霞萃赤城标  

萱花  

种萱不种兰自谓忧可忘緑叶何萋萋春愁更茫茫  

葵花  

白露清风吹八月紫兰红药共凄凉黄花冷淡无人防独自倾心向太阳  

鳯仙  

手植中庭地分破紫兰畹緑叶纷映堦红芳烂盈眼辉辉丹穴禽矫矫翅翎展  

逐伯强词  

寳元二年余羇旅淮南医来言曰今兹嵗多疾疫余因作文以逐伯强伯强厉也能为疫者故逐之  

皇皇上天兮浩浩后土厥生孔繁兮其施甚溥陶陶仲夏兮草木蕃庑鸟兽孳息兮我民乐胥我民孔灵兮上帝是仁天子圣兮百工日新上无粃政兮下无悖人邻里具集兮乐哉欣欣伯强何为兮孰畀以政反世五福兮持极其令我民不怡兮既爽其盛白黒瞀兮孰察其正为夀反天兮谓康反病仁义无益兮苟且为幸嗟尔伯强兮其独何心絶世和气兮俾民不任上天孔仁兮大德曰生天不可长防兮民不可乆侵天诛诚加兮安所避雷公驱兮风伯逝嗟尔伯强兮何所诣南有蛮兮为防为逋西羌戎兮恃艰自虞天子孔仁兮靡焉毕屠伯强往兮代天伐诛嗟中国兮不可久留子不去兮颠倒思予  

五色菊  

屡闻白雪题诗句饱见黄花泛酒杯岂是一枝能五色相随次第雪中开  

咏荼防二首  

明红暗紫竞芳菲送尽东风不自知占得余香慰愁眼百芳无得似荼防  

琼林殿侧玉钓栏雪覆新花四月寒宻影酡容千客坐柔条何处万龙蟠  

桃花  

小楼西望那人家出屋香梢几树花只恐东风能作恶乱红如雨堕窗纱  

松  

一株青玉立千叶緑云委亭亭五丈余髙意犹未已山僧年九十清净老不死自云手种时一粒青桐子  

咏史  

自古边功縁底事多因嬖幸欲封侯不如直与黄金印惜取沙场万髑髅  

送刘长官桂州府掌机宜  

桂林风物旧宜人雪片梅花五岭春心喜大江流瘴雾眼防南极异星辰军中羽檄时无警徼外明珠日献珍酒量问君能几许越猿蛮鸟易伤神  

送润州裴如晦  

桞隂深碧黄鹂语川水平堤鸥鸟舞送君临流眼蹔明爱此虚凉少尘土何况连樯一月行吴山楚水相逢迎稲花吹雨香不絶芦叶揺风声正清北固楼防似图画广陵欲渡闻潮生缥壶盈前京口酒红斾相随北府兵少年投防当为乐晚嵗甘棠空涕零望君鸿飞不可攀白头方出玉门闗独向天涯共明月犹应梦里借千山  

题馆中壁  

璧门金阙倚天开五见宫花落井槐明日扁舟沧海去却从云气望蓬莱  

## 两宋名贤小集卷六十五  

宋　陈　思　编  

元　陈世隆　补  

齐州吟稿  

曾巩字子固建昌南丰人易占长子嘉祐二年进士调太平州司法参军召为集贤校理出知福明等州神宗朝加史馆修撰中书舍人卒有元丰类稾续稾外集  

西湖二十二日  

平生拙人事出走临东藩纷此地狱地欣乗刀笔间漾舟明湖上清镜照衰顔春风随吾来扫尽氷雪顽花开满北渚水緑到南山鱼鸟自翔泳白云时往还吾亦乐吾乐放懐天地间顾视彼夸者锱铢何足言  

百花堤  

如玉水中沙谁为北湖路乆翳荒草根未承青霞歩我为发其枉脩营极幽趣发直而砥平骅骝可驰骛周以百花林繁香清露间以緑杨隂芳风转朝暮飞梁悬太虚峣榭蹑烟雾直通髙城颠海岱归指顾为州乏长材幸嵗足秔稌与众饱而嬉陶然无外慕  

寄子进弟  

忆子去家日南风始吹衣今来日未几蝇蚊已羣飞思子兼昼夜何啻如渴饥喜闻逺客至手自排荆扉客送书一纸翰墨子所挥上言山居恶梦寐接庭闱次言服畎畆禾黍膴已肥其余业文字颇测隠与防题诗在纸尾语老意不非我喜何所似大似客得归我与子事亲未饱藿与薇常苦去左右辛勤治鞍鞿子当何时反我眼日已睎应须毕秋刈相见慰依依  

蔡州  

蔡州昔人居遗堵不可寻青石乆埋没荒烟起空林昔人依刘表意气传至今广路竞朱毂深藏閟黄金构难琦琮间咎责积已深终贻覆宗累苟得非所钦为恶理当尔足惩夸者心  

鹊山  

一峯孤起势崔嵬秀色挼蓝入酒杯灵药已从清露得平湖长泛宿云囘翰林明月舟中过司马虚亭竹外开我亦退公思蜡屐会防归路送人来  

鹊山亭  

大亭孤起压城顚屋角峩峩挿紫烟泺水飞绡来野岸鹊山浮黛入晴天少陵骚雅今谁和东海风流世漫传太守自吟还自笑归时乗月尚留连  

环波亭  

水心还有拂云堆日日应须把酒杯杨栁巧含烟景合芙蓉争帯露华开城头山色相围出檐底波声四面来谁信瀛洲未归去两州俱得小蓬莱  

芍药防  

小碧阑干四月天露红烟紫不胜妍肻为云住阳防女恐逐风飞石室仙洧外送归情放荡省中番直势拘挛何如萧洒山城守浅酌清吟济水邉  

水香亭  

临池飞构欝岧荛櫺槛无风影自揺羣玉过林抽翠竹双虹垂岸跨平桥烦依美藻鱼争饵清见寒沙水满桡莫问荷花开几曲但知行处异香飘  

静化堂  

修檐防防背城隂行尽松篁一径深好鸟自飞还自下白云无事亦无心客来但饮平阳酒衙退当擕靖节琴世路人情方扰扰一游须抵万黄金  

仁风防  

凛凛风生寄此堂尘埃消尽兴何长朱弦鼓舞逢千载白羽吹扬慰一方已散浮云沧海上更飞灵雨泰山旁谁知万物心焦日独对松筠四座凉  

雾凇  

园林初日静无风雾凇花开处处同记得集英深殿里舞人齐挿玉笼  

百花防  

烟波与客同尊酒风月全家上采舟莫问防前花逺近试防何似武陵逰  

西楼  

海浪如云去却囬北风吹起数声雷朱楼四面钩疎箔卧防千山急雨来  

鹤林寺【李渉所谓因过竹院逢僧话又得浮生半日闲即此寺也】  

昔人春尽强登山只肻逢僧半日闲何似一樽乗兴去醉中骑马月中还  

鲍山  

云中一防鲍山青东望能令两眼明若道人心是矛防山中那得叔牙城  

亲旧书报京师盛闻治声  

自知孤宦无材术谁道京师有政声黙坐海邉何计是白头亲在鳯凰城  

芙蓉桥  

雁翅横连杜若洲碧阑干影在中流蓬莱日日逰人到谁道仙风解引舟  

凝香斋  

毎觉西斋景最幽不知官是古诸矦一尊风月身无事千里耕桑嵗有秋云水醒心鸣好鸟玉沙清耳潄寒流沈烟细细临黄卷疑在香炉最上头  

北渚亭  

四楹虚彻地无邻防送孤髙与使君午夜坐临沧海日半天唫防泰山云青徐气接川原秀常碣风连草木薫莫笑一尊留恋乆下阶尘土便纷纷  

阅武堂  

五朝坏冶归皇极万里车书共太平胡马不闚光禄塞汉家常羽林兵栁间自诧投壶乐桑下方安佩犊行髙枕四封无一事腐儒何幸偶专城  

阅武堂下新渠  

方渠新凿北林开流水遥经画阁来洗耳厌闻夸势利濯缨羞去傍尘埃不忧待月供诗笔已欲防花泛酒杯却忆虎溪桥上过夜凉临砌尚徘徊  

舜泉  

山麓旧耕迷故垄井干余汲见飞泉清涵广陌能成雨冷浸平湖别有天南狩一时成往事重华千古似当年更应此水无休歇余泽人间世世传  

趵突泉  

一遥从玉水分暗来多洒歴山尘滋荣冬茹温常早润泽春茶味更真已觉路旁行似鉴最怜沙际涌如轮曽城齐鲁封疆防况托娥英诧世人  

金丝泉  

玉甃常浮灏气鲜金丝不定路南泉云依美藻争成缕月照灵漪巧上已绕渚花红灼灼更萦沙竹翠涓涓无风到底尘埃尽界破氷霜一尺天  

北池小防  

笑语从容酒漫廵笙歌随赏北池春波间镂槛花迷眼沙际朱桥桞拂人金缕暗移泉澑急银黄相合鸟声新幸时无事须行乐物外乾坤一防尘  

岘山亭置酒  

石磴萦回入杳冥筠松髙下簇虚亭春归野路梅初白雪尽沙田麦正青马窟飞云临画栋风林斜日照疎櫺长年酒量殊山简却上篮舆恨独醒  

北渚亭雨中  

振衣已出尘土外卷箔更当风雨间泉声渐落石沟涧云气迥出金舆山寒沙漠漠鸟飞去野路悠悠人自还耕桑千里正无事况有樽酒聊开顔  

到郡一年  

薄材何幸拥朱轩窃食东封已一年陇上雨余防麦秀桑间日永问蚕眠官名虽冗身无累心事长闲地自偏秪恐再朞官满去每来湖岸合留连  

冬夜即事  

印奁封罢阁铃闲喜有秋毫免素餐市粟易求仓廪实邑尨无警闾阎安香清一榻氍毹暖月淡千门雾凇寒闻说丰年从此始更回笼烛卷帘防【齐寒甚夜气如雾凝于木上旦视如雪日出飘满阶庭尤为可爱谓之雾凇谚曰雾凇重雾凇穷汉置饭瓮以为丰年之兆】  

郡楼  

满眼青山更上楼偶擕闲客此闲逰飞花不尽随风起野水无邉帯雨流懐旧有情惟社燕防机相得更沙鸥黄金驷马皆尘土莫靳当欢酒百瓯  

郡斋即事二首  

画防森门宠误防从来田舍一衰翁囷仓穣穣逢康嵗闾里恂恂有古风瞷氏宿奸投海外伏生新学始山东【时大奸周高投海岛而学校讲说尚书】依然自昔兴王地长在南阳佳气中  

满轩山色长浮黛绕舍泉声不受尘四境帯牛无事日两衙封印自由身白羊酒熟初防雪黄杏花开欲探春总是济南为郡乐更将诗兴属何人  

早起赴行香  

枕前聴尽小梅花起见中庭月未斜防破宿云犹渡雁欲深烟桞已藏鸦井轳声急催寒玉笼烛光繁秉绛纱行到市桥人语宻马头依约对朝霞  

戱书  

集贤自笑文章少为郡谁言乐事多报答书题亲笔砚逢迎使客乐笙歌一心了了无人语两鬓萧萧奈老何还有不随流俗处秋毫无累损天和  

西湖二首  

左符千里走东方喜有西湖六月凉塞上马归终反复泰山鸱饱正飞扬懒宜鱼鸟心常静老觉诗书味更长伫到平桥初见日满川风露紫荷香  

湖面平随苇岸长碧天垂影入清光一川雨露荷花晓六月蓬瀛燕坐凉沧海桴浮成旷荡明河槎上更微茫何须辛苦求人外自有仙乡在水乡  

西湖纳凉  

问吾何处避炎蒸十顷西湖照眼明鱼戯一篙新浪满鸟啼千歩緑隂成虹腰隠隠松桥出鹢首峩峩画舫行最喜晚凉风月好紫荷香里聴泉声  

游东山示客  

虞寄庵余藓径通满山防殿出青红难逢堆案文书少偶见凭栏笑语同梅粉巧含溪上雪桞黄防破日邉风从今凖拟频行乐且伴罇前白髪翁  

离齐州后五首  

云防十幅顺风行卧聴随船白浪声好在西湖波上月酒醒还对纸窓明  

画船终日扒沙棹已去齐州一月程千里相随是明月水西亭上一般行  

文犀剡剡穿林笋翠靥田田出水荷正是西亭销暑日却将离恨寄烟波  

将家须向习池游难放西湖十顷秋从此七桥风与月梦魂长到木兰舟  

荷气夜凉生枕席水声秋醉入帘帷一防千里空囬首寂寞船窗秪自知  

寄齐州同官  

西湖一曲舞霓裳劝客花前白玉觞谁对七桥今夜月有情千里不相防  

## 两宋名贤小集卷六十六  

宋　陈　思　编  

元　陈世隆　补  

映雪斋集  

孙抗字和叔黟人少孤力学寄食浮屠山中步行偕书数百里升楼诵之而去其阶数年遂博极羣书为文操笔数百千言始同学究出身歴官后登进士甲科知浔州改作庙学召吏民子弟秀者亲据案讲说文艺未几旁州土皆来学擢监察御史言事不顾利害子适邈廸适遇适从王荆公防年十四论议著书已惊人登第后终永州军事推官邈尝为县令荆公亦称其好学能文自廸以下及孙畧皆登进士第北牖洞  

旧驻东方骑因题北牖名来须风作御去认斗为城日气晚方到云収寒易生予心匪防衍拱北振华缨  

白雀洞  

禽贵羽毛洁地怜岩壑幽名非华隂冻景似秀林秋不覩音尘继空惊嵗月遒何如颍川鳯千古冠缇油  

南华洞  

峭径入苍烟他山尽一拳上盘朱鸟翼中寓漆园仙清可擕壶赏凉堪拂石眠九疑生接境曽此按薫弦  

朝阳洞  

险絶信天开春萝防古苔不愁云影闭先得日光来片石充棊局凉坡递酒杯东风偏着意草木烂成堆  

嘉莲洞  

地应连海眼终古蓄寒泉四列青苍壁双开菡蓞莲已嗟真赏去犹讶昔香传未媿东林下霜葩社众贤  

夕阳洞  

尘寰虽未逺颢气觉偏滋日落鸟归去秋髙风劲时吟余下天籁坐乆凛氷肌信是栖幽境凉蟾照履綦  

栖霞洞  

寛逾城阙峻瑶魁万壑吟风四壁苔不独云霞可招隠溪流长送落花来  

## 两宋名贤小集卷六十七  

宋　陈　思　编  

元　陈世隆　补  

景迂小集  

晁说之字以道济州钜野人端彦之子自号景迂生元丰五年进士苏轼以著述科荐元符末与崔鸥同书邪籍靖康初召为著作郎试中书舍人兼东宫詹事建炎初终徽猷阁待制有景迂生集  

覧古  

遥岑不娱人苍莽颇愁絶东南有防梁水寒不可涉西闉不欲徃旦暮畏喋防归来坐北堂悠然理书防之人阿堵中虽死情不隔周公徂东山仲尼陈蔡厄大儒且不遇小子何足责时命姑置之何为常促廹  

谢沈次律水枕  

沈侯笔力鼎可扛左手截取吴松江折流来此一尺枕指麾巨鳄回涛泷平生性不好长物举以遗我嗟无双呼儿快取蕲笛簟扫除尘榻移当窗随眠置我丘壑里始信孙郎眞枕水我生不出长安城四十二年尘涴耳领君此枕何潇然睡起醒心如一洗  

题六一东坡像二首  

座右铭何有丹青得若人东坡禅客衲六一醉翁巾先后文章伯安危社稷臣庙堂思颍日海峤梦钧辰【缺】眉山凝间气渤海识兹人一代执鞭士千秋折角巾髙趋周室辅平处汉廷臣白首齐明易鸿钧异抚辰参差非所【缺】契濶自如神不念乞灵者翩然驾白麟  

和新乡二十一弟华严水亭二首  

渚蒲淅淅风犹急岸栁纎纎雨尚余栖鹭宿鸥浑去尽泝溪还有两三鱼  

荷盖防溪三数叶藤稍绕树几千层投闲更与高人约重抱琴来听广陵  

和圆机题草虫  

怒劔无烦起逐蝇从教小物此凭陵礼加蛙臂何时用书到蚕头几日能半是苔邉徒有感全收芋处肯生憎如椽大笔么麽落愤懑令人终拂膺  

次韵王立之雪中以酒见饷  

同云惨惨驱朝暄龙沙一雪人相怜寒猿哀啸失山木饥鹤仰唳空无天当年补天眞戯尔不知修月何时已坐烦耆旧说辛卯至遣儿童忧甲子城中米价贵如玉举家倒廪无斗粟千金狐裘岂易得百结鹑衣不堪鬻我生但识茅与菅何曾过眼逢瑶璠展君新诗问所似欲辩不敢非忘言开壶酌酒浇我胸酒酣起舞顔为红防见东风扫氷雪江梅塞桞烦春工  

题两马图  

前马去骎骎年少意有余后马追驰骤喘杀肥髯奴  

邉鸾雉  

骇雉丹青人姓邉无花无石自瞿然已能倚壁音声絶何用蹲飞欲上天  

自和因思国史燕穆之传称其知明州革轻悍鬪争之俗及今海潮图作  

燕公未肯祖虚无悍俗归仁举国书莫道邦人都背德壁间犹有海潮图  

曹仁熈画水壁  

夫子在川上悠然叹所逝见逝不见水身与水不二天维及地轴去矣不可制日月徒劳劳出入丈尺地莫言此身防九围待经济或指波涛观姑在蹄涔内后人不及门有口安足议妙得防庄周动与吕梁防肇公识前波不共后波系厐公桥柱流奔湍是谁事孰夸观涛者八月吴侬戯瞪目不敢瞬睫转蛟鼍噬多谢曹仁熈笔端落妙意欲采甓社珠于此观灿翠  

次韵送画山水扇与张次应  

五日十日岂为工万壑千岩自絶踪在握已能霄汉上更须羣玉占前峰  

题蜀道图  

山钩树白何年嵗流瀑可聴下无地行人愁絶却无愁始信宜歌蜀道易  

次二十一兄【季此】九日韵  

清秋九日至晚菊两三开愁把他乡酒思登故国台赐懐朝士宠诗想从臣才向晚能无泪飘飘鴈影来  

懐济北弟侄  

久客思吾子生涯滞故乡独擕髙士传翻忆紫香囊合榻言犹在同堂乐未央翩翩春草梦随意绕池塘  

桃花渡  

今朝旅恨到何处轩窗直到桃花渡桃花渡上风吹雨道人芒屩谁来去  

鄞江  

终日一杯终日醉看潮初上看潮回自疑前世陶贞白乗兴闲游鄮县来  

超然亭  

少年曾识京华乐老得江山懐抱开风月不谈辜此夕恨随潮去与潮回  

又  

秋色日骎骎江亭敞夕隂残霞沉浦口新月出波心  

题明皇打毬图  

阊阖千门万戸开三郎沉醉打毬回九龄已老韩休死无复明朝谏疏来  

题明发所画访戴图渠自有诗  

扁舟雪夜兴千载风流存诗画能幽絶不似诸王孙兴多却易尽一世复何待伧父莫骂予犹且不见戴  

题景升太尉画孙登像  

契濶王孙魂梦劳京华一日重游遨图书不惜黄金费歌舞何妨琼佩髙月到南楼卧吹笛花残曲几醉挥毫如何爱着须臾懒不使苏门对楚骚  

题陆大夫画逸少逺游道林  

防稽内史勤笔墨逺游中坐无一物何事支公爱神骏团揭鼻齿映顶足拄杖圆笠如意负蓬髪着巾俱肃肃相向忘年在何许望断髙山空翠麓  

再题王许支图  

海岳登临许逺游上乗云气下扁舟可怜毕竟不闻道妙翰神骓却得留右军愤世犹懐古何事一朝得支许马足不动羣奴痴感深絶俗俱无语  

谢蕴文承议阳关图  

邂逅故人逃难处王孙气象独升平诗吟摩诘如无味画到阳关别有情  

题大年关路逢僧图  

关深羇思满风断緑隂单一遇空门侣那知行路难予以四韵记陆大夫三髙图自谓能省句矣复作絶句増画笔之妙  

马解防经度碧空便令王许伴支公山童野仆立如石忘却侬曽在防中  

## 两宋名贤小集卷六十八  

宋　陈　思　编  

元　陈世隆　补  

五桃轩集  

夏倪字均父蕲州人英公之孙宣和中自府曹左官祈阳监酒有逺游堂集  

题宗室永年画犬图  

公子朝囬玉宸里戯弄丹青歌扇底兴来貎冩到浓牦拳尾如摇欲投胔丰颅阔腋伟骨相纵逸未饶卢鹊驶庭除夜闲春尚寒屈藏短喙眠朝暾其一狺狺口若吠欲前却立客在门俗言犬马最难画众所共识谁面谩非如鬼物隠幽反覆丑好悬毫端纷纷众史坐叹息笔仗突兀不可扳乃知心匠本神授以心运手不作难我家败屋依破垣偷儿踏瓦惊夜眠四壁虽如长卿第旧物犹存子敬氊就君乞取挂墙壁端能警我窥窬客  

跋聚蚁图  

纷然虫臂蚁争环付与髙人一解顔不待南柯婚宦毕始知身寄大槐间  

和王子飞题李伯时画列子御风图  

道师形气合于无八极超摇得自如知我御风风御我长袪猎猎自乗虚  

次韵题归去来图  

堦亭午景负槐隂空斋初罢戯五禽沔州太守致音问啓读乃有归来吟先生抱道肯乞怜凛凛有面方如田何能为此五斗粟折腰乡里小儿前顾视铜章等涕吐赋归唾词如涌泉龙眠居士叹豪逸想像明窗戯拈笔翕忽英姿来笔下如恐超起将羽化吁嗟能事讵可畴一见公诗如见画惜哉道逺莫可致强欲赓酬抽鄙思韵絶难追神易倦使我空然汗顔面他日从公防借观锦囊捧出春笋寒  

次韵汉阳蔡守题阳关图  

君不见季子敝尽黒貂裘一生车辙环九州使之负郭有二顷未必肯相六国侯此郎亦复何为者浪自出入不肯休东风夹道罗供帐倚马欲行那得上緑尊翠勺浩纵横四坐哀歌互酬倡隂云漠漠天四垂行子多着短后衣金羁滴沥鸣翠弭负屩蹶倒从卢儿渔舟微茫出浦溆逺山无数迎修眉倾曦防醉出关去纵有离愁渠得知长安春色浓如酒乃向斯时别亲友可怜儿女浪苦辛奔走功名逮华首浊醪百榼胸崔嵬暮色惨惨羇鸿哀羊肠鸟道天尺五尔独胡为来此哉水有蛟龙狞口眼陆有兕虎潜岩隈嗟尔游子不顾返冨贵有时终自来  

## 两宋名贤小集卷六十九  

宋　陈　思　编  

元　陈世隆　补  

杜祁公摭稿  

杜衍字世昌山隂人登进士甲科歴官至集贤殿大学士兼枢宻使进太子太师封祁国公卒年八十赠司徒諡正献  

咏莲  

凿破苍苔涨作池芰荷分得緑参差晓开一朶烟波上似画眞妃出浴时  

雨中荷花  

翠盖佳人临水立檀粉不匀香汗湿一阵风来碧浪翻珍珠零落难收拾  

睢阳五老图【杜衍八十嵗王焕九十嵗毕世昌九十四冯平八十七朱贯八十八】  

五人四百有余嵗俱称分曹与挂冠天地至仁难补报林泉幽致许盘桓花朝月夕随时乐雪鬓霜髯满座寒若也睢阳为故事何妨列向画图看  

附诸老诗  

王涣【涣一作焕礼部侍郎】  

分曹归政养耆年李下何由更整冠贤相赋诗同笑傲圣君优诏许盘桓厐眉老叟俱称寿凌雪乔松岂畏寒屈指五人齐五福乡人须作二防看  

毕世昌【司农卿】  

菲才最忝窃高年分务由来近挂冠敢造钜贤论轨躅幸依都府得盘桓篇章奉和慙风雅眷待优隆荷嵗寒傥许衰顔参盛列愿凭绘事永传看  

朱贯【兵部郎中】  

各还朝政遇尧年鹤髪俱宜顶道冠乍到林泉能放旷全抛簪绂尚盘桓君恩至重如天覆相座时亲畏地寒九老且无元老贵莫将西洛一般看  

冯平【驾部郎中】  

诏恩分务许幽闲肯借留都獬豸冠名宦倘来空扰攘丘园归去好盘桓醉游春圃烟霞暖吟聴秋潭水石寒退傅况兼为隐伴红尘那复举头看  

乡有好事者出君谟行草八分书数幅中有梅圣俞诗一首用成拙句以识二分  

莆田笔健与文豪尤爱南山县咏髙欲使英辞长润石毎逄佳句即挥毫清如韶濩谐音律逸似鸾皇振羽毛羲献有灵应怅望当时不见此风骚  

寳林寺【后改为应天寺天宁寺光孝寺在越州府城】  

中懐无绊外缘闲深掩禅扉客到难胜景可曾飞锡去好山多秪卷帘看昼升讲座天花落夜歩吟轩海月残今日逢师堪论道归心愁思一时寛  

新居感咏  

无似老且病惟恐归田迟一旦得引年九天还聴卑尚霑二品禄俾尽百年期恩深沦骨髓感极横涕洟始营菟裘地来向濉水湄城隅最穷僻匠者宁求竒卜筑悉由已轩牖亦随宜外以蔽风雨内以安妻儿燕雀莫羣噪鹪鹩才一枝因念古圣贤名为千古垂何尝广居室俭为后人师亚圣乐箪食寝丘无立锥文【缺】防势夺去病耻家为文园四壁立郑公小殿移伊余具员者适防承平时无术毗万务无才抚四夷为郡亦龊龊劳心徒孜孜保身已天幸拊已宜自知开卷顔间厚复惧来者嗤朂哉知止足清白犹可追  

幽居即事  

寂寂复寂寂告老闲居日径草髙于人林鸟熟如客黄卷不释手清风常满室内顾平生心无过此时适逺防运使度支以资政范公所寄黄素小字韩文公伯夷颂许昌文公淮西富公题诗于后才翁复缀雅什兼寄长安晏公公亦有作衍久兹休退人事仅废不意雅故未遗悉以副本为贶俾愚继之对此怔忪既感且愧率成拙句奉呈敢言亦骥之乗聊为续貂之比耳  

希文健笔钞韩文文为首阳山下人宁止一言旌义士欲教万古劝忠臣颂声益与英声逺事迹还随墨迹新当世宗工复题咏尤冝率土尽书绅  

林下书懐  

从政区区到白头一生宁肯顾恩仇双鳬乗雁常深愧野马黄牛亦过忧岂是林泉堪佚老只缘蒲桞不禁秋始终幸会承平日乐圣唯能击壤讴  

和孙珪秘丞  

老来楷法不如初试向闲斋习草书落笔何曾见飞动雕章早已过吹嘘  

## 两宋名贤小集卷七十  

宋　陈　思　编  

元　陈世隆　补  

老泉集  

苏洵字明允眉州眉山人至和中欧阳修荐除校书郎食霸州文安县主簿禄与姚辟同修太常因革礼书成而卒有嘉祐集  

云兴于山  

云兴于山霿霿为雾匪山不仁天实不顾山川我享为我百诉岂不畏天哀此下土斑斑鸤鸠谷谷鸣号天乎未雨余不告劳谁谓山川不如羽毛  

有骥在野  

有骥在野百过不呻子不我良岂无他人絷我于廐乃不我驾遇我不终不如在野秃毛于霜寄肉于狼宁彼我伤宁人不我顾无我子忘  

有触者犊  

有触者犊再棰不却为子已触安所置角天实畀我子欲已我恶我所为盍夺我有子欲不触盍索之苙  

朝日载升  

朝日载升薨薨伊氓于室有绩于野有耕于途有商于边有征天生斯民相养以宁嗟我何为踽踽无营初孰与我今孰主我我将徃问安所处我  

我客至止  

我客至止我迎于门来升我堂来饮我樽羞鼈不时詈我不勤求我何多请辞不能客谓主人惟子我然求子之多责子之深期子于贤  

顔书  

任君北方来手出邠州碑为是鲁公冩遗我我不辞鲁公实豪杰慷慨忠义姿忆在天寳末变起渔阳师猛士不敢当儒生横义旗感激数十郡连衡鬬羌夷新造势尚弱胡为力未衰用兵竟不胜叹息眞数竒杲兄死常山烈士泪满頥鲁公不死敌天下皆熈熈奈何不爱死再使蹈鲸鳍公固不畏死吾实悲当时缅邈念髙谊惜哉生我迟近日见异说不知作者谁云公本不死此事亦已竒【或云公尸觧虽见杀而实不死】大抵天下心人人属公思加以不死状慰此苦叹悲我欲哭公墓莽莽不可知爱其平生迹徃徃或孑遗此字出公手一见减叹咨使公不善书笔墨纷讹痴思其平生事岂忍弃路岐况此字颇怪堂堂伟形仪骏极有深穏骨老成支离防画廼应和关连不相违有如一人身鼻口耳目眉彼此异状貎各自相结维离离天上星分如不相持左右自缀会或作斗与箕骨严体端重安置无欹危篆鼎兀大腹髙屋无弱楣古噐合尺度法物应矩规想其始下笔庄重不自卑虞柳岂不好结束烦馽羁笔法未离俗庸手安敢窥自我见此字得纸无所施一车防百木斤斧所易为团团彼明月欲画形终非谁知忠义心余力尚及斯因此数幅纸使我重叹嘻  

欧阳永叔白兎  

飞鹰搏平原禽兽乱衰草苍茫就擒执颠倒莫能保白兎不忍杀叹息爱其老独生遂长拘野性始惊矫贵人织筠笼驯扰渐可抱谁知山林寛穴处颇自好髙飚动槁叶羣防迹如扫异质不自藏照野明暠暠猎夫指之笑自匿苦不早何当骑蟾蜍灵杵手自捣  

答二任  

鲁人贱夫子名丘指东家当时虽未遇弟子已如麻奈何乡闾人曾不为叹嗟区区吴越间问骨不惮遐习见反不怪海人等龙虾嗟我何足道穷居出无车昨者入京洛文章被人夸故旧未肯信闻之笑呀呀独有两任子知我有足嘉逺游苦相念长篇寄芬葩道我亦未尔子得无增加贫穷已衰老短髪垂髿髿重禄无意取思治山中畬徃嵗栽苦竹细宻如蒹葭庭前三小山本为山中楂当前凿方池寒泉照谽谺玩此可竟日胡为踏朝衙何当子来防酒食相邀遮愿为久相敬终始无疵瑕闲居各无事数来饮流霞  

丙申嵗余在京师乡人陈景回自南来弃其官得太子中允景回旧有地在蔡今将治园囿于其间以自老余尝有意于嵩山之下洛水之上买地筑室以为休息之馆而未果今景回欲余诗遂道此意景回志余言异日可以知余之非戱云尔  

岷山之阳土如腴江水清滑多鲤鱼古人居之富者众我独厌倦思移居平川如掌山水蹙恐我后世鄙且愚经行天下爱嵩岳遂欲买地居【一作安】妻孥晴原漫漫望不尽山色照野光如濡民生舒缓无天扎衣冠堂堂伟丈夫吾今隠居未有所更后十载不可无闻君厌蜀乐上蔡占地百顷无邉隅草深野濶足狐兎水种陆收【一作取】身不劬谁知李斯顾秦宠不获牵犬返黄狐君今南去已足老行看嵩少当吾庐  

忆山送人  

少年着竒迹落拓鞍马间纵目视天下爱此宇宙寛山川看不厌浩然遂忘还岷峨最先见晴光厌西川逺望未及上但爱青若鬟大雪冬没胫夏秋多虵蚖乗春乃敢去匍匐攀孱顔有路不容足左右号鹿猿阴崖雪如石廹暖成髙澜红日到絶顶目手足颠自恐不得下抚膺忽长叹坐定聊四顾风色非人寰仰面蹑云霞垂手抚百山临风弄襟袖飘若风中仙朅来游荆渚谈笑登峡船峡山无平冈峡水多悍湍长风送轻防瞥过难详观其间最可爱巫庙十数巓耸耸青玉干折首不见端其余亦诡怪土老崖石顽长江浑浑流触齧不可拦苟非峡山壮浩浩无隅邉恐是造物意特使险且坚江山两相値后世无水患水行月余日泊舟事征鞍烂漫走尘土耳嚣目眵昏中路逢汉水乱流爱清渊道逢尘土客洗濯无瑕痕振鞭入京师累嵗不得官悠悠故乡念中夜成惨然五噫不复留驰车走轘辕自是识嵩岳荡荡容貌尊不入众山列体如镇中原防日至华下秀色碧照天上下数十里映睫青巑巑迤逦见钟南岸口蟠长安一月看山岳懐抱斗以骞渐渐大道尽倚山栈夤缘下瞰不测溪石齿交戈鋋虚阁怖马足险崖摩吾肩左山右絶涧中如一绳悭傲睨驻鞍辔不忍驱以鞭累累斩絶峰兀不相属聫背出或逾峻逺骛如争先或时度冈岭下马歩险艰怪事看愈好勤劬变清欢行行上剑阁勉强踵不前矫首望故国漫漫但青烟及下鹿头坂始见平沙田归来顾妻子壮抱难留连遂使十余载此路常周旋又闻吴越中山明水澄鲜百金买骏马徃意不自存投身入庐岳首挹瀑布源飞下二千尺强烈不可干余润散为雨遍作山中寒次入二林寺遂获髙僧言问以絶胜境导我同跻攀逾月不倦厌岩谷行欲殚下山复南迈不知已南防五岭望可见欲徃苦不难便拟去登玩因得窥羣峦此意竟不偿归抱愁煎煎到家不再出一顿俄十年昨闻庐山郡太守雷君贤徃求与识面复见山鬱蟠絶壁横三方有类大破镮包裹五六州倚之为长垣大抵蜀山峭巉刻气不温不类嵩华背气象多浓繁吴君颍川秀六载为蜀官簿书苦为累天鹤囚笼樊岷山青城县峨眉亦南犍黎雅又可到不见冝悒然有如烹脂牛过眼不得餐始谓泛峡去此约今又愆只有东北山依然送归轩他山已不见此可着意看  

上田待制诗  

日落长空道大野渺荒荒吁嗟秦皇帝安得不富强山大地脉厚小民十尺长耕田破万顷一稔粟柱梁少年事游侠皆可荷弩枪勇力不自骄颇能啖干粮天意此有谓故使连西羌古人遭邉患累累鬬两刚方今正似此猛士强如狼跨马负弓矢走不择涧冈脱甲森不顾袒裼搏敌场嗟彼谁治此踧踧不敢当当之负重责无成不朝王田侯本儒生武略今洸洸右手握麈尾指挥据胡牀郡国逺浩浩邉鄙有积仓秦境古何在秦人多战伤此事久不报此时将何偿得此报天子为侯歌此章  

途次长安上都漕傅諌议  

丈夫正多念老大不自安居家不能乐忽忽思中原慨然弃乡庐劫劫道路间穷山多虎狼行路非不难昔者倦奔走闭门事耕田蚕谷聊自给如此已十年缅懐当今人草草无复闲坚卧固不起芒背实在肩布衣与食肉幸可交口言黙黙不以告未可遽罪愆驱车入京洛藩镇皆逹官长安逢傅侯愿得说肺肝贫贱吾老矣不复苦自叹富贵不足爱浮云过长天中懐邈自念惝怳难自论世俗不见信排斥仅得存昨者东入秦大麦黄满田秦民可无饥为君喜不眠禁军几千万仰止填其咽西畨久不及老贼非常然士饱可以战吾宁为之先傅侯君在西天子忧东藩烽火尚未灭何防安西邉傅侯君谓何明日将东辕  

答陈公美  

少壮事已逺旧交良可懐百年能几何十载不得偕念昔居乡里游处了无猜饮食不相舍谈笑久所陪拜君以为兄分宻谁能开齿髪俱未老未至衰与頽我子在襁褓君犹无婴孩君后独舍去为吏天一涯我又厌奔走逺引不复来嵗月杳难恃区区老吾侪况从与君别多事嵗若排心力不能救衰病侵骨骸二子皆已冠如吾苦无才君亦已有嗣骨肉秀且佳人事知几变防合终不谐昨者本不出豪杰苦自咍鬱鬱自不乐谁为子悲哀翻然感其说东走陵巓崖不意君在此得奉笑与诙君顔蔚如故大噱飞尘灰我老应可怪白髪垂两顋新句辱先赠古诗许见推贤俊非独歩故旧无所乖作诗报嘉贶亦聊以相催  

又答陈公美三首  

仲尼鲁司冦官职亦已优从祭肉不及载冕奔诸侯当时不之知为肉诚可羞君子意有在众人但愆尤置之待后世皎皎无足忧  

仲尼为羣婢一走十四年荀卿老不出五十干诸田顾彼二夫子岂其陷狂颠出处固无定不失称圣贤彼亦诚自信谁能卹多言  

公孙苦放逐牧羊沧海濵勉强聴乡里垂老西游秦自固未为壮徒爲久辛勤君子岂必隐孔孟皆旅人  

送李才元学士知卭州  

贫贱羞妻子富贵乐乡关不见李夫子得意今西还白马渡涯水红旗照蜀山归来未解帯故旧已满门平生浪游处何者哀王孙壮士勿龌龊千金报一飡  

送陆权叔提举茶税  

君家本江湖南行即邻里税茶虽冗繁渐喜官资美嗟君本笃学寤寐好文字徃年在巴蜀忆见春秋始名家乱如髪棼错费寻理今来未五嵗新传两盈几又言欲治易杂说书万纸君心不可测日夜涌如水何年重相逢祗益使余畏但恐茶事多乱子易中意茶易两无妨知君足才思  

送王吏部知徐州  

东徐三齐之南隣夫子岂是三齐人辞嚣乞静得此守走兔入薮鱼投津徐州絶胜不须问请问项籍何去秦江山雄豪不相下衣锦游戱欲及晨霸王事业今已矣但有太守朱两轮还乡据势与古并岂有汉防窥城闉论安较利乃公胜行矣正及汴水匀  

藤樽  

枯藤生幽谷蹙缩似无材不意犹为累刳中作酒杯君知我好异赠我酌村醅衰意方多感为君当数开藤樽结如螺村酒绿如水开樽自献酬竟日成野醉青莎可为席白石可为几何当酌清泉永以思君子  

送任师中任清江  

吾老尚喜事羡君方少年有如伏枥马看彼始及鞍奔腾过吾目萧条正思邉谁知脱吾羁傲睨登太山君今始得县翶翔大江干大江多风波渺然天欲翻浩荡吞九野开阖壮士肝人生患不出局束守一防未尝见文物不识天地寛今君吾乡秀固已见西川去年作邉吏出入烽火间儒冠杂武弁屡与氊裘言又当适南土大浪泛目前胸中芥蔕心吹尽为平田陈汤喜形胜所至常纵观吾想君至彼胸胆当豁然  

送吴待制中复知潭州  

十年尝作犍为令四脉尝闻愍俗诗共叹才髙堪御史果能忠谏致戎麾防稽特欲荣公子冯翊犹将试望之船系河堤无几日南公应已怪来迟  

台省留身凡几嵗江湖得郡喜今行卧聴晓皷朝眠穏行入淮流乡味生细雨满村莼菜长高风吹斾防船狞到家应有壶觞劳倚頼比隣不畏卿  

从叔母杨氏挽诗  

老人凋防悲宗党寒月凄凉塟旧林白髪已知隣里墓伤懐难尽子孙心几年赠命涵幽壤当有铭文记德音千里缄词托哀恨呜呜引着涕中吟  

次韵和缙叔游仲容西园  

春入禁城懐旧隐偶来芳圃似还家番番翠蔓纒松上粲粲朱梅入竹花客慢空劳严置兕酒多无用早成蛇相公犹有遗书在欲问郎君借五车  

栽松成径百余尺隔径开堂似两家厌事共邀终日饮渴春先赏未开花客来庭树鸣寒鹊酒入肌肤忆冷蛇衰病不胜杯酒困醉归倾倒欲乗车  

香  

捣麝筛檀入范模润分薇露合鸡苏一丝吐出青烟细半炷烧成玉筯粗道士每占经次第佳人惟验绣工夫轩窗几席随宜用不待髙擎鹊尾炉  

九日和韩魏公  

晚嵗登门最不才萧萧华髪映金罍不堪丞相延东阁闲伴诸儒老曲台佳节已从愁里过壮心偶傍醉中来暮归冲雨寒无睡自把新诗百徧开  

涵虚阁  

幽居少尘事潇洒似江村苔藓深三径衣冠盛一门岭云时聚散湖水自清浑世德书芳史传家有令孙净因大觉禅师以阎立本画水官见遗报之以诗  

水官骑苍龙龙行欲上天手攀时且住浩若乗风船不知几何长足尾犹在渊下有二从臣左右乗鱼鼋矍铄相顾视风举衣袂翻女子侍君侧白髪垂双鬟手执雉尾扇容如未开莲从者八九人非鬼非戎蛮出水未成列先登扬旗长刀拥旁牌白羽注长弮虽服甲与裳状貎犹鲸鳣水兽不得从仰面以手扳空虚走雷霆雨雹晦九川风师黑虎囊面目昏尘烟翼从三神人万里朝天关我从大觉师得此诡怪编画者古阎子于今三百年见者谁不爱予者诚已难在我犹在子此理宁非禅报之以好词何必画在前  

咏菊  

骚人足以思香草比君子况此霜下杰清芬絶兰气禀金行秀德满黄中美古来鹤髪翁餐英饮其水但恐蓬藋伤课童加料理  

与可许惠所画舒景以诗督之  

枯松怪石霜竹枝中有可爱知者谁我能知之不能说欲说尝恐天眞非羡君笔端有新意倐忽万状成一挥使我忘言惟独笑意所欲说辄见之问胡为然笑不答无乃君亦难为辞昼行书空夜画被方其意得尤若痴纷纭落纸不自惜坐客争夺相谩欺贵豪满前谢不与独许见赠怜我衰我当枕簟卧其下暮续膏火朝忘炊门前剥啄不须应老病人谁称我爲  

## 两宋名贤小集卷七十一  

宋　陈　思　编  

元　陈世隆　补  

蔡忠惠集【一】  

蔡襄字君谟其先自光州固始入闽家仙防又迁莆田遂为莆田人天圣八年进士累官龙图阁学士知开封府徙知泉州召为翰林学士乞为杭州拜端明殿学士以往治平四年卒乾道中諡忠恵有集读乐天闲居篇  

闲居篇云君看裴相国金紫光照地心苦头尽白才年四十四乃知高盖车乘者多忧畏予感其説因抒鄙章  

予年四十四发白成衰翁非有高盖车曷与贤者同嗟予出寒逺家世常力农十九登科第圣彀防英雄十年出吏选校书蓬陼中【是年二十九】天子误采拔谓有谏诤风既叨言责地【三十二】蹇蹇思匪躬窃不自度量语剡奸邪胸一亳抗千钧摈落无留踪同时皆骧首金紫班着崇惟予守长乐幸就禄养丰【三十四】八年江海外再上螭阶东四十入西阁宿仇司化工防锦设机穽惟頼天聴聪代言逰禁宻侍从多从容寻行京兆事击断露铦锋是职非所好辄以死竭忠愿辟大幽都为君囚四防愿拂西省堂为君延防龙愿舒泰山云甘泽成嵗功愿囘太清日晴景破隂防愿跻万人寿夭扎终不逢愿令编户富食衣无困穷羣臣走率职陛下居法宫文采成礼乐筹略羁夷戎意言亦良苦精神庶潜通短歩趋逺道心健力不充早衰发已华忧伤仍自攻我知古人心生徳贯上穹何为论贵贱贵贱非大公南归虽云乐此念殊忡忡  

过皇甫侍郎  

丈人防八十嵗晩益穷经隂阳判九六天地环丙丁初若发泉穴渐已澄沧溟所寳非世有愿充天子庭问我久京国鬓发何星星无乃矜才能吐论生风霆不尔负洁修扬眉自娉婷昬翳本来性憔悴百嵗形子知大方家真精潜杳防万化一相遇起灭如秋萤而于须防间计较罍与缾膏消见逺照木烬闻余馨惟公恳恳诲敢怠拳拳聴追思向践歴媿汗曽未停决然趋所适金刀贵发硎去矣汴流驶薫风送扬舲  

秋思  

幽兰受新霜孤雁叫落月沈忧何由平永夕不可撤将琴鼓忆怜【曲名】声急屡絶芳华日益逺香泽忽消歇秋风吹石门思君还复诀谁云无生认识此悠悠别  

湋南十咏  

龙台  

渐看初日照龙台白玉高堂锦幛开树色一番逓马过溪光几曲抱山来云归深洞天形痩风落前村笛弄哀拟结青楼遍题咏思王何吝斗量才  

城东水阁  

亭上芳樽惜别人亭前斜日欲归轮伤心定是丹枫树拂面空来紫陌尘嵗月暗惊山色古愁情长与草芽新何时此地回飞盖寂寞栏干又一春  

南溪  

近郭溪光緑好裁雨晴波厎敞楼台防堤佳树千围合掠水轻舟一箭开惊钓寒鱼拖糁去防机闲鸟信潮回官余拟欲祛尘意书遍平沙我独来  

月满池亭  

有客高懐脱世尘碧湾晴槛乐逰频无心自合波中月照影谁分鉴内人莎砌乱蛙争噪雨杏梁双燕欲留春长年老厌趋毫末来揖孤云作上賔  

西湖  

湖上山光一抹青佛宫高下裹嵓扃烟收水曲开尘匣春送人家入画屏竹气更清初霁雨梅英犹细欲残星吴船越棹知何处柳拂长堤月满汀  

圆山庙  

风雅遗芬岳有神此山灵祀越千春彩毫佳句言犹在翠琰新词意未真絶顶墨林长带雨曲崕飞磴不留尘瘴云收尽秋田熟祓境殽浆再拜人  

陈将军庙  

曽凭水栅誓长江报国全躯事不双力屈已嗟厐悳死势孤犹笑李陵降宿坟古剑龙腥匣壊壁灵旗兽纒杠神理高高人意近楮钱祈福暗尘牕  

白云亭  

云擎翚槛翠嵓巅石老松皴不计年举世觉来空白日防人逰去上青天醉看絶壑都无地啸倚清风只恐仙花晚春残无限意他时回首定依然  

齐云阁  

繁阁青梯压翠岑春情秋思共登临雨岚供眼横千掌星汉垂檐直半寻忍别朱栏真俗吏独栖珍树秖仙禽当年人定多竒尚拟托岩扃息寸心  

东郊  

苒惹晴云酿雨时东城无处不芳菲斜坡草短孤麛卧平垅苗深双雉飞照坞乱花惊客眼罥空轻絮防郎衣年来意气多羁束无复长楸帯酒归  

秋夜书廨中壁  

遥夜不能寝值兹节物清太空莹虚碧仰观澄性情素月若可把浮云何故生瑶琴且勿弄谁怜希代声  

观宋中道家藏书画  

宣献业文学尝作调羮盐藏书百千帙传世惟清亷东堂得春和花卉晨露霑之君延賔从当昼褰珠帘朱函青锦囊寳轴红牙籖大令至欧褚屈宋聨钩钤草行战骑合楷正中军严水墨固昏淡骨气犹深潜江田亦名手农野与锄鎌桑麻妇女喜馌饷儿童觇烈女自幽闲明眸咽颈纎昔人何遥遥意防相披瞻南曹古貎醒博士新诗炎持杯屡属我谓我毫锥铦煤妪浮醉钿研流泣秋蟾放洒云雷起取余风浪恬鄙艺岂足多诧语谁能谦因思佐宣献载檄陪车幨辱公知遇厚表里曽无嫌间复请笔法指病如鍼砭今朝观故物抚已悲慙兼层丘恩徳重素发华年添不能枉尺寻况乃事飞箝壮心久矣衰竒尚顾未厌幸公有令子辞源横江灊剧饮以自慰后庆其人占  

防鼓山灵源洞  

郡楼瞻东方岚光莹人目乘舟逐早湖十里登南麓云深翳前路树暗迷幽谷朝鸡乱木鱼晏日明金屋灵泉注石窦清吹出篁竹飞毫划峭壁势力忽惊触【题名石壁】扪萝跻上峰太空延眺瞩孤青浮海山长白挂天瀑况逢肥遯人性尚自幽独西景复向城淹留未云足  

耕园驿佛桑花  

溪馆初寒似早春寒花相倚醉于人可怜万木凋零尽独见繁枝烂漫新清艳夜霑云表露幽香时过辙中尘名园不肯争顔色的的夭红野水濵  

和陈殿丞南州新咏  

寳坊高阁遍凭栏曽是芳晨得未闲日上天容低接海烟轻湖底倒揺山夜深佛火寒星外春过人烟暗树间无意孤吟采幽致异时行槖只空还  

过天津桥  

日暖溪平冰渐消水声才下内前桥山川满眼闲宫殿树草迷人旧市朝每向寻春偏有意却成懐古更无聊洛阳平昔多豪杰惆怅埋魂不可招  

金明池小饮  

城西禁籞宿烟收霜薄朝寒上裘佳树得春生意动平池受日翠光浮十年歌笑惊前世满眼风华是旧逰从此曲江芳物好定知重到更宜留  

和御制观三圣御书  

圣业存功徳宸毫冠艺文势开千里浪光动九天云法驾乘时至仙都与世分皇心钦寳训求治益精勤  

溪行  

秋气已寥落清溪才此行船移酒盏侧鱼得鲙刀鸣日色浮兼动风痕防又生从知隠者趣不独傲荣名  

西郊  

晓盖西郊道春光极太虚村风香晚稻溪日曝寒鱼雀噪饥鹰下山空病木疎归期侵杪嵗东望是我庐  

三月诣陈逋民  

振衣凌晓色霁野纵防缰莓润溪云重春深山露香林幽风更细院静日偏长曾是天皇外相从识酒乡  

夏晩南野  

夏竹侍前楹凉襟析旧酲垒云封日茜斜雨着虹明鱼动池开晕蝉移树减清葭洲烟向暝凫鹜自相迎  

上元进诗  

臣伏覩法驾特御端闱宣谕臣僚上元观灯不为逰赏盖与民共乐也臣职在文字恭惟徳音宣布睿防感诗人抒扬盛美辄成短章上干宸览臣无任惶恐战越之至  

叠耸青峰寳炬森端门初晚翠华临宸逰不为三元夜乐事还同万众心天上清光留此夕人间和气阁春隂要知尽庆华封祝四十年来恵爱深  

喜欧阳永叔余安道王仲仪除谏官  

御笔新除三谏官喧然朝野竞相欢当年流落丹心在自古忠良得路难必有谋猷俾帝右直须风采动朝端人生万事皆尘土留取功名久逺看  

寒食乐词  

皇州令节已藏烟帝渥乘时锡广筵和气去添春色重恩光来助日华鲜千声鳯吹朱门里一道花香谷雨前更喜簪裳嘉宴日亲逢干羽治平年  

送杨殿丞通判睦州  

苍崖中断一溪来迤逦人家向水开尽日烟云迎斾去满泷铙吹引船回虚斋昼梦鸣禽下别坞春逰画角催莫怪杜郎题处少更留佳致待清才  

宿延平双溪阁  

鸣籁萧森万木声浓岚环合乱峰青楼台矗处双溪会雪电交时一剑灵晓市人烟披霁旭夜潭渔火鬭寒星画屏曽指孤舟看今日孤舟在画屏  

春野亭待月有懐  

淅沥凉风来空郊生暮寒山气郁苍苍江流去漫漫阖闗行人稀投栖夕鸟还疎钟度林际华月吐城端徘徊待遥夜露下明月寛心朋隔万里独坐起忧叹  

碧峰亭  

虚亭城西隅开槛俯临北青山正相向万状呈峭格落日涵紫翠深春变顔色云石抱幽致猿鸟自娯适上穷林端寺下见海内国贤侯乘闲来四座揖佳客歌吹侑杯酌笔砚角文墨雄谈连古今大笑一欢戚嗟物亦时遇旷久兹乃得从知闽州图复记新名迹  

四贤一不肖诗五首  

中朝鸾鹤何仪仪慷慨大体能者谁之人起家用儒业驰骋古今无所遗当年得从谏官列天庭一露胸中竒失身受责甘如荠沃然华实相葳蕤汉文不见贾生久诏书晓落东南涯归来俯首文石陛尹以京兆天子毗名都翼翼郡国首里区百万多占辞豪宗贵幸矜意气半言主者承其颐昻昻孤立中不倚傅经决讼无牵羁老奸黠吏束其手众口附和歌且怡日朝黄幄迩天问帝前大画当今宜文陈疏举时宻启此语多秘世莫知传者籍籍十得一一者已定为良医一麾出守番君国惜此智虑无所施吾君睿明广视聴四招英俊隆邦基廷臣谏列复钳口安得长喙号丹墀画歌夕寝心如疚咄哉汝忧非汝为  

右范希文  

南方之强君子居卓然安道襟韵孤词科判等屡得隽呀然鼓焰大地炉三年待诏处京邑斗粟不足荣妻孥耳闻心虑朝家事螭头比奏帝曰都校书计课当序进丽赋集仙来显涂诰墨未干寻已夺不夺不为君子儒前日希文坐言事手提勅敎东南趋希文鲠亮素少与失势谁复能相扶斩然安道生头角气虹万丈横天衢臣靖胸中有屈语举嗌不避萧斧诛使臣仲淹在廷列日献陛下之嘉谟刺史重官虽重寄奈何一郡卷不舒言非由位固当罪随漕扁舟尽室俱炎陬此去数千里槖中狼籍惟蠧书高冠长佩丛阙下千百其羣诃尔愚吾知万世更万世凛凛英风激懦夫  

右余安道  

君子道合久以成小人利合久以倾世道下衰交以利遂使周雅称嘤鸣煌煌大都足轩冕绰有风采为名卿高名重位盖当世退朝归舎賔已盈胁肩谄笑不知病指天报遇如要盟一朝势夺徳未改万钧已与毫厘轻畏威防上亦随毁矧复鼓舌加其评逶迤隂拱质气厚两豆塞耳心无营呜呼古人不可见今人可见谁与明章章节义尹师鲁饬躬备道为华荣希文被罪激人怒君独欣慕如平生抗书毂下自论劾惟善与恶宜彚征削官窜逐虽适楚一语不挂离骚经当年亦有大臣逐朋邪隠缩无主名希文果若亊奸险何此吉士同其声高谈本欲悟人主岂独区区交友情  

右尹师鲁  

先民至论推天常补衮扶世为儒方圜冠博帯不知本樗栎安可施青黄帝图日盛人世出今吾永叔诚有望处心学古贵适用异端莫得窥其墙子年五月范京兆服天子命临鄱阳二贤拜疏赎其罪势若止沸反扬汤勅令百执无越位谏垣何以敢封囊哀来激愤抑复奋强食不得下喉吭位卑无路自闻达目视云阙高苍茫裁书数幅责司谏落笔騄骥腾康庄刀迎缕析解绕要其间大意可得详书曰希文有本末学通古今气果刚始自理官来秘阁不五六嵗为天章上心倚若左右手曰备顾问隣清光苟尔希文实邪佞曷不开口论否臧隂观被谴始丑诋摧朽拉腐奚为彊倘曰希文实贤士因言被责庸何伤汉杀王章与长倩当时岂曰诛贤良惟时谏官亦结舌不曰可谏曰罪当遂令百世览前史往往心愤涕泗滂斯言感切固已至读者不得令激昻岂图反我为怨府袖书乞怜天子旁谪官一邑固分耳恨不剖腹呈琳琅我嗟时辈识君浅但推藻翰高文场斯人满腹有儒术使之得地能弛张皇家太平几百载正当鉴古修纪纲贤才进用忠言録祖述圣徳垂无疆  

右欧阳永叔  

人禀天地中和气气之正者为诚明诚明所钟皆贤杰从容中道无欹倾嘉谟谠论范京兆激奸纠缪扬王庭积羽沈舟毁销骨正人无徒奸者朋主知胶固未遐弃两幡五马犹専城欧阳秘阁官职卑欲雪忠良无路岐累幅长书快幽愤一责司谏心无疑人谓高君如挞市出见缙绅无面皮高君携书奏天子防言容色仍怡怡反谓范文谋疎濶投彼南方诚为宜永叔忤意窜西蜀不免一中谗人机汲黯尝纠公孙诈于上前多谢之上待公孙礼益厚当时史官犹刺讥司谏不能自引咎复将已过扬当时四公称贤尔不肖谗言易入天难欺朝家若有观风使此语请与封人诗  

右髙若讷  

晩色  

晩色在何处楼高天宇低闲云无去住归燕自东西  

秋日登郡楼  

落叶随飞鸟疎砧答暮蝉悠悠戍楼角凄切万家传  

梦中作【年十八时入京就进士举过舒州相城梦中作】  

白玉楼台第一天琪花风静彩鸾眠谁人得似秦王女吹彻云箫上紫烟  

落花  

何事苍苔数防红晓来花片落春风可怜春色兼花尽今古幽情无处穷  

福昌院  

山前溪上最宜春千树夭桃一雨新争得扁舟随去水乱花深处问秦人  

和丘提刑寄湖南贾度友  

何处多离感山邮霁野光清吟贯骚雅逺意属荆湘霜树呈秋色秋风生晚香使轺偏倚望摛藻寄回肠  

嵩阳道中  

千里动秋意萦回上古原山樵斵晩日野火着寒云钟磬出邻寺牛羊下逺村振衣归去好尘事莫知闻  

送别陈比部  

祖帐西郊道川原画阁临烧痕经雨活树色过溪深斜日明春态孤云减客心何人知别意重把酒杯斟  

题僧希元禅隠堂  

逰锡遍他方归休静黙堂孤吟时有得诸念若为防删竹减庭翠煮茶生野香云山莫腾诮心地本清凉  

正月巡歴部郡侍亲还家  

养亲方解郡奉使又还家逺岫乡闗近前旌父老遮挥金贫自媿舞彩喜仍夸特地延賔友相期咏白华  

兴化军曹殿丞茘枝  

厚叶纎枝新绛囊使君分寄驿人忙彩毫封处曽留意翠笼开时不减香风色甚豪应少损路程差近得分尝闽州纵有千千树未抵家园气味长  

饮薛老亭晩归  

终日行山不出城城中山势与云平万家市井鱼盐合千里川原彩画明坐上潮风醒酒力晩来岩雾盖钟声归时休更燃官烛在处纱灯夹道迎  

和许寺丞泊钓龙台见寄  

钓龙台下舣行桡猎猎船旗待晚潮万里征人应怅望一川秋色正萧条雨云来处山明灭风浪高低日动揺有志四方男子事莫懐乡国便魂销  

昼寝宴坐轩忆与蘓才翁会别  

投凉下马卧僧家绕簟清风卷绛纱脩竹满前微雨过逺山无际薄云遮武侯旧隠人应到【京西提防刑狱廨宇在邓州】粤国孤城日自斜解与尘心消百事更开新焙煮灵芽  

耕园驿  

明道中予为漳州军事判官晩秋尝至州西耕园驿驿庭有佛桑树十株开花繁盛念其寒月穷山方自媚好乃作耕园驿佛桑花诗一首既而乘桴东下又作溪行一首庆厯元年予使本路明年夏四月自汀来漳复至是驿花尚仍故追感昔逰因纪前事并载旧篇龛于西壁  

使轺迢逓到天涯馆迁延感嵗华白发却攀临砌树青条犹放过墙花悲来惟见金城栁醉后曾乘海客槎欲问昔逰无处所晩烟生水日沈沙  

和杜相公谢寄茶  

破春龙焙走新茶尽是西溪近社芽才拆缄封思退傅为留甘防减藏家鲜明香色凝云液清彻神情敌露华却笑虚名陆鸿渐曽无贤相作诗夸  

迁阳道中奉寄杨正臣同年  

襄顿首顷者同年秘校杨兄以疾去官退休于家洸洋自适无不如意每念不得一奉从逰之后以观尘外之趣如何也前嵗复往邑中未始一通问讯懐恨无量今者赐告迎亲嵗暮道逺归心揺揺义不得一造门下顾尘容之人益可愧耳过迁阳路辄书一篇以导企念之思兼伸起居十二月二十八日襄又顿首  

名第同一籍家园连七闽何为别眉宇于今十四春昔子补一尉扶病走风尘归来解组绶晏处颐精神架书括遗逸瓮酎涵清醇东阡与北陌问通慇懃或言疾良瘉呼卢气益振或传近诗句平淡与古邻语之天下事塞耳不复闻寜当决引去道固有屈伸嗟予仰寸禄对讐中秘文天子误采拔指名填诤臣力微责任重百虑加一身列章乞便郡赐告迎慈亲穷冬过梨岭征鞍出幽榛俯深下坎井斗起攀苍旻水石齧晩沙霜风变朝皴粲粲涧中花孤芳能自珍斑斑云上鸟朝鸣亦求羣嵗晏时节动天遥客愁新去子无跬歩笑语絶燕秦作此欲招饮翻愧林泉人  

治吴江寄胡武平  

遥夜吴江濒露坐须成葆天空不帯云野迥正收潦徘徊波上月滟漾浮光好清风送炎歊翻觉秋气早乃问苕溪路舟虞为予道水行至州下楼台压烟岛浮居譬如仙嘉产极富媪念君镇雅俗适以资恬浩岂不欲一往驩成寄鳬藻纵逰穷佳赏剧论探幽抱嗟予逺庭帏六年见春草终日讽陔兰无路羞羊枣何为久去家一虑心如捣今而赐告归计课免讐讨前走奉慈顔敢惮勤舆皁北来尚何时汀洲白苹老倘得杯酒同为君一醉倒  

至和杂书五首  

八月一日  

淮天过尽入吴渠兰亭晩日光疎疎金桃傅粉好顔色緑醽泛滟深车渠觥巡屡卷明星出花翘零落随衣裾么弦不动凝古意春容浅破长眉舒庭院帘帷一齐下红蜡隂沈霜满瓦鸡头软热七月终举手分传玉盈把席前碧瓮覆瑶浆一秋愁泪风前洒云中寳晕万里高付与轻绡藏氷麝孤城寒柝夜迢遥谁道刘郎有天马归来却问东海桑海浪漫漫彩虹挂红丝萦脍晓刀鸣双龙笑断梦中惊莫将团扇掩尘匣曾障清歌十数声  

八月二日  

浓云瞥过双凤飞清顔照射朝日辉画船南畔烟成障鲜荷掩防仙铢衣凝魂杳渺不知处酒醺香破惊新知一声入耳醉人骨天容牢落星防稀海山万里风涛外扶桑未老成春丝春丝不断萦成结玉环宛转无穷时晓帘半上香飘蕙笑指氷壶凝逺泪秦楼后夜鏁孤鸾秋风不动乌龙睡愿将琼树隔花看一一花房暗相值浊水芙蕖天际云长时倚望清江濵迎来未语送归速暮山紫翠含空颦劝君美酒千万寿情如芳草年年新  

八月九日  

晓虹跨江一千尺平浪东西入天碧逰人初觉秋气凉衣不禁风薄罗窄渔家小艇方醉眠艇底长鱼三尺白彩栏北倚数流萤似与流萤旧相识香脂揩尽暗成云银甲试弦初未直桥前流水声潺潺年华一去何时还重来若问桃花路记取斯亭月影间  

八月十二日  

高楼中天月色浄玉山禾熟秋云映草邉水际见流萤流萤独自寻香径棱层鴈塔挂千灯宻意虽通语还并城上惊乌飞复啼落泊无依终不定欲下长桥夜漏深烛台飘灺青梧隂仙人若也乗鸾去彩雾千重是处寻  

八月十九日  

潮头出海卷秋风风豪潮起苍海空弄潮牙旗出复没腾身潮上争骁雄沙头万木注江水晴雷干雹来无穷幄外帘旌飞猎猎新醅翠斚行坐中欲作吴歌弄清昼回看满眼西阳红六曲屏深映云母珠盘缕缕青鸦茸山移海转有变化生缘长短须相逢  

温成皇后挽词二首  

紫极腾轩曜青春委蕣顔云軿何处去金殿几时还仗下编箫咽陵中夜烛闲六宫哀送返疑是梦魂间翟彩开新礼金文易大名真逰上僊路故物感皇情月落辞丹禁春前引素旌刚风吹挽铎不是佩环声  

寓居兴化转运廨舎  

病恼连春夏居闲意味长海风生永昼山雨送微凉书帙梅蒸润衣巾茘实香尘缘消遣尽物我久相忘  

西斋秋暑  

斋居一室静昼永来风微仙棋覆前局女布便轻衣向人顔色强与世心事违且效金门隠讵有田园归  

雨晴早出  

徂秋久不雨霑濡才此旬新阳净万物太虚无一尘老稚出旷野锄犁及清晨爱尔安居乐力作勿辞贫  

访天台庵  

幽人去未还门户和云闭亭午树隂圆深冬泉响细寒生羣鸟鸣清彻孤鹤唳寂寞傍山归写向沧溟际  

留别旧居花槛  

别意起中夕出门风吹衣侧月光艳薄余光香气微清尊岁相向欲去心有违残葩勿尽放主人行亦归  

题将军岩  

赤日正停午解衣巗石下石泉殊甘凉野簌亦潇洒惊猿度岭云遗菓坠庭瓦披轩忽永叹幽抱不可写  

稼村诗帖二首  

隠居何事可谋生尧舜难周畎亩情若得一犁膏雨足石田茅屋起歌声  

布谷声中雨满篱催耕不独野人知荷锄莫道春耘早正是披蓑叱犊时  

## 两宋名贤小集卷七十二  

宋　陈　思　编  

元　陈世隆　补  

蔡忠惠集【二】  

御笔赐字诗  

臣襄伏防皇帝陛下特降中使赐臣御书一轴其文曰御笔赐字君谟者臣孤贱逺人无大材艺陛下亲洒宸翰推着经义俾臣佩诵以尽谟谋之道事高前古恩出非常臣感惧以还谨撰成古诗一首以叙遭遇干冒圣慈臣无任荷戴兢营之至  

皇华使者临清晨手开寳轴香煤新沿名与字发深防宸毫洒落奎钧文精神高逺照日月势力雄健生风云混然气质不可写乃知学到非天真缄藏自语价希代谁顾四壁嗟空贫臣闻帝舜优圣域臯陶大禹为其隣吁俞勑戒成典要垂覆后世如穹旻陛下仁明如舜禹豪英进用司鸿钧臣襄材智最驾下岂有志业通经纶独是丹诚抱忠朴尝欲赞奏上古珍又闻孔子春秋法片言褒贬贤愚分考经内省不自称但思至理书诸绅乾坤大施入洪化将图报效无缘因誓心愿竭谟谋义庶禆万一唐虞君  

任山归河东  

风俗忧思深在昔言汾绛之人隠其间白首甘陋巷毕力事诗书岂特专记诵编年作通纪起周迄炎宋甲子二十五回环补遗空予闻春秋法尊王正一统维持生民纲树立大邦栋上贤若防夏鸟兽于麟鳯三传自名家讲解或失中区区休预徒奔驰困羁鞚排辟侵异端寝久成蠧虫仲淹着元经刘蕡比奴从去圣日弥逺斯言谁折衷犹胜女儿曹烟云费嘲弄君于春秋学勤劳务包综向时耻飞箝画防尚擒纵羌秦负恩徳王师压秦雍邉圉重疮痍堪为贾生恸庙堂诛贼谋谓与天下共诏书入岩穴丐告嘉谋贡使者出河东辄以姓名送朅来逰京邑天门如可羾岧嶤双浮云下有千人防扳缘遂声利激射苟禄俸蹭蹬不肯前抚心疑愈恐短翮无吹嘘微芳少培拥客舎逼隆冬萧条残雪冻悠悠晋溪上水石挂清梦长謡复西归孤懐不偶众身穷先节义物曲何时用美田随意耕寒鱼仿经种夜堂素琴横晩案青蔬供决然顾予别芜音强吟讽持归传里闬亦足侑罍瓮  

杭州访吉祥璘上人追感苏才翁同赏牡丹  

曽乘春饮绕花畦花底余香入燕泥剪处佳人传烛下归时明月到云西重来草树惊秋色零落交情感旧题若使他年逢胜赏一觞知复共谁携  

谢宋评事茘枝  

伏防评事宋文分贶家园丹茘世传此树已三百年黄巢兵过欲伐之时王氏主其树其媪拥树愿并戮巢兵为之不伐今虽老矣实益滋繁味益甘滑真佳树也因成短章用酬厚意  

斋馆从容接燕申每临佳树走觥巡兵锋却后知神物年寿高来况主人并赏昔闻思故友【公尝言陈太监方谏议及太卿并曽防赏】分甘今喜奉慈亲岂惟特祝公难老兼欲灵株比大椿  

福州堂下小栏花草多是手栽今已繁盛因赏花有所感悼  

爱花尽日傍花台检防当年手自栽前事已随朝暮变旧丛空见浅深开山禽忽下还飞去溪雨才收又复来只有春醪能遣恨无人栏畔共持杯  

登四彻亭  

偶尔寻幽上翠微逰人啼鸟似前期花间行印露霑纸山下放衙云满旗艳艳舞衣朝日处飘飘商橹落潮时传杯且与乗春醉身世悠然两自遗  

和答孙推官久病新起见过钱塘之什  

病来安健赋诗夸甲子新移一嵗加吾道所存惟浩气世缘何着但空花烟云已过同归鴈杨栁初藏并宿鸦便拟寻山逐幽趣春泥随马不须遮  

和偶登安济亭  

津亭遥望草萋萋空旷清懐与物齐春水倒行潮欲上晩云平压日先低高城览古人何在逺渡伤人客自迷好共山翁同出处不随朝骑五门西  

和新燕  

燕燕何来处处喧新从海上振轻翰早飞不避春泥重并语应愁夜雨寒客舎暗窥吟笔健宴堂暗见酒杯干雕梁信美多移主愿尔将雏择便安  

寒食西湖  

山前雨气晓才收水际风光翠欲流尽日旌旗停曲岸满潭钲鼓竞飞舟浮来烟岛疑相就引去山禽好自由归骑不令歌吹歇万枝灯烛度花楼  

羣玉殿赐宴  

臣防恩宣召再至龙图阁观书羣玉殿曲宴伏以数千年间无此盛事臣忝职翰墨荣遇非常谨赋拙诗一首备载本末上干圣览无任战越之至  

治道承炎厯皇基亘万年深仁涵海岳至徳着坤干文物归元首臣邻悉巨贤蓼萧思及下奕叶力追先昕色方羣进胪音忽四传衣冠纷杂还台殿郁蟺蜎【嘉祐七年十二月二十三日诏宰臣以下龙图天章阁观三圣御书】寳字藏三圣瑶图秘九天荣河祥气彻昭汉晓光旋磊砢珠玑在峥嵘岁月迁家声终卓越上意益恭防书观开铺首【又幸寳文阁作飞白字召臣僚观人赐一轴兼赐纸笔墨各有差】宸毫落彩牋烟云初不定鸾凤互相鲜拜赐兼金重珍藏尺璧全人人皆自得事事独超前睿藻敦风教【赐御诗一首令羣臣次韵和进】防捜出化权来从玉山府逺过栢梁篇回驭临高馆【赐宴羣玉殿】推恩锡广筵迷魂逰帝所休应动星躔申命严樽爼【二十七日幸寳文阁召宰臣以下观太宗防艺集瑞物十三种仍赐御书宴羣玉殿宣谕太平无事令羣臣尽醉】新章被管弦千龄叨际防曕古絶夤缘大施难论报精神第祝延惟应歌盛美乐石可磨镌  

陪尹子渐申安礼宿香山寺  

二月已强半寻春登石楼山光侵雨变草色到云休归鸟沈岩际行人过树头剥苔看石碣因火认渔舟渐夜滩声怒凭虚屋势浮乗闲聊自适觞咏属吾流  

逰龙门香山寺  

彩阁萦林转苍崖隔水开龛明千像日波起一滩雷緑浅春前草香余腊后梅背人惊鹭去将雨好风来云气随衣袂岚光入酒杯清逰知不屡欲下更徘徊  

登府店福昌山阁  

危磴通高阁登临境迥清云开千岫出雪霁一川明断雁来孤影遥泉落细声野烟依竹见溪树与桥平已助骚人思空揺逺客情扁舟如可泛歴歴是江程  

登三乡寺阁  

歴览宜阳道披轩临朔风地宜尘世外人在画图中岩曲疎钟荅村前小彴通水烟寒更白山气晓微红逰宦真浮梗流年似转蓬长懐无所寄尽日送归鸿  

十日西湖晩归  

清晨出阁又斜曛已见空枝嫩叶新争得山头能阁曰且容湖上不归春人随百戱波翻海酒到三桥月满身【三桥乃西湖归路月中饮于桥上】只有牡丹才半拆未知何处可娱賔  

和孙推官忆径山逰  

三十年来浙右行径山才称爱山情油幢丝杉翠【五山尽植丝杉】环佩涓涓石涧鸣【绕寺流泉】极峻只疑天上逼遥临初觉地东倾分符不得重逰赏喝石岩边记姓名【旧有记鑴喝石岩】  

和运使学士芍药篇  

宻叶隂沈夏景新朱栏红药自为春香于兰芷偏饶艳画入缣绡未逼真已恨芳华难驻景可堪愁卧动经旬三年想爱须留恋不为江头酒未醇  

伏承躬俟安舆出逰烟霞洞拙词奉呈运使学士  

新晴特地入烟霞道并南山转更赊幽磬过隣溪口寺众鸡鸣午野人家洞深垂溜先如雨石古笼藤乱放花潘岳小园犹作赋轻轩选胜乐无涯  

中秋夕独坐望月  

万里凄凝魄幽深在处通清流河汉尽寒入水云空逾久方全白弥高适正中开书还自卷把酒复谁同叶漙宵露吹衣变暑风更看庭树影渐过粉墙东  

自渔梁驿至衢州大雪有懐  

大雪迷空野征人尚逺行乾坤初一色尽夜忽通明有物皆迁白无尘顿觉清只看流水在却喜乱山平逐絮飘飘起投花防防轻玉楼天上出银阙海中生舞极揺溶态闻余淅沥声客罏何暇暖官酤未能醒薄吹消春冻新阳破晓晴更登分界岭南望不胜情  

城南春会  

隂云薄薄地无尘清晓城南集画轮睢苑即时裁雪霰颍川连夜聚星辰山眉帖汉晴光拟莺舌寻风碎语真芳草有情迷谢客落花无处问秦人樽前莫厌歌醒耳世上偏饶泪满巾嘉意未阑繁盛减东皇底事惜残春  

离钱塘  

迎潮小舸满旗风回首津亭暮霭中惆怅今宵归去梦迢迢直至海门东  

嘉禾郡偶书  

尽道瑶池琼树新仙源寻到不逢人陈王也作惊鸿赋未必当时见洛神  

阁下昼眠  

急雨初收宫殿明红薇花落暑风清忽传午漏惊残梦寂寂西轩喜鹊声  

泰灵院书事二首  

槛外珍丛砌下泉祥符天子泰灵仙忽逢野老临池水自剪残花趂岁钱  

上元天仗欵琳房灵圃遥传玉殿香要识年年桃李色不关春力是恩光  

泉州北藏院见初荷华  

初花才过小荷身晓露霑红防防匀莫为愁心偏倚重清江元有未归人  

梨园小部  

梨园法部更置小部音声三十余人帝幸骊山杨贵妃生日命小部张乐长生殿因奏新曲未有名会南方进茘枝因名茘枝香  

倾宫晨起傅轻妆山殿生风夏日长小部新声落天上无人知是茘枝香  

永叔示及圣俞酬答因奉和寄圣俞  

吾友多称君思见寒附火气温玉开籍才敏镞加尝于师鲁书言词屡及我乖疎久益新慕合迎已可奈何縻组绶无路动车輠近乃得百篇能诗今信果清寒水石舂怪险蛟螭锁逺念烟鸿去呈妍露葩娜古人虽已矣风流未应堕束来勿后期山桃缀红颗  

送胡武平出守吴兴  

东南有佳士文高志清苦翩然请郡章入居使君府霅水生春澜莹静沙可数霁日明旌旗长风送铙鼓烟帆十丈船湖山一抔土橘嫩宴亭秋茶香斋阁午神欢所适宜动黙造幽覩应念懐铅人垂头证鱼鲁  

陪诸君会史馆园  

名园霁宿雨春日正和柔花香泛草际竹影揺清流鸣禽自往还逰鱼时沈浮出门市朝喧爱此林亭幽况陪君子防飞斚更相酬亦有佳人携艳歌清眉愁佳人足娱适逺思何夷犹故乡去千里野堂临溪头梦寐别四载南望无时休王粲昔从军登楼以锁忧今予岂不然每到终迟留  

寄题滁州丰乐亭  

君为滁上守乘闲务幽寻羣从留山阿美望穷前林良防追佳赏高亭旷遐临烟云无定姿水石惟清音静见鱼鸟适遥闻鸡犬深时节屡丰有民里无欺侵岂独延众物因兹托冲襟大笔每絶唱芳樽寜孤斟别日念已长来期讵能今安得凌风翰相从殚岁隂  

达观亭  

峭峻钓龙石飞亭压其端旷彻四无际因之名达观扳云跻大庭仙路何纡盘秋明澄逺緑署霁凝新寒城郭烟火稠水陆渔樵安偶暇按民俗适逰心意欢鸣弦俯清流对酒环苍山重拂衣裾浄从带石岚还  

圣泉【竭十余年今者复溢俗传熯则民安】  

源流出何山涌涸兹有异湛然盈石余波下金地清甘本无滓渴饮得真味端能发茶色博亦资农利矧兹民俗安湓溢尤可熹满酌复擕归良追曲肱意  

北苑十咏  

出东门向北苑路  

晓行东城隅光华着诸物溪涨浪花生山静鸟声出稍稍见人烟川原正苍郁  

北苑  

苍山走千里斗落分两臂灵泉出地清嘉卉得天味入门脱世尘官曹真傲吏  

茶垅  

造化曽与私亦有意所加夜雨作春力朝云防日华千万碧玉枝戢戢抽灵芽  

采茶  

春衫逐红旗散入青林下隂崖喜先至新苗渐盈把竞携筠笼归更帯山云写  

造茶【其年改造新茶十斤尤极精好被旨号为上品龙茶仍嵗贡之】  

屑玉寸隂间抟金新范里【龙鳯茶八片为一斤上品龙茶每斤二十八片】规呈月正圆势动龙初起焙出香色全争夸火是  

试茶  

兔毫紫瓯新蠏眼清泉煮雪冻乍成花云开未垂缕愿尔池中波去作人间雨  

御井【井常封钥甚严】  

山好水亦珍清切甘如醴珠干【音韩】持方空玉甃见深底勿为先竭忧严扄有时启  

龙塘  

泉水循除明中坻龙矫首振足化仙坡囘睛窥画牖应当岁时早嘘吸云雷走  

凤池  

灵禽不世下刻像成羽翼但愿醴泉饮岂复高梧息似有飞鸣心六合定何适  

修贡亭【予自采掇时入山至贡毕】  

清晨挂朝衣盥手署新茗腾虬守金钥疾骑穿云岭修贡贵谨严作诗谕逺永  

忆丙子年春三月予解官漳州与弟君山西行至顺昌富屯之间夹溪十里红白蔷薇盛开时与君山临流饮而赋诗甲申夏四月二十日复来追悼君山之亡留诗屋梁以纾哀思  

清溪曲曲抱山斜绕溪十里蔷薇花春风吹香袭人骨干红淡白相交加眼睛光未能视烂如赤日凌朝霞时有扁舟向中下共疑来处从仙家于时邀我临流饮下踞大石盘犬牙平生意气一快论屈指世务还惊嗟酒酣擘纸探彊韵胡涂醉字成乱鸦侵更把火入官舎下马犹吟诗各夸何言花落悲人世只见溪流似岁华今年初夏我复至深丛翠艳余孤葩山川故物依然在惟子别路幽明赊想像音容杳何许桂旗猎猎随云车悲来独坐防芳树涕泪挥洒霑黄沙行人怪我爱溪水那知此恨无邉涯  

寒食梨花小饮  

江南寒薄春常早花卉入春先自老嗟予衰病不及时出见池园半青草纵有余葩在叶间行看落片随风埽寻春已过索寞归重忆欢娱叹懐抱虽然妖艳难再得但只逢花须醉倒二月中天寒食朝墙隈忽见梨花飘开门四顾粲然白传催翠帟賔朋招长吟环绕不知数渐值明月临清宵谁剪轻云成碎蕊天留宻雪封枯条重重尽挂珠缨络簌簌初呈簂歩揺傍花行酒发新唱满座例举黄金瓢西都姚黄高一尺扬州寳鬓分变翘幽香絶艳信尤物设欲致之千里遥壁门写生亦名画未免五彩涂鲛绡莫如此君慰人意相对一笑开无憀古来英豪多感激坐使緑鬓朱顔凋劝君且作梨花饮慎勿称量别流品  

李山英以疾归田客有言山英移书石守道者因摭取其略作诗以送之  

吾友守道气刚劲丑邪扶直出天性意高身贱无所发胸中事事先后并襄尝畏其太勇果愿以中直为得正忽闻鲁士李山英移书告之要力行曰今天下最急务邉头战守羌夷横异术纷囘蠧化原佞夫欺巧疪邦政生民失职餽敛繁势若久旱方雩荣安得快雨洗长空万物萧森蒙大庆古人有以身殉言前者已僵后者更况值朝廷尚寛大苦谏兼容天子圣我疾不幸子可属或列封章或廷诤勿学得路世俗儿软语妖歌日酣醟乃知山英落落者支革虽疲心愈竞予思物理似颠倒难用智愚凖衰盛贤豪既少遇又稀或老且困壮而病就令贵显亦迍踬尤触隂机石临穽一思九叹起呼天何等官曹司是柄由来宰主都防防用舎惟时穷达命山英归去亦何恨门外无尘春色净回看名宦似浮沤都把雄心付觞咏  

圣泉寺松径【径中草不植】  

青松冉冉门前道根柢坚牢顔色好鸣籁萧森风雨生紫鳞开动龙蛇老天若有意别留种百年其下无纎草雷霆时绕雪霜重劲节支扶不颠倒野姿峭拔已背时肯要藤花彊纒抱南方赤夏苦蒸湿万木无声就僵槁忽经宻防少休息肌骨便惊秋气早寄言匠者勿复顾留作清凉除热恼  

送石昌言知宿州  

符离封城古云望扼控东南地形壮飞流金粟走车舟镇压奸雄宿兵仗昌言才思老台阁声名逺出风骚将倦直承明得守符诏书遣临士民上万家裁制须得宜譬若楩楠迎大匠京师从逰日月久送君酒酣益惆怅人生岂效鸡鹜羣意在糠粱取甘养边隅多故急贤材往往稠人拔公相吾侪有防空自竒皎皎丹衷亦谁亮欲随戎马仅胜衣强作文章还覆酱大都用置系于时丈夫未死固难量觥巡卷到君勿辞行看岸下船头放我今聨束若愁鹰注目青云思逺飏一麾当复泛隋渠愿君加数为公酿  

甲辰闰月初伏快雨凉风昼眠初觉庭前小栏花木各有意气戏效柏梁体  

闰夏天气热焰烘崇朝快雨随清风昼轩梦觉开前栊画栏花草意气雄侧枕遥问数异同如子微物烦化工盍各言尔之所从繁葩富艳生朱红【川海棠】枯条大蕊千万重【绛桃】修干防缀赤日中【蜀葵】蠲去忧忿谁与功【萱草】采摘烹煮祛烦胸【百合】秋霜钜实垂如瓮【木】横柯逺引交加丛【红玫瑰】叶抽緑剑黄端茸【山姜】直立开披泉货通【金钱】叠绕翠羽翻虬龙【薜茘】误入畦町非余公【顷麻】助涤渇肺思匪躬【麦门冬】物物自名词不穷愿当我意乃汝容负汝不饮慙衰翁  

和王学士水车  

星鸟正中春事茸农夫入田布嘉种田中白水极弥漫鹭翅羣鶱鱼鬛耸扶持水车倚塍畔翻翻龙脊起双踵日在天中人在野脱粟未逢心益恐妇姑晩饷犹徳色童稚饲余窥馌笼夏苗欲长苦焦枯又送微波上层陇伤哉作劳无早夜嵗终赢余凡防桶【音甬秦斛】丰年遗秉尚盛歉一有不登皆散冗赋田无利从来逺索息严于供上俸富者不耕耕者饥役民枋雄豪总钱塘风俗本夸奢工商射利尤加勇丁男恃壮走长街仆奴意气金衔駷方春逰女湖上行举首惟愁钗挿重笑汝田家弄水车何不乗时作光宠  

仁宗皇帝挽词二首  

声教中原泰恩仁万国临忧勤符帝梦付与得天心箫吹凝寒气云山敛夕隂还期千载后歌颂莫知深俭勤追禹绩恭让体尧仁措枉朝多直除苛吏尽循尊儒恩礼异左戚赏刑均立子知天意超然即上賔  

开州园纵民逰乐二首  

风日朝来好园林雨后清鱼防知水乐蝶戏见春晴草软迷行迹花深隠笑声观民聊自适不用管弦迎节近清明逰人已踏青挿花穿防户酤酒向旗亭日迥林光润风迥海气腥未知何处乐归路已严扄  

夜雨病中  

久雨曽无度阳和渐向阑杂香生众木浓翠入孤峦漏缓宵仍静灯微晓更寒芳时犹卧病何日出城看  

太湖驿寄建州同年窦职方  

别驿临溪曲清寒结晓隂滩声生乱石急雨入闲林登第年华久相逢礼爱深茶山春物近那得共追寻  

逰灵峰院龙龛山  

天柱支南极蓬山压巨鼇云崩石道险潮落海门高客馆闻鼍鼓秋风忆蠏螯凭栏望乡树千里楚江臯  

北园登高即事呈诸同僚  

江云寒薄不成霜九月登高菊未黄飞镝有声弓得力小槽分溜酒初尝秋容行见丹枫老客意难胜紫陌长【时被召还都】曽是禁园风物好故乡时节可能忘【重阳赐宴外园】  

燕司封同年以诗见迎  

寄问闽州明使君十年蹉跌路岐分帐前约束承严节【福州乃泉之辖】案下文书接署云【隔政知福州】北去最先趋画防老来应免醉红裙新编一览空懐旧搔首孤吟日又曛  

人日立春舟行寄福州燕二司封  

清溪潮上送行船回望高城隔晓烟景色似看名画展【前过君家尽出名画】醉魂犹忆寿杯传【君家世传寿杯行之侑觞】春盘食菜思三九人日幡书颂百千南国逢君惟道旧后时何处笑今年  

过杨乐道宅西桃花盛开  

城隈绕舎似山家舎下新桃已放花无限幽香风正好不胜狂艳日初斜自怜马上空愁望谁向尊前与醉夸京国难逢春气味莫随尘事度年华  

和杨龙图芦鴈屏  

何事高堂秋思生野芦寒鴈画工精风前挺立孤根老云外相从去意轻不似丹青能借色若逢霜月定闻声研桑心术多无取囘望江乡计未成  

和杨龙图麞猿屏  

画莫难于工写生麞猿移得上幽屏相逢平野初惊顾共逐薫风适性灵引子昼逰新草緑啸羣时望故山青可怜官省沈迷处毎到中轩顿觉醒  

和吴省副北轩湖山之什  

谁于素壁写江流云树疎疎映荻洲尽日清虚全却暑一川揺落似经秋暂逢名画心犹在终向扁舟老去休只有逰鲦能自适莫懐香饵重迟留  

送程刑部出守洪州  

何事名郎出计台钟陵都会久须才江山不是人间有旗鼓初従日下来列郡五符归总制故乡三组少徘徊勿嗟南国多懐感寳气还应彻斗魁  

送钱端明还京  

禁墀初别紫霄端故国生光里俗懽二世家声聨将相百年庙貌俨衣冠躬临州防迎门下【每至州廨客次下马】人喜曽孙夹道观石照老苔封旧迹锦溪乔木涕清澜东趋越岭兴懐逺夕聴胥涛入梦寒江上驰心思魏阙日邉归路指长安香深离渚花重叠凉满行舟酒半防应念非才持虎契平时相继侍金銮  

度南涧  

隐隐飞桥隔野烟石矶西畔问渔船桃花尽日随流水洞在清溪何处邉  

秋日  

城头蔓草受新霜天外孤鸿叫夕阳送客懐情枫树老着人襟袖菊花香  

玉仙池  

洞府花飞不减春轻云成片玉成尘香軿缥缈知何在无限池头再拜人  

逰九鲤湖  

何岭巍峩欲挿天回头人与白云连桃花不防寻常路从此依稀度九仙  

## 两宋名贤小集卷七十三  

宋　陈　思　编  

元　陈世隆　补  

藜斋小集  

华镇字安仁防稽人元丰二年进士官至朝奉大夫博古工诗文尝辑防稽览古诗几百余篇最称精覈傅崧卿称其词格清丽兴寄深逺足以垂观来者今其书亦罕传旧志乘中间有数首而已子初平亦登进士为太常博士有越中考古録  

云门寺外胜迹诸咏  

王中令裔孙智永善草为世所重求者弗违戸外之人如市所居限频为之毁以铁固之时号铁门限真草千字文十九年成一千通栁诚悬称其书得家法世传右军兰亭其迹弟子辨才尤加寳秘贞观中求之不得至使萧翼设竒而取之山中父老尚能道其事  

铁限僧坊迹未移千通真草了无遗兰亭墨迹何由见秪説萧郎奉使时  

郑相庙  

郑公起樵风用郡守第五伦之荐致位三公与伦并列可谓盛矣祠宇之下至今犹有风朝南暮北  

鸣玉锵金汉上公当年荣与旧君同故山庙食千秋后来往犹乘旦暮风  

秦望山  

秦始皇东巡登髙歴览刻石纪功故曰秦望  

秦人两世尽东游辇辂曽临到上头睫在眼前终不见不知登望竟何求  

葛仙翁钓台  

若耶溪葛仙翁投迹之地苔矶孤秀起于中潭环山千叠澄渊无底清光翠色上下相照迥然不类于人境谢客儿兄弟悦之日至其上更酬迭唱夕而忘归  

闻説风流谢客儿鸰原相应日鸣飞仙翁遗迹云深处擕手行吟送落晖  

五云溪  

徐季海曰曽子不入胜母之闾吾岂泛若耶之溪由是目之为五云今亦曰徐浩五云发源于云门其流达于樵风泾湖山之间此为竒絶  

万壑千岩秀气钟鸣琴潄玉晓玲珑瑞云重叠中书馆花浪腾棱相国风  

樵风泾  

郑巨君【名】采薪若耶山中得仙人遗箭归之而获便风之报千载之下朝暮不渝  

碧山重叠水溶溶南北长来旦暮风岩壑防稽真胜絶樵苏犹是汉三公  

郑公泉  

郑太尉若耶山居有美泉雅嗜其味尝有疾药石不能愈家人取山泉饮之即愈山泉非攻病之良药其美不称于三公之奉饮之而疾愈者常性素好不为富贵移也郑公之所飬在富贵当何如哉  

溪上清泉玉色寒临泉蹋尽石苔斑为怜北阙乘轩客白首髙情在旧山  

城山  

其山中卑四髙宛如城堞吴伐越次查浦句践保此拒吴又名越王城有佛眼泉洗马池泉中产嘉鱼越拒吴时吴意越之乏水以盐鱼为馈越取双鱼答之遂解围去  

兵家制胜旧多门赠答雍容亦解纷缓报一双文锦鲤坐归十万水犀军  

镜湖  

亦名鉴湖任昉述异记轩辕氏铸镜湖边因得名或云黄帝获寳镜焉或又云本王逸少语山阴道上行如在镜中逰故名  

水风不动清光合十里浑无一防瑕野客若寻湖上事不须临水问荷花  

双笋石  

在上虞县钓台山髙百余丈若人冕而对峙者其巅有异花每杜鹃啼时开若霞锦神宗崩三年不荣髙宗崩花忽变白孝宗崩三年若枯既而复茂  

千尺相髙卓翠珉雨余云外露嶙峋鼎湖龙去苍髯防三载丛花不记春  

放马涧  

在新昌县支道林放马之所或讥道人养马不韵答曰贫道赏其神骏  

春草茸茸涧水清路人犹记昔时名金羁纵后双蹄逸想见风前蹀躞声  

虞国墅  

在余姚罗壁山襟带溪山大势具体金谷郗太宰徧逰诸境栖情于此每至良辰携子逰憩后以司空临郡遂卜居之  

山列翠屏围碧落水流鸣管绕平田郗家池馆萝芜没金谷形容自渺【一作宛】然  

陈大夫宅  

在越城东南礼逊坊竹园巷之间汉大中大夫陈嚣未贵时与纪伯为邻伯窃嚣藩地以自益嚣见之不言益徙地与之伯慙亦归所侵地其中乃为大路鸿嘉二年太守周君刻石表曰义里长檐路  

邻里相欢起美谈通衢髙栁碧鬖鬖至今风俗称虞芮目击岐周始自慙  

燕竹  

越人以其燕来时出笋甚美因以为名  

竹箭黄芽欲老时杏梁日暖燕初归他林未耸千竿翠此地先抽一握肥  

孟桥  

桥南汉孟尝宅也  

汉上还珠太守家小桥斜跨碧流沙清风不共门墙改长与寒泉起浪花  

## 两宋名贤小集卷七十四  

宋　陈　思　编  

元　陈世隆　补  

三径集  

蒋之竒字颖叔宜兴人嘉祐二年进士哲宗朝累擢翰林学士徽宗朝拜同知枢宻院事除观文殿学士出知杭州提举灵仙观卒入党籍有集  

逰朝阳岩遂登西亭  

朝阳岩在潇江之西去治城不逺唐永泰二年元次山为道州刺史避兵至零陵访而得之因其东向遂名朝阳方是时结有盛名于世故永之守丞独孤愐窦泌为之剪荆棘建茅阁结又为之铭与歌其后栁子厚继为之诗予以子厚诗考之正所谓西亭者也复为亭而系之以诗  

昔逰不在逺幽岩临治城嵚岑俯潇碧庨豁延阳明缘涧可径入滑路偪仄行泉源何自来涓涓玉锵鸣疑穿云雷窟尚带鱼龙腥寒江净泻镜怪石坐开屏幽鸟驯可罗潜蛟深莫罾梯险接层栈冠巅葺危亭俯睨极窗仰攀穷青防蹇旷出物表高虚挹英惜哉非吾土不得憩此生旧业寄阳羡故园依晋陵秋风滆湖白春色颐山青一从绅笏去遂使猿鹤惊迂疎暗时机孱琐叨官荣谪弃分所宜丑恶顔已盈人生讵有几世累吾方轻愿言解羇绁上疏还簪缨寜居召魂魄恬养休性情纷华屏外慕冲澹岩中扃穷年侔农圃毕志先畴耕  

澹岩  

零陵水石天下闻澹山之胜难具论初从崖口入地底始见殿阁开重门乃知兹洞最殊絶洞中金碧开只园寛平可容万人坐仰视有若覆盎盆虚明最宜朝日照隂晦常有黒云屯盘虬夭矫垂乳下巨兽突兀巨石蹲香木一株在岩壁人迹峭絶不可扪呀然双穴露天半笼络万象将并吞只疑七窍混沌在五窍防失两窍存神竒遗迹未冺灭至今犹有斧凿痕云牀石屏极隈隩昔有居士常潜蟠避秦不出号徴君美名遂入贤水源咸通曽为二蛇窟元畅演法蛇辄奔从兹其中建佛刹栖隠不复闻世喧惜哉此景久埋没但与释子安枯禅次山子厚爱山水探索幽隠穷晨昏朝阳迫迮若就狴石角秃鬝如遭髠豪篇矜夸过其实称誉珉石为璵璠环观珍寳欲掩有不到胜处天所悭嗟予至此骇未覩不暇称读徒惊叹恨无雄文压竒怪好事略与二子班芜词愿勒岩石上勿使嵗久字灭漫  

寄题三瑞堂  

好在庐陵守年来强健无一麾新佩印三瑞更为图善政传江右飞书到海隅缅懐乌府旧何日笑谈俱  

萍乡即事  

地接长沙近乡名自古闻毛山千嶂雪玉女一堆云拱木扶霄上飞泉触石分霜风萍实老目断楚江濆  

琴高台懐古  

高士遗台曲涧东俯临百丈之飞虹云卷云舒絶壁下花开花落空潭中丹砂链去山俱寂赤鲤骑归路不通叹息往来车马客几人忙处问琴公  

白面山【在池州府西南山石如傅粉故名】  

白面峯峦碧玉堆故人卜筑在岩隈难寻荀鹤旧逰宅尚有昭明古钓台满槛名花红胜锦一溪流水緑如苔七闽千里倦逰客两眼眵昏向此开  

寄米元章  

京城汨没兴如何归棹翩翩返薜萝尽室生涯寄京口满牀图籍锁岩阿六朝人物风流尽千古江山北固多为借文殊方丈地中间容个病维摩  

逰化城寺  

级级跻攀险肩舆若上天云端开净刹峰顶见平田水石清无价烟霞翠满前高僧卜居此意欲断尘缘  

和秘防曝书会诗  

宴豆追儒雅簪缨盛礼容中天开壁府左海见鼇峰汗简陈三馆缃图焕九重紫微才思敏十吏笔能供  

六和寺金鱼池  

全体若金银深藏如自珍应知贪饵者毕竟是凡鳞  

隐居南庄  

耕春烟一垄钓月水千寻未荒三径菊不负此生心  

苍玉洞【在长汀县】  

苍玉门径濶白云庭院深鄞江一丈水清可照人心  

鹫峰院【在汀州府南】  

山前十里入青苍猿鸟声中建道场日转竹隂侵阁冷水流花片过门香  

燕窠石  

墨窝化石锁烟苔岩上茆空烟又开尘刼一声清磬里至今犹有燕飞来  

重湖阁  

宫亭彭蠡接扬澜浩荡横空六月寒试问风波何似险老僧只管倚阑干  

水西示刘尉  

役役尘埃倦客情偶逢佳处得闲行凭君为把如椽笔便向苍崖记姓名  

泾溪  

荡漾溪沙深浅间羣山囘抱翠连环扁舟便欲乗流去直下山门六刺滩  

附余良肱和诗  

画舸夷犹紫翠间暮云如扫月如环三山六刺须臾过恰似严陵七里滩  

过幙溪忆左难当  

幙山孤秀幙溪清玉鉴光寒映翠屏今古寥寥何可问难当遗事在图经  

刘遗民钓台  

最爱仙人卧白云一竿来此钓红鳞我今不学磻溪叟行作宗雷社里人  

春帖子  

昧旦求衣向晓鸡蓬莱仗下日将西花添漏鼓三声逺柳映春旗一色齐  

琴高台懐古  

来至泾川十里余崭然怪石翠凌虚自惭不是神仙骨空羡琴高控鲤鱼  

嘉禾驿  

旴江清浅见逰鳞百尺飞桥跨碧津行过水南看更好风光骀荡百花春  

孤岭  

鲛绡剪下碧双垂归挹清流背紫微北向更登孤岭去此身还傍白云飞  

## 两宋名贤小集卷七十五  

宋　陈　思　编  

元　陈世隆　补  

安岳吟稿【一】  

冯山字允南蜀之普州人初名献能嘉祐二年进士熙寜末为秘书丞通判梓州终祠部郎中有安岳集春意  

赏花不须折一折春思阑饮酒不必醉一醉无余欢相知共清赏所属聊孤弹朝繁坐临池暮惜行绕栏醒醉无异趣开落同一观邻花隔墙悲憔悴枝叶单邻翁贪酩酊疾起春向残但知芳菲意常作悠久看  

送鼎倅陈安仁虞部  

峨峨阳山民资以仁僭阳欺天不需不神而乞于民泱泱沅江城繄以寜横流渍川不畜不灵将坎于城暴政残俗剧于怀襄猾胥扰民甚于凶荒借公后时吾民防亡舞公入城若旱而雨若霖而晴颂公之还孰灵沅江孰神阳山  

和程之才正辅感遇  

天理贵自然枉直各有病人情随所得是非本无定此身寄轩冕心与万物竞低回就衘防跳踢落机穽巧求固为累矫枉亦过正持之有原本出处一以静所守以吾道所安以吾命不骤穷马力决不暴虎性富贵偶而已勿使忧喜并感遇难我知无言为心聴  

郊外  

杖僻走世喧吟静追古意解巾卧柔碧虚怀揖爽气漏竹日脚红出亭山尖翠偷闲兴未足迟迟动归辔  

城南  

散雪郊外风含晴雾中日江流浅可渡潺湲弄幽石长堤尘未动游子念逺适行止慎厥初轮蹄有遗迹  

和果倅赵衮良弼平江亭  

牛峰絶顶凌云阁形胜潼江照开廓涪水台中隠几庵坐对西山横碧落顷尝登览放怀抱钩挂轩窻卷帷幕气酣景熟状不起一片风骚情索寞充城累身倦未出无事门庭可罗雀翠筠五瑞扫尘土澄照清风易椽薄平江最好最后到隠几凌云仅依约屏坐主人局闲散长句森森邀我作漳滨病起吟魂耗中散慵来笔锋弱铿金入木将奈何手把新篇空愧怍  

寄高梁守勾辅元  

北按经时出南归计日趋幽花明涧水细雨润春途就歇开新醖催行趁早晡故人休问吏相见且欢娱小溪尉丘君父母年皆九十康强精明尚能读书挫箴如五六十嵗人相继受恩命某固未尝见也亦未尝闻也因作诗遗丘君且以传诸士大夫如果未尝见闻则宜相与乐道其美而形于歌颂云  

人间夫妇老难期九十俱全古亦稀沧海蟠桃看结子碧梧栖凤久忘归君恩黄发颁新诰儿戏青衫着彩衣一尉三公无此乐百年琴瑟在庭闱  

寄题希元承诏堂希元恵诗因次其韵  

鸑鷟峰前旧隠亭仙翁曾此被弓旌云山每恨未能到松桂向人如有情【公自有诗云庭下松桂栽清阴从此始】共把清尊慙北海更聴余论学南荣何须酩酊为真赏归袖琼瑰已自盈  

寿春穆东美有节亭  

淮上仙翁倚嵗寒绕亭闲种碧琅玕林泉莫恨归时晩风月偏宜静处看为爱萧森从叶宻欲令蕃衍放根蟠阶庭已见清隂合更长龙孙百十竿  

和邓内翰游乌奴寺  

万险初离峡三程未到关相欢才把酒偷暇更寻山古意登临外人生笑语间一茶游兴尽箫鼓欲催还和新成都知府邓润甫温伯内翰道中见寄【与邓奉节交承】  

画舸秋离峡长江水齧隄郡楼高送别客袂惨分暌前后声难继升沈分不齐私心尝有待得意幸相携千里闻鸣凤三年倦割鸡一哀纒性命万事错端倪英俊聨翩起清华直上跻平生依笔研俛首失锄犁同嗜餐秋菊忘言病夏畦精粗分玉石去住即云泥近列多鹓鹭谁人享駃騠徊翔趋凤阁隐约驾鸡栖训诰资温润衣冠出品题风流清宪府威望肃朝闺戏彩江湖乐观涛嵗月稽还朝垂拱北易帅华阳西旧徳倾中外欢謡浃庶黎忽闻旌棨近顿解簿书迷一笑何胜喜高谈为少低长篇追杜老余论及曹溪把酒聴新阕寻山傍小蹊欹斜行叠嶂空旷上危梯拾掇留尊俎萧踈媿糗藜故人难会遇壮士合悲啼物理纷无定年华去可凄王师行解甲盟府重盘圭剑外声文铎关中息战鼙时清数相见寜望胯金犀  

邻家妇  

邻家妇一贫复一富舅姑爱憎苦不常憎贫爱冨多心肠富妇初嫁时身上晔晔生辉光舅姑好财不好义妇道无复较短长不如贫妇巧且勤巧能养家勤养亲君不见古来烈女传往往多是贫中人邻家妇一为乌一为鸮贫妇慈孝富妇骄  

和徐之才浮萍  

潇洒春容静飘揺水性柔根从何处起身任此中浮得地轻依托随波旋去留潢汚深不采溟渤望空悠花蕊看还落蕉心久未抽岂如经夜雨便欲障江流晚入吴歌唱晴邀汉女游翠连芳草渡寒映緑杨楼碎剪神工巧平铺泽国幽微躯乌足道浪迹更谁收踏破闲行鹭冲开暖上防但知能委顺何用校稀稠漫欲通河汉寜虞践马牛迸从菱芡密如把芰荷揉寂寂苔成阵纷纷芥作舟屈骚遗故事湛赋壮前猷蛙跃沾双股行蔽两眸聨居如有守逺近亦无求别浦千重恨吟塘万防愁生涯随所寓细域浩难筹野色宜茶灶仙姿泛酒瓯清芬传涧沚余思满汀洲暗与莼丝结多为荇带钩岂専嬉雁鹜自可覆蛟虬助赏名园侧含情古道周遡洄差胜防汩没尚怜沤赴急如趋市逢枯类转沟吉祥兴霸业美荐格神休为爱常青眼难题防白头新篇盈巨轴牵强岂能侔  

与陈万石  

千首诗兼百首文宗韩之子拾遗孙吾乡此道嗟防絶先世余风喜仅存三变声名徒自惜平生襟抱向谁论相知惟有贫相见拨置穷愁付酒尊  

送韩存宝阁使  

君常慷慨论兵机喜见韩侯定逺归将畧无穷虽世出秋毫不犯似君稀封侯气骨青春在报主功名白日飞龌龊簿书何所恋拟投儒服换戎衣  

李待制寄僧诗有歇定之语兼闻有岷峨之游因作诗以寄之二首  

无心宜与物相期既歇须行似不疑出处休将人事説功名多在老成时胷中白练何妨洁足下青云岂自知好取圣贤权进退莫教轻重失毫厘  

春游游尽欲寻山杖屦岷峨只等闲但放高怀穷物外不知清誉满人间经年緑野尝沈醉防日香峯暂往还自笑尘辕盘未得逍遥无路一追攀  

求刘忱明复龙图画山水  

晋唐诸公重小笔高价直与才名俱然多华丹少泉石清格往往人间无至今百存无一二存者真伪难分区营丘李成称絶迹峰岩秀拔非常模穆之洒落亦其亚玉堂屏上潇湘圗董屈许范凡数辈隠隠俗气藏肌肤乃知山水系絶品笔墨造化非功夫要之文章之绪余世上真巧归吾儒益昌台府少文字见性文空谈毗卢龙门雪景生坐隅山潜水奥争奔趋倚空直干鬬孤耸縁险古道盘萦纡拥衲禅僧对寂寞携琴朝士来﨑岖主人肆笔聊自娱新言黙与天机符公家清白传数世经济满腹氷霜壶一言不用辄掉臂五年蜀使甘驰驱时将素毫写胸臆寜复意外分精麤复古虽清尚许格【复古诗道寜格疑其学许也】与可亦壮非燕徒【文与可学燕穆之然未至也】岂如公思脱羁束破碎嵩华倾江湖穷冬从公熟窥看爱重不觉声嗟呼灵峯北苑助萧爽雪不到地声号枯平生好画已成癖寜借不喜临与摹出公门下欠公笔有类客海遗明珠愿公乘兴一挥洒束绢数幅光芬敷异时解组还故庐皎洁将伴林泉躯  

滟滪堆  

巨石当江冲江水皆倒还夏秋水石鬭怒浪高于山长年欲下峡防石如防奸乘流一无备拳石皆险艰独使滟滪夸千载不可删  

岑公洞  

武龙南浦南秀拔异众山下有岩洞幽嵌虚隠关岑公江陵来一寓不复还养神脱尘滓百嵗如童顔至今遗像存寂寞空幢幡老栢壮人气清泉绕回环暂为物外游偷向壶中闲叟其静者欤深藏厌喧烦或将避扰攘甘此石穴艰不虞身后闻夐若高难攀万事皆偶尔多在功名间  

温汤寺  

温汤气如蒸冷泉寒于氷并流不相入汹涌争奔腾佛庐焕金碧法地何时兴二泉洒其间回环清且澄维舟爱古栢磴道垂千层殿堂絶纎埃潇洒严香灯敲栏施鱼食弄水揺悬藤一掬洗病眼再潄祛烦膺逺访岂惮劳胜游诚可矜  

送李才元待制二首  

直道﨑岖出禁林江湖长有爱君心五年汉法更张际千里潼江恵泽深天下鹓鸿方得侣道旁桃李正垂阴邦人不用留行色满斾薰风入舜琴  

为掾初逢幕府开便将清望属非才重来门下经年后始见天边促召回况有平生余事业此行高步脱风埃孤踪已作沟中断休费工夫为剪裁  

和苖子居新【缺】道中  

阆水兼山鬭晓光星轺亲按古村乡临江麦陇烟云翠夹道林花锦绣香使防天边劳按察人情车下见欢康东风相伴行寛诏敢问年来鬓髪苍  

寄题荣守岑象求岩起太博清富楼  

南乐太守传诗邮诗题清富城西楼楼中风物畧已尽行欲模咏难为酬怜公谪官不累意如与万象同优防扁舟随分与山水好景散漫无人收昔人知宴不知赏俗气未断烟云羞凌云把酒独长啸嵗久此地才风流公帆南国走欲遍耸秀浩荡皆穷搜归来耳目殊未厌尚恐胜防遗遐幽九疑岩洞识元叟三湘泉石封栁侯名贤到处适所遇非事笔砚搜林丘五年留梓恣登览百刹照水江环州得公新篇似相约正上兠率吟清秋尘中嗜好屑可鄙恨不径往追公游他时三老期一笑爱闲岂是平生谋  

和周正孺游醴泉寺蚕丛  

衰迟犹有少年心十里名蓝共访寻抹緑郊原逢雨后残妆桃李觉春深哗喧歌舞随流俗潇洒溪山忆故林一醉不辞繁上酒簿书回首费光阴  

和邓温伯一首  

不独高文耀世竒曾将宏议振天维谁人才术能争手自古功名贵及时暂别鹓鸿蓬海上少留旌斾蜀江陲西州笔砚虽衰落会有中和乐职辞  

送程嗣恭正基提刑赴阙  

从来贵阀多豪俊失在矜持骄与泰白屋寒门亦有人往往穷愁损英概得时旧恩报不暇安能与语功名会骅骝摆首倦衔防一蹶中途为伤駃簮缨重要畎畆壮所养既完发亦大磨砻宝刀挫圭璧更向天资才术外正基太师丞相后学博文清古冠带天机不露骥盘枥云气虽升蜃沈海平生胸中未一出万事食间宜少待语黙机巧孟轲盗顔色睢盱次山丐世故未能以身殉家声欲传道犹在逺别相知试一言不是向人歌慷慨  

桐轩  

幽轩处清奥前有双桐起婆娑势初合修耸意未己叶分竹岩路根渍石沼水秋声动素琴晓影覆斋几主人相对乐性静穷物理纯音藏未兆孤干直不倚安得千仞禽来哉共栖止  

竹轩  

翠筠清人心愈少愈可爱风骚静中得一室处以泰北轩隠吟几复与此君对泯黙追古意萧森散秋籁淡薄世鲜味俛仰谁与会七贤非吾徒心犹有名在  

寄题宇文之邵南止亭  

公南九亭名止止亭不妄作名何为羣公赋咏得深趣清絶正与斯人宜铺张止义到无説使吾下笔先迟疑圣贤出处无定辙俛仰轻重争毫厘云行非行止非止由赐狂病渊骞痴公南少年负才术试仕吐出胷中奇一言龃龉便投袂自道岂欲求人知公卿文章强且起举首谢絶无还期传家万卷书史乐负郭五里松楸悲岷峨嘉景照砚席事搅辄醉醒仍诗有时日晏卧不动郁郁经济藏肝脾太师竹洞枕温洛龙图药圃临清伊二公止迹不止道力与名教相扶持今君所处近伊洛道在不必分高卑文章自可敌行事荀孟皆我知为谁亭非俗亭止非止人物不到西南欺  

闲防亭  

彻顶造闲防据栏俯山斋轩窻蔽脩竹磴道悬苍崖登临快双目应接烦虚怀羣峯病拥阏次第随天开物色无定姿变化纷难裁高吟絶俦侣但携清尊偕物理醉可一逍遥付齐谐  

西县道中  

汉水引我行梁山邀我坐山水已清絶舂容碧相和下马取酒饮梅飘酒中堕日落醉不去青茸草间卧  

宝峯亭  

益昌万山间宝峯秀惟独使台俯山下气象互盘覆郁勃尚南走回环已西属古城削千仞危栈转几曲锦绣纷上领琅玕翠揺腹亭榭何参差逺览意尚局絶顶跻宝峰超然脱羁束城市截唾落二江可手掬重关固天险大道不停毂古意剧满眼人事伤转足主人始经构高蹈非絶俗幽怀卷云雾长啸动岩谷鸟雀争晚林防防有鸿鹄寸步异出处虚心见荣辱屈将经济才分继骚雅躅语黙固可传谁为宝峰録  

巴子台【忠州】  

早渡鸣玉桥竟登巴子台云林拥磅礴磴道穷萦回古寺不足观犹有南轩开浩荡横深沟逶迤环覆杯古人去我逺万事随尘埃赤穴何渺茫青山但崔嵬闻名不知实此意空悠哉乍到辄复还石滑倦去来苟能厌耳目未免穷筋骸  

和湖州文同与可学士见寄  

闻乞湖州去交亲不与谋京尘收马足汴水放船头试茗春归渚题诗月满楼散人吟不尽苕霅一溪秋  

过永泰文与可宅因寄  

数程奔走倦征车喜见蓬仙旧隠居秀气峯岚排户牖清风楼阁鏁图书一从高步东山起重见深秋少室虚无计墨君堂上看林间猿鹤共踌躇  

读刘宾客外集  

七言常爱中山好百首犹存外集多大约晚年知性命一时清韵入中和森张剑防虽无敌隠约瑕疵惜未磨三绕花栏俱读尽杜陵回首郁嵯峨  

和子骏郎中清江道中  

缭绕川原又载驰人情风物共依依胶舟野水涸将尽卷雨岭云寒不飞岂惮长途劳使传尚寻清景扣禅扉前山次第看梅发剰带新年春色归  

送满夷行秀才赴太学  

汉唐诸儒经术浅事业不及文章多六经意义失原本次第疏凿成江河圣朝羣公尽禹力注海一道横流波渊源太学得至宝洗出光耀犹镌磨圣朝徳业贵简易一气自在生中和针医马蹄凿浑沌或恐纯粹成雕讹君方茂年已知道归涉浩渺登嵯峨置身爵禄庆赏外人迹断处逢丘轲  

八阵迹  

永安宫前瀼西碛万流峡口争奔激秋涛卷地裂山谷水落依然阵图出阵形聚拳六十四传是武侯亲手迹斯人管萧岂足道身在巴东心汉室从容所遇皆法制浩荡胸中万分一阴机暗与天地合壮气曾将鬼神役至今千载矻不动渺莽几深难致诘岂徒豪杰重叹赏应有神灵常防惜庙偏裸裎七壮士酒炙纷纷走巫觋万事颠倒皆偶然卧龙无处沾余沥  

和子骏郎中文台  

地接松枝絶塞边星居人户种畬田语音高亢关中俗风物萧疎剑外天一失羁縻生保障十分流运费刀泉闾阎漫作封侯计防辈伻图到上前  

## 两宋名贤小集卷七十六  

宋　陈　思　编  

元　陈世隆　补  

安岳吟稿【二】  

送范百禄子功学士知谏院二首  

天庭高议破羣奸先帝曾将侍从班谈笑一辞双阙去缙绅遗恨十年间倾朝每忆刘蕡对侧席才闻贾谊还言贵逡巡非久计行看鸣玉上鼇山  

圣贤中道意何如歴歴樊川论谏书要在致君成徳业不当沽直徇名誉平生忠义倾心际后日经纶试手初得意古人多气义弹冠应有旧簪裾  

和蒲安行题鲜于秀才山居  

羣峯屋背猿乌啼二江门前鸥鹭飞雅闻君居颇竒絶长恨不到心依依仙翁落拓少拘检解舞石上凌秋辉整冠投袂或云起尘土一踏何时归  

送梓漕李竦端臣赴阙  

道途去无穷嵗序嗟易改相知念逺别遇物增感慨悲欢劳寸心喣沫异江海南归得嘉报迅棹若旋凯机穽触不发神明怳犹在名因去愈重事虽晚可待去就勿自谋防防付真宰  

寄题合江知县杨寿祺著作野亭  

野亭何处访仙翁安乐风烟迥不同千里清泉来塞外四时佳景出山中抽身暂逐禽鱼乐放意翻成笔砚工醉伴逍遥无计去钩藤新熟荔支红  

兴州坐卧二仙  

莫道真心际混茫岂将生死系存亡已骖云雾朝丹阙犹脱衣冠寄异乡姓氏不传灵秘録精神长在发圆光洪肩丘袂攀无及分向尘中到老忙  

答江安尉鲜于颂野翁  

宝峯首相聚锦屏袂一判音容阻良觌嵗月嗟易换我观潼江曲君尉泸水岸到处逢酒徒无人作诗伴南风洒襟袖佳句适我愿汶蜀防万里信息偶中断三轩风雅会萧条各分散孤吟少俦侣众喙易嘲囋念君同所嗜户近声可唤倡酬实相惓牵率岂辞惮亹亹郊籍心无为簿书乱  

和李曼修孺职方谢梓守张靖子立龙图游春  

饮酣起击剑耻与豪侠游雍容诗酒欢乃是神仙俦风骚固有灵造化阴为谋至音苟同调旷世不可求杜陵思江东洪厓揖浮丘自然风味殊岂特文章优嗟余万事拙吟咏心久留自媿苹藻微恐为王公羞晚遇清河公采兰深林幽修孺素防益百赠无一酬邂逅相抚掌踉跄容擡头虽然再鼓衰且免三爵忧【见兰亭故事】吾儒学以仕本代亲禾麰然多志尚逺掷笔思封侯前时征南将驱驰出塞沟诗书非无助爵赏不见畴尚能解客嘲相欢苹咏洲三术起商鞅一言贵马周致身果有防何地无余庥肯使韶濩音变作巴渝讴  

送蒲安行诚之秘丞兴州佥判  

春郊散轻霭日出车马动看君晓装发送客尊酒重众人别良易我别情靡共飞缨转山曲延颈即成梦虽梦去奈何不梦存者多一言起相顾慷慨成笑歌清吟散泉石醉墨蟠云萝人生苦汲汲浩如长江波江波西南流君行方北辀林深足豺虎路废空亭邮居处常山中出亦山中游不嗟吾道穷每为斯民忧忧民竟何为从事犹俛睂晚达十六七万事悬难知但穷圣贤意莫赋离骚辞有得常寄我以慰朝夕思  

和任师中舟中见示  

经年雅音旷不闻客衣彼此俱红尘六月赤日火照地仙舟舣在交河滨君年四十已显宦去去荣路无涯津丈夫未死功业在但使道富何忧贫【师中诗多言贫故云】  

寄上颍昌范蜀公【元祐二年】  

大老归真主前朝遗数公精神时一会出处道皆同起潞仪刑地烦温燮理功及观光禄表深见古人风聘币来何厚安车愿不东光华膺政殿僶俛就祠宫论议高逾武文章逺继雄退身无少憾忧国有余忠几杖诚先觉衣冠为一空千龄重际遇二圣极优崇将相交游盛朝廷礼数隆一星容处士四海望防鸿箕颍纷嚣外岷峨气象中楚词清更适舜律逺相通【公以古律定雅乐】庭玉连城价孙枝百尺桐圣贤今日是河汉防时穷晚辈徒瞻仰先生盖始终氷霜严皎洁尘滓坐消融信史知将贵声诗恨不工东齐如见録光彩附垂虹  

春闲  

好景虽心赏多情半睡降春深蜂绕屋晴意鸟临窻渐老依花径无机付酒缸人生求适性何苦自枞枞  

即事二首  

闭户尘縁息忘机眼病除就闲因教子临老更知书防防风前稻婆娑雨后蔬穷中方得趣门外已巾车旧病花浮眼衰容雪到眉风尘怜客久筋力恨归迟所得真如梦无厌固已痴不知縁尽处犹有防多时  

和蒲安行诚之见喜新受梓倅  

故国连芳草吾亲在白云荣归慙主父虚语类终军剑阁虽吟恋潼江亦喜闻惟愁良友别分手复何云  

寄潭州何正臣君表待制二首  

绣指初从劒外还文章开府冠羣仙忽闻五管传边警又出三湘领使权偃息湖山非久计翺翔鸿鹄待殊迁不同宣室因循召台辅明时属少年  

高卑鹏鷃分难攀岂意相知邂逅间北海防时曽荐鹗愚公终日尚移山平生冺黙无他技一顾差池已厚顔犹有功名心尚在鑪锤当手待君还  

送梓宪胡揆少卿赴阙【方求宫观】  

富贵一鼎味谓尝须过食功名万钧器负趋少量力不胜苦尔体不厌伤尔臆谁能达涯涘百动靡一息古人去我逺独公抱清识进退处以道始终完无隙车马切严召江湖正遥忆贤达事如此贪懦犹且惑是岂时俗知聱牙相缄黙  

寄上范蜀公二首  

去就人兼众美难侍郎高望肃衣冠每寻当世羣公议更在清流絶等看屈宋辞多谁傍国汉疎名重只休官求仁己得无余憾自向青防着羽翰  

拱极星文动少微西南风物重光辉平生亲友倾心望共庆功名毕手归车马欢声传里巷松楸佳气杂烟霏长卿儿戏扬雄拙未足公前较是非  

曲细道中  

一溪流石色万木耸山阴地僻有佳景眼明劳寸心坠猿犹挂壁惊鸟怱移林莫问去程逺行人方苦吟  

咏雪  

半夜风威壮今朝瑞雪呈徊翔如有待附着不胜轻叠叠云筛下畨畨雨簇成雕镌非众巧融结似无精河汉潜欺没乾坤欲混并漫空虽洁白触处已纵横枯茂全糚出洼隆一概平参差相掩覆散乱或逢迎逺岫依稀失高松独自荣光明通鬼穴肃杀下天兵挥霍偏随马凭凌或绕城威棱生剑防物色俨冠缨楼阁危将堕乌鸢禁不鸣岩封蹲豹起岸断蛰龙惊地轴犹疑折林梢不易擎浓寒排瘴毒和气入春耕虽学峨峨势其如薄薄名暗消知地暖坐对觉神清交砑当门舞玲珑照眼明味宜茶品试力与酒权争佳景谁能赏幽吟似有情开尊烦防缀喣笔为题评旧説三农庆量深一尺盈忧民心正切击缶助欢声  

寄上北京文侍郎  

四纪三朝防遇同陪京犹望节旄雄欲知元老经纶迹尽在生民鼓舞中汉府重归黄阁相商山难访紫芝翁陶钧末士惭无报惟解声诗冩至公  

和朱牧宣徳  

英游相聚日相欢休唱还家蜀道难为爱尊前文字饮不知门外雪霜寒酒酣依约羣仙梦谈极飞扬巨海澜从此追随频笑语莫教憔悴耻儒冠  

和题成都诸公唱和集  

诸公高咏蜀人编唱和春容近百篇厚重江山藏古气轩翔雕鹗在秋天不徒神物阴相防兼有风謡乐共传谁谓开元新集好退之题后始完全  

瞿塘峡  

胜絶瞿塘险西陵古地形巴江深洞穴蜀主旧门庭王气吞三峡神功出五丁斜长天一线相对石双屏瀑击岩峦瘦云蒸草木腥众流趋滟滪逺意会沧溟顾盼如无地幽阴似有灵白盐悬日月黒石鼓雷霆镵凿余痕在高深巨势停鱼龙凭险怪烟雾鏁沈冥念昔穷探常言骇视聴波涛同激箭舟檝剧奔星倒挂伤猿足横飞羡鸟翎死生期一瞬出没类浮萍叶上凭忠信胸中混醉醒人烟逢瀼岸语笑落沙汀沥酒重滩下回头万仞青停桡询故老借笔润图经二孟连称帝三川恃建瓴关防虽巩固基业旋飘零艺祖收长策神旗指不寜彦畴空死节曹翰首开扃五岭刘归国重湖马就刑磨崕谁刻此逺续孟阳铭  

施州道上遇雪  

易下山中雪初寒塞上途邮灯催客起涧水杂猿呼密缀林惊秀轻防石变枯无人来冩取十幅李成图  

寄新先辈蹇颀子长书记  

年少才华自不羣果然飞步出常伦汉廷大对无双手【闻子长累考中状元】蜀学巍科第四人【吾蜀李公素杨元素王宣义与子长皆第二人也】暂屈鹓鸾栖枳棘行看雕鹗离风尘东川佳气因相待共作荣归昼锦春  

和杨寿祺承事见寄  

道屈文章价不低误传新句落天西忽闻命驾趋云栈犹忆同舟上井溪争叹科名淹奋发谁怜簿领困沈迷相逢且约嘉陵酒为洗关中数尺泥  

丁夘除夜  

庭罢驱傩戏门收爆竹盘酒香添腊味夜气杂春寒嵗序张灯守人情遇节欢明朝五十八消息近休官  

送防漕王宗望蟠叟大夫赴阙  

君子不苟然每以中道居处身概有常为吏形其余太原大夫公使蜀元丰初蜩螗沸清昼交道狼与狙公时于其间素蕴唯所摅纷扰目不瞬开济心自如蜀人恃以安至今芬名誉更驾漕三峡应手民瘼除适逢恵泽新禁网阔且疎攫噬化为麟奔驰不能车公无异他日法度方得疏均齐即人心简易平徭书天边促严召嵗晚巾归舆老成坐庙堂收实攘浮虚有常岂易得得见将已欤行看步台省自可风簪裾非才共封畧况旧游门闾赠行期有知知公当知余  

送利漕刘明复朝议  

中山元魏后数世十三传皆在河南塟初从代北迁中书谋定防【环隽字仲贤魏中书侍郎】大理力扶颠【坦字寛夫隋大理寺卿】渝国乘机日【政防封渝国公】唐公起义年议高都尉识【字深之太宗驸马都尉】名累侍郎贤【奇天官侍郎死罗织狱】原武输期集东阿旧俗悛【聚字文秀东阿令】河阴才被诏【藻茂实河阴令】户部志绳愆【符字端朝户部侍郎】八子生中叶【符有八子崇黾崇彛崇望崇鲁崇纂玕珪崇黾字子长岭南节度使崇望字希徒左仆射崇鲁字郊文翰林学士】三台共一躔洪洞城不下【玕】工侍政无前【珪】昭辅书仪集明宗礼意全【太常卿】中丞安出处艺祖首详延学士清台阁咸平起涧瀍斯文醇复古宏议自摧坚江汉源何巨公侯兆已圆信辞师鲁志佳气尹樊阡秘监花儒将缑山酒地仙看公承逺构发迹向孤骞浩荡穷经笥纵横信笔椽巾箱遗紫绶【见谱】伯仲袭青氊辨论多兵畧澄清累使权凤鸣雄屏翰鹑首富刀泉诏自高台下车随北斗旋鹓鸿思旧侣嵩少望归鞭师节频轻伏戎腥未一湔朝纲今省户古道日经筵尽是徊翔地行承咫尺天门施唐棨防冠珥汉貂蝉阀阅谁如此功名尽勉旃慎无从子晋轻去恋伊川【因公之志而云】孑立栖迟久深知气义然人情尝嵗月物色自风烟士要文章别诗因谱第编碑阴如可附青玉为雕镌  

和陈兴州见寄  

音信易传临一水道途相去隔三州何时尊酒同为会无补篇章约共休乡思豁从归后少贪心宜向静中收此情惟有君知我不羡人间万户侯  

和李献甫云顶  

举首看山不到山每来留恨翠微间禅关但有经年约使传终无一日闲春到栢林香渺渺雨余岩漏泻潺潺虎溪莫过虚邀客猿鹤钟峯怅未还  

和王子岩南平道中寄示  

雨随行色过重闉路有思归送别人未省几时趋北阙且同回首望西邻【尝同在梓】黄花渐近羞重见白酒犹期醉一巡三峡苦辛尝欲遍置杯休要问浇醇  

木门早行  

白虎前峰数尺高露华萧飒满征袍只知眼底簿书静岂意山中车马劳石夹雨余重按辔草间风动几横刀通途闻说无多地踊跃身轻意气豪  

题范亦顔圣邻同年集后  

圣邻生西南豪杰如山东倜傥负竒节脱身起蒿蓬文章学西汉不作雕篆工东京太学士议论倾羣公高适游大梁马周隠新丰酒酣吐素蜺意气横烟空翻身落州县束手如儿童无人解秋隼摩天看飞冲黄鹄垂两翅饮啄鸡鹜笼始知命使然甘作防防终资阳数尺坟万事随秋风相从嘉祐初击发每儿防死生虽云异坎坷畧已同然犹有子弃孤芳秀珍丛慷慨悲父书收拾尘土中兰山四百首玉佩清玲珑余文隐圭璧夜气如长虹古人身后名乃是不世功蜀士去不朽存者惟卿雄有能兼斯名昔否今始通聊书附篇末相与传无穷  

开州盛山十二题  

宿云亭  

基搆白石层风物青山围野云恋幽寂长绕轩窗飞  

梅岭  

繁梅照溪谷蜂蝶殊未省岩风莫吹落留妆腊前景  

茶岭  

新萌雨露浓岭头春未足縁云采撷人争收火前緑  

流杯渠  

为爱泉石饮屡招宾朋游浮觞来不倚一水循环流  

隠月岫  

月从海上来清辉长碍山山前爱月人惟爱亭午间  

盘石磴  

数步即一息始知登山劳盘盘行彻时迹与心俱高  

故卢沼  

中虚得嘉名水清石环环天边侍从人来照氷霜顔  

琵琶亭  

片石胡琴槽构亭事登临考功闲中乐非好世俗音  

桃坞  

闻说旧桃坞嵗久无残枝春信已不到犹有风骚知  

绣衣石榻  

御史来山中拂石常优游非人勿据兹恐为山人羞  

上士泉瓶  

为爱禅翁游潄泉聴泉音何当酌清泠洗我尘垢心  

竹岩  

倒影蔽山骨引根出岩腹谁人万仞间团团种青玉  

爱石堂【并序】  

熈寜八年七月安岳冯山允南至梓始逾月出箧中文字笔砚求置闲燕处得爱石堂乃前倅府事秘书丞嘉阳李尧俞所建而石无有也访之得双石笋于北垣下丛篠阴翳中上有王舍人克真八分书郑祠部文宝玉箸篆皆自写其铭记与诗也拂拭洗剔复归于堂之中庭屋以版环以苦竹每公退次第取书卷畧畧诵读倦则抚石看王郑字法清风萧然古气袭人既而又得李记于西庑下噫竒石古字盖无事于世俗之用虽时或见赏而废弃常多岂物理固然因系之以诗刻于李之碑阴  

双石非梓石厥功置者谁埋没不知嵗复有贤者知王分逼汉邕郑篆源秦斯今人竟未及墨本收清竒文字相称古铭记兼以诗铁画隐石骨郁屈蟠蛟螭李丞嗜竒古见石喜且悲耽耽建华屋落落刋丰碑尔来三十年堂在石已移幸未仆作桥上有车马驰缺折从瓦砾叠为垣墙基一见丛篠间若与平生期清泉去尘垢始露金玉姿殷勤还兹堂如母逢厥儿对以古书卷环以秋竹枝胜舍结高义出处相与随夷齐秉达节颠沛不少亏岂事燕处玩可为终身规嗟嗟石何有三赏百见欺好恶凡在人显晦若有时官满当舍去弃置无复疑聊书告神物为我当防持  

送赵悦道参政大资知越州二首  

乖崖威重兼之怒正献纯风重以和高世清名公取尽经邦余事蜀霑多二江遗爱流长在双剑铭功壁屡磨闻向蓬莱指归路其如朝野共瞻何  

徒御纷纷拥剑关蜀人重是送公还欲知千里讴歌意半在百篇文字间风霰道途方过阙烟霞旌斾更寻山重来不负扁舟约贺老鉴湖春水闲  

## 两宋名贤小集卷七十七  

宋　陈　思　编  

元　陈世隆　补  

潘邠老小集  

潘大临字邠老齐安人有柯山集次弟大观字仲达亦入江西派其诗不传  

吴熈老所藏风雨图  

我游匡山夏将杪赤日青天万山绕忽然风雨动地来震气果雷离电绕一川烟霭失东西万里乾坤错昏晓香罏高峰危欲堕石门细路人心江翻那闻得计鱼木拔岂有安巢鸟须防云过雨脚收依旧晴晖着丛篠羣山歴歴在眼前恰似凭高日方晓谁将此景入画图数幅生绡盘礴了吴丞此画絶代无张公此诗古来少读诗观画兴未穷北牕风凉退自公使君意消三伏中未可鞭棰催青铜  

赠张圣言画柯山图  

我昔骑鲸游九州上扣天关望冕旒羣公侍旁好顔色将顺帝防成刚柔抱持日月不自献防茸尘土归家丘结茅竹间今休已炎暑避舍清飇留屋头清溪鸣昼夜当户古木蔽马牛苍头卢儿从高盖传呼不到门巷幽两公忘言儿袖手驱除睡魔须茶瓯谁传此意到旁郡解衣槃礴烦张侯张侯落笔妙天下未坠学士之风流欲见柯山入画图丹青知君百不忧黄公不肯直南省一麾已具东南舟请君援笔待公至画我迎公竹阴里  

题张圣言画四时景物  

我到淮南几见春一身蓑笠蔽烟雨桃花林里有人家疑是柯山最深处  

成阴众木与天参日暮风雨地轴翻曽向庐山问行李石门西路接僧垣  

荻花索索水津津日落空山开霁新松下有人摩诘似与渠烟火作比邻  

云防山头雪翻空飞鸟绕树困号风关山淮水失微路酒炉曽借衰顔红  

题陈徳秀画四季枕屏图五首  

乱山深处碧波流隔岸垂杨系小舟无数桃花伴春梦梦中还作武陵游  

茒檐竹阁枕回溪栁外平桥拍水低在藻白鱼知鹭下穿林黄雀觉蝉嘶  

锦树连云烂不收山河风景一畨秋老夫枕簟便凉夜不比新亭去国愁  

江树溟蒙雪暗天似闻寒雁破昏烟相思此夜堪乘兴试问渔翁覔钓船  

好景入诗皆可画未知陈子画中诗疑公便是褚季野正尔不言行四时  

题赵承逺所藏大年画平逺二首  

吴头楚尾散花洲天濶波云恰下鸥帝子胸中有江汉故能风露笔端秋  

将军心眼到沧洲木脱波生一夜秋想得笔端鳬雁足又添鸂起沙头  

江夏别鲁直送之宜州  

翰墨精神全魏汉文章波澜似春秋可是中州着不得江南已逺更宜州  

## 两宋名贤小集卷七十八  

宋　陈　思　编  

元　陈世隆　补  

许文定集  

许将字冲元闽县人嘉祐中举进士第一欧阳修读其文曰王沂公辈人也累官知制诰不试而除实神宗特命士论荣之契丹以重兵压境求代地将奉命徃馆客索地将随语折之又与肄射将发先破的上闻之甚悦遂有意大用之矣进翰林学士权知开封府防治太学虞藩狱释诸生无罪者蔡确陷之逮御史府逾月方解黜知恽州故事每上元张灯吏必籍旧为盗者系狱将曰是絶其自新之路也悉纵遣之召为兵部侍郎屡上言兵事悉中机宜熙寜中西方用兵上遣近侍问兵马之数将立具奏明日上问枢臣不能对也将身兼数器雅为上知绍圣初拜门下平章事章惇蔡卞方日夜求元祐诸人罪欲举汉唐故事大行诛殛将谏曰本朝治道所以逺过汉唐未尝辄戮大臣也哲宗乃止惇卞又欲发司马光墓上以问将将又曰发人之墓恐非盛徳事上嘉纳其言将仕三朝宠荣无替当时小人知其阴庇元祐诸君子诬以他事出知河南府屡丐致仕奉祠卒諡文定成都运司西园亭诗【十首】  

高牙负北郭芳园路西转鸟鸣恋故木兰茁归新畹坐延花景深行倚笻枝软翳然思林木会心不在逺朱堂俯玉溪玉溪清且幽从公暂偃息抚景空夷犹浮云冠圆岛白日回方流抵此有光碧何必昆仑洲重楼起城阴乘高望四极列峰横青天飞雪千里积疑是空素山冬夏海中白莫怪频东向上有思归客海棠冠蜀花此轩花尤冠红云簇蘂细渌水照叶嫩倚糚宫粉聚叠绮霞光散雨泪防春风应怀上林怨蜀地山四维益州平如掌累台郁临风坐看月宵上稍出丛木末始发众籁爽兹焉暂游目一览天地广阑干窦溜长防窱空埃静修林密总翠尽得锦城景云舒青青色风散骚骚影未为夜行人共此昼夜永引泉注清渠潺潺潄寒玉侧出阆风迟骤惊江雨速飞濑乍扬白樛木细涵緑昼夜声不止肯效楚人哭茅茨以为庵环顾萧然虚内乐苟自足容人即有余旁依修竹密上翳青松株勿言此中陋中有君子居飞阁出方池修竹见空莽低临花坞近平觉春波长返景澄余晖夕阴带浮爽从容观鱼乐不减游濠上翩然沟上亭左右相映带修柟列翠幄长松偃高盖地褊景逾寛处约志弥泰谁知坐啸问心游万物外  

游东山和程大卿师孟  

东山十里复溪流逺客时时骋望愁泉近榴花深洞口亭开狮子旧峯头一州旂色天边出三馆芸香海上留南北共歌公所憩独嗟无计共英游  

东山碧岩亭  

旧室曾留古岸边新亭同赏碧岩前日生狮子峰头树烟伴榴花洞口泉黄叶入秋山出地白云临晓海乘天飘然踪迹今何定别去江湖又一年  

## 两宋名贤小集卷七十九  

宋　陈　思　编  

元　陈世隆　补  

石曼卿集  

石延年字曼卿先幽州人晋以幽州遗契丹其祖举族南走家宋城延年跌宕任气节为文劲徤于诗最工且善书真宗録二举进士以为三班奉职延年耻不就张知白数竒之曰母老乃择禄耶延年不得己就命厯太子中允同判登闻鼓院尝上言天下不识战三十余年请为二边之备不报及元昊反始思其言召见稍用其説延年喜剧饮尝与刘潜造王氏酒楼对饮终日不交一言王氏怪其饮多以为非常人益奉美酒希果二人饮啜自若至夕无酒色相揖而去眀日都下传王氏酒楼有二仙来饮己知刘石也延年虽酣放若不可撄以世务然与人论天下事是非无不当年四十八卒官其一子当时有释惟俨秘演者并工词章负气节隠于浮屠与延年友善欧阳脩当称为竒男子云  

瀑布  

飞势挂岳顶无时向此倾【此句一作明珠万斛倾】玉虹垂地色银汉落天声万丈寒云湿干岩暑气清沧浪何足羡就此濯尘缨  

咏春  

一气回元运恩含万物深隂阳造端数【一作造化首】天地发生心有信来还逝无私古到今和风激遗畅南转入薫琴  

曹太尉西征  

仁者虽无敌王师尚有征独乘金廏马都领鐡林兵肃气闗河暮屯烟部落晴旗光秋烧合甲色夜江横士喜击中皷军疑闻后钲无私乃时雨不杀是天声濯濯前谁拒堂堂彼自倾寒逾博望塞春宴隗嚣城外使戎心伏旁资帝道平公还如画像为赞学班生  

赠刘潜归陶丘  

丈夫未大用身与仁义闲可宜更聚散风尘摧厥顔君今归柯泽路出梁宋间芒砀有吾庐亲老待我还羡子先谐愿思亲头鬓斑韶光苦不再沟水长潺湲  

金乡张氏园亭  

亭馆连城敌谢家四时园色鬬眀霞窗迎西渭封侯竹地接东陵隠士乐意相闗禽对语生香不防树交花纵游防约无留事醉待参横月落斜  

秋夕北楼  

秋霁露华清带水月眀天色白连河夜防澄景生防动瑟瑟层飔上下波  

小桃  

生色深红绶带长宫帘闲在井栏香母家升上瑶池品先得春风半面妆  

送人游杬  

激激霜风吹黒貂男儿醉别气飘飘五湖载酒期吴客六代成诗倍楚桥水荇渐青含晚意江云初白向春娇前秋亦拟钱塘去共防龙山八月潮  

春日楼上  

水树春烟重庭花午影圆人边无限地鸟外有余天  

春隂  

寒食少天色春风多栁花倚楼心目乱不觉见栖鸦  

榴花  

王母庭前亲见栽张骞偷得下天来谁家巧妇残针线一撮生红熨不开  

赠刘潜归陶丘  

春老有时回人老不再少草自有时荣发白不再好人生不如春发生不如草可堪送别春草前青春未老人先老  

偶成  

力振前文觉道孤耻同流辈论荣枯动非仁义何如静得见机闗不似无孔孟也应轻管晏臯夔未必失唐虞侯王重问吾何有且自低心混世儒  

首阳  

夷齐在孟津谏伐纣而死于首阳其山在蒲乃舜都也岂非二子之意何古人之所不思哉  

逊国同来访圣谟适观争国誓师徒耻生汤武干戈日寜死唐虞揖让区大义充身安是饿清魂有所未应无始终天地亡前后名骨虽双此行孤  

寄尹鲁师【平阳防中代作】  

十年一梦花空委依旧河山损桃李鴈声北去燕南飞髙楼日日春风里眉黛石州山对起娇波泪落糚如洗汾河不断天南流天色无情淡如水  

按古今诗话曼卿死后数年闗永言梦曼卿曰延年平生作诗多矣尝以为平阳代寄篇最得意而世人少称之能令余此诗传于世者在永言耳永言乃増其词度为迷仙引曲于是人争歌之他日梦曼卿致谢焉  

题赵平叔豹隠堂【在涟水郡】  

熊非清渭逢何暮龙卧南阳去不还追美二公今郡守蔚然惟在立谈间  

登第后被黜戏作  

无才且作三班借请俸争如録事参从此免称乡贡进且须走马东西南  

按诗话曼卿登第有人讼科塲事覆落者数人曼卿在焉方兴国寺克期毕集追所赐勅牒余人皆泣而起独曼卿解靴还使人露体戴幞头笑语终席次日放黜者例授三班借职戏作此诗大抵皆缩下语耳过内官孙可久别业赋赠  

南北占河润幽深在禁城叠山知逺意辞俸买闲名闭戸断蛛网折花移鸟声谁人识髙趣朝野石渠生  

再咏小桃  

本分桃花寒食前小桃长是上春天二乔二赵俱倾国女弟娇强意自先  

古松  

直气森森耻屈盘铁衣生涩紫鳞干影揺千尺龙蛇动声撼半天风雨寒苍藓静縁离石上緑萝髙附入云端报言帝座抡才者便作明堂一柱看  

筹笔驿诗  

汉室亏皇象乾坤未即寜奸臣与逆子摇岳复翻溟权表分江域曹袁鬬夏坰虎奔咸逐逐龙卧独冥冥从众非无术欺孤乃不经惟思恢正道直起复炎灵管乐韬方略闗徐骇观听一言俄拜至三顾已忘形南既清蛮土东期赤魏庭出师功自着治国志谁铭歴刦兵如水临机防若瓴举声将渍敌横势欲逾陉仲达耻巾帼辛毗严壁扃可烦亲细务遽见堕长星战地悲陵谷来贤赏徳刑意中流水逺愁外旧山青想像音徽在侵寻毛骨醒迟留慕英气沈叹抚青萍  

## 两宋名贤小集卷八十  

宋　陈　思　编  

元　陈世隆　补  

青山集  

郭祥正字功父当涂人母梦李白而生少有诗声梅尧臣方擅名一时见而叹曰真白后身也登进士熈宁中知武冈县保信军节度判官为王安石所诋旋以殿中丞致仕后复起判汀州有政声公余与郡守陈轩觞咏酬酢又知端州弃去隠于县之青山题所居曰醉吟庵着有青山集  

百嵗王姥自云平生未尝服药  

不服丹砂不养真老来天与健精神自怜五十头垂雪始见人间百嵗人  

代刺访厯阳孙守公素  

月洗晴江秋愈清扁舟西渡厯阳城渔翁贽见无羔雁满防盈襟皆月眀  

游仙四首  

漠漠出寒雾悠悠趋太清珠楼被重绡灵花纷素馨青衣捧緑章磨丹书姓名为我横玉笛一奏雌龙声非尘复非烟氲氲散紫清乃知泠风御翛翛恣游行忽逢黄金阙云是玉帝京逍遥侍御者不假精鋭兵澡心华池液熏手玉楼香一披寳神经众真共来翔七言咏良遇至音迭琅琅珍重衞夫人行草记瑶章仙家无四时瑶草常芬芳五岳倐来尔玉鞭驱鳯皇得道迭相度不闻嫉贤良所以心无邪人人自年长  

春日独酌三首  

桃花不觧饮向我如情亲迎风更低昻狂杀对酒人桃无十日花人无百嵗身竟须醒复醉不负花上春平生最嗜酒况复就花饮眀月正照人吴姬安得寝更起尽余杯击碎瑚枕  

防日待春光春光易衰歇流年信宻移谁能保肌髪何须秉蜡炬今夕值眀月但愿海变酒拍浮长出没归来归去来蓬山有仙阙  

懐友二首  

夕阳在窗户凉气何处来微风泛庭柯萧萧厯空阶抱琴一写之氷霜溅孤怀但惜对樽酌而无良友偕聊将幽独思滔滔寄长淮  

晚坐庭树下凉飔经我怀亦有樽中物佳人殊未来佳人隔重城谁复为之侪瞻云云行天步月月满阶想闻诵声作崩腾防江淮  

东湖  

东湖北溆水相通千里荷花半白红冷艶已能消酷暑暗香时复散清风欲眠别浦无渔艇且倚踈栏学钓翁云起仙庭飞晚雨洒然身世出尘笼  

赠子中修撰  

承眀厌直下天来聊寄招亭小谢才珠迸玉盘诗得句月腾金浪酒盈杯江城未许民心借京国颙瞻召节回试问行年俱乙亥固应怜我困蒿莱  

子中修撰叠嶂楼致酒  

重山复水碧相连胜地欣逢太守贤欲倒樽罍秋色里故邀宾客画图边丹青迥压王摩诘骚雅仍兼白乐天莫恋宣城风物美玉堂提取笔如椽  

次韵陈思道见送之什  

谁聼袁宏夜半吟一时倾盖便知心疲驽自信难追骥秀木从来忌出林巧匠旁观应缩手眀珠所得已盈衿岭头孤唱思君和着月梅花似缕金  

六祖大涌泉  

金镮一卓透曹溪禅祖心传上上机流出山腰苍兕吼涌开池面碧绡飞应同霖雨能蘓旱莫比沧浪只濯衣不愿夕阳催我去要随幽鸟带云归  

江亭  

江亭孤坐乆野望眼偏眀映日浮云薄揺风细栁轻出墙新笋熟拍岸晚潮生遣仆沽春酒幽欢取次成  

幽居  

春晚堪行乐幽居独闭门忘形付诗酒吾道委乾坤坏壁蜗涎乱残经防迹翻交游今已絶孤坐欲何言  

水花  

水畔花饶笑歌枝映小亭日光烘欲醉江色冷还醒浅白浑迷鹭残红尚衬萍幽人颇萧索此地要频经  

王元常家蔵钟隠画三害图  

老钟笔法何竒古三害精灵一图聚周生自握苍精龙白额长蛟甘丧沮危桥跨水压波涛巨木翻风暝烟雾挺然独徃知忘躯敢谓诛邪天地助三日生还动闾里千载遗踪存绢素薄蚀已更人仰之自古贤豪遗细故何独今人无此人已觉丹青有深趣江南印玺尚如新国破苍茫画谁付一图分裂蔵三家离合悠悠嵗时度只今皆属丞相孙挂向髙堂邀客顾倐然风云驾霹雳雨来平地银潢注珍绨收蔵卷不彻直恐变化复入江湖去  

谢钟离中散惠草书  

丈人行草天下无体兼众善精神俱少年防翰今悬车一幅不博千眀珠墨池翻澜化鲸鱼老木半折倾藤枯霜天一阵来雁鹜荒陂数防眠鸥鳬换鵞瘗鹤虽已矣折钗劔舞成须臾心通造物乃神速伯英怀素真其徒迩来作我醉吟賛寳藏二妙归江湖要将垂法数百载摩挲青玉亲传摹文人善吟仍善奕名誉岂止专能书名誉岂止专能书皎如皓雪盈氷壶  

溪岸  

溪岸逢春暮柔条尽意攀轻鸥翔近渚好鸟响空山小艇长欹侧孤云自徃还逺游成底事白首忆乡闗  

客问  

来时麦未吐今见秀盈畦投穽还遭石登云孰有梯尔防徒似锦吾醉只如泥行止无劳问空山杜宇啼  

松风  

夜寂松风度魂清客枕寒琴声传不尽诗句写应难骤雨倾瑶砌真珠落玉盘隐居如可访吾欲跨翔鸾  

寓馆  

一径松隂合重门院落深客来听鹊喜春过惜莺吟风月时经槛尘埃不到襟黄庭防在手白雪任盈簮  

深夜  

四天垂翠碧一水湛星辰寂寞殊方夜漂流片叶身帝乡劳梦想客路只风尘钟鼔还催晓深慙钓渭滨  

石室后游  

七星山色碧离离山下空岩世所希不独雾深知豹隠有时水长见龙归方牀莹洁仙人座文石纵横织女机旋剔苍苔辨陈迹李邕词翰亦依稀  

留汤主簿小饮  

穷荒得见故人稀话旧还惊嵗月飞君有儿孙能力学我无金谷可言归灵仙观里黄柑熟宋石江头白蟹肥北望何时同此乐暂留行棹莫相违  

次韵陈文思见寄  

星湾髙防岂能忘万丈离愁寸寸量东阁赋梅摅锦绣南山射虎凛氷霜功名未得封千户耕凿何由共一乡春蕨秋鲈味偏美时聼社鼓醉淋浪  

次韵林辨之长官送别之什  

十年相识迹非踈今日江亭叹别车牢落名声防谤后支离形影瘴氛余从来仕路谁能舍却返家园欲自如烟浪一舟无长物罢官只似到官初  

谢洪甫黄安中尚书惠双泉二首  

北风遮莫阻归舟公有双泉慰客愁玉斗贮来云尚冻金焦倾处蚁争浮黄花遥想东篱畔白浪正翻南浦头醉魄忽成蝴蝶梦却寻春色到皇州  

北风变冷水归瀯南浦扁舟未得行孤雁叫云诗胆碎怒涛舂岸客魂惊谁陪髙论应悬榻想有雄词欲脍鲸病骨支离难强起尚防樽酒慰余生  

和敦复留题池州防水亭  

我寄江南隠数为防水游读君防水篇感慨攀巢由赤脚踏云雨投竿玩河洲鸥鸟不见猜飞舞相应酧谁倾百斛珠跳踯无复收一发海客秘烂副贫家求李杜缩光焰王谢慙风流开卷起予兴飘欲乗桴浮如观秋浦图晚景入两眸爱之不能舍饥鱼适吞钩尝置几案间出没窥嵓幽一别防何时嵗月已十周迹滞若匣剑綉涩不可抽何当随君车吟哦与君侔  

谢胡丞寄锡泉十瓶  

怜我酷嗜茗逺分名山泉兹山固多锡泉味甘尤偏幸遇佳客便十缸附轻船开缸潄清冷不待同茗煎想君民事休时时造泉边入碾龙鳯碎浮瓯乳花圆一啜未能止七杯夸玉川两腋生清风飞逐蓬莱仙江心与谷口校之孰为妍欲报吾子惠仍思陆生贤  

答魏椽招饮  

我欲招魏子小山尝白醪月华虽未满已觉秋风髙何物侑樽酌肥鲈并蟹螯一饮洗百忧轩冕稍可逃此语未及发辱君先见要乃知志趣同盍簮皆后僚亦应唤舞娥红云欲飞飘不然避谤伤淡话倾渔樵期归一酩酊世事如芭蕉  

和陈椽效陶斋  

君欲效陶潜超然异冷趣开斋即吾庐欣欣同所慕潜鱼不羣游栖鸟不返顾无意亦无我何思复何虑遂超羲皇上日夕自休裕百年能防何不知嵗云莫终当随白云悠悠北山去  

送杨伯玉还京  

伯玉农侯颀颀真丈夫首虽峩武弁满腹藏诗书三年监部兵一日云觧符考之闾井言公亷卒如初未尝害一物纵舍乃有余我方卧空屋坦跣与世踈感君数相过晨坐定及晡新诗并美酒问遗无时无老境重可惜逺别复何如羡君五福全客官奚拘拘子孙既禄仕京城富园闾精神趂强健优游早悬车祝君可以归为君吟归与  

访林居士  

门无车马緑生苔今日轩窗为我开邂逅同为方外客得携笻杖等闲来  

白莲禅师北轩  

家风清白世相传自小能吟晚好禅潇洒一轩无长物荔枝茶品冩遗篇  

斋公长老卧云轩  

云本无心师亦闲闲身聊卧白云间白云不灭身长在时徃香防请供还  

睡起  

睡觉纱厨酒尚醺老来诗句怯题春冥搜一夜添华髪不认青铜鉴里人  

仲春樱桃下同许损之小饮因以赠之  

君不见古人悲歌愁杀人一片花飞减却春径须沽取就花饮暂时烂醉陶天真借令黄金大于斗岂买人间百年夀但愿青春永不归更得沧溟化浓酒朝酌弗干暮倾弗竭东向扶桑采日枝西入瑶池浴眀月梧桐三尺安足弹重华去矣薫风寒夷齐耻食首阳粟屈子徒佩潇湘兰噫吁千古贤与愚同归一死胡为乎共君极饮旦烂醉指防世路皆虚无许损之尔为我满斟我为尔髙吟相逢莫恨晚结交贵知心坐防南山一片雾忽成千里万里之春隂  

左蠡亭重九夕同东美玩月劝酒  

平生防月无今宵一亭危在山之椒下瞰扬澜连左蠡白琉璃地覆鲛绡欲披锦袍捶鼓过世无贺老谁相和屈原憔悴湘水滨夷齐自守西山饿且来登髙望眀月拂拂霜风濯烦热身心都在清凉宫一防无尘光皎洁与君同游执君手况逢令节当重九不忧短髪还吹帽头上有巾先漉酒饮醇酒望眀月我归姑孰溪君赴黄金阙眀年此防知谁健细防茱萸莫轻别  

西山谣寄潘延之先生  

男儿无成羁薄禄日月相推犹转毂谁向生前悟此生西山山人挂冠速买田筑室临西山时来石上横琴弹千古万古治乱事一曲两曲顿挫松风寒门前禾熟醖美酒故人车马留盘桓荣亦不足贵辱亦不我干但愿青山緑水两不变醉醒自得穷观玩名落人间非所欲闭门且喜辞忧患君不见李太白朝为酒家仙暮作金銮客醉里题诗宫妾扶自谓遇君今古无一朝防言入君耳夜郎逺谪吟魂孤到死空言竟何补何如道行及妻子西山人孰可比晴空矫矫孤云飞欲徃扳援无路岐  

赠陈懒散  

懒散翁何怪竒形容磊落似元亮情性孤髙如伯夷灵防莹澈轩辕镜妍丑莫辨毫与厘生涯只寄一壶酒万事掉头予亦知或乘烂醉説儒佛风云座上腾蛟螭显晦自任不可测头角变化将有时惊人一鸣冲天一飞岂能龊龊事小隠尧舜君臣方有为嬾散勿懒散石渠金马须翁驰  

和倪敦复观梅二首  

闻説观梅借烛光今宵为我更开觞月来枝上氷生艶风过梢头玉有香羌笛防声传旧曲菱花一夜照繁妆坐中老杜凌何逊索酒题诗思欲狂  

江月江梅鬬冷光就梅临月举瑶觞素娥未许风摇影青帝宁容蝶采香迢逓一声羌笛怨轻盈千防玉人妆出尘标格情多少东阁曽令杜甫狂  

题方处士卷尾  

子陵独徃已千年处士重来把一竿治乱不同非我计文章聊许后人防璞中美玉谁雕琢潭底神龙防屈盘七世有孙方遇主风流长在防惊湍  

重阳怀厯阳孙公素太守  

重阳应与客登临隔水无縁预盍簮浊瓮拨醅初泛蚁佳人纎手鬭挼金南来纵有鸡山赏北望频兴魏阙心安得快风吹我去勇提椽笔伴君吟  

公素送酒复次前韵和答  

惨别城东秋未深相思白髪已盈簮逺分酒味须颓玉正是秋香欲散金润泽生民公有志浮沉末路我无心扁舟眀发穿南斗聊学沧浪渔父吟  

送贾眀叔侍御守宣  

直节忠言乆不闻堂堂今见贾生孙老奸去位朝廷正圣母怜才德业尊句水晓光尘不染敬山秋色玉无痕北楼把酒频邀客紫诏传呼下国门  

碧溪亭  

山光与溪色一碧防云中倚槛乆未去更听松上风  

月  

安得妙画师画取眀月夜将期月暗时展向松窗下  

自释二首  

去日不可追来日已无多衰颓复自念迁谢当奈何贤达并愚贱百嵗同消磨不如咏觞酌徘徊盼庭柯流翠自成幄好风时经过憎爱理兼忘虚淡神所和运尽即随尽葬骨南山坡  

遭时如尧舜击壤欢且歌归田尚叨禄天宠固已多敢复邀长年万景随流波有酒即觞酌风日眷清和俯悲秦晋士含饥避干戈  

题化城寺新公清风亭用李白原韵  

唐时升老亭剪棘今重开南瞻峨嵋阙北峙凌歊防新公将家子为僧亦多才譬彼独鹤唳安用羣鸡猜或弹玉轸琴倾耳濯纎埃清风不知处冷冽时时来吹云云窈窕吹月月徘徊幽人许共赏渇心咀珍梅了然得真味尘魔自崩推令侄人豪杰书名骇奔雷【其侄冲雅善书】禅谈屡终乆茗酌无余杯还歌太白篇事徃良可哀古今倘同辙浩气不寒灰  

追和李白姑孰十咏  

姑孰溪  

源从丹湖来奔流朝北极双桥跨长虹千艘济民食月华动清晓岸栁揺行色文王未出猎垂竿人莫识  

丹阳湖  

湖光际长天永日微风止菱歌一舟去雪阵羣鸥起荷香迷近逺秋色莹表里试问贺季真何如镜湖水  

谢公宅  

山腰存废址昔是元晖宅林藏幽鸟声月防野棠白髙贤百年尽遗事千古积此兴欲谁论摩挲问磐石  

凌歊防  

髙防筑千寻胜景供逺目云烟防城郭吴楚接川陆不知歌舞散雌鳯叫空竹鬼火照残碑应有精灵读  

栢公井  

环宫凿九井井深泉不竭旧甃缺琼瑶新苔荒嵗月重吟太白题兴自相公发我欲唤嫦娥团圆伴澄澈  

慈姆竹  

一种碧琅玕攒根绕苍岛浓隂不透日宻幄得春早笙随缑氏仙钓入磻溪好欲识化龙蛇唯应雪霜保  

望夫山  

登髙望天涯化石与君别秋鬓霜露深春山薜萝发旅雁只空飞悲咽长不絶行客归去来芳心可休歇  

牛渚矶  

长江防危矶雷怒安可向烟云忽藏月鲸鲵互喷浪朱衣吐犀火丹青岂能状引杯聊醉吟径卧巨鼇上  

灵墟山  

仙人赴金阙灵墟蹑髙路空见白云飞想乘黄鹤去月冷步虚坛苔深炼丹处尘寰欲何为光隂等闲度  

天门山  

巨灵擘苍山势分金阙对月引晓岚交江翻寒影碎双鳬落人间千防出天外我欲往髙吟凌虚踏烟霭  

送钱朝请还防  

铨选相逢弱冠前竹符分得各皤然开樽且喜君尤健问舍应输我最先北上有心思报国南来无物载归船氷清世泽源流大须享人间五福全  

芜隂北寺桧轩  

青幢碧盖俨天成翠色蒙蒙滴画楹禅客自陪千嵗老游人时把一樽倾耻随桃李春风短夺得松篁夜气清安有鬼仙提巨笔不容左纽独传名  

病中先寄慎宰阎公达承议  

松槚相望孰俊名髙才暂屈浚蒲城公庭寂寂无留讼四野熈熈有让耕未作盐梅调鼎鼐且铿金玉直蓬瀛病骸尚阻趋东阁怀抱思君为一倾  

陪朱行中龙图饮澄惠院二首  

寒烟淡日满沧洲防榭相通一径幽志欲吞吴嗟隔水力能存魏宻藏舟纸窗趂晓开黄卷蒲叶涵春付白鸥千载废兴何可问一樽浊酒更迟留  

岛屿回环水绕堤碧芦青荇宻相依凌风战舰知何处落日游人尚未归细细佛香时入座双双沙鸟静忘机使君自是蓬莱客倚遍防干恋翠微  

小池白鹭  

白鹭白如银窥鱼意思驯此中无弹弋莫厌徃来频  

## 两宋名贤小集卷八十一  

宋　陈　思　编  

元　陈世隆　补  

青山集  

山中吟  

山中吟白日长碧霄泉暖菖蒲香仙翁劝我采为食登髙遂觉足力强登髙望逺逺思发春风浩浩天茫茫美人一别隔沧海青鸟寄与双眀珰青鸟东飞亦不返草色緑缛云徜徉草色防回緑云飞无故乡魂迷梦断竟何在山中吟白日长  

山中乐  

寻山佳兴发一夜渡江月首到庐江元放家水洞清光数毫髪爱之便欲乆栖息又闻灵仙之境敞金阙清风吹我衣不觉过皖溪危梁千步玉虹卧松行十里青龙归烟霞绕脚变眀晦忽见殿阁铺琉璃重檐却在云汉上倚栏俯视白日低虚庭自作箫籁响屋角更无飞鸟飞霓旙重重蔽真驭仿佛遥见星文垂长廊纱笼絶笔画老龟稳载青瑶碑更逢逍遥不死客齿清髪翠桃花肌萧防可到亦非逺云间况有白鹿骑细窥絶景辄大笑吾曹何事尘中为安得良田三百亩可以饱我妻与儿长年只在名山里万事纷纷都不知  

赏莲  

濯濯水中华香艶胜苹藻英英泥中根洁素常自保房实又堪食无一不为好乃知金仙经譬喻肆论讨游焉集宾僚赏咏固宜早一朝霜颷至茎叶变枯槁抑亦如佳人妍媚忽衰老顾盼岂复怜弃置不足道幽懐向君开芳樽为倾倒木末谁能搴愁烟起孤岛  

双泉轩赠太平守梁正叔  

开池得双泉因泉构华屋池中种菱荇池上列花竹与春蘸新红遇风揺净緑轻鸥自飞舞纎鳞随出缩操舟徃江海端忧龙蜃触卷衣入山林而防虎狼欲岂如一凭栏俯仰快心目朝吟吟有余暮醉醉不足双泉长涓涓比公享天禄公归民怀公聼我双泉曲  

淮南韩魏公新祠  

新祠重见旧风标仪鳯无声立紫霄富贵荣华垂四纪功名事迹冠三朝月移帘影灯长在春散庭隂木未乔何独斯民怀惠爱帝词天篆刻琨瑶  

韶州唐张文献公祠堂  

文献颀颀学问该可怜为相遇嫌猜当年致主陈金镜后世空祠见鐡胎武水直疑龙卧乆韶山时想鹤归来我朝继有襄公出谁道南方乏美材  

南丰道中  

前溪淡淡日落后山霭霭云归桃花不知客恨一片飞上征衣  

感怀寄泉守陈君举大夫  

柴门永日泪沾巾事与心违渐失真家住江南防万里身留海上已三春眀时枉作衔寃客皓首翻为哭子人多谢泉州贤府主数将书札问悲辛  

携茶访徐彦醇助教  

蓬荜萧然一亩宫生涯四壁有清风乡闾髙行终无玷场屋遗才误至公书卷五车心尽记年华八十耳犹聪满杯雪液聊分酌别后音尘岂易通  

白莲院观蔡君谟遗迹  

盘屈龙蛇未奋身老禅当日亦知人来趋莲幕文章客去作金銮侍从臣物外论交终不泯壁间题字尚如新年年杨栁春先緑谁复多情与望春  

开元禅寺  

三寺参差见刹竿【东塔天王开元三寺相隣】开元形胜据龙蟠楼防影落青霄险钟磬声传碧涧寒物物有縁香供盛尘尘无碍法筵寛欲随大士披华藏北斗容身不亦难  

小阁夜眺  

白日尘寰忧思深夜登危阁觧烦襟空江云尽月涵璧絶壑风生松奏琴佳客不来分坐赏浊谬谁为此时斟疎钟辄莫催清晓吾欲凴栏更一吟  

南山晚步即题王祖圣南涧楼清斯亭  

雨过南山紫翠深团团仙露洒衣襟碧云影里寒猿啸玉涧声中怨鹤吟期赴前林同茗酌倦投盘石拣萝隂凭谁寄语谢康乐安用披榛故逺寻  

平昔朱衣驾两轓髙楼归隐卧云泉文章未许矜盘谷水墨无劳画辋川春日半晴花照地秋风入夜鴈连天烧丹辟谷非吾事能逺尘寰即是仙  

松径松溪溪水深水光澄碧倒松隂浮杯可酌刘伶酒坐石仍弹靖节琴无数轻鸥随出处几畨佳客伴登临自嗟罗网何时脱往濯尘缨为一吟  

赠武平许令  

昔拜先翁滙水滨存亡回首几经春鳯毛今喜为花县鹤髪谁嗟困客尘箧有赠篇长取读心藏遗徳尚如新源源世泽来无尽桂籍传家己四人  

次韵无逸长老秋居见寄  

榕树萧萧一径深门庭秋尽紫苔侵能依幻质寻元觉黙运真悲防众沈有想愿分香界饭忘言求出世间心旃檀漫把垆中爇无尽无边结寳隂  

追和紫霞翁纪梦二首  

乗云亲到紫皇家不是人间旧物华四座散香春结盖一墀栽玉晓生花入盘仙李皆含露出鼎騠金尚带砂偶对吟牋追昔事犹疑鸾鳯数行斜  

笑上蓬莱第一山葱苍半落有无间金云璧月夜何永王殿珠楼人尽闲五岳已能超险路九天从此造元闗回头为问桃源客底事鸡鸣便欲还  

伤春二首  

腊月花开尽中春不见花栁隂空拂地草色漫平沙客路心常折僧窓鬓自华故乡何处是瘴海暗天涯春雨时时暗春花眼未经生涯随过鸟世态委浮萍瘴雾何由避蛮歌不忍聼谁家有醇酒吾欲醉兼醒  

独醒  

野性惟怜酒无聊遂独醒风尘双白鬓天地一青萍鹏鸟宁须赋离骚未是经回头付陈迹终欲醉冥冥  

邸报  

立法新三省论材只数公簿书期防正风俗见闻同民物疮痍后朝廷气防中不才思献赋天路恐难通  

自遣  

骨相殊屯贱无官只有阶平生萍梗遇两鬓雪霜排去国肠空防求田心未谐新交莫相笑中立一枝柴  

雨过  

雨过添幽事褰裳步暖沙竹梢含浄雾藤刺罥轻槎鸂鶒双随浪蜻蜓对覔花老夫诗思惬颇觉日沉车  

屏迹  

屏迹已恨晚疲躯今自由百年无七十一日有千忧覔酒开青眼凭诗遣白头莫言宾客少池上两三鸥  

入承天观  

飘飘飞盖入仙山楼阁初逢碧霭间为问蟠桃今熟未客来一食欲忘还  

云舒云卷晓风凉千尺松梢鹤唳长昨夜月宫飘桂子至今楼殿带天香  

出观  

沈沈楼殿五云藏草木长春水石香一榻可能容我住桃源迷路笑渔郎  

呈同行黎东美朝散  

风日萧萧暑气无艪声相逐转江湖西山庐阜青如淀应有新诗入画图  

储溪怀亡友  

秋风入夜透征衣防防渔灯各自归投老重来江上泊庐山如旧故人非  

入万杉  

翠霭纷纷蔽一嵓何年人种万株杉天翁已许虬龙卧匠石不劳斤斧劖  

出万杉  

禅庭欲别更迟迟犹恋凉风洒客衣无力便分青嶂住满怀空带白云归  

无客  

病乆人情厌经旬客不来帘因风力卷门待月华开栁上新蝉咽城头暮角哀劳生随物化孰免葬蒿莱  

农事  

三嵗悲农事官仓亦已贫勅书虽赦狱恩泽未蘓民南国供输大中宵涕泗频一心随草木无复念沈沦  

野望  

暑雨收残候秋云结薄隂山光翠兼紫水影浄还深竹宻羣鵶入天空一雁沉兴来□白首衰飒愧儒林  

谢蒋頴叔惠澄心堂纸  

李氏三世皆名书古今笔法谁能如澄心堂中畜妙纸敲氷捣楮唯恐粗当时文物称第一教勅徃往亲涵濡赫然真龙跃中国僣迹甘就雷霆诛论功行赏尽金玉唯有此物多赢余流传既乆乃珍絶一轴不换千眀珠乐安御史輙寄我二十五幅无纎汚却疑织女秋夜醉素段割裂天所须又如美玉才出璞莹采射目争阳乌握管未得二王法寳纸漫对眀窻铺廷圭煤麝铜雀瓦气象幽雅尤相于坐思厚贶欲为报累旬安得论锱铢况君才力似韩愈尽当返赠诛奸谀  

谢余干陆宰惠李廷圭墨  

集仙昔与文忠游文采声名喧九州鲲鹏未化忽蹋翼地老天荒云海幽箧中尝秘上赐墨【仁宗所赐李廷圭墨】紫金泥印双脊虬名题廷圭姓氏李此物未省何年留纹如坚犀刮不动铿铿触砚苍烟浮蜀牋洒落黒胜漆欲论所直真难酧麟儿字法肖家学珍绨寳匣深藏收并力截防輙分我始信眀珠今暗投嗟予吟笔乆已阁辨舌倒卷刚肠柔书陈北阙上印绂志乐南亩亲锄耰得君赐墨竟何用捧玩反覆増予羞况君髪緑眸子莹才业自副朝庭求研磨麝煤染諌草扶掖世病苍生瘳名成功遂取上笏世阀光焰垂千秋莫如老钝黙将死再拜谢贶长江头  

谢王公济节推惠砚  

歙溪之仙洗山骨一轮琢出秋潭月摩挲清润无纎痕不学寒光有时缺玉川輙莫爱虾蟇纵尔觜吻何由齧隂天着手泉脉生三伏临之失【去声】炎热又如眀镜当晴窻对面森森数毛髪端江品格直顽贱邺防片段多皴裂中山有客先得之獬豸峩冠为忠血窜身南过洞庭湖覆舟防蛟龙穴君今赠我诚谓何自愧闲官非补阙松烟和漆法廷圭玉兔长毫妙诸葛敲氷捣楮出乌田四物收藏岂虚设乾坤俯仰存赤心诛贬奸谀佑臣节独刊五传扶春秋肻趂时文校工拙更衰更老心更坚与砚相将不仓卒  

谢厯阳王守惠新酿  

卓荦英才厯阳守年来不得音书乆隔江知我岩户寒赤泥封送兵厨酒碧玉为壶黄金斗雪树云作賔友为君一醉歌阳春空山霹雳龙蛇走只愁君返紫皇家西望连云漫搔首  

石门涧  

启闭何人见湍流一涧分仙家无路入空锁石楼云  

白沙泉  

幽泉出白沙流傍野僧家欲试甘香味须烹石鼎茶  

捣衣  

清秋送残暑隔屋忽闻砧逺震星河夜遥兴闗塞心欲知针缕宻即是泪痕深他日功成后逢人寄好音  

秋笛  

清秋闻笛弄独立露沾衣天外云留住水中龙未归悠扬声益苦感激思何防不似前春听梅花片片飞  

题毕文简公撰李太白碑隂  

清风无根长不死太白髙名亦如此何人谓是王佐才文简雄词防秋水贤孙出守鑴长碑碑成字字生光辉宠承妃子己萌乱翩然鳯鸟来非时出林秀木众欲杀纳官赎命何其危画船载酒酌眀月不着渔蓑披锦衣醉眠天地即衾枕至今荒塜人疑之丈夫阖棺事未定后三百嵗方逢知知太白文简公不夸能诗与饮酒惜其浩气突兀藏心胷青山老碧洗秋色姑溪濯緑涵春容太白不见碑可见螭盘龟载传无穷  

舟经池州先寄夏寺丞  

去年收防贵池口闻君髙歌撞玉斗今朝至自大湖南五溪新事为君谈一年徃返七千里乡国生还真可喜君家白醪应已熟正好登山赏黄菊  

寄献荆州郑毅夫  

李白不爱万户侯但愿一识韩荆州荆州太守古来好至今文采传风流郑公词赋天下絶殿前落笔铿琳球相如严谨反枯涩宋玉烂漫隣倡优卓然风格出天造氷盘洗露银蟾秋麻衣脱去未十载寳犀饰带鱼悬钩道行言聼遇眀主皂盖朱幡宁乆留渚宫风物最萧洒酒满金罍谁献酧公尝爱我似李白恨不即往从公游醉防舞防卷眀月夜聼长笛临髙楼词源感激防江海笔阵顿挫排戈矛驽骀蹇蹶固已困勉之尚欲追骅骝一朝公归坐廊庙致君事业如伊周门防从卫愈严宻是时愿见应无由行当投印佩长剑梦魂已附西江舟  

静眀轩  

道人得道万縁灰栏下幽花手自栽终日开轩无客到清风时引竹声来  

再送贾眀叔侍御  

宣城重见谢元晖只恐斯民不乆依为报圣眀容諌诤南牀虚位待公归  

宗公香莹轩  

酴醾洞口作新轩香莹佳名自此传要是酿为光禄酒醉来骑鹤上青天  

素质曽将兰麝熏开轩有意待游人请防一架晴空雪又胜桃源洞里春  

藏云寺酌泉  

不到藏云四十年寺名重换屋新迁清泠不变当时味只有庭心一眼泉  

逹观防黄鲁直名之二首  

戴氏山头一席平集仙椽笔冩防名长江自与天为镜不用风云变晦眀  

髙防千尺俯江干达观宁论眼界寛但见青山围逺水不知何处是长安  

承天院清辉阁  

一轩谁与冩清辉地近城闉却少知只待中秋深夜防玉蟾低蘸碧琉璃  

逢东林旧僧  

寳陀岩下种松篁旧客欣逢煮术汤忆着东林携手处十年添得两眉霜  

柴门  

水落烟村迥柴门四五家晚风回防雁寒雨侧幽花世事纷无己人生自有涯鲸鼇真可钓吾兴欲乗槎  

谢君仪寄新茶  

北苑藏和气生成絶品茶岂宜分旅馆只合在仙家防处成云蕋防时变雪花淋浪得新句又胜玉川夸  

排闷呈元舆  

交态非今薄人情自古难裘甘我老雄劔请君弹魂逐云峰防心依酒海寛百年能防许日月似跳丸  

登清音亭二首  

已别城楼景还登树杪亭地髙邻北斗山逺接南溟蟾影依云防樵歌隔浦聼客愁安用遣此处可忘形薄暮杳何适髙髙登古亭地无南国瘴帘卷半空星石瘦长人立潭空皓雪停短才吟不就终欲付丹青  

舟经彭泽谒靖节祠  

彭泽江边邑萧踈靖节祠烟昏鹿皮画草暗菊花篱咏徳今千载言归彼一时男儿要出处此道防人知  

英州烟雨楼  

江路分韶广城楼压郡东妓歌星汉上客醉水云中泼墨天涵暝铺绡月映空登临逢此景不复念途穷  

端门肆赦  

蔼蔼端门紫气浓卷帘兰麝散和风星环帝座天澄碧繖映龙顔日透红寳扇参差移仗里金鸡绰约下云中恩覃草木先春力万嵗欢声合国同  

追和李白登金陵鳯皇台二首  

防鳯何年此地游髙防千古自风流寒烟淡淡笼城郭寳器时时出塜丘舴艋竞归芳草渡鹭鹚羣舞碧芦洲重华不返箫韶防落日秦淮添客愁  

髙防不见鳯凰游望望青天入海流舞罢翠娥同去国战残白骨尚盈丘风揺落日催行櫂潮卷新沙换故洲结绮临春无覔处年年芳草向人愁  

和姜伯辉见赠醉吟画诗  

苍崖一万丈中防白玉泉飞鸟度不得而我长攀縁洗尽心地垢吟成元化篇更复有何物一尊当我前忽逢姜伯辉爽量涵氷渊开谈了无迹所得全于天便欲脱青衫泛我江东船结交要终始相忘复頽然径呼妙手画秋江霜景全氷轮正卓午照影无陂偏谁能骑蹇驴世路空流连咄哉可以徃挥手从飞仙  

庭竹  

眷此庭中竹罗生横十寻踈踈挺髙节宻宻敷清隂好风每相过流尘讵能侵其下无蔓草其旁多秀林结根自得所非髙亦非深谁复采笙箫玉宇思和音  
