---
title: 第10部分
index: true
icon: editor
order: 11
category:
  - 诗藏
  - 诗集
  - 两宋名贤小集
tag:
  - 钦定四库全书
  - 集部八
  - 总集类
  - 陈思
  - 宋
---

## 两宋名贤小集卷三百九  

宋　陈　思　编  

元　陈世隆　补  

渔溪诗藁  

江上  

江头云阁雨桞色与春深船发春风阻谁知客子心  

居闲  

富贵人所愿贫贱不堪忧自有兰蕙清非比萧艾羞功名如露草飘瓦若虚舟千载倘相遇臯防及伊周茍使穷未达一壑营一丘出处谨吾节斯心已细筹  

古意  

无言情脉脉美人久相隔道阻修且长春草几畨碧凤钗冷鬓云鸾镜轻云羃昔为比翼鸟今作孤飞翮愁絶寄郎衣腰痩裁宜窄  

春日即事  

羲驭舒徐日正迟园林已觉杏花稀半晴半雨春无凖燕怯轻寒不耐飞  

即事  

薄薄轻轻寒露雨微微飒飒早秋风小舟办了松江去占取三高作钓翁  

赏月  

天净无一云地净无一尘十六月圆满皎皎白玉轮古今同此月照破世间人夜久方浴出露坐风满襟清影入户聊足慰我心所欠一尊酒所乏一张琴如此好月色惜乎在海濵痴儿官事了空自疲精神不得赏新月酬酢相与频今宵诗兴动狂吟渔溪民独对犹复尔况逢亲共賔  

采莲曲  

画艇将归笑语频鸳鸯对对起还沈妾心先自懐郎苦怕嚼莲心苦转深  

灵隐  

回首得两年曾入灵隐去一路看不足衣霑松上露白云来相迎涧泉飞瀑素此景天下无远胜庐山路  

种竹  

门前槐已长庭前草自生所欠园中竹多种渠几茎此君真可爱非独王猷情有时吟咏暇入园得闲行所幸笋萌出次第阴可成顷使神宇爽渐觉眼界清最是秋雨夜风来簌簌声  

春暮寄友人  

日暖棃花雪风吹杨桞绵春逾三月半梦忆十年前诗借莺声和书无雁字传东君还似旧吾鬓叹皤然  

即事  

吹落杨花春事了小池新緑雨添痕育蚕时节寒犹在村落人家半掩门  

初夏  

蔷薇花已谢芍药拟下坡午阴有嘉树景序犹清和日得诗篇咏门无俗客过笋胎今岁少荷叶小池多春去余旬日夏云已嵳峩吾年嗟老矣身事笑蹉跎但欲卧白日幽岩扪青萝已与心料理不必问如何  

次下竺僧韵  

朝市软红尘山林气味深放懐随野鹤过耳任春禽石涧鸣泉玉松钗坠日阴隐居无个事存养读书心  

江上  

小雨才收日渐斜酒旗挿处两三家江头妆防秋来景半是芦花半蓼花  

秋日  

芙蓉未拆桂香浮落日西风雁过楼一雨空阶深夜滴十分秋是十分愁  

偶成  

吹来一叶报秋知玉露金风正及时戴了凉巾披野服桂花香里看唐诗  

秋行吟  

西风兮叶脱枝寒露瀼兮菊绕篱芦花白兮蓼满湄雁声急兮蛩转悲乐吾淛兮殊兴思况东淮兮落逺陲朝气肃兮夜漏迟暮云黯兮山色衰纷纷眯目黄埃吹艰闗千里徒驱驰穷猿投林任所之膏梁诸公那得知从今休被微官缚未若琴歌诗酒乐岂无手足懐我情当念行人多寂寞  

习气  

习气于诗却未除尽教人笑治生疎功名若到穷吟地虽是居贫富不如  

即事  

暑赫练襟汗欲流倩谁唤得一天秋无人共订吟边句独有蝉声呌树头  

平湖  

平湖一景堪图画舟子烟波去复归旧日元真无覔处西山长见鹭鸶飞  

半塘  

因访云岩过半塘清明时候野花香小舟趁雨冲风去不及防僧到上方  

送人至松江  

西风萧瑟入船送客离愁酒满缸要记此时分袂处暮烟细雨过松江  

雨后  

雨后新晴日转西桑间犹有拙鸠啼十分愁意无人管红蓼黄芦水满溪  

纪愁  

可笑无诗纪四愁强将欢伯解吾忧夜长明月纱冷分得寒蛩一半秋  

和乐天初夏韵  

雨脚来山岫溪痕涨岸沙挿旗多酒户挂网尽渔家地出绷儿笋园收菜子花春归莺啭懒风急燕飞斜杯泻青荷叶瓯煎白玉茶孤村流水晚数防有归鸦  

述已  

落落功名鬓久斑重游京国又何颜早知寸禄荣家晚悔不当初便入山  

钓台  

不受三公汉禄荣一丝风月许多清只将节义高千古岂钓人间利共名  

七夕有懐  

擘钗情绪思悠悠月下穿针嬾傍楼非独双星苦离别人间天上一般愁  

秋夜  

月华如水净无尘千里相思总一心络纬篱边吟不彻做成秋意十分深  

赓采雪岩韵  

诗与梅花一样清江湖久矣熟知名未容便理趋朝计行见相留入幕荣照座精神澄玊宇当官才刃压金城星郎况是曾知已刮目英游藻鉴明  

南跄跧上人之平江  

青浦相逢恰二年今宵再会亦前縁诗囊和月横挑去稳泛枫桥夜半船  

夏日遣懐  

老大今无用吟诗了白头百年如电影万事付沙鸥性淡偏宜静居贫动是愁人情难似旧门外水长流  

寓归  

水激长江浪风传远寺钟宦情秋意薄归兴客愁浓卷箔迎新雁喧篱厌旧蛩何时旋故里载酒挿芙蓉  

性拙  

性拙难为巧年来险屡经身闲诗漫赋心静梦能灵富贵如朝露英雄几晓星寻思世间事日影过中庭  

秋日即事  

宿有骚人兴休教世俗知郊墟聊晚眺风月入秋宜愁极惟凭酒囊空却剰诗更长人不睡灯火可亲时  

论诗  

大道本无体何在文字间易从先天画诗自圣人删流风传益远后作莫可扳推敲谁氏子一字不可闲  

## 两宋名贤小集卷三百十  

宋　陈　思　编  

元　陈世隆　补  

吾竹小藁  

毛珝字元白柯山人豪于诗有声端平间吾竹小藁一卷宝祐六年荷泽李龏弁序云柯山元白诗人之秀者也通今达古蓍蔡后生采诗家得其一二如寳肆中犀璧混于螺贝惜其以文自晦不求于时吟藁一帙章不盈百清深雅正迹前事而写芳襟奚止嘲风弄月而已哉  

西兴  

蚤暮船争渡都城隔岸闲昔为渔钓地今作利名关潮探尘中事年催客里颜水仙花又发吾欲老江湾  

寓池之清夷堂  

堂静草侵廊羁懐未易忘近城知郡圃有佛即僧坊恶句书盈壁空樽垒到墙使君临宠外满目树苍苍  

送客游吴  

水乡秋易冷珍重过吴松在旅虽难遣于诗莫厌攻一轮僧寺月半夜客船钟况有贤州牧知音是旧逢  

小至  

九地阳初动披衣起拥炉门前初去马外渐啼乌云色呈金未梅梢破玉无焚香待天晓防易句研朱  

庐山栖贤寺  

名重于诸刹前贤旧隐踪无人知有路隔树忽闻钟瀑壮山疑裂云深寺若封或传遗藁在三叩昔时松  

登黄岗清淮门  

风吹芦叶江头路江水江天共秋暮边淮寒早客行稀只有征鸿向南去征雁自去书不来逺衣未寄凭谁催孤城惨咽暮笳起城下荒榛接淮水  

种竹  

山居无力尘居俗有客劝予惟种竹种成贫家可骤富翠色琅玕绕君屋清晨荷锄斸溪岸分得溪光入城緑暮年百事课功迟坐待春风满林玉  

墨龙  

真人尸居雷八荒断砖残墨生苍茫鲵伯下九渊黑神光倒射角与亢【平声】明明元气淋漓迹水底焚槐海波赤周流万化元无极姑使人心识天则  

湘江  

湘江莫道无情水寳瑟声寒愁帝子安知日月在中天万古重瞳元不死楚南楚北千里云持香遥礼云中君莫起悲风助骚怨兰枯菊瘁不堪闻  

东风  

东风喣妪如慈乳欲报生成恨无所自拈花片作斑衣起捧春醪劝春举傍人笑我老如许我亦笑渠将及汝梅花也笑桞都舞君如不饮出童羖  

浙江  

白鹇旧事随波去太极阴阳自吞吐长虹夜贯黑头船四纪沙迎相公路冯夷作剧真等闲五都有客雄其间上林三官浪忧国千年海底生铜山  

桧瀑  

娲皇失补天南角一道银河落君屋又疑元气是周流不然泻尽谁能续瀑边老桧尤可人髯疎骨痩皮鳞皴崩崖欲压全不惧夜半潜蛟暗来去  

富川邂逅戚叔开  

百虫坏蛰雁奔忙君从何来两袂霜大冠如箕盍齐鲁此地无乃惊吠厖钓竿曾笑江河窄尺水无容投犗客取羝为君向东軷一声裂石扶桑白  

虎丘  

阿鸿血染吴苔碧气彻重泉埋不得千年至寳复归天颠倒海中飞霹雳至今荒怪列虞初罅石千防骇游客寺边别庙是何神月黑伽蓝问周易  

月  

人言月里仙人住隐约娑罗树根兔元霜捣就亦多年不见有人曾得度清光偏照边城秋城边白骨胎王侯王侯白骨卒未已龟吸月独不死  

丹阳馆  

渡江第一南来驿几度华堂延鴈客百年运逐晓云空愁杀鞮官老无职南徐今日古阳闗不断歌声祖离席国讐已复事尤多折损年年春桞碧  

富池庙  

船头蜀锦三千尺倒影长虹浸寒碧相逢不是紫髯郎鹦鹉洲边眼生棘江头箫鼓杂灵鸦人道阴兵曾护国安知楼下雪千堆不是吞曹气冲激  

秋日即事  

黄花暴日香欲醉黄蜂抱香暖欲睡老夫邂逅亦欣然一段先天画前意喧喧归雀聒丛篁夕风欲转明朝霜花揺蜂醒我亦觉斜阳一片秋茫茫  

甲午江行  

百川无敌大江流不与人间洗旧讐残敌自縁他国废诸公空负百年忧边寒战马全装铁波濶征船半起楼一举尽收关洛旧不知消得几分愁  

寓兴国之十咏亭呈诸友  

断垣荒棘疑无路忽有幽亭一亩余不称郡侯来把酒偏宜野客借观书临阶汲水防苔滑隔岸看山爱桞疎非有旧交时下顾十分风味落樵渔  

中年  

中年已悟昔皆非正学无师更可悲诗道纵能通阃域圣经曾未涉藩篱拟从周子参无极更为东巢续近思适意舞雩时一咏区区何用苦吟为  

寓泉之定空寺  

斋钟声断佛香销闲步虚廊转几遭浊世自縁君不舍青山岂是俗难逃鸟如留客音声好松似骄人意气高因悟夙根元自有栽培功浅长蓬蒿  

掩卷  

盈箱积案欲何如误尽苍生半属渠陆贽外谁无负学臯陶前是读何书凿开素朴惟三画斵碎真淳遂五车安得六经行世外民风尽返结绳初  

谢胡黙堂  

创新小阁画难成肯借山翁养病身万事不忧知有命数椽分庇可无人观书漆几明于镜欹枕藤牀软胜茵终恐傍门心未稳敝衣虽敝毎驰神  

寓泉之安溪  

已恨逢人语不通更堪烟岭隔千重山城纵是如花好海雾终愁似墨浓逺信断无鸿可寄故乡惟有月相逢间于荔緑蕉红处歩屧时留到晚钟  

雪  

无雨无云晓色干忽惊瑰璧满檐端不教声到牕前觉应恐愁添屋下寒占瑞农官寻玉尺析酲公子索金盘柴门睡起无多事卷上疎帘带竹看  

闗心  

闗心岁月似惊波少日无成奈老何别久帝京知事少住长客舎识人多典衣沽酒杯难满借壁题诗字易磨早信出门无遇合故山只合守樵柯  

通之海山楼落成  

千寻雉堞一朝兴五马行庖此落成地峻鬼神愁设险楼高星斗听谈兵霞羞防帜依山敛月鬭金杯出海明更有万堆飞石在寄声残羯盍防惊  

鳯凰台  

江山依旧昔人非多少兴亡问不知雁去又逢重到日凤归安得再来时风吹木叶随渔艇霜压芦花出酒旗特地待吟吟未稳数声昏笛戍楼吹  

学道  

学道先须学忍贫緼袍疏食当华珍抠衣所久参前辈开卷犹欣见古人暗坐雨心似月冷眠雪屋气如春向来酷意耽吟事今亦相忘越与秦  

赠碧蜍  

鸢飞鱼跃两悠悠造物何心莫问休但得一杯长在手不须万户更封侯人间有梦何非蝶物外忘机即是鸥我亦青鞵行脚者会摩铜狄话重游  

人才  

但得人才即治安不忧外侮敢相干学闗世道方为士业晓农家始是官国力在兵堪用少敌情如鬼欲驱难岂无一代奇男子抱膝无言静处看  

和张梅深四首  

几踏梅花角寸长担簦羞作老来忙立身早慕千层塔阅世今知百戏场从辟谷来唯嗜酒自栽梅后不烧香人生底为青衫急亦有秋荷可制裳  

不用悲歌抚铁长古无人可免身忙存心未必耕无地涉世难忘选有场新别水云书尚湿旧题松桂笔犹香只縁误触神丹走惆怅京尘浣薜裳  

我防曾无一防长一生蚁踏厯间忙持经佛寺新投社寄食田家旧筑场古剑放教龙逐伴残书分与蠧餐香不愁死去无名在化作千年老鹤裳  

凫鹤都休较短长静非无用动非忙间将书卷排科甲戏把文科列战场无地可施行话枘有天须监格心香功名细看时来耳珍重渔簑即衮裳  

古出塞  

初説戍渔阳俄传出定襄朝朝征马过春草不曾长  

山月  

山月共徘徊山泉酌一杯诗成无笔写画石记苍苔  

书墨竹  

伯夷有夙世契子猷结千古交烟外三叶五叶雨中一梢两梢  

观星  

九天有象不虚呈厯厯都闗国重轻汉客可无经济意只将牛女问君平  

海陵  

绕城无数菜花黄隔岸蒹葭接大荒不分塞鸿偏得意年年春老未还乡  

海陵之褒城  

四面蒹葭水接天中间一片是人烟相逢尽喜干戈息白鹭飞来立战船  

傍城三十里芙蕖怪底繁华浙景无元是近边农事少全凭莲藕当官租  

边声籍籍早秋风稻未黄时枣又红莫厌水乡迁避苦全家载入緑荷中  

仪真  

频年岁稔少干戈到处人能贩五湖只道鹾舟偏辐辏玉杯锦段近年多  

多旨楼边古桞斜龙渊寺里隔荷花清风尽日无人管半属僧家半妓家  

贩来北枣堪充膳种得西可析酲总是中原旧风物不堪今日是边城  

晚凉  

前洒地着胡牀浴罢闲来坐晚凉更取壁灯移暗处待他月上竹边墙  

南山有梅花  

南山有梅花高者五尺余半空发清香天人为踟蹰城中三尺本登盆缀流苏进之画堂上笑彼何麤疏  

山中吟七首  

幽幽山上松泠泠松下井白石当银牀青萝作修绠山翁独酌余无客可堪评葛洪分炼丹陆羽求煎茗采薇作庭实纫兰作筐篚持以荐王公谓可苹藻比王公龋齿谢王门何用此问客姓与名或是孤竹子山中夜读书山鬼来相试隔问疑难颇及尧舜事予非夘金人安能动星纬划然一推余音入空翠山翁不能文亦免时流笑早爱沧浪歌知辞不知调长年水山间所业只耕钓偶得千龄龟遂通八卦兆山花开满枝山鸟啼无时君胡欲弃此自取尘汚为山猿啮君履山鹿衔君衣挽君君不留去去君何归槲叶可以衣松实可疗饥骑鹿下山去拟説高人知高人不可得纷纷却语谁晓白云过且自相同归题牋寄亲友早早山中来紫芝旣可采蟠桃行当开持书托南风北风复吹囘爱之不可见落日令人哀  

已酉客淮  

烽燧春尤急人才叹寂寥恨无黄石畧难致碧幢招守堑宵仍甲傍城晓未桥又传经一雪残哨亦萧萧  

过黄山法华寺  

积雪满松冈兹行为悼亡本非求吉地祗欲近禅坊外物心如水流年鬓已霜只应双卜宅永此礼空王  

送田耕月游吴  

衣笈诗囊外身轻费亦轻不妨船眼窄时上岸头行橘里逢霜信松江问水城吴中闻岁稔新籴想须平登桥仍问渡迢递到吴中倩仆挑茶灶移船避钓筒月生林屋洞潮接舘娃宫得句人传去苏牋价益穹此去姑苏郡都无五日程仍闻新太守最重旧交情有句梅边索无田月下耕双亲方待养我亦勉君行  

湓江  

远树一重重烟村与市通难防元亮宅遥酹菊花丛浊浪帆樯外庐山几席中何时边事息来此作渔翁  

吴门田家十咏  

去年一涝失冬收逋债于今尚未酬偶为灼龟逢吉兆再供租约赁耕牛  

竹罾两两夹河泥近郭清渠此最肥载得满船归挿种胜如贾贩岭南归  

到处车声转水劳东乡人事独逍遥一堤滟滟元非雨总是吴江澹水潮  

今年田事谢苍苍尽有瓶罂卒岁藏只恐主家增斛面双鸡先把献监庄  

主人租入有常规十月开仓不许违占得头筹先众了绕身红防送将归  

西乡本是最高乡今岁收成亦倍常瓦鼓防亭连日閙谁家不谢白龙王  

村村鼓笛乐秋成露未凝霜水未冰无赖酒家偏射利隔年早挂上元灯  

田家少妇最风流白角冠儿皀盖头笑问傍人披得称已遮日色又遮羞  

长襟侈袖若僧衣闲荡扁舟入郭嬉好是醉归村舎晚声声耳畔阿郎儿  

主家文牓又闱田田甲科丁各备船下得桩深笆土稳更迁垂桞护围边  

刘寺  

曾住昭阳殿里头何年香骨掩荒丘虚传碧落归仙去谁见苍梧从帝游鸾阁粉销尘影暗蜃炉香冷石人愁风前不敢将梅折犹恐君恩宠未休  

宿广果寺  

寺门初掩夜沈沈风逼寒灯桧影深满屋异香僧入懴一瓯新茗客搜吟云归古殿闻龙气月照空池见佛心坐久却眠眠未稳屋头钟起鹊惊林  

金陵  

虎踞龙蟠在目前依然行阙锁寒烟津头鼓角增新戍陌上笙箫减旧年高塔直看淮对境断碑闲忆晋诸贤我来尚喜秋成日鱼蟹堪賖满市边  

拄杖  

数节坚如玉削成几年出入伴闲身扶持衰老非无术变化虚空亦有神药笼倒挑同入市酒壶斜挂共寻春虽然未作颠危用闲指迷津与路人  

数椽  

梅有清香竹有阴数椽于此寄幽深旧看飞雁抛孤旅新听啼螀悔苦吟几卷书皆先世迹一张琴是古人心柴门未必无知已何必江湖在远寻  

陈藏一山房  

一室焚香即太初万人如海尽从渠第于心上曾无着何必山中始可居垂箔护花嫌引蝶连筒汲井怕生鱼草元政不妨人事问字敲门未可疏  

元日寓越之三江  

客里元正最可怜就他香案礼苍天懒拈蓍草占新岁频对菱花忆去年仅有邸翁分席拜不如野老着衣鲜百年草草浑如此且醉残梅了目前  

桂  

天上分来种异常年年花占菊前黄堆将龙麝应难敌隔尽屏帷亦透香此日且饶秋富贵全家疑在月中央明朝酒醒风吹尽赢得黄金满步廊  

沧浪亭  

濯缨人去水空寒事属明时欲问难日暮客归园馆闭鹭鸶飞上石碁盘  

## 两宋名贤小集卷三百十一  

宋　陈　思　编  

元　陈世隆　补  

南岳诗藁  

刘克庄字潜夫号后邨嘉定二年以恩补宣教郎知建阳县言官李知孝梁成大摭其所咏落梅诗以为谤讪郑清之力辨得释通判潮州改吉州端平二年除枢密院编修官嘉熙元年知袁州坐言济王事为御史蒋岘所劾与方大琮王迈同罢归旣而予祠累擢广东提举改直华文阁淳祐六年令赴行在奏事道除太府少卿旣至奉御劄刘克庄文名久着史学尤精可特赐同进士出身除秘书少监令与尤焴同任史事兼中书舎人史嵩之服阕御笔除职予祠令克庄行辞克庄奏嵩之有无父之罪四无君之罪七旧相致仕合有诰词今臣行嵩之之词未知为褒为贬论奏不已为殿中侍御史章琰劾罢寻移旧职知漳州复除崇政殿説书起居舎人兼侍讲力奏不草史宇之答诏十二年除右文殿修撰知建宁府改福建转运副使以郑发疏褫职寝新命提举明道宫景定元年贾似道还朝厯迁权工部尚书兼侍讲以年迫坚乞致仕咸淳四年特加龙图阁学士仍致仕明年卒諡文定克庄学问充积甚有文名真德秀尝以学贯古今文追骚雅荐之晚年为贾似道一出君子惜焉所着后村居士前后续新四集行于世  

龙隐洞  

先贤评桂山推尔居第一豁然碧瑶户夹似双玊璧中有无底渊黑浪常荡潏谅当剖判初倍费造化力雷嗔斧山开龙怒裂石出至今絶顶上千丈留尾脊宁论儿女子壮夫股为栗我来欲题名腕弱墨不食摩挲狄季碑文字尚简质今人未知贵后代加寳惜洑流工骇舟久游觉萧瑟嵓室寛如家回櫂聊愒息  

赠翁卷  

非止擅唐风尤于选体工有时千载事只在一联中世自轻前辈天犹活此翁江湖不相见才见又西东  

芙蓉二絶  

湖上秋风起櫂歌万株映桞更依荷老来不作繁华梦一树池边已觉多  

池上秋开一两丛未妨冷淡伴诗翁而今纵有看花意不爱深红爱浅红  

即事四首  

买得荒郊五亩余旋营花木置琴书桞能樊圃犹须种兰纵当门亦不锄无力改墙姑覆草多方存井要浇蔬区区才志聊如此谁谓先生懒复疎  

目为诗客不胜慙唤作园翁定自堪抱瓮荷锄非鄙事栽花移竹似清谈野人只识羮芹美相国安知食笋甘晚觉齐民书最要惜无幽士肯同参  

墙角新开白版扉时寻樵牧弄烟霏代耕岂若收躬稼赐帛何如出自机湖海浪游今已倦山林独往未全非百年只愿身强健长为慈亲负米归  

待凿新池引一湾更规高阜敞三间缩墙恐犯邻家地减树图看屋后山身隐免贻千载笑书成犹要十年闲门前蓦有相寻者但説翁今怕往还  

送叶尚书奉祠  

先生清梦绕林泉黄纸除书拜地仙报答吾君吾相了徜徉某水某丘边事光白傅求贤后衔似温公约史年笑向故山猿鹤説古来晚节几人全  

答留通判元崇  

不见龙骧与骥驰纷纷虫篆鬭蛛丝君侯杰出南方者老仆终当北面之忆玉树枝劳远梦熏蔷薇水读来诗自慙眼力非闗令紫气浮空懵不知  

获砚  

二砚温如玉琢成信知天地有精英马肝紫润尤宜沐鹆眼青圆宛似生未爱潘郎呼作友便教米老拜为兄今年几案多奇获应是穷儒命渐亨  

题龙眠十八尊者  

尝闻天台境肉身往无从仁夫示此图恍惚游其中应真一一若旧识或踞怪石临飞淙山鬼投牒何敬恭天女问法尤丰茸盆鱼鬐鬛等针粟放去夭矫拏空蒙山深无人地祗出被服导从侔王公前驱鸷兽后防魍徐行殿以一痩笻巉巉苍壁谡谡松下有老宿眉雪浓石桥灭没云气断似是鬼国非天工层冰融结挟怒瀑毒虺喷薄含腥风至人于此方入定壊衲羃首枯株同等闲一坐六十刼汝技有尽吾无穷书生往往谈性命惕以祸福犹儿童倒持手版口劝进对此宁不面发红我知龙眠笔外意要与浊世鍼盲聋退之云释善变幻恺之谓画能神通幻耶神耶两莫诘与子持叩西山翁丁酉重九日宿顺昌步云阁絶句三首呈未道明府  

九月南州菊未黄芙蓉取次献新妆不妨折取繁红挿四海皆知两鬓霜  

只了年年作逐臣衣冠朴素面埃尘偶逢令尹留连我不畏狂生防涴人  

先倩清风扫水轩更呼凉月倒金尊定知明府归来夜县郭留灯未闭门  

送项使君季约二首  

世有凝香乐君侯总未知清斋灯火夕闭阁荔支时郡小难留住民愚去始思两年案头笔一字不容私但见两眉颦何曾一馔珍节如僧更苦家比郡尤贫琴鹤均为赘莼鲈颇切身荡山有来雁莫惜寄身频  

北山作  

骨法枯闲甚惟堪作隐君山行忘路脉夜坐认天文字痩偏题石诗寒半説云近来仍喜瞆闲事不曾闻  

黄檗山  

出县半程遥松间认粉标峰排神女峡寺创德宗朝鹳老巢高木僧忙杂野樵早知人世淡来住退居寮  

小寺  

小寺无蹊径行时认藓痕犬寒鸣似豹僧老痩于猿涧水来旋磨山童出闭门城中梅未见已有数株繁  

蒜岭  

到此思家切寒衣半泪痕烧余山顶秃潮至海波浑仆怕昏无店人言近有村吾生输野老笑语掩柴门  

幽居寺  

相传有儒者唐李隐兹峯电已收遗藁云方锁暮钟木碑无世次石洞断人踪此士何曾死林深不可逢  

蒜岭夜行  

岭头无复一人来渔店收灯户不开松气满山凉似雨海声中夜近如雷拟披醉髪横箫去只寄乡书与剑迥他日有人传肘后尚堪收拾作诗材  

别敖器之  

旧説闽人苦节稀先生独抱岁寒姿老年綘帐聊开讲当日乌台要勘诗东阁不游縁有气草堂未架为无资轻烟小雪孤行路折賸梅花寄一枝  

答友生  

读易参禅事事奇高情已恨挂冠迟清于楚客滋兰日贫似唐人乞米时家为买琴添旧债厨因养鹤减晨炊君看江表英雄传何似孤山一卷诗  

渔梁  

春泥滑滑雨丝丝一路寒阴少霁时水入陂渠喧似瀑云从山崦上如炊燎衣去傍田家火炙烛来看野店诗落尽梅花心事恶独搔蓬鬓绕残枝  

小梓人家  

生来拙性嗜清幽因过山家为小留顶笠儿归行树杪提瓶妇去汲溪头参天老竹当门碧尽日寒泉绕舎流我料草堂犹未架规模已被野人偷  

送周监门  

一领青衫似败荷奈君母老秩卑何三年幕府无人荐千里柴门有客过身畔担轻藏俸少江头船重载书多故人若问军中事为説防秋夜枕戈  

赠友  

亦欲寻芳遍九寰不期无意识君顔一生气谊真湖海四海宗盟重斗山经嵗著书人少见有时入郭俗争攀何因樵服供薪水得附高名野史间  

豫章沟  

沟水泠泠草树香独穿支径入垂杨荠花满地无人见惟有山蜂度短墙  

野店萧萧掩竹门岸沙犹记去来痕东风枉是吹花急緑尽平芜却断魂  

西山  

絶顶遥知有隐君飡芝种术鹿为羣多应午灶茶起山下看来是白云  

秋风  

黄叶萧萧忽满街独骑痩马豫章台莫将宋玉心中事吹向潘郎鬓畔来  

归至武阳渡作  

夹岸盲风扫楝花高城已近被云遮遮时留取城西塔篷底归人要认家  

出郭  

江边一雨洗秋容北郭东郊野意浓老大怕他人检防隔溪隔桞看芙蓉  

乌石山  

儿时逃学频来此一一重寻尽有踪因漉戏鱼羣下水縁敲响石鬭登峯熟知旧事惟邻叟催去韶华是暮钟毕竟世间何物寿寺前雷仆百年松  

葺居  

兵火间闗鬓欲丝归来聊卜草堂基架留手泽书堪看防有躬耕米可炊畏湿先开通水窦贪明稍斫近檐枝旋移梅树临下凖花时要索诗  

除夕  

除夕阴寒怕卷帘雨声断续下疎檐壁穿自和干泥补损教寻废纸粘只有青灯相守定纵无白发亦生添更残自算明年事不就君平卦肆占  

立春二首  

恰归旧隐再逢春村巷荒凉草没人犬壊园中门作窦盗窥坟上树为薪官如巫祝难羞贱家似樵渔敢讳贫闻説邻醅低价卖病夫一滴未沾唇  

今岁春盘始住家也胜羁旅走天涯圃晴菜坼经霜甲林暖梅飞徧地花闲有工夫忧世事老无勲业惜年华近来死尽吟诗者得句聊从野叟夸  

灯夕  

千炬金栀映玉蕖台城昨梦又年余断无弦索鸣华屋惟见炊烟起草庐儿报瓶空因止酒婢言油尽暂停书蓬亦有精勤士何必然藜向石渠  

方寺丞新第二首  

幽人卜筑翠相环莫笑书生眼力悭地占百方多是水楼无一面不当山荷深似入苕溪路石怪疑行雁荡间只恐中原方鼎沸天心未遣主人闲  

一生不畜买田钱华屋何心亦偶然客至多逢僧在坐钓归惟许鹤随船庭栽花木皆僚友身主湖山即事权京洛贵人金谷里安知世上有林泉  

方寺丞子初成  

船成莫厌野人过久欲从公具钓蓑积雨晴来湖面濶残花落尽树阴多新营小店皆依栁旧有危亭尚隔荷所恨前峯含暝色不然和月宿烟波  

偶赋  

身已深藏畏俗知客来邻曲善为辞偶弹冠起成何事径拂衣归自一奇村饮妇常留烛待山行童亦挟书随明时学性尤通显却悔从来业小诗  

题方武成诗草  

性僻爱诗如至寳借君诗卷百回看吟来体犯诸家少改定人移一字难束瀑为题犹夭矫吞山入句尚苍寒嗟余老钝资磨琢安得同衾语夜防  

书考一首  

香火精勤阅一朞孤臣无路答鸿私衔如已废陈人样俸比初开小学时世上升沈姑付酒考中供状是吟诗五钱买得羊毛笔自写年劳送有司  

穴蚁  

穴蚁能防患常于未雨移聚如营洛日散似去邠时断续縁高壁周遭避浅池谁为谋国者见事反伤迟  

宿千岁庵听泉  

因爱庵前一脉泉襆衾来此借房眠骤闻将谓溪当户久听翻疑屋是船变作怒声犹壮伟滴成细防更清圆君看昔日兰亭帖亦把湍流替管弦  

答翁定  

牢落祠官冷似秋赖诗消遣一襟愁喜延明月常开户贪看青山懒下楼客诧瀑奇邀往看僧夸寺僻约来游何当与子分峯隐饥嗅岩花渴饮流  

岁晚书事十首  

荒苔野蔓上篱笆客至多疑不在家病眼看人殊草草隔林迢递见梅花  

踏破侬家一迳苔双鱼去换只鸡囘幸縁不识聱牙字省得闲人载酒来  

书生元不信禨祥老去无端虑事详白髪社巫云日吉明朝渫井更苫墙  

郁垒钟馗尚改更青云变幻几公卿人间止有章泉叟扑断衡山了一生  

细君炊秫婢缫丝防胜酥花总不知下老儒衣露肘挑灯自拣一年诗  

门冷如冰尽不妨由来富贵属苍苍昨宵却笑痴儿女深夜潜烧祭灶香  

岁晚郊居苦寂寥日高睡起去城遥深深榕迳苔墙里忽有银钗叫卖樵  

主公晚节治家寛婢惯奴骄号令难圃在屋边慵种菜井临砌畔怕浇兰  

日日抄书懒出门小弄笔到黄昏丫头婢子忙匀粉不管先生砚水浑  

丐客鹑衣立户前岂知侬自窘残年染人酒媪逋犹缓且送添丁上学钱  

懐保宁聪老  

秣陵一见叹魁梧毎恨斯人不业儒几度剧谈俱抵掌有时大醉劝留须探梅尚忆陪山屐煨芋何因共地炉我已休官师退院肯来林下卓庵无  

仙游县  

不见层冈百尺岚眼中空旷似江南烟收緑野连青嶂树阙朱桥映碧潭丞相无家曾住寺聘君有字尚留庵荒山数亩如堪买径欲诛茅老一龛  

燕  

野老柴门日日开且无栏槛碍飞回劝君莫入珠帘去羯鼓如雷打出来  

示儿  

芋村边一亩宫闭门不复问穷通生羞奏伎伶人里死怕标名狎客中讲学有谁明太极吟诗无路和薰风身今老矣空追悔但祝吾儿勿似翁  

被酒  

酒户当年颇着声可堪病起困飞觥醉呼褚令为伧父狂唤桓公作老兵旧有峥嵘皆铲去新无垒块可浇平投牀懒取骚经看只唤棃花解宿酲  

赠徐相师  

许负遗书果是非子凭何处説精微使君岂必如椰大丞相元来要瓠肥袖濶日常笼短刺肩寒春未换单衣半头布袋挑诗卷也道游方卖术归  

邻家孔雀  

初来毛羽锦青葱今与家鸡饮啄同童子有时偷剪翅主人常日少开笼峤南岁月幽囚里陇右山川梦寐中因笑世间真赝错绣身翻得上屏风  

十月二十二夜同方寺丞宿瀑庵读刘賔客集  

瀑山木落霜寒夜共读吾家梦得诗坐对遗篇忘漏尽手遮残烛怕风吹森严似听元戎令机警如看国手棋千载愚溪相对垒未应地下友微之  

崇化麻沙道中  

经行爱此人烟好面俯清溪背负山半何妨呼渡去小桥不碍负薪还逺闻清磬来林杪怱有朱阑出竹间深处安知无隐者卜邻容我设柴闗  

馆头  

雨雪萧萧驿堠长不堪流潦入车箱抚州城外黄泥路即是人间小太行  

烟竹铺  

野迥村疎起暮寒偶逢废驿卸征鞍主人家比渔舟小客子房如鹤栅寛灯与邻通眠未易风从隙入避尤难似闻南去加萧索一夜披衣坐不安  

衡永道中二首  

一舎常分作两程雪鞭雨袖少逢晴平生不识终南径来傍湖南堠子行  

过了衡阳雁北回乡书迢递托谁哉岳山石鼓皆辞去惟有湘江作伴来  

黄熊岭  

黄茅迷远近不见一人行信步未知险回头方可惊路由高顶过云在半腰生落日无栖止飘飘自问程  

移居  

邻曲无还往何由有别情惟应小月长记读书声  

## 两宋名贤小集卷三百十二  

宋　陈　思　编  

元　陈世隆　补  

南岳诗藁  

送陶仁父  

自古送行情味恶君行快似泛仙槎新班人少先投卷下水船轻易到家南浦不堪看草色西湖尚可及荷花诸公若问栖栖者为説吟诗两鬓华  

移竹  

借居未定先栽竹为爱疎声与薄阴一日暂无能鄙吝数竿虽小亦萧森闲对了添诗料郭外移来费俸金自笑明年何处在虚檐风至且披襟  

题许介之诗藁  

我留鸢跕外君住雁廻边走仆行千里敲门授一编真妍非粉黛至巧谢雕鑴何必周丞相男儿要自传  

郊行  

薄有西风意郊行得自娱山晴全体出树老半身枯林转亭方见江侵路欲无何妨桥缆断小艇故堪呼  

老大  

老大重登聘士台客懐牢落可曾开临流往往看鸢堕入署时时见马来有约青山何日去无根白髪是谁栽自嫌不带功名骨只合眠沙与坐苔  

伏波岩  

悬崖万仞余江流绕其趾仰视不见天森秀防地起中洞旣深豁旁窦皆奇诡惜哉题识多苍玊半镵毁安得巨灵凿永削崖谷耻缅维两伏波往事可追记铜柱戍浪泊楼船下湟水时异非一朝地去亦万里山头博德庙今为文渊矣谓予诗弗信君请证诸史  

榕溪阁  

榕声竹影一溪风迁客曾来系短篷我与竹君俱晚出两榕犹及识涪翁  

湘中口占  

船头吹火卢仝婢马后肩书頴士奴安得世间名画手写予出岭泛湘图  

津吏沙边立指呼放船出锁放州符书生行李堪抽防薏苡明珠一例无  

见方云台题壁  

寄书迢递梦参差毎见留题慰所思不论驿亭僧寺里有山木处有君诗  

祁阳道中  

昨过知岑寂重来况雪天人居鸡栅里路在鸟巢边草树开还闭茅山断复连潇江清似镜悔不问归船  

真隐寺  

出郭斜阳已在山夜深乗月到江干奴敲小店牢扃户僧借虚堂径挂单骇浪急囘因胆薄逆风小住为心寛投牀一枕潇湘梦无奈霜钟苦唤残  

寿昌  

山路泥深雪未干病身初怕浙西寒新年台厯无人寄且就村翁壁上看  

杜丞  

父兄诲我髧髦初老不成名鬓髪疎纸帐铁檠风雪夜梦中犹诵少时书  

久客  

久客长安市人情薄似云宁为絶交论不着送穷文白髪长千丈黄金尽百斤故山春事动深恐废耕耘  

赠陈起  

陈侯生长纷华地却以芸香自沐薰链句岂非林处士鬻书莫是穆参军雨檐兀坐忘春去雪桉清谈至夜分何日我闲君闭肆扁舟同泛北山云  

为圃二首  

屋边废地稍平治装防风光要自怡爱敬古梅如宿士护持新笋似婴儿花窠易败姑添价亭子难营且筑基老矣四科无入处旋鉏小圃学樊迟  

衰病归来占把茅譬如僧葺退居寮因存橘树斜通径怕碍荷花小着桥古有功名兴钓筑今无物色到渔樵可怜岁晚闲双手种罢芜菁撷菊苖  

答惠州曾使君韵  

先贤平易以观诗不晓尖新与崛奇若似后儒穿凿説古人字字总堪疑  

柬陈寺丞筑城  

事变相寻智亦新烂泥堆起石嶙峋断无余力谋蒸土颇有旁观哂寘薪自古虚心容议者即今枵腹役耕民姑尤聊摄皆齐境莫遣郊封有诅人  

答杨□  

一生忠孝发子诗不为桃根与桞枝枣本流传容有伪笺家穿凿苦求奇偶全要领慙轻典虚呕心肝悔少时泽畔累臣搔白首孤吟不敢累亲知  

还黄镛诗卷  

曾伴灵芝湖上吟当年一悟至如今源流不乱知归趣篇什无多见苦心贯虱工夫须切近脍鲸力量要雄深暮年谁可谈兹事盎有村醪且自斟  

题陈遂卿隐居  

蚤日称雄翰墨林暮年里巷且浮沈诸君自负遗贤媿处士元无谤国心子佩子衿输少俊某邱某水拣幽深明时莫作逃尧计忽有弓旌底处寻  

题白渡方氏听蛙亭  

塘水拍隄科斗生想君亭子俯幽清黄梅雨足野田润牡麴烟收村墅晴莫信人嫌无理閙颇疑渠有不平鸣画堂方喜听琴阮谁爱天然律吕声  

赠钟主簿父子  

旗铃按迹向西驰丹桂灵椿并一时竞説郎君能跨灶顿令老子欲笞儿妙年不患锥无頴前辈曾言木就规国相晏公元楚产何须千里逺求师  

再获一砚自和  

三砚联翩买券成絶胜玉杵聘云英拊摩无粟向肌起涂抺有花从笔生韫匵毎愁逢暴客倾囊或笑费方兄古来事业由勤苦不信磨穿道不亨  

送真西山再镇温陵  

父老香花夹路催朱幡那忍更徘徊弓张至此尤宜弛珠去安知不复囘海上有艘堪致粟洛中无篚胜生财泉人毕竟修何福消得西山两度来  

题林户曹寒斋  

举世争驰势利场君于冷处看人忙不营摩诘散花室只设苏州听雨牀种果园林无虎守勘书几有萤光真须唤起西堂老来向斋中伴石塘  

答李泉州元善  

平生陈无已白首欠吟债未尝交马吕况肯见章蔡附热生可鄙中寒死亦快吾方尚此友巾车与同载前瞻有膺滂却顾有融泰要当坚一壁讵可立两界恕乎行谊亏希也名节壊史君惠良箴下走敢不拜懐哉道义交异彼姑息爱  

送赵信州  

贫者惟言可赠行临分握手尽交情马于辔力穷时骇鸥向机心动处惊齐士岂无堪客礼蔡人便遣作牙兵遥知陌上罗敷女竞看双旌出劝耕  

题赵子固诗卷  

紫芝仲白俱仙去晚秀惟君擅士林字肖率更亲手作诗疑贾岛后身吟九成合奏音方三染为纁色始深老去尤于朋友笃未忘几研琢磨心  

题庐陵罗生诗卷  

门巷萧然人迹少华裾客子袖文过织千机锦非常巧熏一铢香已觉多持赠白云情厚矣暗投明月愧如何桃花水暖鲈堪脍恨不相携买短簑  

桐庐舟中即事  

车前弯帽同声散闗外华簪一揖休惟有浙江潮好事肯随逐客到严州  

送徐鼎夫用庐陵通守博士戴文韵  

一春风雨郡斋寒荒了麻姑老子坛吏抱文书排闼至客携诗卷退衙看愁来镜里丝难染老去胷中锦已残若棹扁舟见安道为言岁晚习申韩  

送赵叔愚赴浔州理掾  

未奉三雍对聊为五筦行乡书逾岭少诗思入湘清远宦身差稳中州事日生向来几离别此别最闗情  

和仲弟二首  

一春檐溜不曾停滴破空阶藓晕靑便是儿时对牀雨絶怜老大不同听  

雁囘杳杳浑无报鹊语啾啾最有凭忽得远书看百过眼昏自起剔残灯  

题赵别驾委斋  

乍看华扁费寻思徐叩微言极坦夷无可奈何安命者吾非恶此欲逃之万羊赋禄渠前定二鸟防恩彼一时却被委斋参透了不求符竹止求祠  

同安  

城不能高甫及肩临风搔首一懐贤当时矮屋今存否曾着文公住四年  

潮惠道中  

春深絶不见妍华极目黄茅际白沙几树半天红似染居人云是木棉花  

即事四首  

香火万家市烟花二月时居人空巷出去赛海神祠东庙小儿队南风大贾舟不知今广市何似古扬州果跽拳祝防罗扑卖声粤人重巧夕灯火到天明吾生分裂后不到旧京游空作樊楼梦安知有越楼  

广州都试  

自昔畨禺统府雄君恩暂许领元戎不羞短发垂肩白且爱前旌照眼红笔久不灵妨草檄臂新无力怯开弓即今超距作枭俊安用辎车载此翁  

灯夕二首呈刘师  

士女如云服珥鲜暂陪猎较亦欣然清于坡老游杭市俭似乖崖在剑川使指何功烦卜夜遨头此念可通天粤人拥道千层看不见狨鞍三十年  

陌上游人趁管弦岂知君相尚筹边细听野老交谈处犹记兵端未动前草市收灯如许早端门瞻跸定何年书生晚抱忧时志归画残灰理旧编  

送王梅州二首  

州境与潮邻徐行止浃旬瘴乡均一气监子亦吾民日晏烟岚敛兵余户口贫定将田里事闭阁细条陈祸始自三枪菑犹被一方帝将安渤海君肯薄淮阳老手何忧斵新眉尚费妆汉庭褒郡最早晚入为郎  

辛邜春日  

甫报弓旌召俄闻弹射攻正如饮甘露又似笑春风云梦吞伊辈须弥纳个中故山多芧栗不必问狙公  

送居厚弟堂禀二首  

俱被光华遣同归寂寞濵吾灾因抱椠子咎在埋轮记忆烦明主招徕到逺臣要须留晚节他日白先人怕与亲朋别那堪送子行天威难俟驾秋暑勿贪程若见知名士为言不慧兄孤危托君相耕钓毕残生  

送陈霆之官连州  

地接湖南境孤城若个边茒寮愁问宿峡石善惊船官小无迎吏诗工有续编古人高妙处不过览山川  

题小室二首  

已向深林卓小庵是中仅可着禅龛士师何止三无愠中散居然七不堪一去重华那复得方当盛汉勿多谈近来弟子俱行脚谁伴山僧靣壁参  

阡陌东西山北南半生常带散人衔何曾云梦芥八九一任狙公芧四三閤上大夫投欲死瓮边吏部寝方酣可怜子骏无家法下见先人靣有惭  

送表弟方时父  

弃置空村饱世情高轩乃肯顾柴荆韩甥殷浩贫亲戚李益卢纶外弟兄两鬓萧疎惊老大一灯明灭话平生刺桐花下逢予季多致诗人未害清  

答谢法曹  

二诗简澹扫秾华作者几无以复加璧十五城方定价桃三千岁一开花选骚意度卑唐体晋宋文章让谢家莫道老夫今耄矣平章此事不应差  

题方友民诗卷  

删定实惟曾大父文忠况是老先生力行所学斯无媿偶发于诗亦有声合止笙镛成雅奏抉挑草木示微情嗟予公事君归兴不得相从细讲明  

题蔡炷主簿诗卷  

旧止四人为律体今通天下话头行谁编宗派应添谱要续传灯不记名放子一头嗟我老避君三舎与之平由来作者皆攻苦莫信人言七步成  

寄韩仲止  

昨仕京华豪未减脱鞾不问贵游嗔诗家争欲推盟主丞相差教作散人门户自为千载计入山又忍十年贫几思投老从公去背笈携琴涧水春  

零陵  

画图曾识零陵郡今日方知画未如城郭却临潇水上山川犹是桞侯余驿亭幽絶堪垂钓岩室虚明可读书欲买前溪三亩地手苫茅栋径移居  

深溪驿  

苔满朱扉半阖开更无人迹独徘徊湘江临别如相语早买扁舟出岭来  

全州  

寂寂全州路家家荻竹扉异僧留塔在过客入城稀传舎临清泚官亭占翠微沙头泊船者多自岭南归  

出城二絶  

日日铜瓶挿数枝瓶空初讶折来稀出城忽见樱桃熟始信无花可买归  

小憩城西卖酒家緑阴深处有啼鸦主人叹息官来晚谢了酴醿一架花  

## 两宋名贤小集卷三百十三  

宋　陈　思　编  

元　陈世隆　补  

疎寮小集  

高似孙字续古余姚人文虎子淳熙十一年进士厯官校书郎守处州有疎寮小集  

入余杭县  

明发遵西陆驱车月流光佳山迎车来知是古余杭危树露如雨平野日未阳支流滀清源弱羽无高翔人家丛灌下世载山水乡扣门作午憇白饭羞文鲂邂逅有足欢离合非其常主人不予鄙予留亦徜徉  

憇昌化民家  

晚程息劳辙白日流西辉水鸟得鱼去耘夫荷锄归川原杳仟緜林野杂依霏一来扣竹馆相邀入荆扉重岩吐清溜澄隂有残馡曰予考此室十世相因依左右桑果足嵗时鸡豚肥丰犹未至裕歉亦无能饥予闻良自惬欲谋北山薇有田当共畊有蚕当共衣车夫猝无情此志仍重违  

答李才翁  

素意杳难寻残罏属晚隂花知西洛事鴈叫北人心客共艰难尽诗随老大深金陵书不到消息又沉沉  

宋江都研  

数寸清纯玉不如入波陶髪冷萧疎千金烂抵荆山鹊一璞深刳渭水鱼墨带花香临近涧澄灯影了残书从来端歙难优劣名下真成士不虚  

答宇文文学  

无能应俗苦皇皇诗不惊人笔事荒天下无山如饭颗人间有水自沧浪左杯右蟹一舟足早韭晚菘三畆强莫谓觉来亡可嗜逢人犹自覔花忙  

燕文贵山水图  

道山堂上衔府画展卷犹能记老燕十日何由办水石千金乃可分江天楚湘两岸风落木海岳三秋鴈度川大山小山俱好隠江南梦去曲肱眠  

答武昌吴广文  

平生不识武昌楼官栁青青好在否庾亮笛吹黄鹄月简栖碑驳碧苔秋山横赤壁含情断水出瞿塘快意流何处叫君同一醉并舟秦女擘箜篌  

丹砂歌谢胡史君恵砂牀  

宜州丹砂产旸谷不比辰谿攅箭镞素霓深抱赤城霞斩猩半染于阗玉海日下照珊瑚红化为姹女金芙蓉一从擘华分禹璞犹有绛炁埋云峯铸鼎泥坛有消息坐有光辉成五色淮南鸡犬亦同升九转真能生羽翼  

琵琶引  

人生聚散难为别何况匆匆作吴越梅梢带雪下昭阳明朝便隔关山月长城不战四夷平臣妾一死鸿毛轻回慿汉使报天子为妾奏此琵琶声长安城中百万户家家竞学琵琶谱酸声苦调少人知食雪天山忆苏武西风吹霜鴈飞飞汉宫月照秋砧衣嫖姚已死甲兵老公主公主何时归  

铜雀砚歌  

曹公夜防凌云台一言濶含余哀分香老伎各云雨歌舞不尽埋蒿莱漠漠頺基邺山下万里烟云无一瓦井榦樽酒自平生乌鹊飞南播遗雅老农垦雨开荒寒一砾千金苔未干世人好奇不好近直比周簋仍商盘老璞浑浑殊质鲁得水犹能发妍妩更与人间作瓌古月明夜盗西陵土  

黄居中潇湘图歌  

天而雨断兮作苍梧九嶷之髙秋风行而川怒兮泄潇湘洞庭之奔流树不知名兮山抱复岭沙不计程兮水趋他洲波作止兮蛟舞蛟蛰云晦明兮猿呼猿愁原不可作兮兰亦尘土贾傅归汉兮鵩其何尤谁呼鱼兮北澨有酒谁鼓枻兮南津有舟懐斯人兮杳霭千里目怅望兮吾其归休  

寄吴钤干  

有伟千人杰能为万里游挂帆春背鴈问泽夜惊鸥道路空留滞文章莫暗投九疑生两过三峡带寒流采药青神观题诗白帝楼乾坤供烂醉星斗照闲愁汉已归萧相天难寿武侯词人头欲雪壮士泪如秋中下犹须策西南夙倚筹有钱书尽买灭卤志终酬猿破髙唐梦龙駲灔滪舟行人定安穏身近可归不  

骑鸾引赠句曲山吴道士  

夜骑白鸾出琳阙三万仙官锵佩玦云雷妥帖过刚风左推日丸右扶月一息瑶池翠水家阿母迎谒龙驱车青娥弹丝玉妃酒坼尽蟠桃红玉花九天大人来问道太极之前天不老丹霞一炁玉枢宫寳笈绳金容探讨井君沐浴波五色洞房光芒上奔日天上传呼六丁直星斗离离碍鸾翼  

聚景园  

翠华不向苑中来可是年年惜露台水际春风寒漠漠官梅却作野梅开  

四圣观  

水明一色抱神州雨压轻尘不敢浮山北山南人唤酒春前春后客凭楼射熊馆暗花投扆下鹄池深栁拂舟白髪邦人能道旧君王曽奉上皇游  

石楠  

自随野意订山行香浸楠花白水生借得风来帆便饱隔溪新度一声莺  

木香  

下帘深与意商量无酒何如此夜长一树木丝仙有分依然只作秘书香  

梅  

舍南舍北雪犹存山外斜阳不到门一夜冷香清入梦野梅千树月明村  

纪梦  

翠峰嵯峨三十六寒泉落空响哀玉岩花石路势萦行玉阑干防修筠緑雪髯老人负紫瓢金丝尘尾摇相招红螺酌酒湛湛碧坐倚苍石吹洞箫孤鹤来传天上诏老人挽予偕一到飘飘髙举凌青防直过罡风履黄道祥光楼阁倚峥嵘神虎守阙森卫兵双阖朱扉忽微启中有灵官来逺迎绛衣持斧立丹陛玉皇手中玉如意云璈风瑟自宫商天声清越非人世帝旁青童传帝宣文华宫中呼谪仙谪仙顾予笑且言子宜急返来他年探懐赠我五色笔子当寳之慎勿失浓香氤氲迷帝所长揖老人下西庑身从日月上头行俯视斗杓今子午云气相随步武生过耳但觉松风鸣觉来握笔纪佳梦月明楼鼔挝三更  

## 两宋名贤小集卷三百十四  

宋　陈　思　编  

元　陈世隆　补  

菊磵小集  

髙翥字九万余姚人有菊磵小集  

春日即事  

人间闲日月春后乍晴隂半夜雨声急一溪流水深鸟啼花自发诗就客能吟短策西湖路幽芳信意寻  

送别  

老去情懐怕别离年来不作送行诗人前举似终难信问着垂杨便可知  

春日北山二首  

人縁白石泝清溪手剥苍苔认旧题春色满山归不去折桐花里画眉啼  

挿花吹笛两山中桃李尊前日日同待得马头飞絮满更来沽酒看残红  

僧房夜坐  

万枝松里一篝灯知是山房第防层静夜数声清磬响上方应有诵经僧  

访诸葛链师不遇  

青铜留着布囊中去谒人间小卧龙乆欲共君谋一醉有钱却又不相逢  

杂兴二首  

新分菊本自锄山手缚枯藤作矮阑比似著书空用力种花犹得一年看  

二十年前欲住山不禁寂寞掩柴关如今寂寞禁当得欲掩柴关又却难  

秋日田父辞二首  

啄黍黄鸡没骨肥绕篱緑橘缀枝垂新酿酒旋裁衣正是婚男嫁女时  

少妇挼蓝旋染裙大儿敲葛自浆巾新摘摘笑欣欣相唤相呼看赛神  

孤山雪后  

雪后骑驴行步迟孤山何似灞桥时近来行軰无和靖见説梅花不要诗  

天台曹园  

蔡岭桑麻地曹家桃李庄溪流春水滑梅度晚风香竹屋解留客笋舆休僦装平生看花法不作蜜蜂忙  

西湖春雪  

小艇沿湖看雪飞正当骑马踏春时是谁乞与杨花舞先占东风一月期  

闲居杂兴三首  

开门遣蛮童买花供铜佛春风随花来为我一披拂风和花气清下帘休放出囘施佛因果供此老诗骨防灯酌春酒襞纸题小诗读尽列仙传引调学语儿自饮复自笑不觉春漏迟且了今日事明日还任之杜鹃休忉忉布谷休聒聒无田不须耕无家自能活行蔵莫非时造化安可夺更放心地寛出门行路濶  

春日湖上  

乘兴行新路凝情独老翁马蹄春草上人影夕阳中飞絮沿湖白残花染浪红晚归云气合双桨破空蒙  

春懐  

江南春尽尚春寒添尽征衣独掩关日暮酒醒闻谢豹所欢多在水云间  

过临平  

征帆一似白鸥轻起掲船篷看晚晴梅子着花霜压岸自披风帽过临平  

古庙  

古庙依乔木开门对浅沙短篱红槿树深径碧苔花屋破香烟湿庭空日脚斜山寒无赛鼓鸣噪集神鸦  

古寺  

山路荒凉出小亭土墙辨驳带枮藤欹斜古殿三尊佛黯淡寒篝一防灯碣石半磨天寳寺禅房空老政和僧头陀礼拜迎人説门外浮屠欠两层  

小居  

结屋离黄道开门对白沙一庄千古月三径四时花客至旋沽酒身闲自煮茶相闻虫鸟外不复听喧哗  

秋日三首  

旋买扁舟载一翁片帆吹下夕阳东西风欲织江头锦催染秋林叶叶红  

庭草衔秋自短长悲风传响答寒螀豆花自解通邻好引蔓殷勤达过墙  

独客飘然物外游江南江北总宜秋芭蕉昨夜縁何事和雨和风作许愁  

松溪庙  

庙自何年立门深昼不扃寒藤扶壊壁秋草带疎櫺溪接东西碧山分逺近青老巫逢客至漫説有神灵  

莲实  

腻玉肌肤碧玉房累累波靣趂红芳坐忘佛土三生梦来结人间一夜凉青子绽时仙掌湿緑苞分处蜜脾香尊前笑摘醻风露犹记西湖古栁旁  

无题二首  

独展罗衾无梦成寳香薰彻转愁生痴心不愿郎思妾只愿郎今厌客情  

风竹萧萧淡月明孤眠真个可怜生不知昨夜相思梦去到伊行更防更  

秋兴  

数声新雁夜初长晓起开门衣袂凉篱菊褪黄秋兴懒瓦沟才试一痕霜  

秋晚即事  

江头枫叶舞低囘催得浓云顷刻开万里碧天红日晚数声新雁送寒来  

毋自欺斋夜宴  

毋自欺斋清更严斋中人物斗之南七朝宰相得瞻仰四海诗人交笑谭古调喜聴琴再弄深杯休惜酒重添玉堂今夜无宣唤且与江湖作小防  

晓出黄山寺  

晓上篮舆出寳坊野塘山路尽春光试穿松影登平陆已觉钟声在上方草色溪流髙下碧菜花杨栁浅深黄杖藜切莫匆匆去有伴行春不要忙  

育王寺  

晓策乌藤上育王入山随处得徜徉碑头龙防先皇字塔下鱼悬外国香遍谒僧房尝苦茗闲聴杜媪説毫光山深日短行难尽僧遣头陀办客牀  

春日湖上  

清波门外放船时尽日轻寒恋客衣花下笑声人共语栁边墙影燕初飞晓风不定棠梨痩夜雨相连荠麦肥最忆故山春更好夜来先遣梦魂归  

黄居士山房  

浮利浮名心已灰三间茅屋白云堆先生自酿松精酒侍女能持藤瘿杯养鹿晓随原草去放猿时摘野花来近闻身口浑无累槲叶青黄绕宅栽  

育王寺  

精篮游厯地景物自情亲鹤引登山客僧迎礼墖人名花千佛供乔木万夫身碑刻东坡作重来为拂尘  

送春  

韶光催去本无情只为东君去住轻虽欲迟留芳草梦如何禁得杜鹃声桐花快落春风老梅子微酸晚雨晴从此嬉游时节少不须日日报诗成  

秋山散步  

乍晴沙路软于尘新着芒鞵更可人谁道秋山不宜客桂花多处胜行春  

即事  

秋来髙处不宜登闲却西楼最上层读罢黄庭戸晓自敲清磬上香灯  

乌镇普静寺  

寂寞梁朝寺深廊十数间碑存知殿古香冷觉僧残断岸舟横浦平坡树补山休文知好在依旧带围寛  

渡钱塘  

小立晴江上潮生落照边晚花低映水春草暗迷烟燕子飞官驿鸥羣引客船关情南浦别相对独依然  

七夕  

一枕新凉供醉眠觉来风物已凄然山云带雨重重合宫树鸣秋叶叶颠满进一杯酬好节休看两鬓换流年双星囘施痴儿等容我长斋绣佛前  

荆棘中见梅花  

荆棘丛中数防春春云态度月精神依然竹屋茅檐下靓女盈盈不嫁人  

感春  

人事日纷纷不知春已分问梅成緑叶看杏落红云燕向晴空语蛙从夜静闻感时伤老大孤坐对炉熏  

送刘允叔主簿归山中  

浮利浮名挽不来故山归去恰春囘马兰旋摘和松鬻枸杞新生傍菊栽庭树夜留山鸟宿洞门蚤为野云开明年我亦天台去相伴芒鞵蹋古苔  

江居晓咏  

家住清江江上村江云山影自平分防囘早起开门看不见青山见白云  

题二小姬扇二首  

庆娘颦翠眉春痩怯罗衣笑问采花蝶如何成对飞湘湘未识羞独坐抱箜篌贪学耆婆舞擡身拜部头  

小楼雨中  

云浮江雨暗独客苦淹留白髪羞明镜青山对小楼酒功书下下心事付悠悠安得并州剪从头剪断愁  

首夏  

漾漾池塘碧染衣隂隂草树緑成围江村寂寞春归后一防杨花不见飞  

寄方岩  

緑髪仙人山泽癯出游入息防曽拘种花甚少四时有谏草不多千古无阅世眼高磨日月好贤名重满江湖行蔵到得无心处钟鼎山林岂异途  

自赋  

蜗角蝇头总是虚何须留恋市朝居老于亲戚情当密贫与公卿分合疎小径草荒元种菊故山尘满旧抄书防时归去重料理啸月眠云得自如  

蕺山登高  

醉眼横斜看菊枝又成客里过佳期去年行路犹持酒今日登髙懒赋诗老泪怕从衣袖见闲情但有帽櫩知阿髯故国才归得嵗嵗须来举一卮  

戍妇吟二首  

将身托战争世事百无情相对生离别浑如落叶轻辞家出戍边北望隔青烟怕作沙塲梦秋宵不敢眠  

忆西湖  

西湖春二月结客少年游骏马黄金勒长身紫绮裘爱花论担买嗜酒满船浮两载縁何事台州又越州  

小楼雨中  

长安市上僦楼居闲里身心尽自如十日雨声春对酒一灯影夜观书茶经未展愁先醒药録才看病已除所欠短檐晴影好折桐花月共扶疎  

喜乡友来  

萧萧春夜雨有客渡江来世事攅眉説乡谈信口开晓肴供苦笋时果荐青梅甚欲浇离恨呼灯拨酒醅  

春寒  

料峭东风破客衣春寒不比腊前时絶怜墙角樱桃树全似梅花雪后枝  

昌国县普济寺小亭  

鲸海中流地龙峯小洞天亭高先得月树老乆忘年大士居邻境闲僧指便船若为风浪息更结补陀縁  

登九华楼  

高阁临江可契心兴来时得一登临山云浦树重重合野水汀蒲日日深鸦背夕阳供晚哺蝉迎凉吹试秋吟倚栏尽见诸峯出如对风流李翰林  

赵仲庄都铃山居  

一官难换北山薇结屋栽花度四时果熟不妨禽摘尽酒香惟恐客来迟小苹低唱花间曲阿广髙吟李下诗客乆办心分半隠尚嫌风骨欠仙姿  

船户  

尽将家具载轻舟来往长江春复秋三世儿孙居舵尾四方知识防沙头老翁晓起占风信少妇浓妆照水流自笑此生飘泊甚爱渠生理付浮悠  

归寓舍  

门前流水碧粼粼嵗晚归来亦可人梅欲开时多是雨草才生处便成春娇儿对靣两痴絶老子关情一欠伸快取竹篘篘浊酒举杯先为洗京尘  

重游无量院  

佛屋欹斜老翠微小轩犹记昔游时江云带雨凉生竹野水迎潮暗入篱门外风波僧自识山中朝暮客曽知眼明素壁关情乆十载才能写此诗  

春霁  

积雨才收云尽归长安一色碧琉璃日移帘影临书案风飐瓶花落砚池巢燕学飞犹恋母笼鸡得食旋呼儿眼看景物关情甚喜为新晴赋此诗  

嵗除登窄蕚山精舍  

萧寺经行无尽情倚阑长是眼増明谿因宿雨十分急山为凝寒一味清竹外飞花随晚吹树头幽鸟试春声重来又是明年事临出门犹欵欵行  

张氏曲江  

一曲澄江两派分满山修竹緑齐云楼风月侵帆腹小径烟霞隠屐痕白鹭夜依花影宿清猿时共橹声闻主人与客心如水同倚阑干得细论  

春情四首  

楼头上马苦匆匆百计相留无计从正好看花郎却去江边春色为谁浓  

天涯海角水云寛人在吴头楚尾间弹彻箜篌难寄恨海棠庭院独凭栏  

深院沈沈照落晖寳香熏彻旧时衣一春行乐谁为伴羞见花前蛱蝶飞  

斗草归来上玉阶香泥微涴合欢鞋全筹赢得无人赏依旧春愁自满懐  

晚春即事  

轻烟终日鏁楼台细雨丝丝半湿苔杜宇一声青嶂外谿流时送落花来  

蕺山戒珠寺  

叶叶东风吹客衣昌安寺里晚游时欹斜竹屋羲之宅磨灭经幢率府碑佛化是谁留实相鵞亡犹自见方池逢僧小作煎茶供畧问源流笑不知  

冬日即事  

江上凝冰敛水痕门前残雪缀溪云杖藜独立梅梢月成就清寒到十分  

访铦朴翁不遇二首  

乱花飞絮趁长髯来访西湖竹里庵行尽白云三十里诗人又在白云南  

乗兴寻僧入翠微山中无限野蔷薇主人不见从谁赏折得繁枝自挿归  

聚景园口号二首  

浅碧池塘连路口淡黄杨栁防檐牙旧时嵗嵗春风里长见君王出看花  

竹影参差临断岸花隂寂厯浸清流游人难到阑干角尽日垂杨盖御舟  

恭跋思陵宸翰拓本卷后  

淡黄越纸打残碑尽是先皇御赐诗白发内人和泪读为曽亲见写诗时  

山行即事二首  

落尽桐花春已休过墙新竹箨初抽山行步步黄泥滑小立溪桥聴雨鸠  

卷地东风晚更狂樱桃吹子落泥墙谿云自为催诗黑忙煞条桑窈窕娘  

寄林征君  

老无闲事上双眉问着穷通尽不知两鹤忽飞因客到一牛方病得妻医案头防卷隂功録壁上诸家劝世诗见説今年翁八十鬓边才有数茎丝  

晓行  

跨马登长路闻鸡度逺关水光斜漾月云影倒埋山人迹霜桥外禽声烟树间自慙林下客清梦未曽还  

三峯废寺  

荒陵依约旧山门秋草离离故迹存双瀑有声传宿雨一龛无地住闲云蜗沿壊壁丹青古负残碑字画昏三叹废兴谁可问乱雅鸣噪自成羣  

下塘  

日出移船日又斜芦根时复见人家水乡占得秋多少岸岸红云是蓼花  

行淮  

老翁八十鬓如丝手缚黄芦作短篱劝客莫嗔无凳坐去年今日是流移  

兰亭  

老来浑不爱春游来到兰亭烂熳秋亭下水非当日曲山前竹似旧时修二三客子因懐古八百余年续胜流试与山灵论往事不知还肯防头不  

赠丁子植抚干  

幕府归来赴调时清声籍籍满京师真如白璧蔵奇石判得黄金博断碑覔宅先寻笼雀地买盆权作养鱼池客中髙致犹如此明日还山乐可知  

天章寺  

地胜秋清人欲仙倚阑时节月初圆不知寺在烟霞表但觉身临星斗边寳墨旧归天上去高名今向世间传登临莫作匆匆防去后重来又防年  

天衣寺  

万壑千岩非浪闻十峯双涧不须论袈裟旋化空王服宫观曽招帝子魂山向马头囬禹穴谿分燕尾入云门秋行既了登临愿草草题诗对緑尊  

毅斋郑秘书道山领客  

羣玉堂前春昼隂主人领客步清深上方图画无真赝东壁诗书有古今手转玉玑看测日指挥金井试为霖山翁不作蓬莱梦但愿时来洗此心  

元日  

长忆儿时二老傍元正嵗嵗有风光搀先礼数修人事着好衣裳侍酒觞囘首不堪追日月感情空叹换星霜尚期我老如亲老却看儿童作节忙  

重五日懐旧  

独守空庭日欲晡满斟浊酒不须沽白头兄弟三年别青眼交游一字无醉看葵榴懐旧事馋思樱笋梦吾庐向时痴絶今愁絶自读离骚些老夫  

赠鄱阳程克已  

见説鄱阳有老程与人懐抱亦分明一千里外未识靣二十年间长慕名因聴酒边谈旧事便从客里定交情他时我老君犹健海内相逢即弟兄  

初闻雷声  

二月寒犹在春云湿未开洒终夜雨发轫数声雷荠麦緑生脑棠梨红折腮西湖花事动从此日徘徊  

灵岩寺  

天柱峯髙逼太清灵岩端足擅高名人间有石皆奴仆天下无山可弟兄樵径云深多虎迹清溪风暖尽猿声客身元是山林种见此如何不动情  

秋夜  

小屏相对两眉攅长夜迢迢不肯残防向灯前窥坐卧人从梦里説悲欢故山无计行秋晚客路从谁守嵗寒独得浊醪相慰藉酒肠犹喜十分寛  

寄王仲彛仲彛留三衢乆不归省因以箴之  

别君三见雁南飞梦里相逢觉又非书去不知何日到人来先问防时归正堪灯火亲书卷莫遣尘埃染客衣二老倚门知已乆交情于此亦依依  

李将  

自小在行伍得官因用兵筹边头髪竪入阵骨毛轻战马惜如命寳刀都有名酒酣常骂坐嫌客话升平  

无锡县春日  

吴楚新岐路江湖旧散人放船来古县沽酒供闲身花卸一村雨鸟啼千树春野塘风卷地无复见芳尘  

常熟县破山寺  

古树沧浪外精蓝缥缈间木枯曽阅世龙老解分山鸟道秋迷迹禅房昼掩关诗成游子去流水自潺潺  

曹娥浦泊舟  

夜宿曹娥浦停舟是防更闻钟知寺近聴橹信潮生风向沙头起天从舵尾明梦囘无意绪两岸杜鹃声  

拜林和靖墓  

玉幽香骨老云根占断孤山水月村荐菊泉清涵竹影种梅地冷带苔痕生前已自全名节身后从谁问子孙惟是年年寒食日游人来与酹清樽  

多景楼  

一带青山欲尽头精蓝深处着危楼下无余地容车马上有重檐接斗牛鸦落野田长趂晚雁沈沙渚最宜秋江南好景从来少北望空多故国愁  

赏心亭  

江亭如倚钓鱼矶靣靣云櫩势欲飞西望汀洲振白鹭东连巷陌接乌衣六朝更代人何在千古兴亡事总非客子犹怜风景好倚栏长是欲忘归  

夜过马当山  

独载诗书趁野航自怜飘泊度时光残年准拟登牛首连夜匆忙过马当古庙荒寒江浸影断崖凄惨石凝霜壮懐未分甘衰老回首长淮恨更长  

送方岩先生  

忠言厯厯未曽行尽载图书出帝城余子但知才可忌先生当以去为荣门阑竹石关心乆部曲溪山照眼明长笑归欤莫惆怅浙江风定自潮平  

清明日  

南北山头多墓田清明祭扫各纷然纸灰飞作白蝴蝶泪血染成红杜鹃日落狐狸眠冢上夜归儿女拜灯前人生有酒须当醉一滴何曽到九泉  

感懐  

漂泊南州又过年恰如杜子客鄜川酒堪度日难为醉诗怕伤时未可传店舍无烟兵火后街坊有月试灯前荒凉古驿闻吹笛老泪纵横落枕边  

秋夜  

老去惊秋白髪添不禁凉吹逼疎帘楼髙幸自蛩声逺争奈梧桐又傍櫩  

下塘河  

河水新添三尺高河边芦苇有巢波流夜夜飘渔箔空防篮灯照树梢  

## 两宋名贤小集卷三百十五  

宋　陈　思　编  

元　陈世隆　补  

西麓诗藁  

陈允平字衡仲又字君衡号西麓鄞县人才高学博一时名公卿皆倾倒试上舎不遇放情山水往来吴淞淮泗间倚声之作推为特絶尝着石湖渔唱词元初以人才征至北都不受官放还  

秦鸾曲  

盈盈白玉钿袅袅黄金缕拍拍水晶匳皎皎珊瑚树帘前双燕飞门外桃花雨无处説相思羞对秦鸾舞  

登吴山  

登高一展眺宫树郁嵯峨楼阁春风满东南王气多青天行日月大地布山河桞色沙堤路时闻响玉珂  

明皇按乐图  

日日霓裳宴防楼三千歌粉侍宸旒乐声缥缈棃园夜仙梦迢遥桂殿秋翠袖半笼金约臂寳钗斜坠玉搔头不知舞到弓弯处一拍春风一拍愁  

鄂王墓  

鄂王墓在栖霞岭一片忠魂万古存镜里赤心悬日月剑边英气塞乾坤苍苔雨暗龙蛇壁老树烟凝虎豹旛独倚东风挥客泪不堪囘首望中原  

贺伯父大资休致  

不恋清时白玉珰便将身世寄沧浪三朝元老黄枢閤四海闲人緑野堂楚楚菁兰秋带雨萧萧寒菊晚宜霜拟成东甬耆英社賸乐壶天日月长  

送中上人游天台  

师作天台去长亭复短亭焚香参祖塔振锡动山灵石罅移菖歜松根斸茯苓何时白云下相与话青冥  

寄王尊师  

防云缭绕七香车洞里神仙炼紫霞华表鹤归春寂寂东风落尽碧桃花  

过田家  

村南啼布谷村北响缫车隔浦卖鱼市傍桥沽酒家野花朝日暖溪桞背风斜又过东邻去东邻采菊芽  

秋暮登太白  

飘飘短褐袍倚杖立金鼇桥束溪流急树增山势高白云连海峤黄叶满亭臯落日西风恶尘埃两鬓毛  

雪  

楼台万瓦玉鳞鳞遮尽人间富与贫可笑世间刚道冷不知片片是阳春  

观奕象棋  

阵势频分合机锋互应酬马飞闗塞月炮落汉天秋不问知心友翻成敌靣讐谁能劳胜负独立大江头  

香匳体  

小院薰风满闲庭白昼长蜻蜓杨桞岸鸂芰荷塘云合朱檐卸山高翠阁凉蔓滋青薜荔芽长紫良姜帘幙深深地阑干曲曲廊澹烟瑶草细流水碧桃香幡影重门静苔痕小篆荒螭盘丹鼎雪龙吸露台浆琴古翻新调笙沈静旧簧雨声犀角枕月色象牙牀掌上双鹦鹉屏间两凤凰石函藏寳剑金钥啓瑶箱扇雉团清影匳鸳试晓妆霞绡衣窄索云锦佩玎珰鬓拢金蝉矗钗横玉燕翔袂飘天水碧裙溅郁金黄太液箫初远蓬壶漏未央流星飞碧落零雨下银潢去去人千里迢迢天一方断肠春洛浦残梦夜潇湘  

江南謡  

桞絮飞时话别离梅花开后待郎归梅花开后无消息更待明年桞絮飞  

叹镜词  

忆妾初嫁时金屋藏窈窕忽见长安人鬻镜长安道明月掌上寒团团复皎皎千金买得归惜之如重寳匳开双凤飞带结青鸾袅当时照妾颜妾颜正年少如今照妾颜妾颜羞已老对镜频叹嗟掩镜徒懊恼不恨妾嫁迟惟恨妾生早此恨空绵绵天涯满芳草君不见长江逝水无逆流岁去年来多白头  

登招寳山  

宇宙初开辟何神立此山中流天柱石大地海门关浪恶蛟龙怒云深虎豹闲潮期与日月千古一循环  

秋夜游东墅  

云压高空雁阵低江城厯厯草离离楼台秋澹玊箫逺帘幙夜寒铜漏迟明月鹭鸶菱叶浦西风蟋蟀豆花篱一尊酒尽银河落犹有残钟出古祠  

侍谢立斋小酌湖楼  

风卷珠帘客佩淸杜防啼老送春声水浮亭舘花间出船载笙歌桞外行千里夕阳归梦逺六桥飞絮马蹄轻阑干倚遍暮天阔烟树一钩新月生  

题李丹壶壁  

闲乗海上槎来访谪仙家风逆磬声短日低旛影斜猿攀高树果蜂采半岩花谁在丹台上三更炼紫霞  

谒乌龙庙  

断碑犹记唐时事山气阴沈暗緑苔松木已逾千岁寿香烟知化几炉灰廊深无月鬼神过殿古有云风雨来曲曲九溪春水落子陵滩下复东囘  

即事  

重重帘幙燕翩翩尘锁朱楼十四弦榆火渐催寒食节海棠花畔缚秋千  

春词  

杨桞春风三月三画桥芳草碧纎纎一双燕子归来后十二红楼卷绣帘  

春游曲  

长安二月春风里千红陌上香尘起都人讙呼去踏青马如游龙车如水两两三三争买花青楼酒旗三百家长安酒贵人未醉岸头芳草日半斜谁家女子娇似玉约莫青春十五六郁金罗带苏合香琵琶自度相思曲相思曲声断续断续囘文不堪读回文断续有续时离肠寸断无续期  

春闺怨  

妾家住在湘江曲门枕湘江春水緑年年长是暮春时两岸垂杨啼布谷自君话别湘江头独上层楼弹箜篌蛾眉不埽逺山碧满堤芳草春正愁举头不见君但见湘江云江云散复聚妾心空如熏举头不见君但见湘江水江水去复囘妾颜为谁美湘江云湘江水云水悠悠何日已举头望君君未归门前杨桞空依依  

野人家  

绕江生杜若满地长辛夷剪草涂新壁褰藤缚旧篱瓦瓶春贮酒土灶夜蒸藜独步归来晚东臯雨一犂  

游阳明洞天  

万木阴沈锁石门烟霞深处近昆仑洞箫声接玉台磬寳盖影揺金殿旛湘浦有龙云气湿越山无鹤露华昏灵芝采尽归何处溪上白苹花正繁  

哭楼梅麓  

白玉楼成去作文祗从西棘挂朝冠生来病苦相如渴没后人知范叔寒野店春闲沽酒榼溪堂月冷钓鱼竿梅花麓上谁弹泪岁岁东风吹不干  

宫词  

三十六宫春漏长隔帘时送御楼香倚笼尽日教鹦鹉为我君前説断肠  

无题  

闲拈红叶欲题诗待得诗成又懒题心事不随流水去月明人在赤阑西  

题胡月山吟屋  

苏公堤上路日日课新吟流水行花影斜阳卧桞阴断桥春听乐矮屋夜鸣琴皎皎山门月如君一片心  

有所思  

忆昔美人初别时长亭两岸桞依依今日美人天之涯美人美人胡不归忆昔君别妾分破青鸾镜破镜如破心与妾表相忆相忆图久深忆昔妾别君剪断金凤钗断钗如断肠赠君表相思相思图久深一日一日复一日青镜鸾孤钗凤只未必君相思能如妾相忆寒衣剪就欲寄君长安门外无行人雁声半夜西风恶前一片梧桐落  

观猿  

挂石攀云日半斜乱山深处饱烟霞香林月满僧归去啼落春风几树花  

失鹤  

顶上新成九转丹衔花日日到诗坛夜深飞上云霄去华表月明风露寒  

宿大慈山晤真观  

终南道士学弹琴门外松萝锁翠阴濒海八龙朝出洞隔山羣鹿夜归林琪花过雨金风澹玉树笼烟璧月沈三十六坛钟鼔寂云璈声接步虚音  

寄翁賔旸  

厯厯长途谒鲁侯征尘宁复恋貂裘江城露冷霜初滑梅谷冰消水欲流夜月观书徐穉榻春风听月仲宣楼料君频作西湖梦曾忆孤山有旧游  

下第懐楼寿  

百尺丹梯拟共登共登天上最高层南山有雾空藏豹北海无云可化鹏勲业十年尘里镜诗书万卷雨前灯桃花开尽不归去又逐春风过武陵  

别何橘潭  

驻马赤防桥余寒着桞条舟车富阳路风雨浙江潮惜别津亭暮思归故国遥临行莫惆怅回日定花朝  

有感  

软红尘里度韶华杨桞桥边旧酒家燕子不归春渐老东风开尽刺桐花  

暮春  

桞外宫莺啭晚寒万花开尽正春残沈香亭北阑干曲独抱琵琶看牡丹  

终日  

终日懐人凭曲阑余阴未放客衣单只縁二月风光澹别作一般天气看梅粉有香销夜雨桞丝无力受春寒闲情漠漠难拘管自逐轻鸥下急滩  

过钓台作  

双台屹屹几春秋千古高风一钓钩越岭有云山北障桐江无浪水东流雪深黄叶埋寒虎烟暖青莎卧白鸥汉业已随宫树老月明常到客星楼  

春闺  

寂寞棃花院落闲逺山愁入两眉弯黄金络索珊瑚坠独立春风教白鹇  

倚楼  

金虬熏尽鹧鸪斑独上层楼倚画阑满院棃花香寂寞隔帘风雨正春寒  

严陵郡舎  

花飞不上班水落白云湾帘卷千重树开四面山鼓声鱼市近旗影讼庭闲满目皆吟思残阳缥缈间  

西兴  

西兴潮半落渔浦日初昏岳靣云收脚沙头浪积痕楼钟鸣野寺船鼓入江村囘首长安路归心几断魂  

曹娥庙  

汉碣嵯峨几百秋曲坟遗庙越山头潮声侵帐凤屏冷云气绕台鸾镜愁孝节棱棱双桧立哀魂渺渺一江流椒觞载奠灵风起知我懐亲送逺舟  

梁湖道上  

东风酒斾斜浦口第三家谷鸟鸣春树沙鸥起暮沙故乡山渐近曲岸桞初芽客路归心切孤帆带暮霞  

闺情  

闲拈花片贴纱绣幙斜飞燕子双细数归期相次近倚楼日日望春江  

梅梁堰  

庙近云涛观山遥翠欲重祗因溪上木便是洞中龙堰折潮归海楼迎浪答钟断碑荒藓合终古载灵踪  

虎邱即事  

西风剑佩轻独立妙高亭山吐岩头月江涵水面星石奔苍虎势树结老龙形何处吹箫客扁舟过洞庭  

青龙渡头  

天阔雁飞飞松江鲈正肥桞风欺客帽松露湿僧衣塔影随潮没钟声隔岸微不堪囘首处何日可东归  

仲冬南楼野望  

绣幙香温生暮寒澹烟漠漠水漫漫吟残庾岭梅千树梦绕湘江竹万竿风卷乱鸦栖古塔雪迷孤雁落前滩一声玉笛人何所更上南楼独倚防  

夜泊  

停舟野渡头客路恨悠悠叶落风千树钟残月半楼芦花双过雁莎草独眠鸥山鬼烧青火飞来照髑髅  

棃花  

流莺偷入未央宫望断昭阳信不通寂寞雨声寒食夜一枝香泪泣东风  

赋林景参梅屿  

结庐分得雁山云屿上梅花是四邻水月一天芗世界冰霜千古玉精神短檠夜雨西梦长铗秋风北塞尘我亦烟波纶钓侣与君同作岁寒人  

懐潘鄮屋  

洛阳才解佩过眼忽秋分四海一明月千山共白云雁烟迷晓树虫露湿香芹满纸相思字临风欲寄君  

吴江道上  

夜半扁舟出洞庭客帆初挂早潮平社风才起海鹰至岚露未收江鹊鸣吴岫乱云擎古塔楚臯寒叶拥荒城垂虹桥外天连水无限别离生杜蘅  

登西楼懐汤损之  

杨桞飘飘春思长緑桥流水绕宫墙碧云望断空囘首一半防干无夕阳  

吴山雪霁  

九天宫阙春风满陆地楼台夜月寒铁笛一声吹雁落片云不到玉阑干  

后土庙  

尘拥妆台翡翠翘琼花开尽玉魂销昆仑山上天风落二十四桥吹洞箫  

湖上  

流水断桥边笙歌拥画船日酣花半醉春困桞三眠策杖登云洞观鱼上玉泉凤城归去晚山锁万重烟  

西湖暮春  

云山叠叠树重重浙水迢遥客梦中啼鴂数声春去日落花满地夜来风松闗鹤立吟坛静竹院僧眠丈室空明日马蹄何处所夕阳芳草画桥东  

山房  

轩四靣开风送海云来一阵催花雨数声惊蛰雷蜗蹊明石凳蚁阵绕山台此际衣偏湿熏笼着麝煤  

马塍道上  

闲拖痩竹笻独步马塍东鸟影青山外春愁碧树中麦潮风化蝶樱熟雨生虫莫过溪头去溪头多落红  

游仙曲  

中秋月正明夜半飞紫琼拂袖天上去揽衣朝太清缥缈黄金阙迢遥白玉京离离百寳幢袅袅九华旌箫韶起碧落散花飘羣英翺翔鸾鹤舞清彻云璈声凌凌九霄寒风露薄青冥弱水三万里仙路渺蓬瀛不赴瑶池宴相约董双成吹笙骑凤皇飞上芙蓉城  

戍妇  

梧桐叶落雁归时见説沙场未解围夜夜灯前做针线倩谁边上寄寒衣  

秋过姚江钓矶  

莎草离离碧树闲祗疑曾是子陵滩槿花篱落虫声碎芦叶汀洲雁阵寒江上浪平潮正熟渡头人去月初残夜深不管蛟龙睡独对西风把钓竿  

己酉秋留鹤江有感  

賔鸿几过淀山湖夜夜西风转辘轳苜蓿草衰江舘静枇杷叶老石泉枯曲终明月闲歌扇病去寒灰满药炉客梦不堪千里远故园篱菊正荒芜  

经冯将军墓  

同山半白云此地葬将军香火空遗像朝廷纪旧勲铁衣悬古塔金镇荒坟一涧清泠水年年生紫芹  

江村  

草舎蔬畦绕柴门竹迳通断云遮落日细雨湿斜风野艾抽花碧山茄带叶红烟深南浦逺难认楚江枫  

江舘野望  

江边雁过秋江上暮云愁岭曲山廻转潮囘水逆流乱莎行石蟹残荻卧沙鸥黯澹三更月何人独倚楼  

暮秋游虎邱  

寂寞虚廊暗草莱天风缭绕寳华台江空露冷蛟龙伏殿古云深鹳鹊来山馆老松褰緑蔓石坛芳桂落苍苔寒钟敲断枫桥月半夜禅僧入定囘  

小楼  

寒空漠漠起愁云玉笛吹残正断魂寂寞小楼帘半卷雁烟蛩雨又黄昏  

侍赵别驾宴寿乐堂  

别驾移尊宴草堂四轩帘幙卷斜阳芰荷香满鸳鸯宿杨桞阴浓翡翠藏风过水亭秋尚热月侵山阁夜偏凉更防酒尽不知去坐看晓星飞玉潢  

留鹤江有感  

抱玉归来泪满襟世间无计覔知音此生虽有噬脐悔到死终无尝胆心伏枥马思云路远避钩鱼隐石潭深故人若问淞江客自采芙蓉学楚吟  

送吴松溪过淮  

铁砚毛锥未防功又携琴剑过临卭荆山有玊鸣朝凤沧海无珠走夜龙浦口月来僧舘榻渡头霜落客船钟自君别后知音少空忆雁山溪上松  

送赵知县归天台  

自是中朝柱石材西风尘土暗蒿莱河阳县里花初放彭泽门前桞未栽凖拟鸣珂来凤沼徘徊抱玉下乌台明朝琴鹤归何处三迳故园多緑苔  

姑苏舘  

楚岫高低接太行吴江渺漠下沧浪秋城霜满苇花白夜舘月寒莎草黄芳苑鹿台初解佩故宫鸾阁尚鸣珰五湖一叶扁舟去十二西楼几夕阳  

云间洞天  

门掩青松间緑槐一畨图画自天开朝霞炼药黄金井夜月吹笙白玉台树老有枝皆薜荔地闲无处不莓苔数声野鹤惊残梦疑是神仙入洞来  

采桑行  

妾本秦罗敷家住曲江曲门前杨桞青春风啼布谷树头桑初芽家家蚕始浴相呼出采桑采桑如采玊屈曲廻高枝攀条剪柔緑朝晴采桑南暮雨采桑北采得桑归迟小姑怨相促陌上绮罗人问妾眉何蹙妾恨妾自知问妾何所欲消磨三十春渐喜蚕上簇七日收得茧百斤十日缫成丝两束一丝一线工织成罗与縠百人共辛勤一人衣不足举头忽见桑叶黄低头垂泪羞布  

对烛  

忽忆巴山夜西风雨寒自怜清影独谁识寸心丹草长花犹在香销泪不干海棠贪睡去惆怅五更残  

春晓  

晓风猎猎卷芭蕉帘幙深深燕子巢十二画阑都倚遍一双蝴蝶上花梢  

侍赵开府夜防  

賸陪华佩醉蟠桃杨桞飘飘拂午桥夜月楼台行锦障春风帘幙拂红绡歌传杏苑黄金缕乐奏棃园紫玉箫银漏滴残珠履散踏花归去路迢遥  

雷峰少憇  

倚塔看明月寒光度玉绳曲隄藏小艇疎桞见孤灯水竹映苔石岩花縁涧藤香云吹散后猿鹤伴高僧  

钱塘旅舎  

云山千万叠身事恨悠悠客鬓秋风急乡心夜雨愁蛩鸣邻寺壁雁过隔湖楼目送千帆逺长江空自流  

避暑  

避暑入林扃同僧坐竹亭鸟飞晴地影龙挂雨天形扫叶铺椰簟临流注石瓶更无尘迹到日落梦初醒  

山中吟  

平生独爱山日日频跻攀自得山中趣结庐万山间山西茂林麓中有盘旋谷飘飘双凤凰飞立山上玉日出华山阳月出庐山冈巫山云漠漠雁山烟苍苍东望泰岳松西望苍梧竹知心侣樵渔忘情友麋鹿山深春亦寒野鸟声绵蛮山花随处发香风吹幽兰夏日飞火云枕簟访深僻坐此松竹林冰泉漱寒石西风凉萧萧雁过秋空高时有岩桂发落叶飞长臯三冬气凛冽独立千崖雪横斜溪上梅影落溪桥月身在此山中闲情薄太空行歌白云里白云连崆峒朝餐山上霞暮采山下药安得山中人共跨山头鹤  

## 两宋名贤小集卷三百十六  

宋　陈　思　编  

元　陈世隆　补  

雪篷藁  

姚镛字希声一字敬庵号雪篷剡溪人嘉定间举进士为吉州判官以平寇论功不数年擢守章贡后因迕帅臣重贬衡阳自裒诗文题曰雪篷藁端平乙未自为序  

春日书懐  

柔风散原野百草揺春心丛薄曜阳彩嘤鸣调好音节物一以变万感集素襟发不常居华景无停阴胡为苦贫贱征尘翳瑶簮萱叶覆堂阶荆花感晴林明当理星驾归息清溪浔  

杂诗  

北风日以劲古道无人行阳坡树已黄阴崖草犹青四时相代谢谁为此枯荣揽衣坐幽磴下有流泉声听之不成调挹之有余清悠悠京洛尘汚人头上缨  

春舘  

山舘四无邻东风伴幽寂瓶花羞晚红庭草衒春碧猿扳松树枝鹤踏苍苔色麾之不肯去听读麻衣易  

见赵章泉  

秉芳独向章泉老四海儿童以字传特诏难更高士服好诗多入贾人船行窝冷落熈宁后放鹤风流景祐前一代典型能几见愿从几杖阅耆年  

见袁防斋  

书説曾传到剡中不图今见古人风间生伊洛二三子安得龚黄十数公仁性未尝离日用道心元自与人同絜斋衣钵慈湖学愿发精微一启防  

懐云泉頥山老  

枯吟世虑轻求道不求名病起春风过闲居野草生游山寻旧屐煮药试新铛别久空相忆疎钟隔水鸣  

寄径山敬溪翁  

心远人间世灯传国一禅静中无剧暑诗外总闲年挂锡云生树烹茶月落泉几时归去得再约剡溪船  

拜先君墓  

次第瞻山看水流夜台中閟忆三秋新松成行如人长老鹤无言似我愁僧奉晨昏惟茗供儿悲霜露只苹羞结庐终岁闗心事怊怅钟声出暝楼  

送晔冲晦归天竺  

西湖山下多奇石师去今游乳窦峰遥想石台登讲罢野猿归洞鹤归松  

寓霅川  

王戴溪头小隐仙渔翁引上霅溪船几囘倦钓思归去又为苹花住一年  

春夜曲  

金鱼鏁合兰缸小酒不支愁寻睡早棃花欲坠风更寒燕子不归春自老流苏护帐香云结三十六簧清吹咽缄书欲寄湘水深城乌啼落花西月  

夜发渔浦  

为亲从薄宦不复计修程断浦迎潮别孤帆带月行秋来江桞变夜久水烟生前路犹淹泊凄其赋远行  

桐庐道中  

两岸山如簇中流锁翠微风颿逆水上江鹤背人飞野庙青枫树人家白板扉严陵台下过不敢浣尘衣  

头陀庵  

衣缁髪可梳云外卓庵居佛换新花供幡拈古碣书删松容径竹种茗间园蔬为应诸方供山房尽日虚  

出山  

云阴漠漠雨潇潇坐兀归舆野兴遥石涧水流苔路滑竹篱秋去菊花焦谁将束緼求山火自立寒溪问板桥官事奔奔何日了倚松临水羡渔樵  

题画壁  

两山灌木带晴鸦泯泯春流漾浦沙隔岸小舟呼不应碧桃花外是谁家  

寄范中洲  

高隐就诗名中洲雅趣成几前修竹净屋上落泉鸣柘圃春风织山田野火耕满山薇蕨老客至足蔬萌  

野庙  

未知何王庙岁月日已非熏炉松柏煤画壁苔藓衣门空牧防戯树老山魈依田家社酒香纸窖生光辉  

懐范正夫  

愁霖滴禾黍秋暮滞云庄但虑输井税不忧无积仓竹鸡啼野堑饥鼠走山房不饮论文酒思君觉夜长  

宿护国寺观晦翁先生题名  

满树防花满径松解鞍才是暝楼钟上方月白山云静看见东南一两峯  

看了题名看防文自怜不及晦翁门野僧惜打残碑卖时共山猿洗墨痕  

寄冲晦  

欲答前春信西飞雁不逢应随丹灶鹤同看白云松花雨繙经石山鸣出定钟何时寻旧住却説武夷峰  

访中洲  

踏雨来敲桞下门荷香清透紫绡裙相逢未暇论奇字先向水边看白云  

赁宅  

及春游帝里赁宅似吾家雨溜生新草风牀受落花病多添老懒虑淡远纷华时与幽人遇烧香煮茗芽  

悼复石壁  

一死虽如蜕杀身真可哀僧危能仗义诗好更多才鹤怨兰亭月云消石壁苔旧时同社友寂寞载书来  

送僧  

去结茅堂霅水边晓行持鉢落花天得松未用栽松本先买溪南旧石田  

王别驾访天竺頥曅二师  

寳香熏彻碧莲台别驾寻僧日暮回听雨斋前惊树长浴云池上看花开青山久不逢坡老元鹤亲曾识辨才二老风流如昨日百年诗石未苍苔  

庐陵赠异孤峰  

几度云间望鹤飞相逢犹喜及秋期明朝采药青原洞好掬寒泉供祖师  

寄刘敏政  

一生贫乐鬓成丝前辈风流及见之道外无营偏爱画静中有趣只吟诗云生茅屋湖山近秋满荒园橘柚垂见説地幽人罕到自同妻子种江蓠  

自青原囘访敏政几不相遇  

晓汲山泉洗砚回要看奇石立苍苔骑驴应为寻诗出放鹤还知有客来一井清寒宜茗饮千林黄落独梅开他时老圃如能学只乞山中橘本栽  

寄赵东野时以师檄抚定贑叛  

东野山人有晋风归来三径自栽松锦囊句好闲中趣铅鼎丹成静处功无事杖藜随野鹤有时隐几看晴峯长江近日风波恶莫向深渊下钓筒  

清晨闲上郁孤台鼓咽谯楼角更哀病叶满山难独埽狂花一树为谁开泉枯石井狮空吼雨暗荒池凤不来欲向江东问仙老海风吹浪驾舟回  

送贑士谒前贑侯杨东山  

凝香句满空同石静向东山卧白云夫子自能明易学众人谁解识文空江短棹浮诗卷别岸飞花扑练裙到得带围春已过煮茶应共竹间分  

题东山赠何青霞诗后  

青霞道士来相见手阅东山诗一卷句里明知山水心笔端照见烟霞面昨宵梦上寥阳殿仙官敕作青霞传传成不及卷中诗罚读灵歌三百遍  

午兴  

心闲日日理黄庭四体和柔胜药灵独步小轩无一事老槐阴里鹤梳翎  

## 两宋名贤小集卷三百十七  

宋　陈　思　编  

元　陈世隆　补  

静佳龙寻稿  

朱继芳字季实号静佳建安人登进士授龙寻令龙寻旧有顔长官仁郁祠长官五代时能抚循其民使不见兵革尝作诗以道民疾苦其题有十毎题系以十诗共百篇继芳晋谒祠下依韵和之题曰静佳龙寻稿后调桃源令又调宜州教授不赴有诗云瘴海南边路浅深客愁不待岭猿吟无人唤得涪翁起分我桄榔橄榄阴同时倡和为钱唐陈起汶阳周伯弜建安张至龙俱有声江湖间者又自裒所作一卷题曰静佳乙稿  

和顔长官百咏【并引】  

龙防邑东有颜长官仁郁祠长官五代时能抚循其民使不见兵革龙寻志所刻诗百篇皆道民疾苦皇皇不给之状余生三百年后奉天子字兹邑晋谒祠下因次韵以寄甘棠之思且使来者知我爱桐乡之意云  

农桑  

裹饭驱儿候暖耕塍泥滑滑不堪行如何説得农家苦雨笠风蓑过一生  

妇馌耕夫日尚长碓声呜咽宿舂粮寻思一饭何时饱秧种青青麦未黄  

淡黄竹纸説蠲逋白纸仍科不稼租努力经营犹恨晚官司那问有钱无  

编茅为屋荻为帘老小团圞苦乐兼乐岁输丁犹未了饥年家口更堪添  

头白村翁尚把锄瓶中那复斗升储午飡减与饥乌食却愧家人问有余  

四月官场入纳时乡耆旁午上门追请看贫妇通宵织身上曾无挂一丝  

肠随丝断手生胝羡杀星边织女机借问输官零落否儿郎寒冷且无衣  

农父眉头百念攒雨愁烂死旱愁干龙神社鬼烧香遍不到秋成睡得安  

客户耕田主户收螟蝗水旱百般忧及秋幸有黄云割债主相煎得自由  

带得鸡豚趁晓墟荒村牢落数家居一家幸是田园主留与儿孙写契书  

朱门  

红雨声干未作泥绣成十里緑杨堤金杯缓劝玲珑唱玉勒催归騕防嘶  

晋代豪华不数家万钱下筯未为奢客来只是家常饭豆粥萍虀费咄嗟  

曲池毕竟有平时冷手看他炙手儿十数年间三易主焉知来者复为谁  

客履三千此托身晚杯狐白暖生春狂来且置兴亡事金坞铜陵不解贫  

天近偏承雨露荣深深庭院锁清明桞丝风送秋千影墙外行人空复情  

朱门往事若为懐积雨苔痕緑上阶几处败甎吟蟋蟀主人曾此溜金钗  

百斛明珠采在仓沈香火底捻银簧人生行乐那须许多少边兵未有粮  

泥金折损舞衣罗蹙破遥山皓齿歌此曲人间听不得莫愁人自有愁多  

中寿知无满百身暖歌冷舞及青春黄金不买长生药白髪偏惊快活人  

长楸走马却归来雉挟春骄未应媒不信杏梁双燕语日长帘幕有风开  

客路  

一曲长歌行路难昏鸦归尽倚防干不知楚水巴山地更有高楼鸟外看  

哀猿啼断暮云深摸索牀头未尽金莫道他乡千万里去家三日几般心  

儿女伤悲士不为健行童仆远相依春风日日生芳草未必啼鹃怨不归  

侠客千金不称求途穷相顾问因由临分脱赠青萍剑莫荡人间琐碎雠  

客里情懐更晚秋鴈烟蛬语五更头从前谙尽江湖味不省神州作麽愁  

身如海燕傍谁门别泪双垂不见亲惟有一条卭竹杖相随万里共艰辛  

是处人家捣练忙天寒日短路偏长蛬声四壁无时歇不遣羁人梦到乡  

送穷不去奈穷何山有荆榛水有波万物得时人自老梁鸿头白五噫歌  

屈指秋风与鴈期阳闗西去到何时侧身一望肠堪断天似穹庐碧四垂  

高鸟翩翩去未穷行人扰扰复西东何须华表千年鹤城郭重来便不同  

边庭  

年年塞草欲秋时左右红旗説战机介胄麄官应有语而今宰相爱吟诗  

角声吹裂肺肝愁説与将军莫逗遛男子生当侯万里死判马革海西头  

一剑沙场独苦辛天阴杀气作黄尘沈思鸟尽弓无用肘后累累却顾身  

探使归来半信疑帐前相语怕人知沈香雾里娇弦暖莫遣边愁到两眉  

征夫战骨洒桑干帐下苍头自转官一骑红尘天外落筹功更説几多般  

公主琵琶胡地秋将军刁斗汉闗愁相逢老病无依卒未説沙场泪已流  

苍苔白骨满黄沙马汗成冰带雪花夜夜鞘中长铗吼教人不得梦还家  

有客新从塞上囘解包收得战场灰营家未敢分明哭请看刀痕始欲哀  

敌退边方得暂宁枣儿红近莫休兵汉家错信和亲议不见雏儿与父争  

北风吹骨正酸辛白靣书生四角巾战士总成亡命鬼将军才是有功人  

城市  

村翁生长在柴门身有丁男犊有孙为了官租才出市归家夸説与乡村  

雀罗门巷昔趋荣味似饧甜忽变辛説与侯门休谢客朝朝暮暮看人情  

王孙公子少年游醉里摴蒱信采投指防某庄还博直明朝酒醒到家求  

山人只合住山中入得城来调不同满靣红尘无处避手携白羽障西风  

紫陌防春日日过杨花无主奈春何倾城压酒娇无力醉里相扶踏踏歌  

相班士女狭邪间总把喧啾卖却闲人寿几何春不再典衣沽酒强追攀  

春风日日桞年年到老那知稼穑难若见田家秋作苦教人一饭不遑安  

芜城懐古最愁人刼火烧残得此身舞榭歌台何足道秦宫汉苑尚流尘  

百人聚处小喧阗析到秋毫似计然见説天公还掠剰鹄形懐寳度饥年  

身游城市髪将华眼见人情似槿花惟有梁间双燕子不嫌贫巷主人家  

贫女  

春风有分到儿家也挿花枝表岁华但得作嫔君子室随宜妆遣不须奢  

洗尽铅华净洁贫嫁衣莫説为他人絶怜父母穷相守不为金多贱却身  

枯木无枝可作花门前度尽七香车四邻日日笙歌里背立东风有几家  

他家百两送于归成匹鸳鸯作锦机独守空闺愁不寐一灯明灭补寒衣  

灯下穿针影伴身懒将心事诉诸亲阿婆许嫁无消息芍药花开又一春  

卓家人富颇轻财犊鼻堪依不用媒只是侬家贫亦好枯桐那得凤凰来  

少年荡子有黄金投赠明珰结两心不得良媒终不肯一春风雨洞房深  

伯鸾不作怅谁从凤尾香衾翠幔重静对菱花匀泪粉不知膏沐若为容  

问天乞巧看铜仪再拜双星恨不随尘世未知天上事隔河相望一年期  

纎手清闲理瑟工高楼半在碧云中行人岂是知音者小立花阴待曲终  

负薪  

三千门馆蹑珠賔半百还家衣锦身却是吏民私告语十年前是卖薪人  

薪樗塞破野人居此是糇粮卒岁储客里黄金燃桂尽厨无烟火欲何如  

烂柯人去隔存亡一局棋终怆故乡想得山中絶烟火松花松子当干粮  

破帽笼头髪半华樵歌一曲胜长嗟鸡鸣裹饭登高去日暮天寒未到家  

有薪可卖未须悲满百青铜况有奇十指束枯从秃尽不堪棘刺罥人衣  

天寒气入鼻中辛竹担弯弯却恋身卖得钱来回首望蜡烟起处属何人  

腰镰上到白云边惆怅长松不尽年近市山山皆有主远山高削步难前  

蒸棃炊黍付荆妻指防青山涧水西忽听丁丁云外斧一声山鸟背人啼  

扪萝縁壁到山头俯羡鸿飞尽自由风雨萧萧黄叶滑未行十步两三休  

黄昏樵采早回归同伴相邀未有期抱子老妻门口望南山有虎悔何追  

空门  

闭口铜鱼勿复论数间老屋枕云根晓钟三板出山去分付狝猴为守门  

锡杖凌空去复还片云缥缈伴身闲春风错种醍醐草引得牛来食雪山  

人居天地一樊笼抚掌山家四壁空不道今年空得尽且无雀鼠到山中  

四祖门庭寂寞秋牛头只是旧牛头如何一旦风光别花落花开百鸟愁  

四卷楞伽几上安而今老去懒能看庭前桂树花开未分别西风信鼻端  

黄金阑护紫袈裟禁苑恩深赐予奢林下衲僧那有此多年枯木对春华  

结草为庐万仞头人间蚁穴自王侯客来借问穷通理不意僧中有许由  

白莲有社一经过会意由来不在多满目庐山青未了闻钟归去意云何  

我本三生兠率天为差一念又尘縁早知密意无多子不着旁行贝叶边  

灯灯相续古犹今怪底门前立雪深衣不得传闗臂事汝师轻发老婆心  

山居  

春到寒荄总向荣药苗旋种亦初成山翁自幸无人识可要山中宰相名  

空山薇蕨供清斋世事悠悠不挂懐梅溽得风醒午枕竹阴转日上南阶  

白云缥缈野人家生事年来渐有涯不与世人争岁月却将椿菌勘南华  

宿雨初干一杖藜欲呼渔艇访前溪碧桃花落无寻处惆怅人间日又西  

半屋云霞与鹿分两株古木正当门野花自落东流水坐对青山酒一尊  

好山当户四无邻似是秦时采药人千百年间天地里不多不少一闲身  

宿世仙家十二楼误婴时网未深愁浮邱辈行如相覔骑却紫云归去休  

种药千畦手自锄年来渐喜识人疏等闲旋防黄金卖莫讶家无儋石储  

矮欹枕看朝荣老觉逢迎礼数生来往颇知麋鹿性寒暄不会俗人情  

拥树溪云迷近逺低檐山果乱红靑莫言身外都无事早晚焚香看道经  

渔父  

不踏长安十二门鸬鷀飞处数家村停桡试向滩头问莫是严光末世孙  

一曲清漪濯晚霞钓竿斜挿白鸥沙傍人借问居何处四海五湖都是家  

秋风淅淅猎菰蒲如此江山其可孤天与玻瓈三万顷更添一半夕阳铺  

长作丝纶短短牵一池汉水尽南天谁知有客量江面不是渔郎两板船  

推起篷抱月眠三三两两桞边船不须听説文王事孤负渔竿八十年  

传呼扶柁晚风前一阵惊鸿没远烟不是吾侬栖泊处却囘别港避官船  

五湖烟里我知鱼属玉舂锄一处居欲到垂虹风作恶几株官桞向人疎  

秋声只在树中间极浦斜阳更有山卷却纶呼酒盏鸥边聊得此身闲  

舟系蓬莱浅水旁鼇头缩尽海生桑百川日夜滔滔去借问人间有底忙  

璧月沧波上下天秋风揺落四无边玉龙尽唤眠鸥起两岸芦花不见船  

## 两宋名贤小集卷三百十八  

宋　陈　思　编  

元　陈世隆　补  

静佳乙稿  

庚戌寿意一先生  

江涵秋水碧潭潭饮马单于不敢南宥密老臣功第一缉熙天子岁登三身扶紫极星辰在手拆黄封雨露甘见説年来淮尾涨汉庭可要百曹参  

反招隐  

木末径微微谁敲白板扉缓行松叶滑小摘药苗稀山色自今古尘寰多是非昂昂千岁鹤便肯傍人飞  

太极图  

动静无端画一圈分明劈破又浑全日光漏得先天意钻入书个个圆  

观化  

看见青虫作蝶时不知蝶是此身非牀头为有南华卷午枕酣来忽梦飞  

蛬  

一蛬何唧唧吟落儿童心只在竹篱外篝灯无处寻  

春晚有感  

坐对吴山酒闲同越客吟月明人渡浅花暗鸟啼深往事空流水还丹未化金不堪春又晚惆怅百年心  

送僧苹洲游醉李  

师今游醉李自刺钓船篙地説三吴胜人夸二陆豪草黄工女绩波白课丁熬近海寒应早霜毛怯剃刀  

有叹  

与老本无期相寻天一涯履承双足茧帽裹半头丝路近行犹歇乡遥梦岂知酒酣增意气忽忆少年时  

子规  

自身归未得却劝别人归思妇心中事征夫泪满衣蜀天知近远江树间稠稀幸自安双翼谁教不奋飞  

老将  

不把雕刀卖曾随夜斫营老年犹善饭壮日想能兵上马身仍健看鸿眼更明战多人不信枉指箭瘢呈  

登眺  

破帽任风吹天知髪已丝大江留禹迹老树见秦时北际山如砺南溟水似池夜凉无梦到久矣叹吾衰  

棃山庙  

无处着诗名棃山万古青人间留此像天上作何星祝史祠神醉骚人谒梦醒当时青紫楦曾有许精灵  

惜花  

留春春不住春去落花随枉自收残片何堪缀旧枝轮蹄前日约蜂蝶一年期代谢由来事谁能作许悲  

桃源官罢芸居以唐诗拙作赠别  

自作还相送唐诗结伴来归装携此重笑口为君开莲上巢难稳桃边艇却囘空余吟卷在沙鸟莫惊猜  

元日  

堂上聚周亲相看又一春吾年方觉老童子俨成人婪尾屠苏酒从头郁垒神何须千岁上即此是新陈  

昭庆寺  

幽寻得胜趣城市几人能古桞深中磬长廊尽处灯画龙听説法塑佛看斋僧别寺经行遍兹游昔未曾  

苕溪  

维舟古祠下野饭就鱼羮坐听篙人説行逢牵路平居民难问姓溪鸭自呼名天目无由到防洄更几程  

雪中僧虚舟来  

雪中闻犬吠清卧起来迟开户千山白逢僧一个缁言从风絮里忆得雨花时寒舎无秪待煎茶且説诗  

湖荡  

双桡入天影野葑緑全交鱼唼垂丝桞鸥眠折叶茭行人防岸曲落日挂林梢归去严城隔僧门尚可敲  

六和塔  

三百有余年潮头不敢颠孤尖标白浪层级上青天铃隔山僧呗灯通海客船老来登眺眼不道步难前  

题邱方仲月林  

阿姊种婆娑秋风奈若何人间千树少天上一枝多安得仙槎客携将玉斧柯和根都斫却还我旧山河  

赠日者  

乌兔走双丸谁将手控抟短长三万日好丑百千般数远谈何易天高问却难送君寻富贵我命不中看  

旅舘  

仆行方请息旅舘复相招小市三家聚前村五里遥茅柴侵熟饮松叶带生烧犹有斜阳在行吟忽断桥  

严衢道中  

草白三丫路苔青五里牌长年车马客几两利名鞋斗籴随时贵方言到处乖近山樵有主童稚拾松钗  

舟到梅雨暴涨  

夜月离于毕篙师可奈何帆穿风减半江阔雨添多侧岸无牵路中流有旋涡平生柂楼底得在桞梢过  

对酒  

莫信樵人説秦时有树存青天浮渤海白日走昆仑为有愁千斛时须酒一尊提壶亦相劝花下緑阴繁  

客路  

闺阁空相忆那知客路艰背人前去鸟迎靣逺来山夜泊孤灯悄晨装片月弯猿声不知处杳杳白云间  

送人之武昌  

秋风吹落叶君作武昌游只道从军乐那知别路愁寒暄楚岫色日夜汉江流大阃多珠履无为弹蒯缑  

旧游  

两峯多少寺分日去遨游山翠横天目湖光浴佛头花朝骑马醉月夜傍船讴一被微官缚重来不自由  

挽芸居  

不得来书久那知是古人近吟丞相喜往事谏官嗔身死留名在堂空着影新平生闻笛感为此一沾巾  

溪寺  

背人沙鸟一行斜唤客桐鱼几叠挝误向山中参白足不知头上着乌纱煮茶烟暖浮新竹洗鉢泉香带落花过夏功劳眠与食谁能展卷看楞伽  

暮春  

姚黄魏紫恼人看罗韤成尘俯仰间蜀魄声干花有血湘灵泪尽竹无斑年光冉冉趋双鬓暮雨霏霏失四山老里情懐天地窄莫教一日酒杯闲  

少年游  

紫陌寻芳爱马迟一春能得几晴时海棠露重衣全透杨桞风微帽半欹大白引浮银凿落小红吹彻玉参差人生行乐须年少莫等星星满镜丝  

次韵桥亭禊事  

圮上还成集禊亭杉松自古草仍新彩虹卧饮流杯水白鹭飞迎入座賔俛仰已成今昔事东西更看往来人聚蚊金谷皆安在若见吾徒合主臣  

次庸斋先生韵赠黄隆中  

醒眼隆中阅逝川茅茨为屋竹为椽吟成梁父时当隐炊熟邯郸客正眠汉土一抔无处覔白坟三尺有人怜君归欲作千年计只合躬耕一寸田  

听白云寺清师琴  

古寺沈沈昼日长泠然清响发僧房昭君别去颜如玉苏武归来髪已霜山水无端言尔志炭冰何事置吾肠老来却爱虚檐外雨滴梧桐一味凉  

送李敬则之升扬  

江北江南一叶舟凭将往事问东流锦帆月冷琼花夜绮阁风高玉树秋杜牧三生开笑口刘郎五絶掉吟头淮山眼见诗人惯高筑诗坛汗漫游  

次韵池上暮雨  

湿遍防干欲倚休手中团扇渐知秋细声合作檐间溜大防漂成水面沤小小竹醒倦鹤疎疎荷屋冷栖鸥渔翁蓑笠随身在立到黄昏钓未收  

书夏日  

南风伊轧语扉团扇无功白日迟长恨老来方学易自从春去不吟诗虫丝有力萦琴索蛀粉无声防墨池偶出门前行数步石榴花过已多时  

赠西蜀冯道士  

峨眉山月照清溪中有方瞳一羽衣拄杖经行天下半丹砂乞与世人稀千年城郭空归鹤万里山河自落晖安得与君游汗漫乗槎一问女星机  

次韵李黄州江淮伟观  

槛前卷箔见晴峰夏口武昌西复东三国六朝襟带地孤城四水鼓鼙中女墙夜送淮山月老树秋生梦泽风君作此堂心万里应怜世上少英雄  

示医卜逢松崖  

我生八月十五夜清浅斜河浸月华顾兔捣残千岁药牵牛引动半天槎自抛蓬海传方处曾过成都卖卜家今日相逢圆昨梦一杯松下醉流霞  

陈令君增诚斋三三径为十二径次韵  

四家三径各风流今古悠悠貉一邱拍瓮新篘浮腊腻绕堤老桞弄春柔日边黄纸催人去霞外青山听鹤留若问西畴蓑笠事合还陶令一孤舟  

次韵野水花朝之集  

睡起名园百舌娇一年春事托今朝秋千庭院红三径舴艋池塘緑半腰苔色染青吟屐蜡花风吹暖敝裘貂主人自欠西湖债管领风光是客邀  

和秋房题半湖楼二首  

天目飞来第几峰岑前着屋贮虚空湿云低亚钩防角缺月斜窥户牖中一水东西添桞岸两山南北欠樵风住家欲作千年计顷刻阴晴便不同  

四明仙客此楼居毕竟西湖压鉴湖曾谓家童欺贺老不如沙鹤认林逋蒲根钓水知深浅桞外行人乍有无此景天公厌多取只分一半与吾徒  

栽松道者像  

手便笻杖冷脚厌芒鞋两袖吹松风东冈复西  

吴歌  

鴈影江潭底秋声浦溆间吴儿歌一曲月子几回弯  

草虫便靣  

蝶舞蜂歌倦蜻蜓看未休谁知织妇意方夏已思秋  

意行桥  

我行且奚适兴尽忽自返倒影射清漪囘光在桥板  

尘外  

尘飞不到处山色入芒屦乗兴一长吟囘头已忘句  

鸿  

鸿飞九天上人在平地望尘土与青云其间能几丈  

听雪  

瓦沟初瑟瑟隐几坐虚白良久却无声门前深几尺  

东菑  

东菑足时雨离离半青黄田家不待获小摘炊新香  

画舫  

画舫茭中出青山树上斜浪醒孤客酒尘盖万人家  

溪村  

榉桞正当官道渔舟偏系柴门今年春水深浅看取层层岸痕  

雨洗山光緑净波涵天影清空草际自浮鹅鸭桞阴分坐儿童  

渔翁  

渔翁家在何许惯宿芦花不归昨夜江村欲雪百钱买得蓑衣  

扬州  

金陵王气水东流流到东淮古岸头夜半一声天上曲锦帆天子下扬州  

七夕  

儿女穿针夜向分楼头月落尚炉熏凭谁为覔机边石留取支牀卧白云  

野望  

帝青八万四千里更着修眉一两尖古往今来愁得尽不教我辈送愁添  

题李秋堂盟鸥集  

相逢已恨十年迟买酒湖山一夜诗明日送春仍送客桞花风飏鬓丝丝  

航海  

地角与天倪茫茫何处期星回析木次日挂扶桑枝沈石寻孤屿浮针辨四维飘然一桴意持此欲安之  

桥西  

云澹风微日未低痩藤扶到小桥西林花过雨相争发谷鸟无人自在啼  

淮客  

长淮万里秋风客独上高楼望秋色説与南人未必听神州只在防干北  

调宜州冷官不赴  

瘴海南边路浅深客愁不待岭猿吟无人唤得涪翁起分我桄榔橄榄阴  

辛亥二月望祭斋宫因游甘园  

山入湖光碧四围棋枰零落葑田稀蒲芽短短鸳鸯冷惟有渔师几网归  

朝霏作雨连天湿春气熏人到骨香四望水亭无正靣有花多处背湖光  

海棠阴下小徘徊屐齿深深一迳苔忽听铜钲花外近园丁説是主人来  

老眼看花兴未厌不知头上雨防纎流莺浪语春风恨谁抝花枝挿帽檐  

公事相妨一半春今朝才得自由身眼中领畧能多少细雨斜风便妬人  

晓眺  

鸟飞欲尽暮烟横一笛西风万里晴山外有山青不见微云映出却分明  

次意一先生仙霞壁间韵  

囘首仙源隔彩霞丛祠攫肉有饥鸦正元朝士重来晚不见桃花见菜花  

宜春台【是长沙定王子筑】  

定王米换长安土北望长安日几回更有筑台归未得凭高却望定王台  

送李秋堂赴京口酒人  

客懐正赖春相与苦欲留春天不许送君一舸下南徐落花起舞流莺语鲛人浴出扶桑茧天女染作红云段君从何处得锦机借与人间为样看青杏园深暖漏长桞绵如雪扑酒缸吴姬道字未端正当罏学唱新番腔貔貅百万张頥仰都将铁瓮盛春酿有客高谈四座倾主人合坐诸侯上日边此别各南北君頥始髭我衰白何以赠之折桞条千丝万丝心揺揺  

读黄玉溪汤婆传  

君不见汤家阿泉骊山阴出入宫掖承恩深只留妃子脂粉气不暖少陵如铁衾又不见汤家阿池紫塞上沈香雾拥将军帐天寒十指堕弓刀底用空言如挟纩何如韩时老汤婆冬则饮汤惟腹皤形模混沌妇女笑闭塞其兑藏天和老生门前十日雪两脚冻皴眠不得断无蛮素搆心兵赖有婆兮相暖热夫人竹氏青玲珑炎炎几时奈秋风婆耻居下常热中毋弃憔悴以御冬得黄太史五字诗厥孙传之尤滑稽霜风萧萧岁年晚吾喜汤婆有完传  

挽周伯弜  

今日忽不乐散行湖水濵有懐天下士遽作梦中人醉语惊天地狂歌哭鬼神九原如可赎那不百其身  

赠续芸  

谁谓芸居死余香解返魂六丁将不去孤子续犹存科斗三生债蟫鱼再世寃向来诗作祟挥涕对人言  

沧浪风月  

我登沧浪亭复歌沧浪曲歌竟复长歌杳杳山水緑天风吹散髪山月照濯足为谢独醒人渔家酒初熟  

有懐鹫山次僧芳庭韵  

一塔与云齐寻僧路不迷小舟沙鸟外疎磬夕阳西古树含云亚春桥覆水低鹫峰飞不去夜夜子规啼  

栁  

临水送将归春风折赠时而今三丈树元是手中枝  

鸥  

林鱼秋江上鸥鸟来相随荡桨思惊起云天碧四垂  

天竺分韵得芳字  

缥渺白云乡天风吹晓凉人寻水源至路入树隂长昼静闻晴哢春余拾涧芳余心忽有得欲语又还忘  

## 两宋名贤小集卷三百十九  

宋　陈　思　编  

元　陈世隆　补  

抱拙小藁  

赵希防字谊父汴人寳庆间颇着诗声与菏泽李龏相倡和龏甚推许之有抱拙小藁一卷  

天屋歌为卢洪赋  

霞扃云牖高窿穹八荒四野垂帘栊羲璘勃窣行西东芒芒尘世如飞蓬玉川公子乗清风飘然据作吟诗宫穿心出胁千万语呌开阊阖惊苍龙银河泻入北斗柄醉来掷下琉璃钟仙人王乔作邻伍凭轩共笑嘘长虹旌阳防宅想亦在千年万岁都鸿蒙君不见阿房结绮今何许刼灰一丈漫秋雨  

次韵李鹤田德真寄远  

长安日下浮云生故人久作西南行沤边两载音讯絶鬓丝应与秋风争苍苔冉冉荒茅屋愁来忍把离骚读惊鸿刚自堕边声碧嶂那堪遮远目青云高处期翺翔去人岁月今堂堂吴钩拂拭霜雪冷龙光飞跃秋天凉思君一夜离心折东楼又送无情月  

道民金氏居  

碧港虽通邑红尘不到门桑麻唐杜曲鸡犬晋桃源山远云千防天寛月一轩居人非隐者吾欲呌东园  

竹阁  

古寺因人重清风尚可寻斜阳明晚阁老竹暗秋林兠率西归久香山北望深登临成感烟月独知心  

游临平干洞水涸  

两洞深如许神龙此奠居山空仙去久路崄客来疎风雨千崖暗云烟四壁虚自揩岩石藓闲把姓名书  

雪  

不是春风桞因何絮客衫一云同万里半夜失千岩征马寒踪印饥乌冻吻缄江心一片白知有暮归帆  

送诗僧隆痩岩  

五载京华客山中坐得牢禅心天竺石吟思浙江涛入派名随重游方步转高秋风吹锡逺相忆读离骚  

送自牧黄监镇之官四安  

桃花春浪急催上霅溪船湖海称佳士功名负壮年政平民易感诗好客争传别后加餐饭因风寄一笺  

秋夕  

霄虚白露漙木叶下危阑月澹钟声晓灯青剑影寒人心山莽莽世事海漫漫何日尘氛净西风望眼寛  

中秋  

白露漙空万叶飞生香浑在桂花枝一千里月正圆夜九十日秋才半时湓浦风流元亮兴鄜州牢落少陵诗不妨吟尽蟾蜍影此别分明隔岁期  

送李鹤田东游后还乡  

剑倚梅花鹤梦醒东游吟骨带秋清台山路杳神仙迹楚国书来母子情半榻烟霞应有约一笻风雪且兼程丁宁及早催行李莫待西湖草色平  

江湖伟观  

华屋岿然占上方一尊同此寄相羊江潮翻海暮天阔湖水拍隄春草长莽莽越山凝紫翠揺揺苏桞间青黄归鸿影里阑干晚囘首中州入渺茫  

送谯岩赵日休归蜀  

烟尘渺渺暗鱼凫有客翩然赴上都乞得玉宸新翰墨要还琳宇旧规模十年蠲赋纶恩重万里归程剑影孤他日青城公案了紫云深处勘阴符  

春雪  

飞下瑶天整复斜一畨余冻损芳华荒荒月晓三千界漠漠烟寒十万家桞外且疑先着絮梅边浑似后开花东风吹作巴江水浩荡龙涛赴海涯  

秋懐次韵  

雨歇空阶净緑苔西风凉气满楼台鸿飞远渚知初至燕别明年约早来秋色秪今同世态时文何意悮人才停云影里频搔首闲把新吟取次裁  

春暮  

薄薄寒侵酒靣和可怜春事委流波两堤杨桞东风老一曲池塘夜雨多花落莺声还在否桑空事又如何壮心不逐流年去倚剑青天发浩歌  

寄黄溪云  

十年成远别几度上高楼风递江南信云消渭北愁春心惊海燕晓梦入溪鸥何日西烛相看説旧游  

九日懐友  

江蟹初肥天欲霜暮云红树写秋光西风携手登临地今日黄花两处香  

钓者  

河豚荻笋春风老鲈鲙莼丝秋水寒多少侯门天样阔算来何似钓船寛  

过临平  

市井萧条景物非居人犹号永和隄春山十里斜阳树漠漠残红杜宇啼  

吴道士钓云  

澹溪溪上一竿丝牵动闲云片片飞折尽桞条穿不得荷衣裹向碧山归  

次雪林李龏苕溪寄耒之韵  

云散烟收渺渺秋蛩声四壁起新愁西风万里乾坤眼不到斜阳十二楼  

风梧声里万家秋一片吟心不着愁夜半酒醒银烛冷月移凉梦过西楼  

赋墨雁图分得宿雁  

漠漠秋汀起晚烟半欹寒影立风前月明应有芦花梦飞遍江湖万里天  

次萧水崖梅花韵  

冰姿琼骨净无瑕竹外溪边处士家若使牡丹开得早有谁风雪看梅花  

涌月僧楼  

百尺阑干古栎林乱山如浪翠痕深冰轮飞上光犹湿照破西来一片心  

秋夕  

西风梳髪冷飕飕半醉微吟独倚楼一片旧时南浦月清光犹印别离愁  

半枕小幽梦蝶数声何处寄书鸿闗山千里人归晚肠断烟林一笛风  

春游  

梦冷繁华金谷园春深葵麦暗朱门东风日日吹花急红雨苍苔泪几痕  

蝶懒莺喑欲暮春更兼风雨别愁新天涯草色深如此忆得淮南有故人  

湖中曲  

长眉桞叶交青条玉花娇面垂云髫湖波蓝色春寥寥大隄新曲干银霄翠丝络马金褭騕香风随步烟飞飘芳亭深杳传金貂一笑嫣然轻百绡欢娱未了日晷短城鼓吚吚续复断鸣鞭夜月入鸡闗碧山皎皎水潺潺  

春阴曲  

东风吹寒云九有冻龙迷海乱飞走雨脚斜拖入遥阜碧草浮烟满隄口春皇妙运造化手解使江山失妍丑冷色禁持万花桞红紫未张春织愁愁春织心心呦呦为花诉寃天听否晴曦赫赫重阴剖梦里桃源载酒  

## 两宋名贤小集卷三百二十  

宋　陈　思　编  

元　陈世隆　补  

学吟  

朱南杰古徐人官监镇摄华亭事往来吴松间所与倡和俱一时知名者其诗似近朴直然率意处亦具防言自足之趣学吟藁一卷自防云非敢言诗以纪时固不止是惟録其可以示人者  

垂虹亭  

凭虚蝃蝀逼人寒中有危亭百尺寛天接水腰呈絶境风回帆脚涨狂澜半篙落日吟将就一抹晴烟画亦难不是酒杯今日窄直须邀月上防干  

舟中过平江  

踪迹平生马少游功名外物等虚舟不多饮酒常成醉自在吟诗秪解愁已幸一帆离锡邑更寛两日到杭州晓来忽见盘门塔疑是西湖大佛头  

枫桥湾酒家有枫桥千古压波光之句用韵以纪所见  

枫桥酒味胜官坊随分红裙取次妆月照乍圆新气象僧闲不减旧风光一横地势桥分水两岸人家竞采桑惟有塔铃太多管笑人来往自玎珰  

出嘉兴  

舟出嘉禾五里城僧楼山塔互峥嵘酒旗密比随风舞渔网横拖漾日晴画舫贵人帆去稳翠衣游女着来轻山歌已接长河堰到得临平月又明  

过长河堰  

帆指长河风力微渔舟个个有鱼归一声水际笛三弄几处梅边竹四围桑伐逺扬事熟花消浓豓桞绵飞西河只在钱塘外又见孤山梅子肥  

同刘朋山游湖边作  

谁立西湖造化功峰分南北境相通四时风物弦歌里两岸人家图画中堤桞送迎忘尔汝棹声来往自西东风波便作恩波看此乐君王与我同  

同陈明叔游湖作  

四月湖边冷若秋先贤堂下系扁舟山头积翠来新意波面飘红忆旧游无奈杨花欺倦客已多荷叶护轻舟鸥边谁道春归了犹有一声黄栗留  

和吴韵  

春囘笔底露潜机为怯高吟且遯肥又见牛鞭春到日羞披鹑结旧来衣雪随着处分单厚梅不闗人自密稀归计商量今始定乐哉心事看云飞  

春日呈  

朝来惭愧又逢春总把官身换客身堤桞未归新气象梅犹带旧精神村居牢落谁沽我吏醉清闲却笑人打叠故书排日去一尊随意踏芳尘  

南园不与昔时同绵亘规模十里通万石倚山如踞虎一亭跨水似垂虹虚堂旧占梅边月曲径新添竹外风诗料满前吟不尽主人尊酒未应空  

寿实斋侍郎王先生  

崧高维岳诵生申整顿乾坤属旧臣天下安危关出处性中存养自真纯便归紫槖酬公论已草黄麻授正人天为皇家锡难老愿将霖雨福斯民  

七夕呈坐间诸友时留平江宿和靖书院次日  

叶已鸣秋夜渐长年年织女会牛郎龙梭暂歇七襄驾云袖轻飘百和香输我晚凉和月饮任渠明发渡河忙要知工巧原无用乐得身闲拙不妨  

和吴梅庵同登白龙对月韵  

秋容满目带微寒帆稳兰舟驾碧澜照我湖光天共色袭人花气露初干笑谈红袖日中舞惊动苍龙水底蟠最是一清无着处却惭狼籍草杯盘  

饯徐衍道知县  

事业文章属当家刃游余地宰金沙挽囘凶岁作丰稔安集流民絶叹嗟两载秋霜威盗贼一犂春雨沃桑麻寛民实意言难尽胜种河阳满县花  

饯海盐史后乐  

秦溪邑大号难治后乐三年以德为海濶有楼还旧观堂深无日不新诗虚舟祗载来时物实惠常教去后思相业真传公不忝苍生况是望霖时  

朱知镇戎服警盗不惮雪夜酒库在镇外不得与戏呈  

戎装元不碍儒冠盗贼潜窥胆自寒金鼓声闻三里外旌旗影庇四民安肯从协力多君子愧不同盟是酒官和气酿成年可卜晓来喜见雪漫漫  

除夜懐刘朋山为坑司干官  

失脚糟邱又一春岁除牢落颇闗情谁家不换桃符句比屋相闻爆竹声旧友未知能铸冶新年宜入孰陶成来朝无甚人交往乐得睡到明  

夜坐书懐  

挑灯看彻后村诗忽尔憧憧有所思不待人言知已错要知分定盍如斯但求甘旨安无事浪説荣华自有时倒指新篘当已熟且煨闽芋一中之  

晓发嘉兴府  

晓发嘉兴府人家门未开闸闗船侧过水涨堰平推浓緑暗官桞肥红绽野梅城中箫鼓发知是使君回  

舟过吴江县  

寺满吴江县钟声两岸分买鱼嫌少室沽酒欠文君平地桥边浪无心岭外云篙人添德色为策过湖勲  

泊崇德  

堰未抵长河先从古县过诗舟寻旧岸酒市鬻新歌傍水人家密依山僧寺多夷犹观未足无奈月明何  

东新桥值雪  

间闗入帝乡飞雪断羁肠天地皆明白山川忽老苍栁眉遮旧影梅额上新妆客里急先务河边问老航  

甲辰入京春深犹雪和吴啸二首  

岁事客里过今年祗去年甘贫长寂寂知已孰拳拳花艳卑崇幛江流美祖鞭家山芳意动野骑盍言还掀髯论时事莫问是邪非緑句池边得青阳栁外归夜深嫌薄酒春浅怯单衣门巷雪撩乱低头且掩扉  

富民犯米四十字以喻之  

彼此有人心人心即讼庭初无深利害倒自费调停私意生荆棘公家有典刑落便宜是益座右可刋铭  

孤山观梅  

费尽年年造化功精神全在雪霜中一枝映带前月消得逋仙作主翁  

陈梅隐求诗  

早岁走江湖那堪又岁除隐梅非活计行李盍宁居自有珠玑集不携朝贡书酬君无好语索笑谩踌躇  

林竹翁求防  

何物耐交情林翁竹借名霜寒不改操风动镇长清袖里森珠玉胷中富甲兵江湖莫相笑已播逸民声  

书考【戊申春】  

人説宦途好元来是险途不亲真利害难话细工夫下考初书一中心有愧无官卑何展布三载且糊涂  

刘直孺示拙逸诗编且命着语  

拙是愚中来逸与怠相比限界固分明差忒亦容易人心自有机天下本无事更参大学章终始一诚意  

尹楼岩留华亭  

风雷昨夜揭纱未信楼岩不忆家和靖山头春未了莫因寻鹤负梅花  

摄事华亭归舟口占  

挈来司市正花时补陋支倾费品题顾影自慙身是客片帆又逐晓风西  

延陵道中即事三絶  

笋舆取道自吴干东作村村喜一般已拜劝农田畯赐旧租何似放令寛  

人家密簇近溪旁旧袂青裙竞采桑相唤相呼相叹息茧丝岁岁为官忙  

小立青帘卖酒家味虽薄薄胜空茶今年春满疎篱外数防轻红出杏花  

题吴梅庵和靖索句图  

童寒鹤冷雪霏霏正是先生得句时一段孤清图不尽梅花从此厌人诗  

入京  

客懐醉杀也醒醒昨夜思家梦几惊道阻且长无信息只将喜鹊騐安平  

横林遇雨  

断当篙师到锡山片云尼我竹林间短篷展转浑无寐祗听邮铃去复还  

雨湿桅竿风飐帆不禁篷漏滴衣单苍头更説无眠处始信人生行路难  

自镇入库十二里皆山径邢侯以马相招道间口占问梅  

蹇驴突兀万山间欲雨还晴雪又悭一路梅花寻不见多应开向小溪弯  

烟雨楼  

锦绣初开城角东规模绵亘境相通一亭旧占梅边月两径新添竹外风山色有无烟变态湖光浓淡雨收功凭阑正好催归去横笛数声芦苇中  

## 两宋名贤小集卷三百二十一  

宋　陈　思　编  

元　陈世隆　补  

臞翁诗集  

敖陶孙字器之号臞翁长乐人淳熈庚子贡入太学庆元间韩侂胄用事丞相赵汝愚以谪死陶孙作甲寅行以哀之醉中题三元楼壁侂胄知遣人舁壁去捕陶孙甚急遂逃匿江湖间侂胄事败复出登嘉定间进士授通州海门簿教授漳州辟酒所干官厯奉议郎主管华州西岳卒年七十四有臞翁集二卷以入定大士太乙真人像送莞晦叔  

真人与大士兰菊而异芳坐卧得定力铜眼铁脊梁是中有佳趣山海俱茫茫或时现神妙尘迹生怪光云何得此本有僧吴下狂饮酒不计斗禇无一丝藏兴来高闭门落笔如追亡走送臞庵室洗心一炉香盘陀旃林阔枕藉玉井凉防头帔衲古遮眼经论长不知几陵谷睡稳坐不僵君家定吉梦二士相迎将辟除寒具油静展垂中堂会当同一龛寒泉荐空觞夜揺茶烟驼褐依绳牀杨枝洒寥閴藜杖辉森芒与君六根静读书到虞唐  

寄福清翅山舅陈梦寔  

路岐引人不作长野梅官栁禅风光看山看水入诗眼岁月不觉髪眉苍请从丈人开肺肠身非石人忘故乡五年江湖枕书睡梦随南云落翁堂亦知行坐歌白头池南隐几浴凫双鳏孤肯复有羁旅石塘破寺魂悲凉毛锥不补万事裂存者各在天一方善和里第知几易辽东城郭空相望平生何用酷似舅政似嫫母颦施嫱儿时拊头祝文章祗今未入崔蔡行三年一书愿见贳骨肉满县愁难当屋头荼防定过墙满日色文书香眼前欠甥颇念否我亦口挂蚝山旁烦将归意示泉石小待锦衣漫俗妆  

送林伯农还鹿角山  

今我不乐游四方夙昔已具浮海航十年防化鸥心性一生正坐虎文章海山未必尽佳处往与蜑子收渔梁梦中了了説吴楚山川如掌今羊肠读书南邻索防榔原头污邪豚酒香何时摄衣上公堂蛤蜊含浆鱼尾黄客从南来勤寄将  

洗竹简诸公同赋  

舎东修竹密如栉一日洗净清风来脱巾解带坐寒碧置觞露饮始此廻平林远霭开图画西望羣山如过马诗翁意落帆影外孤村结庐对潇洒百年奇事笑谈成向来无此苍龙声闲身一笑直钱万剜粉劖青留姓名  

用韵谢竹主人陈元仰  

戴巾褦襶令我汗日暮佳人期不来陈郎揖人不下榻青山白云唤得廻手开十亩萧郎画个里何妨系吾马食单得凉清可啜毳褐分阴翠如洒揺金戛玉真天成梦捣风前茶臼声一川窈窕荷万柄野翁得此甘辞名竹间新辟一地可坐十客用前韵刻竹上  

竹君得姓起何代渭川鼻祖兹云来主人好事富千埒日报平安知几廻平生好山仍好画意匠经营学盘马别裁斗地规摩围自汲清池行播洒一杯寿君三径成请君静听风来声醉眠煮得石根烂以次平章身与名  

谢叶司理徐知县见贻之什【二公乞入社】  

书生自是钻简蠧净业还从竹背来新诗细字行茂密惊蛇起草盘蛟廻是身政欠虎头画望山气如还枥马翛然君子六千人不受湘灵清泪洒竹林定交业已成北读书吚唔声金鱼玉带不汝却社中未厌山王名  

一日复一日  

一日复一日来如赴海波今晨我无粮未卜晡夕过辛苦幸一饱知复有明何平生实愚闇虑浅忧则多雀防偷太仓田野蜚螟蛾至尊尚旰食边防望投戈我欲沥血诉官府多谴呵进退羝触藩屈郁鹏在罗壮心一不遂六龙奄蹉跎所以忧世人散髪归岩阿长生傥可学吾其驻羲娥  

放船  

桞边放船试南风阳溪荷花能艳红一川云锦步不尽我舟正在繁香中午天无云青脉脉枕舷哀歌醉脱帻更将緑叶穿碧筒欲臣屈巵奴大白风前一笑玉尘横蜻蜓侧翅潜鱼惊骑马贵人多内热此欢勿语长安城须臾客醉船亦醉信流一抹西村外翁妪负墙樵牧奔拾薪供茶初不记还家鼻息撼四邻阆风接梦疑非真清游何时记三人臞庵与弟拙乡陈  

次韵谢李秘校【常州无锡县诗人】  

大雅熄自郐续弦久无人中间翰墨场名字俱已湮江山亦何助东海真扬尘我笑李夫子缾无半合陈人书两俱亡何用语逼真作诗来起予欲卜二仲邻依然送鸿目衮衮天机新莫欺鬓眉苍持护应有神狗须侯舞阳羝角相平津皇天信平分万物各得春但愿阅世心孤特凛箭筠日者鹤飞书江汉起隐沦三物论乡国六艺程成均秋风入帝闲错落骓駓驎君曾读诏否却枕方欠伸勿惊作诗靣酒缬吹微鳞唾手浇衰陋一返姚姒纯稽古不无力政复昌其身他时玉堂梦与问三生因盟我良不难欲托孙子亲贽君以黄耳附书莫辞频再拜赋断章水石俱磷磷【此韵字义见诗晋扬之水笺】  

次韵冯孔武雪中简闻人簿乞炭  

君不见朱门煌煌多近臣豹胎煮爢蜡为薪庭中盛设泼寒戏炙手欲近还嗔人谁知曝背茅檐下欲献要是山林真儿童抑搔皮肉软日轮过中方欠伸悬鹑结驷两相笑百年俱成一窖尘先生自是冷官样要看入火红麒麟撚须自作咏雪句秘思早与相如亲蒲团拥裘结僧坐别有絺绤君南邻愿廻六龙照后土施与万国无边春屑琼镂玉入肺腑拍手一笑未吾贫  

乞炭于冯孔武再用前韵  

君不见元光河决愁从臣天子有诏皆负薪当时实炭知几畚下与鱼鼈争生人孰知木黔善制水火出木尽全其真一朝入火纵粉骨曲身得暖龙蛇伸成亏等作万世计肯与畨僧推刼尘我欲诙谐与作传上继毛頴追获麟日烧昆仑十挺指惜哉黔也非我亲穷朝破灶郁烟烬青唇黑腕羞比邻谁能舆致送暖热坐使有脚歌阳春将军羔酒空作梦十年未有今年贫  

思古人  

思古人思古人古人皦皦若日月我欲剖棺斵出古人心惟见苍苔漫白骨请陈古人心君勿骇客言古人惟一真可使风俗皆还淳杀鸡不及林宗炊黍不候厐公雪中安道兴适尽坐上公荣尊已空呼酒径劝君欲眠即遣客嵇康巨源不为絶戴崇彭宣本相得徐庶失老母密如元德不能夺之臣严陵薄宦情狎如文叔不能止之客包胥伍员不失其为友羊祜陆抗不害其为敌我有蒸壶安事隐语我但食韭安用多种割肉元知方朔真拏金岂即刘义勇古人心事有如此何至颜色相媚奉道衰僢仁义世乱生奸雄君知臧否不挂口正虑匕首揕其胸我生恐无用我死知无闻作书预与儿辈诀葬时定覔要离坟  

赠墨工陈伯升  

古墨法变今百年雪斋乃能幻神药杜乂肤清卫玠神眼明再见老陈作墨如人意随短长用之不尽渠解笑须君笔端驭龙蛇他日始信入木妙  

仆以绍熈壬子中夏二十五日始跻风篁讨龙井遂至广福谒三贤像阅旧碑追观一代风流为赋此诗适月林依公留设茗供因书以遗之他日能为我揭诗板于壁间使示来者亦山中之一助也【龙井寺有辩才师赵清献苏文忠塑像】  

奇石烂横道兹山信多姿江湖酾两股一乃孤危相传龙所家或恐神护持腥风转霮防阴崖立淋漓惜无纬萧勇探此抱寳痴山僧作层障惨淡生幽思何为金错影颠倒俗儿坐来百念失苍官导前驰招提果深登屐痕恍前期咄哉少肉山着此高观师端能致遨头絶唱相娱嬉过溪亦何事相送了不疑渠能缚禅律因来数须眉我爱秦郎记字压头陀碑月林只夜夜人物自一时贤愚尽蚁封来者吾得知  

佳人佩明月赠俞德章  

佳人佩明月笑语含春姿手握幽兰丛照影清汉湄少年冶游子行乐方及时折苕戏相赠玉色頩自持归来种白璧日沤文锦丝加币欲聘君常恐岁月迟终然不可谐翕剡听所之愿言遗芗泽逺慰千里思  

六月内喜雨诗【时寓昆山县东禅寺西斋】  

炎天亦靳雨特地费雷将隐隐来何久飞飞势稍飏初从霑块润忽作建瓴忙穉子抛书出臞禅解缚狂苗滋应秀颖风过忽温凉蛛网掀三靣虫书漫数行衾箱开岁事恩泽到诗章怨暑移今昨烦疴觉在亡青莲开绀宇白苎舞雕墙只影还晡暮惊心重渺茫思惟大火聚廻向六时香脱畧时流辈周旋古佛场身才六丈足舌乃大千长此理凭谁诘何方更举扬防愁灯崛壁鵶睨铁琅珰生理何聊赖斯文重激昂盛时追少壮故步失寻常政尔蓬心薆依然贝叶光  

再次徐先辈二首  

浅闻惩阙漏小学到凡将始制初龙遁流风渐鸟飏汔今缃帙富益我手抄忙半世真书癖衰年忽酒狂壮懐邀汗漫奇服问厖凉身许羲皇上名卑崔蔡行知心屐几两阙计木千章湖海堪流滞陈刘略丧亡毎思辞北阙直欲老东墙度岭官憔悴藏山计杳茫尚方何日舄侍女几时香敛板予行役懐铅子举场翅垂虽一眚腹果自三长孰使多为累还成少不扬忽惊投暗璧曾是献明珰阅世肱三折论文首一昂结欢惭季札抗对敢元常他日联诗社前羞李杜光  

身是韩康伯名惭许子将居然屯泽闭何得巽风飏忆昔求诗甚端成刻烛忙出喉真自苦舞手或成狂杨桞偏歌雨葡萄肯博凉羣儿哀齿旧诸武让颜行禹穴鱼龙陈天门虎豹章阴符空独佩秘论未应亡自筑扬雄宅谁窥宋玉墙乡英殊磊磊俗物自茫茫祓厉三精剑宁神百蕴香诺交那复社取醉莫论场高节看徐穉妍词伏仲长泥蟠虽汩没韝掣会飞扬列屋多齐赵华榱间璧珰从渠夸富艳试与校低昂邱喙徒三尺公才可百常素交风雨尽雪涕鲁灵光  

毕叔兹可扫园赏牡丹  

衣冠塞繁都茂苑非夙昔双铺俯行渠文简相公宅是家固多贤满箧载春秋中有数亩园颇复修风流新亭着高稳佳木行清幽客来必置醴井蛙挟其辀张灯看落花意作长门愁小却得一欣冻壁纒蛟虬先朝补天手翰墨皆共游再拜阅帝书局促虞褚欧平生实好古两武布九州恍然驾阆风坐我曲池头竹间是茶烟松风助飕飕梅实亦登盘按行感良俦枥马喧午枕土毛撷晨羞似闻屋东偏万指食锄耰行当卖书籍买邻托羊求与公行灌园第一营畴  

四月二十三日始设酒禁试东坡羮一杯其味甚真觉麴糵中殊无寸功也食已得三诗  

今日忽感悟闭门谢麯生未危却二孺不战仇三彭掊击北海尊哜量东坡羮尚恨薄滋味未能免亏成我欲燕元和黙坐朝上京坐待棃枣熟小试升天行  

评诗要平淡此语吾不然大千自有舌何用长短篇谓是天送句端正落我前旋闻口吻鸣颇益心肠煎少陵躭句佳欲以一死捐是中有真意靖节羞独贤  

去夏苦多雨势若无炎官今晨廹重午香黍仍胶【去声】盘天机杳难测人言亦多端祗今原上田立苗未妨寒但愿含颖时借日开迷漫蟪蛄尔何知喣喣啼夜阑  

## 两宋名贤小集卷三百二十二  

宋　陈　思　编  

元　陈世隆　补  

臞翁诗集  

改周晋仙赠丁相士之什  

张颠许我以神仙薛颠谓予可英杰丁生谓二俱无成世间那得此奇崛麒麟阁上森貂蝉龙虎鼎内飞大丹腰钱跨鹤谁不愿只有圮下先吾鞭何如吴松江上住门横钓车屋农具卧看苍虬扰白云正午堂堂防江去  

奉寄旌德尉刘申之  

诸刘兄弟贤一一无可选竹林鋭头郎风味吾小阮平生天机深善闭得内楗迩来卿何曹不辨折腰本稍传诗语东朝日照兰畹伊余战纷华心斾凡几偃划逢君家语隽永初一脔识遗饱新得友胜悟夙损缅懐歌商地萧瑟松磵远阴阴芜菁花碧蝶相与晚是中着高士物意自偃蹇向来白衣宰云壑论补衮优游济艰难如以禹代鲧刘郎秀眉宇秋隼立高巘端能谢师匠万卷自鉏垦时须阅世谛一及城门键功名头上簮日月风中何时会吴下春动长洲苑  

送王郎【洽】  

车轮何由方草色欲无路晴川媚双燕及此送将去若人天机深奇服雅自与色温无可饰语妙时一吐相逢大江上为我浣尘土后期岂前料已作千岁语告归何草草双水深雾雨稍闻父老旧门户要渠补祗愁模楷地与世作夸诩宁当去楼梯闭置吾叔度翼翼吴齐门大江流日夜别君虽咫尺即是风牛马君才何如我我拙犹肯借淮人买绣丝布洲市如赭张皇十日饮着公乔松下画工亦岂学爱玩此粲者人情勿苦拒舆马幸整暇向来三宿恋取别万里驾想当双玉瓶酣歌泪盈把缥缈鸿鹄去吾甘老原野  

次韵张长公宠赐初度致祷之语  

何人著书补获麟竹汗未干头已星天上风流张公子散髪沧浪歌独醒威名徧满淮草木肯借妙语春防灵臞翁之腹无三壬平时贮书才一丁泥涂断道学龟曵云天泼眼慙鸾停亦知封侯下曹掾宁与阿堵高宁馨梦从诸儿坐家塾十年灯火寒青荧分无黄色明天庭独倚一片藏无形虞翻骨相当自程曲江风度乃不名  

上闽帅范石湖五首  

人物于今正渺然欲从江表访先贤迩来耆旧无新色谁使文章漫两川利器早能夸頴脱偏师聊复制中权骚人有几登青竹耐可同时欠执鞭  

今代论文更是非赏音谁复得牙防真从长庆成编日便到先生晚岁诗万马萧萧闲律令孤峯隐隐出旌旗了知长短三千首收拾余师即我师  

丁年口伐真奇事一代诗鸣不救贫大手欲推浯水颂羣酋曾折石湖巾乃今谢傅还初志其奈王阳是故人独有吾闽欠公句诏书果起钓磻濵  

此行闽峤吾能数行尽天南未了青莫倚看山韬墨本要须入界挟图经西湖杨桞云生镜东阜离支锦作屏欲托翁冰乌石篆请公作屋与新铭  

蚤知吴下多名士身许先生嫡子行他日畧容追李杜斯文何敢望班扬向来流水孤三奏此去飞霞乞一翔牛铎调宫吾岂敢嘘濡万一借声光  

代人寿度支郎中李嘉言  

李下老人龙作俦谈经阅世无春秋一朝函谷占紫气万里西极行青牛青莲居士亦其裔太白沦精来谒帝江东狂客漏神机一号谪仙人得制天人惊世时一斑文采风流有逺孙百年斗酒真细事郡有德政朝功言晋陵坐啸列城祖一札细书风九土为郎不用汉山钱度支事烦通会府向来供亿寛艰虞祗今笏画通材须裕农足国端有道判花视草皆夷途金鱼玉带公所有太夫人高松栢寿防衣板舆堪作图赑屭阆州陈母后人间盛事省见稀王母一笑攘桃儿花明桞暗白日静莺穿燕飏青春迟请君酌比西湖水万岁千秋佐天子清明寒食数日间谨勿抛掷为佳耳  

登苏台用袁宪韵赠两赵提干【汝积幼闻】  

胜赏多从暇日违眼中朋友欲星稀退休不复思三顾能赋犹堪广七依游鹿台前空逝水栖乌曲里只斜晖书生懐古真痴絶看尽闲云入栋飞  

次韵萍乡文叔章访别  

力田望逢年倚市胜刺绣十年邱里语失火要自捄君行半天下何处得耆旧请从老厐説龙凤相赴凑全家隐鹿门遗安不求富常时拜牀下大钟尽徐叩男儿唯一身用在百岁后譬如营屋室宗庙先库廐不闻买山隐而有居巷陋君看钟鼎家粱肉或墨痩宁为卖文活一经老学究出身即九折时命乃大缪向来尸裹革口语困逗留居然齿编贝月粟供赁僦何知山涧底鹿豕对饭糗文章忌随人谨勿夸客右书林无浅植笔耒有深耨纷纷青紫楦后进渠领袖结交两任昉设客一阴就卑官惭处赠俚语致公寿  

高邮因师葡萄芦雁秋三种  

汉家士马知多少晚得蒲萄绕院栽何物支郎能伎俩龙须马乳应时来【蒲萄】  

莫话凄凉塞北秋衔芦避弋使人愁与君细展江南画水宿沙眠得自由【芦雁】  

子母钩牵晓露漙行人暍暑慰艰难青门种色今余个莫作黄台秋尽看【秋】  

用香字遗李恭叔  

我无令君三日香痩鹤为躯龟作肠薄寒中人曵两縰独吟猗那遗我将忆从两脚万里囘政坐羣儿相谤伤朅来一见老柱史城郭落落岿灵光安得与君寿六龙探借千岁北斗浆却乗斑虬访月窟尽斫恶树无留藏天风泠泠吹佩环洞视碧落豁四旁下方应奉正三入闲置可怜青琐  

再用晨吐字韵寄潘德久  

舎人賔日姿起居庭燎晨岂惟瑞朝廷荐绅日多闻就如田甲嘲死灰果不然那知硕果剥中有一捻仁稽古得微酬櫑具峩进贤琴为悲风弹茶必活水煎平生转庵诗小当寿千年忽闻朔方骚更欲腰黄闲向来扑朔豪日者今华颠  

下客时觇君车茵阳醉吐万事君不理传闻拒开户虽然臭味合更觉心貌古书雠峄山枣羮臛首阳苦坐令府西门平舆【平声】説二许君当我舆台银艾心已灰尚有西山縁共待石髓开神仙觉易与诗句端难裁却后五百年化鹤吾独来  

酬答李学长【海门县学有三忠堂陈了翁任伯雨龚夬两簿廨负墙甚迩】  

夫子焉不学高朕罗三贤横前一片石教外皆别传三虎谁最怒未觉相后先渠伊囊中方贵在后者鞭我家一佛堂盎背知庙堧忆昨祠上丁蕡烛初欲燃诸生气清明人如出雩泉洗爵俯象鼻掩豆高豚肩朱弦张文王繁声斥师延此时识方屦綦满青苔钱李公独凤仪众中得何坚惜无补天手转之上细氊朝来食盘中穉蕨初数拳苍苍本难测何由頥真筌自我得此士可以一当千如闻缝掖姿欲重世所捐舂容吐握诗法用春秋全酬赠无玉案三复缁衣篇  

大风懐林伯农  

江湖易高风六月寒廪廪中宵会急雨凉意到衾枕颠披蒲苇乱抑压乌鸢噤禾头欲生耳树背各流沈不谓晡来霞横拖半天锦初疑鸦翻晴旋觉虹投饮晦明信难料旸霁吾谁谂所思隔江水笔力望徐沈十年一葛衣肘见尚整衽想当风雨夕忧国愿岁稔凄凉新丰邸避湿几违寝何由语连牀共破秋风凛  

醉歌赠邹孝忠  

老邹草檄如吹律能令阴谷回阳春手提赤心献天子布衫麻鞋惊市人戈船上嘘五里雾诏发内府捐金银进贤冠者不好武归来结屋看涛云却囘孤愤与江浪气压千人万人将或时饮就夷门屠亦有挝掺渔阳唱埋名袖手君得辞行宫今在江之湄高帝游魂正思沛太王有道聊居岐一杯属君当起舞能令公喜令公怒捽摩青山鬬两虎捜搅中流鹅鹳语平生未受哙等伍图中褒鄂尔如许六十小刼敌运去老上单于公手取  

次韵张宰牡丹  

羯鼓勿罢弄吾琴无成亏潘桃旣无赖陶桞自不持造物有鑪锤揽之杜拾遗卷帘出倾城一笑不用帷输心巧当面珍重来如期人为曲江秀花自潜溪移美人欲晞红镜中腼东施如闻姚魏风红紫合折枝常恐砑光帽半倒金屈巵作诗苦留春出吻竟不奇但当幽间属赋歌载驰殷勤禅灵锦丈尺余邱迟公杯当再行雉边多小儿  

上郑参政四十韵【乙亥】  

吾闽天下选人杰圣时蕃佐戴高前牒承家裕后昆海门当剑立洋屿焱鹏骞气色来廻互耆明有讨论蟠胷三万卷落笔五千言地芥垂头拾天瓢信手翻余阴润桑梓賸馥到兰荪白日骐驎坂青春桃李园扬鬐方泽国挿羽已天阍伊昔昌能谏于今独尊夙惊山有虎已騐鹿随幡带草书籖丽金华讲舌存履声仍独上驿置愈争奔有客迷途甚劳公倒屣烦请先陈失马次第説投猿漳水头堪白融峯泪几吞嵌辞故里觚角见修门到递吴蚕宿留交楚雁畨忽通狂客刺俄返独缧魂望禄蒲生节随人桞折圈天高难发口地缩会移跟一昨哄堂暇深知纳牖恩印刓聊小靳緼束更能温日者叨堂贴时哉会气元敢言矜騕褭复自妬婵媛末学应须授羣经剰欲繙恐因鳣发发复作爰爰光范寛无阈阶符紫有垣极知专造化稍许展寒暄国论图南纪边防议北辕未将蟊火畀忍使彗旗燔天步曾留局皇心重改幡房奁非久秘药笼会深掀豆栈能忘秣樗材傥入抡略容偷廪稍重议洗乾坤举邑多狺犬深心寓祝防老身难矍铄疾眼久眵昏合浦珠无胫丰城剑有痕事多惭蹇叔议敢及臧孙余日知安在南村定北村  

体斋诗为梁谿冯季求作  

口腹不自主来吟体斋诗三肃斋中人安体安措辞体卑语近拘体高语近欺耳目口鼻形人各师其师要之天地间当以一理推冯侯好兄弟一一清庙姿是家好谈道脱畧毛与皮一当春愔愔诗礼相娱嬉但媿远客尘涴子连理枝虽然参自诀要知不磷缁我车得国工分路有险夷君知鲁叟圣妙在物不遗当其作春秋一字如权锤越境惜赵盾断谓此语非俗儒无已心望道如隔纰闭门画圆方用世多参差千载堪一咍汝足未及巇冯郎顾我笑坐久炉烟迟黄花粲墙东青山转墙西吾言亦已费须君浮一巵  

予客昆山得荐严长老时道人散朗闲逺不交人事心甚敬之今来海上复得悟公老成疎练能言吴中山水人物甚详东轩种竹如云不问其人可知也一日忽起故山之想予语悟野田荒草在处愁人心目安能复作沩山之牛乎因作一诗言君子出处之大致以告不知者  

平生庾公尘可涴通州泥朅来海门上日痩气惨凄春风有相导佚我以闼闺前身定闻法梦作三生猊悟公痴钝禅迎客忽虎溪招要得半席纸帐春缯绨东轩养苍云大似开昔迷计程南山北托宿东院西絶怜维摩牀而置法喜妻是身于虚空了不碍角圭四大师本无客亦何所携颇闻弁山隅髯松作儿啼山神喝连声已受三十箆岂知沩山牛未知靶与犂去来同一云未觉道理睽幸勿使竹归留与老凤栖凿齿恐无对后期当噬脐  

## 两宋名贤小集卷三百二十三  

宋　陈　思　编  

元　陈世隆　补  

张泗州集  

张公庠字元善皇祐元年进士有泗州集  

郡斋宴坐  

为州容散诞真慰野人情摵膝禅初悟揺头句未成试香秋院静鬬墨午明已有东归计柴扉掩姓名  

晚春途中  

一年春事又成空拥鼻微吟半醉中夹路桃花风雨过马蹄无处避残红  

宫词  

晓雾溟蒙似有无半残红烛动金铺黄莺不语棃花上错认徐熈旧画图  

四部韶音进玉巵千官倾望柘黄衣舞头再拜金阶逺画鼓连催卷队归  

二月犹寒未有雷江梅才谢小桃开宫娥不放珠帘下待得东风送燕来  

尽道今来花信迟凌晨宫女探春归寒梅一朶金盘小已有清香拂御衣  

过苑中官排办时江梅初绽两三枝春寒呵手晨妆罢帘外人催送驾迟  

再坐千官花满头御香烟上紫云楼万人同向青霄望鼓笛声中度彩毬  

后苑宸游炎日长宫中强半坐廻廊防防鸂银塘静杨桞梧桐水殿香  

万字阑干菊半开更怜清露防莓苔仙韶使副呈新谱得旨重阳侍宴来  

清旦宫中候上番银潢轻淡玉钩残山茶破蕚江梅发尽倚朱阑不避寒  

上番宫女卷帘时闪闪寒鸦拂晓啼才着赭袍催进辇紫宸门外报班齐  

银汉横斜近建章九重深静闭兰房六更未觉晨光动自是仙家日月长  

萱草初长花未开共知青帝领春囘珠帘卷上琼钩稳不碍薰风满殿来  

太皥祠坛数级红青旂揺曵日朦胧人间未觉东风至先入宜春小苑中  

西苑春深奉翠华朱阑千万护珍葩不如直上红楼去尽见琼林十里花  

碧瓦鸳鸯势欲飞禁门深静日迟迟玉箫吹遍新传谱坐看黄鹂数换枝  

月华浮动上阶棱侍宴归来掩绣屏子夜酒醒兰烛暗碧纱外度流萤  

宴起昭阳索辇时炉香偏上赭黄衣金门玉砌明如书宫女三千把烛归  

夹城西畔半毬场彩仗弯弯人对行一样骅骝三百匹金羁更伴緑游缰  

## 两宋名贤小集卷三百二十四  

宋　陈　思　编  

元　陈世隆　补  

看云小集  

黄文雷字希声旴江人有看云小集  

读史感兴  

人为五行精二气相循环阳明发天秀隠约超龙蟠如何椒兰芳苦厄萧艾繁良玉必火浴利刃因岚刓大钧虽无垠岳降亦甚难  

空山有大木琅玕叶敷腴未至更摧落岂复润朽株东西四百载天明拱黄图哀哀李杜死诸贤亦沦胥庸蜀及初燃大厦终难扶长懐追爽鸠谁复来此居  

典午固薄德南风扇羣汚痴儿各翻覆血刃起相屠老羝作人语海上生羊鱼山东二百州白日纷逃逋更擅年代足文皇受干符泰少否则长岂亦天意欤  

断鼇几何年八极俨不动当是有枢纽铁网落纎空偷儿睨斗柄赤手掣天栋愁杀地上人覆压万古痛书生见事浅十算九不中岂徒书生罪要与六籍共  

子云讥神仙仙人轻薄俗轩冕既非荣刀锯况多辱惟能小万物是以超五欲栖琼得轻安镂玉记华馥一咏太始音灵芝悟前夙山谪未可遗裁书系鹤足  

仙栖固多名世但知蓬莱九州复九州广大莫可该翩翩牧鹤童巧笑如婴孩授我紫元章归路玉笛哀苍寒不可覔但有清风来偪反宁久居浮生多尘埃  

和陶  

志士方进身恨不以羽飞束缚归山冈竟为人所悲白杨夜萧萧顾此何足依百嵗防有尽智愚同所归奈此后之人未老形已衰有酒不暇饮而恐心事违林表有宿霭谷鸟相啾喧听此心烦劳启窓西南偏天气总未佳白云生陇山欲访云门人雨至或未还拨灰书且住首肯心中言  

黄河一再清似是上古时风雅久已降后来无文辞清风日沦落世道皆如兹工华不工实此话我所疑文章有心印昔人端不欺但恨智者少吾亦少卑之  

上有碧松林下有白石道中有学仙人自号古松老蜕身千嵗余坐息如木桥面目剧严冷但道空虚好袖出天甲书意色轻鸿寳此老诚可人吾欲从师表  

牧牛上阳坡角挂上下经吴童歌且謡防趣皆混成东西两山间饱见日月更归来松隂凉夕阳满前庭黄叶从风翻萧飒草际鸣再拜谢天公赋此小人情  

次陈刚父见简韵  

我居深山中细哦求友篇邂逅潮海濵得比璧一联山立古先民期君能拍肩茫茫宇宙心楚楚东南贤读书知姓名心死非貌敬昭回不在山中天揭西柄空山三木榻緑满风雨径嵗寒无忘我细意匡山咏呦呦苹野春我友二三子归山睡初足涧壑秋风起一瓣无尽香黄云绕书几别吟极隽永形魂清九耳  

玉壶即事  

雨过条风着柳芽淡黄浅緑嫩如花陂湖漾漾初侵路蜂蝶纷纷各理家带鄗园林仙苑近送春船舫绣帘遮芸窓倦倚何山翠暖霭轻笼日脚斜  

自广  

今古纷纷孰控搏太平方寸豁忧端后千年去人何似外九州来天自寛风雨南山飞霹雳江湖北斗挂阑干要知元命真消息沧海神龙自屈蟠  

近报  

入春风雨恶情懐谈柄谁资近报来比嵗时闻通国信新年又説建行台难言铁冶飞灰烬易见铜驼出草莱羌管夜吹梅落尽倚墙撩乱野花开  

青青塞草始知春又见平林枣颊頳地起天津流枉矢鸟飞淮甸覆行尘漆城按堵宁辞防石马霑沟防有神千古淮阳无处覔不知藏质是何人  

嵗晚归自临川  

半世生羣盗穷年见乱离出门偏念母挟策欲干谁雪重人踪絶山寒火气低平时来往地满目尽忧疑  

无恙  

北去初无恙传疑路不通戈鋋亭障密牓牍训辞工落日鸟飞急空山花自红若为能诅盗桑已斗星中  

题醉僧图  

僧之饮酒地狱咫尺此僧饮酒天龙辟易僧之饮酒背面抵讳此僧饮酒口角觱沸披毛带角即不理倒堦卧路而已矣一生般若几杯汤个是逃禅真法子不忧兜率不着渠只忧兜率无酒沽临行自谤不羞耻至今留与人画图画图得龙眠画形兼画意君看阿堵中如如元不死是卧是死谁得知手中尚记携防夷翻河倒海不救渴安得余沥留于斯我观此僧面孔真滑稽醉中定解草圣并赋诗当其幕天席地时惜无人以笔墨随纷纷散圣今何为赖有一醉留其竒君不见夜雨闭门难学柳下惠又不见背水置阵古来惟有韩将军  

南纪  

南纪霑王泽涵濡已百年故应逢小刼何得怨苍天旧观宁无日浮生自可怜永懐千古事感慨泪涟涟  

南丰道中五首  

此县闻天下披图且万家螭头余佛屋鹿角卧江沙好与苏凋瘵谁令息叹嗟春风多少意残竹映松花此亦劝农者畬田半入云龙蛇因尔杂玉石故难分日月无私照江山未返魂茅茨倦行李何自戒重门此路通南国于今人少行遗民依庙住旷野用锄耕古木刀痕熟空山鬼火惊犹闻宿师处仓猝又招兵想见承平日兹为富庶乡门庭存位置井臼隔垣墙草市宜区种空村又夕阳谁欤真致此盗贼已天亡大村三百辈同此就天诛鋭欲取禾耳那知暴骨乎云疑鹅鹳阵风想虎狼都掩骼行春令母令长媚狐  

晓行  

一水来不极两山青欲连夜雨瀑初涨晓行路难縁此宁有人迹四顾风竹喧渡桥复何归倚崖桃初然  

晚立  

独游得荒溪晚意与心防水声逺才闻山色静可对鸟语林塘边犬吠篱落外柴门未须闗月在东峯背  

古石【长沙郡斋】  

赑屭窓前石参差类虎螭秋时藓可剥嵗晏竹相宜要自山川至那知陵谷移摩挲羣玉痩风助马王悲  

石头懐古  

长江日浩浩跂予望淮南禹画足广轮王气分殽函朝市一以建蟠踞诚匪惭中躔风尘扰六龙此停骖衣冠幸有地喙息赖未殱岂惟时贤力要是天险参颇闻京洛墟不救狐兎馋厌道故有道往悔宁非贪前登石头路得共北客谭新秋带归鸿落日随征帆吊古意未厌鼓钟已酣酣  

金陵即事  

东庵遗像宿尘埃追想鸡声午梦回只与钟山増九鼎当时何似早归来  

千年陈迹故难寻向北山根识定林丘壑独来差可意断无人影古松隂  

唐晋诸人骨已磨龙蟠虎踞自山河可怜不共羊昙见奈此秦淮落照何  

王谢风流自一时长干古巷记乌衣寻常百姓几畨换那有当年燕子飞  

西城图  

大哉天地间品类不可齐谁为好事人貌此西城西松花琐碎沙草肥是间可牧羊千蹄可怜羣鹿正走险或尔剥割衣其皮啜湩树桦尚有理穴插齿吁何为吾闻中原全盛时重译万里朝京师懐方象胥饬乃事幻人诡伎传雕题煌煌烈祖鉴古作宅京营洛分瀍伊太行以南孟门左其间气象何雄奇岂知一旦尽荆棘荒城落日羣狐啼吁嗟东都尚如此玉门之外那得知还君此图双涕洟愿赋周官王防诗  

二乔图  

翔龙下卷江东土孙郎初得乔家女乔家本自重曹瞒只鸡斗酒空酸楚衿情正用留阿瑜尚得人间称肺腑百年王气竟锁沈妙写丹青娇欲语香闺搦管寄何书并蒂芙蓉按花谱那知不是未嫁时本末无从勘前史词人多事管闲愁铜雀纷纷底歌舞尽强被髪向黄罏只与东阿传洛浦  

昭君行  

自石季伦始赋昭君曲以后作者浸多不容措手每恨沿袭之悮作汉初和亲意着脉非也又按竟宁元年呼韩邪既壻汉氏其年五月宫车晏驾矣因并正之不惟祛词人之失亦以解昭君于地下云  

君不见未央前殿罗九賔汉皇南面呼韩臣无人作歌继大雅至今遗恨悲昭君内殿春闲鬭冯傅掖庭新花隔烟雾票姚枉夺燕支山玉顔竟上氊车去人生流落那得知不应画史嫌蛾眉痴心只恐琵琶语归梦空随鸿雁飞穹庐随分薄梳洗世间祸福还相倚上流厌人能几时后来燕啄皇孙死野狐落中髙台倾宫人斜边曲畤平千秋万嵗总如此谁似青冢年年青  

次黄存之东臯韵  

蓺木东臯下新荣渭水涯锦机分箔閙青子亚枝斜犊角初生笋龙须正引汲清双玉井留客品尝茶抱膝东臯下春风又草庐海仙将可见溪友未宜疎楷着祈年疏闲笺种树书西山颒烟雨容易长嘉蔬负耒东臯下沟塍稻秫分汗邪争一溉台笠事重耘豳雅春称寿秦謡嵗劳勤无功虚作传农绩未如君挟册东臯下从人笑未传真秧马帖参透牧牛篇列岫窓前月平湖坞外烟似防稽古力钟鼎岂其然  

冬郊  

冬郊见初晴空林夕阳软归牛无人驱欲涉行转缓新霁明雪山更喜鹊争唤絶胜门外人流冗及嵗乱【楚语嵗晏为乱】  

送故  

履霜着余悲送故或古风幸防草木长土脉验隠隆共惟青鸟仙倘亦知吾穷落日起秀色军峯在云中  

上天池寺  

蟠际均衡岳千峯独出羣鲲鹏从水击翼轸验天文旷野风行雨层霄日贯云僧言兴废事因念福王勲始从平地望宛在九霄中不意身能到平生心并空江淮通好雨日月防刚风三伏凉如水蟠拏想白龙今古无穷恨山林只自豪云行地欲尽风立天相髙灵草如堪饵浮生计可逃人间何扰扰万里一秋毫往年因读岳王传尝为之赋今过东林睹其遗象感而申颂之  

将军英爽冠人豪眼底山河累寳刀青女防香天亦悮黒龙饮渭数何逃当时僧説松楸犯今日人推阀阅髙珍重王孙方鼎贵莫将歌舞替征袍  

欲壊长城岂自由江人重唱白符鸠熏天富贵还须尽从古忠良类若仇狱吏但能书牍背相公休欲割鸿沟书生志念闲无用长想朱云地下游  

长歌  

君不见游尘着空生九州人在中间悬两眸杨花化萍无根蒂风消水长东西流江南下湿人易老过尽嵗年还草草长留白日照人间榆柳浮生转枯槁毬纹带绕千花黄青娥攅眉眉细长莫言一尊千万寿乃翁身命属渠手长安城中鬼笑人水底纸钱能不朽今人不见古人心古人不见今人事天上若无长生人即是古人都尽死金鳬银雁满江湖神光夜夜开黄垆年经月纬三百卷平生欲作何人书古人云去留不得我些古人三太息今人莫诧山石牢更后十年人不识  

观化  

屋角有蜘蛛结网大如箕有来者蜻蜓飞飞堕其围嗟汝水之生爬沙自足嬉忽然凌空游蜂虿避路驰一朝婴祸罗羽翼安所施蜘蛛虽未出狼狈已可期我欲救起汝正坐手足疲噫吁嚱悲弗悲蜘蛛亦有黄雀随百虫相残人不管人兮食人天岂知  

挽程孺人【汪起潜内】  

有炜遵彤管无嫌各紫枢清心能敏悟雅性谢骄舒奉语期鸾彩传经嘱凤雏妙年仙格迅琬琰不胜书  

## 两宋名贤小集卷三百二十五  

宋　陈　思　编  

元　陈世隆　补  

龙洲集上  

刘过字改之泰和人自号龙洲道人宋南渡后以诗侠名湖海间陈亮陆游辛弃疾世称人豪皆折气岸与之交宰相周必大闻其名欲客之门下不就饮酒放豪如过润州登多景楼有山外青山楼外景及斗酒彘肩风雨渡江之词至今传颂叩阍一书请光宗过宫辞意恳婉声重一时尝以书干用事者陈恢复方畧谓中原可一战而取不听以是落魄无所遇合晚年欲航海抵昆山友人潘友闻留之寻卒于昆山襄阳歌  

十年着脚走四方胡不归来兮襄阳襄阳真是用武国上下吴国天中央铜鞮坊里弓作市八邑田熟麦当粮一条路入秦陇去落日彷佛见太行风俗沈浑士竒杰呜呜酒后歌声发歌曰人定兮胜天半壁久无闲嵗月买剑倾家赀市马托生死科举非不好行都兮万里人言边人尽粗材卧龙髙卧不肯来杜甫诗成米芾写二三子亦英雄哉  

多景楼醉歌  

君不见七十二子从夫子儒雅强半鲁国士二十八将佐中兴英雄多是僰阳人丈夫生有四方志东欲入海西入秦安能龌龊守一隅白头章句浙与闽醉游太白呼峨岷竒才剑客结楚荆不随举子纸上学六韬不学腐儒穿凿注五经天长路逺何时到侧身望兮涕霑巾  

村墅  

俗子有钱村亦乐秋田米熟歌牛角三家村墅无官方夜半呼卢笑声谑寻思我辈不如君平生读书复苦辛遭逢丧乱未得志长策短藳无由伸不如卖剑买牛去也学此翁村社住只愁夜半月明时得意无人和诗句  

寄孙竹隠先生【隠一作湖】  

竹湖之人英剧县勇自试三年种桃李遗爱及僮稚咸欲父母之谓我公之子独有督邮嫌见谓不事事瑕疵催科细欲以三尺治八月羁僦楼半年縻隠市小窓天日晴洒落自胸次抖擞旧尘埃楮札左右置寄傲防画间挥染当游戏人贤世所希嗜好人共贵车马閙填门载酒日纷至大书及豪放小草亦姿媚敛藏经纶业进此第一义玉板抄歌诗石碑刻图记人家锦为轴髙壁垂至地袭藏软工拙临写费同异争如老刘子落魄一狂士半生不读书颇能防其意寒泉骥马饮平陆蛟龙起得非久忧愤于以发竒气政使钟鼎疎自足名一世毛锥久见絶一见尚能喜酒边袖与诗不誉亦不忌有时夺之去箱箧余故纸如持将军诰屡博姑苏醉  

答曹元章【并序】  

曹元章以谨畏喜义雅为乡里所重县官自令佐以来皆敬之疑若取友必慤庄之士乃如某者寔自放于礼法之外元章既不以狂弃之方且粉饰语言以媚无非议我者惜乎相知而未深也唐贺知章逆知开元末年之变托意鉴湖一曲以归落魄四明自号狂客至相率李白剧谭痛饮呼为谪仙由今观之岂不甚怪然黄冠锦袍屣弃爵禄与夫炙手权门推而不去者其人品孰贤否孔光张禹皆大儒平日托经自文当王氏墓木未拱之秋相与唯阿无骨鲠臣子气自刘更生死天下公论之口皆借而不敢肆鼎祚陆沈系谁之罪吾观天下龊龊之士滔滔皆是后世必有好予之狂者则又系之诗其辞曰  

先生脩亷隅日日自敬畏老大寄杯酒狂亦非所讳酸咸虽不同各自有正味切莫对痴人説梦其词费  

呈徐直院二首  

当年今日误承恩自倚容华托至尊门外游丝难驻目依然青草暗长门  

猿臂将军战不休当年部曲已封侯夜深忽梦燕山月犹幸君王晚更收  

呈王山父二首  

疎烟淡淡树重重畧得西南有路通钟板不鸣山寺静闭门人在月明中  

办得茅庐我便归玉堂何处有梅枝嵗寒老树犹荒寂防有腊残春尽时  

王农丞舟中  

危樯髙占飞鵶字京淮两路传宣使面如玉盘腰有金见説京淮已无事儒生性命何足怜十年厌闻烽火连一朝悔祸亦不恶且愿四海皆安眠  

赠经长老  

菜肚老人禅已饱忧人从吏作诗僧客来无处着欢喜一语不曽谈葛藤  

送客剡溪  

送客山隂路春风□马蹄纵观神禹穴深去子猷溪嫩草緑于染珍禽娇已啼去程千万里步步有云梯  

方竹杖  

鹤骨风前痩龙姿雨后鲜锋棱四面峻节操一生坚荷蓧行随适看山倚最便从教方有碍终不效规圆  

游古仙岩  

白苹风里步清秋来作灵岩古洞游笑倚飞云访仙迹夕阳无语伴人愁  

辞周益公丞相  

一曲归欤浩浩歌世间无地不风波人从贫贱识者少事向艰难省处多紫塞将军秋佩印玉堂学士夜鸣珂太平宰相不收拾老死山林无奈何  

谒郭马帅  

千金买骏马百城市蛾眉长安酒家楼挥洒惊人诗天子不得臣公卿气吞之俯视儿女辈自诡男子竒谁知金陵都五年重来兹黒貂日以敝尘埃鬓成丝故人风雨散知已今为谁郭侯山西英而有熊豹姿巍峩西忠庙乔木人所思垂芳到云仍大将奕世为兄弟各三衙父子步武随万户侯冠军金印何累累虽然平戎策终郁未得施方今羣雄扰似觉敌运衰强邻军其西国歩日以迟疆埸互彼此干戈极猖披盗贼毛猬起敛民极刀锥父老思汉官壶浆徯王师吾君自神武妙算出筹帷收览天下才尺寸不可遗机防一日来恢复此其时况如郭侯者礼贤正谦卑使之防云龙列城归指挥安知古中原不使同驱驰过也久沦落狂名诸公知然亦壮心胆志慕効驱驰脱靴奴将军举扇障元规有音世不赏诗酒聊自嬉霜风忽无情一夜彻吟肌髙卧百尺楼闭门无晨炊起视匣中剑依旧光陆离有恩或有报一死所不辞  

代寿韩平原二首  

衣鉢登庸复旧氊文王尚父赵平原自从庆厯到今日只説开禧初改元朝辟东斋广东阁夜看南极照南园九霞觞举先旬浃却领千官寿帝垣  

际防风云振古难十年袖手且旁观要令隣敌尊裴度必向东山起谢安一品千龄灵寿杖五公四世进贤冠功成裂地封留了却趂赤松盟未寒  

闻莺  

东风扶日上花枝恰恰幽禽弄暖时百转忽惊春梦破间闗石上话相思  

春日即事  

久客无人问所须小窓翻得逐痴愚黄昏以后酒三盏白日之间饭两盂谷雨笋茶俱俊美条风菊杞尽甘肥先贤且谓可复践况是生平山泽癯  

题润州多景楼  

金山焦山相对起挹尽东流大江水一楼坐断水中央收拾淮南数千里西风把酒闲来愁木叶尽脱人间秋烟尘茫茫路渺渺神京不见双泪流君不见王勃才名今葢世当时未遇庸人尔琴书落魄豫章城滕王阁中悲帝子又不见李白才思真天然时人未省为谪仙一朝放浪金陵去凤皇台上望长安我今四海行将遍东厯苏杭西汉沔第一江山最上头天下无人独登览楼髙思逺愁绪多楼乎楼乎汝奈何安得李白与王勃名与此楼长突兀  

挂塔松窝  

十年南北走东西豪气峥嵘老不衰快斩妖魔三尺剑朗吟风月五言诗山无福地我焉往神有灵丹世不知却恐松窝知此意一丝挂塔去何疑  

上袁苏州三首  

骨秀如仙孕武夷故教手笔世宗师分唐汉诸家字句压陈黄二子诗茂苑雨晴花发处洞庭霜重橘黄时尘埃俗吏那能比一段竒功自可知  

车马城中早已忙子城内里看星郎十州已茂圜扉草一炷初凝画防香铜剖虎符新雨露玉持使节旧风霜明年樱笋成时不在乌台即玉堂  

欲上姑苏望虎丘小邦宁有此风流山川形势今三辅人物英雄古列侯华屋鳞鳞冠葢里画桥曲曲管弦楼金陵蜀郡俱疎逺除却皇都第一州  

谒京口张守二首  

末至诸人各已侯一麾犹此滞徐州谁知安石恐未免欲借寇君何可留遗爱与山同北固平生作计岂东周上方已听尚书履声在星辰最上头  

危楼年少记登临老矣重来力不禁风月欲谈嫌许事山川不险似人心淡烟衰草乡闗逺细雨黄花节序深虽有小诗行乐处世无知已为谁吟  

闲步  

山径无人鸟篆沙杖藜闲看摘新茶锦绷委地笋翻箨黄玉满林松带花  

归畊  

途穷百无成或许营莵裘依然大槐宫蚁穴梦封侯人生眠饭耳物外亦赘疣科名付诸公老矣我当休  

梅花五首  

人间不尽春来意恰则一枝清影疎更得和羮几时在只今风月尚新除  

香意恼人休不得荒林月里夜相过花应笑客有底急客若不来花奈何  

冻云垂垂雪欲落雨涩风悭如此寒分折南枝与君看老夫自要北枝看  

髙门拂日琼为树呼我不来那肯过不知此花有何好寒乡日月用亡何  

寂无人语断回程日落未落孤山横平湖水濶何许去傍竹边松自好行  

盱眙行  

车徐行马后驰天寒游子来盱眙功名邂逅未可知生平毕竟欲何为既不起草黄金闺又不侍宴白玉墀何不夜投将军飞劝上征伐同驱驰沧海可镇山可移男儿志气当如斯安能生死困毛锥八韵作赋五字诗金牌郎君黄头儿有眼不忍重见之志大才疎浩无期逢人举似人笑嬉谓之痴人未必痴唤作竒士何能竒  

## 两宋名贤小集卷三百二十六  

宋　陈　思　编  

元　陈世隆　补  

龙洲集中  

上范秘监二首  

郡大当涂古分符得少蓬威如乌府在令与绣衣同铃阁防书外花村卖剑中少需抚摩意来作玉堂翁畴昔经行路黄山更一过天涯知已少嵗晚客愁多路断车生角冰坚水不波使君森画防闻此意如何  

和危府教三首  

先生场屋文之虎气摄狐貍自不知老去莫嫌官尚冷灞桥风月要新诗  

天上羣仙台望居芹宫未是辱泥涂莫邪变化须臾事一防一镕金在炉  

行脚诸方履厯深似和禅子寄丛林试拈朝报一转寤以道观之无损心  

上刘知州二首  

防外梅花角有声使君心与日华明郡当采石今冲要船在乌江罢战争酒贱人家歌袴饮地寛客子带刀耕太平官府无公事见説香凝燕寝兵  

草树荒烟晚叶枯又寻短棹泛焦湖场经古战心欲折客老诸侯饥更驱去国寂寥从白眼筹边谋画看鸿儒袖诗来谒公应记曽就襄阳厠坐隅  

春日即事  

薄云笼日防初晴沙岸朝来春水生闲傍柳堤骑马去一鞭春色柳丝轻  

赏心亭  

何人将我来此游白鹭那知客有愁如子矜持山玉立似予迂濶水盘洲尘襟抖擞风云入石刻摩挲嵗月流惆怅谪仙鸾驭逺离离别恨黯难收  

清溪阁次胡仲芳韵  

琼树枝新梅蘂迸与君携手清溪问旧来侠客歌舞场何似诗人风雪迳溪边杰阁髙崚层左右华屋连云甍依稀王谢鸣珂里彷佛秦筝云母屏古来繁华各衰歇只有不磨惟璧月小船何处载愁来哀怨一声吹笛裂  

从军乐  

蛟龙寳剑鸊鹈刀黄金络马花盘袍臂弓腰矢出门去百战未怕臯兰鏖酒酣纵猎自足快诗成横槊人称豪但期处死得其所一死政自轻鸿毛将军三箭定天山丞相五月入不毛生前封侯死庙食云台突兀秋山髙书生如鱼蠧书册辛苦雕篆真徒劳儿时鼓箧走京国渐老一第犹未叨自嗟赋命如纸薄始信从军古云乐  

次刘启之韵  

豪结交游三十年暮年识子海霜边江西析派诗同社鸿寳传家子已仙无用白须甘我老有才青眼望谁怜譬如飘泊湓城下篁竹萧疎无管弦  

送术士  

一性圆明俱是佛四方落魄总成仙逢人只可少説话卖术不须多覔钱退一步行安乐法道三个好喜欢縁老夫亦欲挑包去若要相寻在酒边  

寄王巽伯  

朋从纷如云愈觉居索甚肺肝百忧集五夜不安枕长恐铁石心化作萋其锦日暮懐佳人霜风悄寒凛  

游清潭吕资益蟠谷十絶  

清潭  

一潭清净久无泥潭岸无泥石更竒拟待月明垂钓去前溪雨足怕龙归  

蟠谷  

逶迤路逐惊蛇去转盼不知身已髙雪积万层山四合碧油幢外有旌旄  

饮緑  

野花红白倚岩开只可临风自一杯谨莫放教公子见恐携窈窕入山来  

掇羮  

老子垂垂秋露下九月空林天气寒黄花剰开且勿剪留得一枝烟雨看  

初秋  

香不求知色正清清于九畹见飘零山中若有离骚伴痛饮我知胜独醒  

潄玉  

湿云将雨过溪东石涩滩鸣水势雄忽作晚晴秋更好月来林外透玲珑  

含晖  

帝所森严寂不喧九闗虎豹守天门何人奏事含风殿日晏鸣珂下紫烟  

香径  

一花带蘂香气满何况丛生树两行风露益髙秋雨足请君来此撼琳琅  

谷庵  

穹庐架屋石崚香火西风只一僧日晚课经犹未了闭门先防佛前灯  

碧莲峯  

前山崛起青莲色浄埽晴空如叶开若拟空花犹未了空中安得有峯来  

春归  

百花开尽到荼防一片春心又欲归可恨东风留不得漫教啼鸟怨斜晖  

村店二首  

林深路转午鸡啼知有人家住隔溪一鸟閙红春欲动酒帘正在杏花西  

溪边犹棹酒船回冷水湾头两意开一路有诗吟不得当初悔不共君来  

红酒歌呈西京刘郎中立义  

桃花为麯杏为蘖酒醖仙方得心法大槽迸裂猩血流小槽夜雨真珠滴岘山之北古襄阳春风烂漫草花香乗轺谁为部使者金闺通借尚书郎儿样爱民真父母十万人家感恩厚鹅儿不酌宜城黄流霞造此江南酒轮蹄日日行乐同琥珀潋灔琉璃钟瑚枝下贵公子人面日色相映红防干十二开帘幙腰鼓轰雷奏仙乐翠翘金凤大隄倡玉纎捧劝罗衣薄人生百感能几何海棠花开春较多有貂可解换一斗醉到天晓待作麽  

赠陈时可  

交游半世已公卿犹抱遗经对短檠负米过于扛鼎重选官难似上竿行百年母子相依命一片忠帎谁为明烟火小楼风雨夜嵗寒时得话平生  

赠宗友  

中吴喜遇同宗友貌古髯疎亦志髙金玉图书皆长物六经之外有离骚  

与青原正庵老  

倦行老矣徧东南识后青原识正庵无法更求身外説有禅应向意中防春风绕寺雨花坠石鼎烹茶泉味甘暂脱尘嚣聊税驾与君相对欵清谈  

柬能仁礼老  

幻身到处是空虚习气依然未埽除柏子树边寻祖意旃檀林下伴僧居三千世界初无碍十二时辰得自如牛粪火堆煨芋熟时时拾得懒残余  

弋阳渡  

车声尽日滑黄泥怕听空桑呌竹鸡风雨不知春早晚栁条拖緑半江垂  

游灵岩  

风露凄然八月秋痩藤扶我到山头僧居突兀飞鸿上人迹依稀似鹿游旧事已空流水在闲情都付落花休越王未是真尝胆计出婵娟事可羞  

忆鄂渚  

我离鄂渚已十年吴儿越女空华鲜不知上游古形势四十余万兵筹边中原地与荆襄近烈士烈兮猛士猛泽连云梦寒竹围城楼武昌晓排阵书生岂无一策竒叩阍击鼓天不知却思仙人白玉笛匡牀醉倚南楼吹貂蝉兜牟两岑寂若耶溪畔还作客空余万鹤旧题诗醉笔颠狂惊李白  

寄沈仲居二首  

十年铅椠鬓丝秋独抱成书四海游三国诸人应梦觉一畨公案又从头  

万死中原百战争流芳遗各垂名思量陈寿已饶舌又费先生几管城  

游古山  

信步作幽讨有庵如此深佛灯明老屋秋日淡疎林柏树祖师意松楸老子心十年弃坟墓洒泪一悲吟  

喜雨呈吴按察  

使君人物旧乌台天听虽髙力挽回湖水欲平江已退秋田未旱雨先来云随黄鹤想何许风满南楼亦快哉凉意入秋清似画月岩知有桂花开  

平氏书院  

雪屋弹琴泛作声寂无人语纸窓明倦游识破诸縁妄心与梅花一处清  

送王简卿归天台二首  

枚数人才难倒指有如公者又东归班行失士国轻重道路不言心是非载酒青山随处饮谈诗玉尘为谁挥归期趂得东风早莫放梅花一片飞  

千岩万壑天台路一日分为两日程事可语人酬对易面无惭色去留轻放开笔下闲风月收敛胷中旧甲丘世事看来忙不得百年到手是功名  

六合道中  

十年曽记此来游有策中原一战收蒲栁易凋嫌势去金汤无用卒和休悲风彷佛鸣刀斗缺月参差照敌楼庙食封侯何日事不堪老马又滁州  

湖口阻风  

冒雪冲霜已十程狂风又敢戹吾行无人説向江神道莫待明年却世情  

舟中  

下水南风不觉难我舟不动穏如山东西日月寻常事变化云烟顷刻间沙鸟似惊皆退避林峦如画亦浑闲归期只欲长安近屈指何时到此闗  

寄吕英父二首  

清明萧散坐才疎收拾穷愁却著书诗笔有神通寐梦丰标不俗更清癯黄花细雨鼍江路落日西风处士庐抖擞尘埃旧时帽不妨覔句倒骑驴  

秋到家山冷不知但惊风路入新诗低头欲拜无东野满耳惟闻説项斯骨格昂藏云鹤痩吟哦凄断雪猿悲文章已得真消息三十科名已是迟  

题东林  

尔自贪痴不肯闲江南多少好青山老夫为不爱官职买得狂名满世间  

书僧寺壁  

緑杨染水浓如画天气欲晴风自和二月杏花犹未放一春分外觉寒多  

赠侯戎  

江淮万里以诗行此老胸中有甲兵何止据鞍犹矍铄试教落笔便纵横逢时有用真才出知已不遭儒者轻若见英雄今马帅为言刘子尚狂生  

幽居  

对面沧浪可濯缨不思泛艇出春城浮沈枌社何人重俯仰茅檐是事轻玉蘂连屏寒徙倚蒲萄上架月纵横江湖老矣无他愿只欲清隂便得成  

梦觉  

梦回斜日转花隂时有黄鹂送好音髙卧草庐人不识东风啼鸟独知心  

过垂虹访江仲冕【一作姑苏送王武冈不值访汪仲冕席上口占】  

严城夜出鼔咚咚画鹢三更不见踪何必披云寻乐广真成避雨识茅容藓花似雪玲珑白腊酒如春琥珀浓若使世间无我辈老夫何处不穷冬  

观白鹭洲风涛  

一声雷鼓快风威顷刻冲涛没钓矶行客晓看银汉落阳侯惊起玉山飞蛟龙使尔争先化鸥鹭茫然失所依安得长竿入我手翩然东海钓鼇归  

上周益公二首  

游戏公孤了归来不爱名昌黎前进士司马老先生有节花宜晚无波水自平翳云遮不得南极益精明早被儒冠误依稀老更侵科名数行泪岐路一生心自借亡猿木谁怜跃冶金使无钟鼎志何地可山林  

除夜寄卢申之  

见説卢夫子诗成手自书雪便金帐暖云压玉川居椒叶储名酒萍虀荐野蔬夜寒裈犊鼻应念马相如  

## 两宋名贤小集卷三百二十七  

宋　陈　思　编  

元　陈世隆　补  

龙洲集下  

谒江华曽宰二首  

抠衣三十年前事曽以诸生傍绛纱一国所专吴白下双鳬独逺令江华时来馆学总余事老去衣冠懐古家共怪我门郊岛外狂生尚有一刘义  

鬟鬓已皤非故我依然破帽老骑驴江边游子断肠句汉殿逐臣流涕书父母松楸三世冢弟兄桑梓百年居孤丘未死归心切未有相如驷马车  

寄湖州赵侍郎  

桑柘村村烟树浓新秧刺水麦梳风舟行苕霅双溪上人在苏杭两郡中鼓角丽声相旦暮旌旗小队间青红主人夙有神仙骨合住水晶天上宫  

简季文  

衰鬓萧骚半欲丝尚能随队作儿嬉棊无杀意从人活琴有仁声却自悲落魄陈平归汉日中伤张禄入秦时诸公莫作狂夫看恐是英雄未可知  

赠刘叔拟招山  

不醉何劳饮无诗底用吟百年为客老一念爱乡深草路青原泪烟波白鹭心班超归未得愁见旧家林  

登清凉台  

江南江北许多山到处登临得凭防老木渐丹霜有信怒涛冲岸水生寒倦游半世乌三匝往事千年指一弹落日正西催上马依依回首望长安  

蕲洲道中  

如箭隂风劈面吹雪花斜夹雨垂垂胸中自有平戎策路入蕲州冷不知  

观三叠泉  

五老峯北嵳峩颠龙泉三叠来自天只因开辟便有此山云蔽防经嵗年一朝何事失扃鐍樵者得之人共传欲往从之人惮逺险溪絶壑穷攀縁初疑霜崩漏天谷翻若云奔下岩宿散为风飞飏轻烟垂似银丝贯珠玉随风变态难尽名洞骇游者心与目清寒侵袂心益爽清甘熨齿手屡掬我欲揽之作玉虹开似九丈锦屏风有若插碧金芙蓉笑骑挥斥凌太空穷源直到夭河东  

西湖  

西湖湖上山如画二十年间曽客来飞絮满城归未得江南老却贺方回  

登升元阁故基  

脚力倦矣曷少休侵晨更作升元游眼中已不见二百四十尺之髙楼但见炊烟万灶宿貔貅上有啼鸦噪鹊如泣诉下有藤蔓老树根据枝相虬想其结缔初匠石巧与造物侔栟栱不知几大厦一木牵挽回万牛山川退听左右受约束日月乌兎早暮东西流阿房之旂矗立矮如防临春结绮望仙三阁俱下头杯埦块潜培塿而已矣蹄涔洞庭芥为舟拄撑霄汉弹压大千界下厯梁唐秦隋晋汉周一朝世故有翻覆祸结祝融回禄与郁攸灰飞障天烟焰炽一火三月烂不收遂使觚棱化草莽丹艧成墟丘我闻至人侈俭初何心有茅一把葢头便可留何必穷极土木事妖怪朘削赤子膏血敛以裒是故子刘子不仙不佛亦不侯视鸾台凤阁为蘧庐百万买宅亦梦幻泡影沤江西岂无家白沙翠竹泉石幽小亭茅檐曝日搔背痒篱缺墙破手葺修如以天地为室庐日月行住坐卧得自由不为朱门是不为白屋羞有时骑马千里游汗漫有时蛤蜊遽食殻秋彼升元阁者亟成而复壊肠亦不能为之断心亦不能为之忧造物何足云此身自赘疣誉尧毁桀未必公是非丘踞两窖蝼与蚁日斜诸公急下山我有斗酒归去来兮相与劝酬  

舟中偶作  

日日拖舟上碧溪寒滩水浅草离离尺书雁断嵗行尽五两风轻帆去迟白鹭导吾如有志丹枫愁客亦何为闗头安趂梅花约更着寛程五日期  

聿追庵题壁  

路转羊肠曲山藏蜗角深树多成防密水少亦悲吟露草重阳泪风花寒食心摩娑墓铭看久立读碑隂  

同郭殿帅游凤山  

亷纎小雨久于霉喜得新晴亦快哉五色波光丽鳷鹊千分雪气绕蓬莱旌旗侧畔宫墙转戈防丛中武库回走马看花生怕晚果然桃李一山开  

郭殿帅邀游凤山  

结束战袍骑战马冠带将军宛如画前呼小驻来美堂箭去弓鸣飞鸟下青林路转入苕嶤湖亭海观争为髙谁知凤舞龙飞外别有楼阁横云霄回旋左右皆游厯人物江山两英特风流标致梅岭梅磊落胸襟石林石侧身更上天上行好风吹下笑谈声山神川后领要束遁走虎豹藏蛟鲸摩挲苔藓题诗去万鼓声中杂歌舞众賔捧酒寿主人将军自是擎天柱看山看水时一来钱塘吴越何小哉指防中原百城在功名逼人有机防  

感旧  

罗结同心栁带青碧桃香里寄将迎春风重到凭防处肠断江楼不忍登  

自述二首  

扁舟送客出姑苏晚泊吴江夜雨余波浪稍平风力定青黄相间橘林疎匆忙旅馆催行酒草率杯盘旋买鱼我欲壁间书嵗月无人为上小行书  

精神凋耗鬓毛衰刼火光中穿几回无可奈何教老去有时猛省忽愁来师崇道学原非伪客寄苏州却类獃明日重阳又佳节得钱且醉菊花杯  

吴尉西亭二首  

袭桂行香径朱防稍转西水风飘石冷云月堕檐低棊败深杯罚诗豪健笔题舞忙钗鬓乱更为捧柔荑石板桥东阁轩窓如此华碧虚澄水鉴红影浸霜花似串歌云驻如泥醉帽斜但惊风露冷飘落怕还家  

寓东阳寺二首  

元帅东阳主今君我故人可怜九华客犹是一穷民古者狂狷士人间自在身化工都不管何地有阳春不学老无似艰难却饱谙逺从陶靖节来访杜征南意到羮莼适贫犹食荠甘惜无庐可卧尚绕鹊枝三  

游郭希吕石洞十九絶  

清旷  

笋舆咿哑来路转此歇脚长风挟林下深意满万壑  

深秀  

苍髯万松官窈窕一径开请回俗士驾切莫呵殿来  

书院  

力学如力耕动情尔自知便使书种多防有嵗稔时  

谷口  

水流自何许逺欲穷其源石梯苔藓层微有屐齿痕  

月峡  

两崖限东西里有一带天老蟾更多事驾月下潺湲  

桂壑  

丛丛万横枝罗生杂松篁不似岩穴凶嵗晚正自香  

小烂柯  

游戏一弹棊嵗月隙驹过不如两忘机石上跏趺坐  

倾月  

去去山转深树下亦凄冷时有月乌飞闲碎梧桐影  

閟云  

仙宫已降勅雅有新迁除乞为此閤使云物屡卷舒  

髙碧  

小山碧巉岩直上与天齐诗成欲磨崖藤萝费攀跻  

石井  

银牀绕周遭一规寒浸水试敲拄杖看恐触蛟龙起  

壶天  

逆溪随水行更上紫翠峯朱防忽飞閤映带烟霞重  

玉佩  

借榻卧云屋欹枕仔细听误疑鸣珂声不知水泠泠  

飞雪  

山前大飞雪路有何处入防茸六花飞冷溅征衣湿  

笙鹤  

木末俯清轩独立久延竚何人骑鹤来彷佛吹笙侣  

韬玉  

至寳不自献韬藏亦英华余香披草木秀擢幽岩花  

倚剑  

石壁自磨礲三叹用不久如去到人间为侬洗磨垢  

药圃  

古文不可卖未觉卖药非侵香荷锄径暮得芝术归  

玉泉  

石砾沙沃尽悠悠潭影斜尘襟不忍濯为惜无玷瑕  

## 两宋名贤小集卷三百二十八  

宋　陈　思　编  

元　陈世隆　补  

端隠吟藳  

林尚仁字润叟福州长乐人家贫刻苦攻诗每有所作微不合意辄裂去卜居半邨半郭间手自种竹题曰竹所吟啸其中自号端隠以示终于遯迹之意吟藳一卷淳祐辛亥陈必复为序称其诗专以姚合贾岛为法而精要深润过之  

饮药房陈户山居分韵得閤字  

常人厌寂寥隠士畏喧杂山居主人百好无终日哦诗闭书閤我本山中人心事亦颇合杖藜约客行幽深来扣吟扉坐陈榻不叙寒暄説晚唐满座春风屡倾榼霜晴沙路软如泥谷鸟相呼声自答花时不饮空白头世味由来如嚼蜡秪怜无梦化作蝴蝶飞绕尽百花深处日千匝  

暑夜  

松风生晚凉坐久市声歇客去行独吟踏石碎明月  

题芦乡思归图  

不画梅花却画芦自言家在个乡居当时恨不曽添雁为带平安一纸书  

九日登乌回寄郑渭濵  

乌回山下寺闲抱一琴游客路黄花晚江城寒露秋持书谁送酒懐古独凭楼想尔西风里绕篱吟未休  

和陈药房纳凉  

贪凉分石坐野服岸巾纱竹暗鸣风叶溪暄聚水花深村人语静髙树鸟飞斜不饮论文酒敲棋煮夜茶  

赠歌者  

声逐娇云学凤鸣王孙几醉拍栏听春深莫唱闗情曲多少行人过柳亭  

新昌道中  

春红落尽雨霏霏为怯轻寒尚夹衣村路每于泥处滑乡音渐与市人非防蚕谿女条桑去抱布山翁换米归世味徧尝只如此几畨清梦落渔矶  

寓华亭下砂盐场  

地僻民居少官勤国课优逺程驱痩马小港碍行舟晴日盐花晚风潮海气秋野人因买鹤半月此迟留  

秋日书懐  

十年客路叹飘蓬厯尽风霜鬓欲空睡少半疑茶作祟愁多全觉酒无功数蛬厌静鸣秋雨一叶惊寒落晚风惆怅故园归未得草荒篱下菊花藂  

适越留别  

江亭饮罢起离愁何事西风又越游潮信欲来人欲去夕阳红蓼满汀洲  

此山林佥药房陈户偕张牧隠暮春晦日载酒相过席上以手挥素弦为韵得弦字  

春诗敲未穏一醉傍琴眠吟客相过日飞花欲尽天竹隂池水暗树色岛云连幽鸟可人意数声清似弦  

寒夜即事  

吟苦过于颠吟成亦自怜冻油灯影薄深屋语声圆分月照归客避寒移卧氊一冬少闲日不得到梅边  

春日偶成  

未逢知已愧蹉跎又见春风长径莎杜宇一声诗思减杨花三月客愁多从人乞米贪如旧借吏钞书字半譌懒记江湖十年事近来平地亦风波  

废寺  

勅额虽存屋半倾炉香无主佛无灵豪家不管空门事日夜西风语塔铃  

自赋  

学书学剑两无成天乞梅边隠姓名未必清闲非盛福纵教富贵亦虚荣百年有限春风老万事无心夜月明何计莫餐烟火供潄流眠石过今生  

送林云岫归省  

西风吹客衣束担出王畿千里莫嫌逺几人犹未归山空秋鹤痩天濶暮云飞料得还家日将诗寿防闱  

雨中和张西麓  

雨声听易厌况复事闗心终夜不成寐一春徒费吟委红花命薄重碧酒杯深何日西湖上移船系栁隂  

连雨留宿陈药房吟所  

谿水分流急谿云带湿飞防饥童乞米畏冷客添衣雨院棊声润风窓烛影微终须待晴去踏月夜深归  

偶题  

矮屋过如斗样寛闺门浑不受春寒海棠睡去梨花痩次第东风到牡丹  

吊友人墓  

树隂云影暗空山铭石虽存不忍看烧罢纸钱灰未冷落花啼鴂雨声寒  

游阳明洞天  

每个虚亭坐片时旋寻古迹上岩梯石含秋色苔痕老洞接云天树影低樵客出林惊虎啸道人临水听猿啼吟边欲记阳明事恐动山灵不敢题  

清真观  

一宫占断水中央痩竹添丁防短墙老鹳声中松子落游鱼影里藕花香云房不雨琴常润池阁无风榻自凉拟办隠心终老此便须归与鹤商量  

春晚  

春事又无几隂晴苦不齐久贫交味薄多病语声低落絮行风径归云度晚谿故乡二千里日夜子规啼  

赠褚雪岩  

多年林下隠犹带旧儒酸自説因诗苦还如学易难晓窓花气润夜枕雨声寒又欲名山去应寻胜迹看  

村居即事  

外事少曽闻深居似隠君谿明花照影风细水行文蚕室寒初闭蜂房早已分偶因寻药去踏破一村云  

寓舍留别  

拨尽寒灰雨夜深半窓灯影伴孤吟不眠只有琴知得明日阳闗何处心  

课伐木  

手挥樵斧气如虹几树寒烟一饷空午夜无依乌鹊冷数声应恨月明中  

懐潘寒岩  

别后空相忆无书直至今频年千里客多事半生心卯酒欺人醉春诗带病吟倚栏政无绪一鸟过花隂余种竹方成扁其室曰竹所友人以诗至用其韵  

屋老苔荒席久虚近分一榻与云俱梅花未种招蜂怨竹所虽清欠鹤图无事看山如对客有时隠几亦忘吾过门除却能吟者不是髙僧即老儒  

山居  

帝城花锦地让与市人居万事不到耳一贫惟著书扫牀留月宿种药带云锄未晚多先醉为官恐不如  

简许有实  

闲磨霜刃破银沈水香销日影斜吟客不来情思懒晚风庭院落槐花  

陈药房闻人禺谿黄平岭春日相过分得琴字  

半生无厚业秪合住山林留客旋沽酒典衣因买琴晴窓行野马髙树语春禽彼此知心久相看意转深  

过友人幽居  

门似野人家空园拟种有僧分石坐无酒问邻赊独鹤喜欲舞老梅寒自花此身归未去犹愧暮林鸦  

旅懐  

欲暮西风引客愁十年如梦住他州故交零落谁知已往事凄凉叹白头一纸音书灯下泪满城砧杵月明秋早知世路风波险只在山中煮石休  

懐蒲一庵许紒嵒  

新营一榻养天和独喜身闲鬓未皤药性不谙縁病少花名惯识为吟多移书晒日防留蠧写帖临池拟换鹅不到玉峯今两载故人情味近如何  

陈药房舟中分得诗字  

移舟春岸晓小雨欲晴时烟树望宜暗水程行较迟推篷山色近得句野鸥知来往无多路归囊又一诗  

寄表兄郑古潭  

江湖风浪恶飘泊此依依白髪亲俱老深春人未归云留行李住风遣落花飞强饮桮中物芳心莫易违  

闲里  

闲里身心得自如春风茅屋燕同居松花满地谿云滑一榻晴窓卧看书  

寄西湖友人  

湖边春更好别后费吟思载酒曽游处忆君同醉时面风花落易背日雪消迟早晚携琴去山中与鹤期  

送友人别  

此心偶无事君复叙离情江国多寒色春风几日程雪添行李重船逐浪花轻后夜应相忆空山月正明  

送杨巨川游边  

此行不必话离愁且举匏樽醉几筹天下岂无山可买男儿当与国分忧剑辞星匣边风凛船驾云帆海月流莫道读书无用处读书方有用兵谋  

寄乡友  

此身拘不得暮楚又朝吴故友几人在三年一字无天风潮信急江月雁声孤久不看明镜年来有白须  

寄吴宗之  

在家犹苦热客路足应疲书剑果何地江湖非旧时久晴苗欲雨多病药如饴忆自分携后知心更有谁  

雪中呈社友  

风雨潇潇搅雪飞一寒如此只贪诗酒瓢倾尽囊金少恐被梅花笑不知  

送陆月湖归玉峯  

行李无多半是诗买船兼载鹤同归思君晚泊吴江冷风卷芦花几雁飞  

喜友人为僧  

身披云衲痩伶俜一刺新添得寺名餐供未便趺足坐诵经犹作读书声禅窓欲晚闻钟掩吟履逢秋踏叶行应是千生修得到几人头白尚无成  

赠许紒嵒  

年齿未三十清名已照人才髙犹苦学俸薄不言贫留客醉终日爱花吟过春自怜闲未得满眼扑京尘辛亥元日游闻人省庵园和陈药房韵  

倚栏吟未穏把酒问溪山今日又添嵗一冬无此闲梅花依竹静雪意避春悭次第灯期近重逢一解顔  

贺陈石泉宰华亭归  

天下称繁邑一亷如此希政成人惜去官满鹤先归家学传金管春风入紫薇知音正当路健翼看髙飞  

夜坐  

焚香独坐勘骚经庭树无风叶不鸣静入夜深闻鼓吹一池明月乱蛙声  

梅雨  

繁声不可听防滴似秋霖谿长欲无岸窓低微复隂葛衣凉意重础石润痕深欲出愁泥泞依依独客心  

访隠者  

姓名多已在仙行见説曽传辟谷方未必诏书征便起可怜人世老犹忙浴蒲涧冷云初湿种术山春土亦香何日此身分半隠归须先制芰荷裳  

戏友人买侍儿归  

几扣吟窓多不遇识君虽久防君稀近闻行李担书去添得明珠伴剑归开瓮酒香春绕屋倚栏人醉月侵衣野夫别有观心法不在深山独掩扉  

鹤  

楚楚异凡禽相看痩不禁饥寻芝术晚梦忆海山深华表千年事青天万里心一声唳清夜霜月满疎林  

## 两宋名贤小集卷三百二十九  

宋　陈　思　编  

元　陈世隆　补  

华谷集  

严粲字坦叔一字明卿邵武人羽之族弟也登进士授清湘令尝着诗缉与朱晦庵诗传相表里  

玉溪雪夜  

雪霁天夜白月上江空明饮散客就船万籁沈三更谁家竹篱岸摸索疎枝横不着色与香令我毛骨清醉魂乗沆瀣看舞婆罗城  

独往  

一迳厯纡余独往未到处岂曰嵓泉幽心闲即真趣萧萧松有声依依花自开樵翁向我笑问我何从来  

昭君怨  

欲洗铅华净那须画手工玉顔翻自误不似旧图中  

送黄炳  

未尽连牀话忽忽乂语离襟期无限事书寄若为辞昔别已十载重逢还几时孤舟明夜月何处照相思  

望彭蠡  

万壑气交防今知楚泽雄水明才辨树雾合忽迷空逺浦沈初月孤舟乱去鸿防干已愁思渔唱入苹风  

春晚  

向来得意在烟霞失脚黄尘负嵗华过却海棠浑不省梦中犹自咏梅花  

秋入  

秋入苹风白浪生痴云未放楚天晴青山湖外知何处中有斜阳一段明  

阳闗图  

人人肠断渭城歌谁独持竿面碧波可是无情如木石只应此地别离多  

月夜与张辑论诗  

凉露初长夜纎云净尽时几人还对月与客共论诗苦思常难穏闲题或更竒不应夸末俗准拟古人知自乐平阅视渡舟取道太阳渡宿地藏院  

康山问民涉阳渡平地讼朅来招提宿疏峯结飞栋研丹启囊书防勘自成讽佛香触深悟僧茗来清供阳頽岚气生鸿没天宇空向来山中乐忽忽岂其梦  

盘谷图  

声利争驰毫末间几人能得健时闲不须展画相撩弄昨夜秋风忆故山  

见梅  

絶怜生意上寒枝几度巡檐错恨迟数防疎花人未见窓间早被月明知  

春归  

抵死连宵雨不休今朝晴景莫登楼杜鹃啼得春归了风里杨花防防愁  

荐福寺【即戴叔伦故宅今号戴公堤】  

石径秋痕苔藓深谁将清气润脩林戴公堤上古时月几度凉宵照苦吟  

招提游  

幽寻惬所适兰若白石静天籁鸣松壑古意满苔径清泉醒客心啼鸟唤僧定留连不能去翫月归路永  

又  

烦抱忽如遗僧境得清胜花发岩洞幽云生窓户冷来骖树隂直归棹川光暝遗思山苍苍半空闻夕磬  

拾橡亭为黄炳赋  

世上危机富贵身由来着意鬼神嗔到头钟鼎谁消得正要山中拾橡人  

林和靖祠  

白云人已矣古屋自苍苔林下误疑鹤水边空见梅市人携酒至歌女棹船回检防幽栖处湖光似向来  

元上人见访  

昔子青青佩重逢怪衲衣樊笼留不住云水静相依习气余诗句枯禅堕佛机东湖自尘外还带夕阳归  

忆张辑  

畏景如焚客路尘寂寥山店独吟身多情唯有别时月低傍茅檐巧趂人  

宿石潭寺寄黄炳  

昨夜湖心共泊船一天星露宿寒烟朝来极目无洲渚知采苹花何处边  

画梅兰竹石  

正忆吟窓占竹坡风烟触眼奈愁何梅兰只作从前痩石上苍苔别后多  

春恨  

马上东风吹酒醒空将春恨到江亭飞香寂寞无寻处烟映晚山深浅青  

庐陵黄炳筑亭所居侯山扁以赤子松自号赤松亭长之官鄂渚为赋诗  

仙人遗世不曽愁但欲相期汗漫游亭长祗今闲未得南楼孤啸望神州  

雾中早行  

行人糢糊画中影髙树夭矫空际云楼台几处半隠见三岛梦断犹纷纭  

秋思  

风落叶间残防雨月窥窓下不眠人秋清一片无谁领并作诗愁入鬓新  

松雪  

隂崖未知晴松雪自在白可恨晓风颠飞寒乱苔石  

次韵宴坐画图  

京尘倦来归故山喜还壁淡交松桂在昔别猿鹤忆晚知闲味深甘为幽讨惑尚念身在山佳处恐未识看山须全境一览尽目力伊谁有巨轴亭亭挂空碧吾闻古灵匠能事畧翰墨盘礴溟涬初太素含黼饰妙手干元微錬此石五色天机一呈露真宰惜不得写出万古愁苍茫思何极烟村带逺市云树出峭壁有人闲倚栏飞鸟亦自适俗间重小景局促无竒特五日十日画大类宋楮刻谁防悠然心醉来眠对客  

酴醿  

东风暖迸龙蛇起丽日晴烘玉雪香可惜开时春向晚不教桃李见清芳  

客里  

客里何知度嵗华春风香却一畨花山行转处闻鸡犬杨栁隂隂卖酒家  

纪梦  

烟岛空蒙一鹤飞天风满袖自吟诗觉来犹似非人世花影栏干月上时  

送张辑游宣城  

君抚渊明底样琴肯于弦上要知音相逢尘事不挂口别去清愁总上心听雨夜牀孤旧约看云秋壑想幽寻他年跨鹤相过否应笑浮名雪满簮  

道中见茶花  

朝来露湿欲寒天谁赏幽芳古道边风味十分留贡焙浮花正自不须妍  

巧夕添丁  

书来知有客喜梦应维熊久作庭闱别遥知笑语同充闾非我愿钓瀬是家风莫学天孙巧朱愚肖乃翁  

琵琶洲  

琵琶古怨犹凄清何年一抺横烟汀人言随波髙下如浮萍神鼇背负能亭亭不知水仙宫殿碧皎洁玉弦遥映云锦屏黄沙万里音尘絶独与鹦鹉愁青防天际归舟认髣髴江头寒月伤伶仃悄然夜久天籁起往往恍惚游百灵秋风嫋嫋兮水泠泠俗耳筝笛兮谁能听我眼如耳耳如鼻妙处不言心独醒钧天住奏三千龄石钟水乐遗林坰岂有寳器终漂零一朝詄荡开天扃帝命下取呵六丁陶梭共起变化随雷霆古余山色空青青  

池阳道中  

脱叶舞风过别岸湿云含雨上晴天脩途喜借晚凉得幽鸟一声生翠烟  

挽陈邵武  

前辈闻如此今人见未多难将通介论不在语言科胄监开华近樵川借抚摩乡评最期望一梦只南柯  

夜投荒店戏成  

唤起吹松火开门问带嗔随行曽有未同伴几何人乱秆铺添荐残篱拾作薪夜寒难得酒烦扣隔山邻乐平至鸣溪渡有山与南丰军山同名者余昔从岭庵谢先生梦得游先生子湖畏友也豪于诗悦军山之峭拔畅其吟懐自昭武徙家于市山筑室曰西窓以朝夕对焉尝命余记之余时从西窓樽酒论文为乐如是者十载今先生已矣感而赋诗  

江西絶顶挿晴空此地山名偶自同唤起西窓十年梦一樽何处酹诗翁  

重到地藏院  

泥泞行良苦青山且眼前题诗如昨日倒指已三年僧榻寒宵雨渔村落照烟薄游聊复尔终拟老林泉  

寄张辑  

不见吾张辑新诗何处吟身留江介逺秋入夜凉深灯影还家梦蛬声倦客心归来及佳节细把菊花斟  

建德县梅山寺  

公退逢长日清游到寳坊山围露天小径绕引溪长苔壁晴云湿松轩暑月凉钟声半归路回首暮苍苍  

叨第后日者自谓竒中索诗  

儿时意气漫骑鲸几向栏干袖手凭今日逢君成一笑却慙窓下读书灯  

风雨宿湖心  

渺渺平湖四接天孤洲曽系夜来船持鞭又逐风尘去却忆秋蓬听雨眠  

新晴  

滑路愁骑马晴天好放船水纹揺倒壁花影弄晴川梦寐驱驰在光隂少壮迁心期犹浩荡搔首白鸥前  

舟中夜雪  

落帆侵夜色客思正凄凄风撼潇湘覆云连宇宙低洒篷吹乍急欹枕听还迷懒惰无清兴谁人访剡溪  

七夕  

纎巧逐时新谁将大雅陈天孙古机锦笑杀世间人  

送戴式之  

自小寻诗出江湖今白头应嫌少陵读不似子长游风雨夜愁枕莺花春醉楼吟边消息好懐古问沙鸥  

茅舍  

村居逺城市独木渡塘坳迸笋补篱竹落松添屋茅童归携酒榼客至得盐包随分山中好低檐燕有巢  

憩田家  

昼问田家憩相呼隔短篱负薪髽引犊挑菜跣携儿沙井和鰕汲村舂夹稻炊老翁评贵粜覼缕旧年时  

过江东  

落花时节过江东浓緑山头间小红野店日长春寂寂栁隂揺飏酒旗风  

骑牛图  

乃翁骑牛驴防儿松间提挈羣僮随驴逢短桥儿回顾牛背推敲了不知  

戏友人  

今朝有清兴无处覔诗人寺占房空锁窓窥榻有尘寻芳知尚早报谒未应频只在城中醉烟云满澹津  

孤雁  

一雁度岑寂流空音响哀云沙天地濶霜雪羽毛摧力小知机早心危见影猜芦洲迷处所飞绕正徘徊  

防斋先生赋张通守佚老堂次韵  

拂衣归共白云闲佚老堂中天地寛黄髪可教供鞅掌青山聊足对髙寒杖藜行乐春风软纸帐佳眠晓日团林下未应忘世事并烦寄语谢家安  

菊  

寒林色枯槁粲粲篱菊鲜冷艶无俗韵孤芳弄秋妍金晶与髙洁未觉阳和偏岂无儿女花谁能制頽年  

欧阳道士归自临安  

洞穴云生窓户凉道人宴坐但焚香向来游遍王侯第还似山林意味长  

张辑冯去非话别  

此夕真成别幽懐欲语谁梅花霜月晓独起咏君诗  

夜读晋书  

南来未省有良图可更清谈傲五胡抚卷兴懐千载事一窓风露夜檠孤  

午憩僧房  

黄尘吹不到僧房窓纸风翻叶叶凉触热行来牵昼梦孤蓬听雨下潇湘  

忆山中  

山中桂香满无复向来游官事何时了一年孤负秋  

即事  

僧屋藏深坞渔舟带逺汀谁教双白鸟来防暮山青  

野兴  

身闲归未得野兴日翛然抱牍无来吏寻诗即散仙杯明松鏬月座引石根泉有客知余意清风三两弦  

重九后五日游齐山  

官痴缚辰酉节物如相负兹游未觉晚黄花落吾手没鸥江自迥晚叶山新痩凄凉千载心西风一搔首  

湘中  

千古懐沙恨凄凉何处论坐看宗国事安用一身存落叶西风岸孤舟半夜猿年年江月白为照独醒魂  

寓京城和曽左曹韵  

日日思君君不知京尘染尽带来衣客心正自伤漂泊更看湖边花片飞  

车马声中又日斜可堪芳草思天涯来时忆别山中桂今见长安栀子花  

闲居  

尽日门前草青青不染尘生书方破卷幽鸟忽啼春失意成髙兴多闲信懒身不须忧世事廊庙有经纶  

观北来倡优  

见説中原极可哀更无飞鸟下蒿莱吾侬尚笑倡优拙欲唤新翻歌舞来  

李贾携诗卷见访贾与严沧浪游  

石屏新卷里曽得见君诗大册烦来教平生慰梦思髙标去尘逺古调少人知汝与吾宗好风骚更属谁  

新竹  

树头不动天无风六月还当日正中唯有满林新长竹别生凉意袭帘栊  

月  

只道今宵月出迟云间不觉上多时夜深花影如清昼何处山头一笛吹  

二水闻角  

少日乡闾不解愁闲听画角起谯楼西风依旧防干月独自潇湘万里秋  

军行  

野人自説老为农旧识戎装纸画中近日军行浑见惯儿童嬉戏学刀弓  

子陵滩  

西风吹雨暮江寒想见当年独把竿不是君王思故旧何人知有子陵滩  

一榻从容话嵗寒相忘共作布衣看云台诸子成何事万古清风一钓竿  

泛湖  

四边天共水漫漫身在鸿蒙缥缈间忽见浮空清一抹舟中人説是湖山  

慈湖墨竹  

先生万虑昼空时元气浑沦可得窥还有发生消息在挥毫烟雨一枝枝  

戏笔偶然成此耳直将造化论锱铢不知茂叔庭前草有此风烟一段无  

未开梅  

老树天机早潜回一防春寒梢方蓓蕾痩影已精神冷淡看前辈芳菲总后尘更须香共色未是鉴花人  

客里  

客里还来此寒灯耿独吟一官江国梦十载草堂心木落秋声小蛩孤夜思深驱驰空自许冉冉鬓霜侵  

戏诗友谈仙  

君期汗漫游不敢问所适赠别亦何有当办鹤一只还疑是凡羽不任载仙质乗烟宁假此聊以壮行色淹留非牵俗应未得良日空令施肩吾久待问诗律  

秋懐  

秋懐不到梦厯厯数寒更坐得楚天白吟教湘水清残灯揺壁影片叶坠堦声起看孤城雾人间事又生  

初注清湘令寄冯深居【去非】  

深居定何处无便寄声频旧别芝山月相思楚水春白云生梦逺华髪折腰新料得今书到看题笑故人  

上饶界首伤曽殊  

故人曽此赋梅诗人共梅花一梦非欲唤青山话前事西风吹泪湿征衣  

秋风  

门与姑山对溪边有故庐别来三径菊闲却一楼书水碓长腰米村船巨口鱼秋风归去好留滞意何如  

戏友人  

怪得诗情减一分知君为学有新闻尘中毕竟闲人少独自开樽对白云  

早行  

脩程避昼炎中夜征夫起虫声荒郊迥犬吠衡门闭行行月色淡微霞露天际永懐髙卧人幽梦绕苍翠  

西湖  

何处春晴好西湖元已朝马嘶堤上路船过柳隂桥敲竹鹤声起弄泉花影揺坐看游客尽烟水思迢迢  

闰九  

前月登髙去犹嫌菊未黄秋风不相负特地再重阳  

顔范祠堂  

顔范新祠畨水阳邦人来此识纲常海波澒洞孤峯峭天字清明一凤翔英迹重寻余古帖髙情犹想赋秋香奸谀骨朽今安在三叹前贤死不亡  

张德庆挽诗  

擢第家声在通班宦路亨为亲迟受邑未老谢专城活计诗书富嵗寒梅竹清闲中将道眼醉梦笑功名九衮犹身健聮麾见子荣笏牀欢节序鸠杖话平生世久伤零落吾犹及老成酸风吹苦泪一为典刑倾  

调古  

调古人能听眉长世共妍家山夕阳外心事落鸥边弟妹知何在风尘祗自怜孤灯照危坐不是少林禅  

道傍木犀  

路人攀折半成荒何似山中自在芳可耐西风相料理为谁消得许清香  

示园丁  

种竹宜疎延夜月浇花须早趂晨隂溪边钓石勤时扫恐有诗人来醉吟  

舟中夜酌别邓均  

共对船头月通宵语未终乡闗几嵗别笔墨小时同江影髙低树秋声断续鸿相逢浑草草明日又西东  

发清湘  

归棹将秋色三湘是游胜湾回仍小屿滩过尽平流临水闻僧磬隈岩隠钓舟江头每佳处沽酒小夷犹花树移方活丁宁莫损残待逢春气暖开与后人看酒任随车载诗从就柱刊料应吟赏处説着种时难栽树未花开其如行色催遥怜今嵗雪谁看一庭梅余俸刊诗卷归程卖酒杯轻舟下滩穏鸥鹭莫惊猜  

系舟  

古岸人家少苍茫此系舟闺中今夜月江上晚风秋一水萦寒梦双鸿乱逺愁湘源知不恶吾意肯淹留  

夜行舟  

忽报风波息梢人倚柁看开船星斗转吹笛水云寒犬吠知村近鸟啼觉夜防儿童将白石敲火趂晨餐  

道中  

客思晓寒凝初阳树外升气蒸茅屋雪声裂野池冰倦路行偏逺思山隠未能仆夫愁过岭遥指最髙层  

冬日同赵与臻闲过雷园  

地幽元在郭景好即为春相约同来者能闲有几人风池行坠叶晴隙走游尘共尔烟霞契交情淡更亲  

寄邓均  

题书对残烛几日到江濆故里经年别清秋此夜分月昏斜映雨风细慢移云数雁声初过知君不寐闻  

任机宜新圃  

小劚烟苔地春生一笑间亭邀邻圃树台挹隔城山幽梦壶天晓清时幕府闲旋移花尽活容我醉来攀  

岳麓寺  

几层攀石磴髙寺白云边台旧懐人古泉幽想鹤仙逺帆湘浦树暮角楚城烟长是登临处沧洲意惘然吟到湘江倚钓篷秋风日日望空蒙偶来上到防干处却指孤城夕照中  

次韵菊花山人沈庄可见过之作  

借得山中集尘埃一半侵读来知句好老去向谁吟髙义先投刺忘懐肯抱琴茅斋亦相约尊酒要同斟  

重过雷园  

静处人来少园扉本不闗寒丛凄古径落日思空山倚树吟情逺临池立影闲晚林看更好一抹冷烟还  

湘川逢故人  

曽共枌榆社分携知几年乍逢如未识相问转凄然月色秋看白潮声夜聴圆醉来共乡语不觉是湘川  

兵火后还里  

十载青山几战尘还家何处访亲情儿时巷陌今难认却问新移来住人  

宿泽心  

自从孤棹背乡闗几度麻姑梦里山此地不知何洞府石间松防水潺潺  

夜发湘城  

西风吹客衣一舸载书归肯为身谋便而令心事违艪声江月碎人影水烟微渐觉寒城逺沈沈击柝稀  

雪梅  

报道梅边雪未休披衣晨起上帘钩孤根清健元如许空为花寒一夜愁  

定王台观雪  

清晨吟思独凭栏十二楼中白玉寒此地古来风雪里有人惆怅望长安  

有客  

有客翩翩来手携瘦筇竹傲睨若无人风神动岩谷主人延客入山中酒新熟饮酣出素书古篆不可读欲问度世诀长啸振林木轩然别我去举头但黄鹄  

乐齐  

顔巷当年事同门自少知谁言公子贵心与古人期望栁寻花意吟风弄月时人琴无处问空想考亭诗  

琴  

孤松风下弦秋清湘江湛湛湘山青一声吹入天防防何处野鹤飞来聴  

菊  

秋篱霜露寒独立尔良难不作过时恨从教耐久看风流沾腊蘂臭味忆骚兰孤淡逢心赏幽香故未防  

大虎头滩  

闻説前滩大虎头行人愁絶欲回舟世间多有虚名误不见钱塘海逆流  

到清湘  

客里今年月相逢九处圆行穷湘水际愁到楚云边屋内灯明路椽间瓦见天州城何处是遥指隔山烟  

旋摘盆柑  

金丸手自摘色味香三絶从来天者全风韵迥然别  

## 两宋名贤小集卷三百三十  

宋　陈　思　编  

元　陈世隆　补  

菊潭诗集  

吴惟信字仲孚霅川人居华亭白鹤邨诗名借甚吴中有老儒靡先生记问该洽惟信客吴遇诸涂叩以近诗因诵伤春一首靡先生屈膝下拜曰子谪仙人也老夫虽欲效颦无可置喙矣与浮玉施枢交善投赠亦最多  

春闺怨  

细栁轻烟锁画楼楼中人去水长流琵琶声断梅花落别是春风一种愁  

苏堤清明即事  

梨花风起正清明游子寻春半出城日暮笙歌收拾去万株杨柳属流莺  

湖上雨吟  

湿了荷花雨便休晚风归栁澹于秋一生不作机心事合转船头向白鸥  

雨后  

雨后轻云学水流惜春人痩怕春休梨花却恐难寻梦燕子何曽细説愁  

贺史守凤雏满月  

玉手歌姬托凤雏堂前画额旋调朱春风吴防宜男艸试问他人种得无  

寄东畎曹侍郎  

结网求鱼事已迟却非春艸不归诗斜阳一片山如画更把心期付与谁  

题秋江晚照图  

水光只肯净涵虚分浦通村路却无风日向低鸿雁落钓竿一半出菰蒲  

晓吟  

翠帐香消卷碧纱风捎残雨湿栏牙蜻蜓亦被凉勾引清晓低飞入水花  

春咏  

艸堂燕子未归时香鼎灰蜚入砚池看彻唐人诗一卷夕阳犹在杏花枝  

赠别上官良史  

不惜黄花一醉君唤歌催舞语纷纷天涯明月空相忆寒雁无声入断云  

秋夕  

西风吹露下秋空鸟鹊无声占碧桐天气微凉人好睡防干闲在月明中  

野望  

闲与芦花立水边归心客思两茫然夕阳收尽天风急一树寒鸦落野田  

辞史侍郎  

事到依人易策勲合归收拾北山云春风入手非闲用种得梅花却寄君  

春梦謡  

销金帐掩水沈烟髻滑金钗落枕边魂梦不知春已去误随蝴蝶过秋千  

拜和靖墓  

坟艸年年一度青梅花无主自漂零定知魂在梅花上惟有春风唤得醒  

重拜和靖墓  

片玉沈山艸亦珍断碑残石当麒麟君王别为开门户不欲梅花见路人  

闺怨  

病起伤春独倚门唤人鹦鹉隔帘闻无情最是东风恶痩却梨花一片云  

仙兴  

宫殿髙髙在五云鹤揺松露滴行人洞门不放东风过留得桃花一院春  

山居春兴  

林雪消寒滴春风入艸庐好山分客看闲地课童鉏竹痩偏宜鹤泉清直见鱼迩来因苦咏零乱一牀书  

寄大使赵清臣  

擒吴才了合封侯何止区区古蔡州一着髙时全国体十年危处与心谋山川恢拓春风逺天地清明王气浮白雪满头勲业大不应忘却赤松游  

寄蒋重珍秘书  

焚香诵易与天游君命相催不肯休时节固知来则是功名却以得为忧翠蓬云气生衣袂金殿阳光动冕旒此际一言能悟主始堪回首旧林丘  

寄越上髙疎寮  

便教烟雨画成图争似归来有贺湖镜里精神西晋有诗家标准晚唐无惜花春尽鸎吟苦敲竹风清鹤梦孤世事正多心早懒著书赢得静工夫  

立春日即事  

检残玉厯又春来造化无私命转乖照水莫嫌穷面目看山长有好情懐生期惠逺眠云过死问林逋借地埋诗到夜寒吟更苦一枝梅雪映书斋  

送伯氏秋潭谋居  

朝吴暮楚几时休未必江湖有白鸥万事莫如归去好一椽当为老来谋春天吟思行花径夜月琴声坐竹楼但得余龄无俯仰曽公食粥亦风流  

送王梦升入道  

不肯轻迷固有天星冠霞氅竟翩然人能变体方超俗丹到成功即是仙伏洞黒龙听夜咒傍花白鹿伴春眠哦诗更欲全清致当以弥明作正传  

赠史泳  

烽火穷边几度愁亦曽将死博封侯谤兴在彼情谁恕事过知君痛自休跨马甲衣春雪白射雕弓箭晓星流救时正属英雄者更着工夫必到头  

移居即事  

山移无复昔人贤随分长安办一椽扫室敢言天下志闭门尽可雪中眠携瓶与客同沽酒接绠过邻自汲泉到此始知闲是福居山未必似居  

呈云麓史侍郎  

若教缕缕説漂沈却恐无憀老不禁百拙难随今日巧一贫方识古人心牛羊归尽荒郊润猿鹤愁多故国深亦欲以诗为活计世间何许覔知音  

谋生  

谋生一事到成功消得湖边地几弓韦曲有花留杜老洛阳无客问卢仝春风燕子虚檐外夜雨蛩声小径中所立规模虽冷淡絶胜弹铗旧漂蓬  

赠越僧意书记  

一衲冰霜二十年不知妙用自谁传心能转物方为佛诗到名家亦是仙喜客稍寛沽酒禁爱闲多结住山縁今冬约我西湖上同看梅花坐钓船  

自序  

一剑辞家竟陆沈梦思空向故庐深槎迷河汉千年恨树隔闗山万里心衣垢正怜贫未去镜明忽有老相寻春归不与人为约青艸催诗亦嬾吟  

秋夕  

雨声云气暮萧萧罗扇恩疎井树凋心事暗随归梦去壁灯留与可怜宵  

咏猫  

弄花扑蝶悔当年吃到残縻味却鲜不肯春风留业种破氊寻梦佛灯前  

次王汉和见寄韵  

扇恩已尽汉宫秋空忆金鞍逺玉楼九辩不歌黄菊老断烟零雨为谁愁  

## 两宋名贤小集卷三百三十一  

宋　陈　思　编  

元　陈世隆　补  

东斋小集  

陈鉴之字刚父初名璟三山人嘉定时游京师与倪守斋善守斋官新安鉴之偕焉集中喜雨歌玉湖书院诸诗俱为守斋而作也有东斋小集一卷  

送郑严州四首【之悌】  

诸贤适江海梧竹孤凤唫愿言正王度祈招嗣清音亦为胶西董反慰及物心未可赋柏舟天眷宗社深父老迎使君舟楫桐江波那知使君心一片烟雨蓑杖藜对客星清风双嵯峨沙鸥公故人应为小婆娑严山少平田严俗稀惰民书生坐黄堂肯诧硎刃新定以清净化坐啸物自春緑野人荷鉏使君聊岸中善端谁独无所化有兰鲍时客拜牀下孺子似可教山川顿脩阻心折东去棹徘徊隄柳春帆腹风欲饱  

遣兴  

踏遍苕谿石梅花又满林山川春入望宇宙月知心一纪别乡井八年无雁音危巢老松顶日暮有归禽  

会稽秋日观山  

荒塍间流水蠧叶风飕飕前山与幽人亭亭共清秋逺近日明晦隠见云去留木末一叟归犬鸣茅舍幽忆昔典午东剑佩森名流胜地慰逺懐兹焉久绸缪渔矶与樵径今有斯人不池石老苔髪空余蠃蚌游世有古今异郢歌聊自酬醉眼时摩挲此山即前脩  

过吴江  

垂虹四年别淼淼来梦境今晨整芒屦栁风吹鬓影春光彻重渊蛟困渌波静逺帆有无处小立为徐领浩歌翁自得白髪乱垂颈一室世谁如三万六千顷平生卜隣意此际味差永翁肯平分与吾其办渔艇  

暮登蓬莱阁  

危防散湮郁已暮亦登临鼓角孤城月山川万古心鹳栖松雾重鸥卧渚烟深客子终何托婆娑且醉吟  

秋晚  

痩尽芙蓉菊又残客游懐抱更登山秋光老矣归何处只在愁人双鬓间  

晚登京口倅防富览二首  

穷途逢伟观小阁江万里薄暮岸幅巾寒烟四山起天河注平淮斗柄卧芦苇欲返还少留灯青客船尾孙刘昔虎视铁骑如风雷白水列苍嶂今马侑予杯功名诧一时空云暂崔嵬衲子真英雄一龛老岩隈  

古诗四首奉寄陈宗之兼简敖臞翁  

雌雄乌一色烈焰玉石分子桑十日雨英概君摩云尘尾失羇思襟裾兰茝芬是岂如蟨驉书圃同鉏云君隠万人海啸咏足胜流我堕寂寞濵嵌岩一笻秋蟠郁向谁吐天围芦荻洲劈箭客帆去何日回我舟甘防娱母顔雍雍春满室咿哑索梨枣诸儿事绕膝波明再茁桐露涤清吟笔人生如此足富贵刀头蜜亭亭防山阁四面秋澄鲜盘礴一代英披衣俯飞鸢迩来几星聚清尊压云烟九转得青诀分惠母独仙  

西湖晚望  

过雨长隄葱翠湿小桥人静支笻立一缕竿头颤霜鲫风动青蒲见蓑笠  

京口江阁和友人韵  

良辰仍我辈斗酒大江边小阁纳万里一帆来九天世尘黄鹄外诗兴白鸥前地胜吾衰矣长懐李谪仙  

题郑承事所作蕙兰三首  

兰如君子蕙如士此评我得之涪翁有余不足姑勿论毕竟清幽气类同  

托迹不辞严谷深异于萧艾亦何心清风披拂自多事斜日澹云香满林  

郑君欲与兰写真心神暗与兰俱春诗家三昧正如此境融意防今何人  

晚凉湖边放步  

暑气湖山薄晚风巾袂凉蝉鸣便栁防鹭立领荷香大舸鼓声逺小轩茶味长独游元更好细细踏斜阳  

有感  

淋雨何人记采桑朱门车马涨尘黄百年友谊须英概昼虎何妨效季良  

月下见桂花欣然防心赋二十八字  

万卉千葩春事足一岩桂自壮秋光清泠风露月侵午天上人间相对香  

同刘叔泰放步湖边入灵芝寺坐依光良久叔春诵坡仙好把西湖比西子之句予因赋古风一首  

刘郎唤我出胜处意所便轻寒栁桃风浓澹杉桧烟僧庐自生香步绕古佛前依光偶不扃坐数禽聮翩平林度清磬遥隄簇归船湖山露真态鸥防溶溶天形容几吟笔刚道妆抺妍莫作西子者正如姑射仙相知喜值予微笑生清涟  

探梅  

驴蹇飇寒猎帽羣吟肩山耸酒微醺弯弯竹径霏霏雪小小溪桥澹澹云忽邂逅时真得侣向空蒙处细飘芬回天力量知谁似笑挽春来首策勲  

再到京口  

问讯金焦亡恙否双鼇依旧据寒流墖边浪战嵌岩石木末云扶缥缈楼枫叶蓼花新醉雨山容容鬓两添秋海天一镜舟如豆忘却尘缁季子裘  

与客夜饮蜡烛有花客请赋之  

圆蒲促坐话情真蜡炬能花似有神毕竟蜂须膏馥在酒边依旧十分春  

蒋实斋出示孟浩然画像因赋二絶  

吟鞭遥指鹿门归水色山光件件诗缩项鳊鱼元自好当年应悔识王维  

诵诗纵不忤龙顔荣贵无过是好官未必一僮随痩马千年传得画图看  

送方粹仲适防稽  

正好鑪亭语夜分朔风征帽浙江濆天低雁带参差树山逺舟横黯澹云解不妨时换酒鲸呿元自妙为文千岩万壑心如水二尺檠边剰着勲  

到三圣庙坐池亭久之记以四十字  

倦踏软尘陌琳宫取次行红桃窥潋灎翠栁立虚明眼底得诗料耳根犹市声黄冠邀啜茗犹有旧交情同潘孔时饮惣宜园孔时出寳晋数帖呼道人吹箫次日有诗予用韵荅之  

六桥秋新宜醉吟举杯共听岩鹤音危亭三面立老竹寳晋数帖清人心凉蝉不敢喧夕曛洞箫声绕山腰云揺揺归艇水纹裂山紫天青河汉白想君独立对空濶一鹭毛寒藕花月  

包家山和潘孔时  

危防纳纳万里天此景不作西子妍荒蹊斗折乔木末小亭棊布层崖巅阳侯作意娱我醉潮头百尺来樽前游蜂低回殢花露一鸟急去拖林烟年来只可作橘隠四人聊学商山仙  

送陈仁叔之越  

生世可无友吾友得仁叔行已严尺度色夷气清穆蝇头观世态尘尾露心曲大江渺愁人风欲饱帆腹重阳两日是不共一杯菊吾侪迹浮萍同是客京毂作计俱出此正尔未免俗倘有廪可指一笑如鲁肃寒窓共短檠何用戒征轴所以穷杜陵恨欠突兀屋波寒净沙石露重老林木莫言衣带水后防殊未卜越山君旧游我亦曽寄目迩来平安否细与问脩竹  

寄题长溪杨耻斋梅楼楼乃其先世读书之所  

乃翁爱书书满楼万轴插架堪汗牛乃翁爱梅梅绕楼千年老干如苍虬梅防羣书俗尘絶书对梅梢滋味别有时掩卷静倚防檐角一枝擎澹月雁行编简相从久笔砚收功竟无负【后登进士第右科】儿孙登楼凛生敬谓此梅花乃先友一新丹艧焕枅栱黄卷依然对姬孔汲泉不是灌梅花培养君家读书种袍香青紫云路同盛事何翅继乃翁后来应有跨灶者百花头上文正公吾知乃翁好梅意不独区区为名第霜飇天地惨无色谁得东皇第一义惟梅气禀独超卓首送春风入书幄对之心地悟理学此是天民尹先觉  

春晚野步  

容易老春工扶藜趂好风蛙跳蒲细细燕没絮蒙蒙沽酒尔可醉有懐谁与同长松古须鬛无语对繁红  

客新安赋喜雨歌呈守斋倪使君  

艮田正要雨肥緑火伞张空驱日毂枝头忽作少女风转眼排檐万银竹为新安民殊可怜挿空乱巘无多田雨才终日水半壁方晴又望霓横天是邦若要宜稼穑好似婴儿调乳食祗今田甫渴甘澍贤侯忧民见顔色鼓声坎坎神来临不歆牲酒歆侯心【土神汪王甚灵使君祷之即雨】睡龙苏醒听约束挐攫云雾层厓隂涧泉将涸兮乱流嘉頴欲槁兮光浮田翁戴笠儿跨牛欣欣相对歌贤侯争言一雨神所赐非侯何以防神休天惠贤侯福吾土长是五日一风兮十日一雨  

守斋和张倅古岩诗予用韵赋三絶呈守斋  

天然石屋两三僧趺坐寒云几上生想见瓦鑪烟断处一函经对万松清  

贰车林下喜逢僧眼底千峯逸兴生五马未游心已到吟牋零乱岫云清  

澹泊贤侯似衲僧功深心地枣梨生画堂歌舞聊娱客客退依然禅榻清  

题问政山  

予方外兄德诲为新安太守于郡之东山筑屋以居方外号为问政山房  

凭轼邦君侈尽熊却来问政翠厓翁只应兄念真元子不是堂无齐葢公千载棣华垂盛事两丛慈竹亦清风跨鸾时过宣平老明月箫声在半空  

守斋示予游问政山和陈广文诗予用韵呈守斋  

小队名山访古归雪云石解听招麾琼瑶千嶂插空濶珠璧一诗争崛竒兴逸聊兹游赤石民安何待化潢池妓围如画心如水鬒髪从渠映玉碑  

夏夜  

鹊影翻髙树萤光出浅莎墙低天宇濶楼小月明多清吹徐徐至微云缓缓过欲谈无与共黙坐养天和  

题陈景説诗藳后  

今人宗晚唐琢句亦清好碧海掣长鲸君慕杜陵老月明孤屿云一鹤唳清夜和之以君诗竹牖寒灯下倚马挥万言跨驴哦一字迟速不须论纫云看竒思  

和守斋户部家居书懐  

抽身龙尾外一壑本来心书卷竹隂润笔牀花气侵耿光増魏笏雅趣寓陶琴隠几时捜句忘言兀似瘖  

同倪元公善之纳凉寿芳  

沿堦草软翠流长境静蒲荷觉更香清坐小亭丛竹近暂停团扇受风凉  

和友人题唐明皇杨太真对奕图  

风流阵退却围棊心醉妖妍落子迟还记行兵南诏否输赢应不到双眉  

京口甘露寺登眺  

吹帽海风鸦背起冯夷知我酒微醺楼台气压金焦浪钟鼓声飞淮浙云戈甲虎争余块石榛芜鼪啸几斜曛山僧不管兴亡事清坐闲披贝叶文  

陪守斋至玉湖书院作  

天垂大溪碧近树齐逺山水气涵野色缥缈亭数间维昔文节公孤标凛羣奸飘然两屐齿云岩遍跻攀此地足佳致差不逺市阛寿峯【文节次子】顾而喜筑屋娱亲顔吴兴富台树往往携歌鬟公独抱书来小舟破潺湲花澹水纹丽乌啼人意闲读易发妙蕴不惟评马班【公有易训马班异辞】著述五百卷星芒照人寰天街几绣鞍蹀躞趋豹闗河来砥柱立一老菰蒲湾守斋【文节第四子今右曹郎中】领客游秋风韵枯菅我诵壁间文徙倚藓石斑德人不可见月白渔舟还  

题严子陵钓台  

渭濵一叟髪垂素西伯与之无雅故幡然为舍钓鱼竿八极风云生指顾先生少与文叔游眼看日角与炎刘胡为掉头不肯住垂纶依旧披羊裘周文虚已师贤哲光武规模欠宏濶三公清坐台阁尊先生回首桐江月桐江月色无古今白波苍嶂幽人心  

题村学图  

田父龙钟雪色髯送儿来学尚腰鎌先生莫厌村醪薄醴酒虽醲有楚钳  

毕履和惠端砚余以大歙砚报之佐以一诗  

履和惠端砚玉质马肝色我有大砚卧蚕纹元是新安龙尾石持以答佳贶聊尔见此心极知不是双南金未足报君緑绮琴我得履和砚清润如履和天然粹德非琢磨秋江印月平不波【匣上有秋月澄辉四字】君得刚甫砚朴钝若刚甫不能轻捷随人后黙黙寒窓守愚鲁端砚入手喜有余展开古帖聊学书大砚知君不负渠墨池飞出北溟鱼【毕善作大字】  

## 两宋名贤小集卷三百三十二  

宋　陈　思　编  

元　陈世隆　补  

适安藏拙余藳【一】  

武衍字朝宗汴人工诗名著寳庆间方万里称其诗情致亹亹多有可笔于丹青者所居有亭池竹木之胜命曰适安即以自号有藏拙余藳二卷  

昔徐孝穆以魏收之文沈于江曰吾与魏公藏拙衍学诗三十年投质于宗工名胜者甚多藏拙之余仅存此藳故云淳祐改元立冬日衍书  

秋夕过松陵  

月冷江空夜气浓桂香飞下广庭风不知何处神仙过鹤唳数声烟霭中  

莺  

柳外飞来恰弄声瞥然流去一梭轻分明啼断春愁处风不惊花午院情  

宫词补遗  

梨花风动玉兰香春色沈沈锁建章惟有落红官不禁尽教飞舞出宫墙  

牡丹春籞正秾华有防今年不赏花剪落金盘三百朶内批分赐近臣家  

采桑曲  

粉光薄薄髻云垂月满湘笼独步时女伴未来归未得水边闲照插花枝  

道是蚕忙未是忙日长犹得事梳妆罗敷有语何曽解倚树偷窥马上郎  

虚星坛月下闻笙  

何人吹动玉笙攅天濶风髙桂殿寒声轧五云飞不去夜深和鹤落瑶坛  

宫思  

当时十五正娇妍选入宫中二十年谁料只今三十五舞鞾未蹋玉阶前  

书画扇  

双成午夜约飞琼齐驾红鸾看月明缥缈碧云归去晓洞天霜冷玉箫清  

赠苕上隠者  

夹溪槐栁緑云堆辙迹何尝到碧苔不种桃花緑底事恐因流水悮人来  

开元广寒词  

桂华珠殿水晶楼柘袖笼香一夜游飞下银桥人不觉月明三十六宫秋  

客去  

晋人冠子羽人衣客去移牀傍小池扇影不揺蕲竹净藕花风里看唐诗  

游吴门同乐园疥池光亭壁呈使君张都承  

一城和气万花春金碧楼台处处新太守不孤同乐意木兰堂上看游人  

春日舟中书所见  

翠峯斜倚侧金翘罗带萦红罥碧桃应是春愁禁不得东风深院粉墙髙  

花外飞来夹腻香片云谁遣下巫阳不须回首频相顾彼此伤春易断肠  

明妃曲  

中国无人北使轻六宫挥泪别倾城当时谁议诛延寿益重君王好色名  

马上风沙乱鬓蝉氊乡同地不同天琵琶何用弹声怨出降乌孙更可怜  

闻角呈宗谕方蕙岩  

晓角吹愁客梦寒一声声落曲屏间吴儿可杀无风味老却梅花祗当闲  

韩干照夜白  

八尺龙雪到蹄阿瞒骑罢阿环骑絶怜千古房星魄不见明时见昔时  

振金欹玉出天闲几向骊宫骤月还脱使干生天寳后画图那得到人间  

柳枝词  

灵和殿里最风流三月飞花雪御楼换得玉人眉样巧一春浑不下帘钩  

秋夕清泛  

弄月吹箫过石湖冷香揺荡碧芙蕖贪寻旧日鸥边宿露湿船头数轴书  

老将  

几回梦里到边陲马上犹能磨战旗弹泪对人偏爱説建炎随驾渡江时  

春日湖上  

苑外垂杨阅四朝东风依旧绿条条当年盛事人犹説二殿龙舟泊画桥  

折桐花上雨初干寒食游人尽出闗一片湖边春富贵断桥船簇夕阳间  

飞鹢鸣镳鼓吹喧繁华应胜渡江前吟梅处士今还在肯住孤山尔许年  

船里歌声去复还游人乐在酒杯间争如策蹇长隄上细看南山与北山  

宜永观雨  

池上泠泠过雨声緑荷风走万珠明天公未欲从羣望作了晚凉俄便晴  

长桥夕月  

卷来沧海黄银浪飞出层云白玉团千古垂虹竒絶处独凭三百赤防干  

双鹭  

谁惊双鹭起苹汀蹵裂玻瓈细有声飞入白云浑不辨碧山横处忽分明  

重访西湖旧游  

西风吹晚凤城开桂子香中信马来十载不行湖上路知它添了几楼台  

榴花  

蹙蹙生红露滴珠薫风凉幌晓妆初折来戴朶频拈看应讶罗裙色不如  

燕子  

燕子搀风入画楹不知人傍緑窓行香泥惊落忽飞去却向桐华顶上鸣  

老宫人  

寳髻无光玉貌昏悲歌空感旧承恩君王喜问先朝事时许车儿到殿门  

侍辇观花上苑春太皇宣索凤笙频如今犹记当时曲对谱闲教小内人  

湖亭席上赠商素  

一曲春风已擅场浅颦低啭更传觞令人忆杀香山老旧日玲珑也姓商  

贵游  

钿车辘辘辗芳尘障步香移一片春花下玉盘行禁脔御前宣劝到湖濵  

次平山景  

一缕残烟暝不收作成谿上十分秋空林落日西风急红叶无诗水自流  

寻昔游  

碧水青山旧路迷刘郎惆怅阮郎悲仙桃一别人间去洞里春风自四时  

七夕  

金鍼插并玉搔头月落河倾尚倚楼细认双星还自感别离同是一般愁  

雁奴  

断沙残汐葑田枯寂厯寒烟卧雁奴飞起不知何处落数声蓦忽隔黄芦  

阮客  

粉靥娇春掌上轻玉琴声里见深情花边临别重回首犹恐丝弦説未明  

书吴江塔院水月  

叠叠沧波隔乱山白鸥飞去复飞还吟边好思无多子只在孤舟落照间  

九日  

倒尽防夷酒更沽西风吹兴满江湖客中賸喜身强健嵗嵗秋香看紫萸  

寄社友  

秉烛西园事已非更堪中酒落花时隔帘燕子偏饶舌不管春愁倦作诗  

立春  

蓼滴辛盘色鬭鲜已将春到酒尊前金幡不用吴娃祝自唱新词插鬓边  

孤山访梅不遇简知已  

结客寻春过旧隄雪香云冷锁双扉隔墙应是梅花笑敝却貂裘尚未归  

雪中登垂虹亭  

投棰江边雪满头玉虹千尺要诗酬诗成上马谁同説説似亭前两白鸥  

## 两宋名贤小集卷三百三十三  

宋　陈　思　编  

元　陈世隆　补  

适安藏拙余藳【二】  

霜梧  

栖凤枝头数叶轻井边篱落正闗情晚来纵有西风过一片秋声作不成  

湖边  

日日湖边上小车要寻红紫醉年华东风合与春纷理忍把轻寒痩杏花  

示防师  

不拘早晚过长桥要泊桥边踏巨鼇无月色时方得睡有梅花处必停篙不逢水活鱼休买才见溪清米便淘到得旗亭须报我落帆相与醉村醪  

立秋夕  

水花香弄晚风清间立梧桐看月生夜漏向深秋始觉一天星湿露华明  

新雁  

塞月程程逺星河字字疎不眠沙外水恐湿足间书倦翮支风去悲声落枕初秋清人易感政自不闗渠  

春晓山行马上口占  

山深竹暗晓风轻几样幽禽错杂鸣驻马细听浑不识就中惟识秭归声  

路转前山复后山宿烟收尽薄生寒吟鞭忽指松稍月絶胜城中楼上看  

阳复  

一变阳爻七日初窓间测影弄徐徐不知曽未添宫线但觉多翻数叶书  

刘八窓见访一夕即别  

五年苕上别别后愧相疎今夕知何夕忆渠俄见渠同持一杯酒胜寄百封书未及论心事晓风回蹇驴  

悼戴式之  

四海诗人説石屏一时知已尽公卿家传衣鉢生无愧气挟江湖老更清重感慨时多比兴最瑰竒处是歌行九原不作空遗藳三些吟魂泪为倾  

尝蒲萄  

压架骈枝露颗圆水精落落照晴轩微酸自是江南种尚忍因渠説太原  

睡觉  

睡觉东风忽惘然起翻云母续炉烟半醒不醉宿酲思欲雨又晴寒食天春草池塘诗梦里梨花庭院酒尊前谁怜倦客长安市节物惊心忆旧年  

晴丝  

何处飞来系碧空敲吟终日费形容搏桑老茧抽纎纬星殿残机剪细茸蓦忽带归帘外燕等闲惹住栁边蜂风柔日薄楼台晚一缕低垂力正慵  

谢曹东甽跋吟卷  

十年湖海仰师儒八斗衣传子建余袖里有诗须印证句中无眼定趦趄吹香玉唾清如许刮膜金箆病已余媪扇何曽求贵重等闲中得防稽书  

枫桥道中  

路接官河栁行斜蹇驴冲暑憇田家雨余天迥云生叶日午风轻稻放花袯襫已县黄犊睡桔槔不动绿隂遮老翁相见如相识命坐藜牀自析  

郊居纪实  

既安能适复何疑小筑重营即旧规狡兎反为三窟累鹪鹩终遂一枝期种成水际芙蓉径凿得亭前菡萏池客有可人尊有酒四时风月总相宜  

送外家通倅方澹庵  

风节传清素名多为宦游花封才解绶芝检趣监州等上持麾节归来观冕旒江南与江北底用説离愁  

松陵晚泊  

漭漭风涛外天随底处寻碧云千嶂暝红树九秋深故国荒城梦空江倦客心行藏那无计蓬月闯孤斟  

小游仙词  

天风吹上碧嶙峋鸾鹤声清草木薫金阙玉楼行欲遍却携明月出红云  

寄汤伯起  

徙家城市去不为故人留种菊应无地观山合起楼别来通讯少春酒作诗不池上双柽緑孤吟我正愁  

次韵答菊庄汤伯起  

数弓蔬地一方池吾爱吾庐只自知芦碧补交杨栁缺柽红搀上藕花迟翠隂围合疑无日凉意萧骚賸有诗君欲重来须更待嫩烟浮动晚晴时  

别燕  

寳墨烟云邈金风庭户秋有谁堪作伴无计若为留谨勿沾鲸浪应须避蜃楼裁诗聊寄逺烦慰玉人愁  

西陵观梅  

障霜筭日夺天机九月梅花赏玉防到了不知春意胜水边风韵两三枝  

山院  

小院清声动碧梧飒然凉思满籧篨年来懒结青镫伴却课儿曹读夜书  

夏日书事  

缓将琴轸卷将书谁信闲中事有余约客论茶和水试课童移菊带泥鉏竹栊日午犹闗鹤水槛朝来自餧鱼山蓟已苗已蔓适安生计未全疎  

访隠者居  

藓隥披萝入茅堂着竹遮緑看流去水红惜落残花蜀鸟啼春静山童厌客哗细观题壁者一一是谁家  

宫中词  

睡余罗袖印眉山行傍妆台理坠鬟圣主忧勤排当少犀椎鱼拨总成闲  

边烽既息穑事告登歌以五十六字同和击壤  

见説边头事已宁捷书复得寿春城从来方面多豪杰均与朝庭击重轻枣寔虽红休北顾稻花垂白近西成民无饥色添欢色气象方才似太平  

京口策应戍将归营  

老矣犹征调新从淮上归尽知边境事曽解寿春围腥血封刀匣黄沙渍铁衣奏功均得赏沽酒醉斜晖  

枕边  

枕边清坐散余酲惨淡西窓月半明燕子梦回帘未卷楝花风信晓寒轻  

癖  

賸欲收神省费心三生痴癖本来深典衣寻访晋朝画折简借观雷氏琴帖字逼真尝细搨诗联敲穏每长吟镜中一笑成何事鬓影秋丝日见侵  

清明湖上  

榆火初传禁漏残满城和气在湖山接天杨栁风烟里照水桃花图画间旧路人穿新路去长桥船出断桥还吾皇应喜民胥乐嵗许西门入夜闗  

宿吕城舟中  

古堞遗踪何处寻断烟残日意沈沈飞湍过闸风雷怒峭岸如山草木深灯火邻船喧客枕江天漂梗碎乡心明朝沽酒新丰市惆怅无人伴苦吟  

送客之润赴时贵约  

折栁亭边来问津江山先入梦来频漕渠水足新逢雨客路风光恰是春莫论孙刘悲既往愿言賔主乐相新曽留短絶题多景君到应须为拂尘  

送徐云友归行都  

落落竒男子长言走客尘白身无寸禄青眼欠髙人病为思诗苦贫緑立行真片云留不住归醉洛阳春  

伯氏自吴门来辇下再宿即别  

把酒论新事移牀问故山桑麻云已长亲戚喜相安断雁江湖外驰心梦寐间两年三度别此别觉尤难  

刘后村被召  

衔上官虽显吟边兴不衰细评南岳稿逺过后山诗才大人多忌名髙上素知瓣香吾敢后幸见召还时  

送友人赴长沙酒官  

老枫残月晓江濵送客归来又送君愁滴离声三叠泪眼穿行色万重云过湘应取离骚读别邑终期课最闻莫为西班羞薄宦要思先世立殊勲  

杏花  

栁店春风酒斾斜紫绡团萼数枝花香肌元自多丰腻错把梅花看作他  

北固亭口占【以下四首寓京口作答汤菊庄兼简分司郑料院】  

三生结得润人縁巵酒时来暖客氊北固儿童虽不识也縁巾履过山前  

鹘山  

屹然孤立藓痕青千古江湍洗不平苍鹘飞来复飞去不知身为此山名  

甘露寺狠石  

二雄曽向此盘桓鼎立功名各未安留得坐时顽石在至今人尚説曹瞒  

月观逺眺  

朝宗亭下浪防防何日寻观瘗鹤铭更欲裹茶邀客去短篷敲火瀹中泠  

嵗在丁亥郊禋礼成上登门赐赦获睹盛典恭成口号  

闾阖煌煌辟晓云千官鹄立望严宸鹤书飞下珠檐峻雉扇分开玉座新山寿声中团喜气钧天奏处隔香尘明王盛事民何幸三载恩寛四海春  

正元二日与菊庄汤伯起归隠陈鸿甫泛舟湖上二首  

春云漠漠雨疎疎小艇冲烟入画图除却淡妆浓抹句更将何语説西湖  

櫂转逋山落晖春风深锁恨依依松间一鹤俄飞起疑是先生出未归  

送蕙坡赵富阳赴髙邮元幕见次  

相逢客里便相欢握手真能出肺肝买得酒尊曽共酌带来诗卷每容看旧闻游宦多知已今喜公朝与好官一片淮云千里月觐圭何日入长安  

芦笋  

春风荻渚暗潮平紫緑尖新嫩茁生带水掐来随手脆櫂船归去满篝轻竹根稚子难专美涧底香芹可配羮风味祗应渔舍占玉盘空厌五侯鲭  

湖亭席上  

寒食梨花月新晴杨栁风愁融山色里兴极酒杯中緑髪日夜变青春今古同忍教行乐处容易夕阳红  

哀魏方泉  

每见中吴士多称太守贤一毫无暴政千里乐丰年心醉西楼月身飞北阙天那知人事异梦絶栁桥边诏下催归觐人传便尹京班才联从橐庭忽舞铭旌玉树悲中折金丹救莫生泽多唯乳子天道若无情  

寄吴德章签判  

莫转朱轸知音世不悭吟情清似水壮志屹于山自入乡闗去相思云树间春风吹五叶早趂集英班  

书所懐  

闲拂尘中镜犹怜壁上梭生平多坎防知已半销磨对酒成孤酌横琴寓九歌相思江水濶嵗晚客如何  

## 两宋名贤小集卷三百三十四  

宋　陈　思　编  

元　陈世隆　补  

北窓诗藳  

余观复字中行旴江人有北窓诗藳  

读柴桑集  

游心太古初得向万物表平生一罇酒寂寞三径小有琴不张弦正以知音少伊予挹残芳道心炯相照北窓清梦长山间自啼鸟吾欲问先生天濶白云杳  

咏懐  

山容洗眼青江光照肌白翻枝鹊查查抱叶蝉啧啧蒹葭揺风声梧桐淡秋色草木了无能隂阳互相激人于大化中真成逆旅客藏舟夜半移不假贲育力尘网罩入纮贪夫受罗织蹇予丘壑娑一室颇安适荒寻纵竒懐清诡吊尘迹风揺泛海槎雨涩登山屐世逺事荒唐文髙兴寥閴渺渺孤征鸿一举振六翮此意人莫知独宿岩扉寂  

寄伯成  

昔别青梅酸今来黄叶堕叶堕却归根窓隙见驹过大巧亦自然小智空琐琐一言取封侯千金贾竒祸达人知倚伏去就无不可天公亦何为妙用正在我  

风雅不可复趋巧世代然君看黄初语已减河梁篇神思透溟涬至寳辞雕鑴傥欲剰着语不如寂无言  

梅花引  

耨银云锄璧月裁得寒花寄愁絶阳和一防来天根春满江南谁漏泄瑚作树玉为肤沈水薫香檀吐屑野桥横寒涧洁斜梢舞破屋角烟老树压残墙角雪风流不肯王谢俦孤髙尚笑夷齐劣萧然与俗最无縁此话难明向谁説絶爱西湖君暗香浮动月黄昏亦爱东坡老竹外一枝斜更好二仙去矣花寂寥着语压花花不倒谁能淡笔传其真谁能楚语招其魂参横月落兴未丫三呌花神闻不闻花影揺揺情黙黙冷透吟脾醒醉魄问渠桃李岂知春西抺东涂受春役自然香无色色谯楼角动霜初飞萧寺钟鸣天欲白披衣绕徧树头行判断人间风月国  

梅花  

羣卉皆舆孤标真圣贤乾坤清不彻风月兴无边生意春常在贞心晚更坚骚经虽不载已入二南篇  

山居即事  

密竹环茅舍应无俗士过睡浓嫌日出坐久厌尘多鬭雀翻危叶饥鹅唼短莎世涂真九曲犇走欲如何  

梅花  

自是孤芳集大成红红白白漫争名天边差有雪堪亚世上更无花敢清笔到华光空幻相句如和靖蔼遗声一枝勾引窓前月冷淡相看太古情  

次韵春日  

日淡风轻养物华老天将此付诗家人情巧似营巢燕春意忙于赴壑蛇寂寞兰亭空有感凄凉金谷竟谁夸絶怜狂甚樊川社枉杀吟情豆蔲花  

次韵  

稻簇殷红竹迸青风惊檐玉一时明晚来幽趣无人解流水声中看月行  

步绕  

步绕苍苔自咏诗吟情惟有涧泉知山猿忽地来偷果攀断庭前乌桕枝  

木犀  

盘盘老桂树金屑黄松孕此无尽香袭袭乗西风幽人为延伫古意滋无穷王孙招不来西郊草防茸欲以遗逺者道阻嗟难从爱之不忍替槛之寄房栊梦魂怳而清夜半超鸿蒙常恐芳气歇我恨何时终  

## 两宋名贤小集卷三百三十五  

宋　陈　思　编  

元　陈世隆　补  

癖斋小集  

杜旃字仲髙金华人仁翁汝霖之孙陵之子兄伯髙旟弟叔髙斿季髙旞幼髙旝皆有诗声时称金华五髙旃有杜诗发微传于世  

白云在南山  

白云在南山幽鸟乗风飞鸟飞不能逺云髙还难依园中亦有菊堂后那无萱游子不得归衔悲欲何言  

緑珠行  

蜀丝殷空金作谷瑚成林珠百斛彼姝千花万花簇明月出胎照波緑镜中飞鸾掌中身夜月春风看不足悲欢倚伏为祸福西里怜颦东市戮愿将旧意奉新人此别他生定难卜君因妾死莫多怨妾死君前君眼见髙楼直下如海深璧玉一碎沙中沈平时感君爱妾貌今日令君知妾心  

同平父园中即事  

季冬少寒凛霜薄日色明访我防心友相携园中行菜甲长疎花梅枝缀初英潜鱼戏晴波寒雀暖有声小步极遐览闲吟畅幽情语言接缱绻意适体自轻嵗华晚更好景趣静始并俯仰物态闲聊与同春荣  

明镜行  

明镜照形不照影明月照影不照心朱丝委地流水咽寳剑挂壁蛟龙吟二桃画谋恩义絶惨惨严霜飞六月衔石海可填链石天可补君非食莲菂安知此心苦  

上徐子宜侍郎二絶  

当年金屋误承恩自倚容华托至尊风外游丝难系日依然青艸暗长门  

猿臂将军战不休当时部曲亦封侯夜凉忽梦燕山月犹幸君恩晚见收  

九日懐陈舍人  

白髪江湖暗青灯几席凉穷途几半百佳节乂重阳命也吾何奈天乎孰可量元龙楼百尺犹足慰行藏  

蔗境庵二絶  

世事多端好备尝未能悦口勿轻忘结交莫厌初年澹晚节相看味始长  

美恶初终自不同新人那念旧人容君知食蔗逢佳境不念人间有菲葑  

别江隂宰魏元长兼望木叔使君  

荆山抱璞自遭毁漠漠尘沙埋皓齿咸韶正音或出爨下桐千年愤铁一日变化成蛟龙人生相欢贵知已心不相知异生死岂不见豫让不报中行氏又不见聂政杀身酬仲子  

沧海终可填太行竟能移丈夫杀身为感激有恩不报非男儿意气磨日月感遇由一时齐威九合诸侯盟黄河倒流五岳倾楚茅入贡民冠带金绳玉检思告成髙台已荒曲池既平不见夷吾功但闻鲍叔名  

赋贤已录【静观赵史君喜棊有是録约予赋诗】  

物理因人创神机自古传扬雄嗟有法孔子叹犹贤胜负存虚实初终谨后先按图严画井起数象周天百战期争道三隅察守边开基思汉祖复土想周宣审势攻无备沈机救未然胜心游碧落幽思及黄泉冒利鱼贪饵乗虚雁避纷争忘父子迷惑到神仙守必防重折攻须出万全妄兴侵伐意私擅杀生权绐弄心懐诈包藏智益甘辞韬甲胄险志匿山川讳忌真情露矜夸小数专怯围潜却步贪得暗垂涎见逼难思进相持莫敢前蹈危须捋虎役志耳鸣蝉意满浑忘食神驰更废眠弱形遭毒手短节不空拳悔误徒批颊矜髙欲比肩祸胎还隠伏阵势漫绵延诡道非存正羸师合忌坚设心逾虺蜴攫子甚乌鸢造妙羣心妬趋亡众目怜浅谋徒躁进重地莫轻捐黒白材因见雌黄论岂偏髙人真托兴逺见始忘筌鉴戒无忘此防虞葢有焉请看奕棊句何愧鬭鸡篇  

山有狙行  

山有狙不可驯山有虎不可亲狙诈匪懐德虎饥须噬人死生托良马信厚称瑞麟野性定难保猛兽终不仁  

王粲宅  

春风佳人命多薄深宫井冷梧桐落江边百尺断魂楼未比鹪鹩一枝托汉家待士礼意失党狱沦胥生鼎镬南山豆萁苦烧焚鹦鹉洲边埋一鸮丈夫择木岂无术何尔依刘燕巢幕君不见平时子房侍帷幄一语不投毙文若登楼此日诚可哀亦恐从军未为乐  

书懐呈钟君禄吏部  

君不见黄河之水能上天白髪一变无由人生住世无百年倐忽变化空中烟眼前富贵皆年少悲苦长多少欢笑抽弦促柱向君弹宛转凄凉不成调  

持心托明月明月照影不照心弹剑发长歌歌长宛转多苦音泻水东西南北流昔日年少今白头欲对君前歌此曲恐君泪下不能收  

勿除蔓行  

蔓草君勿除叶蒂相连牵春风共滋长秋露同衰残庭前梅花树一种同根生南枝暖北枝寒  

读杜诗斐然有作  

王泽久沦洽正声皆雅言百川忽西流青黄杂牺樽骚经吹死灰明烛日月昏绮丽兆建安淳古还开元夫子握元气大音发胚浑明娄失毫芒神羲隘乾坤再变六义彰一日五典惇上该周南风下返湘水魂仲尼不容删余子何足吞五季兵戈繁嘲虫鸟喧頽波既弥漫新竒尚西昆吻喙生讥评神鬼懐愤寃王苏发醯瓮黄陈穷河源煌煌百年间后学同推尊时时或尝鼎往往犹戴盆仿摹惑铜盘笺释讹金根顾余小子旃独受柱极恩神融泪交堕思苦心屡扪相望五百载如接顔色温炉冶无停工况复忝诸孙斯文诚傥存庶以起九原  

纸被一首  

疎布裹败绵破碎错经纬严风过强弩终夜缩如猬剡溪褚夫子益友吾所畏策勲在覆冒周密罕俦彚隠然万里城可却戎马气脉髓盎春温浊酒有醲味直躬免拳局夜气益洪毅吴宫凤花锦伐命可歔欷物微用匪薄道在穷不讳緼袍可终身狐貉不足贵  

陆务观赴召  

四海文章陆放翁百年渔钓两防数开天地吾何与老作春秋道未穷李耳守官逾二代张苍职史到三公坐令嘉泰追周汉此是君王第一功  

## 两宋名贤小集卷三百三十六  

宋　陈　思　编  

元　陈世隆　补  

皇荂曲  

邓林字楚材一字性之自号四清社友福清人年十五即以诗义魁乡校淳熈中登进士一时名公卿如周益公陈止斋晦翁朱子吕东莱俱引为交游尝伏阙三上书陈时事得失朝议欲授以中都干官或曰邓林若在中都此谤议之府也遂授石城丞其诗有皇荂曲一卷  

南国有佳人  

南国有佳人仙姿自蓬岛龙绡照明珰凤钗横贵寳新妆试鸾镜皎皎顔色好芳年倐已笄君子可偕老奈何行媒弱修言弃中道洞房闇惆怅琦璜结组缟宁作钟离春勿学姑瑶草  

刘院  

鹿车小宇宙据鞍常醉眠风尘澒洞时杯里全其天伶达故自佳籍放乃无用试看劝进表何似酒德颂  

东山彭泽  

乞灵风鹤屐折齿壁后寘人汗如洗樵渔杂沓坐林间蜉蝣尘埃不可攀石头扰扰柴桑间  

任彦升  

铃悬四角五采旗分明天产真英竒阿堆文章妙一时士林往往推元杨梅蜜领仁且慈桃米麦饭清堪师何愁不得中书为半生纡意梅虫儿  

陶通明  

眉疎目朗姿圆通诗书万卷罗心胷华阳三茅仙洞中凤笙隠隠和松风薪林园防呈梁公朱砂曽青霜雪容服之身体飘轻鸿积金涧泉东复东山中宰相那无功昭阳竟作单于宫  

緑珠词  

凉台潇洒临清波幄翠帘珠明绮罗哀丝豪竹按清歌红潮素脸春风和至君欢娱美人醉报有无情使车至几樷兰麝俱委尘独指緑珠可当意众中偏是承恩深妾身虽贱无二心君前判命效一死玉收声红日沈轻裙飘向栏干角花钿散地金钗落到头不负齐奴约犹胜识字空投阁  

玉儿  

金莲花上俞子永寿神仙罗绣绮苑中荆荻市令严玉像支离瓦官寺六宫鸭防起淫风大白便应悬妲已此身肯许兜鍪夫猛为东昏判一死到今羞杀卖降人去作练儿梁姓臣  

瓮茧吟  

有茧大如瓮其来自扶桑缫成白雪丝一缕万丈长染成备五色妙织云锦章花文杂经纬纨素无晶光缃缬时所爱轻练贵侯王缁衣不可作此物间篚箱衮职岂无阙终当补虞裳  

结友四清  

飘风吹游尘古道少人行泾水化为泥沧江污我缨嗟余偭工巧世外陶闲情众芳怨芜秽不忍葹菉盈庾岭姿皑皑渭川色青青三闾播秋思九韶铿乐声萧然庭宇中对之成五清滔滔扬波者剑首一吹轻灵修倘见知氷霜憺姱名  

次韵陈钓甫郊行  

黄尘败素意出门惬郊行野菊含冷焰岩松起寒声髙山唐业崇流水晋时清舍薪归底用石鼎待弥明  

闗山月  

闗山夜月明【王褒】分彩照戎兵【江总】将军拥节起【古乐府】长戍受降城【江总】  

焚烽望别垒【陆琼】欲验盈虚驶【张正见】塞笳将夜鹊【阮卓】战气今如此【徐陵】  

重闗掩暮烟【贺力牧】云阵上祁连【徐陵】思妇髙楼上【徐陵】遥心万里悬【贺力牧】  

孤山访郑渭濵不值  

寂寞石琴台香云拨不开多知骑鹤出自欲买舟来葑岸春回草山亭雨谢梅懐人成怅惘日暮惜空回  

书懐  

西风吹羽扇吾道竟凄凉上坂劳骐骥低巢窘凤皇可求非富贵无用是文章冉冉深林底幽兰正自香  

真阳峡  

满眼皆吟料归囊未尽空江波连岸碧野火张天红髙树留寒日长芦转晚风客心维小艇心已故山中  

凌江滩  

滩髙舟去缓闲眺莫江濵竹本沙痕旧茅樷烧色新青裙瓶汲涧白帽斧寻薪渺渺蛮烟起秋风一旅人  

近况  

近况只如此深山无见闻二申犹学道三上漫攻文芸叶春繙日梨花晓梦云添香仍煮茗严敬事天君  

早过刘功父清溪  

月里山河大风前草木凉征尘生杖屦香雾湿衣裳古岭攀栖鹘荒蹊蹴聚蝗白云看未逺已转九回肠  

曲江归舟  

只道蓬低碍覔诗眼前物色自多竒千山赭去如秦样一水清来似晋时渔父岂无縁苇辈樵人恐有负苓师僮奴忽报梅花动春在江头最北枝  

村居  

古来村里起功名当日南阳亦是耕几笔逺山仁者静半桥流水圣之清晚风蝉响胜金奏夜露萤光即火城人得一闲髙一着不须史论更诗评  

感兴  

竹帛功名九折车栖迟岩野竟何如浣花溪上寻佳句积谷山头读异书江左风流空醖借淮南烟景尚凋疎太平十二河汾策几欲排云谒帝居  

蛟峰先茔  

狞蛟蟠伏鬛封孤云黯幽亭日向晡双柱千年翔化鹤四山半夜泣于莵老天忍挫真英物厚地甘埋大丈夫无计发潜空涕落雨松霜柏照烟芜  

赋江郊渔弋  

占断江山是一家寄情渔弋当生涯青枫翠竹春屏叶白藕红菱晓镜花鸿鹄鹍鹏雕鹗鹘鳟鲂鲦鲤鰋鲿鲨河阳书到君当起弩发千钧钓五车  

豫章  

郡名犹是汉流传宇宙江山复几年画阁倚空家十万红妆鬭夜妓三千层城歌舞秋风外故国兴亡夕照边近嵗浔阳成重镇镇南乌幕锁苍烟  

贑上思亲  

庭下青萱意自舒起居近日复何如熏香莫遣衣篝润饵药从知酒琖疎教妇丁宁惟礼法要孙久逺是诗书手中线在常珍重空写平安托鲤鱼  

章贡祥符吴道士孏窝  

早年收得自由身坐断窝中孏是真日短日长惟守静云来云去不生嗔破除机械鸥盟熟脱畧锱铢鹤料贫旧看黄庭犹忘却应无心力对闲人  

江湖伟观  

世间无尽是天游更出湖山最上头江面春声潮卷雪湖心寒影月澄秋海门舟楫云开见瀛屿亭台水载浮不比钱塘歌舞处逺懐西北有神州  

送徐院奉户檄之九江诸郡  

中边莹彻似冰壶空尽时情意气殊已向铜龙梯要路又随玉駃驾征涂风生湓浦江流急云满康庐夜月孤朅到东南无力了一分寛处是规模  

兰  

野客过门呌卖兰清风便自逼人寒孤根未必灵均种推作离骚行辈看  

闻鸡  

不因风雨不分明羞杀谯楼打乱更世上公侯多改节无人肯听丑前鸣  

晋武帝  

秋风铜爵曲池平吴王宫娃满掖庭凭仗皇孙聪慧早不知祸在夕阳亭  

左太冲  

辛勤十稔赋三都闻者曽瓿酒瓮书他日洛中添纸价陆家兄弟竟何如  

朱彦和  

文如玉海动时流曽以书棊伏隠侯武德阁前消几语却令梁氏缺金瓯  

任蛮奴  

千里旌旗已渡江蛮奴苦谏唤萧郎却持官里黄金去望拜韩擒石子冈  

敬微  

受用庐山水石竒亭亭霞外薜萝衣侍中抵苏门障笑死丹青陆探微  

邓郁  

云母糇粮五岳楼绣娃少妪导仙游不应轻信双青鸟便遣东都事业休  

石崇  

梓泽神仙第一居争豪不惜碎瑚荆州使客知何罪未必亡身为緑珠  

张茂先  

辨精龙肉亦竒才雄匣干将耿不回只守鹪防蚊睫赋天星未必折中台  

王夷甫  

玉尘消揺吐妙言清流都指作龙门白头茍活尊前坐夜半排墙未是寃  

张曲江祠  

延英几度献忠言白羽他时赋感恩自是三郎真赝错却将天寳换开元  

贪泉  

千古遗踪散晓烟空余二字寺门前世间贪者滔滔是何必俱曽饮此泉  

送衡山琴画张道士二首  

满天风月澹消骚三尺孤桐古调髙不敢问君听别操请弹二十五离骚  

满空烟雨澹糢糊三尺霜渔老墨枯不敢问君求别景请描七十二峯图  

桂树  

剪剪霜风起晚吹一溪流水浸寒晖客衫犹恨吴绵薄不道边人尽铁衣  

利州进马  

灵闗玉垒自崔嵬谁向西边起祸胎万里望尧通一祝天基御马利州来  

过緑野  

世上今无隠退风地名偶与午桥同往来怕看铜驼陌闲倚柴门忆晋公  

西湖  

髙价租船作胜游穷逋敢鬭风流西湖多少闲春水不洗中原二百州  

望和靖墓  

孤山擎出水中央留下梅花代代香满酌湖波遥一酹问咸平事已荒凉  

九里松  

松是山灵一手栽尧天常就栋梁材龙髯怒起春风急似怪游人喝道来  

唤渡旋幙  

半载蓬莱地相携只是诗心懐丹凤去梦与白鸥随俯仰俱无愧勤劳必有知归舟平似掌天亦念孤危  

寄里中社友  

欠作故人书侵寻半载余穷吟虽自吝入梦不相疎梅蕊通春信霜风促嵗除待余归故里鸥约复如初  

题刘功父与耕堂  

黙耕原不外灵台何用钱添百屋堆甘雨每从和气出祥风常自善心来畛畦有害皆除去境界须寛更放开种德欲如多黍稌本仁先且防根荄太平国里青精饭永熟乡中玉液杯防得遗安厐老意力行好事厚栽培  

## 两宋名贤小集卷三百三十七  

宋　陈　思　编  

元　陈世隆　补  

古梅吟藳一  

吴龙翰字式贤新安人咸淳元年领乡荐授编校国史院实录宋亡不仕筑楼三层终日吟啸其中楼前有古梅一树即以自号  

晓发姑孰城  

鹃啼惊梦欹春枕花落迎风打晓窓携杖搀先出城去角声吹月堕寒江  

浙江姚楼观水月  

翠滚玻璃万顷秋长江又挂水晶毬水光月色梅边客今夜防盟江上楼  

晚舟过临平  

烟钟舂起夕阳愁淼淼临平春事幽惟有风蒲爱吟客岸边缭乱绾行舟  

春晚留淮上  

淮山厯厯春云淡淮水汤汤夜月辉此处杜鹃啼不到江南行客未成归  

赠谒士  

一掬乡心寒似月半生行迹过于云春风满担诗千首是处青山留得君  

白纻词  

吴宫烟水碧迢迢琼楼十二凌青霄北方佳人顔如花素衣濯濯明朝霞云母屏风珍珠箔香销金鸭春寒薄璧月流光罗绮筵白纻舞残月欲落君看月落夜潮平吴江濶兮越江深吴王醉兮越王醒  

嘉禾舟中  

天与东风便千钱买一舟嘉禾三月路隂木四山秋野色缄诗思鹘声替客愁烟波渺无际是处可盟鸥  

嘉禾沈园  

景物何其异虚岩人力成清池沈鸟影髙树落蝉声花日楼台丽香风帘幙轻我来一吟赏不惜买杯倾  

重阳客中  

愁里重阳近他乡酒易酤秋风诗鬓短寒夜客灯孤笋笠月穿破荷衣霜打枯有懐吟未就端不为催租  

柬刘后村先生四首  

天禄臞仙后代孙巍科几世属名门千年絶学追先圣四海真儒仰后村直向天边扶日月只从笔底转乾坤年来诸老凋零尽惟有灵光独自存  

玻璃万顷海天秋相国如居天上头锦帐围山丹荔熟银梭织水子鱼游地灵自古称多士人物当今列上流二季一翁家学在湄洲即是蜀眉州【先生莆人二子能踵其学】雪碗冰瓯淬笔锋篇篇琢出玉玲珑鹤鸣逺岫千林晓鲸展洪涛万里雄暮雪寒梅吟思外春风芳草梦魂中诗瓢行脚半天下多谢先生棒喝功  

骑却青鸾上禁林岩岩声价重于金花砖日转琼笺暖莲烛星归玉漏沈翰墨挈来三昧手丝纶画出九重心春风已筑沙堤路天上虚星属意深  

西湖曲  

十里风光烟水白嵯峨帝城紫雾隔笛声吹防蒲叶风鹭飞界破青山色湖波鳞鳞织成縠翠盖红幢机上簇长安富儿美少年马行紫陌香气扑画舫谁家窈窕娘半额鹅黄时样糚玉手折花娇无力花枝斜挂银丝长隔花踌蹰意相属稍稍谈笑间余香夕阳西下汉水逺无计问觅双琼珰巫山髙哉但入梦安得插翅飞其傍君不见呉姬采莲自唱曲君王尚在舟中宿  

拜林和靖墓  

老鹤髙飞入白云空余残照管孤坟清风千古镇长在见着梅花如见君  

久客湖海买舟西还  

万里烟波兴渺然片心如在灞桥邉归装诗少不成担自抝梅花凑满船  

冯永之号冰壶工水墨丹青  

半生江海冰壶翁担风荷雨七尺筇烂嚼扶桑紫金椹玉楼光彻十二重饱吃孤山白玉花一凿九窍开玲珑能鉟明月铸双眼故能搜索异景窥神功能穿星斗挂胸次故能神游八极之鸿蒙手撼烟云出砚石酒酣奋笔驱雷风回山转海有力量顷刻鹅溪幻出白练之寒江碧玉之奇峯潇湘洞庭忽在眼冷落烟竹苍梧空碧天万里渺无际但见隠隠孤飞鸿江门过雨凉如许木落潇潇秋满浦月明何处起渔歌小艇人归急揺橹鸥沙漠漠洲渚昬无数寒鸦栖古渡景物变态虽无穷笔端有口一一吐研丹吮粉尤精奇直与王爵争毫厘宁肯没骨媚时好逸气往往追徐熙一防春风防花卉化工权柄君所私献之防牛韩干马滕王蛱蝶僧繇鱼下笔众妙各俱足开卷错落千珠玑顾家层楼连天起俗士那敢窥藩篱呕心抽思何自苦乃使肌骨化作枯松枝君不见梅邉有狂客风饕雪虐宁忍饥吟躯未老貌先老不觉两鬓纷如丝  

灵金山观金灯  

嵯峨灵金山峭壁偕天长防岏万苍翠无复敢颉顽登临劳逺目久羁尘俗缰天风送笻屐此愿今一偿所喜侍老亲赑屭升崇冈琪树蔼柔丝瑶艸超羣芳松声入幽懐妙乐非笙簧好鸟相劝酬醉我林中觞我吟游仙诗客和招隠章起舞沸懽笑人影乱夕阳何方阿堵女山北敞虚堂石池閟甘泉瓦炉腾妙香昔言山有灵金灯夜呈祥信哉华严经佛眉施白光澄公有妙力一笑通禅房讵知山石间而有金光藏崦嵫下朱景山气相激杨若以色见佛于法参与商我生事迂濶咄咄颠复狂读书猎千古浩气凌八荒乃欲落须发掬水曹溪傍吹以无孔笛例骑牛一场手击混沌开有此硬脊梁指防生死根棒喝行诸方  

辛酉秋吴画士写神  

功名自有兜鍪辈荣辱宁甘蓑笠翁烦作田园秋兴画短檐斜日稻花风  

秋崖先生招饮荷葭坞席上赋诗  

相公潭水清于玉翠屏四面环书屋石梯齿齿登苍崖老树晴烟千顷緑好花对人无俗姿春色盈盈囿虚谷归来庭院碧参差八窓玲珑有修竹先生长啸临清流茱萸辛夷香满洲浪呼迪辈偕春游緑醅深注碧玉瓯我醉起舞相劝酬愿祝先生相业侔伊周运留侯帷幄之筹横莱公野水之舟莫负苍生望安石东山髙卧凌清秋【先生所居即相公潭】  

京城寓居春日  

春城庭院栁风轻帘影玲珑受晓晴红日半窓吟梦觉咿哑墙外卖花声  

宫人斜  

碧石重重锁墓门兰膏防火照黄昏春风几度生芳艸还似君王旧日恩  

春夜隔江望扬州城  

烟抹芜城熨不开夜深灯火照楼台欲披紫绮过江去月冷沧洲待鹤来  

数年前有小词　微雨后落花天娇态病恹恹怕人猜着是相思成日不开帘寳钗横蝉鬓乱院宇侍人归尽缓移莲步玉兰前纎手掐花钿　月夜与客饮梅花下一姝歌前词复出笺徴余新作  

月夜梅花下开樽谁主賔梅花娇欲语让我白头人娉婷楼上女无乃花中神下楼欵懽笑莫惜抛千金纎纎出素手为我弹瑶琴自言谙古调妾心合君心感君缠绵意未弹先有情妾佩明月光妾衣云霞轻共君骖白凤一息超玉京君看天帝女嫁与牵牛星天河万里长鹊桥嵗一陈安得河水干夜夜长相亲君能挽天河一洗八极尘  

宫词  

舞罢霓裳寳髻垂桃花扇底暖风吹夜深内殿重开宴手撚灯花画翠眉  

秋崖先生以红石见寄  

彤霞铄石玉晶莹琢出羲之风字形却着寒松苍石下研烟传写相牛经  

心逺堂  

飘飘谪仙子闭门逃世諠达哉柴桑翁心逺地乃偏羡公隠防市髙拍前人肩园林富花木景象罗春妍翠鸟鸣髙枚白鱼游深渊鱼鸟欣有托吾庐兴悠然诗瓢贮烟云茶鼎烹银蟾有此佳絶处那讯名利鞭鹊尾闻妙香片心超九天渊然消万虑流光纬三田乾坤任簸弄追踪古偓佺  

持敬堂  

大哉紫阳箴诚为百世师心法故能传心印几能提明明道统灯于此接光辉端居俨帝临暗室疑神窥立足千仭渊生怕伤髪肤兢兢一寸心炯炯冰雪壶脱帽藐王公无乃酒狂徒蹀渔阳鼓傲态逐刑诛我则持以敬譬如龙恋珠断断猫捕防绵绵鸡哺雏守之戒勿闲意马防驰驱  

层翠楼  

结楼书屋傍独占林塘幽飞檐瞰寒碧照影虹霓浮层峦万苍翠峭屼生戈矛黛眉与螺髻故故含娇羞此时楼中人片心随白鸥风吹乌纱帽露滴紫绮裘白云入我望逸兴何悠悠沆瀣供晨飡酌以碧玉瓯朝暾散朱景燕约十二楼愿言追黄鹤致身八极游慷慨笛声发渺渺淩沧洲  

春寒  

二月漫漫雪满山羣芳空向雪中看幽亭酌酒先沈醉要为小园花餪寒  

冻吟  

座左插梅花座右横诗笔风雪堕寒肩先生方抱膝  

春兴  

闻説春醪熟提壶唤客尝乾坤一酿瓮花气百和香  

别呉中三年寄湖上一二知己  

麦秋天气觉清和老尽春风庭下莎晓月荒山啼蜀帝夕阳髙树咽齐娥三年寒我沧波约一夜思君白髪多世路不堪重着脚相期何地理渔蓑  

## 两宋名贤小集卷三百三十八  

宋　陈　思　编  

元　陈世隆　补  

古梅吟藳【二】  

寿乡衮讷斋先生三首  

华衮褒荣御墨鲜堂堂剑佩在凌烟十三相后功为最五百年间遗有传落落甘霖施后土岩岩钜石补青天太平有策安排了浯水清风崖可鑴  

世态浮云无定形先生绿野竟留情讵知寳祐老臣在又见金陵新法行洛邑几时归赤舄东山再起答苍生不堪局面迟一着愿祝薇垣星更明【时丁大全当国】  

当年河岳已储神理乱分明闗一身瑞应麟书知孔子恩光凤诏见庚申世臣乔木苍苍日驿使梅花嵗嵗春笑指紫阳山作寿防看重庆喜尤新【先生生于庚申之冬】  

感兴四首  

多病频辞客无人自掩扉斸松供药火葺叶补渔衣日月双丸疾乾坤一粟微不须求外道悟此是机野兴在渔艇风潮不惮劳苔生肥石骨水落痩溪毛霜重稻粱熟天清雁字髙醉余歌古调人事析秋毫闭门逃俗客携酒过禅闗灶古茶烟断残碑雨藓瘢秋僧行影痩夜鹤病翎寒片月随人到孤琴对佛弹百事谋何拙一闲梦亦清定交毛颖子结怨孔方兄鹤影云烟痩蝉声风露轻寸心虚白久蜕骨待丹成  

金陵寓楼居  

楼中有酒客身闲约住孤云共往还揺落碧桃春欲去倚阑无语看钟山  

过泾邑水西县尹先伯祖尝为邑簿领耆儒有识者  

客里身无事乗闲过水西清波明白鹭緑树带黄鹂酤酒道旁饮吟诗石上题邑中逢故旧坐定説环溪南陵道中迫暮投茅店四围率败篱令仆夫环卧  

故山三百里归路正羊肠密树标茅店荒池界竹墙仆眠如鹿伏我倦背藏素志非南阮丈夫扫八荒  

泊芜湖县  

古邑苍江曲鳞鳞华屋横酒楼歌妓集渔市贩夫行野濶云无势江流月有声桥边诗思绕谯鼓更分明  

庚申冬寿秋崖先生  

瑞宿当年降世间祁山深处着仙坛梅开冰壑珊瑚痩岸耸暗空碧玉寒清气胚成鹤相丹田炼就虎龙蟠待教须鬓浑如雪恰写耆英与世看  

九日  

秋雨梧桐退老时寒城九日正霏霏功名不直三杯酒世事直如一局棊头且插教黄菊满手今莫负紫螯肥壮懐无复登临恨破防西风一任吹  

春晚郊行  

芒鞵竹杖出柴闗检校园林脚不闲翠幄初张花结局锦棚未解笋排班烟波鸥鹭春风外桑柘牛羊夕照间野兴不须邀客共一尊白酒对黄山  

秋日游竹防寺  

修竹隂隂古道场谁怜兵火地荒凉晚山俱似佛头绿秋艸不如僧髪长白酒莫辞今日醉黄花仍作去年香禅翁留客殷勤甚相对藤牀话夕阳  

子陵钓台  

峭壁千寻屹晓寒何年人插钓鱼竿烟霞不受衣冠涴天地那如蓑笠寛幸有同肩黄屋贵不妨伸脚白云端能令汉室亦増重可作巢由一例看  

夜泊富阳  

片帆东去一鸥轻消得天公十日晴新酒一樽诗几首故乡千里月初更烟收山翠揩摩净风软江波熨贴平苦是狂懐费消遣船头吹笛到天明  

别厉制使  

何日林间理故书客中嵗月只蘧庐籴粮半给梅花鹤烧叶余分雪后驴蝶梦悠扬家国逺雁行零落弟兄疎寒花到了自萧索不是东风不管渠  

天目道中  

天目峯前小驻骖长松夹道碧防鬖客懐寂寞秋般淡醉态朦胧午正酣山色俨如严父面鸟声还胜俗人谈何年来此种芝术乞与道人云一龛  

春雪  

一雪满天地三春景更妍鹤梳琼羽落蝶舞粉衣翩嫰栁飘新絮残梅补落钿东风初解冻洗手破轻烟  

严滩对月忆雪壶亡弟  

卯君看月此徘徊今来月明君不来安得清光刀剪破为分一半到泉台  

婺源道中憩午二首  

小息吟身古木隂诗情羞涩锦囊轻风烟不受人收拾担阁行山半日程  

满路黄尘人往还黄尘防汚几青山便投山店睡过午要放诗魂出世间  

濯足五溪城  

东风吹水緑鳞鳞小漱清寒入齿龈万里流边濯双足恐行五岭涴晴云  

登防稽山  

越上今为客息肩春树林啼鹃归梦断落日旅愁深诗纪一编史琴传千古心防须重过此禹穴一登临  

春日吴中  

照人芳树迟迟日吹面垂杨拂拂风客思一笻携不尽鸟声多在落花中  

嘉禾书所见  

翠幙重重防晓寒窓间金鸭篆烟残芳情不采闲花草独倚防干看牡丹  

荷花四絶  

一机蜀锦着纱笼不放纎尘到水宫但觉晓寒金掌重仙人危立白云中  

右露  

醉脸潮红娇欲眠玉幢移影盖婵娟一奁晴色开明镜暖熨金炉起碧烟  

右日  

防防凉生水国秋可怜无计解花愁飘然一叶随流水付与真人驾作舟  

右风  

寒声敲破玉琳琅绾防鸳鸯双梦长防斛明珠收不起巧粘翡翠络红糚  

右雨  

侠客行  

击筑复击筑欲歌双泪横寳刀重如命命如鸿毛轻  

乌栖曲  

风敲玉钩虾须垂寒乌栖月万年枝香薫翠被春宵永玉臂曲作瑚枝  

散发  

玲珑户午晴时散发林间自一奇鸟睡香奁花影动蝉吟凉境栁隂移髙山流水琴三弄明月清风酒一巵要是闭门防俗客莫令到眼败吾诗  

读岳武穆王传  

鬼域为妖天地昏将军那可一朝存泰山頽喻哲人死东海旱为孝妇寃当日主和甘下防到今无计复中原清风凛凛一编史拭尽英雄防泪痕  

行春次俞兄韵二首  

防日春愁不出行园林又是了清明春风桃李一场梦夜月江山千古情吟倚长松伺鹤到坐临钓石看云生此懐不解自拈出漫谱离骚入笛声  

多谢春风相此行马啼千里夕阳明故人杨柳正年少知已青山旧日情思满天涯芳草逺望穷江际暮云生同来佳客自不俗相对松隂聴瀑声  

淳熙丙申二月晦翁归婺源先曽大夫因随杖屦遂挂名于弟子之列乃以所著书説以求正晦翁可之又尝投书论易甚详龙翰不学缁玷家声因读遗文有作数语亦所以自勉云  

吾祖曽师云谷仙读书直下悟谛筌道参太极本无极易论先天与后天緑遍春风外草香浮夜月沼中莲派分一勺濓溪水道统绵绵万古传  

再过孤山  

一函鹤骨已尘埃空筑孤山碧玉台添种红莲千万朶梅花从此不须开  

## 两宋名贤小集卷三百三十九  

宋　陈　思　编  

元　陈世隆　补  

古梅吟藳【三】  

冬夜二首  

读罢牀头一卷易晓风干尽铜壶滴起傍危防啸一声月明何处人横笛  

一屋白云无锁钥酒酣要摘梅花嚼相逢石鼎老弥明吟罢松梢月欲落  

晚舟泊长河  

诗客行装少孤舟一叶轻寒鸦随日落秋雁破霜鸣山色攅心事江声咽世情故乡无百里酤酒话归程  

冬夜山中  

寒入雁声霜满地香沈梅影月当崖独鹤归来童亦睡微风簌簌落松钗  

赠诗客梅窓  

骚人行脚遍天涯何处青山不是家惆怅旧时云外鹤结巢窓外守梅花  

乐府四首  

妾心江岸石千古无变更郎心江上水倐忽风波生瑟瑟凉风来妾身后秋扇安得复炎热相携不相厌制衣寄夫壻妾有冰雪段中间连理枝不忍剪教断残月小楼西鹃啼思欲迷妾夫在天南何不那边啼  

夜兴  

山房静对碧巉岏与客歌骚夜未防客去灯寒眠未穏兴随明月在防干  

辛酉秋在京殊久日一到湖上  

湖上青山只麽闲未须诗屋近山间客边有酒身无事日日一来湖上看  

读家集  

先曽大父友堂幼从诸老游闻道最早与签判曽伯大父判簿曽伯大父一意刻苦为学棣萼卓然以文名家友堂遗文今所存者书説四十卷易论四十卷史评七卷诗文而已龙翰不学不足以得其箕裘之传谨识其悲云  

吾家友堂翁砚影双鬓寒刻志鑚书史篝灯照夜防学术三代上文章两汉间胸次秋沆瀣词吐玉琅玕寃哉命压头那复博一官二埙策科第亦不到金銮友堂纷遗稿几成汲冢残江东兵燹余白璧喜重完防当乞鸿笔清名期不刋  

已未试监假道于严报谢使君  

秋试贤闗掷雉卢道经邻郡拜真儒棠隂日暖鸟声隽苔迹月明吏影春野一犂今有犊暮歌五袴昔无襦片帆愿借吹嘘力一舸清风不用租  

严郡谒乌龙庙遇打碑者  

何年故处士灵魄此为家古壁填苍藓空庭隘落花山坟穿去鹤庙祭下饥鸦巫祝打碑卖神功播海涯  

春晚  

万緑丛中春事防杨花如雪满江干露沾花树蝶衣重雨着芹泥燕嘴寒愁到吟肠诗绾断梦依棊局客敲残何时买得青山住炼就蓬壶换骨丹  

古岩寺  

古岩灵迹异故故兀吟鞍石溜溅棊湿松风沍笛寒露华僧衲重曙色佛灯残白社开何日谈经上石坛  

见王广文  

旅食京华不自谋可堪典尽鹔鹴裘一牀风雨孤灯夜千里江山两鬓秋笑索寒梅吟苦句醉拈秃笔扫穷愁学人翻笑孙明复强乞希文一防头  

牛渚山观大江  

巨灵劈破苍山石鞭起九龙入空碧山分两半合不成夹住长江数千尺九道惊湍相击撞雷声怒发谁敢当神蛟出没不可数往往杀气摩穹苍呜呼蜀道行且难剑门险似铁门闗一夫可敌万夫勇大开栈道通殽函固知长江当城壁立此天堑限南北东南王气无穷年此江未必成桑田君不见金亮百万鼓长风海舟出鬭一扫空书生不能长鎗与大剑只坐帷幄收竒功  

秋深过田家  

策杖行行过石桥农家鸡黍逺相招田铺棊局露鸦下山展画屏烟雨描病骨枯于秋后叶诗懐雄似海东潮一声老鹤松梢上賸欲乗风到九霄  

春日松隂小憩  

痩笻扶我过林端无状东风掠鬓寒贪数青山不知去松花吹满石棋盘  

水边早梅  

梅花淡淡着寒烟漏泄春光老屋边防彼清池写疎影一枝分作两枝妍  

繁昌道中  

江天日暖竹为舆猎猎春风载此臞凑入灞桥成一画杨花吹雪糁吟须  

读十七全史嵗久而彻  

灯火青编结兴长可能厯厯记兴亡董狐笔底风霜重班马书边兰蕙香往事输赢棊几局浮名今古纸千张重重公案休拈起中有灵台定否臧  

题国直先伯祖海潮赋后  

银山突兀苍海头夜半鼓噪万貔貅争雄角力转坤轴旋磨尘世偕浮沤朝朝暮暮自消长谁言于此随海防鸱革裹尸已成土未必怒怨卒未休看公立论屈前辈笔端有力挽万牛孤峯絶崖气象古亦复粲粲瑚钩分明掘见隂阳根判断造化之深幽机发泄天帝嗔此文正恐雷霆收不然亦似画鸟迹长夜鬼哭声啾啾公自骑鲸去不返满江明月芦花秋  

过和州报恩寺唐张籍故居也  

昔年此地著书人诗骨成尘草木深突兀眼前僧结屋塔铃风里替君吟  

乌江项羽庙  

葢世英雄只恁休千年遗恨大江流汉提义帝作张本当日君输第一筹  

连雪五日有无尽观  

平生酷爱雪老我看不足安得走五台六月漱寒玉无计巢雪山与物结幽独方舆多竒观出门欠车毂天公副微愿连朝遣滕六寒林振琳琅朔风煽琼木楼台炯夜光地灵惊玉局幻成银世界一旦饱双目清泠天地气吸入空洞腹賸欲呼夜舟飘然访林麓  

登金陵钟山絶顶  

万仞钟山着屐登中原今隔几崚嶒自怜不及天边雁嵗逐春风到八陵  

张丽华墓二首  

金井辘轳春梦残香魂飞不到长安君王为虏妾为土夜月空分两地寒  

结绮临春迹已尘尚余抔土锁娉婷玉顔不及陇头草嵗嵗春风吹得青  

王荆公读书堂  

六籍纷纷尽可奴翻腾字説乃菑畬可知山半青灯夜只读商君一卷书  

登长干寺塔  

金陵王气已销沈几度凭阑愁满襟往事仅存南北史伤情空费短长吟龙蟠故国山河壮凤去荒台草木深旧物尚余吴塔在夕阳移影照江心  

诗境  

流水环诗境未容尘土侵步迂松迳曲坐占艸堂深秋句蛩分和山杯鸟劝斟好懐无客共相对一瑶琴  

哭罗潜斋  

此老古之学文章富石渠宦情云淡薄吟鬓竹萧疎未购茂林稿空埋汲冢书北郊相吊处寒日照踌躇  

漫题  

放旷疎林下清风吹鬓毛傍梅读周易对酒歌离骚诗思秋云淡古懐明月髙五湖天地别烟水绿平篙  

## 两宋名贤小集卷三百四十  

宋　陈　思　编  

元　陈世隆　补  

古梅吟藳【四】  

过淮南湖  

黄尘茫茫北风起黄芦萧萧日色死百万征夫血怒流防汚淮南一湖水向来失着图中原一朝此地化为边养兵百年不用力将军金印慙空悬南湖南湖君莫渡万仞山髙鬼门户夜夜青燐照断蓬训狐自戴髑髅舞  

泊真州方山下  

烟冷隋宫草木秋屏山分翠接江流片云不隔长芦寺夜半钟声敲客愁  

有所思  

乗鸾人去玉箫寒云敛巫山晓梦残栁线不堪系离别自和烟雨搭阑干  

戊午诏与弟文战棘闱自惭师衂况有炊臼之梦不能为懐幸故人有荐乡书魁漕闱者良以自慰  

霜叶秋风下寒窓着病身乾坤为逆旅嵗月转车轮白首无贤妇青云有故人愁懐今日解漫啜瓮边春先曽大父作竹夫人铭北窓蘧蘧偎尔冰肌母徇其名乃邪其思甚有思致余不能道漫作俳优语  

水沈为骨玉为肌专宠凉台防有时长得夫人容两足客星不遣史官知  

雨宿祁门道中  

乗骖古渡头景色十分幽山雨敲诗梦溪流赴客愁寒禽知警夜髙树故吟秋壮志难磨尽终期汗漫游  

登当涂凌髙台  

髙台突兀玉千寻尚想当年翠辇临坐守夕阳移半塔我吟未了让蝉吟  

晓发黄池过宁国  

簇簇人烟两岸分暂时挂搭此行程一笻风月无拘束又复挑诗到宛城  

登宣城郡楼仰谢公  

翠屏四面敞防干谢老诗情不説官魂冷青山呼欲醒吟声防在石泉间  

归途绩溪界喜见十里岩  

策杖前溪去吾乡此路分雨磨山出色风约水成文归信凭秋雁思亲望白云碧岩今日见快饮带微醺  

自建邺归至绩溪迂路观石照  

谁磨白石如冰鉴勲业安能试一窥但觉秋风上潘鬓半因为客半因诗  

内丹  

太极虚空亦有根打开闗捩是何人丹田旋转乾坤槖碧海循环日月轮久矣我前曽有我悠哉身外岂无身分明好个通天窍只要时人认得真  

外丹  

手掇乾坤铛里煎神仙肘后有书传红铅黒汞一斤药阳火隂符六百篇金鼎自凝三素炁玉炉轻散九霞烟霜糁入空虚腹一息乗风上碧天  

对月  

长空有明月与我良有情遥遥万里道随我杖屦行耿耿吟牀间相随入枕衾而我病风雅长作秋蛩吟吟声悲入月月色寒入吟月即是天眼照我泪纵横垂垂艸上露尽从月眼倾不为富贵儿只作苦吟人君看朱门邃翠幙围阳春管弦沸清晓银烛正荧荧  

题西湖画轴  

丹青谁写满湖莲濯濯西施一段妍汴水百年尘隔断可无人作画图传  

登严子陵钓台  

万乗从君脚底眠客星便入史官占东都基业随流水今日斯台尚姓严  

栽班竹  

竹母初分种屋头斑斑泪防带诗愁他时看取成林玉遥剪湘江一片秋  

县尹先伯祖家观遗书  

嗟哉吾伯祖文响玉髙折蟾宫桂卑栖花县官琴声流水尽书卷白云寒尚想伊吾夜髙楼几倚防  

春山晚望  

糢糊数叠屋前山翠色欺凌诗鬓寒啼鸟一声泥滑滑晚钟春雨过林端  

读董卓传  

巨妖吐毒气如蒸谁遣腥羶汉帝陵烟断洛阳残火在为他吹着防脐灯  

春日书所见  

寒云漠漠暮天低社鼓声中日欲西隔岸垂杨遮酒店风帘移影照寒溪  

春懐  

梨花院落雨初晴小醉醒来睡不成过客光隂易老态故人山色却长情歌喉呖呖鸟声隽舞袖翩翩蝶翅轻好景相看作挞尽闭门不觉了清明  

昭君怨  

汉家金屋贮娥眉六宫何啻三千姬中有一姬倾国色可怜不到君王知毛生笔下真少思玉顔黒子迷妍媸君王按图不入眼出身逺嫁单于妻盈盈泪眼边月照萧萧愁鬓朔风吹不忧死作龙城鬼贞魂长在深宫里犹胜男儿未贵时咫尺金门如万里  

饮马长城窟  

汉兵北伐时饮马长城窟此城何以髙中填战夫骨此池何以深战血化为汁秋风吹水腥马闻亦辟易马渴可奈何要马载金戈长安有游冶走马燕支坡  

饯王广文  

宦居三载满严驾出山城诗担梅花白离杯竹叶清更筹催客梦斥堠记行程去去骖鸾鹤长歌上玉京  

寓兴  

盈盈楼上仙家姝緑波濯濯明芙渠感君恩情玉连锁罗襦系君双明珠青琐玲珑春夜永为君闲调相思引琼树朝新璧月满琴声未断肠先断剪剪轻寒袭春笋金猊喷香薫袖暖  

夏日书事  

东林数间屋长掩竹笆篱槛栁拂棊局瓶花落砚池蝶狂如被酒蝉咽似吟诗脱帽挂岩石凄飔入鬓丝  

艸堂  

苍烟落日艸堂深浅浅寒侵白玉簮等客不来童睡去自揺修竹和新吟  

夜吟  

小院沈沈夜欲防东风吹月上防干手撼梅花露研墨醉将吟笔蘸清寒  

荷花  

花列千行彩袖叶收万斛明珠可惜坡仙不在风情絶胜西湖  

升仙謡  

衣缥缈佩丁东金茎滴香露玉树生凉风冲破青防跨黄鹤身披星斗珍珠络  

挽徐县尹  

雄笔工褒贬登科年少时青山知宦拙白首尚书痴鹗荐仍归弟凤毛喜有儿传家遗卷在光彩玉离离  

赠相士  

万里烟霞侵鹤骨九天风露注蝉尸君看个人作诗苦梅花细嚼当晨炊  

春郊即事  

登临故故检春工小立苍苔数落红院宇人归春寂寂秋千闲在月明中  

寄题友梅堂友梅乃竹洲先生孙也  

公昔洲多竹而孙梅作堂月窓传痩影风壑度寒香友也真鱼水兄兮可雁行相看动吟兴时吐玉琳琅甲子举中补滥忝前名考官刘簿云已在解选涝漉袁簿批有文字清快老健惜乎正榜之额有限之语  

奴顔婢膝浪驱驰几被秋风吹鬓丝百万博卢空得雉八千兵溃岂因骓功名付我银凿落世事从渠铁蒺藜且跨蹇驴出门去六朝故地要吾诗  

秦淮二首  

数里秦淮画轴开唐人赏后宋人来无边风月要酬答一处旗亭买一杯  

歌歇陈宫玉树春可怜商女亦成尘老成惟有秦淮月往日曽经照古人  

金陵懐古  

钟阜龙蟠势可竒何年开此帝王基东西日月磨今古南北江山几合离六代衣冠荒艸下中原台殿白云涯春风吹落英雄泪立尽斜阳未有诗  

## 两宋名贤小集卷三百四十一  

宋　陈　思　编  

元　陈世隆　补  

古梅吟藳【五】  

拜李谪仙墓  

先生放旷士浩气吞洪蒙蓬池与紫阁轩葢绎相从经营紫河车破费十载功金鼎驯乌兎炎炎丹光红一击混沌破落地寻无踪神仙有水解戏剧惊愚蒙当年遗剑履一锸秋云封我亦钻学此心良劵同朅来荐泉菊紫骑疑相逢俨如真面目晓月印寒空  

登采石望夫石  

良人戍楚竟蹉跎极目天涯嵗月多赖有江流是知已有声似和扊扅歌  

登和州八公山昔年周师俘敌于此有碑屹其上  

万姓丛居一弹丸八公何在路漫漫中原北望已尘暗边地秋来又枣丹猎猎隂风征骨乱茫茫夜月鬼声寒老兵指防生擒处岘首残碑带泪看  

哭赵信庵二首  

祥云中屹祝融峯秀出全材一钜公银管曽提修国史金戈几出策边功九秋健羽横空鹗万里威声当道熊谭国为前冀国后汗青千古玉玲珑  

麟符玉策总兵权手托江淮半壁天大节有闗宗社里深谋常画庙堂先三朝已表蝉冠像八袠终逢鸡梦年不独羊公碑尚在万民堕泪滴湘烟  

秋日绵溪  

万顷寒潭镜面平数声征雁呌霜晴满林落叶秋风老山路黄昏人少行  

哭秋崖先生三首  

气节昂斯世先生千载人可怜成白首犹只到朱轮茅取羣狙怒雪逢越犬狺方离罗织辱身世已成尘欧苏唤不起文印属秋崖大雅非常调正音不类俳寒江濯文思明月镂吟懐传业有杨晏遗书冢墓埋昔年经盼目此日罢从游尤许为上足敢令出一头圣涯窥浩荡学海探深幽一瓣南丰后他师不复求  

吴越归秋晚  

湖海归来晚园荒菊几丛秋山吟骨痩霜叶醉顔红吊影寒溪曲懐人落月中青灯滋味永不用哭途穷  

座中咏蝉分韵得饥字  

两翼才干殻已离便升乔木最髙枝银牀落叶秋风里金掌盘欹晓露时断续翻成无调曲悲凉做出苦吟诗前身应是夷齐辈髙卧西山自忍饥  

春晚野步  

寻花篱下蝶牵引酌酒林间鸟劝酬山色不随春态老笛声自起夕阳愁  

寓感  

周家敦八政姬旦衡何平秦家尚竒法四海怨商君凤鸟时一鸣枭鸟时一鸣一鸣以为周一鸣以为秦法重灭尔族德重润尔身天帝厌杀伐勿使伤阳春  

离怨  

杨栁如少年春风吹得老朝为白雪花暮为浮萍草明月照妾夫夜夜闗山道明月分半光照妾顔色好空闺一十年芳容秋叶槁寳马嘶妾夫归对镜画眉双泪垂前日夫悮妾今日妾悮夫妾貌不如夫去时  

故人见寄韵  

青年铁砚亦曽磨壮不如人可奈何松菊犹存陶令迳烟云不碍邵公窝吟廊缓步看修竹醉石髙眠枕緑莎一笠一蓑吾事足江湖浩荡白鸥波  

楼居狂吟【并引】  

新安梅翁吴龙翰学陶隠居作楼三层平生多好书故作丹壁多好睡故作壶天多好游故作明月沧波多好虚故作与汗漫期葢其胸中有数千卷书眼中有美少年不能好世俗之好而能好其所好如鱼饮水冷暖自知然则知梅翁者谁乎故自描写其趣云  

茅斋梅着市防间长与青山面目悭突兀小楼初结就竹牀石枕卧看山  

楼间丹壁富藏书悮学相如卖子虚何不买牛勤教子邵平地要人锄  

觅得楼中一觉眠将身化蝶入壶天平生睡债何时足春在梅花纸帐边  

湖海真成万里游寒风吹破黒貂裘归来卧占楼千尺梦落沧波明月舟  

汗漫相期欲控鲸楼粗可寄闲身天教吴猛亲常健乞与商山九斛尘  

振衣千仞兴悠哉一日看山十二回胸次谁人有丘壑便容携酒上楼来  

四山如画不胜竒朝暮烟云都是诗楼上吟声穿碧落天公罚我鬓成丝  

胸次玲珑着九垓政须时复兴崔巍楼髙手可扪星斗移掇天河入酒杯  

诸方防遍一枯藤苦节期传夜半灯景登楼持棒喝不容人上第三层  

偃月炉深紫气浮红铅黒汞大丹头梅翁欲挹浮丘诀专为黄山作此楼  

附录  

古梅赋【并序】  

余家有古梅突兀富饶之旁枝干连理而茂先曽伯叔大父联武巍科曽大父尝作连理梅赋以见意余诗人也与梅为胶漆交梅而至古标格愈不凡敬依韵扁吾窝因为之赋其词曰  

忻故园之古梅兮灿瑚之寳树悬瑶台之明月兮的皪琼花玲珑玉蕊矧鹣比翼乎铁榦兮乃连理而荐瑞顾此槎牙兮其仰斯逆其偃斯醉其髙斯达其低斯跂鹤膝峥嵘交峙蛟背突兀犇腾之势或横枝照水如纫兰之湘累或半树粘雪如飱氊之汉使或荒山冲寒孤根回暖如采薇孤竹君之二子烈士慷慨羁臣顦顇茹铁筋骨镂冰肠胃乃导引其形躯兮如雾拥而云垂如鸿飞而虎踞故能曜其夜鹤之骨而枯其秋蝉之蜕也若余者与伊纳交庐其旁诏弟读书对亲奉觞呼吸清寒咽嚼清香而庶几泻吟笔之琳琅者乎  

## 两宋名贤小集卷三百四十二  

宋　陈　思　编  

元　陈世隆　补  

雪林删余  

张至龙字季灵建安人博经史工文章一时江湖诗人多与倡和与静佳朱继芳居同建安生亦同岁投契尤笃至龙寄怀诗有借箸数同庚是也其诗用意逺而语亦清峭雪林删余一卷宝祐三年自为序雪林其自号云  

宿灵岩  

树杪钟楼出半层佛牀黠防弄残灯五更石上僧犹定头满青霜唤不譍  

登东山怀朱静佳  

布石行山磵云封竹洞名照池传古貌借箸数同庚禽鬬巢几覆蛛闲网半成冬深犹见菊还忆晋渊明  

塞上曲  

匣里干将午夜鸣碧油幢下梦魂惊沙场燐火风吹起半在骷髅眼底明  

紫微阁赠凌丹士  

风林叶叶带新寒已谱虀盐客味酸兎抱粟眠传道石鹿衘花上拜章坛沿崖取水和冰嚼扫壁题诗当画看尽日房无俗话山钟敲月上栏干  

送境山僧逰雪峰  

海风迎杖锡半是往来程故国往来熟空门宿食清旧房云借住早路月同行象骨最髙处师今履是平  

齐云寺  

雨疎分防下畧彴界横塘接竹通生水搴萝补坏墙字涂窓眼黑香染佛衣黄未晚萤先出萧然两画廊  

化龙阁  

镌满留题屋柱间风吹醉面不知寒渔舟撑出垂杨岸惊鹭衔鱼过别滩  

吊蝶  

数日偎红气力慵化成长梦别春风却怜蚁为埋香玉舁入残花土穴中  

寄胡竹洲  

野菜生根土亦香寒林晴久漏春阳山临古画开当戸蜗学临书篆满墙密竹旋删嫌碍月青柑迟摘待经霜儿童闲取池头水剜破琉璃玉一方  

题白沙驿  

雾里峰头薄似巾路逢水后误行人山泉酿酒力偏重石铫煎茶味最真燕不传家犹教子梅才有月便生仁枕边学梦人方悟未到钟声梦更频  

赠刘介庵  

一心忧道不开眉懒扣黄扉谒故知有累祗因难弃鹤无疑何用苦求常厨饮食夷齐辈晚笔文章汉魏时冷笑富家钱塞屋兰亭谁更有真碑  

马升庵惠鞠苗  

税得隣东地一方旋栽黄鞠待重阳春晨摘落青苗叶挼作秋花气味香  

东林寺  

满院香风乍熟楂援孙抱子坐枯槎科头不惯迎賔客自折芙蓉供释迦  

李梅磵雪夜留饮  

拥炉收案牍市逺隔喧哗妓唱新填曲僮分旋碾茶花枝承雪重烛焰受风斜僦屋为官舍更深酒更賖  

宿易冲妙道院  

松髪经寒乱不梳夜来风减屋茆疎吟边冻指僵如铁袖里枯笻画雪书  

朱栢岩约南归  

思闻秋管悲犹未定归期吟咏穷边长艰难老后知水寒鱼上少月暗雁来迟不作膏粱梦长令一剑随  

横峰感事  

石角多情挽布衣候虫送响出林微文章首面超时好字学偏傍狥俗非緑水被风吹作白密花因雨打教稀归鸦路熟知巢近直望松林尽翅飞  

荅黄芳洲  

抱膝书楼望太清一生心事月同明因过隣寺分茶供闲取髙僧史传评  

饯翁丹山发南浦  

鸣鸠语燕近清明栁絮风轻防水平一带春流多断岸尽缘倒树当篙行  

防史  

水草山光各自春闲常谨坐百城身忠言似药偏医国好句如金不疗贫王伯兴亡难讳史彭殇寿夭不由人感来莫计更深浅秖见苍头换烛频  

采莲曲  

荷叶笼头学道情花妆那似妾妆清双双头向犹交颈翻笑鸳鸯不老成  

抝落圆房响钏金背人细数子藏深不嫌到手多尖刺秖怕伤人有苦心  

子期台  

拾叶题诗媿不才袖遮微日上层台山僧分我松隂坐隔岸花香渡水来  

武夷山  

九折苍江转苇航花间流水自宫商岩开天线登无路殿鏁仙金拜有光曝背从平石上避人猿向险枝藏断桥盍有重红日狂欲乘风和魏王  

拟韩偓体  

一声阿鹊颤鸾双学调新词未得腔拜了夜香即唤睡旋收鍼线背银釭  

题隐者壁  

寒着麻衣馁食薇乐山清兴只琴知蜘蛛圆网当中立蜂徙新厨出外飞山脊倚天无改日草根埋雪有青时莫言鸿雁多相背去去来来共一机  

雨中过陆家园  

斜搭秋千窓半扃行人屐送隔墙声羣花相倚嗁妆【面】苦不催晴怨懒莺  

寄苕川故人  

千古长情秖翠岑休谈防石化黄金秋来国事方尝胆病后禅机忽上心老眼看书嫌字细干喉饮酒喜杯深几迥空检斑衣箧望断白云天外隂  

晚窓  

风约钟声落耳根归鸦防防不成羣前山野烧青烟起散满空中作暮云  

喜杨琴隐至  

世涂多不平择地度吾生风静花迟落云移月倒行自钞闲作改客借古琴评凡事虚空里何劳苦着情  

寄宝林僧  

磨折英雄辈无停日月梭达人愁梦少明主直言多药试单方騐碑评近本讹吟成无爱者寄与病僧哦  

巴岭  

处处柴门掩半邉莺啼緑树隔炊烟竹梯闲倚柔桑畔定是人家蚕正眠  

楚郎西台省鞠  

鞠胎丝蕊未曽成百种藂中半忘名试检记花牌字看春篱醉墨欠分明  

槎  

槁形冷度防晨昏不受东风一防恩却有仙人求作伴浪游星渚到天门  

古别离  

扶上花骢酒半醺望沈鞭影暗消魂离情恐被行人觉背拂菱花补泪痕  

峡口  

峡深犹有路泉逺不知源禽学乡谈语山填野烧痕晚风樵笛坞春日酒旗村茆舍人耕暇鳬雏浴水浑  

北津  

独立长桥喜近城半防斜日又催行船过别浦波痕没堠立当涂里界明古木云邉僧住处落花风里鸟啼声青山莫道浑无事自与行人管送迎  

江常庵出武尼  

厌居京洛説行时袖里青蛇上武尼仙为写真供御览天怜病眼召神医江中白石看龙斲洞里苍松带鹤移无事出山衣屦湿满城风雨鞠花时  

晚步寄刘征斋  

纵横屐齿印苍苔梦笔山髙翠作堆日带晚光归海去风传秋信下天来竹开小路通萤过松守空巢待鹤囘蚋瓮乾坤还自乐何须金屋玉楼台  

简胜上人  

林深岚气重一犬吠寒烟髙思天云外新房柏树邉爱蒲寻石种惜茗滤泉煎昔建如来殿老于师一年  

演雅十章  

麒麟感世出凤凰览徳至人茍常见之应不指为瑞櫩蛛巧轻网林鸠拙营巢孰知拙反胜网壊巢独牢鹤食野人田燕栖公子堂野情饥亦乐依人难久长猩猩殒机穽鹦鹉琐金笼言笑适为累缄黙斯保躬蚕饱办丝课蜂忙供蜜工役役为人劳衣食还自空鹊鸣人共怜乌鸣人共嫉只因声妍媸何心报凶吉江鳞行比目沙鸳睡交颈不知山兔寒清夜顾蟾影饥鹰健搏兔馋鹭勤哺鱼各为口腹累不闻有驺虞犬眠苍玉地猫卧香绮丛倘无鼠与盗猫犬命亦穷墨鱼黒覆形火萤明照身拙于用显晦踪迹从自陈  

寓兴十首  

孤灯照长夜膏尽灯影灭划见户间鲜鲜有明月日夜江水流下海水不止孰谓流去者不是海中水东日照瓦霜西向界余白莫言日不到日光来未及迟日上深夜新蝉不终夕何如月团时通宵照无极种菊一百丛九月开盈枝莫言无好花好花开较迟庭前无繁植疎竹附梅坡虽然无巨防明月飞来多草虫设细网纎细不可见日日朝露中羣白草间见髙风吹秋霜庭前百草死谁知草有根昨夜东风起夏月灌菊根见花在秋日先时不施工临花已何及十年插栁枝今与髙树齐垂条缘春风上有流莺啼  

梅花十咏  

梅梢  

根清条不肥影落明月地凄凄欲寒时胚腪已生矣  

菩蕾  

歴歴衔冰霜缀作珠的皪香色俱浑然花中之大极  

欲开  

凝成姑射姿幽洁世所独春近迫芳心羞澁破唇玉  

半开  

五出梢敷露不爱尘目爱鲜鲜着精神独于此时最  

全开  

昨夜东风多花神莫之御玉立对幽人十分尽情吐  

欲谢  

垂垂雪中枝暗里度香逺忽动调羮机黏枝花力软  

半谢  

旋随琼霙飞绕我茆屋角结子意渐浓岂为羌管落  

全谢  

冰花不留丁收香尽蔵白一朝作陈人逊与桃李出  

小实  

青青长朱裳小摘胞不堕勾欺如豆防中懐仁巳大  

大实  

圆碧日益肥磊落压枝重虽然苦味酸酸中蔵大用  

## 两宋名贤小集卷三百四十三  

宋　陈　思　编  

元　陈世隆　补  

髙峯别集  

廖刚字用中南劒州顺昌人崇宁五年进士绍兴中歴官御史中丞工部尚书以徽猷阁直学士提举亳州明道宫卒有髙峰集  

代祖父次韵酬罗君寳见寄【公祖名不父名懋】  

萧条门巷陋于顔老去青春仅得闲心画传家无计策手谈留客漫机闗静思往事千年上俯叹劳生一梦间多谢光临无别意为闻流水与髙山  

题杨子光双溪阁  

倚天华栋俯长洲渺渺双溪一槛秋匹马问津迷去路乱帆分港竞归舟花飘两洞红交浪影落三山翠合流清夜呜榔何处曲冷光平泛玉帘钩  

和逸道春雪  

春雷未发春工浅春雪蒙溶翳日华晓户玉楼迷旧燕晚村琼树防寒鸦笼金尚碍莺穿柳覆锦犹妨蝶恋花凭仗东风吹更暖桃源端欲访仙家  

题双泉堂  

叠翠倚峥嵘森然众木荣两条寒玉迸一槛暑风清幽意慿分泻微澜更合成谁知阛阓里扃户小蓬瀛  

题南墩铺  

见説龙岩路猿啼今始闻深林埋宿雾髙岭出层云天去头三尺崖垂足二分只愁双目敢恃一杯醺扪歴泥増滑瘏痡日向曛长安九轨道谁识此艰勤  

和周材雪诗  

蜡雪縁何喜春工属此兴宿苗沾润足盭气涤除仍乱舞随空逺轻黏彻体凝漫天飞渗玉极目皎铺缯带雨声初急抟风势转増危檐飘邃幕疎屋洒寒灯瑟缩鸦栖怯跳梁犬力胜须臾平坎窞顷刻没畦塍梅李看山木琼瑶数塔层寝眠宁有道赋咏愧非能郭履愁离席孙窗但枕肱冻从金井水清挹玉壶氷银阙何劳问云台取次登渔蓑真好画栁絮足多称栗冽惊残嵗凄凉感旧朋戴君聊欲访郢调忽难应绮席交银竹清河映玉绳诗成陵鲍谢酒渴饮淄渑天朗醒孤鹤风髙激怒鹏齐宫初入梦晓鼓数声鼟  

次韵当时长官院中三絶句  

栁嫩风吹緑花娇雨妬香欲凭羲驭缓莫遣负韶光檐雀矜巢噪桑鸠唤妇鸣客愁饶饾饤墙外卖花声画舸便春涨骄骢惜涨泥归知何所惬烟柳子陵溪  

还憩旅店茅轩  

茅轩有何好小驻客心寛始觉安居乐无如行路难  

题渚宫  

画桥红去卷蛾眉台榭遗踪草树迷独有天然无限意一池春水浴鳬鹥  

萼草春深緑更齐玉鞭何处选芳菲旧时锦绣丛蝶却傍疎篱野菜飞  

衢州试院次韵盛当时官长宠示絶句  

洗眼贪看幼妇词玉人空遣暗相思凭谁为报归期近趂得桃花烂漫时  

丙申春帖子  

土牛分尽彩泥香动地欢声入夀觞倍觉今年春意好上元灯火鬭风光  

碧波楼下银塘暖丽日亭前瑶草新和气满城催燕乐风流太守最宜春  

暖风渐緑池塘面和气先薰草木心欲识春来何处好曲屏新称画堂深  

金裁寳胜翻珠髻云染华笺贴绣楣庭户春归何所觉暖风吹雪下琼枝  

题蔡州栁庄浦  

云垂旷野路漫漫策策秋声作暮寒已分故园天様逺不知何处是长安  

题白鸟寺西轩  

幽牕残梦午声鸡犬吠人家草舎微惆怅十年无限事又聴啼鸟送春归  

天竺寺  

野塘风细度香莲碧涧云深响玉泉从此西湖不须到淡烟寒月一家天  

题临漳台  

银河一接天来碧玉千峯照眼开我欲乘槎访仙去却疑身已在蓬莱  

画栋岧嶤倚翠微玉箫声断紫烟飞慿阑万里秋光老谁防长吟久未归  

## 两宋名贤小集卷三百四十四  

宋　陈　思　编  

元　陈世隆　补  

饮冰诗集  

宋庆之字元积一字希仁永嘉人咸淳进士有饮氷诗集  

兰溪道中  

朝买兰溪船暮泊香头市如何十月天复此连夜雨朔风寒似铁晓色暗如土道行不见人路哭疑是鬼栖栖逺方士怱忽乡心起落叶响疎庭空灯照寒被离家能防时旅况已如此茫茫楚山云渺渺楚江水屈指计行程此去复万里  

开炉日赋  

筋力已非旧逢寒亦自怜风霜在檐外妻子语灯前纸被添新絮茶瓯煑细泉虽云方寸地春意一陶然  

稽村  

雪后寒増健贪幽爱路生羣儿烧叶坐一鸟啄氷行山色晴犹惨梅花谢亦荣小舆风割面微醉任攲倾  

哭赵东阁  

秋风惨欲割秋月明不发谁令声名髙竟使夀命折往年失四灵诗道微一髪缟素革织组宫征节乱聒力排唐未陋意与风雅轧清庙不待陈黄壤讵能没新篇今寂寞故墨慎无忽  

项园即事  

时节飞花尽幽林亦自香闲来看新水独立又斜阳檐角鸟鸣霁树根鱼就凉一春风雨过游事极相妨  

次恵上人冷泉夜坐  

此景写不尽此怀谁与俱月来林影碎云去石头孤万籁各休息天香乍有无因师寄佳句清梦更劳吾  

郊行偶成  

野水连天濶孤舟尽日闲防须风雨过一济谅非难  

碧鸡艸堂呈刘后村  

斯文海内声名濶犹是干淳一脉余须信昌黎曾得谤可怜太史未成书碧鸡有地吟诗老金马无心待诏初甚欲见君三十载春风今日侍巾车  

寓武昌报恩寺  

孟宗祠下竹依然借得空房竹树边贫寺少逢僧过夏逺乡多是客经年倩人汲水时煎茗就佛分灯夜照眠家信不来心欲断明朝又买汉阳船  

武昌懐古  

极目平芜送落晖六朝征战尚依稀风生战舸周郎过月落南楼庾老归秋塞戍闲畨马病春江流下蜀鱼肥神州北望知何处父老犹能话岳飞  

放翁有五更读书示子诗予亦次韵  

秋风蟋蟀牀下鸣茒茨耿耿秋灯明老夫掩卷发深喟起视河汉初参横世人饮食几知味眼底古今复泾渭藩篱是笔屋是书风叶尘埃力空费六籍在天日月存我亦收拾还本根此事儿辈未可论纷纷塲屋争作元  

## 两宋名贤小集卷三百四十五  

宋　陈　思　编  

元　陈世隆　补  

西塍稾  

宋伯仁字器之苕川人有雪岩集马塍稾  

四十  

役役人间世齐头四十年读书虽未已作事易徒然宦业蕉中鹿生涯叶底蝉愿逢时务好一榻醉时眠  

寓目  

暖风轻拨绣帘开放入双双紫燕来燕子似于人有旧细衔花片落糚台  

昼景逢春渐渐长博山添爇半匙香梅花一片娇无力自趂晴风过粉墙  

久雨  

暗数春来雨曽无两日晴树连山莫辨桥与水俱平闭户惟便懒逢人且问耕海棠花落尽顦顇防流莺  

访髙菊磵  

可惜吴中不见君短篷空载一溪云知君已到孤山下日日梅花酒半醺  

张监税新居  

为爱滩头只两家也来随分作生涯依山筑屋先栽栁买地为园旋种花聊把功名循世态只凭诗酒度年华与梅一夜论心事石鼎茶干月未斜  

寻孙花翁  

东风吹雨湿西湖未许苏堤酒防酤试向花翁问花讯不知花似去年无  

春雪不止  

春来雪意愈迟留又学飞绵过小楼暖逐东风虽易化猛如前月未容休莺花消息孤诗课蚕麦生涯累客愁莫道逺人多冻杀王师亦有在边头  

无事  

日日溪头看好山尘嚣无一可相闗梅花未必能如我花谢花开未得闲  

访林可山  

可山无日不吟诗我欲论诗未有期几次孤山明月下手挼梅蕋立多时  

简施芸隐  

雪后东风作峭寒客懐零乱客眉攒杭州虽近西湖月宁似湖州把钓竿  

丁家村  

不满十来家门闾半以柴日烘兰入鼻风掠草侵鞵土酒融春兴行歌放客懐何须买髙屋一一近天街  

再防夏石芝  

自与君相别骎骎已数年一缄书不寄千里梦徒然雨店花新长风櫺月防圆岭梅无恙否愁满鬓丝边  

旧同官张法曹  

熬波同看楚天秋多少艰难説未休今日共依湖栁住梦中犹怕踏歌头  

雪后  

暖地难为雪春天易得晴落梅狂客意啼鸟故园声愁乐从他事湖山寄此生愿将身与世浑似栁稍轻【一作一叶等相轻】  

纸鹞  

防假如真舞碧空吹嘘全在一丝风唯慙尺五天将近犹在儿童掌握中  

湖上新晴  

湖边膏雨防晴时桃杏红争锦一机杨栁也如新及第向人争舞緑罗衣  

晚春溪竹【回文】  

青山数里一溪横片片花边舞燕轻耕过水田新雨足晴天晚色栁风清  

闷甚  

醿开已残窗户尚轻寒往事多成拙清尊强自寛对妻怜病久顾影易心酸更展渊明集从头子细看  

雨中  

终日翻盆雨池亭晚更凉对琴思古意酾酒惜韶光緑涨便鸥嬾残花笑蝶忙髙田皆可挿好与报君王  

妙智庵  

结屋古山巅源流未有年便非真隐者且喜得安然【一作禅】石洞同云卧茶铛对客煎我来聊小憩诗满夕阳天  

嘲不识字  

难字逢人问村中一小儿璋麞宁易辨亥豕以堪疑卤莽原非莽【草莽莽字母党切宿莽莽字音母切】耕犁【十二齐犁字畊田器音犁】别是犂【六时犂字牛駮文良脂切】识丁何足道煑字不充饥  

村学究  

八九顽童一草庐土朱勤防七言书晚听学长吹樵笛国子光生殆不如  

读林可山西湖衣鉢  

梅花花下月黄昏独自行歌掩竹门只道梅花全属我不知和靖有仍孙  

寄楼云卧  

云卧西湖又防年吟鞍多在酒罏边定知今古皆春梦不把功名作【去声】宿縁芳草满汀山带雨黄梅落地水连天相逢未识江南事且问何时理钓船  

村姑  

翠鬟双妥未梳头纺纬车边坐欲羞防度采桑归较晚阿娘疑看落花愁  

底事蹉跎二八年嫁时装着未周旋年年织得新丝绢又被家翁作税钱  

寓西马塍  

十畆荒林屋数间门通小艇水湾湾【一作弯环】人行路逺多嫌僻我得安居却称闲樽酒相忘霜后菊一时难尽雨中山何年脱下浮名事只与田翁賸往还  

羊角埂晚行  

葛裙蒲屦帽乌纱迤逦乘凉到水涯数寺晚钟声未歇满身明月看梅花  

湖上  

一寒玉浸青山妆防楼台夕照间歌管满船春未懒惜无人伴白鸥闲  

西湖晚归  

一轮红日倚青山只见湖光数里间聴得画船人説道钱塘门外夜深闗  

## 两宋名贤小集卷三百四十六  

宋　陈　思　编  

元　陈世隆　补  

海陵稿  

宋伯仁【二】  

简吴荆溪  

薄宦从来错宁容着意求自惭千里梦空作【去声】一畨愁笑我人如昨知心两未休荆溪清彻底愿泊钓鱼舟  

学馆闲题  

据见定时俱是足苦思量处便成痴请君打退闲烦恼啜粥烹茶细和诗  

答林巡检惠诗  

客久情懐恶逢人懒説诗不堪秋到后将近燕来时敧枕皆归梦同心只旧知渊明篱下菊谁伴傲霜枝  

秋花  

鳯儿花杂雁来红更有鸡冠防紫茸可笑倚阑人醉后只将青眼看芙蓉  

早秋【囘文】  

秋天一饷晚风凉笑语人传早稻香楼上醉时帘半卷愁添客鬓两苍苍  

别友人【集唐人句】  

菊花村晚雁来天【僧朋来】同住兰舟未十年【许浑】今日送君须尽醉【贾至】离人独上洞庭船【李频】  

对菊  

少有惺惺得到头此心何苦懒方收五湖烟雨常如昔一捻功名自不由世事莫将真个看客程难作旧时留人间岂少渊明【缺】见着黄花便合羞  

累字戏作解愁吟简旧同寮  

愁知不空白头心事惊秋归兴满沧洲貂蝉虽出兜鍪功名有愧黒貂裘夷齐与盗跖縦荒丘无非蘧蘧栩栩梦庄周空教笑倒江上烟雨汀鸥一琴一劒一童一鹤一茶瓯自不须苦苦髙卧元龙百尺楼着眼看翻云覆雨处豪杰总成羞牙旗金甲蹇驴破帽穷通一任前修五湖千万倾明月则尽可棹歌横钓舟  

苏州有感  

秋意满姑苏扁舟忆五湖铃声边报急帆影客心孤野港青如染途山澹欲无英雄应念我时事满银须  

棋  

乱鵶飞鹭势纵横对面机心岂易萌一着错时都是错宁无冷眼看输嬴  

水边闻雁【集四灵句】  

芦花新有雁【徐灵晖】四面水连天【徐灵渊】清净非人世【赵灵秀】吾诗咏不全【翁灵舒】  

嘲醉者  

李白日斟三百盏醉时宁记脱朝靴一千八百万杯酒百嵗消磨未是多  

村  

又是江南割稻天家家儿女笑相牵芙蓉占防清溪水独许渔人醉舣船  

离维扬  

不为鲈鱼忆故乡只縁心事近重阳鬓丝添得三分白空被黄花笑一塲  

维扬万花园【赵制使经理】  

细栁营基锁緑苔万花新种小亭台芙蓉喜见江南客故向西风一夜开  

雨中逺望  

山匝浓云水匝天秋容黯淡荻花边潇湘八景谁收去留下波心小钓船  

劝僧还乡【六言】  

世事无过尔尔禅心只好休休江上数峰如削西风不碍归舟  

舟中九日  

已得重阳未到家短篷根底忆黄花乌纱不为西风舞空与同舟説孟嘉  

登海陵城  

淮楚年年一望秋西风惯识古谯楼金汤城壁休清野玉帐英雄未白头霜草万家人冷落冻云千叠雁绸缪中原无计堪修整且对屯兵説近愁  

出陆  

吴陵咫尺是维扬徒步方知去路长渔屋试霜芦叶老酒家留客豆花香秋光浅淡人同痩雁影参差我共忙仆子莫嗟行李重担头强半旧诗囊  

瓜州阻风  

狂风未许放归船借得僧房半榻眠落雁影收帆脚外怒涛声到枕头边黄芦叶底秋将老白羽书中病未痊传语将军多着力扬州不比旧家年  

焦山简主僧无庵  

轻摇风桨过焦山山色相留半日闲万顷月波秋雨后一篝灯翠夕阳间城依铁瓮心犹壮酒对金峰鬓已斑愿得淮西来好语吸江亭下且怡顔  

琼花  

莫讶重栽聚八仙防经边警亦堪怜珠帘十里春狼籍且把天香作旧年  
