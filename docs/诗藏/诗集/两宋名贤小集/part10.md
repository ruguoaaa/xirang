---
title: 第9部分
index: true
icon: editor
order: 10
category:
  - 诗藏
  - 诗集
  - 两宋名贤小集
tag:
  - 钦定四库全书
  - 集部八
  - 总集类
  - 陈思
  - 宋
---

## 两宋名贤小集卷二百八十七  

宋　陈　思　编  

元　陈世隆　补  

薛嵎  

嵎字仲止号云泉世家永嘉之亷邨负才不遇以诗闻于时所居曰渔邨有渔邨名自我之句题咏颇多晚年买山范湾营藏地有诗云不知筋力何年尽防到松杉防尺长佳句也  

山中吟  

疎拙本天性束书归旧林世人皆失笑泉石自知心山柿红犹澁池鱼静亦沉于中观物意吾道乐弥深  

题扶踈亭竹  

风晴雨雪天无趣不萧然影过邻家月根通石下泉长因终日防忆得故山眠物性今方防心虗莭自坚  

歳暮书懐  

园林春又近老态更无懽添歳儿童喜照贫灯火寒直心嗟道丧多事识才难已种梅千树从今烂漫防  

贼中上人顽坐【取贯休覔句如顽坐句】  

嗜吟忠夜冻立雪此同机工若精灵聚毫端造化归石牀趺半结荒径叶频飞客至应相讶无心听扣扉  

赋陈子在瓢饮  

羡尔甘贫居陋巷遥知清德继前修平时所乐从中得外物虽防不过求自枕曲肱安澹泊闲挑拄杖亦风流百千年内谁相望寂寞箕山一许由  

舟泊曹娥祠下  

身没一朝事孝名垂至今江空夜涛泣日落雾天隂社祭陈萧鼔蛮歌进宝琛予生无愧怍风浪不惊心  

旅中秋夜  

车马日西东阮生途自穷三年辞旧国今日又秋风邉雁凄凉过池花寂寞红邦人惯相识渐觉语音通  

送刘荆山  

束书入金阙忧国最情深天意有兴废人才无古今布衣万言防孤劒一生心直道嗟难遇贾生终陆沉  

中秋家人玩月  

年年照离别今夕喜团圞不是人心异全胜昨夜看八荒同皎洁列宿让清寒自有银河路乗槎到不难  

古淡师然公逰方  

野僧携锡别何处度残春天地无穷事江湖自在身真心齐得道物貌异于人昔日安禅地深山虎亦驯  

天育道中  

除将吟卷外琴与鹤相随问寺路犹逺入山僧未知鸟灵巢佛塔猿饮挂藤枝陵谷几迁变道傍横古碑  

山中古松  

曽经雷斧劈上有鹘巢腥过客谁摽纸山精此托灵虬龙云际顶鸟土中苓月夜境荒寂秋声不可听  

育王寺  

寺在众山里白云深更深不知行乐意何似坐禅心防塔龙常在倚松僧独吟渡江前赐字重到于今  

太白山观雪  

二十里松声千山雪未晴人当絶顶见吟到此时清大地球琳满空林鸟雀惊老僧观物化无灭亦无生  

天童寺  

佛界似仙居楼防出翠徴浙中山水最海内衲僧归草树有真意禽鱼尽息机禅房无别事唯见白云飞  

送潘进士  

春渚防茫碧草连千花飞尽桞飞绵孤云野寉生遥思明月清风共一舡破褐还寻栖隠地空嚢唯乞送行篇先生自有修真诀不倚丹砂驻少年  

过村翁家  

白髪茅茨下耰鉏力未衰儿孙収滞穂鸡犬入寒篱俗朴人家善山深升税迟能言书旧事相问坐移时  

薛野鹤  

瘦形如寉头如雪流浪江湖歳月深但是胷中有丘壑何分城市与山林  

渔父  

一笠一蓑衣空江雨霏霏得鱼虽假饵于世本无机晚唱教儿和闲身尽醉归沧浪犹未足长羡白鸥飞  

开炉莭赋  

闲身何所似丈室老维摩茅屋地炉小荒园树叶多移牕就梅影晒草补渔蓑似此宁辞苦邉寒尚枕戈  

除夜苦雨  

华髪负沧洲星霜又一周未慿终夜雨能洗隔年愁池草起吟思树禽栖屋头空余壮心在灯下看吴钩  

呈楮溪主人  

一水傍通四五池竹亭茅榭亦相宜中间更着髙人住不到溪山无好诗  

寄公衮舍弟  

每恨世情薄相期情最深秋风一回首明月两关心寉病难为药砂顽不化金余生百计拙耐可事清吟  

己亥大旱官催秋苗甚急  

立秋一日期防到林泉已悟征苗意曽吟喜雨篇饥锄山草尽暍汲井泥坚闻道邻州牧忧民夜不眠  

新筑湖外草阁  

挥手红尘吾老矣防堤流水草堂新几年荆棘无行路一日云山有主人未许园丁知姓字先从渔父问仁邻谢他鸥鹭烟光里飞去飞来伴隠沦  

山居简饮氷友清溪槐迳二弟  

别后全无梦寄书安得频谁怜独徃意天弃苦吟人债长新年息贫欺渐老身入林知未宻犹与俗相亲  

送友人之括苍  

石门当半道想见泊舟时伴寉立终日就岩题几诗近山秋易老问隠地偏冝我亦江湖去心期尔得知  

为张上翁赋松交  

之人梅竹操抱此歳寒心古道乆不作髙风独在今无言欣意防肥遯爱山深我亦萧闲者从君涧壑吟  

友人入京  

猿寉亦悲鸣家山莫浪轻千峯帯秋色一路独吟情野水冲潮白孤云趁月行遥怜归梦断七十二滩声  

秋试下有感  

焦桐何处是知音犹向残编惜寸隂此日便为终隠计青山已负十年心梅花独对寒流洁野乌髙飞古木深万古红尘徒扰扰几人头上有朝簮  

哭薛元善兄弟  

寂寞一牎灯随风防又明空堂连夜雨白髪哭儿声树色悲揺落交情隔死生唯应骨肉爱为鬼亦同行  

送松风僧渊中二公逰方  

无累云相似悠悠天地间新秋生逺思此去未应还撼锡惊栖寉听松思故山吟诗与説法同是一机关  

归洁庵【自此首至蓑衣歩为湖外别业四咏】  

行藏自有意非命亦非时洗耳咲心褊折腰惭悟迟荣枯花上见寒暑鬓邉知独立衡门下悠悠千古思  

渔村晚照  

旧逰忆得潇湘路今喜烟波似旧时泽畔怕逢渔父问桃源已被世人知数家草市添新戸一树寒鸦傍古祠兰社香深洲渚濶小牎长日赋骚辞  

苜蓿轩【取唐补阙苜蓿长阑干句】  

好是春风长育天防干低防晓牕前园丁未必知吾事补阙清声四百年  

蓑衣歩  

水浸石根冷风吹藤叶飞菰蒲秋影里长趂钓船归  

寄朱希仁兄弟  

咫尺不相见闭门唯苦吟听残寒夜雨灰尽壮年心身外一贫在灯前百虑深所欣交友义白首亦如今  

送僧自然过许峯  

知心逢岂易语别喜从容因得静中趣又寻云外峯吟篇题在竹拄杖曲如松后防期难定来书勿厌重  

题中川张氏所居  

鸥鸟徃来处此翁廿隠论地因人物著名入郡图新夜月情懐淡茅意态真髙风无识防老却采薇身  

松风阁  

地形连斗阁连云松籁曾经佛祖闻永夜月明人到少海光山色自平分  

题仙岩玉桂花  

生在龙居最上层重重碎玉簇孤藤灵根旧説冝丹汞仙种元无到马塍风过乍疑吹佩响日笼还似防酥凝三年刻楮成何事除却天工人不能  

和鴈来红  

若将羣卉分髙下此种无因到画栏寒蝶不知红是叶飞来犹作野花看  

刘荆山渔屋  

客星沉没钓防空千载风流独此翁万顷波心歌社若九霄云外见冥鸿已将名字编渔户只有琴书在室中杨栁烟深杖藜出满头衰白任春风  

云壁上人逰方归  

亦是无心出不如归意闲一身随铁锡十载住金山定石沾花雨清斋帯病顔常云迷觉路只在片言间友人以修錬逰方或传其以此死者为赋是诗  

寉骨难汚世上尘西风惆怅瘗湖云莫悲生死今朝隔须信仙凡此路分丹灶空遗鸡犬恨青山谁吊鹿麋羣蓬莱今古知何在秋草唯添处处坆  

李氏爱山楼  

境自吾心防于焉识所存鸟声喧后寂树色郭中村静夀备仁理乾坤悟易门白云同此意相对亦无言  

黄蜀葵  

娇黄无力趁芳菲待得秋风落叶飞空有丹心能就日年年憔悴对斜晖  

赠渔者  

几度看山愧白鸥身名心事两悠悠何如醉醒寒江上风卷芦花雪满头  

真隠寺呈延上人  

塔光圆照室香炷读经晨林下有清福尘中无悟人岩隂常候雨松色不知春青草何年墓标题界碣新  

茅屋  

茅舍竹椽短不劳朱垩施高无神鬼瞰贫与子孙冝近古意全朴当风势亦危梅花有幽致一树隔疎篱  

胡贤良进史  

白首裒遗传难甘閟一丘表成趋阙拜路左别家愁文字归中秘科名异杂流当年韩吏部何自抱深忧  

秋夜宋希仁同吟松风阁有感  

相逢长日坐如痴瘦得吟肩耸过頥天意复生郊岛在人心自逐古今移髙秋月色行松顶半夜山中读楚辞此道若无千载后尘昏何处照妍  

寄罗浮杨天经居士  

罗浮峯对海坛峯只隔长江半里风君向西方了生死我于易象悟穷通数声清梵空林下一幅渔罾落照中各各闭门无俯仰不相同处偶相同  

冬日杂言五首  

茅檐日出胜重裘饱饭看山倦即休识得个中真气味自然无梦到封侯  

古藤荒草乱成堆自课园丁日日来只有梅花耐清苦霜风枝上犯寒开  

竹炉槁叶坐烧残冷屋荒村夜更寒冻得形模様缩谁知方寸似天寛  

鹤唳柴门月过墙梅花如雪满林香风光直许闲人占不耐闲人夜亦忙  

布被烘来暖似汤蒙头髙卧未昏黄道人不是贪鼾睡省事门中第一方  

寿昌寺【雁山纪逰七首】  

野服挂僧单禅扉月未关桂香清近佛秋色老依山目尽遥峯出歩回流水闲相传登荡路数处可跻攀  

能仁寺  

过尽盘山险登临意忽平殿灯揺佛影瀑布杂钟声湫濶龙居顶路回峯换名晓行林日薄海气接云生  

大龙湫  

深冬雷未蛰雨雹半空飞乆立恠生眼回看日变晖万松声不出尺蜃鬛犹威僧説分流濶长年无旱饥  

灵岩寺  

千岩崚骨露随恠各生形目力到天尽心旌依佛宁夜钟传谷香石气逼灯青崖腹猕猴住多年性亦灵  

浄明寺  

入寺嫌僧俗独行松迳幽夜扉崖室寂斋磬铁盂秋谷栈云迷级石溪霜迸流维摩不语坐何日病能廖  

灵峯寺  

神功开地秘恠石尽为峯佛界虚空造龙居十二重晴瞳随境役蟾兎及秋逢却忆谢灵运岭头迷去踪  

宝冠灵云二寺  

夜钟寥閴逺相闻古佛青山自结隣片石挂空平可渡两峯侵汉立如人云归荡顶无多路僧住岩根老此身为忆龙湫重回首来看瀑布独逡巡  

刘荆山谒贾秋  

鬓丝千缕去衡寒酒放诗豪强自寛天下英防从古少人生遇合至今难婚姻债里抛吟屋雨雪声中起客单造物与君强徤在归嚢知有暮年欢  

素上人圆鉴  

何须百链取晶荧大化非由巧力成所性本来无阙蚀认形却恐未分明寒泉深夜辘轳静素魄中天世界清到此万缘皆了了笑他拂拭墯纒萦  

新春感懐五首  

新春风物旧山川老大情懐亦惘然桃树不知秦世换落花流水自年年  

儿女添年暗自欣不知婚嫁逼侬身羮藜衣褐由天分莫负当初种德人  

自悔中年废读书余生祗可业樵渔青山白屋笑归去从吾髙眠百事踈  

新种黄精助晚粮生涯小小掘何妨春风吹鬓不重緑白日笑人长自忙  

多置田园占好官妻儿奴婢尽生欢贫家有子才堪教身后穷愁且放寛  

送亷村宗人薛庭芝薛如晦还里  

老吾儒冠误怜君亦固穷山川居壤异友爱所天同江渡乘潮濶霜林逐晓空永懐楸垅敬淹泊志难通  

郭外隠居  

自是山林士非因失志余儿童知稼穑猿寉近诗书曙色浮沧海春风满太虗固穷须学力不敢废经锄  

赵东郭倅越  

百指忍贫需逺次壮心销尽鬓丝知身如韦素居常泰官被声名折得迟束担喜闻千里戍出山唯有十年诗兰亭风月应须记人物依稀似晋时  

秋日书懐  

万事荣枯一聚尘尘中谁是独醒人壮无学力吟将退老入贤关路转贫咋夜立秋凉到晓空斋对月静如賔首阳千载蕨薇绿唯有夷齐纪逸民  

为归云师赋野航  

遇坎与乗流谁能拾迹求即空皆是境大渡本无舟风浪随机息乾坤任泡浮可怜迷岸者漂荡几时休  

夜坐课子侄  

防风弄孤烛蚕响泣将晨欲办男儿事当为志气人箪瓢非外乐韦布只身贫慎勿忘科第务求荣尔亲  

赋王九山沧浪阁  

千年孺子吟谁防此时心方寸有泾渭烟波无古今水禽知雨山气爱秋深不尽凭栏意桡歌归故林  

省试舟中  

阙下春光近囊金又一空霜风欺败絮星斗隔踈蓬世道谁能挽妻孥见未同青灯对黄册销尽几英防  

旅店早起  

半醒梦犹在拥衾无限情晓牕灯影淡山路雪吟清歳暮羡归客囊空兼去程故书多废理惊愧动心旌  

鲍靖之左藏挽诗  

一门期负荷太息此生终世道不如古君心谁与同官清余槖在虞返故堂空作善宁须报悠悠付彼穷  

下第  

寸晷场中较尺寻荣亲无路泪盈襟一贫谁过箪瓢巷百口难寛儿女心昨梦重圆知误喜平生失计为工吟近来文体尤趋薄古道何由可语今  

为槐迳弟赋亦爱庐  

无私天地情物我岂殊形此事关方寸何人立户庭一琴调舜曲半壁冩西铭万虑境常适谁能羡独醒  

初夏过湖外别业  

郊原新緑喜初晴一曲湖光防滟明几处楼防空鎻钥百年人物尽丘茔好花自分随春去恶木宁思择地生独念索居闻识寡夜牕长对读书檠  

赵东阁奏院去国  

防逺浙江风莼鲈趣一同无人持国是举世咎诗穷身退山林重心怡学问充冥鸿离罾缴瞬息九霄空  

为迪上人赋寒猗  

山僧受修竹种此出嚣尘霜雪不知苦歳时长自春定回闲坐石风过动吟身倘欲求归止清虚即道真  

刘荆山过维扬再谒贾秋  

扉屦践淮雪故人师帅欢灯前语畴昔时事又艰难陪宴平山晓寻梅古署寒却归访泉石珍重慰团栾  

山居述懐  

山瓢动瀑水一枕曲肱清未遇勤求日非沽隠逸名梅邉月在水寒夜酒如兵悟得乗除数贫中心自平  

本无师住甸阳山庵  

万松围坐石大海浴金轮不识入城路唯脩成佛身出生来虎子持呪拱山神何必工吟苦机锋自絶尘  

冬兰  

出林讵为晚知我歳寒心不入离骚怨来亲氷雪吟众芳归槁壤独榦长穷隂为有幽人致相看情倍深  

闲居杂兴十首  

亦有入城路门前秋草长荷鉏书在手负锸醉为卿云渡溪流澁厨烟树叶香为贫从俭约犹欠半年粮昔日黄金屋十年荆棘林浮生真亦假世事古犹今电隙无留景云泉属自心纷纷蜗角里朝暮几升沉铁砚几磨研依然萤雪邉薄才遗圣世无禄尽亲年多病唯谙药当寒不识绵素心期淡泊氷蘗誓能坚秋虫随响防振羽不知疲譬彼附炎士宁思失势时垂竿动天象定防茹商芝投分谅非浅翻然弗可追闭户谢流俗青山独自看淡交从古少冷面对人难农圃元非学神仙不在丹孤怀无别想回向此心观四时俱槖籥一气自回旋谁谓春风力能专万物权荣枯忘晦朔霜雪抱贞坚赋分有深浅殊非天道偏已是中年后何当絶悔尤渔樵非始志灯火企前修叶落秋容见巢倾寉貌愁诗穷安敢避天为拙人谋土木非吾事支东复拄西雨盈沟壅叶檐侧础沉泥防壁时编苇登楼恐折梯若无忧寇至终歳亦安栖近觉吟无趣权将俗累删莺花老眼倦风雨半春闲野服便粗褐紫扉暮掩山片云寻处泊飞度竹檐间白髪天应弃春风吹不青神仙归恍惚书传出英灵周粟岂医饿湘流难活醒迄今名字在百世仰芳馨  

潘怀古参学  

同吟四十过三四常恨诗衘欠一官人事中年多感慨仕途今日更艰难炉亭围坐推前辈夜店单牀定薄寒最喜亲庭佳阙近尽携儿女入长安  

亷村族人命赋唐补阙薛公墓  

一自东宫吟苜蓿吁嗟直道竟难容精忠夙伫危邦虑明哲宁髙避世踪踈傅有心辞汉陛甘盘无梦佐商宗寥寥千载闻风者引领犹能式墓松  

何处青山无白骨先生髙节死犹存古今人物一坏土闽浙诗书百世孙郷邑有祠尊徃哲樵刍知禁避荒垣断碑残碣堪摩拭慙愧年年宿草蕃  

潘南夫察院出台郷人荣其归拉余迎访因赋七言  

囊封朝上暮身挤谗口何如万目齐昔谓椒兰试择地今知萧艾适同畦波涛不动中流砥风雨难瘖晦旦鸡自着渔蓑厌趋谒晨钟欣出郭门西  

早起即事  

隔水钟声枕上闻城中人事已纷纷开门放寉溪邉去冲破闲堦一片云  

电眸相士索诗  

筑室渔村五六年湖光山色在吟邉道人不作闲人看浪説前程博酒钱  

林景云叅学  

一门四世同堂乐门外傅呼释褐归自此髙车访逰旧屏将呵从叩渔扉三冬晴暖春寒在千里诗书野意违又説携琴捜逸谱休嫌古调按今徽  

王九山提刑于子城西旧宅累石作小阜见示五言因次韵奉呈  

幽懐随所寓数石几窗前荆棘倘迷道山林空浩然云生宁择地龙去即为渊谁谓达观士终当违市廛  

郭氏抗云楼  

宴坐羣峯表太空无一尘青山独徃意白首自由身放寉重霄濶凭栏万木春纷纷荆棘里跬歩亦逡巡  

郭氏遗经堂  

校雠存手泽肯构烱前光际此圣明代应无屋壁藏半窗分雪影羣蠹避芸香静想趋庭意居然师友傍  

徐太古主清江簿  

四灵诗体变江西玉笥峯青首入题旧隠乍违鸥鹭去新篇髙与簿书齐身闲自喜期逺俸薄还因楮价低撡别正逢寒食日洞庭春渌草凄凄  

渔村防诸友戯呈  

矶头濯足动沧浪独醒何曽与世妨尽冩骚经粘屋壁未逢渔父似潇湘逺山不离烟云色流水时闻兰杜香制得荷衣恐惊俗对人称是楚贤装  

舟别徐太古主簿  

枌社过从乆新知尽不如素心非必仕此别遂成疎清苦辞藜藿寒暄慎起居川途修复阻相忆愁予  

悼张寺丞  

五马归来絶送迎全将沤泡视浮荣宅依林麓楼台小门有诗书气味清身后只如僧冷淡墓头曽是手经营夫人扶疾秋牕下深夜看经帯哭声  

瓢饮陈子在病后见寄次韵奉荅  

闻君卧病长于悒文防过从迹顿疎空对秋风惊节物无因杯酒具园蔬柴荆昼揜听残雨灯火凉生理故书一啓来缄拜佳什清泠如奉笑谈余  

栖褊絶句  

不学逾垣与闭门诛茅先卜逺人村钓鱼矶在平如席坐对青山无一言  

## 两宋名贤小集卷二百八十八  

宋　陈　思　编  

元　陈世隆　补  

云泉诗  

荡顶【重逰鴈山分得六题】  

髙平余十里湖湗落中间此地可耕凿长年迷草菅一庵犹有路四望忽无山道者了经课慰余登陟艰  

龙鼻水  

怪极生真想饥防祷请勤半身鳞甲具一勺弥分应谷声如鬼飞空石碍云精诚随寓在亦以感通闻  

天聦洞  

天听本非耳形容独费吟岂伊穿凿力能探杳冥心混沌开中窍空虚纳众音下临千仭俭当暑骨毛森  

水帘谷  

石壁斧修痕风泉断续闻琉璃光闪日空洞湿飞云妙出神功造源从湫底分谁能为钩起深处谒龙君  

照胆潭  

彼我俱澄澈中涵理趣深防鯈具龙体幽洞通潭心影动猿揺树沙明日耀金片岩经霹雳痕凿到于今  

五老峯  

岩前看不足化此石为身忆昔白头者于中第几人相逢应失笑乆立岂迷津勿厌薜萝宻痴容免俗嗔  

哭瓢饮陈子在  

案头萤火防惆怅夜吟魂路暗重泉逈堂空半影存命无藜藿冨书独鬼神尊猿寉声声怨愁人不可言蝉蜕尘埃外闲身乐未涯山林天岂靳修短数难移吟砚谁濡墨空瓢想桂枝深衣古贤貌犹觊梦来时每恨去城逺畨畨语别难论交置防数尽醉就团栾事徃遽成感松雕不待寒尚余亲翰墨収泪再三看寝食难忘置心怀故友情花枝封蜡寄诗递出门迎忍听偏亲哭相期嗣子成乗除理终定人事未容轻  

月海逺上人逰方过灵隐  

一防灵光在月生沧海深此中难着语何处可相寻野寺斋无定穷冬日易隂听松行九里却坐冷泉吟  

渔村杂句十首  

莫论尘土与烟霞収拾襟懐即我家絮蒙头霜月下水村深夜看梅花  

非智非愚浪着鞭前程倒指事茫然临流一洗巢由耳独立斜阳认钓船  

尽醉茅柴得自由芦花飞雪满人头蓑衣碎叶重重补听雨吟风卒未休  

青山如主复如宾相对无言意自真富贵不应忘此味从来世上少闲人  

月下门开不用敲渡头长系木兰桡盘飱市逺从真率防宿何妨屡卜霄  

泽畔行行歌楚骚一襟忠愤付湘涛难教举世无醒者莫羡渔翁活计高  

三五人家住一湾近城无路去来难溪邉自结同吟友松栢青青到歳寒  

野水防茫路欲迷重重沙渚自髙低鹭鸶飞过无心泊直入残阳树杪栖  

猿寉何曽肯受羁偶来亭畔立多时物情未到忘机地歩歩行行只是疑  

白云相頋尚依依十载江湖负宿知时事未容轻所学山中依旧只吟诗  

普觉院登上人房老梅擅名滋乆昔四灵与其先师道公方公逰赋咏盈纸距今三世矣余每至其所輙徘徊不忍去登亦对坐不倦有前軰之风槐迳弟拉同逰者赋诗因用其韵俾登藏之庶不愧昔日尔  

年年心与雪霜期一防寒生古树枝昨夜故人相问讯隔牕无月坐移时  

四灵殁后谁知已惟有清香满旧枝头白山僧犹爱客为曽亲见老师时  

感兴  

簟瓢吾道在此乐语人难遗却形骸累始知天地寛逺山不辨树髙屋易生寒数夜雪风急编芦壁未完  

新年换桃符  

桃符频换句维新休对春风诉旧贫近日儿童谈道学几时徴诏及闲人山田収薄官输在树雪吹残曙色真慨昔巢由老岩穴终身击壤作尧民  

渔村杂句十首再和前韵  

晴空万里防余霞一叶渔舟稳似家学道未能全寡欲水邉隙地亦栽花  

兰菊分畦笋作鞭南山相对意悠然城中有路何曽入只许苍头趂钓船  

此身闲却有来由白髪中年已上头莫道无官无可弃从今放下一齐休  

独作渔樵最上賔土风淳朴物情真鲍家兄弟皆和乐林子诗豪胆压人【林鲍皆渔村邻舍】  

巡檐修竹晚风敲古寺僧归月下挠童子闭门无一事只须清坐过中宵  

防吟朗咏足风骚切莫危言试怒涛云本无心泉自洁不因作意立名髙  

生涯小小落溪湾妻子知时不説难毕竟直钩为计拙晚来无酒可销寒  

暝色和烟四望迷仰眠牛背觉天低村翁遥指笙歌处此地鱼沉鸟不栖  

雉入樊笼马受覊低头犹怕欠趋时人心到此无真识未必人疑先自疑  

歳寒无物可相依惟有梅花似故知名世何曽在科甲西湖处士只吟诗  

春晴泛湖  

平湖新涨緑沙觜浄涵波芳草思无际春风情最多移舟动山影止乐听鱼歌得意唯鸿鹄髙飞避网罗  

呈井南刘主簿  

何处井南居青山绕屋庐竹生从碍路泉响不惊鱼有道貌亦古淡交情似踈慈亲更弥寿堂上歩徐徐  

春半  

春半数风雨水村増晓寒不辞蓑笠重自觉起居安隔雾山疑失占晴础未干可怜桃与李无语受摧残太古元西堂过万寿谒位山肇淮海禅师并简  

老子旧知已江湖独尔思此行逢作者送别若为辞风雨过春半诗书滞海涯心心倘相印亦足慰衰迟  

忆汪氏山亭旧逰并简  

因山为址屋无多中有幽人衣薜萝自撷溪毛充野腹频敲牛角和渔歌舟车相过情难数姓氏长留石可磨遥想对牀风雨际一灯终夜照吟哦  

古淡然老得帖徃长芦不受却归松风旧寺次社中韵  

拄杖挑云上半肩寻幽重到旧栖禅浮生多故成南北白髪相惊开岁年房闭松声难辨雨山连海脉暗通泉自从勇却长芦请猿寉终宵亦稳眠  

佺上人逰方  

燕鸿来去尽萧索此时心杖锡投何寺风霜别故林夜牀煨叶火朝谷应樵音徃徃长松下看山坐独吟  

送宋饮冰过四明郡斋  

元戎招士重亲临喜遂诗书万里心乍免客愁供帐具暂停逰事防门深秋空矫首瞻魁彩夜烛慿花听鴈音从此文名沧海濶好风三日到鸡林  

忆昔曽登太白巅闲云留我石林眠集诗删失显犹记人事乖违嵗屡迁极羡故交防汗漫不禁离思对婵娟山中乏致兼金餽形迹相忘二十年  

松风隆首座住云际禅院  

山门开望海钟鼔动鱼龙人具慈悲相秋生寂寞容随身唯一鉢留偈别双松后夜桥西月支笻失所从  

入京逢故人  

长贫复羁旅共爽十年欢在世谁无累如君事独难僦居隣火后多病卧春残纵决归山计烟萝不疗寒  

下第归故园  

扁舟摇荡水心村几度烟波入梦魂猿鹤认名听号令樵渔执礼叙寒温浮生多事景逾促自古求人道不尊莫为穷途妨旷达定应束帛贲丘园  

山中  

依然木石居造物任乗除时事今休问山中计不疎泉声増雨后禽语变春初吟得诗名世终身甘荷锄  

山居十首  

深涧防羣鱼髙树鸣幽禽山中白日长同此逍遥心脱粳香可炊浊酒聊自斟过兹非所求孰为升与沉隂生暮寒白云如炊烟麋鹿不识人时复近吾前青松三四株石牀在其邉意思清且闲可以终余年名利能移人智者为之愚厯观古英防鲜或全其躯幸逃世网牵园绮真吾徒勿令千载下叹惜斯人无前村雨脚収斜阳挂髙树老翁牵牛归颇亦有幽趣山风响茅屋崖月导芒屦平生江湖心于此谢驰骛龙居洞云深飞泉防石壁不闻耳邉喧但觉心境寂冨贵由他人得失俱抱戚孰能全其天山中樗与栎午睡不觉长童子入城回地炉防防烟煨芋已成灰独酌无佳宾梅花为吾开须臾山月髙頋影空徘徊木落山转空景驶寒亦早百草无愠容低头就枯槁形生腹形化安用置懐抱千古丘跖分所论非寿夭古调今谁弹至乐非外假渊明爱无弦此意知者寡放鹤未归来时倚长松下旁亲彼何人笑我衣裳野老妻倦缝纫痴儿厌藜藿一贫谁复言多累吾已错山半云可耕山下泉可凿轩冕亦倘来岂得长如昨柴门长日关不碍溪水流桃花树难寻怅望回轻舟虽无武陵原事与昔人侔已矣勿复言白首安吾丘亷村薛庭芝诉贫于余余亦贫不能周之赠以是诗  

两穷相值愁无计同是开元补阙孙百世清风于此在莫将贫悴对人言  

素上人逰方  

山深不可见一锡又云飞梵泽通方语林霜防衲衣神闲生境寂思苦入吟防寒月空相照何人夜扣扉  

送蓑衣与陈子渊漫成口号  

莎草为衣叶叶新已知难上贵官身野人相赠无他意从使心亲迹更亲  

自君之出矣三首  

自君之出矣泪对花枝洒风牎挑夜灯心在无油防自君之出矣荏苒度寒燠譬彼双鲤鱼书辞长在腹自君之出矣抱此离恨情春蚕不作丝纒绵过一生  

松风阁【越僧一书记索赋二絶】  

何处笙箫起半空满山斜日动蛟龙老僧无语凭栏乆过尽白云千万重  

月泉  

月色泉声境自真有身终不惹埃尘山中受用祗如此住者知为澹泊人  

为郑菊山赋斗室  

居然真乐地跬歩亦徜徉大噐何曽局修程未易量中天应躔象吾道即宫墙万斛泉源在非徒志秕糠松阜弟于宝成寺祖墓之侧营剏别业为赋得闲亭诗取又得浮生半日闲之句  

陟巘心已清复此风雨蔽髙人疏凿余理道颇超诣卜筑谐素志缁侣欣共济修竹尚无恙巢鹤亦数世空山岚欲滴近水石可憇春睡朝旭升夜语孤烛继髙扁出林麓先垅记苗裔严钟警晨昏羣岫罗扈卫身同野鹿逰迹许巢父嫓蜗角自为雄蚁磨卒至毙靡懐半日羡讵识终老计吾庐并渔村兴徃輙鼓枻野衣裁芰荷败屋粘薜荔川陆阻防靣岁月迅流逝兹情不可忘淡交慎勿替及时毕婚嫁即事无芥蔕相从丘真永使心迹契泉石闻斯言庻以当盟誓  

项大着挽诗  

耻为恩门屈宁辞御史迁力陈归老防自尽读书年秘府神逰地浮荣梦觉前世间真不死未必属苍天  

刘荆山归自维扬新荣渔屋退居  

漫道归来晚闲中日最长渔翁尊齿序容子效戎装野水涵秋霁风荷动夕阳十年毕婚嫁亦胜为人忙  

定庵逺山主  

修持功行满不堕刼中尘龙象西天邃杉松夘塔新腊髙同軰尽敛簿小师贫生防理无二交深独怆神  

哭槐迳弟  

孤僻由天性看山独展眉岂无身后虑犹课病中诗泉石宁非祟苍旻不可知平生唯爱菊増我九秋悲  

林氏梅岩  

古意元从澹泊来云根香雪防矶苔静观造化春长在不是氷霜冻得开半影落池涵洁白一峯无路接尘埃逋仙家世君端的只恐清吟未易陪  

王九山挽诗  

古史无完传清风独可模从谁问出处举世比泥涂气直于时忤身荣与道俱士林为重惜挥泪奠生刍修行过衲子蔬饮几昏晨自草休官疏犹嫌在世身片云先冢近寒月万松邻为鬼还应别平生有善因俗论鄙迂儒公胡独受欺焦桐方入调夜鹊忽惊枝心事将谁许身名负已知九原如可作白首誓为期  

逢旧友生  

交逰半零落身在复长贫对语寒灯尽相看白发新兵兴无乐土市近少闲人遥忆桃源路鸟啼花自春  

和清溪可居壁问韵  

松风相对掩重关何止浮生半日闲此是仙家真境界蓬莱犹在有无间  

日日虚廊歩百回吟邉时有可人来西湖处士诗名世老向孤山亦为梅  

林景云令祖夫妻随其子各居同日  

真诰岩前旧筑居夫妻双化是仙期至今耕陇桑麻地全似桃源晋宋时窀穸同晨符吉卜亲朋分夜别灵帷诗书孙子名方盛锦诰重恩日未迟  

康氏端斋  

于焉能取友人已两无偏立行有如此前修宜比肩吟情近风雅胷次着林泉愧吾全迂僻交逰又十年  

陈子渊台州添倅  

髙志爱官闲来从玉笋班离家买湖石开印对中山风月添新句朋逰记旧顔桃花元有约猥贱未能扳  

潘氏梅所  

种梅营数椽四壁但萧然清帯山林气香来笔砚邉云深天向晚人立鹤趋前余亦岁寒者相从恰暮年近买山范湾自营藏地与亡弟草塘君及外家墓茔悉可跂望感事述情继有是作  

因縁还是范湾邉干巽峯髙四应全千古青山逢具眼数茎秋鬓近衰年倒骑黄犊循来路贪看行龙下逺田慙愧邻翁为指説传闻此地产英贤  

外家后事凄凉甚老妇思亲哭最哀今日青山苗吾在他年寒食望甥来极知造物成吾志可但精灵慰夜台惆怅昔时原上路独余宿草见春回  

草塘相望隔重云愧吾为兄蚤哭君少日对吟听夜雨老来无计抚孤坟泉台冥漠唯増感人事安排已十分莫待他年推吉应如今友爱最先闻  

敢慕昔贤居旷达分甘吟骨寄山阿刘伶常备随身锸陶令曽为自挽歌未必浮生于此悟筭来忙处为人多北邙原上堪回首莫枉心情用太过  

十万买山浑可事放教身死骨犹香不知筋力何年尽看到杉松几尺长管郭岂能谋冨贵诗书元是着兴亡采薇歌在无人识千载清风独首阳  

分明来日已无几还似叅禅未透时吟骨纵清难免死黄精多啖亦充饥题诗遣得山精去近俗偏将古墓夷合眼便为泉下鬼此身康济莫冝迟  

大有公卿弗似吾一枝藤上挂胡芦旋疏苔石通崖溜自祝山神保鹤雏休羡铭旗题极品试将槐树植三株依然此事慿隂德从古幽明理不殊  

赢得青山终老看闲身受用不须多风霜落木时将暮功业无心镜懒磨道士共聨石鼎句村童能和草庵歌盖棺一事安排了肯信光隂去似梭  

山中百事且休闻也莫参禅莫錬神纒树古藤无了日随风乱叶岂由身闲来景物吟方到静处工夫识始真想得大槐宫里梦日髙犹有未醒人  

依然且作住庵看茆屋三间辨不难户外莫容千驷马客牀唯置两蒲团深林藏虎风长怒短木支门睡自安西北干戈犹未已偶逢乐土度衰残  

髙新甫云崖  

歩歩危机死不知白云深处最平夷猿啼鹤唳非无意才近髙人便入诗  

悼薜君载  

衣被唯綀褐长闲未觉贫将何折君寿不尽百年身竹树多于屋禽鱼近得人生无世情恋宁复怨苍旻  

石牕通上人南逰并谒刘后村  

所师郊与岛知巳又应难羽檄邉烽急风霜歳事残出家忘路逺度海识天寛文畅浮屠者当时亦慕韩  

君成弟清溪  

孺子歌犹在沧浪可濯缨流来如玉防止处似心平鱼避飞鳬影荷添落雨声诗书源更逺千古嫓交情  

哭中师雪崕  

众里知心少唯师是故人临终书未荅昨夜梦全真鹤唳浑如哭花开不似春近逢同住者得问病元因  

霁雪亭  

千树玉成林逺香清可寻几疑安道在直得老逋吟逈与春风异唯冝尽日隂尘中无此景羡尔弃华簮  

方氏墓庐扁曰白云飞处  

诸峰互隠蔽一望一増悲触目易成感思亲无尽时松扉隂似雨翁仲立如痴出岫亦何意悠然自不知  

渔村偶显  

莫道柴门窄断无车马声苦吟成集少乆病见人生花落寒犹在春隂雨未成渔村名自我鸥鹭勿相轻  

唐补阙清风亭  

去国遗忠荩朝盘托讽深因知洁巳意亦是爱君心貌像意全古子孙贫至今清风如可继媿土巳埋沉  

寄珂雪屋  

积雪覆茅屋僧居清更清浮生千刼尽长日一灯明野鸟呼能下山灵避不行旧时江月住时听诵经声  

赋山云侄偶耡【取谷雨晴时偶自耡句】  

扶犂人所贱何苦事耕耘生意未终息雨声曽厌闻诗书长在手畚锸岂劳君秪恐青云上能将此志分  

还甘泉沈氏诗卷  

之人吾畏友相望水东西笔下山林趣诗中五十题读书长闭户自奉只羹藜名字他年出双松应共齐  

万象亭  

年年此地驻吟鞍十万人家指掌寛天上星辰依旧逺山中松桂不知寒月生沧海一轮静云泊防干片影残见説亭基从古在拟将图志试寻看  

朱氏云  

舒卷悠悠付太空居然丘壑共胷中人生知已终难必世上无心自不同片石若浮龙在水逺峯欲露树吟风羡君隠处有如此想见诗成字字工  

本无师与槐迳弟交逰二十年矣古人谓百篇诗尽和一盏酒须分余于二公亦云槐迳既殁本无编其徃来之诗号曰云林酬唱僣述鄙句奉呈  

中年为此别悲动故交情案上林云卷山中风木声梦回惊复喜诗在死如生几畨西交路逢师独自行  

宣氏梅邉  

自入孤山咏梅花最识诗喜逢吟苦友共此岁寒期曙色雪初霁暗香春未知前村风景别秪是爱茅茨  

畊乐  

躬畊乐道真吾事三聘看来未是荣时尚可为君更悟何妨藜藿度残生  

王民山惠诗  

民山名字出朋軰独推先不奉寒暄问于今四十年传来诗似锦倐去歩如仙自古山林士无营貌亦贤  

渔村即事  

维舟古渡头四望是汀洲水濶唯冝夏荷枯不碍秋困归牛背稳晓汲井云浮独坐愁无似多畨为月留  

潘氏可轩  

可人居此地称此可轩名力学倘无倦终身集大成言辞寓深浅权度要分明体认工夫到何妨缓作程  

青藜阁为林景云赋  

九斗峯前太乙临星辰亦鍳此时心楼髙不碍光芒入坐乆忽惊风露深千古圣贤书里见吾身学问性中寻夜窗勤苦追先哲名字何分昔与今  

追惜永嘉前政知县赵大猷时景定改元  

兴言民父恩犹在何故年来尽不如清节苦于为士日归装轻似到官初月明徃事寻思遍灯下懐人音问疎矫首天朝除目到放教田里得安居  

髙氏石云【取贾岛移石动云根句】  

阆仙曽得句月下自推敲以此幽闲趣长为淡泊交水寒梅照影霜滑鸟归巢余亦同懐者从君结把茅  

清醒  

独懐忠愤赴湘中举国昏昏志不同渔父笑君君亦笑烟波相望各东西  

囊萤  

山中不羡青藜贵清梦何曽到石渠裁得练嚢连夜喜儿童也学裹衣裙  

残星数防照科斗此事分明属后生记得年时头未雪夜牕不觉又三更  

谢松冈侄惠诗  

韦布名犹盛诗书不负人每过临水宅长想钓鱼身思苦诗难和岁寒交始真乃翁怜病乆余病复兼贫  

邵氏悦心堂  

扰扰利名役鬓髭霜雪侵要知充此性即是悦吾心有道境常裕无营味最深纷华安肯羡出见更酣沈  

别鹤  

见説瀛洲万里程相思犹觊下青冥已归天上神仙籍不就人间饮啄腥昨夜月明如失友故园笼在且休扄邻家亦有雏堪待丹顶防防振薄翎  

冬日野歩  

树上有禽啼似春声髙声下亦何心幽人拄杖移时立句句诗中是苦吟  

山中梅花  

诗人魂在梅花上不比垂杨管别离野鹤声声声渐逺定应飞报月明知  

已有梅花未有诗青山相对动愁眉山翁只在山中住花落花开摠不知  

山中  

长日山中坐白云应笑人浮生尘未脱至老趣难真身在影犹赘年丰家自贫莫将吟事废栁色已知春  

渔父词七首  

兰芷流来水亦香满汀鸥鹭动斜阳声欵乃间鸣榔侬家只住岸西旁  

翁妪齐眉妇亦贤小姑顔貌正笄年头发乱防鬟偏爱把花枝立柂前  

湘妃泪染竹防斑风雨连朝下钓难春浪急石矶寒买得茅柴味亦酸  

满湖飞雪搅长空急起呼儿上短篷蓑笠具画图同铁笛声长曲未终  

离骚读罢怨声声曽向江邉问屈平醒还醉醉还醒笑指沧浪可濯缨  

白髪鬔松不记年扁舟泊在荻花邉天上月水中天夜夜烟波得意眠  

只有青山可卜邻妻儿语笑意全真休识字莫嫌贫方是安闲第一人  

渔村逺望因思槐迳弟同逰之乐  

满山残雪满溪云唯有沙鸥独见亲徃事不堪频入梦吟篇无数更愁人扁舟欲渡同谁载破衲蒙头近六旬尚拟来生因可结凄凉何处问苍旻  

闲居言懐  

老子从来不为名放教心地到和平庭前草色知春近牕外梅花终夜明纸帐梦回移月影石溪流断失滩声吟邉莫问红尘事只住茅亦自清  

挽陈运管安人孙氏  

舅家如母在恸哭泪沾襟平日经声断兹晨佛力深墓庐犹手构梱则是夫箴山上半慈竹从知契夙心  

君誉病愈相访  

有谁怜我老贤弟独知心月夜空相忆梅花都未吟愁因失鹤致贫为买山深连日勤过访新篘得共斟  

还寓乐侄诗卷  

吾诗吟未了今尔亦工吟笔下心思苦书中理趣深青灯冝逺到白日易西沉多谢怜衰疾连朝独见临  

园中  

莫道趋时拙书中乐未涯荷锄依树歇聨句笑人迟仙去井犹在年荒草不衰近来筋力减累失看花期  

贾鹿岩  

不是长江因何亦好吟从知世味淡自觉野情深科举无名字案头唯古今新铭为读尽可惜老山林  

山中遇雨  

草荒泥磴滑老病厌扶持雨逐云先后路随山险夷天寒禽自浴屋漏榻频移吟事愁无绪梅花意亦悲  

山居有感  

无忮复无求山林终自由雪飞犹欠积云住欲相留朋友疏因数功名喜亦忧休休亭记在此是死前休  

湖外泛雪  

雨雪连朝意未休支笻难歩最髙楼梅花不识春风面野水相平古渡头船上看山无屋碍尘中阅世似沤浮一生穷苦縁诗僻莫把诗穷认作愁  

病中感兴  

风霜岁又除藜杖歩徐徐儿軰忧无药牀头喜有书背因曝日暖交为诉贫踈天定由人事不如深闭庐  

忆稽师奥观梅并贵行弟殁后之思  

不到稽师今几春凄凉匹马去无因同逰人葬梅花下应笑花开不见人  

守岁五首  

儿軰呼卢不计钱地炉围坐笑声喧老夫自筭吟邉事栽竹移花近百篇  

明日焚香叩九关六旬修未到清闲莫怜身在尘中老雪后骑驴亦看山  

鹤雏添岁顶防红想见瀛洲路亦通昨夜柴门长半掩三更敲尽呌归笼  

新岁才余七日粮灯前犹自笑人忙茅檐霜下寒衣薄爇尽蒹葭夜更长  

平日过从乏贵逰更来湖上棹扁舟除将儿女年年邻舍相逢坐即休  

梅枝【山云惠二物】  

赠吾江南一朶春独清滋味自相亲只愁月下推敲拙难与梅花作主人  

画竹  

跬歩园林种亦难渭川还有几千竿山云遗吾氷绡轴得与梅花相对看  

渔村有感  

小牕长日苦吟声独倚防干看晚晴居士莫疑贫可弃春风不为病相轻梅邉纸帐重重影壁上离骚字字清鸥鹭徃来情更熟只消此地度残生  

## 两宋名贤小集卷二百八十九  

宋　陈　思　编  

元　陈世隆　补  

橘潭诗稿  

何应龙字子翔钱唐人嘉泰间进士曽知汉州橘潭诗稿一卷俱七言絶句  

春寒  

博山熏尽鹧鸪斑罗帯同心不忍看莫近栏干听花雨楼髙无处着春寒  

客怀  

客怀处处不冝秋秋到梧桐动客愁想得故人无字到雁声逺过夕阳楼  

冩情  

洒泪题春墨晕干东风无便寄郎难青箱再展云牋看蠧却相思字不完  

寄胡雪江  

借得官亭小似船六桥风月友三贤芙蓉未发荷花老一防诗情若个邉  

旅中示同軰  

与君同出已多时费尽黄金典尽衣只待春江烟浪暖小舟先趂白鸥归  

清晓  

清晓轻传一信风花添红粉草添茸画楼十二栏千曲春在珠帘第几重  

笋  

泥中莫怪出头迟厯尽氷霜祗自知昨夜震雷轰渭畆请君来此化龙枝  

过垂虹  

垂虹桥下水连天一帯青山落照邉三十六陂烟浦冷鹭鸶飞上钓鱼船  

吴蚕  

正是吴蚕出火时交交窗外一禽啼溪西有叶髙难采遥见青裙上竹梯  

效香奁体  

云幙重重雨未収嫩寒先到玉帘钩一杯晚酒无人共羞帯双花下小楼  

木犀  

露粟藏金一半开层层碧玉映楼台西风昨夜吹香过人在栏干待月来  

夏日即事  

野土生烟草树焦彤彤日脚火云烧池邉自抝青荷叶分付山童盖药苗  

题骆秀才葺故庐防  

家在西湖合涧桥短篱围得数椽茅归来颇费支撑力羞见春风燕子巢  

有别  

楼上佳人唱渭城楼前杨栁识离情一声未是难听处最是难听第四声  

春词  

玉纎轻揭綉帘开行到花前泪满腮正尔春心无处托一双蝴蝶忽飞来  

有所思  

曽倚空屏唱栁枝一声娇逐暮云低重来只见流莺在立尽斜阳不肯啼  

小园  

池占方方十丈寛已栽花木四时看客来莫笑生涯薄窗外新添竹数竿  

为客  

初秋为客暮秋归一担轻嚢半是诗试问客情何处恶五更孤店酒醒时  

东风  

和彻诗篇得暂闲落梅香里立栏干新栽白纻春衫薄犹怯东风一阵寒  

有所见  

不着画罗金缕衣寻常打扮最相冝春风燕子楼前过飘落梨花雪一枝  

晓窗  

桃花落尽李花残女伴相期看牡丹二十四畨花信后晓窗犹帯几分寒  

居家  

居家到底胜居官啼鸟声中画掩关待得小园花落尽更须移酒对青山  

采莲曲  

采莲时节嬾匀妆日到波心拨棹忙莫向荷花深处去荷花深处有鸳鸯  

盆中四时木犀  

一树婆娑月里栽是谁移种下天来金英恰似清霄月一度圆时一度开  

相思  

二月春风杨栁青闻郎系马到长亭相思情味如中酒折尽梨花嗅不醒  

江上有感  

江上秋深客未归荻花枫叶两依依伤心最是长桥路落日西风一雁飞  

见梅  

云绕前冈水绕村忽惊空谷有佳人天寒日暮吹香去尽是氷霜不是春  

舟中偶成  

黄防招呼急下船天明仅可过涵山朦朦一枕梅花梦犹在寒牕纸怅间  

题临安僦楼  

过了烧灯望燕归春寒刬地勒芳期杏花深巷无人卖细雨空帘尽日垂  

粉蝶  

宿粉栖香乐最深暂依芳草避春禽晚来风起还无定舞入梨花何处寻  

活计  

三间茅屋盖头颅除却吟篇事事无拟把十年穷活计一时倾倒向江湖  

无愁  

世间惟我最无愁才是无愁得自由午睡觉来门半掩一池春水看鱼逰  

春隂  

宻雨流酥入翠苔春隂日日鏁楼台女郎未有寻芳约辜负樱桃一半开  

老翁  

八十昻藏一老翁得钱长是醉春风杏花村酒家家好莫向桥邉问牧童  

清明  

踏歌捶鼓近清明小雨霏霏欲弄晴唤起十年心上事春风楼下卖花声  

杜鹃  

君若思归可便归故乡祗在锦城西不知何事留君住却向空山日夜啼  

赠友人  

我向诗中为活计君于酒里作生涯世间乐事惟诗酒各自风流占一家  

帘  

半窣香波防曲栏缬花红映玉钩闲晓来几阵轻风过时见溪南罨画山  

碧桃  

玉仙同驾玉鸾飞天上曽攀帯露枝一片不知何处落晓来流到涌金池  

芍药  

金蘂丝头茜染成五云楼映玉盘倾谢郎一入中书后二十四桥空月明  

伤春  

荷叶初浮水上钱栁花飘尽岸头绵不知春色归何处欲向空山问杜鹃  

效无题体  

玉钗风断扇云深砌冷帘空月易沉流水落花无处问一年春事一年心  

## 两宋名贤小集卷二百九十  

宋　陈　思　编  

元　陈世隆　补  

梅屋诗稿  

许棐字忱父海盐人嘉熙中隠居秦溪种梅数十树搆屋读书自号梅屋慕香山东坡画二像悬室中事之尝曰四壁天地万卷春风庾岭香孤山玉乐而可以忘死着有梅屋集  

夜泊长河  

黄防贪程夜泊迟市楼灯火歇多时满懐风月无分付却借渔翁短笛吹  

访潘叔明  

一室寛于飬鹤笼荻帘踈透雪花风怪来几案无顔色春在题诗卷子中  

明妃  

汉宫眉妩息邉尘功压貔貅百万人好把香闺旧脂粉艳妆顔色上麒麟  

醉起  

午醉醺醺到日晡起呼茶盌炷熏炉隔窗几防敲花雨仔细听时却又无  

帕子  

万缕纵横如妾恨一方轻薄似郎恩多时不系纎腰舞却对花前拭泪防  

晚泊临平  

晚卸风防泊市桥税亭民屋摠萧条秦封不到河邉栁送徃迎来枉折腰  

元夕后懐河上作  

自从楼阁罢烧灯未有今朝一日晴暖拆葑邉氷翼破寒留山顶雪防轻娇骢已印寻芳迹小妓新翻鬻唱声毎个旗亭商一醉也应排日到清明  

沈子寿郊居  

屋外犹余地百弓经锄知费几年功栽蔬少似于陵仲种菊多于靖节翁偃屈溪山诗卷里破除风月酒杯中近来又喜禅机透一顾丛林万衲空  

赠叶靖逸  

借我城居一丈寛五车书向腹中安声华馥似当风桂气味清于着露兰朝士时将余俸赠铺家传得近诗刋回看旧隐西湖上谁伴沙鸥度岁寒  

郑介道见访  

歩头杨栁种多年今日方维胜客船扫石共看山色坐枕书同听雨声眠溪羮旋煮莼丝滑野饭新炊芡玉圆不管归心忙似箭强留吟过菊花天  

赠龚彦质  

慈湖分与半窗灯照得襟懐彻底明【得一作出明一作清】蒲席夜闲猫占卧笋舆春暖鹤随行炉香欲尽经犹诵研墨才浓句已成岁晚弟兄俱白首一楼风雨话深更  

题常穆仲蘸碧  

舫様一亭小依山复靠池毎来分席坐须忆一湖时竹弄当窗影花添蘸水枝人间风浪恶泛宅几天随  

赵叔鲁  

天上除书骆驿飞谪仙何事得来迟旅懐寛似居家日学力高于未第时山带晴霏横画轴水流清响入琴丝世间多少王孙贵无我寒泉一句诗  

秋江渔父  

小舟轻似一鸥飞恋月随风惯不归困卧芦花深雪里夜寒添葢旧蓑衣  

山间  

越得山间笋蕨春借厨烹煮自炊薪倩谁分我桮羮去寄与中朝食肉人  

木山父书院  

占得文房一丈强地幽虽夏亦清凉甁花误倒水侵案书叶乱掀风满牀薜长宻藤遮半壁桐分踈影出低墙客来莫道无祗待只啜茶瓯却味长  

蜡梅江梅同瓶  

苗裔元从庾岭分两般标致一般春淡妆西子呈娇态黄面瞿昙现小身不羡腰金横玉贵来寻嚼蜡饮氷人只愁花谢香狼籍桃李如何接后尘  

赠画鱼沈秀才  

冩字摛文不疗饥生涯换得颇新竒锦心暗织临渊网蓬鬓潜缫钓雨丝落笔易于投饵处得钱多似出罾时渔翁枉占烟波濶不及君家小砚池  

赠北磵  

天下名山行脚遍依然形影瘦伶俜支吾寒暑袈裟耐变烟霞笔砚灵对客敬如堂上佛读书道似藏中经石头路滑终难到不是诗禅莫扣扄  

雪晓  

腊雪连宵接晓飞锦衾公子未曽知起来携杖敲梅树扶得轻盈压损枝  

闺怨五首  

眉鎻从春不暂开懒移心事向妆台恩情却似残花片去逐东流不肯回  

别后相思瘦玉肌不堪重着看花衣恨君得似梁间燕社日辞家社日归  

月引庭花影上窗闷和簮朶卧空牀春寒翠被无人共闲却熏炉一字香  

离愁一防浓如黛强把金箆扫不开新月几畨呈巧様薄情夫壻未归来  

小院东风去住中春愁元不隔帘栊自家顔色凋零尽却对花枝惜堕红  

枯荷  

万柄緑荷衰飒尽雨中无可盖眠鸥当时作叠青钱满肯信池塘有暮秋  

庭树  

今年庭树看花稀因是耽书失事治何处结巢双喜鹊却来删得几枯枝  

春晚  

推过诗编把酒斟挽春几句让莺吟门前却喜无人扫积得残花一寸深  

赠临上人  

绕湖山叠翠师住最髙层野偈书林叶茶铛煑涧氷松筠为道友日月是禅灯倘许分峯隠甘为有髪僧  

客路  

客路乆驱驰秋深两鬓知田家投夜宿渔灶寄晨炊契分灯前影生涯槖里诗遥怜故园菊荒草没霜枝  

钟隽卿见访  

荒圃知非延客地漫分苔石坐移时杯中浅注三行酒几上同看数首诗树未经霜飞叶早菊因润月放花迟自无景物留君住却恨西山日半防  

题倦庵  

自扁庵为倦斯名恐未然醉巾频漉破逰屐几磨穿新种竹多活旧栽花更妍门前春水涨催发孝亷船  

赠元松轩  

白髪萧萧客帝都故园闲却种鉏平时不信为儒悮今日方知渉世疎烟浦未寻归去艇雪窗犹读借来书诗名压尽江湖客要在唐人向上居  

题叔清郊居  

哦松未了赋归欤旋买田园结草庐数畆竹隂惟欠鹤半池山影不妨鱼举杯多是沽来酒挿架无非读过书我已倦为都下客顾君分与把茅居  

书郭子度壁  

禁苑精庐是切隣衣巾虽旧不沾尘钟鱼声里吟连晓花栁香中醉过春和土重泥烧药灶买丝新接钓鱼纶绕湖十万人家住如此清闲有几人  

防字  

防画分明印碧空回鸾近鹊势差同月邉映得银钩体雪里摹成玉箸工断续似经秦火后悲凉如在楚词中愁人笔砚俱荒废倩冩相思寄便风  

宫词二首  

卧听羊车辊夜雷知从谁处宴酣回蟾光也觧君王意隔个帘栊不入来  

同入宫来几许人因何遣妾防长门云鬟半晚香腮瘦却爱菱花镜子昏  

古墓  

石人犹自立蒿莱拂读残碑字字哀隣冢巳浇寒食酒野风分送纸钱来  

忆郑元甫  

别后黄花两度残天涯彼此寄书难几回雁字斜阳里聊当平安一纸看  

赠芸窗  

能书能画又能诗除却芸窗别数谁只是霜毫氷蠒纸才经拈起便新竒  

戍妇词一首  

半落缸花午夜闲戌衣裁就寄君难雁来不帯平安字却带邉风入帐寒  

赠陈宗之  

六月长安热似焚中清趣摠输君买书人散桐影晚卧看风行水上纹  

伤春曲  

日日望郎郎未归玉肌寛尽缕金衣春心撩乱强拘束碎剪红绡补旧枝红绡才向枝头住残花又逐东风去愿花飞入笑筵中莫入愁人断肠处愁人见花人自羞花见愁人花也愁飞花有尽愁无尽栁外一声黄栗留  

四时宫词各一首  

因见落花心觉悟薄罗襟上泪防干容顔纵是花枝好能得君王几日看  

碧玉凉梳落枕邉懒梳双鬓学新蝉恩情不及班姬扇纵是炎天亦弃捐  

凉夜谁同玉簟眠湘波冷浸一枝莲君王不学中秋月处处分身处处圆  

雪压长门消未尽夜衾堆尽旧宫罗鸳鸯瓦下垂氷筯未抵相思玉筯多  

郭评事  

廷评满腹贮阳春笔下从来活几人防小似分幽寺住俸轻如在旧山贫堆书教子犹疑少倒屣迎賔不厌频欲效林宗中角垫自嫌双鬓有红尘  

挽呉春伯  

入门诸子哭褰衣痛説严君属纩时病重刀圭难作效家贫饭舍不如仪从春屡有登临约近日方无唱和诗拂拂南屏山下路悲风吹乱緑杨丝  

挽郭子度  

连年染患貌栀黄卢扁犹无起死方穉女自敲尸畔磬隣僧来炷佛前香生涯漫有千书卷受用惟存一奠觞听説茶毗心更苦拭乾清泪又成行  

寄吴冝之  

文公徒弟无多在学术应如寿数髙好句先教诸子和垫巾翻被俗人嘲湖邉茶店同谁坐井畔柴扉欠我敲昨夜相思眠不稳月眉斜印落花稍  

瑛上人  

十二三时便出家何曽顷刻离烟霞晨持数卷日方上夜梵千声月未斜洗鉢不经鸥浴水挿瓶嫌采蝶残花儒冠误我骎骎老何日蒲团共结跏  

木芙蓉  

芙蓉艳金谷秋色锦机中霜树不知丑叶与花争红  

东归道中  

芙蓉波面出罾鱼亷似城中买担蔬欲试脍刀还不忍恐伤千里寄人书  

篱笼禽怨  

子金新购入雕笼恨在娇声断续中昨夜羁雌何处宿落花残月故巢空  

破镜词  

宝镜一从分破后不堪磨拭炤妆钿倩谁携上青云去补得今宵缺月圆  

龚彦质恕可二丈  

两龚当暑客秦溪旋买黄絺替熟衣想见西湖风月里藕花凝望载诗归  

张声父  

城中破屋妻儿住自向招提借小房壁上碑文皆古篆案头书册半仙方月嫌碎竹遮窗暗风欵飞花入坐香防检未如僧相处只多髭鬓几根霜  

秋斋即事  

桂香吹过中秋了菊傍重阳未肯开几日铜瓶无可浸赚他饥蝶入窗来  

泛剡  

水濶无风似有风芦花揺落橹声中鸥无一防惊猜意认作当时载雪翁  

醉归  

半醉归来卧不成月华霜彩烂中庭茶铛冻结香匜冷只把梅花嗅得醒  

湖上曲  

新晴旋蜡游春屐半湿香泥恰好行琢得小词腔未稳徃来花下怯歌莺  

赵野雪  

载雨驾雷翻覆顷漏星藏月卷舒闲若将雪与诗人比政恐云无日日闲  

古砚送赵明府  

一片端州古砚甎翁孙相授当良田寒梅磵下和氷洗秋桂窗前滴露研学字不工空费纸吟诗虽苦未成编赠君携去薇花畔草诏闲时枕匣眠  

戯题花  

一片落花题一字凑成一句怨春诗纵横贴在窗纱上巧似逥文织锦时  

寄衣曲  

芦花风雁飞飞便寄邉衣也是迟妾把剪刀犹觉冷况君披甲枕戈时愿君百战图勲业馘项殱嬴频献防传取貂蝉金印归无负君王无负妾  

画眉曲  

日印花枝欲满窗旋磨鸾镜试新籹恩情只似春宵短眉黛空如栁叶长  

宿闲林歩  

山禽栖定涧蛙鸣时复鸱枭杂数声昨夜酒添春睡重幸无憎爱到天明  

宫女词  

妍丑三千众恩情一例轻妾身虽寂寞天下却升平  

真珠园  

芭蕉叶上题诗字雨后来看半不全余湿未胜浓墨补且携巵酒到花前  

湖邉  

湖邉开到木芙蓉攘尽荷花十里红红蓼莫慙顔色浅荣枯同是一秋风  

读南岳  

春来逰未遍湖山已是风光一半残细把刘郎诗读后莺花虽好不须看  

花  

墙头新露一枝红压尽隋人万彩工香艳便栖云鬓老也胜飘泊晚西风  

别友  

分付离觞莫满斟酒深还与恨同深自怜不及春江燕一路相随伴好吟  

不语僧  

黙坐蒲龛若塑成客来惟听小钟鸣却嫌庭树无禅力时有风枝雨叶声  

孔海翁  

鉴湖湖上寄闲身好景应同贺监分梅下有船供载雪荷邉无地可鉏云吟人多倩删诗稿名士争求作序文画卷书笺偏藏屋其他生计尽输君  

题县楼呈竹坡  

令君聊试栋梁材结就谯楼亦壮哉疑是海宫新涌出不然仙府乍移来无人敢带私心入万户皆知正道开细数代能几日晓筹昏鼓莫相催  

寄题竹坡  

郭外移来费俸金几年擡举玉成林更无余地栽他树尽有髙枝着卧禽寒影似传东野貌清声如冩伯夷心呼童少杀青瑶简染月濡云寄我吟  

数椽  

数椽茅屋傍林塘幽似山僧独住房夜静只慿猿守宅昼闲时有鹤升堂旋収落叶供茶防细捣枯花作印香书册满牀诗满槖别无生计亦无妨  

送友人为僧  

知心朋友云霄里三尺官绫取不难禅衲乍披身愈瘦儒冠新脱顶防寒数编诗稿聊収起一藏经文旋取看惟我尘缘推不去萧萧华髪倦渔竿  

地炉  

穴地为炉了一寒肉屏氊帐任无缘晨烧树下沾霜叶夜煮山头防月泉巳借阳和归故絮更分光焰到残编百年贫冨灰埃尽荒冢累累夜烧邉  

春雪  

春风吹雨作花飞寒勒芳程几日迟惟有庭前老梅树谢渠添补落残红  

挽沈晏如  

不信诗人一例穷如公半世又成空湖邉便欠寻梅友篱下应无采菊翁雪片堆平闲药灶雨声敲碎旧渔篷墓铭吟稿儿封寄血泪斑斑浣纸红  

赠相士  

涧水溪氷似镜清自看寒貌已分明烦君别相江湖友来岁谁魁淡墨名  

陈裕斋墨戯  

临帖钞书外尤深破墨工万峯千嶂趣片纸尺绡中云暗孤村月潮生满树风自嫌我已老摩砚一无功  

题吴秋潭隠居图  

到处有茅堪盖屋谁家迁槿不成篱秋潭何事经营晚应是无人防买诗  

题摩云悟师  

老松隂下访摩云仰望青云隔几尘不是倚空梯百尺只缘中有道髙人  

田间  

田间乆不到草木半萧踈鸥占沉舟浴蛩分破壁居仆温携到酒隣送买残蔬未説催租事黏窗且读书  

题埜处  

数畆家园枕碧波树桑疎处补花窠檐低不碍儒冠入桥矮才通钓艇过云笛旋栽门外竹雨衣新织槛前莎有时牛背看书罢一曲春风寗戚歌  

孙祺卿新居  

几年铢累东修钱才向湖邉置一防种竹庭深难得月飬鱼池小易为泉山呈好画当书案栁撒轻丝罩钓船酒力半酣诗思倦矮牀相对白鸥眠  

招髙菊涧【时在县斋】  

归买秦溪屋一间才如都市僦楼寛门前飬草如花赏壁上黏碑当画看自改旧时诗未稳独斟新酒不成欢髯仙只在渊明宅泥泞相邀寸歩难  

李明甫雪中小阅  

令君防雪教千兵一防妖氛不敢生和气旋回弓力软寒光防映剑光明民居似倚银城壮海道如铺玉簟平入蔡归来方夜半画堂歌管未収声  

西真图  

翠水池邉宴早秋云谣声里月西流醉归不信乗鸾稳却擘莲花作采舟  

书北庵门  

十度来敲九不譍隔篱空见竹青青不知池里黄金鲫听讲楞伽几卷经  

赠术士张痴  

伶俐不如痴从来吾亦知才吟诗好日便是命穷时防笑瓶无粟蜗嫌壁有碑五行修得否髭鬓已丝丝  

谢毓斋李尚书惠诗序  

绿野堂邉种药成已班髭鬓复青青谢庭子弟皆英物汉殿公卿半学生争捧溪藤未妙画竞磨崖石乞新铭如何海角孤吟者文集中间也挂名  

叶克齐  

歙浦租船只载诗一亷如此似君希双亲犹道行装重多带罗纹一砚归  

题赵子固春山上寺图  

望得招提见程犹半日间马嘶曾到处仆指未行山风递松声逺云连草色闲何如添个我坐石听潺湲  

汤婆子  

一冬专宠道人房不借华清赐浴汤皤腹却无璋瓦分矮身难称绮罗妆春生蝴蝶半牀梦暖迫梅花一帐香醉倚肉屏君莫羡北邙多少黒头郎  

送冩神李肖岩入道  

一掣尘缘去学仙鹤程风露渐髙寒白玉楼中逢鼻祖为传吟貌寄予看  

寄赵仓  

麾节交迎出帝城满朝皆羡板舆荣一川蹔辍春风暖八郡同瞻霁月明吴苑莺花新管领秦溪桃李旧栽成应怜倦卧寒窗者煮药炉邉听雪声  

送赵子梁  

梅福舟行速离觞不暇斟虽然交日浅颇觉别情深宿处雁相伴到时莺对吟水心新冢下替我一沾襟  

得闲亭  

栁风虽小丝丝袅花雨无多防防香惟有吟毫闲未得染红濡緑一春忙  

题钱庆丰醒庵  

不向杯中物吟邉仅有君自无沉醉分非效独醒人卷箔进明月开门放宿云拣茶敲未遍又摘露芽春  

挽周倅  

真是分风月归来无俸钱人皆嗤拙宦天又啬长年旧宅寒潮外新萤古树邉一诗哀不尽檐雨对潜然  

上赵兰坡  

身迫云霄自不知只如师友讲论时驱龙驾鳯阳氷字剪月裁霞太白诗两院炷香熏画卷晴窗添水浸花枝十年漫走江湖上咫尺兰坡却到迟  

上嘉禾赵守  

邦君一念只寛民真个龚黄见后身和气蒸为千耒雨暖云栽作万襦春座中长有清吟客庭下浑无徤讼人诸郡尽能依此様世间那有一家贫  

剑锋  

朝润郅支膏暮泽楼兰血何如尘土中蚀为无用铁  

题常宣仲草堂  

隔市能几歩幽趣逾山林凿池小如斗水浅鱼自深檐任树枝碍堦从草色侵不肯一锄斫恐伤春风心朝出货仁义暮归炊古今客来无可欵石鑪添水沉  

题张俞仲竹屋  

削成千蠧简此屋是余村长有清风至浑无俗客来猿当吟案立鹤趂钓船逥添足歳寒计裁松复种梅  

李方庵欵梅  

梅花惆怅三年别香鎻空庭几风月今年花发主人归依旧主人贫彻骨小枝分立砚屏邉无酒酬春烛焰寒数叶残书繙未了唤起山童敲鳯团  

融春小缀  

开炉十日并当融春小室为六藏计乱书中得旧稿数纸稿自甲午至己亥诗不满三十更散失不得传则与日月俱弃矣倂缀数文为融春小编非千金帚誓尺壁余隂也梅屋许棐题  

乐府  

妾心如镜靣一规秋水清郎心如镜背磨杀不分明小窗寒烛夜结纽缀郎襟不结寻常纽结郎长逺心郎心如纸鸢断线随风去愿得上林枝为君萦留住  

题舒王游半山圗  

驴载新诗仆抱书松声禽语当传呼不知邂逅耕田者问着青苗免役无  

题钱叔恭立斋铭后【蒋魁作铭】  

拄义撑仁难着脚十人着脚几斜歌此铭不特为君助今古儒家砥柱碑  

旧渔竿  

制断江湖几线风蓑衣闲挂饵瓢空何因献入君正手持向磻溪钓太公  

草屦  

江湖蓑笠旧交情石滑泥深歩转轻恰是革靴踪迹崄官程髙处越难行  

赠刘相士  

满镜秋霜鬓影寒此生堪笑复堪怜烦君只相看书眼更对青灯得几年  

宗之惠梅窠水玉牋  

百幅吴氷千蕊雪对吟终日不成诗忆君同在孤山下商畧春风弄笔时  

月涧惠砚滴梅脑  

手不题诗已数年砚塼相伴学枯禅为君蘸湿元晖笔冩出江山雪后天  

踏雪寻梅兴未偿衣襟頼有隔年香铜匜更炷氷花脑不到孤山也不妨  

春思  

嫁得萧郎不恋家几年流落在天涯满懐多少伤春事嫌杀门前呌卖花  

送赵丞【汝防】  

竹梢风露松梢月未抵吟丞气味清笑问两年何所得锦囊诗重俸囊轻  

赠墨僧  

老砚磨穿事不成万言堆里鬓星星愿随君去柯山下収拾残烟冩佛经  

重阳乏酒  

黄花冷笑竹篱邉笑我牀头乏酒钱带雨折来无用处碎挼金屑和茶煎  

烛  

长身夜占银台立焰焰光揺顶上珠贪向华堂照歌舞不知灰得寸心无  

术代者言  

不闻沸鼎烹夷叔那有云台画四凶自与心君消息了却将甲乙问穷通  

赠钱相士  

我貌君容一种寒鹭漂鸥泊廿来年我诗吟就无人买君相公卿煞得钱  

观松岩画卷  

老屐相随四十年惯看苍翠听潺湲今朝细玩松岩画犹有行吟未到山  

吴江道中  

一别吴松二十秋败荷枯栁摠新愁白头交友凋零尽頼有寒江几个鸥  

题陆宣公堂  

一编奏议从头读句句氷聫玉缀成不是德宗嫌切直自缘唐室未升平谄魂尽逐残星防义魄长随霁月明我亦爱君忧国者岁时来一拜先生  

送赵兰坡  

弟判嘉兴蔼政声兰坡兄又出专城如将天上一蟾影分作人间两郡明江冷雪随防幅去路晴梅夹轿牕行开藩便归班诏也与玉山添重名  

题赵恕可山台  

绕宅无非罨画山吟台更对好峯峦锦嚢低挂花梢上玉子轻敲竹间小砚买来猿觧捧异书编就鹤同看主人出赴功名防涧水自清云自闲  

小蓑道人  

满面疮痍瘢胸中一雪醒吟鹤背风醉卧鸥邉月不费吓鬼符不试炉金诀笑问旧蓑衣秋来添几结  

题丘竹坡新地  

长安冨贵海十客九倦还君去不着意君归无愧顔旧圃一二畆新居十数间花寻直树种竹简斜枝删诗句满笔冩书编到处安冬檐春日暖夏户风昼寒不是时令舛自缘心地寛天下政多事未须牢闭关  

题雪林画卷  

乱洒春霙着纸寒玉成天地片时间有人谙尽江湖冷却爱寻常罨画山  

梅屋第三稿  

己亥至癸夘诗不满二十首甲辰一春却得四十余篇疑诗之多寡迟速似有数也天或寿予予诗之数固不止此然当以贪多务速为戒梅屋许棐题兰花  

竹底松根惯寂寥肯随桃李媚儿曹髙名压尽离骚卷不入离骚更自髙  

郭南湖见访却适有出一絶为谢  

一篷风雨偶归迟见説君来扣我扉童子困眠梅树下不曽放过鹤双飞  

枯树  

几年柴立荒塍下春雨秋风摠不知一防阳和到桃李红红白白便盈枝  

钱谦斋新居  

住破吴松江上屋杭州城外结新庐未寻陆羽烹茶具先借渊明种菊鉏山入楼中成好句月来牕下伴残书御街车马无行处谁肯抽身覔退居  

上赵克家太守  

説着嘉兴太守贤野梅官栁亦欢然贫民不识重租苦老吏难将一事瞒但有诗书堆几上更无歌舞到樽前凢为郡者皆如此天下何由不治安  

赵宰琼花图  

祠下灵根无别种凡花谁敢鬭荣枯被君分种鹅溪上从此人间有两株  

寄然镜潭  

镜潭烱烱秋无底着一纎云也是多禅外当无些子事如何犹有作诗魔  

苿莉  

荔枝乡里玲珑雪来助长安一夏凉情味于人最浓处梦回犹觉鬓邉香  

题猗緑堂  

萧萧万竿玉深防读书堂梦趂秋声薄诗搀夜色凉敲茶风逓响滴砚露涵香不杂有花树花红不乆长  

赵山台寄诗集  

海雁呌将秋色去山台钞寄好诗来菊花过了梅花未自有花从笔底开  

寄题东洋  

东洋占得江山胜安顿亭台到处冝夜夜中秋明月影朝朝寒食好花枝长笺短轴真行字旧轴新编倡和诗只隔一朝飞不去怅懐惟有白鸥知  

寄友  

已奏春班名字了不妨闲作几时游家僮未要装诗担见説三髙索唱酬  

红梅  

不堪冷照黄昏月强倚春风作杏妆虽得容顔蹔时好欠他肌骨旧来香  

迓张宰【尧章】  

倦骨畏寒如畏虎可曽一步出柴扉因迎令尹西郊外折得梅花满把归  

谢施云溪寄诗  

折得桂花三数枝云溪又寄几篇诗诗香入在花香里韵似龙涎火暖时  

梅屋第四稿  

饥梅  

十日九风雪差见今春寒梅花办归计一防心欲酸所秉太孤洁有此末路难来年复相见一笑贺平安  

筑城曲  

日将西杵声急一声声自死肠出城髙不特土累成半是铺填怨夫骨儒坑战地骨更多十二金人随鬼泣  

乌夜啼  

丈人屋侵云马爱丈夫屋涂人亦爱乌乌声喜相续屋底间蛾眉环坐理丝竹丝竹无新腔冩汝声为曲丈人一赏音瓦砾弃珠玉移噪隣翁家闻者皆吐逐  

马塍种花翁  

东塍白髪翁勤朴种花户盆卖有根花价重无人頋西塍年少郎荒嬉度朝暮盆卖无根花价亷争夺去年少传语翁同业勿相妬卖假不卖真何独是花树  

泥孩儿  

收渎一块泥装塑恣华侈所恨肌体防金殊载不起双罩红纱厨娇立瓶花底少妇初尝酸一玩一心喜潜乞大士灵生子頋如尔岂知贫家儿呱呱瘦于鬼弃卧桥巷间谁或頋生死人贱不如泥三叹而已矣  

染丝上春机  

染丝上春机春浓丝色浅妾心随梭飞郎心如轴转染丝上春机锦成贵无价不忍裁成衣怕剪鸳鸯破  

长门怨  

妾身如莲根沉埋淤泥底虽有白玉姿无人为拈洗妾身如乱丝卷藏箱箧底愿上鸳鸯机无人为分理  

秋风辞  

飒飒秋风来一叶两叶坠燕子动归心薄情知也未飒飒秋风来衣衾愁未整莫作闺中寒且作天涯冷  

三台春曲  

昨夜防风细雨今朝薄霁轻寒檐外一声啼鸟报知花栁平安  

春是人间过客花随春不多时人比花尤易老那堪终日相思  

蝴蝶飞  

蝴蝶飞蝴蝶飞红邉迷了紫邉迷粉老香干何处归不学蜜蜂做家计勤苦之中有甘味  

破琴  

幸逃煮鹤烟枯羸卧乌几向来千万音今在何人耳旧谱传不真零落几张纸瓦缶空雷鸣牙防唤不起  

破砚  

碌碌礲硙间得此一隽石磨我三十年貌鯬双鬓白渠亦苦我磨眼穿流泪墨老蟾在傍咲两穷自相厄  

对镜词  

烟防杏腮寒日衬桃腮暖惟有镜中花东风都不管  

织锦词  

防丝愁绪杂春机咿声中日又西织到花枝连理处玉门外一娇嘶  

毋忌  

一别音容岁几更纸灰飞尽泪犹倾最怜春雨相将足緜上有田谁共耕  

春思  

朝来一阵无情雨敲得庭花半欲残燕子不知人冷落飞来帘底避春寒  

春雨  

老来慵把种花锄片紫纎红一任无不忍今春孤负雨自収檐水浸菖蒲  

燕  

处处亭台宴好春唱花歌栁调争新梁间不用多言语回耳听君有几人  

石菖蒲  

一碧生涯水石濵缕风丝雨瘦精神前身恐是巢由辈怕着人间半防尘  

草  

生长冷阶闲砌畔一春知见几花飞虽霑雨露无多子却到秋来緑转肥  

不是东风有爱憎为怜防细颇加情胚红孕紫宁交晚且放青青寸草生  

池鱼  

深浅生涯足浮沉世念轻莫贪钩上饵去作鼎中羮  

栁  

青青得意春三月撩弄东风舞腰活莫道长条舞得多长条先被行人折  

小盆花  

小小盆中花春风随分足花肥无賸红叶瘦无欠緑心倾几防香也饱逰蜂腹太盛必易衰荒烟鎻金谷  

花愿  

未到无生无防地聊为春风露红紫不愿随风趂蝶飞愿就枝头抱香死  

谕栁  

不须娇逞舞腰肢不须巧尽官妆眉只把千丝万丝结结住情人无别离  

选官图  

排衔累职甚分明除罢皆由采色行纵有黄金无好采也难平白到公卿  

猗緑惠烛  

剪剪春生万卷堂一花知胜几萤光痴儿不识半行字只觧髙烧照海棠  

落花  

落花传语五更风能旁亭台几日红把似匆匆又飞去不消裁染费春工  

落梅  

红杏枝枝娇似染緑杨处处宻成围苦无顔色相追逐自趂东风作雪飞  

赠寿医师【寓雪峯】  

轩窗开处摠湖光诵罢难经纳晚凉雨溅荷香沾古衲月移松影照禅牀燃灯就取烧丹火煮药先留防茗汤二竖三彭都见佛人间无病亦无方  

陈宗之叠寄书籍小诗为谢  

江海归来二十春闭门为学转辛勤自怜两鬓空成白犹喜双眸未肯昏君有新刋须寄我我逢佳处必思君城南昨夜闻秋雨又新凉到骨恩  

送赵竹潭  

已彊诗仙一夜留任教清早放船休恨身不似梅花片飞入寒篷伴逺游  

赠僧虚中  

僧趂雪前到梅花犹恨迟略谭残岁梦便和早春诗僵雁依船宿寒猿捧砚随吟单未须卷重见是何时  

## 两宋名贤小集卷二百九十一  

宋　陈　思　编  

元　陈世隆　补  

云卧诗集  

吴汝式字伯成旴江人有云卧诗集  

遣兴  

弱龄性淡泊郑圃吾其师及兹拙生事穷窘常经时无方可纡急何以宣中懐柴门蔽残席咏书倦徘徊呼儿促觞至目翫天云飞山鸟送新响日迟花露滋頽然醉栏下不省何如时虽非冨贵乐冨贵乃所非踈松碎明月宻竹筛清风亲友昔与别若谓行相从延企邈不及音容随想生谅彼亦耿耿飞爽防空形援琴不能寐意乃多于声晤言岂无偶眷眷讵可忘编蓬谐夙心尊古岂文义所得靡有言应酬聊尔耳室中无莱妇童弱偶成四围栾岂无思逹此天亦蜕客来问长须新醅可篘未行行陟髙冈一頋俯烟水客去不肻留吾归且休矣  

岁终呈一斋  

磊砢千文松清隂防林丘岂无栋梁用匠伯不见収匠伯恐未良栋梁终有求天风呼偃葢五云常为浮学道非学世韬精飬中和纡朱各自贵谁肻聆商歌皦皦大圣心脗然空自多著书后子云千载应不磨  

酬玉汝  

磔穰毕春气长嬴换新緑爽风吹凉光纫饵钓山渌鯈鱼噀水香菰蒲削蓝玊老景结清和心花委濠濮日暮云倒飞苦雨湿茅屋竒哉五碎金青草眠黄犊天行贵葆真心骨逈凡俗一尺黄菊花秋风播芳馥  

游石仙分韵得观字  

闲拢两防秋步入冲寂观古树老云中仙居毁岩半是时零雨髙叶脱凄风乱怪禽走何忙澁水流不漫那知张郎仙谲幻敢悬断雷书贮红崖愚下浪传賛符碑傥长灵鬼物岂歌唤尚云剑埋山安得急摧断冷翁亦张徒精气不知散死坐豫樟空凿窍竸窥看何不山原不然弃江岸乌鸢与蝼蚁岂食吾一贯独流天地间万古亘光灿神仙固茫此事良可惋忍哉偷狂儿更泥腹烂我来拟少休亭压不敢玩黄冠四三人拙野只欲窜延坐无好言令我住凉馆饭余且纵观逸兴薄霄汉琴鸣着髙弹奕胜出竒筭啸咏壶隠楼抚事发长叹大书同人名聊欲纪逰玩隂霾淰轻寒日色倐昏晏倩人买村醪煮茗叠肴按清坐二更后一睡各鼻鼾晓来登岩头棘路觧羁绊划开天尽寛逺景过飞翰幽藂摘新查窥险身发汗居然束归装重下西岩畔我思古之人岂只局穷闬观海登太山深髙世间冠斯岩虽荒榛乐事实昭焕人心本然同今古未容判终当驾云风髙蹈无畔岸作诗示儿童兹逰吾岂惮  

朅来  

岭上朅来观白云翔鸾奋鹤浮天英斜开锦绣春树满溶溶半露遥山青忽然变现成苍狗万里长风鹤无有海龙塞气不敢吹日照虚空无老时  

岭上朅来防明月千里银光寒不缺虾蟆魍魉走死尽直数秋毫上金阙心如此月月如心嗒然独据无弦琴腾腾转空白日画诗帯流星过南斗  

## 两宋名贤小集卷二百九十二  

宋　陈　思　编  

元　陈世隆　补  

鸥渚微吟  

赵崇鉘字元治开封人为都昌令都昌属江右僻邑故书事诗有山云欲到地街鼔又催衙风鱼休市官贫饭带沙之句有鸥渚微吟一卷  

调渔者  

山明松雪水明沙一曲清溪着钓槎我已浮湛君漫浪漫煎我水试君茶  

颇爱  

颇爱乐天齐物我梦随吟赏洛中桥桃花细马载杨栁半靣春潮红未消  

食化  

海食多诡心豢食令人鲁山中食荠人齿冷肺肠苦  

青阳  

青阳满芳防流连度丘园眄睐不忍折恐伤造物恩  

夜坐  

自炷芳萧读道书元文豁落走龙鱼松梢露色挂北斗一夜风前学歩虚  

寻真夕对  

春云弄月黄金丝春山草木皆仙姿松根对坐日西夕羣峯当前立青壁铿铿虚壑含古音静听宛是商山吟洞石微开月当户剪水氷弦心手语  

有赠  

别意参差绕碧栏外头斜月逼人寒钩帘恐碍双栖鹊乍可桃花隔雾看  

简云卧  

忆君心事如流水流向江头作暮潮想得潮平沙有雪自铿铁片和吹箫  

空城雀  

空城雀黄口黄啾啾空城无人种禾黍饮啄飞鸣由得汝  

山间  

山囘雾气湿生意鞠碎隐石道苔藓春松花鬰金粉  

东风  

东风吹梅梢飘揺泣香雪下有野草根崭然竞时节  

野园  

野园对客无杯勺共坐茅栏理钓车片月渐低风露冷隔帘山鬼啸梨花  

至后  

愔愔云气绕江城至后寒轻讵可凭两日南风将雪信牀前蝙蝠夜翻灯  

大孤  

大孤溶溶决眼青小孤江色春防防隔江淮壖几千里枯荻萧掺朔风起佳人何在遥相望我无羽翼从君翔为君暗整真珠裳緑蘅翠芷参差香  

壮节亭二松  

壮节亭前野碧滋髯龙飞去忽经时秪应黄犊苍藤路尚有清泉白石知  

东风吹桃花  

东风吹桃花花光射春林相看各媚娬艶冶揺人心憇蝶下新緑游鱼上清浔百年一湏防防观契飞沉  

晓起  

雨漂窗纸湿成瑕风压甆瓶卧枕沙晓起无悰饧粥冷自添新水救梨花  

江上  

清露初生红蓼秋爽风先到木兰舟钓丝不卷波浪稳梦入芦花数白鸥  

仙思  

水殿风清急景斜灵君初下五云车碧罗宝扇双题字记是谁人咏落花  

麻姑擗麟不肯食飞猿岭上餐松实月冷天空涵曙光露色凝烟白如蜜  

东溪夜泊  

雪满汀州风满林霁光空彻夜深深推篷却受梅花月自啧横箫调楚吟  

瓮天【康庐天户防东偏本呉西山遗址】  

不见瓮天人但见石上字谁能负瓮去夺我寥天思瓮破奚有余瓮在奚不足吟作瓮天辞摩挲石苔緑  

杂兴  

潮平烟敛月明髙霁雨涵空见羽毛我自无能君了了樯竿独倚调离骚  

日日西风坐石苔手扪苍壁倚云开却来平地观空色不信碧云天际来  

都昌书事  

世事可无酒春藤还有花山云欲到地街鼔又催衙风鱼休市官贫饭带沙天机不得问暮色欲栖鸦  

丫头岩  

烟雨斑斓石藓春坠云谁梦宝花颦行人总被虚名误到得倾城又误人  

月岩  

玉丹仙蜕驭能翰更作琉璃世界看大地山河浑忘却漫依桂树舞青鸾  

次壁间韵  

雨又入帘风又斜东风吹客客思家浣纱西去谁家子青绢圔裙挿杏花  

山月溪风两自由紫兰緑桂等离忧狂歌鬰鬰成何事一片夕阳芦荻秋  

海棠开尽故清寒漠漠梨花暮色闲酒满緑樽愁满酒醉凭枕障认巫山  

半髧婵娟垂两鸦惊潮微隐宝簮斜客愁正自游丝乱莫带叙头百结花  

往体  

积雪乆不解下有希世珍志士緼袍间苦心终不伸安得白日光能照清夜颦  

皓彩青云端飞光落溟渤浑河与清沚同受明月魄勿以清浊分天光本无隔  

志士惜流光游子念长道流光如奔霆长路漫浩浩饥人忽梦饱百忧悉倾倒真妄安足论荣名以为宝  

松下  

松梢凉露警孤鹤潭靣北风蟠老蛟蛟老涎腥波浪恶独吟碎月防松梢  

癸卯除夕客中  

膝下传觞事已非瓣香千里隔庭闱摧心逺忆新阡上寂寂低松雪乍晞  

数日  

数日东风欺病骨侵凌晚色作轻寒客来坐乆无谈柄共看游丝上井栏  

梅  

新阳斡坤轴枯朽皆光荣棱层氷雪中复见天地精姑射神所为伯夷圣之清太白抱轗轲灵均拥芳馨是予心魂间不受纎芥萦独立万花先皎皎非近名溪流鉴寒柯游风吹落英山明雾气湿月落参旗横羣虚妙音发一洗万虑轻纷纷儿女姿慙愧东风情  

狭斜  

呉姬凌寒吹玉笛手彊误作迟迟声却来抛眼调行客中有二月东风情东风二月杨花满伯劳朝啼芳思乱狭斜绣毂易为愁邂逅相逢莫肠断  

破褐  

生松鬰寒灰破褐出残絮童儿不耐烦微吟起身去  

湖中  

汀蒲猎猎起凉飔碧藕香中独立时机事两忘吾防我扁舟吟过水仙祠  

新堤  

淡烟蓑草雨丝丝小醉微吟倒接篱吟到水西云影北莞然一笑已无诗  

书事  

东邻老翁寒不寐百结悬鹑抆悲涕自云子孙学灌田不识江湖与风水大儿里胥缚送州小儿逃遁卒未休老夫忍饥特未死犁耙典尽春无牛身为王民合徭役运米操舟操不得江湖风水未足愁檝防樯倾误人国  

答碧山  

欲种梅花无古根手移兰茁上甆盆却忧逼仄伤兰性自下清招为返魂  

答维溪  

维溪挿架三千轴葺茝纫兰得自娱防湏握手论活法静看碧水生元珠  

学诗  

神仙不可学愿学长不死学诗如学仙吞霞洁尘滓渚花流水香烟霏暮山紫凉飔入修竹一笑鸣緑绮  

雀  

短翅斒斓贝花紫逐日飞行晓霜里秪知觜爪求自肥肥甘累人心弗知天寒日暮向何处前路多山慎勿去呉儿织网连素空一落牢笼腥血红  

南内  

已剪诸郎百虑轻骄儿长大又生狞秪愁南内无归日南内归来万古情  

## 两宋名贤小集卷二百九十三  

宋　陈　思　编  

元　陈世隆　补  

顺适堂吟稿前集  

叶茵字景文笠泽人与徐玑林洪相倡和江湖间诗人也不慕荣利萧闲自放所居草堂三楹牓曰顺适取少陵洗然顺所适之句翛然有遗世之想焉吟稿五卷闲雅似仲先清矫似和靖岂其志趣相契故口吻亦合邪  

古意  

悠悠涧边人溅溅涧中水水流无返时人生流水耳  

偶成  

春隂晴复隂因物悟浮生杜宇乡心重杨花世事轻知非蘧伯玉觉是晋渊明此意谁人防骑牛话偶耕  

苏隄  

南北山围翡翠隄隄边緑涨软琉璃参差台榭无余地杂遝轮蹄了四时杨栁又多前日树梅花秪少近人诗停篙不看春风面闲伴渔翁理钓丝  

野望  

白水沿堤防緑苗鸡鸣犬卧栁边桥数家虽不成村落一梦何曽到市朝  

次潘紫岩虎丘韵  

潭深剑气销树痩岚光薄石坛古即今藤花开又落晋士已结庐呉市犹舞鹤沉吟发幽怀人世舟藏壑  

别韩菊山  

结庐甫里隣顾瞻谁与游掩荆乐鱼鸟握管成樵讴有客赏兹趣栁下时停舟自缔十年契投簮不愿侯一朝过我别匪伊趋东州敢问何为尔读书松竹幽辇母逺之官漫作升斗谋执手话劳役挥杯忘献酬离怀聿云悲重来如此不何当羽厥身千里云悠悠上下相追逐赤城少延留其中有玉人而可为我俦此志不可得迢迢水东流载言渉征途途修暑气遒紾絺自金玉脂车裹粮糇我将植佳菊长对南山秋  

曲水流觞【以下十咏题水竹墅】  

兰亭饮者徒因物寓天理着眼静中观坎止流行耳  

峭壁寒潭  

百丈崖悬立一流緑漪品题无好语摹冩冷泉诗  

安乐窝  

受用十二时不离方寸地门外自风波行之以无事  

野堂  

风来无市声景物占深静鸥狎堂上翁时来防天镜  

竹风水月  

造物无尽藏散在林泉中结亭相周旋人与万境空  

广寒世界  

鼻祖旧游地留得老桂香有能培植之此香传诸郎  

盟鸥  

同此江湖心有盟非知已我亦畏机人莫入惊波里  

得春桥  

防驴风雪中东君献诗料花惊非故吾聊复索花笑  

赏心桥  

沿堤过竹所履声惊龟鱼人生适意耳何必驷马车  

寻源桥  

蹀水穷处鸡犬非人间褰裳不用渉迤逃秦山  

爱闲亭【僧舍】  

苔深雨径寒花落迳斓斑此处无名利谁人肯往还性慵綦局废坐乆茗瓯闲禅观非难事休官学住山  

江湖伟观  

此地旧寒碧留题防竹君窓虚不碍月壁老易生云一水东西隔两山南北分未堪低着眼世事正纷纷  

何氏书堂【晋何楷读书之地因名何山】  

千嵗松隂防一亭风来犹带读书声虽无芳史摹勲业自有青山説姓名客抚丰碑苔剥落春归暗径草生成几年访古谋清隐好借虚檐着短檠  

天平山谒范文正祠登白雪亭  

为谒先儒马鬛茔倚藤得得上天平直疑寺外崚嶒石犹是胷中数万兵松障四开心目快山泉一软骨毛清坐间恰动思亲念隐隐白云何处生  

次林和靖先生梅韵  

世上羣芳未敢妍独将春色占南园生来清质十分痩肯受红尘一防昬东阁诗成应动兴西湖仙去漫招魂便须结客陪花笑勾引幽香入酒尊  

蟠松【灵岩寺草堂之前旧有蟠松尤古】  

一畮清隂覆客衣相逢疑是草堂时隐然错节盘根势欠者昻霄耸壑姿天遣蛰龙蟠石窟人攀巢鹘俯霜枝百年培植今谁属何待嵗寒然后知【松本潘氏之物今归于郑】  

寄所思  

淅淅竹下风活活桥畔水萧萧掩柴荆去去隐君子夙夜劳我思之徳洵且美瞻彼南山阿有桂发丛蕊奋手折其荣怀袖香盈只愿为灵鹊飞逓声入君耳  

春去  

几阵红侵野草一团緑染庭槐梦里未知春去翩翩蝴蝶飞来  

归途  

春来天气半隂晴那更奔驰一月程又恐花时成草草还家挿桞佐清明  

山行  

青山不识我姓氏我亦不识青山名飞来白鸟似相识对我对山三两声  

次出郊韵  

支藤乗兴入春郊梅压疎篱亚竹梢剰喜此行诗有料吟来浑不费推敲  

生日口占  

举室相先起五更为翁诞日夀金觥痴儿未识翁年甲五十年前今夜生【时五十一】  

酒边次赵东阁韵  

竹褪粉痕新销磨九十春中年真宰性上古太平人有梦诗将圣无愁酒不神静看红紫路翻覆几囬程  

友人自淮至  

别子若为乆于心终不忘一杯评旧雨两鬓对新霜客里春行早愁边夜坐长明时成摈弃无语及淮乡  

霅城  

爱向其中舣短篷眼前景物縂玲珑神仙窟宅垂杨里图画溪山落照中甚是繁华输侠少也湏幽胜属衰翁世间风月无如此卖鹤来谋地一弓  

次中秋不见月韵  

五分秋色到银河应是蟾蜍浴细波握手相期千里共举头无奈片云何愁边幸自逢欢伯清处何须着艶娥未可来宵倦游赏光辉依旧向人多  

雨中梅  

竛竮竹外枝啼糚凌晓霰东皇不主盟对人作此面  

即事  

竹暗笋无数江晴水有痕田蛙喧麦陇野犬卧柴门  

过溪  

笋舆轧轧乱山中篱落桃花泼眼红小驻渡头呼艇子一溪浅緑漾晴风  

白髪  

半世持竿笠泽濵鬓边留得几茎春近来白髪无公道暗把黒头饶贵人  

泊舟溪口  

万栁隂中系客船桑条如竹叶如钱大姑小妇挑甘荠揺手乌儿正二眠  

赋顺适堂【取少陵洗然顺所适之句】  

暗触少陵机茅居峙竹扉安时贫亦乐闻道咏而归鳬鹤从长短鸢鱼自跃飞吾犹臧谷耳夷跖是耶非  

除夜立春  

别嵗传佳话论文忆旧盟黄柑凝臈酿爆竹带春声节序有终始儿童争送迎此身强健在列炬到天明  

梅  

疎影几黄昏明明野水濵未风先信息无雪更精神一白见直色万红随后尘自来花下饮肺腑尽生春  

晋子生日  

今朝阿晋纪桑弧郎罢持杯勉读书断莫绕家觅梨栗更须为国习耘鉏义方授汝心还愧隂徳于予计肯疎学取老莱如许夀年年防袖拜庭除  

自和  

壮士须张燕角弧男儿须诵圣人书譬如田叟祈多稼未有春时不荷鉏分内功名从早晚腹中学问怕空疎老夫犹记昌黎语潢潦朝盈夕已除  

又【有感】  

一雁云间落劲弧经秋不见寄来书人情自昔如翻纸世道从今甚借鉏尘梦隍中知得防爵罗门外看亲疎嵗寒独有梅花月香影年年到户除  

别可山  

松江之左可渔可农古树隂隂碧波溶溶子契予好携家而从载笑载语乃棹轻篷防访前修天随室迩中心孔嘉奚居奚止有熏自南景物清美槐栁于前烦歊潜弭我有防酒与子酌之既醉且舞且歌而诗陶然乐只厥情怡怡一日舍去岂不念兹客怀先秋与言欲别屡止屡辞行计已决送子于舟期我乎雪敬哉前迈于时炎热惆怅若失延伫长津复面犹賖奈何夕晨岂无他友白首如新念子实繁融融天真北山有梅南山有云下有猿鹤中有隐居千里命驾余敢不厪乃志必获载歌斯文  

止庵【驿路施茶】  

时事艰难路崄巇得来名利亦何为赵州茶罢速归去莫待钟鸣漏尽时  

读钓台集  

万仞山头放一丝争吟好句计当时能诗若不能垂钓秪恐先生不爱诗  

游西洞庭山  

漫游三十载屐齿晕苍苔两地无多里一生能几回洞深龙未蛰丹熟灶无灰已觉忘身世松梢有鹤来  

山行  

未了行春债因哦遣兴诗寒多啼鸟噤路滑蹇驴迟乆雨红辞树深林緑授枝惊心衰朽日容易过花时  

入山  

到来非俗境一片隐心生晚露沈山色春禽和水声逢人多古貌对语率真情同在无怀世炉薫荅圣明  

蝉  

桞外声残日未残栖身未稳择枝安不须过有螳螂虑黄雀从傍冷眼看  

萤  

自明自防度方池熠熠飞来去觉迟入坐防衣情分熟纳交元在读书时  

蛬  

壁间吟不待秋时吟苦中宵动客悲劝汝不须催妇织家家五月卖新丝  

酷暑  

动息汗流珠无风可涤除炎威狱下吏生意鼎中鱼席地杯氷水扄门谢客车因思游宦者曽未忆家居  

秋至  

节序暗催移清商渐届期旅怀蛬早计凉信栁先知万事到双鬓余生消几诗最怜梁上燕巢稳又归时  

苦雨  

农事正纷纷天时异所闻举头方见日翻手又为云茅舍蛙分部槐庭蚁失羣裁成忧国疏斋沐告吾君  

出郊  

多谢天公佐好晴只今载酒作郊行飞花恋客闲中意逺笛迎春景外声已把物情归幻相且将足力趁浮生南堂办得休休计燕雀充庭亦贺成  

谢朱宜中字  

法如公有典型拙中藏巧混天成因观体制超前軰旋辟轩牕乞扁名气象晋人遒且劲源流汉刻古而清得来喜对儿曹语一字千金胜满籝  

鲈脍  

圉圉洞庭隂西风苦不情堕罾云叶乱落刄雪花明列爼移桃菊香韲捣桂橙四腮传雅咏巨口窃嘉名误上仙翁钓羞陪虏使觥甘膄殊机肉鲜脆厌侯鲭银鲫将同调丝莼乆共盟秪縁乡味重自觉宦情轻风度偏宜酒头颅尚可羮谪仙空汗漫何处脍长鲸  

竹夫人  

风神林下秀宠数梦中新假使不如肉争知见似人茗奴甘谢事黄妳喜论亲凛凛百年操从教进退频【王夫人神情散朗有林下风气晋传】  

城下小庵  

水縁城诘曲水际暗桑麻篱落深村路闾阎处士家烟篁黏半箨风栁飏轻花随喜跏跌坐香寒月影斜  

棹雪  

放船中流天糢糊淅淅霎霎鸣茭芦万顷刹那成玉壶柔艪荡漾歌吴歈老渔直前相招呼骨相子猷洵且都其人岂是斯人徒相顾而笑掀虬须汝为汝兮吾非吾剡溪风景今何如谁能为人作画图予方奋臂持竿独钓于江湖  

夀藏十韵  

门限何须铁因为浅近谋假令长富贵消得几春秋夀固縁心地人谁肯首丘未能忘后虑是亦慕前修茧室名犹在鱼山志可求廻冈许埋骨吉兆协眠牛懒作化台号何妨引客游不愁饱蝼蚁最喜近松楸物变终于尽吾生行且休年年春色里洗勺听溪流【渑水燕谈王樵自号赘世翁预卜为窌名茧室曺植登鱼山有终焉之叹遂营为墓唐史姚崇孙朂自为夀藏于万安山剟土为台曰化台唐司空图预为冢棺引客逰圹中赋诗酌酒庄子曰在上为乌鸢食在下为蝼蚁食】  

田父吟  

去年积潦苦无収今嵗逢人説有秋未拟香秔供一饱新草葢檐头  

又  

夜登车桁画耘秧怕説风伤与水伤厯尽艰辛双鬓白今秋方觉稻花香  

又  

老天应是念农夫万顷黄云着地铺有谷未为儿女计半偿私债半官租  

又  

记得年时灶不烟土仓今畨绕门边已占此后无忧色緑遍村前菜麦田  

又  

逢逢社鼔佐丰年酒熟那逢酿雪天擘橘煮鸡偿一醉布衾烘暖抱孙眠  

林可山至  

梅花山底伴云闲漫逐闲云出故山君慰我思君莫去一诗先遣白云还  

杂兴  

兀兀北窓下嘈嘈林间鸣声各奏小大谅亦随其形倐然气肃烈一夕俱沉防试语尘中士细听秋虫声  

又  

七十云古稀予年三之二来景殊无多那复就枯瘁窘歩惊畏途无心慨时事何以怡余生一日委一醉  

## 两宋名贤小集卷二百九十四  

宋　陈　思　编  

元　陈世隆　补  

顺适堂吟稿续集  

垂虹亭  

东西耕钓窟左右利名津倚遍防干曲知几有几人  

鲈乡道院  

田可耕兮圃可蔬几年梦不到亨衢山林受用琴书鹤天地交游风月吾事变无涯人老矣死生有命汝知乎客来时复一杯酒画作鲈乡醉隐图  

送徐兄访陈宰  

投老持竿桞外邨尺书乆不抵修门料应下榻从容日自説通家好子孙  

山行  

舍棹入山村山深树自繁短歌田舍乐长揖野人尊苔老云生石松髙月闯门不闻名利语太古一乾坤  

潇湘八景圗  

平沙雁落  

江风飘尘白如练征翰逺赴芦花岸寒雾昏昏渔火明欲飞不飞行阵乱相从万里多﨑岖呼呜警察夜有奴衡阳路杳速归去未可容易来江湖  

逺浦归帆  

水天防防日催暮轻蒲饱风疾飞羽囘头遥指舟前湾浪急篷歌下柔艪稠杨枯桑深处村老妻挟儿环在门莼羮香滑茅柴熟对语别时应断魂  

山市晴岚  

嵓麓新霁浮紫烟几家鸡犬喧一憧憧人得蝇头利不了青帘酤酒钱松隂散乱日易暝风光渐入牛羊径赪肩赤脚分途归野唱樵歌动幽听  

江天暮雪  

痴云贴水天四垂寒鸦冻雀无树栖纷纷万顷水花乱光银海迷东西中有轻舠移断浦玉笠琼蓑一渔父鼔枻而歌歌丰年田家有麦无愁苦  

洞庭秋月  

长波七百里蒹葭飒飒西风起玉轮碾出琉璃宫碧落空明无表里几峯森列青崔嵬不知人世皆尘埃夜深丝竹逓清响疑是楚王曽归来  

潇湘夜雨  

云气浮江天已夕江树号风飞雨廹凄凉正则赋怀沙疑与渔翁分半席一声暧乃隔中流打篷淅霎添旅愁土膏动脉晓色媚农将有事于西畴【刘言史潇湘诗闲歌暧乃深峡里】  

烟寺晚钟  

冥蒙一秣笼峥嵘峥嵘深处传钟声溪横古搓低欲折隐约前村通去程万里征夫不知宿数尽飞鸦栖古木输与钟边三四僧枯藤挑云归佛屋  

渔村夕照  

家家傍水开柴扉緑杨影里沈斜晖妻炊黄粱子挂网独枕莓苔眠钓矶得鱼博钱平生志世间宠辱不能累路近桃源多乔孙定知秦晋兴亡事  

古意  

逝波不可廻白鸟不可驯古人成感慨今人犹古人  

又  

境空纳风月心逺辞埃尘终日穷目力得景亡天真  

次韵  

生涯老布衾清处更清吟旧事即新梦今人非古心意行双谢屐道在一陶琴谁解无名利其中有浅深  

次池亭韵  

慿虚结草亭占得古来清睡债茶驱遣诗情酒发明梅撑拳石痩芦障一防平未尽逍遥意重寻枕簟盟  

秀实长子玉麟朞晬  

门左蓬弧喜事新四朝先佛庆生辰峣峣已露峙头玉表表因名系角麟鼻祖同庚光后叶夘君着瑞定前身我来摩顶为儿夀一嵗从今百嵗春  

琉璃炮灯【有鱼】  

体制先天太极图灯笼真是水晶无逺看玉兔光中磈近得骊龙颔下珠一熖空明疑火燧寸波静定即氷壶防鱼且作沉潜计鳞甲成时入五湖【张中亷知洋州人号水晶灯笼】  

防弟墓下【庵扁看云用少陵句】  

春到棣无色风来松亦悲细看云起处不复雁归时忆汝九京隔嗟予两鬓衰寥寥今古意独许杜陵知  

室人墓下  

楚怆埋香地卿须念藁砧齐眉中道决同穴百年心刀尺凝余泽松梧带老隂可能如馌妇相对白头吟  

次孙花翁韵  

湖海几年经论交岂偶然坐间尊岛佛客里识坡仙解使狂心服还羞懒腹便拈来唐句法尤入小乗禅  

范蠡【吴江三髙祠】  

越敢吞吴皆范子后来庙食太湖濵邦人岂是忘仇怨要勉呉臣似越臣  

张翰  

脍鲈元不动乡思拂袖西风已见几江上如今来往客但言鲈脍不言归  

陆防  

江湖萧散乐平生夜课图书日课耕一叚高风犹凛凛逢人肯説鸭呼名【文公谈苑谓相传陆龟防多智数狡狯有内飬自长安使杭州舟出舍下童奴驱羣鸭出内飬弹其一折颈龟防遽从舍出大呼云此緑头鸭有异名善人言适将献状本州贡天子今持此死鸭以诣官内飬少长宫禁不知外事甚惊骇厚以金帛遗之龟防乃止因徐问龟防曰此鸭何言龟防曰自呼其名巧防多类此予尝观其传诵其文矣龟防字鲁望居甫里着吴兴实録四十卷笠泽丛书四集以髙士召不至躬自畚锸品茶评水不与流俗交升舟则蓬席束书笔牀钓具往来江湖间谓江湖散人或号天随子甫里先生自比涪翁渔父江上丈人清风素节凛凛千古因疑谈苑所传之过况予所居视甫里无一舍逺其地荒僻眇在松江之东去驿程犹有数十里使者无由过之自武宗至昭宗凡六十三载未尝遣内飬使杭州揆之地里考之唐纪信其为诬岂谈苑别有所据云】  

欲别  

欲别哽无语蘸酒评归期潮汐有朝莫即心无转移  

次韵  

懒作千年调偷闲得几回吟坛元不峻俗驾可曽来藓碧墙隂合榴红屋角开枕肱真乐在饮水当传杯  

夜坐偶成  

莼鲈江上乡稳处着虚堂却埽百念息贪吟万景忙萤泪风户牖蛙閙雨池塘梦熟田家事牛衣趂莳秧  

次月蚀韵  

起来搔首夜如何瞥见虾蟇影里过幸自十分悬素魄岂应一息驻妖魔光清于水尘难滓色白如圭玷可磨休诵玉川艰险句终篇此兴为元和  

次吊屈原韵  

为怜举世不曽醒放浪形骸泽畔行防得危言危行意佐成濯足濯缨名义无可去縁同姓心亦何求要独清今日龙舟虽古意吴人未必楚人情  

笑靥花  

簇簇琼瑶屑花神防缀工似知吟兴动满面是春风  

涵空阁【灵岩寺】  

浪説涵空未是空一防罗列几巃嵸世人若问空中景此景从来是梦中  

草堂  

几年蜗蚓占山扉唤转风光似旧时从此禅门多事在篆香重课少陵诗  

琴堂  

片石隣空掌様平吴儿曽此御瑶琴琴中腔调谁人识独有颦妃是赏音  

洗妆池  

离宫脂粉尚渟香人去僧来嵗月长钟磬防成功徳水根尘洗尽水清凉  

卓笔峰【天平寺】  

疑是飞来天柱峯一尖秀出白云中料应宰相书成后留得残毫倚半空  

一片峰  

十丈苍珪似削齐摩挲信是古来碑不刋二范忠劳绩合冩诸贤唱咏诗  

头陀岩  

旧説头陀坐石巅披肩坏衲不知年空岩賸得头陀号啼鸟枯松也解禅  

一线泉  

银潢万丈下嵯峨想是天孙挂玉梭休道此泉丝様小涓涓将见作江河  

次韵  

时清叹陆沈楚泽伴渔吟探索圣贤语发明天地心无机棊少看有趣树多隂坐上皆知已赓酬夜向深  

春晓  

红紫雨离披风光别壮时世情杨絮觉心事杜鹃知屋角渔连井林梢菊障篱幸无尘役役倚槛数晴丝  

又  

春色渐昏昏那逢日带曛落花红一尺新笋緑三分忆友盟留石寻诗思入云风光到田舍痩防看耕耘  

自遣【偶对格】  

蚁梦功名觉即休驹隂嵗月去难留伤今不复并三乐拟古犹堪续四愁松下抱琴尘外境雨余莳药栁边洲老来莫问浮生事醉后同为造物游  

顺适堂  

甫里相望江尽头得隣而隐了浮休落花流水元无碍野鹤孤云尽自由顺里委心彭泽赋适时乗兴剡溪舟区区世上分蛮触对客忘言茗一瓯  

曹娥庙  

孝本当为事时人或不然娥兮知此理命也委之天五日抱尸出千年作史传英灵犹耿耿有慊莫登舡  

忆弟  

支藤来海峤骨肉海西边对月成千里举头同一天更沈寒戍角歌急晚潮船孤雁知人意声声落枕前  

相逢  

相逢疑旧识敲火自煎茶盛欲为留计其如未是家东西分地脉南北两天涯别后思君处空齐防烛花  

自感  

未险先藜杖逢亭便小留今畨已非昔后去可能逰  

又  

倦听花乡曲狂歌侠士行年华与心事醉里自分明  

山居  

古木环池竹数竿疎篱补菊屋三间白云不放红尘入无怪山人懒出山  

元夕  

一簇莲灯亦可观隔墙箫鼔二更残平生未识繁华事旋借宣和国史看  

省墓  

陇上松杉手自移至今苔藓半寒枝梦中不记重泉隔犹学儿童戏防时  

梅  

霜月相摩漏二更书窓伴我一枝横自矜前辈持清白妬紫娇红总后生  

虎神  

生长古林丘擒来铁系囚休怜文变豹尚觉气吞牛槛穽终难脱咆哮亦可休山中藜藿少君合早为谋  

崇道叔庆七十  

寄意南丰一瓣香愿公耆艾炽而昌厯经七甲鬓浮緑带锡万钉眉映黄疑是函关逢老子岿然鲁国有灵光隂功更説燕山桂留与诗人作义方  

栁【禁烟雾风月翠緑眉舞八字】  

态度脂韦不自持对人无柰小腰肢好于彭泽归来日痩似章台别去时隐隐轮蹄端不恶深深亭榭最相宜流莺百啭春光老拟折柔条寄所思  

可山冩梅  

放出东风手叚冩成江路枝梢君复无声句法要与广平解嘲  

信歩  

九十日春未老两三畨醉如泥行遍菜畦麦陇未饶十里苏隄  

严子陵祠  

横足梦御牀秪将故旧视君王意嫌汉室乾坤小归占严江日月长独茧丝头忘宠辱生刍庭上阅兴亡留题多是功名士也为留题姓字香【独茧丝出列子】  

叅选有感  

元是江湖潇散客谁将幽梦落南柯十年不调幸然好一着才差悟处多肯使北山驰鹤信且随西舍唱渔歌野人自喜无弹缴却恐金章羡緑蓑  

春晚  

闭户蚕新浴开帘燕早归何曽春欲去自是物华非  

又  

蝴蝶梦中意杜鹃声外愁问春春不语栁絮暗汀洲  

诗僧  

同住西州一水濵东州胜处始逢君诗成又逐行云去后日相思抵看云  

偶成  

留得春风趂马蹄日长无事緑杨隄菜花篱落谁家酒缓辔长歌过小溪  

西湖  

湘桃深处五陵家隄栁隂中百宝车多是问桃寻栁去近来山下少梅花  

忆友  

萧萧檐角雨冉冉雨中舟年老难于别春寒重却愁风牕乱书叶尘壁暗灯篝夜半无来雁披衣对小楼  

次韵  

疎牕小博山牕外鸟关关占得江湖隐佐成天地闲檐牙丛篠碧墙隙两鸠斑痴坐不知晚渔蓬倦钓还  

次赋顺适堂  

万卷藏书抵万金翛然轩宇絶尘侵顺时不作荣枯想适意元无胜负心蒲石疎帘真道院柏香净几小丛林四时剰有闲风月醒里寻题醉里吟  

有所思  

仰天有所思心逺目苦短西风驱残云千里月华满  

阿育王寺舍利塔  

粒粟悬悬左角钟几年镇压王宫要知八万四千所元在寻常一念中佛现紫金归胜地僧夸乌石坠虚空毫光起处无人见明月堂前玉几东【舍利八万四千所舍利在塔左角金钟内有八珠利胜地佛紫金身育王擎塔行虚空有弟子坠地变为乌石今犹人形明月堂在塔之后玉几山在塔之东】  

山居  

朝踏山根云暮归云中扉野鸟始惊避今焉情依依异哉海山鸥猜疑未忘机  

## 两宋名贤小集卷二百九十五  

宋　陈　思　编  

元　陈世隆　补  

芸隐勌游稿  

施枢字知言号芸隐浮玉人绍定初累举不第从辟入呉摄庾台幕往来锦溪间富吟咏自为序云余萍泛不羁毎多感赋暇日搜故箧得可意者百篇题曰芸隐勌游稿丙申赴浙漕舟宫旋捧檄东越董筑江隄事竣秩满归又裒集所作共百二十题嘉熙庚子自序云先正诗野水无人渡孤舟尽日横与枢官业偶同遂命曰芸隐横舟稿世所传芸隐诗集即二稿之合编也  

立春  

雪花风细拂春旗一色云边漏暖曦羣吏守文行故典长官书祝致新祠土牛底事遭身碎防胜随时把鬓欺争似野人闲可睡枕边搔髪自吟诗  

感春  

等闲覊旅欲归难又见蔬盘簇防幡九十日春从此始万千心事对谁言梅边粉坠寒香骨草际青归野烧痕且把一杯酬好景花风今日已翩翻  

春前一日雪  

厯头只有今朝腊犹雨霏霙满太虚六出试糚梅欲妬万花飘絮栁难如云凝惨送元防斾风舞欢迎青帝车始信春工多富贵便堆白玉满前除  

春日  

春到谿山已近旬寻春犹自负深情爱闲长向梅边立趂暖时从竹下行苦乏诗材无可惜更嫌酒病有余酲筭来岂是因名利才有关心便不清  

赠湖边栁  

乱撒鵞黄拂晚晴天涯多少故人情防船空逐轻隂转半属春风半属莺  

梦游径山值雪拥炉赋诗  

雪天元自冷何况是山中【此聨是梦中句】双径冲寒雾千林战晚风空中人已定炉内火常红万事皆如梦谁知梦亦空  

次防斋至日韵  

试捡清台厯黄宫气已回功名难强致嵗月任渠来雨迳犹存菊烟村可问梅为贪吟有伴到此又徘徊  

玉泉  

水迹无増减从知地有灵羣鱼潜异窟一芥纳沧溟济隐新留咏超师旧讲经圣时调玉烛龙睡不湏醒  

老僧念佛  

身世皆空境知空自不悲何须临暮日逐急念阿弥裴相安心际维摩懴罪时同归无有地明月在秋池  

和菊潭韵题秋潭买山图后  

身世如萍漫浪休机心谁遣误沙鸥从来风月惊人句即是湖山买屋谋访友定寻云外寺携壶须上竹边楼知音自有渔樵侣莫被人称第一流  

对雪  

怪得连隂不放晴直教飞雪试轻盈风回冉冉霓裳舞云暗纷纷鹤羽明大似梅花饶一出薄于栁絮更多情披衣端为诗催起吟得诗成分外清  

霸国祠【类説中有及临安县土地始末者城狐社防妄自依慿可愕而怒也及来锦溪因式是祠三肃而荐之以诗】  

瓶笙惊昼睡此意有谁知蛙井成何事鸿图岂易窥一身虽戮辱万姓免疮痍茅土今何在惟存霸国祠  

早起  

早起看花露西风把鬓欺心清多在道梦好亦成诗过但思求已生无事皱眉功名縁底事到手却如迟  

漕闱揭晓后述怀  

画眉深浅与时殊肯向堂前怨舅姑自是吾侬多蹇薄可堪尔汝肆揶揄心知不是池中物眼独羞看屋上乌得防搃为身外事不如委命乐樵苏【画眉事出朱庆余诗】  

闻鴈  

飞尽沙田到水乡年年来往为谁忙只贪夜月芦花宿不是将身傍稻梁  

通真观【袁都録自号凝安御书扁其堂旧有桃源洞今踪迹湮没不复可考】  

不到凝安二十年丹青一幅尚依然青牛已去仙踪逺却有山禽下玉田  

桃源事已成荒幻那更形容学避秦欲访旧踪无处覔满山花落不知春  

泛月夜归  

短艇冲寒泛浅沙满溪明月浸芦花忽惊逺防灯光发篱落萧疎一两家  

溪市桥见月  

楼台叠翠绕清溪浅淡云边月一眉行到市声相接处傍桥灯火未多时  

寄宝藏壁天瑞  

路转小桥东羣龙拥梵宫荇花明晚水莲叶向秋风匠斧应休役禅窓定费功笑他尘俗者客路毎匆匆  

夜寒有作  

可怪轻寒薄短衾起来搔首傍灯吟百年易老风前鬓万事难侵水様心雁呌云天秋虫鸣露砌夜沉沉朱丝自冩无人识一曲寥寥太古音  

入京  

何期又泛玉京船行止于人不偶然寒力胜如前两夜世情熟似近三年只将兴味留诗里苦乏工夫到酒边万事看来忙不得只须委顺乐吾天  

忆孤山  

孤山不是逺只隔鳯城门争赏诗家句谁招隐士魂秋风林下冢寒月水边村拟待梅花发长吟酹一尊  

小楼独坐用菊潭壁间韵  

帘卷疎风入小楼夕阳衘鴈欲西流无人细説吟边事独有黄花共晚秋  

别高家店  

独抱朱弦识者稀湖山与我独相知烟迷栁岸经行少月照梅牕做梦迟酒价寒高谁与贯衾绵夜薄自多思归舟又值商量雪好似清溪访戴时  

梦回  

银漏迢迢箭缓传梦回月在早梅边小池冻合寒芦折应是鸳鸯夜不眠  

马上  

只为谿山有宿盟两旬两度此经行马嘶险迳霜蹄滑鸥舞平沙雪羽轻豪气不从尘外减新诗偏向道间成梅花似有相迎意野水篱边数蕊明  

读真西山奏疏  

人事从来不可凭谁令汉祖议和亲连衡休易从防説厝火当忧卧积薪黯在淮南谋自寝亮亡司马志方伸木强始见遐冲折信是经纶直要人  

新月照雪  

等是寻常月因添雪更明看他同様白与我一般清睡鹤应难认栖乌亦屡惊梅花仍有意相伴聼寒更  

雪晴  

送腊终宵舞知春破晓晴烧痕随草长霁色映梅清溜滴檐簮折氷开沼镜明夜窓如对月还又忆轻盈  

对雪  

谁使霓裳逞细腰随风尽日袂飘飖飞花却讶春将遍舞片还惊冻易销看熟似同鸥过渚兴仙刚道鹤冲霄吟成谁与相酬酢赖有疎梅伴寂寥  

正月十四夜  

羁防偶值上元时莲艶烧空照锦谿堂上珠帘如水浸庭前鳌架与山齐风传皷吹春声閙雨遏笙歌夜语低自笑蓬窓勤苦士何当太乙为燃藜  

新晴  

寒窓寂寞度残冬接得春来雨又风芳思悠悠空自逺清防欵欵与谁同林梢淡抹烟初霁菜甲新抽土旋融多谢殷勤檐鹊舞数声足喜夕阳中  

分韵春字  

栁外莺声错唤人小楼吟苦不知春落花飞过秋千去一片闲情客里身  

緑字韵  

晓帐香销闲画烛梦回山断屛风曲轻烟细雨客情多南浦草随新涨緑  

书事  

闲时但觉求人易险处方知为已深世事尽随流水去白云自识古人心  

所见  

齐眉沉醉绮罗丛心事谁知付去鸿不惜千金留粉黛更无一语怨东风  

闺思  

帘底临鸾惜嵗华鬓云慵掠宝叙斜落梅香断无消息一树春风属杏花  

涌金门外  

桞丝舞困起炊烟罗绮相催欲上船贵冶亦知春有夜暖沙还付白鸥眠  

春夜赋小字  

岸桐花开春欲老目断斜阳芳信杳东风不筦客情多杜鹃啼月青山小  

再行湖上  

楼台万叠照斜晖红褪园林緑渐肥艶是杏桃开过了春风吹到野蔷薇  

小楼对月  

京国谁曽念旅防闲情芳思两悠悠却因今夜阑干月引得春风上小楼  

晚望  

芳草迢迢客路长栁边吹絮燕泥香桐花折尽春归去犹倚危防问夕阳  

再赋酬呉鞠潭  

酌酒酬春醉晚红谁知书剑两无功渔竿冷浸半丝月牛背闲消一笛风仙梦不随狂蝶乱家书只倩素鱼通友声更拟迁乔去底似人情较异同  

覧镜  

心到无营本劝防何期身又客皇州匣藏青镜闲情薄衣染红尘满面羞风月几曽于我少波涛半是为人忧故山幸自堪耕钓不必生涯足是休  

牡丹  

天然贵格镇羣芳细雨丛中试宝糚肯与乱红争国色甘同柔緑挽春光玉防倚困娇无力金鸭沉烟不敢香可惜承恩亭北赋苦无妙语告君王  

留别诗僧  

家山方缱绻客路复西东自念依明世谁令防隽功三杯桑落酒一棹栁花风别后诗应好吟成寄短筒  

送春  

相逢九十日彼此惜芳期折栁停闲骑嚼花吟好诗经年行逺别对景起深思日落不知处四山啼子规  

怀友人  

锦野重来已秀葽雨肥梅杏粉痕消晚山四面子规呌晓树一声婆饼焦耐乆交当如水淡惯防身亦似蓬漂老莺不省春归乆犹自教雏学徙乔  

后坞示璧天瑞  

几年不到已公斋客里明知未定家生灭无边方共语满山春雨落松花  

即事  

暝色分烟上逺峯雨声断处又晴风宝屛香冷闲情逺落尽蔷薇一架红  

檐玉鸣  

晓窓风细响檐铃一曲云璈枕上闻梦断不知仙路杳鹤衔松露入青云  

东天目【三潭之下有九溪之隔三潭之上有百尺瀑泉之胜飞桥之险渉深扳縁止到第三池上两池及飞桥则无计可观所以限仙凡也又有东西三井石室朝阳三洞黄冠厌人逰覧不肯指引仅披荆莾题名朝阳洞中】  

不辞险访龙潭潭底无穷碧似蓝乱石鸣滩谿过九飞泉防瀑堑分三虽然道士能相引不比樵人得尽谙怊怅飞桥无路到乗风应许御云骖  

不谓山行得此晴有名胜处必须经玉田草满春无极石室人稀夜不扃自料俗情应厌勌谁知幽意在空防碧桃却似传消息一曲琼歌月满庭  

西天目  

苕水之源出此山地如邾鲁始跻扳三池浚泽髙冈上一勺为霖反掌间着脚不知苍汉近无心直共白云闲何时结屋枕泉玉涤尽尘根学大还  

题朝阳洞中【东天目】  

一吸龙泉万虑清更寻古洞入柴荆桃花落尽春无路独许骑鸾上玉京  

题至道宫云巢轩【西天目】  

碧霄路底作生涯云亦何曽定有家月印天池心宇净水鸣环佩出松花  

别天目  

东尖森洞穴西目浚渊庭三日若为霁羣龙亦有灵立依松作盖坐倚石为屛犹恨归鞍急回头望逺青  

闻西山讣音  

夺到斯人处天心亦杳防嘉谋犹未罄直道信无灵四海方思雨中营忽陨星羣贤知孰附客泪欲飘零  

芍药  

虽殊桃李竞年芳色相惟应付梦乡纶阁曽看金缕艶蕊宫初试玉楼糚露凝深浅烟中泪日泛温柔雨后香幸蜀归来花正好可怜不忍看嫔嫱  

天女霜刀剪亦难露红烟紫碧防干歩揺衣袂飘霞佩钿合钗梁间宝冠枝上任他无力笑灯前还作有情看采根若可苏民病始信无经载牡丹  

玉蝴蝶花  

芳意深深掩緑苔粉团香翅自裴回多应又怨春归早化作飞花满树开  

小琼花【临安县齐山花一株四月感开无识之者效乐天昭贤寺花体以小琼花赋之或谓婆罗花】  

合是孤根在广庭世间那得此云英霓裳一曲天香散惆怅瑶堦月自明  

午寝  

旧诗零乱满藤牀緑映帘深一缕香午梦惊回槐国逺浮生消得几斜阳  

道间  

一溪新緑涨晴沙傍岸疎篱八九家桑叶又抽麻正长緑隂深处响縿车  

再观钱庙  

荒碑五丈藓生花飞鼠巢梁壁缀蜗华胄遥遥天下满不知誓劵落谁家  

墙外竹  

森森新竹亚墙屛箨解余斑粉泪零幸入诗家穷相眼可能不为此君青  

题鹤林丈室用俞紫薇韵  

物我相忘付八还【坡诗】偶来琼舘扣霞关玉峯自有三生约【玉蕊花事】尘世真同一梦间华表风清丹顶去缑山月冷碧笙闲当知象外机无息肯羡黄金系九环【欧诗】  

五到洞霄兼似冲妙  

多谢名山不厌人五来此地着闲身泉声带雨驱烦暑空翠萦风絶防尘金鼎火能知应玉壶花自占长春何时诗证三生约乞借烟霞与卜隣  

杨蟾川铁佛普度防【甲午冬】  

重隂九叠防曽开广布隂功亦异哉八景定中朝十极五云深处歩三台烟腾緑字鸾初下月照黄坛鹤未来去地一珠如黍米天人竞凑鬰罗台  

炜煜神光烛素屛苦魂防度语堪听但知实相皆非相自证无形入有形火炼赤炉超上景水流华沼荡寒庭功成试问谁能似元子真人旧典刑  

夜泊黄湾  

移近黄湾泊短篷野云垂地一溪风渚香吹散荷花雨几防流萤出苇丛  

夜凉听雨  

暑雨沉沉夜正清凉欺客枕梦频醒虽然未是秋时滴在梧桐亦厌听  

西河桞  

一把轻才拂地垂柔梢浅浅抹燕脂絮花吹尽枝方长却恨春风未得知  

三过垂虹  

秋来三度过垂虹灏气横江水接空防影轻浮千幅月渔竿冷浸一丝风枫初落叶前村近荷有余香别浦通笑拍防干天地濶鲙鲈尊酒许谁同  

沧浪  

长史遗踪二百年直教名字到今传渚香细浥莲须雨野色轻团竹尾烟但得幽情关水石何须隐迹痼林泉客中正有尘缨在来此清游亦是縁  

水次秋蚊可畏  

利觜似花鹰针肤不暂停有生何蠢蠢藏毒在冥冥乱舞迷昏水喧声接晚汀风威秋晚劲看汝易漂零  

中秋日虎丘呈庾使东畎先生  

蹇歩接輶轩于山亦有縁劒锋遗断石阁影倒平田紫日穿林暝黄云共野连清辉无着处月伴使星圆  

清夜  

客身随取止一室冷如氷景逺吟何托情疎梦不曽雨粘初藓壁风谢欲花灯岂是无家者甘为有髪僧  

客中雨思  

细雨粘云结晚愁黄金垂地菊钱流风来不觉窓声战分却覊怀一半秋  

闻鹤  

谁家嘹唳九臯声客梦初回晓帐清华表不知仙路逺刚随寒角转残更  

秋夜即事  

断雨寒云过暝窓落桐叶叶是凄凉楚山不入清宵梦月影蛩声满桂芗  

对菊  

欲荒三迳负归期魂梦何曽到短篱九辩不歌陶令老清香还许入谁诗  

开炉次夕以不禁离抱来访宏庵挑灯细语漏促忘归即事有赋时黄澹翁在焉  

客里情怀不自如夜深来访子云居挑灯细按新翻曲拂案同看旧架书梧叶敲风蛩砌冷菊香消雨鹤庭虚相逢且与开眉笑莫遣吟边酒琖疎  

雪  

只消顷刻便漫漫人亦求窥造化难栁外情知非絮落梅边误作有花看朱门合席持杯暖紫塞分屯坐甲寒慨想英雄当此际肯分事业与袁安  

和庾使和毛君玉送墨梅韵  

东风吹上嵗寒枝笔下工夫颇渉竒此撡直应同晚节有香亦合伴氷姿淡于浅水笼蟾夜清似疎篱压酒时春在小窓横幅里调羮深意许谁知  

蜡梅送东畎先生并寓探梅之意  

泽国寒深未见梅东风何日到南枝玉堂应有新消息恐是人间未得知  

劒池  

雨壁烟崖翠藓长龙冷浸斗牛光独怜有水清无底不洗花池粉腻香  

生公讲台【有防头石】  

千人凑坐雨天花片石虽顽识当家万境俱空非有相漫留尘迹与人夸  

寄陈藏一  

万人如海亦纷纭还着江湖有限身题叶恨深波影逺嚼花吟苦月痕新羡君朝市情俱薄笑我山林趣未真名胜捜罗能尽否细论何日许相亲  

送同幕刘正父召试  

合是氷壶寘露寒果然笔札对金銮虽云经世谈何易漫道忧时事转难正气必能回坏证中流当与障狂澜熟知议论平如砥且把清规作様看  

绍兴城隍庙【芸隐以东畎先生命来防禹防旹星夕后一日问宿江干明唤西陵渡忽梦登一山上有祠宇甚伟下瞰数峯奔伏于前面二小峯峯立一塔数水横陈清彻可爱趋后庑见一妇人立于西厢谓余曰公前身乃太湖神仙也回视东壁皆丹砂颗粒鲜明因取十余块吞之冷然而悟茫怪荒幻初无足纪适谒东畎令暂止于府贰之南防翌日书院诸友携尊慰藉便道访西园径城隍庙俯观卧龙山势起伏前对秦望下有应天塔庭宇壮观仿佛梦中经行处因以中元日欵柯下三肃赋诗城隍姓厐讳玉唐人曽镇此土】  

江头曽梦见仿佛此山川幻説从何证来防即是縁妪言前世事我是太湖仙神理俱冥漠清香漫致防  

借张宪韵述怀呈东畎先生  

早起看秋意山前深未深水香飘逺渚晴色上平林风雨一双鬓江湖万里心何期来此地时作短长吟  

初泊世防【绍兴南倅防】  

不问萧条传舍空来欹客枕聼西风一庭明月无人玩秋在梧桐落叶巾  

早起  

檐前鸣玉响丁东清梦初囬鹤帐中早起井梧飘一叶方知昨夜是秋风  

风雨  

入夏惟忧旱秋来却浸霪风声连海响山气与云深望嵗丹心切忧时白髪侵旅中无别事隐几自长吟  

禹庙  

衮服严常祀平成万世功圭璋藏道室弓劒莾幽宫石定【音钉】今犹在梅梁事莫穷幽寻湏作计多恨雨匆匆  

髙园  

入门虽较小中却是壶天委曲松篁迳清新锦绣篇蟠胸有丘壑随处是林泉更读鳌峯句风流似谪仙扁名俱不俗难得此规模一镜荷香冷四围花迳芜沼寛鱼自乐竹静鹤同孤仿尽东州景何须作畵图  

梦前室  

长夜几年别伤哉千古心自因縁较浅不是老相侵熊梦如先兆鸾胶岂续琴晓窓秋叶响不觉泪盈襟  

西兴寄呈东畎先生  

生平未始识东州不谓招邀得漫防南镇门前秦望晓西兴浦口浙江秋风搏怒气潮初落山涌青防雨乍収岂为登临重回首使星只在五云头  

## 两宋名贤小集卷二百九十六  

宋　陈　思　编  

元　陈世隆　补  

芸隐横舟稿  

轮差祝圣所拈香  

瓣香来谒玉宸宫月在觚棱绛阙东转向玉街西畔过朝天万马正匆匆  

防度来防几赋诗又因将命到灵芝三呼祝了君王夀偷眼湖光立片时  

至日谒庙呉山见日初出  

曦龙浴海上扶桑云表辉芒烛万方史舘缤纷书瑞色禁城奕昱锁祥光从知绣线添红影独喜丹心向太阳节里官闲无一事谛观易道静焚香  

廨宇傍河彷佛家居  

合是清溪近处居在官却与在家如栁风拂岸时鸣橹梅月横窓夜读书休问舟闲无唤渡须知水到自成渠俸钱已足供薪粒比着箪瓢尽有余  

月下忆梅花  

夜深寒月照窓纱忽忆林逋处士家鸥鹭正眠烟树冷不知谁可伴梅花  

生朝报恩夜醮  

绛节翩翩七宝车謡歌飞上玉皇家鹤坛月冷天风静开尽碧桃无限花  

菊潭赋小窓睡香次韵  

兀兀蒲团万虑除定回寒月满康庐幽香自有禅心防春不相知亦任渠  

夜闻城中箫鼔  

箫鼔喧天竞看镫都民应喜见升平芳心自不同年少细嚼梅花坐月明  

和东圃郑震见寄  

薄宦来京洛相逢乆更亲丹心期为国白髪易催人月冷鸟惊夜霜明鸡唤晨吟边频自感还染九衢尘  

题桃源图  

山中与世不相关鸡犬桑麻尽日闲傍水桃花春烂漫误传消息到人间  

和菊潭玉泉韵  

不是灵源逺碧虚可容六六化龙鱼讲经人去前湖暝翻手为霖自有余  

酬畴赵鑪夫投赠  

谋生百拙世无如嬴得心清剰读书薄宦喜从京国路闲身还似野人居济川事业归商傅献赋声名羡子虚嵗晚且留梅作伴吟边月冷一枝疎  

仲字嵗晚书怀因次其韵  

终有徴书访绮园心期独向老天言物情已逐东风转未必全归野烧痕  

端平除夕  

宦逰来此亦随縁过了新冬又餽年今夕桃符犹自冩明朝柏酒譲谁先但令世道皆平地此外身名任老天春与诗家如有意早传清梦谢池边  

嘉熈元日  

先春一日纪正元熈号初更气暄万象光随黄道毂千官班凑紫宸门梅迎霁色来窓底栁挽和风到水根但愿时平年事好升沉有命不湏论  

立春  

彩胜飘春上鬓蓬倚栏一笑问东风青青栁眼梅花面才染阳和便不同  

雨后道间见红梅  

元都境界玉堂身轻袅湘裠歩晚隂昨夜雨肥添酒晕红情染得十分深  

盆梅  

白玉堂前树谁移此地栽看教清意足唤得艶阳囬舞片疑云堕留香待月来只应标格好独为嵗寒开  

春雪  

腊里霏微未许多春来舞片却交加混成天地皆同色防染园林尽着花岸碛云凝迷去鹭屋头烟暖见饥鸦东风毕竟能融化不放寒澌氷【去声】桞芽  

再雪  

投晓又翻飞春风亦被欺须知寒彻夜胜似腊残时艶粉同梅落轻花替栁吹浑然成片玉冻合在前池  

题龙首图  

变化成来体势髙坐令幽思起云涛春雷一鼔惊头角碧海风轻衮绛桃  

落梅  

粉香消尽骨犹清望断瑶台转有情便是百花无此分看看事业到和羮  

桃花  

武陵人去水横陈独向元都管领春日暖风轻尘扑面刘郎空老苦吟身  

宿接待寺  

梵境忽巍峩门前对市河有心誓愿于此接经过郭近人声杂檐髙雨气多规模逾百载犹説喻弥陀  

宿龙泉寺【有葛仙丹井】  

既济功成列左仙余波犹作世间泉苔荒碧甃龙宫寂庭老梅花月在天  

横渎岸边梅花方开  

雪染梅花倚道傍亭亭野水弄幽芳东风似赏孤髙意未许飘零一片香  

双路  

王命驰驱不敢轻文书要覈去来情青山歩歩生幽意碧涧悠悠趂逺程春浅禽声犹自小泥酥马迹正宜晴地名见説名双路便舍﨑岖就坦平  

实际窓前睡香  

瑞锦窠应对锦郎谁将灵种到幽坊山深月冷梅花老压尽羣英是此香  

石桥接待  

当年立雪直齐腰宗防流传到石桥风急窓寒灯影逺疎梅无语夜芗销  

手笔华严梵笈新更开宝地接迷津一声金磬人初静月照空山草自春  

闻寺中晓鼔  

灵鼍一鼔振潮音征梦迢遥枕畔闻语断频伽天正晓松风吹散满山云  

跨水道间  

店舍縂迢遥山深转寂寥看鸥临逺水下马过危桥晴雪林间少春风野外饶此行为王事旅食任萧条  

峮山铺  

未説路行难山深分外寒晓村林隐寺春磵石鸣滩薄宦曽无补劳生敢自安羽书今较少备御莫教寛  

杏塘  

境接江东界邮程是杏塘雨喧茅屋小泥滑草桥长旷野人稀少平田水茫半生游厯地未若此荒凉  

四安梵惠藏殿【记云曽经兵火不能焚法轮自转】  

刼火不能焚空中转法轮风霜防殿古金碧贝函尘物本由成数人言不坏身却怜无问者遗迹竟成陈  

上司谏曹先生  

声名满世重于山果见延登左掖班天子虚心求国是先生着手济时艰要看出处诸公上只在精神一转间前此极言虽引去安危理乱正相关  

池萍  

一畨雨过一畨多间挟晴风涨緑波桞絮吹残防迹在谢池防防是阳和  

分赋杨花【曲字】  

纎腰睡起芳情足谁道春风浪拘束日暮天涯细草多轻风误入阑干曲  

雨吟  

园林緑尽合清和犹有余寒在薄罗几缕情风春别桞一庭苦雨夜鸣莎人于生处穷通定事到难时感悟多水上浮沤频起灭看来物理縂由他  

夜坐有感  

不为名所累应是得安居客梦方知幻身谋反似疎风髙秋塞逺雨急夜窓虚犹望収来效频翻旧读书  

送黄溱游金陵  

六朝多旧事谁与问江山我亦身重到材疎语竟悭燕归秋巷静鹭去晚洲闲徤笔无轻赋前贤辙可攀  

酬山月江与投赠  

帝里风光好随縁适宦情却居城郭外不杂市防声水国霜天冷梅庭夜月清正惭无雅韵敢説到诗名  

梅花  

竹篱茅舍本相安谁与移根入画阑尽道重帘妨暖日疏枝却得防春寒  

风标夐与万花殊可有尘埃染得渠把住琼枝相晤语只疑身在玉堂居  

和陆明叟  

了无闲事上眉纎一炷清芗静画帘造化自从回暖律芬华顿觉转穷檐轻风度桞春情薄细雨催花土脉黏所愧微官相束缚何因共访酒家帘  

夜窓听雨  

一炷夜香清挑灯听雨声虽然添客梦却可助诗情泽沁兰心重泥酥笋角萌山行频有约日日晴明  

破榴  

绛殻盈盈万颗珠润于玛瑙浸氷壶吟心先自清如水嚼了寒霜骨更臞  

登应天塔  

云级涌青冥金鳌载宝轮地髙心自逸天近足无尘圗画千峯晚楼台万井春三生许元度曽此证前身鳗井【在应天塔后罗汉堂旧闻有泉透海后为妇人所秽今枯涸矣下即濮邸园庙】  

人言此井有灵源潮落潮生透海门陵谷未须穷变易朱墙里是濮王园  

大能仁寺【山门八百余年戊戌秋震于风雨】  

规模应甲刹殿阁拥金仙嵅歉炊烟絶城低野色连客僧皆散去主者独安眠成毁难逃数山门八百年  

留滞  

何期踪迹又迟留行止于人自不由梦境固知空似蚁生涯却笑拙如鸠碧涵一镜晴天润翠涌千峯宿雨収从此公余须杖屦未应草草度春休  

晓寒  

曲曲屛山忆梦中峭寒成阵入帘栊宿香消尽金猊冷一树梅花怯晓风  

晚思  

客思悠悠幸自安亦因吟事可相寛小窓过了亷纎雨细与东风説晚寒  

用明叟韵并寓山行未成之意  

乆客住兰亭心同晋水清忘机盟宿鹭伐木听雏莺物亦知人意春寜有世情幽寻空作计一夜雨连明  

苦雨  

何期一雨成三日约客行山竟未能春到分时隂不觧夜当深处气犹凝檐低卷箔看飘洒础润添香防鬰蒸想见故园梅落尽和羮消息未堪慿  

雨中用雪坡韵  

无计酬春独有诗倚栏终日晴晖东风渐属新桃李帘幕深深燕子飞  

雪坡以雨阻山行有诗因以次韵  

为欲看山助眼明频占鹊喜报新晴春光已过三之一尘世难逢四者并诗酒深情殊未适肴蔬薄具亦频更终来不似西湖好晴雨皆堪傍栁行  

月丹和鹤庄韵  

灵种飞来鹤顶红谁云九转有仙功广庭曽侍东风宴留得霞杯照晚丛  

禹庙  

且要尽清懽须知一出难人因晴后喜春到水边寛栁长官桥媚梅飘客袖寒荒祠存禹迹得得又来看  

镜湖一曲  

天与平湖老贺郎春波依旧染晴光可怜千载风流意付与租符晚夕忙  

用雪坡春色韵  

才出城门兴便浓晴光野色两俱融栁方染得三分緑桃已重成一半红山涌林峦荒寺隐湖分港汊小舟通相携各自论年事几度春风上鬓蓬  

用梅溪镜湖韵  

畎畆镜中分沧波杂断云向来官里赐今属野人耘怀古天难问贪吟日易曛羽衣遗传本起诵想余芬  

天基瑞应宫  

金碧耀琼庐天开绕电区乌流周室瑞蛇断汉家符石井腾曦驭瑶坛布斗枢愿将皇极福敷锡徧康衢  

送东浦张应发归永嘉  

客里偶相逢襟怀亦偶同对梅吟夜月折栁问春风子勿言浮梗余方笑转蓬归程惊雁荡得句附邮筒  

碧桃  

月浸虚庭夜未央一枝静对白云乡三生自结元都约来伴疎棋到玉堂  

一春屡有扬州之约雨辄尼之将旋幙侍外舅来防邂逅二羽衣一能参上道一能知大丹竟日留话喜赋二解时清明日也  

几有行山约山灵圣得知仙家寜易到尘世亦何为草润非烟石花流止水池不晴还不雨正是卖时裂石未尝关毋将俗眼观虚中元有受造蕴亦何难羽客能谈道云房识丹只应仙有分风响歩虚坛  

道间见桃李花  

东风到处竞繁华不问穷栏与大家垂栁丝中深院宇隔墙时有出来花  

龙瑞宫侧访仙姑不值  

轻红片片落桃花刘阮空迎紫鳯车石洞有天元不闭何须流水觅胡麻  

送妻叔归括仓山  

此身元是客还作送行诗笑语如今度绸缪似旧时买船春载酒剪烛夜敲棊烟雨楼前景图来慰所思  

出西门寄呈外舅姑  

自从依监宅不似昔时亲义重难为别情同父更真一箫思去鳯双璧倚灵椿只等中除报相迎辇路尘  

唐园【内人朝陵此园供午顿】  

幽居已似水中仙更有亭台在屋边拟作小图难尽处一年两驻内家船  

觉苑寺【宋江淹旧宅今山门扁为江寺寺前桥驿驿中井皆以梦笔名酌水凉甚】  

此是词人宅名因后世传驿中存废井桥下驻归船一梦空尘迹千年尚福田笔灵应賸馥试为酌清泉  

祗园寺许询旧宅有戚公水  

应天曽建墖又此结精庐释氏縁何熟诗人念总疎壁荒遗畵水僧老学医书笑我重来者经年不定居  

奉和龟翁送别  

为説吟边事曽陪宴笑频自慙无韵者敢对有名人雨洗秦山晓波明镜水春匆匆还别去芳草正如茵  

昨夜  

昨夜隂风刮地鸣乱敲窓纸梦魂惊壁寒剥落泥成片屋老漂揺瓦作声野市霜明人迹险官河水冷客舟横翻思带甲眠戈者何幸吟身傍帝城  

## 两宋名贤小集卷二百九十七  

宋　陈　思　编  

元　陈世隆　补  

雅林小稿  

王琮字宗玉钱塘人积学敦行以孝友称徽宗初登进士第宣和中任大宗正丞提举永兴军路常平靖康初除左司郎中厯官两浙江东漕副直龙图阁以病奉祠绍兴间尝避地居括遂家焉  

北山访僧晚归  

吟僧山北住又买过湖船半日得闲话一生无此縁波光映酒兴竹色带茶烟归路斜阳里徐行听乱蝉  

蓬莱【柯山倅图】  

一棹三万里何修入窈深水痕涵雨意岩影带秋隂虽愧无仙骨终能长道心古人殊错计空向海中寻  

读书楼作  

近来闲过日幽事颇相关逺树开晴昼归云当晚山官情随处薄诗稿逐时删骨若无仙分何因住此间  

哭潘令  

河阳桃李树惆怅不逢春官为吟诗折家因好客贫故山归去逺遗像挂来真谁向江头哭共乡三数人  

三岩  

闲携一壶酒来对雪岩斟秋老瀑飞痩石寒云宿深坐无僧共话行有鹤随琴此处尽不俗令人生隐心  

题独醒小亭【东嘉酒舍予所创】  

退食多留此翛然一散襟凉从晓来觉秋向雨中深墙竹侵山色檐茅杂桞隂有谁能载酒过我共幽寻  

挽何耐轩  

调度如儒素相门中所难一心惟好佛半世懒求官星近缇屛落坟依宰木寒遗恩满溪麓鱼鸟亦辛酸  

客里有怀徐太古  

近来真倦客怕蹋软尘红独向一楼坐静观诸境空官河添夜宰树带秋风还忆能吟者襟期何日同  

与刘天游伯仲夜话霅中戏赠  

水亭新得月坐对白苹洲共説一夜话惜无多日留手抄诗许借口诵咒如流最羡同吟处对牀风秋  

秋夜有怀醉书十韵  

秋风从何来飒飒入窓牖残灯耿不寐照我容顔厚故园岂不佳亦颇兴怀否黄金桂百树碧玉池十畆猿鹤响空山亭台映疎栁觥筹杂野防笔砚得佳友愁无弹鹊句隽有持螯手人生行乐耳功名有时有防检屐几两土苴米五斗浩然归去来万事不如酒  

城西即事  

清晓离家去路遥絶怜寒景太萧条松深渐觉风声急云动还知雪意消沙觜客担鱼种卖山头人拾树枝烧梅花多处谁家酒斜舞青帘隔小桥  

次韵项君玉  

惠然乗兴访幽栖细雨防防湿杖藜七尺身强于鹤痩一生心不向人低日寻灵药行寒麓时有新诗付小奚欲解貂金同一醉酒罏闻只在前溪  

荅友人  

秋山曽是共登临感慨兰亭后视今炎不过能炙手笑谈未必到知心前言衮衮风波去后约寥寥嵗月深室迩岂应人自逺酒盟诗社要重寻  

京华病中  

自移药鼎在牀头桂玉令人分外愁因病始知归计好虽贫不向俗人谋僧曽带雨来看脉仆为伤风懒上楼頼有壁间新买画寒灯相对两山秋  

客南徐一首  

秋来客里几蹉跎醉鉠惟堪浩浩歌盛世未应知己少诸公自是阅人多潮生歩风犹急苔满浯溪石欠磨忆昔祖生忠愤后更无一楫是如何  

次韵徐献可兼别重防  

谁怜范叔恋袍寒犹有徐卿二子看大率率中多物忤相知知到此心难最怜风雪分吟笔安得江山共倚防后夜小窓怀素帖挑灯应忆我同观  

代辟客送总卿归呉  

使星卿月照淮壖百万貔貅饱据鞍出处岂无公论在规模应有后人看半年水驿衣犹湿一纸天笺墨未干事与心违知已异折梅花到嵗云寒  

邺中书怀  

苦无宦况莫来休羞见傍人説宦逰九十日秋蛩共语两三夜雨鴈供愁腐红只有虚名在坚白难将实意醻驿路梅花归正好苦无宦况莫来休  

喜赵君甫赴班  

西台自是旧相知来了为山一篑亏入幕虽无多日在焚书已是十年迟金闺接武人争羡玉牒能文世所竒此去锦乡才两宿仙茅緑景正堪诗  

题多景楼  

秋满阑干晓共慿残烟衰草最关情西风吹起江心浪犹作当时击楫声  

汉荆王墓【庙在京口府治】  

落落庙摹瘗鹤隂隂宰木宿神鸦可怜宝剑凌云气散作金灯满地花  

独醒午坐  

小槽停溜务防闲幙府文书省却难竟日徘徊无俗意祗因竹外有秋山  

旅兴  

经年客食向京华懒对春风秪忆家觉道近来全俗了畧无一语及梅花  

客中从厚禄故人乞米  

范甑欲尘贫亦甚陶腰未折计何如小窓独对萧萧雨临得唐人乞米书  

舟过孤山  

寂寞梅花处士坟竹围岩脚一泉深偷瞻翠辇曽防处水钥年年防緑隂  

秘省金鱼池  

落叶防干小立时诸公慨想到腰围但知官饼堪为饵不识人间有钓矶  

观潮  

旗彩斜飞一命轻舟人却立万舟迎不应当日将军事犹到如今气未平  

献可约逰北山阻雨  

共约湖边唤短蓬晓来何事雨兼风山林只合闲人到不入时官眼界中  

立春有怀  

十千呼酒醉长安犹记年时客里欢有约南山南畔去只挑野菜当春盘  

## 两宋名贤小集卷二百九十八  

宋　陈　思　编  

元　陈世隆　补  

竹庄小稿  

胡仲参字希道清源人负才游京师所与交俱一时知名士嘉定间赴试不售浪迹数年终蹇遇合乃寄情山水以自放诗有竹庄小稿一卷  

宫怨  

泪粉羞临宝鉴前澹糚争似旧婵娟一言曽忤君王意闲在长门十九年  

寄竹院方丈孚师  

江湖嵗月易消磨振锡归来鬓欲皤性懒吟编多散逸门闲俗客少经过虚檐破处悬蛛网落叶空中见鸟窠一片师心谁防得半窓竹影緑婆娑  

郊行暮归  

吟罢归来兴欲狂重城半掩傍昏黄钟声揺动山灵答月魄未髙人影长竹叶浅斟杯量窄桂花满挿帽檐香不妨竟日酬心赏才到明朝事又忙  

偶得  

欲问梅花信山寒去未能静思天外句坐对夜深灯戒酒频添衲煎茶旋凿氷月残霜又落无复叩门僧  

丑妇吟  

君不见汉殿丹青未漫防马上琵琶向谁説又不见华清舞破霓裳衣凌波竟堕嵬山血从来艶色多累身妾貌虽丑心自悦幽闺到老无人知白髪如丝镜如铁  

晚雨  

勃姑鵶舅呌楼西春色隂晴景不齐浓墨四垂収未起湖边一片夕阳低  

端午  

千年流水去滔滔此日人来吊汨罗江上画船无买处闭门风雨读离骚  

山中作  

村居便野性况复是清秋为爱山间好因成旬日留林深喧鸟雀露重滴松楸昨夜新寒入篝灯覆敝裘  

入京第一程  

六载馆杭州重来访旧游山中才过雨客里又惊秋岚气蒸衣湿泉声激石流功名苦行役羞见渡惊鸥  

道中早发  

未晓催行色微吟独据鞍露垂星影湿月澹水光寒犬吠知村近鸡鸣觉夜残亲闱在何许谁念客衣单  

秋晚泛湖  

载酒湖边买小舟水光山色解人愁短篱寂寂菊花晚两岸萧萧杨桞秋落日波间収戯鼔暮烟林外出歌楼倚防长啸西风里惊起前汀双白鸥  

试后书怀  

踏遍天涯路春三秋又三文章与时背言语对人慙湖海气何馁山林分未甘闲僧时过我挥麈共元谈  

夜坐偶成  

一字吟难稳沉沉夜向阑灯明妨短梦衣薄犯新寒千里家山逺三年客路难明朝有佳便尺纸报平安  

送诸葛春卿还里  

扁舟分袂出湖濵我向呉中君向闽自笑吟身犹是客却来逺道送行人家山防友慿传语旅舍逢诗为拂尘天北天南相忆处梅花毋惜一枝春  

得家书  

手剥鳞缄细细看北堂垂白喜平安为怜客里多霜雪寄得衣来正及寒  

雪晴泛湖  

雪后湖清浅令人心眼开林疎知寺近氷合碍舟回寒色欺吟鬓斜阳入酒杯山行已清絶况复是寻梅  

春晚见山茶花一枝独开  

荼防开尽见山茶血色娇春带雨斜莫是今年逢闰月东风吹到背时花  

山中口占三首  

四野平田春水肥前山隐隐带残晖千林晚色无人共时有樵翁独自归  

踯躅花开野色浓和风甘雨卧丛丛城中只买零枝看那似山头满树红  

饭罢呼僮旋煮茶碁枰诗卷小生涯从今厌踏红尘路多在山间少在家  

夜坐即事  

午夜空庭寂心闲坐亦忘竹间风动静云里月行藏惊鹊出幽树寒螀语废廊瓯茶聊当酒清气入诗肠  

题墨梅竹  

洗尽丹青料清髙絶防埃数竿无韵竹一树不香梅与可今已矣补之安在哉千年好风致唤上笔头来  

听雨  

听尽灯前细雨声声声总是别离情何时断得闲烦恼一任芭蕉滴到明  

夜坐与伯氏苇航对牀阅江湖诗偶成一首  

对牀因话弟兄情话到山林世念轻几上江湖诗一卷窓前灯火夜三更茶经未展神先爽香片才烧味较清吟罢忽闻樵角动石桥霜晓有人行  

薄暮  

薄暮抱幽独无言倚小楼日沉千树晚风起一天秋警枕团新梦寒衣带旧愁秪因吟太苦余病未全瘳  

山行  

石磴手难攀林深去复还人行啼鸟外僧住白云间野兴平秋水吟魂绕暮山马头风作恶潘鬓任阑  

月夜听琴效渔父辞  

风入古松成节奏泉奔幽磴响琮琤琴中弹意不弹声猛拂朱弦灯熖落细敲玉版梦魂清啼乌枝上月三更  

寒中偶题  

烟对红炉暖香凝绣被温老天有秋意寒不到朱门  

枕上得句寄潜君升  

无奈蓬窓雪打声梦魂才稳又还惊枕衾如许犹嫌冷多少闾阎睡不成  

留宿陈氏书斋  

因访吟朋到竹居春寒防防动窓虚几畨好雨偏留客一盏清灯共读书徐孺旧曽亲下榻陈遵见説好投车与君静夜评心事万斛闲愁尽扫除  

游白后山观音寺  

緑隂深处石桥横才入山门意便清林下一僧无个事时来倚树听泉声  

与生上人  

乆住深山里相忘物外形逢人出好语入定掩残经古字碑成轴名诗榜作屛欲知祖师意栢树在中庭  

雨中  

愁坐黄昏掩客扉风翻霜叶满庭飞孤灯挑到寒更尽犹有行人带雨归  

读岳鄂王行实  

飞鹄来何意英雄此日生山河张胆气宇宙载风声一片堂中纸千年身后名至今坟上水犹作不平鸣  

和林梅西淙瀑布图韵  

瀑驶惊风雨危悬峭壁前临流清客耳入夜搅幽眠旁是龙为庙髙疑山有仙一尘飞不到长似九秋天  

喜郭希范自上庠归  

马蹄明日是君家千里归来傍节华几夜深闺寒寂寂有人和泪卜灯花  

用伯氏韵东梅  

榾柮炉前坐夜深寒侵牕户月西沉冥搜天地无穷趣冩尽江湖一片心霜叶落边添客思梅花痩处动髙吟访居欲问推敲诀拟把清樽共细斟  

东竹院孚老  

别来旬日许又过一分春因感尘中事空惭物外人吟清便境静语苦见情真近况知何似篇诗得细论  

送梅还三山  

十年湖海上此日值梅兄一见才倾葢相逢又问程新编聨尽卷清话入诗评从此云山别因风时寄声  

题雪舟云心二友吟卷  

君诗何所似絶似晚唐诗冩出春云状融成白雪词百篇多态度二妙一襟期与我为三友他年题品谁  

清明  

杯酒浓浇垅上春东风吹起纸灰尘可堪肠断中原路草掩荒丘不见人  

寄黄云心  

竹屋少行迹闭门春昼长天时半晴湿人意共炎凉苔藓侵阶緑荼防压架香冥捜寻杖屦不为看花忙  

采桑女  

叶满筐箱花满簮低头微笑出桑隂后来若有秋胡子説与黄金必动心  

过永春县  

距城才百里世路更难平碣石唐人墓桃源晋地名危谯依岳势荒市带溪声往日罹兵火頽垣蔓草生  

圩田  

圩田依涧水入夏未栽禾不是春耕晚山中寒气多  

闺中词  

冩就相思字灯前带泪看欲缄还未忍少待泪痕干听尽芭蕉雨愁人夜不眠慿谁将此意为妾到郎边  

早发  

早发六七里前途曙未分渔舟依岸立水碓隔溪闻独树支残月空山半白云清晨那可驻日出又如焚  

无题  

露重湿征衣风急翻纱帽山下灌园人倚锄看马过  

过界首  

几重岭隔几重湾路入蒙蒙烟雨间独立溪桥重回首前头已是剑州山  

思家  

夜梦到山居回头千里余屡传归去信不得寄来书小径应添笋荒畦欠理蔬客程频得雨田里事何如  

渔梁岭禹庙  

古今陈迹几兴亡闽岭何因祀夏王莫是当年平水日曽驱鱼鼈渡渔梁  

陵上钓台后  

身为功名役因思隐者贤只行山后路羞过钓台前  

西湖防上和赵靖轩韵  

不着人间半防愁毎于胜处一凭楼吟边只欠林和靖坐上追思马少防晕脸芙蕖酣薄暮低眉杨栁拂新秋酒防拍掌狂歌舞自是忘机可狎鸥  

秋意  

梧叶飘残客梦惊拥衾危坐到天明片心除是眉头识万感都从念脚生江上鲈肥销旅况楼前鴈过带边声挑灯无语闲商略谋国谋家底计成  

还赵靖轩冷卷  

借得君诗在案头篝灯夜夜看银钩苦吟暗数秋更尽何处笛声人倚楼  

重阳  

漫浪江湖已十霜一秋强半又重阳可怜白日浑闲度偶对黄花觉自伤客舍题诗书感遇市楼沽酒慰凄凉登髙不为酬心赏直欲凭防望故乡  

夜来闻曽性之丘君就二友隔楼吟声不絶以诗柬之  

月下归来深闭门衾寒时倩博山温隔楼忽听吟声苦引得清愁入梦魂  

问性之病  

莫向推敲苦用心闻君病里亦沉吟书灯挑尽无人共药鼎煎残到夜深霜后菊花方寂寂腊前梅事又骎骎相看咫尺如千里几度逢人问信音  

过千顷寺访谷隐老  

别乆交情澹重来似旧时人生云聚散世事月盈亏茶具权行酒禅牀借看诗漫天多雪意预约探梅期  

性之寻梅归来有诗因感一絶  

处士庐前门径深仅留佳句与人吟孤山近日无行路踈影暗香何处寻  

枕上偶成  

客楼萧索抱愁眠雁过声声到枕边念脚动如鱼拨剌吟身寒似鹭聨拳匣中幸有刘琨剑囊里犹余老杜钱忽忆西山山下路夜深霜露滴松阡  

夹河中有矮道人自住小舟持咒为生人莫不异之者  

道人神貌方双鬓欲垂肩坐席容三尺浮家住一船餋生慿拂果持鉢信人縁早泊槁梁下蓬头起白烟  

寄嬾庵  

天寒日短道路长白云飞处知吾乡大江之东渭之北念我故人何可忘别来杨栁眷依依只今开到梅花香扁舟漫浪归未得京尘海里安行藏身名未立仰天笑牀头夜夜鸣千将【音锵】羡师物外无宠辱庭前柏树常苍苍音书鳞羽乆不到几千里外空相望五云前坠满室光报师之意无以将篇诗浓墨才淋浪一声鴈过天际翔  

偶得  

挑灯伴寒夜兀坐竹罏边赤脚知吟苦时将山茗煎  

和性之见寄韵  

牕烛销残转寂寥柴门无复野僧敲偶来枕上吟诗就记向心头欠笔抄鸣竹数声疑雪片寻梅清梦到山坳世情云雨多翻覆谁是江湖耐乆交  

游山中  

世途平处起波澜输与髙僧占好山竹尘直为挥俗具槿篱虚设掩尘关林泉有分酬清供瓶锡无人伴此闲摆脱名缰须早计半生犹得住云间  

寒夜作  

生计尚茫茫微吟思故乡覊愁消不尽寒夜未为长门掩梅花月禽翻竹叶霜挑灯裁锦字明发有归航  

读秦记  

万雉云边万马屯筑来直欲障飞尘谁知斩木为干者只是长城里面人  

雪  

凝云商作雪顷刻满天涯片片疎还宻霏霏整复斜映窓疑月影着地似杨花四望浑同色微茫认防鸦  

用冯深居韵题莆阳章氏环翠楼  

百尺危梯海寰防干十二尽青山烟光浓淡藏多景野水周遭匝四环胜地只宜骚客住老天未放主人闲慿谁説与九仙道方丈移来在此间  

书怀呈曽性之  

覧镜叹头颅梅花一様病因吟后有愁到醉边无心事归梁燕年华过隙驹世途难着脚况复是江湖  

和伯氏春雨中韵  

痴寒脉脉压晴莎春渐三分景未和待得浓隂収拾后花边春色已无多  

两隄杨栁拂新亭怪底游人懒踏青手撚梨花成小立半窓湖水雨冥冥  

寄梅  

别去忽经旬春风阅二分几畨吟对雨独自暗思君客里加频病愁边骇近闻倚防商不得心自乱于云  

和伯氏包山观桃花韵  

因访桃花到岭根御林春色此平分千株未数栽唐观一幅犹堪画晋源仙在云门无处覔人行风外有香闻笙箫隐隐宫城隔立尽黄昏更断魂  

萧山望城中遗  

见説天文变频占太史台但云星犯月不料火为灾尽夜看烟灭逢人问讯来丹心勤恋阙东向极裴囘  

## 两宋名贤小集卷二百九十九  

宋　陈　思　编  

元　陈世隆　补  

竹所吟稿  

徐集孙字义夫建安人理宗时尝仕于浙好为诗足迹所至輙有题咏于西湖诸胜处尤多毎作一诗甫脱稿人即争购相为传诵竹所吟稿二卷林可山为序  

古意  

彼美山中桐千古生清风斵削罗徽不费胶漆工伊石台有梅月冷云空蒙一弹弹春江迟日春融融再弹弹招隐霜未吟樵枫三弹弹离骚感慨古道隆太羮元酒味防趣囬颛防世无子期年知音未易逢袖手长太息所听何不同所聼非不同举世郑衞聋  

智果寺观东坡墨迹参寥泉  

煮茗评诗嵗月深堂堂遗像篆烟沉数间老屋关兴废一叚清名无古今碑断乱云封字脚井昬落叶覆泉心斜阳影里夷犹处仰止髙风不敢吟  

暇日言事二首  

雨苔侵径客来稀官事才闲便掩扉欹枕忽生乡国念梦中喜得一畨归  

西风落叶满庭除隐几清吟独撚须官地莫将私地比蘜苖也种两三株  

送叶靖送之维扬  

竹西亭下路二十四桥迂有志风寒地携家雨雪途杯酣看玉蘂槖重载湖珠冩就乌丝句无妨寄雁奴  

中秋夜雨  

两年客帝畿圆月浸秋辉今夜月圆时风雨打门归年年此桂魄不照今年客明月应团圆只被浮云隔  

观秋潮  

八月西风嘘沆瀣长江恊肆澎湃钱唐王气天所钟非为子胥逞灵恠海门三山缥缈青双练夹岸奔雷霆蛟龙鼋鼍匿形影银涛雪浪翻沧溟踏浪羣儿惯行险出没波心旗闪闪须防防灔潮信平荡漾渔舟千万防天低暮霭袭人衣游子兴尽各云归独有骚翁看不足吟到夜月扬清辉  

江湖伟观  

昔日山中一小亭重新轮奂转峥嵘着身梯磴千层上到眼江湖两明鼎药丹成仙已去杯泉墨冷水犹清夀星烱烱无今古长照东南王气生  

闻蛬  

独搔短髪坐更深夜雨书窓半欲隂近日病魔诗思澁一秋清句付蛬吟  

对蘜  

未能篱下学悠然惭为微官系日边造物自怜清俸少蘜花随地铸金钱  

同杜北山郑渭濵湖边小憇  

与朋看落叶舍棹踏湖西埜店传杯酌残阳索品题云随坡影动山被桞隂迷一防寒鸦过知他何处栖  

看梅  

嵗寒气味少人知一度相逢一度竒不受阳和私防化惯经风雪冷禁持影横坡老数枝画香沁逋仙两句诗相对依依吟未得斜阳归路不妨迟  

公无渡河  

公无渡河公无渡河公必欲渡意如何波涛汹涌何足畏中原未复一身多争如平地有风波人心之险险于河  

水乐洞  

路穿岩窦折羊肠处处亭台御墨香流水不随人事去尚余丝竹旧宫商  

玉清宫初阳台  

守药胎仙去不来空留山顶炼丹台明眸烱烱初阳在知隔人间几刼灰  

下竺看猿  

渴泉饮罢过别枝株守山林得便宜伸手攫拏埜僧菓贵逰玩防如儿嬉膏梁恣欲甚邱壑苞苴防把实囊槖本然无物抛乞与纵有腥羶医无药劝汝俦侣只依僧残斋剰核亦洁澄切勿自照具人面便尔忘却当初洞口呼不譍  

闻鹤  

千年华表竟何荣曽结孤山夙世盟午夜露零和月冷一声风静仰天鸣既归蕙帐情何怨不上扬州韵更清未必湖隂人听得听来好爵谩营营  

玉泉看金鱼  

石沼凿琼瑶金鳞数百条年深须变化泉洁自逍遥网罟难垂手公卿拟上腰龙宫依梵法翻水雨青霄  

访僧不遇  

特地辱君选佛场行行踏遍古苔荒不因坐石贪捜句何事抽单辍赴堂空榻日移悬锡影别寮风过煮香忙中我为闲来到君本闲人为甚忙  

六一泉  

惠勤巳蜕老欧仙物逐人非井便干不是坡翁重到此此泉安得到今寒  

金沙井  

修绠垂缾自汲深水澄沙莹几星金分明不与贪泉比莫为金沙起利心  

乍晴  

吟情天逺倚防干声歇鸣渠雨乍干只为呉山住官舍却因笋蕨忆家餐燕窠出子春游嬾灯烬开花夜话残収舍栁绵嚢楮被麦秋犹有一畨寒  

重拜和靖先生墓  

秋声尔许悲懐古若为思菊老泉堪荐山孤草亦萎髙风防塑鹤残雨暗荒碑依旧梅千树无花香似诗  

竹阁  

昔日孤山像重移阁几春骚名垂句法遗爱稔邦民雨剥一碑古风揺万竹新来游兴感慨谁继若而人  

夜过富春  

夜船揺兀当乗槎得与僧俱似出家数幅征防抛草渡一团幽梦绕梅花风传山县残更漏潮练霜江淡月华  

所恨钓台眠里过矶边不及理渔车  

清明  

春风客里动经年寂寞松楸入梦边斗酒谁为寒食奠嬾将杨桞挿门前  

燕子  

呢喃不听一年余又见双飞向竹庐翻笈人间湖海客乗来仍占故巢居  

访林可山不值  

寻君毎自恨迟迟及扣岩扄误所期空放山闲云外鹤只吟篷底雪中诗孤灯欹枕劳频梦樽酒凭栏定几时独立小桥回首处篱边犹喜见横枝  

促刺词  

促刺复促刺劝织声转剧小妇雨采桑归大妇煮雪抽丝绎卒勤欲织御寒衣朝暮惟恐不盈尺织成门外廹摧租不了输租仍卖绤妇姑对泣儿号寒更无可补儿衣隙帛暖本拟代绤寒卖绤寒来愈无防促刺兮促刺兮劝人织兮织何益贮之金屋是何人重重绫锦饬珠璧  

鹭  

素狎沙鸥水国盟一生踪迹任飘零谩夸霜雪精神别难洗虾鱼气习腥防破青山成晓画飞来红蓼称秋汀江湖出入风波里比着胎仙欠典刑  

蝉  

髙蹈槐梢与栁隂争鸣直到日西沉初无识见偏客喙不读诗书却好吟风露细餐虽足饱山林为计更宜深所谈幸尔非人事逆耳从来欠赏音  

赠相士  

好爵縻人见不休更饶君尽许封侯山林朝市心珠相莫误平人枉白头  

遗僧楮衾  

练从秋水桂华乡雅称分供衲子牀一叚温和云共软十分明洁月争光吟魂有梦圆春草禅骨无因怯晓霜金帐绣衾皆业境此中清趣最深长  

可赋轩避暑  

万籁琅玗爽气浮何妨暂借着诗流世人奔竞长为暑心地清凉即是秋普供茶醒眊矂自携枕箪足夷犹从今只有山林好浮世炎炎卒未休  

客梦  

人生总总汩浮荣勘破令人厌宦情竹屋无时劳结梦秫牀何日遂归畊雨侵药灶莓苔长秋逺书台笔砚清渐老鬓毛犹未雪此身应及见升平  

夜雨  

夜半倐惊觉狂风搅秋鸣掣电起迅雷骤雨翻盆倾逆知造物意揫敛万宝成天威不竟夕须防山月明  

官舍双桂  

翠叶黄金剪缀成幽香不断袭人清独披月色连宵看更结秋风来嵗盟好梦偏为蛬呌破吟声那似蝶飞轻纷纷凡卉谁堪数説与寒梅蚤合并  

雨中用进退格  

秋来天气半晴隂块坐山窓一欠伸欲睡却思妨宦业怕吟惟恐动乡心逺书难凖衣仍薄清俸无多槖惯贫个种关情畦稻熟雨宜时降不宜霪  

岳鄂王墓  

古木号风抱不平百年忠义日争明坟前人马空存石何似当时听用兵  

喜鹊寺  

鹊巢不见委空枝透彻机关在险时自后非无禅可问多因险处怕人窥  

访诗人  

得得访诗仙平湖水接天身轻如鹤羽路逺买渔船日上荷撑葢春深桞脱绵造门人已出冷潄石山泉  

湖庭夜坐  

片叶秋风数日程争如天籁未秋声厌居尘境炎威炽来纳虚亭夜气清万防萤光移醉眼一湖蟾影荡吟情笙歌寂寂重关掩独许高僧并臂行  

即事  

无端梅潦肆鸣渠宫舍萧条似蹴居把酒厌谈天下事挑灯频读故人书吏抄诗孏多讹字僮治飡迟少嫩蔬浊世炎蒸方欝欝庭前新草不令除  

挽北磵  

本分叅禅学吟中透一关清名传北磵遗像在南山石塔人千古烟梯屋数间诗魂何处覔应伴白云闲  

石屋  

路僻鸟关关行吟逐字删偶来游石屋却喜见香山阁峭寒云防岩深野水闲坡仙留墨在姓字有无间  

杯泉  

一方石甃溜涓涓偏以杯称万古传名利醉人醲似酒谁甘恬澹酌清泉  

此君轩  

此君潇洒翠团栾轩扁佳名墨已干欲识清风千古在试将石刻句吟看  

湖西纳凉  

小艇撑过第一桥酌泉桥下掷诗瓢来游道院分荷供拟拉吟僧遣鹤招暮霭直从渔笛起月华髙过塔灯遥且于静处偷清福人海惊尘涌似潮  

寄题潄玉  

一潺湲迸石溪直疑寒碧练玻璃百川流去须归海万籁喧来有定时桥接丹山横夜月栁笼碧草拂晴曦吟庐此去虽相近争似闲鸥立弥  

## 两宋名贤小集卷三百  

宋　陈　思　编  

元　陈世隆　补  

竹所吟稿  

春日访四圣郑渭濵  

访旧孤山去桃花观里春迎香闻道室借酒酌吟人琴操音还古蔬盘味却真斜阳各分散一水隔红尘  

担上木香  

无奈声声杜宇频木香犹有一分春担头分得清香到却谢寻常过路人  

和赵永岩借宿僧房韵  

鸥盟乡国外簮盍把题分旅舍嫌红日僧房卧白云茶新翻雪乳砚古带潮纹黜陟人间事栖心耳不闻  

中元  

今朝逢令节依旧客殊乡禅衲仝分席清斋若过堂江茶浮水色埜菜带山香忽忆三秋菊谁锄小径荒  

饯呉西畴东归  

吏情寥落若商参谁是如兰可断金别去社中怀旧友喜来湖上共新吟好山争似居家者冷菊难禁在旅心我欲学君归未得来年竹屋再相寻  

习懒  

风撼西窓夕照明习成懒散淡无营颇谙读易深知命却怕吟诗浪得名欵对山僧开月酒旋蒸湖蠏切秋橙有来归自江干客为説钱塘潮信平  

送庵僧归山  

微官驱我离家山何日归休得遂闲先陇隂隂松影里春来草草倩师删  

跋竹闲僧诗稿  

借来香墨本相对坐孤檠句似寒梅好梦从春草生逼人禅价重唤我宦情轻一事犹相得此君同比盟  

嵗律  

嵗律又侵寻桃符句索吟经年为客梦毎日在家心眼老看山惯愁多怯酒深公余惟读易世事保浮沉  

赵紫芝墓  

晚唐吟续于谁一脉才昌复已而对月难招青冢魄见梅如揖紫芝眉四灵人物嗟寥落千古风骚意俊竒公去遥遥谁可法少陵终始是吾师  

落梅  

春雨敲花逐水流游蜂催课未知休生来独冷嫌无雪别去相逢又隔秋紫蓆窠窠凝酒恨苍苔防防落诗愁黄昏未觉师雄梦塞管一声何处楼  

冷泉亭  

山逺源深絶市声许由因此隐方成一生独喜枕流好万事何如酌水清埜衲洗心滋味淡骚人照影刹名轻软红尘里浑如醉谁识斯泉可濯缨  

玉岑  

一抺斜阳挂浅林细听山鸟説春心千年古寺多竒迹读了豊碑看玉岑  

观音泉  

岩石留云里翠烟古松知厯几千年净瓶一滴杨枝水涌作岩前大士泉  

除夕  

一嵗惊心忽已除官游尚自客西湖漫题桃板标茒屋旋买梅花挿瓦壶俸薄幸无賖酒债官闲却有索诗逋明朝万事从头起依旧山肩竹様癯  

舟中  

厌杀人间名利忙我忘名利只诗狂雅陪云袖三生语分得渔舟半日凉傍水细看鸥鹭浴隔芦吹过苃荷香从容饱遂清逰胜那似家居卧竹房  

秋风悲  

秋风悲秋风悲秋风悲兮落叶飞豪家不识秋风悲杯酒暖熟儿女嬉秋风悲秋风悲秋风悲兮陇穟萎田舍不识秋风悲腰鎌収刈鸡豚肥秋风悲秋风悲秋风悲兮塞角吹戍人不识秋风悲只愿封侯不顾死枣红十载忘归期秋风悲秋风悲秋风最可悲兮江流滔滔禾黍离离为此悲者其知谁  

访周伯弜后寄  

独坐湖牕水一杯好懐竟日向谁开火云六月天无夜不为先生定不来  

书痩岩僧诗卷后  

泛湘游岳惯风寒怯挂田文半臂衫吐出烟云氷雪句山肩莫怪痩岩岩  

休日招李山房杜北山访渭濵秋浦于孤山即席用韵  

凛凛仙风匝葑田徘徊怀古事茫然眼空湖海无尘累身在蓬莱有宿縁孤防遍寻储鹤地偏提自汲煮茶泉诗家眷属通诗谱不枉微官客日边  

有感  

华阳暂脱戴朝簮悔被浮云惹动心世事可惊如雨骤客怀无限并秋深能归不似天边燕怯冷愁闻月下碪几许清髙堪自慰官居頼有竹萧森  

旧圆觉  

云气湿香埃门蹊印碧苔金奎今日赐翠辇昔时来禅定琴台废诗寒石刻嵬万斯年胜地不敢肆徘徊  

清溪  

不比江湖汘漫流山林冷淡气涵秋泠泠一源头水岸影中间见白鸥  

独坐  

老屋萧条半欲斜防床独坐看蜂衙经年官况浑如客计日安书已到家防防冷风删树叶丝丝暮雨织檐花梦魂不那归心切小圃堪锄自种  

挽孙花翁  

清气防乾坤人亡名尚存玉寒埋葛岭墨淡惨秦村井菊风号冢山花月返魂子孙无处覔吟客酹芳樽  

饯平洲僧  

天地一身闲袈裟褁乱山聼经离竺寺结制去云间色重悬诗稿藤枯带藓斑西风落荷叶应又向西还  

云谷  

月浸千林万壑秋聴琴惊起鹤囬头孤云带湿藏空谷不逐人间富贵浮  

北髙峰  

间处春光淡逢僧共采蒿曲盘山磴崄直上塔峰髙风露侵衣冷江湖送眼豪近年无隐者空负数株桃  

灵芝寺  

梵宇背湖光朱桥度緑杨折藤维小艇拂石坐幽房斋版惊闲鹭苔碑卧夕阳都人喧鼔吹未识此徜徉  

跋呉畴东游诗卷  

两袂熏风过传庐鸥盟又结向西湖东游双幅云烟句冩出江心雁荡图  

湖上  

不分雨色共晴光毎揽吟魂梦草塘数日不来湖上看西风次第水苍茫  

借林可山韵饯萝屋僧  

吟卷多题品君斋贾岛才闻风知竹痩载雨过湖来交淡杯中水儒酸叶底梅便辞京口去覔取近诗开  

抄嵗  

几多风月费招邀传舍侵寻一载侨客乆梦魂甘淡泊嵗寒老态厌喧嚣情空雪片飘梅瓣冷地春光上桞条世事毎从儿戯过门前歌舞又元霄  

听雪牕  

静拥寒炉逼砚氷冻蝇怪有扑窓声抛松撒竹清眠思吹灭吟灯坐到明  

寄怀坐中社友  

自笑初无作吏能却因作吏逺诗朋与君交讯欠逢雁知我怀人独是僧客枕梦残聴夜雨乡心愁絶对秋灯何时嵗老梅花下石鼎分茶共煮氷  

黄羽士  

闲披鹤氅紫藤冠带得林泉骨相寒落魄一身风雪冷飘蓬千里水云寛素餐洗砚抄诗句清夜敲钟上醮坛凖拟学仙仙遇否何年炼就九还丹  

寄诗僧  

昔日剡溪曽载雪君今访我以晴期一庭楳雨何时竟吟得诗来举似谁  

惜春  

轻寒侧侧雨丝丝独坐吟窓日较迟方此惜春容易老晚风吹落埜棠梨  

酬云间僧见寄  

一从湖上别无处问相知几夜频驰梦今朝忽寄诗山昏云过湿院静鹤归迟此去秋风近应湏动客思  

谢林可山序诗  

不枉西湖住两年穷吟活计又成编生平不得春风力只与梅花结得縁  

送僧之毘陵  

无意丛林坐云飞天四空禅心泡影外客梦橹声中胜负机何宻穷通尽工此行应不错知遇有诗翁  

雨作  

薫风入断篱犹自雨凄凄数日无人过终朝共鹤栖云浓山寺失水泛板桥低亦有田堪秫何时得荷犂  

为痩岩僧题西山爽气  

背却残阳翠欲流一牕长占四时秋逼人风露衣巾脱拄笏朝来独倚楼  

紫笑  

雨湿晴烘乃破悭时闻旖旎度檐间不知失笑縁何事毎对薰风自赭顔  

客怀  

衣袂半埃尘堪嗟白髪新古今同逆旅湖海未归人雨霁船争渡花飞鸟怨春片云千里逈日日谩烹鳞  

月夜泛湖  

买得扁舟载月明喜他萧鼔已归城一襟风露清吟骨四望湖山见道情花港采苓供果饤苹洲撷荇荐杯行此欢不许人多得破晓西村鸡大鸣  

静中  

静中白日十分迟唤起乡心怯子规客味有如杯水淡官情肯被一尘缁缾储余粟縁供鹤俸乏零金为买书坐乆不禁春雨暗谁家楼上笛频吹  

午梦  

篇诗才欠急忙偿似有奚奴督和章望断晓山云破碎惊回午梦雨淋浪春光一半归杨桞花事三分属海棠静坐小窓人语寂闲听梁燕话行藏  

蜗牛  

分岐头角出于天盘泊委蛇巧并縁到了升髙翻坠失徒然隂地肆垂涎  

未利菊  

瑶华细簇翠亷纎耐得篱边晓露淹晚节清香犹更好虽名未利不趋炎  

杜北山同石峯僧来访  

梅花同伴痩一疲有谁过嵗事那堪晚心期未易多杯深和月吸砚冷带氷磨山暝归鸦急相分独奈何  

谢偃溪惠索淘  

与客敲诗倚古松乱蝉声里夕阳春几年饭颗山头痩槐叶今朝得饱供  

题赠命士  

富贵功名世竞痴清吟往往不趋时请君多筭公卿命莫要逢人举似诗  

挽灵隠僧珏月牕  

秋月只清辉牕明人不归呕心成宿病蜕骨悟前非书偈辞禅院缄衾寄毋闱猿啼泉石冷客泪为君挥  

牧溪上人为作戱墨因赋二首  

宿苇临流去就轻生平惯与尔同盟相从奚假归图尽特尽江湖一叚清  

右鹭  

峭壁悬崖隐趣深毎来洞口费呼寻啼云啸月声难冩只冩山林一片心  

右猿  

詶里中友人代简韵  

鬓丝冉冉负年华客梦无时不在家吟得新诗三百首却惭篱下见黄花  

古乐府  

郎别二十春未报淮头防空房守节心羞见双蝴蝶滴泪冩胭脂欲寄南雁羣恐伤郎客思封了却还焚妾甘奉姑老妾甘育子穉他日尽锦归愿郎无弃置  

言事  

读了南华枕曲肱无端客梦冷偏増官将满去多逃吏诗不吟来少寄僧乱叶打窓犹上案斜阳过屋鼠窥灯孤山在望何时雪问讯梅花策痩藤  

挽李山房  

吟誉先君者多埋葛岭傍几年千里客一夕九原伤琴砚遗儿逺棺衾得友偿玉楼天上事应有旧山房郑渭濵过访两社北山诸友继至惜乎招石峯月溪二禅不来  

未见南枝与北枝一清谁可话襟期不嫌添客重行酒所欠惟僧共説诗竹影因风和雀动水声带雨启鸥疑黄昏闭寒扉坐自展韦编对伏牺  

采莲曲  

朝露湿妾衣暮霞耀妾瞩一叶小如去住无拘束兀棹歌采莲袭袭薫风足芦叶映港清捉对鸳鸯浴莲中有苦心欲折手还曲折运恐伤藕藕断丝难续  

菊  

寂寂东篱姿凄彼霜露湿不肯出春风俗眼岂相入世无陶靖节此趣谁収拾  

兰  

澹淡九畹质雅好住山林幽香不求知伯夷叔齐心世道不复古纫佩取骚吟  

自君之出矣  

自君之出矣蛾眉不复扫宝鉴委埃尘玉容为谁好  

坚氷  

滕六巧呈瑞平白一尺髙霜风凛冽生挟夜声如号氷澌条玉筯瓦缝镜银膏茒屋顿暴富掩映何奢豪晶光动闾里徤羡等儿曹此时轻脆资坚为千载牢一旦阳明升消泮蔑纎毫奚独此为然世事亦滔滔  

闲赋  

梅花白向鬓根生嵗月蹉跎事欠成读过故书温有味借来新絮冷无情未霜山寺昬钟动欲霁湖亭夕照明多少红尘留滞客可曽归去力春畊  

渡湖  

漠漠西湖匝野烟夕阳栁下买归船关心一纸平安报鴈字纵横冩碧天  

官舍亭前古梅寻常开晚嵗暮余整归装而乃蚤花不容自嘿  

争狞古怪虬龙枝着花传舍賔嵗晚往往来来几畨人老大相期疑未谖顾我老眼惯相看嗅花嚼蕋当餐饭横斜峭防耐霜雪肯媚阳和齐婉娩把酒邀月共説诗踈影上衣成缱绻朔风吹梦入家山鼔舞倦游客子返谁谓花先常嵗期澈夜万葩玉一本花应有心饯我行吐芳非为冬日暖我亦逆知此花意孤洁难与俗人混似嫌托根富贵场不若栖身山林稳惜乎花又不能言一花一心诚恳恳任他世间竞酣桃李春花独与我结交嵗寒逺  

秋胡行  

五年行迈兮归迟迟采桑山隂兮奉亲慈氷霜自洁兮清节持有客遗金兮志不移槖有金兮盍専为母驰心悦桑女下车兮入可知庭中见妾兮徒忸怩载思往事兮妾心悲恐君不如妾之有节兮言姑已而君不知孝兮人道衰妾不死兮欲何为  

赋雪  

漫天飘瑞压嚣尘一夜西湖幻出银煎入茶铛清肺腑吟归诗句爽精神糁填鹤迹看旋没封合梅花认不真茅舍竹篱犹富贵长安安得有贫民  

## 两宋名贤小集卷三百一  

宋　陈　思　编  

元　陈世隆　补  

桧庭吟稿  

葛起耕字君顾丹阳人诗有桧庭吟稿  

春怀  

过了花朝日渐迟相将又是禁烟时寒留栁叶凄迷处春在梨花寂寞枝牛角横书孤壮志鹿门采药误幽期自怜白髪成何事説与啼莺未必知  

姑苏怀古  

阖庐城下水连天故国凄凉思惘然堤栁数行垂舞带砌苔几叠晕歌钿了无麋鹿游台下秪有鳬鹥戯水边往事如今销歇尽断霞残照鎻寒烟  

记梦  

绮寮缥缈敞虚明鹄峙鸾停防碧城珠蕋一枝春共痩玉环双佩月同明曽题洛赋缄新意却拊湘弦寄逺情十二防干风细细觉来依约记棋声  

湖天霜晓  

十里平湖浸晓光玉鸾飞舞镜中央也知青女催梳掠淡拂铅华试靓妆  

暮春杂兴  

尽防目断楚云西芳草连天客思迷家在江南烟雨里落花时节杜鹃啼  

紫椹累累缀碧桑林塘雨过緑生香荆扉昼掩苍苔寂留得芸籖伴日长  

闭门花落又春深白纻歌残对晚斟惆怅年来心绪恶一庭烟草緑沉沉  

兰杜初芳湘水春鹧鸪啼处草如茵双鱼不寄蘅臯信空有灯花入梦频  

燕子声中日正长读残书卷乱堆牀梦回却爱西窓寂闲看松花带夕阳  

雨中梦故山  

冥冥细雨湿江城掩映书窓翳复明倦客一杯愁顿减故乡千里梦初成金华洞口羊惊起石佛山头鹿伴行【石佛故里山名】何日东归溪上路一犁春緑帯云耕  

疎櫺  

寒意沁疎櫺闲堦草尚青市朝人自醉泉石我常醒桂冩月标格兰传秋典刑何妨为老伴相与两忘形  

初春感旧  

又是春生杜若洲慿栏回首总关愁云横楚峡萦新梦月泛呉波忆旧游立马醉题花外驿闻莺笑倚桞边楼如今万事经心懒秪合长歌拟四休  

檄雪  

银阙书飞急羽忙料应滕六奏虚皇要将阆苑蓬壶水幻作琼林玉树芳风约云边停鹤驭氷清月际舞霓裳鳯箫莫品凄凉调催老梅花枉断肠  

和芦洲刘子泉秋怀  

雨送秋归鴈带霜凝情无处寄诗狂一庭莎草蛩吟老万里梅花鹤梦长徳谊可逾钟鼎贵圣贤不死简编香迩来世道添悲梗不但摧车是太行  

赠燕  

镇日双栖向画梁有时飞去为谁忙得泥趂暖添芹垒掠水因风贴栁塘语重唤回芳草梦舞轻游徧落花看五陵年少伤春恨书系红丝拟寄将  

次子泉韵  

一声鶗鴂又春休风簸榆钱满地流燕子不知花落尽等闲飞过栁边楼  

月转庭花玉一防宝钗不卸待郎看丁香拟结相思梦无柰东风作社寒  

东归  

游倦归来似长卿敝庐事事费经营扫除尘土虚堂洁拂拭窓櫺旧纸明径菊已荒惟草长井花少汲觉苔生寒衣未办西风急不奈隣家机杼鸣  

除夕  

爆竹传声又嵗除流年不驻隙中驹屠苏未足斟春酒馎饦先教促晓厨彩绚户庭更鬰垒欢传院落竞樗蒲老来乐事关心懒吟对梅花撚断须  

秋寓都城次赵君瑞韵  

催破橙香荐蠏黄快斟新酒润诗肠雁拖暝色横秋水鸦带寒声噪夕阳万事莫如花下醉百年浑似梦中狂登髙休负湖山约约买扁舟载艶妆  

次刘野泉韵  

自笑生随雁影浮几经楚尾与呉头塞楼角送关山月湘驿砧敲岳麓秋嵗月奔轮如走坂功名求劒记行舟即今安得如渑酒与汝同浇万古愁  

安分  

凄烟澹霭鎻林扉又是秋光欲暮时苹叶江湖风剪剪桂花庭院雨丝丝世情冷暖杯中酒人事输赢局上棋安分得闲闲最好不须身外强寻思  

覧镜  

覧镜羞看鬓防霜若云勋业更堪伤已甘身向山中老安得名留海内香雅志拟聨髙士传倦游慵入少年场长吟酒醒慿防处更听秋砧答暮螀  

赠乌龙山圆上人  

笑把儒冠换墨衣深思富贵有危机叅他龙象知今是还了鸳鸯悟昨非开鉢展单随所寓打包持锡去如飞有人若问西来意正要髙谈为发挥  

支頥  

气数推移有盛衰老观此理独支頥阅人云木能千载过眼风花只片时名利场中棋变幻是非窠里浪倾危到头输与山中叟乐在耕鉏别不知  

泪  

谁奏琵琶知客欢啼珠泣玉使心酸感时多向英雄洒怨别还从粉黛弹毎听巴猿愁滴袂莫烧汉爉恐堆盘阳关一曲君休唱唱罢人间行路难  

小隐  

小隐山林习已成市朝声利譲渠争是非毎向静中见悔吝多从动处生且约苍官陪竹友共邀欢伯访梅兄嵗寒心事期相守一瞬荣枯任变更  

秋夜  

城笳吹下暮云边萤照书帷夜未眠防子不堪征袖薄西风懒诵衣篇  

楼上  

楼上何人奏玉萧数声和月伴春宵断肠唤起江南梦愁絶寒梅酒半销  

宫词  

银漏踈风透玉屛碧梧枝上两三更依稀似冩华清恨云冷香销梦不成  

## 两宋名贤小集卷三百二  

宋　陈　思　编  

元　陈世隆　补  

竹溪十一稿诗选  

林希逸字肃翁号鬳斋又号竹溪福清人绍定间进士第四人初为平海军节度推官淳祐中迁秘书正字景定间擢司农少卿厯中书舍人直宝谟阁卒其诗文集有竹溪十一稿三十卷又续集三十卷及门林式之所编  

泊舟渔浦望呉山作  

客子孤舟傍晓沙隔江人説是京华縁山一带烟笼树中有王侯百万家  

龙湾秋夜  

旅泊秋将暮行吟夜向中独星明似月重露冷于风逰厯书何有飞扬醉自雄时闻边耗近忧愤气填胸  

前出塞【信阳作】  

淮而如江春涨早猎骑衣归城未鎻边头戍将惜官卑举鞭怒指平安火  

后出塞【安丰作】  

紫金山前数尺雪三十六洲明似月夜来冲突人不知但见官军刀带血  

信阳道中次陈守韵  

古岭才成径荒林间有家栁眠腰袅娜桑老骨槎牙野麦三分草出篱一半花挟书来万里飘泊负生涯  

安丰作  

塞北悲笳起淮南古木疎风髙疑唳鹤水落见防鱼俗仅传丹鼎人谁问枕书因吟招隐赋乆客自嗟嘘  

寄书后作  

几度题书客未还归鸿节节度乡关遥知一纸平安字慈母灯前阁泪看  

寒食  

异俗逢鑚燧劳生叹转蓬茅檐踈桞月草地落花风故国邱坟在他乡祭祀同犇驰真左计归梦海云东阵阵花风送雨寒心随风雨到乡关遥知松柏山前路今日隣人扫墓还  

舟泊姑苏城外  

倚郭维孤舟漠漠见烟渚水宿野鸟归夜深邻人语逺客万斛愁卧聼姑苏雨  

宿西兴渡作  

古寺鸣钟罢髙林宿鸟忙竹明风防影荷净露生香月到中天小星过野水长江村人寂寂败叶响银牀  

临浦秋夜  

野噪寒枝鹊村归古寺僧傍阶闻落叶隔岸数残灯月退频移席潮髙尚倚藤江虚羣籁息人语近渔罾  

乐轩先师挽歌词  

十年灯火若为情一日箫笳有底声惆怅门前旧时路白头扶杖夜深行  

网山遗稿乐轩文已矣今无识子云千载何人按图问犀斜南谷两荒坟  

晦庵南北象山西道学年来入品题可惜六经真脉络红泉三世两幽栖  

秋闺怨  

帘幕低垂夜漏深秋防唧唧相悲吟囬纹织罢空弹泪未必君心似妾心  

午斋即事【京庠作】  

晴窓吚唔罢风薄清昼永陈编几废兴适笑心自领青精饭何味车笠沸尘境伫立共幽怀虚檐疎竹影  

用韵答友人论诗  

艺业难精最是诗千差万别信难知还须倒岳倾湫手却有惊天动地时鸟迹论书方古雅龙媒入画始权竒夷然便欲趣平淡此法谁传我亦疑  

与陈同含饮三元楼  

失身杯酒莫追尤烂醉生涯尽自由可倚何湏鹦鹉赋相逢且解骕骦裘今无客入杨雄巷终有人题李白楼却笑三闾太憔悴独醒犹作畔牢愁  

癸已再入京宿璜溪寄二弟  

十日离家只四程白云何处玉融青溪声飒飒如风雨独对银灯咏鹡鸰  

黄源岭半见梅作  

古岭森森立万松一株寒玉笑春风恰如垂钓桐江客尽入云台劒佩中  

有怀【乙未西山先生典贡举仆卷乃公所定开院未及谒而公病矣】  

金莲学士起持衡玉笋门生仅识名一瓣心香双泪眼半溪残月暮云横  

七夕  

七香宝驾灵谁乞双眼金针俗不存世态如今机巧徧堪将余技献天孙  

千载  

千载祗如此回头迹便陈嘘天遗故我问月叹今人客授长生诀僧谈不坏身  

悼四先生  

真洪魏继沦终天肯忧人国欲空众口生憎来论学诸贤死不解和戎良图已付悲歌外旧恨祗防奏稿中拟续八哀才思短剰将防泪洒松风  

读黄诗  

我生所敬涪江翁知翁不独俄诗工逍遥颇学漆园吏下笔纵横法畧同自言锦机织锦手与寄毎有离骚风内篇外篇手分别冥捜所到真竒絶颉颃韩桞追庄骚笔意尤工是晚节两苏而下秦晁张闭门覔句陈履常当时姓名比明月文莫如苏诗则黄黔南日月老賔送白头去作宜川梦官楼家乗谁得之那知珠玉无散遗生前忍苦琢诗句飘泊不忧无死处今人更病语太竒哀公不遇今犹故  

打马  

九折羊肠片纸间机心觌面险于山是非喻马一儒墨得失争蜗两触蛮危似楚兵临汉堑急如齐客度秦关良图邂逅何分别莫詑争雄衣锦还  

晚逰遣兴  

积雨多妨喜晚晴幽禽足足傍檐鸣迎风逺岸松声近背日隂池树影明亲有余年方頼禄国无长筭幸渝平此生错料吾犹可只恐风尘未肯清  

心王  

易言不动工夫宻书説惟防体叚彰仙漫有方求气母禅非无见指心王灵根本要行藏在稿木寜于应感妨一语何思千古训莫言为陆背程张  

日用  

頼得人间念已灰省身克己问参回事随縁法安排去病向根源防检来布韈青鞋资嬾散笔牀茶灶恣徘徊偷忙不住提撕着猛可投机亦俊哉  

答友人论学  

逐字笺来学转难逢人个个説曽顔那知剥落皮毛处不在流传口耳间禅要自参求印可仙湏亲炼待丹还卖花檐上看桃李此语吾今忆鹤仙  

力学  

力学求心苦未安蓬窓頼得小盘桓醉知义手矜持易过似科头防检难静定工夫忙里试和平气象怒中看亨涂失脚人何限始信顔回乐一箪  

元扄  

君从何处叩元扄耳学纷纷莫浪听刬尽念头方近道扫空注脚始明经见闻日富祗尘积渉厯年深似酒醒不必但疑禅背理请君细读信心铭  

偶成  

佛言法界惟心造仙説还丹要想成到得氷壶秋月处轻轻拈出是功名  

读邸报怀王先生作【实斋讳遂字去非】  

当日筹边事偶蹉追尤未已意云何纵令君寔谋时短不道伊川好处多  

泊舟箬村有怀老师作  

昔去京华此舣舟老师含笑别江头我今重向江头立宿草伤心二十秋  

寄林寒斋  

此是渊明向上人少年早巳谢簮绅谈优雅号周禅客意散宜称谢道民书数苦无多字数嵗时但觉两情亲寒窓欠我煨炉语乆办青鞋拟乞身  

内宿【丁未腊月二十四日】  

玉宇凌空耸金书照夜明墙深容竹迸石古伴梅横云接天章路风传徼道声非才叨直愧见壁间名  

又絶句  

堂虚觉暮寒生长乐疎钟缓转更对烛已无词可草拥炉时听閙皇城  

次早喜雪  

竹叶初闻似雨声禁林未晓已通明朱楼屈曲栏先湿紫殿参差瓦欲平氷砚笔随花片起风檐慢防蕋珠轻堂名不枉人间説此际真如玉琢成  

入局有怀【戊申】  

空飱无补负公家此志虽存鬓已华毎向客怀红踯躅不贪郎对紫薇花寛心可要流香酒圎梦何湏正焙茶手板便还丞相去吾侪活计只桑麻  

有感【戊申三月】  

少日因贫强覔官于今悔掷钓鱼竿宫袍岂似陁尼暖廐马何如欵叚安凖易莫教元尚白奏篇还要炳于丹得归须谒严陵去梦已先经七里滩  

得郡后二首【戊申六月】  

君王分付为亲还班路諠传忤要官我但得归他不问从来人道乞身难  

语戅情知忤要人此心谋国不谋身一麾得请天南去出处应堪白老亲  

登舟喜风顿清秋暑  

触暑登途众共猜好风谁料逐防开天公应是怜行客正忤炎官热属来  

和后村明皇按乐图【周昉笔刘工部任泉舶日曽见】  

芙蓉帐暖春觉迟玉笛真人恣荒嬉防权宰相杨与李老奴将军専北司延秋门外目未睹宫中但教霓裳舞薛玉沉醉夀王醒天公自击催花鼓锦鸡索闘金笼疎宝马登牀伶走趋只愁海棠睡不足肯信渔阳有反书青娥阿监髪种种海上依然髻斜拥逰魂血汗纵得归不伴君王行蜀陇周郎此笔妙殊常环台初见惜匆忙重来把翫转烛去十年去我春堂堂按图雅欲谈遗事西墅无人谁老异少公锦卷长公题共説少公各挥泪【工部后村之弟】  

梅花  

纷纷尘劫数河沙玉云风标共几家可是人间清气少却疑大半作梅花  

劭农  

此礼今于古庶几厐眉共席意依依儿携竹笠翁藜杖主带朝冠客布衣饮不尽觞瓢挈去食犹余胾叶包归已分镂本随人看闻説今年僻字稀  

忆在  

忆在云深处身曽侍紫宸元无讲三昧那得笔千钧分赐茶犹在批依墨尚新汗顔恩莫报窃禄谩娱亲  

马和之覔句图【以下五首题后村画卷】  

先生隐几奴煨火斜挿疎枝破瓦尊鹤梦未回更几转吟时应是月黄昏  

石虎礼僧图【父子三人礼佛澄图】  

眼前立是抱桥尸悔不湔肠背后儿洛度老胡闻血臭汝虽合爪吾攅眉【洛度见本传】  

明皇听笛图  

夀王妃防寜王笛对面三郎背老伶却恨马嵬西去路无人吹出雨霖铃  

杨通老移居图  

忆昔移居诗在集篇篇好就中语竒絶防是渉与岛谁欤作此图题以杨通老行行四五人长短各有荷瓢者帽且髯席者头不褁或牧而尚髻或负而似跛孟先衣颇寛灵照袖亦拖一儿解持棰一儿才剪鬓处士独跨驴牛乃背其媪彼羊驱于前彼猫肩于左琴二荻蓝双生计亦甚伙应嫌俗子知必住深山可低眉得何句手卷岂其稿若逢李十二定复歌饭颗薏似或招谗胡椒能惹祸君子哉若人万物偹于我  

石鼎聨句图  

尽意不尽形形胜意不足正如九方臯相马不相肉此笔谁为之缫借以锦玉一几共三人弥明喜师服酬夜何其漏箭在银烛谁知豕腹胀谁作龙头缩始胡为颉颃末胡为屈伏彼既鼻撩天避席徒局束去者俄翩然二子睡正熟扊户问童奴晓云栖古木质之昌黎篇叚叚皆寔録用意岂不精或者疑近俗我闻文章家同工而异曲或如骏厯险千里在一蹙或寸歩不遗句句必连属在诗则乐天在文则永叔画品恐亦然愿言宝此轴毋使叹巧心受嗤于拙目  

题江贯道人山水四言【此画疋绢作石林简斋有诗防】  

逺山丛丛逺树蒙蒙咫尺万里江行其中短长何岸髙低何峯彼坻彼洔彼瀑彼洪靖岚乍豁烟霭葱笼或断或属且淡且浓尔崒奚寺尔盘奚宫或垣隂医或梁嵌空有吠者厐有樵者翁危樯落碇短棹掀蓬往来异趣寂动殊容羃翠其庭岂非卢鸿略约而渡岂非蒙昔我经行云山万重若淮南北与江西东亦簑而雨亦防而风乃今追惟梦境相从及此开卷恍然昔同谁居作者造化论功淹防其裔熈成是宗声闻九陛既召而终谓彼树白【贯道尽林木如筭子其身皆白】防其身穷其然岂然讯之天公此名穹壤畴曰不逢  

题逹磨渡芦图  

白头浪中碧眼胡赤脚笑踏鴈啣芦太平寺主不知我观音后身谁诳渠是身如幻本来空偶然防戯非神通当年渉海向震旦扁舟本与啇胡同君不见壶邱弟子御风飞犹有所待固笑之又不见横抛锡杖渡水僧囬瞻黄檗称大乗此胡法器更竒在何曽以此为圣解萧郎不晤义不留却要时人略惊怪异时埋骨寄熊耳万里西归提只履忽从棻岭遇宋云雅意依然今日是此图谁笔面如活客来却咏凌波韈若将底事比渠侬老胡暗中定差杀  

郡圃偶题【鄱阳】  

曲阶倚杖行疎影栁花度竹粘衣领台根三两落残梅时见幽禽窥野井  

正月郡圃偶成【庆朔堂】  

梅花落尽桞将舒池水冬深只尺余亭欠扫除多败叶园随髙下长新蔬典刑如在松加爱意思相关草莫锄庆朔堂前诗一首旧碑元是后来书【范文正公有庆朔堂诗手植七松今存者四】  

题宋徳清诗稿【和陶宋次道之子】  

诗法如书法临摹恐未真寜为禅散圣莫作婢夫人士诧门中集君留席上珍苦吟应不厌防见乹黄陈  

读刚程公祠堂碑作  

抗对公何勇留芳泣血编死能名百世生不解千年官岂云无长吾诚耻独全堂堂英烈在遗像旧江边  

晚行鳯逰池边作【冶司】  

为吏长嗟七不堪偷闲时到小池南去来共浴鳬千百髙下相呼鹊二三春放新红梅防防霜余旧緑草毵毵云边数阵鸦归后逺树如山日半含  

人世  

浮世堪嗤似戯场尘编无限记兴亡百年不了窓明暗一觉寜论夜短长空谷老天休浩叹今人古月谩相望眼前翻覆祗如许隐几何妨静炷香  

夜坐  

入夜新凉乍满襟檐前花竹防清隂好时好日随縁住非月非风得趣深书到七篇偏有味诗留千载待知音从来一防圆明处不是禅心是本心  

徐朝奉挽歌词  

薤露曲薤露歌人生如露可柰何如公九十鬓皤皤有子百世名不磨排奸直气贯义娥教忠蜚奏金銮坡制书内出特防褒鱼跃白金绯染袍径阪之门道日髙葵藿园中翁共哦诸孙玉立春正和生事以礼逾牲牢公从诸仙逰烂柯送车千两山之阿鸿章伐石质参轲百年似此胜人多翁归如蜕儿悲号团圞一散顷兮俄门人从今废蓼莪事亲无足可柰何事亲无足可柰何薤露曲薤露歌  

亏欠  

休问闲愁到酒边眼前亏欠是良縁六王才毕秦明失二防俱平晋社迁月满一轮湏渐破屋留三瓦莫教全谁名缺减人间世虽道胡僧也自贤  

自知  

学问深功要不疑空谈长笑晋人痴渠侬眼纵明如月知我何如我自知  

郊行即事  

野店相依门向背牧童对语岸东西草枯白见樵成径木落红随叶入溪色有浅深峯逺近影无长短树髙低眼前好句闲収拾归到书窓却自题  

老树菌生铺目断溪泥湿印牛蹄山僧渡水双擕履野客归村独杖藜羣鸟争枝声上下孤松夹涧影东西行吟注意捜诗料欲近前溪路忽迷  

偶题  

生涯莫问要如何且卧牛衣醉浊醪仕已何妨三令尹是非原是一东坡拾遗儿去看鱼笱廷尉门荒设雀罗百卉不论红与紫看花时少叶时多  

书怀  

寒窓防笔日娱嬉品格髙低问孰知古貌古心空自许散歌散传不能竒但叅言句禅差是要入文章録却痴谁道二郎吟可学友頥揺膝笑儿  

人间逆境似难堪渉厯﨑防我熟谙早已知非如伯玉误令入閙为图南【寇菜公】二娘子酒何妨醉【坡别集】小厮儿禅只黙忝【临济】试问先生縁底乐坐观寒月照秋潭  

世味  

世味更尝百念轻眼前何辱又何荣寜教鬼解揶揄汝不许人能驾驭卿跃马卧龙皆梦事焚香防镜了余生春残雨水差沾足却愿从今米价平  

读程氏遗书  

浮生长短梦可见几英雄不有遗编在应随落叶空中宵门外雪一月坐间风似此难传处能言孰与同  

身外  

身外荣枯时与命眼前好应古犹今不须指拟文章力【刘禹锡】且要消除人我心【白乐天强徤祗添人我心】贫甚可无飡玉法闲多好和翫殊吟【传灯録】春残任待花饶笑竹几蒲团味自深  

自警  

静退虽知趣味殊终然习气未令除有无对镜宜俱遣梦觉何时解一如得力要须生处熟用工最怕宻中疎莫教草草匆匆去却恐从前枉读书  

晨兴和前韵  

分剂元无欠与余化工最巧是乗除壮怀何必风云入净念须看露电如元在不妨雄拓落诗成自笑甫狂疎新来一事尤堪讶眼已眵昏学草书  

晴窓放言  

今日与明朝相寻仅顷刻昨日不可追便如千嵗隔长江汐旦潮孤月明又魄真宰良自劳人生况如客锦衣岂云华藜羮未为啬俯仰去来今升沉付一哑夘酒六七分武成二三防晴窓乐自知一镜虚中白  

甲寅十月十九日有感  

当年瑞节庆虹流冷落如今阅几秋鼔腹遗民犹诧説攀髯诸老更谁留玉梅枝上春长在金粟堆边云止愁【明皇陵寝在金粟堆边杜诗欵阳美人舞剑歌】追记鹄袍陪拜日晓风黄繖望宸旒  

田圃杂咏  

畴昔多惭世网牵収身幸早赋归田四科人物皆髙弟只学樊迟也自贤  

独立搔头晓未梳喜看童仆理园蔬汉儒不悟真消息却下帘帷只读书  

郊迎犹待一畨风主相那能不愧容纵道东还心事白更须定洛乞明农  

嵗计溪南数畆中但将风雨祝天公人生何必堂厨饭米渗藜羮一饱同  

雨过髙低水地平扶犂野老续歌声忧时莫问簑衣防但看乌犍破晓耕【防语见文公集杂著】  

轮舆盖轸及车弓模冩文竒是考工农具因何却疎略周公于此愧防【笠泽丛书农具説最工】  

题咏近稿  

拏舟早已向三韩莫放天风觧引还九转黄芽先白雪千年翠甗后红斑棊无尽筭仙犹着性要全空佛未闲得路不须愁险絶看他脚力尽时山  

梦  

学道浑无力纷纷梦未休谁呼鹙与寂莫定蝶为周因想诚难诘飞扬果自由工夫何处是勤看嬾安牛  

溪上謡  

溪上行吟山里应山边闲歩溪间影毎因人语识山声却向溪光见人性溪流自潄溪不喧山鸟相呼山愈静野鸡伏卵似餋丹睡鸭依芦如入定人生何必学仙我行自乐疑散圣无人独赋溪山謡山能逺和溪能听  

梦西轩旧事  

南谷霜松老伤哉一窖尘学迁穷有鬼诗在防无神往日同参尽残年入梦频遗书谁挂眼衣鉢付何人  

云木相叅歌  

溪翁结草傍溪南近山绕屋青如蓝天垂四野云到地千顷万顷罗松杉着亭小小寄面势往来万象窓中含有时倚日未吐但看云木朝相参苍苍古木大百围我醉呼云云不飞风和万窍如埙箎此时此景谁能尽既以名亭聊赋之  

梦寒斋  

故人千载隔幽明昨夜踌躇过数更握手不知为已死掀髯犹更话无生海山兠率归何乡【乐天诗海山不是吾归处归则湏归兠率天】漳浦咸阳寤自惊【乐天梦徽之诗漳浦老身三度病咸阳宿草八囬秋】拥被长吟天未晓满檐落月泪如倾  

戊午与诸友同谒犀斜南谷二师坟作  

来往松间不计年学无进趣负师传侯芭白髪今能几知付他谁守太元  

身前枯槁似山僧葛虽存亦强名料得九京还自喜但将坟墓付诸生  

艾轩先生  

为道难言不著书但知日用是根株当筵自昔倾龙象嗣法何人识马六学即今皆勦説一齐孤立可长吁犀斜南谷穷愁骨仙境能谈旧事无  

臂痛六言  

六十六翁衰乆四百四病更多臂用火攻未可心存水观如何  

虞监因书自苦龙眠为画劳功臂痛与渠相似笔端苦我非工  

列子肘停杯水呉生臂画圆光此是病魔饶借莫将妙手夸张  

庄子口义成  

逍遥而下是全书渔父诸篇却不如意外形容辞独至句中脉络字无虚机锋颇似禅三昧根极祗求性一初千古濠梁同防面子真知我我知鱼  

老子口义成  

见彻深微字字精五千言在与谁明事因借喻多成谤经不分章况立名数十有三元是一道虚无实始为盈苏云近佛非知老老説长生佛不生  

列子口义成  

庄列源流本一宗微言妙趣不妨同但知絶迹无行地【庄子齐物语】岂羡轻身可御风二义乖违刘絶识【刘向叙中有二义乖背不似一家书之语】八篇叅校湛何功【今书八篇张湛所叅校】就中细细为分别具眼应须许此翁  

重修考二记口义  

千金求得自河间此记尤竒似五官文若聱牙精识少物穷纎悉辨名难牙【去声】围以后图方见口义于今缺不完【网山有传艾轩所讲口义今不全矣】师説幸然无失坠书成只恨鬓凋残  

读关尹子  

青牛车后抱关翁师已西防道却东著论九篇今独在合名一字古无同【九篇皆一字名】不知身老传谁氏可爱文竒似考工慱大真人庄所敬寥寥千载想宗风  

题新稿  

少日无端苦学诗倚楼面壁搃成痴防无子美惊人语差似尧天遣兴时最上宗风埋没乆新来家数见闻知吾生恐被师传误自比灵云更不疑  

至学  

至学元谈理最微员门粗细有谁知蛇生弓影心颠倒马龁其声梦转移须信风幡元不动能如水镜却无疵咸经四字分明训截断憧憧未感时【先师乐轩云贞吉悔亡四字今古座右铭也小象以未感害释之有感有应而后害生未感则无可悔也】  

物理六言  

以鸟餋鸟尽性惟虫能虫知天万物与我为一反身乐莫大焉  

羊螘不如鱼计鸿鹄岂比鴈谋为问折腰五斗何如散髪扁舟  

杜鹃前身名字蝴蝶梦境为周至理但观物化吾心自有天游  

醯鸡瓮中世界蜘蛛网上天机他心我心壹是大知小知俱非  

蚯蚓两头是性桃花一见不疑了得葛藤三昧却叅芣苡诸诗  

非鱼知鱼谁乐梦鹿得鹿谁诬若与子也皆物【庄子】执而我之则愚【关尹子】  

## 两宋名贤小集卷三百三  

宋　陈　思　编  

元　陈世隆　补  

秋江烟草  

张君彦发湖海豪士不喜为举子学専意扵诗每以贾岛姚合为法所着仅成帙清深闲雅宛有唐人风致至其得意警絶之句杂之两人集内殆未易辨彦发思甚苦未尝茍下一字每有所作必镕链数日乃定揆其用力盖倍于江西之学人必従事于此而后知其难且工彦发旧名奕字韩伯世为孟之河阳人嘉定戊寅仲冬八日古晋丁焴晦夫书  

寄赵紫芝  

独防非一事书札故应迟江上逢春日湖边忆醉时有云为我伴终日诵君诗百鸟鸣花树声声在逺思  

得山中友人书  

近得山中信山中颇寂寥酒方收秫酿薪旋割茅烧破屋秋多雨平湖暗有潮不曽逢客至黙坐过清霄  

春晚  

万事吾今飞絮轻此身如燕又巢成暗思庾信家边竹緑箨新添有防茎  

夏日従陈宗之偶书偶成  

自従春去后少省出柴扉树暗鸦巢隠檐空燕迹稀忆山怜有梦当暑咏无依案上书堆满多应借得归  

楚州  

落防停鼓鹳湖头两度因循到楚州栁下人家尝识面笑求新句写妆楼  

江楼饮客  

邻家贳酒尊斟酌共王孙老菜羮迟熟冻油灯屡昏夜寒人罢市坐久仆敲门隔岸歌明月月明江水浑  

防蒋山  

练布作方袍因闲偶出遨秋风城郭净寒色树林髙鹿守禅闗老僧修佛殿劳再来思久住人世事如毛  

送蔡监丞赴髙邮  

城古似盘盂荣分刺史符夏新防藕叶夜久见蠙珠吏过朱方接山従邵伯无文防遗迹在民俗易相争  

送杜晦之兄弟归闽  

秋来犹苦热归去莫贪程官写新衔位诗传旧姓名防家村酒贱一路涧泉清想到乡闾日争防两弟兄  

简周宗圣  

旷野有芳芷近江无早莺春诗定多少旬日又清明树暗怜杨栁花开认橘橙相寻每乖阻梦里亦愁生  

暮春  

日日雨霏霏开门无所知漫寻花发处已过絮飞时替纸蚕生遍修巢燕立危但催人老去羞作送春诗  

防长干留寄聪公  

僧去寻芳草客来防落花就斋槃乞米借水鼎煎茶日炙春无色风吹天有沙欲回成再住此意问林鵶  

舟次湖口追忆任眀府  

重来又十年山水故凄然独雁仍为侣双鳬已作仙浊流分蜀派青色聚淮烟石上罾鱼者犹言县令贤  

慈母矶  

莫嫌舟逆上子细得防山众草名难识孤花影自闲避人鴈翅响经雨石文斑夜久江风冷神仙定往还  

寄别顔伯竒  

情深袂怕分岂不欲辞君转柁方乗晓思山已隔云菊当前路见鴈在半江闻把盏秋才好遥怜白鹭羣  

送宋谦父之清江因简希亮  

吟诗夕阳里相送上潇滩前路逢梅处同谁倚棹看嵗穷风力江濶雁声寒持此呈苏季人生识面难  

髙邮送紫芝  

重逢又重别把盏更凄然明日帆开岸平湖水接天好诗应自作【音佐】狂梦与谁圎我欲来相趂扬州且住船  

逢王元任  

寂寞淮南道凭君独记余始知元住此久悔不通书暮岳留同眺寒房与借居共懐京邑燕已是二年余  

李景文移居  

能诗留幕府借宅近南湖吏去少公事客来多钓徒雪为今夜雨梅发去年枝我尔同州住相过路不迂  

元日  

厯以寅为正风従艮位来桃符当壁冩竹户趂钟开宿雨滋初茁长年老不材满庭青柏叶惆怅独持杯  

送胡道士归康庐  

避世懐孤往为庵近五峦出无人作伴归有寉相防老石苔衣浄深山瀑布寒自言犹养母应未得烧丹  

豫章别紫芝  

吟苦事俱废拙深贫未除年来如旅燕秋至即移居古道行黄叶空囊贮素书一生江海恨惟子最知余  

子山寺  

迢逓前朝寺经过遂一游白云鸦树晓黄叶凤台秋僧举开山话人消在世愁殿廊经刼火已费十年修  

送郭道士之江州  

防尽山南景忽思山北逰屐过云亦动琹罢月空留世上无非热林间一似秋虽然乍相识别去也能愁  

彭蠡阻风寄城中故人  

欲行行未得累日滞孤舟月照山皆近风吹水倒流地名人不识秋景客相愁忆尔惟成梦遥知独倚楼  

留滞  

萧条十日余留滞别人居借史抄陈作黏碑学草书烟清数村晓月落一潭虚吾自欵秋色那堪树木疎  

送翁十赴举  

今年科诏下颇亦动山情丹灶留云守书装冐热行卜知三命胜业賸一明倘赴琼林晏能诗旧有声  

再送盛君之升州  

君与余皆懒余如君更贫今年再同夏两鬓独非春去棹孤山浪征衫西府尘似闻仍用武为算立功人  

再送丕父  

弟行兄出送有约共凭阑草木雨初过江湖路转难同懐年各长重别酒无欢明日双钟下苍崖应独看  

移菊  

秋风篱落逺晨起自移栽稍觉微根损湏迟数日开最清人爱重乍见蝶疑猜昔有陶元亮因兹归去来  

赠沈荘可  

卷上芳名旧所知见君还恨识君迟数茎短发沾霜白一叶扁舟触浪危问遍菊名因作谱画将兰本要求诗向南郡邑多经过楚士能狂更有谁  

寄苏希亮  

因何也识闲名字遂托交防索近诗想像独吟应更苦分明此意似相知空林日短归鸦早逺水寒多雁到迟安得尔来同度嵗传闻画笔最清竒  

送徐和卿之上饶  

江树杂丹青江寒少得情亦知君去路多是水为程衔位犹书岳防从半作卿如逢二泉子因説野人名【章泉涧泉皆居信】  

山行  

偶作山行只杖藜归逢寒日下山时与僧并立看红树忽有寉来栖树枝  

送人归南康  

我来方与庐山别尔去庐山是故乡前日住山浑不觉如今山逺却思量  

舒州嵗暮  

穷冬日日爱天晴古寺门开絶送迎野鹤忽来桥上立小僧独向水边行过寒梅树白全少入腊草芽青渐生又是舒州一年了怕防新厯动乡情  

广教寺【即二乔故宅】  

英雄居处终竒特防度欲来今始能骑省文髙存古篆乔公树朽长寒藤清流并绕三分涧翠竹相依住数僧沙鸟讵知千载恨日斜飞下立渔罾  

防禅林寺  

寺置萧梁曽识少今朝藓磴始经过天低日落江湖逺烟冷风清竹树多虫引翠禽行壊屋马惊白犬吠悬萝一僧九十形容古岩下逢余忽浩歌  

汉东郡斋夕坐  

庐山鲜夏洪山去自到山边叶已飘鸿雁影多怜塞近交朋书少觉身遥屡逰骑惯将军马不饮还封道士瓢心忆清吟更岑寂玉京谁与话寒宵  

防智门寺【寺即隋文帝故宅】  

一间瓦屋荒山里山路萦廻夕照明只有比邱头雪白旋收经卷出相迎  

传闻此地有龙飞佛殿残砖刻凤螭事去千年无问处寂寥衰草卧苔碑  

昼坐  

出门无所往独自坐胡牀雨濯残梅尽风吹百草长近边人喜战偶病客传方不奈春愁密思君对酒觞  

## 两宋名贤小集卷三百四  

宋　陈　思　编  

元　陈世隆　补  

学诗初藁  

王同祖字与之号花洲金华人淳祐中建康府通判次改添差沿江制置司机宜文字有学诗初集京城元夕【以下系丙申作】  

鼓吹喧喧月色新天街灯火夜通晨玉皇不赐传柑宴散与千门万户春  

湖上  

长安三月又三日绣毂狨鞍富贵家笙鼓喧天兰棹穏卖花声里夕阳斜  

偶出城来日未西百花丛底草凄凄游人过尽归来晚行遍苏公十里堤  

送客  

千金难买是心知谁遣相新又语违杨栁若知行客恨不教飞絮扑春衣  

太乙宫即事  

金殿重重闭不开盘窠苍栢两行栽角门东畔瞻宸几仙杖曽迎翠辇来  

緑隂密处着危亭佳气葱葱王武林一片红尘飞不入杜鹃啼处白云深【山后有亭乃武林山】  

夜步内门  

静夜孤灯人未眠等闲行过内门前一声唱彻连珠喏【皇城夜间唱连珠喏】碧月朱阑緑栁边  

时事感懐  

壮心如铁气填膺万里中原尚塞尘一枕西风两行泪封疆谁是死绥人  

羽书昨夜下长安铁骑骎骎犯蜀闗愁杀闺中年少妇朝朝空望戍夫还  

襄州蹀血荆州乱千里金汤狐兎慿未定樊城闗已死汉民何日见中兴  

蜀又交侵淮又危江湖风浪拂潢池【时江右有防警】连朝云气浓于墨想是英雄血战时  

晚秋  

世变无穷客恨长栏干遍倚怕斜阳满篱黄菊无心防付与防蜂自在忙  

明堂观礼十三首  

尚书省观涖誓  

中辛防吉建斋坛宰相前期誓百官尊祖敬宗天子孝仪文莫作等闲防  

端门观习肆赦仪  

百官常服拱端门丹凤啣书下九昏宰相近前宣授了齐班舞蹈谢君恩  

两边黄幕防朱檐中贵当头卷帘扶起金鸡争抢取要教天表庶民瞻  

车驾宿太庙  

金甲重矛两内臣堦前对立气英英巡更塲内知谁问聴得传呼宰相名  

车驾回太庙  

瑞霭祥云傍晓开九重法驾太宫回一声静跸千官肃卫士传呼御座来  

天街夜步  

风不停云月更清千门绣幕笑歌声御营巡检无拘束走马天街夜逹明  

内前  

青帷朱簴栁隂旁玉磬金钟列两行辇路旋天泥细细鸡竿掲处瑞云黄  

和宁门观驾  

星斗中天夜向晨寸云不防月华明六飞过尽灯如昼宫漏迟迟报五更  

肆赦  

九重夙夜畏天威何事晴明一夕非不放明堂大朝贺尽抛坊乐独行归【上以天雨免朝贺及迎乐】  

观景灵宫恭谢  

圣皇宗祀懐多福恭谢回来防带花柷敔笙镛齐合奏举头更见日光华【时积隂初霁】  

膳羞进彻静无哗宰执斋宫坐赐茶不比常朝添覆奏【常朝除目覆奏而后出劄惟斋宫免】报来除目十余家  

回龙桥望驾  

回龙桥上望龙顔毅采英英瞻仰难须信吾皇自神武何忧中国不尊安  

两行卫士锦宫袍万嵗声长彻九臯过尽羽旄风细细彩云不动御炉髙  

晚秋登楼  

独上危楼望落晖昏鸦归处逺烟微湖光洗得秋容净争奈江南雁又飞  

读罢黄庭倦倚楼乱云挟雨过湖头年来无复登临思闲橪黄花送暮秋  

观雨  

萧萧疎雨逐斜风三两归鸦暮霭中看到菊花无可防一年秋事又成空  

送刘方石归旴江  

嵗云暮矣始成行珍重刘公半月程四海干戈风物改乱离时节别离轻  

昨日新闻未忍听忧时嬴得髩毛星归休髙卧西江上秖恐川原草木腥  

与月船周君话别  

明日须知子逺行一灯对话过三更离魂已逐歌声防清梦空随夜雨生  

鸭炉烟冷夜窓寒着尽冬衣尚怯单忽忆故人千里别雁赍芳恨度扶栏  

霜风  

一夜霜风动地寒塞垣火未报平安嫦娥亦带伤心色为照征人尚抱鞍  

夜坐  

独对寒灯客梦孤数声征雁下平芜古今多少难言事笑指梅花解语无  

坐到中宵未忍眠只今身世两茫然悲欢转眼俱陈迹休对寒灯説旧年  

寒夜  

匝地隂风黯淡天怯寒时秖宜眠氊裘羔酒非吾事自碾新茶和雪煎  

风收云卷月当天独立中庭思悄然市井不知边塞事呜呜鼓乐吹新年  

寄诗人  

忆君夜夜看灯花暗数归期未到家儿女团圞生计足还知边塞走风沙  

恰回午枕自华胥忽得周郎一纸书江上春风能防日莫教门外栁萧疎【周留诗为别有归去门前栽栁树逢春先緑向阳枝之句】  

观锡宴宣劝  

中使传宣内里来辅臣拜饮九霞杯君王万嵗三边静夀域先从塞北开  

湖上早行  

钱塘门外买湖船雾气冲云水接天只有苏堤金线栁半笼早日半笼烟  

隂夕  

恰好晴明天又隂霜风如剑二毛侵淮城夜雪深多少不见擒吴奏防音  

嵗晚即事  

矻矻穷年漫逐名不知七日换新正困人天气浓扵酒赖有梅花唤眼醒  

元日【以下系丁酉作】  

一夜东风换斗杓千门晓色雪初消君王已奏平淮雅犹自谦冲免防朝【时以边事免大朝防】  

云集衣冠拜紫宸榻前除目报来真君恩先到宫门栁占得人间第一春  

观宰相早朝  

五更三防内门开御路传呼宰相来天子未明思政理退朝常是过辰牌【用唐人进退格】  

春社  

防纎雾雨四山昏寂寂柴檐半掩门客里不知今日社偶过野庙见分膰  

雨意  

春愁如织雨如麻倦倚吟窓拾落花坐不忍眠心似醉悠悠身世在天涯  

曀曀重隂昼不分归鸦林里认黄昬人间春信知多少但觉春寒入梦魂  

内前  

两桁重杨防九重翠眉羞画旧隋宫柔条似怕君恩重低拂朱栏舞晓风  

丽正门开晓色鲜万丝緑栁御沟边禁中恐有题红怨不放涓流出内前  

小立  

小立危楼望眼遥晚烟淡处见湖桥梅花落尽寒犹力留得东风栁条  

湖上  

湖头春水千丈碧湖堤嫋栁不盈尺唱歌女儿棹船回惊起沙鸥对对立  

庙山道中  

萧萧疎雨防孤蓬舟子招呼语顺风小麦青青春却半一声江上看田翁  

春日杂兴  

迢迢清夜静无哗月色千门噪乱鸦【吴山月明则羣鸦噪】坐久忽惊寒力重不知残雪在梅花  

粉墙红杏半离披春满人间花自知幽鸟不言如有思等闲飞上海棠枝  

轻寒漠漠雨霏霏春院人闲半掩扉风力不知多几许出门只见杏花飞  

百花时莭燕莺忙尽日如年懒课香午枕梦回人悄悄一声啼鸟傍斜阳  

清明过了栁花飞帘外萋萋草正肥唤起惜春情绪处空山残月杜鹃啼  

严陵舟中  

万水千山霁色新临风一苇捷于神羊裘滩下休停棹闻说狂奴解笑人  

郊行  

牧牛童子坐田头草簮花两两讴路绕青山山绕涧残蝉夕照淡于秋  

火云散尽晚风凉曲涧流空草自长蚕箔成丝秧贴水数声布谷为谁忙  

午窓  

破午幽禽惊客梦隔窓疎雨唤离愁浮云得防知何益早悟荘周蝶梦休  

独行  

终日长廊独自行幻身未信一丝轻自家心绪忡忡急枉恨邻捣练声  

初秋  

晚趂凉飔上小楼忽看梧叶早惊秋悲懐无奈狂风雨数尽归鸦懒转头  

晚登层楼【已下四首往金陵锁试作】  

西风吹我上层楼千载兴亡逝水流数防鸦归江浦晚一声雁过塞垣秋  

天津桥【桥在行宫前昔人谓山如洛邑水如瀍涧因以名之】  

行阙千重锁暮烟山如洛邑水如瀍黄尘障防中原路忍立桥头聴杜鹃  

晚出升州门  

晚驱羸马出东城过尽山岗路却平村店夜深人语静隔墙风逓暗潮声  

京口  

晚风来过淮舟闲上南徐多景楼落日寒城伴荒草江南人指是洲  

道间晚景  

防桥流水涵虚碧逺岸空山锁晚青勒马为看溪畔景森森古木暗长汀  

题郑云谷梅窓  

匆匆嵗月为谁忙静倚梅窓到夕阳老菊不知秋已去晚风时送短篱香  

爱梅来访小春花闲卧云房避俗哗唤醒昬昬尘世梦旋移石鼎煮新茶  

嵗晚杂兴  

拨尽寒灰恨转添不知片雪防疎帘梅花帐冷炉烟歇架上黄庭信手拈  

时势危棋局转低丈夫有志竟何为优防输与田家乐问着朝廷事不知  

雨雪霏霏嵗又除鲤庭目防数行书销金帐下羊羔酒便学麄人也不如  

夏日金陵制幕即事【以下系戊戌以后作】  

五更三防造辕门了却文书日欲昬出入戴星吾岂惮要须一饭不忘恩  

早来留得气清明吏棒军书课日程秉烛搀先书押了闲欹凉枕数残更  

荷花池畔竹凉牀一枕闲消夏日长燎过水沈天正午旋移小艇采莲房  

幕府人才不在多同寅难得是恭和一堂賔主春风里剩有功夫到切磋  

入夏邉锋渐报安不妨拄笏共观山西风易把江涛涌整暇规摹肯放闲  

郡圃观白莲  

翠盖亭亭映玉裳临风绰约暗飘香六郎正被繁华困不爱浓妆爱淡妆  

娇羞处子临妆后淡净佳人出浴时无语倚阑如有恨生嫌别岸汚胭脂  

掩昼娇春敛恨浓莲苞欲实又成空都縁不肯为云雨开落非关一夜风  

采菱人散夕阳收冷落西溪风露头飞入白鸥花一色暗香来处月如钩  

泰华根株本一同何分白白与红红半池只怕霜风倒输与苍头百丈松  

秋日金陵制幕书事  

幕府秋来事更多夜深犹是拟诸窠【制阃诸案大则曰房小则曰窠盖仿朝廷之制】平安号火新来急铁骑连宵已渡河  

防尽官军防到民三千新遣殿司兵流离更讲闗防防预结强丁戍列营【流民强壮预为未然虑置勇士一军团结之】  

哨马纷纷一水间渡头分戍要防奸可怜生计渔舟者官给旗牌禁往还【诸渡遣官戍之以为禁奸之防至于渔舟亦自官给黄牌黒旗以考验】元帅谦谦尽下情麟堂垂晚更延賔遇风尽是同舟客肯把秦人视越人  

明朝玉帐过江邉骑卒行营一日先出得公庭天向夜通宵人散起家钱【元帅江行骑卒遣幕中通夜散起家钱于诸营】  

秋闺  

西风昨夜到庭梧晓看窓前一叶无秋月照人眠不得等闲拈弄綉工夫  

满目凄凉只自知闲将心事寄琴徽无情梁上双双燕带取秋光一半归  

入秋情思可曾欢深锁朱扉怯卷帘书几无人尘不扫一钧蛛网挂牙籖  

江南贾客去忘归扑面邉尘自在飞想得那邉寒较早夜来密地剪征衣  

零露瀼瀼夜气浮嫩寒差力五更头邻鸡啼破交加梦冷浸梧桐月一钩  

冬日金陵制幕书事  

督制堂堂两重臣驻师移府夹江濵资粮扉屦多多办更有舟车乞与邻【将督制两阃移屯江岸应援淮城东阃亦自维扬提兵防合军需等物多本司贷之】  

官军闻説定庐州破敌功成一滴油【一滴油弩名】智勇功名付元凯王三锡命到康【此诗为合肥作敌以重兵二十万围城者四十余日制帅杜公于援兵未至前不动声色而破之父子俱奏隽功受上赏】  

城中守将方投死阵面将军已卖降版筑纷纷成底事那知靠后是长江【此诗为滁州作敌围滁城几两月守臣阵广极力挫之敌已有退志防援师筑城于江壖未进广中伤死有内变敌遂入而城亡矣】  

薄晚官军得胜归家家户户挂旌旗阵前纪律明扵日师入城来半不知【此诗为往来过军作】  

三五同寮出幕迟公余终日意怡怡归来又被梅花恼拨冗铜彛挿数枝  

右七言絶句百首同祖少作也少作不止是离体凡数百未敢録姑録此百篇为初稿非録诗也録其事也诗因事而作事由诗而着不然少作何敢传哉同祖自髫齓侍家君宦防弱冠入金陵幕府目所触意所感寓于诗诗不足録事不可废此初藁所以出也孔子曰小子何莫学夫诗又曰非求益者也欲速成者也同祖慕圣门学诗之训将以求益而非敢蹈欲速之戒遂以学诗名其篇嘉熈庚子月正元日金华王同祖书于建安郡斋  

## 两宋名贤小集卷三百五  

宋　陈　思　编  

元　陈世隆　补  

小山集  

刘翰字武子长沙人绍兴间于湖张孝祥石湖范成大方名重一时翰逰于二公之门故诗声日着乆客都下迄无所就有小山集  

桂殿秋夀于湖先生  

青帝子碧莲宫不驾云车骑白龙瑶池路逺羽衣湿玉佩泠泠明月中  

双玉节到神京碧杯仙露冷如氷一声金磬千花发洞口天风吹酒醒  

翠屛曲  

小亭帘幕垂隂隂梅香入枕春生屛西窓月落翠被冷鸟声残梦东风醒三年不唤清溪渡梦里瀼西春水路江头女儿双翠眉能唱刘郎芳草句  

小宴  

一曲歌云劝玉觞归来斜月恰侵牀小窓细嚼梅花蕋吐出新诗字字香  

余乆客都城秋风思归作楚语和呉郎采菱叩舷之音  

秋风兮凄凄山中兮桂枝弹余冠兮尘随芳草緑兮未归家遥遥兮辞楚荆伤去国兮重登临舞长剑兮増慨复鸣铗兮成音采中洲兮兰蕋望美人兮千里我所思兮天一方共明月兮隔秋水  

种梅  

凄凉池馆欲栖鸦采笔无心赋落霞惆怅后庭风味薄自锄明月种梅花  

红窓怨  

啼莺唤起纱窓梦红日满帘花影防翠屛香字冷薫炉罗衣叠损金泥鳯去年君去燕归时今日燕来君未归欲把相思挑锦字夜寒懒上鸳鸯机起来翠袖香罗薄东风满地桃花落  

渔父  

轻舟一叶一轻蓬上有萧萧鹤髪翁昨夜不知何处宿月明都在笛声中  

春晚呈范石湖  

风日萧萧两鬓华倦寻银笔赋余霞五更枕上无情雨三月风前薄命花春困有时因病酒客怀何日不思家年来事事心情懒惟有归耕防最佳  

上元小亭  

靖康诏令文章种桐邑公侯国老家种得人间桃李满春风无地不开花  

石头城  

离离芳艸满吴宫緑到台城旧苑东一夜空江烟水冷石头明月鴈声中  

天上月  

春氷一片净无瑕万里清光遍海涯欲与嫦娥移桂树月明先合种梅花  

春日  

沉沉芳酌动金波笑引疎梅泛玉荷几度天寒归雁少一畨风雨落花多功名好在知心懒富贵重来柰老何鸟鹊数声传喜语梁间燕子亦能歌  

江南曲  

我家江南同野老自纺落毛采苹藻清风满袖读离骚半畆幽畦种香草门前流水鸣溅溅日暮归来自刺船遥山数叠作媚妩落日断霞明晚川雨余汀草涨新緑红衣湿尽鸳鸯浴采莲女儿何处来唱我春风湖上曲瓮头酒熟方新蒭白鱼如银初上钩呼儿洗杓醉明月酒酣更作商声讴  

鸿门宴  

江东遥遥八千骑大战小战七十二刘郎晓鞭天马来踧踏长安开帝里子婴已降隆凖公君王置酒鸿门东张良已去玉斗碎三月大照咸阳红绣衣归来日将夜可惜雄心天不借当时已失范増谋尚引长戈到垓下刁斗乍急营垒惊夜深旗尾秋风横玉帐佳人不成梦月明四靣闻歌声防剑相看泪如雨我作楚歌君楚舞明朝宝马一声嘶江北江东皆汉土  

玉斗歌【汉髙帝真英主也其入关则约三章封府库子女玉帛畧无所有秦人归心焉不待白蛇赤帝老妪夜哭然后知为天命彼姁姁项羽欲扼其防而困之难哉鸿门之防沛公亦几危矣项庄舞剑项伯翼蔽沛公得从间道以归独使张良谢羽羽受其璧此亚父知其为勇所以慨然碎其玉斗也感之作歌】  

汉兵咸阳未休含楚王长歌到戯下项伯夜入张良营沛公苍皇出城谢自言戮力共攻秦不意入关成此勲闭关籍民备他盗尽封府库待将军项庄防劒项伯起汉楚兴亡在今尔鸿门壮士斩关来慷慨一巵谁惧死君不见秦亡鹿走骊山倾四方尽起诸侯兵龙顔隆凖泗上长天之所授谁能争英雄肯落他人手独遣谋臣谈辩口君王间道却归来满地秋声鸣玉斗  

呉门行  

呉歌婉婉清如水西风晓自阊门起双挠艇子采菱来翠荇緑苹香十里芙蓉影落已知秋溅湿罗衣眉黛愁回声荡桨入门去明月家家秋水流  

客去  

送客归来月满檐梅花微笑隔疎帘酒醒今夜银屛冷沈水薫炉渐渐添  

哀友人  

案成歌舞小春娇何事君随艸木凋从此巴江江上月有人和泪独吹箫  

闻笛  

谁将玉笛按凉州吹彻春风不下楼若道声声都是恨不知消得几多愁  

山亭  

芳草萋萋怨未归西池残夣要题诗緑窓昨夜东风小开遍梅花第几枝  

题飞云阁  

一笑归来春尚寒小梅飘尽雪初残迟迟更待梨花月醉倚飞云十二栏  

立秋日  

乱鸦啼防玉屛空一枕新凉一扇风睡起秋声无覔处满堦梧叶月明中  

## 两宋名贤小集卷三百六  

宋　陈　思　编  

元　陈世隆　补  

雪窓小稿  

张良臣字武子一字汉卿号雪窓其父自洪州避冦来四明因占籍鸟良臣为诗清刻髙防尤长于絶句至举子业非所能専隆兴元年试南省魏文节公杞时为参详其三防以见知举张焘曰此文拙古必故人张武子所作使欲得士愿以进焘许之撤试果良臣也杞晚居小溪日与良臣詶唱平生官止监左藏库诗集十卷至咸淳间弥甥徐直谅裒于广信郡  

晚歩南城下  

冷云堆屋晚仍春惘惘人行陌上昬飞去飞来沙上雁去年洲渚旧芦根  

春词  

竚防无限楚时春罨岸风平緑自薫睡起尽檐双语燕梨花留得夜来云  

后至搴香复倚春潘嫱梳洗最轻盈南朝破后无词客燕子桃花古石城  

芳草复芳草  

芳草复芳草有人孤倚楼明月复明月何处照离洲相见无期此恨讵相知日暮天寒吹属玉蛮江荳防重重緑  

玉台体  

一寸春霏拂绮寮蕙花江上雪初销伤心燕子重来地无复人吹紫玉箫  

主人流落委荒坟燕子还来坏防门惟有桃花古时月端端正正照啼痕  

晓行  

千山万山星斗落一声两声钟磬清路入小桥和梦过豆花深处草虫鸣  

陪天童觉禅师如芜城  

风勒江云雪未匀梦寒不到碧梅春破防又指芜城近漠漠平沙落雁频  

失题  

栁暗旗亭不忍看临江愁杀晋衣冠伤心明月扬州路十里珠帘蕙艸寒  

示长芦仁禅师  

丛丛竹雀閙人家农事春来渐有涯品字柴头煨正暖不知风雪到梅花  

别特上人  

茂竹永和字院花天宝诗晴江入舟檝忍泪别僧持  

梅市道中  

连雨疎篷不耐关修眉如失更晴悭越王故国无人问艇子穿花自往还  

有怀山房  

毎忆山房话夜深几前无主亦无賔老兵未领西来意斜倚屛风一欠伸  

西湖晚归  

帖帖平湖印晚天踏歌防女锦相牵鳯城半掩人争路犹有鸣琴落后船  

书情奉寄蒋弋阳公  

五都一何绮歌管正繁防睠我友明月援情冩秋瀬何言异离复一饱困藜稗风雨墨如翳欲往徒自碍頽年去堂堂白髪新种种崎岖造化乆败屦常决踵从来万里意不料乗崄恐鸣鹤略九臯未羡乗轩宠  

留题呉兴投老庵  

白鹭悠悠去不还渚云汀艸一生闲暮年不入西州路空倚梅花説住山  

送人游姑苏  

儿时吾亦寄君州细细聼君説旧游处处緑波通酒巷女郎多在采菱舟  

雪后  

雪花竹屋未全消寒雀梢头眼擘椒纸阁不烟梅自放底能踏湿渡溪桥  

九日书吕季慈室  

上池入寺见承平影落南州迹易陈手把黄花看新雁风烟愁杀旧京人  

感旧  

三十六陂春水緑四十九年人事非扬子江头永嘉后吴侬荡浆北人稀  

山房惠猫  

从来怜汝丈人乌端正衘蝉雪不如江海归来声绕膝定知分诉食无鱼  

过临平  

儿时曽忆此登临细説穷途有述证四十九年蘧伯玉月明人静过临平  

过西溪  

罨画层波蕙艸荒冷云客鴈两回皇梅花到得吹成雪尽是清愁不是香  

赠英上人  

之秦賸肯迎张禄踏越何曽用计然元鼎事看蛙胜负大槐人与蚁相连  

酒熟  

浊醪初熟荐霜螯不拟寒山不广骚清晓豆花篱下立竹梢独与月争髙  

遗家书  

家住鄱城小洞天经年烹鲤尚茫然几回鹊喜无消息吹杀灯花独自眠  

祝猫  

江上孤蓬雪压时毎怀寒夜暖相依从今休惯穿篱落取次怀春屡不归  

偶题  

谁家池馆静萧萧斜倚朱门不敢敲一叚好春藏不尽粉墙斜露杏花梢  

萱草  

雪色侵凌緑剪芽枝抽寒玉带金葩北堂回首伤心处却复令人恨此花  

小破  

小破燕支钿早梅雪云平淡越江迟青山嵗夜行人少鸭鸭羣飞浅艸时  

谢江尚书见访  

黄叶声中接锦鞯添丁篱落怪相牵归来賸欲从僧话正掩楞伽曝背眠  

夏夜  

恰则黄昏雨便晴青塘迤逦尽蛙鸣月明已在芭蕉上犹有残檐防滴声  

平旦  

平旦梅花破冷红越香何限水流东陈平翠袖新年恨尽在吹香笑语中  

## 两宋名贤小集卷三百七  

宋　陈　思　编  

元　陈世隆　补  

渔溪诗藁  

俞桂字晞郄钱唐人绍兴五年举进士尝出守海濵政剧民顽桂理之裕如不废吟咏与菊潭吴惟信芸居陈起诗文相往复有渔溪诗藁三卷  

雨吟  

轻轻烟雾失楼台雨暗吴山锁不开试与渔翁闲访问落花几许泛溪来  

过湖  

舟移别岸水纹开日暖风香正落梅山色蒙蒙横画轴白鸥飞处带诗来  

和叶广文韵  

入得春来物物饶翻思湖上短长桥去年寒食闲游处曾把扁舟系桞条  

书斋  

野草沿庭砌清闲日掩扉晚凉疏雨过落叶觉蝉稀天籁自鸣竹砧声谁捣衣僧寮不过此何必叩机  

阅名胜诗集  

买得山房数册诗倚篷细读已移时只贪眼底看冰玉月上荷花更不知  

书懐  

僻性止耽书村中谩寓居心惟求事省身合与名疏木叶秋风起蛩吟夜雨初吾生今晚矣不必问何如  

闺怨  

鳯帏晓起鬓松枕肉初生酒晕红一把桞丝挪在手沈吟无语对春风【沈吟一作寻思】  

谁怜人去锁朱楼终日凭阑只带愁燕子也知人薄幸飞来略不傍帘钩  

溪流  

云脚才行又复开一声隐隐只空雷家僮忽报溪流涨知是前村落雨来  

初秋  

火老金柔暑告残乗凉正好望西山秋声来处无防覔只在前竹叶间  

杂兴  

漫山花发草萋萋杨桞花绵水拍堤况是客懐禁不得那堪杜宇耳边啼  

偶吟  

降伏吾心法无如去外魔苦吟诗愈拙着意字犹讹荏苒青衫旧消磨白髪多不才为世弃徒自咏卷阿  

雨中遣愁  

花已开时人正愁花簪头上使人羞一春可厌无晴日下却珠帘懒凭楼  

清明  

朝来阁雨喜新晴枝上绵蛮调好声佳节莫将虚过了人生赢得几清明  

即事  

阴云酿雨勒花迟梅已飘残到杏枝好是池塘清梦处勾吟春草入新诗  

松江  

荷叶翻风暑气微看山露冷湿征衣垂虹夜静三高月只照渔溪一舸归  

惜春  

春事三分过二分桃花水上覔红云游人浪説春归去桞外黄鹂尚自吟  

次吴秋潭韵  

相逢欵话傍檐西坎止流行事不齐君到白苹秋正好饱吟风月棹前溪  

东山  

东山随分作生涯即是清高隐者家粗有小园供日涉不愁无地种梅花  

夏中即事  

黄梅过了犹悭雨幸有南薰在翠槐燕子亦于贫者薄今年全不见飞来  

延祥观  

御园犹自有逋梅约束游人莫肯开听得老兵谈旧事几年不见翠华来  

虎丘  

两寺今为一因秦虎占丘鹤飞王剑化鸟宿古坟愁石与泉流接池通海水浮争奇多胜槩不及尽追游  

家园  

眺望西山在目中更须寛展竹篱通残梅尚守清廉节不嫁东君昨夜风  

首夏  

槐幄阴阴蔽緑扉池抽荷叶落蔷薇梁间紫燕新雏弱来傍檐前旋学飞  

偶成  

短髪萧萧满镜秋家居但觉岁时流两年不见西湖面笑我寒盟是白鸥  

月夜  

江南又见鴈南飞枫叶萧疎旋觉稀边塞戍夫天气冷谁家月夜捣征衣  

裴坟  

乗船寄僻径坟古最幽深山近风常冷松蟠昼亦阴来时无速骑归路有鸣禽寄语城居者何人肯访防  

山中  

剖竹相通涧下泉更邀山色在尊前一钩明月轩上欹枕藤牀独自眠  

惠山  

径入松闗古秋云带树烟只疑山有雨恰是涧流泉骚客诗留壁游人岸系船凭谁招陆羽瀹茗古栏边  

秋懐  

唤醒归舟是早秋水光云影两悠悠西风不管梧桐怨一叶吹来一叶愁  

农事  

东作农家处处忙金珠非是疗饥方京华只识笙歌乐岂识男耕与女桑  

甘露寺  

占断淮南势西风入鬓毛一江流不尽多景最为高斜日迷烟树孤帆送客舠兴懐人物少今古等秋毫  

夏晨偶作  

蚕事行将了农家刈麦初雨悭林少笋水澁港无鱼因病尝惩酒偷闲懒荅书今年身愈老事事觉全疎  

赠云间陆琴士  

地僻居闲絶可人殷勤过我抱桐君声中知有辽天鹤弹散华亭一片云  

烟霞石壁  

山深入翠微寺僻掩幽扉景别金仙记人忘尘世机石滋崖雨滴龙出洞云飞结屋同僧处何须赋式微  

久雨  

逾月留京国春光总不知可伤连夜雨好似暮秋时有客来无酒逢人只説诗官中闻闭籴应是细民饥  

次坦庵兄韵  

便中蒙赐墨得句胜如书暂尔两年别俄然春暮余梦驰情不间心迩迹何踈自省吾今老湖山缚屋居  

豫章滕阁  

胜阁昔曾游今无槛外楼远山连树合尽日对江流古石空存记骚人易感愁夜深歌酒处灯火灿渔舟  

寄书  

岁月逡巡笑故吾人生南北隔江湖楼头约取衡阳鴈寄得一行书信无  

## 两宋名贤小集卷三百八  

宋　陈　思　编  

元　陈世隆　补  

渔溪诗藁  

泉亭  

步入侵云岭亭高路恰平池边幽树占水底细沙明无友诗难咏逢僧话转清此中真胜地林寂鸟无声  

夏昼  

轻揺羽扇着轻纱闲汲清泉自煮茶縁是夏来无甚雨小池犹未有荷花  

枫桥寺  

湖水相连月照天鴈声嘹呖搅人眠昔人曾到枫桥宿石岸旁边系小船  

秋千  

吾今两鬓已成丝每每逢春独自悲最恨秋千无力上风流不比少年时  

早春  

客里匆匆二月春梅花开后桞争新西湖不待清明到早有防芳拾翠人  

寄懐  

一畨旧事总成空莫使相思梦里逢惆怅阳台云共雨阳台今隔几千重  

夏中即事  

青青梅子已添肥犊角新抽晚笋迟茶罢日长消睡处案头一卷乐天诗  

看先叔祖青松居士仓使诗  

儒冠毎笑拙身谋春日因何挂玉留南浦未思芳草恨西湖正为落梅愁四灵去矣今如在诸老萧然事已休衣鉢青松谁继续家鸡还复可搜求  

军中请衣  

诸营今日请春衣积沓如山竞捧归曾念雪中兵堕指戍边铁甲正防围  

海棠  

海棠嫋嫋弄胭脂雨入枝头睡正宜最是高人有遗恨杜陵因甚却无诗  

居官  

幸喜居官事不多庭空吏散雀堪罗近来转觉诗朋少谁肯高轩为我过  

心事  

落落功名鬓早斑蹉跎心事十年间看来只合归湖上鱼钓丛中尽日闲  

垂虹  

松江一景是虹桥欲约骚人钓巨鳌吴越封疆知几梦古今人物壮三高雪天斫鲙莎烟冷秋月渔歌剑气豪收拾琉璃千万顷尽为醽醁汲波涛  

腊八前四日  

天气晴和又作阴老来畏冷自难禁余霙待伴留痕在殊动骚人访戴心  

湖上闲步  

一畨雨过一畨春芒竹闲行踏软尘城里不知春色早湖边杨桞已撩人  

新竹  

傍墙穿过邻家竹爱护新篁数十竿剪伐莫令僮仆辈老夫日日要来看  

松江  

香飘菡蓞短篷中水色山光一様同行止又非人所料今年两度上垂虹  

虎丘  

突兀浮图挿翠微吴王事迹总成非寺僧未晚山门闭不放闲云一片飞  

秋咏  

吟轴卷还开行歌兴尽回买花浇换叶开径埽苍苔巾学凉纱样衣从薄苎裁潘郎羞鬓白多是为秋来  

秋夜  

秋夜多愁思虚堂风露凉观书灯可近欲睡漏初长蛩响频催织萤飞烁有光雨梢外过散入稻花香  

寄陈芸居  

生长京华地衣冠东晋人书中尘不到笔下句通神江海知名日池塘几梦春精神长似旧芸藁愈清新  

冷泉亭  

欲访飞来景湖头赁小船白云侵岭下翠树傍泉边入寺人须到深林影自圆山居相去近夜坐学参禅  

春晚湖上  

花事已成休都人懒出游水添烟浪濶山带夕阳愁栁树鸣黄鸟沙隄卧白鸥不辞归路远何必买扁舟  

春咏  

尽日看诗只掩扉出门细雨怕沾衣杏花已露胭脂色燕子如何却未归  

苔钱  

庭砌方圆出化均何须抵死论钱神贫家阿堵新添富买断西湖风月春  

买鱼  

芦花荷叶晚秋天雁影横斜逺水连频唤买鱼人不譍偷忙撑入怕官船  

即事  

东君无处不繁华一雨才晴意便佳客舎山梅开遍了从今懒买担头花  

送春  

作恶情懐是别离老夫嬾作送春诗东君归去无踪迹试问垂杨便可知  

春归  

青青结子在梅梢方见春来夏已交认得主人双燕子香泥衔去理新巢  

晴天气淑浓如酒引得狂蜂路亦迷独立阑干凝望处卖花人在画桥西  

闲中  

花飞春减燕雏飞叶叶成阴障翠围囊里酒钱消铄尽满船赢得载诗归  

江头  

渔浦山边白鹭飞西兴渡口夕阳微等闲更上层楼望贪看江潮不肯归  

口占  

园林緑暗又红稀蜀鸟啼山笋蕨肥春夏一畨交篆早绵衣脱了换单衣  

吟诗  

渔溪僻好只吟诗此意还须识者知自古岛郊贫彻骨诗逢穷处始为奇  

社日  

今朝社日寒犹力燕子还寻五桞家宰肉不沾吾分薄强斟聋酒度年华  

喜雨上别大参  

爰立为霖仰望深今朝一雨慰苍生经纶久柬君心在燮理还同天道亨爱国虑勤寛玉带筹边谋逺捍金城我公勲业难摹写但见皇家庆太平  

寓京二首  

一官濩落笑如初只合空山去读书不稼不渔无活计谩将名氏玷公车  

车马滔滔厌软红湖边秋意属西风木犀初放荷花老买个船儿学钓翁  

春日即事  

春入侯家春事深日长庭院又沈沈客中不耐如丝雨搅起思家寸寸心  

春光满目是湖头水碧琉璃拍岸流忆着去年桃叶渡相思无限使人愁  

丙午七夕后一日晚抵松江塔下  

到得垂虹廹暮烟前村雨暗莫行船幸然得与僧人熟借得终宵客位眠  

客中情况少人知正值钟声约束时清坐更无人共话挑灯来看菊潭诗  
