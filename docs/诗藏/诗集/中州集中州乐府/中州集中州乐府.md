---
title: 第2部分
index: true
icon: editor
order: 2
category:
  - 诗藏
  - 诗集
  - 中州集 中州乐府
tag:
  - 钦定四库全书
  - 集部八
  - 总集类
  - 元好问
  - 金
---

## 中州集卷六  

金　元好问　编  

冯内翰璧【`一十五首`】  

璧字叔献别字天粹承安二年进士歴州县召入翰林再为曹郎宣宗朝屡以使指鞫大狱权贵如归徳知府宿州搃帅声势焰焰朝廷知其跋扈而不能摧伏者叔献以法临之毛髪不贷也幼有重名就所长论之馆阁台谏与賔客言乃其选也徒以小心奉法不畏彊御故屡以城旦书屈之识者有用违其长之叹兴定末以同知集庆军节度使事致仕居崧山龙潭者十余年诸生从之防与四方问遗者不絶赋诗饮酒放浪山水间人望以为神仙焉山中多兰毎中春作华山僧野客人持数本诣公以香韵清絶为胜少劣则有罚谓之鬭兰所酿松醪东坡所谓叹幽姿之独髙者惟叔献能尽之客有以京国名酒来与之校者味殊不能近正如深山草衣木食人语觉佣儿贩夫尘土气为不可向也是后松醪鬭兰遂为山中故事叔献少日在太学赋声籍甚其学长于春秋诗笔清峻似其为人字画楚楚有魏晋间风气雅为闲闲公所激赏制诰典丽当代少见其比尺牍又其专门之学风流蕴借不减前世宋景文左丞董公绍祖奉使江左得其诗饯行喜见顔间诗四韵毎诵一句輙为一举觞李右司之纯谈笑此世为不足玩见叔献则必为之然王延州从之公于鉴裁为海内称首敬其名徳至不敢以同年生数之北渡还乡里年七十九终于家【`墓碑云所贵于君子者三曰气曰量曰品有所充之谓气有所受之谓量气与量备而才行不与存焉本乎才行气量而絶出乎才行气量之上之谓品品之所在不风岸而峻不表襮而着不名位而重不耆艾而尊是故为天地之美器造物者靳固之不轻以予人阅百千万人之众厯数十百年之久乃一二见之同乎其时非无孤隽伟杰之士従容于礼文之域角逐乎功名之地唯其俗不可以为雅劣不可以为胜故自视缺然陈太丘事业无闻而名重天下房次律坐镇雅俗而举世以王佐许之施之当时未必适用然千载而下有为之敛衽者非品何以得之元光正大以来天下大夫士论公平生者盖如此`】子渭字清甫以门资叙仕为密院机察清慎而文天下有冯孝子之目今居镇阳  

同裕之再过防善有怀希顔  

寺元魏离宫十日来凡两前与髯卿偕斋奠少林往其时巳薄暮诸胜不暇访今同魏诸孙再到风烟上寺僧导升殿雄深肃瞻仰柱础门限砧追琢成大壮不见磨琢痕莹滑眀滉朗摩挲三叹息后世无此匠晚登西南亭碧玉对千丈如王官天柱如太华仙掌留宿赞公房秀色梦余想夜静耿不眠泉溜琴筑响惜髯今不来聨诗共淸赏  

和希顔  

虎守天门未易通庾尘无扇障西风主人何负盗憎主公论不眀私害公老伏固非千里骥冥飞似是五噫鸿纷纷往事渠知几都付崧巅一笑中  

送国医仪师顔企贤得请归关中次朝贤韵  

心平穷富恐欺天面有隂功盖有年归去青山仁者乐秘来丹诀老而传尚医冗食渠百軰公论共推君十全技道精微仍逺引就非轻举亦几仙  

河山形胜圗  

书剑丁年记昔防中条之麓过蒲州地形西控三秦逺河势南吞二华秋晋魏兵争一春梦汉唐坛祀几荒丘披图吊古令人慨不必重登鹳雀楼  

雒帅觅兰作诗以寄  

云揷髙牙画防森春移寳槛燕堂深水南红药初退舍嵩麓紫兰今嗣音蠒足赪肩坐香累髙梁华栋岂渠心使君有问花应语玉树诚佳非故林  

眀皇击梧桐图  

三郎耳谱趂花奴风调才情信有余天寳错来非一拍霓裳中节亦区区  

送人出使  

阳春有脚苏疲瘵水镜无心照洁污九道澄清天意切人才一一似君无  

习池醉归图  

襄汉方屯十万兵习池日往不曾醒纷纷悮晋皆渠軰何独王家一宁馨  

东坡海南烹茶图  

讲筵分赐密云龙春梦分眀觉亦空地恶九鑚黎洞火天防两腋玉川风  

隂晦中忽见华山  

吏部能开衡岳云坡仙曾借海宫春莲峰淸晓忽自献二公何人予何人  

草堂春莫横披  

迁客倚楼家万里五陵飞鞚酒千金草堂澹与春山对幽鸟一声春巳深  

元光间予在上龙潭毎春秋二仲月往往与元雷防歴嵩少诸蓝禅师汴公方事叅访毎相遇辄挥毫赋诗以道闲适之乐今犹梦寐见之儿子渭近以公故抵任城禅师附寄诗以叙畴昔未几驻锡东庵因造谒间出示裕之数诗醉笔纵横亦畧道嵩逰旧事感叹之余漫赋长句二首  

性理诸方巳徧叅归来一锡驻东庵山中莲社旧招隐旅舍阿戎新对谈诗笔如君僧有几文章媿我老无堪绫书大字拈香疏须趂微之酒半酣  

又  

少林脩竹欲天叅竹外幽闲草结庵顾我虽存惟白髪与君曾此共谈干戈横絶境犹梦草树荒残人岂堪腊瓮春醪髯莫预商歌悲壮不能酣  

雨后防竝玉所控诸峯  

竝玉如髙人壁立九千仞一日不见之令人生鄙吝春深木叶敷秀色益濡润结茅寄僧蓝晴碧时得趂老宿诧孙峯隅侍到龆齓连延靑一色枚数须谛认溟蒙空翠间我亦疑未信朝来云气昬埋没瑜匿瑾如苍梧政愁湘妃鬰思舜重隂俄觧驳霮濧夕晖衬娟娟忽层出歴歴分逺近云峰互吞吐千状才一瞬出竒如孙吴相降如亷蔺如众星拱辰如侯伯入觐接武如朋簮承迎如价傧负固如吴楚争长如齐晋怪诡如夷蛮骈罗贡琛赆窘蹙如擒获系累将就衅如应龙神灵蛰卧时奋迅如天驷超轶坰牧税羁靷如雄对改容失箸骇疾震如猛士无哗攅槊俟严阵独两峰巍然魁杰俨崇峻光辅岳柱天鬰为中兴镇降生申与甫周室偾复振诗传配崧髙百世磨不磷  

同希顔怪松  

崧髙地气灵花木竞妍秀玉峰西南趾有松独怪陋偃蹇如蟠螭奋迅如攫兽叶劲须髯张皮古鳞甲皱菌蠢藤瘿怒支离笻节痩月上虬影揺风度雨声骤子落慰枯禅枝樛碍飞鼬盘根万乗器平盖千岁夀樵斤幸免寻厦匠矧肯构龙化防有时天旱期汝救  

王内翰若虚【`三十八首`】  

若虚字从之槀城人承安二年经义进士少日师其舅周德卿及刘正甫得其论议为多博学强记诵古诗至万余首他文称是善持论李屏山杯酒间谈辩锋起时人莫能抗从之能以三数语窒之使噤不得语其为名流所推服类此释褐鄜州録事歴门山令入翰林自应奉转直学士居冷局十五年崔立之变羣小献谄为立起功德碑以都堂命召从之从之外若逊辞而实欲以死守之时议称焉北渡后居乡里癸夘三月东防与刘文季辈登泰山憩扵黄岘峯之萃美亭谈笑而化时年七十従之天资乐易负海内重名而不立厓岸虽小书生登其门亦折行辈交之滑稽多智而以雅重自持谋事详审出人意表人谓从之扵中外繁剧无不堪任直以投闲置散故百不一试耳自从之没经学史学文章人物公论遂絶不知承平百年之后当复有斯人否也子恕字寛夫  

摅愤  

非存骄謇心非徼正直誉浩然方寸间自有太髙处平生少谐合举足逄怨怒礼义初不愆谤讪亦奚顾孔子自知眀桓魋非所惧孟轲本不逢岂为臧氏沮天命有穷逹人情私好恶以此常泰然不作身外虑  

赠王士衡  

王生非狂者乃以善哭称毎至欲悲时不间醉与醒音词初恻怆涕泗随纵横问之无所言坐客笑且惊王生不暇防若出诸其诚嗟我与生友此意犹未眀丝染动墨悲麟亡伤孔情韩哀峻岭陟阮感穷途行涕流贾太傅音抗唐衢生古来哭者多其哭非无名生其偶然欤何苦摧形神如其果有为为尔同发声  

贫士叹  

甑无尘瓶无粟北风萧萧吹破屋入门四顾何凄稚子低眉老妻哭世无鲁子敬郭元振之真丈夫故应饿死填坑谷苍天生我亦何意盖世虚名食不足争如只使冗且愚大腹便便饱粱肉  

感秋  

西风撼庭柯踈叶鸣策防天地一萧条羁怀亦岑寂青春怳如昨转盼年半百自从长大来转觉日月迫功名非所慕老大不足恤怛然感时心自亦不能释清晨理短髪已见数茎白刀镊虽可施殆似儿子剧此身委蜕耳毁弃无足惜况于毛髪间而乃强修饰青青如陆展星星行复出毕竟白满头复将何所摘  

生日自祝  

空囊无一钱羸躯兼百疾况味何萧条生意浑欲失清晨闻喧呼亲旧作生日我初未免俗随分畧修饰举觞聊自祝醉语尽情实神仙恐无从富贵安可必脩短卒同归何足喜与戚一祈麄康强二愿早闲适衣食无大望但愿了晨夕万事不我撄一心常自得优防终吾身志愿从此毕  

失子  

妍妍掌中儿舍我一何遽其来谁使之而复奄然去平生三举子随灭如朝露顾我能无悲其如有天数自从学道来众苦颇易度有后固所期诚无亦何惧人生得清安政以累轻故婚娶眼前劳托遗身后虑百年曾几何为此雏稚悮顾语长号妻此理亦应谕  

忆之纯三首  

防歳求真契中年得伟人倾怀当一面投分许终身灯火谈夜莺花逐胜春何时重一笑胷次欲生尘  

又  

面目三年隔音书万里遥宦途俱蹭蹬日事各萧条志大谋常拙身孤道易消本无当世用隐处防相招  

又  

隽气轻天下髙情到古人衔杯曼卿放下笔老坡神时论谁优劣人材自屈伸穷愁须理遣不必泪沾巾  

复寄二首  

志大言髙与世违拂衣真作竹林归黄尘道口风波恶未必先生自处非  

又  

自笑趋尘亦强顔食谋未免敢言闲紫芝果可充饥腹从子玉屏岩石间  

病中二首  

学道今何得谋生久不成蓝衫几弃物绛帐亦虚名事拙应天意交踈即世情烦忧时自觧感触又还生  

又  

鬰鬰穷愁意营营久病身诗情浑欲减药物但相亲未得驱穷鬼终须问大钧三时劳慰拊甚愧故人真  

感怀  

枉却全家仰此身书生那是治生人百忧耿耿填胸臆强作欢顔慰老亲  

自笑  

酒得数杯还已足诗过两韵不能神何须豪逸攀时杰我自世间随分人  

别家  

到了身安是本图何须身外觅浮虚谁能置我无饥地却把微官乞与渠  

慵夫自号  

身世飘然一瞬间更将辛苦送朱顔时人莫笑慵夫拙差比时人得少闲  

西城赏莲呈晦之【`晦之自号放公`】  

旧赏回头已隔年髙花又见出新妍偶成浊酒狂歌防恰及斜风细雨天乐事适来偏有兴闲身常得分无缘作诗莫怪多夸语差比放公先着鞭  

题渊眀归去来图五首【`此下皆中年所作`】  

靖节迷途尚尔赊苦将觉悟向人夸此心若识真归处岂必田园始是家  

又  

孤云出岫莫鸿飞去住悠然两不疑我自欲归归便了何须更説世相遗  

又  

抛却微官百自由应无一事挂心头销忧更借琴书力借问先生有底忧  

又  

得时草木竟欣荣颇为行休惜此生乗化乐天知浪语防君于世未忘情  

又  

名利醉心浓似酒贪夫衮衮死红尘折腰不乐翻然去此老犹为千载人  

翰长闲闲公命题城南访道图戱作二诗且为觧之云  

得道由来不必劳痴儿舎父漫逋逃闲闲老子还多事时向招提打一遭  

又  

竹木萧森防緑苔幽襟自爱北轩开主人无説吾何问乗兴而来兴尽廻  

答郑下辨禅师见戯代防御髙侯  

酒肆淫房总道场偶然防戏亦何妨阿师自堕泥牛趣更笑春风栁絮狂  

还家五首  

日日他乡恨不归归来老泪更沾衣伤心何啻辽东鹤不但人非物亦非  

又  

荒陂依约认田园松菊存亡不足论我自无心更怀土不妨犹有未招防  

又  

山杏溪桃化棘榛舞台歌榭堕灰尘春来底事堪行处门外流莺枉唤人  

又  

囘思梦里繁华事幸及当年乐此身闲立斜阳防儿戯怜渠虚作太平人  

又  

艰危尝尽鬓成丝转觉讙哗不可期几度哀歌仰天问何如还我未生时  

山谷于诗毎与东坡相抗门人亲党遂有言文首东坡论诗右山谷之语今之学者亦多以为然漫赋四诗为商畧之云  

絶足由来不可追汗流余子费奔驰谁言直待南迁后始是江南不幸时  

又  

信手拈来世已惊三江衮衮笔头倾莫将险语夸勍敌公自无心与物争  

又  

戯论谁知出至公蝤蛑信美恐生风夺胎换骨何多様都在先生一笑中  

又  

文章自得方为贵衣鉢相传岂是真巳觉祖师低一着纷纷嗣法更何人  

王内翰子端诗近来陡觉无佳思纵有诗成似乐天其小乐天甚矣漫赋三诗为白傅解嘲  

功夫费尽谩穷年病入膏育岂易镌寄语雪溪王处士恐君犹是管窥天  

又  

东涂西抺鬭新妍时世梳妆亦可怜人物世衰如鼠尾后生未可议前贤  

又  

妙理宜人入肺肝麻姑搔背岂胜鞭世间笔墨成何事此老胸中自一天  

麻徴君九畴【`二十九首`】  

九畴字知几莫州人三岁识字七歳能草书作大字有及数尺者故所至有神童之目章庙召见问汝入宫殿中亦惧怯否对曰君臣父子也子宁惧父耶上大竒之弱冠住太学有声场屋间南渡后读书北阳山中【`其诗云读书空山里落月低岩幽山鬼语夜半怪我非巢由又云壮士半凋落鐡花绣呉钩`】始以古学自力博通五经于易春秋为尤长少时有恶疾就道士学服气数年疾遂平又从宛丘张子和学医子和以为能得其不传之妙大率知几于学也专故所得者深饥寒劳苦人所不能堪者处之怡然不以累其业也尝为郾城张伯玉赋透光镜钦叔传之京师赵礼部大加赏异贴壁间坐卧读之兴定末府试经义第一词赋第二省试亦然帘试以脱悮下第知几先有才名又连中甲选天下想望风采虽牛童马走亦能道麻九畴姓名正大三年右相侯萧公赵礼部连章荐知几可试馆职乃赐卢亚榜第二甲第一人及第授太祝权太常博士应奉翰林文字知几天资野逸髙骞自便与人交一语不相入则迳去不返顾自度终不能与世合未几谢病去作诗工于赋物如夏英公篆韵【`其诗云千状万态了不同哭鬼号神自兹始简如庖羲地上画繁如神农日中市圆如有娀乙鸟卵方如姜嫄巨人履倾如怒触不周山遡如逆上蚕樷水积如女娲石未炼碎如昆吾瓦经毁蚩尤旗张尾后曲黄帝鼎成足下峙五丈专车断禹戈九日横天落羿矢流漦不去龙垂髯衔书忽来凤挽觜方相四目辟门阙夔牛一胫踔阶戺貌似心猜未必然赖君注释车南指`】及手植桧印章等诗可见也字画正书八分皆有功诗最其所长少时犹失持择近诗精深峭刻似其为人他文不及也眀昌以来以神童称者五人太原常添夀四岁作诗云我有一卷经不用笔写成展开无一字昼夜放光明合河刘滋文荣六岁有诗云莺花新物态日月老天公刘徴伯祥七岁被防赋凤皇来仪新恩张汉臣世杰五六岁亦召入赋元妃素罗扇画梅云前村消不得移向月中栽其后常隐居不出余三人者皆无可称道独知几能自树立一日名重天下耆旧如闲闲公且以徴君目之而不名也壬申歳遇乱卒年五十平山常仲眀之子徳葬之小商桥傍近赵荘赋伯玉透光镜  

太隂沦魄元不耀太阳分光成二曜呜呼怪铜盗此幻透影在壁与背肖奁开防防光走庭划如剸犀乍脱鞘澄秋落百丈潭疑有龙向天门跳秦娃汉婉化鸳土宠雨恩云埋凤诏当年椒涂鉴桃李身后泉台暎蓬藋枕簟无情草木香笙歌不暖枭狐啸髑髅一丑不再妍不知持此将安照万斛珠玑委俑人唤得偷儿成鬼剽借问金椎一控时何如海上青蝇吊夀如金石佳且好此铭此篆两竒峭今谁子后曩谁先赢得细枢经蚁窍千古繁华一梦醒恍然入手称神妙丹砂【`阙`】紫翠羽青万金难买人年少君侯新自洛阳来玉台人物今温峤相防大笑古人痴收镜入奁还自笑  

跋范寛秦川圗  

山水人传范家笔画史推尊为第一朅来因防秦川图天下丹青能事毕大山岩岩如国君小山鬰鬰如陪臣大石盘盘社与稷小石落落士与民一山一形似争长一石一态如布军想君胸中有全秦见鐻削鐻鐻乃真掌上长安近于日千树万树生青春忆昔岐山凤皇语葱葱柞棫霑新雨昆夷束手密须降不见功勳见歌舞黄金铸牛西入僰五丁云栈通中国骊山宫阙九天髙六处孱王走衔璧不信诗书信法家闗东半被鱼书惑尽卷图籍亦大好五十年凶都一埽章邯董翳举如毛沐猴冠委金陵道北原兵自天而下汉室倾頽如解瓦祁山六出纵无功渭水犹堪饮君马螭蟠老将骨未朽草附那能济阳九技痒投鞭抵岁星归来鹿死何人手神武空矜贺六浑投机常落周人后竟令冯翊软沙边东风一夜吹新栁侵寻皁角相料理抛掷龙津浮汴水鹢头过处巳非隋不觉晋阳人姓李华清髙宴戞宫梧舞马如何防两都纵得青骡还蜀道肉得沙场白骨无兴亡自取不足吁可怜神州为盗区贪徴往古山川事忘却题诗赏画圗  

松筅同希顔钦叔裕之赋  

牺尊青黄灾木命羁绊剪剔伤马性折松为筅得之天此君幸免戕残横初縁形似有代无不料竒功乃差胜人间斤斧不须劳坐中活火鸣笙箫千秋蛰骨养霜雪一日奋鬛翻云涛岩烟击拂殷雷起颠风蹴踏银山髙莫嫌勺水懦无力如卷三江都一吸借汝岁寒姿扶我衰朽质埽除幻梦不到眼洗刷埃霾下胸臆扪霞直与羡门期一笑桑田海波白  

竹瘿冠为李道人赋  

东方有物字丰隆以鸣为职驱羣聋万头濈濈囚冻窟欲出不出愁天公寒作暖出一噫黑帝不敢藏昆虫所以独为六子长挥斥元气周神功车轰鼓震顷万里六甲云风随唤起四隂用事合收声犹奋狂阳鸣不已号令非时遭物玩草木不凋花再蕾恼得司秋诉帝阍漏泄机缄法当死天公大怪下桎梏推落车中堕岩谷非程非马亦非人化作苍筤一枝竹劲气刚风难遽销夜闻风雨犹萧萧耸身直上三千尺天公又怪干云霄鬼压神缚不听出只见白云鎻三日云散惟余青屈盘颐隐于脐变仙质道人真是万物盗斫取为冠就天巧秋霜争敢上头颅常与春风同醉倒此冠固竒惜未大有冠独在方之外日月为藤织四时烟霞为桦绵千载天潢絶汉梁虚碧北斗旋衡簪沆瀣不随脂粉侣狻猊不逐风霜陪獬豸一任旋干复转坤头上峩峩终古在欲作檀那施此冠不识先生若为戴  

弹琴怀山中人  

门前雪垂垂室中理朱丝手按十三徽心飞天一涯故人何许万里惊鸿飞试慿朱丝语一声声亦悲一弹雪欲落再弹雪正作只在此山中故人今忧乐我欲弹文王岐山云茫我欲鼓曾子无田可耘耔道逺望不及千山复万水思君复思君正恐须髯皤后防若不来奈此宫商何春风早晚起百鸟喧庭柯时携一尊酒为君奏云和  

夏日  

亭柯碧合龙蛇影睡起辘轳鸣晓井一帘晓雨卷不晴槐花满地黄金冷屈指西风又到门相思团扇欲生尘何时万户垂杨里髙揖金鞭逢故人  

牛叹  

谁怜宿料一生无身后仍遭金十奴帷盖却教防狗马不知何事负农夫  

清眀  

村村榆火碧烟新拜埽归来第四辰城里防家多白髪逰春搃是少年人  

莫春山家二首  

山烟向晚白蒙蒙人过梨花树底风一犬不鸣村径黑野灯孤起逺林中  

又  

语阑壮气欲消磨奈此青灯永夜何壁上取琴弹一曲不知天外落银河  

手植桧印章  

梁折山摧入小成日华留得寸晖眀不盈一握空虫篆未丧斯文麄姓名草木西周朝有暮圗书东观死犹生二千年后司封纽未信栽时出此情  

赠裕之  

向来三度见君诗常望西山有所思谁料并州天絶处相逢梁苑雪消时贤人乐古声犹在聱叟文髙世岂知只恐神嵩不留客秦川如画渭如丝  

秋怀【`江山如画衣冠尽蒲栁无情宫殿秋亦用此韵者也`】  

昨夜新御褐裘一番节物弄清愁月悬双杵若为夜人在一隅偏觉秋败叶只能惊画扇啼螀终不到朱楼还乡梦断寒衾晓依旧云山是蔡州  

和伯玉食蒿醤韵  

九尺东方生不如一侏儒饮啄各有程厚薄与生俱文蒲及屈芰何乃淡以枯正如谢三旌甘心作羊屠伊蒿本薪材岂足充庖厨薄雪草堂径新霜古城隅河南地差暖冬有不死芜青来涧边筥緑入几上盂微香能侣菊小苦贤于荼酷烈变醯醢薫醲破脂酥书生喜倒説食亦变精麄借问氷茶者何如羔酒乎况尔蓼彼萧蓬茒固其徒偶然躐一等遽欲忘樵夫迩来岁颇饥大半殣在途攘肉或至犬首丘不如狐命贱秪求死计穷交议逋尚有纨袴儿朝夕食于株宁知埽野稗一饱不易圗遂令人轻生不畏锧与鈇如君有蒿醤犹是千金躯  

复次韵二首  

五臓太多可张颐托臞儒自非何曾家安得海陆俱庄周幸有粟不至鱼肆枯何劳夷门市下车朱亥屠春韭与秋菘岁晚不供厨蒿腹不蒿目大方果无隅为醤非负口犹胜范莱芜岂无青精饭驻顔炊一盂岂无菖蒲歜辟邪如神荼又岂无椒花除瘟等酴酥蒿于数品中颇同武官麄数品虽异馔置之醤可乎犹材各有施岂必皆吾徒公绰优为老劣于滕大夫大抵食如士取之非一涂君诗志其味食经有董狐彼哉鼋羮指斵棺终莫逋彼哉萍虀手竟死瑚株宁如醤以蒿不出本草图盖后人好竒一洗腥砧鈇为谢馋祟鬼渠今离我躯  

又【`翼日又为履道所戏其意似欲穷吾技再和前章书呈伯玉`】  

菣可为炙啖博哉释草儒奈何骚人咏不与兰茝俱青青发陈荄嫩胜稊生枯面柔似张禹气冽如申屠忽逢易牙口一日登君厨君兄昔在日作事太亷隅宦防三十年不治一室芜尝载米之郡政如置水盂不义获八珍弃之犹堇荼相对话终日茗椀无盐酥见客惟恐迟遇饭不择麄无食但有名穷不亦宜乎我本寒素士卧雪袁司徒臭味偶相似岂是敦薄夫见君食蒿醤取嘲于仕途和君蒿醤诗緼袍随衣狐诗醤两情苦此债无由逋蒿荻无弃材奈此苍松株何当列铏瓮一依飨礼图唯闻广廷乐不见辕门鈇此日虽无醤犹堪养羸躯元裕之以山逰见招兼以诗四首为寄因以山中之意仍其韵  

石华政可采负我孤舟篷胡为红尘里扰扰槐安宫山间緑萝月一照千岩空洪崖去不返清防谁与同空余松根泉杂佩流无穷人心堕泥滓不如与天通举头视霄汉浩露洗心胸  

又  

日月两角蜗天地一粒粟老盆可径醉岂择瓦与玉大笑区中人朱门丐肉清晓登少室日夕眺王屋紫烟晞吾髪碧霞贮我腹溪中有白云万事付濯足物物惬幽情不独兰与菊  

又  

南风入桂树髙叶碧峥嵘举手戏攀折上与云烟撑黄金间白玉遍地先晶荧笙箫坐间发鸾鹤空中鸣浩歌山谷应起舞衣裳轻一尊石上酒如我浩气盈目送飞鸿尽青云万里平  

又  

国风久巳熄如火不再然流为玉台咏铅粉娇华年政须洗妖冶八骏踏芝田青苔眀月露碧树风天尘土一一尽象纬昭昭悬寂寥抱玉辨争竞揺尾怜幸有元公子不为常语牵  

许方邨即事【`聨句体`】  

披热逹许方山巅青漫漫野黄麦初割畦緑蔬才灌春篱檾叶深巷树春花乱烟长见新冶风逺闻清鍜濯衣女在溪贩鐡人栖馆墙危垒破石路黑沾遗炭山云顷刻雨沙地须臾暵铎鸣驾犊耕罩密防鸡散缲余残茧挂钓罢么丝贯沽酒有客賖鬻李何人唤扑惨官始威牒烦民更玩歴险小车多逢人黯衣半县逺肉难求山近寇可逭何当卜隐居寻我杖藜伴  

梁山宫圗  

梁山宫髙髙切云秦家箫鼓空中闻宫殿作云王作龙何人敢谒滈池君珠围翠绕穷天下道上行人衣半赭不觉生灵血液枯化为宫上鸳鸯瓦朝卢生莫侯生师事二人学羡门焉知以政藏其身神仙亦死何曾神空能诈取六孱国不识卢生真闲客种成间隙卢生去尚令道士作鬼语祖龙竟堕此机中以璧见欺犹未悟鱼腥引得扛鼎来梁山火灭汉旗开何如后世丹青手一夫不役千楼台梁山之图却传世梁山之宫安在哉  

跋伯玉命简之临米元章楚山圗  

巴东峡壁如駮霞天凿荆门当虎牙下有奔湍沉碧沙直冲北固如投家云烟昏晓互眀灭朝防沃日莫呑月逺山如指近如拳过客那知空一瞥髙人庐此恨来晚不厌孤篷叠徃返莫言造物好穷人许大乾坤富君眼以心为镜照诸山山如人面纷殊顔扁舟日日青山上青山却在沧波间人道痴儿固贪取我怪髙人亦如许已将胸次衽长江更把豪端扛巨楚荠列枫林叶浮舸巧促魁梧入么麽丈寻收拾无邉春千里逰邀坐中我自此头吴尾瓯越蛮烟五月髠人髪江山多处乃尔毒始信中原天下甲楚山可覧不可上水气昬昬且多恙画山纵不到真山有楚之峰无楚瘴静眀居士见山馋想在庵中得饱叅戏呼老李临君画已坐君贪我更贪  

秋雨小霁湖阳道中  

一雨初晴菊瘁花朝来啼杀报晴鸦地邻异域空怀古人对残秋更忆家十月红炉是明日徃年新火醉流霞怱怱又上湖阳道何处还堪驻客槎  

秋望  

云气东南壮风烟正北长逺人投屋小寒草帯城荒驯鸭便秋潦饥牛背夕阳闲情尽堪画未要雨浪浪  

堂谿城南感寓  

断岸崩崕帯草长茂林髙垲晚生凉田头经水成驹卧云色因风变狗苍战地尚余唐垒栅故城曾入楚封疆牛童趂日贪扪虱那解兴亡事可伤  

俳优  

施能卖晋移君贰旃觧讥秦救陛郎多少谏臣翻获罪却教若軰管兴亡  

李道人家山图  

见説髙斋住太行溪山襟帯古祠堂圭桐叶落周家雨鐡树根盘晋国霜烽火不堪耕夜月画图犹可挂残阳自怜不及汾州鴈春去秋来过石梁  

李道人嵩阳归隐圗  

城郭维崇井里维通冠盖维错纨绮维藂云谁之子招子归嵩舍我筝筑乐彼潺淙食彼瓦缶遗我鼎钟云谁之子绘子归嵩离人友鹿避俗朋松石啮我足泉瘿我咙吾恐时人笑子归嵩有山有怪有水有龙盗出寇没啸兕咻熊吾恐狂人诳子归嵩子谓我言决意归嵩归嵩何如如鸿避弋如鹤脱笼与幻俱化与化俱融是以归嵩南山重重翠如植葱北山隆隆绀如堆铜仰嵩俛嵩雨濯云烘嵩之为我我之为嵩我闻子言衣如张风心先去鸟层云荡胸静言思之富为目蒿贵为心蓬饰説于令讵知任公归嵩良是生脱筒子不归嵩送子归嵩  

阳夏何正卿作叠语四句未成章予复以叠语寄之凡四变文  

緼緼蠢蠢何等民矫矫亢亢内守贞昻昻藏藏独异俗落落莫莫不厌贫归与归与且糊口凤兮凤兮徳衰久乐云乐云无弦琴命乎命乎一杯酒匪鳣匪鲔故为藏避言避世必也狂至大至刚秣吾马爰清爰净脩我墙用之舍之时所系晋如摧如宁复计暖然凄然任春秋优哉防哉聊卒岁  

红梅  

一种氷防物已尤朱唇防缀更风流岁寒未许东风管澹抹秾妆得自由  

刘御史从益【`三十三首`】  

从益字云卿南山翁防之曾孙大安元年进士拜监察御史坐与当路者辨曲直得罪去久之起为叶县令修学讲义耸善抑恶有古良吏之风叶剧邑也兵兴以来户减三之一田不毛者万七千亩其岁入七万石故在也云卿请于大农为减一万民赖之流亡归者二千余家未几被召百姓诣台乞留不听入授应奉翰林文字逾月以疾卒时年四十四叶人闻之以端午罢酒为位而哭且立石颂徳以致哀思之心焉云卿博学强记于经学有所得为文章长于诗五言古诗又其所长雷御史説云卿在太学时年甚少尝有诗云黄金错落云间阙红粉髙低栁外墙时軰皆推服之其卒以诗得名者固已见于此矣【`云卿诗如荒烟斜日村村晚衰栁寒蒲岸岸秋两乡留寓风薫面千里相望月满楼子美不妨衣露肘长卿犹有赋凌云春雪云千层实楼阁一片玉山川临终云坏壁秋灯挑梦破老梧寒滴愁生此类甚多不能悉载也`】有蓬门先生集行于世二子祁字京叔郁字文季俱有名于时题苏李合画渊眀濯足圗  

天机夲自足人事或相须东坡画三昧廼与龙眠俱黄州富丘壑余杭江湖已困口嘲弄更堪手糊涂其来本游戏所到非功夫平生斜川翁尚友千载余可闻不可见风标定何如笑倩李居士为予巧形模临流想有诗沧浪元非渔不入声利场政恐吾足污二公有深意百年留此图不着色尘相澹然如游天地初主人牢缄縢丹青有渝此不渝  

过尉氏怀阮籍  

朝来国门逰莫抵蓬池宿有懐阮步兵豪气无捡束啸歌陟髙台长风振林木老眼何曾青四海无一物万古留诗名九原销醉骨居然方丈家惜也微瑕玉涂穷道不穷先生安用哭  

泛舟囘澜亭坐中作  

昔年醉囘澜犹恨身属官今年邂逅来身与亭俱闲洗心亭下水照眼亭西山溪山如故人喜我复来还有酒浇我胸有花怡我顔韝鹰乍脱臂但觉天地寛山隂忽回舩夜阑情未阑  

乐山松  

乐山一何崇上有千岁松清孤月露底秀拔天地中蒲栁抱常质桃李开芳容争如十八公笑傲氷霜风居然喜避世不肯污秦封蟠如北海螭伏如南阳龙纷纷过者多匠石终不逢眀堂防时构唤起苍髯翁  

和渊眀杂诗二首  

俗士苦纷竞此心本无尘功名廼外物了不关吾身吾身复何有形神假相亲天地开一室日月挟两邻有生即有化如晏之必晨但得酒中了亦足称逹人挥戈欲却日小力自不量何如任天运闭门坐齐芳诗书列四隅着我于中央夏卧北风隆冬曝朝阳但有藜藿羮亦足充饥肠  

又  

少为饥所驱老为病所廹人生能几何东阡复南陌急须沽酒来一笑举大白浩歌草木振起舞天地窄同欢二三子谁主复谁客浮沉大浪中毕竟归真宅嵗月去何速老炎变新凉防子久不归囘首望大梁风埃惨如此何处真吾乡野菊眀落日林枫染飞霜劝我一杯酒悠然秋兴长  

和渊眀始春怀田舎  

家食自不恶菽水甘清贫学道未有得读书亦良勤虽勤竟何补俛首愧古人静言阅世故来者日月新况复抱沉疴百忧无一忻安得卫生诀益我华池津怳如一梦觉不与万法邻野人借问我恐是刘遗民  

和渊眀饮酒韵  

日入了公事援琴洗尘喧秋堂一灯眀清响到夜偏弹罢枕书卧然梦靑山山英向我问君驾何时还家僮忽唤觉惆怅不能言  

腊日次幽居韵  

世务方扰扰人生何营营不如不出门坐頣天地情泰中有否来隂极即阳生掀髯一笑起外风铎鸣防云偶独立踏雪时闲行最爱朝日升负暄向南荣  

岁除夕次东坡守岁韵  

人生都百年谁问鬭蛇容顔镜中换老丑不可遮殷勤守此歳来岁复如何南邻祭灶喧北里驱傩哗须防罢无为但听楼鼓挝眀朝四十过莫景真易斜初心自慷慨白首还蹉跎寄语少年子虽徤不足夸  

次韵别岁  

一日复一日其来不肯迟一冬复一春既去谁能追问岁果安往懵不知津涯常于歳除夕知是相别时邻翁惯礼饯买酒烹鲜肥百挽不得留一别那须悲年年例如此华髪吾何辞惟有学道心自觉老不衰  

次韵餽岁  

亲朋饷无时邻里欢有佐况当岁之终可以具百货礼意各示勤手段不妨大我贫无往还闭户但髙卧藜羮且充肠珍味不登坐犹胜许文休衣食出马磨自非扬子云载酒何人过空吟餽岁诗自歌还自和  

淸眀即事用前韵  

一度清眀了一年温风嫋嫋雨班班几家绣幰寻芳去何处蹇驴防醉还宿草新坟惊世短落花流水占春闲晓莺啼破松梦缺月东南挂屋山  

五月十四夜对月有感  

世事易随云变灭人生难保月团圞淮阳旅舎三年梦河朔风声五月寒何处云山端可老向来天地为谁寛宦防脚底生荆棘蜀道而今却不难  

再过郾城示伯玉知几  

三年两度过溵阳鞍马红尘道路长花月不应知我老溪山也解笑人忙朔风凛凛频惊坐夜雨萧萧偶对牀他日水南营葬地愧无遗爱在桐乡  

次韵闲闲公梦归  

眉间喜色几时黄满贮羁愁着痩肠万里乡关飞不到十年岐路走空忙杯心蘸月松梢影鼻观通风柏子香最爱南山旧山色梦中相觅不相忘  

题闲闲公梦归诗后用叔通韵  

学道几人知道味谋生底物是生涯庄周枕上非真蝶乐广杯中亦假蛇身后功名半张纸夜来鼓吹一池蛙梦间説梦重重梦家外忘家处处家  

送仪提防西归  

自断平生不问天拂衣归去任吾年五侯鲭饱无多味九老圗成又一传囘首京华瞻日逺放怀乡社得天全纶巾醉卧咸阳市始信人间有散仙  

再赓  

人定端能坐胜天刀主有力制頽年道非出世头头是丹不遗经口口传隂魄沉迷终鬼录阳精飞链即神全三山缥缈谁能到目下身安亦是仙  

次韵李公度  

缾有储粮鬓有丝蹉跎岁晚坐书痴辋川画隐王摩诘锦里诗穷杜拾遗应举尚陪新进士主文半是旧相知春闱防决鱼龙阵未必尖锥胜钝锥  

题无尽藏【`梁斗南所藏画`】  

谁开天地秘密藏今古人间用不穷眼尾揺光千丈月耳根传响一溪风胜防赤壁文章在髙卧燕山气象同二老风流何许后生犹可画圗中  

三弟手植瓢材且有诗予亦戏作  

为爱胡卢手自栽弱条柔蔓渐萦囘素花飘后初成实碧防浓时可数枚试问老禅藤缴去何如防子杖挑来早知瓠落终无用只合江湖养不才  

次韵三弟赠南庵老人  

一庵盘礴胜巢仙不入樷林恰是禅花圃莲塘闲打景粥盂斋鉢老随縁忘言已了八千偈适意更挥三两邂逅我来推不去坐分一半好风烟  

次韵刘少宣  

旅蝶梦晓惊囘黙数流年秪自哀与世迂踈甘袖手及身强健且衔杯桐凋翠叶防防尽菊着黄花旋旋开杖屦南庵访幽事秋光满眼送诗来  

酬李子迁  

曾着朱衣侍冕旒忽椉羸马出皇州青山有约携琴往白髪无成把镜羞却笑张仪夸舌在不妨巢父有诗留栁湖莎径东南梦又见儿童迓细侯  

过洧川次侯生君泽韵  

谁能孤愤效韩非且喜微对镜机出得山来无逺志寄将书去有当归闲居已判平生了真赏从教举世稀日咀道腴深有味更须口腹事甘肥  

闻蛬用少陵韵  

唧唧不堪闻村居更恼人青衫伤久客华髪念双亲岁莫那逢雨秋宵未向晨石心犹可转百感本来真  

除夕用少陵韵  

送迢迢漏灯开艳艳花正愁闻过鴈久客羡栖鸦放眼春犹好惊心日又斜一蓑江上雨归思浩无涯  

即事  

卧疾刘公干躬耕郑子真溪山留好客天地许闲人花醉红沾袖松吟翠绕身扪心无所歉持此夀吾亲  

宋楼道中  

十里羊肠路诘盘过花穿栁几廻还马头忽转青林角緑绕人家水一湾  

过武丁庙  

旱则为霖水则舟若人端合梦中求荆王枕上阳台雨板筑英雄老死休  

戏答侯威卿觅墨  

万松火厄化缁尘依旧徂徕雪里春冷剂香螺防一足破悭分与画眉人【`宫中取张遇墨烧火去胶以之画眉谓之画眉墨`】  

北园  

碧梧斜影落胡牀白葛乌巾满意宴坐不知红日晚笋舆归路麦花香  

宋内翰九嘉【`一十一首`】  

九嘉字飞卿夏津人黄裳榜进士乙科歴蓝田髙陵扶风三水四县令皆有能声入为右警廵使应奉翰林文字正大中病失音废居殁于癸已之祸尝有诗云浩歌风露下醉袖拂南山又题夀安烟霞亭云妆銮土壁红千防界画银沙緑一钩其才藻可畧见矣  

途中书事三首  

防穉扶轮妇挽辕连颠翁媪抱诸孙饥民羸卒如流水掘尽原头野荠根  

又  

老稺扶携访熟乡驿尘满路殣相望终朝拾穗不盈把只有流民如麦芒  

又  

攘丝夺麦人争略烘日吹风天有年汤饼元非小人腹蠒丝都作大夫贤  

馆中纳凉书事  

凉洒尘缨聩耳醒虚堂窈好风清雀知爱子来廻哺防不畏人旁午行毎用熟眠酬閴寂端知固有享髙眀宦逰非不佳官府奔走尘劳漫一生  

东州有感  

东城衰草没黄沙故垒周遭小范衙收竖那知真老子趺系马卧吹笳  

捣金眀砦作建除体  

建牙誓诸将枭鸣军尽惊除道非战事衔枚幻竒兵满铠霜日辉行阵寂无声平旦飞出谷桑枣蔽金眀定知此陈迹中原遮防城执鞭吾不及范公凛如生破碑字仍在屭赑卧深荆危襟按其垒信哉天下英成败翻覆手狐兎今横行收复防有时夷吾当请缨开圗睨督亢按剑逐长鲸闭塞亦巳久一挥氛曀清  

被檄从军  

不巾不袜栁隂行朝醉南村莫北庄一旦捉将官里去直驱盲马阵中央【`即所乗盲马而言`】  

留别孙俊民姚公茂  

草根残日射离觞主席风生热肺肠此去兜零红照夜输君吹笛傍糟牀  

酴醿菊  

酴醿风味醺人醉着莫东篱爱酒翁一夜金英全换骨冷香晴雪满秋风  

莲社圗  

野鹜家鸡俗好乖虎溪泉石满尘埃壮哉砥柱頽波里惟有渊眀挽不来【`飞卿不喜佛法自言平生有三恨一恨佛老之説不出于孔氏前二恨辞学之士多好译经润文三恨大才而攻异端渊眀挽不来之句盖自况也`】  

卯酒  

腊蚁初浮社瓮篘宿酲正渇卯时投醉乡兀兀陶陶里底事形骸底事愁  

雷御史渊【`三十首`】  

渊字希顔别字季黙同知北京路转运使事思之季子崇庆二年黄裳榜进士甲科释褐泾州録事徐州观察判官召为荆王府文学兼记室叅军转应奉翰林文字同知制诰兼国史院编修官拜监察御史以公事免用宰相侯莘卿荐除太学博士还应奉终于翰林修撰初在东平东平河重兵处也骄将悍卒倚外防为重自行防以下皆务为摩拊之希顔莅官自律者甚严出入军中偃然不为屈不数月闾巷间家有希顔画像虽大将亦不敢以新进书生遇之尝为戸部髙尚书所辟权遂平县事时年少气鋭击豪右发奸伏一县畏之称为神明及以御史廵行河南百姓相传雷御史至豪猾望风遁去正大庚寅倒回谷之役希顔上书破朝臣孤注之论引援深切灼然易见而主兵者沮之筞为不行至今以頋望为当国者之恨希顔三嵗丧父七嵗养扵诸兄年十四五贫无以为资乃以胄子入国学便能自树立如成人不二十防公卿间太学诸人莫敢与之齿渡河后学益博文益竒名益重为人躯干防伟髯张口哆顔渥丹眼如望羊遇不平则疾恶之气见扵顔间或嚼齿大骂不休虽痛自摧折然猝亦不能变也生平慕田畴陈元龙之为人而人亦以古人期之故虽以文章见称在希顔仍为余事耳  

云卿父子有宛丘之行作二诗为饯  

阳春到上林百卉纷白红岸谷稍敷腴溪光亦冲融独有石间柏不落鼓舞中期君如此木岁晚延清风  

又  

汉庭议论学倾耳待歆向君家贤父子千载蔚相望读书二十年闭户自师匠异端绌偏杂陈言刋猥酿刚全百链余气出诸老上頽风正波靡去去作隄障  

亰叔将拜埽于陈徴言为赠老嬾废学茫无所得独记其与屏山云卿襟期所在者非以为诗也  

梁苑池塘生緑烟吹台草色春芊芊故人幽扃闭长眼气防英英犹眼前阳春无力苏重泉孝子感时涕泗涟匍匐归埽淮阳阡徴予赠别意拳拳我自顽顿须人镌安能视后辄子鞭姬情孔意星日悬斡旋万化中持权斯文兴丧实关天寻常墨客技艺然医巫星歴相比肩何用雕琢空徂年即今海县谩腥膻独挽洙泗可洗湔廼公有志屏山贤二豪在日予牵连伤哉未售坟巳颠老我欲种南山田子之兄弟其周旋事业絶胜空言传  

同裕之钦叔分韵得莫论二字  

幼安谢辟命子云老寂莫趋向岂独异时命非所度我久困流离一防求负郭虽无斩敌功尚举力田爵崧少吾封四履尽伊洛有客来问津醉眼入寥廓世事久闭眼终日只睡昏清风何处来佳客已在门倒屣往从之玉色向我温妻孥趣作具欢喜倾瓶盆清夜襆被往共就遗山元嘲谑及俳语发挥间微言悬断漏天枢髙啸惊邻垣脗合政相和意到俄孤骞恨不倒囷廪矧肯留篱樊弃屩获珠玉披榛见兰荪我肱巳三折醉堕偶全浑知无适俗韵量力任灌园二君清庙器巾羃华罍尊苍生望休息朝廷待崇尊出处既异途防合难预论此乐未易得此夕勿惮烦白酒举初子黄鸡溷诸孙水乐喧后部山鬟秀前轩一醉万事休商声满乾坤  

防善寺怪松  

物生自有常怪特物之病嗟嗟此老苍怪怪生魁柄侏儒蹙髀股宿瘤拥腮颈蜿蜒蛟龙戏腾掷防虎竞须髯喜张磔意气怒狂迸匠石求栋楹节目足讥评刍荛急薪槱坚悍空盼瞪静言观倚伏未易相吊庆虽违时世用顾免斤斧横阳秋莫荣悴岁月何究竟盘盘曲则全挺挺独也正小草悮埽迹伏神还守性傥随天中景广宇共庥暎  

玉华山中同裕之分韵送钦叔得归字  

洗耳颍川水疗饥西山薇山川得佳客草木生光辉末路风教薄此道日巳微相期千载事非君谁与归九日登少室絶顶同裕之分韵得萝字  

闲居爱重九佳人重相过登髙酬节物少室鬰嵯峨迤逦谢尘土夷犹出烟萝歘如据鼇头万壑俯蜂窝浩浩跨积风弥弥长河日车昃红轮天宇凝苍波指防数齐州始觉氛埃多我无倚天剑有泪空滂沱惊鳞盼奥渚倦翼占危柯悔不与家来结茅老岩阿归途睠老阮广武意如何  

月下同飞伯观畦丁灌园得畦字  

村居邻老圃喘汗悯夏畦辘轳健晚月轮转天蹊剡剡金融沟涓涓氷泮溪黄萎渐苏息緑润俄凄迷生意续夜气甘滋浃新荑风露触处香河汉望中低野人无逺谋且喜丰食鲑虽愧下帷董稍悟养生嵇归怀自浩然流光挹平西  

济南珍珠泉  

大地万寳藏冥不敢私抉开青玉罅浑浑流珠玑轻眀疑夜光洁白真摩尼风吹忽脱串日射俄生辉有时如少靳觱沸却累累风色媚一川老蚌初未知君防一日间巧歴所不赀逰人随意满不畀干没儿吾谓歴下城繁华富瑰竒贪夫死专利帝意怜其痴故露连城珍可玩不可几若曰天壤间所遇皆汝资何必秘箧笥自贻伊瑕疵诗成一大笑臆説量天机  

读孔北海传  

汉室风流絶建安老瞒父子力排山可怜鲁国真男子也着区区七子间  

赋侯相公云溪  

相君襟度本汪洋戏凿陂池便茫觧起晴云作霖雨更邀眀月贮清光千重复岭藏仙境万斛香泉酿醉乡毕竟麟符抛不得烟波空效五湖苍  

赠陈司谏正叔  

洗兵有志挽天河补衮刚留谏诤坡赋出石肠还婉丽政成铁面却中和寒侵桃李凄无色雪压池塘惨不波急手尊前谋一醉六街尘土涴人多  

济南泛舟水底见山有感而作  

南山已在风尘外更恐飞埃涴碧巅一棹晚波底防浴沂面目本天然  

洛阳同裕之钦叔赋  

日上烟花一片红崧邙西峙洛川东才闻候骑传青盖又见牵羊出綘宫事去关河不横草秋来陵寝但飞蓬书生不奈兴亡恨斗酒聊浇磈磊胸  

母石同裕之赋  

千古崩崖一罅开强将神怪附郊禖无情顽石犹胎谤贝锦从为巷伯哀  

赠答麻信之【`并序`】  

麻弟避兵渡河径谒裕之于崧髙夤縁一见相与之意甚厚既留数日又将过吾景于女几之隂维元刘国士也而弟防于其间则弟之为人可知已临行复长歌相赠清平丰融葢他日未易量也爱仰不足诗以送之  

五老英灵未陆沉一枝髙秀出词林珪璋自是清朝器律吕偏谐治世音此去文章足知巳后来功用只斋心济时相约元刘了索我云山深复深  

雪  

风定云仍暖天围四顾低纷纷俄搅野浩浩欲平溪樵担归时重渔舟望处迷饥鸦空绕树若个可安栖  

宫鸦  

万树琼芳鎻汉宫羣鸦容与五云中曙光先背朝阳日春信频呼禁籞风青鬓巧梳欣一色秀眉学画鬭新工凤楼未讶啼声切愁满长门信未通  

洮石砚  

缇囊深复有沧洲丈石春融翠欲流退笔成丘竟何益乗时真欲砺吴钩  

马上见桃花  

九衢鞍马苦尘腥忽见溪桃倦意醒未必施朱便麄俗最怜涤露出娉婷城东诗老圗幽絶水上仙郎记窈何似玉堂留故事卖花担上有丹青  

叔献兄归隐崧山有诗见及依韵奉寄  

几百千年一敬通飘飘归袂振孤风平生自处神眀在衰俗无从议论公韶箾向来仪彩凤弋矰何苦慕鸿他年杖屦相寻处三十六峯云雾中  

刘御史云卿挽词二首  

气干参天拟万寻圣门梁栋自堪任豸冠岳岳锋棱峻凫舄翩翩惠爱深可忍佳城玉埋土最哀慈幄血霑襟传家赖有双珠在不尔如何慰士林  

又  

少同里闬早知音投分交情雨旧今乡挍聨裾春诵学上庠连榻夜论心南山松桂愁霜殒北地乾坤恨日侵不得生刍躬一奠西风吹泪满衣襟  

题黄华江臯烟树二首  

疎栁静茒亭亭下长江路不见亭中人萧萧烟景莫  

又  

江山万里眼一亭畧约之黄华未死在防出画中诗  

送李执刚致仕归洛  

漕计中兴属老成引年陈请独峥嵘果能办此公真勇爱莫留之我怆情尘坌恐惊黄鹄举烟波不负白鸥盟洛阳去去春如锦昼日神仙防地行  

梨花得红字  

雪作肌肤玉作容不将妖艳嫁东风梅魂何物三春在桃脸真成一笑空雨细无情添寂莫【`无情亦作泪痕`】月眀有意助丰融【`有意助亦作真态更`】相如病渇妨文赋想像甘寒结小红  

河山形胜圗  

髙峯巨堑与天连中国关防表里全北防尘氛重囘首不如图上防风烟  

次裕之韵兼及景弟  

名肠相焮半成灰战退纷华斾始廻文字喜逢修月手津梁愧乏济川材防闲有酒辄共醉信口哦诗不置才最忆平生刘子骏紫芝可惜不偕来  

爱诗李道人若愚崧阳归隠圗  

我家崧前凡再朞诗僧骚客相追随春葩缤纷香涧谷夏泉喷薄清心脾霜林置酒曳锦障雪岭探梅登玉螭重阳夜宿太平顶天鸡夜半鸣喔咿整冠东望见日出金轮涌海光陆离神州赤县入指顾风埃未靖空嘘欷穷探极覧不知老泉石佳处多留题简书駈出踏朝市期防廹窄愁鞭笞襟怀尘土少清梦齿颊棘荆真白痴叩门剥啄者谁子道人面有熊豹姿披圗二室忽当眼贯珠编贝多文辞我离山久诗笔退摹写岂复能清竒再三要索不忍拒依依但记经行时道人爱山复爱诗嗜好成癖未易医山中诗友莫相厌远胜薫酣声利干没儿  

李右司献能【`二十首`】  

献能字钦叔河中人年二十一以省元赐第廷试第一人宏词优等授应奉翰林文字在翰苑凡十年出为鄜州观察判官用荐者复应奉俄迁修撰以镇南军节度副使充河中经歴正大八年河中防独得一船走陜州被召以道梗不能赴就权陜府行省左右司郎中军变遇祸钦叔资禀眀敏博闻强记軰流中少见其比为人诚实乐易洞见肺腑世间狡狯变诈纎悉无不知然羞之不道也与人交不立崖岸杯酒相然诺赴难觧纷不自顾惜虽小书生以爱兄之道来亦殷勤接纳倾筐倒庋无复余地时軰以此归之家故饶财尽于贞祐之乱京师冷官食贫口众无以自资太夫人素豪侈厚于自奉小不如意则有金鱼堕地之谴人视之殆不堪其忧而钦叔处之自若也钦叔文章行业过人处甚多而天下独以其纯孝为不可及云赠王飞伯杂言一首  

东风吹客衣败絮逐风飞晓雪没寒荠无物充朝饥空箪啧啧号饥防饕虱蠕蠕縁破袴人生岂是犬与鸡终岁区区守门户防説万乗苦不早仪秦殆是穿窬盗六国印千金车满眼荣华镜中老孔子聘列国孟轲防齐梁能令千载后名与日月光男儿生世不虚生死恨身后无声名不然鸣玉逰紫亰不然著书谈六经九日可射天可补鞭笞百蛮作降虏离骚一篇亦不恶雄笔盘盘暎千古君不见彩凤翔丹霄一鸣应九韶寸云起泰山霖雨满人间丈夫穷逹果在天安用儿女得志相歆羡失志相悲怜仰天大笑出门去四海今谁鲁仲连  

夜宿虚皇阁下  

倚天青壁截云霞一水髙悬界削不惜竛攀石磴要防绚烂坼云华玉峰影里虚皇阁铁笛声中秘监家眀日川涂入尘土却应平地几褒斜  

玉华谷同希顔裕之分韵得秋字  

玉龙落峡喷飞流空翠霏霏晚不收软脚山堂一壶酒莫闲对两峯秋  

四皓圗  

弋缯安足致冥鸿自是兼怀翊赞功漫説壶关有遗老望思台上已秋风  

二老雪行圗二首  

自笑胶胶扰扰身十年匹马走红尘何时雪满平生屐太华峰前约故人  

又  

抱琴冲雪又冲风二老风流阿堵中未似村翁眵抹眼火炉头上话年丰  

别冯驾之  

东风弄微寒吹雪作轻隂春归未得归愁揽客子心与君俱异县那复重分襟感时复恨别老怀苦难任忆昨荥阳防灯火语夜深纵谈间俳语浩歌杂狂吟相期梁宋防感君肯相寻西园偶差池市楼成孤斟相逢洧水湄暂尔成盍簪燕鸿还别去又复如商参我行落日边匹马独登临君方无定在倦翼思茂林人堪几囘别老境各骎骎洧水不西流双鱼定沉沉幸有西飞鸿无吝金玉音  

昆阳元夜南寺小集  

春臯短短生兰芽东风嫋嫋吹芳华暗黄着栁小梅素月姊新年恰十五东皇太一来翩翩竹宫神光祀甘泉茂陵弓剑没秋草凤灯煌煌空自然当年曼衍鱼龙舞囘头昭阳化飞土昆阳客舎冷于氷破殿萧条佛灯古雪消梁苑想春红车如流水马防龙银缾载酒随春风酒酣一嚼百杯空韶华过眼上箭人生得酒从欢醼北斗阑干夜叅半耿耿踈星淡河汉  

追忆颍亭泛舟寄阳翟诸友  

十月冬气寒清霜殒羣木轻舟泛颍水微风吹野服信流不知还石艇横老玉苔花锦斓斑悬溜珠防颇离防市杂倒泻轩裳俗岁月今几何春草萋以緑怀归剧饥渇仰羡双飞鹄矫首九山云迢迢伤逺目  

郏城秋夜怀李仁卿  

日入羣动息暝色隂蒙蒙故人隔颍水嫋嫋生秋风轻风卷纎云碧汉磨青铜坐久襟袖凉皎月升天东伊人如此月霁色罗心胸可望不可亲倐巳驾飞鸿念此太虚间心交神自通而况千里月相望宁不同孤光透薄帷俨如接音容翻翻绕枝鹊唧唧侵堦蛩上床转不寐髙楼待晨钟相思夜何永月落秋牀空  

题飞伯诗囊飞伯以布为囊采当世名卿诗投其中  

颖露毛锥秪自贤智如樗腹但求全迂踈差似渊才富羞涩犹无杜老钱收拾珠玑三万斛贮储风月一千篇呕心大胜奚奴锦要与风人被管  

送王飞伯归阳翟  

故旧相望似晓星平生怀抱向君倾朱丝不入秦筝耳彩凤终仪韶濩声三楚迢迢动离思九山落落助髙情一防拟就隆中卧要子同躬垅上畊  

西园春日  

的皪氷梢出短墙澄暖緑静横塘娟娟髙竹迎人翠嫋嫋长红隔水香病起心情踈酒醆朝来风色妬年芳只应归去芸晚梦到湘妃锦瑟傍  

荥阳古城登覧寄裕之  

突兀髙台上古城登临人境两峥嵘闗河落日嵗云暮草木临风气未平虎掷龙拏王伯事天荒地老古今情一杯欲洗兴亡恨为唤穷途阮步兵  

从猎口号四首  

莲烛金纱簇簇齐宫槐笼晓尚凄迷景阳钟罢听残漏万马衔霜不敢嘶  

又  

阊阖传符九闗一声清跸驻南山虎贲先导三千士天马初离十二闲  

又  

烂烂龙旂捧日旂从臣遥认赭红衣天王清晓亲弧矢初合今冬第一围  

又  

的皪金鎞堕晓星晴天霹雳应声风毛雨血燕云在未要草间狐兎惊  

上清宫梅同座主闲闲公赋  

厌住卢家白玉堂琳宫潇洒占年芳光生琪树风霜古影占银潢月露物外根株本仙种世间红紫避严妆遨头词伯今何逊一笑诗成字字香  

丹阳观竹宫中移赐  

素士如林侍紫清紫清新许住蓬瀛娟娟粉节霜匀出矗矗烟梢玉削成福地根茎防化育中天雨露借恩荣緑章封事朝来奏又聼风前彩凤鸣  

王右司渥【`一十一首`】  

渥字仲泽以字行兴定二年进士调管州司不赴夀州防御使邦献商州防御使国器武胜节度庭玉爱其才连辟三府经歴官在军中凡十年举寜陵令未赴丁太夫人忧庐墓三年服除复授寜陵正大七年朝廷与宋人议和择可为行人者仲泽以才选凡再至扬州制司宋人爱其才有中州豪士之目使还以寜陵课最迁一官入为尚书省掾三月即授太学助教充枢密院经歴官八年院废权右司郎中中牟失利不知所终仲泽博通经史有文采善谈论工书法妙于琴事诗其专门之学人物楚楚若素宦于朝吏事则与冀亰父相上下其辨博又屏山所许天下谈士三人之一也尝与予行内乡山中马上赋诗云霜风十月余千山锦峥嵘又九日登颍亭见寄云茫茫襄城野岁晏多风埃野田半巳荒草虫鸣更哀西风吹白云大隗安在哉七圣之所迷而我胡为来我本林野人初无经世材失身鞍马间坐令双鬓摧安得元紫芝共举重阳杯诗成西北望九山鬰崔嵬此诗脱遗处不复能记忆读之尚可以见斯人胸怀之髣髴【`仲泽颍上诗不才被弃翻为福拙计无营却似髙是处青山可埋骨谁家白酒不消忧夕阳转屋挂林影急坏桥喧水声人喜传之`】  

颍亭  

三载西湖阻胜逰颍亭聨喜散覊愁九山西络烟霞去一水南吞涧壑流賔主唱酬空翠琰干戈横絶自沧洲怱怱匹马从军去慙愧烟波万里鸥  

有寄  

十年铁马暗京华客子飘零处处家征鴈久踈河朔信小梅重见汝南花栖栖活计依檐雀冉冉年光赴壑蛇旧雨故人应念我不来聨句夜煎茶  

寄亰父  

忆昔相从在寝丘城南城北纵欢逰杏花聨句香随马野水添杯浪拍舟邂逅又成三月别飘零合负一春愁汝阳淮甸经行徧应有新诗为我留  

餐秀轩  

秋风几日揺霜樾秋色南山两竒絶野人户终日开要防千秋秦岭雪层崖深谷相吐吞落日白鹿东南奔野花双墖古兰若楼观缥缈烟霞昏玉山生玉人不识草木四时空好色辋川旧与蓝桥通细水至今流石室一川黄叶长安秋望望不见令人愁书生不是济时具收得闲身成此逰主人开筵留客醉山雨多情湿征袂眀朝骑马上七盘回首山家但空翠  

逰蓝田  

甲申之秋月建戍我行商岭正落木山英似与行子期拨雾披云到山腹古潭千丈照锦峰下有蛰龙上栖鹄髙风吹雪已多时熊耳双尖寒欲缩新乗一水出龙涡惊见千峰遮木槲南山秀防北山雄剑防森然对羣玉﨑岖直过蓝田西始见商山真面目悟真峡口忽中断天末修眉画浓緑此峡何年得此名曾有金仙搆华屋西岩石室悬细水万斛琼珠输辋谷行人尚説有七盘痩马已愁疲百曲风门放眼望秦川扰扰更嗟尘界局去年防骑渡葭芦万里横行如鬼速防陵原下马饮血太华峰头虎择肉今年九月未防秋始见登场有新谷一鞭莫指古招提疎雨有情留客宿主人闻客喜相接尊酒笑谈如昔夙蹇予懒散本真性临水登山此生足一行作吏志益违十载从军双鬓秃官家后日铸五兵便拟买牛耕白鹿  

送裕之还嵩山  

髙怀不受簿书侵清颍鸥盟欲重寻老去宦情知我薄闲来道念见君深对床夜雨他年梦满马西风此日心嵩顶胜防谁得共仙闻仙驭待知音【`末句用古仙人诗语`】  

古仙人辞今附于此  

梦入云山宫阙幽鸑鷟同侣鸳凤流桂月竟夜光不收世俗扰扰成嚣湫醉飞星驭鞭金虬八仙浪迹追真防玉筌蹄二十秋摩霄注壑须人求觅剑如或笑刻舟阳燧非无甪绮俦元鼎以来虚昆丘东井徒劳冠帯修松飡竹饮度蜃楼崧顶坐啸垂直钩秪应慙愧刘幽州【`知音者无惜留迹`】  

兴定庚辰夏六月望予与元好问赵郡李献能同防玉华谷又将歴崧前诸刹因憩于少姨庙元周行廊庑得古仙人词于壁间然其首章直屋漏雨为所漫剥殆不可辨乃磴木石而上拂拭汛涤迫视者久之始可完读观其体则柏梁事则终始二汉字画在钟王之间东井又元鼎所都幽州必贤宗子虞也夫眷眷不忘幽州者非吾田畴尚谁欤田复所事之雠却曹瞒之赏衰俗波荡中挺挺有烈丈夫风气其死而不忘盖无疑其能道此语亦无疑观者不应以文体古今之变而疑仙语也噫仙山灵岳宜有闳衍博大之真人往来乎其间而世人莫之识也予三人者乃今见之夫岂偶然哉再拜留迹以附知音者末浑源雷渊题此诗为仙语无疑然直谓田畴则似亦未安屏山李纯甫题逰丹霞下院同裕之鼎玉分得留字  

霜落丰山白水收嵗华全在竹园头赋诗鞍马慙真赏载酒林泉阻胜防野色自随人意逺夕阳应为鸟声留仙源囘首旌旗隔一笛西风唤客愁【`丹霞下寺土人以竹园头名之`】  

驿口桥防白莲  

隂隂乔木障晴晖的的氷蕖照碧漪秋暑困人仍御扇晚风生竹却添衣百年蓬鬓闗心切千里莼羮与愿违杖屦频来约他日不妨先筑钓鱼矶  

防城县斋  

谷雨连朝没麦场官粮未入长官忙堦庭有雨靑鞋閙牢户无人白日长  

三门津  

层崖摩苍穹四月号隂风大河三门险神禹万世功他山亦崔嵬砥柱独尊雄雷霆日鬭击悍愁天公刘侯智有余始令舟楫通仍余石上宂飞栈曾连空遥瞻白玉枝挺植丹灶中仙公去不返此事真冥防夫人与鼔崖怪幻尤难穷独喜兵火余岿然出新宫当时疏凿意四海要防同谁知千嵗后筑垒防啸凶诗成一大笑浩浩洪波东  

被檄再至扬州制司驿亭有题诗讥予和事不成者云来往二年无一事青山也觧笑行人因为觧嘲  

二年奔走道途间知被青山笑往还只向江南南防老行人应更笑靑山  

冀都事禹锡【`二首`】  

禹锡字京父龙山人崇庆二年进士调沉丘簿与县令者不相能及令以败疑京父发之乃赂遗权贵诬京父以賔客依托之事坐废十年朝臣荐其才者积数十人终为铨曹所碍居襄邑部使者起之摄旁近诸县所至有父母之爱农司治许昌又为主事区处餽饷上下千余里不露声迹而条画次第皆具虽鳞杂米盐若不足经意者问之即应如指诸掌一时吏如康伯禄李钦止诸人多自以为不及也正大中当路诸公极力辨其被诬乃得以常调守扶风丞召补省掾不就归徳奏充知事及城被攻京父为经歴官守御之策一府倚重之车驾至授左右司都事兼应奉翰林文字官奴之变家人劝亰父羸服免祸不从人有自外至者京父问贼入禁中否曰禁中贼满矣乃自投水中在京师时希顔仲泽钦叔京父相得甚欢升堂拜亲有昆弟之义而不肖徒以文字之故得幸诸公间希长予六嵗泽长四嵗钦与京少予二嵗希没于正大辛邜之八月年四十八泽没于明年之七月年四十七钦没扵其年十一月年四十一嵗京没扵又明年之三月年四十二葢不二三年而五人者惟不肖在耳今日録诸君子诗感念平昔不觉流涕之被面也  

僧房  

上方楼观裌衣寒霜后川原眼界寛我是禅房未归客阿师休作长官防  

赠雷御史兼及松庵冯丈  

平生疾恶如风手力振台纲事所难人道千钧羞射防我怜众喣觧漂山眀时士论知无负晚嵗交盟岂易寒见説嵩前茹芝老白云倚杖待君还  

## 中州集卷七  

金　元好问　编  

兰泉先生张建【`二十三首`】  

建字吉甫蒲城人明昌初举才行授绛州教官召为宫教应奉翰林文字以老乞身道陵爱其淳素不欲令去左右眷眷久之超同知华州防御使事仍赐诗有从今昼锦莲峰下三乐休夸荣啓期之句士林荣之吉甫自号兰泉老人有集行于世其论诗云作诗不论长萹短韵须要词理具足不欠不余如荷上洒水散为露珠大者如豆小者如粟细者如尘一一看之无不圆成始为尽善吉甫诗虽不能尽如所言然亦未为无所得也  

拟古十首  

飞云何冉冉髙与日月齐中有两仙人盛服持玉圭我欲从之防天险不可跻邈焉望不及短日西山西  

又  

客从岳顶来贻我松粉黄为言服之久身轻欲飞翔我尝淡无味我嗅寂无香还君三太息世好方膏粱  

又  

枯桑依頽垣摧折生理微剥我枝间叶备君身上衣叶尽谁复顾栖鸟来亦稀君看牡丹樷日日笙歌围  

又  

青青河濵栁柯叶柔且妍一从智巧萌戕贼为柸棬器成岂不佳天质失自然争如河堤上濯濯披春烟  

又  

石泉何清泠中有九节蒲蒲性夲孤洁不受滓秽污一移入城市生意寄泥淤翠叶日焦卷不霜而自枯寄言守静者勿涉奔竞途  

又  

庭前兰蕙窠三年种不成门外旱蒺藜一旦还自生苐恐伤我足锄去根与萌如何一雨后走蔓复纵横  

又  

有客曳长裾袖刺谒髙闳低头拜阍者始得通姓名主人果厚眷开宴海陆并顾必承彼顔语必顺彼情不如茅檐下饱我藜藿羮  

又  

菶菶峄山桐一树十二枝枝分十二律所指各不移胡为师襄子独谓东南竒一律不可阙一枝不可遗谁能以此意説似典乐防  

又  

美人何荧荧顔若苕之英絶世而独立一顾倾人城三星正当戸俟我亦在庭之子无良媒不敢犯露行  

又  

丘中有一士顔貌清且癯緼袍仅蔽体蔬饭不满盂时出蓬荜门鼔腹歌黄虞不知何所得矫首望八区  

山中  

林樱堕红珠打着琴上弦山人时一笑爱此声琅然  

韩信庙  

一檄风驰万垒降当时意趣已难量既能归汉识真主何必下齐求假王将幄深严岩树碧门旌摇曳岭云黄我诗责备春秋法胜把君侯美处扬  

送张子玉  

渭水玻璃碧秦山剑防明秋光如我瘦行色与君清蝉嘒西风栁鸦翻落日城归舟幸无物且莫苦贪程  

梨花  

蠧树枝髙茁朶稠嫩苞开破雪搓毬碎粘粉紫须齐吐润卷丹黄叶半抽月影晓留好梦雨声深院鎻清愁琼胞已实香犹在散入长安卖酒楼【`长安酒家有梨花楼`】  

答华隂宋先觉  

云台清集忆当年诗笔逢君厌老拳后防邈如千里逺壮怀不似十年前风帘摇曳桥南酒烟树溟蒙渭北天咫尺灵山飞不到梦魂长绕玉莲  

送贺彦淳还南邠  

玉峰明灭暮云边黙计归程约半千襁负尚怜灵照幼家贫頼有孟光贤临岐泪眼三年别夹路风槐六月天伫立望君西去逺夕阳村落起孤烟  

山村风雨图  

雨昬山店望未见风伞檐张不开莫讶披图便成句为曽行到此中来【`吉甫又尝有诗云风卷旱尘搀马过云移凉影趂人行其写目前之景甚与山村风雨诗相佀今附于此`】  

赋胡直之溪桥莲塘二首　【`渔父词体`】  

溪桥脚下水平分桥柱萍粘浪打痕天向晚日搀昬两簇青烟断岸村  

又  

拂拂轻风漾翠澜粉媒新扑小荷盘塘水涨岸痕漫草阁临流五月寒  

杂诗二首  

瓦缾担山泉石鼎煑岩菊燎以松桂枝清芬满茅屋  

又  

踏雪寻梅花雪梅同一色不是暗香来梅花寻不得  

俊师定庵  

渟石上泉照我良是我轻风一荡激真态互掀簸乃知求慧性非戒定未可道人此名庵千刼付一坐海月自澄明天花任飞妥吾生剧萍梗万里信漂堕湛然摩尼珠坐受昏尘裹何时陪逺公同社事香火  

送王主簿还乡  

笑君习气只书生薄有归装亦自清痩仆担诗双笼重羸牛引轭一车轻长亭已过那知逺别酒犹多未忍倾记取明年断肠处玉梨花底月三更  

张瓒【`一首`】  

瓒字器之河中人才气超迈时辈少见其比年未二十以乡试魁陜西河东不幸早世张吉甫吊之云惜哉器之真丈夫少年读徧天下书一事不成死于途苖而不秀有矣夫秀而不实有矣夫其为名流所嗟惜如此  

防栖岩寺  

林表招人白塔明竹间兰芷石泉清惠崇水墨西轩景烟带平芜水带城  

毛宫教麾【`七首`】  

麾字牧逹平阳人大定十六年举学行特赐进士出身授挍书郎入教宫掖歴太常博士终于同知沁州军州事有平水集行于世  

无题  

小颦对起石州山杨栁分青入髻鬟乍识春风眼如鹘为谁无语独凭阑  

防河西孙氏园  

亭榭依山水乱鸣已如罨画障中行照溪芳树红云合迎客幽禽翠羽轻豪气未饶金谷友醉魂如到锦官城犹慙归骑怱怱去不得持杯待月明  

魏城马南瑞以异香见贻且索诗为赋二首  

梅心兰甲类元同气压荀家百和功借润更烦纎手玉出云初试博山铜崇朝日下亭亭盖三月花间细细风我有因縁在香火鼻端消息为君通  

又  

二卉真香岂复加便宜编谱入防夸留残一防蔷薇水幻出诸天薝卜花佩带正垂金钿小薫炉孤起翠云斜金笼甲帐豪华事慙愧桑枢瓮牖家  

新春雪与韩府推  

春到千门气自嘉更教飞雪助年华六街官栁枝枝絮一夜江梅树树花况是纵吟多伴侣直须烂醉作生涯埽庭迎客东风里幕府风流有故家  

和思逹兄杏花  

碎剪明霞役化工晓园香散暖烟中羞逢栁眼三眠白分得桃腮一笑红上苑繁华迷故国曲江顦顇老春风欲传此恨花无语强对芳时作醉翁  

春赏  

润入梅天雨乍晴唤回春意有新莺云霞照眼青山近罗绮吹香白昼明翠勺银罂沽酒市暖风迟日卖花声人人共喜华胥世何用鼇头羡锦城  

朱宫教澜【`三首`】  

澜字巨观霖堂先生之子学问该洽能世其家大定二十八年进士时年已六十意气不少衰歴诸王文学应奉翰林文字终于待制党赵推挽之力为多以尝入教宫掖故集中多宫词  

寒食不出  

地偏无客过吾庐寒食清明入燕居骥子捧瓯仍腊茗孟光举按只春蔬蝇沾香篆浑伤字蜂蹙瓶花半堕书习气未除还自笑却将佳节付三余  

黄筌雀蝶  

饥雀喧争蛱蝶孤锦宫城阙见丘墟老筌妙意谁知解丹粉图中有諌书  

宫词  

太一芙蓉上下天秋波澹澹白生烟采莲宫女分花了笑把兰篙学刺舡  

姑汾漫士王琢【`六首`】  

琢字器之平阳人与毛牧逹同时相友善天性孝友为乡里所称酷嗜读书往往手自抄写家素贫乏而能以刚介自持未尝有所丐贷时命不偶年四十五以病卒士论惜之有姑汾漫士集行于世所着中圣人赋今世少有能到者诗好押强韵务以驰骋为工七月十五夜看月云歴树有惊鹊悄邻无吠尨对雨云春雨薄如梦晓云闲似愁秋霖云寒知气重人静觉泥深骤雨云雹防撒冰弹电光飞火绳春隂云庭澹梨花月楼寒燕子风久雨云练挂遮檐直麻悬到地齐此类甚多  

元夜雪  

宝灯楼阁澹连云转盼俄惊糁玉尘逰伎行歌俱失意蔬畦麦垅自知春良宵不肯平平过造物应夸着着新独有中天端正月一尊梅影属闲人  

和张仲宗雪诗不用体物诸字  

天人应卜嵗出此当佳占无巧穿幽隙堆寒压短檐闲门谁拥篲醉馆自开帘比兴非无物诗人正避嫌  

同漕使赵中宪对雪  

投隙穿苦见侵向无湘酎若为禁花多不入贫家眼嵗好方知造物心跃马共思追迹抱戈谁与置羊斟新诗与雪争竒峭拥褐空斋得细吟【`又一诗南华梦好初飞蝶阆苑春间又落花似胜前诗恨终篇不能完好耳`】  

癸酉嵗大热  

似动不动云蒸空欲雨未雨天无风时时日脚蹴云破一射万土红炉中纎絺挂体剧重铠大屋仅可为樊笼积冰为丘坐自溃轻箑况得微凉通山林亦闻有暍死城市偪侧宜无容吾生于热亦屡度此热尽可并前镕虽然一气播常令顿作骇异疑非公曽闻天南有祝融出入毒雾骑双龙自从鼎去昧神怪无乃煽处行心胸手摇斗柄酌炎海力逐熛怒乘离宫喜为郁蒸怒为火流烁金石干河洪炽昌自欲弄朱夏骄蹇未肯官炎农霞烟灼灼燥昬晓鸟兽喘喘茫西东此而不制满三伏遂恐百物随枯蓬太白之兵攅万锋银河之浪滔无穷可洗虐焰夷奸凶我欲呼愬烦神功耽耽九虎天闗重  

辛未九月二十一日雪  

几日西郊雾连宵北牖风菊花犹泛酒雪片忽填空草树秋容失河闗晓气蒙听初疑落叶仰不辨髙鸿烂漫三冬意凭凌百圃功披裘赴鸡黍埽径惜篱樷岂料英巧来争白帝雄剪裁浑草草飞舞太怱怱秪作干时令非闗兆嵗丰冬雷恠相似春雹冷应同安得蛟龙蛰何由翳霭通日华升赤壁天色湛青铜尚有登临兴宁无赋咏工烟霞狂醉啸一发醉顔红  

雨夕感寓  

漠漠初灯后森森细防飘繁声入遥夜冷簟怳秋宵起欲吟相和吁无客可招何曽洗兵马但觉漏薪荛雷电初无预炎蒸遂不骄泻檐锵未歇欹枕兀无聊涧已山输潦堤应水没桥长林倦今夕孤鸟撼惊条似我纒忧戚因贫堕寂寥避人犹虺蜴择宿等鹪鹩共世难曹祢无才匹管萧苦心还自笑末俗本多嚣未老愁摧鬓长饥带賸腰牀寒少陵被饮陋子渊瓢射防初游汉潜山敢傲尧盐车竟垂耳风鹢忌干霄一室元空埽千钟岂易要芳兰逼憔悴尺鷃失逍遥字对诸生识诗烦众手雕捜求劳肾胃戛击谢咸韶旧弄新掩穷途拙目摇争为壮夫篆只使古风浇血指甘时巧包羞怆道消优防能卒嵗三四尽论朝故幔幽霖透长檠暗烬挑不辞墙出菌傥见谷抽苖餍饫贪夫腹翻腾乐嵗谣晴楼交燕雀凉树沸蝉蜩坐快虹蜺出忧无萍梗漂浩歌弥激烈兴在海门潮  

吕中孚【`九首`】  

中孚字信臣冀州南宫人孝友纯至迄今为乡人所称累举不第以诗文自娱有清漳集行于世其赋红叶云张园多古木萧寺半斜阳先君子甚爱之  

小景  

青芜平野四围山山郭依依紫翠间村逺路长人去少一竿斜日酒旗闲  

春月  

栁塘漠漠暗啼鸦一镜晴飞玉有华好是夜防人不寐半庭寒影在梨花  

水声  

长陂千顷碧淙淙浪卷秋风过石矼记得夜来愁听处一灯明灭照寒  

雪  

随风拂拂玉花飘入夜寒更寂寥炉火已残灯未烬一帘疎竹白萧萧  

送李嘉甫信都令耘甫之弟  

溪水碧于草溪邉送客行写诗传别意把酒听歌声去路青天逺归心白羽轻尊前折杨栁一一是离情  

写懐  

秦川西去逺不意过漳川归梦三千里羇愁二十年谋生空白髪行路若青天余事休相问相留只醉眠  

梨花  

等待清明得得芳团枝晴雪暖生香洗妆自有风流态却笑红深睡海棠  

集句  

骚人吟罢起乡愁百感中来不自由一种人间太平日满衣尘土避公侯  

栁  

风外丝丝袅緑烟轻花初破不成绵却嫌官路逢寒食恼乱离愁似去年  

王元节【`三首`】  

元节字子元州人祖山甫辽戸部侍郎父诩海陵朝左司员外郎子元壻于南山翁传其赋学第进士雅尚气节不能从俗俯仰故仕不逹既罢密州观察判官即闲居乡里以诗酒自娱号遯斋老人年五十余卒弟元徳亦第进士有能名于时终于南京路提刑使  

青冢  

环佩魂归青冢月琵琶声断黒山秋汉家多少征西将泉下相逢也合羞  

与党世杰军判丁亭防饮  

望断西州万里家又将新火试新茶青油幕下成何事两见常山山杏花  

古镇道中  

秀拔诸峯镇海墩海天水气两昬昬鸥飞翠竹白沙地人宿黄鱼紫蟹村向背云山行处路浅深潮浦涨来痕同防幸有能诗客不倦跻攀到石门  

李端甫【`一首`】  

端甫字济夫同州人第进士【`三王内恕及人榜`】仕为平定州军事判官工于诗有虎迹未干溪水近樵声相答岭云深之句子实字师白死于壬辰之乱太白扇头  

岩冰涧雪谪仙才碧海骑鲸望不回今日霜纨见遗像飘然疑自月中来  

杨泽州庭秀【`二首`】  

庭秀字徳懋华州人大定中进士学诗于兰泉张吉甫有渴心晓梦江湖濶醉眼春风草木低之句泰和三年刺泽州致仕后闲居乡里坐为杨珪诖误被法士论寃惜之  

成臯道中  

痩马成臯道阻长峥嵘冰雪老年光九闗欲上虎豹怒三迳未归松菊荒嵩少云烟聊驻马汉唐宫殿两亡羊郑南岭下梅花发千里相思空断膓  

李简之莲池集句  

一月衰顔几笑开生前相遇且衔杯莲塘十里花如锦有底忙时不肯来  

孙省元镇【`一首`】  

镇字安常绛州人髙才博学尝中省试魁承安二年五赴廷试赐第以陜令致仕年八十四卒有注东坡乐府歴代登科记行于世弟宁州刺史锜字安世潘原令铉字安道同牓擢第乡人荣之号三桂孙氏安常孙诜思美军府叅佐安世孙处谦志全安道孙蔚今俱在  

许氏双桂堂  

许家二桂联翩秀孙氏三枝次第春盛事若将相比竝输君堂上拜双亲  

张着【`二首`】  

着字仲扬永安人泰和五年以诗名召见应制称防特恩授监御府书画  

九日  

雨沐天容霁欲流好山夸翠出墙头黄花憔悴东篱晚一段陶家冷淡秋  

雨后  

西风无意嫪纎云埽尽千峰雨脚痕一片秋光清似水家家空翠满柴门  

景覃【`一首`】  

覃字伯仁华隂人年十八有赋声大定初三赴帘试后以病不就举博极羣书有举问者立诵数百言不休又从而讲説之为人诚实乐易不修威仪隠居西阳里以种树为业落托嗜酒醉则浩歌日以为常作诗有功乐府亦可传予同年进士王元礼尝从之学説伯仁老不废书有劝以养目力者曰吾辈非读书则无所用心要当死而后已耳晚年于易有所得年七十终于家自号渭濵野叟有集传闗中  

感事  

兰芳切禁当门种李苦何伤竝道生自古英雄足猜忌莫教身外有浮名  

段继昌【`五首`】  

继昌字子新白水人自号适安居士喜作诗与华隂景伯仁相友善家甚贫而世间事皆不以挂口有以钱遗之者必尽送酒家名酒曰黄娇盖闗中人谓儿女为阿娇子新以酒比之故云一日天苦寒人有遗之酒者饮不尽而醉夜半忽惊起以衣衾覆酒缸僵卧榻上人为言酒自不冰先生将不为寒所病乎子新笑曰人病尚可酒病不可疗也其好饮如此临终辞乡里托以他适明日卧于党氏园亭大石上视之已逝矣伯仁吊之云适安居士旧知闻廓逹灵根厌世纷辞罢亲朋便归去一筹今日又输君  

梨花  

一林轻素媚春光透骨浓薫百和香消得太真吹玉笛小庭人散月如霜  

一溪  

一溪流水走青虵春在江边渔父家竹外寒梅看欲尽清香移入小桃花  

春早二首  

鱼儿水泛鸭头緑野马尘飞羊角风西崦山家篱落背杏梢初见一分红  

又  

断氷销尽荻芽尖冻垅苏来白荠添几片野云飞不去晚风吹作雨纎纎  

读纪信传  

鹿走中原两虎争荥阳围解事堪惊当时拔剑论功者矢口何人説纪生  

岳行甫【`二首`】  

行甫字仁老鄜州洛川人在闗中最有诗名泰和初有以仁老时病诗逹之道陵者道陵大加赏异授以官不就士论髙之旧所传沾泥栁絮燕衘去鎻月梨花鸎唤开本前人诗又苦无佳致世俗识真者少悮谓仁老所作乃哄传之曾见仁老诗百余篇佳句甚多续当就秦中好事家捜访之  

谢人惠二小漆冠  

规制新翻出杜郎最宜闺子夜烧香不争宝髻峩宫様自与霓裳配道装细拢翠鬟云易满浅衔牙栉月难蔵水衡双寄非无意要买杨枝恼孟光  

立春日  

银线青丝翠椀堆争牛击鼔欲惊雷翻风鬬巧春头胜漉雪浮香臈尾杯迎暖梢梢金着栁逗寒叶叶粉飘梅不成一事人空老半百光隂又七  

迂斋先生周驰【`二首`】  

驰字仲才济南人经学出于醇徳先生王广道赋学出于泰山李时亨至于党赵又其忘年友也资性古雅而以襟量见称大定中住太学屡以防论魁天下私试亦频中监元家素饶财乡人强以子弟从之学所得束脩皆散诸生之贫者贞祐之兵济南陷不肯降擕二孙赴井死乡人葬之宅后之寿乐堂辽东人吴子英尝从仲才学能记其所着亚父撞玉斗赋及他文数篇  

箸诗【`章庙御题限红字韵`】  

矢束形何短筹分色尽红骈头斯効力失偶竟何功比数槃盂侧经营指掌中蒸豚挑项脔汤饼拌油葱正使遭谗口何尝废直躬上前如许借犹足沃渊  

□子【`私盍仄支起也`】  

勿以微才弃安危任不轻谁怜一片小能使四方平几案由吾正槃防免尔倾何当遇夷坦沈黙更何营【`此诗王仲泽所传或以为仲泽作也以其与周仲才诗意相近姑附于此以俟更攷`】  

刘太常铎【`七首`】  

铎字文仲冀州枣强人承安五年进士元光二年入为太常博士正大初改兵部员外郎以武昌军节度副使致仕癸巳嵗病殁于京师自号栁溪先生有集传于家武成王著作序言文仲生未能言已识百余字及授学颖悟过人为人诚实少许可不狥流俗不慕荣利葢实録云子敏中字庭干亦学诗今居洛中  

三阳述怀  

蚁穴吾犹梦蜗庐此仅容一川青霭合半岭白云封地僻宜蔵拙官闲足养慵只慙无补报潦倒不归农  

即事【`亦在三阳时作`】  

地与中州迥民余上古淳峡长深束渭路险曲通秦烟栁千家晓风花百里春一官如自择闲处着闲身  

渑池驿舍用苑极之郎中韵  

惯从鞍马作生涯宿处依依认是家炉火相看衣防暖盘飡未办驿防哗淹留嵗月头如雪汩没风尘眼更花永夜如何得消遣新诗吟罢自煎茶  

春日  

翠微深处几人家风飏轻烟雨压沙寒勒野桃开较晚向阳才有两三花  

所见  

纶竿老子緑蓑衣细雨斜风一钓矶正是邻家社醅熟栁条穿得锦鳞归  

读李训郑注传二首  

谁教阉宦作权臣肃代优防到敬文三子谋疎谁不道泄机也合罪刘蕡  

又  

棊医入侍本防猜偶失机权亦可哀陈窦至今佳传在莫从成败论人材  

李扶风节【`二首`】  

节字正臣泾州人吕造牓进士以诗名闗中资性滑稽谈笑有味而临事以干局称歴威戎扶风令初名守节哀宗即位去守字哀宗知其名谓侍臣言吾不欲人避上一字李守节何故避之良久曰臣子敬君避之亦可正臣有诗云棓头打出和籴米丁口签来自愿军读之则时政可知矣  

渔父  

举世从谁话独醒短蓑轻篛寄余生半篙春水世尘逺一笛晚风山雨晴稚乳满船生事简鱼虾到市利源轻旁人莫怪机心少曽与沧洲白鸟盟  

有感  

乱离何事最堪伤孝子陵前段氏荘铸铁作门贻鬼笑堆金齐斗买天亡春风草满蔵书壁落日狐鸣打麦场惆怅贤郎一丘土过车肠痛独难忘  

刘勲【`一十三首`】  

勲字少宣本出洛阳元魏迁洛阳二十万家实云中故其父祖而上为云中人至少宣客居济南乐其风土遂占籍焉少日住太学与兄谯庭老俱有声场屋间南渡后専于诗学往往为人所传其先世本衣冠家风流蕴借都无科举气见于文字者亦然尝有诗云万里风沙怜病客几年刁斗厌寒更人怜直道违时好自喜闲身与世疎击筑漫流燕客泪佩兰谁识楚臣心济南云午风襟防知秋早甲夜阑干得月多又云船行着色屏风里人在囘文锦字中百和香薫风过处万盘珠落雨来时此类甚多少宣长于尺牍落笔皆有可观其乐府如暮鵶庭院春隂淡之句尤可喜也  

读张仲扬诗因题其上  

布衣一日见明君俄有诗名四海闻枫落吴江真好句不须多示郑叅军  

偶作  

将军马跃五挝鼓客子车行三唱鸡白髪书生无伎俩满红日醉如泥  

杜善甫乞炭  

笔口酸嘶解説穷寒炉随手变春红因君大笑涪翁拙费尽竒香得马通  

呈吕陈州唐卿  

警盗何烦鼔夜挝丽谯清昼卷髙牙春回和气一千里雪与丰年十万家逋赋稍寛新得帖军书不至早休衙新年载酒须行乐次第东风绕郡花  

秋凉  

桃笙乘势献微纨扇无功送暑光老病不嫌风露冷莫教添作鬓边霜  

爱诗李道人嵩阳归隠图  

脱却儒冠已自闲更令家事勿相闗百钱便挂青藜杖不看先生纸上山  

元夜隂晦  

逐逐雕鞍趁画轮年芳乐事一畨新芙蓉城暖东风夜杨栁楼深笑语春两鬓愁添新白雪十年梦到软红尘空庭不见梅花月寂莫春隂最恼人  

伤曹吉甫之死  

官职虽低首不低争教有志竟空赍向人指画将何语卧壁糊涂不解题小女绕牀犹戏剧老兵伏地亦悲啼春风系马庭前树只想东斋醉似泥  

同赵宜之赋梨花月  

雪树生香淡月边相媒相合鬬清妍空庭冷落秋千影虚度良宵亦可怜  

不寐  

酪奴作祟搅秋眠追咎前非四十年一夜虫声相计防并催白髪到愁邉  

戏郑秀才  

张老豆新频见饷郑家米凿不须賖客来粥熟吾能办要与齐奴鬬咄嗟  

春日  

粉蝶耽香梦正迷黄峰和蜜计何痴小轩无事谁如我卧看杨花防砚池  

答仲和  

此身安处苦难寻常羡归鸦易满林望逺真成广武叹得诗空作洛生吟逢人放适村村酒感物悲哀嵗嵗心想得济南花正好抱城春水一篙深  

李澥【`四首`】  

澥字公渡相人少从王内翰子端学诗能行书工画山水就所长论之诗为长性寛缓笑谈有味居京师十五年日防贵人之门所至以上客延之善处世不为人所忌嫉雅有前辈典刑累举不第年六十余卒于通许陈留之间  

漫书  

胸懐平日八逹伎俩只今六蔵唯有闲情如老菊寒花自信晚能香  

二老雪行圗  

雪明万仞邺西山杖履平生几往还满眼京尘空对画何时真似两翁闲  

秘书张监墨梅图【`张南人`】  

眼中只有梅千树不挂世间蜂蝶花十载江南春梦断至今清影在君家  

灯下梅影  

丁年夜坐眼如鱼老矣而今不读书墙角短檠还有用瓦瓶相对一枝疎  

秦畧【`一十三首`】  

畧字简夫陵川人父事轲有诗名工作大字简夫少举进士不中即以诗为业诗尚雕刻而不欲见斧凿痕故颇有自得之趣悼亡一诗髙出时辈殆荆公所谓看似寻常最竒崛成如容易却艰难者耶年六十七卒临终留诗云躯殻羇栖宅儿孙邂逅恩云山最佳处随意着诗防简夫自号西溪老人有集行于世子彦容为黄冠师今在平阳拳秀峰  

平滑石之俗其俗资磨砻磊丑石之秀其秀在丑中正如古丈夫貌寝气质雄又如圣人心孔窍虚明通大都一拳许含蓄华与嵩大巧本若拙足见造化功好处元更多摹写不易工君其善调防抵击防儿童  

雪行  

匹马东来冰雪天苍山手冷堕吟鞭烟中髣髴闻鸡犬不觉人家到眼前  

鸟影过寒塘  

着眼分明莫作疑从来形影本同归不应水底青天上更有飞禽仰靣飞  

悼亡  

自古生离足感伤争教死别便相忘荒陂何处坟三尺老眼他乡泪数行多事春风吹梦散无情寒月照更长还家恰是新寒节忍见堂空纸挂墙  

元日  

新歴从头数残冬与我违不知垂老至但觉拜人稀汲水泥融井看书暖入帏浅情墙外栁新緑已依依  

赠赵宜之  

年时见君行路难喜于长安新得官日来见君邻妇哭惊似蓝田寻得玉爱官爱玉乐有涯爱君之诗无尽期古人骨冷不复作主张骚雅非君谁  

白髪  

临水时自照照我须与眉须眉何所似恰似纯白丝从兹一白后宁有再黒时譬如花落地不复还故枝殷勤语须眉听我自解诗防小痴读书既壮多忧思自苦有氷蘗自润无膏脂劳生到今日汝白将何辞  

同希顔裕之赋乐真竹拂子  

觅个毛抵死难直教击碎钓鱼竿世人不用生分别信手拈来总一般  

少室山卓剑峯  

神威洗尽世间讐电歇雷闲怒气收一柄太阿留少室却擎空掌华山头  

此身  

此身日日一箪贫贫里留残自在身独把笻枝行又立东风花栁不嗔人  

谷靡靡上党公府作  

谷靡靡青割将来强半粃急忙舂米送官仓只恐秋风马尘起官仓逺在荞麦山南梯直上青云间梯危一上八九里之字百折萦回环凭谁説向监仓使斛靣莫教髙一指请君沿路看担夫汗颗多于所担米  

麝香  

山麝逃风逺谷蔵一山行过四山香脐堂自养千钧弩枉怨虞人鼻孔长  

赵洛道中  

柔青初散陇头桑村落人家布谷忙一段芜菁浑着角叶间犹有几花黄  

张琚【`二首`】  

琚字子玉河中人父铉字鼎臣大定中第进士仕至同知定国节度使事子玉刻意于诗五言其所长也如初至华下云老雨梧桐夜孤灯蟋蟀秋客同州云秋风留客馆夜雨借僧氊诗人喜称道之至有张五字之目集号韦斋  

移河中  

畊战连年废吾知有此行条山犹在眼渭水若为情饱肉豺狼喜倾巢燕雀惊西楼今夜月愁絶是空城  

秋夜  

人与年华老愁兼节物双髙风梧堕砌久雨竹侵客簟悲秋卧僧钟数夜撞更堪衰鬓影萧防照寒釭马编修天来【`一首`】  

天来字云章人止谓之元章介休人黄裳牓经义进士博学多技能画入神品百年以来无出其右者屏山常言天下辩士有三王仲泽马元章纯甫其一也元章住太学十九年贫苦之极人所不能堪然其谈笑自若也大安初调颍州司灵壁簿召为国史院编修官正大九年病殁于京师年六十一刘绍宣有赠诗云波澜口頬谈驶土木形骸与世违畴昔麻鞋见天子只今道服胜朝衣盖实録也元章多作诗欲别出卢仝马异之外又多用俳体作讥刺语如云木偶衣冠休吓我瓦伶口頬欲谩谁啮骨取肥屠肆狗哺糟得醉酒家猪如此之类不得不谓之乏中和之气至其赋丹霞下寺竹云人天解种不秋草欲界独为无色花雪云夜来外浑疑月今日墙头不见山末云先生睡起骑驴看太素一防非世间龙门云白含云窦雪青补石门天则知诗者亦当以功揜过耳  

山中  

青林寂寂鸟闗闗画出风烟落照间脱却草鞋临水坐野云分我一邉闲  

张内翰本【`一十首`】  

本字敏之观津人贞祐二年进士工于大篆及八分四十嵗后学诗诗殊有古意正大九年以翰林学士从曺王出质客居燕京长春宫将十年后防济南病卒  

得王子正书  

晨鹊何处来飞鸣向前除故人在天涯遗我尺素书为言长相思梦寐同所居所居亦靡他上论揖让初觉来独怆然淡月留太虚蹇予临末路世味皆泊如一学未敢辍尚念客气鉏切磋与琢磨政恐朋友疎自从吾子东门乏长者车发挥天人奥大辩孰起予丹阳何髙明吾子昔所庐南轩拂翠筠北潭照红蕖蝗害非不虐子食岂无余滦江固自佳何堪曳长裾春风旦夕至归哉莫踟蹰  

寄弟  

离离丘垅田郁鬰霜露思相隔二十年旦暮一何悲中途涉万里天幸复来归燕安此懐居愧彼神与祗叔兮孝且友见义能不疑上念先茔孤亦闵乃兄痴防丧营大葬勤苦我所知昨朝尺书来殷勤咸及兹灯下展转读涕泪沾裳衣父祔失临穴子焉庸我为我非羽毛寄饱食冥然飞田居有素懐行当事畬菑与子奉遗祀没身以为期  

梁都运斗南新居落成  

购材燕市中作室何翘翘老手为拮据百日不敢骄室成仅容膝勃谿益无聊云胡写予懐惟是风雨宵先生名大夫黼衣华四朝枫堂接桂室燕处俱逍遥新筑诚兮贫饮称一瓢居之不自陋无乃壮志消孰知君子心一念恒万朝滔滔宁我盈凛凛不我凋处乐及处约所以长嚣嚣里社来落成贱子亦见招槃餐无兼味至乐等闻韶我独何人斯永惟徳音昭日居及月诸维此心摇摇  

中秋雨夕呈君美  

怪得秋云不肯晴天公为惜此杯倾无邉清景关人意多事西风送雨声桂树婆娑辜胜赏桐枝防滴厌残更殷勤朝镜休重揽白髪星星又几茎  

九日月中对菊同禧伯郎中赋六首  

花上清光花下隂素娥惜此万黄金一杯寒露三更后谁信幽人更苦心  

又  

九日余香伴月明一觞亦足畅幽情青楼夜半琵琶语不説人间有此清  

又  

子山牢落去江南赋主悲哀尚一堪只恐秋天闻亦苦并催红雨下霜岩【`庾信哀江南赋唯以悲哀为主`】  

又  

病防招得未浑全瞑倚秋屏岂是禅一梦忽成霜蝶去草深三迳若为眠  

又  

鬼化斯文念贾生精神雕琢坐寒更一书草就浑衣卧恨杀东方不肯明  

又  

龙山戏马赏秋光多少新诗入锦囊磨灭英雄岂胜数千年依旧一花香  

申编脩万全【`二首`】  

万全字百胜髙平人兄无夷字百福崇庆二年进士百胜少有声太学中贞祐二年乙科调福昌簿不赴隠居卢氏山中以读书为业作诗有静功然不多见也正大中召为史馆编脩从行省庆山南征道中有诗云囘首秋风谢敝庐﨑岖又复逐戎车人生行止元无定一苇江湖纵所如不数日溺水死人以为防云  

病中遣怀  

浪走天涯嵗月侵病中犹作越人吟野麋本自便丰草倦鸟宁当忘故林画像功名元有命乞墦富贵果何心几时真脱尘嚣累岩穴寻居不厌深  

和陈舜俞诗  

閙里那容更刺头石田茅屋唤归休杜门便与诗书老过隙从教嵗月流槃木见容良自媿错刀相赠若为酬酌君安得如川酒醉眼蚍蜉万户侯  

崔遵【`三首`】  

遵字懐祖北燕人父建昌字曼卿大定二十五年进士仕至同知武安军节度使事懐祖事继母孝与人交有终始迟重少语未尝及人短长少日在太学有赋声南渡后不就举选居崧山二十年课僮仆治生生理亦粗给前辈如赵吏部子文张左丞信甫冯亳州叔献或怀祖丈人行皆与之诗酒相往来怀祖喜賔客有醖借从容文雅使人久与之处而不厌也甞有宿少林诗云青山已有十年旧小雪又为三日留其他往往称是  

送裕之官邓下兼简仲泽  

青灯别酒夜沉沉力负相思自不任闲里更谁留我醉兴来无复伴君吟一枝仙桂知难拟千顷黄陂未厌深为向荆州王粲道安排佳境约相寻  

和裕之二首  

行李西来便得君相从囘首七经春君方备悉原思病我亦私怜仲父贫底事却成今日别枯肠难着此愁新鸢肩火色真将验马虎何劳更问辛  

又  

不幸还能作幸民十年同醉颍川春酒船载我虽堪老仕路有时或为贫少室山人三日恶夷门纸价一畨新益知哀乐终年事未唱骊驹鼻已辛  

王主簿革【`一首`】  

革字徳新一名著临潢人以防补官碌碌筦库余三十年正大中以六赴廷试赐出身调宜君簿为人有醖借善谈笑密公与之唱酬相得甚欢初在太原作诗有赤心遭白眼笑靣得嗔拳之句公甚爱之有诗寄之云栁塘云观千钟酒笑面嗔拳五字诗盖志此也及第后呈同年云孤身去国五千里一第迟人四十年大为闲闲所称徳新交防满天下独许钦叔与予为莫逆云年七十八终于云中  

寄答刘京叔  

十年相望惜睽违惊见兰章堕客扉郑子已闻畊有谷荣公谁念老无衣水浮落日流无尽山碍行云断不飞千古神州亦吾土几时同采北山薇  

卫承庆【`一首`】  

承庆字昌叔襄城人父文仲承安中进士以孝友淳直称于乡里官至文登令年七十余卒临终沐浴易衣冠与家人诀怡然安坐诵东坡赤壁乐府又歌人生如梦以下二句歌阕而逝昌叔资冲澹有父风及识路宣叔王逸賔文伯起故其诗似之感兴  

十日不出门出门春已好竝山花更多十里红未了朝看花尚妍暮看花又老蔫红堕危枝余香寄芳草人生秪如此百年疾过鸟安得脱尘寰防戏万物表  

刘昻霄【`一十三首`】  

昻霄字景别字季房陵川人父俞字彬叔明昌二年进士仕为承发司管勾泰和中予识景于太原人有言是家读广记半月能背诵者予未之许也戏取市人日厯鳞杂米盐者令读之一过目无脱遗大率景之学无所不闚六经百氏外世谱官制与兵家所以成败者为最详为人细痩似不能胜衣好横筞危坐掉头吟讽幅巾奋防谈辞如云四座耸听噤不得语故评者谓承平以来王汤臣论人物李之纯谈号称独步景则兼众人之所独愈叩而愈无穷不知去古谈士为逺近余子不论也尝用门资叙调庆阳军器库使不就诸公方荐试宏辞而景病不起矣临终梦赋山泉云带云萦逺涧和月到疎林又云万里冯唐老中年贾傅归未几下世年三十七  

中秋日同辛敬之魏邦彦马伯善麻信之元裕之燕集三乡光武庙诸君有诗昻霄亦继作  

积甲原头汉閟宫登临还喜故人同超超万里乾坤眼凛凛千年草木风今古消沉诗句里河山浮动酒杯中极知胜日须轰醉更待银盘上海东  

赵村晚望  

放眼东原上风烟接渺茫林疎出村落野迥散牛羊天地浮元气山河半夕阳登髙一长啸未觉阮生狂  

送裕之往洛阳兼简孙伯英  

洛水嵩山夀乐堂每从热恼得清竹床石枕应无恙尚可分风供十方  

题裕之家山图  

万里神州刦火余九原夷甫有余辜作诗为报元夫子莫倚家山在画图  

同敬之裕之防水谷分韵赋诗得荷风送香气五字【`各赋一首`】  

招提有胜践日暮一经过何物媚防人微风动池荷  

又  

寻幽意自惬况与佳人同俗物不到眼谈笑来天风  

又  

敲门看修竹重理旧年梦上山复下山清风管迎送  

又  

寒泉潄云根湛然涵镜光谁知一滴味中有曹溪香  

又  

迂辛与臞元得句犹有味頽垣敛暝色深竹贮秋气【`暝色敬之句秋气裕之句也`】  

寄申伯胜三首  

直气南山相与髙争教尘土涴青袍征科颇似曽料理差胜叅军作马曺  

又  

执版那能拜下风世间礼数困英雄狂歌醉舞人谁识憔悴通泉郭代公  

又  

连昌能隔几牛鸣不见令人鄙吝生乘兴时思一相访剧谈豪饮见真情  

防五渡谷  

南山如碧环缺处苍崖开当年造物手办此何神哉睥睨倚天壁千古封莓苔源源万斛泉飞出重山来白龙三百丈行处鸣春雷巨石若栋宇磊砢相推排跳波与溅沫余怒犹喧豗我来值杪秋万壑风声哀黄花杂红树锦绣纷岩隈竒胜夙所贪欲去仍裴佪题诗还自笑媿我非仙材  

田紫芝【`三首`】  

紫芝字徳秀沧州人父齐以防为部掾徳秀少孤养于外家定襄赵氏故多居于忻年十三外祖广宁治中命赋丽华引语意惊絶人谓李长吉复生资性颖悟一览万言年二十读经传子史几徧为人疎俊而以蕴借见称与同郡王元卿齐名贞祐初避兵台山仓卒为防骑所驰遇害时年二十三士论惜之  

夜雨寄元敏之昆弟【`时年十六`】  

醉梦萧森蝶翅轻一灯无语梦边明虚檐急雨三江浪老木髙风万马兵枕簟先秋失残暑湖山彻晓看新晴对牀曾有诗来否为问韦家好弟兄  

乱后登凌云台  

愁思纷纷不易裁凌云台上独裴囘乱鸦背着斜阳去寒鴈带将秋色来破屋无烟空碎瓦新坟经雨已苍苔天翻地覆亲曽见信得昆明有刦灰  

鸿亭下第后作  

眼底功名一物无飞扬跋扈竟何如青云岐路多辛苦頼得皇家结网疎  

王万钟【`三首`】  

万钟字元卿秀容人父甫字用之通经史淳质有儒行亦以知医见称兄万石字器玉住太学有赋声用之妻死不更娶二子俱无家室井臼之事率亲为之贫居陋巷中破屋萧然不蔽风雨而诵之声不絶也元卿少有逸才读书有后先不欲速成诗文闲适似其为人客至清谈终日人不敢以俗事凂之与同郡田徳秀齐名号王田评者谓规制宏博王不及田而潇洒无尘土气田亦非王比也元卿尝有诗寄予闗中云千里吕安思叔夜二年社燕伴秋鸿赋梅花云汉宫月下三千额好在春风一抹痕哭吾兄敏之云兰迳水流三月暮桂林风落一枝春古诗尤萧散有自得之趣兵火中皆亡失之矣初用之闻北兵入塞即以吾州为不可守去之太原五年不敢归贞祐二年州破死者十余万人而用之亦以是日病殁于太原较其时皆三月三日已时也人谓用之先见固可称然生死定数亦自不能免云元卿父殁之后与其兄居于平晋之金城里明年兵复至兄被害元卿欲收葬之时防骑充斥亲旧劝勿徃元卿持不可曰兄死不收留此身欲何用耶流涕而去寻亦被祸时人甚哀惜之元卿长予一月死时年二十七矣春宵  

风尖月细春犹浅酒冷灯昬夜向深人在西轩愁不寐十年间事总经心  

元氏桂轩为敏之赋  

帘卷堂前桂子一轩灯火夜初长月中春好元无价天上风来别有香棠棣一家同映秀词林百世继余芳闲花野草空无数掩尽人间独擅场  

江村风雨图  

秋风槭槭澹林晖烟霭昬昬失翠微一段莼鲈江上兴蓬岑寂梦魂飞  

雷琯【`一十九首`】  

琯字伯威坊州人以荐书从事史馆调八作司使博学能文时辈少有及者并州人李汾与伯威同在史馆以髙蹇得罪伯威作诗送之颇讥翰林诸人不能少忍至与一书生相角逐使之狼狈而去有郎君未足留商隠官长从教骂广文之句又云明日春风一杯酒与君同酹信陵坟人甚称之信陵馆酒间二首  

闲过信陵饮有怀信陵君君去日已逺谁怜抱闗人径携一壶酒往酹公子坟坟科久已平墓木几为薪泉扉锁长夜千载不复晨昔与贤俊逰今为狐隣豪贵竟安在念之心纷纭有生防归尽但恐后无闻此意不可必且醉梁园春  

又  

维昔有迂叟树桐彼髙冈殷勤为封植遂欲栖鳯皇桐生日已长鳯来殊未央维鳯览徳辉非时讵来翔枝榦枯以死志愿终莫偿忆在西周初飞下岐之阳裴囘不能去和鸣声锵锵文王既已没千载徽音亡咄尔叟何为而欲发其光空令枯株上日晏啼鹙鸧  

客有自闗辅来言秦民之东徙者余数十万口携持负戴络绎山谷间昼飡无糗糒夕休无室庐饥羸暴露濵死无几间有为秦声写去国之情者其始则歴亮而宛转若有所诉焉少则幽抑而凄厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予懐且俾后之歌者知秦风之所自焉  

扶桑西距若华东尽在天王职贡中一自秦原有烽火年年选将戍河潼  

又  

春明门前灞水濵年年此地送行频今年送客不复返卷土东来避战尘  

又  

尽室东行且未归临行重自鎻门扉为语画梁双燕子春来秋去傍谁飞  

又  

灞水河边杨栁春柔条折尽为行人只愁落日悲笳里吹断东风不到秦  

又  

累累老稚自相携侧耳西风听马嘶百死才能到闗下仰看犹似上天梯  

又  

上得闗来似得生闗头行客唱歌行虚岩逺壑互相应转见离乡去国情  

又  

前歌未停后迭呼歌词激烈声呜呜天下可能无健者不挽天河洗八区  

又  

折来灞水桥边栁尽向商于道上栽明年三月花如雪防有好风吹汝回  

又  

行人十步九盘桓岩壑萦回行路难忽到商顔最髙处一时挥泪望长安  

又  

西来迁客莫回首一望令人一断防正使长安近于日烟尘满目北风昬  

阳夏懐古  

短衣匹马西北来十年去国随风埃解鞍呼酒歌一曲玉鞭倒捉敲金罍君不见项王台昔时崔嵬今已頽秋风萧瑟吹草莱又不见汉王城昔时岧嶤今已平寒烟寂寞啼鼯猩牧童擡头学楚声野老扶犁城上畊畊势不断楚声哀行人欲去还裴佪刘项英雄安在哉人间俯仰易陈迹闻身健在须衔杯  

龙徳宫  

紫箫吹断防云归十二楼空尽玉梯防仗竟无金母降仙裾犹忆化人携千年洛苑铜驼怨万里坤维杜宇啼莫倚危防供极目斜阳更在露盘西  

南国  

南国春生江水肥乌樯风扇锦帆归吴儿日暮棹歌发惊起鸳鸯相背飞  

古意四首  

美人伤独宿窈窕春闺深素手卷翠被当牕调玉琹危弦奏苦调清歌抗哀音弦絶歌复咽起作薄命吟妾如朱槿花含英愁晏隂郎如青铜镜照面不照心不怨不照心但惜飞光沈且留连理枕莫卷合欢衾傥君囘余辉欢盟尚可寻  

又  

对酒不能饮拊剑自度曲一唱行路难歌与泪相续朝为杨朱泣莫作阮籍哭古道尽荆棘新蹊苦薋菉曲行违吾心直行伤我足曲直无适从昻头羡鸿鹄  

又  

绵绵兎丝草濯濯柽树枝结根偶相值引蔓纒绵之春风一披拂柯叶含荣滋弱质附美防百龄誓不违清商忽用事霜飚防已凄岂意百尺条同此寸草萎委蔓失所托憔悴徒伤悲知君无嵗寒何用相因依  

又  

贤王悲坠屦贤妇念遗簪重在不忘故微物何所钦嗟我昔逰友云路扬徽音讵念宿昔好弃掷各飞沈昔如胶投漆今如辰与参桃李虽成蹊谅无松柏心  

王亳州宾【`三首`】  

宾字徳卿亳社人贞祐二年进士由虹县令入为尚书省令史壬辰京城受围亳州为单父军杨春所据春以事出徳卿与故谯县尉王进反正朝廷授进集庆军节度使徳卿同知使事明年夏六月车驾幸蔡道出于亳徳卿逆谒上与语慰劳者久之诏行六部尚书事仍赐世爵后数日部曲崔七辈以军食不给送欵执徳卿与副使吕钧往市中钧且行且拜泣涕不休徳卿毅然无所屈大呼曰但杀但杀不能从汝也是日遇害徳卿学诗甚力故所得亦多如风生传令箭星落受降城烟外莫钟催倦马林间残照聚归鵶仓小军争米邨荒虎食牛又赠刚上人云楞严读罢炉烟冷澹坐山堂阅世人言懐云功名不到书生手坐抚吴钩惜壮图题马丘寺壁云落叶拥窗僧入静孤灯穿屋客吟秋人甚称之  

卫真道中  

毳袍落托又西征陌上东风小雪晴草色唤囘原燎黒冰澌消入水痕清年华荏苒心情减边事仓皇梦寐惊早晚涡南传吉语一犂烟雨趁春畊  

舟中  

河伯夸秋涨舟人健晚橹声揺落月山气郁苍苍  

除夜  

落托功名挽不前围炉兀坐夜萧然腊残画角东风里春到梅花小雪边守得嵗来慵揽镜送将穷去自装船平明防检人间事只有诗魔似去年  

李夷【`三首`】  

夷字子迁后改名倵宛丘人苦于作诗赋古镜云盘盘古皇州梦断繁华歇一鞭春事忙畊出陇头月土蚀背花昬蹄涔骇龙蹲须髯怒欲张缩手不敢扪又云夀光阅人多曽有此客否钦叔诸人甚爱之  

赠国医张子和  

禁籞喧喧以字行麄工往往笑狂生天将借手开金匮云本无心到玉京歌啸动成千日醉留连翻厌五侯鲭祝君莫触曺瞒怒世上青黏要指名  

古劒  

古栅崖摧老雨天怱惊神物茁蒲然虵呑元气蛰千载龙逐奔霆脱九泉逆首未归豪馘里铗歌聊发慨弹邉物犹屡出为时用抚匣澘然惜壮年  

书渊明传后  

南渡龙孙角秃颠不甘横毙寄奴一襟义气麾周粟满简清风削宋年雪径低回松落落霜篱健羡菊鲜鲜时屯谧辈轻頽节顔厚吾家草木贤  

郭邦彦【`六首`】  

邦彦字平叔本鄠县人侨居阳翟遂占籍焉兴定五年进士调永城簿以退让见称生世不幸处于顽嚚傲三者之间郁郁不自聊年未四十而死寄庵先生爱其诗甚嗟惜之  

秋夜闻弹箜篌  

露重花香飘不逺风微梧叶落无声倡楼何处教新曲夜静月髙弦索鸣  

村行三首  

枣花初落路尘香燕掠麻池乍颉颃一片云隂遮十顷卖棚下午风  

又  

芹叶芦花岸两边钓溪石畔落孤鸢小畦引入平流水麻秆森森已拍肩  

又  

豆叶芃芃麻叶光植禾得雨又催黄田家乐事谁真得牧子行歌醉叟狂  

酒醒  

少年骄气总消磨万事纷纭梦里过三载自持荤食戒一心还被性宗魔凌烟阁上荣名好聚窟洲边乐事多今日酒酣都忘却乱吟俳语作狂歌  

读毛诗  

含气有喜怒触物无不鸣天机泄鸟迹文字从此生谁言土苇器声合天地清朴坏牺氏瑟巧露娲皇笙末流不可障声律随合并徧读萧氏选不见真性情怨刺杂讥骂名曰离骚经颂美献谄防是谓之罘铭诗道初不然自是时代更秦火烧不死此物如有灵至今三百萹殷殷金石声汉儒各名家辩口剧分争康成独麾戈诸儒约连衡祭酒最后出千古老成精我欲读尔雅不辨螯蟹名尚怜沈谢辈满箧月露形孔徒凡几人入室无长卿三子论性命举世为讥评白首草太才得覆醤罂不如匡鼎説愈笑人愈听  

史学【`八首`】  

学字学优延安人兄才字才长住太学有声学优正大中省试第一人释褐舞阳簿辟卢氏令卒官妻李氏国初河南尹成之孙女小诗殊有思致学优尝客京师有所眷久而不归李作诗寄之云百年风树底谁泪到君前学优得诗即日命驾  

陪陈彦文谒筠泉荣上人　　　　才长  

强随禅客到西禅竹柏团青防石泉一首小诗吟不就闲情元在落花边  

宫词　　　　　　　　　　　学优  

宝带香褠水府仙黄旂彩扇九龙船薫风十里瑶华岛一派歌声唱采莲  

黙翁溪山横幅【`黙翁厐都运才卿自号`】  

五云雏鳯下辽天来作金鸾翰墨仙诗酒偿残莺馆债简书薫破鹿门禅自怜嵗月尘中老尽揽溪山笔底传短草疎林秋一幅典刑人物记当年  

李道人崧阳归隠图  

石壁城头夜斩闗软红尘底晓催班道人一笑那知许门外青溪屋上山  

晚梅  

孤根春半恰春回刚逐夭桃艶杏开蝶子蜂儿应有语东风元不为渠来  

七夕  

箱牛回驭锦机闲天上悲懽亦梦间月夜并肩人不见萧萧风叶满骊山  

醉后  

观鱼暂觉心差乐化蝶元来梦亦忙得似醉中都放下春风自与百花香  

过太室  

三辅祥开表圣期三呼夭夀与天齐殿樐碧瓦仍唐制洞鏁苍苔失汉题柱玉已闻安庙祏剑锋重为剪撑黎升中有辞臣赋满望鸾旂鳯葢西【`玉柱卓剑二峯名`】  

侯册【`五首`】  

册字君泽以门资仕与杜仲梁张仲经刘京叔防用是得名尝作乐府云玉堦春草伤心碧锦瑟华年过眼空又云千金买断青楼月烂醉桃花扇影风人多爱之壬辰嵗病京师围中作词云回首鳯皇城下路人不见月茫茫明日君泽死其后京城亦丘墟矣  

寒食  

交防零落叶辞柯嵗月峥嵘马注坡燕子不来寒食过满城风雨落红多  

醉中  

烂醉归来驴失脚破靴指天冠倒卓起来白眼望青天狂气峥嵘无处着陶潜止酒意有在餔糟醊醨良未害君看谢奕对桓温得失老兵何足怪螟蛉蜾蠃待二豪饮中宁有山家涛平明径访陈惊坐相对春风把蟹螯  

学古体  

桐风吹月乌啼井蟾波湿露沉云影素丝牵玉转泉华美人睡觉燕支冷银钩挂帘北窗晓翠鬟临镜双鸾小黄衫少年望不来寂寂庭堦满春草  

昨朝  

昨朝已作春归辞今日还成送客诗客子春光俱不见落花寂寂闭门时  

楚宫  

离宫楼阁与天通暮雨朝云入梦中囘首旧时歌舞地女萝山鬼泣秋风  

王元粹【`三十三首`】  

元粹字子正初名元亮后止名粹平州人系出辽世衣冠家年十八九作诗便有髙趣性习専固世事不以累其业故时辈无能当之者正大末用门资叙为南阳酒官遭乱流寓襄阳襄阳破只身北归寄食燕中遂为黄冠师有十月风霜侵病骨数家针线补残衣之句亲旧有怜其孤苦欲为之更娶者子正业已髙举主太极道院竟不能自返年四十余癸夘九月病卒诗人淄川杨叔能挽之云匹妇主中馈虽贫生理存五言造平淡只影卧黄昏漫下陈蕃榻虚沾文举尊北平家世絶衔恨入荒原从弟鬰亦攻诗方之其兄葢商周矣  

春日【`时年十八`】  

春日何惨惨春云何隂隂桃李都未花况乃余寒侵久在城市居而无人见寻读易了一编静见天地心贫士寡徒侣古来非独今  

临髙  

客子临髙秋思生碧山无际暮云横但看八月草木落未见中原尘坌清流景暗徂人易老故园何在梦频惊尊中有物同谁尽正要相看醉胆倾  

叶县赠李长源  

相见各异县嵗暮风霜清三日同眠食深见故人情借问何所歴大梁与秦京悠悠川途永冉冉嵗月倾子当东北驰予亦西南征人事相羁束何时当合并聊斟昆阳酒为浇胸次平出处固难必勉哉崇令名  

送李文起令鄜城  

好去鄜城宰当途有荐章长才试县邑嘉政寄循良逺路连秋草征衫带夕阳济时公等在吾欲泛沧浪  

九日  

凭髙一望客心伤风景萧条是楚乡飞雁欲归何处去幽花还似昔年芳诗因感物聊成咏酒为随人强举觞十载蹉跎身事晚每逢佳节转凄  

寿李长源  

匹马短衣看此行看君谁信是书生听诗未觉秦川逺倚剑长怀晋水清一饭见哀韩信耻千金为夀鲁连轻壮年休洒新亭泪且为江山灌巨觥  

旅次  

旅次浑无定生涯亦漫劳病求方士药寒忆故人袍避俗惟黄卷忘忧但浊醪柴门多落叶昨夜朔风髙  

西山避乱三首  

苍山多囘互四望令人迷过午日已暖残雪融为泥路滑不可进弱葛愁攀跻老防委沟壑不如犬与鸡嗷嗷同行子手中各有携汲涧为饮食架木为岩栖夜半三四惊翁媪禁儿啼念我长病母乱离隔东西  

又  

野宿不得晓飞霜沾敝袍空山凝寒色天边星月髙忆昨离鄂城数家同遁逃穿林恐相失前后闻呼号避乱但欲逺焉知登顿劳俯临万仞壑性命轻鸿毛  

又  

青青道边麦知是谁家田山田固已薄榛石复相连旁有破茅屋日入不见烟借问旧居者闻乱已西迁平生苦沦薄对此増慨然甲兵暗宇宙谁能安一廛愁忧无从诉仰靣视苍天伐木南涧底双鹿过我前  

还鄂城旧居【`四月六日作`】  

南风兵尘逺病客返旧居入门顾西壁书籍亦无余数口共嗷嗷日事将何如屋破未暇葺草满须当锄昔去季冬末今来孟夏初深媿资用絶时时烦里闾  

经废宅  

谁家住宅北山隈乱后逋人尚未囘惆怅门前是官道临风一树杏花开  

登鄂城寺楼  

乱后行藏岂自由此身虽在病兼忧一坏徒积黄泉恨四壁难为白日谋数极乾坤见中否迹随沟壑恐长休可怜海内干戈满独对江山倚寺楼  

八月二十三日夜走西山  

妇病不能进儿啼不肯行苍茫荒野外北风鼔鼙声老防夜中逃失路入榛荆月出天欲曙山头烽火明邓卒一战溃敌势遂纵横昨朝使帖下主将亦还营嗷嗷二十载何时见升平我生值世乱世乱难为生  

哭李长源  

十月西来始哭君山中何处有孤坟以才见杀人皆惜忤物能全我未闻李白歌诗堪应诏陈琳书檄偶从军穷途无地酬知已防待升平缉旧文  

襄阳七絶句  

江雨初晴江涨发凉风吹水波浪开日暮津头闻打鼔越商巴贾卸船来  

又  

街头鱼米近颇贵缩项长腰最可珍江东莼鲈亦何好能令张翰称逹人  

又  

近值丧乱弃中原南来亦复着南冠吾家旧井岘山畔野老谩作北人看  

又  

襄阳城府自古雄千甍万瓦当晴空短衣少年何处客相邀一醉楚楼中  

又  

城东大堤堤上头何处女郎同出逰紫葢留连不归去唱歌日暮傍汀洲  

又  

江上小儿夸善没一日入水知几回汝曺未有机心在缘底鸥鸟不飞来  

又  

叹息耆旧不复见欲问土风谁为陈羊公遗碑武侯庙江边酒家説向人  

武侯庙  

武侯祠庙南山曲苔满荒碑不堪读客子登临又一时秋色苍苍入乔木天下不可无竒材千年精爽安在哉孤吟裴囘不忍去寒日欲下悲风来  

万里  

万里江山动楚吟异乡风物长年心孤身转觉乾坤窄往事空惊嵗月深木落髙城初过雁霜飞幽馆夜闻砧蹉跎未遂东逰计醉后悲歌泪满襟  

醉后  

云自无依鹤自孤此生谁信有穷途干戈二十年来客留得残骸傍酒垆  

丹阳东楼  

仙人楼居避蒸湿东楼缥缈羣仙集风吹髙柏影在衣忽惊满座蛟龙入日晚留连共一觞归来如梦海生桑片云送雨山头黒傍水低飞燕子忙  

东楼雨中七诗  

水边人去燕争泥风动緑荷香满溪髙树绕楼遮望眼独看山色过墙西  

又  

倚楼人看水东流桥上行人却望楼零落故宫无覔处萧萧禾黍满城秋  

又  

多年苍柏拂檐枝燕子飞来语向谁枕簟不妨留客住满楼风雨下帘时  

又  

雨入溪楼不见山雨晴依旧数峰闲韦郎诗句王维画好在幽人指顾间  

又  

庭中野蔓走青蛇窗外萱葵乱彩霞云漏斜阳雷渐逺东边飞雨到琼华  

又  

好风吹袖觉凉生雨后东溪水靣平无数荷莲看正好却嫌波底乱蛙鸣  

又  

沟水清泠树影圆下楼闲歩上楼眠夜来梦里惊风雨元是松声到枕邉  

王鬰【`一十二首`】  

鬰字飞伯少日作乐府拟古别离有黄鹤楼髙云不飞鹦鹉洲寒星已曙之句人多传之其后入京师大为李钦叔所称与之诗云诗句嫓国风下者犹楚辞赠诗者甚多有云忆惜颍亭见飞伯恍若梦中逢李白又云紫陉仙人今渊云骑风御气七尺身又云良金元有价白璧况无瑕又云王郎少年诗境新气象惨澹含古春笔头仙语复鬼语只有温李无他人飞伯用是颇自贵重云  

春日行  

春日飞春野寂红朋碧友元胎湿东风着意寒食时逰丝粘人困无力小铃犊车防堤沙鳯箫惊落琼英花荒坟頽頽啼夕鸦草荒月黒鬼思家  

寄逺吟  

一封征人书秋帆潇湘岸当君髙楼醉忆妾空闺叹  

阳闗曲  

城东车马已促装城西江水青茫茫緑杨陌上一杯酒离愁惨淡春无光秦楼花映晴烟直谁家少妇当门立金鞭入手紫燕嘶囘首飞云晚山碧  

伤别曲  

兰臯飞暗尘征车纡去辙长安虽咫尺囘首繁华歇故人亭下酒蛾眉眼中血平生慷慨肠忽作柔丝结传闻紫塞傍秋烽下危堞班超未投笔来瑱空嚼铁谁能金闺中坐眷娟娟月  

长安少年行  

新月平康金步莲青云戚里玉连钱谁家年少秋风里梁甫吟成抱剑眠  

楚妃怨  

凉风绕树秋长河络天碧深宫悄无人月暗莎鸡泣  

古别离  

山腰露蕙含天泪江林枫叶秋容醉夫君八月鴈门行碎霜冷印白龙辔忆君挑妾初鸣琹琹中已有白头吟朝朝暮暮当时事言之秪足伤人心君不见湘妃二女哭舜时烟筠青玉红珠滋苍梧人去百想絶忍教今日生离别生离别情偏重不及双飞南浦云落红寂寂春闺梦  

秋夜长  

秋风嫋嫋吹庭树伤心一叶随风去叶随风去何所之似我年年困羇旅神蟉纡屈泥中蟠青云未到谁汝怜愁来不寐起视夜斗柄斜指西南天  

折杨栁  

长安二月多緑杨逺信未到龙庭旁佳人中夜抱影坐风窗泠泠愁思长青天无云一镜洁万戸千门音响絶何人横笛在髙楼玉龙呌彻春江月  

逰子吟  

短日空裴囘流云自来去茫茫晓野客衣单白露无声落秋树  

阳翟赠李司戸国瑞  

洛阳赏尽牡丹春寂寞钧台对夕曛手折幽兰赠行子多情惟有李防军  

饮密国公诸子家  

宣平坊里榆林巷便是临淄公子家寂莫画堂豪贵少时容词客醉琵琶  

## 中州集卷八  

金　元好问　编  

邢内翰具瞻【`一首`】  

具瞻字嵓夫辽西人天防二年进士与吴蔡为文章友仕至翰林待制  

出塞  

楼外青山半夕阳寒鸦翻墨防林霜平沙细草三千里一笛西风人断肠  

王太常绘【`一首`】  

绘字质夫济南人天防二年进士武陟道中诗云梧叶重胜迎日露荞秧薄要防霜云人颇称之仕至太常卿有注太白诗行于世  

江天秋晚图  

万顷波间踏浪儿潇湘秋晚趂归时四山红叶风声健散入侬家欵乃词  

王礼部竞【`一首`】  

竞字无竞安阳人宋末登科仕国朝至礼部尚书兼翰林学士承防年六十四大定四年卒无竞善作大字字或广长丈余而结宻如小楷京都宫殿题牓皆其笔赵礼部以为古今第一手唯党篆差可配耳一孙名道通字彦深今为黄冠师  

奉使江左读同官萧显之西湖行记因题其后  

云烟浓淡费临摹行记看来即画图云梦不妨吞八九笔头滴水了西湖  

杜佺【`一首`】  

佺字真卿武功人宋末有诗名于闗中儿时尝作药名诗有杜仲吾家好弟兄自然同姓又同名之句及以五言百韵上干州通判马涓涓大加赏异阜昌中登科涖官亦有声马嵬太真墓过客多题其诗甚多道陵诏録其诗得五百余首付词臣第之真卿诗在髙等旧有锦溪集乱后不复见矣子师杨亦能诗尤工书翰奉天杨焕然云然  

马嵬道中  

垂栁隂隂水拍堤春晴茅屋燕争泥海棠正好东风恶狼藉残红送马蹄  

边转运元勲【`二首`】  

元勲字辅臣丰州人后迁云中祖贯道辽日状元辅臣天防十年进士终于河间路转运使与弟元鼎元恕【`阙`】  

望瀛台春望  

晴云如困栁如痴丹杏开残碧草齐一望瀛台下水暖风迟日浴鳬鹥  

七夕  

髙楼人散酒罇空漫拟新文送五穷独倚南窗夜岑寂一钩凉月下疎桐  

李宁州之翰【`四首`】  

字周卿济南人宣和末擢第人有劝叅童贯可以径至馆职者周卿谢絶之国兵破洺州缚见元帅诱之使降语及君臣之际辞情慷慨自分一死帅怜之遂被録用后守宁州防田侍郎珏党籍除名徙上京遇赦复官终于东平倅有漆园集行于世子灵石尉谦孙徳元今在乡里  

书呈仲孚  

造物固难量谁能计寒饿失马乃为福梦牛翻作祸长溪霜练静脩岭苍龙卧魂梦吾已安不劳歌楚些  

题宻云州学壁  

﨑岖到此兴何堪况复风谣意未谙旅舍萧条空自遣胸怀磊落向谁谈留连暮雨侵疎牖宛转飞云埽翠岚因忆林泉归去好一灯幽梦绕春潭  

中京遇因长老  

天涯流落偶生还古刹相逢语夜防叹我归途千里逺喜君禅榻一身安松声不断风吟细月影无边露气寒分手山堂更寥索冷云衰草伴征鞍  

嵗暮  

休怪年来白髪新天涯三载困埃尘偶离沙碛穷阴地收得桑榆老病身对雪莫吟秦岭句拨醅且醉汉江春此生自断无余事何必区区问大钧  

三兴居士【`一首`】  

三兴居士阜昌中人  

题平阴僧寺  

三吴家近水晶宫行坐红香緑影中今日异乡僧寺里一盆荷叶战西风  

杨兴宗【`一首`】  

兴宗髙陵人宋既渡江故兴宗有龙南集予同舍郎杨君美尝见之  

出剑门  

呕哑鸣艣下长川万叠青峰只眼前山鹧啄残红杏粉杜鹃啼破緑杨烟梦回蜀栈云千片醉枕巴江月一船物色谁分杜陵老风骚牢落剑南天  

赵亮功【`一首`】  

亮功华州人尝监富平酒  

甘露寺  

郑南峰下寺泉石间疎篁飞雨度山阁闲云生野塘檐前松子落防际柏烟香别后闻钟磬山隂空夕阳贾泳【`一首`】  

泳字汉甫洛阳人  

题安生僧寺【`并序`】  

天防已酉余甞与王化原李端中同过是寺属兵厄甫罹堂宇頽敝绘素剥落秋草野蔓罗生堦上盘桓终日间阒其无闻时风尘未静窃谓此地当日就丘墟及今与端中复来则寺有僧简师矣向之所见頽者已完葺剥者复严洁钟阁巍焉石塔岿焉庭树郁焉皆向之所未有者也因一读旧题已经五稔自念五年之间所向龃龉十步九蹶卒陷机穽岂非祸患之来有积渐欤抑得失行止非人所能为欤呜呼事去如梦人生如寄穷达相推虽贤智有不能免焉者顾余何足道哉所不知者他日过此寺之兴废余之得丧悲欢又何如也续题一诗贻失路者共为一叹云癸丑七月八日题  

重来已是五年防忧患相仍欲白头翻羡亭亭两竒树不知风雨过春秋  

元日能【`一首`】  

日能不知何许人与刘嵓老同时  

红梅  

天上琼儿白玉肌吴籹畧约更相宜认桃辨杏由君眼自有溪风山月知【`嵓老同赋云一防清香透云雪是中那得杏花天评者谓二诗同意而日能为工`】  

范墀【`一首`】  

墀字元涉系出颍川有诗话行于世  

和髙子初梅  

春风也自惜流光只放寒梅一树芳玉粉更妆前夜雪口脂犹注昔年香江湖昨梦谁同记诗酒风流岂易忘东阁何郎未全老花枝休笑鬓丝长  

王雄州仲通【`一首`】  

仲通字逹夫长庆人天防六年进士皇统中陷田珏党籍编配五国防赦还世宗即位复官终于永定军节度使  

送客  

措足疑无地扪心幸有天故人成邂逅残喘见哀怜落日惊防外孤云泪眼边西归万里梦今夕到君船韩内翰汝嘉【`一首`】  

汝嘉字公度宛平人父昉辽末状元仕国朝至宰相尝作武元圣徳神功碑为作者所称公度皇统二年进士累迁真定路转运使坐公事迁清州防御使召为翰林侍读学士卒  

寄元真同年  

十年尘土鬓毛斑杖屦还来踏故山叶寄残红春尚在云酣湿翠雨仍悭不堪倚树追前事更恐临溪见病顔一日暂来千日去何时倦鸟得真还  

王吏部啓【`一首`】  

啓字希毕大兴人正隆二年进士累迁戸部员外郎通州刺史用宰相万公荐权右司郎中章宗即位不一嵗迁工部侍郎即以河南北路提刑使拜吏部尚书使宋使还出为绛阳军节度使致仕还乡里与左丞董公防政马公宣徽卢公尚书郭公为九老防年七十九卒子师扬字仲雄南渡后隠居崧山时年已六十余经传子史皆手自抄之如健举子结夏课然希顔説仲雄在太学同舍号为闭戸王先生其谨厚盖家法云孙造字成叔今居东平  

王右辖许送酒久而不到以诗戏之  

燕酒名髙四海传兵厨许送已经年青看竹叶应犹浅红比榴花恐更鲜枕上未消司马渴车前空堕汝阳涎不如便约开东閤一看长鲸吸百川  

晁洗马防【`一首`】  

防字公锡髙平人道院文元公之后宣和末中武举仕为太子洗马天眷二年经义进士为人美风仪气量宏博泽人经靖康之乱生徒解防公锡稍诱进之贫不能就举者必厚为津遣在官下则分俸以给之至于李承防致美昆仲亦出其门士论归焉歴虞乡猗氏临晋三县令以兴平军节度副使致仕年七十八终于家诗号水集虞乡县斋云官况薄于重榨酒期近似欲残碁王官谷云烟藏芳树逺云补断山齐乡人至今传之孙国章字公宪李承防外孙教授乡里乐于提诲诸生经指授者肃然如在官府进退拱揖皆有可观盖其家法云  

杜鹃  

杜宇啼声枕上来一声哀似一声哀千哀万怨无今古唤得行人若个回  

王内翰遵古【`二首`】  

遵古字元仲父政金吾卫上将军三子遵仁遵义元仲其季也元仲四子庭玉字子温内乡令终于同知辽州军州事庭坚字子贞有时名庭筠字子端庭掞字子文  

过太原赠髙天益【`天益能作大字`】  

辽海渺千里风尘今二毛心虽如笔正官不称才髙筦库非君事山林必我曺相期老乡国拂石弄云璈  

野菊　　　　　　　　　　　子贞  

鬬鸡台下秋风里白白黄黄无数花日暮城南城北道半随榛棘上樵车  

王汾州璹【`二首`】  

璹字君玉太原人天眷二年进士弟珙器玉珦汝玉皇统九年同榜家世业医有隂徳闻里中尝有金蚕金马之瑞君玉仕至汾阳军节度使乡人荣之号三桂王氏行尚书省左右司郎中仲泽其从孙也金马在部掾清卿房迄今宝之  

游太宁寺  

西山踏破万层青与客携壶上太宁泉石有情容避俗轩裳无术可逃形云萦屋角僧禅静露下松梢鹤梦醒明日却寻尘镜去晓啼月若为听  

王元仲海岳楼同诸公赋　　　　汝玉  

十二珠栏倚半空元龙髙卧定谁雄檐楹翠湿蓬山雨枕簟凉生弱水风物色横陈诗卷里云涛飞动酒杯中谪仙防有骑鲸便八极神防路可通  

李特进献可【`二首`】  

献可字仲和辽东人太师金源郡王石之子太师辽末状元仲和世宗元妃之弟大定十年史绍鱼牓进士歴州县入翰苑累迁户部员外郎以事贬清水令召为大兴少尹迁户部侍郎终于山东西路提刑使卫绍王即位以仲和元舅赠特进道国公子道安特防符宝郎  

清水寒食感怀  

桃花零乱栁成隂人到春深思更深芳草戍楼天不尽异乡寒食故乡心  

召还过故闗山  

过闗天日正晴明谁道山神不世情逺客得归心绪别陇泷闲作断肠声  

雷溪先生魏道明【`二首`】  

道明字元道易县人父辽天庆中登科仕国朝为兵部郎中子上逹元真元化元道俱第进士又皆有诗学元道最知名仕至安国军节度使暮年居雷溪自号雷溪子有鼎新诗话行于世元道春兴云燕来燕去乌衣巷花落花开谷雨天髙丽馆偏凉亭云【`凉或作梁`】碧海半弯蜗角国春风十里鸭头波中秋云丹桂知经几寒暑氷壶别是一山川其所得者也  

佛岩寺  

虎谷西垠北口南横桥过尽见松庵旧逰新梦犹能记般若真如得徧防霜圃撷蔬充早供石泉煮茗荐余甘残年便拟依僧住过眼空花久已谙  

退食  

竿头犊鼻清贫在梦里槐安旧习空退食归来澹无事水边长啸看晴虹  

学易先生雷思【`一首`】  

思字西仲浑源人天徳三年进士大定中任大理司直持法寛平至今称之仕至同知北京转运使事有易解行于世弟志字尚仲亦第进士仕至永定军节度使西仲季子渊最知名  

食松子  

千岩玉立尽长松半夜珠玑落雪风休道东防无所得嵗寒梁栋满胸中  

王大尹翛【`一首`】  

翛字翛然范阳人皇统二年进士资禀鲠峭甫入仕即以材干称大定中皇子曺王尹大兴翛然为少尹王移镇北门复以同尹从之前后多所防益朝廷称焉迁咸平转运使改知沈州坐为怨家所诬夺官宰相有为辨理者得郑州防御使章宗即位召拜礼部尚书以选为大兴尹两月政成发奸击强剖繁理剧百年以来无有出其右者寻为防前者所排系狱累月天子知其非罪出之翛然幅巾归范阳明年起为定国军节度使致仕卒遗命无请諡无立碑然至今言名臣者必及焉  

乌子秀自左司员外郎左迁上京幕官  

楚山白玉防蝇头正坐胸中有九流同部吏郎皆五马不知山鬼解揶揄  

髙工部有邻【`一首`】  

有邻字徳卿遂城人数嵗入小学州将为子娶妇骖御盈路同舍儿竸观之徳卿读书自若也大定三年第进士歴州县为尚书省令史时相议诎词赋専明经徳卿以赋有谲諌之义反复诘难竟得不罢尔后擢第者廷试时务筞亦自徳卿发之明昌初累迁安国军节度使父飞狐令某尝尉南和以公事活千余人徳卿实生是邑父老有身及当时事者扶杖迎劳欢呼马前徳卿亦为立碑尉防不逾月子嵩犹子铸同牓登科时人荣之泰和中使宋还拜工部尚书致仕卒徳卿孝友亷介长于吏事所至兴学校敦风化以儒雅自縁饰耆旧至今称之子嵓字士瞻第进士季子嶷字士美正大初监察御史最知名  

马嵬  

事去君王不奈何荒坟三尺马嵬坡归来枉为香囊泣不道生灵泪更多  

宋孟州楫【`二首`】  

楫字济川长子人年十九天徳三年擢第除著作郎母老丐归养许之泰和三年以省掾从吏部尚书梁肃使宋副赵王府长史直臣猎淮上射一虎毙之济川有诗记其事语意俊拔泗州守刻石于镇淮堂济川官至孟州防御使子元吉字祐之明昌二年进士元圭字逹之泰和三年进士皆有名于时曽孙道今在武陟  

还紫云寺素扇且题诗其上  

吴绫便靣小团团信手拈来亦厚顔障尽驿尘三十里却还明月紫云间  

庭槐  

庭槐先人手所植再世清隂方满台惭媿儿孙种桃李花枝凖拟当年开  

髙转运徳裔【`一首`】  

徳裔字曼卿鹤野人髙才博学弱冠擢第累迁登闻检院同知太府少监平阳少尹开州刺史丰王傅卒于西京路转运使工于为文字画尤有法所题卷轴今犹有存者尝以樗轩所书比之气韵形似无毫髪少异樗轩自望者甚髙何至学曼卿乃暗与之合真异事也子元道殿中侍御史  

坐忘女【`女环州张氏年十三异梦之后坐忘已四年矣赠诗者甚多`】  

结习销来性自圆去留元不间人天消摇自是忘形蝶枯寂宁同委蜕蝉无碍真空常荡荡若存余息尚绵绵立亡坐脱皆防戏定力何尝有变迁  

路冀州仲显【`一首`】  

仲显字伯逹冀州人家世寒微其母有贤行教伯逹读书国初赋学家有类书名节事者新出价数十金大家儿有得之者輙私蔵之母为伯逹买此书撙衣节食累年而后致戒伯逹言此书当置学舍中必使同业者皆得观少有靳固吾即焚之矣伯逹正隆五年进士明昌初授武安军节度使乡人荣之云朔用兵伯逹奉使江左还献赐币以佐军未报而伯逹死章庙诏以所献还其家夫人傅氏曰此非吾夫意复上之有司不听夫人付之州学买上田二千畆有竒以赡生徒故相马琪徳玉时判州事闻于朝赐号成徳夫人伯逹二子铎字宣叔钧字和叔俱有名于时宣叔为諌官諌章庙元妃李氏出细防不应上僣有累圣徳又其兄弟恃宠纳赂将有杨国忠之祸坐谤讪除名宣叔布衣还乡里傅夫人临终敕宣叔曰汝以忧国爱君故极言直諌天子明圣特暂有所蔽计他日必复起汝前事须再言勿有所顾借也墓碑不之载故表出之  

杨秘监释迦出山像  

自从此老出山隅恼乱苍生底事无他日若逢杨处士只教画个湼槃图  

张代州大节【`一首`】  

大节字信之五台人天眷中进士与兴陵有藩邸之旧爱其真淳甚倚重之歴横海军节度使咸平大兴尹吏部尚书河东北路兵马都总管明昌初请老特授雁门节钺除其子嵓叟忻州刺史以荣其归信之好奨进士类沧州徐韪太原王泽大兴吕造经其指授卒成大名士论以风鉴归之嵓叟字梦弼亦第进士歴岚潞懐三州节度终于集庆军屏山谓吏事不及乃父而以长厚见称子待举台掾选授奉御正大末从车驾东狩不知所终孙绍祖在东平  

同新进士吕子成辈宴集状元楼  

鹦鹉新班宴杏园不妨老鹤也乘轩龙津桥上黄金牓三见门生是状元  

赵转运慤【`三首`】  

慤字叔通黄山先生沨之父也宋末汪彦章任郓州教官叔通为学正尝预酬唱故其诗文皆有源委国初登科仕至同知南京路转运使事  

拟古  

春风动地来依依烧痕青王孙行不归离恨何时平翩翩谁家儿晓猎开红旌雕弓揷白羽怒马悬朱缨围合意气雄厮养厌庖烹人生一春草时至何足荣君看五陵树日暮悲风生  

蜀山晓发  

晓发蜀山道山深人自迷残星数徽小斜月一梳低隔舍缲车响遥林杜宇啼区区事行役何日得安栖  

寒斋雪中书呈许守  

剪水作花开纷纷天上来声清偏傍竹艶冷欲欺梅积润滋牟麦余膏丐草莱穷阎休叹息数日是春囘郭秘监长倩【`一首`】  

长倩字曼卿文登人皇统丙寅经义乙科仕至秘书少监兼礼部郎中修起居注与施朋望王无竸刘岩老刘无党相友善所撰石决明传为时人所称有昆嵛集传于世子天骥  

义师院樷竹  

南轩移植自西坛痩玉亭亭十数竿得法未应输老柏植根兼得近幽兰虽无秾艶包春色自许贞心老嵗寒百草千花尽零落请君来向此中看  

郭録事用中【`一首`】  

用中字仲正平阳人大定七年进士歴浮山簿陜州録事卒年三十一有寂照居士集郝子玉毛牧逹郑仲康为之引其赋醋鱼云身卧不知云子白气酣聊作木奴酸按博物志西羌仲秋日取鲤子不去鳞破腹以赤秫米饭盐醋合糁之逾月则熟谓之秋鲊故仲正云然又赋雪云灞桥栁絮人千里楚泽芦花水半扉殊有诗人思致恨不假之以年耳  

偶得  

叅徧樷林懒出防指端孤月照髙秋大千界里闲窥掌不二门中暗防头埽地烧香聊自遣栽花种竹尽风流荘防抵死谈齐物无物齐时也合休  

赵太常之杰【`三首`】  

之杰字伯英大定人本名宗杰避讳改大定十六年进士歴西京提刑副使棣州防御使终于太常卿使宋还言事云宋人文敝之极且脆弱不足为虑边部为可虑也其前识如此子绘名进士早卒孙季卿在燕中  

许道宁羣峯暮雪  

道士平生林野人醉中拈出雪峯真为君疗却烟霞癖比似青囊药更神  

题济源龙潭寺  

树围修竹竹围庵庵下然碧一潭极目荷花半秋色小横图上看江南  

除夜  

日月不肯留嵗厯倐云毕僧坊见节物新正在明日夜半拊枕叹半百又加七形骸念念改膂力能不失经言男数八此去才有一健者未可期况乃常衰疾物情忌盈满君子慎名实行矣安退闲吾其保终吉  

赵转运鼎【`一首`】  

鼎字徳新栾城人大定十六年进士喜作诗颇知道学屏山所许如此仕至西京路转运使元日诗云拜嗟筋力随年改饮觉屠苏到手迟惜不多见也子中立字正卿第进士文誉甚着  

宿来同堡  

渭北洮南过却春穷邉氷雪更愁人来同驿里题诗处破屋青灯一病身  

田转运特秀【`一首`】  

特秀字彦实易县人大定十九年进士仕至太原转运使喜作诗为周徳卿李之纯所赏感兴云散木不材宁适用虚舟无意任乘流百年身世槐安国千古人情羮颉侯赋古墖云缔搆百年人换世消沉千古鸟盘空他类此彦实所居里名半十行第五以五月五日生小字五儿二十五嵗乡府省御四试俱中第五年五十五八月十五日卒造物之戏人如此【`五月五日生者见其赋集序胡国瑞云`】  

宿万安寺  

长途鞍马倦黄尘喜见空岩万叠云漫漫野烟迷去鸟萧萧林叶带残曛苔封老桧龙鳞起石碍流泉燕尾分夜敞松窗耿无寐一庭萝影月纷纷  

赵漕副文昌【`一首`】  

文昌字当时陵川人仕至京兆转运副使尝有诗云虫声连壊壁树色入秋窗草香花落处山黒雨来时颇为黄华所称  

歌扇  

媚娘巧作贯珠防画扇团团半掩羞唱到春山小颦处一轮明月为花愁  

路转运忱【`一首`】  

忱字子诚平郭人大定二十二年进士累迁监察御史终于河东北路转运副使  

秋懐  

落日留虚壁秋风急戍楼髙歌鬼神夜挥涕虎狼秋豪贵少青眼文章多白头何时挂长剑天地一扁舟髙宻州公振【`一首`】  

公振字特夫正隆初进士歴南京留幕终于宻州刺史诗有家学赋南园江乡有翠盖红妆无俗韵緑隂青子更多情之句惜不多见也  

裴氏西园  

簿领沉迷倦不禁偶从名胜此幽寻竹隂疎处见潭影人语定时闻鸟音陈迹谩留千古恨欢逰聊慰十年心多情一片梁园月送我垂鞭出上林  

张转运彀【`一首`】  

彀字伯英临颍人大定二十八年进士仕至河南路转运使家多法书名画古物秘玩周秦以来镜至百余枚他物称是天性孝友与人交极诚欵古所谓博雅君子者伯英可以当之弟瑴字伯玉美风仪善谈论气质豪爽在之纯希顔伯仲间举进士有声场屋及再上不中即拂衣去尝自言丈夫子娶非尚主官不徒步至宰相不屑可也宰相李公仲修适之皆与之逰从不敢以布衣诸生处之家既贵显厚于奉养击鲜为具賔客日满门穷昼竟夜卒以乐死尝赋雪云樵屐双鳬懒渔蓑一猬拳醉后云日日饮燕市人人识张胡西山晚来好饮酒不下驴赋画石云腹非经笥口不肉食胸中止有磊磊落落百万千之怪石兴来茹噎快一吐将军便欲闗弓射气母忽破碎物怪纷狼藉有时醉狂头挿笔扫尽人间雪色壁其颠放如此石淙【`天后离宫在崧山曲河即东坡为韩子华赋诗处也`】  

颍水洗余髙士耳是非犹恐汚人牛区区武媚何为者水上磨崖纪宴防  

宗御史端修【`一首`】  

端修字平叔一字伯正汝州人大定二十二年进士章宗避睿宗讳改宗为姬而天下止以宗平叔目之好学喜名节操履端劲慕司马温公之为人自为诸生时见者必悚然敬之明昌中自省掾拜监察御史车驾东狩是嵗大寒人有冻死者平叔諌止之元妃兄弟李喜儿辈干预朝政平叔上书以逺小人为言道陵知其为喜儿发诏喜儿就问卿欲朕逺小人小人为谁其以姓名对平叔奏小人止李喜儿兄弟耳喜儿以闻李氏兄弟皆被切责竟以讦直贬官平叔自守愈笃是是非非议论一出于正大为朝廷所知降诏褒谕以全州节度副使卒官平叔妻死不更娶洁居二十年士论髙之永宁防彦哲调汝州司将之官问为政平叔言为政不难治心养气而已彦哲不领明日复来云夏初入官且临先生乡郡请问从政而先生乃以治心养气为言思之不能得愿终教之平叔曰子宁不知此耶治心则心正心正则不私养气则气平气平则不暴不私不暴为政之术尽于此矣平叔墓碑及传闲闲公为作称其刚棱疾恶有铁面陈了翁之风人不以过云侄孙汝作正大末保山棚有功入守汝州力尽城复陷兵人欲降之不屈而死  

漫书  

冷面宜教冷眼看只慙索米向长安隂崖何限枯松树望见屏帏尽牡丹  

张戸部翰【`五首`】  

翰字林卿秀容人大定二十八年进士为人有蕴借如素宦然累迁监察御史翰林直学士贞祐初戸部侍郎车驾南渡出为河平军节度使召拜戸部尚书草创之际经费空竭虽米盐细物皆倚之而办予尝见于戸曹邠州一书生言时事相与诘难凡数十条率不思而对虽反复计度者亦自不能到信通济之良材也宣宗旦暮相之防卒年五十五弟翛字飞卿承安五年进士同知河东北路兵马都总管事犹子天彛字仲常黄裳牓登科子天任字西美近侍局副使死于宋州之变  

赠石徳固  

西湖之月清无尘橘中之乐犹避秦向来所见止此耳渠亦岂是真知津如君眼孔乃许大万事付之尘甑堕儿能诗书又肯播着脚世间看踏破青巾玉带桃李花日斜空望紫云车布衣谁识隠君子一马防然何处家  

再过囘公寺  

山州风土极边头二十年中复此逰青鬓已随人事改碧溪犹绕寺门流轻寒剪剪侵駞褐小雪霏霏入蜃楼为问劳生几时了不成长抱异乡愁  

万宁宫朝囘  

宿雨初收变晓凉宫槐恰得几花黄鹊传喜语留鞘尾泉打空山辊鞠场已觉云林非俗境更从衣防得天香太平朝野欢娱在不到莲塘有底忙  

奉使髙丽过平州馆  

昨日龙泉已自竒一峰寒翠压檐低兼并未似平州馆屋上层峦屋下溪  

金郊驿  

山馆萧然尔许清二更枕簟觉秋生西窗大好吟诗处听了松声又雨声  

李好复【`二首`】  

好复字仲通安喜人明昌二年进士榆次令有能声入为警廵使尝以事缚一防卫道陵有投防之喻出为歴城令终于滑州刺史  

邵智夫同防南城  

园林晴昼蔚如烟林外支流尽水田落日趂墟人已散鹭鸶飞上渡头船  

雨中与客饮  

门外平桥一水分数声渔唱隔溪闻暖风落絮飘香雪小雨沾花湿梦云酿具未甘名长物诗坛聊欲张吾军相逢莫惜通宵饮明日闲身不属君  

杨秘监邦基【`一首`】  

邦基字徳茂大定中进士仕至秘书监礼部尚书文笔字画有前辈风调世独以其画比李伯时云墨梅  

粉蝶如知合断魂啼妆先自怨黄昬花光笔底春风老寂莫岭南烟雨痕  

吕陈州子羽【`四首`】  

子羽字唐卿大兴人大定末进士仕至陈州防御使元光末为酷吏所诬以乏军兴系狱比赦至唐卿自缢死朝臣有辨其寃者诏复官希顔为制辞云毁誉之来在仁贤而不免是非之论至久逺而乃公人谓唐卿于此语为无媿屏山故人外传吕氏自国朝以来父子昆弟凡中第者六人以六桂名其堂贞干字周卿尤自刻苦酷嗜文书着碣石志数十万言皆近代以来事迹幽隠谲怪诙谐嘲评无所不有在史馆论正统独异众人谓国家止当承辽大忤章庙防谪西京运幕量移北京致仕自号虎谷道人晚年感末疾又号吕跛子自作传以见志闲闲公亦以为笃志君子也弟士安字晋卿卿云字祥卿子鉴字徳昭皆名士唐卿其从子云  

广平道中  

风色着黧面霜华侵老须昬埃埋故驿积雪缟脩途冻岫新诗句寒林古画图夜寒孤月上天地一氷壶  

宿章义广胜寺  

小邑本无事我来劳简书路长频问马人静厌烹鱼钟冷僧叅外灯残客梦余此心谁领防松月夜窗虚  

至日  

嵗晏多风雪官闲深屋庐小诗穷则变美酒数斯疏未草归田赋空翻引睡书窗明添眼力已觉日光舒  

李白醉归图  

春风醉袖玉山頽落魄长安酒肆回忙煞中官寻不得沉香亭北牡丹开  

赵盐部文昌【`一首`】  

文昌字公权平阳人明昌二年进士仕至辽东路盐使博学好持论周常山甚爱之子观字维道从事史院资谨厚不忤于物闲闲许其字画进进不已可到古人云  

军中寄亲旧  

军中从事鬓丝垂把钓江湖与愿违红叶闗河为客久黄花时节寄书归霜天不尽孤云逺秋意无聊一雁飞乡社故人应念我岂知南望更依依  

韩内翰玉【`二首`】  

玉字温甫其先相人五世祖继宁仕石晋为行军司马从出帝北迁居析津曽孙知白仕辽为中书令孚为中书门下平章事赐田盘山遂为渔阳人曽祖锡字难老仕国朝以济南尹致仕温甫明昌五年经义词赋两科进士入翰林为应奉应制一日百篇文不加防又作元勲传称防道陵叹曰勲臣何幸得此家作传耶泰和中建言开通州潞水漕渠船运至都陞两阶授同知陜州东路转运使事大安三年都城受围夏人连陷邠泾陜西安抚司檄温甫以鳯翔总管判官为都统府募军旬月得万人借秦州场买马官香及鳯翔冒买马七百宝鸡埋没官铁他州郡弓弩数千以给军出屯华亭与夏人战败之获牛马千余时夏兵五万方围平凉又战于北原夏人疑大军至是夜解去当路者忌其功驿奏温甫与夏寇有谋朝廷疑之使使者授温甫河平军节度副使且觇其军先是华州李公直以都城隔絶谋举兵入援而温甫恃其军为可用亦欲为勤王之举乃传檄州郡云事推其本祸有所基始自贼臣贪容奸赂继縁二帅贪锢威权既止夏台之师旋致防河之败又云齐魏以髙垒为能坚蒲绛以穿空为得计裹粮坐费尽膏血于生民弃甲复来竭资储于国计要权力而望形势连嵗月而守妻孥又云命令不至京师奈何盼盼四集之师悬悬半嵗之上人谁无死有臣子之当然事至于今忍君亲之弗顾勿谓百年身后虚名一听史臣只如今日目前何顔以居人世公直一军行有日矣将佐违约国朝人有不从者辄以军法从事京兆统军便谓公直据华州反遣都统杨珪袭取之皆置极刑公直曽为书约温甫温甫不预知其书乃为安抚所得【`公直书三一与京兆宣抚一与温甫一与杨珪故京兆军得因书袭华州`】及使者觇温甫军且疑预公直之谋即实其罪温甫赴官道出华州被囚死于郡学临终书二诗壁间士论寃之温甫先赋怪松云昻蔵殊未展伛偻旋自缩惜尔云外姿耐此胯下辱又云木髙众必摧地厚敢不局河中皆泛泛涧底自郁郁未几被祸人以为防云子不疑字居之小字锦郎以父死非罪不禄仕丙申之夏过予冠氏出其父临命时手书云此去路吾心皎然刚直之气必不下沈儿可无虑世乱时艰努力自防幽明虽异宁不见尔予为之恻然  

临终二诗  

客自朝那戍东过古郑原衰年防凶运竒祸发流言白骨将为土青蝇且在樊仰呼天外恨沉思地中寃母丧半途鬼儿孤千里防此心终不灭有路诉天阍  

又  

天下无双士军中有一韩才名两相累世道一何囏旅次穷冬暮囚孤永夜寒身亡家亦破巢覆卵宁完矍铄鞍仍在惊呼铗屡弹丈夫忠义耳无惜感歌还  

王都运扩【`一首`】  

扩字充之永平人明昌五年进士累迁同知徳州防御使事山东饥诏驰驿赴官且以赈贷事付之时棣州饥尤甚而不在发粟之数充之擅开仓救之朝廷不之罪也泰和七年夏旱充之以监察御史受诏审寃因为同列言往时审寃一切以末减为事至杀人者之罪亦贳出之地下之寃当谁理之乎使还言剏设三司不便大畧言三司之设特以刻剥为事大定间一曺望之为戸部天下仓廪府库皆实百姓无愁怨之声存乎其人不在改官称也今三司官皆戸部旧员掾属亦戸曺旧吏岂有愚于戸部而智于三司者乞复户部之旧无骇民听可也崇庆初迁河东北路按察佥事上书言时病四一将不知兵二兵不可用三事不素定四用人违其长贞祐二年太原受兵充之之功为多最后权陜西西路转运使行六部尚书前政太原乔世权子实燕人赵伯成子文号为称职充之表表自见虽处细务亦有法掾属奔走从事无敢后者评者为子实寛缓欲为不忍欺子文慎宻欲为不能欺皆未必能然独王公之不敢欺为有徴云年六十三致仕卒子元庆字善甫归徳行六部郎中次子元亨  

题神霄宫清心轩  

纷纷百虑自心生方寸清来百虑平未了此心私自笑更忧时世欲澄清  

赵吏部伯成【`三首`】  

伯成字子文宛平人明昌五年经义词赋两科进士博通书传有真积之力性沉厚言必中理从在太学日人以赵骨鲠目之累迁侍御史拜中丞陜西西路转运使静难军节度使哀宗即位召为吏部尚书坐为飞语所中罢官卒于崧山中潞人宋文之説其临终甚明了也  

蜡梅二首  

冻蕾含香蜡防匀古来幽谷有佳人诗家只怨和羮晚不道红梅别是春  

又  

冷艶疎香寂莫濵欲持何物向时人东风自是清狂手办作竹篱茅舍春  

元弟以所业见投赋诗为赠  

耆旧隔存殁为君重叹嗟人门得嵇绍文赋见张华夙有凌云笔方乘犯斗槎忘年即吾友未可论通家梁録事仲新【`一首`】  

仲新字良辅朝城人明昌五年进士初试仙掌承露诗主司以为擅场用是知名卒于许州録事江天暮雪图  

南雪不到地霏霏满竹楼沙河灯市里春在木绵裘卢待制元【`一首`】  

元字子逹玉田人父啓臣字云叔第进士仕宦亦逹自号浭水先生和赵元发刘师鲁葛藤韵云乳兔生长鏖汤结厚氷木终成假佛髪不碍真僧莫认指为月须明火是灯拈花微笑处只记老胡曽子逹防而敏惠年未二十试于长安为筞论魁擢第后又中筞魁明昌初章庙设宏词科命公卿举所知子逹与郭黻周询张复亨就试凡七日并中选遂入翰苑累迁至待制元兄长庸弟曽名进士又俱擢髙第时人以燕山窦氏比之屏山故人外传云尔子安字希谢翔字仲升仲升正大末登科  

闲咏  

天近苍龙阙居连白马堂松声得邻舍山色出宫墙巷陋轮蹄少庭闲日月长九衢红雾里亦有白云乡太常卿石抹世勣【`一首`】  

世勣字晋卿承安中进士终于礼部尚书子嵩字企隆应奉翰林文字父子皆死蔡州之难  

纸鸢  

鸱鸢雕鹗谁雌雄假手成形本自同果物戏人人戏物为风乘我我乘风扶揺漫拟层霄上髙下都归半纸中儿辈呶呶方伫目岂知天外有鸿  

范滑州中【`一首`】  

中字极之大兴人承安中进士累官京西路司农少卿滑州刺史好贤乐善有前辈风流贞祐中髙琪当国専以威刑肃物士大夫被捃摭者笞辱与徒等医家以酒下地龙散投以蜡丸则受杖者失痛觉此方大行于时极之有戏云嚼蜡谁知味最长一杯卯酒地龙香年来纸价长安贵不重新诗重药方时人传以为笑极之嗜读书一以资于诗诗亦往往可传壬辰卒于京师年五十七赠韶山退堂聪和尚  

郎当舞袖少年场线索机闗似郭郎今日棚前闲防手却从鼓笛看人忙  

赵礼部思文【`六首`】  

思文字庭玉永平人明昌五年进士贞祐中陷没都城间闗南渡遂为朝廷所知歴虢州刺史汝州防御使金安集庆两军节度使召拜礼部尚书壬辰卒官为人诚实乐易自少日有君子长者之目南狩以后赵吏部子文杨礼部之美赵礼部周臣陈司諌正叔与庭玉皆完人终始无玷缺者也弟庭珪同榜登科三子敬叔介叔方叔今居乡里试院中呈同官崔伯善李顺之  

睡起松隂鸟雀哗忽惊霜果堕檐牙简书廹促全疎酒眼力眵昬只费茶不学道人飡柏叶却随举子踏槐花提衡文字非吾事崔李风流有故家  

侯相浪溪嵗寒堂  

静中台榭隔红尘水色山光日日新不用沿溪种松竹主人元是嵗寒人  

捕蝗感草虫有作二首  

虽是形模不苦争汝能伤稼我能鸣谁知竟有长平祸玉石填来共一坑  

又  

草虫悲咽不能言乱逐螟蝗瘗古原水底痴龙正贪睡瓮中蝎虎更衔寃【`二诗疑围城中作观者可以意推之`】  

嵩山承天谷又云逍遥谷  

烟霞直上逍遥谷路转山腰咫尺迷已觉洞天分圣境更疑石磴是仙梯霜红叶黄花好天与金壶玉柱齐【`两峯名`】醉倚西风正南望暮云烟草一时低  

吊同年杨礼部之美  

海内文章选人中道徳师争教衰病足不到鳯皇池李坊州芳【`一首`】  

芳字执刚大兴人承安二年进士歴干坊两州刺史同知都转运使事为人敬贤下士欵曲周至闻人一善极口称道士论以此归之又精于吏事累以亷能进秩正大末致仕殁于洛阳之难  

留别  

禄食媿逾量智困念归愚符竹恒为累幸及引年初驱马国西门初服返田庐金闺富才彦絶足駃高衢眷我谢朝迹冠葢宠归途归途岂不荣顾瞻亦踟蹰煌煌丹山鳯览徳萃清都行人得栖止老鹤青天孤石楼俯清伊旁有野人居傥逢经过便山水足相娱  

刘鄠县昻【`三首`】  

昻字次霄济南人承安五年进士调鄠县令刘光甫曽为同官称次霄髙材博学诗时有佳句云零口早行  

马上兀残梦沉沉天向晨行云如妒月古道不逢人野旷畊声逺山髙露气新哦诗无好语聊尔一吟呻  

读三国志二首  

虎视鲸吞卒未休一时人物尽风流妇翁正得黄承彦儿子当如孙仲谋乳臭防孙真寄坐齿寒邻国莫分忧阿瞒狐媚无多罪谁作桓文得到头  

又  

泣汉遗黎血未干繁昌新筑受终坛天球宝鼎私臧获坎井抝堂局鳯鸾地易主賔穷赤壁势成螳雀事乌丸陈言衮衮令人厌枉就输棊覆旧槃  

锦峰王仲元【`三首`】  

仲元字清卿平隂人承安中进士以能书名天下歴京兆转运司幕官子公茂今在云中  

雪中同周臣内翰赋二首  

天上端花散不收温温叶气浃皇州横溪月澹梅宜腊平野风闲麦有秋清兴雅髙东武防孤吟谁似灞陵防西山玉立三千丈好句都输赵倚楼  

雪  

初稀时拂拂稍宻自纷纷老树晓迷月痩峯寒帖云色从空际得声向静中闻客枕清无梦哦诗彻夜分  

赠青柯平隠者  

太华神明观青柯小有天大哉霄壤内无此弟昆贤齐物三千行栖云二百年初平初起后又得两臞仙卢宜阳洵【`一首`】  

洵字仁甫髙平人李承防致美见所作上梁文勉使就举六十一嵗吕造牓登科歴河南府教授河阳丞宜阳令致仕后居伊阳年八十三卒仁甫有诗学以巩原及赤壁图诗著名招饮云南园仙杏猩红破北渚官醪玉汗醇已约尊前成二老全胜月下作三人  

白沟  

白沟清浅不容舟辽宋封疆限此沟到了山河无定主碧波依旧只东流  

刁泾州白【`三首`】  

白字晋卿信都人吕造牓乙科歴泾州幕官入补省掾卒作诗极致力乐府尤有风调今散失不复见矣  

渭水  

渭水秋天白骊山晚照红行人迷古道老马识新丰霜雪满归鬓乾坤犹转蓬愁来成独酌醉袖障西风  

物质  

物质方圆定营营止自疲鹤鳬伤断续鷃失髙卑巧宦多成拙徐行未必迟可怜筝上雁来往听人移  

送花  

纵横诗酒少年曽老矣追懽谢不能种出好花无用处东邻乞与坐禅僧  

刘戸部光谦【`一首`】  

光谦字逹卿沈州人父泽字润之为部掾断狱有隂徳刘之昻与之酬唱其诗有云侯门旧説炎如火陋巷今犹冷似氷半夜杯槃长袖舞白头书册短檠灯用是人不敢以府史待之逹卿泰和三年进士资干局处事详雅为朝廷所知累官司农少卿病疮许州宣宗勅国医诊视之卒年五十六好问为举子时识于登封相得甚欢尊酒间谈笑有味使人不能忘也  

寄陈正叔雷希顔  

东南形胜古徐州人物休评第几流落落陈雷天下士故应连榻卧黄楼  

毛提举端卿【`一首`】  

端卿字飞卿彭城人父矩桓州军事判官殁王事飞卿二十嵗始知读书防学齐鲁间备极囏苦饥冻疾病不以废业凡十年以经义魁东平泰和三年擢第累迁提举货司户部员外郎性刚明疾恶过甚坐与监察御史相可否为所中伤降郑州司候改孟津丞将复用矣防卒子思遹今居东平题崞县郝子玉此君轩  

桂林名姓一枝新万竹青青徳有邻渭上风烟分别派山阳诗酒属闲人心期已到氷霜窟眼界不知花栁尘萱背从今看辉映嫩香新粉四时春  

康司农锡【`一首`】  

锡字伯禄宁晋人其祖尝与兄弟分财他田宅无所问止取南中生口十余人纵为民而已以故家独贫父奕为里胥性纯笃县令者倚之以纳贿及令为御史所劾奕自念言直则令被罪终世不齿渠官长而我以事证之何以立于世乃自缢而死令竟以无迹可寻获免伯禄既养于外祖田氏田氏见伯禄骨骼异他儿谓当有望使之应童子举饮食卧起躬自调防备极劳苦得解赴都一日日暮行茭苇中惧为同行所遗至背负伯禄而行及长师柏乡王翰周辅束脩不能备周辅与诸公共赒给之黄裳榜擢第歴栎阳簿警廵判官辟彭原令补省掾考满迁开封府判官拜监察御史言宰相侯挚师安石非相材提防近侍局宗室安之声势焰焰请托公行不可使久在禁近朝议伟之选授右司都事京南路司农丞破上蔡诸县羣不逞把持之党以河中治中充行六部郎中从军城陷投水死伯禄孝于母友于其弟有恩义于朋友从政则死心以奉公为民古所谓公家之利知无不为者惟伯禄为然同年生如雷希顔冀京父宋飞卿之等名士数十人世以比唐日龙虎榜至论气质尚以伯禄为称首云  

按部南阳有赠  

鲁山佳政霑邻邑白水欢謡见路人县务清谈君自了农郊夙驾我何勤星河直上氷轮转桃李前头玉树春海防疲民望他日草堂那得遽移文  

张戸部徳直【`一首`】  

徳直字伯直平阳人叔祖邦彦字彦才张楫牓登科以当川令致仕有松堂集行于世尝有诗云青山澹澹水溶溶尽出苍祗防化工无限烧痕浑緑染可怜乔木待春风父廸禄字仲英明昌初进士歴岐山上党二县令卒于省掾伯直贞祐三年进士释褐新平簿辟蓝田令秩满父老诣行台留再任去之日为立生祠移沔池通许召补省掾选授右警巡使终于同知武胜军节度使事子城今居永宁  

叔能见过  

度岭千峯濶沿溪一径微山寒花发晚村迥客来稀强饮酬佳节悲歌送夕晖平生爱欢聚衰病与心违冯辰【`一首`】  

辰字驾之临潼人贞祐三年进士辟泾阳令九嵗知作诗  

雨后【`时年十三`】  

东风花外锦鸠啼唤起西山雨一犁緑满蔬畦人不到桔橰闲立夕阳低  

王世昌【`二首`】  

世昌字庆长宁州人贞祐三年同进士出身以信都丞致仕  

过华州  

拔地三峰冷翠微落岩飞瀑喷珠玑吟鞭落托骑驴过战刃韬蔵牧马归十丈玉莲秋不谢半楞掌月昼还飞地灵人杰无遗逸未分蟠螭老布衣  

方城东寺海棠  

苦茞如针草有芒桃花轻薄絮颠狂少陵例有诗沾丐只枉无言到海棠  

李宜阳过庭【`一首`】  

过庭字庭训武亭人贞祐二年进士歴宜阳永宁荥阳三县令所去见思入为右曺掾断狱寛平当妖贼李亨首坐所诖误数百人皆从轻法正大中擢右三部司正终于昌武军节度副使少日从太原王正之学故诗文皆有可观人初与交者多不能合久之知其为淳质长厚人也壬寅四月暴卒于东平子蕚字华甫  

读公孙传  

古来好客数平津我道真龙未必真一个仲舒容不得不知开閤为何人  

田锡【`二首`】  

锡字永锡宛平人兴定五年进士调新蔡主簿闲居南阳骥立山下资豪爽自少日有声场屋间作  

诗甚多吊苏坟一篇有英灵还却眉山秀依旧东风草木天之句世哄传之  

牧牛图  

干戈扰扰徧中州挽粟车行似水流何日承平如画里短蓑长笛一川秋  

故县别业  

九折驱车梦易惊一廛老计喜初成园蔬不借将军地宅劵何劳宰相名山入平檐供逺翠水环钓石得深清漫郎聱叟琦玕子谁悟他生与此生  

张介【`一首`】  

介字介夫彭城人正大元年经义第一人歴巩谷熟二县令防有赋声为人有蕴借尝赠诗人杨叔能末章云我贫自救如沃焦君来过我亦何聊为君欲写贫士叹才思殊减荒村谣杨初以荒村谣得名故云  

读天宝遗事  

不但昨非今亦非上皇骑马泪沾衣曲江死后无忠諌却忆词人秋雁飞  

厐汉【`一首`】  

汉字茂平晋人正大末年进士沉毅有志节待次内乡北山兵乱遇害  

终南谿  

冷云低压万长杨十顷秋隂鎻北堂门外兵尘涨秦楚水边烟景似湖湘荷翻山雨僧晚竹泛溪风客枕凉早晚初平遂真隠绕陂闲牧石头羊  

宋景萧【`二首`】  

景萧字望之济川族孙正大六年进士辟令泰安未赴遭乱望之于刘景为外兄故其诗颇获沾丐尝有荒山销尽古今魂之句诗家称焉  

河隂望河朔感寓一首  

南来边报日骎骎思禹亭髙泪满襟野烧为谁留白草荒城空自隔疎林防声不断天连水山色无情古又今离合兴亡只如此往年争识少陵心  

春雪用上官明之韵  

啑啑春虫闹扑窗地炉茶鼎蚓声长诗中有味清于酒只欠氷梢数防香  

李警院天翼【`三首`】  

天翼字辅之固安人贞祐二年进士歴荥阳长社开封三县令所在有治声迁右警廵使汴梁既下侨寓聊城落薄失次无以为资辟济南漕司从事方凿圆枘了不与世合众口媒蘖竟罹非命辅之材具甚美且有志于学与人交欵曲周密久而愈厚死之日天下识与不识皆为流涕予谓天道悠逺良不可知而天理之在人心者亦自不冺也还家三首  

幽花杂草满城头华屋唯残土一丘乡社旧人何处在语音强半是陈州  

又  

牡丹树下影堂前几醉春风谷雨天二十六年浑一梦堂空树老我华颠  

又  

殊音异服不相亲独倚荒城泪满巾秪有青山淡相对似怜我是此乡人  

张叅议澄【`四首`】  

澄字之纯别字仲经本出辽东乌惹族国初迁之隆安祖黄县府君移官洛水因家焉之纯早孤能自树立避地洛西率资无旬日计而泰然以闭户读书为业尝从辛敬之赵宜之讲学故诗文皆有律度兵后居东平诗名借甚如云齐客计穷思蹈海杞人痴絶漫忧天壊壁粘蜗艰国步荒池漂蚁失军容此类甚多  

积雨  

积雨生顽痹新晴意自怡幽花依小径野蔓媚疎篱髪少从梳懒年衰与杖宜腐儒慙用拙粝食复何辞  

和林秋日感懐寄张丈御史二首  

塞草枯黄秋未残北风裘褐日生寒田园政忆遂初赋氷雪莫吟行路难囊颖露锥徒自苦蒯缑有剑秪空弹南明暖无尘到慙愧髙人老鹖冠  

又  

别家六见月牙新万里风霜老病身块坐氊庐心悄悄逺懐茅屋梦频频田无取终成谤市虎相传久是真乡国归程应嵗暮火炉煨栗话情亲  

辊马图  

飞堑椉城力亦优不应伏枥便垂头而今世上无良乐兀兀黄尘辊得休  

刘神童微【`一首`】  

微字伯祥益都人七嵗能文道陵召入宫赋鳯皇来仪二首称防赐经童出身系籍太学后登贞祐二年第  

春栁应制得城字  

翠纽圆匀緑线轻着行排立弄新晴更看三月春风里散作飞花满鳯城  

郭宣道【`一首`】  

宣道字徳明邢州人系出衣冠家人物楚楚而有老成之风贞祐中客南阳名士定兴张履坦之罢邓州观察闲居此县之石桥见徳明爱之招致门下饮食教督委曲周备遂有声场屋间正大末没兵中  

送同舍张耀卿补掾中台  

摩云头角看昻蔵意外升沉岂易量取士皆知有科举进身初不在文章闗心防塔功名晚试手乌台嵗月忙此去一官先有路独怜灯火夜窗凉  

张仲宣【`二首`】  

仲宣字利夫相州人举进士有声子柔字子友今在林虑  

下第  

主司头恼旧冬烘更著书郎骨相穷晓赋得官何足道直须遮马困吴融  

戏题石鹿蜂猴画卷  

横槊将军马足尘判花学士笔头春功名果属丹青手造物如何戏得人  

胡汲【`一首`】  

汲字直卿卫州人少有赋声与新郑傅伯祥吕举相友善貌寝陋而滑稽无穷时命不偶竟穷悴而死  

阙题  

休笑叅军靴不袜休嗟门客食无鱼燕鸿来去端谁使鷃逍遥本自如潦倒渊明三径菊荒唐惠子五车书古人淡里求真味身外纷华不羡渠  

王修龄【`一首`】  

修龄字绍先同州人诗有得意好花开早落唤愁芳草烧还生之句闲闲爱而戏之目为痴仙人黄叶行送祖唐臣归柘县  

送君黄叶山黄叶纷不埽上有萧萧之风树下有漫漫之衰草山中黄叶行复青髀肉一消人自老酒尽意不尽执手临古道古道连延走锦襄锦襄日暮浮云翔一灯孤馆相思处寒鴈一声秋夜长  

## 中州集卷九  

金　元好问　编  

白先生贲【`一首`】  

贲汴人自号决夀老自上世以来至其孙渊俱以经学显  

客有求观予孝经传者感而赋诗  

古人文莹理后人但工文文工理愈暗纸札何纷纷君看六艺学天葩吐竒芬诗书分体制礼乐造乾坤千岐更万辙要以一理存如何臻至理当从践履论防涉经险阻鑚研阅寒温孝弟作选锋道徳严中军仰观及俯察万象入见闻不劳施斧凿笔下生烟云髙以君唐虞下以觉斯民君如不我鄙时来对炉薫  

王内翰枢【`一首`】  

枢字子慎良乡人辽日登科仕国朝直史馆三河道中  

十载归来对故山山光依旧白云闲不须更读元通偈始信人间是梦间  

睡轩先生赵晦【`一首`】  

晦字光道管城人宋末代州法曹秀容主簿汴京破后不复仕自号睡轩居士子洵子都大定二十年进士真定路总管判官孙纲三赴廷试以防补官终于永寿令曽孙居礼之让今在燕中  

暮春  

压枝梅子半青黄叶底残红雨褪香翠钿舞风榆落荚緑鍼浮水稻抽秧酒浓犹觉春酲困睡美方便午梦长苦被啼莺诉花老挥毫聊作送春忙  

浚水王先生世赏【`四首`】  

世赏字彦功汴人与尹无忌王逸宾赵文孺相周旋明昌中保举才能徳行赐出身释褐巩州教授终于鹿邑簿有浚水老人集传于世  

立春后十日登楼  

今日登楼眼风烟倍觉新溪梅初破萼屋雪半融银雁外天逾碧鸥边水自春儿曹应见笑吟望独伤神  

春雪  

只谓春天暖宁知雪霰飞龙蛇且深蛰花栁不胜威糁糁凌风细纷纷带雨稀谁当问穹昊生杀果何机  

探梅  

得南枝破玉腮心顔今日为君开细看苔迳无行迹先赏应输我独来  

称善斋  

宦途驰逐只堪羞何意须封万戸侯平日少防真可念絶胜辛苦驻壶头  

南湖靖先生天民【`一首`】  

天民字逹卿滏阳人其父国初官原武因而家焉少日尝两魁乡试自望者不碌碌所与交如厐才卿杨茂才刘之昻王逸賔皆一时名士晚年买田南湖葺亭圃植竹树以诗酒为事自号南湖老人年七十九卒子文炜徳昭从孙颙子昻  

西子放瓢图  

髻鬟萧飒苎萝秋千古香溪水自流吴越兵争竟何得风流输与五湖舟  

东臯桑先生之维【`一首`】  

之维字之才恩州人蔡丞相伯坚之子壻也以乐府著称有东臯集传于世  

白髪  

白髪近年见十中三两茎半因愁儧出多为病添成梳里有时落镊余还又生老知无可避何处是功名步元举【`一首`】  

元举闗中人  

下第过榆次  

栖迟零落未归人已坐无成更坐贫意气敢论题柱客晨昏多负倚门亲囊空渐觉钱余贯衣敝翻饶虱满身遥望秦闗独惆怅一天风雨落花春  

冯文叔【`一首`】  

文叔辽东人  

客舍  

秃襟纳褐破书囊十五年来客异乡生事穽中揺虎尾穷途天上转羊肠三朝不遇冯唐老半夜悲歌戚狂独倚牛车望辽海西风尘土鬓苍苍  

张庭玉【`一首`】  

庭玉字子荣易县人能日赋百篇有集行于世即事  

乌鸢绕树山梨熟蝴蝶穿花木槿开赤脚城中借米去苍头原上负薪来  

宗道【`一首`】  

道字云叟山隂人以足疾不仕有诗云家藏千卷富身得一生闲茅屋经年补柴门尽日闗其自处可见  

宝岩僧舍  

寂寂钟鱼柏满轩午风轻飏煮茶烟西堂竟日无人到只许山人借榻眠  

鲜于溥【`三首`】  

溥字彦仁宋文臣子骏之后髙祖淳淳之子孝标标之子寿吉寿吉之子坦皆擢进士第而仕亦逹彦仁坦之子以门资仕终于栎阳令济源盘谷天壤佳处坦父子居其间饮酒赋诗翛然尘垢之外至今人以髙士目之弟彦鲁子忠厚今居乡里鲁村道中  

小桥沙路已堪图更着衰翁跨蹇驴暮霭似催寒日短秋容仍带逺林疎雕盘平野黄榆落走横冈白草枯渐喜闲身逺朝市一年强半在村墟  

春日仿旧诗体  

年老逢春莫等闲逢春能得几回看插花尽要花枝满把酒休辞酒琖干好向酒边留舞防不妨花外驻吟鞍闻身健在须行乐燕语莺啼春又残  

早发  

灯前梦断家千里马上诗成月一痕晨粥未烹官路逺隔林烟火是渔村  

史士举【`二首`】  

士举字仲升荥泽人汉功臣肇之后髙祖所赐铁劵故在其大父官济源乐其山水因家焉父神山令激石琚牓进士仲升以防补官歴铜鞮三川两县令初任京兆録事以嵗旱擅开仓赈贫身往太一湫祷雨寻获嘉澍用是得名为人雅重知义理襃衣缓带逍遥山水间宛然一老书生也贞祐之乱避于太行保聚失守老防皆出降仲升义不受辱投絶涧而死年七十九孙庭玉字徳秀今居山阳  

超化  

石根寒溜迸珠玑寻丈惊看雪浪飞我是玉川烟水客蹔来盘礴亦忘归  

晋祠  

小桥流水竹萧森竹里人家一径深只欠东风小篱落梅花疎淡月笼隂  

王敏夫【`二首`】  

敏夫五台人作诗工于赋物甚为赵宜之所称雁门前辈中有许蜕子迁以武皇庙诗著名又酒渇后四句云眼底恨无云梦泽胸中疑有沃焦山南窗花影三竿日指防银瓶照病顔有集传河东往往称此倪民望字具瞻屏山所谓倪侯头如笔其锋不可当者有种松诗云种松莫种栁种栁莫种松坚脆非所计雅俗宁与同可是种松无隙地却教憔悴栁隂中张韶九成寄朔州茍辅臣云陈雷胶漆轻余子楚汉风云属少年李忠直卿赋雪云不将栁絮春风比好作梨花月夜看至于苏吉莘老李翼冲霄与具瞻之子仲仪诗文多可传防乱之后惜不能记忆之矣  

同东岩元先生论诗  

林逋仙去几来年惊见梅花第二篇千嵗氷霜松骨痩九秋风露鹤声圆腾辉定出连城上得趣知从太古前邂逅茅斋话终夕只疑人世改桑田  

李氏友云楼  

雾幕烟迷十二栏壶觞招我一跻攀黄帘卷起湘川竹分得西州数防山  

王利賔【`一首`】  

利賔字茂实襄城人朴直纯素作诗有古意似其为人然亦未尝以示人也家与卫昌叔隣居而不相往来计平生所交惟不肖而已予一日过襄城知茂实病就卧内之乃见壁间所黏五言古诗十数首窜改重叠往往可传然后知茂实所以交予者特以诗故耳渠既不言予亦无从知之惜登时不誊写今忘之矣  

题扇头  

轻纱画竹雀柄短不盈握暑气正凭陵清风一何邈孙益【`一首`】  

益字徳裕秀容人尝从先大夫学诗  

送张安中还云中【`名保极云朔名士`】  

相送还相送临分手重分骅骝欣得路鸿雁惜离羣木落黄华露城低紫塞云中秋月正好千里漫思君郝先生天挺【`一首`】  

天挺字晋卿陵川人家世儒素伯父子飏有诗名号东轩老人先生少日有赋声早衰多疾厌于名场遂不复就举贞祐之兵避于河南往来淇卫间为人有崖岸耿耿自信宁落薄而死终不一傍富儿之门年五十七卒于舞阳临终浩歌自得不以死生为意其平生自处为可见矣好问十四五先人令陵川时从先生学举业先生教之曰今人赋学以速售为功六经百氏分磔缀缉外或篇题句读之不知幸而得之不免为庸人况一败涂地者乎又曰读书不为艺文选官不为利养唯通人能之又曰今世仕宦多用贪墨败官皆苦于饥冻不能自坚者耳男子生世不耐饥寒则虽小事不能成子试以吾言求之先生工于诗时命好问属和或言令之子欲就科举诗非所急将无徒费日力耶先生曰君自不知所以教之作诗正欲渠不为举子耳子思温字和之孙经字伯常今居顺天送门生赴省闱  

青出于蓝青愈青小年场屋便驰声未饶徐淑早求举却笑陆机迟得名嗟我再衰空眊矂喜君初筮已峥嵘此行占取鼇头穏平地烟霄属后生  

孙邦杰【`一首`】  

邦杰字伯英防州容城人曽祖坚国初有功官至陇州刺史伯英少日住太学有时名所与防皆名士兴定初知世将乱弃家为黄冠师  

烧笋  

煨茁旧闻山谷语劝畊还忆大苏诗传将火无多诀留得天真又一竒未放锦防开束缚已看玉版证茶毘白麻初拜惊烧尾见此应慙富贵痴  

张瓛【`一首`】  

瓛字君玉大名朝城人嗜作诗年已老而刻苦殊未减为人谨愿有礼见称诸公间卒年六十八子镛镇今居乡里  

送侯道士  

十年走南北黄尘污人衣翩翩夜啼乌一枝无可依问君何所如鳬舄东南飞恨我不得往失脚穽与机从君知不能一笑人间非何水无蒲鱼何山无蕨薇终当拂衣去往叩云山扉  

徐好问【`一首`】  

好问字裕之永宁人  

龙门  

疏凿而来道路通行人万古翠微中南山山寺题诗满一字何曽到禹功  

吕大【`一首`】  

大鹏字鹏举密县人自言宋名相申公之裔宣宗频嵗南伐鹏举作诗欲以撼主兵者云缝掖无由挂铁衣剑花生涩马空肥灯前草就平南筞一夜江神泣涕归其以气岸自许皆此类也  

夏日【`北渡后作`】  

旋移石枕拂藤牀细洒槐隂趁晚凉大地嗷嗷困炉鼎老天不肯下残阳  

髙永【`一首`】  

永字信卿出于盘阳大族父元字善长教信卿作举子读书畧通即弃之去为人不顾细谨有幽并豪侠之风宾客入门则尽家所有者为具不为明日计人以此爱之贞祐初避兵太原与李长源居于广平寺有盗穴墙而入长源性恇怯闻骚窣声噤不敢语盗尽挈信卿所有而去长源徐曰緑林之子至矣于是信卿生理大狼狈南渡居嵩州出入屏山之门其学遂进初名防字舜卿又名揆屏山改焉真定王之竒士衡攻杂学屏山目为怪魁王从之内翰为赋善哭诗奉圣马饵升公敢为大言著书十万言号北新子大畧以谈兵为主且曰古人兵法非不尽但未有北新子五十里火雨耳信卿皆与之防故其诗豪宕谲怪不为法度所窘有冰柱雪车风调观咀龙篇及大雨后见寄可槩见矣正大壬辰病没于京师年四十六  

防贾天升所蔵段志宁山水  

苍壁云气涌长松风雨寒湍流擘山出玉虹饮溪湾胸中无云梦笔底无江山想见破墨初布袖蛟龙蟠壮观骇心魄万象本自闲寒斋静相对逺意空追攀  

曹用之【`一首`】  

用之归徳人防有赋声屡中甲乙诗亦有功尝戏作鬼仙语云浏浏竹间雨荧荧下灯相逢不相顾含泪过巴陵诗有本事中山杨正卿能道所以然真人作鬼语也  

忆旧  

花鸟廵檐唤晓晴唤来和气满春城春风二十年前客煮酒青梅也后生  

赵逹夫【`二首`】  

逹夫太原人性嗜读书而不事科举南渡后居缑氏山中安贫守分故终世穷悴壬辰之兵遇害红梅  

西湖句好已成尘蜡防都能几许春乞与琼儿薄梳洗才情留待月中人  

栁  

杨栁搀春不耐秋十分憔悴尽风流水边沙际风烟冷收拾残阳合暮愁  

邢安国【`二首`】  

安国字仲祥沁州武乡人少日有赋声四十嵗后即不应科举以诗酒自娱避乱客泌阳十余年后北归备极艰苦其见于诗者如此往时李长源传仲祥栁花一诗渠甚爱之今以丹崖集校之与传者不同当是长源曽与商畧之耶  

杨花  

细防轻团转复飘隋家堤岸灞陵桥非绵非絮寒无用如雪如霜暖不消狂惹客衣知有恨巧寻禅榻故相撩陂塘囬首浮萍满依旧春风摆翠条  

过唐州西李口  

白沙翠竹溪上村渔家卖鱼唤行人西风吹皱一溪水水光日影金鳞鳞  

张温【`一首`】  

温字元佐上党人祖仲容字才翁宋末登科仕至屯田员外郎以好士名天下致仕后有诗云病身衰退谢明朝北洞闲眠昼寂寥十亩晚禾烟冉冉一林修竹雨潇潇黒花遮眼秋不落白雪扑头春未消世事悠悠吾老矣一壶浊酒且逍遥至今为乡里所传元佐泰和六年李演牓乙科登第诗乐府俱有名于时  

感懐一首  

弥月不出门出门沙涨东风昏老树摆撼轰雷奔鬼物叫啸山前村侨居客子惊心魂归来绕屋寻兰荪兰荪落索灵苗髠主人醉倒老瓦盆衣袖半带淋漓痕芸芸萧艾同归根天生天杀何怨恩糟床与翁共清浑絶胜被髪叫帝阍  

马舜卿【`一首`】  

舜卿名肩龙以字行宛平人先世辽大族有知兴中府者故又号兴中马氏祖大中国初登科节度全锦两州父成谊字宜之张楫牓登科京兆路统军司判官舜卿在太学有赋声宣宗初人有告宗室从坦杀人从坦字履道一时贤将帅处猜嫌之地人以为必死而不敢言其寃舜卿以太学生上书大畧谓从坦有将帅材方今人物无有出其右者臣一介书生无用于世愿代从坦死留为天子将兵书奏诏问汝与从坦交分厚耶舜卿对臣知有从坦而从坦未尝识臣从坦寃人不敢言臣以死保之宣宗感悟赦从坦授舜卿东平録事委行台试验宰相侯莘公与之语不契留数月罢归将渡河与排岸官纷竞筐中捜得军马粮料名数及利害事目疑其奸人之侦伺者系归徳狱根勘适从坦至立命出之正大四年冬薄游鳯翔徳顺州将爱申以书招舜卿舜卿欲往鳯翔总管以敌兵势甚张吾城可恃徳顺不可守劝勿往舜卿曰爱申平生未尝识我一见为知已我知徳顺不可守我往必死然以知已故不得不死也乃举行槖付族父明之为死别冒险而去既至不数日受围城中义兵七八千而已州将假舜卿鳯翔总管判官守御一以委之凡受攻百日食尽乃陷军中募生致之不知所终时年五十三诏赠某官配食褒忠庙舜卿年少时过襄垣题诗酒家壁辞气纵横时辈少有及者如云玉鞭再过长安道人面依前似花好殷勤劝我梨花春要看尊前玉山倒他语类此  

防州道中  

山腰薄雪朝暾未放阳和入烧痕一片长安世情月梨花院落几黄昏  

诸相  

刘曺王豫【`七首`】  

豫字彦由阜城人仕宋知济南府事汴京下立张邦昌为大楚皇帝宋灭楚更立彦由国号齐建元阜昌八年废为蜀王迁黄龙府改封曹有集十卷行于世二子麟猊孙通海陵朝叅知政事四世孙瑛今在太原  

杂诗六首  

竹坞人家濒小溪数枝红杏出疎篱门前山色带烟重幽鸟一声春日迟  

又  

风荷柄柄弄清香轻薄沙禽落又翔红日转西渔艇散一川山影暮天凉  

又  

古渡停骖日向沈凄凉归思梗清吟碧山几防塞天濶红叶一林秋意深  

又  

倚岩萧寺据危崖文室轩面水开雪霁暮寒山月上数竿修竹一枝梅  

又  

画色晴明着色图山光凝翠接平湖烟岚自古人难画逺即深深近却无  

又  

寒林烟重暝栖鸦逺寺疎钟送落霞无限岭云遮不断数声和月到山家  

客馆  

雪消北岭安排暖寒入东风阻节春絶塞乱山围古驿他时説着也愁人  

杜丞相充【`一首`】  

充字公美相州人仕宋知沧州归国拜尚书右丞相领中山行台以寿终  

尘  

汩汩劳生为尔忙只除不到白云乡步囬洛浦生罗袜歌断秦楼防杏梁闲扑衣襟迷逺望静穿隙鎻斜阳帝城别有风流在辇路春风十里香  

虞令公仲文【`一首`】  

仲文字质夫世南之裔武州宁逺人仕为辽相归朝授枢宻使平章政事封秦国公四嵗作诗赋煎饼有鱼目蝉声之句人以神童目之  

雪花【`四嵗作`】  

琼英与玉蘂片片落前池问着花来处东君也不知张丞相孝纯【`一首`】  

孝纯字永锡滕阳人宣和末知太原国兵围守逾年人相食几尽乃下朝廷怜其忠换相职后以相齐致仕汴京建行台起为左丞相逾年得请归乡里二兄尚安健乡人为作三老图薨谥安简子公药字元石昌武军节度副使致仕孙观字彦国世为文章家曽孙厚之字茂承安二年进士中运使寄酒清明日到以诗谢之  

芳樽到日恰清明似与嘉辰黙计程拟助林园延胜赏肯容桃李落繁英老来官爵浑无味闲里杯盘却有情见説使车临岱麓倘能相过共飞觥  

张左相汝霖【`一首`】  

汝霖字仲泽辽阳人家世贵显父浩字浩然以门资仕扬歴中外遂升端揆进拜太师封南阳郡王五子仲泽平章政事莘国公汝为字仲宣河北东路转运使汝翼仕不逹皆进士也汝方字仲贤自号丹华老人汝猷字仲谋俱至宣徽使父子兄弟各有诗传于世王子端内翰太师之外孙其渊源有自云  

春溪一首  

黯黯春愁底处消小桃无语半含娇东风不管前溪水暖緑溶溶拍画桥  

刘右相长言【`一首`】  

长言字宣叔东平人宋相莘老之孙而学易先生斯立之犹子也父迹年三十五终于仪真令工诗能文有南荣集传东州今独余家有之宣叔正隆宰相诗文能世其家今不复见矣  

通叔以诗送古镜为长言生日之寿次韵谢之  

防衣禄隐非臞仙犹有向来文字縁都城一别两嵗晚寄声劳苦常相先人间始生俗礼重而我永感方頽然逺凭诗句致竒物欲挽暮景回虞渊规摹九寸函大方古制不作菱花妍开奁拂拭愧陋质但喜虹气浮晴天夫君久要心不迁期与铁杖论清坚保身頼此孤月圆明年上印归行田  

右相文献公耶律履【`一首`】  

履字履道东丹王之七世孙学通易太至于隂阳厯数无不精究尝以乡赋一试有司以露索为耻遂不就举防补国史掾兴陵朝累迁蓟州刺史入翰林为修撰歴直学士待制礼部尚书特赐孟宗献牓进士第俄预淄王定册功拜叅知政事明昌元年进右丞薨年六十一兴陵尝问宋名臣孰为优履道以苏端明轼对上曰吾闻轼与王诜交甚欵至作歌曲戏及姬侍非礼之甚尚何足道耶履道进曰小説传闻未必可信就使有之戏笑之间亦何得深责世徒知轼之诗文人不可及臣观其论天下事实经济之良才求之古人陆贽而下未见其比陛下无信小説传闻而忽贤臣之言明日録轼奏议上之诏国子监刋行自号忘言居士有集传于世三子辨才武庙署令善才工部尚书楚才中书令四孙钧弦镛铸  

史院从事日感懐  

不学知章乞鉴湖不随老阮醉黄垆试从麟阁诸贤问肯屑兰台小史无一战得侯输妄尉长身奉粟媿侏儒禁城钟定灯花落坐拊尘编惜壮图  

张平章万公【`一首`】  

万公字良辅东阿人正隆二年进士仕长山令有惠政人为立祠入为右司员外郎太师淄王爱之许以宰相器明昌初累迁御史中丞以言事忤防除彰国军节度使召为大兴尹拜叅知政事以母老丐归养出判东平河中济南丁内艰起复擢平章政事封寿国公为相知大体有敦厐耆艾之目既致政而眷顾未衰复起判济南安抚山东便宜行事未几得请薨于家谥文贞绘像衍庆宫配享章宗庙廷  

戊戌二月中旬登稷山清榭  

问囚推案朝还暮危坐不知春浅深今日檐间看风色一株红杏暗惊心  

董右丞师中【`一首`】  

师中字绍祖邯郸人后徙洺州皇统九年进士承安中入政府直道自立而以通材济之泰和初元妃李氏方宠幸兄喜儿为宣徽使有杨国忠之权一日徳州教授田庭方上书言事云大臣持禄近臣怙宠此言路之所以塞也道陵顾谓绍祖言大臣持禄当谓公等近臣怙宠者为谁时喜儿侍立殿上绍祖倒笏指之曰莫非谓李喜儿之属否上颔之绍祖尝言作宰相不难但一心正两眼明足矣少日以诙谐得名及在相位亦未尝废谈笑然不害其为国朝名相也俄致政赐第京师后三年薨有燕赐边部诗传于世绍祖师王内翰彦潜而与之同牓登科彦潜没后待其子恩礼重不减骨肉论者谓孙铎振之事其兄明之张彀伯英爱其弟伯玉举世无与为比至于绍祖之待其师之子则古所未有也有漳川集传于家  

自临洮还  

临潭仍是汉家城【`汉家城在临潭羌人所称`】积石相望十驿程西畧河源东并海此身何地不经行【`绍祖之孙济刚记此诗末句又作尘埃风雨叹劳生`】  

孙太师铎【`一首`】  

铎字振之恩州人大定十三年进士明昌中擢戸部尚书时已有相望及考满以戸曺繁重且未有可代者特防进一官再任而同列二人俱以入相矣振之贺席中戏举青州老柏院布衣张在诗云南隣北里牡丹开公子王孙去不囬惟有庭前老柏树春风来似不曽来为御史所劾降授同知河南府事有以诗送之者云想到洛阳春正好南隣北里牡丹开闻者皆大笑振之后入政府迁尚书右丞薨赠太子太师作诗甚多其赋玉簪有披拂秋风如有待裴囬月更多情之句甚为诗家所称  

癸亥清明日  

翛然一室暗尘凝兀兀端如打坐僧习气未除私自笑短檠还对读书灯  

梁叅政【`一首`】  

字国宝别字莹中范阳人大定十六年进士歴州县稍迁警廵使治尚严肃权贵敛迹朝廷知其才累试繁剧由中都路转运使拜戸部尚书俄叅知政事资方正敢言大事北兵动立和议人有笑其懦者卒如其言未几薨于位虎贼咤曰梁在族矣其为人可知  

留题长平驿  

秦赵均为失霸图起何残忍括何愚杀降未见无祸者累将其能有种乎日暮悲风噎丹水夜深寒月照头颅【`山名也`】快心千载杜邮剑人所诛耶鬼所诛  

贾左丞益谦【`一首`】  

益谦字亨甫本名守谦避哀宗讳改焉宣宗朝叅知政事出知济南移镇河中南渡后召拜左丞寻致仕居郑州哀宗即位史官乞因宣庙实録遂及卫绍王初虎贼既弑逆乃立宣宗宣宗之人至谓卫王失道天命絶之虎实无罪且于主上有推戴之功独张信甫上章言虎贼大逆不道当用宋文帝诛傅亮徐羡之故事章奏不报尔后举朝以大安崇庆之事为讳及是谓亨甫大安中尝拜御史中丞宜知卫王事乃差编修官一人就访之亨甫知其防谓来者言知卫王莫如我然我闻海陵被弑而世宗皇帝立大定三十年禁近能暴海陵蛰恶者得美仕史官脩实録诬其淫毒狠鷔遗臭无穷自今观之百可一信耶卫王勤俭慎惜名器较其行事中材不能及者多矣吾知此而已设欲饰吾言以实其罪吾亦何惜余年朝议伟之正大三年年八十薨子贤卿颐卿翔卿皆以门资仕今一孙仲明在东平  

赠答史院从事  

见説才名自妙年多慙政府旧妨贤物华天宝无今古鳯阁鸾台孰后先郑圃道尊何敢望济南书在子当传莫言老眼昬花满及见风鹏上九天  

丞相寿国髙公汝砺【`一首`】  

汝砺字岩甫应州金城人大定中进士扬歴中外居戸曺三司为最久相宣宗十年小心畏慎夙夜匪懈笃于古人造膝诡辞之义谋谟周密人莫得而闻元光末宣宗上仙公亦薨于位君臣之契义均同体者于斯见之平生嗜读书南渡之后机务倥偬未尝一日废书不观临终留诗有寄谢东门千树栁安排青眼送行人之句时年七十一諡【`阙`】配享宣宗庙庭至今士论谓公才量浑厚足为守成之良相恨所遭不时耳  

雨后  

时雨雨三日田家家万金有年天子庆忧国老臣心胥莘公鼎【`一首`】  

鼎字和之代州繁畤人父持国大定中为太子司藏有功母后家章宗即位擢拜尚书右丞和之大定二十八年进士至宁初都城受兵由戸部尚书叅知政事宣宗即位除泰定军节度使不赴改判大兴贞祐二年拜尚书右丞车驾南渡出为汾阳军节度使移知平阳权河东南路宣抚使四年授枢宻副使权右丞兼职如故五年正月朝京师进平章政事封莘国公行台闗中未几兼左副元帅明年以温国公致政封英行台卫州以病薨于位雷希顔为作神道碑云黄霸为良吏称首及为丞相与张敞论列功名大减王允当汉祀之衰计诛董卓近古社稷臣然不赦州人旋致傕泛之祸萧俛之清介崔植之论议皆足为唐名臣而俛议销兵植饿朱克融辈不畀一官遂再乱河朔彼或量不足或才畧有所穷权不足以济事智不足以知时故也以姚崇之贤惟其不知道未免为捄时之相其他可知也国家有通明相曰英国胥公尚兼数公之长予谓希顔此论似涉过差至于为国朝名相以度量雄天下则在公为无媿矣在长安日乞致仕表云兴造功业方圣主有为之时表里山河岂愚臣养病之地送弟有之云世事正须髙着眼宦途休厌少低头他文类此弟恒常之子嗣祖今在燕中  

送弟恒作州  

男子四方志人生五马荣君恩何以报民政不宜轻御物当存恕存心要尽诚勿矜新号令姑守旧章程敛暴单贫困囚淹狡伪萌慈柔难禁暴苛急必伤生东郡吾将老西陲敌未平一生能几别四事果难并方此对牀乐怆然分袂惊荒诗何足记聊写弟兄情  

张左丞行中【`一首`】  

行中字信甫莒州日照人祖莘镇西军节度副使父暐御史大夫以武安军节度致仕兄行简易无体榜第一人信甫大定二十八年进士卫绍王朝虎贼已除名为民赂遗权贵得复用信甫言其必反及弑逆自为太师尚书令泽王信甫时为礼部尚书人谓必为所杀甚危之一日虎下礼部铸监国宝信甫持不可虎虽怒然亦竟不能杀也宣宗即位授防知政事丞相髙琪専权用事声势焰焰人莫敢仰视议论之际唯信甫与之抗朝廷称焉所居拙轩有为作铭者其引用发凶竖未形之谋则先识者以为明犯强臣不测之威则疾恶者以为刚葢实録云元光末出为静难军节度使哀宗即位首命召之迁尚书左丞后二年致政卒于崧山之崇福宫信甫家世儒素虽位宰相而奉养如寒士日书经史五百字为课寒暑不废者四五十年故于书所不读诗殊有古意也  

右丞文献公所画张果像  

古来人物画为难惊见仙公树石间莫把丹青名右相太平勲业在人寰  

杨戸部慥【`二首`】  

慥字叔玉代州五台人承安五年进士歴州县入为尚书省令史拜监察御史侍御史京西大农司丞京南司农卿戸部侍郎权尚书自入戸曺即有相望资雅重事无巨细处之皆有法至于知朝廷大体则又非他人所能及也京城受兵权叅知政事明年卒于河平叔玉文工于诗而人不以能文称特未见其文耳  

过司竹监有懐王监正之  

不见崧丘跨鹤仙才名留得万人传春郊渍酒伤今日夜雨论文记昔年宰树谩悬公子剑髙山已絶伯牙弦故居修竹青青在寂莫终南落照边  

干陵  

牝鸡一啄血波流天下何縁不姓周今日阿婆心力尽干陵秃似老僧头  

状元  

郑内翰子聃【`一首`】  

子聃字景纯大定人少日有赋声时辈莫与为敌天徳三年第三人登科士论仍以为屈而海陵不之许也正隆二年诏景纯再试择能赋者八人先以题付之以困景纯且将视其中与否罪赏之【`御题天锡勇智正万邦海陵谓侍臣汉髙祖讳不避之可乎乃改作万国`】及开卷景纯果第一人杨伯仁张汝霖中选刘几綦戬李师顔辈皆被黜海陵终不以景纯为工与被黜者两罢之赵献之贺启云丹桂一枝不失旧物青钱万选无媿古人其为名流所称道如此累官吏部侍郎改侍讲学士卒其赋酴醿有玉斧无人解修月珠裠有意欲留仙之句甚为诗家所称  

即事  

一钱不直程卫尉五斗解酲刘伯伦读罢离骚解衣卧门前花栁自争春  

孟内翰宗献【`六首`】  

宗献字友之开封人大定三年乡府省御四试皆第一供奉翰林曺王府文学兼记室叅军以疾寻医久之授同知单州军州事丁母忧哀毁致卒刘无党题其诗卷后云簮绂忘情累山林阅嵗隂选官堂印手説法老婆心【`友之深于内典`】世路嗟前却人生变古今公乎真不死名姓斗之南相人孔嗣训挽云二十年间事才名一梦新衰羸惊防母哀毁竟亡身防返愁枫夜情留泪草春黄公酒垆在此去只悲辛汴人髙公振特夫云见説平生梦前途尽目前【`友之未第时梦中预见前途所至于今皆验`】乘除虽有数防祸竟何縁礼乐三千字才名二十年仁人遽如许无路问苍天又云谁谓诗成防清氷果自焚【`友之雪烛诗固知刦火终无尽谁谓清氷也自焚未几下世`】人嗟埋玉树天为落文星【`友之隣舍李生言六月中连二明星陨于友之所居虚静轩前`】数诗虽不尽工姑并记之有以见先生于出处之际死生之变造物者皆使之前知其以天下重名畀之者为不偶然云龚平甫森玉轩  

古人借宅亦种竹大是饕竒心未足髙斋闻有万琅玕坐对懐山饮秋緑官闲胜日无一事尊酒不空仍有肉他时剥啄叩君门髙枕矮床容我宿  

旧蓄一琹弃置者久矣李君仲通为张弦料理仍鼓数曲以诗赠之  

我家筝奴忧乐同尘埃满面鬓髪蓬徽弦不具挂墙壁似慙无以娱衰翁夫君一见为披拂坐使寒谷为春融中含太古意味足杂以新态来无穷繁声流水不可喻直与造化相通形神久已坐灰槁一旦抉剔驱盲聋寂然反听杳难诘但觉万窍俱玲珑千金不得和扁力谁谓起废由枯桐曲终防竟谁防非弦非指仍非空拂衣欲往君且止为我乘兴弹悲风  

张仲山枝巢  

达人孤髙与世疎百年直寄犹须防归来掩闗聊自如人之不足等有余乐哉下视濠梁鱼逍遥自契防庄书异时驭气防太虚我知枝巢亦蘧庐  

栁塘  

摇摇风影漾寒塘静里亭台日月长不似隋家堤岸上乱鸦残照管兴亡  

苏门花坞  

绕舍云山慰眼新看花差后洛阳尘从君小筑繁香坞不负长腰玉粒春  

闰月九日  

南崖烘暖贮秋光胜处相防釂一觞俚谚难逢两寒食闰余今值小重阳头风比似常年愈菊面浑如去嵗黄老矣欢逰定能几佳时此乐最难忘  

赵内翰摅【`一首`】  

摅字子充宛平人自号醉全老人  

早赴北宫  

苍龙双阙郁层云湖水鳞鳞栁色新絶似江行看清晓不知身是趂朝人  

赵文学承元【`一首`】  

承元字善长先世汴人兵火间寓旅河间遂占籍焉大定十三年词赋第一人除应奉翰林文字兼曺王府文学以疎俊少捡得罪王府贬废久之遇赦量叙卒于临洮  

探春  

氷底流泉匹练飞麴尘着栁不禁吹杖藜恰到春生处已有人家插酒旗  

张太保行简【`三首`】  

行简字敬甫大定十九年词赋第一人家世儒臣备于礼文之学典贡举三十年门生徧天下南渡后迁礼部尚书太子太保翰林学士承防薨諡文正杨内翰之美铭其墓称敬甫天性孝友太夫人疾不解衣者数月居丧哀毁过礼事其父御史大夫自防至终未尝少违顔色与诸弟居三十余年家门肃睦人无闲言率励子弟不知为骄侈虽处富贵与素士无异平生无泛交无私谒慎勤周宻动循礼法居无怠容口无俚言身无径行虽古君子无以加故天下言家法者唯张氏为第一言礼乐言文章言徳行之纯备者亦唯张氏之归有集三十卷传于家敬甫赋燕云王氏乌衣巷卢家白玉堂寒食云饧粥鸡毬留故事风花鸎栁闹春城中秋云露凝灏气霑瑶席云近清光防桂宫此类甚多也  

六月二十九日北宫朝回  

疎栁衰荷又一时清波飞叶梦灵芝年年踏尽溪邉路不觉吴霜防鬓丝  

酬郭光秀才  

畴昔君来事已睽岂知今我又羁栖波臣傥不辞升斗鹄卵终当遇鲁鸡  

题子端雪谿小隐图  

出处皆天岂自由仙标终合冠鼇头不妨貌取黄华景时向铃斋作卧防  

张内翰檝【`四首`】  

檝字巨济先世泰州长春人有官于山阴者遂占籍焉曽祖頥宗银青荣禄大夫祖惠懐逺大将军父夭白虢县簿巨济明昌五年词赋第一人仕至镇戎州刺史为人有蕴借善谈论文赋诗笔截然有律度时人甚爱重之陜州诗云骇浪奔生马荒山卧病駞永宁刘氏园亭云菊老芙蓉衰梨柿叶争绛叩门人不譍一犬吠深巷此类甚多  

秋兴  

飘零千里道牢落半生愁残月如新月今秋似去秋露浓花气重风细竹声幽何日清溪上烟蓑一钓舟  

客中  

绛唇花不语青眼栁初眠尘去寻芳马香来载酒舩归期仍雁后野兴已鸥边惆怅无家客春风又一年  

莲实  

水妃擎出绀珠囊玉笋雕槃喜乍甞肤白已搀新藕嫩心青犹带小荷香鬬余翠鸟零珎羽飞尽黄蜂露蜜房口腹累人良可笑此身便欲老江乡  

初夏  

小园緑笋间朱樱防缀年华似有情露浥葛巾晨气润风随竹簟晚凉生闲窥黠防潜身处静厌飞蚊绕鬓声安得冷泉幽石畔解衣盘礴树阴清  

阎治中长言【`八首`】  

长言字子秀济南长清人客居兖州之嵫阳祖俊行台南牓父时升任忠杰牓曽高以来登科者六世矣子秀少日慕张忠定之为人故名咏避卫绍王讳改焉防孤养于从祖能自振厉好学工词赋间有前人句法性本豪俊使酒任气及防京师乃更折节遂以谨厚见称酒酣耳热故态稍出尝以第一流自负屏山独深知之不以为过也平生多竒梦果魁天下士论厌服在翰苑十年出为河南府治中被召以道梗不得前卒于亳州子鲁瞻鲁安今一孙在洺州  

北齐行  

天保大人袭世贵未待齐成已无魏防里方传近水羊梦中先兆攻城猬六君三世都能几二十八年翻手里细思孝静灵运诗天道好还非妄矣  

应制中秋  

璧月当秋夜未阑汉宫髙防浃宸欢块苏尘世三千界珠翠瑶光十二栏桂实飘香浮寿斚露华零润溢仙槃都人侧听云韶奏共指天家是广寒  

婆速道中书事  

此地先经战人生苦未聊泉源疏地脉田垅上山腰败石平危径枯柴补短桥晓烟明逺防暮雪暗归樵履滑心频悸梯危骨欲消解鞍空倒卧无梦讫通宵  

送丽酒丽橙与秀实御史  

骢马朝囬画閤深遥知春意领梅心丽橙娇软丽樽小聊助风流对浅斟  

阎立本职贡图  

谔谔昌周此一书形容獒贡冩成图宁知右相无深意莫指丹青便厚诬  

盘山招隐图  

画出中盘望隐归鸣珂朝马尚迟迟赋诗未敢轻相诮却恐吾山也勒移  

三门集津图  

津门未为天下险勿作骇相观兹图偃月堂中李林甫有人能写此心无  

丁氏思祖亭  

鹤野三千里鳬函五百年人间仍旧徳筮得新阡族属东州望衣冠鼻祖传异时谁式墓应识子孙贤李治中着【`一首`】  

着字彦明真定人髙才博学诗文得前人体工于字画颇尚言承安二年经义第一人在翰林七年出副定州召为户部员外郎坐大中党事谪临洮府判官量移西京路按察司判官迁彰徳府治中城再防避于墖上兵人招降大骂不从掘墖倒而死  

观音院书阁  

门巷蓬蒿一尺深小轩岑寂似山林鸟声落枕有髙下山色阅人无古今客里三年侵老境牀头一易浣尘襟晚凉痴坐忘言里满地西风白玉簪  

异人  

拟栩先生王中立【`六首`】  

中立字汤臣岢岚人博学强记问无不知少日治易有声场屋间家豪于财賔客日满门所以待之者备极丰腆其自奉则日食淡汤饼一杯而已年四十丧妻遂不更娶亦不就举选斋居一室枯淡如衲僧如是三四年乃出时人觉其谈吐髙濶诗笔字画皆超絶若有物附之者问之不言也闲闲赵公知平定先生往谒之与之诗云寄语闲闲傲浪仙枉将诗酒汚天全黄尘遮断来时路不到蓬山五百年因言唐世士大夫五百人皆仙人谪降中有为世味所着迷而不反者如公与我皆是也一日来都下馆于闲闲公家中秋夜饮酒赋诗且就公索墨水一盘公如言与之明旦不告而去壁间留鹤二字广长一丈而墨水具在不知以何物书之也朝士来观者车马填咽都下竞传王先生仙去矣久之先生从外至问二字以何物书之不答题诗其旁云天地之间一古儒醒来不记醉中书旁人错比神仙字只恐神仙字不如先生平生诗甚多有醉防舞嫌天地窄诗情狂压海山平之句他亦称此人有问世外事者亦一二言之好作擘窠大字往往瞑目为之笔意纵放势若飞动闲闲公甚爱之屏山尝见先生商畧前代人物引先儒论议数十条在目前如人人自相诘难然后以已意断之以为辨博中第一流人也临终预尅死期如言而逝州将石伦葬之忻州时年五十六予尝从先生学问作诗究竟当如何先生举秦少防春雨诗云有情芍药含春泪无力蔷薇卧晚枝此诗非不工若以退之芭蕉叶大栀子肥之句校之则春雨为妇人语矣破却工夫何至学妇人先生晚年易名云鹤自号拟栩云  

中秋  

素丸东溟来飞上玻璃盆聊挥五轮手拨去万里阴印透山河影照开天地心人世有昏晓我未尝古今【`屏山所传作素纨青溟来聊舒五轮指`】  

杂诗四首  

华山宫殿白云封不见当年打睡翁贪看终南山色好不知红日下前峯  

又  

独跨苍虬下太清春风万里月华明因君感激为君説凿破天机我也惊  

又  

云叶邻邻皱碧空笙箫逓响入天风忽惊风浪耳边急不觉形神来世中  

又  

此生休更问浮名名利区区不暂停我有一丸天上药用时还解济苍生  

题裕之乐府后  

常恨小山无后身元郎乐府更清新红裙婢子那能晓送与凌烟阁上人  

王先生予可【`七首`】  

予可字南云吉州人父本军校南云亦尝籍年三十许大病后忽发狂久之能把笔作诗文及説世外恍惚事南渡后居上蔡遂平郾城之间在郾城为最久遇文士则称大成将军于佛前则谛摩龙什于道则驺天俊于贵游则威锦堂主人为人躯干雄伟貌亦竒古戴青葛巾项后垂双带状若牛耳一金镂环在顶额之间两颊以青湼之指为翠靥衣长不能掩胫故时人有哨腿王之目落魄嗜酒每入城市人争以酒食遗之夜宿土室中夏月或尸秽在旁蛆虫狼藉不防也人与之纸落纸数百言或诗或文散漫碎杂无句读无首尾多六经中语及韵学家古文竒字字画峭劲遇宋讳亦时避之人或问以故事其应如响诸所引书皆世所未见谈説之际稍若有条贯则又以诞幻语乱之麻知几张伯玉与之防最狎説其所诗以百分为率可晓者才二三耳题崧山石淙云石裂雯华渍月秋葢石淙之石皆状若湖玉其髙有五六十尺者石之文如虫蚀木如太古篆籕竒峭秀润一一在潭水中亲到其处知诗为工也蔡州北悬壶观仙榆云壶树苔波月渍皴醉后云一壶天地醒眠小宫体云万叠云山飞小雁射虎首句云风色偃貂裘即阁笔自戏云此虎来矣乐府云唾尖绒舌淡红甜又自戏云欲下犁舌狱耶和太白宫词云金盆水不暖翠雀啄晴苔又云鳯蹴瑶华散龙衔桂子香西云一片冷截潭底月六弯斜卷陇头云烹茶云帘卷緑隂花外月玉山氷雪醉扶翁凌霄花云啼鸟倒衘金羽舞惊虵斜傍玉帘飞威锦堂乐府云鳯环捧席带香屏鲸杯倚伎和云【`屏疑作凭`】此类尚多人亦多赠南云诗者李子迁云石鼎夜联诗笔徤布囊春醉酒钱麄真南云传神诗也壬辰兵乱为顺天军将领所得知其名窃议欲挈之北归馆于州之瑞云观南云明日见将领自言云我不能住君家瑞云观也不数日病卒后复有见之淮上者  

宫词  

水曲朱门漪漾漫一帘花雨月波寒金闺背衬鸳鸯冷春困秋千立画干  

南园湖石  

翠雀衔云堕翠芜砥峯倒影卧平湖飞花不到穿帘月髙倚晴天一剑孤  

驯鹤图【`张伯玉家画帧宫人徐行以手整钗一鹤后随谓之驯鹤图伯玉请赋诗钦叔常苦其作诗多不用韵限以钗来苔三字`】  

寝处妆铅未卷钗孤云花带月边来六宫帘幕金鸾冷露湿晨烟啄翠苔  

杂诗二首  

白露沙滩浸緑湄小舟舣岸尚依稀山囘屏曲江连树春鎻人家深处归  

又  

暗悲秋色素团团一雨飘零飇霁寒天浄长空烟敛处彩虹金挂树头山  

宫体【`二首`】  

红叶铺霜撼御阶绣莲尘蹴衬罗鞋防沾鸎翅调簧语堕却衔翘入鬓钗  

又  

骄马金笼借草归翠鸾屏曲染红霏凭栏山色春风里唤得莺儿燕子飞  

照了居士王彧【`四首`】  

彧字子文洺州人承安中进士资刚决不可犯为尚书省掾知管差除与郎官相可否即弃官去往来登封卢氏山中改名知非字无咎自号照了居士居山中二十年布衣蔬食井臼自亲时人哀苦之而知非处之自若也少日为文工于四六诗亦有功和二宋落花韵四首云曽见娇窥宋玉墙忽惊遗梦到延聚尘非分侵凌玉流水无情葬送香锦韈谩拖终隔面防灰虽吐若为肠苍苔碧草无穷恨木石痴儿亦自伤可人未厌出邻墙囘首空残翠幕凉好事只传懐梦草殊乡谁致返魂香尘凝燕子慵开眼烟暗马嵬空断肠秾李绛桃俱异物为歌薤露写余伤緑影浮空只自伤赏心死着未能防琼枝不解留春色银烛空曽照夜妆肺腑已传蜂蜜尽肌膏仍与燕泥香情知青帝囘车日合有祥风老退房韶华终竟合凋伤献笑萦懐忍遽防露压不禁昏泪脸风披无奈醉愁妆芳菲顿减园林趣狼藉空余陌路香却忆班姬浪辛苦一生都得几専房既学佛作决定歌禅家以为证道新丰之后无有及者初出京有诗云亲疎俱稳人伦了婚嫁齐成俗意周一笔尽钩尘债断都无亏欠大家休休休休爱着何时是彻头风息浪平人已渡笑携明月下孤舟崧山中云撒手宁论万丈崖脚跟未肯防尘埃东君也自魔君数故着青红眼底来来何迟去何早二五不多十不少一声柄木徧虚空谁识堂堂真照了又赠安居士国宝云不招措大嗔不唤王子文不惹禅和笑不名王照了他人怕人嫌照了要人嫌人人有面树有皮努力方便勤妆严妆严也由贤不然也由贤鼻孔莫遣他人穿又答国宝云幻人谁拙复谁能防戏何妨傀儡棚凡事不堪君莫怪侬家面目得人憎又云忽然识破虚空我六合纵横更有谁正大壬辰参知政事宗室思烈行台洛阳以知非有重名力致之使叅议台事城陷不知所终子升卿有赋声早卒  

禅颂三首  

昧已全抛大事忧为渠刚揽等闲愁桑榆晚景无多子针芥人身岂易投  

闲日搆来忙日用此生迷却再生休鼻头捩转从今始看作回程火里牛  

吾身非我底为情説着尘劳特地惊五九尽时山更好涧泉云鸟自春声  

又颂  

放下情懐触处安生涯取取没多般褐衣褴防聊遮赤短髪鬅鬙底用冠一榻省縁资困歇二匙随分了饥飡也知苦涩人人笑烈曰初心不敢谩【`贞祐末行台都尉南征获武经进士李申之于盱眙左右司郎中刘光谦逹卿润文官李献能钦叔爱其才辩欲活之以避嫌不敢也乃托以问事机令军中羁管之申之作诗赠主囚者云一饭感君无地报寸心许国只天知明朝定作长淮鬼马革仍烦为裹尸又云胷中万古横钟阜一死鸿毛断不移又献书都尉云金国嵗嵗南侵计所得不能一二州而军力折耗殆尽今嵗此举亦曽虑人有议其后何以御之乎为公计者不若此南军犬举敛兵而退虽屡出无功得全师而返犹可自救不然师老食殚困顿于坚城之下谗间一行则公受祸不久矣某军败而死固其所也乞于盱眙城下责以不降之罪以一死见处使人人知之则都尉亦于名教有功书上之明日申之谋遁归不果乃杀之钦叔説其临刑囘面南向欣然就戮甚嗟惜之予谓申之胷中万古横钟阜与王知非烈日初心不敢谩皆烈丈夫语故附见于此`】  

无事道人董文甫【`八首`】  

文甫字国华潞人承安中进士为人淳质恬于世味于心学有所得人知尊敬之而不知其所以得也子安仁亦学道父子尝闲居宝丰闭戸不出以习静为业朝夕不继晏如也国华歴金昌府判官礼部员外郎昌武军节度副使正大中以公事至杞县自知死期作书与家人及同官又作诗贻杞县令佐诗毕掷笔于地以扇障面而逝有和太白山明和尚牧牛图诗刻石于洛阳其引云夫人有等差教分顿渐上根之人一闻千悟不落阶级中智而下必由渐进此人牛次第不得不立心性动静徼妙有无学者所宜谛观也以人牧牛是动而有制从有以观其徼者也进进而不已则渐至于囬首驯服从无以观其妙者也有入于无徼及于妙固善矣又不如静而无碍之为愈也静而无碍又不如两忘双泯之入神也若夫人牛两忘明月独照恍然俱失所在当是时也吾将离形去智神亦无功同于大通与道为一则向之人牛亦筌蹄中一微尘耳吾儒所谓尽心尽性者无外于是因借明和尚韵再下一转语防心者必能知之诗不録秋夜  

见即如无炉上雪淡而有味水中盐齐行定慧千灯熖浄识乾坤一镜奁  

昼眠  

庄周先我复天真化蝶飞来管领春我亦庄周周亦蝶不知若个是真身  

审是堂  

按剑人人骇夜光蜀鸡合道胜鸾凰飞蛾可是无分别直道油灯是太阳  

文中子续经  

纷纷述作史才雄听似秋来百草虫不是春雷轰蛰窟蚓蛇防得化成龙【`予尝以王氏六经为问先生云王氏六经以权道设教虽孔子亦然但后人不能知之耳因以此诗见示`】  

临终诗四首  

无情丧主没钱僧送上城南无事人捡尽传灯无尽録更无公案遮畨新  

又  

生有地死有处万牛不能移一步一轮明月印天心此是渠侬住处住  

又  

白髪三千丈红尘六十年只今无见在虚费草鞋钱  

又  

今古一轮月分明印碧霄门门蟾影到处处桂香飘不起眼中晕何劳指上标真空浑照破归去杖头挑隐徳  

薛继先【`四首`】  

继先字曼卿猗氏人少日三赴廷试南渡后隐居洛西山中课童子学事母孝与人交谦逊和雅所居人化之子纯孝字方叔有父风客有诈为曼卿书就方叔取物者曼卿年已老状貌如少壮人客不知其为曼卿而以为方叔也而与之书曼卿如书所取物付之虽其家人亦不以语之也监察御史石玠子坚行部过曼卿曼卿避不之见或言君何无乡曲情耶曼卿曰君未之思耳凡今时政未必皆善石御史一有所劾则必谓自我发之同恶相庇他日并邻里有受祸者其畏慎类此正大未司农卿杨慥叔玉丞康锡伯禄荐曼卿与汴人髙仲振武陟宋可武清张潜磁阳曺珏大名王汝梅隐操不减古人朝延议授以官以兵乱不果曼卿喜作诗工于赋物如松化石云痩见千年傲霜骨錬成一片补天心时人称焉壬辰之乱病没于宜阳仲振字正之系出辽东其兄领开封镇兵正之防就举选年四十后即以家业付其兄挈妻子居嵩山于书无不读而以易皇极书为业安贫乐道不入城市山野小人亦知敬之王汝梅张潜从之学三人行山谷间人望正之风防翩然如欲仙而未举也张王説正之尝遇异人教之养生呼吸吐纳日以为常灵气时至安坐不动而骨节戞戞有声恍惚中时与真灵接对所谈皆世外事既不以语人故无得而传潜字仲升有志节慕荆轲聂政之为人三十嵗乃折节读书太学诸人髙其行义有张古人之目客嵩山从正之学易五十嵗始娶妻妻鲁山孙氏亦有贤行夫妇相敬如賔负薪拾穗行歌自得大用与之同业而生理优赡怜髙张之贫时有餽饷皆谢不受乡里为仲升劚田熟仲升约中分之以偿其勤众不忍但小摘而去仲升亦弃不收众如约然后取食之尝行道中拾得一斧夫妇计度移时乃持归就访其主归之所居寺荘有兄弟分财致诤者其弟指仲升所居曰我家如此独不畏张先生笑人耶天兴之兵避于少室絶顶时世已乱寇敓暴横无复人理仲升不甘与之处闭口不食七日而死妇随亦投絶涧中汝梅字大用律学出身伊阳簿秩满遂不出性嗜读书动有礼法生徒以法理就学者兼以经学授之后生辈服其教无敢为非义者可字予之贞祐之兵其姑嫁大姓槀氏夫与子皆兵死而赀产独在姑以白金五十笏遗予之予之受不辞一日姑得槀之疎属立为后挈之省外家予之置酒防乡邻且谓姑言姑往时遗可以金可以槀氏无子故受之姑今有子矣此金槀氏物非姑物也我何名取之因呼妻子舁金出归之槀氏乡里用是重之大兵再驻山阳军中有闻予之之名者问知所在质其子使人招之曰肯从我者祸福与公共之不然公之子死矣亲旧竞劝之往予之不从曰吾有子无子与吾儿之死与生皆有命焉岂以一子故并平生所守者而亡之乎其后予之竟以无子死珏字子玉早嵗有赋声诚实乐易世俗机械事皆所不知喜賔客欵于接物无书生气习从之防者乐之而不厌也六人者丧乱后惟子玉居州十二年乃终  

九日感懐　　　　　　　　　　曼卿  

衰年易感我今知无讶骚人动楚悲故国久抛兵劫后佳辰多负菊花期一时兰艾同凋落两鬓雪霜仍别离髙世输他陶靖节悠然髙兴满东篱  

过洛阳　　　　　　　　　　　予之  

西来东去洛阳城千尺浮图了送迎十日酒旗歌板地白头孤客可怜生  

寄人宰县　　　　　　　　　　仲升  

县务无难易人才自异同割鸡良暂屈制锦要専工积弊奸赃后遗黎喘汗中不存忧世志底用读书功嫉恶看平日知君有古风莫教循吏传独载鲁山翁【`载方言作上声呼`】  

白髪感懐　　　　　　　　　　子玉  

少年豪举气如虹今日萧然一病翁晓镜只添头上雪春风不緑鬓邉蓬文章那作一钱直灯火空劳半世功拟筑糟丘便归老醉乡何者是穷通  

## 中州集卷十  

金　元好问　编  

三知已  

溪南诗老辛愿【`二十首`】  

愿字敬之福昌人其大父自鳯翔来居县西南女几山下以力田为业敬之自号女几野人年二十五始知读书取白氏讽谏集自试一日便能背诵乃聚书环堵中读之书至伊训诗至河广颇若有所省欲罢不能因更致力焉音义有不通者捜访百至必通而后已有一事阙十年者由是博极羣书于三传为尤精至于内典亦称该洽杜诗韩笔未尝一日去其手作文有纲目不乱诗律深严而有自得之趣性野逸不修威仪贵人延客敬之麻衣草屦足胫赤露坦然于其间剧谈豪饮旁若无人髙献臣为河南治中闻其名引为上客及献臣为府尹所诬敬之亦被讯掠几预一网之祸自是人以敬之之名为讳絶不与交不二三年日事大狼狈田五六十畆嵗入不足一牛屡为追胥所夺竟卖之以为食众雏嗷嗷张口待哺雅负髙气不能从俗俯仰迫以饥冻又不得不与世接其枯槁憔悴流离顿踣往往见之于诗元光初予与李钦叔在孟津敬之自女几来为之留数日其行也钦叔为设馔备极丰腆敬之放箸而叹曰平生饱食有数每见吾二弟必得美食明日道路中又当与老饥相抗去矣防有一日辛老子僵仆栁泉韩城之间以天地为棺椁日月为含禭狐狸亦可蝼蚁亦可耳予二人为之恻然敬之佳句极多如自怜心似鲁连子人道面如裴晋公万事直须称好好百年端欲付休休院静寛留月窗虚细度云浪翻鱼出浦花动鸟移枝之类恨不能悉记耳【`木栖云吟醉几秋风晚只许幽人个里知三乡光武庙云万山青绕一川斜到其处知为工也`】予尝论敬之士之有所立必借国家教养父兄渊源师友讲习三者备而后可喻如世之美妇多出于膏腴甲族薫醲含浸之下闾阎间非无名色一旦作公夫人则举步羞涩曽大家婢不如其理然也故作新人材言教育也独学无友言讲习也生长见闻言父兄也至于传记所载西子乃苎萝山采薪氏之女越君臣教之容止七日而纳之王遂能惑夫差倾吴国岂常理也哉敬之落落自拔耿耿自信百穷而不悯百辱而不沮任重道逺若将死而后已者三十年亦可谓难矣南渡以来诗学为盛后生辈一弄笔墨岸然以风雅自名髙自标置转相贩卖少遭指擿终死为敌一时主文盟者又皆泛爱多可坐受愚弄不为裁抑且以激昻张大之语从臾之至比为曺刘沈谢者肩摩而踵接李杜而下不论也敬之业専而心通敢以是非白黒自任每读刘赵雷李张杜王麻诸人之诗必为之探源委发凡例解络脉审音节辨清浊权轻重片善不掩微纇必指如老吏断狱文峻网宻丝毫不相贷如衲僧得正法眼徴诘开示几于截断众流人有难之者则曰我虽不解书晓书莫如我故始则人怒之骂之中而疑之已而信服之至论朋辈中有公鉴而无姑息者必以敬之为称首葢不本于教育不阶于讲习不出于父兄而卓然成就如此然则若吾敬之者真特立之士哉【`刘景赵宜之雷希顔李钦叔张仲经杜仲梁王仲泽麻知几`】  

乱后  

兵去人归日花开雪霁天川原荒宿草墟落动新烟困防鸣虚壁饥乌啄废田似闻人语乱县吏已催钱赠赵仲常【`名宪宜之从弟诗有黄尘衮衮时随脚华髪萧萧老压头之句`】  

赵子年虽小论诗乐最深秋风凡几首冬日更多吟老大吾无力文章尔用心荒山松竹底莫厌数相寻  

过崧山  

催老年光衮衮来好懐知欲向谁开箕山颍水春风里呼起巢由共一杯  

隆徳故宫  

虵分鹿死已无秦五十年来汉苑春问着流莺无一语栁条依旧拂墙新  

同赵长水泛舟  

洛水秦山晚自澄孤洲烟树緑相仍波揺朗月浮金镜岭隔华星断玉绳但觉转船惊白鸟岂烦挥翣怒青蝇风尘浩荡飘蓬里愧似林宗陪李膺  

山寒  

山寒春静早闗门新月微光照短垣可恨暮云欺落景却将残霭助黄昏  

陋室  

陋室何妨似燕窠暮年终得返鱼蓑壶中日月时常好枕上功名不足多往古来今真夜旦髙天厚地一罝罗鹿门幸有厐公乐牛角徒为寗戚歌  

乱后还三首  

兵戈为客苦思乡春暮还乡却自伤典籍散亡山阁冷松筠憔悴野园荒莺衔晚色啼深树燕掠春隂入短墙邻里也知归自逺竞将言语慰凄凉  

又  

乱后还家春事空树头无处覔残红棠梨妥雪霑新雨杨栁飘绵飏晚风谈笑取官惊小子艰难为客媿衰翁残年得见休兵了收拾闲身守桂樷  

又  

春来漂泊心情减老去艰危气力微芳草际天愁思逺干戈满地故人稀懐金跃马时何有问舍求田事已违粝食敝衣聊自足白头甘息汉隂机  

题防彦明林园三首  

先生未老厌儒冠筑屋栽篱守嵗寒经史日长常满案鱼虾溪近得供盘幽花入室无多种痩竹闗情只数竿萧洒逺辞车马迹求官何必近长安  

又  

城郭繁华断往还林园幽养髙闲花低暖蘂斜窥水竹亚晴梢巧避山尊俎嵗时君得意风埃南北我何顔丹房药镜防心久不惜哀矜洗病孱  

又  

不碍遥看冷翠微尽教丛竹映扉篱根傍水知鱼乐屋角隣花鸟自归浊酒野芹安已久华轩髙马到从稀人间囬首皆堪鄙羡汝幽栖得所依  

赠刘庵主【`刘辽贵族`】  

蚤薄轩裳贵髙寻绮皓踪一囊闾里药六尺水云笻午枕眠芳景晴檐望逺峯柴门常不掩应得野夫从  

函闗  

双峯髙耸大河旁自古函闗一战场紫气久无传道叟黄尘那有弃繻郎烟迷短草秋还绿露浥寒花晚更香共説河山雄百二不堪屈指算兴亡  

赠赵宜之二首  

夫子今词伯胡为逺帝京青云无辙迹白髪有柴荆鬼戏多年病人髙四海名麟经方有缺无惜继丘明  

又  

转徙家无地逢迎客有尊光阴连病枕天地一愚轩霜雪青松古风尘白璧温从渠投隙者衮衮向金门送裕之往许州酒间有请予歌渭城烟雨者因及之  

白酒留分袂青灯约对牀言诗真漫许知已重难忘爽气虚韩岳文星照许昌休歌渭城栁衰老易悲伤  

寄裕之  

青云一别阮家郎甚欲题诗逺寄将好句眼前常蹉过佳人心上不曽忘谁家秋月茅亭底何处春风锦瑟旁昌谷烟霞久寂莫欢逰还肯到三乡  

山园  

嵗暮山园懒再行兰衰菊悴颇闗情青青多少无名草争向残阳暖处生  

李讲议汾【`二十五首`】  

汾字长源平晋人系出雁门旷达不羁好以竒节自许避乱入闗京兆尹子容爱其才招致门下留二年去之泾州谒张公信甫一见即以上客礼之自是防道日广然闗中无一人敢与相轩轾者元光末用荐书得从事史馆旧例史院有监修宰相为之同脩翰长至直学士兼之编修官専纂述之事若从事则职名谓之书冩特抄书小史耳凡编脩官得日録分受之纂述既定以藁授从事从事録洁本呈翰长平居无事则翰长及从事或列坐饮酒赋诗一预史事则有官长掾属之别长源素髙亢不肯一世乃今以斗食故人以府史畜之殊不自聊髙张诸人率以新进入馆史家凡例或未能尽知就其所长且不满长源一笑故刋修之际长源在旁则蓄缩惨沮握笔不能下长源正襟危坐读太史公左丘明一篇或数百言音吐洪畅旁若无人既毕顾四坐漫为一语云看秉笔诸人积不平而雷李尤所切齿乃以嫚骂官长讼于有司然时论亦有不直雷李者故证左相半逾年不能决右丞师公以伤风化为嫌遣东曺掾置酒和解之不得已乃罢寻入闗明年驱数马来京师日以马价佐欢道逢怨家则画地大数而去又明年恒山公仙在邓之西山长源往説之署行尚书省讲议官既而恒山与参知政事思烈相异同颇谋自安惧长源言论欲除之遁之泌阳竟为所害长源孝友亷介过人者甚多宁寒饿而死终不作寒乞声向人人亦以此爱之平生以诗为専门之学其所得为尤多如洛阳才子懐三防长乐钟声又一年清镜功名两行泪浮云亲旧一囊钱烟波苍苍孟津渡旌旗歴歴河阳城长河不洗中原恨赵括元非上将才三辅楼台失归燕上林花木怨啼鹃空余一掬伤时泪暗堕昭陵石马前同辈作七言诗者皆不及也辛夘秋遇予襄城杯酒间诵闗中往来诗十数首道其流离世故妻子凋丧道涂万里奔走狼狈之意虽辞防危苦而耿耿自信者故在郁郁不平者不能掩清壮磊落有幽并豪侠歌谣慷慨之气此诗兵火中散亡今就其少作予所能记忆者録之  

陜州  

黄河城下水澄澄送别秋风似洞庭李白形骸虽放浪并州豪杰未凋零十年道路双蓬鬓万里乾坤一草亭八月崤陵霜树老伤心休折桞条青  

州北  

州北光风艶绮罗南来扈从北人多梨园法曲懐奴舞月窟新声倩女歌紫禁衣冠出金马青楼阡陌瞰铜驼薄防却忆开元日常逐春风醉两坡  

再过长安  

细栁斜连长乐坡故宫今日重经过一时人物存公论万里云山入浩歌白髪归来几人在青门依旧少年多自怜季子貂裘敝辛苦灯前读揣摩  

汴梁杂诗四首  

天津桥上晚凉天郁郁皇州动紫烟长乐觚棱青似染建章驰道直于弦犬牙磐石三千国圣子神孙亿万年一防治安经济了汉庭谁识贾生贤  

又  

琪树明霞五鳯楼夷门自古帝王州衣冠繁防文昌府旌防森罗部曲侯美酒名讴陈广座凝笳咽鼓送华辀秦川王粲何为者憔悴嚣尘坐白头  

又  

楼外风烟隔紫垣楼头客子动归魂飘萧蓬鬓惊秋色狼藉麻衣涴酒痕天堑波光摇落日太行山色照中原谁知沧海横流意独倚牛车笑孝孙  

又  

寥落闗山对月明客窗遥夜梦魂惊二年岐下音书絶八月河南风露清冉冉暮愁生草色迢迢秋思入虫声谁知广武英雄叹老却穷途阮步兵  

上清宫三首  

忆昔秋风从茂陵词臣忝预汉公卿瑶池宴罢西王母翠辇归来北斗城石马嘶残人事改刦灰飞尽海山平唯余太一池边月伴我骖鸾上玉京  

又  

苍梧云气赤城霞绵络钧天帝子家仙掌髙承九霄露霓旌遥驻五云车昆明火刦惊人世瀛海风涛撼客槎醉里忽逢王子晋玉笙吹上碧桃花  

又  

千刦尘縁谢吏曺道山仙阙事游遨楼台缥缈沧溟濶宫殿森罗紫极髙几代云孙接仙李千年王母醉蟠桃诗成便欲还山去犹待君王赐锦袍  

避乱陈仓南山回望三秦追懐淮隂矦信漫赋长句  

慿髙四顾战尘昏鹑野山川自吐吞渭水波涛喧陇阪散闗形势轧兴元旌旗日落黄云戍弓剑霜寒白草原一饭悠悠从漂母谁怜国士未酬恩  

雪中过虎牢  

萧萧行李戞弓刀踏雪行人过虎牢广武山川哀阮籍黄河襟带控成臯身经戎马心逾壮天入风霜气更豪横槊赋诗男子事征西谁为谢诸曺  

清明  

鸣珂振毂满重城春日绵绵老燕莺人在碧鸡坊外住澹随流水过清明  

下第  

学剑攻书漫自竒囬头三十六年非春风万里衡门下依旧并州一布衣  

磻溪  

封侯输与曲如钩冷坐磻溪到白头老妇厨中莫弹铗白鱼留待跃王舟  

感寓述史杂诗五十首【`并引　録五首`】  

正大庚寅予行年三十有九献赋明庭为有司所病遂有不遇时之叹皁衣斗食从事史馆以素非所好愈郁郁不得志卧病中僻居萧条尽日无来人缅惟先哲凡所以进退出处之际穷逹荣辱之分立身行道建功立事闗诸人事者窃有所感焉于是始自骚人屈平以来下逮汉晋隋唐诸公终之以逺祖雁门武皇作为述史诗五十首以自慰其羁旅流落之懐述近代则恐涉时事故断自唐以下不论呜呼三百篇大抵皆圣贤感愤之所为作也余以愚忠谬信获讥于斯世久矣非敢示诸作者庶几后世有扬子云者出或能亮予之宿心是嵗秋七月既望并州人李汾引  

苏客卿秦  

防説诸侯获上卿贾人唇舌事纵横可怜一世痴儿女争羡腰间六印荣  

韩淮隂信  

仗剑淮隂去复还举头西望识龙顔堂堂竟握真王印未害男儿辱胯间  

叔孙奉常通  

秦时博士鲁诸生漏网骊山百丈阬邂逅刘郎习绵蕝便能弹压汉公卿  

马中令周  

脚踏长安陌上尘布衣西上欲谁亲君王不省常何防憔悴新丰一旅人  

逺祖雁门武皇  

死心唐室正诸侯铁马南来隘九州当日三垂冈上意诸孙空抱腐儒羞  

拟张水部行路难  

洛阳行人心欲折半年西州信音絶弹笔峡口兵尘髙半夜心悬陇山月君不见嗷嗷失羣鸟泪尽眼流血潼闗昼闭汉使稀安得慰我生离别  

云溪晓泛图  

晓景澹明月落影潭西丘晴川挂烟树光拂云河流枫林入行色闗山生白头羡羡画中人忆我秦川防君帆渺何许傥下沧浪洲沧浪吾有约寄谢同盟鸥  

古月一篇为裕之赋  

古月天不收敌君三万秋天孙弄明镜光涌云间流忆昔放逐江南州金陵女儿歌櫂讴草裹乌纱巾散着紫绮裘酒酣把玉笛直欲扪参歴井骑斗牛醉中呼儿摇双舟吾欲乘流下石头起来茫茫视八极万里只有元丹丘丹丘子防人间风尘何为往复还玉华山人近招我九日朝帝苍梧山  

西归  

扰扰王城足是非不堪多病决然归只因有口谈时事几被无心触祸机日暮豺狼当路立天寒雕鹗傍人飞终南山色明如画何限春风笋蕨肥  

避乱西山作  

三月都门昼不开兵尘一夕卷风回也知周室三川在谁复秦庭七日哀鸦啄腥风下阳翟草衔寃血上琴台夷门一把平安火定逐恒山骑来  

李戸部献甫【`一十三首`】  

献甫字钦用钦叔从弟也兄钦止钦若皆中朝名胜家故将种而同时四进士人门之秀照暎一时钦用博通书传于左氏及地理之学为精为人有干局心所到则絶人逺甚故时人有精神满腹之目歴咸阳簿辟行台掾属正大初夏人请和朝廷以冯子骏往议钦用预行夏使有口辩冯善人无以折之往复之际至以嵗币为言钦用不能平从旁进曰夏国与敝邑和好百年今虽易君臣之名而为兄弟之国使兄而输币宁有据耶曰兄弟且不论宋日曽与吾家二十五万匹典故具在君独不知耶金朝必欲脩旧好非此例不可钦用作色曰使者尚忍言耶宋以嵗币饵君家而赐之姓岸然以君父自居夏国君臣无一悟者诚谓使者当以为讳乃今公言之使者果能主此议以从赐姓之例敝邑虽嵗捐五十万某请以身任之夏使语塞和议乃定使还朝廷録其功授庆阳总帅府经歴官寻辟长安令京兆行台所在供须之繁急于星火钦用所以处之者常若有余县民頼之以安入为尚书省掾壬辰之兵奏充行六部员外郎守备之防时相倚任之以功迁镇南军节度副使兼右警廵使车驾东廵死于蔡州之难时年四十所着诗书文号天倪集者留京师钦用死其家亦破非同年华隂王元礼购得之几有人琴俱亡之恨然则文字言语之传与否亦有数存于其间耶夏夜  

银潢淡淡没踈星一阵凉从雨后生仰看浮云成独卧数围蛛网络中庭  

九龙池春望  

五年外地看清明袖手低回过客亭谢絮楚萍无定着春光如我更飘零  

兴庆池书所见  

短短菰蒲刺水青翠萍开处鉴波明画船转过垂杨外水面风来闻乐声  

题黄华幽居图  

层层佛屋贴山腰山下幽居胜午桥物外人家无税后闲中生理足渔樵防逾逺障凌虚迥人与髙秋共寂寥何处人间景如此便应归隐不须招  

长安行  

长安道无人行黄尘不起生榛荆髙山有峰不复险大河有浪亦已平向来百二秦之形秪今百二秦之名我闻人固物乃固人不为力物乃倾将军誓守不誓战战士避死不避生杀人饱厌敌自去长安有道谁当行黄尘漫漫愁杀人但见蔽野鸡羣鸣河东防子泪如雨眼花落日迷秦城长安道无人行长安城中若为情  

别春辞  

东皇按辔来何迟人间二月才芳菲六十日春能几时不如意事常相随一声啼鴂花片飞把酒却与春别离春缓归听我歌滔滔嵗月如流波贵忧孰与贱乐多吾宁不欲列华鼎驰鸣珂香屏倚妓荐绮罗人生赋分有定在谁能买愁费天和长安市上酒如海跨驴径上胭脂坡酒酣醉舞双婆娑春自来去如予何  

秋风怨  

疎星耿耿明天河夜凉翠幕生微波碧梧委叶傅金井一夕秋风将奈何春风令人和秋风感人悲妾愁自与秋风期秋风争管人别离灯灺垂红粉泥暗甲屏风云影乱络纬吊月啼不断莲漏压荷夜未半凉飃萧萧入疎竹枕底寒声碎琼玉敲愁撼睡睡不明花露盈盈鱼目秋风且莫吹念妾守空闺嫁狗随走鸡随飞九死莫作荡子妻郎薄幸妾薄命花自无言絮无定碧云暮合郎未归几度妆成掩明镜  

河上之役三首  

河堤一决岂天穷失在当年固白公谁与麻冈开故道暂教版籍见山东  

又  

新筑河堤要防勲万人采净北壖薪青青好借曺州栁旧是中原一段春【`曺陷没已久`】  

又  

万夫卷土障横流负土成山水未收明日落成真盛事谁能作赋拟黄楼  

围城  

碧树苍烟起暮云长安陌上断行人百年王气余飞观万里神州隔战尘身与孤云向双阙愁随落日到咸秦山河大地分明在莫为时危苦怆神  

骤雨  

龙战云鏖拥日囚鞭驱雷电走蛟虬望中雨脚横天落触处湍声卷地流梁苑楼台失炎暑汉家城阙动高秋若为借得天瓢去倒泻明河净九州  

资圣阁登眺同麻杜诸人赋  

髙阁凌云眼界寛野烟碧树有无间天边孤鸟飞不尽陌上行人殊未还魏国几囬时事改汴堤千古夕阳闲愁来重倚防干望崧少西头是故山  

南冠五人  

司马侍郎朴【`一首`】  

朴字文季温公之犹子宋兵部侍郎以奉使见留居于祁阳授以官托疾不拜遨逰王公之门以寿终文季工书翰有晋人笔意兴陵万几之暇尝购其遗墨学之有雪霁同韩公度登圆福寺阁和李効之诗今畧载于此积雪日出杲雪飞梅已残朋防要及时阁邻有遐观乘此芜秽平快览天宇寛霁色混银界旷望连江千山如白毫相滉溢清扬端一气转浩渺万里皆弥漫优哉赋梁苑想像排广寒此下不可读当俟善本考之  

无余居士斋壁有沈传师防道山岳麓诗石刻穆仲等和之因亦次韵  

湘西胜景岂易论羣山腾闯万马奔鹤泉一麓骞鹏噣松风十里藏祗园当时侍御偶题写笔力孰敢争雄尊东京少年妙词藻南阳旧族齐隂樊夭心月脇出竒语使我展读忘朝昏差差戈剑隐一敌落落旗鼓严千屯无余居士厉幽志细研六艺方专门冻骭娇儿惯肠苋啼饥痩妇余泪痕惟君徳义允相惬每穷道妙角与根他人劝酒惊逐魂二子频酌勤空樽醉中诗成渺江海风外幡影徒飞翻卷藏箧笥已戢戢风生襟防何轩轩嗟乎我亦有余腐陋哉羊政囚华元  

滕奉使茂实【`八首`】  

茂实字秀颖姑苏人初名祼徽宗改赐焉以太学正兼明堂司令与枢宻路允廸翰林修撰宋彦通奉使割三镇太原寻奉宻诏据城不下国相怒囚使人于云中钦宗北迁秀颖谒见涕泣请从行主者不之许放允廸彦通南归茂实留防门与兄宗正丞福【`字伯寿`】淮南发运使防共居久之家人至自汴梁秀颖往来并代之间布衣终身临终令黄幡裹尸而葬仍大刻九字云宋使者东阳滕茂实墓士大夫哀其忠为之起坟于雁门嵗时致祭好问儿时先大夫教诵秀颖临终诗然亦仅能记未章数语而已庚子春自山东还乡里值乡先生雁门李钟秀【`挺`】求秀颖诗文钟秀云丧乱以来家所藏书焚荡都尽避兵山中民家偶于破箱中得秀颖诗一编纸已败烂前序秀颖自作可辨者百余字大畧言能安于死生之分而不能忘感槩不平之气又曰苏属国牧羊海上而五言之作自此始予敢援以为例后叙是笔吏林泉野老彦古【`彦古不着姓`】年七十八手录三滕始未号东阳滕秀颖鳯山思逺记者诗数百首可读者什六七临终一诗缺三五字而已非笔吏此集则秀颖之事无以见于世予意先生名节凛然不媿古人其文字言语宜有神物防持虽埋没之久而光明发见决有不可掩焉者因备述于此亦使彦古之名托之而不腐云【`防字恐悮当作祹见南申髙济叔碑`】  

哀隆徳守臣张确确浮休张舜民之弟尝为乌延帅幕独不廷谒童贯作诗吊之  

睢阳万古一张廵忠义传家有世臣顔子伏膺当入室潘郎望拜肯同尘围城已陷天犹晦仗剑临危气益振余子邻邦尽曺李偷生端作九泉人  

天宁节有感  

节临重十庆天宁古殿焚香祝帝龄身在北方金佛刹眼看南极老人星千官花覆常陪燕万里云遥阻在廷松柏满山聊献寿小臣孤操亦青青【`汴梁故老云徽宗本以五月五日生以俗忌移之十月十日故此诗有重十之句`】  

雨后蔬盘可喜偶成  

过雨盘蔬日日新从今休叹庾郎贫寒虀安取咄嗟办火食不忧生死隣野苋何施虽可鄙美芹欲献去无因干戈万里风尘晦慙媿平生肉食人  

五日  

节物惊心动逺思薫风又见浴兰时空寻好句书纨扇无复佳人系防丝酒注菖蒲唯欲醉筒包菰黍不胜悲明年此日当何处风里孤蓬自不知  

喜雨  

旱暵雨霑渥丰穰都不疑商羊应屡舞布谷强多知龙见宁非数云行自有时当年班夏令曽得近丹墀  

偶成  

纎云卷尽见秋容古木交隂一埽空雪压羣山晓来雨叶侵缺甃几畨风欲归未得人将老屡送还来鬼亦穷頼得子卿佳传在整冠时读慰飘蓬  

立春  

东皇布政物皆春山色禽声便可人满谷和风消积雪半窗晴日动游尘宫花挿帽枝枝秀菜甲堆槃种种新拘窘经时成土俗聊从一醉适天真  

临终诗【`并序`】  

某奉使亡状不复反父母之邦犹当请从主行以全臣节或怒而与之死幸以所仗节幡裹其尸及有篆字九为刋之石埋于台山之下不必封树葢昔年大病梦逰清凉境界觉而失病所在恐于此有縁如死穷徼则乞骸骨归悉如前祷预作哀词几于不逹方之渊明则不可亦庶几少防之遗风也  

虀盐老书生谬列王都官索米了无补从事敢辞难殊隣复盟好仗节来榆闗城守久不下川涂望漫漫俭辈果不惜一往何当还牧羊困苏武假道拘张骞流离念窘束坐阅四序迁同来悉言归我独留塞垣形影自相吊国破家亦残呼天竟不闻痛甚伤肺肝相逢老兄弟悼叹安得驩波澜卷大厦一木难求安就不违我心渠不汗我顔昔燕破齐王羣臣望风奔王蠋犹守节燕人有甘言经首自絶脰感槩今昔闻未尝食齐禄徒以世为民况我禄数世一死何足论逺或死江海近或死朝昏敛我不须衣裹尸以黄幡题作宋臣墓篆字当深刋我室尚少艾儿女皆童顽四海无置锥飘流倍悲酸谁当给衣食使不厄饥寒嵗时一酹我犹足慰我魂我魂亦悠悠异乡寄沉寃他时风雨夜草木号空山  

通理何先生宏中【`一首`】  

宏中字定逺先世居雁门叔祖青出武弁任忻州兵马使因家焉祖行宣西逰遇仙不返行宣之子子竒子霖政和中中武举髙科子竒秉义郎武州宣宁尉子霖忠翊郎守丰州安丰砦皆没王事定逺子竒子也防倜傥仪观秀整雅以竒节自许宣和末方贼扰江浙定逺以太学武举进士陈破贼三防徽宗褒谕谓非近日言事者所可比已而破贼如定逺防遂知名宣和元年集英殿试防中第二调滑州韦城尉汴京被围州郡多避走独韦不下兵退统制武汉英奏辟钦宗御札召赴军前以路塞不果因请兵真定宣抚司时副帅种师中兵已溃宣抚司檄定逺副汉英守银冶路既而太原破西路无完城定逺等提兵竝山而东将赴援京师俄汉英战死定逺收合散亡立山棚七十四所号令所及千里而逺艰食数月人不敢相食诏以为武节大夫河东河北两路统制接应使是后国朝兵日盛所守唯银冶一城而已帅府募人生致定逺天防五年二月粮尽被擒大帅昭刺怜其忠解缚授以官定逺投牒于地曰我常以此物诱人出死力若辈乃欲以此吓我耶帅嘉其不降屈又问欲还乡否定逺谋南奔阳以愿归为言防监送使臣有先与定逺相攻刼者愬之囚西京府君庙二年帅一日召之授以官又不拜使之充军亦不从取家属填城黄龙府益偃蹇不行帅怒褫衣欲斩之定逺忻然就戮曰得死所矣拥之行已数十步帅终不忍召还问尔授官不愿充军又不行填城又不行斩又不惧毕竟欲如何定逺徐曰生死在公奚问为帅怒解系之西京狱得州人保任者数十族乃放归请为黄冠时神霄宫废道士旧以徽宗为东华君将毁其像定逺为起紫微殿迁像事之年六十三正隆四年病殁自号通理先生所着成真通理二集藏于家州将傅慎微几先赠诗云故人何定逺造物不虚生骨骼棱棱痩诗篇字字清世皆尊道义我独见忠诚尊酒分携后何时葢复倾其余与朱少章辈唱酬甚多皆为所推重载之墓碣之隂  

述懐  

马革盛尸每恨迟西山饿踣更何辞姓名不到中兴厯付与皇天后土知  

醉轩姚先生孝锡【`三十二首`】  

孝锡字仲纯丰县人政和四年登科调代州兵曺国朝兵入雁门州将议以城降官属恇怯投死无所仲纯投牀大鼾畧不以为意帅府就注五台簿未几移疾去因家五台善治生亭榭场圃富于游观賔客日盈其门州境嵗饥出家所藏粟万石赈贫乏多所全济乡人徳之中年之后以家事付诸子放浪山水间诗酒自娱醉轩其自号也资禀简重喜怒不形于色弃官时年二十九至八十三乃终名士大夫为诗以吊者数十人先生长于尺牍所着鸡肋集丧乱以来止存律诗五卷而已今畧载于此次冠卿韵云节物后先南北异人情冷暖古今同次赵献之韵云红缬退风花着子绿鍼浮水稻抽秧溪墅早春云久客交情谙冷暖衰年病骨识隂晴春日和徳充云烟染绿丝迷别浦雨催红糁缀长条新诗云愁边日晷偏疑短梦里江乡未当归盘无兼味慙留客梦厌多岐不到乡赋雪云酒敌余威翻索莫诗含幽思倍清新雨云岸涨鱼吹沫山空石转雷雪云舞风初学絮带雨不成花峯山寺云谷虚繁地籁境寂散天香云生古木千章秀山抱晴川一掌平懐士防云诗忙疎酒醆俸薄减厨烟感懐云晏暮年常抱病子山终日苦思归古诗尤有髙趣恨不复见之矣【`挽词今载于此掌饮令胥持国云山东夫子老河东谁与先生臭味同早嵗遽辞名宦里百年常乐圣贤中醉轩风月千秋恨蜗室樽罍一梦空白玉楼成人不见空余乡泪托东风　司经刘迎云百年陆陆变苍茫晚向山林得老苍孤干郁生陈柏树故基岿立鲁灵光谋生有道田园乐阅世无心寿命长何日车声过通徳拜公一炷影前香　髙平李仲畧云早嵗才猷着崎岖步世艰非嫌食周粟甘学抱吴闗髙义追东汉移文谢北山孤风激贪懦凛凛莫容攀平水毛麾云盖世清芬五十年直疑湖海水云仙不矜江夏无双誉便造南华第一篇松菊就荒堪笑晚莼鲈托兴果谁贤佳城郁郁髙名在应与台山万古传　西京都转运使丹元子田彦臯云琳琅风月三千首防戏尘凡八十秋三径尚存元亮菊五湖空负子皮舟　王元老云夫子人之杰魁然道最纯乡闾连沛邑族系出虞賔清节冰壶莹孤标玉树新妙龄探桂窟雅志傲蒲轮事业传衣鉢风流表搢绅斗南惟此老月旦复谁人忍死哭亡社偷安笑具臣斯文虽未丧吾道竟难伸彭泽不书宋东陵无负秦直从强徤日收得自由身把臂言犹在囘头迹已陈发书占贾鵩絶笔感商麟去矣骑箕尾嗟哉厄已辰终天从此别穷壤向谁亲堕椁逢王果留灯待沈彬彭殇俱逝水丘跖共荒搸书带缘新垅笛声起旧邻絶双堕泪挂剑一伤神冡树悲长夜山花作好春趺平木杪谁为写光尘　承防党世杰云望西山以驰吊兮其下维徳人抱明月以螭盘兮宁终屈而不伸天昏廓以四辟兮羣飞纷其上翥将搏挐以竝征兮惜冲风之落羽兰为佩兮桂为帷谁招余者兮余从与归青云岂难振迹兮顾揵结之不素豹自媚其文兮亦何嫌于隐雾诗书与友兮琴尊与防适意自安兮乐闲自休出吾余以研桑兮犹足以比素封之侯惟清闲为秘福兮非有力能兼取虽神仙犹可畏兮曽莫乐于下土数与数相乘除兮常此夺而彼与陋岩栖之下槩兮心实往而迹蔵出非徼而处非隐兮吾独蹈古人之所常随时委顺以终老兮噫先生为不亡`】  

睡起  

生涯甘分寄畊桑山色围门水绕墙困病久惩耽酒癖爱闲犹有和诗忙檐氷滴砌春犹冷野马浮川日渐长旧事老年多记忆故园归梦正悠飏  

栁溪别墅  

安车随意饱甘肥晚食徐行理亦齐山市日髙人未集柴门客至鸟先啼溪桥散望携笻度野寺牵吟信笔题容膝易安聊自适瓮天闲看舞醯鸡  

嵗晚懐二弟  

少易成欢老易伤壮逰垂白未还乡烟尘无复音书到魂梦犹疲道路长爆竹又惊新荐嵗屠苏空忆旧传觞年年此日遥相忆鸿雁何时续断行  

睡起  

睡起日侵牖开轩遥见山晓风吹腊尽芳草惹春还烟暖莺迁谷云低雁渡闗衰年人事减遇酒得开顔  

次李平子登台有感韵  

落日孤云带逺冈戍楼烟瘴旧边场疲民卒嵗方懐土逺客慿髙自忆乡汉使一朝延四皓秦诗千古吊三良行藏此意无人解聊借青山送酒觞  

九日题峰山  

不须歌吹上丛台千里晴川入座来世事难慿休挂口生涯见在且衔杯无情趂暖花先老有信迎寒雁已回遥想故园亲种菊霜枝露蘂向谁开  

次韵王无竸见寄  

客懐重倚仲宣楼白草黄云塞上秋山色不随尘世改水声还抱故城流隙中畏景那堪玩镜里衰顔秪自羞多愧诗人苦相忆逺传佳句吊清愁  

闲居  

无客访衰残柴门尽日闗躭书真是癖惜酒近成悭苔径行捜句茅檐卧看山却嫌明镜里偏照鬓毛斑  

和成冠卿见寄  

别恨频添鬓雪深百年懐抱郁沈沈标名不挂金银牓涉世空坚铁石心俗物何劳供一醉残僧正欲伴孤吟朱弦三弄虚檐寂唯有清风是赏音  

次韵秋兴  

老畏年光速愁添旅梦多西风着梧竹归思入烟波夜永慿诗遣顔衰得酒和故溪千树栁谁复晒渔蓑  

感白髪  

弹铗慿谁听客歌震雷那复化鱼梭梳头白雪惊新有障眼花比旧多乡问阻兵犹断絶羁懐慿酒暂消磨不须更问今朝客门外元无雀可罗  

晓霁  

一夜云峯卷迅雷残红狼藉防苍苔鸎声岂解留春住燕语虚劳唤梦回愁寂顿疑诗思减衰残偏感嵗华催栁溪鱼鸟应相识乘兴无嫌日日来  

重九偶成  

天边今日又重阳陇树红飞防信霜且插茱茰慰衰鬓莫将诗句挠廻肠歌勤皓齿人俱醉舞恋晴晖蝶也忙来日预期扶宿酒未应篱菊减秋香  

溪桥早春  

轻黄未染栁梢匀连日溪风卷塞尘乍暖乍寒花信晚相呼相应鸟声频少勤漫挟经纶防老懒空余病患身追忆故园桃李树年年红紫为谁新  

东轩琴示儿子沂  

古人无复见但有东轩琴一鼓髙山操因窥古人心正声久沈埋俚耳喧哇淫正可自怡悦不须求赏音  

花前独酌二絶句  

老将花酒作知音起就花前酒自斟莫便兴来先酩酊却妨真赏废捜吟  

又  

移得名花手自栽花知不为老人开兴来谁是尊前客唯有提壶送酒杯  

题栁溪别墅  

雨霁风和不动尘栁邉携酒赏晴春频来溪鸟浑相识渡水穿花不避人  

芍药  

绿蕚披风痩红苞浥露肥只愁春梦断化作彩云飞  

次韵李相公偶成  

帘鸟唤归梦竹风追夕凉感时空有泪却老分无方流水依山白孤云带日黄无人共尊酒散髪卧藜牀  

村居偶成  

静爱柴门野兴幽杖藜徐步到岩丘深林有兽鸟先噪废圃无人泉自流土瘠税租随力办年丰禾黍过时收客来不虑无供给白酒黄鸡亦易求  

用峯山旧韵二首  

信步西风寺穷幽未觉賖松根纒石痩云磴出岩斜思爽余三唱诗成自一家空余几两屐不踏渡溪槎  

又  

春水上堤沙春晴散望賖衰年花近眼久客梦还家暎日孤鸿没迎风双燕斜平生江海意早晚送浮槎  

题佛光寺  

臧谷虽殊竟两亡倚防终日念行藏已忻境寂洗尘虑更觉心清闻妙香孤鸟带烟来逺树断云收雨下斜阳人间未卜蜗牛舍逺目横秋益自伤  

芭蕉  

鳯翅摇寒碧虚庭暑不侵何因有恨事常抱未舒心  

蜀葵  

倾心知向日布叶解承隂空侧黄金盏谁人与对斟  

次韵公才对菊见懐  

髪蓬新感二毛侵尚阻清尊对菊斟久拟芝兰同臭味莫疑鱼鸟自髙深食贫岂复甘秦炙客病空懐奏楚音挂席无由上牛斗漫慿流水送归心  

寄田朝散善辅  

粉署标名旧山城识面新青云摧劲翮空谷滞幽人世路谋身拙心田育徳醇久要知可卜倾葢已情亲  

春日书懐  

云散交情薄棊翻世态新山容犹带腊鸟语已囘春节物惊心遽丘园入梦频东风如解语端笑未归人  

春日溪桥  

留恋春光慰病顔无情风雨卷春还阴阴密绿笼溪暗细细疎红防径斑老去益怜诗思涩懽来聊破酒肠悭不嫌门外无车辙得遂衰慵一味闲  

登楼有懐  

老愧凭阑目力昏百年懐抱向谁论晴空雁起云边塞夕照人归郭外村因记昔游惊迅晷暂将离恨付清尊谁人肯似邉居士逺驾朱轮过雀门  

题滕奉使祠  

本期苏郑共扬镳不意芝兰失后凋遗老秪今犹涕泪后生无复识风标西陉雁度霜前塞滹水樵争日暮桥追想生平英伟魄凌云一笑岂能招  

朱奉使弁【`三十九首`】  

弁字少章宋吉州团练使天防六年以通问见留命以官托目疾固辞猝然以锥刺之而不为瞬用是得归凡居云朔二十年自号观如居士有曲洧风月堂诗话行于世绍兴十二年皇子生大赦宋使洪皓张邵朱弁南归  

苏子翼送黄精酒  

仙经何物堪却老较功无如太阳草龙衔鸡衔名虽异菟公羊公事可考苏君真是神仙裔橘井隂功贯穹昊云笈书成数万言银阙珠宫用心早独知此物有竒效福地名山为储宝不惮林泉新劚掘斥去杵臼谢筛捣况从髙士论麯糜更课公田收秫稻一朝灵液浮瓮盎三冬浩气生襟抱且欣软饱得浇肠漫説逆流工补脑眼碧那忧散黒花髪白故应还翠葆贾傅只嫌松醥陋刘堕敢夸桑落好直须五斗论解酲宁待三杯乃通道谁知万里落旄人亦许匏尊自倾倒为君唤廻雪窖春八载羁愁供一埽曼倩宜分此日桃安期莫诧他年枣何烦更采石斛花已觉容顔不枯槁根连石室喜入梦句拟桐溪媿摛藻平生我亦爱书札朱髓绿肠勤探讨幸君汲引成此志鹤驾骎骎望仙岛吞腥啄腐非夙心嵗晚兹言良可保  

初春以蔓菁作虀因忆往年避难大隗山采苹涧中为虀虀成汁为粉红色而香美特异乃信郑人所言为不诬矣今食新虀因成长韵  

藏蔬饱三冬媚盘无靃靡陈虀解束缚冰雹散刀几春畦芜菁苖入眼渐可喜青黄含风露采摘从此始持归作新虀一饱竸鲜美芬香溢肺肝甘脆响牙齿扪腹幽窗下刍豢讵能比忆昔避难初窜身重嵓里云烟昏具茨老稚且栖止燕兵大捜索焚荡石牛底脱命擉虎山野哭纷四起暮投山前店茅栋例烧毁潜伏窟室中衣敝不葢体妻孥坐相对生意薄于纸晨朝行涧中采芹涧邉洗郑人夸此虀他菜非所拟氤氲投瓦盎触鼻似兰芷一杯红粉羮析酲胜仙醴乃知野人献凉薄未宜鄙今来滞殊乡白首家万里犹能对荤羶咀嚼出宫徴回思十年梦争夺殊未巳饱食但谋身吾颡良有泚北人以松皮为菜予初不知味虞侍郎分饷一小把因饭素授厨人与园蔬杂进珍美可喜因作一诗  

吾老似出家晚悟媿根钝滋防却羶荤禅悦要亲近伟哉十八公兹道亦精进舍身奉刀几割体絶嗔恨鳞皴老龙皮鸣齿溢芳润流膏为伏千嵗未须问便堪奴笋蕨讵肯友芝菌跏趺得一饱万事皆可摈侍郎文懿后落落众推俊澹然世味薄内典得所信香厨留净供频食不言顿晏然黙不语草木雷音震得法于此公骨髓传心印应怜持节人饷此为问讯欲将无上味为我洗尘坌食之不敢余感激在方寸  

予以年事渐髙气海不能熟生暖冷旅中又无药物遂用火攻之防灼艾凡二百壮吟呻之际得诗二十韵  

不作漳濵卧年侵血气衰据鞍思少壮揽镜叹清羸有病方求艾无营莫问蓍心知出下防理胜遇中医阳燧神逾速铜仙术尽施论功鄙炮制取穴辨毫厘火帝恩光异炎官绩用竒书萤比差似珠蚁迫方知忖物嗟炰鼈观形笑灼烟微初炙手气烈渐钻皮闭目书徒展支头枕屡移发狂还自哂贾勇仅能支宋鹢追风日吴牛喘月时忠言劳缓頬善谑为开眉服气工夫逺烧丹嵗月迟卫生防后患伐性释前疑展转那成梦呻吟且当诗因心念民瘼出位叹身卑欲已七年病当从百世师保身将保国未可废箴规  

元夕有感  

朔雪余千里东风徧九州闗河中土异灯火上元愁绿蚁尝新酿青貂恋故裘紫姑无用卜世事正悠悠  

忆钟离濬  

浚都同聚读书萤楚岸春风忆送行三十年前初识面四千里外更闗情出疆我亦徒劳尔入仕君今何似生旅雁相逢须一问要从邮上得新声  

炕寝三十韵  

风土南北殊习尚非一躅出疆虽仗节入国暂同俗淹留嵗再残朔雪满崖谷御冬貂裘敝一炕且跧伏西山石为薪黝色惊射目方炽絶可迩将尽还自续飞飞涌云焰焰积红玉稍疑雷出地又似风薄木谁容防栖氷信是龙衔烛阳曦助喘息未害摇空腹惠气生袴仍工展拳足岂惟脱肤鳞兼复平体粟负暄那用诧执热定思沃收功在嵗寒较徳比时燠虽余炙手熖宁有烂额酷矧当凝冱晨炎帝独囘毂冥真退听祝融端可録嗟予亦何者万里歌黄鹄偃仰对窗扉妍暖谢衾褥壮懐羞灶媚晚悟笑突曲因思堕指人暴露苦皲瘃频年未解甲蹈此锋刃毒遥知革辂中旰食安豆粥陪臣将命来意恳诚亦笃有竒不能吐何术止南牧君心想更切臣罪何由赎此身虽自温此志转烦促论武贵止戈天必从人欲安得四海春永作苍生福聊拟少陵翁秋风赋茅屋  

秋泉次韵  

新醅滃滃溢瓶盆潄石秋泉带雨浑翡翠杯深云液凝鸬鷀杓满月波翻照人光入尊罍莹流齿香随语笑喷已扶头日三丈朝酲未解任昏昏  

夜雨枕上  

淅淅风声止凄凄雨气凉愁工萦客思梦故绕江乡书疏亲朋少干戈嵗月长平城弭节地可复见秋霜  

客懐  

兵气常时见客懐何日开形骸病自痩鬓髪老相催已负秦庭哭终期汉节囘风雷识我意一雨洗氛埃  

嵗序  

嵗序忽将晏节旄嗟未还低云惨众木寒雨失羣山丧乱闗诗思讴谣发病顔梦魂识旧隐时到碧溪湾  

白髪  

白髪使车前烟波思渺然霜清获稻日风急授衣天客馆但愁坐钓舟谁醉眠乘槎防有便真到斗牛边  

有感  

容貌与年改鬓毛随意斑雁边云度塞鸟外日衔山仗节功奚在捐躯志未闲不知垂老眼何日覩龙顔  

刘善长出示李伯时画马图  

俯首举尾拳一蹄掣缰欲嗅骄不嘶奚官耸肩两足垂意貌自与造父齐鸡目麟鬐鳯皇臆玉山禾逺未容食籋云追电有余地置之画图人岂识精神权竒孰可班当在白兎青龙间君知此马从何来龙眠胸中十二闲  

谢崔致君饷天花  

三年北馔饱羶荤佳蔬颇忆南州味地菜方为九夏珎天花忽从五台至崔侯胸中散千卷金瓯名相传云裔爱山亦如谢康乐得此携归岂容易应怜使馆久寂寥分饷明明见深意堆盘初见瑶草痩鸣齿稍觉琼枝脆树鸡湿烂惭扣门桑蛾青黄漫趋市赤城菌子立万钉今日因君不知贵乖龙耳仅免一割沙门业已通三世偃戈息民未有术虽复加餐祗増媿云山去此纵不逺口腹何容更相累报君此诗永为好捧腹一笑万事置  

战伐  

战伐何年定悲愁是处同黄云萦晚塞白露下秋空鱼跃深波月乌啼落叶风谁知渡江梦一夜绕行宫  

龙福寺煮东坡羮戏作  

山寺解尘鞅溪边有微行手摘诸葛菜自煮东坡羮虽无锦绣肠亦饱风露清钩帘坐扪腹落日千峰明  

丙申中秋不见月  

中秋万里月何处驾氷轮底事隔年防不怜今夕人兎疑停杵臼蟾岂避风尘黙识嫦娥意承平赏更新  

十七夜对月  

病骨怯风露愁懐厌甲兵人居絶域久月向此宵明轮仄初经汉光分半隐城迟迟不肯下应识异乡情【`人谓少章此诗似微升古塞外而末章尤为凄絶必有能辨之者`】  

睡轩为赵光道作  

深炷炉香睡息匀萧然一觉得天真生涯聊示人间世縁境都忘药裹身窥牖屡来从汝唤叩门空去任渠嗔更须满壁图云水卧想江湖渺莽春  

南斋即事  

频年行役梦庭闱陟岵常嗟脚力疲每诉酒廵嫌客恶力营官事笑儿痴云山幸不持钱买花竹何妨带雨移此味贵人元未识恐縁诗好被渠知  

饯和父之并州  

有北何堪説如南未是归并门子径往汉节我方鞿笔砚论心久干戈防面稀新程相忆处路入岭云微  

独坐  

草冻慵抽碧桃痴懒晕红黄云犹汉野紫塞漫春风使节空留滞侯圭未防同堦除雪不埽独立数归鸿  

寒食  

絶域年华久衰顔泪防新每逄寒食节频梦故乡春草绿唯供恨花红只笑人南辕定何日无地不风尘  

上已  

行行春向暮犹未见花枝晦朔中原隔风烟上已疑常令汉节在莫作楚囚悲早晚鸾旗发吾归敢恨迟  

送春  

风烟节物眼中稀三月人犹恋褚衣结就客愁云片段唤囬乡梦雨霏微小桃山下花初见弱栁沙头絮未飞把酒送春无别语羡君才到便成归  

天问絶句  

穴边酣战君臣蚁波上羣嬉婢妾鱼苦乐不同同一宇问天此理竟何如  

客夜  

城月四更上窗风一室幽纎云萦雁塞重雾逼貂裘兵革何年息乾坤此夜愁殊乡两行泪骚屑洒清秋  

摅抱  

客滞殊方久山围絶塞深秋风入横笛夜月傍沾襟造膝他时语捐躯此日心飞霜满明镜髪短不胜簮  

重九  

九日今何地寒深紫塞霜敢嫌芦酒浊且对菊花尝嵗月双蓬鬓乾坤百战场赐茰知未举梦自识鸳行  

次韵刘太师苦吟之什  

长城五字屹逶迤可笑偏师敢出竒句补推敲未安处韵更瘀絮益难时痴迷竟作禽填海辛苦真成蚁度丝却羡弥明攻具速刘侯漫説也能诗  

善长命作嵗除日立春  

土牛已着劝农鞭苇索仍专捕鬼权且喜春盘兼守嵗莫嗟腊酒易经年东风渐入江梅梦朔雪犹迷塞栁天元防明朝定何处羁臣挥泪节旄前  

次韵子文秋兴  

逸兴常时有逢秋一倍多山长含楚雨天逺接吴波寻壑同元亮浮家伴志和钓竿行入手还着向来蓑  

冬雨  

冬雨不成雪北风寒未深山藏千叠秀云结四垂隂逈洒凌朝阁残声入夜衾端能洗兵甲足慰此时心  

寒食感懐次韵吴英叔  

疾风甚雨老难禁岭外无饧谁解吟双鬓客尘谙世变两眉乡思尽愁侵榆钱何处迎新火杏粥频年系此心落日髙城魂易断天临牛斗五湖深  

春隂  

关河迢逓绕黄沙惨惨隂风塞栁斜花带露寒无戏蝶草连云暗有蔵鸦诗穷莫写愁如海酒薄难将梦到家絶域东风竟何事秪应催我鬓邉华  

寒食  

清明六到客愁边双鬓星星只自怜兵气尚纒巢鳯阁节旄已落牧羊天纸钱灰入松楸梦饧粥香随榆栁烟北向雁来寒雾隔音书不比上林传  

李任道编録济阳公文章与仆鄙制合为一集且以云馆二星名之仆何人也乃使与公抗衡独不虑公是非者纷纭于异日乎因作诗题于集后俾知吾心者不吾过也庚申六月丙辰江东朱弁书  

絶域山川饱所经客蓬嵗晚任飘零词源未得窥三峡使节何容比二星萝茑施松慙弱质兼葭倚玉怪殊形齐名李杜吾安敢千载公言有汗青【`济阳公谓宇文叔通叔通受官而少章以死自守耻用叔通见比故此诗以不敢齐名自托至于书年为庚申与称江东朱弁者葢亦有深意云`】  

秋夜  

秋夜虽渐永未抵客愁长秋月虽已圆不照寸心方将心贮此愁真作万斛量为月怜此夜谁共千里光空令还家梦欲趂征鸿翔  

附见  

蘧然子赵滋【`一首`】  

滋字济甫本出冯翊其祖贞元间来为南京漕司戸籍判官卒官下妻子不能归遂为汴人济甫少日出闾里间其晓音律善谈笑得之宣政故家遗俗者为多及长厌于防荡乃更折节取古人书读之学书学画学诗学论文立志既坚力到便有所得为人强记黙识不遗微隐唐以来名人诗文往往成诵如目前考论文义解析脉络殆若夙昔在文字间者画入能品诗学亦有功如黄石庙等作今代秉笔者或亦未可轻议闲闲赵公书法为今代第一手学者多仿之但得其形似而已济甫笔势飞动颇得公不传之妙宗室胙公文采风流照映一时而济甫以布衣从之防商畧法书名画胙公亦以真赏称焉隆徳太一故宫楼观台沼门户道路花木水石悉能歴数之听者晓然如亲到其处至于宋名贤所居第宅坊曲与其家行辈羣从孙息姻娅排比前后虽生长邻里者不加详也尝过长清一禅寺与僧谈僧言五传授图大不易作济甫笑曰易与耳因索笔作图坐中他日以旧本证之不毫末差也丁酉嵗殁于东平时年五十九  

黄石庙  

狂豪击车代无人神石一砭志乃信吹嘘风云遮楚秦炎精炽然四百春一编尚悋续后尘江山有待终此身望望久愁横目民朝阳凄凄霜未休江燕竟来江北防山囘鼎移海横流天风何时清九州草泥自古跧王侯神弃不防谁当羞割牲酾酒空千秋  

先大夫诗【`四十三首`】  

乡先生权叅知政事代郡杨公叔玉譔先人墓铭今畧载于此先生姓元氏字徳明秀容人唐礼部侍郎次山之后自防读书世俗鄙事终其身不挂口为人诚实乐易洞见肺腑虽童子以言欺之亦以为诚然也先大夫殁遗产无几先生布衣蔬食处之自若家人不敢以生理累之僮奴有窃拾东家之枣者立命还之贫人负债则往往令折劵以贷之也累举不第放浪山水间未尝一日不饮酒赋诗春秋四十有八终于家先生作诗不事雕饰清美圆熟无山林枯槁之气居东山福田精舍首尾十五年东嵓其自号也有集三卷藏于家铭曰贪夫徇财智士死名宇宙古今万辙混并我机弗张我戸弗扃天宇泰然物莫敢撄饮芳食菲岩岫杳冥玉佩琼琚御风泠泠鲁山之醇次山之清阅世几传犹有典刑邈哉先生明昌承安间科举之学盛大夫士非赋不谈人知先人有声场屋间其以诗文为业则不知也先人捐馆后十年好问避兵南渡防道日广世始知有元东岩之诗杨尚书之美云彼美元夫子学道知观澜孔孟泽有余曽顔膏未残林观察显卿云文章变古名新体孝弟传家守旧防雷内翰希顔云诗句妙九州孝友化一川王右司仲泽云读书枫树林曳杖白石湾至今文彩余虎子仍斑斑李长源云衣冠巢许自髙雅岩壑防龙非弃捐余人不能悉记家集乱离以来凡三失之今所存者特吾益之兄及门生辈所记忆者耳小子不肖暗于事机不能髙蹈逺引恋嫪升斗徼幸万一以取絷维之祸残息奄奄朝夕待尽诚惧微言将絶谨以古律诗四十首附之中州集之癸册庶几来者知百余年间作诗如先人而人或未之见其余抱一槩之操泯泯黙黙终老而无闻者岂胜计哉是又可感叹也  

桃源行  

山中三月山桃开红霞烂漫无邉涯【`音崖`】山家蔵春蔵不得落花流水人间来忆昔携家窜岩谷秦人半向长城哭囘头尘土失咸阳矰弋徒劳羡鸿鹄冬裘夏葛存大朴小国寡民皆乐俗昼永垣篱鸡犬闲春晴门巷桑榆绿渔郎偶到本无心仙境何缘得重寻今日武陵图上看唯见云林深复深  

送徳温同舍赴帘试  

太常侍祠水苍佩内相夜下金莲烛皇家结网未曽疎亦有佳人在空谷一从唐赋变辽律仰视折杨犹雅曲云台勲业一青衫被髪操戈踵相属筋疲力涸仅乃得墨水一升凡几辱英雄俛首入彀中举世悉然非子独子家口众亲又老嵗月防甘须寸禄荐书闻説过南宫冷暖人情到僮仆我初与子偕计吏人后人前随碌碌不慙齐客售鼓瑟颇为荆人悲献玉一诗今日送君行万里秋风看鸿鹄功名前路知不免鸡黍后期良未卜锦标无用咤龙头帛书且当传雁足  

雨后  

十日山中雨今朝见夕阳乾坤觉清旷草棘有辉光竹影摇残滴松声送晚凉南牕聊自适无用説羲皇  

览镜  

四十宜未老年年添鬓丝直教随牒去也是挂冠时台阁多新赋山林有逸诗悠然一尊酒满酌不须辞  

室人生朝  

新酒清浑共糟牀洗盏尝平时唯欲醉此日重难忘容服慙王霸山林得孟光白头翁与媪万事听诸郎  

太原古城惠明寺塔秋望  

西山万古壮陪京一日汾流入废城浩浩市声争晓集畇畇原隰但秋耕晋公老去诗仍在【`晋公晋阳官舍春日诗云白头官舍里今日又春风`】越石亡来恨未平千尺浮图暮烟底瓦盆浊酒为谁倾  

薄防同郝漕子玉赋  

全晋山河百战场登临歴歴见兴亡夷居狵杂尤堪叹霸气沈雄亦未量石瓮烟霞诗秀润骀祠风月酒淋浪书生不是功名具慙媿山翁问葛疆  

山中秋夕  

黄卷存余习青灯共晚凉只知书味永不觉鬓丝长老桧千年物幽兰一国香平生陶靖节此夕邈相望  

寄宗人彦达【`交城人`】  

杯酒无縁接旧欢空将书尺问平安要君知我诗成处落日西风正倚防  

榴华  

山茶赤黄桃绛白戎葵米囊不入格庭中忽见安石榴叹息花中有真色生红一撮掌中看模冩虽工更觉难诗到黄州隔千里画家辛苦费铅丹  

过鳯皇山【`在雁门`】  

鳯皇闻説似天坛北去南来马上看想得松声满岩谷秋风无际海波寒  

瓶形岭早发【`在繁畤界`】  

海云萧瑟雪花干人在羊肠百八盘闲客不知名利苦见时应作画中看  

寒食再逰福田寺  

春山寂寂掩禅扉复岭盘盘入翠微布韈青鞵供胜践粥鱼斋鼓荐机日烘幽径绿烟暖风定晓枝红雨稀曽是西堂读书客不应啼鸟也催归  

家园假山  

八尺飞来峰苍然立于独细看甲乙字疑是平泉族山非一草石见石山亦足便恐东岫云来我檐下宿今朝凿盆池明朝种松菊自笑住山人何时返岩谷  

同侯子晋赋雁  

沈沈江浦云浩浩朔漠雪微生几寒暑翅老飞欲折楼中见新过夕照送明灭欹枕数声来疎牕耿残月悲鸣或天性南北随所惬谁念孤旅人年年为愁絶  

寒林图为侯子晋赋  

川光茫茫风景暮一雪无情天地素长安闭门千万家亦有行人踏长路新丰烟火灞桥水画史工作荒寒趣雪中故事知几何偏识诗翁忍寒处君不见淮西城下鵞鹳鸣官军夜斫吴家营只如党家麤俗亦不恶银烛金荷天未明拈出雪诗三十韵蹇驴席防可怜生【`雪诗三十韵见坡集`】  

赠答彦文相过之什【`程太原人`】  

剥啄谁叩门开门得吾友握手一大笑慰我离羣久之子富才具事业可力取瞻望青松姿衰迟愧蒲栁金闺满鸳鹭什伯自为偶寂莫林野人过从但邻叟盘飡无兼味笋蕨才适口穷达俱偶然相逢且杯酒  

枕上  

往时见白髪谈笑轻嵗月谁谓明镜里萧萧不胜镊山林蹉跎久世虑初未絶触物重兴懐忽忽不自惬遭逢有竒耦才用随巧拙如何杜陵叟自比稷与契茫茫拊尘编何时卒吾业  

秋暮王氏园亭  

细径云林底危亭涧水湄秋先殒黄叶寒未老红葵嚼句幽禽答寻花晚蝶随无人共幽兴思与野僧期  

六言  

北阙三台五省东山万壑千岩琴书中有真味风月外无多谈  

山园梨叶有青红相半者戏作一诗  

霜轻霜重偶然中一叶虽殊万叶同不信世间闲草木解随儿女作青红  

诗  

少有吟诗癖吟来欲白头科名不肯换家事几曽忧含咀将谁语研摩若自讐百年闲伎俩直到死时休  

尊酒  

土灰论逺计木石笑浮生但有一尊酒何须千载名  

忆山中二絶句  

东寺留连饮张园烂漫逰儿童望归路一日几登楼  

又  

秋色山中好山翁醉不廻不知篱下菊霜后几丛开  

山中雨后  

绕屋湍声转临崖老树摧雷轰一雨去云擘两山开  

遣兴  

张翰一杯酒林逋千首诗性惟便自适材敢论时施狡兎从三窟鹪鹩分一枝青山有佳色只似往年时  

发冀州留别恩禅师  

诗拙非同社情亲本故乡共知成逺别且复暂相将池古莲花浄牕深桧叶香何时重携酒来宿赞公房  

贵公子咏  

髙堂红烛鼓声齐舞遍纎腰月未西一曲纒头一双锦骅骝空自惜障泥  

莲叶观音恩禅师所蔵同路宣叔赋  

瑞相分明一叶中华严性海共圆通补陀自有丹青变画史区区可得工  

谢张使君梦弼餽春肉  

牙猪肋厚一尺玉盐花入深蒸脱骨韭芽蓼甲春满盘走送茅斋慰幽独山人食贫才一粥几被艾生嘲苜蓿食前方丈非素懐颇忆悬貆绕髙屋呼来邻叟共一饱为説使君方继肉饥民待哺今几家无防赞君慙此腹区区一肉见歌咏説食书生良未足却愁今夕梦寐间有物踏破园蔬绿  

仙鸡诗【`并序`】  

繁畤义兴镇酒家韩氏子畜一鸡以善鬭雄其乡一日敌家以药饲鸡使不知痛求与韩鸡对韩鸡鬬久果被伤口下颔不收垂死矣一卖药道人过其门曰我能活此韩欣然使疗之里中诸儿随看者一二十辈皆使向壁立道人以鸡置笼中探手良久若摩拊然者已而取瓢水噀之置瓢笼上即出门儿曺怪其久不还窃视之鸡喙已复生矣道人布袍草冠腋下悬青囊落魄嗜酒夜宿寺阁上韩氏子与里中人奔走求之并所卧草荐不在矣是时明昌七年仲规弟为此镇酒官予亦在焉作仙鸡诗以记之  

老雄健鬬夸擅场韩郎抱归神色扬岂知黠儿出徼幸毒手一发不得妨毳毛散洒尚可养利嘴一哆何由张青囊道人何许来自言救药吾有方垂髯噀水濯残血半喙随手生新黄筠笼半开闻腷膊草冠已往徒惊忙神仙世有宁虚荒惜哉诡激不可量世人鸷勇天且劓况于物也资强梁敷荣枯枿变金石未若与世鍼膏肓何须变化示狡狯知君办作淮南王蓬莱东望云茫茫爱而不见心为狂刀圭不愿换凡骨且欲共醉无何乡  

灯下读林和靖诗  

落叶落复落清霜今几畨疎灯照茅屋山月入頽垣老爱寒花淡幽嫌宿鸟喧卷中林处士相对两忘言  

观西岩张永淳画雁  

惨淡经营下笔难画成不似卷中看知君连夜江湖梦折苇萧萧沙水寒  

从赵敷道覔石榴  

仙人囊中五色露得种昔与蒲桃俱猩猩染花开五月已觉秋实悬庭除张园一酸齿欲裂君家两株蜜不如竹马儿童厌梨栗绿囊聊为剥红珠  

雪行  

五更驴背满靴霜残雪离离草树荒身在景中无句写错教人比孟襄阳  

龙眠画马  

骊黄求马世皆然灭没存亡自一天当日盐车人不识只今空向画中传  

嵗暮  

防防霜力劲沈沈山气冥北风半夜起吹动一天星  

送张冀州致政还都【`状元行简之父`】  

一札恩书下紫宸东门祖道画图新路人也解贤疏傅河内犹思借冦恂父子文章千载事田园松菊自由身玉京才过梨花节灵沼行春莫厌频【`用宋退传张公闲逰灵沼探春囘故事`】  

春雪  

几日韶华雪更侵龙公试手本无心寒留整整斜斜态暖入融融泄泄隂着栁直疑香絮重拥堦还似落花深前头桃李应无恙剩破相如买赋金  

楸树  

道边楸树老龙形社酒浇来渐有灵只恐等闲风雨夜怒随雷电上青冥  

七夕  

天河唯有鹊桥通万刦欢縁一瞬中惆怅五更仙驭逺寂寥云幄掩秋风  

观柘枝伎  

腰鼓声干掲画梁防云擎出柘枝娘帘间飞燕时窥影鉴里惊鸾易断肠轻细不妨重晕锦廻旋还恐碎明珰杖头白雨催花急拂散春风两袖香  

敏之兄诗【`五首`】  

敏之讳好古性识颖悟读书能强记务为无所不窥年二十就科举时先东岩君已捐馆太夫人年在喜惧望其立门户为甚切及再上不中意殊不自聊又娶妇不谐日致恶语遂以狷介得疾尝作望月诗有莫怪更深仍坐待密云或有暂开时之句人或言诗境不开广非佳语也叹曰吾得年不永境趣能开广否未几没于北兵之祸年三十一中秋无月  

佳辰无物慰相思先赏空吟昨夜诗莫怪更深仍坐待密云或有暂开时  

读裕之弟诗藁有鸎声栁巷深之句漫题三诗其后  

阿翁醉语戏儿痴説着蝉诗也道竒吴下阿防非向日新篇争遣九泉知  

又  

鸎藏深树只闻声不着诗家画不成惭愧阿兄无好语五言城下把降旌  

又  

传家诗学在诸郎剖腹留书死敢忘【`先人临终有剖腹留书之语`】背上锦囊三箭在直须千古説穿杨  

题江村风雨图  

渡口舟横水拍空墨云倾雨树号风江山不到红尘眼半幅烟绡想像中  

中州集附録  

元　元好问　编  

自题中州集后  

邺下曹刘气尽豪江东诸谢韵尤髙若从华实评诗品未便呉侬得锦袍  

又  

陶谢风流到百家半山老眼净无花北人不拾江西唾未要曾郎借齿牙  

又  

万古骚人呕肺肝乾坤清气得来难诗家亦有长沙帖莫作宣和阁本看  

又  

文章得失寸心知千古朱属子期爱杀溪南辛老子相従何止十年迟  

又  

平世何曾有稗官乱来史笔亦摧残百年遗藁天留在抱向空山掩泪看  

中州集附録  

钦定四库全书  

## 中州乐府  

金　元好问　集  

吴学士激  

人月圆  

南朝千古伤心事犹唱后庭花旧时王谢堂前燕子飞向谁家　恍然一梦仙肌胜雪宫髻堆鸦江州司马青衫泪湿同是天涯  

彦髙北迁后为故宫人赋此时宇文叔通亦赋念奴娇先成而颇近鄙俚及见彦髙此作茫然自失是后人有求作乐府者叔通即批云吴郎近以乐府名天下可徃求之  

诉衷情  

夜寒茅店不成眠残月照吟鞭黄花细雨时催上渡头船　鸥似雪水如天忆当年到家应是童稚牵衣笑我华颠  

春从天上来  

海角飘零叹汉苑秦宫坠露飞萤梦回天上金屋银屏歌吹竞举青冥问当时遗谱有絶艺鼓瑟湘灵促哀弹似林莺呖呖山溜泠泠　梨园太平乐府醉几度春风鬓变星星舞破中原尘飞沧海风雪万里龙庭写胡笳幽怨人憔悴不似丹青酒微醒对一窓凉月灯火青荧好问曾见王防御公玉説彦髙此词句句用琵琶故实引据甚明今忘之矣  

满庭芳  

谁挽银河青冥都洗故教独步苍蟾露华仙掌清泪向人霑画栋秋风嫋嫋飘桂子时入疎帘氷壶里云衣雾鬓掬水弄春纎　厌厌成胜赏银槃拨汞寳鉴披奁待不放楸梧影转西檐坐上淋漓醉墨人人看老子掀髯明年防清光未减白髪也休添  

风流子  

书剑忆游梁当时事底处不堪伤兰楫嫩漪向吴南浦杏花微雨窥宋东墙鳯城外燕随青步障丝惹紫游缰曲水古今禁烟前后莫云楼阁春草池塘　回首断回肠年芳但如雾镜髪成霜独有蚁尊陶写蝶梦悠飏听出塞琵琶风沙淅沥寄书鸿雁烟月微茫不似海门潮信能到浔阳  

蔡丞相松年  

大江东去  

离骚痛饮问人生佳处能消何物江左诸人成底事空想岩岩青壁五亩苍烟一丘寒玉嵗晚忧风雪西州扶病至今悲感前杰　我梦卜筑萧闲觉来岩桂十里幽香发磈磊胸中氷与炭一酌春风都灭胜日神交悠然得意离恨无毫髪古今同致永和徒记年月  

又  

倦游老眼放闲身管领黄华三日客子秋髙茅舍外满眼秋岚欲滳泽国清霜澄江爽气染出千林赤感时懐古酒前一笑都释　千古栗里髙情雄豪割据戏马空陈迹醉里谁能知许事俯仰人间今昔三弄胡床九层飞观唤取穿云笛凉蟾有意为人防破空碧  

水调歌头  

云间贵公子玉骨秀横秋十年流落氷雪香霭紫貂裘灯火春城咫尺晓梦梅花消息蠒纸写银钩老矣黄尘眼如对白苹洲　世间物惟有酒可防忧萧闲一段归计佳处着君侯翠竹江村月上但要纶巾鹤来徃亦风流醉墨蔷薇露洒遍酒家楼  

月华清  

楼倚明河山蟠乔木故国秋光如水常记别时月冷半山环佩到而今桂影寻人端好在竹西歌吹如醉望白苹风里闗山无际　可惜琼瑶千里有少年玉人吟啸天外脂粉清辉冷射藕花氷蕋念老去镜里流年空解道人生适意谁防更微云疎雨空庭鹤唳  

江神子慢【`赋瑞香`】  

紫云防枫叶岩树小婆娑嵗寒节占髙洁纎苞暖酿出梅魂兰魄照浓碧茗盌添春花气重芸窓晓蒙蒙浮霁月小眠鼻观先通庐山梦旧清絶　萧闲平生淡泊独芳温一念犹未衰歇种种陈迹而今老但觅茶烟禅榻寄闲寂风外天花无梦也鸳鸯债从渠千万刼夜寒回施幽香与愁客  

声声慢【`凉陉寄内`】  

青芜平野小雨千峯还成莫陉寒色裁剪芸窓忆得伴人良夕遥怜几重眉黛恨相逢少于行役梨花泪正宫衣春瘦晓红无力　应怪浮云夫壻不觧趂新醅醉眠凉月怨入闗河西去又传音息谁知倦游心事向来年苦思泉石人未老约闾峯多占秀碧  

石州慢【`髙丽使还日作`】  

云海蓬莱风雾鬓鬟不假梳掠仙衣卷尽云霓方见宫腰纎弱心期得处世间言语非真海犀一防通寥廓无物比情浓觅无情相博　离索晓来一枕余香酒病赖花医却滟滟金尊収拾新愁重酌片帆云影载将无际闗山梦魂应被杨花觉梅子雨丝丝满江干楼阁  

尉迟杯  

紫云暖恨翠雏珠树双栖晚小花静院相逢的的风流心眼红潮照玉盌午香重草绿宫罗淡喜银屏小语私分麝月春心一防　华年共有好愿何时定妆鬟莫雨零乱梦似花飞人归月冷一夜小山新怨刘郎兴寻常不浅况不似桃花春溪逺觉情随晓马东风病酒余香相半  

蓦山溪  

清明緑野玉色明春酒燕地雪如沙为唤起斗南温秀鬓丝禅榻梦觉古扬州瑶台路返魂香好在啼妆痩春前入眼似是章台栁欲典鹔鹴裘悮金车香迎马首緑隂青子后日便东风秋千散莫寒生月到西厢后  

鹧鸪天  

解语宫花出画檐酒尊风味为花甜谁怜梦好春如水可奈香余月入帘　春漫漫酒厌厌曲终新恨到眉尖此生愿化双琼柱得近春风暖玉纎  

又  

秀樾横塘十里香水花晚色静年芳胭脂雪瘦薰沈水翡翠盘髙走夜光　山黛逺月波长莫云秋影蘸潇湘醉魂应逐凌波梦分付西风此夜凉  

江城子  

半年无梦到春温可怜人几黄昏想见玉徽风度更清新翠射娉婷云八尺谁为写五湖真　好风归路软红尘暖氷魂缕金裙唤起一天星月入金尊留取木樨花上露挥醉墨洒行云  

公有诗八尺五湖明秀峯又云十丈琅玕倒氷玉明年为冩五湖真正用此词意魏道明作注义有不通故表出之  

蔡太常珪  

江城子【`王温季自北都归过予三河坐中赋此`】  

鹊声迎客到庭除问谁欤故人车千里归来尘色半征裾珍重主人留客意奴白饭马青刍　东城入眼杏千株雪模糊俯平湖与子花间随分倒金壶归报东垣诗社友曾念我醉狂无  

髙内翰士谈  

玉楼春【`为伯永作`】  

少年人物江山秀流落天涯今白首形容憔悴不如初文彩风流仍似旧　百花元是仙家酒千嵗灵根能益夀都将万事付天公且伴老人开笑口  

减字木兰花  

西湖睡起飞絮游丝春老矣涨緑涵空十顷玻瓈四靣风　平时事少天与湖山供坐啸他日西州却怕羊昙感旧游  

朝中措  

琅琊山色最清雄心赏待衰翁路转峯回如画新亭半湿青红　风流賔从清闲嵗月且共从容莫笑尊前老大犹堪管领春风  

刘内翰着  

鹧鸪天  

雪照山城玉指寒一声羌管怨楼间江南几度梅花发人在天涯鬓已班　星防防月团团倒流河汉入杯盘翰林风月三千首寄与吴姬忍泪看  

赵内翰可  

望海潮【`代州南楼`】  

云朔南陲全赵幕府河山襟带名藩有朱楼缥缈千雉回旋云度飞狐絶险天围紫塞髙寒吊兴亡遗迹咫尺西陵烟树苍然　时移事改极目伤心不堪独倚危防惟是年年飞燕霜雪知还楼上四时长好人生一世谁闲故人有酒一尊髙兴不减东山  

蓦山溪【`赋崇福荷花崇福在太原晋溪`】  

云房西下天共沧波逺走马记狂游正芙蓉平铺镜靣浮空栏槛招我倒芳尊看花醉把花归扶路清香满水枫旧曲应逐歌尘散时节又新凉料开徧横湖清浅氷姿好在莫道总无情残月下晚风前有恨何人见  

好事近  

宻雪聴窓知午醉晚来初觉人与胆瓶梅蕋共此时萧索　倚窓闲看六花飞风轻止还作个里有诗谁防满疎篱寒雀  

浣溪沙  

转炉薰自换香锦衾収拾却遮藏二年尘暗小鸳鸯落木萧萧风似雨疎林皎皎月如霜此时此夜最凄  

凉  

又  

火冷薰炉香渐消更阑拨火更重烧愁心心字两俱焦半世清狂无限事一窓风月可怜宵灯残花落梦无  

聊  

望海潮【`发髙丽作`】  

云垂余髪霞拖广袂人间自有飞琼三馆俊游百衔髙选翩翩老阮才名银汉防双星尚相看脉脉似隔盈盈醉玉添春梦云同夜惜卿卿　离觞草草同倾记灵犀旧曲晓枕余酲海外九州邮亭一别此生未卜他生江上数峯青怅断云残雨不见髙城二月辽阳芳草千里路傍情  

卜筭子【`谱太白诗`】  

明月在青天借问今时几但见宵从海上来不觉云间坠　流水古今人共看皆如此唯愿当歌对酒时长照金尊里  

鹧鸪天  

金络闲穿御路杨青旗遥认醉中乡可人自有迎门笑下马何妨索酒尝　春正好日初长一尊容我驻风光归来想像行云处薄雨霏霏洒靣凉  

又  

十顷平波溢岸青草香沙暖水云晴轻衫短防垂杨里楚酒相看别有情　挥彩笔倒银瓶花枝照眼句还成老来旋减金钗兴回施春光与后生【`集句`】  

鳯栖梧  

霜树重重青嶂小髙栋飞云正在霜林杪九日黄花才过了一尊聊慰秋容老　翠色有无眉黛扫身在西山却爱东山好流水极天横晚照酒防望断西河道邓千江【`临洮人`】  

望海潮【`上兰州守`】  

云雷天堑金汤地险名藩自古臯兰营屯绣错山形米聚喉襟百二秦闗鏖战血犹殷见阵云冷落时有雕盘静塞楼头晓月依旧玉弓弯　看看定逺西还有元戎阃令上将斋坛区脱昼空兠铃夕解甘泉又报平安吹笛虎牙闲且宴陪珠履歌按云鬟招取英灵毅魄长绕贺防山  

任南麓询  

永遇乐  

月已中秋菊还重九夜乆凉重满地清霜半天白晓孤唱闻畊垅萧萧窓几依然琴砚但觉防窥风动悔生平趍前猛甚晚退却成无勇　兴衰更换妍媸淆混造物大相愚弄二衅羞人五交贾鬻侯伯宁无种而今此念消除都尽惟有故山归梦吾庐更双溪清逺万峯翠拥冯临海子翼  

江城子  

胭脂坡上月如钩问青楼觅温柔庭院深沉窓户掩清秋月下香云娇堕砌花气重酒光浮　清歌皓齿艳明眸锦纒头若为酬门外三更灯影立骅骝结习未防吾老矣烦恼梦赴东流  

李承防晏  

婆罗门引【`保徳西楼作`】  

汗融畏日岂知髙处有风清倚阑襟袖凉生坐上看崩云脱壊不碍乱峯青待目穷千里却怕伤情　河汾古城聴裂岸怒涛惊好是烽沉幽障皷卧边亭西楼老子更无用胸中十万兵酒到处莫放杯停  

虞美人  

佳人酒晕红生颊滟滟霞千叠雨余红泪湿黄昏误认当年人靣倚朱门　飘零又送青春莫怅望刘郎去教人不恨五更风只恨马蹄无处避残红  

鹧鸪天  

苒苒萋萋雨后村芳尘不到五侯门曾随晓泪撩诗思又向春风入烧痕　春去后忆王孙啼红南浦记芳温夕阳楼外连天逺乞与骚人怨楚魂  

菩萨蛮【`回文`】  

断肠人去春将半归客倦花飞小窓寒梦晓谁与画愁眉  

刘龙山仲尹  

鹧鸪天  

满树西风鎻建章官黄未裹贡前霜谁能载酒陪花使终日寻香过苑墙　修月客弄云娘三吴清兴入淋浪草堂人病风流减自洗铜缾煮蜜尝  

又  

骑鹤峯前第一人不应着意怨王孙当年艳态题诗处好在香痕与泪痕　调鴈柱引蛾颦緑窓弦索合筝砌防歌舞阳春后明月朱扉几断魂  

又  

楼宇沈沈翠几重辘轳亭下落梧桐川光带晚虹垂雨树影涵秋鹊唤风　人不见思何穷断肠今古夕阳中碧云犹作山头恨一片西飞一片东  

又  

璧月池南剪木栖六朝宫袖窄中宜新声蹙巧蛾颦黛纎指移鴈着丝　朱户小画帘低细香轻梦隔涪溪西风只道悲秋瘦却是西风未得知  

南歌子  

榴破猩肌血萱开鳯尾黄萧闲风簟雪肌凉一枕浓香魂梦到巫阳　云纻描瑶草莲腮洗玉浆碧梧深院小藤床此意一江春水正难量  

摊破浣溪纱  

欲眠时日已曛柔桑叶大緑团云罗敷犹小陌上看行人　翠实低条梅弄色轻花吹垅麦初匀鸣鸠声里过尽太平村  

浣溪纱  

贴体宫罗试裌衣氷蓝娇浅染东池春风一把瘦腰支戏镂寳钿呈翡翠笑拈金剪下酴醿最宜京兆画新  

眉  

又  

万叠春山一寸心章防西去桞隂隂蓝桥特为好花寻别后鱼封烟涨濶梦回鸾翼海云深情知顿着有如  

今  

又  

绣馆人人倦踏青粉垣深处簸钱声卖花门外緑隂轻帘幙风柔飞燕燕池塘花暖语莺莺有谁知道一春  

情  

又  

摩腹椎腰春事非乐天犹恨小樊归多生余念向来痴徃事半随残梦转飞词不尽短封题竹奴应笑减腰  

围  

谒金门  

帘半窣四座緑围红簇歌尽玉防连夜烛懽縁仍恨促休唱莲舟新曲烟水画船揺緑肠断鸳鸯三十六紫  

蒲相对浴  

刘记室迎  

乌夜啼  

菱鉴玉箆秋月蕙炉银叶朝云宿酲人困屏山梦烟树小江村　翠甲未消兰恨粉香不断梅魂离愁分付残春雨花外泣黄昏  

又  

离恨逺萦杨桞梦魂长绕梨花青衫记得章防月归路玉鞭斜　翠镜啼痕印袖红墙醉墨笼纱相逢不尽平生事春思入琵琶  

承防党公懐英  

青玉案  

红莎緑篛春风饼趂梅驿来云岭紫桂岩空琼窦冷佳人却恨等闲分破缥缈双鸾影　一瓯月露心魂醒更送清歌助清兴痛饮休辞今夕永与君洗尽满襟烦暑别作髙寒境  

感皇恩【`赋叠罗花`】  

碧玉撚条蓝袍裁叶明艳黄深软金叠道装仙子谪堕蘂珠仙阙为春闲管领花时节　汉额妆浓楚腰舞怯襞积裙余旧宫褶东君着意留伴小庭风月任教鶗鴂唤羣芳歇  

鹧鸪天  

云步凌波小鳯钩年年星汉踏清秋只縁巧极稀相见底用人间乞巧楼　天外事两悠悠不应也作可怜愁开帘放入窥窓月且尽新凉睡美休  

感皇恩  

一叶下梧桐新凉风露喜鹊桥成云步旧家机杼巧织紫绡如雾新愁还织就无重数　天上何年人间朝莫回首星津又空渡盈盈别泪散作半空疎雨离魂都付与秋将去  

月上海棠【`用前人韵`】  

傲霜枝袅团珠蕾冷香霏烟雨晚秋意萧散绕东篱尚彷佛见山清气西风外梦到斜川栗里　断霞鱼尾明秋水带三两飞鸿防烟际疎林飒秋声似知人倦游无味家何处落日西山紫翠  

黄华先生庭筠  

大江东去【`癸巳莫冬小雪家集作`】  

山堂晚色满疎篱寒雀烟横髙树小雪轻盈如解舞故故穿帘入户埽地烧香团栾一笑不道因风絮氷渐生研问谁先得佳句　有梦不到长安此心安穏只有归耕去试问雪溪无恙否十里淇园佳处脩竹林边寒梅树底准拟全家住柴门新月小桥谁埽归路  

谒金门  

双喜鹊几报归期浑错尽做旧愁都防却新愁何处着瘦雪一痕墙角青子已妆残萼不道枝头无可落东  

风犹作恶  

鳯栖梧  

衰桞疎疎苔满地十二防干故国三千里南去北来人老矣短亭依旧残阳里　紫蟹黄柑真解事似倩西风劝我归与未王粲登临寥落际鴈飞不断天连水  

菩萨蛮【`回文`】  

断肠人恨余香换尘暗鎻窓春小花檐月晓屏掩半山青  

又  

客愁枫叶秋江隔行逺望髙城故人新恨苦斜日晚啼鸦  

又  

白云孤暎遥山碧楼倚一天秋断肠随鴈断来鴈与书回  

清平乐【`赋杏花`】  

今年春早到处花开了只有此枝春恰到月底轻颦浅笑　风流全似梅花承当疎影横斜梦想溪南溪北竹篱茅舍人家  

乌夜啼  

淡烟疎雨新秋不禁愁记得青帘江上酒家楼　人不住花无语水空流只有一双樯燕肯相留  

诉衷情  

夜凉清露滴梧桐庭树又西风薰笼旧香犹在晓帐暖芙蓉　云淡薄月朦胧小帘栊江湖残梦半在南楼画角声中  

清平乐【`应制`】  

琼枝瑶月帘卷黄金阙宫鬓蛾儿双翠叶防缀离南閙雪　东风扇影低还红云不隔天顔夜夜华灯万树年年碧海三山  

水调歌头  

秋风秃林叶却与鬓生华十年长短亭里落日冷边笳飞鴈白云千里况是登山临水无赖客思家独鹤归何晚已后满林鸦　望蓬山云海濶浩无涯安期玉舄何处袖有枣如一笑那知许事且看尊前故态耳热眼生花肝肺出芒角漱墨作枯槎  

谒金门【`赋玉簪`】  

秋萧索灯火新凉帘幕翠被不禁临晓薄南楼闻画角想见玉壶氷萼一夜西风开却梦觉乌啼残月落幽  

香无处着  

王隠君磵  

浣溪纱【`梦中作`】  

林樾人家急莫砧夕阳人影入江深倚防疎快北风襟雨自北山明处黑云从白鸟去边隂几多秋思乱乡  

心  

密国公璹  

朝中措  

襄阳古道防陵桥诗兴与秋髙千古风流人物一时多少雄豪　霜清玉塞云飞陇首风落江臯梦到鳯凰防上山围故国周遭  

春草碧  

几畨风雨西城陌不见海棠红梨花白底事胜赏怱忽政自天付酒肠窄更笑老东君人间客　赖有玉管新翻罗襟醉墨望中倚防人如曽识旧梦回首何堪故苑春光又陈迹落尽后庭花春草碧  

青玉案  

冻云封却駞冈路有谁访溪梅去梦里疎香风暗度觉来谁见一窓凉月瘦影无寻处　明朝画笔江天莫定向渔簔得竒句试问帘前深几许儿童笑道黄昏时犹是亷纎雨  

秦楼月  

寒仍暑春来秋去无今古无今古梁防风月汴堤烟雨水涵天影秋如许夕阳低处征帆举征帆举一行惊  

鴈数声柔橹  

沁园春  

壮嵗耽书黄卷青灯留连寸隂到中年赢得清贫更甚苍顔明镜白髪轻簪衲被防头草鞋着脚风雨萧萧秋意深凄凉否缾中匮粟指下忘琴　一篇梁父髙吟看谷变陵迁古又今便离骚经了灵光赋就行歌白雪愈少知音试问先生如何即是布袖长垂不上襟掀髯笑一杯有味万事无心  

西江月  

一百八般佛事二十四考中书山林朝市等区区着甚来由自苦　过寺谈些般若逢花倒个葫芦少时伶俐老来愚万事安于所遇  

临江仙  

倦客更遭尘事冗故寻闲地婆娑一尊芳酒一声歌卢郎心未老潘令鬓先皤　醉向繁台台上问满川细桞新荷薫风楼阁夕阳多倚阑凝思乆渔笛起烟波礼部闲闲赵公秉文  

水调歌头【`昔拟栩仙人王云鹤赠予诗云寄与闲闲傲浪仙枉随诗酒堕凡缘黄尘遮断来时路不到蓬山五百年其后玉山人云子前身赤城子也予因以诗寄之云玉山下古仙真许我天台一化身拟折玉莲骑白鹤他年沧海看扬尘吾友赵礼部庭説丹阳子谓予再世蘓子美也赤城子则吾岂敢若子美则庶几焉尚媿辞翰微不及耳因作此以寄意焉`】  

四明有狂客呼我谪仙人俗縁千刼不尽回首落红尘我欲骑鲸归去只恐神仙官府嫌我醉时嗔笑拍羣仙手几度梦中身　倚长松聊拂石坐看云忽然黒霓落手醉舞紫毫春寄语沧浪流水曽识闲闲居士好为濯冠巾却返天台去华髪散麒麟  

青杏儿  

风雨替花愁风雨罢花也应休劝君莫惜花前醉今年花谢明年花谢白了人头　乗兴两三瓯拣溪山好处追游但教有酒身无事有花也好无花也好选恁春秋  

梅花引【`过天门闗作`】  

山如峡天如席石颠树老氷崖坼雪霏霏水洄洄先生此道胡为乎来哉　石头路滑马蹄蹶昂头贪看山竒絶短童随皱双眉休説清寒形容想更饥  

又  

【`原阙`】  

杖头倒挂一壶酒为问人家何处  

有捋氷髯暖朝寒何人画我霜天晓过闗  

大江东去  

秋光一片问苍苍桂影其中何物一叶扁舟波万顷四頋粘天无壁叩枻长歌嫦娥欲下万里挥氷雪京尘千丈可能容此人杰　回首赤壁矶边骑鲸人去几度山花发澹澹长空今古梦只有归鸿明灭我欲从公乗风归去散此麒麟髪三山安在玉箫吹断明月  

缺月挂疎桐【`拟东坡作`】  

乌鹊不多惊贴贴风枝静珠贝横空冷不収半湿秋河影　缺月堕幽窓推枕惊深省落叶萧萧聴雨声帘外霜华冷  

秦楼月  

箫声苦箫声吹断夷山雨夷山雨人空不见吹台歌舞危楼目极伤平楚断霞落日懐千古懐千古一杯还  

酹信陵坟土  

胥莘公鼎  

阮郎归【`寄李都运有之`】  

人情冷暖共髙低疎慵非所宜老夫碌碌本无机闲教造物疑　形木槁鬓丝垂山林先有期故人只道挂冠迟此心应不知  

许司谏古  

行香子  

秋入鸣臯爽气飘萧挂衣冠初脱尘劳窓间岩岫看尽昏朝夜山低晴山近晓山髙　细数闲来几处村醪醉糢糊信手挥毫等闲陶冩问恁风骚乐因循能潦倒也消揺  

眼儿眉  

浊醪篘得玉为浆风韵带橙香持杯笑道鵞黄似酒酒似鵞黄　世縁老矣不思量沈醉又何妨临风对月山歌野调尽我疎狂  

冯内翰延登  

玉楼春【`宴河中瑞云亭`】  

长原迤逦孤麋卧野色微茫河界破草行绳屦緑云深花触飞丸红雨妥　髙亭初试煎茶火醉玉渐哗春满座行杯莫厌转筹频佳节等闲飞鸟过  

溪南诗老辛愿  

临江仙【`河山亭留别钦叔裕之`】  

谁识虎头峯下客少年有意功名清朝无路到公卿萧萧华屋白髪老诸生　邂逅对床逢二妙挥毫落纸堪惊他年聨袂上蓬瀛春风莲烛莫忘此时情  

李右司献能  

春草碧  

紫箫吹破黄州月蔌蔌小梅花飘香雪寂莫花底风鬟顔色如花命如叶千里涴兵尘凌波袜　心事鉴影鸾孤筝弦鴈絶旧时雪堂人今华髪断肠金缕新声杯深不觉琉璃滑醉梦绕南云花上蝶  

江城梅花引【`为飞伯赋青梅`】  

汉宫娇额倦涂黄试新妆立昭阳萼緑仙姿髙髻碧罗裳翠袖卷纱闲倚竹暝云合琼枝荐莫凉　壁月浮香揺玉浪拂春帘莹绮窓氷肌夜冷滑无粟影转斜廊冉冉孤鸿烟水三湘青鸟不来天也老断魂梦清霜静楚江  

浣溪沙【`河中环胜楼感懐`】  

垂桞隂隂水拍堤欲穷逺目望还迷平芜尽处莫天低万里中原犹北頋十年长路却西归倚楼懐抱有谁  

知  

王右司渥  

水龙吟【`从商帅国噐猎同裕之赋`】  

短衣匹马清秋惯曽射虎南山下西风白水石鲸鳞甲山川图画千古神州一时胜事賔僚儒雅快长堤万弩平冈千骑波涛卷鱼龙夜　落日孤城鼓角笑归来长围初罢风云惨澹貔貅得意旌旗闲暇万里天河更须一洗中原兵马看鞬櫜呜咽咸阳道左拜西还驾李扶风节  

满江红  

纸帐温春睡穏窓槐揺緑吾老矣不堪重着翠围红簇千古清风荆布在一家乐事糟糠足笑杜陵憔悴漫多情须燕玉　求凰意传新曲骖鸾梦从渠续问临卭何贱防稽何辱畎亩岂无天下士斧斤不到山中木但莫教风雨两雏鸠危枝宿  

景覃  

鳯栖梧  

倦客情悰纷似缕小院无人卧聴秋虫语归意已搀新鴈去晚凉更作潇潇两　架上秋衣蝇防素冷菊戎装尚被春花妬别有溪山容杖屦等闲不许人知处  

天香  

市逺人稀林深犬吠山连水村幽寂田里安闲东邻西舍准拟醉时懽适社祈雩祷有箫鼓喧天吹击宿雨新晴垅头闲看露桑风麦　无端晴亭莫驿恨连年此时行役何似临流萧散缓衣轻帻炊黍烹鸡自劳有脆緑甘红荐芳液梦里春泉糟床夜滴  

又  

百嵗中分流年过半尘劳系人无尽桑柘周围菅茅低架且喜水亲山近倦飞髙鸟算也有闲枝栖穏纸帐防衾日髙睡起懒梳蓬鬓　闲堦土花碧润缓芒鞵恐伤蜗蚓侧掩衡门空觧草谁信俗驾轻云易散頼独有莲峯破孤闷世事悠悠从教莫问  

宗室文卿  

西江月【`题邯郸王化吕仙翁祠堂`】  

壁断何人旧字炉寒隔嵗残香洞天人去海茫茫玩世仙翁已徃　西日长安道逺春风赵国台荒行人谁不悟黄粮依旧红尘陌上  

髙博州宪  

梅花引  

蒿火目藜羮腹书生宁有封侯骨长须奴下泽车艰闗险阻谁教涉畏途　半生落莫长安道一事无成双鬓老南辕吴北辕胡功名富贵情知不可图  

又  

槐堂梦鼓笛弄驰骤百年尘一哄陶渊明张季鹰一杯浊酒焉知身后名　有溪可渔林可缴须信在家贫也乐熊门春浿江云几时作个山间林下人  

又  

城下路凄风露今人犁田昔人墓岸头沙带蒹葭漫漫昔时流水今人家　黄埃赤日长安道倦客无浆马无草开涵闗闭涵闗千古如何不见一人闲  

又  

六国扰三秦埽初谓商山遗四老驰单车致缄书裂荷焚芰接武曵长裾　髙阳真得杯中趣身到醉乡安穏处生忘形死忘名二豪侍侧刘伶初醒  

王先生予可  

小重山【`予可自觧霜脂粉也`】  

寳榭帘钩卷月窓缕衣金様褪泛余香卿卿荣耀宠恩光三竿日颦翠楚山长　螺髻戞浮觞鳯奁尘莹恨浥霜卖珠楼外串离肠春残梦今夜拟髙唐  

生查子  

夜色明河静好风来千里水殿谪仙人皓齿清歌起前声金斚中后声银河底一夜岭头云绕遍楼前水  

长相思  

风暖时雨晴时熏褶罗衣人未归螓蛾愁欲飞　枕琼霞琐窓纱帘月楼空燕子家春风埽落花  

王监使特起  

梅花引  

山之麓河之曲一湾秀色盘虗谷水溶溶雨蒙蒙有人行李萧萧落叶中　人家篱落炊烟湿天外云峯迷淡碧野云昏失前村溪桥路滑平沙没旧痕  

又  

丹枫下潇湘夜横披省见王维画画无声惨经营何如幻我清寒此道行　马头风急催行色疑是山灵嫌俗客钓鱼矶緑蓑衣有人坐弄沧浪犹未归  

赵内翰摅  

南歌子  

涧草萋萋緑林莺恰恰啼汀沙过雨便无泥换得芒鞋随意到前溪　浦溆浑堪画云烟搃是题江湖老伴一蓑衣真个斜风细雨不须归  

虞美人【`同孟利噐防春`】  

春来日日风成阵桃李飘零尽树头树底覔残红只有郭西梨雪照晴空　酬春须得如川酒酒债寻常有葛巾欹侧倩人扶大似浣花溪上醉骑驴  

孟内翰宗献  

菩萨蛮【`回文`】  

睡惊秋近鸣虫砌苍鬓掺匀霜影孤灯翳冷长叹浩歌狂  

张太尉信甫  

蓦山溪  

山河百二自古闗中好壮嵗喜功名拥征鞍雕裘绣防时移事改萍梗落江湖聴楚语厌蛮歌徃事知多少苍顔白髪故里欣重到老马省曽行也频嘶冷烟残照终南山色不改旧时青长安道一回来须信一回老王佐  

洞仙歌【`赋榛实屏山所録`】  

圆刚定质混物非凡类仁处其中静忘意任蝶蜂狂绕燕雀喧争心君正惟取清白自治　黄衣从澹泊此个家风异偶合隂阳弃神智怕旁人冷眼嫌太孤髙樽爼地聊许松梧同噐待他日山林不相容请援手仙芚要充仙贽  

愚轩居士赵元  

行香子  

镜里流年緑变华颠谢西山青眼依然人生安用利名纒似燕营巢蜂课蜜蚁争羶　词苑羣仙场屋诸贤看文章大笔如椽闲人书册且枕头眠有洗心经传灯録坐忘篇  

又  

潦倒无闻坐惯家贫眼昏花心口犹存人皆笑我我尽教人醉吟风闲钓月困眠云　邂逅交亲语欸情真且相从莫浪辛勤西山归隠不用移文看菊成丛松结子竹生孙  

又  

山拥垣墙水满溪塘几人家篱落斜阳又还夏也一霎人忙正稻分畦蚕卸簇麦登场　老子徜徉闲日偏长鬓鬔松只管寻凉緑隂何处旋旋移床有道边槐门外桞舍南桑  

折治中元礼  

望海潮【`从军舟中作`】  

地雄河岳疆分韩晋潼闗髙压秦头山倚断霞江吞絶壁野烟萦带沧洲虎斾拥貔貅看阵云截岸霜气横秋千雉严城五更残角月如钩　西风晓入貂裘恨儒冠悮我却羡兠鍪六郡少年三闗老将贺兰烽火新収天外岳连楼想断云横晓谁识归舟剰着黄金换酒羯鼓醉凉州  

先大夫  

好事近【`次蔡丞相韵首倡及髙子文属和附于此`】  

梦破打门声有客袖携团月唤起玉川髙兴煮松檐晴雪　蓬莱千古一清风人境两超絶觉我胸中黄卷被春云香彻  

又  

天上赐金奁不减壑源三月午盌春风纎手看一时如雪　幽人只惯茂林前松风聴清絶无奈十年黄卷向枯肠搜彻【`蔡丞相`】  

又  

谁打玉川门白绢斜封团月晴日小窓活火响一壶春雪　可怜桑苎一生颠文字更清絶直拟驾风归去把三山登彻【`髙子文`】  

声音之道与政通固矣然以三百篇考之成周治矣而夫子不无删焉郑卫乱矣而夫子或有取焉何哉则亦以天理之在人心不可变而人之贤不肖不可必故圣贤之所去取惟其人不惟其时惟其言不惟其人惟其意不惟其言中州乐府作于金人吴彦髙辈虽当衰乱之极今味其辞意变而不移悯而不困婉而不廹达而不放正而不随葢古诗之余响也是故俨山陆公有取焉亦孔子待郑卫之意韶承命分校毕敬识浅语以俟公之教焉嘉靖丙申九月庚辰属吏毛鳯韶谨书  

家藏中州集十卷逸其乐府梓人告成殊怏怏然既得乐府一帙乃九峯书院刻本也不胜剑合之喜苐词俱双调淆杂无伦一一按谱厘正如望海潮诸阕与谱不侔未敢轻以意改其小叙已见诗集中不复赘云海云毛晋识  
