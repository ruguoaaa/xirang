---
title: 第6部分
index: true
icon: editor
order: 6
category:
  - 诗藏
  - 诗集
  - 宋元诗会
tag:
  - 钦定四库全书
  - 集部八
  - 总集类
  - 陈焯
  - 清
---

## 宋元诗会卷六十五  

兵部主事 陈焯 编  

金诗附  

张　介  

【字介夫彭城人正大元年经义第一人歴巩谷孰二县令幼有赋声为人蕴借】  

读天宝遗书  

不但昨非今亦非上皇骑马泪沾衣曲江死后无忠谏郤忆词人秋雁飞  

厐　汉  

【字茂平晋人正大末年进士沈毅有志节待次内乡北山兵乱遇害】  

终南谿  

冷云低压万长杨十顷秋隂锁北堂门外兵尘涨秦楚水边烟景似湖湘荷翻山雨僧窗晚竹泛溪风客枕凉早晚初平遂真隠绕陂闲牧石头羊  

神童刘　微  

【字伯祥益都人七嵗能文道陵召入宫赋鳯凰来仪二首称旨赐经童出身系籍太学后登贞祐二年第】  

春栁应制得城字  

翠钿圆匀緑线轻着行排立防新晴更看三月春风里散作飞花满鳯城  

王世赏  

【字彦功汴人与尹无忌王逸宾赵文孺相周旋明昌中保举才能德行赐出身释褐巩州教授终于鹿邑簿有浚水老人集传于世】  

立春后十日登楼  

今日登楼眼风烟倍觉新溪梅初破萼屋雪半融银雁外天逾碧鸥边水自春儿曹应见笑吟望独伤神  

春雪  

只谓春天暖宁知雪霰飞龙蛇且深蛰花栁不胜威糁糁凌风细纷纷带雨稀谁当问穹昊生杀果何机桑之维  

【字之才恩州人蔡丞相伯坚之子壻也以乐府著称有东集传于世】  

白发  

白发近年见十中三两茎半因愁儹出多为病添成梳里有时落镊余还又生老知无可避何处是功名冯文叔  

【文叔辽东人】  

客舎  

秃襟袖褐破书囊十五年来客异乡生事穽中摇虎尾穷途天上转羊肠三朝不遇冯唐老半夜悲歌甯戚狂独倚牛车望辽海西风尘土鬓苍苍  

宗　道  

【字云叟山隂人以足疾不仕有诗云家藏千卷富身得一生闲茅屋经年补柴门尽日闗其自处可见】  

宝岩僧舎  

寂寂钟鱼栢满轩午风轻飏煮茶烟西廊竟日无人到只许山人借榻眠  

鲜于溥  

【字彦仁宋文臣子骏之后高祖淳淳之子孝标标之子寿吉寿吉之子坦皆擢进士第而仕亦达彦仁坦之子以门资仕终于栎阳令济源盘谷天壤佳处坦父子居其间饮酒赋诗翛然尘垢之外至今人以高士目之】  

鲁村道中  

小桥沙路已堪图更着衰翁跨蹇驴暮霭似催寒日短秋容仍带远林疎鹏盘平野黄榆落兔走横冈白草枯渐喜闲身远朝市一年强半在村墟  

早发  

灯前梦断家千里马上诗成月一痕晨粥未烹官路远隔林烟火是渔村  

郝天挺  

【字晋卿陵川人家世儒素伯父子飏有诗名号东轩老人晋卿少日有赋声早衰多疾厌于名场遂不复就举贞祐之兵避于河南往来淇衞间为人有崖岸耿耿自信宁落薄而死终不一傍富儿之门年五十七卒于舞阳临终浩歌自得不以死生为意其平日自处为可见矣元好问少从晋卿学举业晋卿教之曰今赋学以速售为功六经百氏分磔缀缉外或篇题句读之不知幸而得之不免为庸人况一败涂地者乎又曰读书不为艺文选官不为利养唯通人能之又曰今世仕宦多用贪墨败官皆苦于饥冻弗克自坚者耳男子生世不耐饥寒则虽小事不能成子试以吾言求之其所持论如此子思温字和之孙经字伯常入元为名臣】  

送门生赴省闱  

青出于蓝青愈青小年场屋便驰声未饶徐淑早求举郤笑陆机迟得名嗟我早衰空毦矂喜君初筮已峥嵘此行占取鼇头稳平地烟霄属后生  

徐好问  

【字裕之永宁人彭汝实曰徐与遗山同名同字不以为嫌而録其诗前辈胸中广大类此】龙门  

疎凿而来道路通行人万古翠微中南山山寺题诗满一字何甞到禹功  

邢安国  

【字仲祥沁州武乡人少日有赋声四十嵗后即不应科举以诗酒自娯避乱客泌阳十余年后北归备极艰苦往往见于诗云】  

杨花  

细防轻团转复飘隋家堤岸霸陵桥非绵非絮寒无用如雪如霜暖不消狂惹客衣知有恨巧寻禅榻故相撩陂塘囘首浮萍满依旧春风摆翠条  

刘　豫  

【字彦由阜城人仕宋知济南府事汴京下立张邦昌为大楚皇帝宋灭楚更立彦由国号齐建元阜昌八年废为蜀王迁黄龙府改封曹有集十卷行于世】  

杂诗【三首】  

风荷柄柄弄清香轻薄沙禽落又翔红日转西渔艇散一川山影暮天凉  

古渡停骖日向沈凄凉归思梗清吟碧山防防塞天濶红叶一林秋意深  

寒林烟重暝栖鸦远寺疎钟送落霞无限岭云遮不断数声和月到山家  

虞仲文  

【字质夫世南之裔武州宁逺人仕为辽相归金授枢密使平章政事封秦国公四嵗作诗赋煎饼有鱼目蝉声之句人以神童目之】  

雪花【四嵗作】  

琼英与玊蘂片片落前池问着花来处东君也不知按元裕之于金相诗内载有张丞相孝纯字永锡滕阳人宋宣和末知太原金兵围城死守逾年人相食防尽城始下金主怜其忠换以相职诗无足观故不録而初志可嘉聊记于此  

耶律履  

【字履道东丹王之七世孙学易通太至于隂阳厯数无不精究防补国史掾兴陵朝累迁蓟州刺史入翰林为修撰歴直学士待制礼部尚书特赐孟宗献榜进士第俄预淄王定册功拜参知政事明昌元年进右丞薨年六十一兴陵甞问宋名臣孰为优履道以苏端明轼对上曰吾闻轼与王诜交甚欢至作歌曲戏及姬侍非礼之甚尚何足道耶履道进曰小説传闻未必可信就使有之戏笑之间亦何得深责世徒知轼之诗文为不可及臣观其论天下事实经济良才求之古人陆贽而下未见其比陛下无信小説而忽贤臣之言明日録轼奏议上之诏国子监刋行自号忘言居士有集传于世三子辨才武庙署令善才工部尚书楚才中书令四孙钧铉镛铸】  

史院从事日感懐  

不学知章乞鉴湖不随老阮醉黄垆试从麟阁诸贤问肯屑兰台小史无一战得侯输妄尉长身奉粟媿侏儒禁城钟定灯花落坐拊尘编惜壮图  

贾益谦【因辨海陵之诬可证金史之谬故于其原传全録之】  

【字亨甫本名守谦避哀宗讳改焉宣宗朝参知政事出知济南移镇河中南渡后召拜左丞寻致仕居郑州哀宗即位史官乞因宣庙实録遂及衞绍王初虎贼既弑逆乃立宣宗宣宗之人至谓衞王失道天命絶之虎实无罪且于主上有推戴之功独张信甫上章言虎贼大逆不道当用宋文帝诛傅亮徐羡之故事章奏不报尔后举朝以大安崇庆之事为讳及是谓亨甫大安中甞拜御史中丞宜知衞王事乃差编修官一人就访之亨甫知其防谓来者言知衞王莫如我然我闻海陵被弑而世宗皇帝立大定三十年禁近能暴海陵过恶者得美仕史官修实録诬其滛毒狠鸷遗臭无穷自今观之百可一信耶衞王勤俭慎惜名器较其行事中材不能及者多矣吾知此而已设欲谓饰言以加吾罪吾亦何惜余年朝议韪之正大三年八十薨】  

赠答史院从事  

见説才名自妙年多慙政府旧妨贤物华天宝无今古鳯阁鸾台孰后先郑圃道尊何敢望济南书在子当传莫言老眼昬花满及见风鹏上九天  

杨　慥  

【字叔玊代州五台人承安五年进士歴州县入为尚书省令史拜监察御史侍御史京西大农司丞京南司农卿户部侍郎权尚书入户曹即有相望事无巨细处之皆有法至于知朝廷大体则又非他人所能及也京城受兵权参知政事明年卒于河平叔玊文工于诗而人不以能文称特未见其文耳】  

过司竹监有懐王监正之  

不见崧丘跨鹤仙才名留得万人传春郊渍酒伤今日夜雨论文记昔年宰树谩县公子剑高山已絶伯牙弦故居脩竹青青在寂莫终南落照边  

干陵  

牝鸡一啄血波流天下何縁不姓周今日阿婆心力尽干陵秃似老僧头  

孟宗献  

【字友之开封人大定三年乡府省御四试皆第一供奉翰林曹王府文学兼记室参军以疾寻医久之授同知单州军州事丁母忧哀毁致卒】  

摇摇风影漾寒塘静里亭台日月长不似隋家堤岸上乱鸦残照管兴亡  

苏门花坞  

绕舍云山熨眼新看花差后洛阳尘从君小筑繁香坞不负长腰玊粒春  

赵　摅  

【字子充宛平人自号醉全道人】  

早赴北宫  

苍龙双阙郁层云湖水鳞鳞栁色新絶似江行看清晓不知身是趂朝人  

赵承元  

【字善长先世汴人兵火间旅寓河间遂占籍焉大定十三年词赋第一人除应奉翰林学士兼曹王府文学以疎俊少捡得罪王府贬废久之遇赦量叙卒于临洮】  

探春  

水底流泉匹练飞麴尘着栁不禁吹杖藜恰到春生处已有人家插酒旗  

张　檝  

【字巨济其先秦川长春人有官于山隂者遂占籍焉家世贵显巨济明昌五年词赋第一人仕至镇戍州刺史】  

客中  

绛唇花不语青眼栁初眠尘去寻芳马香来载酒船归期仍雁后野兴已鸥边惆怅无家客春风又一年  

初夏  

小园緑笋间朱樱防缀年华似有情露浥葛巾晨气润风随竹簟晚凉生闲窥黠鼠潜身处静厌飞蚊绕鬓声安得冷泉幽石畔解衣盘礴树隂清  

李　着  

【字彦明真定人高才博学诗文得前人体工于字画颇尚宫言承安二年经义第一人在翰林七年出判定州召为户部员外郎坐大中党事谪临洮府判官量移西京路按察司判官迁彰德府治中城再陷避于防上兵人招降大骂不从掘防倒而死】  

观音院书阁  

曲巷蓬蒿一尺深小轩岑寂似山林鸟声落枕有高下山色阅人无古今客里三年侵老境牀头一易浣尘襟晚凉痴坐忘言里满地西风白玊簪  

王中立  

【字汤臣岢岚人博学强记问无不知少日治易有声场屋间家豪于财宾客日满门所以待之者备极丰腆其自奉则日食淡汤饼而已年四十防妻遂不更娶亦不就举选斋居一室枯寂如衲僧如是三四年乃出时人觉其谈吐高濶诗笔字画皆超絶若有物附之者问之不言也临终预尅死期而逝州将石伦葬之忻州时年五十六】  

中秋  

素丸东溟来飞上玻璃盆聊挥五轮手拨去万里隂印透山河影照开天地心人世有昏晓我未甞古今  

杂诗【二首】  

华山宫殿白云封想见当年打睡翁贪看终南山色好不知红日下前峰  

云叶粼粼皱碧空笙箫递响入天风忽惊风浪耳边急不觉形神来世中  

王予可  

【字南云吉州人父本军挍南云亦甞隶籍年三十许大病后忽发狂久之能把笔作诗文及説世外恍惚事南渡后居上蔡遂平郾城之间在郾城为最久人与之纸落纸数百言或诗或文散漫碎杂无句读无首尾多六经中语及韵学家古文奇字字或峭劲遇宋讳亦时避之人或问以故事应如响诸所引书皆世所未见谈説之际稍若有条贯则又以诞幻语乱之麻知防张伯玉与之逰最狎説其所作诗以百分为率可晓者才二三耳壬辰兵乱为顺天军将领所得知其名窃议欲挈之北归馆于州之瑞云观南云明日见将领自言云我不能往君家瑞云观也不数日病卒后复有见之淮上者】  

驯鹤图【张伯玊家画慎宫人徐行以手整钗一鹤后随谓之驯鹤图伯玊请赋诗钦叔常苦其作诗多不用韵限以钗来苔三字】  

寝处妆铅未卷钗孤云花带月边来六宫帘幕金鸾冷露湿晨烟啄翠苔  

王　彧  

【字子文洺州人承安中进士资刚决不可犯为尚书省掾知管差除与郎官相可否即弃官去往来登封卢氏山中改名知非字无咎自号照了居士居山中二十年布衣蔬食井臼自亲时人哀苦之而知非处之自若也少日为文工于四六诗亦有功和二宋落花韵四首云曽见娇窥宋玊墙忽惊遗梦到延凉聚尘非分侵凌玊流水无情送香锦韈谩抛终隔面防灰虽吐若为肠苍苔碧草无穷恨木石痴儿亦自伤可人未厌出邻墙囘首空残翠幕凉好事只传懐梦草殊乡谁致返魂香尘凝燕子慵开眼烟暗马嵬空断肠秾李绛桃俱异物为歌薤露写余伤緑影浮空只自伤赏心死着未能忘琼枝不解留春色银烛空存照夜妆肺腑已传蜂蜜尽肌膏仍与燕泥香情知青帝囘车日合有翔风老退房繁华终竟合凋伤献笑萦懐忍遽忘露压不禁昏泪脸风披无奈醉愁妆芳菲顿减园林趣狼藉空余陌路香郤忆班姬浪辛苦一生都得防专房既学佛作决定歌禅家以为证道新丰之后无有及者】  

禅颂【二首】  

放下情懐触处安生涯耿耿没多般褐衣褴褛聊遮赤短发鬅鬙底用冠一榻省縁资困歇二匙随分了饥餐也知苦涩人人笑烈日初心不敢谩【贞祐末行台都尉南征获武经进士李申之于盱眙左右司郎中刘光讲达卿润文官李献能钦叔爱其才辨欲活之以避嫌不敢也乃托以问事机令军中羁管之申之作诗赠主囚者云一饭感君无地报寸心许国只天知明朝定作长淮鬼马革仍烦为裹尸又云胷中万古横钟阜一死鸿毛断不移又献书都尉云金国歳歳南侵计所得不能一二州而军力折耗殆尽今歳此举亦曽虑人有议其后何以御之乎为公计者不若待南军大举敛兵而退虽屡出无功得全师而返犹可自救不然师老食殚困顿于坚城之下谗间一行则公受祸不久矣某军败而死固其所也乞于盱眙城下责以不降之罪以一死见处使人人知之则都尉亦于名教有功书上之明日申之谋遁归不果乃杀之钦叔説其临刑囘面南向欣然就戮甚嗟惜之予谓申之胷中万古横钟阜与王知非烈日初心不敢谩皆烈丈夫语故附见于此】  

吾身非我底为情説着尘劳特地惊五九尽时山更好涧泉云鸟自春声  

董文甫  

【字国华潞人承安中进士为人淳质恬于世味于心学有所得人知尊敬之而不知其所以得也子安仁亦学道父子甞闲居寳丰闭户不出以习静为业朝夕不断宴如也国华歴金昌府判官礼部员外郎昌武军节度副使正大中以公事至杞县自知死期作书与家人及同官又作诗贻杞县令佐诗毕掷笔于地以扇障面而逝】  

审是堂  

按剑人人骇夜光蜀鸡合道胜鸾凰飞蛾可是无分别直认油灯是太阳  

文中子续经  

纷纷述作史才雄听得秋来百草虫不是春雷轰蛰窟蚓蛇争得化成龙【元好问甞以王氏续六经为问文甫云王氏六经以权道设教虽孔子亦然但后人不能知之耳因以此诗示之】  

李俊民  

【字用章泽州人承安中举进士第一金亡隠居教授元世祖居潜邸以安车召之乞还山】明皇撃梧图  

不使梨园子弟知太平音在鳯皇枝一朝野鹿衔花去长恨秋风落叶时  

辛　愿  

【字敬之福昌人其大父自凤翔来居县西南女几山下以力田为业敬之自号女几野人年二十五始知读书取白氏讽谏集自试一日便能背诵乃聚书环堵中读之书至伊训诗至河广颇若有所省欲罢不能因更致力焉音义有不通者搜访百至必通而后已由是博极羣书于三传为精至于内典亦称该洽杜诗韩笔未甞一日去其手作文有纲目不乱诗律深严而有自得之趣】乱后  

兵去人归日花开雪霁天川原荒宿草墟落动新烟困鼠鸣虚壁饥乌啄废田似闻人语乱县吏已催钱  

赠刘庵主【刘辽贵族】  

宻薄轩裳贵高寻绮皓踪一囊闾里药六尺水云笻午枕眠芳景晴檐望远峰柴门常不掩应得野夫从  

赠赵宜之  

夫子今词伯胡为远帝京青云无辙迹白发有柴荆鬼戏多年病人高四海名麟经方有缺无惜继丘明  

同赵长水泛舟  

洛水秦山晚自澄孤洲烟树緑相仍波摇朗月浮金镜岭隔华星断玊绳但觉转船惊白鸟岂烦挥箑怒青蝇风尘浩荡飘蓬里愧似林宗陪李膺  

题游彦明林园  

先生未老厌儒冠筑屋栽篱守嵗寒经史日长常满案渔虾溪近得供盘幽花入室无多种瘦竹闗情只数竿潇洒逺辞车马迹求官何必近长安  

函闗  

双高耸大河旁自古函闗一战场紫气久无传道叟黄尘那有弃繻郎烟迷短草秋还緑露浥寒花晚更香共説河山雄百二不堪屈指筭兴亡  

隆德故宫  

蛇分鹿死已无秦五十年来汉苑春问着流莺无一语栁条依旧拂墙新  

山园  

嵗暮山园懒再行兰衰菊悴颇闗情青青多少无名草争向残阳暖处生  

李　汾  

【字长源平晋人系出雁门旷达不羁好以奇节自许元光末用荐书得从事史馆长源素高亢不可一世乃今因斗食致人以府史蓄之殊不自聊未防忤翰长罢寻入闗明年驱数马来京师日以马价佐欢道逢怨家则画地大数而去又明年恒山公先在邓之西山长源往説之署行尚书省讲议官既而恒山与参知政事实勒相异同颇谋自安惧长源言论欲除之遁之泌阳竟为所害】州北【三首】  

州北光风艶绮罗南来扈从北人多梨园法曲懐奴舞月窟新声倩女歌紫禁衣冠出金马青楼阡陌瞰铜驼薄游郤忆开元日常逐春风醉两坡  

琪树明霞五凤楼夷门自古帝王州衣冠繁防文昌府旌防森罗部曲侯美酒名讴陈广座凝笳咽鼓送华辀秦川王粲何为者憔悴嚣尘坐白头  

楼外风烟隔紫垣楼头客子动归魂飘萧蓬鬓惊秋色狼藉麻衣涴酒痕天堑波光摇落日太行山色照中原谁知沧海横流意独倚牛车哭孝孙  

上清宫  

苍梧云气赤城霞锦络钧天帝子家仙掌高承九霄露霓旌遥驻五云车昆明火刦惊人世瀛海风涛撼客槎醉里忽逢王子晋玊笙吹上碧桃花  

避乱陈仓南山囘望三秦追懐淮隂侯信漫赋长句  

凭高四顾战尘昏鹑野山川自吐吞渭水波涛喧陇阪散闗形势轧兴元旌旗日落黄云戍弓剑霜寒白草原一饭悠悠从漂母谁怜国士未酬恩  

清明  

鸣珂振毂满重城春日绵绵老燕莺人在碧鸡坊外住澹随流水过清明  

苏客卿秦  

游説诸侯获上卿贾人唇舌事纵横可怜一世痴儿女争羡腰间六印荣  

马中令周  

脚踏长安陌上尘布衣西上欲谁亲君王不省常何防憔悴新丰一旅人  

李献甫  

【字钦用钦叔从弟也兄钦止钦若皆中朝名胜家故将种而同时四进士人门之秀照映一时钦用博通书传于左氏及地理之学尤精为人有干局心思所到则絶人逺甚故时人有精神满腹之称歴咸阳簿辟行台掾属正大初夏人请和金以冯子骏往议钦用预行夏使有口辩冯善人无以折之往复之际至将歳币为言钦用不能平从旁进曰夏国与敝邑和好百年今虽易君臣之名而为兄弟之国使兄而输币宁有据耶曰兄弟且不论宋日曽与吾家二十五万匹典故具在君独不知也金朝必欲修旧好非此例不可钦用作色曰使者尚忍言耶宋以嵗币饵君家而赐之姓岸然以君父自居夏国君臣无一悟者诚谓使者当以为讳乃今公言之使者果能主此议以从赐姓之例敝邑虽嵗损五十万某请以身任之夏使语塞和议乃定】  

别春辞  

东皇按辔来何迟人间二月才芳菲六十日春能防时不如意事常相随一声啼鴂花片飞把酒郤与春别离春缓归听我歌滔滔歳月如流波贵忧孰与贱乐多吾宁不欲列华鼎驰鸣珂香屏倚妓荐绮罗人生赋分有定在谁能买愁费天和长安市上酒如海跨驴径上胭脂坡酒酣酣舞双婆娑春自来去如予何  

兴庆池书所见  

短短菰蒲刺水青翠萍开处鉴波明画船转过垂杨外水面风来闻乐声  

元德明  

【字明德秀容人唐礼部侍郎次山之后自幼读书世俗鄙事终其身不挂口为人诚实乐易洞见肺腑虽童子以言欺之亦以为诚然也累举不第放浪山水间未甞一日不饮酒赋诗春秋四十有八终于家二子好古好问】  

仙鸡诗【并序】  

繁畤义兴镇酒家韩氏子畜一鸡以善鬭雄其乡一日敌家用药饲鸡使不知痛求与韩鸡对韩鸡鬭久果被伤口下颔不收垂死矣一卖药道人过其门曰我能活此韩欣然使疗之里中诸儿随看者一二十辈皆使向壁立道人以鸡置笼中探手良久若摩拊然者已而取瓢水噀之置瓢笼上即出门儿曹怪其久不还窃视之鸡喙已复生矣道人希袍草冠腋下县青囊落魄嗜酒夜宿寺阁上韩氏子与里中人奔走求之并所卧草荐不在矣是时明昌七年仲规弟为此镇酒官予亦在焉作仙鸡诗以记之  

老雄徤鬭夸擅场韩郎抱归神色伤岂知黠儿出徼幸毒手一发不得防毳衣散洒尚可养利嘴一哆何由张青囊道人何许来自言救药吾有方垂髥噀水濯残血半喙随手生新黄筠笼乍开闻腷膊草冠已往徒惊忙神仙世有宁虚荒惜哉诡激不可量世人鸷勇天且劓况于物也恣彊梁敷荣枯枿变金石未若与世鍼膏肓何须变化示狡狯知君办作淮南王蓬莱东望云茫茫爱而不见心且狂刀圭不愿换凡骨且欲共醉无何乡  

送德温同舎赴帘试  

太常侍祠水苍佩内相夜下金莲烛皇家结网未曽疎亦有佳人在空谷一从唐赋变辽律仰视折杨犹雅曲云台勲业一青衫被发操戈踵相属筋疲力涸仅乃得墨水一升凡防辱英雄俛首入彀中举世悉然非子独子家口众亲又老嵗月防甘须寸禄荐书闻説过南宫冷暖人情到僮仆我初与子偕计吏人后人前随碌碌不慙齐客售鼓瑟颇为荆人悲献玊一诗今日送君行万里秋风看鸿鹄  

室人生朝  

新酒清浑共糟牀洗盏甞平时唯欲醉此日重难忘容服慙王霸山林得孟光白头翁与媪万事听诸郎  

秋暮王氏园亭  

细径云林底危亭涧水湄秋先殒黄叶寒未老红葵嚼句幽禽答寻花晚蝶随无人共幽兴思与野僧期  

寒食再游福田寺  

春山寂寂掩禅扉复岭盘盘入翠微布韈青鞵供胜践粥鱼斋鼓荐机日烘幽径绿烟暖风定晓枝红雨稀曽是西堂读书客不应啼鸟也催归  

刘　祁  

【字京叔山西浑源人金之遗民着归潜志】  

古意【二首】  

庭前有桂树緑叶尚离披秋风动地起飘落将安归高飞入青云下飞入污泥贵贱既偶尔孰为喜与悲秋江有芙蓉颜色好鲜洁褰裳欲采折水深不可涉严风下飞霜芳艶空凋歇怅望一长叹临川无桂檝  

送雷伯威  

朔风起天末落木鸣空山冰霜正凝沍游子百里还山郭送将别徘徊上高原如何暌离情对此芳歳阑壮士志四方不须涕汍澜人生非山海防面亦不难愿子崇明德余功振文翰长因东南鸿惠我金玊言  

懐长源  

凉月夜如水秋风吹紫兰独居怅无聊佳人阻河山河山邈千里相望何时已云横雁影沈露下虫声起烽火照中州西南杀气浮君居刘山下果若向时不人生有离别但惜知音絶匣内卧青蛇光芒射秋月汴水碧参差叶飞空树枝如何相忆处还值暮秋时  

征夫词  

顽云漠漠秋天黑冷雨潇潇和雪滴途中骑士衣裳单半夜衔枚赴灵壁中州近嵗雨雪多只因戍马窥黄河将军锦帐衣千袭马上挥鞭传令急但令饱暖度朝夕一死沙场吾不惜九重日望凯歌归安知中路行逶迤愿将舞女纒头锦添作征人身上衣  

征妇词  

青灯荧荧照空壁绮窗月上莎鸡泣良人塞北远从军独妾深闺长太息忆初痴小嫁君时谓君早晚拥旌麾如何十载尚舆隶东屯西戍长奔驰秋风戎马临闗路千里持矛闗上去公家事急将令严儿女私情那得顾恨妾不为金鞞靫在君腰下随风埃恨妾不为龙泉剑在君手内飞光焰慕君不得逐君行翠袖斑斓空血染君不见重瞳夙驾游九疑苍梧望断犹不归况今沙场征战地千人同去防人囘君囘不囘俱未见妾心如石那可转  

南京遇山楼  

倚天突兀耸高楼楼上家人白玊钩落日笙歌迷汴水春风灯火似扬州仙人已去名空在豪客同来醉未休独倚朱阑望明月鸾旌依约认重游  

过陈司谏墓  

鸾坡乌府旧游空三尺孤坟野寺中犹有忧时心不死墓门昨夜起秋风  

元好古  

【字敏之性识颖悟读书能彊记无所不窥年二十就科举再上不中意殊不自聊又娶妇不谐日致恶语遂以得疾未防没于北兵之祸年三十一】  

中秋无月  

佳辰无物慰相思先赏空吟昨夜诗莫怪更深仍坐待密云或有暂开时  

读裕之弟诗藁漫题  

传家诗学在诸郎剖腹留书死敢忘【先人临终有剖腹留诗之语】背上锦囊三箭在直须千古説穿杨  

## 宋元诗会卷六十六  

兵部主事 陈焯 编  

【元有天下文治蔚兴累朝御制词章史臣必编次成帙而元文类弗载一字当因内府藏本不落人间也兹从野史中搜得文宗诗二首用冠简端】  

元文宗  

【上神智天畀怡情词翰雅喜登临居金陵潜邸时常屏从官独造钟山冶亭吟赏竟日曾命近臣房大年畵京都万岁山图大年辞以未至其地上索纸运笔先作一藳授之大年惊服谓格法周匝停匀虽积学专工莫能及也】  

自集庆路入正大统途中偶吟  

穿了氁衫便着鞭一钩残月栁梢边二三防露滴如雨六七个星犹在天犬吠竹篱人过语鸡鸣茅店客惊眠须臾捧出扶桑日七十二峰都在前  

望九华  

昔年曾见九华图为问江南有也无今日五溪桥上见畵师犹自欠工夫  

杨　奂  

【字焕然干州奉天人母梦日光射其身而生识者谓文明之兆因以奂名之金末举进士不第作万言防指陈时弊未及上而归元太宗戊戌诏试诸道进士奂试东平两中赋论第一用耶律楚材荐授河南路征收课税所长官兼亷访使在官十年乃请老世祖总漠南驿召叅议京兆宣抚司事累辞得请年七十终于家諡文宪所著书百余卷】  

有怀梁仲经父  

美人荧荧在何处海濶天低隔烟雾珊瑚零落芙蓉空咫尺相望迷去路翠辇金舆双凤凰风吹环佩声玎珰壶觞狼籍事已往一日万里愁茫茫刘郎竟是谁家客岁晩霜华林叶赤美人荧荧在何处鸭緑江头江月白  

宿草堂  

废寺人踪断幽溪野性便鱼须分浪细虎迹印沙圆驯雀偷僧饭饥蚊破客眠献芹吾岂敢直欲斸山田  

寄商梦卿  

无穷惟永日有尽是流年白发谁能免丹经恐妄传防心人健否到处冡累然滚滚风波地方思万里船  

阿道村  

官路人家少边城驿使频季鹰终去洛王粲近归秦天地羣龙鬬泥沙尺蠖伸亲朋应笑我头白傍风尘  

留别儒禅  

溪行鱼不畏岩宿虎相随怕客谈新事逢人诵旧诗衲轻聊覆体米滑欲翻匙僧腊知余几霜髭已满頥  

谢顾副言问疾  

久谢公家事时劳长者车可怜新病后未觉故人疎渭北偏饶梦河南近得书相忘吾岂敢欲出怯篮舆  

访耿君玊隐居  

居幽穿洞府岸狭束溪流细迳隣翁熟县崖逺客愁桥明山月上窗暗野云浮世事何曾到年侵易白头  

雨夜【二首】  

闗河隔千里笔砚寄余生老觉乡心重闲知世念轻浮风摇竹影细雨簌檐声落魄縁何事吾今不用名窗秋风猎猎檐夜雨频频蛩韵愁于我灯花笑向人此身犹在洛何日定归秦不必黄粱熟真惭白发新  

未归  

渭水遥通洛函闗近隔秦百年垂老日千里未归身梦寐嫌为客妻孥不讳贫一官无可恋花气五陵春  

荅京叔文季昆仲  

何处音书至刘家好弟兄科名先世在诗律早年成岭北饶风雪淮南困甲兵论文吾有意尊酒阻同倾  

饮山家  

爲爱春风好乗时把一杯百年双眼在万事寸心灰花向坐中落客从云外来诗成无纸笔书地惜苍苔  

浮生怀裕之  

汉节飞云外秦城落照边浮生空自老归计定何年泪满陈蕃榻心遥祖逖鞭短诗聊遣兴羞向故人传  

晩至青口  

长年困行役短发易飘零世事惊春梦交亲散晓星烧痕侵路黑栁色夹堤青落日明霞底原情动鹡鸰  

抚州  

北界连南界昌州又抚州月明鱼泊夜霜冷防山秋为客无时了劳生有许愁残年婴世网吾欲谢溪鸥  

青峰寺哭灿然弟  

长别惟生死难忘是弟兄但吾今到处想汝昔曾行乡社三年阻兵戈一梦惊青山风雨夜此去更伤情  

至滑州堤  

旧事悲存没残年厌往还孤城晴雪底双塔暮云间马没长津在龙归老井闲隔林青数防多是濬州山  

出鸦谷宿北石桥  

烧火连山暗春云出谷迟避人投野店系马就疎篱旧宇頽垣在新愁客枕知清明无几日细与数归期  

宿南石桥  

江流平入楚山势逺连秦岸柳犹含冻溪花欲破春石衔车辙古沙印虎蹄新晩境长为客空山不见人  

承徳亨见访  

世事元无定人生只合闲君今悲白发我亦负青山废郭官居冷荒年旅食悭最怜情义厚朝至暮方还  

次答正卿【二首】  

客愁青镜里归梦白鸥边故国人何在新秋月又圆米盐逢此日诗酒负残年长羡平林鸟双飞入暮烟何人依玊树有客隐金华老觉身为累时劳梦到家且骑山简马谁识子阳蛙日暮秋风起飞尘满画叉  

次荅伯直侍郎  

家贫余四壁地胜接三乡词赋狂司马形容老遂良画眉从尔濶舞袖为谁长生死交情在书绅示不忘  

冠氏留别赵帅  

主人情烂熳客子自奔忙不见犹频梦相逢合断肠秋凉抛药裹夜雨倒壶觞回首髙城北幽燕去路长  

送靳才卿之平阳  

却向他州去萧萧雪满簪丘园初到眼儿女总闗心汾水野烟白霍山寒雾深得归归更好吾亦爱秦音  

呈君美  

上阳门外路日暮独归时齿发已衰谢风尘仍别离断云横紫阁急雨掠苍陂地胜饶新句君将寄阿谁  

杨飞卿  

吾宗久零落之子亦中年紫逻堪髙卧经拟共传前言非戏尔旧处想依然留着新诗笔教随过海船  

文纪行赠之以马  

洛水西头路桃花夹岸香偏宜红叱拨小试紫游缰雨径沙初輭春山草正长杖藜犹过我此别莫相忘  

怀同祖卿  

东府仓皇别西河迤回元戎期坐啸上客入行台梦里惠连句生前张翰杯龙池清似染应恨不归来  

答张君美  

我无茅一把谁有橘千头应物机仍拙忧时涕欲流谩违鱼鸟信岂为稻粱谋老去轻三仕诗来抵四愁  

宿重阳宫  

村落到山尽轩窗临水多野禽如旧识隣叟渐相过林静连官竹篱疎补女萝夜深眠不着倚杖看星河  

应试万宁宫  

月澹长杨晓色清天题飞下寂无声南山雾豹文章在北海云鹏羽翼成玊槛玲珑红霭重金炉缥缈翠烟轻谁言半夜曾前席白日君王问贾生　【稗史谓金章宗试贡士于万宁宫杨紫阳年方弱冠蓆屋稍近殿檐金主出御幄顾之问其名氏里贯而去故有君王问贾生之句然考其本传紫阳在金末实未有此遇也或即元太宗乎】  

长安感怀  

此心直欲作东周再到长安已白头往事无凭空击楫故人何处独登楼月摇银海秦陵夜露湿金茎汉殿秋落日酒醒双泪眼几时清渭向西流  

呈公茂  

氷雪相看十五年照人风采只依然我今自分蓬蒿底君独何心道路边渭北几时无梦寐终南何处有林泉不妨便作求田计伴取扬雄草太  

病中赵之让见访  

洛阳三月不得雨君家西来常苦隂酒杯虽好怕到手药裹底事犹闗心对牀几日肯相就拥被中宵愁独吟莫疑衰病便挥谢解吐新句酬知音  

寄商梦卿  

一望东原一惘然芸窗谁与伴髙眠秋风有意招张翰春草无由见惠连王母信音青鸟外溪翁心事白鸥边殷勤为向侯芭道判却残年老太  

读汝南遗事【二首】  

轵道牵羊事已非更堪行酒着青衣裹头婢子那知此争逐君王烈焰归  

六朝江氷故依然隔断中原又百年长笑桓温无逺略竟留王猛佐苻坚  

出郭作  

燕姬歌处啭莺喉燕酒春来滑似油自有五陵年少在平明骑马过卢沟  

过汤隂崇寿寺  

城荒古寺冷于氷绛帐谁烧照佛灯闲绕空堦观石刻偶闻音语得乡僧  

忆君美  

铜柱从君泣堕鸢防夷心事五湖边头颅如此人间事不得青山对暮年  

管宁濯足图  

踏遍辽东未是痴藜牀欲穴只心知好留一掬黄泥水墁却曹公受禅碑  

读涑水通鉴  

风烟惨澹驻三巴汉烬将燃蜀妇髽欲起温公问书法武侯入防防谁家  

耶律楚材  

【字晋卿辽东丹王托云八世孙父履以学行事金世宗特见亲任终尚书右丞楚材生三岁而孤母杨氏教之学及长博极羣书旁通天文地理律歴术数之説下笔为文若宿搆章宗问以疑狱数事所对甚优遂辟为掾后仕为开州同知宣宗迁汴完顔复兴留守燕辟为左右司员外郎元太祖定燕闻其名召见之日见亲信尝指楚材谓太宗曰此人天赐我家尔后军国庻政当悉委之太宗即位首请肆赦且条便宜一十八事颁天下立燕京十路征收课税使国用充足拜中书令事无钜细皆先白之权贵屡谮不行克汴城奏活百姓百四十七万人文治大兴年五十五薨于位追封广宁王諡文正】  

九日黄华属和  

西风残日秋有客嗟幽独偶尔得香醪凄然忆霜菊世态屡迁变人生多反复十年一梦中犹未黄粱熟  

酬非熊  

蔼蔼英声镇北州非熊人物本风流时逢佳客开青眼久领元戎尚黒头已发丰城神剑出休嗟暗室夜光投驱兵经略闗中了题遍长安旧酒楼  

柬赵庭玉子质  

万里龙庭白草秋时时归梦旧渔舟酌残白酒难成醉老尽黄花无限愁久识人心多厌政喜逢天下已归刘而今子入中州去莫惜寒梅寄陇头  

元好问  

【字裕之号遗山太原秀容人也父德明字东岩有声塲屋累举不第生二子长好古次好问皆以才名著而好问頴悟殊絶七岁能诗长从陵川郝天挺学六年大成下太行渡大河为箕山琴台诗闲闲赵公见之谓少陵以来无此作也由是名震京师金兴定五年举进士金亡晦迹其诗益工学者宗之所作金史为一代鸿笔在陜时编中州集人少见者入明初始大行于世】  

防亭  

春物已清美客怀自幽独危亭一徘徊翛然若新沐宿云淡野川元气浮草木微茫尽楚尾平逺疑杜曲生平逺游赋吟讽心自足朅来着世网抑抑就边幅人生要适情无荣复何辱乾坤入望眼容我谢羁束一笑白鸥前春波动新緑  

龙潭  

层氷积浩荡陵谷互吞吐窈窕转幽壑突兀开净宇回头山水县亦复堕尘土孤云铁梁北宇宙一仰俯风景初不殊川涂忽脩阻寒潭海眼净黯黑自终古蛰龙何年卧万国待霖雨谁能裂苍崖雷风视掀举  

黄公庙  

羇客无恒居六月走长路清风黄公祠地古欣所遇剑飞素灵哭龙跃云雨赴堂堂文成君谈笑取帝傅功名要有命隂相知何预谁谓圯上人异事惊竹素河清不可俟筋力疲世故袖间一编书尘埃叹迟暮  

别李周卿  

行路涩于棘单车望千山歌君归云曲清涕留余澘六年河朔州动輙得谤讪惟君笃髙义日来款柴闗古交松栢心今交桃李顔古人去不返古道挽不还相思一樽酒幽恨寄山间  

九日读书山中【二首】  

行帐适南下居人局庭户城中望青山一水不易渡今朝川涂静偶得展衰歩荡如脱囚拘广漠开四顾半生无根着筋力疲世故大似丁令威归来叹墟墓乡闾丧乱久触目异平素枌榆虽尚有岁晏多霜露  

今日复何日霜气倐已凄登髙有佳招山中古招提翩翩刘公子玊田重相携乾坤动诗兴涧壑忘攀跻霍侯家甚贫劣有酒与鸡城居厌鼙鼓移家此幽栖世网不易逃所向皆尘泥何以濯我缨林间有清溪  

少林  

云林入清深禅房坐萧爽澄泉洁余习髙鸟唤长往我无豹姿漫有紫霞想回首山中云灵芝日应长  

缑山置酒  

灵宫肃清晓细栢含古春人言王子乔鹤驭此上賔白云山苍苍平田木欣欣登髙览元化浩荡融心神西望洛阳城大路通平津行人细如蚁扰扰争红尘蓬莱风涛深鬓毛日夜新殷勤一杯酒愧尔云间人  

种松  

百钱买松羔植之我东墙汲井浣尘土插篱防牛羊一日三摩挲爱此添丁郎昨宵入我梦忽尔变昻藏昻藏上云雨惨澹含风霜起来月中看细鬛错针芒惘然一太息何年起明堂邻叟向我言种木本易长不见河畔栁顾盻百尺强君自作逺计今日何所望  

饮酒【三首】  

西郊一畆宅闭门秋草深牀头有新酿意惬成孤斟举杯谢明月蓬荜肯相临愿将万古色照我万古心去古日已逺百伪无一真独余醉乡地中有羲皇醇圣教难为功乃见酒力神谁能酿沧海尽醉区中民此饮又复醉此醉更酣适徘徊云间月相对澹以黙三更风露下巾袖警微湿浩歌天壤间今夕知何夕  

杂诗【三首】  

相士如相马灭没深天机区区铜马法徒识牝与骊人言当涂公恶人知其微如何许劭语受之不复疑知人固不易人亦未易知妍媸在水镜铅粉徒自欺  

昆山有璞玉外质而内美唯其不自衒故与顽石齿和也速于售再献甘灭趾在玉庸何伤惜君两足耳堂堂明堂柱根节几岁寒使与蒲栁同扶厦良亦难我衣敝緼袍我饭苜蓿盘天公方试我剑铗勿妄弹  

放言  

韩非死孤愤虞卿着穷愁长沙一湘累郊岛两诗囚人生定能几肺肝日相讐井蛙奚足论裈虱良足羞正有一朝乐不偿百年忧古来帝王师或从赤松游大笑人间世起减真浮沤曾是万户封不博一掉头有来且当避未至吾何求  

学东坡移居【五首】  

废地三畆余十年长蒿莱瓦砾虽粪壤白骨深苍苔孤客无所投即此营茅斋垦斸岂不苦寝处亦可怀辱身贱者事宁当惜筋骸伐木荒林中运甓古城隈辛勤八十日吾事乃得谐买宅必万钱一钱不天来今晨见此屋一笑心顔开  

壬辰困重围金粟论升勺明年出青城瞑目就束缚毫厘脱鬼手攘臂留空槖聊城千里外狼狈何所托诸公颇相念余粒分鳬鹤得损不相偿坏土填巨壑一冬不掣衣缯纩如纸薄一日仅两食强半杂藜藿不羞蓬蔂行粗识瓢饮乐敌贫如敌冦自信颇亦慤儿啼饭箩空坚阵为屡却沧溟浮一叶渺不见止泊五穷果何神为戏乃尔虐  

旧隐嵩山阳笋蕨丰餽饷新斋浙江曲山水穷放浪乾坤两茅含气压华屋上一从陵谷变归顾无复望樵渔忆还往风土梦闲旷恍如悟前身姓改心不忘去年住佛屋尽室寄寻丈今年僦民居卧榻碍盆盎静言寻祸本正坐一出妄青山不能隐俛首入羁鞅巢倾卵随覆身在顔亦强空悲龙髯絶永负鱼腹葬置锥良有余终身志惩创  

国史经丧乱天幸有所归但恨后十年时事无人知兴废属之天事岂尽乖违传闻入讐敌只以兴骂讥老臣与存亡髙贤死兵饥身死名亦灭义士为伤悲哀哀淮西城万夫甘伏尸田横巨擘耳犹为谈者资我作南冠録一语不敢私稗官杂家流国风贱妇诗成书有作者起本良在兹湿薪烟满眼破砚氷生髭造物留此笔吾贫复何辞  

此州多寓士论年悉肩随风波同一舟奚必骨肉为倪家莲花白每酿必见贻季昌妙琴事足以相娱嬉郭侯家多书篇帙得徧窥赵子笃于学间以问所疑王生旧邻舍穷达心不移千里访存殁十口分寒饥独有仲通甫天马不可羁直以论诗文稍稍窥藩篱永怀王与李朔漠行当归我作野史亭日与诸君期相从一笑乐来事无庸知书来闻吉语报我脱絷维惭非一狐腋不值五羖皮  

野史亭夜雨感兴  

私録闗赴告求野或有取秋兎一寸毫尽力不易举衰迟私自惜忧思当谁语展转天未明幽窗响疎雨  

过晋阳故城书事  

惠逺祠前晋溪水翠叶银花清见底水上西山如卧屏郁郁苍苍三百里中原北门形势雄想见城阙云烟中望川亭上阅今古但有麦浪摇春风君不见系舟山头龙角秃白塔一摧城覆没薛王出降民不降屋瓦乱飞如箭镞汾流决入大夏门府治移着唐明村只从巨屏失光彩河洛几度风烟昏东阙苍龙西玊虎金雀觚棱上云雨不论民居与官府僊佛所庐余百所鬼役天才千万古争教一炬成焦土至今父老哭向天死恨河南往来苦南人鬼巫好禨祥禺夫畚锸开连冈官衙十字改丁字钉破并州渠亦亡几时却到承平了重看官家筑晋阳  

九月七日梦中作诗续以末后一句  

桃花红深李花白昨日成团今日折歌声满耳何处来杨栁青旗洛阳陌拊君背握君手朝钟暮鼓无了期世事于人竟何有青青镜中发忽忽成白首六国印何如负郭一顷田千载名不及即时一杯酒  

过刘子中新居  

郓州城隅两茅屋市声喧喧自幽独春风吹尽山杏花只有青青一丛竹先生爱畵如惜玉练鹊翔鸾余百轴大儿踉蹡挟书归土锉疎烟才一粥微官枉负半生闲也着区区簿领间何时却与溪南老紫盖山前共往还  

高门闗  

高门闗头霜树老细路千山万山绕乱余村落不见人霰雪霏霏暗清晓莘川百里如掌平闲田满眼人得耕山中树艺亦不恶谁遣多田知姓名许李申杨竟何得只今惟有石滩声  

归舟怨  

渡头杨栁青复青闺中少妇动离情只从问得狂夫处夜夜梦到洛阳城城南吹橹声北雁鸣嘤嘤江流望不极相思春草生  

天门引  

秦王深居不得近从破衡成欲谁信白头游客困咸阳憔悴黄金百斤尽海中僊人黄鹄举大笑人间争腐防丈夫何意作苏秦六印才堪警儿女古来多为虚名老不见阿房净如扫千年虎豹守天门一日牛羊卧秋草  

蛟龙引  

古剑咸阳墓中得抉开青云见白日蛟龙地底气如虹土花千年不敢蚀洪鑪烈焰初腾精横海已觉无长鲸世上元无倚天手匣中谁解不平鸣割城恨不逢相如佐酒恨不逢朱虚尚方未入朱云请盟槃合与毛生俱谁念田文坐中客只将弹铗叹无鱼  

荆棘中杏花  

墙东荒蹊抱村斜荆棘狼藉盘根芽何年丹杏此留种小红濈濈争春华野人惯见漫不省独有诗客来咨嗟天真不到铅粉笔富艶自是宫闱花曲池芳迳非宿昔苍苔浊酒同天涯京师惜花如惜玉晓担卖彻东西家杏花看红不看白十日忙杀游春车谁家园亭有此树郑重已着重帏遮阿娇新宠贮金屋明妃逺嫁愁悲笳落花萦帘拂牀席亦有飘泊沾泥沙天公无心物自物得意未用相陵夸黄昏人归花不语唯有落月啼栖鸦  

湘夫人咏  

木兰芙蓉满芳洲白云飞来北渚游千秋万岁帝乡逺云来云去空悠悠秋风秋月沅江渡波上寒烟引轻素九疑山髙猿夜啼竹枝无声堕残露  

后平湖曲  

越女顔如花吴儿洁于玊天教并墙居不着同被宿美人一笑千黄金连城不博百年心楼上墙头无一物暮爨朝舂一生足秋风拂罗裳秋水照红妆举头见郎至低头采莲房郎心只如菱刺短妾意未觉藕丝长与郎期何许眼碍同舟女春波澹澹无尽情双星盈盈不得语十里平湖艇子迟岸花汀草伴人归鸳鸯惊起东西去唯有蜻蜓接翅飞  

隋故宫行  

渭川杨栁先得春二月莺啼百啭新长春宫中千树锦暖日晴云思煞人君王半醉唱吴歌绛僊起舞嚬翠娥吴儿谩説曾行乐三十六宫能几多千秋万古金银阙海没三山一毫发繁华梦觉人不知留得寒蛩泣秋月  

寄答溪南诗老辛愿敬之  

五年不唤溪南渡日夕心驰洛西路山中今日见君诗惆怅良辰又相误龙蛇大泽变风景虎豹天门郁烟雾丈夫不合把鉏犁青鬓无情忽衰素平泉漫作穷愁志笠泽休题自怜赋长安正有五侯鲭肮脏谁能作楼防青灯老屋深蓬蒿蝙蝠掠面莎鸡号剑歌夜半激悲壮松风万壑翻云涛区区墓上曹征西我知惭愧王东皋人生只有一杯酒螟蛉蜾蠃安能豪  

密公寳章小集  

天东长白太寳幢天河发源导三江有木蔽映山朝阳云谁巢者雏凤凰云间吐气日五色百鸟不敢言文章名都盘盘魏大梁黄金甲第罗康庄王家书絶畵亦絶欲与中秘论低昻宻公书院无丝簧窗明几洁凝幽香元光以后门钥费文士稍得连壶觞客来喜色浮清扬典衣置酒余空箱生平俊气不易降眼中俗物都茫茫渊明素琴嵇阮酒妙意所寄谁能量在昔武元握乾纲扶桑为弓射八荒猎取大国如驱羊民风朴鲁资质彊文洽未及武克刚兴陵之孙越王子天以人瑞归明昌十三执经侍帝傍十八健笔凌阿房撑肠文字五千卷灵台架搆能铺张髙阳苗裔袭众芳胡不置之贡玉堂袖中正有活国手地下才得修文郎悲风萧萧吹白杨丘山零落可怜伤承平故态耿犹在拂试寳墨生辉光恰似如庵连榻坐一瓯春露淡相忘　【宻公子瑜完顔宗室中第一流人也平生所寳惟书畵家藏几与中秘等南渡仓卒公抱持爱防与身存亡于他物一无所携故竟坐穷以薨君子伤之】  

觅神霄道士古铜爵  

雷章着土纷朱碧秋菌春蒲人不识若非仪狄墓中来应自杜康祠下得古人偶得酒之传摸索饮器流馋涎巧偷豪夺吾何敢他日酬君九府钱  

赠休粮张链师  

金砂雾散风雨疾一防黄金铸秋橘中林宴坐人不知野鹿衔花蜂课蜜富儿盘馔罗羶荤扰扰飞蝇复聚蚊见説西山好薇蕨一枝青竹愿随君  

题商孟卿家明皇合曲图  

海棠一株春一国燕燕莺莺作寒食千古万古开元日三郎搦管仰面吹天公大笑嗔不得宁王天人玉不如番绰乐句不可无宫腰不按羽衣谱疾舞底用牧猪奴风耸水声閟清都梦中令人羡华胥何时却并宫墙听不恨将身作李謩  

蟾池  

老蟇食月饱复吐天公一目频年瞽下界新增养蟾户玉斧谁怜修月苦郡国蟾池知几所碧玉清流水仙府小蟾徐行腹如鼔大蟾张颐怒于虎渠家眉间有黄乳膏粱大丁正须汝何人説与月复雠疾过池头不容语向来属私今属官从今见蟇当好看爬沙即上青云端  

刘逺笔  

老防力能举玉杵文阵挽彊犹百钧惜哉变化太狡狯向也褐衣今虎文宣城诸葛寂无闻前后两刘新册勲谢郎神锋恨太隽虽然岂不超人羣三钱鸡毛吐皇坟尖奴定能张吾军何时酌我百壶酒为汝醉草垂天云  

祖唐臣愚庵  

小智胠箧盗所羞大智移国鬼与雠浮生匹绢两盂粥心计扰扰知何求青州荆州兔三窟古人今人貉一丘唤起罗池栁夫子与君同醉訾家洲  

常山妷生四十月能搦管作字笔意开廊有成人之量喜为赋诗使洛诵之  

大儿小儿舞商羊东家西家捉迷藏牙牙作羣雁雁行是中乃有常山郎常山娇娇可怜虫四岁未有三岁彊黑鹰破殻自神骏黄犊放脚须跳梁只知见纸即涂抹谁谓转腕能低昻渠家两公破天荒刘煇梦灵果专场荣乡亭中诗版在岐山名字香山香此郎晚出西枢房虎穴虎子不可当天惊地怪见落笔便合抱送中书堂文星煌煌照燕南青青子衿满恒阳教官连被凤尾诺瑞物多生金粟冈儿曹变化不作难何必二十始乖张明年作字一丈大当有棱角垂光芒  

金世宗御书田不伐望月婆罗门引分得楚字韵  

瑶光楼前按歌舞桂树秋香月三五白头谁解记开元四海欢声沸箫鼔两都秋色皆乔木三月阿房已焦土天上亦有别离情可是田郎心独苦承平旧物霓裳谱寳气晖晖映千古银桥望极竟不归灭没燕鸿下平楚  

赠别孙徳谦  

津桥垂杨雪花白挽断春衫苦留客西湖一雨春意浓絶似铜驼洛阳陌湖亭轰醉卧春风到手金杯不放空鹊山一帯伤心碧羡杀孙郎马首东  

纪子正杏园燕子  

纪翁种杏城西垠千株万株红艳新今年寒食好天色晓气郁郁含芳津天公自爱此花好朝熏暮染烦花神融霞晕雪一倾倒非烟非雾非卿云未开何所似乳儿粉妆深綘唇能啼能笑痴复騃畵出百子元非真半开何所似里中处女东家隣阳和入骨春思动欲语不语时轻颦就中烂缦尤更好五家合队虢与秦曲江江头看车马十里罗绮争红尘阳平一邑多诗豪主人买酒邀众宾花时有成约恨少杨子张吾军落花着衣红缤纷四坐惨澹伤精魂花开花落十日耳对花不饮花应嗔爱花常苦得花晚争教行乐无闲身芳苞一破不更合且看锦树烘残春  

泛舟大明湖  

长白山前绣江水展放荷花三十里看山水底山更佳一堆苍烟收不起山从阳丘西来青一湾天公掷下半玉环大明湖上一杯酒昨日绣江眉睫间晩凉一櫂东城渡水暗荷深若无路江妃不惜水芝香狼藉秋风与秋露兰襟郁郁散芳泽罗袜盈盈见微步晚晴一赋畵不成枉着风标夸白鹭我时骖鸾追散仙但见金支翠蕤相后先眼花耳热不称意髙唱吴歌叩两舷唤取樊川摇醉笔风流聊与付他年  

赋邢州鹊山  

去时唐山道望望鹊山背今朝西北看竒秀益可爱苍茫失层叠解驳见萦帯浮云自来去尽巧宁变坏吴妆入小笔隐隐拂残黛城隅静女人不知拥发低颦如有待太行横截九州半一掩一重俱有态只知天平六峰天下稀此山东来亦闲在烟埋雨没今几时殆天所藏予发之郭熙未足语平逺摹写惟有韦郎诗  

癸卯岁杏花  

南州景气暖杏花见红梅读书山前二月尾向阳杏花全未开待开竟不开怕寒贪睡嗔人催爱花被花恼不彻一日绕树空千回牙牙娇语山樱破稠閙成团稀作颗小蕾从教绛蜡封繁枝未要晴云裹两月不举酒半岁不作诗更教古铜瓶子无一枝緑隂青子长相思今年闰年好寒节花开不妨迟一月  

## 宋元诗会卷六十七  

兵部主事 陈焯 编  

元好问【下】  

送曹吉甫兼及通甫  

意气羡君豪怜君屈骑曹安能事笔砚且复混弓刀风雪貂裘暗闗山马骨髙南飞见鸿雁应为惜哀劳  

并州闻雁  

八月并州雁清汾照旅羣一声惊晚笛数防入秋云灭没楼中见哀劳枕畔闻南来复北去无计得随君  

甲寅十二月四日出镇阳寄宰鲁伯  

滹水晓光动灞桥诗境同冲寒骑瘦马认影识衰翁长岸风声外孤城雪意中回头歌笑处凄絶意何穷  

阳翟道中  

长路伶俜里羇怀莽苍中千山分落照万籁入秋风频见参旗缩虚传朔幕空故园归未得细问北来鸿  

月观追和邓州相公席上韵  

月观知名旧池亭发兴偏露凉惊夜鹤风细咽秋蝉绿泛兵厨酒红依幕府莲无缘逐清景空羡饮中仙  

方城道中怀山居  

技拙违时用年饥与食谋江山贫士叹日月贾胡留楚客频招隐文园故倦游衡门有幽事还我北窗幽  

胜槩  

胜槩烟尘外新诗杖履间偶随流水去澹与白云还吾道三缄口时情一解顔从今便髙卧已负半生闲  

少室南原  

地僻人烟断山深鸟语哗清溪鸣石齿暖日长藤芽緑映髙低树红迷逺近花林间见鸡犬直拟是仙家  

长夀新居  

地古村墟逈川回县郭斜蒲池余老节菊水引新芽卜筑欣成趣归耕觉有涯迎门顾儿女今日是山家  

寄程甥铁安  

御史隂功在孙儿玊不如已能骑竹马想亦爱银鱼异县闗山濶衡门骨肉疎几时随阿舅尽读外家书  

巳亥元日  

五十未全老衰容新又新渐稀头上发别换镜中人野史才张本山堂未买隣不成骑瘦马还更入红尘  

发济源  

旱暵今年剧他乡底处归赢粮先失具涉世本无机弃掷乌皮几裵徊白版扉殷勤双语燕媿汝逺相依  

倪庄中秋  

强饮日逾瘦裌衣秋已寒儿童谩相忆行路岂知难露气入茅屋溪声喧石滩山中夜来月到晓不曾看  

送田益之从周帅西上  

市近厨无肉书香蠧有虫深居谁不乐兀坐竟何功天日伸眉后江山洗眼中蓬莱如可到剩借玉川风  

庚子三月十日作  

残梦忘书帙余寒殢酒杯青铜元懒照白纻更寛裁水际时独往花边知几回殷勤双语燕应自谢家来  

春日  

里社春盘巧欲争裁红晕碧助春情忽惊此日仍为客却想当年似隔生贫里虀盐怜节物乱来歌吹失欢声南州剩有还乡伴戎马何时道路清  

叶县雨中  

春旱连延入麦秋今朝一雨散千忧龙公有力廻枯槁客子何心叹滞留多稼即看连楚泽归云应亦到崧丘兵尘浩荡乾坤满未厌明河拂地流  

秋怀  

凉叶萧萧散雨声虚堂淅淅掩霜清黄华自与西风约白发先从逺客生吟似虫秋更苦梦和寒鹊夜频惊何时石岭闗头路一望家山眼暂明  

横波亭  

孤亭突兀插飞流气压元龙百尺楼万里风涛接瀛海千年豪杰壮山丘疎星澹月鱼龙夜老木清霜鸿雁秋倚剑长謌一杯酒浮云西北是神州  

怀益之兄  

牢落闗河雁一声干戈满眼若为情三年浪走空皮骨四海相望只弟兄黄耳定从秋后到白头新自夜来生西楼日日西州道欲赋穷愁竟不成  

会善寺  

白塔沉沉插翠微魏家宫阙此余基人生富贵有遗恨世事废兴无了期胜槩只今归鹫岭烟花从昔绕龙墀长松想是前朝物及见诸孙赋黍离  

西斋夜宴  

飘零无物慰天涯酒伴相逢饮倍加误谬君当略彭泽回旋我亦笑长沙金钗醉亸迎春髻银烛光摇半夜花只欠东山游録事不来坚坐看纷哗  

送吴子英之官东桥且为解嘲  

柴车厯鹿送君东万古书生蹭蹬中良醖暂留王绩醉新诗无补玊川穷驹隂去我如决骤蚁蛭与谁争长雄快筑糟丘便归老世间马耳过春风  

京居辛卯八月六日作  

四壁秋虫夜语低南窗孤客枕频移野情自与轩裳隔旅食难堪日月迟平子归田元有约魏舒襆被恐无期一茎白发愁多少惭愧家人赋扊扅  

壬辰十二月即事【二首】  

万里荆襄入战尘汴州门外即荆榛蛟龙岂是池中物虮虱空悲地上臣乔木他年怀故国野烟何处望行人秋风不用吹华发沧海横流要此身  

五云宫阙露盘秋银汉无声桂树稠复道渐看连上苑戈船仍拟下扬州曲中青塜传新怨梦里华胥失旧游去去江南庾开府凤凰楼畔莫回头  

癸巳四月二十九出京  

塞外初捐宴赐金当时南牧已骎骎只知灞上真儿戏谁谓神州遂陆沉华表鹤来应有语铜槃人去亦何心兴亡谁识天公意留着青城阅古今　【宋亡于青城而金亦亡于此】  

喜李彦深过聊城  

围城十月鬼为隣异县相逢白发新恨我不如南去雁羡君独是北归人言诗匡鼎功名薄去国虞翻骨相屯老眼天公只如此穷途无用説悲辛  

秋夕  

小簟凉多睡思清一窗风雨送秋声频年但觉貂裘敝万古何曾马角生寄食且依严尹幕附书谁往邓州城浇愁欲问东家酒恨杀寒鸡不肯鸣  

淮右  

淮右城池几处存宋州新事不堪论轮车谩欲通呉防突骑谁当捣蓟门细水浮花归别涧断云含雨入孤村空余韩渥伤时语留与累臣一断魂  

望王李归程  

一褐霜寒晩思孤难中行李见归途虞卿仲子死不朽石父晏婴今岂无义士龙沙元咫尺累臣驹隙自舒徐何时斗酒欢相劳惊看燕家头白乌  

杏花落后分韵得归字  

獭髓能医病颊肥鸾胶无那片红飞残阳淡淡不肯下流水溶溶何处归煮酒青林寒食过明妆髙烛赏心违写生正有徐熙在汉苑招魂果是非  

送辅之仲庸还大梁  

骅骝争道渺翩翩谁遣风尘失壮年四壁旧闻县磬宅一囊今有卖书钱淋浪别酒青灯夜灭没孤帆落照边想得还家过春半故山乔木满苍烟  

绣江泛舟有怀李郭二公  

荷花如锦水如天狼籍秋香拥畵船长白风烟最潇洒外台宾主重留连胜游每恨隔千里乐事便当论百年咫尺西州两诗客不来同作饮中仙  

寄钦止李兄  

征车南北转秋蓬闗塞相望两秃翁衮衮便当随世路悠悠难复倚天公铜驼荆棘千年后金马衣冠一梦中尊酒云州古城下几时携手哭春风  

望崧少【二首】  

崧少飞来昆阆山山家茅屋翠微间鸡豚乡社相劳苦花木禅房时往还结习尚余三宿恋残年多负半生闲长河一苇人千里望断西城碧玊环  

饮鹤池边万木稠豢龙崖上五峰秋藤垂絶壁云添润涧落哀湍雪共流田父占年惊玉斾诗仙留迹叹昆丘西风落日山阳道空对红尘忆旧游  

野谷道中怀昭禅师  

行行汾沁欲分疆渐喜人声挟两乡野谷青山空自绕金城白塔已相望汤翻豆饼银丝滑油防茶心雪蘂香説向阿师应被笑人生生处果难忘  

外家南寺【在至孝社予儿时读书处也】  

郁郁秋梧动晩烟一庭风露觉秋偏眼中髙岸移深谷愁里残阳更乱蝉去国衣冠有今日外家梨栗记当年白头来往人间徧依旧僧窗借榻眠  

追赋定襄周帅梦卿家秋日牡丹  

千古呉中富贵家秋风吹送洛阳花真妃镜里春难老玉女车边日易斜纪瑞定谁增旧谱换根原自有灵砂来迟不及西堂宴犹想分香入棣华【周有棣华堂】  

寄杨飞卿  

客梦悠悠信转蓬蔾牀殷殷动晨钟西风白发三千丈故国青山一万重沙水有情留过雁乾坤多事泣秋虫三间老屋知何处惭愧云间陆士龙  

雨夜  

梦里孤蓬雨打秋茅斋元更小于舟无钱正坐诗作祟识字重为时所讐千里谩思黄鹄举六年真作贾胡留并州北望山无数一夜砧声人白头  

哀贤诗【三首】  

赤县神州坐陆沉金汤无粟祸侵寻当官避事平生耻视死如归社稷心文采是人知子重交朋无我与君深悲来不待山阳笛一忆同衾泪满襟【李钦叔】  

冀都事死东州祸李翰林亡陜府兵方为骚人笺楚些更禁书客堕秦坑石苞本不容孙楚黄祖安能贷祢衡同甲四人三横霣此身虽在亦堪惊【李长源】  

太学声华弱冠驰青云岐路九霄飞上前论事龙顔喜幕下筹边犬吠稀壮志相如头碎柱赤心嵇绍血沾衣从来圣牍褒忠义谁为幽魂一发挥【王仲泽】  

雪晴作  

晴光晃漾入危阑万象都归一色看摇笔尚堪凌浩荡举杯谁与慰荒寒化成银界清凉近散尽氷花碧海干后夜霜空月轮满可无秦女共骖鸾  

过应州  

平野风埃接戍楼边城三月似穷秋人家土屋才容膝驿路防车不断头随俗未甘尝马湩敌寒直欲御羊裘十年紫禁烟花绕此日云山是应州  

华不注山【济南作】  

元气遗形老更顽孤峰直上玊孱顔龙头突出海波沸鳌足断来天宇闲齐国伯图残照里谪仙诗兴冷云间乾坤一剑无人识夜夜光芒北斗寒  

送周帅梦卿之闗中  

风华漠漠水迢迢长记金鞍入灞桥鬓鬓而今满霜雪羽毛此日是云霄火余函谷青犹峙春动长陵紫未消射虎南山付公等可能仙掌不相招  

十月二十日雪中过石岭闗  

老天黯惨入平芜朔吹崩奔万窍呼雪意旋妆行路景诗家新有入闗图地炉围坐惭田父絮防冲寒怨仆夫故国烟花重回首蜀橙山麝记金壶  

燕府白兔  

仙颖迷离望莫攀争教失脚下髙寒吸残灏露瑶窗晓捣尽霜玉杵闲顾影乍疑云外见写生何似镜中看褐衣扰扰皆三窟几在【阙】经咳唾间  

出都【二首】  

汉宫曾动伯鸾歌事去英雄可奈何但见觚棱上金爵岂知荆棘卧铜驼神仙不到秋风客富贵空悲春梦婆行过卢沟重回首凤城平日五云多  

歴歴兴亡败局碁登临疑梦复疑非断霞落日天无尽老树遗台秋更悲沧海忽惊龙穴露广寒犹想凤笙归从教尽刬琼华了留在西山尽泪垂【夀寜宫有琼华岛絶顶广寒近为黄冦辈所撒】  

过三乡望女几村追怀溪南诗老【二首】  

云际虚瞻处士星案头多负读书萤笔端有口传三箧石上无禾养百龄从昔葛陂终变防秖今韩岳谩英灵因君重为前朝惜枉破青衫买一经【女几山土人谓之韩岳】万山青绕一川斜好句真堪字字夸弃掷泥涂岂天意折除时命是才华百钱卜肆成都市万古诗坛子美家欲就溪南问遗事不禁衰涕落烟霞  

寄刘继先  

清霜茅屋耿无眠坐忆分携一慨然楚客登临动归兴谢公哀乐感中年凄凉古驿人烟外迤逦荒山雪意边千树春风水杨栁待君同系晋溪船  

为鲜于彦鲁赋十月菊  

清霜淅淅散银沙惊见芳丛阅岁华借暖定谁留翠被链顔应自有丹砂秋香旧入骚人赋晚节今传好事家不是西风苦留客衰迟久已避梅花  

别周卿弟  

晚岁论诗辱见收相从许久重相留苦心亦有孟东野真赏谁如髙蜀州万叠寒云度归雁孤洲春水澹沙鸥荒城后日思君处风色萧萧人白头  

追録洛中旧作  

乐府新声緑绮裘梁州旧曲锦纒头酒兵易压愁城破花影长随日脚流万里青云休自负一茎白发尽堪羞人间只怨天公了未便天公得自由  

晋溪  

石磴云松着色屏岸花汀草展江亭青瑶叠甃通县瓮白玊双龙掣迅霆地脉何尝间今昔尾闾真解泄沧溟乾坤一雨兵尘了好就川妃问乞灵  

七月十二日行狼牙岭  

狼牙路滑马伶俜老鹤迢迢欲上征一曲松风写幽致九秋云物怆离情天开员峤方壶境涧落银河月窟声觌面青山入渠手定谁胸次玊峥嵘  

答定斋李兄  

小山藂桂姓名香举世何人得雁行沧海扬尘几今昔长庚配月独凄凉虚劳裴相求白傅正倚源明识漫郎十载相从未言晚城南泉石有云庄  

听姨女乔夫人鼓风入松  

白雪朱弦一再行春风纎指十三星云窗雾阁有今昔寳靥罗裠无此声潇洒寒松度虚籁悠飏飞絮搅青防胎僊不比湘灵瑟五字钱郎莫漫惊  

寒食  

上苑春风盛物华天津云锦赤城霞轻舟矮马追随逺翠幕青旗笑语哗化国楼台隔瀛海呉儿洲渚记仙家山斋此日肠堪断寂寞铜鉼对杏花  

送樊顺之  

弓刀十驿岳莲州渭水秦山得意秋王粲从军正年少庾郎入幕更风流寒乡况味真鸡肋清镜功名属虎头寄谢溪风亭上月老夫乗兴欲西游  

蜀昭烈庙  

合散扶伤老益坚荒祠重过为凄然君臣洒落知无恨庸蜀﨑岖亦可怜一县山阳尧故事三年章武魏长编锦宫羽葆今何处半夜楼桑呌杜鹃  

赠王仙翁道成  

览照休惊白发新奕棋翻覆见来频燕南赵北留诗卷王后卢前尽故人平地青云一炉药旧都乔木百年身凭君剰醉浮香酒【馆名】梁苑而今不算春  

赵汲古南园  

林园近与六街隣尘涨都归一水分鱼乐定从濠上得荷香偏向雨中闻接篱倒着容山简老屋髙眠称陆云尊酒相陪有今日却惭诗垒不能军  

送曹干臣  

和林音驿日怀思燕市歌欢有此时老我真成铁炉歩感君时送草堂赀黄杨旧厄三年闰赤骥非无万里姿平地烟霄付公等不妨闲和凤池诗  

人日有怀愚斋张兄纬文  

书来聊得慰怀思清镜平明见白髭明月髙楼燕市酒梅花人日草堂诗风光流转何多态儿女青红又一时涧底孤松二千尺殷勤留看岁寒枝  

髙少府瀍阳后庵【二首】  

溪上弄明月风露发新警心空无一尘万竹扫秋影一水随人意蔬畦复芋沟风波河洛近莫放出山流  

山居杂诗【四首】  

瘦竹藤斜挂幽花草乱生林髙风有态苔滑水无声石润云先动桥平水渐过野隂添晚重山意向秋多树合秋声满村荒暮景闲虹收仍白雨云动忽青山川逈枫林散山深竹港幽疎烟沉去鸟落日送归牛  

巨然秋山图  

笔端游戏三昧物外平生往还为问阿师何在白云依旧青山  

曹得一扇头  

机中秦女仙去月底梅花晚开只见一枝疎影不知何处香来  

无题【二首】  

七十鸳鸯五十弦酒薰花栁动春烟人间只道黄金贵不问天公买少年  

春风也解惜多才嫁与桃花不用媒死恨天台老刘阮人间何恋却归来  

俳体雪香亭杂咏【九首】  

洛阳城阙变灰烟暮虢朝虞只眼前为向杏园双燕道营巢何处过明年  

醇和坊近洞房环碧瓦参差竹木闲批奏内人轮上直去年名姓在窗间  

天上三郎玊不如手中白雨趂花奴御屏零落宣和笔留得华清按乐图  

金缕歌词金屈巵百年人事鬓成丝重来未必春风在更为梨花住少时  

琵琶心事曲中论曾笑明妃负汉恩明日天山山下路不须回首望都门  

罗绮深宫二十年更持桃李向谁妍人生只合梁园死金水河头好墓田  

苦才多思是春风偏近骚人惆望中啼尽杜鹃枝上血海棠明日更应红  

暖日晴云锦树新风吹雨打旋成尘宫园深闭无人到自在流莺哭暮春  

暮云楼阁古今情地老天荒恨未平白发累臣几人在就中愁杀庾兰成  

西园  

百草千花雨气新今朝陌上有游尘皇州春色浓于酒醉杀西园歌舞人  

鸳鸯扇头  

双宿双飞百自由人间无物比风流若教解语终须问有底愁来也白头  

杏花杂诗【四首】  

杏花墙外一枝横半靣宫妆出晓晴看尽春风不回首寳儿元自太憨生  

西山漠漠有无中几日园林几树红燕子衔将春色去错教人恨五更风  

楚客离魂不易招野春平碧水迢迢垂杨也被多情恼瘦损春风十万条  

魏紫姚黄有重名洛阳车马閙清明吹残桃李风才定可是东君别有情  

感兴  

好句端如緑绮琴静中窥见古人心阳春不比黄华曲未要千人作赏音  

从希顔觅笃耨香  

緑洋竒品赛浓梅永忆薰炉试浅灰尤物也知人爱惜帘筛风动只萦回  

自题中州集后【五首】  

邺下曹刘气尽豪江东诸谢韵尤髙若从华实评诗品未便吴侬得锦袍  

陶谢风流到百家半山老眼净无花北人不拾江西唾未要曾郎借齿牙  

万古骚人呕肺肝乾坤清气得来难诗家亦有长沙帖莫作宣和阁本看  

文章得失寸心知千古朱弦属子期爱杀溪南辛老子相从何止十年迟  

平世何曾有稗官乱来史笔亦烧残百年遗稿天留在抱向空山掩泪看  

乐天不能忘情图【二首】  

得便宜是落便宜木石痴儿自不知就使此情忘得了可能长在老头皮  

芙蓉脂肉紫霞浆别是仙家暖老方只枉栁枝拚下得忘情一马亦何妨  

送子微  

古来何物是经纶一片青山了此身乱后洛阳花木尽不妨闲作水南人  

从邓州相公觅酒时在镇平  

寒日山城雪四围空斋孤坐意多违江洲未觉风流减可使陶潜望白衣  

杂著【四首】  

太虚空里一游尘造物虽工未易贫臧获古来多鼎食可能夷叔是饥人  

天上河源地上流黄金浮世等闲休埋愁不着重泉底尽向人间种白头  

昨日东周今日秦咸阳烟火洛阳尘百年蚁穴蜂衙里笑杀昆仑顶上人  

半纸虚名百战身转头髙塜卧麒麟山间曾见渔樵説辛苦凌烟阁上人  

四皓图  

身堕安车厚币中白头尘土涴西风当时何不山间老羽翼区区有底功  

解嘲  

鴈后花前日日闲颇思尊酒慰愁顔凭君细数东州客谁在红红緑緑间  

杜生  

杜生絶艺两弦弹穆防沙词不等闲莫怪曲终双泪落数声全似古阳闗  

东山  

自笑平生被眼谩看山只向畵中看天公老笔无今古枉着千金买范寛  

乔夫人墨竹  

万叶千梢下笔难一枝新緑尽髙寒不知雾阁云窗晚几就扶疎月影看  

铜雀台瓦砚  

爱惜铅华洗又看畵栏桂树雨中寒千年不作鸳鸯去博得书生笑老瞒  

郝　经  

【字伯常其先潞州人徙泽州家世业儒祖天挺元好问尝从之学金末父思温避地河南之鲁山其母匿窖中乱兵以火熏灼之死矣经用蜜和寒葅汁决母齿饮之即苏时经九岁人皆叹异金亡徙顺天居五年为守帅张柔贾辅所知延为上客二家藏书皆万卷经博览无不贯通宪宗元年世祖以皇弟开邸金莲川召经询以治道条上数十事遂留王府是时连兵于宋经力陈宋无败亡之衅王不宜空国而出宜修德俟时因进七道议七千余言宪宗在蜀师久无功复劝世祖禀命行在遣使喻宋示以大信许其割地纳质暂与和好明年世祖即位以经为翰林侍读学士佩金虎符充国信使告即位于宋而王文统用事嫉经之能隂属李坛潜师侵宋欲假手害经及经入境宋果疑经又贾似道方以却敌为功恐经至谋泄竟馆经于真州经上表宋帝及上书宰执皆不报羁宋十六年日以著述为事迨伯顔南伐问执行人之罪宋惧始以礼送经归明年夏至阙锡燕大廷赏赉有差秋七月卒年五十三諡文忠】  

巴陵女子行  

乙丑秋九日王师渡江大帅巴图自鄂渚以一军觇上流遂围岳岳溃入于洞庭俘其遗民以归节妇巴陵女子誓不辱于兵书诗衣帛见意赴江而死其自叙曰巴陵女卢希孟魏公五世孙归于尚书贾公之男璚岳州破被获之明日以衣帛书诗愿好事君子知吾宋家有节妇者其诗悲婉激切有汉魏风如天果丧中原大似裂冠衽退鹢落迅风孤鸾吊空影簪坚折白玊瓶沈断青绠妾死志不移改邑不改井我本瑚琏器安能作溺皿借此清江流葬我全首领皇天如有知定作血面请愿魂化精卫填海使成岭数百言余既髙希孟之节且悲其志作巴陵女子行  

北来诸军飞渡江突骑一夜满岳阳楼头火起入闾巷曹伍偶走如牛羊巴陵女子尚书妇生平不识门前路乱兵骑出势仓皇夫婿翁姑在何处吞声忍泪行且啼啼痕沾湿越罗衣此身忍使人再辱裂帛暗写临终诗上言社稷安危事下説投江誓天志一回宛转一悲辛心折魂飞不成字诗成泪尽赴江流蛾眉萧飒天为愁芙蓉零落入秋水玊骨直葬青海头古来烈妇才一二谁似巴陵妙文理名与长江万古流丞相魏公还不死蜀亡叹【蜀破后有唐仲明者子西孙也被俘鬻于燕市安陆赵仁甫鸠赀赎之】  

子规啼缺峨眉月嘉陵江中半江血青天蜀道为坦涂马蹄蹴落隂山雪芙蓉城碎朔风急虓虎磨牙绮罗穴不识兵戈三百年叠鼓一声肝胆裂坡仙故里子西孙挺身北走来中原峨岷秋色横眉宇肮脏独倚燕市门时望苏门一回首漠漠万里烟尘昏古言蜀险甲天下一夫扞御足成霸前刘后李王复孟虎视中原雄并驾于今底事谷为陵锦城万里趋龙庭当时不与秦塞通一天自可延千龄吾子莫漫嗟飘零厉阶权舆实五丁  

太平顶读秦碑  

岱宗太平顶磨崖与天齐左勒圣后颂右刻张説辞文采与书法不离近代规汉封宛在周观东秦坛夐出絶顶西坛前圆平值中峰突兀上有始皇碑年深雨渍百裂余坼作两峰蹲半靣阳数字仍可辨隙缝重衔苔藓皮中间隐约见制可完好堪辨惟臣斯拳如钗股直如筯屈铁碾玉秀且竒千年瘦劲益飞动回视诸家肥更痴当时风雨有余怒岂容跨石独在兹秖应神明爱尤物不肯轰击常防持昔年韩文公曾赋岣嵝诗字青石赤皆传闻漫为咨嗟涕涟洏何如亲登泰山日观峰光怪特见绛气纒金虹摩挲细读秦相碑天门髙咏来清风乃知山灵不相负夜宿天边不忍去醉倚云窗重回顾  

前听角行【此在蜩殻庵赋赠赵仁甫】  

汉家有客北海北节毛落尽头毛白听此空令双泪垂中原雁断无消息南枝越鸟莫惊飞牢落天涯永相失江上旧梅花今夜落谁家楼头有恨知何事牵住晴空几缕霞  

后听角行【此宋咸淳癸酉被留仪真作】  

燕南壮士江城客孤舘无眠心已折那堪夜夜闻角声怨曲悲凉更幽咽一喷牵残杨栁风五更吹落梅花月霜天裂却浮云散雁行断尽疎星接余音渡江去依俙似向愁人説劝君且莫多叹嗟家人恨杀生离别可怜辛苦为谁来凋尽朱顔头半白万绪千端都上心一寸肝肠能几截当时听角送南人南人吹角不送人不如睡着东风恶欹枕江声总不闻  

奉使被留  

重围雨久塌莓苔火铺喧呼着棘栽唯有东风难禁约隔墙吹过落花来【坊刻误作王立中诗盖因郝伯常被留仪真其所吟咏皆为安丰教授王时中藏録以传后人遂譌王作乃时中又譌立中不可不知】  

舘人供雁  

持节江头久食鱼舘人供雁意踟蹰呼儿细看云间足恐有中原问讯书  

放雁北还系书于足  

零落风髙纵所如归期回首是春初上林天子援弓缴淮海累臣有帛书【按宋咸淳癸酉郝伯常充信使被贾似道羁留仪真已十五年时有以生雁馈者伯常因作诗系其足纵之北还是年冬巴延南伐贾似道惧甚命总管段祐送伯常归国明年三月虞人始获此雁于汴梁金明池】  

巴　延  

【防古巴林部人自曾祖蘓噜克图事太祖为其部左千户祖与父皆世其官至元初入事世祖见巴延仪貌大竒之预谋国事恒出廷臣右众服曰真宰辅也十一年大举伐宋能以不杀定江南时论方之曹彬诚为不愧先是宋末童谣云江南若破百雁来过莫有喻其意者及宋亡始知为防艺林载三诗相传巴延下江南时所作皆健爽可诵然考元史本传未尝言其读书知文字吟籍既收君子存之而已】  

下江南诗  

剑指青山山欲裂马饮长江江欲竭精兵百万下江南干戈不染生灵血  

题马鞭  

一节髙来一节低几回敲镫月中归虽然三尺无锋刃百万英灵属指挥  

过梅岭  

马首经从庾岭归王师到处悉平夷担头不帯江南物只插梅花三两枝  

姚　枢  

【字公茂栁城人后迁洛阳金内翰宋九嘉识其有王佐略杨惟中乃与之偕觐太宗岁乙未南伐诏枢从惟中即军中求儒道释医卜者拔徳安得名儒赵复辛丑赐金符为燕京行台郎中时伊喇沃济行台惟事货赂毎分及枢枢一切拒絶因弃官携家来辉州作家庙别为室奉孔子及宋诸大儒像刋六经恵学者若将终身时许衡在魏至辉就学既而尽室依枢以居世祖在潜邸遣使召枢至大喜待以賔礼询及治道枢为书数千言上之世祖竒其才动必召问世祖即位拜太子太师改大司农四年拜中书左丞十年拜昭文馆大学士详定礼仪十三年转翰林学士承旨又四年卒諡曰文献从子燧官亦至承旨卒諡曰文】  

华不注行  

昆仑山巅半峰碧海风吹落犹帯湿意气不欲随羣山独倚青空迥然立平地拔起惊孱顔剑棱劲插青云间济南名泉七十二防为一水来浸山我来方作鲸川游玉台公子邀同舟君山浮岚洞庭晚小孤滴翠清江秋酒酣兴极烟霏昏鱼龙惨澹回山根少陵不来谪仙死举杯更欲招其魂魂兮不来天亦老元气崔嵬山自好超超絶顶来长风注目东溟望蓬岛  

怀来醉歌  

燕姬蟠头靣如玊一撒青金腰线緑当门举酒唤客尝俊入双眸耸秋鹘白云乱卷镔铁文蜡香一喷红染唇防鞍侧鞚半淋鬛春风满靣不肯嗔系马门前折残栁玉液和林送官酒二十五弦妆百寳一片氷泉落纎手须臾髙歌半酡顔貂裘防尽不觉寒谁道雪花大如席举鞭已过千银山  

被顾问题张萱画明皇击梧按乐图  

阿萱五季名画师尤工粉墨含春姿君王游荡堕声色不知声色倾人国开元无逸致太平天寳奢风生五兵偃月堂髙幽蓟逺潜谋不入芙蓉苑咸阳行色马嵬尘畵笔虽工恐未真四海苍生半鱼肉归来岂为香囊哭一日重开日月光黄金却铸郭汾阳  

张范  

【字仲畴张柔第九子善马槊幼从学郝伯常能为诗歌年二十代兄摄顺天总管事吏民服其明决中统初授御用局总管改行军总管从亲王噶必齐讨李坛于济南出竒制胜柔闻之曰真吾子也至元六年括诸道兵围宋襄阳范佩金虎符为益都诸路行军万户建言取襄阳以兵千人城万山八年筑一字城逼襄阳遂拔之十一年丞相巴延伐宋范为前锋破贾似道于芜湖长驱至建康请旨进师十二年破宋将张世杰水军于焦山改亳州万户由海道防巴延进次临安入城取宋称臣降表以闻十五年授防古汉军都元帅将水陆军二万分道南征获宋丞相文天祥于五坡岭天祥不屈待以宾礼获礼部侍郎邓光荐命子珪师事之十六年正月由潮阳港发舶入海次崖山宋亡纪功而还入朝慰劳甚厚未几以瘴疾卒年四十三諡献武○按张柔本金国大臣世食厚禄而甘心降元为士论所不齿幸范稍识理义敬礼忠良差胜其父云】  

携妓泛舟遇雨  

醉漾扁舟去欢生尽櫂迟舞回风过处歌罢雨来时凤斚传琼液鸾刀脍玉丝池塘烟树外一一畵中诗  

逺烟  

惨荡微风外氤氲老树头乍惊香雾薄遥认断云浮日落山腰暮雨晴天际秋清明藏不得一片晋家羞  

雏燕  

羽为香润态含痴睡足云兠力尚微唤母但能啾唧语恋巢犹倦往来飞熏风庭院帘初卷落日池台人乍归白凤赤龙浑异事争如随分着乌衣  

烛泪  

惜别终宵话不休煌煌灯烛照离愁蜡花本是无情物持向人前也泪流  

刘秉忠  

【字仲晦因从释氏又名子聪其先瑞州人也曾大父仕金为邢州节度副使因家焉秉忠生而秀异志气英爽不羁八岁入学日诵数百言十七为邢台节度使府令史以养其亲居常郁郁不乐一日弃去隐武安山中久之天宁虚照禅师遣徒招致为僧以其工文词使掌书记后游云中世祖在潜邸海云禅师被召过云中闻其博学多才艺邀与俱行既入见应对称防屡承顾问秉忠尤精易数凡三式六壬遁甲之属无不洞达入微论天下事如指诸掌世祖大爱之海云南还秉忠独留藩邸癸丑从征大理明年征云南毎赞以好生去杀故城克之日不妄戮一人及伐宋所至全活不可胜计世祖即位秉忠犹不改旧服时人但以聪书记呼之至元元年帝览翰林学士承防王鹗奏言即日拜光禄大夫位太保参预中书省事诏以窦黙之女妻之赐第奉先坊宠任愈隆卒年五十九赠太傅封赵国公諡文贞有集十卷】  

有怀  

雨过幽庭长緑苔东风时为扫尘埃无人曾见春来处门外桃花只自开  

按秉忠尤工小词其干荷叶曲云干荷叶色苍苍老柄风摇荡减了清香越添黄都因昨夜一场霜寂寞秋江上又吊宋行宫云南髙峰北髙峰惨淡烟霞洞宋髙宗一场空吴山依旧酒旗风两度江南梦刘秉志  

【太保弟也亦能诗附见】  

白云楼  

旌旗嫋嫋入随州江涨祥烟散复收黄耳不来家信逺西风肠断白云楼  

## 宋元诗会卷六十八  

兵部主事 陈焯 编  

赵　复  

【字仁甫徳安人元太宗乙未岁命太子科绰帅师伐宋徳安以尝逆战其民尽被俘戮时姚枢奉诏即军中求儒道释及医卜之士凡儒生挂俘籍者輙脱之以归复在其中以九族俱残不欲北枢知其为竒士留帐中夜逸行及水际将投身焉枢蹑挽之多方晓譬谓徒死无益身存则先祀可延随吾而北当保其无他复勉从之先是南北道絶载籍久不相通自复至燕始取所记程朱诸撰著尽録付枢从复学者浸广其教日益有闻世祖在潜邸尝召见谘以伐宋事对曰宋吾父母国也未有导他人伐吾父母者世祖义之因不彊之仕杨惟中闻复论深嗜其学与枢谋建太极书院请复讲授其中复作传道图别着伊洛发挥标其宗旨学者称之曰江汉先生】  

覃怀春日  

江南江北半浮生踪迹居然水上萍竹鸡啼罢山雨黑蚕子生时桑柘青　【按杨元耶姚诸公皆起家中都以入元初自当为元诗眉目而是卷首江汉容城两先生盖于义例各有取焉】  

刘　因  

【字梦吉保定容城人世为儒家父述年四十无子梦神人马载一儿至其家曰善养之既觉而因生乃名曰骃字梦骥后改名及字云因天资絶人三岁识书日记千百言过目不忘甫弱冠才器超迈作希圣解初为经学究训诂之説輙叹曰圣人精义殆不止此及得周程张邵朱吕之书一见能发其微曰我固谓当有是也因性不茍合家居教授师道尊严虽甚贫非其义一介不取公卿闻名往谒因多逊避或以为傲弗惜也至元十九年以布呼宻荐擢承徳郎右赞善大夫未几念母疾辞归明年丁内艰二十八年用集贤学士再征以疾固辞且上书宰相词意哀婉帝闻之曰岂古所谓不召之臣欤年四十五卒赠翰林学士諡文靖所着有四书精要三十卷文集十余卷诗五卷号丁亥集】  

燕平学僊台  

碣石际海隅西南奄全燕中有学僊台燕平欲升天燕平骨已朽遗台犹相传虽复生青松岁久摧为烟极目望海波不见三山巅三山巨鼇簪山人虮虱然使无不足论信有亦可怜大块与洪炉金石难久坚天地防有尽何物为神僊空山无笙鹤落日下饥鸢今古非一台浩叹秋风前  

黄金台  

燕山不改色易水无新声谁知数尺台中有万古情区区后世人犹爱黄金名黄金亦何物能为贤重轻徳辉照九仞凤鸟才一鸣伊谁腐防弃坐见饥鸢争周道日东渐二老皆西行养民以致贤王业自此成黄金与山平不救兵纵横落日下荒台山水有余清  

张燕公读书堂  

隂壁下寒泉阳崖隐深洞想像张幽州当年此弦诵遐情纳方寸灏露惊宵梦既有真积功岂无致时用不然起絶学犹当垂后统济济唐开元儒臣相伯仲文虽数燕许名不并姚宋遂令百世下烟霞抱余痛寻幽纵步贪怀古清歌送缅思百鹿翁眼中见连栋兹山有道气会遇或天纵聊以永今朝白云不可种  

种松  

万牛来丘山大厦髙崔嵬当年谁辛苦遗此千岁材手持百松子与之俱倾頽殷勤嘱造物为防荒山隈今来见毫末喜溢苍烟堆十年望根立百年排风雷自此千万岁再见明堂开东家十年计戢戢千头栽岂不早有望求此良悠哉  

和咏二疏  

委质义有归乞骸老当去岂无恋阙心难忘首丘趣在礼此常典末世成髙举汉庭多公卿图畵两疏傅至今秦中吟感叹东门路目覩霍将军功髙擅恩顾一朝履危机千载损英誉仲翁幸及年安肯婴世务圣主赐臣金奉养行厥素造物佚我老余龄今自悟田园付子孙身后复无虑神交防漠中乐境尚森着  

和咏三良  

江山错如绣死与敝屣遗安用亲爱人共此丘土微秦人多尚气宜无儿女私乃亦如当涂区区恋衣帷因伤秦政恶三叹王纲亏殉人已可诛而况收良归坐令百夫特含恨与世违秖应墓前栢直干千年希遥知作俑戒为感诗人悲重吟黄鸟章泪下霑人衣  

燕歌行  

蓟门来悲风易水生寒波云物改何色游子唱燕歌燕歌在何处郁郁西山阿武阳燕下都岁晩独经过青丘遥相连风雨堕嵯峨七十齐郡邑百二秦山河学术有管乐道义无丘轲蚩蚩鱼肉民谁与休干戈  

游云水庵  

乗春奋幽潜观化登丘山哀淙闻逺壑息驾思云闗垦石密松桂结屋深茅菅生烟纷漠漠激流散潺潺山石浮夀色涧木荣欢顔览物有真意抚节惊循环悠然千载情俨若盘石间眷焉欲晤语古人何当还  

泛舟西溪  

万山倒沧浪一叶凌嵯峨嵯峨为飞舞翠影如婆娑轻隂散雨足净緑生圆波人间碧海幻老眼青铜磨风云几千古办此雨中蓑溪南有幽人鼓櫂前山阿烟深渺无处月色浮松萝  

和九日闲居  

深居忘晦朔好事惟侯生偶因菊酒至喜闻佳节名香醪泛寥廓醉境还空明青天凛危防浩荡来秋声缅怀长沙孙生气流千龄乾坤一东篱南山久亦倾回看声利徒仅比秋花荣抚时感遗事可见万古情  

孤云  

孤云生几时冉冉何所适岂无昆华髙路逺嗟独力徘徊天中央明月为顔色下有幽栖士岁晏倚青壁朝饮涧下泉暮拂松间石相对澹忘情倒影寒潭碧  

游源泉  

丛祠郁苍翠万木藏清幽冷然石上足不逐苍波流长风索我御欲举仍迟留白云何山来相对亦悠悠  

玊溪精庐  

居然山四頽危槛俯晴春川气生不极翠润流衣巾林隂起薄暮酒色生微醺歌声忽落谷惊归欲飞云  

白莲  

氷华谢风尘素质更深静灏露凝幽香皎月散清景谁并絶世姿澹然水中影青房生苦心秋风逼凉冷安得同爱人共此良夜永  

潄霞岩  

丹霞凌日观余津浩难收苍凉苏病骨醉晕浮岩幽万象春意融頽然得归休扰扰路傍子无劳歌逺游  

经古城  

我行常山尾髙城下吾前按辔览形势依依见全燕易水开前襟飞狐连右肩遥想豪杰场抚已増慨然薪人过我傍一笑如相怜指城前问余考古今几年沈思未及答行歌入苍烟  

月下独酌  

佳月静可饮一天明水寒余光泛不极徘徊尊爼间但觉凉露下不知清夜阑醉眠吾有兴君当下西山  

飞泉亭  

崦嵫多露草秋空把飞泉胸中玊芙蓉满意清泠渊火食因烦郁下顾心茫然何当分一杯洒落齐州烟  

六华  

入山采灵芝濯足东涧濵白云不可招丹霞有余津长风忽絶顶悠哉凌翠氛举手问浮世此子何今人  

蜀葵  

蜀葵落秋子已能成小丛如何同枝花隐隐才含红一气有先后万物谁穷通伊谁叹迟暮来此樽酒同  

翟节妇  

昔金源氏之南迁也河朔土崩天理荡然西山乃有妇人翟氏年二十余其夫从军死于所事妇匍匐数百里以其尸归负土而葬之遂自经墓侧邻里救而复苏始终一节今年八十余矣予为作诗  

兵尘浩然际烈士难自全妇人无九首志欲不二天燕山翟氏女既嫁夫防边一朝闻死事健妇増慨然生有如此夫早寡非所怜求尸白刃中负土家山前事去哀益深义尽身可捐无儿欲何为所依惟黄泉乡邻救引决烈日丹县谁仿节孝翁重表濉阳贤  

桃源行  

六王埽地阿房起桃源与秦分一水小国寡民君所怜赋役多慙负天子天家正朔不得知手种桃枝辨四时遗风百世尚不冺俗无君长人熙熙渔舟载入人间世却悔桃花露踪迹曾闻父老説秦彊不信而今解亡国畵图曾识武陵溪飞鸿灭没天之西但恨于今又千载不闻再有渔人迷  

明妃曲  

初闻丹青写明眸明妃私喜六宫羞再闻北使选絶色六宫无虑明妃愁妾身只有愁可必万里今从汉宫出悔不别君未识时免使君心怜玊质君心有爱在逺方宁恨妾身辞椒房飞鸿不解琵琶语秖帯离愁归故乡  

续十二辰诗  

饥鸢吓防惊不起牛背髙眠有如此江山虎踞千里来才办荆州兔穴尔鱼龙入海浩无涯幻境等是杯中蛇马耳秋风去无迹羊肠蜀道早还家何必髙门沐猴舞豚穽鸡栖皆乐土柴门狗吠报隣翁约买神猪谢春雨  

清江曲  

清江芙蕖玉可怜岸花汀草自年年来鸿去燕不相识晓露无声香暗泣江楼缥缈如花人望欲见之不可亲无限晴云锦树新愁眉只向遥山颦遥山一千里长在愁眉底镜里繁华过眼空遥山铸向青铜中遥山遥复遥芙蕖霜早凋明日愁眉为谁扫月白江清天未晓  

宋徽宗赐周凖人马图  

笔底金鞍自萧爽谁云不博降王长汴梁门外若云屯畵本相看应自赏十载青衣梦故都经营惨淡欲何如只除金粟呼风袅曾见昭陵铁骑趋  

宋髙宗题李唐秋江图  

秋江吞天云拍水涛借西风挟不起断云分雨入江村回首龙沙几千里澹庵老笔摇江声髣髴阿唐惨淡情千秋万古青山恨不见归舟一叶横  

明河秋夕图  

明河澹澹纵复横行云悠悠度疎星凤媒不来乌夜惊琼枝玉佩迟所托畵中隐隐有机声秋来秋去今犹古此恨不随天宇青昆仑西头风浪平办我一舟莲叶轻浩歌中流击明月九原唤起严君平人间此水何时清  

明逺堂赏莲醉赋  

畵堂香逺凝清秋宛如坐我南湖舟主人爱客情亦重谓我无语花应羞荷香绕笔诗自健满纸已觉清江流平生老气回万牛为君倾倒元龙楼举杯唤起谢安石我醉不省苍生忧  

除夕  

百岁三分一初心漫慨然空囊难避节青镜不留年静阅无穷世闲观已定天履端思后月四鼓未成眠  

登武阳  

朝游樊子馆晚上武阳城潮接沧溟近山从碣石生断虹云淡白返照雨疎明且莫悲吟发樵歌已怆情  

书堂旅夜  

淹留已半载去住意何深月色一千里愁人方寸心秋声助摇落生理叹浮沈松桂清霜满哀歌动故林  

秋望  

病骨秋偏早单衣露亦寒微云生水际暝色起林端地迥月迟下楼髙山易残轻风吹欲举醉袖拂层峦  

重渡滹沱  

遥临滹水岸回望土门闗秋色巉岩上川形拱抱间分疆人自隘设险地谁悭欲问前朝渡江鸥故意闲  

寒夜  

肝胆了无寐襟怀谁与同更长头可白烛暗火逾红砚滴氷生瘿星流气吐虹林鸦先我起鸣噪竟何功  

寄子东太守  

一夕西山客频年往事非黄尘惊我老青眼似君稀别浦秋容静离亭草色微殷勤重寄谢后防不应违  

登雄州城楼  

古戍寒云接渺茫故乡游子动悲凉江山自古有佳客烟雨为谁留太行野色分将愁外緑物华呈出夜来霜海门何处秋声急极目沧波空夕阳  

新晴  

小雨新晴草色苏家园生理未全疎埋盆欲学鱼千里试地先栽芋一区时与老农谈稼穑不因闲客罢琴书乾坤妙处无人会卧看墙隂雀哺雏  

梦镇州潭园  

昨夜分明是镇州溪潭先子旧曾游魂来千里太行碧梦觉满庭烟水秋古淡园林无限意登临今昔几人愁当年猿鹤应无恙争信书郎漫白头  

自适  

久矣黄尘絶往还惟余风月到柴闗清霜烈日从渠畏野鹤孤云迥自闲天上银河连碧落人间秋色对南山髙吟大醉尧夫老只有豪夸不易删  

老崖  

老崖隂隂云树清柴门寂寂緑苔生空明万象随月出水墨四山因雨成千古心期破茅屋百年人事短灯檠道民不是悲秋客听尽疎蛩夜夜声  

夏日即事  

迂疎争笑近清狂多病筋骸可预防久乏园蔬因种药不留窗纸为抄方闲从鸟雀分晴昼静与蠜蛩共晚凉莫道幽人好标致陶庐原自有羲皇  

夜雨  

梦觉呼童问几更未譍先作案头鸣山深六月有秋意夜静满城惟雨声四海虚名此身愧百年浮世寸心惊谁教檐溜如愁思欲断还连直到明  

过徐桥  

老岸危栏曙色分只疑身是入山云十年往事不回顾百里清泉如可闻人世谁教有长路坤灵终亦化尘氛兴亡更遣陂塘在几欲悲秋酒正醺  

秋郊  

行过青林径欲还谁家茅屋在林间云初涌出半含雨风渐吹开微露山世味尝来知懒贵韶华老尽觉秋闲天教胜境为诗敌未许幽人稳闭闗  

反垂栁短吟  

偃蹇髙松雪漫飞最怜憔悴緑杨枝青丝曾识莺声輭黄叶俄惊马足迟有分只偷春色早无心要结岁寒知不应再得东风力更与行人管别离  

遂城道中  

铁城秋色接西垣逺客还乡易断魂霸业可怜燕太子战楼谁吊汉公孙冷烟衰草千家塜流水斜阳一防村慰眼西风犹有物太行依旧压中原  

石螺  

碧筩和露卷晴霞锦浪随鲸落晩沙风趂歌声来弄叶酒知人意要浮花胸中壁立三峰玉醉里神游太一家明日清霜看红翠人生容易鬓成华  

逺山笔架得痕字  

何物能支笔万钧案头依约逺山痕灯横烟影隐犹见秋入霜毫势欲吞掌上三峰看太华人间一发是中原秘书未免从髙阁不向林泉怨少恩  

秋莲子  

瘦影亭亭不自容淡香杳杳欲谁通不堪翠减红销际更在清江冷月中拟欲青房全晚节那知白露已秋风盛衰老眼依然在莫放扁舟酒易空  

村居杂兴  

邻翁走相报隔窗呼我起数日不见山今朝翠如洗  

白乐天琵琶行图  

冀马嘶寒风逐臣念乡国江浦闻哀弦长吟望南北  

腊尽  

小雪初晴腊尽时无穷梅栁怨开迟人间不觉春日早只有吾家布被知  

铜雀瓦砚  

诸侯负汉已堪怜直笔何为亦魏编却爱曹瞒台上瓦至今犹属建安年  

新居  

雪拥闲门尽未除小斋人道似禅居年来日厯无多事只有求方与借书  

山家  

马蹄踏水乱明霞醉袖迎风受落花怪见溪童出门望鹊声先我到山家  

宋理宗南楼风月横披一首  

试听隂山勅勒歌朔风悲壮动山河南楼烟月无多景缓步微吟奈尔何  

安　熙  

【字敬仲真定藁城人祖滔父松皆以学行淑其乡人熙既承家学及闻保定刘因之名心向慕焉藁城距因所居不十舎因亦闻熙力于为学深许与之熙方造门而因已殁乃从因门人乌叔备闻其绪论一以朱氏为宗自是益从事下学之功平实切宻简靓和易四方来学者多所成就遭时承平不屑仕进家居教授垂四十年殁后乡人为立祠于藁城之西筦镇其门人苏天爵辑熙遗文而虞集为序焉】  

拟古  

郁郁岩下栢青青水中蒲岩前有幽人壮岁常独居独居亦何为不羡春华敷十年掩闗卧门庭尽荒芜美人殊不来日夕听轩车  

人生有定分所贵能乐天自轻失所守欲进安敢前思君重思君此情谁与宣举头见明月顾影徒自怜终当谢尘世洗心闻涧泉  

书事  

野性原孤洁无朋独啸歌业荒闻道浅静久阅人多灵凤宁栖枳鸿本避罗南游有髙兴何处是沧波  

次韵答友见赠  

髙山流水趣何深万古千秋一素琴白石清泉成雅志光风霁月负初心伏龙应羡云生谷独鹤不惊鸦满林无用野夫宜揣分商家元自有甘霖  

杏花初开小酌  

生红和露滴胭脂又到芳春寂寞时便拟提壶花下醉却愁羞杀背阳枝  

杖藜吟绕去还来收拾春光入酒杯自是风花要题品等闲蜂蝶莫相催  

龙仁夫  

【字观复号麟洲永新人以学行称与同郡刘诜刘岳申齐名而仁夫之文尤竒逸流丽所着周易多发先儒所未及至元间用荐者授江浙儒学副提举不就诗文多散失惟两絶句流传至今盖其命题托兴足见髙风固非求工于词调也】  

琵琶亭  

老大蛾眉负所天忍将离怨付哀弦江心正好看明月又抱琵琶过别船  

应小玉帯索诗  

菡蓞池边风满衣木樨亭下雨霏霏老夫记得坡仙语病体难禁玊帯围  

刘会孟  

【字辰翁别号须谿庐陵人于唐宋诸大家诗皆有批防又评世説新语皆为士林所称而同时张孟浩赠以诗云首阳饿夫甘一死叩马何曾罪辛巳渊明头上漉酒巾义熙以后为全人盖宋亡之后须谿竟不出仕也】  

文姬归汉图  

鹊巢覆絶孔文举锦衾裹葬杨徳祖铜雀春风歌舞长独复凄然故人女故人有女胜无儿满腹兴亡身属谁琴烧笛折筝灰冷闾巷草深归鹤饥美人用事单于国细马防金为向北曾从过雁借书看又托枯鱼寄声得塞笳日聴心自哀天遣前朝汉使来穹庐抱子送于野欲去欲住真难哉大儿牵衣小儿乳割乳分携泪如雨马驶儿啼渐不闻肠断一如初遇【阙】画图巧尽但无声不画贤王子母情踟蹰拳局各有态未必日暮分驰能天长地久何终极事已不堪回首觅草无南北是青青云有朝昏长羃羃琵琶恨絶妬难消海上羝儿梦岂遥入见玉闗天似锦归从金马晓当朝容仪憔悴余鸡骨记问荒唐存又殁卫郎去我墓何所魏史亲人礼难越当时一女赎元身乱代流离更可闻天南地北有归路四海九州无故人  

春晴【二首】  

江栁长天草色齐新晴何物不芳菲无因化作千蝴蝶西蜀东吴款款归  

新燕池塘緑雨肥初晴未暖日光微角巾犹帯花梢湿才倚阑干见絮飞  

李　冶  

【字仁卿真定栾城人登金进士第辟知钧州岁壬辰城溃冶微服北渡流落忻崞间世祖在濳邸闻其贤遣使召之且曰素闻仁卿学优才赡久欲一见其勿他辞既至问河南居官者孰贤冶惟以完顔仲徳对又荐魏璠王鹗李献卿兰光庭等七人皆有用之才及世祖询治道则曰立法度正纪纲而已上嘉纳之晚家元氏买田封龙山下授徒讲道及世祖即位复聘之不起至元二年再以学士召引老病朞月輙去官归卒于家年八十八所着有敬斋文集壁书藂削泛説古今难益古衍疑测圆镜海等书】  

观主人植槐  

主人有佳树移植庭之隅繁柯虽剪去不敢触根株朝溉复夕灌乳井几成枯讽诵角弓诗古人能起予爱树尚如此爱士当何如  

杨白花  

帝家迷楼春昼长紫笙吹破百花香葡萄凝碧琥珀光燕语莺啼空断肠枕帷红泪洒潇湘玉镜台前添午妆茜罗缓帯双鸳鸯蝴蝶趂雪上钗梁千里万里云茫茫  

姑苏台  

吴王宴罢歌台晩斜日清江映栏槛台上西施醉捧心江边东越愁尝胆鸱夷裹尸去不还麋鹿散迹游其间秋深明月照髙树惊乌啼落丹枫寒功名独羡陶朱子一叶扁舟弄云水  

潇湘夜雨  

逺寺孤舟堕渺茫雨声一夜满潇湘黄陵渡口风波暗多少征人説故乡  

墨海棠  

汉宫愁絶冷胭脂一醮刘郎两鬓丝甲帐夜寒锦烛短六铢云帔独来时  

胡长孺  

【字汲仲永康人家世通显至长孺其学益大振九经诸史下逮百氏无不包罗而揆序之宋咸淳间从外舅宦蜀举蜀铨试第一名授廸功郎宋亡退栖永康至元二十五年诏下求贤有司强起之拜集贤修撰改教授扬州移建昌转宁海主簿擢两浙都运盐使司阶将仕郎以病辞不赴隐杭之武林山以终长孺初师青田余学古学古师王梦松梦松亦青田人传龙泉叶味道之学味道则朱元晦弟子也其渊源极正而涵养足以充之卒年七十五所著书有瓦缶编南昌集宁海漫抄顔乐斋稿行于世】  

题段郁文雪石  

白云飞来着石空翕霍变化生竒峰朝曦照耀舒复卷碧华忽拥玻璃宫秋潮初壮明于雪千雷动地呉山裂涛头出海夕阳微百链青铜浮玉玦云容涛势伟且竒乍出乍没须臾时干防雪山白盈尺晴天万里窥蛾眉似识诗翁作诗苦独拥清妍照环堵河翻月落夜未央如虹光气飞屋梁  

许　衡  

【字仲平怀之河内人家世为农父通避地河南以泰和九年九月生衡于新郑县幼有异质长嗜学如饥渇家贫无书从日者家手抄书疏义继得王辅嗣易説夜思昼诵身体而力践之转鲁留魏人见其有徳稍稍信从居三年还怀从栁城姚枢得程朱遗书益大有得居苏门与枢及窦黙相讲习凡丧祭嫁娶必征于礼以倡其乡人学者寖盛人有所遗一毫弗义弗受也甲寅世祖出王秦中以姚枢为劝农使因召衡为京兆提学中统元年世祖即位召至京师时王文统以言利进为平章政事衡无意立朝授太子太保不拜改国子祭酒未几谢病归至元二年复召至京师命议事中书省衡力陈立国规模凡数千言帝皆嘉纳四年移疾归怀五年复召还六年命与太常卿徐世隆定朝仪并定官制俱称防亡何阿哈玛特为中书平章政事势倾朝野衔衡不附已荐为中书左丞欲中以法衡辞免从幸上京乃论列阿哈玛特专权罔上诸事不报即日解机务归后召为集贤大学士兼国子祭酒领太史院事至元十八年辛年七十三諡文正】  

训子  

干戈恣烂熳无人救时屯中原竟失鹿沧海变飞尘我躬揣何能仅存乱后身遗芳借祖徳隂理出先人俯仰意油然此乐谁与伦家无儋石储心有天地春况对汝二子岂复知吾贫愿汝学古人古道淳且真勿惮攻苦辛当思过乃亲身在畎畆间不忘君与民功名戒乘防以此书诸绅  

有感【二首】  

娇儿未成人病苦不肯退忧伤动中怀惨惨心欲碎老妻情更恶中夜泣相对何如早还乡山阳坟陇在平生所愿心展转不得遂十年误同游回首只多愧病连肝肺深愁觉妻子累悠悠故乡情滴滴眼中泪  

归兴不可遏归程待何时悠悠故乡心一夕千里驰西风动霄汉惨惨令人悲况我多病身天涯久栖迟交游义难忘岂忍轻别离重念丘陇逺娇儿正愚痴因循死异邑后世将安遗所愿经营日及此未全衰树桑墙以下开畦水之湄既得舒困难且可为镃基  

别西山  

大山如蹲龙小山如踞虎烟岚郁苍翠逺近互吞吐我来苏门居遨游成乐土防杖望朝云卷帘看暮雨佳意豁尘腥胜槩入谈麈使我郁陶消不觉劳瘵愈生平鄙吝心一洗出千古回首声利人何殊坐囹圄逺役非素怀况兼跋涉苦吟鞭袅春风迟迟如去鲁芳菲二三月追游盛桃坞归来愿无违一樽相对举  

又一首  

所爱林虑山不处要路津兹焉几千古絶彼朝市尘我来成素交淡淡日益亲形骸两相忘谁主谁复賔充然乐我饥怡然栖我神朝光连暮色佳意含余春心境一融会世味殊非真奕奕草木光熈熙禽鸟驯众物欣有托吾庐行亦新  

和吴行甫雨雹韵  

青山偃蹇与世疎只将秀色供吾徒知君如我有山癖深探逺讨吾不如金灯峰山诗千首挂镜台前一杯酒人间万事尽浮云故人曾为相思否云边鸾凤玊鞭鸣跛鼈蹒跚叠茧生天末碧云凝逺思夕阳无语下西城  

北门观涨  

雨水添新涨陂湖没旧痕人迷堤口路船上树头村岁事知前误秋耕未可论谁怜徭役苦天亦恡深恩  

不寐  

秋宵初感慨展转不成眠老况青灯外羇愁白发边蹉跎嗟往事安稳忆归年却起开门望霜清月满天  

别友人  

良朋不易得此去复谁羣别酒无劳劝浓愁已自醺间闗花外鸟冷澹日边云莫唱阳闗彻离声忍更闻  

赵氏南庄  

晓起北窗凉清谈戢羽觞入帘花气重落地燕泥香梦里青山小吟边白日长秋风载书籍相对筑茅堂  

登东城  

步屧上东城秋风晚更清乱云随日下荒草过堤平野迥寛凝伫诗成促后生何当常似此慰我病中情  

游北观  

扶杖古城荒飘然意可伤道宫烟鎻树农舍雨頽墙捕吏翻疑寇平人却笑狂长吁空仰首天际正苍苍  

喜晴  

曙色开晴望春风吹客顔緑纡东去水青起北来山魏府方期往共城已梦还芳菲梅坞盛留醉竹花间  

病中杂言【二首】  

磊落青山万仞髙虚崖絶险骇猿猱从谁得上岩龛住免我从来俗事劳晓日烟霞明涧壑霁天霏霭散林臯休言只好寛凝伫满地干戈学善逃  

春来秋去客中情转首光隂十岁经学苦炼成心下赤愁多消却鬓边青眼前世事翻棋局梦里家山忆畵屏何日归同林下友笑谈书史复忘形  

题武郎中桃溪归隐图  

门外秋千摆翠烟篱边鸡犬亦闲闲更教烂熳花千树对着萦纡水一湾好景已凭摩诘畵他年重约长卿还寻思此世人心别又爱功名又爱山  

中秋不见月继窦先生韵  

拨去尘机得暂闲秋蟾思比去年看谁知黯黯隂云合故作凄凄夜色寒好友不来谁酩酊诗人徒想自阑干世间万事浑难定付与无心却较安  

晚步西溪  

拉友西溪往步聨溪边佳景丽秋天日回林影苍烟外风转滩声白鸟前迅走双轮机磨巧连安独木小桥偏老年活计寻幽隐须拟为氓置一防  

## 宋元诗会卷六十九  

兵部主事 陈焯 编  

杜　瑛  

【字文玉其先霸州信安人金将亡避地河南缑氏山中时兵后文物凋丧瑛搜访遗书尽读之得其指趣古今得失如指诸掌间闗转徙教授汾晋间中书钮祜禄珪开府于相瑛赴其聘遂家焉与良田千畆辞不受岁巳未世祖南伐至相召见问计瑛条对称防上悦曰儒者中乃有此人乎中统初诏征瑛时王文统方用事辞不就杜门著书一不以穷通动其志年七十遗命二子处立处愿曰吾即死当表吾墓曰缑山杜处士云所着春秋地里原委语孟防通皇极引用皇极疑事极学律吕律厯礼乐杂志合文集共七十卷】  

留春曲  

絮飞冷屑龙蟠玊花陨香摧凤衔烛批颊深林呌新緑倚阑人唱留春曲春光欲去如死灰明年暖风吹又来何如日日长相守典衣共醉花前杯殷勤留春春不住白日西驰水东去镜中丝发奈老何君当持杯我欲歌  

吊故宫  

月上觚棱椒壁湿饥乌啄碎琅玕石刼灰飞尽海扬尘废殿荒台土花碧洛阳书生汴梁客一夜春风头欲白尊中頼有酒如泉醉倚寒窗破愁寂  

秋思  

壮心忽忽剧县旌秋气能令客子惊白雁不闻云外过清霜先向鬓边生铜驼巷陌周东土金凤楼台邺北城千古繁华俱一梦空余草木战风声  

征南口号  

春早云南麦已黄泸江蒸雾水如汤马蹄半帯隂山雪变作人天六月凉  

刘　诜  

【字桂翁庐陵人幼失父自知树立年十二作为科塲文有老成气象既冠重厚醇雅以师道自居教学者有法声誉日隆江南行御史台屡以遗逸荐不报诜为文根本六经融液今古而不露其踔厉风发之状四方求文者日至于门其集曰桂隐诜所号也年八十三卒】  

感兴【四首】  

昔在唐虞时万象昭白日圣人垂龙衣岩殿吹凤律朱草聨阶生景星当戸出羣贤布天下野谷尽嘉实嗟哉战国交九防沦戈防糟糠委仁义轩盖宠权术孟轲起驱驰白发飒垂轼空余七篇书千载资叹息  

姬室逸其御天下皆兵交楚武首僭王名器从此淆仲父佐伯业仗义何嘐嘐正辞削其僭王纲可复昭奈何舍近事逺问南舟胶堂堂匡周师所得仅一茅所以鲁仲尼加之器小嘲良防不再得谁能遏秦崤  

秦人燔诗书圣道散若烟宫殿干斗极东游问神仙汉祖祠孔子遂为百代先大哉礼乐意所见何卓然因势导其趋勇赴如决川但恨羣臣间余习犹櫜鞬良平虽善虑不在三代前安得豁达资一见贾少年  

峨峨蓬莱山白玉为洞房仙人云雾衣侍女氷雪妆丹霞缥缈中往来皆凤凰借问羣仙人何者为秦皇羣仙顾我笑振袂凌风翔我有金鼎丹链之逾千霜相期息瑶树岁晚何渺茫吾闻仙人家美酒如琼浆长生所愿求得醉亦可偿  

春寒闲居  

西里夜围烛东邻朝玩山相视无羡心丰约自不闗芳草满幽庭日晏人未还久隂忽微暄孤禽语花间  

古意  

昨日苦大燠酬以今日寒天道极必反人事盛必刓刚桑有迭施消长乗两端彼美者谁子一生困辛酸日宴食未炊冬月衣不完著书垂白发门草秋漫漫天道何由诘俯仰良自叹  

诗穷  

作诗能穷人谁能忍不作但见平生愁霏霏笔端落朝骑孤凤凰暮驾两黄鹤手携王子晋吹笙上寥廓人言忌太髙下笔宁浅弱穷通信有命诗道未可薄  

天道  

种稻南山边雨足多稻穗一朝疾风来腐折不可刈东家不知耕雨粟夜满地问渠安得之饱食了无愧我欲废鉏耰雨粟非可觊人事且自尽天道勿徒恃  

杂诗  

空山有一妇二十失所天贞心比坚石血泪迸涌泉寒灯役机杼拾穗裙不完婚男与嫁女辛苦雪满颠自谓分当尔节义何足言城中髽孀姬潜好留少年门前立旌木世人何由传  

古诗赠张汉臣游金陵  

古诗出性情声在闾巷间采之被弦歌听者醇风还大音既寥濶羣喙何间闗燕碈混良璞楚菉藏崇兰妙理忽有合正在不可删秋髙星河空天风吹佩环  

石人  

石门何年啓疑与开辟俱上有遗世人形躯略糢糊山空明月寒往来谁与徒吾闻晋榆石能言祯妖枢又闻谷城公颇窥隂符书叩之了不应无乃嗔我愚  

中秋故乡南邻杨氏招饮  

老来归故里百事非故情惟有山间月犹作儿时明是时秋且半夕气忽已清南邻招客饮步听危涧声月色酒中乱树影盘中横乡曲佳节意风露白发茎我怀岂在酒酒觞且徐倾  

芍药  

夏早众緑翳堦蘤始独开窈窕专后徳深房出徘徊翠蕤拥帝辇手擎紫霞杯夜永宫月酣余香散蓬莱  

晓行  

星明天宇迥山驿鼓初发行人稍已动露气漫野白方塘浸道隅荒荒似寒月日出炊烟横鸡声隔林樾  

呈须溪刘先生  

仙人三山来袖有五尺琴緑尾龙门植朱丝轩辕音携之曾谒舜三奏凤舞庭风髙天路断归见昆仑青起视八极间琅琅成孤鸣緑海凝不动白日回夜明时违地亦失犹使天下倾但恨无子期彼直乐其名  

萧孚有以左耳陶瓶对客煎茶名快媳妇坐间为赋十六韵  

南中土埴坚妙器出陶火控抟雅以静整削平不颇浑沦象团短小类橘颗粤椰实尽刳蜀芋肤未剖喙如柄揭西耳若栁生左油滋饰外鍜灰坌增下裹高斋奉煎烹汤势疾轩簸狭束蟹眼髙薄逼车声播俄顷润渴喉巧妇愧其惰乃知转旋工政要倾酌妥主翁嗜吟诗佳客时满座呼童汲清深瀹雪浇磊砢急需既能应闲弃无不可东家重函鼎菌蠢腹徒果美人预为虀常恐迟及祸何如且小用慎勿诮么麽  

赠赵中山【中山本旧公子于道有得蚤游京师为诸名公所敬】  

先生昔佩青珊瑚锦袍白马玊雪肤夜游钧天听广乐帝防分食琼宫酥天风千丈吹緑发紫鸳七十黄流苏手防北斗酌玉女麻姑晓报沧溟枯东方乌啼白日薄姓名尽变骑鲸鱼华池内养九芝露金房独照千年珠肩摩净名孔雀扇足蹑子晋芙蓉车吹笙看月蓟门市从者皆服貂襜褕羣真虚左愿闻道亲写文字为其徒少年经世二十防海水洗尽无留余始知古来忠孝士变幻不与常人俱君不见韩亡流落子房子千秋万岁传编书　【读此可知天水剰流亦多变姓名入道者彼承防公独何心哉】  

儿时喜见雪  

儿时喜见雪痴待天云黄昼观卷箔恨暝色夜闻榄裘思曙光佳人踏靴映玊靥猎士鞚马骖白凰千金髙楼换美酒楼外三尺酒百觞寳香绣帐春色暖俯视万里成大荒便从淮城取元济直至延海归苏郎迩来悔狂年已过闭门读书学坚卧蒲团竹几听萧瑟畏寒自补油窗破欲论往事谁复知但见羣儿似昔时  

昭君曲  

汉宫美人人不识初出宫门天下惜汉宫歌舞人不传琵琶马上行人怜君王含情重凄恻只在殿前留不得人生岂是无知音知音已晚徒伤心天寒衰草沙似雪举头惟见汉宫月十年汉使去无踪梦中长在明光宫国家和亲四海乐不怨君王悲命薄君不见秋风茂陵英雄才万里江都嫁沙漠  

前醉歌  

天青青造就万古事不平月皓皓照尽世间人丑好人言天月俱无心平颇丑好皆由人我言人生无智力明月青天愁所集箪瓢贫士年少死相君蒸乳老无齿贩屠市儿万户侯着经儒生白满头李君晚役将军府文昌碑起韩碑仆啓期九十无一儿迁哲多孙披籍知雄狐妓围钗列屋朝雉悲歌夕牧犊楚和抱璞哭山中燕人寳石缇十重百年老树同一干半作牺樽半沟断古来恨事何其多青天明月奈尔何我有一斗酒浇君肝肺之嵯峨青天明月奈尔何  

后醉歌  

天如轮我行与之周八垠月如璧我坐对之居一室买酒酹月月满巵买酒浇天天饮之长风吹天碧万里纎云飞尽月如水黄金满坞董将军长安夜炬髙焚云胡椒八百元相国翠珥寳钗落荆棘征南竒勲泣杜邮属镂愤入洪涛秋禹山血溅麒麟阁机云梦绕华亭鹤波心词臣溺满衣何如读书闭山扉断头博士窘乘障何如得句支藜杖山中老人无机权有酒只劝月与天青天明月俱欣然  

贵贱吟【庚午大饥天下死者相望秋大熟谷反大贱】  

春大饥斗粟不易娉婷姬秋大熟三钱直买一斗粟人间贵贱反掌异贱未可轻贵难恃君不见土龙百拜还为尘病驹秣豆乗锦裀人间贵贱元无真  

题刘平妻杀虎图  

君不见杞梁妻夫死但能哀声悲又不见泰山妇虎食其夫哭当路人生伉俪重百年闺房无力救所天空余肝肠裂千寸髙彻遥汉卑重泉何如滨州刘平妻独勇杀虎夺夫曳其踵大儿三岁能助力小儿坐席痴不恐沙空月落山谷深妾命何轻夫命重当时视虎如狐眼中无虎惟有夫一朝义声震百郡裴旻李广皆庸奴古来君臣亦如此患难政要忠良扶何为当熊待冯媛何为敌来使鹤战射猿老将世岂多搏獒车右今不见秋风展图毛发起始信人间有伦纪呜呼河东女儿抉眼去其夫若见此图当颡泚  

九日郊行  

九日登髙处心情岁岁同平田初获稻旷野屡闻鸿风景悲尘世江山阅寓公茱萸朝雨湿愁报緑樽空  

酬以芳见贻  

山露沾琴润山风到鬓寒酌多迷梦觉语久杂悲欢身岂如泥爪须难染石肝不知明月在何处是瑶坛  

和彭琦初见夀  

陋巷秋风处士家回思千刼筭炊沙小年曾似三眠栁老去羞看九日花白发夜深灯馆字蒲团日宴地炉茶故人賸作飞腾祝试听渔阳一掺挝  

送刘巨川赴惠州海丰巡检【大博之孙】  

须溪孙子好才名百丈龙山绕屋春文学尽交天下士弓刀更治岭南民盾头墨润长亭雪扇外旗麾列嶂尘若见罗浮花烂熳可能逺寄一枝新  

闲居即事  

小窗拄颊看云过不断东风吹鬓皤松古何知春至早花浓偏值雨来多已安薄相食无肉更觉衰顔酒不酡无力能为移粟政有愁自赋采薇歌  

彭琦初用坡翁纸帐韵惠建昌楮衾次韵为谢  

雪緜揉碎宻萦连清卧梅花性更便茸暖何须蛮客帐座寒但少广文氊窗升红日那知晓梦压白云疑近天但恐少陵茅屋漏雨宵沾破不成眠  

戴表元  

【字帅初庆元奉化人七岁学古诗文多竒语宋咸淳中入太学既而试礼部第十人登进士乙科教授建宁府稍迁临安教授行户部掌故皆不就大徳八年表元年已六十余用荐起家拜信州教授调婺州以疾辞最后翰林以修撰博士论荐而老疾不可起矣史称其学博而肆其文清深雅洁化陈腐为神竒至元大徳间为东南文章第一人惜其集不多见也门人最知名者为袁桷云】飞花行赠马衢州  

山上风花山下飞花飞欲尽山翁归归迟亦自忘行迹但觉满地红依依余花更惜随溪去溪上游人山下路恋家渔父断来踪避难刘郎记前度花开花落春风前我昔与翁同少年只今鹤去但华表何处乌啼悲杜鹃游人自游春日暮从翁问花花不语且当向花日日醉醉倒花前学花舞  

东离湖州七十里泊南浔佳聚落也  

张帆出东郭沽酒问南浔画屋芦花净红墙栁树深鱼艘寒满港橘市昼成林吾道真迂濶浮家尚越吟  

苕溪  

六月苕溪路人看似若耶渔罾挂棕树酒舫出荷花碧水千塍共青山一道斜人间无限事不厌是桑麻  

送同年潘昌朝  

客路秋深又送迎狂歌烂饮慰飘零风前数发茎茎白马上看山段段青古穴无丹生洞气髙林有鹤避潮腥明年更欲三茅去拟借新笺道徳经  

送百上人并简善之  

闻説西湖已自怜君游更傍早春天六桥水暖初杨栁三竺春深未杜鹃旧壁草生寻旧刻新岩茶熟试新泉城中诗友曾相识西蜀残儒解草  

吴　澄  

【字幼清抚州崇仁人生三岁頴悟日发五岁勤学夜读书至旦母忧其过劳节膏火不多与澄寝然火复诵既长贯穿经传尝举进士不中至元十三年乐安郑松招澄居布水谷乃着孝经章句校定六籍御史程钜夫奉诏求贤起澄至京师未几以母老辞归左丞董士选延之于家亲执馈食曰吴先生天下士也既入朝荐澄有道擢应奉翰林文字有司敦劝久之方至闻已有代者即日南归未几除江西儒学副提举以疾去官至大元年召为国子监丞陞司业立教法四条未及行一夕谢去俄拜集贤直学士疾作不果行泰定元年充经筵讲官修英宗实録成未上即移疾归诏加资善大夫赐钞五千贯卒年八十五学者称草庐先生赠左丞追封临川郡公諡文正　按元儒先后軰出于赵江汉诸公外其著者则导江张防兰谿金履祥休宁陈栎资州黄泽北海萧防豫章熊朋来等诸所譔述皆有功圣贤甚大惜其诗不传故于是编莫由采入也】  

题唐隐士卢鸿十志图  

嵩髙地中区下有隐者庐两征坚不起一志终不渝好爵等浮云还归对生徒官为营草堂殊恩耀山隅迩来数百年十境入畵图之子服儒服浸滛老庄书翛然有仙意生白一室虚三宿戒凝恋十境亦可无  

送涂君归淛  

昨岁抱琴来今兹抱琴去委质随长风断蓬与飞絮一家蠡湖南一住西湖东两地各缱绻寸心漫怔忡浮云岂无依倦鸟亦有栖迎门穉妇笑索果娇儿啼归装春袖薄荒径春花落理曲到求凰何人悲别鹤  

雪谷早行为张允中作  

路絶人踪失闗隘槎枒老树森矛介两间寥廓净无尘谁剪天花徧飞洒风絮当头零乱舞兹游浪説平生快蹇驽瘦骨真耐寒踏破鸿蒙新色界岂是提兵李常侍夜发文城薄淮蔡又非直谏韩侍郎逺谪潮阳出秦塞面棃冻坼髭缀银何事催君早行迈君不见古昔闭门僵卧人髙似灞桥驴背偿诗债  

过枯河  

髙堂出郭二舎近午憩东阳安乐镇双堤对峙似城墙中坳一道如壕甽驱车下坂为沟塍低平尽处还复登半坳一门字斗大濵沧行盐两分界不知此是古黄河且行且顾心疑怪前询父老为余言河北山东此处分古河来自白马渡东过开州城下去遂达浮光粤鲁河入海当年由此处  

寿王讲师  

欲雪未雪云黯黑不知此日神仙谪桃实今经几度红梅花仍似当年白厌向闽山食荔蕉喜来江浦访鸾箫广文客舎寒如许自有春风长药苗  

次韵杨司业  

春夏华荣变衰歇穨飚刮肌山露骨骚人望秋悲泬寥忽见小春梅蕋发顿然喜气排寒冬不管天令严鈇钺古来蹈道如蹈水与泊与齐偕出没坐中白昼对羲皇门外黄埃自城阙只怜郭璞注虫鱼或误蔡谟啖蜞争似防云翼逺静看滑滑霜蹄蹶公桑十畆迩洙泗我菊一区连楚越县知真乐在曲肱到处扁舟堪散发我能振袂从公游分我南溪半风月  

湖口阻风登江矶山观涛  

狂风吹人浑欲倒瑟瑟寒声动秋草扪萝径上矶头山万顷江湖波浩渺怒鳞云鬛奔腾来目快心千様好向曾观海难为观回首匡庐青未了云作防深防头五老藏昻元不老何时月夜水镜净漭荡澄虚纳苍昊着我峰尖伴老人坐看海东红日杲  

为舒景春赋东皋  

东皋种杏者今住杏花村收谷虎卫道衔珠蛇报恩窗红开晓色草碧验春温岂待闲舒啸栢湖真有孙  

赠裴子晋  

怪子抛家去归来非故吾阅人如水镜知已慎江湖宿雨添新涨春风满旧庐怱怱又言别聊为赋骊驹  

和刘尚友  

挺挺词林秀栖栖越峤东几年淹此凤何日见犹龙郊畤文中子谈迁太史公万金家寳在昭代定遭逢  

豫章贡院即事奉和云林提举  

客里秋光好归心不厌迟墙低孤塔见院静一帘垂隔纸闻风怒临堦看日移宛然似三径未负菊花期  

贡院中和张仲美  

墙外浮屠压古城案头文字浩纵横不辞霜鬓年华老又办天朝岁贡英秋陇故园迷蝶梦晓窗客枕厌鸡声何当孺子亭前去省想髙风浣俗情  

送丹陵胡道士游京师  

逺游谁为赋新篇来自丹陵小洞天拂日一鞭聊复尔御风双袂已飘然快看鹏海三千里早证龙沙八百仙莫恋射熊春梦乐赠诗人在斗牛边  

次韵胡器之问病  

莺声睍睆燕差池春到闲中日更迟偶蹑清都陪净侣谁知胜境即良医屋头月上元无夜树杪风来似有期坐客屡谈浑忘荅问余还职在何时  

次韵息窝道人  

三年只影落天涯望极南云眼欲花道上已惊仙枕梦河边误泛客星槎枣梨秋熟供新饭桃李春荣满旧家喜得息窝消息好黄金粲粲待披沙  

客中即事次韵元复初郊行  

客中又过二分春闻道千红百紫新雨到庭隅长芳草日窥窗隙弄游尘县知万里只如此孤坐一堂还可人不信却须凌倒景九天楼阁倚长身  

题閤皁山  

汉吴仙迹两峰齐欲拾瑶华路恐迷寳殿青红疑地涌林峦苍翠接天低九重香案分云篆八景琅函记玊题仙鹤翔空清似水步虚声在朶云西  

用赠李粲然韵述怀  

故里香秔滑欲流归田计晚愧迟留县知海上三山客尘视人间万户侯南去拟寻吴市卒北来喜共李仙舟翁一室浑无白谁识王龚贡鲍优  

次别易耕云  

别去家山经岁年乍归又着岭南鞭双眸眊畨船载满口腥咸海物鲜胸次氷霜宁受滓世间粉黛自争妍早来共此青春乐日暖风和无际边  

叠叶梅  

罗浮梦断杳无踪氷雪仙姿两两逢缟袂怯单寒后袭粉妆嫌薄晓来浓迎风一笑知顔厚临水相看见影重道眼只将平等视玉环飞燕总天容  

夜坐  

物情自适更谁禁草际萤飞鸟宿林鲁叟尔来无梦寐蜀庄此去只防沈客中又见秋风起夜半初闻木叶吟凉意逼人眠不得坐看孤月到天心  

次韵芍药  

寒沍深冬宿异根发荣今日谢春恩浅潮半醉流霞晕清印初昏淡月痕花下蜂狂成胜集草间狼藉到芳樽紫芝兴味亦如此谁信京华有绮园  

次韵牡丹  

谁是旧时姚魏家喜从官舎得竒葩风前月下娇娆态天上人间富贵花化魄他年鎻子骨防唇何处箭头砂后庭玊树闲歌曲羞杀陈宫説丽华  

何荣祖  

【字继先其先太原人金亡徙家广平荣祖状貌魁伟额有赤文背负隆起有相者谓曰子位极人臣且夀相也少以吏累迁中书省椽擢御史台都事始折节读书日记数千言阿哈玛特专权监察御史范方等劾奏甚力阿哈玛特知荣祖主其谋奏为左右都事以巳未几御史台除治书侍御史升侍御史出为山东按察而阿哈玛特莫逞其志迁按察河南除云南行省参知政事以母老辞又拜御史中丞复出为山东东西道按察使召入为尚书参知政事时持论与僧格左以病告未几起为尚书右丞僧格败改中书右丞奏行所定至元新格请改按察为肃政亷访司而立监治之法寻拜昭文馆大学士预中书省事又加平章政事卒年七十九追封赵国公諡文宪】  

斋居杂言  

名教无穷乐真知在暮年中庸万事毕太极一心全世事频观易人情静看天兴来时有句率尔亦飘然郝天挺  

【字继先出都噜别旌居安肃州凡五世父巴图尔于宪宗之世多着武功天挺英爽有志畧幼受业元好问世祖召见嘉其容止有防俾执文字备宿卫春宫久之除叅议云南行尚书省事擢亷访汉中入为吏部尚书三除外任俱不赴拜中书右丞与宰相论事有不合輙靣斥之成宗崩仁宗以太后命首定大难及武宗入正大统天挺与有力焉自是朝廷大事必召天挺宻议始行歴江西河南二省右丞召拜御史中丞出为河南行省平章政事卒年六十七追封冀国公諡文定有注唐人鼓吹集十卷】  

题麻姑坛  

路入云闗仙境佳琼田瑶草帯烟霞贮经洞古无遗检养药炉存失旧砂青鸟不传金母信紫鸾应返玉皇家岩扉不掩春长在开尽碧桃千树花  

徐世隆  

【字威卿陈州西华人弱冠登金正大四年进士辞职读书岁壬辰奉母北渡严实招致东平幕府俾掌书记壬子世祖召见于日月山时方征云南以问世隆对曰孟子有言不嗜杀人者能一之世祖曰诚如卿言吾事济矣中统元年擢燕京等路宣抚使至元元年迁翰林侍讲学士兼太常卿俄兼户部侍郎承诏定内外官制七年擢吏部尚书九年乞补外为东昌路总管十四年以按察使提刑山东明年移淮东十七年召为翰林学士以疾辞二十二年再召不起赐田十顷时年八十卒所着有瀛洲集百卷】  

挽文丞相  

大元不杀文丞相君义臣忠两得之义似汉皇封齿日忠于蜀将斩顔时乾坤日月华夷见海岭风霜草木知只恐史书编不尽老夫和泪写新诗　【中聨一作精忠贯日劲节凌霜】此诗通鉴与稗史俱譌为王磐作今搜得元刻旧本乃知是徐非王也按王磐仕元为翰林承防承防正史官也安有史书编不到之虑乎焯于廿年前曾序友人周子緼诗覼缕数百言致疑于王不当有是作及覩元刻始释此疑然前序亦不妨并存耳  

熊朋来  

【字与可豫章人宋进士元初徴为福建庐陵教授学者称天慵先生】  

铁柱诗  

九牧失贡金司空不行水蛟龙弄波涛魑魅入城市吁嗟清谈晋万事漫不理遂令千载人稽首旌阳子赵世延  

【字子敬其先永古特人祖安札尔幼孤鞠于外大父卓裕勒嘉譌其音为赵家遂以赵为氏世延天资秀发喜读书究心儒者之学弱冠世祖召见俾入枢宻院肄习官政至元二十一年授承事郎云南诸路提刑按察司判官二十六年擢监察御史与同列五人劾丞相僧格不法其五人皆得罪而世延幸免二十九年出佥江南湖北道肃政亷访司事逾年除山东亷访江南行台侍御史迁安西路总管皇庆二年拜江浙行省叅知政事寻召还叅大政中书岁余迁御史中丞劾奏权臣特们徳尔罪恶有诏夺官寻陞翰林学士承旨进昭文馆学士留守大都未几乞补外拜四川行省平章政事仁宗崩特们徳尔复相鋭意报复属其党诱世延从弟诬告世延欲置之死頼上防持屡系得释仍歴官中外出入不常晩除奎章阁大学士翰林学士承旨中书平章政事鲁国公卒年七十七諡文忠】  

代祀南岳登祝融峰  

天风吹我蹑云根一览羣山蚁垤纷瀛海波翻初日上石坛人语半空闻炎荒作镇荆吴逺元气流形天地分何日束书煨芋室孤峰絶顶看浮云  

商　挺  

【字孟卿曹州济隂人年二十四汴京破北走依冠氏赵天锡与元好问杨奂游日益知名世祖受京兆分地闻挺名遣使征召入对称旨字而不名宪宗征蜀挺谓不宜轻动世祖深然之及宪宗崩世祖北还挺奏当特严符信以防奸诈后额哷布格使至军中执而斩之其效立见中统元年改宣抚司为行中书省俾挺佥行省事进叅知政事至元六年同佥枢宻院事陞副使九年封皇子安西王以挺为王相会同官赵炳死朝廷执擅杀者鞫问伏辜语连挺及其子瓛颂系久之免死籍其家二十年复枢宻副使俄以疾辞卒年八十有诗千余首尤善书延祐间赠鲁国公諡文定】水仙花【二首】  

海外三山璧月明人间谁识许飞琼秋风吹上青鸾背未散天香与素英  

明月珠衣翡翠裳氷肌玉骨自清凉不随王母瑶池去来侍维摩病几傍  

王　磐  

【字文炳广平永年人世业农饶于赀金末父禧入财佐军兴补进义副尉金人迁汴举家避地鲁山磐客居贫甚年二十六擢正大四年进士授官不赴肆力问学转徙淮襄间久之北归杨惟中严实后先礼聘中统元年拜益都等路宣抚副使以疾免依李璮居青州题其居曰鹿庵有终焉之意及璮谋不轨磐觉之脱身入京师世祖闻之嘉其诚节抚劳甚厚事平挈妻子至东平召拜翰林为学士迁太常少卿乞致仕不允江南既下朝仪官制多頼磐议以定进资徳大夫致仕年九十二卒追封洛国公諡文忠】  

泽阳山  

今晨到谼谷驻马五松边山中富清景不暇相周旋瀑布落晴雪金灯开夜莲空怀上方寺矫首浮云巅  

巨源相过话旧有感  

中统三年春二月变起青齐帯吴越鲸鲵转侧海波翻城郭横尸野流血我时辛苦贼中来兵尘糢糊眼不开妻孥弃捐豺虎口飞蓬飘转无根荄天寒日暮齐河县破驿荒凉絶烟爨骑行驿马钝如蛙官吏散逃无处唤与君此地忽相逢行台郎中气势雄悯我白头遭丧乱壮我临难全孤忠急呼驿吏具鞍马使我厄路还亨通明晨相随济南去出入条侯营垒中死生契濶不相弃起居饮食常与同标山华注日在眼绵歴春草及秋风四郊斫木桑柘尽泺源饮马波涛空凶渠腰领膏野草始见齐鲁收烟烽巨源巨源君且坐我欲髙歌君可和往事回头十五年犹想离魂招楚些身逢播越百忧纒生不成名空老大我依破砚窃恩荣君佐雄藩收最课流萍蹔聚不多时且喜相看顔一破我衰无力访君难愿君得暇频相过  

冯子振  

【字海粟攸州人其豪俊与陈孚略同于天下之书无所不记当其为文也酒酣耳热命侍史二三人润笔以俟子振据案疾书随纸多寡顷刻輙尽虽事料醲郁美如簇锦律之法度未免乖刺大约工于词曲而诗文次之】  

塔灯  

擎天一柱碍云低破暗功应日月齐半夜火龙蟠地轴八方星象下天梯光摇灔滪涵珠蚌影落沧溟照水犀文焰逼人髙万丈倒持铁笔向空题  

鹤骨笛  

胎仙脱胫寄飞琼换羽移宫学凤鸣喷月未醒千载梦彻云犹帯九臯声管含芝露吹香逺调引松风入髓清莫向江头吹暮雪笼中媒老正闗情  

江梅  

若有人兮湘水濆冷香和月浸黄昏自怜不入离骚谱待把芳心吊楚魂  

溪梅  

古树横斜涧水边野桥村市独暄妍玊堂路杳无心到甘与渔翁系钓船  

野梅  

琼林浮翠淡朦朣遥望珠仙隐见中一夜东风吹不散晓看浑似碧纱笼  

老梅  

古树槎枒长緑苔半边生死尚花开不须更问春深浅人道咸平手种来  

矮梅  

不放氷梢数尺长怕分春色过邻墙大材未必难为用禹殿云深鎻畵梁  

蜡梅  

洗却铅华扮道妆檀心残露紫香囊从今宫额翻新様变作眉间一防黄  

## 宋元诗会卷七十  

兵部主事 陈焯 编  

卢　摰  

【字处道号疎斋涿郡人坐右大书一天字其下细注六字云有记性不急性善诗尤工词曲与戴表元同为至元中名士厯官学士湖南亷访】  

寄萧征君惟斗  

秦中幽胜地乃在终南山磬石负磊磊清泉散潺潺侃侃古君子亹亹泉石间图史纷坐隅衡门昼长闗种菊餐落英袭芳佩秋兰道腴徳充符怡然有余欢鸣鹤时一来似爱孤云闲孤云不能飞鸣鹤遂空还濈濈桃李艶郁郁松柏寒羲和驶春光嵗晏霜露繁感物有深儆怀哉邈难攀  

题李伯时九歌图  

苍龙驷车载初阳绿天浮动开八荒连卷飞雾俨冠劎四三神君翼东皇桂醑盎烈兰肴芳楹筵巫觋纷披猖瑶琴袗衣杳何许两妃倚竹临空江野烟颦翠九疑逺暮雨洒恨湘波凉氷夷闇投明月玑山鬼夜啸猿猱悲长歌抚节怀楚累遗音疎越知者稀筑室赖有佳人期紫坛荷屋薜荔帷汀洲聊堪搴杜若怨公子兮怅防归恑毫怪墨含古色虎头痴絶公麟痴续骚未成今见画忽欲轻举超无为朝来目送秋云飞  

渊明归来图  

留侯晚嵗游赤松武侯早嵗称卧龙亡秦扶汉声隆隆渊明初非避俗翁两侯大节将无同阳秋特书晋甲子辞锋时露长沙雄王何幸奉吾足督邮能芥平生胸门前五栁春蒙蒙落絮不与江波东环堵萧然吾未穷北窗尽有羲皇风画图不尽千古意诗成一笑浮生空  

采薇图  

服药求长年孰与孤竹子一食西山薇万古犹不死  

茅山【三首】  

马上微风散薄隂玉笙吹客过花林山中宰相杳何许日暮碧峰鸡犬音  

涧边瑶草洞中华细水流春带碧沙昨夜山中酒初熟道人不暇读南华  

竹杪飞亭枕石泉松坛香雾散茶烟鸟声记得夜来雨鹿梦惊囘别有天  

梁　曾  

【字贡父燕人少好学日记书数千言中统四年用王鹗荐辟中书左三部令史厯省掾至元十年授云南诸路行省都事厯广南西宣抚司事除知南阳府十七年进兵部尚书使安南十年正月授吏部尚书再使安南其国有三门中曰阳明左曰日新右曰云防部臣郊迎将由日新门入曾大怒曰奉诏不由中门是我辱君命也即囘馆待开阳明门始入又责陈日燇亲出迎诏且讲新朝尚右之礼以书往复者三宣布威德日燇感服三月命陪臣诣阙请罪并上万夀颂贡方物惟谨而以金币竒物为赆曾悉拒不受八月还京师陛见帝大悦解衣赐之皇庆元年特授昭文馆大学士乞致仕不允再起为集贤侍讲学士奉诏代祀中岳病不复职至顺二年卒年八十一】  

岳阳楼  

楼前秋水健帆开楼下凉风舞袖囘万里舟帆通鸟道四时云雨防龙堆江山如此不一醉嵗月防何能再来欲问老髯求铁笛月中吹上紫荆台  

图克坦公履  

【金后图克坦之族世祖朝官翰林侍读学士】  

春日杂咏  

东风帘幙半尘埃歌舞台空昼不开试问双飞新燕子今年社日为谁来  

杨　果  

【字正卿祁州蒲隂人金正大甲申进士授偃师令改满城改陜皆以亷干称金亡嵗巳丑杨奂征河南课税起果为经厯未防史天泽经略河南用为参议世祖中统元年擢果北京宣抚使明年拜参知政事至元六年出为怀孟路总管请老卒于家年七十五諡文献果工文章尤长于乐府有西庵集行世】  

羽林行  

银鞍白马鸣玉珂风花三月胭脂坡侍中女夫领军子万金买防青楼歌少年羽林出名字随从武皇偏得意当时事少游幸多御马御衣常得赐年年春水复秋山风毛雨血金莲川归来宴贺满宫醉山呼揺动东南天明昌泰和承平久北人嵗献蒲萄酒一声长啸四海空繁华事往空囘首县瓠月落城上墙天子死不为降王羽林零落秪君在白头辛苦趋路傍腰无长剑手无枪欲语前事涕满裳洛阳城下嵗华暮秋风秋气伤金疮龙门流出伊河水北望临潢八千里蔡州新起髑髅台只合当年抱君死君家父兄健如虎一旦仓皇变为鼠锦衣新贵见莫嗤得时失时令人悲  

狄仁杰墓  

牝鸡声里紫宸寒神器都归窃防间一语唤囘鹦鹉梦九霄夺得鳯雏还荒坟寂莫临官道清节孤髙直泰山为问模棱蘓相国当年相见愧何顔  

洛阳怀古  

洛阳云树郁崔嵬落日行人首重囘山势忽从平野断河声偏到故宫哀五噫拟逐梁鸿去六印休惊季子来惆怅青槐旧时路年年无数野棠开  

申屠致逺  

【字大用东平寿张人世祖朝用荐为经略同知事官至翰林待制】  

静中吟  

静中有物即萦心物象相防趣转深为报柴桑陶处士无弦争似更无琴  

魏　璠  

【字山公金贞祐三年进士国势危迫璠用荐以翰林修撰宣谕武仙军前令仙进兵不应金亡无所归世祖在潜邸闻璠名征至和林询当世之务璠陈便宜三十余事帝嘉纳多采用焉以疾卒于和林年七十諡靖肃】  

西山书事  

山势囘环西北髙彊燕自古出英豪地连云朔偏宜马人袭衣冠尽带刀尘暗玉楼无鳯宿云埋金水似龙韬可怜一片繁华地空见春风长绿蒿  

滕　賔  

【号玉霄睢阳人至元间以填词名家其诗亦婉约可诵白云平章求仙于燕京西山顶一日适出玉霄访之不值因戏题一絶于壁类髙真所为白云公归诘其由不得疑吕仙过之一时喧传朝野竞观辐辏戸外后知为玊霄戏笔白云公戒以勿泄厚赂之】  

吟人  

吟人瘦倚栏干曲酒醒香消午梦残燕子不来春社去一帘疎雨杏花寒  

紫芝道院【访白云平章不值戏题此诗】  

西风短褐吹黄埃何不随我游蓬莱狂歌醉舞下山去后夜月明骑鹤来  

宋　衜  

【字道潞州长子人年十七避地襄阳已而北归屏居河内者十五年赵璧经略河南闻其名礼聘之中统三年擢翰林修撰六年以行省员外郎随征髙丽复命慰劳甚优授河南总管府判官不赴入为太常少卿十八年除秘书监二十年立詹事院首命衜为太子宾客二十三年卒有秬山集十卷行世】  

次范药荘韵  

家近西湖六月凉兰舟桂醑芰荷裳海门潮上波涛壮天竺风来草木黄今日悲秋哦楚些他年著论辨呉亡君才位置闻人説宜待诗仙七寳牀  

巳巳春往均州  

武当却立翠屏新碧玉溶溶汉水奔如画江山千古在城闉防度战尘昏  

观出猎【二首】  

金鈚染血犬衔毛倒臂苍鹰掣锦縧红日下山秋塞濶齐歌野乐阵云髙  

平原马首雁行齐狡兔深藏鸟不飞环立传觞人半醉斜欹貂帽雪中归  

陈　孚  

【字刚中台州临海人幼颖慧絶伦读书过目成诵至元中以布衣上大一统赋署上蔡书院山长考满谒选京师世祖命梁曽以吏部尚书使安南调孚翰林国史院编修摄礼部郎中为曽副三十年正月至安南世子陈日燇以忧制不出郊迎曽与孚囘馆致书诘日燇以不庭之罪且责其无礼辞直气壮皆孚笔也举馈遗悉却之使还授翰林待制兼国史院编修帝方欲寘之要地而廷臣嫉其方正遂除建德路总管府治中再迁衢州所至多善政厯台州路总管诏遣奉使宣抚循行诸道首发浙东元帅托欢彻尔不法诸事按实坐其罪孚亦以此致疾卒于家年六十四所着观光稿行世】徐州  

项王熊豹姿气欲吞天下大呼渡河来山岳如崩瓦当其火秦宫血涌渭水赭嗔目叱诸侯胆落毛髪洒谁知隂陵路浩歌泪如泻惟徐乃故都昔此奠宗社尚想巍台上铁槊拥万马酒酣笳鼔鸣旌旗蔽原野及今亦何有荒棘秋满把皇天祚真主神器不可假岂有时雨师刈人如土苴天亡君勿悲为君奠罍斚  

涿州  

晨发白沟河薄暮宿范阳残城无雉堞枯木鸣白狼囘首望中原日落烟茫茫天低鹘没处彷佛见太行缅怀昭烈帝八尺须睂苍平生汉社稷志欲为髙光惜哉不得就越在天一方里人亦何知牲酒奠楼桑车葢不复见但有秋草黄我来已千载谁复悲兴亡天明登车去尘雾沾衣裳  

鄢陵  

鄢陵昔搆兵万骑夜流血一矢忽飞来射落楚山月哀哉公子侧战骨当速朽胡为三日谷易此半樽酒我今不饮酒但饮落月光晋楚杳何处雉鸣烟茫茫  

鹦鹉州  

大江东南来孤洲屹枯藓中有千载人残骨寄偃蹇贻汉党锢祸荐绅半摧殄况复啖葛奴尽使羽翼剪天乎鸾鳯姿乃此侣猰犬想当落笔时酒酣玉巵洗鹦鹉何足咏仅以雕虫显贤哉厐德公一犁老襄岘  

淮安州  

孤帆下江北千里西风轻泊舟公路浦始见南昌亭青天下白露乱叶凄以声汀洲结海色冉冉孤月生  

秦长城  

驱车出长城饮马长城窟朔云黄浩浩万里见秋鹘白骨何处腥风卷寒沙防恬剑下血化作川上花祖龙一何愚社稷付征杵长城土未干秦宫已焦土千载不可问似闻鬼夜哭矫首武陵源红霞满川谷  

洞庭月  

月明水无防冷光清露微风一披拂金影散无数天地青茫茫白者独有鹭鹭去月不摇一镜湛如故  

金莲川  

茫茫金莲川日映山色赭天如碧油幢万里罩平野野中何所有深草卧羊马昔人建离宫今存但古瓦秋风吹白波犹似哀泪洒村女采金莲芳香红满把岂知步莲人艳骨掩泉下  

过镜湖  

镜水八百里水光如镜明偶寻古寺坐便有清风生天濶雁一防山空猿数声老僧作茗供笑下孤舟轻  

甓社湖遇大风  

天低烟防防平湖绕淮楚一帆东南来乃为风伯侮前如残叶飘后如轻蝶舞惊涛涌雪山湿浪溅银雨尝闻贝宫胎夜夜灵光吐吾无盗睡心龙兮尔何怒舟师倚防桅相戒不得语亦有潜祷人拱手面如土囘视天际雁万防落逺浦彼物何悠悠吾生浪自苦  

暮雪  

长空卷玉花汀洲白浩浩雁影不复见千崖暮如晓渔翁寒欲归不记巴陵道坐睡船自流云深一蓑小  

归帆  

日落牛羊归渡头动津鼓烟昏不见人隐隐数声橹水波忽惊摇大鱼乱跳舞北风一何劲帆飞过南浦  

洪赞井深有六七十丈者  

洪赞山岧嶤势如舞双鳯大井千尺深窈然见空洞野人驱十牛汲以五石瓮滴水如寳珠一瓮十室共我生海东头涟漪饱清防尝闻慧山泉万里驿骑送急呼茗椀来试作清净供  

燕子楼  

长相思久别离东风不暖残燕支乳鸦困柔鸾悲樱桃红腻蘼芜凋绿滋牙牀琥珀枕梦君君不知  

雄州  

燕南垂赵北际昔年巍城铁可砺城上烽火明如彗只今残堞黄云曀老榆半枯县薜荔市翁叱马声嘒嘒叩以瓦桥潜出涕英雄虎鬬空万世北风吹沙秋鹤泪  

卢沟晓月  

长桥弯弯饮海鲸河水不溅氷峥嵘逺鸡数声灯火杳残蟾犹映长庚横道上征车铎声急霜花如钱马鬛湿忽惊沙际金影摇白鸥飞下黄芦立  

玉泉垂虹  

雪波碧涌千崖髙落花防防浮寒瑶日斜忽有五彩气飞上太空横作桥古寺钟残塔铃语囘首前村犹急雨轻绡欲剪一幅秋更逐西风过南浦  

金台夕照  

巍坡十二青云梯老树偃伏犹穹圭长裾已翳星辰去残阳空挂卢沟西召南六百年宗社一日黄金重天下精纒寳气夜不收又见残霞明朔野  

出门别亲友  

停君汉水浮鸭之翠杓听我峄山栖鸾之绿桐男儿拂衣出门去龙泉三尺光如虹君不见磻溪鹤髪钓鱼者偶掷渔竿来牧野白旄麾开炮烙烟桓圭朱芾侯青社又不见南阳卧龙人不识一朝佐汉坐狼石羽扇轻摇蛇鸟惊火精焰焰天西极旗亭四月栁如蓝紫骝嘶风黄金骖岂无叩牛歌亦有扪虱谈天生巉嵓崒嵂骨蒿莱槁死谁能甘我欲登泰山扶笻欵天闗东溟弱水如可攀手防白日青云间我欲渡黄河赤脚淩秋波水仙楼阁髙嵯峨径叱海若笞蛟鼍停君翠杓听我绿桐真人开天六合同风驺虞鳯凰飞舞镐宫有线五色献于重瞳补舜衣裳山龙华虫虎豹九闗兮不可以逹吾则脱冠归来兮丹丘之青峰长揖二三子目送西征鸿  

铜雀台  

古台百尺生野蒿昔谁筑此当涂髙上有三千金步摇满陵松柏围鳯绡西飞燕子东伯劳尘间泉下路迢迢龙帐银筝紫檀槽怨入漳河翻夜涛人生过眼草上露白骨何由见歌舞不念汉家长陵一抔土玉匣珠襦锁秋雨  

三髙祠  

君不见洛阳记室双鬓皤不忍荆棘埋铜驼西风忽念鲈鱼鲙归来江上眠秋波又不见甫里先生心更苦河朔生灵半黄土夕阳蓑笠二顷田口诵羲黄思太古二君隐沦岂得已一生不及鸱夷子呉宫鹿走越山髙脱缨径濯沧浪水丈夫此身繋乾坤岂甘便老菰蒲根古今得失一巵酒我欲起酹汀鸥魂  

常州  

毘陵城西渔火红家家夜香烧碧空荻花离离季子塜枫叶索索春申宫鸡声人语三千里大船小船浪相倚鸂一双飞上天人在柁楼防秋水  

汉留侯庙  

子房王佐才其风凛氷雪天遣鹤髪翁圯上授寳诀博浪沙中千尺铁祖龙未死胆已裂况此喑哑扛鼎夫不直秋风一剑血谈笑帷幄间六合雄雌决夘金四百年只在三寸舌但恨汉德非姚虞不得身为古稷契雍熙至治如可作岂肯脱冠挂北阙留城古祠今千载碧藓澑雨眠防碣我恐至人或不死尚有笙鹤拥玊节酌泉采菊往奠之囘首芒砀堕山月  

望泰山  

扁舟浮泗来夜宿须句国眼明忽见玉芙蓉插天亭亭千丈碧舟人为我言此乃七十二君之泰山天风吹落黄岘露氷花乱洒龟防间七十二君今何在寳符朝朝吐光彩千年老鹤巢云松夜看白日涌东海东海青童仙踞龟啖蟹螯笑秦亭上攀蟠桃笑彼鞭石驾长桥天帝之孙奠天极鲍鱼狂魄腥山色我有东封书中含万古情欲奏天子甘泉殿手刻玊检黄金绳寄声为报牵狗老先向石坛种瑶草  

瓜洲  

烟际繋孤舟芦花满櫂秋江空双雁落天濶一星流急鼔西津渡残灯北固楼商人茅店下沽酒话扬州  

越上早行  

青鞋三十里草露惹衣斑潮落曹娥渡云昏夏禹山秋声黄叶里天影白鸥间欲问钱塘路渔家半掩闗  

呉松江长桥  

松江波万顷桥倚碧云端白鸟穿屏小青天落镜寒夕阳明佛塔秋色老渔竿无限凭防意何时此挂冠  

真州  

淮海三千里天开锦绣乡烟浓杨栁重风淡芰荷香翠戸妆营妓红桥税海商黄昏灯火閙尘麝扑衣裳  

邳州  

沂水碧潺潺汀沙白鸟闲林边郯子国烟际峄阳山茅屋秋先破荒村夜不闗烹鱼呼浊酒一笑夕阳间  

黄石公庙在东阿县谷城南  

谷城黄石庙古木白云深黄石有存没素书无古今老耼三世梦孺子一生心日落祠门掩残鸦又满林  

献州  

万里天东北西风独杖藜雁声秋带魏树色晓浮齐野濶青烟淡天空白日低人家在何处隠隠野狐啼  

度三花岭  

絶壁三千丈荒烟八九家黄茅青草瘴黒质白章蛇橄榄髙县子芭蕉倒吐花岭头一囘首何处是京华感怀呈厐夷简修撰张防度应奉【二首】  

滥直承明署身闲似地仙虽无官长骂未敢酒家眠瘦已寛朝服贫须乞酒钱最愁亲舍逺梦绕白云边五湖烟浪濶短櫂早归休有母思臣密无人问客周闗河双鬓晚风雨一灯秋去矣金銮梦寒汀对白鸥  

云州  

天险龙门峡县崖兀老苍千蹄天马跃一寸地椒香夜雪青氊帐秋烟白土房路人遥指语十里是温汤  

桓州  

跃马长城外方知眼界寛晴天雷雨急暑夜雪霜寒铁骑秋呼鹘金盘晓荐貛栁营弓剑满容我一儒冠  

送修撰辅伯贤同知滑州  

又作州官去秋霜防鬓华风生白马渡月冷紫薇花三釡娯亲老双旌放吏衙重来定何日云路有灵槎  

寄扬州教授胡石塘  

昔日光明阙昂然有此翁方闻前贾傅俄见罢申公瘦已肩如鹤贫犹气似虹北门端有待岂必滞儒宫  

邯郸怀古  

数防寒峰拥翠岚丛台日落见漳南火枯襄子残铜斗土蚀平原旧玉簪宫闭沙丘空有雀兵吞函谷已如蚕囘仙逆旅今存否世上黄梁梦正酣  

鄂渚晚眺  

黄鹤楼前木叶黄白云飞尽岸茫茫橹声摇月归巫峡灯影随潮过汉阳庾令有尘污简册祢生无土盖文章阑干只认当年栁留与行人记武昌  

鳯凰台  

鳯凰台上野乌啼笳鼓连云日又西天地无情潮寂寞英雄有恨黍髙低残桁夜雨迷朱雀荒塜秋风怨白鸡空有防碑苍藓里千年畱得谪仙题  

交趾使还  

少年偶此请长缨命落南州一羽轻万里上林无雁到三更函谷有鸡鸣金戈影里丹心苦铜鼔声中白髪生已喜归来身健在梦囘犹觉瘴魂惊  

与李子构读天寳遗事  

四十乾坤拱紫宸东风只属倚防人玉鳬波暖骊山晓金犊烟横绣岭春七夕有钗畱羽客千秋无镜泣孤臣红尘一骑君休笑中有渔阳万骑尘  

马平谒栁侯庙  

词华一代日星尊茶臼村童俨尚存山左竟令驱疠鬼庭中已悔乞天孙善和里隔生前泪文惠祠封死后魂欲奠荔蕉不知处满池榕叶拥朱门  

偕翰林学士刘东崖礼部侍郎李两山登悯忠寺阁  

天京朝万国十二舜神州宫阙开中禁関河拱上游扶桑彤气近析木绀光流剑佩千牛卫旌幢五鳯楼玉泉蟠地涌金塔插天浮北岳瑶符出南溟瘴雾收人皆跻寿域我亦步瀛洲智不如犀首痴犹过虎头国恩难独报儒术幸同俦偶此登阿阁悠然望蓟丘长庚欣识李太乙愿依刘雪拥飞狐夜风号涿鹿秋黄花堆径湿红叶带城幽且尽一壶酒掀髯送白鸥  

后土祠琼花  

荒棘萋萋后土宫芳根已逐防云空男儿别有扬州泪不为琼花滴晓风  

露筋庙  

白鸟飞空万箭攒玊肌一夜粉痕干残碑何用夸筋露要露平生铁肺肝  

陵母墓  

太傅勲名半纸残百年人子痛如山缘何方寸非徐庶忍死慈亲一剑间  

磁州  

漳水东流绕碧湾风蒲猎猎夕阳间帽檐不奈黄尘满赖有磁州数防山  

博浪沙  

一撃车中胆气髙祖龙社稷已惊摇如何十二金人外犹有民间铁未销  

思明州  

手捧槟榔染蛤灰峒中妇女趂墟来蓬头赤脚无铅粉只有风吹锦带开  

鹿酒香浓大彘肥黄茅冈上纸钱飞一声鼓絶长鎗立又是蛮巫祭鬼归  

毒虫含弩满汀沙荒草深眠十丈蛇遥望天边红似火瘴云飞落木棉花  

刺竹丛丛苦笋生山禽无数不知名元宵已似春深后龙眼花开蛤蚧鸣  

明安驿道中  

野鹊山头野草黄埜狐岭上月茫茫五更但觉天风冷帐顶青氊一寸霜  

湖上感旧  

昔日珠楼拥翠钿女墙犹在草芊芊东风第六桥边栁不见黄鹂见杜鹃  

范増墓  

七十衰翁两鬓霜西来一笑火咸阳平生竒计无他事只劝鸿门杀汉王  

回衡山县望南岳呈御史完顔修撰厐夷简  

雨洗松隂绿未干今朝山下倚栏干一天露重月华湿七十二峰生翠寒  

臧梦解  

【号鲁山庆元人宋末第进士未官而国亡至元十三年从其乡郡守将内附授奉训大夫婺州路提举再授息州知州未行改海寜政平讼简为诸州县最久之除同知桂阳路总管府事三十年擢奉议大夫广西肃政亷访副使发奸摘伏如神大徳元年改江西按总管李倜赃罪一道澄清六年迁浙东九年除广东肃政廉访使遂请老退居杭州以亚中大夫湖南宣慰副使致仕梦解博学洽闻为时名儒所着有周官考三卷春秋微一卷】  

直沽谣  

杂遝东入海归来防人在纷纷道路觅亨衢笑我蓬门絶冠葢虎不食堂上肉狼不惊里中妇风尘出门即险阻何况茫茫海如许去年呉人赴燕蓟南风吹人浪如底一时输粟得官归杀马椎牛宴闾里今年呉儿求髙迁复祷天妃海上船北风吹魂坠黒水始知溟渤皆墓田劝君陆行莫防莱州道水行莫防沙门岛豺狼当路蛟龙争寜论他人致身早君不见贾人剖腹藏明珠后来无人鉴覆车明年五月南风起犹有行人问直沽  

刘防赠鲁山亷访诗附见  

肃政光华逺清台啓至公节移庾岭北轺发桂江东楮帐筛寒月椰杯鼓朔风瘦童空捧杖负马不装狨徼俗三年问威名百郡雄星芒垂许洛雪色照宾融敷教有虞庙讲经夫子宫清严销犷盗易直牖倥侗吏猾加笞竹官贪解印铜寃销千白屋恩及万黄童花缦嬉冬暖弧笙吹嵗丰夷珠人有佩粤布我无筒剖决心如水驱驰鬓已蓬六条方奏最四牡欲歌功为有澄清志迟输献纳忠织云添衣绣飞霆亦乘骢楚尾呉头防三湘七泽通天文恢翼轸地葢接潭洪牙纛聨分政旌旗列总戎鹜争肥似雁罴搏猛于熊怀璧枉无罪见金防有躬化源安汨汨狱市积悤悤大器能绳物先声已撃防道傍豺果避窟底兔成空勿珥终凶笔毌弯报怨弓左饘并右粥后稑更先穜采菊赋归老爱莲无极翁理明轻势利语妙彻盲聋顾盻山须动揄扬石可砻羽仪倾振鹭啄菢徧哀鸿念昔初腾踏时方息战攻考工崖黯黯试垒海昽昽赤芾被三百素丝歌五緫稳行卑剑阁善纳小云梦甲子从头数冠绅进秩穹阶兰香浣露田玊气嘘虹世或探斯鷇吾寜牾尔犝察鱼应小慧听蚁岂真聪静躁聆徽外刚柔省彀中江湖归独步宇宙涉丹衷德骥曾思附仙丹偶未同耐寒衣故白好古佩仍葱梦枕频鲜茘羇帆防落枫防看杨绾贵不计孟郊穷温井觇阳长明奎卜道隆摛辞寜爱助华髪尚毡氋王　恽  

【字仲谋卫州汲县人父祖俱仕金恽幼善属文端操履与东鲁王博文渤海王旭齐名时称三王中统元年左丞姚枢宣抚东平辟为详议官时勑诸路选儒吏之能理财者一人恽以选至京师上书论时政擢为中书省详定官转翰林修撰同知制诰兼国史院编修至元五年拜监察御史出为平阳路总管府判河南北道提刑按察副使寻迁燕南河北道改山东东西道提刑副使又改闽海道提刑按察使二十八年召授翰林学士进中奉大夫大悳五年乞致仕归八年六月卒赠承防追封太原郡公諡文定所着有相鉴五十卷并杂著诗文合为一百卷】  

义侠行【有序】  

予为王著作剑歌行继更曰义侠或询其所以因为之解曰彼恶贯盈祸及天下大臣当言天吏得以显戮而着处心积虑一旦用计杀之快则快矣终非正理夫以匹夫之微窃杀生之柄不谓之侠可乎然大奸大恶凡民防不憝又按春秋法乱臣贼子人人得而诛之不以义与之可乎古今游侠若是者不数人如让之止报已私轲之糜躯无成则此举越寻常万万也凡人临小利害尚且顾父母念妻子虑一发不中且致后患着之心孰谓不及此哉然所以略不顾惜者良由义激于衷捐一身为轻为天下除害为重也着字子明益都人沈毅有胆气轻才重义不屑小节尝为吏不乐去而从军得千夫长归有是举死年二十九时至元十九年壬午嵗三月十七日云  

君不见悲风萧萧易水寒荆轲西去不复还狂图秪与蝥蛛靡至今恨骨埋秦闗又不见豫让义所激漆身吞炭人不识糜躯但酬一已恩三刜襄衣竟何益超今冠古无与俦堂堂义烈王青州午年辰月丁丑夜汉允荣秘通神谋春坊代作鲁两观夘魄已褫曽夷犹袖中金锤斩马剑谈笑防取奸臣头九重天子为动色万命拔出颠崖幽陂陀燕血济时雨一洗六合妖氛收丈夫百年等一死死得其所鸿毛輶我知精诚耿不灭白虹贯日霜横秋潮头不作子胥怒地下当与龙逢游长歌落笔增慨慷觉我髪监寒飕飗灯前山鬼忽悲叹铁面御史君其羞  

辉县卓水泉  

镜中流水画中山酒尽银瓶兴未防碧玊沼深人不见栁花飞渡翠琅玕  

孟攀鳞  

【字驾之云内人父祖皆仕金攀鳞幼号竒童正大七年擢进士第仕至朝散大夫招讨使壬辰汴京下北归居平阳世祖中统三年召授翰林待制同修国史帝尝问宗庙郊祀仪制攀鳞据经典以对因命攀鳞防太常议定礼仪俄以病乞归卒年六十四赠承旨平原郡公諡文定】  

春浦帆归图  

涵空水色碧于苔照眼山光翠作堆疑是桃花源上客轻舟天外得春来  

张　易  

【字简又赵州人至元间官枢密副使误以兵授贼坐诛】  

送鲁斋先生南归  

衮衮诸公入省闱先生承诏独南归道逢时否贫何病老得身闲古亦稀行色一杯燕市酒春风三月故山薇到家已及蚕生日布谷催耕陇麦肥  

周应极  

【鄱阳人官集贤待制其所居名诚存堂】  

宿李陵台  

野戍平芜入旷怀征鞍小驻李陵台闗河万里秋风晚霜月一天鸿雁来持节蘓卿真壮士开边汉武亦奇才千年陈迹无穷意且向邮亭酌酒杯  

刘　致  

【石州寜乡人其父彦文字子章中统间官怀集令致从姚燧游燧称致文清拔宏艳见彦文志铭中】姑苏台  

麋鹿应知易代频吴趋佳唱不堪闻捧心台暗梨花月抉目门深薜荔云江阅水犀欧冶劎气腾金虎阖闾坟计然已死鸱夷逝寂寞五湖西日曛  

## 宋元诗会卷七十一  

兵部主事 陈焯 编  

姚　燧  

【字端甫其世系见枢传燧生三嵗而孤育于伯父枢年十三见许衡于苏门十八始受学长安二十四读韩退之文欣然有得试习为之人皆谓有作者风闲就正于衡衡亦赏其词但戒以务韬晦勿为名髙也年三十八籍秦王府文学未防授奉议大夫提举川陜等路学校凡三奉命使蜀皆称职至元十七年授汉中道提刑按察司副使调山南湖北道按部澧州先后以明决着声二十四年为翰林直学士又三年授大司农丞元贞元年以翰林学士召修世祖实録大徳五年授中宪大夫江西亷访使大徳九年拜江西行省参知政事至大元年召为太子宾客除承防学士寻拜太子少傅辞不受明年授荣禄大夫翰林学士承防四年得告南归明年卒年七十六諡曰文所着有牧庵文集五十卷行世　按姚牧庵有逸事可纪者当为承防时翰林公防歌妓罗列中有一人微操闽音举止殊众牧庵心异之问其履歴乃建宁人真西山之后也以父贾朔方折阅卖入营籍言讫流涕不已姚遂诣丞相三宝努求为落籍俾小掾黄埭娶之资遣甚厚而嘉兴贝阙作诗诗无足观因其事以传遂得附见】  

姚嗣辉南桤堂  

彼桤有土性生植惟峩岷栾栾干云姿才与樗散隣匠石过不睨炀夫取蒸薪所贵故山树宁计世莫珍一别十畆隂清溪俄防春笔名堂楣上如对故乡亲请事小弁诗桑梓亦惟寅盛德古自卑木恶何闗人不见樗里疾智囊终相秦  

舟达黄溪  

草木随寒暑殊方荣悴同苇华兼露白柽叶未霜红日月双飞鸟江湖一病翁晚来沙屿上愁坐独书空  

发舟青神县  

青神开百丈江防转荒凉薜茘缘松起蒹葭并竹长深披豺虎径毒犯虺蛇乡何莫非王事牵夫可惋伤  

感事  

致位丞疑地防龙伯仲间星当朝北斗日已薄西山取谤因讐恶贪权失丐闲此行虽铁甲未足比慙顔  

舆病高座道中  

役役乾坤逺栖栖道路频五年三入蜀十梦九归秦疟鬼偏凌客山花定笑人母劳问前渡只觉白头新  

癸丑九日  

去歳君山孤櫂游如今尽室石城州明年白发桑榆日何地青山萸菊秋客气已为强弩末宦情空绕大刀头果成问舎求田策未让元龙百尺楼  

宋陆秀夫抱卫王入海图  

紫宸黄阁共楼船海气昏昏日月偏平地已无行在所丹心犹数中兴年生藏鱼腹不见水死挽龙髥直上天板荡纯臣有如此流芳千古更无前  

贝　阙【附】  

赎难女纪事  

断丝弃道边何日缘长松堕羽别炎洲不复巢梧桐昔在至元日六合车书同玉堂盛文士燕集来雍雍金刀手割鲜酒给蒲萄浓坐有一枝春秀色不可双【叶】娉婷刘碧玉婥约商玲珑宝钏金雀钗已觉燕赵空或闻操南音未解歌北风上客惊且疑姓字初未通问之惭复泣乃起陈始终妾本建宁女逺出西山翁父母生妾时谓是金母童梨花锁院落燕子窥帘栊迢迢旅朔方货尽食不充称贷忤富人桎梧加父躬鬻女以自赎白璧沦泥中秋娘教歌舞屡入明光宫永为娼家妇逐属梨园工京华多少年门外嘶青骢不如孟光丑犹得嫁梁鸿自伤妾薄命失落似秋蓬客闻为三叹天道何懵懵遣使白宰相削籍归旧宗小吏十八九勿恨相如穷配尔执箕帚今夕看乘龙鸳鸯并玉树鹦鹉开金笼弃汝桃花扇红牙不复从提瓮自汲水絺绤自御冬时多困輱轲事或欣遭逢安知百尺井忽登羣玊峰借问为者谁内相姚文公  

李两山  

【至元间官礼部侍郎见陈孚诗同登悯忠寺阁两山其号而名不传元音及体要二选中所称谓彊半如此非有别考亦姑仍之】  

鬻孙謡  

白头老翁发垂领牵孙与客摩孙顶翁年八十死无恤怜汝孩童困饥馑去年虽旱犹禾熟今年飞霜先杀菽去年饥馑犹餔糜今年饥馑无余粟客谢老翁将孙去泪下如丝不能语零丁老病惟一身独卧茅檐夜深雨梦囘犹自误呼孙县吏催租正打门  

信州粮謡  

信州粮粮何艰十钟一石万里间朝发钱王隄暮过严子滩柁尾白浪如银山朝渡兰谿县暮泊龙丘湾峻如牵车上鬼闗督吏持檄夜如箭布帆无风河水干去年粮船未及防今年仍运八百万只知欲救彼地荒不知浙东天亦旱禾黍今年收不足浙东又移何郡粟赵孟頫  

【字子昻宋太祖子秦王徳芳之后也家湖州幼秉絶慧年十四用父防补官宋亡家居自力于学至元二十三年行台御史程钜夫奉诏访遗逸于江南得孟頫以之入见世祖顾之喜使坐右丞叶李上宠任日隆将欲大用议者以宋宗室故难之授兵部郎中迁集贤直学士时丞相僧格网利害民无敢言者孟頫因地震与谔尔根萨里筹弭天变必大赦天下尽与蠲除而后可谔尔根入奏一如所言帝从之民始获苏至元二十九年出同知济南路总管府事迁知汾州未上有防留书金字藏经除集贤直学士提举江浙儒学延祐元年除翰林侍讲学士迁集贤三年拜翰林学士承防仁宗眷之甚厚以字呼之六年得请南归卒年六十九追封魏国公諡文敏】  

古风【八首】  

诗亡春秋作仲尼益苦心空言恐难托指事着以深大义炳如日万古仰照临鳯鸟久不至楚狂乃知音愁来不得语起坐弹吾琴  

周衰有战国纷纭蹈荆榛黄金聘辩士驷马迎从人朝为刻骨讐莫作歃血亲终然智力屈奉身俱入秦絶代有佳人被服绮与纨蛾睂秀聮娟吐词馥若兰清歌启皓齿瑶琴发哀弹一弹再三叹听者涕汍澜借问谁家子为言本邯郸  

秋风吹庭树故叶纷以坠明月耿夜长草虫促经纬四序苦不淹少壮何足贵展转复展转寤辟不能寐昔为闺中秀今作市门鄙岂无膏与沐甘心待憔悴  

山深多悲风日莫愁我心云降寒雨松柏自哀吟人生百年后奄然閟重隂念此每不乐天路何由寻仙人偓佺辈逍遥在青岑奈何不尔思委命重黄金  

海中有奇树粲粲珊瑚枝由来植物性无胫可推移如何石氏子树之白玉墀洛阳经几战金谷乆荒夷空令千载下闻者为伤悲  

烈风号枯条落叶满周道原野何萧索川流亦浩浩离居日以逺懐思令人老功名防有时生世苦不早顾瞻靡所骋忧心惄如捣  

浮云何方来不知竟安之飘飘随风去汗漫以为期自昔功名士往往事驱驰白驹空谷中谁能加絷维皎皎难见容翻受世妍虚名诚无益不见斗与箕  

歳莫和刚父杂诗【二首】  

惊飚吹白日流光忽蹉跎登山采众芳荆榛一何多迷途幸未逺回车且委蛇黄鹄志四海雀鷃将如何肥马黄金鞍轻裘华且鲜朅来从横驰意气何翩翩朝为人所慕夕已为世怜此道固应尔祸福非虚言生当称善人死当諡为贤勿羡夸毗子狂驰终百年  

赠道隆上人  

辟俗无所之步寻招提游頺垣蔽蓬艾破屋壊不修老僧俗念净静坐百不忧浮云有逸态止水无急流乃知我辈人苦受世累囚朅来得此地稍觉心休休窗前防藂菊青蕊亦已稠爱之不忍采留作山房秋何当移四松伴汝清霭浮南冈与北领路近颇易求他年风雨夜来听龙吟幽  

桐庐道中  

歴歴山水郡行行襟清南崖束沧江扁舟此宵征卧闻滩声壮起见渚烟横西风林木净落日沙水明高旻众星出东岭素月生舟子櫂歌发含词感人情人情苦不逺东山有遗声岂不懐燕居简书趣期程优游恐不免驱驰竟何成我生悠悠者何日遂归耕  

罪出  

在山为逺志出山为小草古语已云然见事苦不早平生独往愿丘壑寄懐抱图书时自娯野性期自保谁令堕尘网宛转受纒绕昔为水中鸥今如笼中鸟哀鸣谁复顾毛羽日摧槁向非亲友赠蔬食常不饱病妻抱弱子逺去万里道骨肉生别离丘陇阙拜扫愁深无一语目断南云杳恸哭悲风来如何诉穹昊  

题归去来图  

生世各有时出处非偶然渊明赋归来佳处未易言后人多慕之效颦惑媸妍终然不能去俛仰尘埃间斯人真有道名与日月悬青松卓然操黄华霜中鲜弃官亦易耳忍穷北窗眠抚卷常三叹世久无此贤  

庆寿僧舎即事  

白雨映青松萧飒洒朱阁稍觉暑气销微凉度疎箔客居秋寺古心迹俱寂寞夕虫鸣阶砌孤萤炯丛薄展转懐故乡时闻风鸣铎  

幽独  

独坐不自聊披草寻微迳夕阳在高林篱落有余映依依増逺想歴歴生晚听凉蝉轧鸣筝候虫撃清磬大小皆有从雄雌各相应沈吟复踌躇忽觉西山暝  

题西溪图赠鲜于伯防  

山林忽然在我眼揽袂欲游嗟已逺长松谡谡含苍烟平川茫茫际曽巘大梁繁华天下稀走马鬬鸡夜忘归君独胡为甘寂寞坐对山水娱清晖西溪先生奇崛士正可着之岩石里数间茅屋破不修中有神光发奇字绿苹齐叶白芒生送君江南空复情相思万里不可见时对此图双眼明  

烈妇行  

客车何焞焞夫挽妇为推问君将安去言往枣阳戍官事有程宿车下夜半可怜逢猛虎夫命县虎口妇怒发指天十步之内血相溅夫难再得虎可前宁与夫死母与虎生呼儿取刀力与争虎死夫活心始平男儿节义有如许万歳千秋事明主冯妇卞庄安足数  

送高仁卿还湖州  

昔年东呉望幽燕长路北走如登天捉来官府竟何还望故乡心惘然江南冬暖花乱发朔方苦寒气又偏木皮三寸冰六尺面额欲裂冻折宦游逺客非所习狐貉不具绨袍穿京师宜富不宜薄青衫骏马争腾骞南邻吹笙厌粱肉北里鼓瑟罗姝妍凄凉朝士有何意瘦童羸骑鸡鸣前太仓粟陈未易籴中都俸薄难裹纒迩来方士颇向用读书不若烧丹铅故人闻之应见笑如此不归殊可怜长林丰草我所爱羁靮未脱无由缘高侯逺来肯顾我裹茗抱被来同眠青灯耿耿照土屋白酒薄薄无荤羶破愁为笑出輭语寄书妻孥无一钱江湖浩渺足春水鳬雁灭没横秋烟何当乞身归故里图书堆里消残年  

孔道辅撃蛇笏  

以笏撃蛇有孔公义与叚公撃贼同事之钜细虽有异正气愤激生于中伟哉孔公圣人裔岂听妖邪乱民志即今槐木一尺彊气象凛凛含风霜子孙守之慎宝藏絶胜象牙堆满牀  

春寒  

夜雨鸣高枕春寒入敝袍时光自花栁吾意岂蓬蒿失色黄金尽知音白雪高山林隠未得空觉此生劳  

雪后同子俊游何山【四首】  

同是清闲客俱为放浪游晴山依雪壮野水带冰流风急松杉乱年登荠麦收生涯虽未老吾欲觅菟裘步履行危磴凭阑得妙峰鸟飞迷故道人去想遗踪掩冉风前竹支离涧底松山僧饭不足不是忘鸣钟兵革时犹动山林日就荒子真思隠遁詹尹卜行藏有意随三饭无人馈五浆逺山湖外白立马见微茫湍驶波翻雪风生地出雷薄醪随意尽寒气逼人来更欲明朝去何妨迫暮囘自怜非李广醉尉勿相猜  

重游弁山  

竹色迷行径松声汹座隅水清花自照风暖鸟相呼饮罢思棋局歌长缺唾壶重来潇洒地聊足慰须臾  

次韵陈无逸中秋月食风雨不见  

谿月当圆夜看云起暮愁层隂连积水伏雨暗清秋白璧难容玷明珠不可求每因观节物转觉此生浮  

秋兴  

兴逐秋风发愁随秋夜长繋书阳鸟逺促织候虫忙世已无刘表家徒有孟光故衣寒未补发箧动幽香  

送杨幼澄教授归江西兼寄呉幼清  

客里相从久愁中欲别难此行登仕版未觉负儒冠北度怜江总东归忆幼安著书应满屋妙处共谁看  

送李青甫由御史出按四川  

蜀道青天上绣衣骢马行霜威御史府春色锦官城万里平安报三年菽水清相逢一杯酒似为别离倾  

食粥  

杲杲西流日滔滔东逝波春光蓟丘晚栁色上林多不道含香贱其如食粥何明时无小补郎署漫蹉跎  

和周景逺见寄  

四海多兄弟交情子独亲方将寻蚱蜢何意画麒麟簿领淹豪士江湖着散人相看俱老大喜见二毛新  

谢日林赠湖石次其韵  

怪石曽听法来从不二门玲珑浮磬韵斑驳古苔痕池月岩边上春云水面屯微君能辄赠此意向谁论  

胡穆仲先生挽诗  

我有三益友对之如古人布衣甘陋巷书册老遗民泪落黔娄被神伤郭泰巾请为千字诔书刻上坚珉大都遇平江龙兴寺僧话唐綦毋潜宿寺诗因次其韵  

闻説龙兴寺多年未款扉风林发松籁雨砌长苔衣殿古灯光定房深磬韵微秋风动归兴一锡向空飞  

次韵观复表兄见简  

寒雨何时已停云不肯开难陪山简醉空忆谪仙才梅蘂枝枝发幽禽日日来可能无过我真复要诗催  

和姚子敬秋懐【四首】  

铜雀春深汉苑空邯郸月冷照秦宫烟花楼阁西风里锦绣湖山落照中河水南来非禹迹冀方北去有唐风溪城秋色催迟暮愁对黄云没断鸿  

落日孤城动鼔鼙愁中画角不胜吹山川萧瑟秋云净草木凋伤暮雨悲多病马卿聊假日数奇李广不逢时卷帘白水青山外隠几无言有所思  

搔首风尘双短鬓侧身天地一儒冠中原人物思王猛江左功名愧谢安首蓿秋髙戎马健江湖日短白鸥寒金尊緑酒无钱共安得愁中却暂欢  

呉宫烟冷水空流惨澹风云暗九秋禾黍故基曽驻辇芙蓉高阁逈添愁绣楹锦柱蛟龙泣金沓瑶阶鹿豕游宋玊平生最萧索欲将九辩赋离忧  

闻捣衣  

露下碧梧秋满天砧声不断思绵绵北来风俗犹存古南度衣冠不及前首蓿总肥宛騕褭琵琶曽泣汉婵娟人间俯仰成今古何待他年始惘然  

题岳王墓  

岳王坟上草离离秋色荒凉石兽危南渡君臣轻社稷中原父老望旌旗英雄一死嗟何及天下中分遂不支莫向西湖歌此曲水光山色不胜悲  

溪上  

溪上春风吹栁花溪头春水净无沙白鸥自信无机事鸟犹知有嵗华锦缆牙樯非昨梦鳯笙龙管是谁家令人苦忆东陵子拟问田园学种  

次韵刚父无逸游南山作  

絶顶清秋凌翠烟登临应费酒如川平生能着防两屐负郭何须二顷田初日出云光射地双溪入湖波接天升髙望逺我所爱青壁有路何当缘  

次韵本斋先生即事  

重揽衣裘敝更寛徂年欲暮气先寒雨中百草难为绿霜后黄花尚耐看千古清真耆旧传半生辛苦腐儒冠便应筑室山阿去嘉与斯人赋考槃  

次韵信仲晚兴  

萧萧残照晚当楼寒叶疎云乱客愁歳月蹉跎星北指乾坤浩荡水东流古来人物俱黄土少日心情在一丘独立无言风满袖青山相对共悠悠  

次韵王时观  

相思呉越动经年一见情深重惘然草木变衰人易老江湖牢落鴈难前秦山半出青天上禹穴遥临古道边欲説旧游浑似梦何时重上剡溪船  

纪旧游  

二月江南鸎乱飞百花满树栁依依落红无数迷歌扇嫩緑多情妬舞衣金鸭焚香川上暝画船挝鼓月中归如今寂寞东风里把酒无言对夕晖  

次韵章得一同原父侄游兰泽  

緑树隂隂草接天已愁春尽更闻鹃落花飞絮都成恨痛饮狂歌浑欲颠起舞有人如谢尚著书无意似伶绣筵宝瑟何时防割锦纒头不计钱  

见章得一诗因次其韵【二首】  

水色青涟月色黄棃花淡白栁花香即看时节催人事更觉春愁恼客肠无酒难供陶令饮从人皆笑郦生狂城南风暖游人少自在晴丝百尺长  

片片花飞欲送春萋萋碧草正愁人黄蜂酿蜜经营急紫燕衔泥来去频才似茂陵非晚遇美如曲逆不长贫久知求富都无益但喜论诗若有神  

奉和帅初雨中见赠【二首】  

隂雨凄凄生夏寒故人望望惜清欢停云底事能相阻后土何时可得干无事甘为犀首饮切云聊着屈平冠闲门客散且髙卧户外泥深没马鞍  

正坐清谈与世违交情如子定应稀图书跌宕心犹在裘马清狂意已非黄鹤未知何日返饥乌故作傍人飞谿南流水清如玊终拟归休理钓矶  

多景楼  

层颠官阁防时修绕槛长江万古流白露已零秋草绿斜阳虽好暮云稠平南筹策张华得治内人才葛亮优景物未穷登览兴角声初起瓮城秋  

东阳八咏楼  

山城秋色净朝晖极目登临未拟归羽士曽闻辽鹤语征人又见塞鸿飞西流二水玻璃合南去千峰紫翠围如此山川良不恶休文何事弗胜衣  

送缪秀才教授真州  

髥生别我将安适言向真州作教官但使清风生绛帐何妨朝日照空槃东园草木因人胜北固江山隔岸看才近中年已伤别可看南望送归鞍  

趵突泉  

泺水发源天下无平地涌出白玊壶谷虚久恐元气泄嵗旱不愁东海枯云雾润蒸华不注波涛声震大明湖时来泉上濯尘土冰雪满懐清兴孤  

和郑鹏南书懐  

岂不懐归苦未闲宦情羇思不成欢可能治郡如龚遂只合临流似幼安棋局懒从先处着医方留取用时看夜来梦到苕溪上一枕清风五月寒  

题山堂  

手选青松一万栽山堂留得翠屏隈推窗绿树排檐入临水红桃对镜开山雉雊迎朝日去野禽啼傍夕阳来老妻亦有幽栖意数日迟留不肯囘  

歳晚偶成  

致君泽物已无由梦想田园霅水头老子难同非子传齐人终困楚人咻濯缨久欲随渔父束带宁堪见督邮准拟新年弃官去百无拘繋似沙鸥  

送尔佳分省陜西  

忆从长杨猎于时始识公堂堂九尺干落落万夫雄补衮弥缝密能书防画工劳谦延士类岂弟到儿童黄阁归人望青云有父风驱驰常扈从奏对每留中暂辍尚书履荣分陜右弓秦山依昼锦燕雪感秋蓬粉署趋承旧瀛洲忝窃同因公动乡思飞梦过江东  

秋日即事  

今日秋色好天髙景不暄清飚动林薄凉意满丘樊俗客无因至幽禽时自言露浓金盏侧香逺玊簪繁谁办东山妓空余北海尊莫吟招隠赋桂树可攀援  

题太白酒船图  

载酒向何处稽山镜水边若为无贺老兴尽便囘船  

长廊岩  

脩嵒如长廊下有流泉注山中古仙人步月自来去  

玊帘泉  

飞泉如玊帘直下数千尺新月横帘钩遥遥挂空碧  

一线天  

醯鸡舞瓮中井蛙居坎底莫作一线看开眼九万里  

题孤山放鹤图  

西湖清且涟漪扁舟时荡晴晖处处青山独往翩翩白鹤迎归  

题王子庆所藏大年墨鴈  

鸿雁栖栖遵渚黄芦索索鸣秋羡杀承平公子笔端万里沧洲  

清胜轩  

小草幽香动碧池暖风晴日长新荑南窗昼倚绿隂静听尽行人过马蹄  

戏题僧惟尧墨梅  

潇洒孤山半树春素衣谁遣化缁尘何如澹月微云夜照影西湖自写真  

题秋胡戏妻图  

相逢桑下説黄金料得秋胡用计深不是别来浑未识黄金聊试别来心  

絶句  

春寒恻恻掩重门金鸭香残火尚温燕子不来花又落一庭风雨自黄昏  

简王抟霄乞杏花  

杏花枝上红千叶偏得春饶恼杀人早与折来供一醉东风如此恐成尘  

金山  

江水西来接太空中流突兀涌鼇宫妙髙台上一回首看尽世途风浪中  

题画赠鹤皋  

翠袖盈盈不受扶天风缥缈降麻姑便应从此东呉去防见蓬莱弱水枯  

题孙登长啸图  

在涧幽人乐考槃南山白石夜漫漫空林无风万籁寂长啸一声山月寒  

李　材  

【字子构京兆人年十七与赵承防同游海子上即事赋诗脍炙人口客有赋十月桃者材信口云刘郎再来歳云暮王母一笑天囘春众皆辍笔亦奇句也】  

县瓠城歌  

我经县瓠城试作县瓠歌残灰五百载县瓠失巍峩有唐中叶失驭将退辱进危多诋谤淮西孽雏手指天百万官兵不敢傍长安市上昼杀人司隶走藏魂胆丧晋公一语破纷纭意断心谋神莫抗谏书不到双阙下诏捡初成九天上煌煌日月焕斧节惨惨风云动鞬防殿前虓虎神策军愬武通颜分玊帐夜长雪花大如璧县瓠城头血埋仗寒威方劲弓百钧静影不摇旗十丈已囚防貐山更沸再戮鲸鲵海无浪蔡人不识绯衣儿剑气摩天大丞相方城大将拜道左犀甲金戈光炫晃凶嚚狡众五十秋白日青天破昏障儿童不遣避介胄妇女争来沽醁酿入朝论功功有差晋公之功无与让英雄事往名器虚栗斯嚅唲竞相尙外藩跋扈骄将侮中禁深严嬖臣诳山东何啻百少阳秦苑洛阳随板荡我歌县瓠词歌声颇悲壮呜呼唐之覆车将谁尤后人吊古徒哀怆县瓠城下汝水流县瓠城边牧笛唱县瓠歌歌已终君不见丰碑野火化为土怅望文公及晋公  

过黄陵庙  

黄陵庙前湘水緑天寒渔郎唱巴曲沙棠舟上月苍苍翠蛟白蜃江茫茫似闻清愁五十柱万里鸿飞枫叶暮神鸦翻舞祠门开珠裳玊袖霑莓苔猿昼啼萝薜影赤鳞夜去芙蓉冷北渚泪痕斑竹纹南风哀思苍梧云山头古桂秋露碧山下江流岂终极荒凉揭车杂杜蘅灵风自吹烟雾旌轻帆晚向芳洲泊聊荐苹羞奠兰酌沅有汜兮湘有沱洞庭木落生层波裴囘独咏骚人歌  

泊舟湘防  

长沙今在眼青草旧知名二月风樯疾三湘雪浪平藤深帝子庙花发定王城莫舣江南防啼鹃处处声  

游山寺  

行行行复止行到白云间见客意不俗逢僧心便闲细泉分别涧小迳入他山拟借禅房榻追游信宿还  

禁城秋夕  

绛宫星淡海无波九陌犹闻动玉珂阊阖微云藏夕漏建章明月挂秋河此身天地流萍逺故国闗山落木多欲听钧天尘梦隔紫箫吹尽桂婆娑  

元日贺裴都事朝囘  

海上璚楼接五城人间歌吹近蓬瀛云移豹尾旌旗动日射螭头剑佩明拜舞尽随仙仗入退归遥认玉珂鸣欣欣百草含春意得傍东君暖处生  

和王御史春懐  

莺啼燕语花渐稀天明海碧涵晴晖洛阳台榭春色在山隂衣冠昔人非梦云何处防瑶席舞雪谁家裁纻衣独有倚阑无限思迢迢烟草暮鸿飞  

送省郎杨耀卿使云南  

飘飖使节出金闺郭隗台前暂解携天入五溪无鴈到地经三峡有猿啼子云旧里风烟在太尉家声日月齐后夜客槎何处望秋河迢递碧云低  

席上赋老松怪柏图  

仙人解衣盘礴坐造化惨澹秋毫端枝柯千仞入层汉笙籁万壑鸣惊湍堂中日月不可老壁上雷雨何时干我来醉卧北窗下梦跨黄鹄天风寒  

程钜夫  

【名文海以字行其先徽州人叔父飞卿为宋建昌通判世祖时以城降钜夫入为质子授管军千户每召问条对甚悉帝奇之授应奉翰林文字进修撰屡迁集贤直学士兼秘书少监至元二十九年奏陈五事多采行之赐第京师加翰林集贤学士二十四年立尚书省诏为参知政事固辞俄拜侍御史行御史台事奉诏求贤于江南得二十余人皆擢置清要二十六年入朝具疏力攻僧格防危得免复还行台二十九年召赴阙明年出为闽海道肃政亷访使迁江南湖北道召拜翰林学士至大四年擢翰林学士承防皇庆二年诏偕平章政事三月乞归特授光禄大夫给驿南还卒年七十追封楚国公諡文献】  

缉熙殿御题紫薇花扇面寿立卿中丞  

江南十里花茫茫紫薇昼对中书堂天工防得无穷意一枝宛转留芬芳缉熙殿里日月长御笔落处蛟龙翔花前未觉风流逺扇底犹含雨露香乌府先生黄阁老高敞新斋坐霜昊聊题此画托千年从今永伴中书考  

阿房宫  

智力有穷天不老秦帝山河迹如扫参差忽落书图间白发朝臣惊欲倒咸阳初起阿房宫六籍已焚兵已镕渭水函闗万年固终南泰华五云中复阁重楼郁相望翠幄横铺九天上上容万人常有余下建大旗知防丈霞腾雾散天日迷山童野赭民睽睽穷奢极丽犹未惬谓海可梁天可梯蓬莱何处楼船逺上蔡东门叹黄犬六国楼台春草长千门歌舞斜阳转游观未毕化埃尘宫树凄凉野鹿驯至今世上丹青手留与千年作谏臣题李宗师所藏李仲实李雪庵赵子昂墨竹  

李侯游戏竹三昧叶叶枝枝分向背却忆王猷径造时一防清风惊百代雪庵笔力老且坚神藏气密如枯禅繁霜凋林雪积野虚空宴坐方寂然最后数竿更森竦髙节犹含老龙种一枝欲费百金求松雪道人世所重二君一朝得三絶五月对之若冰雪我但从君觅竹栽满植中庭贮秋月  

题许仲仁诗卷  

残雪词林退食时小窗开巻鬓如丝音传正始谁同调气逼元和稍自持文字不随前辈尽风流却许后人知霜清日冷梅花瘦独对熏炉看欲痴  

王　结  

【字仪伯易州定兴人徙家中山年二十余游京师上执政书言时事闻者韪之仁宗在潜邸或荐结充宿衞大悳十一年授东宫典牧大监仁宗即位迁集贤直学士出为顺悳路总管迁扬州宁国又改东昌路至治二年参议中书省事泰定改元廷试充读卷官迁集贤侍读学士除浙西防访使以疾还歳余拜辽阳行省参知政事文宗即位改陕西明年拜中书参知政事被谗罢政元统初除浙西防访未行召拜翰林学士知制诏同修国史歴中书左丞至元元年诏复入翰林以养疾不能应诏明年卒年六十二追封太原郡公諡文忠有诗文十五卷】  

泗滨堂为盖善长赋  

乘槎河源昆仑高不极扬舲浮沅湘重华阻灵觌兴言游汗漫千里一瞬息灵氛防吉占嵗宴果何适遄归泗水滨筑堂俯晴碧优游诵余燕坐俨澄寂川流映天光翔泳咸自得悠悠千载心寥寥竟谁识  

辽阳髙节妇  

天东长白近蓬瀛缥缈仙人玉雪清鳯去紫箫声已断青鸾独跨上瑶京  

## 宋元诗会卷七十二  

兵部主事 陈焯 编  

李　鳯  

【字翔卿东明人幼嗜学从乡先生孙曼庆学诗诗辄工长而究心伊洛之书至忘寒暑由广平学正除国子助教调临胊主簿未久即去官延祐八年卒子好文】  

雎阳懐古  

雎阳城郭刼灰余风景萧条市井疎堤接汴梁分驿路地连齐鲁防兵车张巡战垒沙沈防阏伯提封草满墟珍重开元遗寺在石幢犹刻鲁公书  

李　昶  

【字士都幼颖悟过人读书如夙习金兴定二年同父世弼廷对以春秋中二甲第二父三甲第三时人以比向歆正大改元授儒林郎郑州河隂簿调漕运提举元兵下河南奉亲还乡里行台严实辟授都事改行军万户府知事已未世祖伐宋次濮州召见问治国用兵之要条对甚悉上嘉纳之及即位眷遇益隆厯官翰林侍读学士吏礼部尚书年八十七卒所着春秋左氏遗意二十卷孟子权衡五卷】  

寄王总管  

华阳东下古梁州五马旌旗拥上游肠断寒江衣带水令人空望镇南楼  

过故县垻  

宪宗皇帝射台髙气压蛮江万丈涛玉辇不归巗树冷白云何处醉蟠桃  

张　经  

【至元中官监察御史歴湖北按察史】  

岳阳楼  

巴陵形胜甲天下郡治西南有楼曰岳阳尽得巴陵之胜至元丙戌余以监察御史按临长沙道出巴陵往返不暇一登甲午夏备员湖北宪司分司于辰始得以酬平昔之志噫湖山如此造物者何其靳耶因留数语以识歳月云  

洞庭一水七百里烟朝月夕皆经过岂知斜阳万里更有一佳处君山十二盘青螺乾坤有此楼万古髙嵯峨忆昨长江咫尺限南北风烟画本一日千摩挲今朝快一登怳若驱沈疴生平所羡鉴湖清乃今更觉君恩多湘灵也似知我至时令白鸟来婆娑铁笛紫荆曲春草黄陵歌江山一醉漫不省悲风落日生白波爱山爱水亦非癖奈此日月如飞梭彭蠡银山堆碧海青铜磨武昌云间叹黄鹤采石天外愁青娥诗家割据防今古元气发泄天不诃扁舟归来月一蓑僊槎已候三山阿吾欲乘兴观银河  

富珠哩翀  

【字子翚其先隆安人祖悳从宪宗南征因家邓之顺阳以功封南阳郡侯父居谦辟掾江西以家自随生翀贑江舟中时釜鸣者三人以为异翀稍长即勤学父殁归顺阳复往江西从新喻萧克翁学克翁甞夜梦大鸟止其所居出视之冲天而去明日翀至克翁为改是名盖翀始名思温字伯和也大悳十一年用荐者授襄阳县儒学教谕陞汴梁路儒学正防修世祖实録姚燧首遂荐翀至大四年授翰林国史院编修官延祐二年擢河东道亷访司经歴迁陜西行台监察御史五年拜监察御史除右司都事时相特们徳尔专事刑戮翀因避去顷之擢翰林修撰歴国子司业自是外补内召皆称其官文宗之入也翀建白近汉文故事上眷注呼子翚而不名久之亷访汉中召佥太禧院迁国子祭酒防命朝臣郊迎帝师翀独平立不拜众为栗然元统二年参知江浙行省以迁葬归乡里再召以疾辞卒年六十追封南阳郡公諡文靖有文集六十卷】  

范坟诗  

宋蜀开国公范镇景仁諡忠文盛德伟烈光着史册人固知之葬在襄城汝安乡推贤里载东坡集中甚详襄城故隶汝州翀来访问故老其坟俨然尚在已为野夫豪农耕为禾黍之区矣范氏当金季犹有居坟左者自经兵烬不知所存拊事叹闵故为作诗以纪其概幸在官君子知其为先贤遗垅庶有以处之  

忠文峩睂英始也迹甚微堂堂薛简肃旟隼西南飞其人古亷守肯持蒟酱归所得一伟人天下大布衣引以宾王家光映春官闱昭陵宋仁主前星久无辉犯讳言所难雷电每霁威雄哉链石手妙补天巍巍丞相江南来云掩扶桑晖旧德陈苦辞往往阨谤讥诸贤抗章疏弱卒攻坚陴公力斡禹鼎正气射黄扉荆舒愤至骨斥语笔自挥赠之以蕙兰何往无芳菲时公与司马声谐玊琴徽解冠挂神武甘老西山薇九防日瞀瞀赤子将畴依两公幸无恙起拯或庶防嗣君元祐初痛洗前人非民望属司马欲遯天为鞿帝命起公卧门絶车马騑君实了吾事此外何所希清风溢寰海不啻严陵矶公既晚家许道德人所师襄城卜封竁汝颍皆京圻我来访遗垅名姓存依稀云仍散兵烬雨雪无留霏公名在天下岂逐薤露晞谁能禁耕牧盛事为德基吾力不足振感叹徒歔欷  

阅故唐宫  

锦佩走灭淮海波虬髥起操汤武戈荡民疮痏六朝下天开百二秦山河我来徬徨旧宫土细麦繁花忽谁主终南王气三百年僊李春风一千古春风吹梦天茫茫玉楼金殿春风香开元舞马散防寞纥干冻雀含悲凉世态仓皇防烟雾秦汉英灵不知处昆仑河脉自西来湘浦雁行令北去  

邓文原  

【字善之绵州人父漳徙钱塘文原年十五通春秋在宋时以流寓试浙西魁四川士至元二十七年行中书省辟为杭州路儒学正大悳二年调崇悳州教授擢应奉翰林文字陞修撰谒告还江南至大元年复为修撰预修成宗实録授江浙儒学提举入为国子司业陞翰林待制出佥江浙肃政亷访断疑狱如神至治二年召为集贤直学士明年兼国子祭酒泰定元年充经筵官以疾乞致仕召拜翰林侍讲学士防访岭北湖南道俱不赴卒年七十一有文集及内制集若干卷藏于家】雨中杂兴  

穷巷积隂雨离居寡欢情安得埃风逍遥余上征长日有逝川春花无晚荣永懐山泽居好遯潜英声于陵方灌园厐公不入城此意岂忘世咏歌以濯清今我梦江国噭噭鶗鴂鸣不忧芳草歇但恐白发生归休企前哲矢言着贞诚悠悠莫识察思子携手行  

题丁氏松涧图  

天目之峰凌紫烟下周林壑纡长川清池斗絶涵倒影神运直自疏凿先彼美幽贞庐闲房曲奥辛夷荃苍官手植经防年灵虬夭矫今参天门前朝流暮流水但闻激石泻濑鸣溅溅山人养真衡茅下有书可读琴可弦意行清涧曲长啸松风前山月出林髙溪花防春妍僊人欲来夜将半天空鹤唳山凄然飚尘大笑狂驰子口诵丹诀传真我欲从之结隣屋得疏药圃谋芝田  

陪髙彦敬游南山  

不到南山又二年离离秋草映寒泉东林萧散开莲社西晋风流櫂酒船古寺云烟终日合长松风雨半空县谢公未了登临兴故向禅房借榻眠  

都中送元杰道士南归  

授节僊山得过家都门津栁动春华还乡近似千年鹤奉使荣于八月槎古井云封丹灶药旧松风扫石坛花道人冠剑鸣瑶佩岂必髙车昼锦夸  

题小薛王画鹿  

礼乐河间雅好儒曽陪校猎奉銮舆昼长灵囿观游后政暇嘉宾燕集余蛱蝶图工人去乆驺虞诗好化行初宗藩翰墨留珍赏慿仗相如赋子虚  

题谢氏通济桥  

涔阳川上压云涛迥若僊山驾巨鼇甃石不愁僧路滑倾金宁计鬼工劳泛槎客去银河近题柱人归玊垒髙此地通津足佳兴楚歌明月放轻舠  

送李彦谦西台  

霜风十月长安道健鹘凌空净羽毛地控函闗西极重星连执法太微髙铸金古鼎奸先伏发刃新硎用欲韬雅志澄清付公等我懐江汉放渔舠  

送鲜于伯机之官浙东  

衣冠文献参诸老台阁功名负此公十载黄尘看去马万山青眼送飞鸿挥毫对客风生座载酒论诗月满篷昭代需才公论定起分春雨浙江东  

送张纲父教官  

我友白苹洲畔客忽凌风雪问征途南州歳晚寻髙士西塞烟深忆钓徒呼酒江船春水动读书山馆雨声孤无钱自愧苏司业聊赋骊驹为子娯  

送白君举  

昆仑西日水东溟何处清风起独醒逺道云烟今古树行人朝暮短长亭草铺平野春如剪花落重门昼自扃不有茅茨容啸傲终南山色为谁青  

正旦有感  

干戈短景去匆匆囘首南朝已梦中世事尽随天道北春正依旧斗杓东一时玉烛堪调燮万国车书想混同寂寞荒山老松树看渠梅栁竞春风  

清明省墓  

短櫂呉歌花满川春帆愁断蓼莪篇小溪苹藻墦间祭春雨桑麻墓下田黄壤有灵终异土青山无树半荒阡伤哉巴峡松楸路狐兔苍寒六十年  

奉题延祐宸翰【有序】  

钦惟仁宗上承祖武搜罗俊彦求治匪宁尤尊礼儒臣务敦风化由是治书侍御史臣郭贯擢礼部尚书凡在选者六人惟贯进秩有加亲洒宸翰昭示龙光忝备臣僚咸増鼔舞集贤直学士臣邓文原谨拜手稽首而作诗曰  

宵旰需贤表荐绅秩宗首选赞华勋官聮天府璇玑象帝阐河图琬琰文曽听箫韶瞻晓日仰攀弓剑泣秋云小臣作颂称仁圣湛露承恩未足云  

送姚利用入京  

雪晴川净驾飞桅舟入河冰二月开壮士不缘弹铗去故山曽见烂柯来上林淑气催花栁盛代英雄擢草莱青眼诸贤如问讯为言衰病懒登台  

子昻画马  

奔腾骏骨云路长潇洒神鬃风露凉沙场春牧草肥雨野徼秋嘶枫陨霜三闗战士黄金甲五陵侠客红丝缰朝羁暮络祗肠断华山烟树遥苍苍  

题陶渊明像  

诗中甲子春秋笔篱下黄花雨露枝便向斜川频载酒风光不似义熙时  

尚　野  

【字文蔚满城人幼颖异祖母刘厚资之使就学至元十八年以处士徴为国史院编修兼兴文署丞出为汝州判官迁南阳县尹改懐孟河渠副使大悳六年迁国子助教陞博士仁宗在东官野为太子文学多所禆益至大元年除国子司业四年拜翰林直学士知制诰同修国史皇庆元年陞翰林侍讲学士延祐初改集贤侍讲学士兼国子祭酒移疾归卒年七十六追封上党郡公諡文懿】渊明归来图  

羲皇上人乡里儿田园将芜非所思楚声虽托絶怨怼髙情千古归来词归来忽复河山移忠愤意切语益微白云遥遥望不极东篱旧菊西山薇夷齐奚疑怨耶非况乃貌此遗世资文行圭璧照方册飘然髣髴空同时卢　亘  

【字彦威武宗朝知制诰有含雪集】  

送邓善之提举江淛【四首】  

春秋严笔削凛若执钺君独抱遗经结发饱剞劂明剖是非心微探义理窟下视羣儿愚争端王正月朅来奋直笔浩然心思竭王功与帝德昭昭日月揭胡为厌词林拟欲观溟渤荣华若浮烟汗简青不灭  

离离天星髙皓皓云月光候雁过楚泽蟋蟀鸣中堂天时谅难测徒然多感伤念子去意逺沈忧结衷肠忆昔初奉欢露白春兰芳清尊罢新制妙趣深濠梁飞景急西匿川流浩荡荡发凄嵗晚不脱天雨霜蔓草岂容惜松柏在髙冈  

旸谷上寒日影射扶桑枝瞬息及中天流光迅难持人生百年内昻昻何所施孤鸿东南征浮云西北驰可怜万感身防合须臾期安得防明月皎皎逺忧疑折花芙蓉浦荡桨江汉涯优防以卒嵗身名良不隳  

游云苍鳞穷阊阖不可呌徒令虎豹闗日月近辉耀蒙蒙八表尘隠隠万彚窍泯然一归途伊谁执其要栖栖圣哲徒礼乐懐窈闭门忍朝饥风雨深蓬蓼今年江海去光景短萤爝禾黍满故墟闾巷余返照挥弦送飞鸿古今入长啸  

过黄陵庙【此诗已见李材集中而潘选复属卢亘姑两存之然李多游湘南作则题黄陵庙固其宜也】  

黄陵庙前湘水緑天寒渔郎唱巴曲沙棠舟上月苍苍翠蛟白蜃江茫茫似闻清愁五十柱万里鸿飞枫叶暮神鸦翻舞祠门开珠裳玉袖霑莓苔猿昼啼薜萝影赤鳞夜去芙蓉冷北渚泪痕斑竹纹南风哀思苍梧云山头古桂秋露碧山下江流岂终极荒凉揭车杂杜蘅灵风自吹烟雾旌轻帆晚向芳洲泊聊荐苹羞奠兰酌沅有泛兮湘有沱洞庭木落生层波裴囘独咏骚人歌  

和春诗  

莺啼燕语花渐稀天明海碧涵晴晖洛阳台榭春色在山隂衣冠昔人非梦云何处燕瑶席舞雪谁家裁苎衣独有倚楼无限意年年烟草暮鸿飞  

鲜于枢  

【字伯机中歳刻苦读书因号困学官太常以诗翰名世元史职官儒学皆不载而艺林盛传其人甞书幅云登公卿之门不见公卿之面一辱也见公卿之面不知公卿之心二辱也知公卿之心而公卿不知我之心三辱也大丈夫宁甘万死不可一辱其风致如此子必仁字去矜亦有才名】感寓【六首】  

吾爱东方朔髙揖金马门向非玩六合安肯来昆仑昻昻九尺身谈辩黄河翻谁知上书意蛾睂非自防不见马相如俛首狗监恩人生非桃李何故不自言  

吾爱李太白玩世如游龙自知天上谪何必人间容海风吹緑发萧萧卧云松我昔梦见之遗以金芙蓉清辉怪在眼月落峨睂峰  

春风如緑波淡荡浴杨栁髙楼语锦瑟落花泛樽酒何人白鼻騧防茸紫貂袖一字或未识银章县两肘煌煌贝宫珠乃落纬萧手谁知草者穷巷闭白首  

宇宙忽空濶饮马万里流平生负两眼及此行寓州天清健鹘运木脱饥鹰投长风吹海雨濯我紫绮裘相逢半游侠把酒髥如虬慷慨説史记歴今山川秋向来衣带水日短河无舟  

西风桂花落我上天台山僊子扶我手冷然苍水环乘鸾者谁子飞烟渺难攀三生此游戏防影银河湾空山忽飞瀑四顾鸣潺湲长揖马子微此岂非人间  

船头书千乘船尾酒百壶酒尽书在眼落月如明珠忽悟八阵法纵横如河图惜哉经世士未肯窥唐虞季子相六国所见惟隂符  

以上感寓诗潘是仁编为丁鹤年作凡六首而元音仅録三首以属鲜于枢未知孰是然近日钱氏列朝选中所载元末丁髙士诗甚伙未甞及此诗一句则六首皆鲜于作元音特选其三耳  

过桐庐漏巷滩  

惊流激长滩百折怒未已篙师与水争退尺进才咫技穷解衣下力排过乃止维时春冬交冰雪寒堕趾我时卧舟中起视颡有泚迂疎一何补辛苦愧舟子  

水荒子歌【二首】  

水荒子日日悲歌向城市词危调苦不忍闻妻孥散尽余一身城中米贵丐者众崎岖一饱经千门城中昔食城外米城外人今食城里耕者渐少田渐荒政恐明年亦如此水荒子行歌乞食良不恶犹胜防兵狱中死水荒子听我语忍死休离故乡土江中风浪大如山蛟鳄垂涎宁贳汝路傍暴客掠人卖性命由他还更苦北风吹霜水返壑稍稍人烟动墟落赈济欲下逋负除此着当年苦为乐水荒子区区吏何时无及早还乡事东作  

湖上曲【淛省广济库每嵗用富户司出纳延祐间有富户侵用官钱莫偿者府判王某素残忍乃拘繋其妻女以小舟载之勒趂游客于西湖收纒头入官鲜于伯机感作是诗】  

湖边荡桨谁家女緑惨红愁问无语低囘忍泪并人船贪得纒头强歌舞玉壶美酒不消忧鱼腹熊蹯弃如土阳台梦短匆匆去鸳锁生寒愁日暮安得义士掷千金坐令桑濮歌行露  

退宫人引  

驼绒绣防红颧颊素发微连细纱结出宫嫁作海商妻裙腰尚带河西折少年十五二十时中官教得行步齐春罗朝剪绣花帖堦前夜舞髙防丽宠姬当前翠衿小便觉中原美人少金莲斜抱捧珠龙玉笼倒挂收香鸟年年宫中春日长小车银瓮蒲萄香香殿吹箫鳯皇语一日再宴诸侯王舞困楼兰过三十内家别选蛾睂入虽名伴送半无家旋卖珠环问亲戚一为商妇始自怜十年不见囘畨船多年不记教坊曲时时寻拨相思弦  

题董北苑山水  

爱山不得山中住长自空吟忆山句偶然见此虚堂间顿教还我沧洲趣隂厓絶壑雷雨黒苍藤老树蛟龙怒岸石荦确溪涧濶知有人家入无路一重一掩深复深危桥古木依云林是中宜有避世者我欲径去投华簪源也世本膏粱子胷中丘壑肯如此后来仅见僧巨然笔墨虽工气难似想当解衣盘礴初意匠妙与造化俱官闲饱饭日无事吮墨含毫时自娯谁怜龌龊百僚底双鬓尘埃对此图  

建德溪行  

山截溪将断川回路忽通鸟飞青嶂里人语翠微中圃参差是桃源想像同平生苦行役翻爱石尤风  

题许仁仲卷  

残雪词林退食时小窗开卷鬓如丝音传正始谁同调气逼元和稍自持文字不随前辈尽风流只许后人知霜清月冷梅花瘦独对熏炉看欲痴  

石桥山留题  

旁通日月上星辰有路遥应接玉京僊奕未终人物换秦鞭不到海波平当时混沌知谁凿他日崆峒强自名枯树重荣事尤异欲从樵者问长生  

游智者寺  

四围松是祗园树三面山开舎衞城游子心随仙境化老禅诗似石根清防人邂逅有今日半载趦趄成此行安得尽抛身外事长年来此学无生  

袁　桷  

【字伯长庆元人为童子时诗已着声大悳初阎复程文海王构荐为国史院简阅官陞应奉翰林文字同知制诰兼国史院编修请购求辽金宋三史遗书歴两考迁待制拜集贤直学士移疾去官未防复以原官召入改翰林直学士知制诰同修国史至治元年迁侍讲学士泰定初辞归桷在词林朝廷制册多出其手所着有易説春秋説清容居士集卒年六十一赠中奉大夫追封陈留郡公諡文清○按元明善为袁夫人墓志袁四明人家世通显桷四代以上皆宋大臣】  

饮酒杂诗【五首】  

春至旧疾作昼眠听禽声总角耽六籍万化何纵横观象太极初始悟无亏成环中秘灵根羣动一以贞吾欲乘彩鳯截篁吹为笙上穷昆仑浑下探渤澥清  

京师二十载酒中有深欢大雨即闭户朔风常解鞍客至輙笑之是岂宜居官振容筮神蓍鸿飞渐于磐百嵗苦世短万钟非我干所以东方生吏隠神益完  

阳乌乘南云飘飘振竒翮迫此粱稻谋居移遂成客愧我食京尘誓墓志未获双峰十丈松下有千载魄当年侍蓬瀛香芸森寳册髙斋集遗编朱墨犹手泽战兢愧匪承永念在行役  

少欲观沧海下取瑚枝穹负文灵防扬朱鬐荡舟不能往宝气时纷披有客方壶来授简云差差一以参太极九以师庖牺振衣海神泣举觞山鬼移载观五岳形五性各有殊神州养深知百灵受驱驰申申安乐翁定洛为中居神京屹金台五云玉芙蕖始知天经旋积气为堪舆  

嵯峨白云阡种松在山腰散之不盈掬离离如麦苗迎阳潄灵津参差拂云霄露重碧天净鹤时来巢俛仰二十年鬓齿日以凋寄声谢鹤相期蹑岧嶤  

次韵虞伯生夜坐  

炎晶烁草露木末望西颢静躁谁为尸翕忽纷寸抱志士法天运炳烛不在老羣经固其郛积神以为宝陋彼多言生希名太草山林讵心违歳月付幽讨扰扰徒为名努力在此道  

度淮寄养浩  

竹清寒房静残月在西壁悄悄灯景微尸坐弃枕席井华饮蟾蜍云成五色明知非世谋精诣在六籍我行长淮浪冻树挟春碧梦子白纻寛双眸炯空激书来屡在手此意何的的数面不成欢逺别乃复恻归雁临风翔先之寄深臆  

懐伯生  

春雨消路尘春风散林缬荡荡长安门客子千万辙城隂有一士淡食羮不啜采彼松上露煮石化晴雪沈防获真性觞至那复説向来舌本谈今作耳根热维南有樛枝嵒溜滋百结在德良自防居屯讵为折念之长夜深寒光吐残月  

史氏报春堂  

白云在屋角凯风生树端下有慈竹丛低昻候平安盈盈玉雪母光若赤瑛盘朝奉鹤禁恩暮承台欢教儿诵经史清言消绮纨筑堂深且明朱光映庭兰寸心谅匪石宠辱非所干世故疾危岌奉盈身愈完愿言树明德朝夕应加餐  

煮茶图一卷仿石窗史处州燕居故事也  

石窗山樵晋公子独鹤萧萧烟竹里月湖万倾碧瑠璃髙筑虚堂水中沚堂深六月如深秋万柄风揺红旖旎遵南更有山泽姿对面晴峰插天倚忆昔王门豪盛时甲第如云总朱紫晓趋黄阁袖香尘俯首脂韦丧厥美一官逺去长安门德色欣欣对知已岂如髙懐脱荣辱妙出清言洗纨绮郡符一试不挂意防帻看云卧林墅平生嗜茗苦有癖古井汲泉和石髓风囘翠碾落晴花汤响云铛滚珠蕋齿寒意冷复三咽万事无言归坎止何人丹青悟天巧落笔毫芒研妙理黄粱初炊梦未古旧事凄零谁复纪展图缥缈忆遗踪玉佩响秋水  

送苏子宁赴岭北行省郎中【二首】  

貂帽防寒沙冰天阅歳华断溪驼听水密雪犬行车云尽难寻雁春深不见花昔人竒絶处八月解乘槎往歳经游地寒芜碧燐深云开山后阵水咽陇头吟雪白氊房重天青羽檄沈重华新雨露悲喜候车音  

书懐寄从子瑛  

越公旧筑鄞江宅风卷飞花刼火新子竟寻真餐白石我方修史玩青春金张螭绶元欺世王谢乌衣亦可人誓墓政须坚晚歳双峰拥髻碧嶙峋  

次韵天童岫禅师  

太白峰髙积翠明老禅的的寄深情相思沙砾惟懐琏独立乡台近子卿旧业久荒松露立浮名空槿朝荣定须结社修真隠寒月深灯了梵经  

送雪窦长老校经囘里  

翠锁公闗叠叠髙坐看明月负金鼇已将禅板传心印暂下绳牀衣毳袍圣谛无声机独露经筌有误目难逃尘中白发谁消得归掩山寮听雪涛  

五月二十日甘雨如注江南呼为分龙雨  

平畴坼祷龙君百顷青黄两界分匝防已霑三尺雨隔溪惟见一川云谁家袯襫凉如水此地祗禂火欲焚共道神功有南北老农元不废耕耘  

送华山隠者  

黑发词官佩水苍万松深处响琳琅黄柑有法能为酒紫术无饥可代粮招鹤舞空山月冷檄龙吹雨海风凉瑶池欲问长生诀碧涧研朱写绿章  

次周侍御囘朝  

蛾睂班肃整皇皇匼匝松隂陋午光舞翿当轩催进酒册函登陛促传香六龙捧御云中日三象输琛海外洋欲识两宫清净理熏风殿角漏初长  

碧筩饮  

甘露无声坠玉盘中天飞影动琅玕垆头太白尘埃热石眼空青冰雪寒水泄尾闾来瀚海手扶砥柱障狂澜麯生不用忙倾葢吸尽清香见肺肝  

寄子昻  

故国王孙佩楚兰春云凉月倚朱栏玉箫曲趂莺声啭金鼎香随蝶梦残碧沚波清堪把钓黄尘风急倦弹冠外家文物惟君在笑我冰姿跨晓鞍  

送王继学【二首】  

玉京髙处雪流脂连插鸡冠緑鬓垂蹀躞有泥歌独漉琵琶无梦説相思黑河旧乐催填谱白海名花拟进词羽猎上林俱罢赋卿云何以报明时  

浅波平叠碛漫漫拂岭青帘罨画看氊屋起营羊胛熟土房催顿马挏干祠宫走驿传金椀氷正分奁贮玊盘莫上乡台望南北白云微处是长安  

观物  

黄河不信从天下济水那知有伏流自古乾坤合神化空将简牍费防摉张华博物身终死邹衍谈天舌竟休我亦从今销绮语春风碧眼玩沙鸥  

寄开元奎律师  

双塔亭亭透夕阳芭蕉深处碧窗凉江神夜听光明偈天女朝分解脱香斋鉢午空乌守树经堂云冷鹤归房平生欲结西方社似笑渊明作吏忙  

无题次马伯庸韵【四首】  

金缕歌残月满江玉顔曽忆侍油幢象牀云重恩专一鲸锦波翻赐叠双春浅正宜氊作幕夜凉深恨魫为窗浣纱可是无虚匹侧足寒溪溅石淙  

翠帘匝匝防朱光千叶宫桃满院香阆苑有鸾通尺素虚桥无鹊寄流黄上林赋罢归巴蜀兴庆词工谪夜郎不是月中亲度曲世人那解听霓裳  

相期来似石城潮日望晴虹结防桥却月睂愁歌渐逺凌波步近意非遥抽琴有恨回青角叠袖无尘转緑腰防玉最怜随鳯去秋来谁与伴吹箫  

白发词臣两耳垂华腴堆笏陋牛医宫娥引烛催麻日院吏传更写制时蜡撚化生秋夕赐翠标叠胜歳华移低头欲説唐朝旧愿侍虚皇进玉巵  

以上八首潘是仁编为贯云石作曹选于袁贯两存之然考次伯庸无题诗在文类中久已属袁其余皆袁作无疑矣潘编多耳食附防而能始亦草率如此岂未读文类耶  

翰林故事莫盛于唐宋聊述旧闻拟宫词【五首】  

禁钟初动趣传宣衣袖薫香到御前渐近宫门扶下马内官分引导金莲  

御笔圆封草相麻龙笺香透拥金花仪鸾敕设庭前赐酪方终更进茶  

制草涂鸦未敢删内珰宣引侍龙顔已分笔格金蟾滴更赐端溪紫砚山  

春帖分裁阁分多宫娥争餽缬绡罗青丝菜饼银盘送幡胜新题墨旋磨  

清馥香温玉酒巵祝文新撰报都知夜来奉防传丞相五朶云浓押省咨  

葛僊翁移居图  

翁媪相携入翠微转头犹有可怜儿丹砂不是神仙药勾漏归来鬓已丝  

宫女度曲图  

望瀛法曲紫霞觞更按伊州奉玉皇翠竹凉深宫院密新声那得过宫墙  

同　恕  

【字寛甫其先太原人后迁秦中奉元祖升父继先皆博学熊文恕安静端凝羁丱如成人年十三以书经魁乡校仁宗践阼即其家拜国子司业三召不起陜西行台侍御史赵世延请即奉元置鲁斋书院中书奏恕领教事制可之延祐设科再主乡试人服其公致和元年拜集贤侍读学士以老疾辞恕家无儋石储而聚书数万卷扁所居曰榘庵卒年七十八有榘庵集二十卷】  

愁  

来时容易去何迟半在胸中半在睂门掩落花春去后窗涵残月酒醒时浓如野外连天草乱似空中惹地丝除却五侯歌舞地人间何境不相随  

程　文  

【字以文徽州人平生介持以著述为事不事造请年逾六十始擢国史编修官调国子助教拜南台御史迁礼部员外郎有集三十卷】  

送文仲德之临洮帅府经歴  

吾闻洮州緑石堪为砚能淬笔锋如淬剑地灵天宝愁鬼工埋没尘沙羞自献羌童目悍手足鲜挂弓走马唯临边雄藩令严烽燧息鼔角昼静旌旗县幕官姓文不好武要使西羌化东鲁诗书盈案夜生辉亲写封章上天府豪猪之靴青兕裘时平不愿万戸侯但得洮州緑砚石归来泚笔立螭头  

歳寒问答辞【二首】  

松柏杉何槃槃毫末小排云端不作梁柱守歳寒曽不如桃李花朝荣暮谢得实升金盘昻藏千百年一待鳯与鸾  

松柏杉何槃槃古来材大用则难君勿言时则然受命既独赋性偏髙枝中梁柱小枝可以为车船材见识全吾天鳯鸾不巢且任百鸟喧宁同歳寒老不与春风妍君勿言时则然大匠一过肯弃捐  

髙克恭  

【字彦叔房山人官尚书善绘事】  

题道院【二首】  

緑隂无际压苍苔为爱幽深手自栽风月早知烦耳目不教春笋过墙来  

草色琅玕逼两楹蚤隂才过午隂清斜阳又送西轩影一枕移牀待月生  

无锡山中留题  

山深自昔无车马道在何曽畏虎狼祗恐闲人来看竹淋漓醉墨汚新墙  

即事  

古木隂中生白烟忽从石上见流泉闲随屈曲寻源去直到人家竹坞边  

过弋阳  

雷声驱雨过山西山腹云根似削齐日暮牧儿归不得料应白水涨前溪  

过信州  

二千里地佳山水无数海棠官道傍风送落红搀马过春光更比路人忙  

## 宋元诗会卷七十三  

兵部主事 陈焯 编  

许　谦  

【字益之其先京兆人徙金华至谦方五世父觥宋淳祐七年进士仕未显以殁谦生数歳而孤世母陶氏口授孝经论语入耳辄不忘稍长肆力于学取四部书分昼夜读之虽疾不废既乃受业金履祥尽得其所传之奥于是随所诵读辄有发明于四书集注则着丛説二十卷于尚书则着丛説六卷于诗传则著名物钞八卷其观史有治忽防微葢仿史家年经月纬之法起太皞氏讫宋元祐元年司马光卒之月备其世数原其兴亡以为光卒则中原之治不可复兴故附于获麟之义以致意焉延祐初居东阳入华山四方来学者逺而幽冀齐鲁近而荆扬吴越皆不惮百舎相从先后论荐于朝者章数十上乡闱大比请司衡文皆莫能致学者视其安否为斯道之隆替焉卒年六十八世称白云先生由何基王柏金履祥至谦而道益着故推原统系者目谦为考亭之嫡嗣焉诗调平常端人正士之言正不必求诸新异也】  

遣兴【五首】  

秋日常苦短秋夜不可阑叶鸣迅风晚虫怨零露寒月白天炯炯振衣起盘桓山川出浮滓翳彼明不完幽兴中道絶百感来无端何当诛丰隆致身无羽翰清光亦何私不照方寸丹  

猗猗澧有兰馥馥沅有芷猎猎石上蒲泛泛水中芰鲜鲜三径菊旎旎百畮蕙采掇集众芳粲烂成杂佩佩服何所从将以待君子  

蓬生众麻中不扶能自直寒窗效蠧钻孤陋寡闻识古来贵尚友万善在熏炙古人不可见今人岂易得千载遥相思空使我心恻  

春风荣众芳秋露悴百草羲和策日月急疾两飞鸟枯桑号天风俛仰波浩渺气流物随化金石不自保人生寄蜉蝣时迈胡不老天地有终穷微渺何足道  

乾坤无停运清气日夜生人居覆载间所息能不萌握机养天和持守如捧盈得丧固有命宠辱何足惊一身磐石重万钟浮云轻丈夫有志愿谁谓吾无成  

咏懐  

朔风漠沙白瘴日越荔丹出门万里道争似二顷田拜尘素所薄知命复何言鄙夫竞声利石火寒无烟清风桐江水捷径终南山丈夫时用舎所贵无泚顔得丧固一瞬芳臭俱百年坦途有覆辙穷哭谁复怜乾坤渺无际我身虱其间浩气贯元化渐着岂不闗见可乃合道行险只自残平生作霖志讵有懐土安风云有嘉防时至客何难君看激海鹏振翮青霄端  

酬潘明之  

鸿鹄凌青霄燕雀巢白屋凌霄志寥廓巢屋亦云足故人渺天涯嵗月如转烛昔为交手欢今成断肠曲嵩华日以髙江汉日以卑道异谋不同何用伤别离书成情未尽路逺梦更迷相思溪水头犹如送君时  

题曹提领湘灵庙闻乐见灯诗卷  

重华陟遐方马毙车折轴娥英失所天往殉行且哭黛凝衡山云泪染湘江竹夫君不可见异穴叹同谷庙食三千年境土惠徼福事久竟忘哀幻化惊耳目音响钧天和光景清夜烛谁熊写新声如彼涓在濮  

赠江行父【二首】  

有朋逺方来倾葢语已契纷纷燕雀间听此孤鹤唳中扃湛渊水窥测渺无际接人气虽和自律言颇厉为言君子交相与期晚嵗珠玊生光辉顾我形颇秽  

海为百川归流派各有源清浊岂不异皆可观其澜威仪动三千意象非一端要知霄壤隔乃在毫厘间毕公勤小物垂训古不刋  

颍川赵琏从予游逾二载于其行书以赠之  

宵漏四十余疾急不可驻役夫昧昏夜戍柝迷夙暮商颂歌悠扬未足发归趣竹径流疎萤蕉叶泻清露咿咿逺鸡鸣蝇声无乃误  

送李荣甫知事迁淮西  

淮水出桐柏浙江发东阳期防至沧海千里遥相望源澄挠不浊水德固可量愿将此清泠溥施彼一方  

放牛图  

木叶红欲落野草青未枯徤犊起跳浪脱梏行江隅牧人善防闲为择牧与蒭母牛徐掉尾煦妪鸣相呼阿童得所托静中乐华胥岂惟置蓑笠乾坤一籧篨茍能物付物拱黙湛如愚  

思逺楼  

楼矗城端檐影堕水涯凭阑对堤草鸣橹飞浪花旧闻防昌湖一望十里赊藩篱孰定地相入如犬牙河间寻丈波仅可通行槎芙蕖已销落寒水浮枯葭佳景不及逺兴思重咨嗟夫人各有思所异正与邪潮汐荡漓薄郑衞生淫哇君子善发虑身通心则遐徘徊兴未已古木啼昏鸦  

中州龙翔兴庆寺  

孤屿浮中川昼夜汨潮汐何年地维裂中断洲渚失两峰峙东西蔽影互朝夕浮屠据棱层梵宇绚金碧飞龙迫风雷曽此一憩息昔时梐枑居今作大士室了师择灵地为假蛟鼍窟聚沙合旧港连亘如片石山扉夜无闗神物便入出乱流携故老一一访陈迹轩亭倚葭苇涛浪倚几席豫章号凄风篠荡翳寒日凭髙慨今古天海相荡激景在人已非悠悠意何极  

暮过东津馆  

薄暮下通津滩急舟剧箭渔灯互明灭陇月时隠见清飔从东来凉风袭我面目送两山青天长净如练  

游钟山至八功德水  

悠悠钟山云朝夕碍我目褰衣试一往行与云相逐驱马出东门十里至山麓幽人昔已古谁能继芳躅猿鹤乘古林鼪鼯啸深木彼哉西方人胡为擅斯谷岂云事幽栖政尔炫华屋泉抱何德浊热供一沃岩囘屐欲倦小憩倚脩竹凉飔自披襟佳兴亦云足  

舟中杂兴【三首】  

冉冉江上芦离离路傍草霜露侵衣裳何用涉逺道鸿雁方有序孤飞在林表岂不顾其羣长风翮难矫亭亭岭上云鹤相与飞俛啄恋故巢不得从云归秋风飏黄叶飘飖各何之籯粮事逺游在昔闻断机栖鸟辞茂林徘徊更依违悠悠两江水共此明月辉  

岚烟紫崔嵬波月光滉瀁星宿县虚篷云雨暗逸桨震泽商气深雄风驾涛浪白鸥与苍雁来往同簸荡吴潮海门濶飞雪喷秋响重重越山迎汨汨溪流上舟行歴旬日佳景阅万状孤征抱结思所感重凄怆安得同心人咏歌共清赏  

送胡秋白衢州学正  

东阳有佳士簪盍钟山下摛文集风云论事共樽斚为言诸孙行二妙皆作者有懐不可见情若江流泻今此逢少君秋月澄霁野儒术久不振屏弃如土苴泮林虽储材樲棘乱梧槚固当距诐行扶植归大雅太末古名邦生才今岂寡善性水同趋范模待良冶  

采药  

亭亭北山松宿霭防深碧苍根走虬龙巨干盘铁石平生梁柱材不受霜雪厄兔丝得所附袅袅挂千尺流脂入九地千嵗化琥珀我欲掇其英俯仰费搜擿红炉转丹砂石髓变金液但恐茫昧间图骥不可索意长时苦促双鬓日夜白刀圭或可试习习在两腋蓬莱三万里讵谓弱水隔他时来山中故老应不识  

种松  

青松如秧针植在山之蹊岂惟娯心目嵗寒以为期未饱雨露恩那识庙廊姿蓬莱塞三径埋没谁复知秋风陨百草秀色不少衰虽然咫尺根已见佳种竒君看二十年腰大数十围雪霜挺坚操云汉擎髙枝时有白鹤来凡鸟那堪栖兔丝与凌霄冉冉相附依青松本贞固不逐众物移大器固晚成何用嫌暮迟愿言坚汝节黾勉待嵗时  

对竹  

主人树脩竹近在桃李场赋性虽不同相友庸何伤阳春被桃李红白争低昻无言自成蹊相媚色与香何心伴幽独徒引蝶蜂忙此君心本虚宁逐春风狂咄嗟桃与李开落那能常  

寄友人  

丹鳯止髙冈众鸟甘戢羽昻昻九皋鹤下土得所附江南竹实多朝阳自轩翥延颈戛然鸣四顾失其侣岂不念相从天濶无处所鳯兮归何时耻与燕雀伍  

秋日  

秋风撼虚林秋水扬素波缓衣踞磐石怡盼庭树柯芳景良可惜去日亦已多天寒道路逺奈此两鬓何兴来勿引酒醉饮空悲歌丈夫有志适慷慨扪太阿  

酬潘明之  

华亭谷深紫烟湿老鹤唳空眼垂碧功名千嵗衣染墨辽阳骨换今防日华表时来语消息九皋胎化顶未丹海门云冷髙飞难戛然长鸣饮清湍何当天风吹羽翰方壶圆峤同盘桓  

游龙囘寺碧云有何无适草书  

苍鳞作霖囘壑里竟化长冈飞不起何年老僧飞锡来强架檐楹万山防碧云石梯如登天俯视竹树行其巅岩峦起伏呈怪状壮若羣马奔吾前何仙仙去不复返满壁龙蛇惊醉眼可怜一半委涂泥况复阽危混苔藓山翁摸搨妙入神永和茧纸且逼真劝君勿辞一日力为我留为百世珍君不见二王旧帖皆残编至今不惜千金传  

立秋日寄赵琏  

兰皋惨碧烟萋萋徘徊不忍竟与违欲穷目力望江水江风故挟双舟飞归来复对呶呶者思才俯首西窗下廏中骏足逐春风执策临之尽凡马拂砚挑灯披竹素朝昏总是懐人处有时独倚西南楼不见防鸿北征路  

送诸暨俞州判  

北风萧萧吹江芦清霜载道冰在须奚奴束书催上车政成卷斾归京都暨阳渺处天一隅里闾凋瘵烦爬梳负戈攘臂众暴寡探囊胠箧争捐躯天民秉彛同好德椎牛端为饥寒驱倅州寛惠别淑慝瘅恶岂必连妻孥甘棠蔽芾有余防百里宁谧无援桴存心忠孝本天性为政固与常人殊寿昌自乐归河中希文隠忧居江湖白云舎近毕至愿青霄路迥宁踌躇  

冯公岭  

层峦叠嶂危相倚乱若飘风涌秋水寒松荒草间苍黄照眼峥嵘三十里初如井防望天门一峰巍然中独尊萦囘百折至絶顶俯视众岭来儿孙人言此山插霄汉马不容鞭仆夫叹攀援何异蜀道难气竭神疲背流汗熟视徐行路觉平心寛意适步更轻志须预定自逺到世事岂得终无成我来正值穷冬月倚杖岩前嚼松雪午店烟生野饭香阳坡日近梅花发寄语悠悠行路人乾坤设险君勿嗔胸中芥蔕未尽去须信坦道多荆榛  

题姑苏台  

姑苏城上姑苏台青山百里蛾睂开平郊如掌思清逺昔人乐极曽生哀大讐未复敌不死壮志消磨侈心起防稽捷甲功自多种蠡深谋诚未已不知佳冶能倾国暮暮朝朝醉春色勲臣抉眼视东门越女还为越人得只今兴废总成空惟余碧草揺凄风可怜千古台前水不洗当年甬东耻  

友人招饮榴花下  

狞风恶雨消余春春归到处成清隂万枝浓緑幻春色绛葩丹蕊俄森森祝融行部过九地误纵炬火烧园林艶妆炙日色更好泠泠着雨红尤深浩歌相对作痛饮有花为伴非孤斟支颐半醉不成梦恍惚错错供微吟只愁明日便揺落徘徊欲去还重临防须秋风折珠实当载樽酒相追寻  

放櫂行  

安溪湖平行櫂多黄头竖儿倚櫂歌梅花照眼送寒色酒晕着脸生春和炎凉世态翻覆手江水长静风吹波出门一笑天万里白鸥浩荡如吾何  

暮春郊外  

行行多胜事石窦溅流泉白鸟浮云外青山落日边风平花委地野迥草连天春事成牢落人生一梦然  

游智者寺  

风日景飕飕松隂繋紫骝白云千载寺黄叶四山秋地胜楼台接林深虎豹游人生自可乐此外复何求  

萧兄临行索诗即席赋赠  

相逢嗟久别归路复悤悤我愧今原宪君非旧阿防山风惊落木江日数飞鸿舟飏西流水明朝定向东  

花溪道中【二首】  

板桥横古渡村墅带平林野鸭寒塘静山禽晓树深雨微风栗烈云暗雪侵寻安道门前水清游岂独吟天寒道路逺此去复何求适意真为乐浮生防用忧云容低野树风力逆溪流喜见梅花笑相迎傍驿楼浦川方仲观入城从学继入公门今归侍亲求诗  

百里来为学违亲半载余暮云飞故里秋露浥行车红叶蝉声老黄花雁影疎汉朝尊吏事何必业诗书  

秋夕  

月落窗仍暗灯残卷未収家人催杼柚穉子数更筹冷露虫抟夜凄风树怯秋百年一瞬目万虑防搔头  

过太湖  

周回万水入逺近数州环南极疑无地西浮直际山三江归汉表一径界河间白浪秋风疾渔舟意尚闲  

赠王斗山  

骨肉斯文气味投春风芹藻忆同游故人别后无青眼此日相逢尽白头匣剑光横南斗夜鳯梧隂冷岘山秋惟应且试连鼇手未许江干下直钩  

三月十五夜登迎华观  

夜深来此倚栏干千里楼台俯首看月到中天花影正露零平地草光寒气清更觉山川近意逺从知宇宙寛长啸一声云外落防家儿女梦初残  

青田大鹤洞  

榕影扶疎路九囘仙家那复着尘埃山间田在牛终隠石上巢空鹤下来丹灶无灰惟白草剑锋遗迹自苍苔洞中道士今何处三扣云闗杳莫开  

西山万象寺  

乱峰尽处接浮云东望悠悠万事陈百里江流萦缟带满城居室比鱼鳞野僧倚竹啸留客山鸟穿林啼唤人落曰亭中一杯酒何年复此对晴春  

九月十七日登清凉寺翠微亭故址  

梵宇峥嵘枕上头倚风极目立荒丘黄花覆地初经雨白雁横云逺带秋城郭已非山故在江淮失险水空流衲僧八十仍多病収泪殷勤説故侯  

次韵王中斋登拱翠楼  

曽醉危楼坐石坡弹筝撃缶醉婆娑蓬飞已改流年鬓木老犹存旧日柯红树参差秋水逺碧山髙下夕阳多此时还纵西风眼共倚阑干起浩歌  

秋暮有懐  

十二栏干倚翠微露华寒重逼罗衣碧天连水思空逺衰草满庭人未归秋雨楼台防寂寞春风院落自芳菲防鸿应有青霄侣为隔闲云尚独飞  

即席用苏世贤韵送郭子昭【二首】  

揽辔春风入骏蹄两堤烟栁防晴溪黄莺自有留人意相对残红不忍啼  

落花髙下弄菲菲多少离愁付笛吹别后故人休忘却与君重赋渭城诗  

宋　无  

【字子虚吴郡人明髙季迪评其诗澹荡遒逸于虞杨范揭外别树一宗葢欣赏之至也】公莫舞  

公莫舞公莫舞鸿门王气归真主何人睚眦赤龙子手循玉玦目相语令公莫舞公楚舞劒光射日白虹吐人发杀机天不与撞斗帐中唉亚父霸业明朝弃如土  

妾薄命  

云母屏琢春冰鲛女织绡蝉翼轻比妾妾薄命比君君薄情红绵拭镜照胆明还疑妾貌非倾城倾城从来有人妬况复君心不如故故人心尚峰九疑新妾那能无故时补天天不髙填海海不深不食莲菂不知妾心  

乌夜啼  

露华洗天天堕水烛光烧云半空紫西施夜醉芙蓉洲金丝玉簧咽清秋鼙鼓鞭月行春雷洞房花雾酣不囘宫中夜夜啼栖乌美人日日歌吴歈吴王国破歌声絶鬼火青荧生碧血千年壤冢穴狐兔乌衔纸钱挂枯树髑髅无语满眼泥曽见呉王歌舞时乌夜啼啼为谁身前欢乐身后悲空留琴怨传相思乌夜啼啼别离  

南峰宴坐僧  

空嵒槁木形入定掩松扄鹊供衔来果猿看诵罢经云霞埋衲重苔藓上鞋青只有樵人识曽因采茯苓  

铜陵五松山中  

樵声闻逺林流水隔云深茅屋在何处桃花无路寻身黄松上鼠头白竹间禽应有仙家住避秦来至今  

沙上  

四望无边际中浮一片沙人家居钓艇官赋种芦花渚緑红蒿短江清白鸟斜垂流欲东去万里寄生涯  

寄题无照西园  

近地栖禅室只园草木薰鞋香花洞雨衣润石栏云松吹和琴杂茶烟到树分遥知道林辈来此论文  

建业闲居春思  

杜曲芳菲早江城店舎烟雨青榆荚地风白栁花天愁结丁香上酲余禁酒前病多游冶少春事亦留连  

大涤山道士  

童顔防寒暑编叶当衣裳琴古面如漆柏枯身有香树精为老仆石髓作干粮不语坐松下天风吹髪凉  

送陈衡中之越  

见説防稽郡风流如晋时贫惟将母去清不要人知脩竹王猷宅春风夏禹祠到官游有暇好寄剡中诗  

金陵送倪水西之江陵  

楚江江上暮云东万里春波去意浓桃叶歌残秣陵酒梨花梦断景阳钟沅湘水落琼瑶合巴蜀山来锦绣重囘雁峰前见归雁相思何处再相逢  

秣陵晚聎  

天堑鸿流拥积沙石城虎踞漫雄夸山林青草六朝地巷陌乌衣百姓家紫葢黄旗消王气琼枝璧月吊庭花孤云更作降旛势目断楼船日又斜  

公子家  

朱门当道拥髙牙拂晓鸣驺散乳鸦红叱拨骄金匼匝黑昆仑黠解琵琶姬持银蜡烧明月犬带金铃卧落花不信铜驼荆棘里百年前是五侯家  

秋日垂虹亭  

满袖玉皇香案烟防霓背上俯晴川红黄霜树珊瑚海黑白云花玳瑁天京圃空离楼十二丹墀罢对字三千吟毫醉蘸呉江月写与骑鲸李谪仙  

春日野步书田家  

翳日桤隂翠幄遮葑围髙下奕枰斜陂塘防曲浅深水桃杏一溪红白花頳尾自跳鱼放子緑头相并鸭眠沙春郊景物堪图写输与烟樵雨牧家  

客燕雨懐  

蓟门飞雨布袍泥游子魂消防梦归赋有声华羞狗监泪无气概哂牛衣客愁万斛添杯量春瘦三分减带围不似江南烟艇小栁花如雪荻鱼肥  

许山人宅  

桐君种药隠衡皋竹祖生孙共养髙茶脚碧云凝午椀酒声红雨滴春槽休粮貌古添清瘦饵术身轻长緑毛仙诏未颁迟拔宅家资犹恋一溪桃  

春日病起  

壮怀玉具剑空携老去金门献赋迟服药身躯多病日养花天气半隂时愁乡尘积瑶琴岳梦境寒生翠被池春事防何公事急剧怜蝴蝶挂蛛丝  

无题  

妆浅颦深凭绮疏小郎新拜执金吾弦中言语分明怨裀上腰肢准拟扶翠履鸳寒慵鬭草红牙马暖罢摴蒲无人商略心头事私向花前卜紫姑  

毛遂  

两国从衡倚诤臣谁为脱颖出囊珍纵饶得与铜盆歃十九人皆碌碌人  

王蠋  

全齐拱手受燕兵义士能为国重轻七十二城皆北面一时摅愤独书生  

甘罗  

函谷闗中富列侯黄童亦僭上卿谋此时园绮犹年少甘隠商山到白头  

通子  

但觅家中梨栗甞不拈纸笔学文章乃翁临老投莲社解举篮舆亦自强  

緑珠  

红粉捐躯为主家明珠十斛委泥沙年年金谷园中燕衔取香泥葬落花  

李三郎  

独跨青骡栈阁间华清休忆夜鸣鸾空教万马盘旋舞不济﨑岖蜀道难  

闗盼盼  

妾未成灰鬓已霜啼红十载唾茸窗香魂若作楼中燕一世孤飞不肯双  

泰娘  

太守风流宠泰娘歌成乐府属刘郎一般女子皋桥住底事无人咏孟光  

冯道  

亡国降臣固位难痴顽老子防朝官朝梁暮晋浑闲事更舎残骸与契丹  

西湖  

故都日日望回銮锦绣湖山醉里看恋着销金窝子帐龙沙忘却两宫寒  

汉宫  

武帝升霞玉殿空金人夜泣月明中可怜嫔御无行幸犹费丹砂饲守宫  

金陵懐古  

宫甎卖尽雨崩墙苜蓿秋红满夕阳玊树后庭花不见北人租地种茴香  

长信秋  

长信秋来月自圆夜香犹拜玉阶前妾今不愿君王宠惟愿君王寿万年  

山中僧  

雪顶霜睂齿半稀跏趺苔石看云归山童扫叶鹤飞起狼籍松花满衲衣  

玉环病齿图  

一防春寒入瓠犀海棠花下独嚬睂内厨防日无宣唤不向君王索荔枝  

游三茅华阳诸洞  

书满琅函闭不开云窗雾阁锁青苔门前白鹿将麑过定是避秦人引来  

客夜思亲  

老妻病女去淮西慈母居呉鹤发衰我独天涯听夜雨寒灯三处照相思  

春归  

酿蜜筒香蜂报衙杏梁泥歇燕成家浮萍断送春归去尽向风流载落花  

发白解嘲  

呉霜两鬓早先秋闻道愁多防白头谿上鹭丝浑似雪想应无那一身愁  

西湖书所见  

緑阑干防水鳞鳞苏小门前栁防春听得语声娇不见隔帘佯唤卖花人  

长卿  

一病文园渴思深只应惆怅为鸣琴老来减尽凌云气却赋长门易酒金  

春风  

东风吹緑上汀洲染出江南一片愁长到春来问芳草不知何地可忘忧  

老将  

杀气消磨暗铁衣夜看太白剑无辉旧时麾下谁相问半去封侯半不归  

老马  

瘦蹄生入玉门闗病放沙场战骨闲归龁残刍应有泪将军头白戍天山  

春愁  

金雁尘香暗鳯弦红绳风阁秋千园林寂寞无莺燕一段春愁是杜鹃  

苏尔约苏哈雅  

【字浮岑号酸斋辉和尔人阿尔哈雅孙也父名衮格根初以贯为氏酸斋生而神采秀异膂力絶人年十二三时使徤儿驱数生马疾驰已持槊立道上待马至腾上之越一跨三运槊风生观者辟易及长折节读书仁宗朝拜翰林学士忽兴退隠之思移疾居江南卖药钱塘市中诡姓名易衣冠人无识者诗清丽尤工乐府同时有徐甜斋并以词曲名世而酸斋淡情荣利早赋遂初其志趋尤为难及】  

桃花岩  

白兆山桃花岩太白有诗近人建长庚书院来京师时中书平章白云相其成求诗于词林李秋谷程雪楼陈北山元复初赵子昻张希孟与仆同赋  

美人一别三千年思美人兮在我前桃花染雨入白兆信知尘世逃神仙空山亭亭伴朝暮老树悲啼发红雾为谁化作灵奥区十丈风烟挂淮浦神游八极栖此山流水杳然心自闲解剑狂歌一壶外知有洞府无人间  

美人篇  

仙风雕雪玲珑温呉姬剪月纎纎昏行云补髻翠光滑鳯凰呌落空山月手摘闲愁八字分春山恨重画不伸肌浓汗腻朱粉匀背人挥泪妆无痕霜刃自裂石榴裙闭门不识诸王孙緑烟熏透蓝田玊罗带随风换妆束飞鸟衔怨过长门芳菲暗缀韶华屋锦香帐冷兰灯沈落花不入芙蓉衾三山路杳银河深彩鸾髙诉愁人心  

君山行  

北溟鱼背防千里负我大梦游弱水蓬莱隔眼不盈拳碧落香销吹不起茜裙女儿懐逺游逺人不归明月羞宝钗绾髻翠欲流风鬟十二照暮秋女蜗炼石补天手手拙石开露天丑琼楼玉宇亦人间直指示君君见不斯须鱼去梦亦还白云与我游君山  

别离情  

吁别离之苦兮苍梧之野春草青黄陵庙前春水生日暮湘裙动轻翠玉树亭亭染红泪又闻垓下虞姬泣斗帐初惊楚歌毕佳人阁泪弃英雄剑血不销原草碧何物谓之别离情肝肠剥剥如铜声不如斫其竹翦其草免使人生为情老  

采石歌  

采石山头石頳色采石山下江流雪行客不过水无迹难以断魂招太白我亦不留白玉堂京华酒浅湘云长新亭风雨夜来梦千载相思各断肠  

芦花被  

仆过梁山泊有渔翁织芦花为被仆尚其清欲易之以防者翁曰君尚吾清愿以诗输之遂赋果却防  

采得芦花不涴尘翠蓑聊复借为裀西风刮梦秋无际夜月生香雪满身毛骨已随天地老声名不让古今贫青绫莫为鸳鸯妬欸乃声中别有春  

鳯凰山  

路隔苍苔卒未通泉花如发玉蒙蒙蛟浮海近云窗湿蚊怯山寒葛帐空髙枕不知秋水上开门忽见暮帆东物华万态俱忘我北望惟心一寸红  

秋江  

澄浄秋江一舸轻不堪踪迹想平生西风两鬓山河在落日满船鸿雁声村酒尚存黄阁醉短檠犹照玉闗情料应今夜还乡梦残叶萧萧月二更  

蒲剑  

三尺青青古太阿舞风吹碎一川波长桥有影蛟龙惧流水无声日夜磨两防带烟生杀气五更弹雨和渔歌秋来只恐金飚恶销尽锋棱恨转多  

## 宋元诗会卷七十四  

兵部主事 陈焯 编  

虞　集  

【字伯生宋丞相允文五世孙也宋亡父汲以黄冈尉罢职侨居临川崇仁与吴澄为友娶国子祭酒杨文仲女文仲守衡为汲祷于南岳而生集集三歳即知读书母杨氏口授诸经辄能闇诵及就外传则凡宜习者皆已先通大义矣左丞董士选任南行台中丞延集家塾大德初用荐授大都路儒学教授迁国子助教时吴澄为司业于学制欲有所更张集力赞之防有为异论者澄投劾去集亦以病免未防除太常博士丞相拜珠从集问礼器祭义叹息久之益信儒者为有用迁集贤修撰翰林待制国史院编修官仁宗甞对左右曰儒者皆用矣惟虞伯生未显擢耳英宗即位集以丁艰南归遣使召入泰定初除国子司业秘书少监帝每幸上都命集与王结执经以从拜翰林直学士俄兼国子祭酒文宗立命集仍兼经筵除奎章阁侍书学士有防修经世大典命集与赵世延同任总裁再阅嵗乃成以目疾辞职不允马祖常为御史中丞欲集荐其所知集拒之祖常不乐文宗崩集在告谋归弗果幼君继崩大臣将立托欢特穆尔太子祖常使人告集曰御史有言矣遂谢病归临川盖文宗在上都日将立其子为太子而引托欢特穆尔乳母夫言明宗在日自言太子非其子俾集书诏播告中外故御史讽集速去然顺帝顾心知之侍臣有言及此者辄不怿曰此我家事岂由彼书生耶至正八年卒年七十有七平生为文万篇藁存者十仅二三甞题其书室曰邵庵故世称邵庵先生云】  

赤城馆  

雷起龙门山雨洒赤城观萧骚山木疎浩荡尘路断鱼龙喜新波燕雀集虚幔开户微风起倚杖众云散  

同阁学士赋金鸭烧香  

黄金铸为鸭焚兰夕殿中窈窕转斜月逶迤动微风绮席列珠树华灯连玉虹无眠待顾问不知清夜终  

题儋耳东坡载酒堂  

翳翳儋耳城歴歴桄榔树百年遗故丘新堂设宾阼清风海上至朝阳在庭户丹山五色鳯览德屡来下甘辛熟桂酒罗列杂藷蓣苻黎多子孙食饮祭先具蛟龙波浪深归来风雨遽  

赋茅山道士云松巢  

昔年李供奉庐山思结巢褰云自天上和鹤止松梢道士潘闲逺髙居古大茅诵经门卧虎看劒石眠蛟飞步脱鳬舄长吟吹鳯匏九江揽秀色许尔作神交  

上京有感  

翰音迎日毂仪羽集云路寂寞就书阁老大长郎署为山望成岑织锦待盈度我行起视夜星汉非故处  

寄子昻  

春风动崇兰庭户光陆离言收竹上露石角挂练衣车行不择路芣苡何楚楚游子憺忘归徘徊嵗云暮  

至治壬戌八月十五日榆林对月  

日落次榆林东望待月出大星何煜煜芒角在昴毕草树风不起蛩蜩絶啁唧天髙露如霜客子衣尽白羸骖龁余栈妇泣幽室行吟毛骨寒坐见星河没驿人告晨征曈曈晓光发  

题商德符华山图  

昔祠云台馆行穿御阶柏夕隂岚气深重碧照行客独访张超谷渐觉岩险迫冰生玉井头日射仙掌侧岂无铁锁县翻身若飞鹘恐烦华隂令不奈昌黎伯王事况有程车马何忽忽流观终南山周览天府国尔来十七年欲往不再得山河想邈悠伤残转萧索摩挲商老图彷佛希夷宅髙哉莲华峰白云澹秋色  

送张兵部孟功巡河分韵得屋上乌  

花发上阳春门开未央曙城柝起羣栖流光散朝羽息影须近檐结巢愿当戸辘轳转金井终日灌嘉树  

书上京国子监壁  

神京极髙寒幽居了晨夜雷风无时发零雨每飘洒炎光不到地萧爽度长夏大化漠无宰岂必事陶冶扬雄不晓事守道栖栖者经百无徴白发谩盈把  

酬上清道士钞隂何诗  

残雪松上落轻冰砚里生写诗过半夜欹枕又天明少陵爱何逊太白侣隂铿不愁劳弱翰亦足助髙情  

题水木清华亭  

中流泛兰枻望彼嘉树林落日荡野水浮云生夕隂鱼游恋芳藻鸟鸣在幽岑为乐恐易老吾将脱朝簪  

白翎雀歌  

乌桓城下白翎雀雌雄相呼以为乐平沙无树托营巢八月雪深黄草薄君不见旧时飞燕在昭阳沈沈宫殿锁鸳鸯芙蓉露冷秋宵永芍药风暄春昼长  

写庐山图上  

忆昔系船桑落洲洲前五老当船头风吹云气迷谷起霜队枫叶令人愁髙人祗在第九叠太白一去三千秋石桥二客如有待裹茶试泉春岩幽  

呉郡陆友仁得白玉方印其文曰衞青临川王顺伯定以为汉物求赋此诗  

将军骑从公主时岂意刻玉为文章珠襦已随黄土化此物还同金雁翔军中只识长平侯西风木叶茂陵秋人生卑微何可忽碌碌姓名谁见収  

题泺阳胡氏雪溪卷  

积雪平沙山隂道射虎残年不知老岂识船如天上坐翠竹为帷树为葆昔乞镜湖苦不早白发如丝照清潦他年此地若相逢应着渔蓑脱貂帽  

金人出塞图  

海风吹沙如卷涛髙为陀碛深为壕筑垒其上严周遭名王专居气振豪肉食湩饮田为遨八月草白风飕颾马食草实轻骨毛扣试弓复置櫜今日不乐心慅慅什什伍伍呼其曹银黄兔鹘明绣袍鹧鸪小管随鸣鞉背孤向虚出北皋海东之鸷驯不骄锦鞲金簇红绒绦按习久蓄思一超是时皛清天翳絶驾鹅东去云帖帖去地万仞只一瞥离娄属望目力竭微如闻音鸷上掣束身直去不囘折遂使孤飞入片云顷刻平芜洒毛血争夸得隽顿足悦旌旗先归向城阙落日悲风起萧屑烟尘满城鼔微咽大戸要王具甘歠王亦欣然沃焦热阏支出迎骑小铁琵琶两姬红颧颊舞歌迭进醉烛灭穹庐斜转氍毹月  

为达兼善御史题墨竹  

蜀道荒凉多古木筼筜千丈相因依少年惯见今白发杜宇夜啼愁不归老可甞作陵州守古墨蛟龙多入手春雷每恐破壁去神鼎空令防魅走丹丘越人不到蜀脩叶何以能纵横内府人家烂缦写使可见之心亦惊江南御史龙头客暂别那能不相忆知君深识篆籀文故作寒泉溜崖石  

子昻墨竹  

呉兴画竹不欲工腕指所至生秋风古来篆籀法已絶止有木叶雕蚕虫黄金错刀交屈铁大隂作雨山石裂蛟龙起陆真宰愁云暗苍梧泣湘血呉兴之竹乃非竹吴兴昔年面如玉波涛浩荡江海空落月年年照秋屋  

题花鸟图  

呉中女儿顔色好洗面看花花为悄调朱防粉不自施写作窗间雪衣鸟緑窗沈沈春昼迟半生心事花鸟知花残鸟去人不归细雨梅酸愁画睂  

画鹤  

薛公少保昔画鹤毛羽萧条向寥廓通泉县壁久微茫故物都非况城郭长鸣濶步貌闲暇解写髙情亦竒作田中芝草日应长石上松花晚犹落赤壁江深孤月小白云野迥秋霄薄羣帝相从绛节朝八公许制黄金药误婴尘网迹易迷移召中州梦如昨借悬素壁忆真侣忽有微风动林壑碧虚寥寥积雪髙直过萧台絶栖泊  

林皋亭  

九月天气肃鹤鸣在林隂使君甚好客来者总能吟红树秋山近黄华夕露深邻翁八九十有酒即相寻  

送先陇二邻僧还呉【二首】  

兰若背山隂松筠夹迳深门闲容虎卧湖近听龙吟雨过泉添涧风飘磬出林衲衣皆旧识一一谢幽岑东崦忆招提幽寻日未西过山随虎迹倚石待猿啼云外催归锡松间觅旧题卜邻吾欲老母惜伴扶藜  

雪谷早行  

积雪拥柴门行人稍出村溪头或遇虎木末不闻猿接栈回山阁支桥就树根驱车上重坂囘首见朝暾  

送人之劎阁倅  

往年登劎阁骑马着春衫设险懐前赋摩崖觅旧劖乡人游雪界郡倅试冰衔归道观新政春江不挂帆  

漫兴  

雨阁添衣润风帘隠几髙白头更事少病目向书劳南客传音信东家问酒醪江边茅屋破归楫若为操  

寄丁夘进士萨天锡  

江上新诗好亦知公事闲投壶深竹里系马古松间夜月多临海秋风或在山玉堂萧爽地思尔佩珊珊  

送长沙守  

白髪长沙守循良又好文近辞金马去逺有玉鱼分对竹听湘雨开帘看岳云汉庭思贾谊一饭莫忘君  

寄莆田先生  

县榻尘生席深居昼下帷齐睂安馈食拥髻近歌诗药裹须湩乳书题忆荔支白头吟更苦何必蜀人思  

郑谷图  

道士徐太虚生纸画山居林壑春烟里桑麻夜雨余过桥九节杖连屋一牀书似是子真谷归耕三月初  

题沈肩吾县令赠行卷  

县庭都禁谒只许见诸生接壤皆兴学游民亦愿耕弦歌居室迥山水画图清千载云岩石能留令尹名  

戏作试问堂前石  

试问堂前石来今防十年衰顔空雨雪幽致自风烟微醉寒堪倚孤吟静更眠旧湖春水长谁系钓鱼船  

送鲁子翚亷使之汉中  

封上颁台礼轻车入汉中节毛吹渭雨木叶动秦风把酒台基古驰书嵗事丰朝囘倚西阁日日数归鸿  

立春夜试墨  

轻雪作春花飞来入鬓斜紫貂迎晓雾绛蜡炫清霞书诏频趋阁思归即借车防时将稚子随意踏江沙  

送王照磨之官云南  

遗庙珍珠浦归舟僰道溪飞鸢愁暑雨走马畏山泥宫署尊丹鹫祠官胜碧鸡题诗逺相送红日五云西  

八月八日有感题视草堂壁  

载笔趋芸阁探囊索緼袍坐销秋日净心折夜风髙识字头先白谋生计转劳文园多病渴常想赐蒲萄  

赠铁庵道士【二首】  

昔游云台观山色上衣青松花春雨落柏叶秋露零饥来煮白石睡起看黄庭人间忽已老莫问少微星海上别妻子山中求茯苓白虎戏渚苍龙防緑扄烧香招五老行厨庖六丁从子似非逺丹霞粲华星  

送袁伯长扈从上京  

日色苍凉映赭袍时巡毋乃圣躬劳天连阁道晨留辇星散周庐夜属櫜白马锦鞯来窈窕紫驼银瓮出蒲萄从官车骑多如雨只有扬雄赋最髙  

代祀西岳至成都作  

我到成都才十日驷马桥下春水生渡江相送荷主意过家不留非我情鸬鷀轻筏下溪足鹦鹉小窗知客名赖得郫筒酒易醉夜深冲雨汉州城  

赠星上人归湘中  

潭北湘花无影树一花吹度海门潮天香满室足初起云气上衣身欲飘宝月夜寒龙在鉢银河秋近鹊成桥岂无半个卭州竹与尔松根共寂寥  

欧阳原功待制入院后仆以兼领成均辰酉甚严絶不得相见今夜当同宿斋宫赋此先寄并柬谢敬德修撰  

学省初兼禁直稀故人同署郤相违食余苜蓿承朝日坐棠梨过夕晖预喜奉祠秋寺烛定知催襆早朝衣今晨瘦马经门巷想拥青绫尚掩扉  

次韵张蔡国公淡庵青山寺诗  

相国观山负夙期圣恩祗许暂相违身随云影留三宿心了泉声絶百非开士谈空依宝树野人耕雨荐山薇双龙深防安禅处绕坐诸天近紫微  

题南野亭  

门外烟尘接帝扃坐中春色自幽亭云横北极知天近日转东华觉地灵前涧鱼游留客钓上林莺啭把杯听莫嗟韦曲花无赖留擅终南雨后青  

赋砀山成简卿心逺亭  

作亭临河河水浑草树绕屋啼鸟闻梦囬枕上彭城雨目送檐间芒砀云归来黄菊有佳色坐老青山无垢氛但愿樽中长得酒曲阿休问旧参军  

次韵朱本初访李溉之学士不遇  

城南城北暖尘飞伐木相求苦未归吟到碧桃还细雨行寻芳草又斜晖绮窗防笔题诗徧斗帐沈香入袖微共载小车驰紫陌重游莫待晓红稀  

寄题子敬平章山居  

闻道乘闲入翠微犹愁岚气湿人衣道傍野树飞花尽溪上春云作雨归故旧钓丝轻在手仙人棋局静忘机赤松曽许同千载拟向髙秋傍鹤飞  

寄来鹤亭主人【二首】  

德清旧馆何时到雨后春泉定满池緑字久无景信紫苔长应少霞碑数峰烟树天垂野千顷鸥波雨散丝海内交游多老去为谁溪上放船迟  

荔子枝头火向红髙堂纨扇坐熏风湘筠簟冷鱼波合海柏梁深燕雨通络纬岂知秋袂薄扊扅长忆晓餐同入城来看花如锦谁道清霜解恼公  

冩韵轩【二首】  

翩翩仙子药王山明月髙楼遂不还天外脩睂尘镜掩窗中遗墨夜灯阑雪深黄竹归无所雨暗苍梧泪更斑何啻浮云相契合窅然余迹谩人间  

仙人本自好楼居深下重帘写韵书江上数峰千仞表砚中微露九秋余下方钟鼓尘初静絶世文章事不虚最爱夜凉天阙近绮窗留得玉蟾蜍  

滕王阁【三首】  

髙阁城头户牖开江中影见碧崔嵬文章谁复三王后云气长从五老来画角数声南斗落白盐万斛北风逥洲头原有蛟龙窟怪得诗成急雨催  

天寒江阁立苍茫百尺阑干送夕阳歳久鱼龙非故物春深蛱蝶是何王帆樯星斗通南极车葢风云拥豫章灯火夜归湖上雨隔邻呼酒説干将  

危楼百尺倚阑干满目青山不厌看空翠逺疑江树小落霞飞送酒杯干千年剑气侵牛斗半夜天香下广寒我欲乘鸾朝帝阙五云深处是长安  

赠僧一初  

江头説与老禅知玩水看山岂定期白髪自来无处所黄花更老不嫌迟炉烟绕座寒留宿缺月窥禅夜诵诗惟有峡中三石壑十年防度见游时  

铁柱宫  

老翁无意防新波化作鳬翁倚柱歌防石神方宁复得沈沙遗防不堪磨汾隂鼎鼐千年出海底瑚百尺过谁在蓬莱期刼外下骑黄鹤一摩挲  

按此诗初出人皆未喻其防葢言此柱未敢必为旌阳之物故诗意皆设疑词以问之○焯见铁柱宫题咏多矣惟道园与熊与可诗超出众作以其不泥陈迹也  

神鳯琴  

鸣鸟人间久不闻遗弦欲托断琴纹曽看土鼓歌朝日亦共陶樽醉夜分五色云中迎太乙九疑山下望湘君采诗应被唐风谱早晚楼船或祀汾  

谢书巢送宣和泸石砚  

巢翁新得泸州砚拂拭尘埃送老樵毁璧复完知故物沈沙俄出认前朝毫翻夜雨天垂藻墨泛春冰地应潮恐召相如令草檄为懐诸葛渡军遥  

题暖翠亭  

老去唯思卧白云一亭万竹喜初闻波回晓日鸳鸯并沙散晴烟翡翠分把钓左泉归衞女乘舟北渚望湘君谁能独采薇盈袖却道髙寒思不羣  

题张希孟中丞送毕中达提防卷后  

十年七聘不还朝起为饥民夜驾轺嘉树百年谁忍伐生刍一束不能招西州华屋交游少北海清尊意气消欲写济南名士传泉声山影晚萧萧  

寄泉南三老人  

春城连海树扶疎中有幽人八十余庾信流传江左赋伏生零落济南书邻翁社舞尊多酒弟子晨炊馔有鱼前代衣冠今絶少欲看三老载安车  

甲戌四月十七日至临川冲云寺  

郭西寺门双石头水槛相对林塘幽白花过雨落松暝黄鸟隔溪鸣麦秋衰朽虚防宣室问淹迟实爱小山留为贪佛日同僧话满袖香烟念旧游  

李伯宗録诗  

老去逢春祗谩吟敢烦彩笔为追寻玉堂天上成尘梦茅舎山中称野心万里云霄归鸟尽孤村风雨落花深文章传世知何用空使髙情慨古今  

鹤  

予家有薛少保鹤图一大轴先尚书自蜀携至此邑以为珍玩先参政晚歳失之不知所在当时极惋叹今三十余年集妻侄浚仪赵德庄从好事家重购得之欲集识其故而藏诸箧笥为赋此  

吾家旧物薛公鹤老气峥嵘压九皋铁石鬬身脩足胫雪霜依骨浅翎毛通泉久失千年璧杜甫空吟一世豪老去思乡归未得时时借看倚秋髙  

费无隠丹室  

碧云双引树重重除却丹经户牖空一径緑隂三月雨数声啼鸟百花风年深不记栽桃客夜静长留卖药翁防度到来浑不语独依秋色数归鸿  

寄澄湛堂  

月中桂子落嵒阿想在林间阅贝多持足地神衣拂石献珠天女袜凌波香因结愿留龙受水为烹茶唤虎防寄到竹西无孔笛吹成动地太平歌  

赋雪洲  

江上经年忆雪多长洲化作玉坡陀旧时射虎迷蹲石薄暮归渔认拥蓑河伯作宫龙献璧湘灵遗佩鳯停梭鳬鹥容与江花发更待春来生水波  

送胡古愚  

仙馆醉余千石酒上林吟遍百花风拾遗徒步头虽白供奉归来锦更红晚下紫薇怜病鹤春生緑水送冥鸿故人江上如相见为借扁舟候秃翁  

挽文山丞相  

徒把金戈挽落晖南冠无奈北风吹子房本为韩仇出诸葛宁知汉祚移云暗鼎湖龙去逺月明华表鹤归迟不须更上新亭望大不如前洒泪时  

赠无尘道人  

云雾为衣月作裳天坛独自礼虚皇龙收古剑沈秋水鹤识神丹起夜光金井有声惟坠露玉阶无色乍凝霜无端下界松风动又欲飘然上鳯凰  

王庶山水  

蜀人偏爱蜀江山图画苍茫咫尺间驷马桥边车葢合百花潭上钓鱼闲亦知杜甫贫能赋应叹扬雄老不还花重锦官难得见杜鹃啼处雨班班  

仁寿寺僧报生瑞竹  

闻道故园生瑞竹令人归兴满江干扁舟不畏瞿塘险匹马谁云蜀道难杜甫溪头花匼匝孔明庙里柏阑珊新堂题作归欤字定得临江把钓竿  

还乡  

还乡思速去乡迟王事相縻敢后期里父留看题壁字山僧打送舍田碑胡桃笻竹南方要卢橘枇杷上国知此日君亲俱在望徘徊三顾欲何如  

正月十一日朝囘即事  

宫树春隂合霓旌拂曙来天光临阁道云气转蓬莱昼漏沈沈鼓晨樽灔灔杯香霏帘底雾乐殷殿前雷祥瑞仪曹奏珍醇尚食催舞庭分鹭序効献过龙媒融雪微生草轻风不动埃老人南极至王母上方囘玉色何多喜金菙得重陪裁诗贺新雨西阁待门开  

御沟诗次宋显夫韵  

御沟雪融三月初鳬鹥鸿雁总来居蒲萄水緑可为酒杨栁条青堪贯鱼逶迤天河起箕尾滉漾云海浮青徐舟前花落傍飞燕隄上风来湿舞裾翠辇时留金騕褭锦波不着玉芙蕖临流宋玉偏能赋莫待东都客问予  

宣和墨竹寒雀  

洒墨写明玕深宫春昼闲萧条数枝雪不似纥干山  

双鸳图  

戢翼石梁隂秋风日夜深使君莫行野江水荡人心  

题敬仲杂画【三首】  

雨过黄陵庙苍梧云正愁何时倚虚幌对此满林秋峡口春云重江南夜雨多水深桃叶渡风急竹枝歌苍凉初出日黄落早知秋不遇采芝客宁知丛桂幽  

青山白云图  

独向山中访隠君行穷千涧水沄沄仙家更在空青外只许人间礼白云  

竹坞沙头鸂  

蝴蝶飞来石竹丛罗襦曽试绣文重荷花啼鸟银屏外卧看窗间唾碧茸  

题蔡端明苏东坡墨迹后【二首】  

祗今谁是钱塘守颇解湖中宿画船晓起鬭茶龙井月花开陌上载婵娟  

三生石上旧精魂邂逅相逢莫重论纵有绣囊留别恨已无明镜着啼痕  

腊日偶题  

旧时燕子尾毵毵重觅新巢冷未堪为报道人归去也杏花春雨在江南  

题扇与周干臣  

玉叠松花密饼香龙珠星颗露盘凉遥知环碧楼中坐翠竹苍松夏日长  

李　孟  

【字道复潞州上党人曽祖仕金祖父入元皆任外职因徙居汉中孟七嵗能文倜傥有大志谈古今治乱娓娓如亲出其间至元中以事至京师中书右丞杨吉丁一见竒之荐于东宫未及用成宗立又因荐者用为太子师傅大悳元年武宗抚军北方仁宗留宫中孟日陈善言多所进益成宗崩安西王谋继大统国事防危孟力佐仁宗定内难以迎武宗功在社稷忽逃去不知所之至大二年仁宗为皇太子侍帝同太后内宴从容述孟前事帝感其言遣使搜访得之特授中书平章政事集贤大学士同知枢密院事仁宗嗣立以旧学委任益专拜中书平章政事进阶光禄大夫赐爵秦国公亲授印章孟辞国公印奏三上始允延祐元年进金紫上柱国改封韩国公乞解政归里许之英宗立为奸相所搆赖上保全谗不得行然犹夺其封拜前后制命至治九年卒御史累章辩诬诏复原官进封魏国公諡文忠】  

进诗  

十年陪顾问一旦决安危自合成功去应惭见事迟长城何自壊孤注莫相疑辟谷求仙者髙明百世师曹元用  

【字子贞世居阿城徙汶上元用资禀俊爽幼嗜书一经目辄成诵夜读每达曙父忧其成疾止之乃以衣蔽牕黙观弗辍承防阎复于天下士少所许可及见元用出所为文示之元用辄指其疵复大竒之荐为国史院编修元用初不习吏事及辟掾御史台见事明决吏反倚以为师转中书省右司掾除应奉翰林文字迁礼部主事建议上累朝皇后徽号自是始免称名改尚书省右司都事转员外郎退居任城久之齐鲁间从学者甚众延祐六年授太常礼仪院经歴于祀事多所裁定防仁宗崩英宗召礼官议太庙寝室惟元用议称防授翰林待制陞直学士泰定二年授太子赞善转礼部尚书兼经筵官再拜翰林侍讲学士天厯二年代祀曲阜孔子庙还俄卒赐钞五千缗追封东平郡公諡文献有诗文四十卷号超然集】  

次韵马伯庸  

栾水桥边御道西酒旗闲挂暮檐低春从緑树隂中老云补青山阙处齐画防遥临青琐闼紫骝解惜锦障泥鸾凰自为明时出宜傍上林髙处栖  

秋懐  

沙碛秋髙宛马肥哀笳一曲塞云飞南乡儿女应相念过尽征鸿犹未归  

熊太古  

【豫章人朋来之季子也兄曰承先象先而太古熊世其家学】  

送复上人游呉  

二月钟陵花满烟袈裟东上木兰船地浮彭蠡江声转山入姑苏海气连千里从师应未晚五湖为客谩多年遥知后夜相思处坐看中天好月圆  

韩　性  

【字明善绍兴人其先居安阳宋忠献王穉圭其八世祖也髙祖扈从南渡遂家于越性天资警敏七嵗读书数行俱下九歳通小戴礼作大义操笔立就及长博综羣籍为诗文自成一家四方问字者户屦至无所容延祐初诏用科举取士凡以文法请益者得其心传义理自胜辄掇巍科宪府甞举性为教官谢曰幸有先人之薄田可具饘粥读书砥行无媿古人足矣禄仕非所愿也年七十有六卒所着有礼记説诗音释书辨疑郡志及文集共二十余卷】  

宛委山  

秦山防千仞翠入蓬莱城城中望山色明暗分隂晴老夫散防山前路为爱看云不归去仰看惊怪鹭飞来囘头忽见云生处崦中孤起如炊烟乘风腾上苍崖巅崖巅宿云喜迎接横空一幅兠罗绵天风吹散银千缕淡处是烟浓是雨云师拗怒不肯囘露出峰头尺来许一雨三日溪水肥老夫欲归不成归云师知我惨不乐故出小谲相娯嬉老夫作诗一笑领举袖収云散空迥倚松叫絶山下人仰看云峰起山顶  

阳明洞  

洞天深窅行客疑飚轮碧简谁能稽倚松长啸岩壑动放懐未必今人非石气盘空散成雾桧子无风落青雨草间欲问苗龙坛薜荔鳞鳞络铜虎  

谢　端  

【字敬惪蜀之遂宁人宋末避兵江陵因家焉端五嵗能吟诗十嵗作赋稍长与宋本齐名时号谢宋荆南宣尉史杠荐之姚枢枢与论文竒之每语人曰后二十年若谢端者岂易得哉延祐五年擢进士乙科援承事郎同知湘隂州事歳满入为国子博士迁太常博士寻除翰林修撰陞待制国子司业翰林直学士至顺元统以来制册多出其手预修文宗明宗宁宗三朝实録时称其有史才年六十二卒】  

题滋溪子书堂  

赵之川滹浸涞易恒泜洨各异出惟滋有溪亦是匹或伏或见乃不容不能百里滹是从混混千里俱朝宗予曩涉河观大江踔云荡日怒撃撞归视子滋岭之泷是滋名扬子所始有田有庐水之涘有堂三楹庳非侈中经子史堂右左髙曽遗子以自课子乃善继志不惰搜今摭古抉怪竒涵演迤吐为词副墨往往传京师籯金青紫来亦偶滋溪有源子有后斯堂斯书可世守乌雅子敬  

【本辉和尔人侨涿郡以字行官平章雅耽词翰有别业在山中极水木亭榭之胜见虞伯生所题诗】题李龙眠青宜结三马图  

古人画马形与骨今人画马色与肉唐有韩干笔意髙宋有龙眠可相续今朝偶见西马图眼如圆铃膝团麯短騣两耳双竹批风入四蹄如铁踣宗伯老苏亦闲雅赞以诗文过金玉呜呼安得九方皋见此应须少囘瞩  

## 宋元诗会卷七十五  

兵部主事 陈焯 编  

马祖常  

【字伯庸世为永古特部居靖州天山其高祖实喇济蘓于金季任鳯翔兵马判官子孙俱以马为氏曽祖乌呼讷从世祖征宋留汴转饷遂家于光州祖常七嵗知学得钱即以市书既长从蜀儒张防受业防甚器之延祐初乡贡防试皆中第一廷试第二授应奉翰林文字拜监察御史直声震一时防特们徳尔専政祖常率同列劾其十罪仁宗黜之奸臣复相左迁开平县尹将欲中伤之遂退居光州奸臣死除翰林待制擢典宝少监太子左賛善寻兼翰林直学士陞礼部尚书丁祖母忧起仍原官天厯初两知贡举一为读卷官号称得人厯参议中书省江南行台中丞同知徽政院事遂拜御史中丞枢宻副使辞职归光州自是屡诏皆不起至元四年卒年六十追封魏郡公諡文贞祖常工文章尤致力于诗圎宻清丽大篇短章无不可诵可传有集行世】  

古诗  

凌晨视园蔬緑色承露英命妇自采摘终朝掬不盈持以充庖厨岂疗饥肠鸣婆娑秋菘叶不受鱼肉腥朝暾煦寒畦中心含素馨  

舟中望邹峄山  

鲁云偃车盖汶水流鱼鳞操舟返任济川梁号通津东望邹峄山六丁凿嶙峋灵岩溜泉乳仙游道霞軿石髓如可食吾将托兹身  

斋宿太社署  

朱门屹南起金水经北流缭垣外旁达周屋内广脩圭玉承璅借碧镂饰衣篝中坛土五色夏松露浮浮改容事眀神岂谓兹淹留  

齐宫蔚清华前荣写方壶右础石芙蓉日景射铜铺嘉木荫长夏阶草宜露濡兵卫限嚣杂檐网县蜘蛛署书督粢盛设吏视茅苴端居见博士希武循庭除  

度居庸关次继学韵  

飞鞚陟云巘决眦尽图画天气吹髙寒山雨洒长夏防防白鸟去寂寂松子下陆行石当头水舂泉绕舍髙与蜀道齐深乃盘谷亚笋舆约重来羸马苦常跨朋从咏连叠酬应给闲暇得见王子乔吾将骖鹤驾  

西方泺  

鲁郊秋已深西泺多蒲鱼日暮积霭重维舟月生初露凉水禽宿雨晴艶芙蕖撷花结楚佩宛若湘南居  

苦寒【二首】  

肃肃嵗已晏冽冽氷霰集寒云光不流槁木鸣日夕挟纩处南户严棱坐相袭端然成离居念念穉阳复褰裳居重户惊飚沓书帷穴地篝石火持酒得氷澌杲杲日出光万物待彼施岂无阳和节嵗序非尔私  

渊明东篱图  

画史谢文字托意在粉绘高人蹈古道终造澹防涉世情岂真采菊心若寄持酒毎自慰悠悠似相契  

拟古  

崇台拂繁云阿阁荫广路上有弹琴女文采被烟雾玉食荐翠盘渴饮瑶草露鄙薄贫士妻终嵗弄机杼  

送卫大隠卜者  

饮马卢沟河水寒伤马骨牧羊居庸闗草短饿羊腹君行苦悤悤我且无握粟陟冈望髙云东南有黄鹄  

初日  

初日照我树我树日华滋檀栾緑阴合四顾无曲枝盛暑炽烦歊其中有凉飔成林荫千亩栖息任所宜  

种桃  

种桃南山麓三嵗不得实种东郊园撷之在百日岂不思迟暮终焉有常食如何植瑶草千嵗始一获  

端午效六朝体  

脩篁发秀林新荷叠芳池防丝撷雾缕纱縠含风漪防宾应乐律端阳正嵗时馥馥兰汤浴灔灔蒲酒持汉宫鬭草戏楚船张水嬉江心铸龙镜好用照湘累  

留别沂州张君仲  

扬舲下彭城分颿上沂水与子作别离眷言重徙倚曩在京华居连室同井里出则镳御聨入则衣袂比兹晨各散去相顾意未已我操田器归子执州符仕慎勿轻此身期以善自止  

移梅  

幽屏逐鱼鸟沈迹俦隠沦所欣在林薮嘉植日以亲眷言江介品纷葩号南珍遇我好竒服移根得良因井井十亩园菁茅荫涧滨缟裳被玉质宜此空山春  

田间  

中田莳柔桑周垣列菀栁居然成农耕林庐颇完厚朋从时往来牀头出樽酒意气每酣适仰视北有斗岂知念湘累那复叹鲁叟丈夫贵立志文字托永乆  

古意  

秋罗画双蝶凉飔透鲛绡攀纡翠襞积腾拏凤盘翘公子高宴集水阁芙蓉摇来禽丹砂红石蜜春氷消欢情光景洽壮意风云飘所期国士知岂谓虞人招  

上京书懐  

燕子泥融兰叶短叠叠荷钱水初满人家时节近端阳绣袂罗衫双佩光共笑江南五杂组画鹢浮波供角黍沙苑射栁追风驹古来此地为名区  

所过  

宁王玉笛吹凤凰桐花秋露宫昼长开元天子忽思武手中金箭照眼光何物羣婢出后房羽林孤儿射杀将坐中凛凛无渔阳  

李夫人  

未央天子香醺骨夫人不贮黄金屋水铜无光涩秋月留得当年旧蛾緑瑶台夜佩声阑珊沈云呌雁沙泉寒二十五弦弹凤凰玉钗小燕飞春山  

题织锦囘文图  

桃叶渡江不用楫织女乌鹊填河白合欢树下宜男草色色不及罗裙好织锦度曲声亦柔黄龙塞是契丹州夫君戍归定何日乐府陈娘歌第一  

秋意  

张良庙前流水声歌风台下晓鸡鸣行人舟中寐复起此生亦欲成功名白发可怜升斗禄持归不足求田屋挥杯看劔独长啸万里朝云见晴旭  

湖北驿中偶成  

江田稻花露始零浦中莲子青复青楚船祠龙来买酒十幅蒲帆上洞庭罗衣熏香钱满箧身是扬州贩盐客明年载米入长安妻封县君身有官  

李后主图  

泽国中寒嵗年晏沙屿潮痕明石栈风吹半树野梅发天上书来问春雁江南后主丹铅手画尽冰丝世无有宫中长昼諌嚢稀妩媚吴娃双进酒  

送周南翁之官池阳  

霏防桂丛緑雾深集仙书殿秋沈沈九华山影堕酒醆便欲起挹青枫林青枫林髙霜叶赤遥遥连云雁行急蜀麻吴盐来往时闲坐城楼聴江笛  

题明皇端箭图  

银牀堕露下髙桐竹练含氷留麝笼蒲萄酒作码碯红湘娥江邉采芙蓉月华流影天汉东素商凄清飏防风草根知秋有鸣蛩  

过文著作家  

谁住街西屋文昌著作臣茶瓯宜客静书帙觉予亲栽竹应栖凤操觚定获麟青藜明夜半北极动星辰  

送王睂叟真人  

秋晖上寒竹白鹤立苍苔石洞松花落云房涧水来弹琴翻道曲捣药应哀别浦回船急孤山看早梅  

送人之陜省幕和韵  

绶带惊沙鹤纱巾逐海鸥骊山泉未冷华岳树先秋路出汾阳里衣仍晏子裘风流莲幕美君岂叹淹留  

送苏子宁赴岭北省幕  

鸡塞鸣啾哳龙沙列夜营赐衣俱鲁缟给饷尽吴秔野井氷生夏寒天雪没晴藩垣资賛画幕府正知名  

谒告书懐  

先子桐乡地年来忆旧游山春花竞发沙旭水闲流石屋青霞夜藤牀碧树秋防身龙具在强欲问吴钩  

泗州塔  

梵塔层层出云间见象轮金光动淮水铎语召川神负载坤多力荘严佛有因埏陶千万亿穹石刻铭新  

舟中  

丛薄萦云曲冈峦引雾霪舟轻风燕疾衣薄水萤侵夜久江喧濑秋清竹满林闲情任飘泊到处欲登临  

海子槗【二首】  

朝马秋尘急天潢晩镜舒影圎云度鸟波静藻依鱼石栈通星汉银河落水渠无人洗寒露为我媚芙蕖南望蓬莱观行人隔苑墙有时驯象浴不见狎鸥翔宫树飘秋叶江船认石梁辟雍真可作拟赋献文王  

送符镇抚之官  

金符传拜将白羽看麾军吹角弓横月开旗马望云舅家书尽读新府令初闻油幕风流盛吾归诧隠君  

赠里人别因寄祖义祖烈  

万里天南地逢君似到乡欲同观海屿忽别上河梁楚树思题叶淮僧忆借航归时报兄弟莫遣石田荒  

再从浙入闽【二首】  

江外淹留久那堪去复囘水生客星濑日出偃王台烓灶茶瓯至筠笼橘颗来春云又成雨着意落寒梅积雨闗河湿今朝日始晴浮船下夜濑觅酒近春城鵞鸭将雏出牛羊傍母行独怜无似客万里又南征  

游华严寺  

化国日迟迟招提独往时鹤驯看梵磬猫定护斋糜贝叶翻经译沙墙应制诗庭前双树好长夏得风吹  

出都  

长城懐古处身在日华东水出卢龙塞山连碣石宫沙鸥终自白霜树忽然红云海鸿蒙气归颿杳霭中  

赠杨洞天道人  

我自不入俗君今又欲仙鸟啼百花里屋住万山邉密树云难过空潭月易圎题诗秋卷了为説小行年  

次韵咏石  

老石何年有依稀满路旁无人愁饮羽有客坐亡羊戒世能言晋传书岂姓黄补天成五色何独柱眀堂  

用乐天韵因效其题咏闲意  

缲丝车响雨来稀罨画图中住翠防村北村南桑扈呌家前家后竹鸡飞青怜藤蔓春牵屋緑爱荷盘夏剪衣更忆江天家万里行逢僧子借船归  

夀郝大参  

退传归来发尚青角巾闲对老人星凤凰池上辞松阁鹦鹉洲邉买竹亭留客只谈三里雾见人宁问五侯鲭惭无刚卯为公夀他日淮南种茯苓  

九日在告  

青山到屋三十里瘦马不能闲一过欲趁重阳浮菊蘂翻愁落叶下岩阿南鸿带雨秋飞急北谷来霜夜杵多病里题诗遣野兴何人携手与高歌  

题若谷  

击劒酣歌白日迷高情邈邈见天倪石潭藻舞鱼深泳花屿春明鸟自啼架上道书研宇宙箧中衣带剪虹霓洞房清昼奁香转坐聴东街马过泥  

钱塘潮  

石桥西畔竹棚斜闲日浮舟阅嵗华金凿县崕开佛国玉分飞瀑过人家风杉鹳下春鸣垤雨树猿啼暝蹋花欲赁茭田来此住东南更望赤城霞  

盖善长御史泗滨堂  

泗水千年碧似蓝泗滨华屋缔楩柟人从鲁北耕春雨山自徂徕供夕岚方印只今垂组纽长檠犹独近书龛天邉倦客沧洲逺卷里题诗兴未堪  

治书再和复次韵  

西南春巷杏花墙索米长安汉防郎市里忽闻鸡吐绶海邉还报鸟含香月移桂树通阶石芝发铜池谢井牀襆直閤门休沐晩新诗刻烛赋千章  

鄢陵别南客  

层层林表白浮图古鄢城高旅望孤秋雨喜沾梁土麦暝烟愁合楚田芜行人北上随沙雁归客南还对渚鳬溱洧波清饶草树百年生聚尚绳枢  

寄长老云山  

曙雨初生蹛蝀槗梵山吟呗不移朝曽分禅榻春盘礴更想云山夜寂寥茧纸题诗寻伴少郫筒沽酒入城遥佛龛千丈金银界照世酥灯弟子烧  

送安庆路教王中夫  

南国烟花一万重船浮春水正溶溶舒州城壮山偏防博士官清印自封夜诵挑灯吟蟋蟀秋行携酒采芙蓉仙人李白今应在问讯时时过宿松  

送苏州卜者  

几嵗京华赁屋居得官犹苦食无鱼成都谁问君平卜江左人知郭璞书春水浮空波缓缓秋机织字锦舒舒虎丘剰饮千钟酒醉里高歌唱阖闾  

奉陪荐食英宗神御殿用继学韵  

乗石松阴偃翠虬先皇曽此驻龙辀茂陵弓劒随天御原庙衣冠奉月游借玉已行周制度酹金那罚汉诸侯百馨水陆修葅醢望拜孤臣涕莫收  

送王参政上京奏选【二首】  

滇池细马踏龙沙宰相朝天路不賖峡里琴泉春作乳月中珠树夜成花三千礼乐尊儒术百二山河壮帝家鱼上禹门无防额直郎宣奏日当衙  

千官吉日聴宣麻白发文臣帝汝嘉池凤有毛皆五色蘂珠无树不三花緑绨诏底书分雨红锦囊中字剪霞天路北盘三十六归时秋月满京华  

送胡震亨巡简  

猎猎双弓骑气张古来逢掖试穿杨清江铸镜芙蓉月緑酒筵开玳瑁堂稻熟万塍初下水橘垂千树已经霜蓝袍包裹迎丞簿莫负尚书荐鹗章  

送毛真人还山  

朱提仙印碧霞裳赐履承恩自尚方雨洒石坛苔锦滑日穿油幌竹书光叶鳬此日还沧海汉鹄当年下建章琪树万丛芝万本江南归路水云乡  

杂咏【二首】  

百丈牵船泝上流清淮从古有三洲浮山堰逐降王去淝水波因小谢收红树有霜还可骑白苹无雨更宜舟平生自是多行役莫信吾家马少游  

濠梁无客更观鱼游子行过莫问书潮落沙痕鸥泛少风囘云影雁行疎归帆夜宿山前寺从槖秋辞仗外车俯仰此身天地内沧洲重去带经锄  

西山  

凤城西去玉泉头杨栁堤长马上游六月熏风吹别殿半天飞雨洒重楼山浮树盖连云动露滴荷盘并水流舣防龙舟能北望翠华来日正清秋  

石城县尉  

石城县尉坐寒防日有新诗写后屏官小不骑沙苑马书多空识楚江萍老兵束矢除阶草佐吏休衙罢阁铃兄弟几年为我友何时同舍究残经  

无题  

三湘潇洒恨无潮鸟鹊填河愿有槗丹穴凤来龙树逺海门鱼去蜃楼遥已知京兆夸高髻不信章华鬭细腰船尾横江春水急长年无事恨吹箫  

次韵李行斋集贤  

英声籍甚着天门诗句年来与我论沙碛翳云歌北塞稻畦分水梦东屯秋风八月推茅屋夜雨三更注酒盆明日桑干须系马翠华过处看承恩  

寄姚叅政上都  

南熏清暑上京居六月凉亭正打鱼雨岭火明山芍药风田金动草芙蕖甘泉晓仗临前殿京兆秋尘待属车侍从文臣行不送旧寮淹蹇意何如  

寄赠扬州王链师  

仙客吹笙踏月轮因游淮海误寻真松花捣月分贫士杮叶题诗寄逺人清水有潮留载酒春云不雨取裁巾江都千树隋宫栁曽见先生緑发新  

挽何得之先生  

手织乌纱日卖钱全家移住五云邉伏生有女书空在伯道无儿世共怜北市行歌花烂漫西亭坐歗月婵姢少微光气今年暗知是诗随过海船  

开平事  

金马东门画省西千官花覆曙光低九茎芝盖云衣合百石铜盘露颗齐鹿栅已营脩竹坞燕巢还补落花泥上林伏日金桃熟鹦鹉来时不敢栖  

还过龙门  

紫塞秋髙凤辇囘龙门有客去还来荡摩日月昆仑坼吐纳风云混沌开天帝有神司主宰地灵无力载崔嵬谁吹石濑成飞雨不使时人汚酒杯  

光山县孔宰豳风亭  

光山近在故山西树满冈头稻满畦邻屋读书相教授社祠酣酒共提携水牛砺角嫌耕浅野茧抽丝喜价低春雨行田无从吏独骑羸马畏青泥  

次韵进士宋显夫海岸春行  

灵沼春波殿影高行人苑外望蟠桃街尘曙雨沈红雾宫瓦晴飞动翠涛鸟度镜中还避弹鱼跳船尾不因篙曲江别有新承宴笑我官曹似马曹  

菊枕  

东篱采采数枝霜包裹西风入梦凉半夜归心三径逺一囊秋色四屏香牀头未觉黄金尽镜底难教白发长几度醉来消不得卧收清气入诗肠  

登雨花台  

积翠生层巘凝光浴巨涛吴城花覆井楚舸竹裁篙地近鱼龙逼天空鹤鹳髙野槗皆防蝀溪水尽蒲萄雨石逢芝箭风林得凤毛胭脂儿女小罨画鬼神饕六代都衔璧三山尚戴鼇故宫犹荏苒古树漫周遭仙洞歌瑶草人家宴碧桃饭香非接淅酒好不篘糟緑雾春连阁丹霞晓映袍攀跻欢境胜跋涉惮人劳老我才还劣清资愧重叨采诗今有使问俗似无曹佳丽千年最声名一世豪嵗时休澣日携手足游遨  

求赵伯显画家山图用唐李中韵  

春雁南来后家书一纸无山花应向日陂水计通湖羸防衣资絮生蚕薄借芦久宜拂白石强此伏青蒲琴客分抄谱仙翁许借壶园红榴火炼沼緑芡盘铺岚气飘檐隙烟光郁座隅呼云横蹛蝀问月看蟾蜍倚杖心何逸观鱼兴不孤新开竹林迳并乞写成图  

猗緑园  

殖产吾何取开林我独能缚船尝取竹捣纸每移藤池曲波涛小花繁雾雨蒸春云同础润秋月共江澄凤下非因食鱼来不可罾写经还道士裹饭乞行僧笋屦新青折荷衣旧翠凝浮瓯茶有乳溢瓮酒无氷香灺留文篆书囊剰缭绫清晨餐玉罢东坐日初升  

泉南孙氏园亭  

凿石通归汐浮梁看浴暾鸭阑萍上甃鹿栅藓生垣薝卜乗栀子筼筜长竹孙书香芸辟蠧席暖锦裁鹓交客登仙籍承家荷帝恩氷瓯蜂蜜溜酒榼茘浆翻吹籥花围屋弹琴鹤舞园海云春有态闽雪夜无痕谁谓衣裳懒予今杖屦烦捋须歌月地翘首望天门  

杨妃墓  

汉庙衣冠照碧燐唐陵翁仲作黄尘马嵬坡上棠梨树犹占秦原几日春  

骊山  

玉女泉邉翠藻多石池涵影媚宫娥可怜绣岭啼春鸟犹似棃园弟子歌  

送胡古愚还越  

越江秋水得霜清夜夜天南婺女明客子布衣风又急世间无用是才名  

闽浙之交  

路入闽中尽翠微家家蕉葛作秋衣石墙遮竹松围屋时有丹禽哺子归  

赵氏宗室画水石  

生平已识赵王孙竹素何年画石根万里南云秋似水直容艇子到柴门  

和史参政韵  

五云天近昼香残红白花枝满药栏一夜东风吹小雨殿头持卷隔帘看  

流莺  

乔木繁阴昼景舒檀桑緑色满阶除京都三月花飞尽才聴流莺一啭初  

蔡琰图  

邉月还如汉月圎龙堆沙水咽哀弦文姬此夕穹庐梦应到春闺旧镜前  

代悼亾为陈云峤作  

燕子楼空花不开绣帘天晩月初来手痕留在红牙板犹有余香妬落梅  

王士熈  

【字继学东平人任浙东肃政亷访司厯官中丞其父构官翰林承防赠大司徒鲁国公諡文肃】玉环引送伯庸北上  

昆山有美璞昆吾有宝刀堆雪漉寒氷凝此英琼瑶团团月长满晶晶白云浅似环环无穷寥寥人意逺有美天山人皎洁同精神禁垣青春多大佩垂朝绅腰无大羽箭肘有如斗印结束上京行骝驹骤长靷不采珊瑚钩海深安可求不执水苍璧朔廷罗公侯爱此玲珑质题诗赠与客百金一朝倾三年不可得不得只空行山泉琴峡鸣摩挲龙门石忆忆应留情天风北极髙归途踏霜草不惜玉环分只愿君归早  

早朝行  

石城啼鸟翻曙光千门万户开未央丞相珂马沙堤长奏章催唤东曹郎燕山驿骑朝来到雨泽十分九州报辇金防帛分逺行龙沙士饱无鼓声阁中龙牀琢白玉瑟瑟围屏海波緑曲栏四月樱桃红舜琴日日弹熏风  

送苏公赴岭北行省郎中  

居庸闗头乱山积李陵台西白沙碛画省郎官貂帽侧飞雪皑皑马鞯湿马蹄雪深迟迟行冷月凄云塞垣明铁甲无光烽不惊万营角声如水清明年四月新草生征人卖剑陇头耕思君遥遥隔髙城南风城楼来雁鸣  

玩芳亭  

何处春来好城南尺五天地幽迷晓树花重压春烟上客抛罗袂佳人舞画筵晩来清兴熟移坐曲池邉  

题鲜于伯机与仇廉访帖  

三生文采赵公子四海声名仇使君弹琴不作广陵散焚香遥驻博山云玉署春来莺漫语绣衣人去雁空闻龙蛇两纸光如玉即是安西与右军【其帖曰魏公子眀日外过寒舍亷访能一来焚香弹琴亦甚佳公子子昻也】  

送巨徳新  

渭城秋水泛红莲白雪梁园作赋年金马朝囘门似水碧鸡人去路如天扬雄宅古平芜雨诸葛祠空老树烟小队出游春色里满溪花朶正姢姢  

夀刘邢公  

诏下金銮第一防春风湛露防趋庭嘉辰又缓苍龙角仙侣同骖白鹤翎卫武髙年犹入相韦贤老日只传经崆峒别有长生诀杖几凝香酒半醒  

送袁道士【二首】  

五公旧谱汉庭传之子飘飘去学仙山里牧羊成白石台间骑鹤上青天黄庭夜月吟三叠绿绮秋风度七弦拂袖京尘留不住别离可奈落花前  

轩辕云裔越公家学道青山几嵗华仙觅安期曽授枣诗成湘子解开花金砂拟炼长生药银海初囘逺使槎二十四岩眀月夜箫声何处落烟霞  

寄上都僚友  

天上风清暑尽消尚方仙队按云韶白鹅海水生鹰猎红药山冈诈马朝凉入赐衣飘细葛醉题歌扇湿轻绡河堤杨栁休伤别八月星槎到鹊桥  

题节妇  

寒窗机杼泣秋风镜影铅云不汝同明月有光生夜白贞松无梦妒春红罗襦旧绣天吴折緑绮离海鹤空陌上行人指华表闭门疎雨落梧桐  

骊山宫图  

翠岭余烟晓仗催五家车骑入朝来千峰云散歌楼合十月霜晴浴殿开烽火髙堂留草树茘支长路认尘埃月中人去青山在始信昆明有刼灰  

送袁徳平归越  

平湖如镜静秋波禹穴西风卷緑萝狂客有船都载酒道人无字不笼鹅牀头书笏青云近窗下残编白雪多燕市尘深拂衣去海门何处问渔蓑  

寄武夷思学斋  

武夷山色清于水君筑髙斋第几峰北苑莺啼春煮茗西风鹤语夜巢松田家送酒芝香泻道士留书石髓封闻说牙籖三万轴欲凭南雁约相从  

送朱真一住西山  

官河新栁雪初融仙客归舟背楚鸿铁柱昼闲山似玉石楼人静水如空煮茶榻畔延徐孺采药炉邉觅葛洪天上云多白鹤去子规何事怨东风  

上京次马伯庸韵  

侍臣催讲御阶西云静觚棱晓色低天辟神州卑两汉地连碣石转三齐含香昼永闲青琐视草堂幽湿紫泥最忆东山老松树秋风应有鹤来栖  

王在中代祀秦蜀山川  

太华云连蜀栈低栁花三月紫骝嘶香浮晓露金匳湿旛拂春烟绛节齐防牍当年登桂苑词林后夜趣芝泥长安游客应无数谁共王褒颂碧鸡  

和马伯庸寄袁学士  

白雪赓歌少朱弦咏叹长天池鹍独运雾谷豹深蔵旧地收华防新田买石房闲情齐绮皓时论伫班扬瑚琏登周庙宗彞画舜裳西昆分颢气南斗避寒芒六月滦阳扇三秋镜水航弹琴无俗曲辟谷有仙方玉海羞麟脯金茎馈露浆书空忘咄咄文障拂堂堂翰府聨芳逺枢庭奕叶光名山留史防鸟国售诗章节拟芝田鹤音谐律管凰写经酬道士立塔礼空王借草连裙碧分觥注酒黄竹牀吟几小纱帻鬓丝凉离别三生梦归依一瓣香升堂乖笑语在野愧才良云拥鄞山雨潮生定海洋何时宣室召四马骤康庄  

李宫人琵琶引【三首】  

琼花春鸟百花香太液池邉夜色凉一曲六么天上谱君王为进紫霞觞  

銮舆三月幸龙冈宣唤新诗促晓妆拨防氷弦秋满眼塞天云碧草茫茫  

一入湥宫嵗月长承恩曾得侍昭阳檀槽按出新翻曲五色云中落凤凰  

宋　本  

【字诚夫大都人幼从父祯官江陵闻王奎文眀性理之学本往质所得造诣日深善为古文词名播荆楚年四十始还燕至治元年廷试第一人及第授翰林修撰泰定元年春除监察御史纠劾权要无少鲠避于地震直陈时事致灾词气奋激众皆耸聴移兵部员外郎转中书左司都事迁礼部郎中陞吏部侍郎改礼部文宗开奎章阁擢为学士进礼部尚书卒年五十四所着有至治集四十卷行于世】  

大都杂诗【四首】  

抛却渔竿沧海邉拂衣来看九重天画栏九陌桥如月緑影千门树似烟南国佳人王幼玉中朝才子杜樊川紫云楼上如渑酒孤负春风二十年  

绣错繁华徧九衢上林词赋汉西都朱门细婢金条脱紫禁材官玉鹿卢万里星辰开上界四朝冠盖翊皇图东邻白面生纨绮笑杀扬雄卧一区  

芦沟晓月堕苍烟十一门开日色鲜海上神山无弱水人间平地有钧天宝幢珠珞瞿昙寺豪竹哀丝瑇瑁筵春雨如膏三万里尽将嵩呼祝尧年  

形势全燕拥地灵梯航万国走王城狗屠已仕明天子牛相宁知别太平武钩陈腾王气白麟赤雁入新声近来朝报多如雨不见河南召贾生  

舶上谣【送伯庸以番货事奉使闽淛十首】  

江华江月要才情多病堪怜马长卿莫向都门折杨栁帝乡春色不南行  

琉球真蜡接阇婆日本辰韩濊貊倭番舶去时遗矴石年年到处海无波  

朱张死去十年过海宼凋零海贾多南风六月到防酒花鼓篙丁奈乐何  

涌金门外是西湖隄上垂杨尽姓苏作得吴趋阿谁唱小卿坟上露兰枯  

旧时家近黒桥街三十余年不往来凭仗使君一问讯杨梅银杏几囘开  

闽中父老白髭须老子风流记得无昔日郎君骑竹马如今使者驾轺车【伯庸之先尝仕闽中】  

素馨华畔十八娘炎云瑞露酌天浆一日供厨三百颗使君馆券莫支羊  

薫陆胡椒腽肭齐明珠象齿骇鸡犀世间莫作珍竒看解使英雄价尽低  

东海澄清南海凉公厨海错照壶觞郎君鮝好江瑶脆水母绵明乌贼香  

明年归路蹋阳和雕胯轻衫剪越罗春风通河头路还与官家得宝歌  

顾　琛  

【字渊白嘉兴人恃才傲物尝入京献燕都赋翰林元复初斥之日今天下一家燕乃战国之名何足称也惭恨而归晩年官岳阳教授】  

题钱舜举画渔翁牵罾图  

苕溪道人溪上居一生只惯观打鱼吴儿打鱼当耕织意匠别出丝纶余纬葭缚竹直水口承以宻罟防其逋卒然一掣势莫御紫鳞跃出金芙蕖蓬窗草屋色色具茶瓶酒碗寻常俱船头青山立突兀船后緑树摇扶疎人间名利不可汚烟水为席天为庐西塞山前晩风急醉踏船舷浪花入渔翁心事道人知日暮来看倚笻立回头却捉秋兔毫写入生绡半犹湿令人展卷心茫然辛苦防官悔何及吴松江上鲈鱼肥秋风落叶满鱼矶何不买舟迳东归何不买舟迳东归  

## 宋元诗会卷七十六  

兵部主事 陈焯 编  

杨　载  

【字仲建之浦城人后寓杭因占籍焉载少孤博涉羣书为文有跌荡气年四十不仕户部贾国英数荐于朝以布衣召入翰林授国史院编修调管领海船万户府照磨延祐初仁宗设科取士载首应诏遂登进士第授饶州路同知浮梁州事迁宁国路总管府推官以卒载所撰述人多传诵之其于诗尤有法尝语学者曰诗当取材汉魏而音节则以唐为宗故同时作者得其指授为多焉】偶题  

丛生园中草蔚蔚媚幽姿乗时各敷荣皓色被緑枝似有微香发秋风辄吹之入人襟袖中亦复可怜兹诘朝步荒畦茎叶稍离披飘零即已矣霜露不尔私荣悴既有时小大何异而幸爱七尺躯天道不可诬  

题文丞相书梅堂  

大厦就倾覆难以一木支惟公抱忠义挺然出天姿死既得所处自顾乃不疑恻怆大江南名与日月垂我行见遗墨再拜堕涕洟名堂有深意亦惟嵗寒枝可知平昔心慷慨非一时峨峨着檐宇昭昭示民彞勿使风雨败永慰千古思  

次韵袁伯长  

盘盘海底石并树青琅玕至阳生至阴龙宫常苦寒扬光炫朝彩吐气蒸微澜根株歴千载莫测荣悴端端如巢居子草木皮衣冠超然去人羣取友蹄与翰日诵黄帝言浩歌泪防干奈何天下治必以云为官佩纫黄金环咀丹白玉盘自闻至人徳积热生肺肝黄尘日暮起对面不相看三山在何处使我师王韩聊歌紫芝曲倚君清夜弹  

灵篇为陈渭叟作马尊师所画芝也  

苍生中山深阻絶中道不饮亦不食灵和中自抱嵗久凝神液岩上产芝草支干集五采相射顔色好彼游江海上作计苦不早一罹豫且网性命莫能保归遗宋元君天意资探讨筑宫修祠祭相承以为宝神者固如斯遗骨易枯槁吾闻防庄氏苦语欲相晓持为卫生经千载长不老  

次韵景逺学士立春日【三首】  

古来有道士声利不寘懐顾于草木微而爱松若梅兹辰阅庭户适逢数花开芳意未渠央是足衔吾杯人事重名实趋向尽百端丈夫负雄气动欲追古贤于意少不惬自放江海邉登髙望八极云气生我前万事何足问所须唯酒钱  

﨑岖既山曲迢逓亦水滨幸见蓬苇士辄复忘为勤得之眉睫间我遇固以神所善但楼防岂暇从若人  

赠执中允上人  

南方多白云澶漫塞崖谷中有厐眉叟寂寞卧林屋前门树高松后户植幽竹梵文五千卷诵说尽精熟时时发清唱铿锵击金玉伊余走海内一见辄叹服愿言从之游淡泊心自足  

古墙行  

建炎白马南渡时循王以身任安危疏圃治第壮舆衞缩板载榦由偏裨下锸江城但沙卤往夷赤山取焦土帐前亲兵力如虎一日连云兴百堵引锥试之铁石坚长城在此势屹然上功幕府分金钱讙声如雷动地传尔来瞬息逾百年高崖为谷惊推迁华堂寂寞散文础乔木惨淡栖寒烟我入荒园访遗古所见唯存丈寻许废壊终嗟麋鹿游飘零不记商羊舞王孙欲言泪如雨为言王孙毋自苦子孙再世隳门户英公尚及观房杜如君百不一二数人生富贵当自取况有长才文甚武公侯之后必复初好把家声继其祖  

李伯时画浴马图  

古称难画莫如马近朝唯数李伯时不至天闲观帝服如此骨相何由知头类渴乌尖挿耳竟度流沙轻万里圉人牵浴恒凛然复恐化龙奔入水贫居里巷无马骑徒步出入多伤悲大胫薄蹄何足愿退立道旁尘满面  

题华岳江城图  

华岳能诗世有名学画丹青亦豪放此图以写安庆城雉堞楼台俨相向北风将至江面黒千艘万艘争避匿沧溟涌溢水倒流南岳动摇天柱侧蛟龙戏落秋潭底素练平铺八千里时清好作钓鱼翁闲弄轻舟烟雾里  

神马歌次韵陈元之  

神马来自昆仑西有足未始行沙泥朝趋欲出飞鸟上夕逝直与奔星齐緑鬃半散挿双耳赤汗交流攅四蹄风神秀猛陿天地岂顾燕蔡并渠黎时时牵浴临清溪对人夸杀黄须奚玉沙之禾中刍秣不啮堤头枯草稊与君侧耳聴长嘶凡马不闻生駃騠  

古劒歌为吴真人作  

闲闲真人蔵古劒敬之如神不敢忽宾客如来求一观辄有悲风起仓卒人言此是金铁精良工鍜炼久始成动摇天地合变化摩荡日月含光精昔年有蛟起江中口吐烈焰烧长空下民昏溺上帝怒雷电往击皆无功尝持此劒斩蛟首流血滔滔浸庐阜传记传闻时既久不意世间今尚有吾过下里多恶氛魍魉魑魅能食人请君为我絶此怪一洗宇宙长清新  

次韵虞彦髙游阳明洞  

忆昔神禹奠九州兹山防计功始休诸侯玉帛渺何许但见万水从东流衣冠永闭阳明洞夜闻鬼哭岩之幽珠宫贝阙号龙瑞天造地设非人谋槎牙怪树冻不死化作千丈苍玉虬丹洞呀然僊掌裂翠峰巧矣蛾眉脩梅梁飞去铁锁断往往雷雨生灵湫轩辕缑神极秘幻海上笙鹤时相投平生闭门读史记子乃探穴先吾游明当挟子骑汗漫题诗更在最上头不妨山水乐吾乐岂有饥溺忧民忧故家乔木尚可求有子有孙百世留卧横玉箫泛归舟吹散万斛江南愁  

梅梁歌酬郑集之  

大禹之功及天地庙有梅梁何足异奈何过用铁索纒太祝为之欲徼利每言变化失其所去作老龙治风雨一声霹雳震岩扉千尺蜿蜒辞殿户七月槁苖沾块土忧杀村中老农户买羊沽酒祭梅梁祭罢祠官传好语吁嗟老农无尔愚大禹有神焉可诬汝曹淫祀欲求福此物为妖当伏诛  

题秋雨长吟图  

雨暗秋天黒如墨穷居茅屋出不得终日长吟复短吟吟罢令人转凄恻饥猿抱树屈双肘病鹤拕泥垂两翼何当防杖过溪头要看南山新翠色  

题信州先天观图  

髙林褰翠气虚谷散虹光道士多骑虎僊人自牧羊涧泉通地逺山岭际天长戴子文为记流传示不忘  

寄刘师鲁  

想君游宦处正值洞庭湖落日波涛壮晴天岛屿孤舟航通汉沔风物览衡巫天下文章弊非君孰起予  

蠧简  

往古韦编在何年始汗青蠧虫深卜宅蝌蚪少成形泯灭阽秦火罗出汉廷斯文天未丧不敢望全经  

断碑  

摩挲不成读上有藓苔斑字画钟王辈文章汉魏间趺凋赑屭螭首落孱顔渤海神明逺今同硙石顽  

初阳台望月  

彩云相羃防华露笑婵姢在水浑疑堕当空孰使县潜虬精魄动宿鹤羽毛鲜寂寂丹台夜相从讶得僊  

送屠存博  

君往金陵郡于予亦有闻海环平野尽山出大江分未召元司马谁怜郑广文自今师道立章荐必纷纷  

渡江寄俞仲连  

舟楫大江濆中流日欲曛卤翻沙际雪潮落渡头云鲸跃常知鸿飞不乱羣颇思论胜槩把酒莫如君  

奉题伯父双峰樵隠【二首】  

山出双峰秀溪流一派清土风存礼让人事省将迎路逐髙低过田随早晩耕家林有如此南望每闗情石树盘根瘦沙溪激浪清竹闲看犊卧木末见人行穯事常分力樵歌辄和声往来携杖处不碍白云生  

赠胡汲仲  

先生惟达道久已乐山林致聘无双璧为家过十金身闲云出岫发短雪盈簮遯世原吾志同盟欲自今  

题拱北楼  

殷地鼓鞞迎日出倚天梁桷与云浮北瞻帝阙三千里南控臣藩二百州江海无波沈防象旌旗垂野聴貔貅鸾囘丽榜多深意绣衮于今有魏牟  

题本斋王公画像  

诗礼传家公望隆一门三世拜三公五营带甲军容盛九府流泉国赋充房魏素懐尊主术龚黄先奏养民功欲将泽量深浅楚浸洋洋与海通  

钱塘懐古【四首】  

山囘禁籞入云长无复陈兵衞两厢千古金钟埋野草万年珠树落秋霜龙文不徙阳人聚鸟篆终降枳道旁九市尘埃来衮衮一江波浪正茫茫  

西湖清浊自天开鸿雁鳬鸥日往来黄道星辰环太乙紫云宫殿拥蓬莱论文竞奏王褒颂献夀深倾阿母杯九域舆图今混一百年耆旧独兴衰  

斜界钩陈通大道中分魏阙对层峦云生殿上金炉暗露下庭前玉井寒江汉飞龙俄杳杳沧溟泛鹢竟漫漫中天防合宁非数坐见苍生枕簟安  

化人宫阙被层阿殿宇髙低若涌波翠石文章题日月宝珠光焰烛山河空桑说法黄龙聴贝叶翻经白马防谁谓一无超众有只今尘土重来过  

送袁伯长扈驾  

罕毕前驱盛国容黄麾僊仗卫重重星流旷野飞苍鹘日丽层霄驭赤龙耀武邉陲须北狩合祛天地待东封论才孰可铭休烈扈跸还宜祀岱宗  

送罗云叔归山  

黄石山原风物幽贱子往年曽一游旧行檿柘已成径新艺麻禾应满畴冯衍能防白首叹谢安须为苍生忧余杭溪上明日发愁杀杨花吹客舟  

夀饶国公  

可乐无如父母全既贤既贵又长年金壶赐出青云上玉佩朝辞白日邉楚木论春犹五百蟠桃称夀必三千佀闻黄绮归来后长向山中作隠僊  

赠同院诸公  

诏编国史有程期正是诸郎儤直时虎士守门宫杳杳鸡人传箭漏迟迟间夜雨销银烛城上春云压彩旗才大名称天下选书成当继古人为  

送吴真人  

具严威命领祠官歴祀名山不厌难上帝乗龙游下土真人骑鹤降灵坛已刋白玉为封检更铸黄金作祭冠国夀延洪千万嵗愿祈谷熟小民安  

寄吏部尚书张公  

复喜清朝用大贤玉音俄对广庭宣姚崇已托君臣契李泌终持将相权此日经纶须展布他时简防要流传渊眀有待公田米可念江湖久弃捐  

欧阳  

【字原功其先家庐陵与宋文忠公同所自出曽祖新始迁居浏阳故为浏阳人幼岐嶷母李氏亲授孝经论语小学诸书甫八嵗能成诵十嵗从张贯之学即知属文稍长试庠序辄占高等延祐二年登进士第授岳州路平江同知调太平路芜湖县尹改武冈县尹皆着能声召为国子博士迁监丞拜翰林待制兼国史院编修官凡制诏书檄皆出其手及奎章阁启又置艺文监焉支宗亲署为艺文少监改佥太常礼仪院事歴翰林直学士国子祭酒翰林学士总裁辽金宋三史书成超授承防进阶光禄大夫以病卒于官年八十五追封楚国公諡曰文有圭斋集若干卷】送振先宗丈归祖庭  

欧公孙子多擘派以为四暮年归颍阴非无首丘志乞洪不得请由是懈归计攷公生平言亦颇憾先世先世多才贤生适逢五季幅员政分裂尽瘁于所事竟乏垂世名盖亦限地势况复公少孤坎防蜀汉裔身当混一秋代逢承平际择里审所安实迩辇毂地子孙托畿内宦辙亦云易人情茍免尔公岂溺声利讵知汴虡移南北寻暌异一枝先南迈司造有深意沙溪标徳里泷冈重茔祭至今青原冡十世祀不替振先吾宗英守正耻骫骳訚訚保家法处约不少怼嘉树无甹枝嘉谷无穂滞原本既不凡时需谅无弃矧今抡俊髦往往论根器老夫辞册府多病久憔悴徒懐荐士心言莫足轩轾赋诗当推毂自愧辞已费憧憧青云友谁如古人谊  

为所性侄题小景  

林庐淡疎烟归防泊沙渚披图得空濶总是经行处寒屋茒檐古疎烟野树春遥遥济川者应是此中人  

和李溉之舞姬脱鞋吟  

宫袍绣蹙金花绮红绡衬双鸾尾盈盈漫服舞腰轻防云飞处香风起藕丝掣防春云松瑞莲双结并头红夭夭曲曲玉弯卷翠鳬翔空迷近逺玉阶秀茁兰笋长琼砂迸出芦芽浅徘徊困倚东风力湿砌香云坠无迹无限娇羞不自持君王唤起扶花立  

题紫防老人大字歌  

紫防老人射生手挽强竟取黄金斗骠骑营中拜骁勇凤凰池上称耆旧时平腕力无所施筋骨犹能学顔栁纵横戎略结构体杀活兵机屈伸肘山庄刘氏得最多当日襜褕驻应久高楼大扁曰明逺况有爱山并尚友我来后公五十年主人酌我楼中酒平田野水鳬雁集重冈复岭蛟龙走登高欲赋乏佳兴忽覩台躔照牕牖家藏有此希世珍取酒当为主人夀想当洗研弢笔时羽筈生风剑龙吼焉知今人正传玩名与麒麟同不朽  

道吴山  

道吴山头龙自卧叠嶂重冈深紫逻灵湫瀑布千尺长古寺神杉十围大崇祠坎坎风雨来樵径丁丁鸿雁过郡人夜望北斗魁下有突兀青莲座  

大围山  

大围山髙髙几许絶顶嵯峨戴林坞石隙花开自夏春地炉僧拥无寒暑清流白鹇涤羽毛緑树黄熊引筋膂山腰日午婴儿啼知有雷公出行雨  

大明殿早朝  

扶摇万里上青霄凤阁龙池觐帝迢驼背负琛金络索象身备驾玉逍遥衣冠俯伏传呼岳干羽低回看舞韶湖海布衣传盛事他时田野梦天朝  

相台  

负郭东南裴相台縁溪一径踏苍苔此日城闉少人到当时公府弃官来禅牀象屋留光雨书沼蛙声噤鞠灰坐待氛尘纯敛净举头应解识三台  

至正壬午十一月十三日祭初祖墓  

白发甘泉忝从官归来曳履上吟坛故山虎豹多文采白水蛟螭有屈蟠谒客及门容屦满防文盈箧借灯看百年省墓偿初志心忆先亲已痛难  

送李宜忠之宁州教授  

广文家住白芒原唐世忠臣阀阅存宁郡喜迎新博士邦人特重旧王孙杨花绛帐春云阵苔藓丹书暮雨痕向使汾阳晞暧在应惭诗礼在名门  

竹涧图  

青林翠巘俯江郊谷口湍流巨石防戛玉万竿鸣水乐垂绅双瀑荡云旓风漪静浸苍龙影月濑光摇紫凤巢歌罢商岩采芝曲两翁翰墨定神交  

接花木  

园丁妙手即花神换叶移枝伪脱真刀剪岂能伤化力色香无复记前身春深自有鸾胶续嵗乆行看鹤膝伸堪笑微生亦如此任呼牛马定谁人  

寄有壬许参政  

京华白发染尘埃喜见文场闭复开自是曹参当继相不然王式肯轻来上躬藻火惭无补众论盐梅属有材素志已酬归欲早相期浊酒坐莓苔  

西眀道人  

武昌堤上水云身三十年来识道人只为漫游相见少故知临别赠言频憧憧车马红尘老靡靡江山白发新邂逅一回频唱和锦囊千首未为贫  

昌山  

昌山峡口日西斜兰渚维舟近酒家水潄树根龙露爪石排江防虎交牙路回佛寺藏深坞风动渔舟扫落花再拜灵均献苹藻月明环佩下汀沙  

早饮聴秋居士园池  

碧池流水緑潺潺髙下楼台紫翠间阮籍才华胜南族谢安清致满东山标名花坞莺争道集句桃符鹿守闗洒扫园丁今白发秋翁化鹤几时还  

题所贵侄梅  

老树纵横出几条一枝还又亚墙腰西湖湖上掀篷看一夜吹香满六桥  

陈抟睡图  

陈桥一夜柘袍黄天下都无鼾睡方赢得坠驴闲老子为君眠断白云乡  

闲展山水手卷  

十年京国看图画半幅云烟亦恼侬今日身行屏障里却思移住最高峰  

东山春景  

春光澹澹日迟迟正是名园扑蝶时却忆小桥流水过东山春色在桃枝  

范　梈  

【字亨甫一字徳机清江人家贫早孤母熊氏守志不他适长而教之梈聪慧所诵读辄记忆癯然清寒若不胜衣于流俗中克自树立固穷守节竭力以养亲耽诗工文用力精深人罕知者年三十六始客京师有声诸公间用朝臣荐授翰林院编修官秩满擢海南海北道廉访司照磨迁江西湖东选充翰林供奉改福建闽海道知事闽俗素汚文绣局取良家子为绣工无别尤甚梈作歌诗一篇述其廉访使取以上闻皆罢遣之未几移疾归天厯二年诏起用以养亲辞是嵗婴母丧甫朞梈亦得疾卒年五十九所着诗文多行于世】  

节妇王氏  

妾年时二三始识月团圎十二学女工刺绣如鸳鸾十九嫁夫家事姑施衿鞶夫壻良家儿世籍为王官虽聨朱紫贵不习绮与纨过庭执诗礼开口若惊湍风仪在一时争作玉人看天地忽降毒摧折青琼玕囘首四十春景光若流丸贞心守松柏芳性轶芝兰落月帘帷曙西风机杼寒沈思往昔事泪下红阑干豪客至茅屋举家窜林峦入房卫病姑身死白刃攅相向义怜释视死色无难亲知为叹息保社为辛酸欲与上州府为妾旌门阑妾实无所愿唯愿在所安妇人往从人阿母涕汍澜送行遗之语敬顺无违欢匹偶固有时宁知忧患端辛苦蹈物变岂羡身独完殷勤谢旧故闻者摧肺肝  

赠别张清夫还吴  

新雨不作泥钩辀树上啼征夫懐逺路家在太湖西别家今几度杨栁江邉树念乡车轮下渐是中年路万事中年尚可期人生且莫长别离长别离向何方九河落花青蒲香王睢斑斑鳬乳黄南望不见三髙堂奈此游子思故乡我家朱公济时早功成身退合天道当时未必知者贤挽之不回卧烟岛后来阅尽亏成事始识从初去时好我不能赤手缚虹蜺又岂能委身同草木生逢有道世肯受泥涂辱昨者误奋龙门雷蝘蜓嘲之自云足忧来举觞酬白日唯有皇天照空谷张公子吴江生我有千载意不羡身后名为君写作送行曲曲中铿戛难为情明日买船櫂秋声亦欲东下窥沧瀛飘然始去白玉京须君禹穴相逢迎相迎不见须相待客行虽迟心不改  

王氏能逺楼  

游莫羡天池鹏归莫问辽东鹤人生万事须自为跬步江山即寥廓请君得酒勿少留为我痛酌能逺之髙楼醉捧句吴匣中劒斫断千秋万古愁沧溟朝旭射燕甸桑枝正搭虚面昆仑池上碧桃花舞尽东风千万片千万片落谁家愿倾海水溢流霞寄谢尊前望乡客底须惆怅惜天涯  

辘轳怨  

门前水扬声似雨幽人当牕碧弦语东里征夫去不归一双蛾眉镜中舞年年井上攀辘轳劳心只恐秋葵枯他年种得长生草梅花落尽青青好  

云林歌为贡供奉作  

朝望宣城夕企云林扫花钓月清我闲心城东之山倚天碧手扪南斗近咫尺幽人筑堂面山坐絶似谢公故时宅谢公今何在苍苔剪行迹调笙诵新诗流水照白石看水作明镜年光静来往夜深敬亭雨坐见南湖长清风被长陂鸟度菱葭响云之林兮不可攀中有青白鹤相盘桓林之云兮不可缚时来宿我青檐端昻藏老僊人抱琴卧山侧忆在中华时相逢鬓未白问之不笑亦不言阿家中子瀛洲客却起遗我宝字书依稀摄精缚魂魄相期后天无极年笑尔守之合自然御气还得同飞僊未登云林堂试作云林歌嗟我久客意衰迈云林云林奈尔何  

掘塜歌  

昨日旧塜掘今朝新塜成塜前两翁仲送旧还迎新旧魂未出新魂入旧魂还对新魂泣旧魂丁宁语新魂好地不用多子孙子孙绵绵如不絶曽孙不掘孙掘我今掘矣良可悲不知君掘又何时  

赠别徐教授之钦州  

冉冉嵗月莫悠悠闗塞长歌钟凝旅宴舞袖拂征艎到日梅花乱来春蕙草芳南金自昔重寄赠可能防  

和李溉之园居襍咏【三首】  

书剑上青霄乡闗雨雪遥年华侵水竹客思堕山苗防想商嵒绮将从郑里侨文词诚小技秖比俗情饶岂是幽栖地飞腾亦未量城根分鼠壤池面合鱼梁名久喧郎署歌时感女桑畏卿音调苦畴复贵相防圃色依帘障天光切户庭草生连夜雨花落遍池星未遂翔寥廓真堪托晦防逢时须紫燕得意拂青萍  

辛酉嵗元日  

西山千仞郁崔嵬山下楼台紫翠开玉帛防同来万国玑衡县运属三台尝闻海客谈金鼎更见祠官进玉杯惭愧词臣今白首久无赋颂献蓬莱  

四月十六日东华门奉迎香舆  

天香晓报出宫城已办螭头合乐迎黄鸟低斜冲队过紫骝疎荡着班行百王盛祀无遗典万乗深居有至情最喜快传汤沐赐礼官识姓未知名  

送白无咎太守之郡  

潇洒中书旧省郎排云曽揽舜衣裳一麾况复守名郡万事不如归故乡马首渐违燕阙雨雁声欲度晋城霜汉廷择相皆良吏蚤奉潘舆谒建章  

寄上甘肃吴右丞【二首】  

要使明时化逺覃玉门闗下屈征骖多忧总为民心苦有喜唯闻郡姓甘日晩邉沙黄逸逸天晴陇树碧国风不系秦州外自此西人识召南  

塞上孤鹰白雪毛塞门风物静萧骚黄河西去从天下泰华东来拔地髙枸杞莫将如薏苡醍醐足饮胜蒲萄遥瞻圭衮还舟日正属江湖心绪劳  

寄题集贤周司直  

番阳东下万山围魁阁峥嵘面翠微云接大荒回古色波涵落木动晴晖宦情静与游鱼逝诗思长随夕鸟飞久待倚防成独酌痴儿了事各须归  

张留公母  

山风遥引紫云车楼阁春深阿母家更五十周重甲子后三千嵗一桃花防衣故绾封留印白璧新随使蜀槎见说麻姑旧行处至今源上有丹砂  

开嵗  

自违北极向南辰重见东皇似故人合席管弦方殿歳殊乡花栁觉先春水归楚泽鱼俱化天覆周郊兽亦仁薄宦于时无补报且须康济百年身  

草堂  

草堂不在万山峰时有幽人步往踪雨压墙烟笼薜茘石行渠水鉴芙蓉清名岂让陶贞白共住犹强陆士龙勿忆雁行天外去归来期向粤城中  

送毛链师奉祠礼成还京  

僊官持节下青防海渎严祠卫百灵行为治平循禹服礼从禋祀想虞廷东风到处随神雨南极归来奏夀星致福要当宣室问鹤书先报白云扃  

送别周仪之官钱塘并柬李四秘书  

武帝龙飞第一春京华相送各沾巾讵知邂逅文身地同是栖迟皓首人山驿蛟眠星满洞水乡雁起月迷津若逢李谪南天竺为说前书感谢频  

将赴雷阳送罗提举之任广东  

松滋暂泊蓟门船复指番禺路几千茉莉香深和酒露桄榔叶暗煮盐烟齐人旧算无遗防汉史新藏有剰钱莫为遐荒心力怠朱崖更在海南邉  

以琼扇一握奉致黄明府  

拾得炎州月一团殷勤持赠比琅玕情知已是秋风后留作明年九夏寒  

钟陵夜宿闻钟  

中年江海梦虚皇夜半闻钟似上阳一百八声犹未已更兼云外雁啼霜  

渡端州峡  

濯郎得便泝清流忽报舟前晓雾收蛮语酬人翻自苦好山不敢问何州  

闻东邻夜歌  

促拍繁歌沸不停月髙弦语转明星莫令知有西邻客独坐挑灯睂六经  

薛　汉  

【字宗海诗名象峰集】  

拟古【二首】  

皎皎机上丝织为游子衣游子荡风尘素衣化成缁风尘不可避四顾将何之岂不念洁白徒重墨子悲勗哉加澣濯河水清且漪  

娉婷闺中女天质知自爱空懐苹藻心日月苦行迈蹇修意良勤迟迟如有待未嫁庸何伤失身坠东海  

送牟伯厚还霅  

西风起双鸿渺渺度万山空林霜霰落各念饮啄难中途忽相失独留谅无欢极目送防飞风云逸翛翰低囘守罗网自顾形影单奋翅念逺举天路浩漫漫空想五湖水东风涨波澜  

寄余希声  

寄语中林友相思又几朝书虽为路阻梦不怕山遥风定落花慢雨深青草骄人情谅难必不似往来潮  

枉渚  

枉渚倚孤櫂意行随杖藜鸥邉渔艇小牛后牧童低秋色多因树寒声半是溪何当买茅屋此地卜幽栖  

湖上  

一舸泛霜晴湖波寒更清平堤连野色逺市合春声尘土浪终日山林负半生囘头夕阳外烟渚白鸥轻  

摇落  

摇落嵗华晩萧条门巷空黄花数防雨红叶五更风挽镜徒催老耽书漫得穷亲朋顿乖隔幽意若为同  

送栁汤佐  

太行盘踞势严严五马初行众具瞻他日去思应借寇此时来暮正歌廉七贤旧竹风流在万善新茶嵗贡兼莫谓名邦天稍逺飞龙曽向此中潜  

送赵虚一降香至南海庐山防稽  

天香分下殿西头处士今乗使者驺曽是骑麟骖北斗真成跨鹤过扬州山中五老应相识海上三神亦易求勾越东南僊柱观神光依旧贯林丘  

睡起  

巻帘春色上苔衣新水相看近竹扉风动树枝鸣宿鸟云收山崦放晴晖举杯竹叶归愁去欹枕杨花约梦飞肠断碧苔溪上路暖风斜日钓鱼矶  

和马中丞无题诗【三首】  

乗槎凖拟逐秋潮却访成都万里桥沧海有山皆缥缈青云无路不迢遥闲居潘岳惊斑鬓归去陶潜濑折腰后夜相期明月上露台髙处弄笙箫  

骥服盐车两耳垂臂无九折未成医欲寻箕颍终逃世苦恨章逢不入时金井蛩鸣知露冷银桥鹊度见星移长贫乆客应无补拟挹沧浪塞漏巵  

良人执防侍明光谁与金炉共夕香妆镜晓寒凝蝶粉舞衣春暖卸莺簧渡江桃叶应怜我照水荷花宛见郎太息蹇脩无复理空思掺手又缝裳  

陆景龙  

【字徳阳请名湖峰集】  

榾柮窝  

安乐窝中兴澹然灵根斫得自樵僊地炉伏火春如海雪屋围风夜似年香透玉酥和芋拨脂流琥珀带松然任他沈水烧金鸭吹彻参差恼醉眠  

纸帐  

溪藤捣雪浄无瑕素箔围风絶可夸梦入清虚眀月照倦游广汉白云遮茧窝春暖浮银色鲛室宵分散玉华惊鹤一声天已豁老夫诗思绕梅花  

## 宋元诗会卷七十七  

兵部主事 陈焯 编  

揭傒斯  

【字曼硕龙兴富州人父来成宋乡贡进士傒斯幼贫读书尤刻苦昼夜不懈繇是贯通百氏大悳间游湘汉程钜夫卢摰先后为湖南宪长咸器重之钜夫因妻以从妹延祐间程卢列荐于朝特授翰林国史院编修官时平章李孟监修国史读其所撰功臣列传叹曰是方可名史笔若他人直誊吏牍耳陞应奉迁国子助教再入翰林天厯初开奎章阁首擢授经郎文宗时幸阁中奏对称防恒呼字而不名每中书奏用儒臣必问曰其材视揭曼硕何如与修经世大典授艺文监丞参简较书籍事元统初迁翰林待制集贤学士代祠北岳还擢奎章阁供奉学士改翰林直学士陞侍讲学士同知经筵至正三年年七十请老不许诏修辽金宋三史以傒斯为总裁四年辽史成未几得寒疾七日卒追封豫章郡公諡文安】  

游麻姑山云关  

君子荷初服恩至若无荣穆穆芳雨散悠悠苍山行危闗拥雾黒飞术縁云青苔藓滑如积松杉杳防防时逢负芝翁忽闻流水声举足向益高矫然欲遐征徒各防倦矧彼髙人情  

黄鹤山聴雨得清字  

扃息深构虚馆含余清潇洒松上来瑟缩花间鸣遥兼夜柝警细与寒更并懐亲感离别抚物愧生成土思浩方殷春声耿逾明幸及朋知好达此旦暮情北展非穷辕南山梦归耕何言托毫素聊与欵平生  

湖南宪使卢学士移病归颍舟次武昌辱问不肖姓名奉寄  

我本耕牧竖结庐章江涘微生属休明世尚犹典礼惊飚卷飞辙寥落从此始三年江汉春万事随逝水既昧理生术复惭游方防岂无青山归亦有桑与梓何为苦留滞眷眷存君子君子谅不然东皋毕耘耔  

麻姑坛  

嵯峨仙都观遥望丹霞天后有千嵗松前有百顷田风日夏飒沓烟云昼葱芊羣彦一时集安知非列仙持觞起相酬罢琴接髙言天道信悠邈人情何拘挛灵君不可致落景讵少延仰虽惭防防俯实忧元元主人顾坐客此中可防年  

正月十二日寻卢学士船至汉口留诗为别  

晴江澹微澜曳云在层巘参差连舫出散漫羣鸥逺始知遵汉广遥睇髙斾卷懐贤每防贱临流亦防蹇苍茫景将入杳渺春犹浅新知遽相违余悰何由展  

重饯李九时毅赋得南楼月  

姢姢临古戍晃晃辞烟树寒通云梦深白映苍祠暮胡牀看逾近楚酒愁难驻雁背欲成霜林梢初露故人明夜泊相望定何处且照东海归行送归舟去  

过江州  

遥瞻九江树已踏西江土落日照庾楼惊风满湓浦寒鸥迎櫂起逺岫依城吐怅然感羇游澹尔成宾主白头钓鱼叟赤足浣纱女未识居者欢安知行者苦  

春日杂言  

羃防杨栁枝防茸春草齐夭夭谁家妇采桑临路岐零露沾其裳蛛丝卷其衣树髙身苦弱蚕饥行复迟辛苦事姑嫜宿昔减容辉见者皆叹息此心独谁知良人日暮至嗔问汝何为  

三月三日奉陪宪使程公游麻源第三谷宴藏书山房白雪楼  

明公富暇豫胜日懐登临蹀躞骢马行窈窕幽人心县崖响晴雨奔流濯春阴云门转絶壑画桥贯长林拂石慨往运闻钟知古音耆松有百围突嶂逾万寻小憩钓鱼台聿瞻华子岑扪萝入缥缈侧径临萧森上有百尺楼下有孤猿吟初筵俯层巅微风荡危襟笑语信防我觥筹浩难任岂不念永留惘然归思深  

游禅林寺喜得昌上人  

灵皋独懐往危轩泊闲寂偶与尘事违况值禅林客深苔上脩玉轻霏澹凝碧蓦见飞鸟还静闻寒溜滴空明防真赏漂流得良觌常恐心迹乖无由展平昔  

渊明归兴图  

家贫无酒饮聊欲试弦歌去家百余里邈若异山河江上日多风浩浩水増波门前五栁树繁荫空婆娑秫田已收成归计当如何  

杂诗  

青青孤生松髙出浮云中下有嘉树林上有万里风俯视原上草秀色何丰茸自顾岂不髙独立难为容常恐本根蠧委此蒿与蓬  

送袁先辈之盱江  

贱贫恋知已亲爱畏离别雨罢江色黄扁舟此时发烟绵緑芜逺杳渺孤禽没行云满西原麻姑在天末  

送华尊师以天夀节奉诏祀武当  

灵畤严汉祠神峰标楚甸羽人丹丘伯承诏貤嘉荐华渚曜玉虹条风舞燕长淮雨中泻乔岳云间献涉甸厯峻址梯空答愿授简香始升揭防帝如眷天清翼轸动地肃武见飞响迥相闻竒祥静逾绚是中有真侣早接诸方援胼胝负畚锸凿翠蓄雷电金芝产斋房璚云冠巗殿祈禠无嵗年防节方纷衍既协时若降又乐明祀徧圣厯齐堪舆丰泽周防县还归报天子独往奚所羡  

春暮闲居寄城西程汉翁十五韵  

迢迢层城阿峩峩凤凰山下有隠沦士能为河汉言两日一寓音五日一承顔每谈经济事恒及离乱间言词多慷慨文字少凋残不叹东逝川但忆南山田宁与无心游不受众目怜褰衣必峻崿散步亦名园卷舒信在襟萧寂固所安经春窘疾痗抚时増懦孱羣书乱药裹髙卧掩荆闗蹇予属久要朝诣常暮还丑劣愧高情焉知君所观日出众鸟语苍岑满楼端申章写深诣谫薄何由宣  

去妇词  

江东有一士子留都下三年适娶一贵人女为妻久乃知其已有妻子矣一夕逃去因托去妇为之诗非徒欲传其事抑以示风戒云尔  

轻合鲜义终茍容希礼遇逺结万里婚多为才名误始与君结好不知君有妇有女嫁他人俱懐托迟暮青青墙下草生死墙下路姢姢道傍花零落无处所女子失其身何以保贞素既乖百年意百年谁能度对镜空悲唶中心良难诉浮萍难为托一木无两附弃旧属新欢新欢渐成故宁当中路拆莫被他人去宁老阿母傍不受他人妬腾身出房闼两絶无复顾岂愿嫁他人甘心西山树  

赠王郎  

王郎楚狂士意气飞秋霜读书尽万卷下笔数千行富贵视浮云况肯矜文章十五耻里居掉臂辞故乡夜宿东海月朝买西州航瞑目王公前结客少年塲一饮或一石一醉或一觞宁揖屠狗人不与俗士当千金不易笑嵗暮单衣裳阮籍在穷途英声连四方鸾鹄有时铩反愧燕雀翔世无剧孟交不及青楼倡燕赵如花人翠袂黄金珰不识豪俊士空媚痴与狂王郎逺过我坐我枯藜牀终夕无酒饭抚髀歌慨慷平明别我去极目空茫茫  

登祝融峰赠星上人  

洞庭南桂岭北衡山连延潇湘黒中有祝融如髻鬟嵯峨七十二峰间祝融不自知千山万山如回环面面芙蓉妆俨如天仙朝紫皇千官百辟遥相望半夜每瞻东海日六月常飞满树霜龙拏凤攫熊虎踯云生雾灭何时极我来正值太平时况有山僧似畴昔凭高一览四海空草间培塿安足雄盘盘罗汉台翕翕炎帝宫复恐九天上视我如井中朔风日夜相腾蹙谷老崖坚松柏秃古来铁瓦尽飘扬山上至今犹板屋山僧劝我歌我歌徒自伤天下五岳嵩中央此山与我俱南疆我今三十始一见北望中原天更长  

送黄五舅得武陵较官还辰州寓居省侍  

宁上山头种禾黍莫向他乡作羇旅山田得雨尚有年他乡憔悴何人怜一身千里家何在全家更在沅湘外独树鸡鸣枫叶飞荒村雁落芦花碎亲在穷途望子还子在长途衣复单居无寸田出无仆明年作官当食禄  

望葛市有懐故人卢子仪  

顺流无风江更急嵗暮归人浩难絷所思只隔江上村乱树参差不容入忆昨扁舟云梦触热千里能相送我来怅望竟空还一樽知是何年共樊山苍苍赤壁暮武昌对防黄州路连声大笑橹如飞回头独送孤云去  

题邢先辈西壁山水图  

邢家苍苍西屋壁万壑千巗动寒色大江忽转天地回浮云孤飞日月白参差楼观照林红松桧凄迷起朔风昆仑蓬莱不可到赤城白帝遥相通贱子平生尚竒伟南极衡湘北幽冀复从大驾上滦京始投邢君多意气君昔扈从戎马间少壮不知行路难月明饮马长城窟雪深射虎祁连山万里归来太平日坐我江山百忧失平明万骑出天门又驾官车就行役  

研山诗  

山石出灵壁其大不盈尺高半之中隔絶涧前后五十五峰东南有飞磴横出方平可二寸许凿以为砚号曰研山在唐已有名后归于李后主主亾归于宋米芾元章刻其下述所由来甚详宋之季归于天台戴运使觉民后又归其族人宰相贾似道求之弗与防持兵乱间寝处与俱乃获全大都太乙崇福宫张真人本戴氏子今年春贻书得之请予赋诗其词曰  

何年灵壁一拳石五十五峰不盈尺峰峰相向如削铁祝融紫盖列前后东南一尤可爱白昼云生霮防在唐已着羣玉赋入宋更受元章拜天台澒洞云海连戴氏蔵之余百年防持不涴权贵手离乱独与身俱全帝傍真人乗紫霞尺书招之若还家阴崖洞壑寒宛转细路通褒斜昆仑蓬莱与方壶坐卧相对神僊居硬黄从写黄庭帖汗青或抄鸿宝书秦淮咽咽金陵道此物幸不随秋草愿君谷神长不老浄几明牕永相保题百丈辉长老所蔵李仲宾之孙嵗寒图  

豫章西南百丈峰下有大竹多长松巢云贮雾翻飞淙縁崕绕涧迷春冬马驹踏人有龙象东阳老辉在百丈西江泻入半瓯茶卧竹眠松九天上蓟丘丈人子又孙笔入造化春无痕清风潇潇上界闻夜阑疎钟啼断猿  

白杨河看月  

白杨河上看明月昔人曽照今人别茅屋数家河上村化作三山白银阙波平风静櫂歌来万顷冲融镜面开今夜江南忆游子空瞻云汉上昭囘茫茫万里燕齐路北斗纵横泰阶曙黄河东逝月西流明日南风过洪去  

大信晩泊呈舟中诸公  

千家杨栁江当门东梁西梁两岸蹲连墙大舰集日昏摐金伐鼓海上闻小江更出采石后前人立功后人守大信花采石酒陌上相逢莫囘首  

李宫人琵琶引  

鄠县亢主簿言有李宫人者善琵琶至元十九年以良家子入宫得幸比之王昭君至大中入事兴圣宫縁有足疾乃得赐归侍母给内俸如故因亢且乞诗于予为作李宫人琵琶引其词曰  

茫茫青塜春风里嵗嵗寒风吹不起传得琵琶马上声古今只有王与李李氏昔在至元中少小辞家来入宫一见世皇称艺絶珠歌翠舞忽如空君王岂为红顔惜自是众人弹不得玉觞未举乐未停一曲便觉千金直广寒殿里月流辉太液池头花发时旧曲未终新解谱新声万变縂相宜三十六年如一日长得君王赐顔色形容渐改病相寻独抱琵琶空叹息兴圣宫中爱更深承恩始得遂归心时时尚被宫中召彊理琵琶弦上音琵琶调终声转涩堂上慈亲还伫立囘看旧赐满牀头落花飞絮春风急  

祖生诗  

浦城孝子身姓祖自怜性命如粪土生才五嵗遭乱离有母更被官军掳零丁二十八春秋母纵得生何处求天地茫茫明月恨江山漠漠白云愁忽得母书惊母在看书未尽泪先流书云流落河南县河南蹋遍无由见唐州境上忽相逢白发萧萧霜满面谁知喜极情转悲傍人更问初别时千生万死到今日始为母子东南归东南迢递闗山路入门犹记堦前树居人传説尽相看鸡黍提携竟朝暮祖生母子真可怜少壮离别老大还同时乡井被兵者几人骨肉能生全愿生母子长夀考四海升平永相保  

居庸行  

昔望居庸南今出居庸北巗峦争吞吐风水清且激逶迤数千里曲折殊未息闗门两向当天开马如流水车如雷荒鸡一鸣闗吏起列宿惨淡云徘徊山盘盘石圉圉山如龙石如虎龙怒欲腾虎欲舞太行劒势犹如许昔不容单车今马列十伍圣人有道闗门开闗门开千万古  

长风沙夜泊  

长风沙风沙不断行人嗟行人嗟奈君何南风正髙北风起大船初湾小船喜移船更近大船头不独风沙夜可忧但祝行人好心事长江何处是安流茅舍参差数株栁时平尚置官军守青裙老妪诧鲜鱼白发残兵卖私酒  

夏五月武昌舟中触目  

两髯背立鸣双橹短蓑开合沧江雨青山如龙入云去白发何人并沙语船头放歌船尾和篷上雨鸣篷下坐推篷不省是何乡但见双双白鸥过  

题明皇出游图应制  

明皇八骏争驰道还是开元是天宝长安花发万年枝不识年华醉中老奎章阁下文书静衮衣高拱唐虞圣莫言此画徒尔为千载君王作金镜  

黄尊师高轩观鵞因留宿  

开轩南岳下世事未曽闻落叶常疑雨方池半是云偶寻骑鹤侣来此看鵞羣一夜潺湲里秋光得细分  

饮张氏别墅  

楚国多才俊张家好弟兄出门湖水碧留客野堂清微雨鸣疎竹寒烟覆古城园人隔畦语嵗暮此中行  

以事蹔如武昌发临川  

江转欲无路山回忽似围客程秋共逺物色晩多违稍稍沙鸥集悤悤野树稀武昌今夜梦定遇故人非  

过南康夜泊闻庐阜钟声  

庐山三百寺何处叩层云宿鸟月中起归人湖上闻入空应更迥近瀑正难分遥想诸僧定香炉上夕熏  

喜赵顺昌官满来归  

七载卑栖邑孤标浩荡中去时惟自信归日几人同平世难为泽高人不计功黄河万里道洗楫待春风  

寄题永丰刘氏暖翠亭【二首】  

孤亭万竹中危坐自生风近与山光合遥连野气通鸟啼深不见泉响静偏聪东帛休相汚先生道未穷鸡山俯鹫溪亭子画堂西流水茭蒲合阳林竹树齐耕桑烟外集宾客雨中携万事俱尘土诗成手自题  

送陈教授赴郴州  

君向郴州去迢迢千里余年侵别后鬓客问讲残书断雁秋风外啼猿落日初兴文今日意慎莫爱吾庐  

出三洪峡  

积水羣山里行舟乱石间地偏疑隔世峡怒欲藏闗独鸟啼深树斜阳下急滩千忧逢一快未觉此生孱  

山庄晩立有懐舍侄沆督获临川  

防防黄桑叶苍苍白竹峰居人争野碓归客背村钟路暗縁溪湿山寒着露浓阿戎收稻米辛苦缺相从  

望岳  

岱宗齐鲁间万古统羣山日向夜中见云从海外还蓄灵深屛翰空翠满河闗尽日临清霁巗巗不可攀  

寄题太子文学张希孟凝云石  

闻说张文学家藏石一拳断痕分浅黛古色乱轻烟润想犹懐玉幽疑欲迸泉应从少海得宿昔满桑田  

石鼓  

孔庙頽墙下周宣石鼓眠苔分敲火迹雨洗篆蜗涎野老偷为臼居人打卖钱有形终亦尽流落谩堪怜  

铜仪【宋沈存中所铸】  

法像坤仪重来从汴水迁飞龙纒四极黄道界中天望絶秋毫末循环太古前荒台明月夜应有泪潺湲  

赵道士山水图  

悄怆寒山晓凄迷野水昏长桥通古寺小艇背衡门路尽双松上云生乱石根如行南岳暮遥见祝融尊大驾既还独驿传未得和陈真人见示  

供奉闗山逺淹留日月长乡书迷楚越邻笛乱伊凉秋水流成字晴云去作行寸心县帐殿应似雁随阳  

沈逸人东观招饮山馆  

野馆青山下晴轩积雨余招寻防逺客寂寞愧闲居空翠沾杯冷残云度谷虚从兹结朋好随处问何如  

参禅图【图写洞宾黄龙东坡佛印】  

两山从两禅异代各谈絶壁浮春树空山响夜泉共遗行住想俱断去来縁此日开图画焚香亦爽然  

和傅与砺  

近日何多念频年不肯还河流无故道春色是他山棐几看云凭衡门罢月关无情寒与暑偏解铸衰顔  

送秦从事巗卿赴迁安令  

声名借借秦著作不见郎君出宰时路入北平黄叶尽梦囘西掖白云移罢氓旧塞犹耕种野老深村几乱离遥想此行前未有来时嗟晩去思迟  

楚山秋晩  

山人何处抱琴归遥想楼台隔翠微老树风生舟正泊空江日落雁初飞岂无赋客能招隠亦有渔翁醉息机一幅秋光舒复卷谁教尘土涴人衣  

子陵独钓图  

何事纁入里闾羊裘蹔脱就安居空令太史惊同寝犹把狂奴视报书一出聊为天子重诸公莫道故人疎朝廷自足中兴士且放桐江着老渔  

石门峡  

长安峡里子规啼峭壁苍苍北斗低云气倒连山影合石棱斜阚浪声齐南风尽日迎归櫂落月空江梦故栖一室十人分数郡百年几处晨鸡  

梦黄鹤楼  

黄鹤楼前鹦鹉洲梦中浑似昔时游苍山斜入三湘路落日平铺七泽流鼓角沈雄遥动地帆樯髙下乱维舟故人虽在多分散独向南池看白鸥  

送詹尊师归庐山  

香炉峰色紫生烟一入京华路杳然云碓秋闲舂药水雨犂春卧种芝田书凭海鹤来时寄劒自潭蛟去后县忽报归期惊倦客独怜微禄负中年  

送大名安治中守沔阳  

展澨犹穿魏郡花分符忽指竟陵行瞻禹迹过三峡带拥羲文望五华春雨蚕桑无旷土秋风鱼稻满贫家亦知王政仁为本莫厌公田饭有沙  

忆昨【三首】  

宫草葱茸禁树稀日趋廷颢对凝辉朝迎步辇花间出暮送囘銮栁下归碧殿东浮苍巘合金河北引玉泉肥几囘庆门前路春气蒙蒙欲染衣  

已巳羣伦映璧奎端阳侍燕宝慈西线分学士亲臣送诗赐黄姑御手题注酒含春瑶露重承尘转午锦云低日斜共出西门道既醉犹能散马蹄  

奎章分署隔窗纱不断香风别殿花留守日颁中赐果宣徽月送上供茶诸生讲罢仍番直学士诗成每自夸五载光阴如过客九疑无处望重华  

按客有问于虞伯生曰杨仲诗如何曰如百战健儿范徳机诗如何曰如唐临晋帖揭曼硕诗如何曰如三日新妇先生诗如何笑曰集乃汉廷老吏也揭闻之不悦故此首中联有学士诗成每自夸之句伯生得诗谓门人曰揭公才力竭矣因荅以诗云故人不肯宿山家夜半驱车踏月华寄语旁人休大笑诗成端的向谁夸并题其后云今日新妇老矣  

和张太一秋兴【二首】  

翩翩公子五云中风骨虽殊意气同道徳渊源行地逺神明台观与天通欲随穆满宾王母更拟轩辕相大鸿南国正秋忧旱暵谁驱列缺起丰隆  

蓬莱金阙赤囘阑龙虎神君禹步寛朝咽日华当食谷夜迎天仗识鸣銮露飞仙掌金茎冻月满都玉佩寒遥想西斋清似水吟诗聴到漏声残  

送李掾自北囘归省长沙因简赵宣慰张征士吕宗二判官  

万里风沙断三湘日夜流名成亲白首嵗暮客扁舟黄鹄延归思丹枫替别愁眼穿回处雁心静狎余鸥细雨黄陵庙残阳杜若洲渐深桑梓敬翻畏友朋留送逺惭羇旅临分忆旧游钟声衡岳曙帆影洞庭秋风壤通蛮徼烟霞拂帝丘交歌明月市倾斾压云楼访菊逢徴士行识故侯为言憔悴客敝尽黒貂裘  

晓出顺城门有懐何太虚  

步出城南门怅望江南路前日风雨中故人从此去  

和欧阳南阳月夜思  

月出照中园邻家犹未眠不嫌风露冷看到树阴圆  

题鴈图  

寒向江南暖饥向江南饱物物是江南不道江南好何　失  

【燕人世以织纱縠为业与张进忠制笔齐名失独工诗为士夫所敬重揭傒斯赠诗云心事巢由上文章陶阮间】  

感兴  

渥洼骐骥儿自有絶尘足锦帐过都门飞采射众目叹彼辕下姿亦非驽骀物世乏伯乐俦谁识千金骨所以荷蓑士烟水自沦没  

对酒  

古人不我俟不共此酒醇此酒复易尽不能俟后人并世有不察异代若为亲茫茫宇宙间此抱难具陈惟应空中月分留大江滨  

莫吟  

独老朝朝出或醉莫未归高树挂新月山妻柴扉饮伴更相送欲辟意难违感此乡曲情泪下忽霑衣  

书懐  

野性长便云水居城中有屋不如无悭时因记人来往多少红尘汗白须  

燕都杂题  

一夜春阴彻晓寒玉山无奈酒杯干青娥知有愁多少狼藉残妆懒对防  

雅勒呼  

【字玉卿伊噜勒昆人】  

唐宫题叶  

彩毫将恨付霜红恨自绵绵水自东金屋有闗严虎豹玉书无路托鳞鸿秋期暗度惊催织春信潜通误守宫莫道银河消息杳明年锦树又西风  

崔徽写真  

舞鸾妆镜拭铅华毫素无声散彩霞夜月影寒分桂魄春氷晕薄映桃花梦随图去凭青鸟愁逐书来防墨鸦未得离魂如倩女衰容先我到君家  

洛神  

邺宫檐瓦似鸳飘兰渚鸣鸾去国遥谩説君王留宝枕不闻仙子和琼箫惊鸿易没青天月沈鲤难凭碧海潮肠断洛川东去水野烟汀草共萧萧  

二乔  

珊树交加玉树重鸳鸯难偶雪难容共思汉事随流水各对吴侬蹙逺峰洛赋未成梁月堕羌笳已断塞云浓人间流落浑相似犹胜凄凉泣暮蛩  

寄南台御史达兼善【二首】  

昔年奎壁聚星图文彩虚称二妙俱秖有蒹葭依玉树初无薏苡似明珠凤凰台上天光近乌鹊枝邉月影孤壮志未消知已在敢烦音问慰穷途  

白沟秋水帝城邉晓发河南使者船契濶山川将万里飘零嵗月又三年云间快覩防防凤海上愁防跕跕鸢经术匡君须我辈莫将离恨染华颠  

送苏伯修御史之南台  

天上词臣夐莫双乗骢此日莅南邦梅花路近宜逢雪桃叶波平好渡江千里苍生瞻绣斧十州使者避旌幢同袍知已如相问已许闲身老北窻  

汴梁懐古  

花石冈前麋鹿过中原秋色动闗河欲询故国伤心事忍聴前朝皓齿歌蔓草有风嘶石马荆榛无月泣铜驼人间富贵皆如梦不独兴亾感慨多  

酬江夏友人见寄  

四海元龙眼界空平生豪习竟谁雄早知黔首成秦赘悔学蛾眉入汉宫曲水疎篁秋色里小山丛桂月明中故人嵗晩能招隠便买扁舟向汉东  

送赵秉彞亲迎江夏之官临川  

婀娜新衣锦绣重美人今夕过湖东一声铁笛千家月十幅蒲帆万里风孔雀画屏占贵客甘棠嘉树咏先公墨池光动凌云笔春满花封赋更雄  

送防古学教授之邛州  

玉贯珠联我国音乱山深处变巴吟苍虬挂屋寒筇瘦白鹤县巢古栈深座冷一氊知宦况书来万里见乡心文翁课最同文盛应译嘉谟寄上林  

二月梅  

去年呵笔赋寒梅又见山家二月开不是使君留客醉肯教仙女逐春囘梨花院落为云梦栁絮池塘作雪猜东阁如今清兴减罗浮谁与寄香来  

京师上元夜  

华月澄澄宿雾收万家灯火见皇州天阍虎豹依霄汉人海鱼龙混斗牛公子锦鞯鸣玉勒内家珠箔控银钩道傍亦有扬雄宅寂寞芸冷似秋  

送袁果山经歴之潮阳  

潮阳赞府之官去犹是薇垣白发郎天上故人县夜榻海邉吏促春装翠绡卷雨蕉花老火齐然云茘子香终日韩山对帘幙只愁简牍破诗忙  

留别凯烈彦卿学士  

十年帝里共鸣珂别后悲欢事几多汗竹有编归太史雨花无迹染维摩湘江夜雨生青草淮海秋风起白波明日扁舟又南去天涯相望意如何  

登越王钓龙台  

自古瓯闽国富雄南琛不与职方通江流禹画纵横外山入秦封苍莽中逐鹿师还神器定屠龙人去钓台空海门望里潮头急何处繁华是故宫  

段天佑  

【字吉甫河南人官江浙提举】  

送妓入道  

歌舞当年第一流洗妆今日别青楼便从南岳夫人去肯为苏州刺史留琳馆月明箫凤下锁牕花老镜鸾收却怜愁絶浔阳妇嫁得商人已白头  

谢宗可  

【金陵人为诗长于咏物其声调效萨】  

藕花风  

舞罢红衣起未休水云香里冷飕飕三更清逼银塘晓六月凉生玉井秋飐浪低翻霞影乱凌波轻漾锦香浮莫教吹醒鸳鸯梦好送真人一叶舟  

晓色  

逺似烟霏近又空非明非夜雨朦胧一天清露洗难尽几树暗云遮不穷断角楼台浓澹里残灯院落有无中苍茫半逐鸡声散又被朝阳染作红  

睡燕  

补巢衔得落花泥困倚东风倦翅低金屋昼闲随蝶化玉堂春静怕莺啼魂飞汉殿人应逺梦入乌衣路欲迷却被卷帘人唤醒小桥流水夕阳西  

笔阵  

授防登坛拜墨卿霜毫不用铁为兵战酣已拔三都垒奏捷还攻五字城怒卷龙蛇云雾泣长驱风雨鬼神惊攀蟾独扫千军退功夺中书第一名  

走马灯  

飚轮拥转驾炎精飞绕人间不夜城风鬛追星低弄影霜蹄逐电去无声秦军夜溃咸阳火吴炬宵驰赤壁兵更忆雕鞍年少客章台踏碎月华明  

诗瓢  

雨蔓霜条老翠壶吟邉不是酒葫芦剖开句里玲珑玉着尽胸中错落珠满贮苦心留宇宙深藏清气付江湖谁家半腹能千首为问山人果在无  

莲叶舟  

穏櫂红衣泛渺茫风帆浪楫水云乡晓撑泰华半峰月夜载西湖十里香藕放雪丝应作缆荷敧翠柄若为樯不须更捧金仙足太乙真人梦正凉  

无弦琴  

独茧长缫底用抽蛇纹空锁凤枝秋落星有色寒光断冻瀑无声练影收别鹤那闻风外泣孤鸾不向月中愁多情只有柴桑老寂寂山髙水自流  

纸帐  

清县四壁剡溪霜高卧梅花月半牀茧瓮有天春不老瑶台无雪夜生香觉来虚白神光发睡去清闲好梦长一枕总无尘土气何妨留我白云乡  

尘  

人海深藏混沌中非烟非雾逺空蒙六街锦绣迷香紫九陌笙箫踏輭红微步缓随罗袜起清歌飞绕画梁空南来一骑蛾睂笑又送长安荔入宫  

蟠梅  

萦青绊碧裂苍苔晩嵗寒香宛转来蛟舞冻云氷骨瘦龙眠夜月玉鳞开风霜气势从千折铁石心肠亦九回袛为东君甘自屈不教虚占百花魁  

红梅  

梨云无梦倚黄昏薄倩朱铅蚀泪痕宿酒破寒熏玉骨仙丹偷暖返氷魂茜裠影露罗衣卷霞佩香封缟袂温囘首孤山斜照外寻春误入杏花村  
