---
title: 第8部分
index: true
icon: editor
order: 8
category:
  - 诗藏
  - 诗集
  - 古诗纪
tag:
  - 钦定四库全书
  - 集部八
  - 总集类
  - 冯惟讷
  - 明
---

## 古诗纪卷一百四十

明　冯惟讷　撰  

隋附録第一  

乐府失载名氏  

陌上桑  

日岀秦楼明条垂露尚盈蚕饥心自急开奁妆不成  

出塞  

骑出甘泉奔命入居延旗作浮云影阵如明月  

王昭君  

猗兰恩宠歇昭阳幸御稀朝辞汉阙去夕见胡尘飞寄言秦楼下因书秋鴈归  

阳春曲  

芣苢生前迳含桃落小园春心自揺荡百舌更多言  

项王歌  

无复防山力谁论葢世才欲知汉骑满但聼楚歌哀悲看骓马去泣望舣舟来  

于阗采花【`于阗古于阗国居葱岭北一百余里汉唐以来皆入贡`】  

山川虽异所草木尚同春亦如溱洧地自有采花人  

沐浴子  

澡身经兰汜濯髪傃芳洲折荣聊踯躅攀桂且淹留  

泽雉【`古今乐録曰凤将雏以泽雉送曲`】  

擅塲延绣颈朝飞弄绮翼饮啄常自在惊雄恒不息  

夜夜曲  

愁人夜独伤灭烛卧兰房秪恐多情月旋来照妾牀  

舎利佛  

金绳界寳地珍木防瑶池云间妙音奏天际法蠡吹  

摩多楼子  

从戎向边北逺行醉宻亲借问隂山还知塞上人  

鸡鸣歌  

【`乐府广题曰汉有鸡鸣卫士主鸡唱宫外旧仪宫中与台并不得畜鸡画漏尽夜漏起中黄门持五夜甲夜毕传乙乙夜毕传丙丙夜毕传丁丁夜毕传戊戊夜是为五更未明二刻鸡鸣卫士起唱汉书曰髙帝围项羽垓下羽是夜闻汉军四靣皆楚歌应劭曰楚歌者鸡鸣歌也晋太康地记曰后汉固始鲖阳公安细阳四县卫士唱此曲于阙下歌之今鸡鸣歌也然则此歌葢汉歌也按周礼鸡人掌大祭祀夜嘑旦以嘂百官则所起亦逺矣`】  

东方欲明星烂烂汝南晨鸡登坛唤曲终漏尽严具陈月没星稀天下旦千门万户递鱼钥宫中城上飞乌鹊  

黄门倡歌  

【`汉书礼乐志曰成帝时郑声尤甚黄门名倡丙疆景武之属富显于世隋书乐志曰汉乐有黄门鼔吹天子宴羣臣之所用也`】  

佳人俱絶世握手上春楼防黛方初月缝裙学石榴君王入朝罢争竞理衣裘  

叹疆场【`此下三首考乐府前后皆唐人之诗或唐作也`】  

【`乐苑曰叹疆场宫调曲也`】  

闻道行人至妆梳对镜台泪痕犹尚在笑靥自然开  

塞姑  

昨日卢梅塞口整见诸人镇守都防三年不归折尽江边杨栁  

囘纥曲  

【`乐苑曰囘纥商调曲也`】  

隂山瀚海使难通幽闺少妇罢裁缝缅想边庭征战苦谁能对镜冶愁容乆戍人将老须臾变作白头翁【`第五句阙二字`】  

## 古诗纪卷一百四十一

明　冯惟讷　撰  

外集第一  

仙诗  

先生逰海诗  

【`十真记曰先生者古之神仙在黄帝之前甞逰昆丘之外有兰沙之地去中都万里其沙如细尘风吹成雾泛泛而起有石蓝之花轻而坚劲千年一开随风霏霏名曰青蓝花又有鱼鳖龙蛇飞扵尘雾中先生甞逰其地食飞鱼而死卧沙百余年蹶然而起形容复故乃作逰海诗按刘向列仙传有封子黄帝时人`】  

青蓝灼灼千载舒百龄暂死食飞鱼  

方回逰南岳赞  

【`王子年拾遗记曰舜苍梧之野有鸟如雀常逰丹海之际时来苍梧之野衔青砂珠积成垄阜名曰珠丘冥珠轻细风吹如尘起名曰珠尘今苍梧之外山人采药时有青石圆洁如珠服之不死故仙人方回逰南岳有七言讃○列仙传曰方回尧时隠人`】  

珠尘圆洁轻且明有道服者得长生  

韩终采药诗  

【`拾遗记曰闇河之北有紫桂成林其实如枣羣仙饵焉韩终采药四言诗曰`】  

闇河之桂实大如枣得而食之后天而老  

绥山謡  

【`列仙传曰葛由者羌人也周成王时好刻木羊卖之一旦骑羊而入西蜀蜀中王侯贵人遣之上绥山随之者不复皆得仙道故里谚日`】  

得绥山一桃虽不得仙亦足以豪  

周宣王时采薪人歌  

【`列仙传曰周宣王时郊闻采薪之人行歌云云时人莫能知之老君曰此活国中人其语秘矣斯皆脩习无上真正之道也`】  

巾金巾入天门呼长精歙泉鸣天鼓养泥丸【`真仙通鉴曰长桑公子常散发行歌曰巾金巾入天门呼长精吸泉鸣天鼔养丹田柱下史闻之曰彼长桑公子所歌之词得服五星守洞房之道`】  

乞食公歌  

【`楚庄公时市长宋来子常洒扫一市时有乞食公入市经日乞而歌一市人无觧歌者独来子忽悟疑是仙人乃师乞食公弃官追逐积十三年公遂授以中山之道来子今在中岳乞食公者西岳真人冯延夀周宣王时史官也手为天马鼻下为山源`】  

天庭发双华山源障隂邪清晨按天马来诣太真家真人无郍隠又以灭百魔【`天庭是两眉之间眉之角也山源是鼻下人中之本侧在鼻下小入谷中也华庭在两眉之下是彻视之津梁太真是引灵之上房旦中暮阙咽液三九过急以手三九隂按之以为常令致灵彻视杜遏万邪之道也`】  

灵寳童謡【`云笈七籖`】  

【`灵寳要畧曰昔帝喾时太上遣使赍灵寳五篇真文以授帝喾帝喾将仙封之扵钟山至夏禹登位廵狩度弱水登钟山遂得灵寳真文禹未仙之前复封之北岳及包山洞庭之室呉王阖闾出逰包山见一人自言姓山名隠居阖闾扣之乃入洞庭取素书一卷呈阖闾其文不可识令人赍之问孔子孔子曰丘闻童謡云云使者反白阖闾乃尊事之`】  

呉王出逰观震湖龙威丈人山隠居北上包山入灵墟乃入洞庭窃禹书天帝大文不可舒此文长传百六初若强取出丧国庐  

巴謡歌  

【`茅君内传曰秦始皇三十一年九月庚子茅盈髙祖蒙扵华山之中乘云驾鹤白日升天先是时有巴謡歌云云始皇闻謡歌而问其故父老具对曰此仙人之謡歌劝帝求长生之术扵是始皇欣然乃有寻仙之志因改腊曰嘉平`】  

神仙得者茅初成驾龙上升入太清时下洲戏赤城继世而往在我盈帝若学之腊嘉平  

茅山父老歌【`见云笈七籖外编作大茅君误`】  

【`茅君内传曰茅盈咸阳人也得道隠句曲邦人因改句曲为茅君之山时盈二弟俱贵衷为五官大夫西河太守固为执金吾各弃官渡江求兄扵东山后咸得仙道太上命固治丹阳句曲山衷治常良之山盈为司命真君东岳上卿扵是盈与二弟决别俱去固衷留治此山汉平帝元夀二年也内法既融外政坦平尔乃风雨以时五禾成熟疾疠不起灾害不行父老歌曰`】  

茅山连金陵江湖据下流三神乗白鹤各在【`一作治`】一山头佳雨灌畦稻陆田亦复周妻子保堂室使我无百忧白鹤翔青天【`一作金穴`】何时复来逰  

汉初童謡【`云笈七籖`】  

【`西王母传曰汉初有四五小儿戏扵路中一儿歌云云时人莫知惟张子房知之乃往拜焉曰此乃东王公之玉童也仙人得道升天当揖金母而拜木公也自非冲虗登真之子莫知其津矣`】  

着青裙入天门揖金母拜木公  

赤雀辞  

【`列仙传曰陶安公者六安铸冶师也数行火火一旦散上行紫色冲天安公伏冶下求哀湏臾朱雀止冶上云云至期赤龙到大雨而安公骑之东南上`】  

安公安公冶与天通七月七日迎汝以赤龙  

长安中謡  

【`列仙传曰隂长生者长安中渭桥下乞儿也常止于市中乞市人厌苦以粪洒之旋复在里中衣不见汚长吏知之械收系着桎桔而续在市中乞又械欲杀之乃去洒者之家室自壊杀十余人故长安中謡曰`】  

见乞儿与美酒以免破屋之咎  

西王母宴汉武帝命法婴歌灵之曲二首【`汉武帝内传曰元封元年七月七日西王母降于汉宫王母自设天厨精妙非常酒觞数遍王母命诸侍玉女作乐命法婴歌灵之曲乃遣侍女招上元夫人夫人至自弹云琳之琴歌歩之曲`】  

大象虽廓廖我把天地户披云沈灵舆倐忽适下土空洞成音至灵不容冶太真嘘中唱始知风尘苦頥神三田中纳精六阙下遂乗万龙椿驰骋盻九野  

圃遏北台五城焕嵳峩启彼无涯津泛此织女河仰止升绛庭下逰月窟阿顾盼八落外指招九云遐忽不觉心荣岂吾少与多抚璈命众女咏歌发中和妙畅自然乐为此云歌韶尽至韵存真音辞无邪  

上元夫人歌歩之曲  

【`上元夫人道君弟子也亦古以来得道总统其真籍亚扵台金母所降之处多使侍女相闻以为賔侣焉`】  

昔渉真道腾歩登太霞负笈造天闗借问太上家忽过紫防垣真人列如麻渌景清飚起云葢映朱葩兰宫敞珠阙碧空起【`艺文作室启`】璚沙丹台结空构暐晔生光华飞凤踶甍峙烛龙倚委蛇玉胎来綘芝九色纷相拏挹景练仙骸万劫方童牙唯言夀有终扶桑不为查  

西王母又命侍女田四妃答歌  

晨登太霞宫挹此八玉兰夕入元阙采蘂掇琅玕濯足匏河织女立津盘吐纳挹景云味之当一餐紫防何济济璚轮服朱丹朝发汗漫府暮宿勾陈垣去去道不同且吝体所安二仪设犹存奚疑亿万椿莫与世人説行尸言此难  

汉武帝车子侯歌  

【`洞仙传曰车子侯者扶风人汉武帝爱其清净稍迁其位至侍中一朝语家云我今补仙官此春应去至夏中当暂还还少时复去如其言武帝思之乃作歌曰`】  

嘉幽兰兮延秀蕈妖媱兮中溏华斐斐兮丽景风徘徊兮流芳皇天兮无慧至人逝兮仙乡天路逺兮无期不觉涕下兮霑裳  

苏耽歌  

【`苏耽桂阳人少以至孝著称一日白母道果巳圆升举有日母曰吾独恃尔尔去吾何依耽乃留一柜封钥甚固若有所需告之如所愿也预为植橘凿井及郡人大疫但食一橘叶饮一泉水即愈而后一鹤降郡屋久而不去郡僚子弟弹之鹤乃举足画屋若书字焉其辞曰`】  

乡原一别重来事非甲子不记陵谷迁移白骨蔽野青山旧时翘足髙屋下见羣儿我是苏仙弹我何为翻身云外却返吾居【`一云耽骑白鹤来止郡城东北楼上人或挟弹弹之鹤以爪樱楼板似漆书云城郭虽是人民非二百甲子一来归我是苏仙弹我何为`】  

丁令威歌【`见云笈七籖`】  

【`搜神记曰辽东城门有华表柱忽有一白鹤集柱头时有少年举弓欲射之鹤乃飞徘徊空中而言云云遂髙上冲天今辽东诸丁云其先世有升仙者不知名字`】  

有鸟有鸟丁令威去家千嵗今来归城郭如故人民非何不学仙冢累累【`洞仙传曰丁令威者辽东人少随师学得仙道分身任意所欲甞蹔归化为白鹤集郡城门华表柱头言曰我是丁令威去家千嵗今来归城郭如旧人民非何不学仙离冢累辽东诸丁谱载令威汉初学道得仙`】  

张丽英石鼓歌  

【`金精山记云汉时张芒女名丽英面有竒光不照镜但对白纨扇如鉴焉长沙王呉芮闻其异质领兵来聘女时年十五闻芮来乃登此山仰卧披髪覆于石鼓之下人谓之死芮使人往视之忽见紫云起遂失女所在石上留歌一首`】  

石鼔石鼔悲哉下土自我来观民生实苦哀哉世事悠悠我意我意不可辱兮王威不可夺余志有鸾有凤自歌自舞【`歌舞二字疑倒`】凌云歴汉逺絶尘罗世人之子其如我何暂来期防运往即乖父兮母兮无伤我懐【`至今石鼔一处黒色直下状女垂髪时人号为张女髪`】  

卫罗国王女配瑛灵凤歌  

【`洞本行经云西方卫罗国王有女字曰配瑛与凤共处扵是灵凤常以羽翼扇女面后十二年中女忽有胎王意怪之因斩凤头埋着长林丘中女后生女名曰皇妃王女思灵凤之逰好驾而临之长林丘中歌云云是凤然而生抱女俱飞迳入云中`】  

杳杳灵凤绵绵长归悠悠我思永与愿违万劫无期何时来飞  

太真夫人赠马明生诗二首  

【`太真夫人王母小女也讳姽字罗敷遂事都太真王有子为三天太上府都官年少甞委官逰逸有司奏劾降主东岳夫人因来从之后被太上召还马明生传曰马明生者齐国临淄人本姓和字君寳少为县吏捕贼所伤殆死遇太真夫人适东岳见而悯之出药一丸服之立愈君寳乃更姓名自号马明生随夫人执役及夫人被太上召还将别以明生属安期先生因以五言诗二篇赠之`】  

暂舍墉城内命驾岱山阿仰瞻太清阙云楼鬱嵳峩虚中有真人来往何纷葩链形保自然俛仰食【`一作挹`】太和朝朝九天王夕馆还西华流精可飞腾吐纳养青牙至药非金石风生自然歌上下凌景霄羽衣何婆娑五岳非妾室都是我家下看荣竞子笃似蛙与蟆顾盼尘浊中忧患自相罗茍未悟妙防安事扵琢磨祸凑由道泄宻慎福臻多  

昔生昆陵宫共讲天年延金液虽可遐未若太和仙仰登冥仙台虚想咏灵人忽遇扶桑王九老仙都真驾骖紫虬辇灵顔一何鲜啓我寻长途邀我自然津告以鸿飞术受以玉胎篇琼膏凝炁素女为我陈俯挹琳凤腴仰上飘三天云网立尔歩五岳可暂旋都安足逺蓬莱在脚间传受相亲爱结友为天人替即防刑对祸必无愚贤袐则享无倾泄则躯身颠  

马明生诗三首  

【`本传明生随安期先生负笈周逰天下二十年中辛苦备甞安期曰子真有仙骨遂受以太清金液丹方明生入华隂山饵之白日升天临去着诗三首以示将来汉光和三年`】  

太和何久长人命将不永噏如朝露晞奄忽睡觉顷生生世所悮伤生由莫静我将寻真人澄神挹容景盘桓昆陵宫都可驰骋防子牵我逰太真来见省朝朝王母前夕归钟岳岭仰采琼瑶葩俯潄琳琅井千龄犹一刻万纪如电顷  

天地自有常人命最险毳年若惊发时犹轻矢逝虽有灼灼姿玉为尘土秽林草无秋辉緑叶岂终嵗惜此繁茂摧哀彼寒霜厉有存理必亡有兴故有废真官戯津与物无凝滞神冲紫霄内形栖山水际对虚忘有怀逰目托容裔风尘将何来真道故可大  

浊涂谅为欢世乐岂足预振褐扫尘遐飘飘独逺举寥寥岩岳际萧萧纵万虑灵真与我逰落景乘鸿御朝乗云轮来夕驾扶揺去嗷嘈天地中嚣声安得附  

隂长生古诗三首  

【`神仙传曰隂长生新博人也汉皇后之亲属从马明生学度世之道后扵丰都山中白日升天长生临仙去着诗三篇以示将来黄庭坚书后汉隂长生诗后曰忠州丰都山仙都观朝金殿西壁有天成四年人书隂真君诗三章`】  

维予之先佐命唐虞爰逮汉世紫艾重纾予独好道而为匹夫髙尚素志不事王侯贪生得生亦又何求超迹苍霄乘飞驾浮青要承翼与我为仇入火不灼蹈波不濡逍遥太极何虑何忧逰戯仙都顾悯羣愚年命之逝如彼波流奄忽未防泥土为俦驰走【`一作奔驰`】索死不肯暂休  

予之圣师体道知真升腾变化松乔为隣维予同学一十二人寒苦求道歴二十年中多怠堕志行不坚痛乎诸子命也自天天不妄授道必归贤身投幽壤何时可还嗟尔将来勤加精研勿为流俗富贵所牵神丹一成升彼九天夀同三光何但亿千  

维予垂发少好道徳弃家随师东西南北委放五经辟世自匿二十余年名山之侧寒不遑衣饥不暇食思不敢归劳不敢息奉事圣师承悦顔色面垢足胝乃敢哀识遂传要诀恩深不测妻子延年咸享无极黄白既成货财干亿役使鬼神玉女侍侧予得度世神丹之力  

葛仙公诗三首【`真仙通鉴下同`】  

【`仙公讳字孝先句容人生而秀颖天才超轶名振江左州郡辟为掾固辞乃入赤城山精思学道赤乌七嵗八月十五日白日升天弟子乡朋攀恋不巳扵是仙公驻驾空中赋五言歌诗三篇降付乡朋普令歌诵开悟方来`】  

真人昔遗教愍念孤痴子嬖邪不信道祸乱由斯起身随朝露晞悔恨何有已罪大不可掩流毒将谁理冥冥未出期劫尽方当止转轮贫贱家仍复为役使四体或不完蹩躠行乞市不知积罪报怨天神不恃大道常无为之由善始吾今获轻举脩行立功尔三界尽稽首从容紫宫里停驾虚元中人生若流水临别属素翰粗标灵妙纪  

我今便升天愍念诸儒英大道体虗无寂寂中有精视之若冥昧窈窈中昭明莫言道虗诞所患不至诚奚不登名山诵是洞真经一讽而一咏音彻太清太上辉金容众仙齐应声十方散香花燔烟栴檀馨皇娥奏九韶鸾凤谐和鸣龙驾翳空迎华葢曜杳冥翛闲劫仞台帝释歘降庭八王奉丹液挹潄身腾轻逍遥有无间流朗絶形名神童夹侍侧自然朝万灵飘飘八景舆逰衍白玉京七祖升福堂先亡悉超生王侯能笃信必为天下贞大人体至徳一切防其成  

散诞逰山水吐纳灵和津链气同希夷静咏道徳篇至心宗一冥感今乃宣飞驾御九龙飘飘乘紫烟华景曜空衢红云拥帝前暂迂蓬莱宫倐忽巳賔天伟伟众真防凌重体固无终劫金顔随日鲜欢乐太【`一作亡`】上境悲念一切顽【`一作人`】谁能离死壊结是冥中缘悠悠成至道无有入无间微妙良难测智者谓我贤若能众妙轻举升神仙  

支道纪颂  

【`葛仙公甫诞三日有道士支道纪来谓其父曰吾梦通真人降汝生竒男父令抱儿出道纪起敬曰此儿有紫气覆之状如寳葢神明焕耀当为神仙因为讃曰`】  

身虽轮圣化魂神无暂灭宿福积重缘昔愿非今日大罗真人降仙圣含真出天龙潄香花濯我链胎质防余将谁信灵期佑毕道心超不二混成表元一独悟有无想放朗大乘逸  

呉猛经庐山赠山神徐君诗【`见十二真君传`】  

【`猛字世云家扵豫章从南海太守鲍静学道○张华博物志曰曹着传其神自云姓徐受封庐山后呉猛经过山神迎猛猛语曰君主此山近六百年符命巳尽不宜久居非据乃赠诗云`】  

仰瞩列仙馆俯察王神宅旷载畅幽懐倾葢付三益  

四真人降魏夫人歌共五首  

【`夫人斋于别寝忽有太极真人方诸青童扶桑神王清虚真人来降授夫人八索隠书黄庭等经扵是四真吟唱各命王女弹琴击钟吹箫合节而发太极发丹明之歌青童吟太霞之曲神王讽晨啓之章清虚咏歘驾之辞`】  

太极真人歌  

丹明焕上清八风鼓太霞廽我神霄辇遂造玉岭阿咄嗟天地外九围【`一作圉圉`】皆吾家上采日中精下饮黄月华灵观空无中鹏路无间邪顾见魏贤安【`夫人字`】浊气伤尔和勤研中思道成更【`一作矢`】相过  

方诸青童歌  

太霞扇晨晖【`一作七霞扇晨曜`】九气无常形辔飞霄外八景乗髙清手把玉皇袂携我晨中生盼观七曜房朗朗亦冥冥超哉魏氏子有心复有精挺自嘉防金书东华名贤安宻所研相期晹谷汧【`一作阳洛宫`】  

扶桑神王歌  

晨啓太帝室夕越匏水碧海飞翠波连峯亦岳峙浮轮云涛际九龙同辔起虎【`一作羽`】旂鬱霞津灵风幡然理华存【`夫人名`】久乐道遂致髙神拟防徙三缘外感防乃方始相期阳洛宫道成携魏子  

清虗真人歌二首  

歘驾控清虚徘徊西华馆琼林既神杪【`一作华馆叹轮张`】虎旂逐烟散慧风振丹旍明烛朗八焕觧襟墉【`一作琼`】房里神铃鸣蒨粲栖景若林柯【`一作阿`】九弦【`一作气`】中弹遗我积世忧释此千年叹怡盼无极已扵夜复待旦  

紫霞儛空神风【`一作方`】无纲领歘然满八区侁【`一作祝`】尔灵境【`一作虗静`】八牕无常朗有冥亦有炅洞观三丹【`一作景`】田寂寂生形景凝神泥丸内紫房何蔚炳大帝命我来有以应神挺相遇女弟子云姿卓铄整愧无郢石运益彼自然颖勤宻摄生道泄替结灾灵期自有时携袂陟松岭  

王母赠魏夫人歌  

【`西王母传曰紫虗元君魏华存夫人清斋扵阳洛隠元之台西王母与金阙圣君降扵台中乘八景舆同诣清虚上宫传玉清隠书四卷授华存是时三元夫人冯双礼紫阳左仙石路成太极髙仙伯延葢公子西成真人王方平太虚真人南岳赤松子桐栢真人王子乔等并降夫人小有清虚上宫绛房之中时夫人与王君为賔主焉设琼酥緑酒金觞四奏各命侍女陈曲成之钧扵是王母击节而歌`】  

驾我八景舆歘然入玉清龙旌拂霄汉【`一作上`】虎旂摄朱兵逍遥津际万流无暂停哀此去留防劫尽天地倾当尽无中景不死亦不生体彼自然道寂观合太冥南岳挺真干玉映辉颖精【`一作`】有任靡期【`一作其`】事虗心自受灵嘉防绛河曲相与乐未央  

双礼珠弹云璈而答歌  

玉清出九天神馆飞霞外霄台焕嵳峩灵夏秀蔚翳五华兴翠华八风扇緑气仰吟消魔咏俯研智与慧万真啓晨景唱期绛房防挺颖徳音子神映乃拂沛天岳凌空构洞台深幽邃逰海悟井隘履真觉世秽儛轮宴重空筌鱼自然废廽我大椿罗长谢朝生世  

髙仙盼逰洞灵之曲  

【`玉皇又命歘生入隠室见上清元君山君扵是二真乃各命侍女王延贤于广运等弹云林琅玕之璈安徳音范四珠击昆明之筑左抱容韩贤賔吹凤鸾之箫赵运子李庆玉拊流金之石辛白鹄郑辟方燕婉来田双连等四人合歌`】  

玉室焕东霞紫辇浮绛晨华台何盼目此宴飞天元清静太无中蹑景迁吟咏大洞章唱此三九篇曲寝大漠内神王方寸间寂室思灵晖何事苦林山湏臾变衰翁廽为孩中顔  

魏夫人与众真吟诗二首  

【`夫人任城人晋司徒剧阳文康公舒之女名华存字贤安防而好道精嘿恭介读老庄三传味真眈常欲别居闲处父母不许二十四适太保掾南阳刘文生二子乃离隔室宇斋扵别寝后得道仙去时年八十三晋成帝咸和九年也`】  

兴宁四年丙寅四月二十七日夜降杨羲家作  

感妙象外和声自相招灵云鬱紫晨兰风扇緑轺上真宴琼台邈为地仙标所期贵逺迈故能秀颖翘翫彼八素翰道成初不辽人事胡可预使尔形气销  

十二月一日夜南岳夫人作与许长史  

灵谷秀澜荣藏身栖严京被褐均衮龙带索齐玉鸣形盘幽辽里掷神太霞庭霄上有陛贤空中有真声抑我曲晨飞案此緑轩軿下观八度内俯叹风尘萦觧脱遗波浪登此眇眇清扰竞三津竭奔驰割尔龄  

太上宫中歌  

手把八云气英明守二童太真握明镜鉴合日月锋云仪拂髙阙骄女坐房愈行愈鲜盛英灵自尔通【`此歌正言耳目之经也南岳夫人喻许长史`】  

萼緑华赠羊权诗  

【`萼緑华者仙女人以晋穆帝升平三年己未十一月十日夜降扵羊权家自云是南山人不知何山也权字道舆晋简文帝黄门郎羊欣之祖緑华云我本姓杨又云是九嶷山中得道女罗郁也宿命时曽为其师母毒杀乳妇洲以先罪未灭故暂谪降臭浊以偿其过赠权诗一篇并火澣布手巾一条金玉条脱各一枚又授权尸觧药亦隠影化形而去今在湘东山中`】  

神岳排霄起飞峯鬱千寻寥笼灵谷虗琼林蔚萧森羊生标羙秀弱冠流清音栖情庄惠津超形象魏林扬彩朱门中内有迈俗心我与夫子族源胄同渊池宏宗分上叶扵今各异枝兰金因好着三益方觉弥静寻欣斯防雅综弥龄祀谁云幽鉴难得之方寸里翘想樊笼外俱为山岩士无令腾虗翰中随惊风起迁化虽由人藩羊未易拟所期岂朝华嵗暮扵吾子  

## 古诗纪卷一百四十二

明　冯惟讷　撰  

外集第二  

仙诗  

九华安妃紫防夫人降杨司命诗二首  

【`九华安妃晋兴宁三年乙丑六月二十五日夜与紫防王夫人降金坛杨羲家紫防曰此上真元君金台李夫人之少女也太虗元君昔遣诣山学上清道道成受太上书署为紫清上宫九华真妃赐姓安名鬱嫔字灵箫妃谓杨君曰君师南真夫人司命乘权道髙妙备闻君徳音甚久不期今日契运之防君答以沈湎下俗尘染其质髙卑云邈无縁禀敬猥亏灵降欣踊防极唯防啓训以袪其闇济其兀兀夙夜所愿也妃曰君今语不得有谦餙谦餙殊非事冝良久命杨染笔授诗赠之○杨君名羲本呉人来居句容性渊懿沈厚幼有通灵之鉴长史荐之相王用为公府舍人自随简文登极之后不复见有临出得任真职辅佐东华为司命之任董司呉越神灵人鬼一皆闗摄之兴宁三年乙丑嵗众真降受年三十六`】  

云阙竪空上琼台竦鬱罗紫宫乘緑景灵观蔼嵳峩琅轩朱房内上徳焕綘霞俯潄灵瓶津仰掇碧奈花濯足玉女池鼓枻牵牛河遂策景云驾落龙辔阿振衣尘滓际褰裳歩浊波愿为山泽结刚柔顺以和相携双清内上真道不邪紫防防良谋唱纳享福多  

紫防夫人曰我复因尔作一纸文以相晓以示善事耳杨又襞纸染笔夫人见授  

二象内外泮气果中分防不待驾所期贵得真南岳铸明金眇观倾笈良徳飞霞照遂感灵霄人乘飚俦衾寝齐牢携绛云悟叹天人际数中自有縁上道诚不邪尘滓非所闻同目咸恒象髙唱为尔因  

云林与众真吟诗十首  

【`真诰翼真检云并衿接景杨安以灼然显説凡所兴有待无待诸诗及辞喻讽防皆是云林应降嫔僊侯事义并亦表着而南真自是训授之师紫防则下教之匠并不闗俦结之例但中昭灵亦似别有所在既事未一时故不正的的尔其余男真或陪从所引或职司所任至如二君最为领据之主今人读此辞事若不悟斯理永不领其防故畧标大意`】  

驾歘敖八虗廻宴东华房阿母延轩观朗啸蹑灵风我为有待来故乃越沧浪  

右英王夫人歌  

乘飚遡九天自驾三秀岭有待徘徊眄无待故当净沧浪奚足劳孰若越井  

右紫防夫人答英歌  

冩我金庭馆鲜驾三秀畿夜芝披华锋【`谓应作峰字`】咀嚼充长饥髙唱无逍遥各兴无待歌空同酬灵音无待将如何  

右桐栢山真人歌【`王子乔`】  

朝逰鬱絶山夕偃髙晖堂振辔歩灵锋【`谓应作峰字`】无近扵沧浪井三仞际我马无津梁儵歘九万间八维巳相望有待非至无灵音有所丧  

右清灵真人歌【`裴仁`】  

龙旂舞太虚飞轮五岳阿所在皆逍遥有感兴冥歌无待愈有待相遇故得和沧浪奚足辽井不为多鬱絶寻歩间俱防四海罗岂若絶明外三劫方一过  

右中夫人歌  

纵酒观羣惠儵忽四落周不觉所以然实非有待逰相遇皆欢乐不遇亦不忧众影空中两防自然畴  

右昭灵李夫人歌  

驾歘发西华无待有待间或眄五岳峰或濯天河津释轮寻虚舟所在皆缠绵芥子忽万顷中有湏弥山小大固无殊逺近同一縁彼作有待来我作无待亲  

右九华安妃歌  

无待太无中有待大有际大小同一波逺近齐一防鸣弦霄颠吟啸运八气奚不酣灵液眄目娱九裔有无得运二待亦相葢  

右太虚南岳真人歌【`赤松子`】  

偃息东华静扬軿运八方俯眄丘垤间莫觉五岳崇灵阜齐渊泉大小互相从长短无少多大椿湏臾终奚不委天顺纵神任空同  

右方诸青童君歌  

控飚扇太虚八景飞髙清仰浮紫晨外俯看絶落冥心空同间上下弗流停无待两际中有待无所营体无则能死体有则摄生东賔防髙唱二待奚足争命驾玉锦轮儛辔仰徘徊朝逰朱火宫夕宴夜光池浮景清霞杪八龙正参差我作无待逰有待輙见随髙防佳人寝二待互是非有无非有定待待各自归【`东賔东岳上卿大茅君也`】  

右南极紫元夫人歌  

中王夫人诗三首  

【`东华夫人紫清内传妃领东宫中真夫人晋兴宁三年乙丑降金坛杨羲家云周灵王有子三十八人子晋太子也师事嵩岳浮丘公白日升天中名观香字众爱是宋姬子扵子晋为别生妹晋兴寜四年闰月三日与众真降杨羲家授诗是夕子晋兄弟五人妹二人凡七人得道弟眉夀即观香同母兄也`】  

八涂防无宗乘运观嚣罗化浮尘中际觧衿有道家骋烟忽未倾携真造灵阿虚景盘琼轩钧作凤歌适路无軏滞神音儛云波齐徳秀玉景何用世间多  

防此毕吟良久复防曰  

坦夷观天真去累纵众情体寂废机驷崇有则摄生焉得齐物子委运任所经  

六月二十三日夜中夫人作  

登軿发东华扇飚儛太飞辔腾九万八落亦已均暂眄山水际窈窕灵岳间同风自齐气道合理亦亲龙芝永遐龄内观摄天真东岑可长静何为物所缠  

方丈台昭灵李夫人诗三首  

【`方丈台东宫昭灵李夫人者北元中道君李庆賔之女太保玉郎李灵飞之妹也受书为东宫昭灵夫人治方丈台第十三朱馆中东晋哀帝兴寜三年乙丑八月二十一日夜与上元夫人紫防夫人右英夫人诸真同降真人杨羲家作诗曰`】  

云墉带天构七气焕神冯琼扉啓晨鸣九音绛枢中紫霞兴朱门香烟生緑牕四驾舞虎旂青軿掷空华葢随云列落凤控六龙策景五岳阿三素眄君房适闻臊秽气万浊汚我胸臭物薫精神嚣尘互相冲明玉皆璀烂何独盛徳躬髙揖苦不早坐地自生虫  

临去吟曰  

心勿欲乱神勿滛役道易不顺灾重不逆永丧其真遂弃我适  

十二月一日夜方丈左台昭灵李夫人作与许玉斧  

【`真诰翼真检云二许虽挺髙尚而质挠世迹故未得接真今所授之事多是为许立辞悉扬授防疏以示许尔`】  

飞轮髙晨台控辔垄隅手携紫皇袂倐忽八风驱玉华翼緑帏青羣扇翠裾冠轩焕崔巍佩玲带月珠薄入风尘中塞鼻逃当途臭腥凋我气百阿令心徂何不飚然起萧萧歩太虗  

南极王夫人诗  

【`南极王夫人王母第四女也名林字容真理太宫丹受书为金阙圣君上保司命居渤阳丹海长离山中主教当为真人者晋兴寜四年丙寅六月二十三日降真人杨羲家与真人同防因吟授羲曰`】  

林振湏类感云蔚待龙吟数自相求触节皆有音飞軿出西华总辔忽来寻八遐非无娯同脉理自钦悼此四维内百忧常在心俱逰北寒台神风开尔襟  

紫防王夫人诗一十七首  

【`紫防夫人名青娥字愈音王母第二十女也晋兴宁三年乙丑六月降杨羲家时与太元真人桐栢真人右英夫人南岳夫人同降言夫人位为紫防宫左夫人镇羽野陇之山上宫主教当成真人者`】  

七月二十六日夕紫防夫人喻作令与许长史  

髙兴希林虗遐逰无员方萧条象数外有无自冥同亹亹徳韵和飘飘歩太空盘桓任波浪振铃散风中内映七道观可以得兼忘何必反覆酬待此世文通心自冥悟嘿耳必髙踪  

紫防夫人歌【`九月三日`】  

阙鬱巍巍墉台落月珠列坐九灵房叩璈吟太无玉箫和我神金醴释我忧  

又  

宴酣东华内陈钧千百声青君呼我起折腰希林庭羽帔扇翠晖玉佩何铿零俱指髙晨寝相期象中冥【`紫防歌此二篇`】  

陇紫防作  

超举歩绛霄飞飚北垄庭神华映仙台圆曜随风倾啓晖挹丹元扉景餐月精交袂云林宇浩轸【`当作皓鬒`】还童婴萧萧寄无宅是非岂能营世网自扰竞安可语养生九月六日夕紫防夫人喻作示许长史并与同学【`同学谓郗回也`】  

解轮太霞上敛辔造紫丘手把八空气纵身云中浮一眄造化网再视索髙畴道要既巴足可以解千忧求真得良友不去复何求  

九月九日紫防夫人喻作因许示郗  

紫空朗明景宫带绛河济济上清房灵【`一作云`】台焕嵳峩八舆造朱池羽葢倾霄柯震风廻三晨金铃散玉华七辔降九陔宴眄不必家借问求道子何事坐尘波岂能栖东秀养真收太和  

十月十八日紫防夫人作  

左把玉华葢飞景蹑七元三晨焕紫辉竦眄抚明真变踊期须臾四面皆已神灵发无涯际勤思上清文何事坐横涂令尔感不専隂疴【`隂乌禁反疴乌贺反此应作喑哑`】失机不觉年嵗分  

紫防吟此  

清眇眇观落景出东渟愿作絶尘友萧萧罕世营  

紫防诗  

灵人隠峯真人韬云采唱非无期妙应自有待岂期虗空寂至韵固常在携襟登羽宫同宴广寒里借问朋人谁所存惟玉子  

紫防夫人歌此【`考真诰当是丙寅二月三十日`】  

褰裳济渌河遂见扶桑公髙防太林墟赏宴华宫信道茍淳笃何不栖东峯【`此亦叙方诸东华之胜也`】  

紫防夫人作  

控景始晖津飞飚登上清云台鬱峩峩阊阖秀玉城晨风鼓丹霞朱烟洒金庭緑蘂粲峯紫华岩下生庆云缠丹炉錬玉飞八琼宴眄广寒宫万椿愈童婴龙旂啓灵电虎旗徴朱兵髙真廻九曜洞观均潜明谁能歩幽道寻我无穷龄  

紫防作  

翳蔼紫防馆鬱台散景飚鸾唱华葢间凤钧导龙轺八狼携綘旌素虎吹角箫云勃冩灵宫来适尘中嚣觧辔佳人所同气自相招寻宗湏臾顷万龄乃一朝椿期防足哀劫往岂足辽真真乃相目莫令心徂【`侧交反`】虚刃挥至空鄙滞五神愁  

四月十四日紫防夫人作  

朝啓东晨晖飞軿越沧渊山波振青涯八风扇烟廻眄易迁房有懐真感人三金可逰盘东岑宜永甄纷纷当涂中孰能歩生津  

又【`真诰并上为一首`】  

飘飖八霞岭徘徊飞晨葢紫軿腾太虚晒眄九虚外玉箫激景云灵烟絶幽蔼髙仙宴太真清唱无涯际去来山岳庭何事有待迈  

四月二十三日夜紫防夫人作  

神玉晖灵津七元焕神扉灵迁方寸里一跃登太防妙音乘和唱髙防亦有机齐此天人眄协彼晨景飞总辔六合外宁有倾与危  

紫防夫人作【`考真诰闰月三日`】  

薄宴尘飚领代谢縁还归奚识灵劫期顾眄令人悲  

又  

云草廕方仰感旋曜精诜诜繁茂萌重徳必克昌  

云林右英夫人诗二十五首  

【`云林右英夫人名媚兰字申林王母第十三女也受书为云林宫右英夫人治沧浪山晋兴宁三年乙丑七月诸真同降扵杨君因防`】  

寓言必可用不用是无情焉得驾歘迹寻此空中灵防音良有防当用慎勿轻事事应神机保尔见太平七月十八日夕云林右英王夫人授诗【`此诗与许长史兼及掾事`】  

辔景落沧浪腾跃青海津绛烟乱太阳羽葢倾九天云舆浮空洞倐忽沧波间来寻冥中友相携侍帝宸王子协明徳齐首招玉贤下眄八阿宫上寝希林巅潄此紫琼腴方知秽途辛佳人将安在勤之乃得亲  

右英夫人所喻【`七月二十六日`】  

綘阙排广霄披丹登景房紫旗振云霞羽晨儛八风停葢濯碧谿采秀月支峰咀嚼三灵华吐吸九神芒椿数无絶纪协日积童防携袂明真馆仰期无上皇北钧唱羽人玉粲贤众【`音终`】云何波浪宇得失为我钟引领嚣庭内开心拟秽冲习适荣辱域罕蹑希林宫一静安足苦试去视沧浪  

七月二十八日夕右英王夫人授书此诗以与许长史  

世珍芬馥交道宗霄防振衣寻冥畴廻轩风尘际良徳映灵晖颖防粲华蔚宻言多偿福冲静尚真贵咸恒当象顺携手同襟【`一作衾`】带何为人事间日焉生患害九月三日夕云林王夫人喻作令示许长史  

腾跃云景辕浮观霞上空霄軿纵横舞紫葢托灵方朱烟缠旍【`一作旌`】旄羽帔扇香风电号猛兽玃雷吟奋龙钧籁昆庭响金筑唱神钟采芝沧浪阿掇华八渟峯朱顔日以新劫徃方婴童养形静东岑七神自相通风尘有忧哀陨我白发翁长冥遗遐叹恨不早逸踪  

右英吟此  

停驾望舒移廻轮返沧浪未覩若人逰偶想安得康良因俟青春以叙中懐忘  

九月六日夕云林喻作与许侯  

控晨浮紫烟八景观流羽童捧琼浆玉华饯琳腴相期白水涯扬我萎蕤珠  

又【`真诰并上为一首`】  

沧房焕东霞紫造浮绛晨双徳秉道宗作镇真伯藩八台可盼目北看乃飞元清静云中视眇眇蹑景迁吐纳洞岭秀藏晖隠东山久安人事上日也无虚闲岂若易翁质反此孩中顔  

九月九日云林右英夫人作  

晨阙太霞构玉室起霄清领畧三竒观浮景翔絶冥丹华中有真金暎育挺精八风鼔锦披碧树曜四灵华葢廕兰晖紫辔策緑軿结信通神交触类率天诚何事外象感湏覩瑶玉琼  

九月十八日夜云林右英夫人作  

三景秀郁霄映朗八方丹云浮髙宸逍遥任灵风鼔翼【`一作翮`】乘素飚竦眄琼台中緑葢入协晨青軿掷空同右揖东林帝上朝太虚皇玉賔剖鳯脑嗷酣飞蘂浆云钧囘曲寝千音何琅琅锦旍召猛兽华幡正低昻香母折腰唱紫烟排栋梁总辔髙清阙解驾佳人房昔运挺未兆灵化顺气翔心涯感年随积椿崇形垢甘臭味动静失沧浪我友实不尔荣辱昨巳忘  

九月二十五日夜云林右英夫人授作  

綘景浮晨紫轩乘烟征仰超緑阙内俯眄朱火城东霞啓广晖神光焕七灵翳映泛三烛流任自齐冥风缠空洞宇香音触节生手携织女儛并衿匏庭左徊青羽旗华葢随云倾宴寝九度表是非不我营抱真栖太寂金姿日愈婴岂似愆秽中惨惨无聊生  

十月十七日云林夫人作与许侯  

四旌曜明空朱轩飞灵丘玉葢廕七景鼓翼霄上浮九音朗紫空玉璈洞太无宴咏三晨宫唱啸呼我俦不觉椿已老岂知二景流佳人虽兼忘而未放百忧长林真可静岩中自多娯  

十月二十日授二首【`亦应是右英喻长史也`】  

北登真阙携手结髙罗香烟散八景风鼔绛波仰超琅园津俯眄霄陵阿玉箫云上唱鳯鸣动九遐乘气浮太空曷为蹑山河金节命羽灵徴兵折万魔齐挹三晨晖千春方婴牙丧真投竞室不解可奈何  

又  

仰眄太霞宫金阁曜紫清华房映太素四轩皆朱琼掷轮空洞津总辔儛緑軿玉华飞云葢西妃运锦旍飜然尘浊涯儵歘佳人庭宿感应期降所招已在冥乘风奏霄晨共酣丹琳甖公侯徒安知真人灵  

右英作此【`考真诰次当是十二月一日`】  

清晨挹绛霞总气霄上逰廻軿蹑曲波遂覩世人忧辞防蔚然起不散三秀嵎何若廵乡抚璈为尔娯君心安有际我愿有中无  

二月九日夜云林作【`此后入丙寅年事`】  

辔景登霄晨逰宴沧浪宫防云绕丹霞灵霭散八空上真吟琼室髙仙歌琳房九鳯唱朱籁虚节错羽钟交栖金庭内结我冥中朋俱挹玉醴津倐忽已婴童云何当路蹲愆疴随日崇  

二月十六日右英作  

晨逰太素宫控軿观玉河夕宴郁絶宇朝采圆景华弹璈北寒台七灵晖紫霞济济髙仙举纷纷尘中罗盘桓嚣霭内愆累不当多  

二月三十日夜右英作  

驾风骋云軿晨登太渟丘绛津连岑振清波鼔浚流歩空观九纬八网皆已逰暂宴三金秀来观建志俦勤懈不相掩是以积百忧  

右英吟此  

凌波越沧浪忽然造金山四顾终日逰罕我云中人  

右英夫人作  

紫阙构虗上馆冲絶飚琳琅敷灵囿华生结琼瑶骋軿沧浪津八风激云韶披羽扇北翳握节鸣金萧凤籁和千钟四童歌晨朝心豁虗无外神襟和朗寥廻舞太空岭六气运重幽我途岂能寻使尔终不凋  

四月十四日夕右英夫人吟歌此曲  

波振沧涛洪津鼓万流驾景眄六虗思与佳人逰妙唱不我对清音与谁投云中骋琼轮何为尘中趋  

右英作  

松栢生岭郁为寒林桀繁葩盛严氷未肯惧白雪乱世幽重岫廵生道常洁飞此逸辔轮投彼遐人辙公侯可去来何为不能絶  

闰月三日夜右英作示许长史  

清净愿东山廕景栖灵穴愔愔闲庭虗蘙荟青林宻圆曜映南轩朱风扇幽室拱袂闲房内相期啓妙术寥朗逺想萧条神心逸  

右英吟此  

纵心空洞津竦【`一作总`】辔策朱軿佳人来何迟道徳何时成  

右英吟此  

有心许斧子言当采五芝芝草不必得汝亦不能来汝来当可得芝草与汝食【`此两得及来并戏作呉音`】  

右英告公【`凡云公者皆简文帝为相王时也`】  

徳匠既凝范自天安危之事未宜问也公倾注甚至所以未相酬者豫事难论耳顷天气激逸隂景屡变大白觧体扵二辰之中愆勃扵紫房之下王者恶焉天子有忧上相座动今聊作防宻以相示【`右此及防有掾写在掾自记脩事后共纸寻真综廻文令难解耳今拘连相取又别防出之其授时惟当道其辞杨君后自更错义皆是説晋代之事并有明徴也`】  

精气神妙防二仪慎传凡人贤者施封天制地无不宜子能寳袐天知之吾道要妙岂相欺自有竒神先兵防火寸三五天瑞之隆代迭换运相推明匠保徳慎无思驱恶除逆疾寻师万金之术龙之熙隆数卒三失由儿莫测其源刘向知有凶拨乱皇复基乘天命世遂平夷制逆者谁必定期匠不足虑忧逺危五世之间真可悲篡厯有数帝座亏当见变异纷纭来金室在兹【`匠不足虑之匠疑当作近囬文内同`】  

## 古诗纪卷一百四十三

明　冯惟讷　撰  

外集第三  

仙诗  

蓬莱四真人诗  

【`真诰曰兴宁三年四月九日杨君梦北行登髙山上有大宫室数千间鬱鬱不可名四面皆大水仰见白龙身长数十丈东向飞行光彩曜天一老翁着绣衣裳芙容冠拄赤九节杖而立视龙君问公何人来登此宇答曰我蓬莱仙公洛广休此蓬莱山吾治此上府君故来乃得相见耳君又问龙可乘否公曰此龙以待真人张诱世石庆安许玉斧丁玮宁譬世轺车朱鸟更一日乘以上直侍帝宸也湏臾公呼此四贤来张诱世年可五十石庆安甚童防年可十三四许玉斧年如今日所见丁玮宁年可三十四五公曰玉斧君师友也张诱世常山人公弟子也石庆安汲郡人钩翼夫人弟子也因语四人曰并可作一篇诗以见府君`】  

石庆安先作诗  

灵山造太霞竪岩絶霄峯紫烟散神州乘飚驾白龙相携四賔人东朝桑林公广休年虽前壮气何防防实未下路让惟年以相崇  

次张诱世作诗  

北逰太漠外来登蓬莱阙紫云构灵宫香烟何郁鬱美哉洛广休久在论道位罗并真人座齐观白龙迈离式四人用何时共觧带有懐披襟友欣欣髙晨防  

次许玉斧作诗  

逰观竒山峙潄濯沧流清遥覩蓬莱间屹屹【`一作巘巘`】冲霄冥五芝被绛岩四阶植琳琼纷纷灵华散晃晃焕神庭从容七觉外任我摄天生自足方寸里何用白龙荣  

次丁玮宁作诗  

山构沧浪金房映灵轩洛公挺竒尚从容有无间形沈北寒宇三神栖九天同寮相率徃推我髙胜年弱冠石庆安未肯崇尊贤嘲笑蓬莱公呼此广休前明公将何以却此少年翰  

青童大君常吟咏【`东宫九防真人金阙上相青童大君`】  

欲植灭度根当防生死栽沈吟堕九泉但坐惜形骸  

太虚真人常吟咏  

观神戴形时亦如车从马车败马奔亡牵连一时假哀世但识此但是惜风火种罪天网上受毒地狱下  

西城真人王君常吟咏  

形为渡神舟泊岸当别去形非神常宅神非形常载徘徊生死轮但苦心犹豫  

小有真人王君常吟咏【`清虗小有天王王子登南岳之师`】  

失道从死津三魂迷生道生生日已逺死死日已早悲哉苦痛客根华已颠倒起就零落尘焉知反枯老【`去月秋分日瑶台大防四君吟此言以和钧广韶之弦声也十月十五日右英夫人説此令疏`】  

方诸宫东华上房灵妃歌曲  

紫桂植瑶园朱华声凄凄月宫生蘂渊日中有琼池左防员灵曜右掣丹霞晖流金焕绛庭八景絶烟廻緑葢浮明朗控节命太微凤精童华顔琳腴充长饥控晨揖太素乘歘翔玉墀吐纳六虚气玉嫔把巾随弹璈南云扇香风鼔锦披叩商百兽舞六天摄神威儵歘亿万椿龄纪郁巍巍小鲜未烹鼎言我岩下悲【`按杨君记云东方赤气中有言曰小鲜未烹鼎言我岩下悲当以此事谘啓司命故答称此诗仍及下篇也`】  

太微清左夫人北停【`一作淳`】宫中歌曲  

郁蔼非真墟太无为我馆公岂有懐萦防孤所难落凤控紫霞矫辔登晨岸寂寂无濠涯晖晖空中观隠芝秀凤丘逡廵瑶林畔龙胎婴尔形八琼廻素旦琅华繁玉宫结葩凌岩粲鹏扇絶亿领拊翮扶霄翰西庭【`一作度`】命长歌云璈乘虗弹八风缠绿宇丛烟豁然散灵童掷流金太微啓璧案三元折腰舞紫皇挥袂讃朗朗扇景曜晔晔长庚焕超軿耸明刃下眄使我惋顾哀地仙辈何为栖林涧【`晋兴宁三年乙丑十二月十七日夜太元真人司命君书出此诗云是青童宫中内房曲恒吟讃此和神`】  

辛子赠杨司命诗三首  

【`子字延期陇西定谷人汉明帝时諌议大夫辛隠之子也子少好至道享年不永没命扵长津西王母见我苦行酆都北帝见愍告敕司命摄取形骸使我頥胎位为灵神近得度名南宫定防朱陵藏精待时方列为仙而太帝见差领东海侯氏更生又选补禁元中郎将呉越鬼神之司故来相从今赠诗三篇以叙推情之至也○注云杨君既为呉越司命董统鬼神子职方应相闻故先造此诗陈情`】  

畴昔入冥乡顺驾应灵招神随空无散气与庆云消形非明玉质匠安能雕蹀足吟幽唱仰手翫鸣条林室有逸欢絶此轩外交遗景附圆曜嘉音何寥寥【`此篇叙事迹之本志也`】  

寂通寄兴感气摄动音髙轮虽参差万刃故来寻萧萧研道子合神契灵襟委顺浪世化心标窈窕林同期理外逰相与静东岑【`此篇申情寄之来縁也`】  

命驾广酆阿逸迹幽冥乡空中自有物有中亦无常悟言有无际相与防濠梁目击觧了鬼神理自忘【`此篇论人鬼之幽致也`】  

清灵真人八月十六日夕授诗【`考真诰前后当是授许长史○清灵真人裴仁`】  

拟驾东岑人停景招隠静仁徳乘波来俱防三秀岭灵芝信可食使尔无终永噏真献金浆不待百丈井  

七月十五日夜清灵真人授诗  

与许玉斧  

企望人飞若感若成威不内接骄女逺屏三四纵横以入帝庭厯纪建号得为太龄亦必秀映四司元卿翻然纵羽遂登上清【`此离合掾大名名翽字也`】  

定録中告【`定録者句曲真人定録右禁郎茅季伟也此并离合譬喻四人姓名名铨衍宜脩行服御事寻辞意皆相贯次不知云何得两人共説`】  

与许玉斧  

凤巢髙木素衣衫然【`此八字是作长史小名穆字也`】履顺思贞凝心虗【`仍取此思字字即成长史字也`】五公石腴彼体所便急宜服之可以少顔三八令明次行真解驾偃息可诵洞篇琼刃应数【`此琼刃字即是掾小名玉斧也与外传青録所载若锋者义同故云应数`】精心髙栖隠嘿沈闭正气不亏术散除疾是尔所宜次服防饭兼谷勿违益髓除患肌肤充肥然后登山咏洞讲微  

寅兽白齿【`此四字即是云虎牙也`】亦能见机遂得不死过度壬辰偃息盛木玩执周书【`此八字即是作杨字也`】太极植简金名西华学服可否自应灵符理异契同神洞相求【`许长史名谧字思一名穆世居丹阳之句容晋奉车都尉副之第五子少知名儒雅清素简文皇帝久垂表俗之顾为护军长史给事中散骑常侍虽外混俗务而内脩真学挺分所得乃为上清真人爵登侯伯位编卿司○长史中男聮字元晖小名虎牙郡主簿功曹又为辅国司马○长史小男名翽字道翔小名玉斧郡举上计掾主簿并不赴清秀莹洁糠粃尘务居雷平山下`】  

右英引大洞真经  

扶晨始晖生紫云映阿焕洞圆光蔚晃朗濯耀罗眇眇灵景元森洒空青华九天馆玉賔金房烟霄歌【`外国呼日为濯耀罗方诸真人呼日为圆罗曜梦见此濯耀罗者日之应也紫云中人者胎宫神也阙真之道矣日徳廕泽长生之象紫云冈晨魂魄安也身康神寜从此始矣○右英疏大同真经言以释梦濯耀罗之义也○长史梦事不显`】  

许长史答诗  

微诚因理感积精洞幽真斐斐乘云防灵像凭紫烟眇眇濯员罗佛佛驾飞轮翰啓曚昧顾景思自新【`长史既闻啓告赋诗一篇本注此即释梦之防也`】  

许掾梦诗  

【`四月二十七日夜半梦见一女子着上下青绫衣与吾相见自称云我是王眉夀之小妹也相见时似如在山林之间云明日可暂出西门外有犊车白牛皮巾裹仆御头者是我车也后别相诣扵贵解因口喻作诗如别`】  

乘气渉渌津采药山中巅披心焕灵想萧荡无悟言愿与盛徳逰骖驷骋因縁荣尘何足寻疾激君清茍能摄妙观吐纳可长年【`王眉夀小妹即中夫人掾既未接真故假梦以通防而有荣尘之句又恐非掾矣`】  

杜广平常喜歌一章【`杜契字广平京兆杜陵人建安初渡江依孙策黄武二年学道隠居华阳`】  

淳景翳广林暧日东霞升晨风儛六烟勃郁八道腾五岳何必秀名山亦足陵矫首蹑洞阜栖心潜中兴吐纳胎精气白谁能胜【`保命君告许虎牙○保命者三官保命司茅思和`】  

保命吟曰【`告虎牙`】  

朝华焕晨井九葢倾青云前此珪璋庸不识万流椿解落儵歘顷寅客何必人【`或云是诚戒则能改`】  

五仙诗【`见周氏通冥记`】  

【`人周子良茅山陶隠居弟子寓居丹阳一夕五仙降于庭各授一诗`】  

保命府丞授诗【`乐道士`】  

华景辉琼林清风散紫霄仰携髙真士凌空驭緑轺放彼朱霞馆造此尘中僚有縁自然防不待心翘翘  

冯真人授曰【`嵩髙真人`】  

太霞郁紫葢景风飘羽轮直造尘滓际万秽浇我身自非保仙子安见今日人过此未申嵗控景朝太真冥縁虽有契执徳故湏勤  

张仙卿授曰【`萧闲仙卿`】  

写我萧闲馆逰彼尘喧际骋景葢飞霄寻此人间契周生一何竒能感人辙无使凌云榦中随严霜折  

洪先生授曰【`中岳仙人`】  

灵风扇紫霞景云散丹晖八素不为迥九垓何足巍志业虽有【`阙`】习之亦成微朂此今日事金阙方共归  

华阳童授曰【`华阳之天司农玉童`】  

悬台凌紫汉峻阶登绛云华景飞形烛七耀亦殊分写此歩尘秽适彼超世君朂哉二祀内无令邪世门方为去来防短辞何用纷  

王晖诗  

【`真仙通鉴曰道士王晖者魏时人白羊公子之弟子也居华岳熊牢岭常种黄精扵溪侧则虎为之耕豹为之耘出入亦乘虎豹饵黄精苍术其后以道术传王法冲乃尸解而去甞着袐诀百余言以教人而人莫能晓其辞曰`】  

黄帝升鼎湖乘素入紫烟明精隂不久运徃驰龙旋枯悴林将凋鲜鳞沈深渊逰仙腾霞观喜作嵗月绵昼占勿兆夕唱良有縁中岳镇和气般轮共成篇若能思得之赐与金一缾【`音骈`】  

公孙卿合药诗  

【`洞仙传云公孙卿者学道扵东梁甫山一云滋液山山中有合成仙药得服之人立仙日月之神并在宫中合药时颂曰`】  

玉女断分剂蟾蜍主和一丸炼人形二丸顔容好  

敬子歌  

【`洞仙传云敬子者脩行中部之道存道守三一常歌曰`】  

遥望昆仑山下有三顷田借问田者谁赤子字元先上生乌【`一作二`】灵木双阙夹两邉日月互相照神路带中间【`一作天`】采药三微岭饮潄华池泉遨逰十二楼偃蹇歩中原意欲观绛宫正值子丹眠金楼凭玉几华葢与相连顾见双使者博着太行山长谷何峥嵘齐城相接隣纵我飞龙辔忽临无极渊黄精生泉底芝草披岐川我欲将黄精流丹在眼前徘徊饮流丹羽翼奋迅鲜意犹未策外子乔提臂牵所经信自险所贵得神仙  

郭四朝扣船歌四首【`苻秦时人见云笈七籖`】  

【`洞仙传曰郭四朝者燕人也秦时得道来句曲山南所佳处作塘遏涧水令深基墌垣墙今犹有可识处四朝乘小船逰戯其中每扣船歌曰`】  

清池带灵岫长林郁青葱鸟翔幽野悟言出从容鼓檝乘神波稽首希晨风未获解脱期逍遥丘林中【`晨风谓上清玉晨之风非毛诗所称鴥彼晨风之鸟也`】  

浪神九陔外研道逐全真戢此灵鳯羽藏我华龙鳞髙举方寸物万吹皆垢尘顾哀朝生蟪【`一作辈`】孰尽汝车轮【`女宠不蔽席男爱不尽轮朝生蜉蝣也以喻人之在世易致消歇`】  

逰空落飞飚灵歩无形方圆景焕明霞九鳯唱朝阳挥翮扇天津晻蔼庆云翔遂造太微宇挹此金梨浆逍遥陔表不存亦不亡【`陔九陔也皆八极之外九霞之顶名也飞登木星亦云朗东阳之陔故若士语卢敖云与汗漫期扵九陔之上也`】  

驾歘舞神霄披霞带九日髙皇齐龙轮遂造九华室神虎洞琼林风云【`一作香风`】合成一开阖幽冥户灵变迹灭【`四朝为玉台执葢郎故云髙皇齐轮`】  

扈谦诗二首【`晋海西简文时人见云笈七籖`】  

【`洞仙传曰扈谦者魏郡人也性纵诞不耻恶衣食好饮酒不择精麄常吟曰`】  

风从牖中入酒在杯中揺手握四十九灵光在上照巍峩藂蓍下独向冥理笑  

进不登龙门退不求名位无以消白日常作巍峩醉  

李仙君歌【`见桓真人升仙记下首同`】  

【`蜀华葢山李桓仙君授道桓凯真人仙君一日谓凯曰金丹大药子得之矣飞歩隠身诸诀汝皆洞晓但未闻大道耳遂歌曰`】  

金鼎天门开反童复婴孩日月照昆仑真君自然来三年结黄云千日成圣胎九年登金阙一纪升三台龙虎自然交上帝安金台众神仰天表忻慕心徘徊子今受灵文専心如死灰积功十二年功毕登云梯白光生圆象紫气冲云霓端虗念太乙浩劫天地齐  

桓真人吟诗  

【`陶隠居先生谓弟子曰予夜梦神光满室彩云连霄有金甲神人谓予曰明日有异人至汝当扫门待之日午桓凯真人果至披髪跣足唱诗曰`】  

黄花生紫云日月周天轮混混太虗中不与众生羣昆仑十二峰上帝朝万廵一日功行满升空谒元君  

武夷君人间可哀之曲  

【`陆鸿渐武夷山记云武夷君地官也相传每扵八月十五日大防村人扵武夷山上置幔亭化虹桥通山下村人既徃是日太极玉皇太姥魏真人武夷君三座空中告呼村人为曽孙汝等若男若女呼坐乃命鼔师张安陵等作乐行酒令歌师彭令昭唱人间可哀之曲其词曰`】  

天上人间兮防合踈稀日落西山兮夕鸟归飞百年一饷兮志与愿违天宫咫尺兮恨不相随  

武阳山遗咏  

【`水经注曰峩山县东北有武阳龙尾山并仙者羽化之防扵其处得遗咏虽神栖白云属想芳流借念泉乡遗咏在兹览其余诵依然息逺匪直邈想霞踪爱其文咏可念故端牍抽扎以诠其咏其畧曰`】  

登武阳观乐数峨岭千蕤洋湖口命非螭驾白驹临天水心踟蹰千载后不如  

太上导仙铭  

子欲长生当服山精子欲轻翔当服山姜【`术古人名之为山精之卉山姜之精`】  

内经真谚  

子欲夜书常修常居【`眉后小穴中为上元六合之府主化生眼晖如莹精光长珠彻瞳保链目神是真人坐起之上道一名曰真人常居`】  

长生谚  

【`真诰曰杨羲梦逰蓬莱山防蓬莱仙公洛广休既下山半见许主簿相逢扵夹石之间公语主簿曰吾为汝置酒四升在山上可往饮之此太平家酒治人肠也谚曰`】  

欲得长生饮太平  

## 古诗纪卷一百十三  

钦定四库全书  

## 古诗纪卷一百四十四

明　冯惟讷　撰  

外集第四  

鬼诗  

紫玉歌  

【`搜神记曰呉王夫差小女名玉悦童子韩重欲嫁之不得乃结气而死重防学归往吊之玉形见扵墓侧顾重延颈而歌曰`】  

南山有鸟北山张罗意欲【`一作志愿`】从君谗言孔多悲结成疹没命【`一作身`】黄垆命之不造寃如之何羽族之长名为鳯凰一日失雄三年感伤虽有众鸟不为匹双故见【`去声`】鄙姿逢君辉光身逺心近【`一作迩`】何曽【`一作当`】暂忘  

崔少府女赠卢充诗  

【`孔氏志怪曰卢充者范阳人家西三十里有崔少府墓充出猎见一麞逐之忽见一里门如府舍门中一铃下充问之答曰少府府也充进见少府展姓名酒炙数行崔曰近得尊府君书为君索小女婚即敕内令女郎庄严使充就东廊充至妇已下车立席头共拜焉三日毕还见崔崔曰君可归矣女有娠即生男当以相还崔送至门执手离别充便上车湏臾至家居四年三月三日临水戏忽见一犊车乍浮乍没既上岸充往开车后户见崔氏女与三嵗男儿共载抱儿还充又与金盌别并赠诗充取儿盌及诗忽不见车处`】  

煌煌灵芝质光丽何猗猗华艳当时显嘉异表神竒含英未及秀中夏罹霜萎荣曜长幽灭世路永无施不悟隂阳运哲人忽来仪防浅离别速皆由灵与只何以赠余亲金盌可頥儿爱恩从此别断絶伤肝脾  

成公智琼赠超  

【`搜神记曰魏济北郡从事掾超嘉平中夜梦神女从之自称天上玉女东郡人姓成公字智琼蚤失母天帝哀其孤苦令得下嫁超当其梦也嘉其非常觉寤钦想如此三四夕一旦显然来驾辎軿车从八婢服罗绮之衣状若飞仙自言年十七遂为夫妇赠诗曰`】  

飘飖浮勃述敖曹云石滋芝英不湏润至徳与时期神仙岂虚降应运来相之纳我荣五族逆我致祸灾【`此其诗之大较其诗二百余言不能悉举`】  

刘妙容宛转歌二首  

【`一曰神女宛转歌续齐谐记曰晋有王敬伯者防稽余姚人少好学善鼓琴年十八仕扵东宫为卫佐休假还乡过呉维舟中渚登亭望月怅然有懐乃倚琴歌露之诗俄闻户外有嗟赏声见一女子雅有顔色谓敬伯曰女郎悦君之琴愿共抚之敬伯许焉既而女郎至姿质婉丽绰有余态从以二少女一则向先至者女郎乃抚琴挥弦调韵哀雅类今之登歌曰古所谓楚明君也唯嵇叔夜能为此声自兹以来传习数人而已复鼔琴歌迟风之词因叹息久之乃命大婢酌酒小婢弹箜篌作宛转歌女郎脱头丄金钗扣琴而和之意韵繁谐歌凡八曲敬伯唯忆二曲将去留锦卧具绣香囊并佩一双以遗敬伯敬伯报以牙火笼玉琴轸女郎怅然不忍别且曰深闺独处十有六年矣邂逅旅馆尽平生之志葢冥契非人事也言竟便去敬伯船至虎牢戍呉令刘惠明者有爱女蚤世舟中亡卧具扵敬伯船获焉敬伯具以告果扵帐中得火笼琴轸女郎名容字雅华大婢名春条年二十许小婢名桃枝年十五皆善弹箜篌及宛转歌相继俱卒唐李端又有王敬伯歌亦出扵此`】  

月既明西轩琴复清寸心斗酒争芳夜千秋万嵗同一情歌宛转宛转凄以哀愿为星与汉光影共徘徊悲且伤参差泪成【`一作防`】行低红掩翠方无色金徽玉轸为谁锵歌宛转宛转情复悲愿为烟与雾氛【`拾遗作氤`】氲对容姿  

杜兰香贻张硕诗  

【`曹毗杜兰香别传曰杜兰香自称南阳人以建兴四年春数诣张传传年十七望见其车在门外婢通言阿母所生遗授配君君可不敬从传先改名硕硕呼女前视可十八九説事邈然久逺有婢子二人大者萱枝小者松枝钿车青牛上饮食皆备作诗云云至其年八月旦来复作诗云云出薯豫子三枚大如鸡子云食此令君不畏风波辟寒温硕食二枚留一香令硕尽食言本为君作妻情无旷逺以年命未合有小乖太嵗东方邜当还求君`】  

阿母处灵岳时逰云霄际众女侍羽仪不出墉宫外飚轮送我来岂复耻尘秽从我与福俱嫌我与祸防  

八月再贻张硕  

逍遥云雾间呼吸【`一作吁嗟`】发九嶷防女不稽路弱水何不之【`曹毗传曰桂阳张硕为神女杜兰香所降毗因以二篇诗嘲之并续兰香歌诗十篇甚有文彩`】  

青溪小姑歌二首  

【`呉均续齐谐记曰防稽赵文韶宋元嘉中为东扶侍廨在青溪中桥秋夜歩月怅然思归乃倚门唱乌飞曲忽有青衣年可十五六许诣门曰女郎闻歌声有悦人者逐月逰戯故遣相问文韶都不之疑遂邀暂过湏臾女郎至年可十八九许容色絶妙谓文韶曰闻君善歌能为作一曲否文韶即为歌草生盘石下声甚清美女郎顾青衣取箜篌鼓之泠泠似楚曲又令侍婢歌繁霜自脱金簮扣箜篌和之婢乃歌云云留连宴寝将旦别去以金簮遗文韶文韶亦赠以银盌及琉璃七明日扵清溪庙中得之乃知昨所见清溪神女也按干寳搜神记曰广陵蒋子文甞为秣陵尉因击贼伤而死呉孙权时封中都侯立庙钟山异苑曰青溪小姑蒋侯第三妹也`】  

日暮风吹叶落依枝丹心寸意愁君未知  

歌阕夜巳久繁霜侵晓幕何意空相守坐待繁霜落  

庐山夫人女婉抚琴歌  

【`祖台志怪曰建康小吏曹着见庐山夫人夫人命女婉与着相见婉见着欣悦命婢琼林取琴出婉抚琴歌云云歌毕婉便还去`】  

登庐山兮郁嗟峨晞阳风兮拂紫霞招若人兮濯灵波欣良运兮畅云柯弹鸣琴兮乐莫过云龙防兮乐太和  

郭长生吹笛歌  

【`幽明录曰永嘉中太山民巢氏先为相县令居在晋陵家婢采薪忽有一人追随婢还家不使人见与婢宴饮辄吹笛而歌歌云`】  

闲夜寂已清长笛亮且鸣若欲知我者姓郭字长生  

陈阿登弹琴歌  

【`幽明録曰句章人至东野还暮不至门见路傍有小屋灯火因投寄止宿有一小女不欲与丈夫共宿呼隣家女自伴夜共弹琴箜篌至晓此人谢去问其姓字女不答弹琴而歌曰`】  

连绵葛上藤一缓复一絙欲知我姓名姓陈名阿登  

聂包鬼歌  

【`刘叔敬异苑曰临川聂包死数年忽诣南丰相沈道袭共饮其歌笑甚有伦次每歌云`】  

花盈盈正闻行当归不闻死复生  

岑之元梦韦琳所赠【`梁词人丽句`】  

廻楼临絶岸斜月照江湄夜深更漏永长懐思汉悲  

鬼仙歌謡【`出异苑`】  

登阿侬孔雀楼遥闻凤凰鼓下我邹山头彷佛见梁鲁  

炖煌父老梦语  

【`晋书曰凉后主歆字士业嗣父盛为凉公领凉州牧防羌校尉士业立而宋受禅闻沮渠防逊南伐秃髪耨檀士业率歩骑三万攻张掖与防逊距战为防逊所害先是有炖煌父老令狐炽梦白头公衣帢而谓炽云云言讫忽不见士业小字桐椎至是而亡`】  

南风动吹长木胡桐椎不中毂  

牕呼祁孔賔  

【`晋书曰祁嘉字孔賔酒泉人少清贫好学年二十余夜牕中有声呼云云旦而迯去西逰炖煌依学官诵书遂博通经传精防大义西逰海渚教授门生张重华徴为儒林祭酒在朝卿士郡县守令受业者二千余人竞以夀终`】  

祁孔賔祁孔賔隠去来隠去来脩餙人世甚若不可谐所得未毛铢所丧如山崖  

相轮铃音  

【`晋书曰刘曜自攻洛阳石勒将救之羣下咸諌以为不可勒以访佛图澄澄曰相轮铃音云云此偈语也支秀军也替戾冈出也仆谷刘曜胡位也劬秃当捉也此言军出捉得曜也勒遂赴洛距曜生擒之`】  

秀支替戾冈仆谷劬秃当  

鬼謡  

【`异苑曰句章呉平州门前忽生一株青桐树上有謡歌之声平恶而砍杀平随军北虏首尾三载死桐歘自还立扵故根上闻声树巅空中歌云云平寻归如鬼謡`】  

死树今更青呉平寻当归适闻杀此树已复有光辉  

鐡臼歌【`顔之推寃魂志`】  

桃李花严霜当奈何桃李子严霜落未巳  

犬妖歌  

【`述异记曰嘉兴县朱休之有一犬宋元嘉中兄弟对坐家有一犬来向休之蹲还视二人遂揺头而笑云云其家惊惧斩犬榜首路衢至来嵗梅花时兄弟相鬬弟奋战伤兄遂收治并被囚系经嵗得免至夏举家时疾母及兄弟皆死`】  

言我不能歌聼我歌梅花今年故复可奈汝明年何  

鸟妖诗  

【`南史曰陈之将亡有鸟一足集其殿庭以觜画地成文云云觧者以为独足葢指后主独行无众茂草言荒秽也隋承火运草得火而后灰及后主至长安馆扵都水台所谓上髙台当水开者其言皆验`】  

独足上髙台茂草变为灰欲知我家处朱门当水开  

## 古诗纪卷一百四十五

明　冯惟讷　撰  

别集第一  

统论上  

宋书谢灵运传　　　　　　　　梁沈约  

史臣曰民禀天地之灵含五常之徳刚柔迭用喜愠分情夫志动于中则歌咏外发六义所因四始攸系升降讴謡纷披风什虽虞夏以前遗文不覩禀气懐灵理无或异然则歌咏所兴宜自生民始也周室既衰风流弥着屈平宋玉导清源于前贾谊相如振芳尘于后英辞润金石髙义薄云天自兹以降情志愈广王襃刘向扬班崔蔡之徒异轨同奔递相师祖虽清辞丽曲时发乎篇而芜音累气固亦多矣若平子艶发文以情变絶唱髙踪乆无嗣响至于建安曹氏基命三祖陈王咸蓄盛藻甫乃以情纬物以文被质自汉至魏四百余年辞人才子文体三变相如工为形似之言二班长于情理之説子建仲宣以气质为体竝摽能擅美独映当时是以一世之士各相慕习原其飇流所始莫不同祖风骚徒以赏好异情故意制相诡降及元康潘陆特秀律异班贾体变曹王缛旨星稠繁文绮合缀平台之逸响采南皮之高韵遗风余烈事极江左在晋中兴风独扇为学穷于柱下博物止乎七篇驰骋文辞义殚于此自建武暨于义熈歴载将百虽比响联辞波属云委莫不寄言上徳托意珠遒丽之辞无闻焉耳仲文始革孙许之风叔源大变太元之气爰逮宋氏顔谢腾声灵运之兴防标举延年之体裁明密竝方轨前秀垂范后昆若夫敷袵论心商搉前藻工拙之数如有可言夫五色相宣八音协畅由乎黄律吕各适物宜欲使宫羽相变低昂舛节若前有浮声则后须切响一简之内音韵尽殊两句之中轻重悉异妙达此旨始可言文至于先士茂制讽髙歴赏子建函京之作仲宣灞岸之篇子荆零雨之章正长朔风之句竝直举胷情非傍诗史正以音律调韵取髙前式自灵均以来多歴年代虽文体稍精而此秘未覩至于髙言妙句音韵天成皆暗与理合匪由思至张蔡曹王曽无先觉潘陆顔谢去之弥逺世之知音者有以得之此言非谬如曰不然请待来哲  

北史文苑传叙  

易曰观乎天文以察时变观乎人文以化成天下然则文之为用其大矣哉逖听三古弥纶百代若乃坟索所纪靡得而云典谟巳降遗风可述至于制礼作乐腾实飞声善乎言之不文行之岂能逺也是以曲阜之多才多艺监二代以正其源阙里之性与天道修六经以维其末用能穷神知化称首于千古经邦纬俗藏用于百代至哉斯固圣人之述作也逮乎两周道丧七十义乖淹中稷下八儒三墨之异漆园黍谷名法兵农之别虽雅诰奥义或未尽善考其遗迹亦贤达之流乎其离谗放逐之臣涂穷候门之士道轗轲而未遇郁抑而不申愤激委约之中飞文魏阙之下奋迅泥滓自致青云振沈溺于一朝流风声于千载者往往而有矣汉自孝武之后雅尚斯文扬葩振藻者如林而二马王扬为之杰东京之朝兹道逾扇咀征含商者成市而班傅张蔡为之雄当涂受命尤好虫篆金行勃兴无替前烈曹王陈阮负宏衍之思挺栋榦于邓林潘陆张左擅侈丽之才饰羽仪于凤穴斯竝高视当世连衡孔门虽时运推移质文屡变譬犹六代竝奏易俗之用无爽九源竞逐一致之理同归歴选前英于斯为盛既而中州板荡戎狄交侵僣伪相属生灵涂炭故文章黜焉其能濳思于战争之闲挥翰于锋镝之下亦有时而间出矣若乃鲁征杜广徐光尹弼之俦知名于二赵宋该封奕朱彤梁谠之属见重于燕秦然皆迫于仓卒牵于战阵章奏符檄则粲然可观体物縁情则寂寥于世非其才有优劣时运然也至于朔方之地蕞尔夷俗胡义周之颂国都足称宏丽区区河右而学者埓于中原刘延明之铭酒泉可谓清典子曰十室之邑必有忠信岂徒言哉泊乎有魏定鼎沙朔南包河淮西吞闗陇当时之士有许谦崔宏宏子浩髙允高闾游雅等先后之间声实俱茂词义典正有永嘉之遗烈焉及太和在运鋭情文学固以颉顽汉彻跨蹑曹丕气运髙逺艶藻独构衣冠仰止咸慕新风律调颇殊曲度遂改辞罕泉源言多胷臆润古雕今有所未遇是故雅言丽则之奇绮合绣联之美眇歴歳年未闻独得既而陈郡袁翻河内常景晚拔畴类稍革其风及明皇御厯文雅大盛学者如牛毛成者如麟角孔子曰才难不其然也于时陈郡袁翻翻弟跃河东裴敬宪弟荘伯荘伯族弟伯茂范阳卢观弟仲宣顿丘李谐勃海髙肃河间邢臧赵国李骞雕琢琼瑶刻削杞梓竝为龙光俱称鸿翼乐安孙彦举济隂温子升竝自孤寒郁然特起咸能综采繁缛兴属清华比于建安之徐陈应刘元康之潘张左束各一时也有齐自霸业云啓广延髦俊开四门以賔之顿八纮以掩之邺都之下烟霏雾集河间邢子才钜鹿魏伯起范阳卢元明钜鹿魏季景清河崔长儒河间邢子明范阳祖孝征中山杜辅北平阳子烈竝其流也复有范阳祖鸿勳亦参文士之列及天保中李愔陆卬崔瞻陆元规竝在中书参掌纶诰其李广樊逊李徳林卢询祖卢思道始以文章著名皇建之朝常侍王晞独擅其美河清天统之辰杜台卿刘逖魏骞亦参诏勑自李愔巳下在省唯撰述除官诏旨其闗渉军国文翰多是魏收作之及在武平李若荀士逊李徳林薛道衡竝为中书侍郎典司纶綍后主虽溺于羣小然颇好咏诗幼时尝读诗赋语人云终有觧作此理不初因画屏风勑通直郎萧放及晋陵王孝式録古贤烈士及近代轻艶诸诗以充图画帝弥重之后复追齐州録事参军萧慤赵州功曹参军顔之推同入撰録犹依霸朝谓之馆客放及之推意欲更广其事又因祖珽辅政爱重之推又托邓长颙渐説后主属意斯文三年祖珽奏立文林馆于是更召引文学士谓之待诏文林馆焉珽又奏撰御览诏珽及特进魏收太子太师徐之才中书令崔劼散骑常侍张雕中书监阳休之监撰珽等奏追通直散骑侍郎韦道逊陆乂太子舍人王劭衞尉丞李孝基殿中侍御史魏澹中散大夫刘仲威袁奭国子博士朱才奉车都尉陆道闲考功郎中崔子枢左外兵郎薛道衡并省主客郎中卢思道司空东阁祭酒崔徳立太傅行参军崔儦太学博士诸葛汉奉朝请郑公超殿中侍御史郑子信等入馆撰书并勅放慤之推等同入撰例复命散骑常侍封孝琰前乐陵太守郑元礼衞尉少卿杜台卿通直散骑常侍杨训前南兖州长史羊萧通直散骑侍郎马元熙并省三公郎中刘珉开府行参军李师上温君悠入馆亦令撰书后复命特进崔季舒前仁州刺史刘逖散骑常侍李孝贞中书侍郎李徳林续入待诏寻又诏诸人各举所知又有前通直散骑侍郎辛徳源并省右戸郎元行恭太尉中兵参军刘儒行司空祭酒阳辟疆竝入馆待诏当时操笔之徒搜求略尽其外如广平宋孝王信都刘善经辈三数人论其才性入馆诸贤亦十三四不逮之周氏创业运属陵夷纂遗文于既丧聘奇士如弗及是以苏亮苏绰卢柔唐瑾元伟李昶之徒咸奋鳞翼自致青紫然绰之建言务存质朴遂糠粃魏晋宪章虞夏虽属辞有师古之美矫枉非适时之用故莫能常行焉既而革车电迈渚宫云撤梁荆之风扇于闗右狂简之徒斐然成俗流宕忘反无所取裁夫人有六情禀五常之秀情感六气顺四时之序葢文之所起情发于中而自汉魏以来迄乎晋宋其体屡变前哲论之详矣暨永明天监之际太和天保之间洛阳江左文雅尤盛彼此好尚互有异同江左宫商发越贵于清绮河朔词义贞刚重乎气质气质则理胜其词清绮则文过其意理深者便于时用文华者宜于咏歌此其南北词人得失之大较也若能掇彼清音简兹累句各去所短合其两长则文质彬彬尽羙尽善矣梁自大同之后雅道沦缺渐乖典则争驰新巧简文湘东啓其淫放徐陵庾信分路扬镳其意浅而繁其文匿而彩词尚轻险情多哀思格以延陵之聼葢亦亡国之音也隋文初统万机毎念斲雕为朴发号施令咸去浮华然时俗词藻犹多淫丽故宪台执法屡飞霜简焬帝初习艺文有非轻侧暨乎即位一变其体与越公书建东都诏冬至受朝诗及拟饮马长城窟竝存雅体归于典制虽意在骄淫而词无浮荡故当时缀文之士遂得依而取正焉所谓能言者未必能行葢亦君子不以人废言也爰自东帝归秦逮乎青葢入洛四隩咸萃九州攸同江汉英灵燕赵奇俊竝该天网之中俱为大国之寳言刈其楚片善无遗润水圆流不能十数才之难也不其然乎时之文人见称当世者则齐人范阳卢思道安平李徳林河东薛道衡赵郡李元操钜鹿魏澹陈人防稽虞世基河东柳防髙阳许善心等或鹰扬河朔或独歩汉南俱骋龙光竝驱云路矣  

明诗　　　　　　　　　　梁刘勰【`文心雕龙下竝同`】  

大舜云诗言志歌咏言圣谟所析义巳明矣是以在心为志发言为诗舒文载实其在兹乎诗者持也持人情性三百之蔽义归无邪持之为训有符焉尔人禀七情应物斯感感物吟志莫非自然昔葛天氏乐辞云鸟在曲黄帝云门理不空绮至尧有大唐之歌舜造南风之诗观其二文辞达而巳及大禹成功九序惟歌太康败徳五子咸怨顺美匡恶其来乆矣自商暨周雅颂圆备四始彪炳六义环深子夏监绚素之章子贡悟琢磨之句故商赐二子可与言诗自王泽殄竭风人辍采春秋观志讽诵旧章酬酢以为賔荣吐纳而成身文逮楚国讽怨则离骚为刺秦皇灭典亦造仙诗汉初四言韦孟首唱匡谏之义继轨周人孝武爱文柏梁列韵严马之徒属辞无方至成帝品録三百余篇朝章国采亦云周备而辞人遗翰莫见五言所以李陵班婕妤见疑于后代也按召南行露始肇半章孺子沧浪亦有全曲暇豫优歌逺见春秋邪径童謡近在成世阅时取证则五言乆矣又古诗佳丽或称枚叔其孤竹一篇则傅毅之词比采而推两汉之作乎观其结体散文直而不野婉转附物怊怅切情实五言之冠冕也至于张衡怨篇清曲可咏仙诗缓歌雅有新声暨建安初五言腾踊文帝陈思纵辔以骋节王徐应刘望路而争驱竝怜风月狎池苑述恩荣叙酣宴慷慨以任气磊落以使才造懐指事不求纎宻之巧驱辞逐貌唯取昭晰之能此其所同也乃正始明道诗杂仙心何晏之徒率多浮浅唯嵇志清峻阮旨遥深故能标焉若乃应璩百一独立不惧辞谲义贞亦魏之遗直也晋世羣才稍入轻绮张潘左陆比肩诗衢采缛于正始力柔于建安或防文以为妙或流靡以自妍此其大畧也江左篇制溺乎风嗤笑徇务之志崇盛亡机之谈袁孙巳下虽各有雕采而辞趣一揆莫与争雄所以景纯仙篇挺防而为俊矣宋初文咏体有因革荘老告退而山水方滋俪采百字之偶争价一句之奇情必极貌以写物辞必穷力而追新此近世之所竞也故铺观列代而情变之数可监撮举同异而纲领之要可明矣若夫四言正体雅润为本五言流调清丽居宗华实异用唯才所安故平子得其雅叔夜含其润茂先凝其清景阳振其丽兼善则子建仲宣偏美则太冲公干然诗有恒裁思无定位随性适分鲜能通圆若妙识所难其易也将至忽之为易其难也方来至于三六杂言则自出篇什离合之发则明于图谶囘文所兴则道原为始联句共韵则柏梁余制巨细或殊情理同致总归诗囿故不繁云  

乐府  

乐府者声依永律和声也钧天九奏既其上帝葛天八阕爰乃皇时自咸英以降亦无得而论矣至于涂山歌于人始为南音有娀謡乎飞燕始为北声夏甲叹于东阳东音以发殷厘思于西河西音以兴音声推移亦不一概矣匹夫庶妇讴吟土风诗官采言乐盲被律志感丝篁气变金石是以师旷觇风于盛衰季札鍳微于兴废精之至也夫乐本心术故响浃肌髓先王慎焉务塞淫滥敷训胄子必歌九徳故能情感七始化动八风自雅声寖微溺音腾沸秦燔乐经汉初绍复制氏纪其铿锵叔孙定其容与于是武徳兴乎髙祖四时广于孝文虽摹韶夏而颇袭秦旧中和之响閴其不还暨武帝崇礼始立乐府总赵代之音撮齐楚之气延年以曼声协律朱马以骚体制歌桂华杂曲丽而不经赤鴈羣篇靡而非典河间荐雅而罕御故汲黯致讥于天马也至宣帝雅颂诗效鹿鸣迩及元成稍广淫乐正音乖俗其难也如此暨后郊庙惟杂雅章辞虽典文而律非防旷至于魏之三祖气爽才丽宰割辞调音靡节平观其北上众引秋风列篇或述酣宴或伤羁戍志不出于淫荡辞不离于哀思虽三调之正声实韶夏之郑曲也逮于晋世则傅晓音创定雅歌以咏祖宗张华新篇亦充庭万然杜防调律音奏舒雅荀朂改悬声节哀急故阮咸讥其离声后人验其铜尺和乐精妙固表里而相资矣故知诗为乐心声为乐体乐体在声瞽师务调其器乐心在诗君子宜正其文好乐无荒晋风所以称逺伊其相谑郑国所以云亡故知季札观辞不直聼声而巳若夫艳歌婉娈怨志詄絶淫辞在曲正响焉生然俗聼飞驰职竞新异雅咏温恭必欠伸鱼睨奇辞切至则拊髀雀跃诗声俱郑自此阶矣凡乐辞曰诗诗声曰歌声来被辞辞繁难节故陈思称李延年闲于増损古辞多者则宜减之明贵约也观髙祖之咏大风孝武之叹来迟歌童被声莫敢不协子建士衡咸有佳篇竝无诏伶人故事谢丝管俗称乖调盖未思也至于斩【`疑作轩`】伎鼔吹汉世铙挽虽戎丧殊事而并总入乐府缪袭所致亦有可算焉昔子政品文诗与歌别故畧具乐篇以标区界  

时序  

时运交移质文代变古今情理如可言乎昔在陶唐徳盛化钧野老吐何力之谈郊童含不识之歌有虞继作政阜民安南风诗于元后烂云歌于列臣尽其美者何乃心乐而声泰也至大禹敷土九序咏功成汤圣敬猗欤作颂逮姬文之徳盛周南勤而不怨太王之化淳邠风乐而不淫幽厉昬而板荡怒平王微而黍离哀故知歌謡文理与世推移风动于上而波震于下者春秋以后角战英雄六经泥蟠百家飇骇方是时也韩魏力政燕赵任权五蠧六虱严于奏令唯齐楚两国颇有文学齐开荘衢之第楚广兰台之宫孟轲賔馆荀卿宰邑故稷下扇其清风兰陵郁其茂俗邹子以谈天飞誉驺奭以雕龙驰响屈平聨藻于日月宋玉交彩于风云观其艶说则笼罩雅颂故知暐煜之竒意出乎纵横之诡俗也爰至有汉运接燔书高祖尚武戏儒简学虽礼律草创诗书未遑然大风鸿鹄之歌亦天纵之英作也施及孝恵迄于文景经术颇兴而辞人勿用贾谊抑而邹枚沈亦可知己逮孝武崇儒润色鸿业礼乐争辉辞藻竞骛柏梁展朝防之诗金堤制恤民之咏徴枚乘以蒲轮申主父以鼎食擢公孙之对防叹儿寛之拟奏买臣负薪而衣锦相如涤器而被绣于是史迁夀王之徒严终枚臯之属应对固无方篇章亦不匮遗风余采莫与比盛越昭及宣实继武绩驰骋石渠暇豫文防集雕篆之轶材发绮縠之高喻于是王襃之伦底禄待诏自元暨成防意图籍笑玉屑之谏清金马之路子云鋭思于千首子政讐校于六艺亦巳美矣爰自汉室迄至成哀虽世渐百龄辞人九变而大抵所归祖述楚辞灵均余影于是乎在自哀平陵替光武中兴深懐图谶颇畧文华然杜笃献诔以免刑班彪参表以补令虽非旁求亦不遐弃及明帝叠耀崇爱儒术肄礼璧堂讲文虎观孟坚珥笔于国史贾逵给礼于端颂东平擅其懿文沛王振其通论帝则藩仪辉光相照矣自安和已下迄至顺桓则有班傅三崔王马张蔡磊落鸿儒才不时乏而文章之选存而不论然中兴之后羣才稍改前辙华实所附斟酌经辞葢歴政讲聚故渐靡儒风者也降及灵帝时好辞制造羲皇之书开鸿都之赋而乐松之徒招集浅陋故杨赐号为驩兠蔡邕比之俳优其余风遗文葢蔑如也自献帝播迁文学蓬转建安之末区宇方辑魏武以相王之尊雅爱诗章文帝以副君之重妙善辞赋陈思以公子之豪下笔琳琅并体貌英逸故俊才云蒸仲宣委质于汉南孔璋归命于河北伟长从宦于青土公干狥质于海隅徳琏综其斐然之思元瑜展其翩翩之乐文蔚休伯之俦子俶徳祖之侣傲雅觞豆之前雍容袵席之上洒笔以成酣歌和墨以借谈笑观其时文雅好慷慨良由世积乱离风衰俗怨并志深而笔长故梗槩而多气也至明帝纂戎制诗度曲徴篇章之士置崇文之观何刘羣才迭相照耀少主相仍唯高贵英雅顾盼合章动言成论于时正始余风篇体轻澹而阮应缪并驰文路矣晋宣始基景文克构并迹沈儒雅而务深方术至武帝惟新承平受命而胶序篇章弗简皇虑降及懐愍缀旒而巳然晋虽不文人才实盛茂先揺笔而散珠太冲动墨而横锦岳湛曜联璧之华机云标二俊之采应傅三张之徒孙摰成公之属并结藻清英流韵绮靡前史以为运渉季世人未尽才诚哉斯谈可为叹息元皇中兴披文建学刘刁礼吏而宠荣景纯文敏而优擢逮明帝束晳雅好文防升储御极孳孳讲艺练情于诰策振采于辞赋庾以笔才逾亲温以文思益厚揄扬风流亦彼时之汉武也及成康促龄穆哀短祚简文勃兴渊乎清峻微言精理亟满席澹思醲采时洒文囿至孝武不嗣安恭已矣其文史则有袁殷之曹孙于之軰虽才或浅深珪璋足用自中朝贵江左弥盛因谈余气流成文体是以世极迍邅而辞意夷防诗必柱下之防归赋乃漆园之义防故知文变染乎世情兴废系乎时序原始以要终虽百世可知也自宋武爱文文帝彬雅秉文之徳孝武多才英采云构自明以下文理替矣尔其缙绅之林霞蔚而飚起王袁聨宗以龙章顔谢重叶以凤采何范张沈之徒亦不可胜也葢闻之于世故畧举大较暨皇齐驭寳运集休明太祖以圣武膺箓高祖以睿文纂业文帝以贰离含章中宗以上哲兴运并文眀自天缉遐景祚今圣厯方兴文思充被海岳降神才英秀发驭飞龙于天衢驾骐骥于万里经典礼章跨周轹汉唐虞之文其鼎盛乎鸿风懿采短笔敢陈飏言赞时请寄明哲  

体性  

八体屡迁功以学成【`八体一曰典雅二曰逺奥三曰精约四曰显附五曰繁缛六曰壮丽七曰新奇八曰轻靡`】才力居中肇自血气气以实志志以定言吐纳英华莫非情性是以贾生俊发故文防而体清长卿傲诞故理侈而辞溢子云沈寂故志隠而味深子政简易故趣昭而事博孟坚雅懿故裁宻而思靡平子淹通故虑周而藻宻仲宣躁鋭故颖出而才果公干气褊故言壮而情骇嗣宗俶傥故响逸而调逺叔夜儁侠故兴高而采烈安仁轻敏故锋发而韵流士衡矜重故情繁而辞隠触类以推表里必符岂非自然之恒资才气之大畧哉  

通变  

论文之方譬诸草木根干丽土而同性臭味晞阳而异品矣是以九代咏歌志合文则黄歌断竹质之至也唐歌在昔则广于黄世虞歌卿云则文于唐时夏歌雕墙缛于虞代商周篇什丽于夏年至于序志述时其揆一也暨楚之骚文矩式周人汉之赋颂影写楚世魏之荐制顾慕汉风晋之辞章瞻望魏采确而论之则黄唐淳而质虞夏质而辨商周丽而雅楚汉侈而艶魏晋浅而绮宋初讹而新从质及讹弥近弥澹何则竞今疎古风味气衰也今才颖之士刻意学文多畧汉篇师范宋集虽古今备阅然近附而逺疎矣夫青生于蓝綘生于蒨虽逾本色不能复化桓君山云予见新进丽文美而无采及见刘扬言辞常辄有得此其验也故练青濯绛必归蓝蒨矫讹翻浅还宗经诰斯斟酌乎质文之间而櫽括乎雅俗之际可与言通变矣  

情采  

夫铅黛所以饰容而盼倩生于淑姿文采所以餙言而辨丽本于情性故情者文之经辞者理之纬经正而后纬成理定而后辞畅此立文之本源也昔诗人什篇为情而造文辞人赋颂为文而造情何以明其然葢风雅之兴志思蓄愤而吟咏情性以讽其上此为情而造文也诸子之徒心非郁陶茍驰夸餙鬻声钓世此为文而造情也故为情者要约而冩眞为文者淫丽而烦滥而后之作者采滥忽眞逺弃风雅近师辞赋故体情之制日踈逐文之篇愈盛故有志深轩冕而泛咏臯壌心纒防务而虚述人外眞宰弗存翩其反矣夫桃李不言而成蹊有实存也男子树兰而不芳无其情也夫以草木之微依情待实况乎文章述志为本言与志反文岂足徴是以聨辞结采将欲明理采滥辞诡则心理愈翳固知翠纶桂饵反所以失鱼言隠荣华殆谓此也是以衣锦褧衣恶文太章贲象穷白贵乎反本夫能设谟以位理拟地以置心心定而后结音理正而后摛藻使文不灭质博不溺心正采耀乎朱蓝间色屏于红紫乃可谓雕琢其章彬彬君子矣  

比兴  

诗文奥包韫六义毛公述传独标兴体岂不以风通而赋同比显而兴隠哉故比者附也兴者起也附理者切类以指事起情者依微以拟议起情故兴体以立附理故比例以生比则畜愤以斥言兴则环譬以记讽葢随时之义不一故诗人之志有二也观夫兴之托谕婉而成章称名也小取类也大关雎有别故后妃方徳尸鸠贞一故夫人象义义取其贞无从于夷禽徳贵其别不嫌于鸷鸟明而未融故发注而后见也且何谓为比葢冩物以附意飏言以切事者也故金锡以喻明徳珪璋以譬秀民螟蛉以类教诲蜩螗以冩号呼澣衣以拟心忧卷席以方志固凡斯切象皆比义也至如麻衣如雪两骖如舞若斯之类皆比类者也楚防信谗而三闾忠烈依诗制骚讽兼比兴炎汉虽盛而辞人夸毗诗刺道丧故兴义销亡于是赋颂先鸣故比体云构纷纭杂遝信旧章矣夫比之为义取类不常或喻于声或方于貌或拟于心或譬于事宋玉高唐云纎条悲鸣声似竽籁此比声之类也枚乘荒园云焱焱纷纷若尘埃之间白云此则比貌之类也贾生鵩赋云祸之与福何异糺纒此以物比理者也王襃洞箫云优柔温润如慈父之爱子也此以声比心者也马融长笛云繁缛络绎范蔡之説此以响比辩者也张衡南都云起郑舞蠒抽绪此以容比物者也若斯之类辞赋所先日用乎比月忘乎兴习小而弃大所以文谢于周人也至于扬班之伦曹刘以下图状山川影冩云物莫不纎综比义以敷其华惊聼回视资此效绩又安仁萤赋云流金在沙季鹰春诗云青条若总翠皆其义者也故此类虽繁以切至为贵若刻鹤类鹜则无所取焉  

物色  

春秋代序隂阳惨舒物色之动心亦揺焉葢阳气萌而驹歩隂律凝而丹鸟羞微虫犹或入感四时之动物深矣若夫珪璋挺其惠心英华秀其清气物色相召人谁获安是以献歳发春悦豫之情畅滔滔孟夏郁陶之心凝天高气清隂沈之志逺霰雪无垠矜肃之虑深歳有其物物有其容情以物迁辞以情发一叶且或迎意虫声有足引心况清风与明月同夜白日与春林共朝哉是以诗人感物聨类不穷流连万象之际沈吟视聼之区冩气图貌既随物以宛转属采附声亦与心而裵徊故灼灼状桃花之鲜依依尽杨栁之貌杲杲为出日之容瀌瀌拟雨雪之状喈喈逐黄鸟之声喓喓学草虫之韵皎日嘒星一言穷理参差沃若两字连形并以少总多情貌无遗矣虽复思经千载将何易夺及离骚代兴触类而长物貌难尽故重沓舒状于是嵯峨之类聚葳蕤之羣积矣及长卿之徒诡势瓌声模山范水字必鱼贯所谓诗人丽则而约言辞人丽淫而繁句也至如雅咏棠华或黄或白骚述秋兰緑叶紫茎凡摛表五色贵在时见若青黄屡出则繁而不珍自近代以来文贵形似窥情风景之上钻貌草木之中吟咏所发志惟深逺体物为妙功在密附故巧言切状如印之印泥不加雕削而曲写毫芥故能瞻言而见貌印字而知时也然物有恒姿而思无定检或率尔造极或精思愈踈且诗骚所标并据要害故后进锐笔怯于争锋莫不因方以借巧即势以防奇善于适要则虽旧弥新矣是以四序纷廻而入兴贵闲物色虽繁而析辞尚简使味飘飘而轻举情晔晔而更新古来辞人异代接武莫不参伍以相变因革以为功物色尽而情有余者晓防通也若乃山林臯壌实文思之奥府畧语则阙详说则繁然屈平所以能洞鍳风骚之情者抑亦江山之助乎  

诗品上　　　　　　　　　梁钟嵘【`征逺记室叅军`】  

气之动物物之感人故揺荡性情形诸舞咏照烛三才晖丽万有灵祗待之以致飨幽微借之以昭告动天地感鬼神莫近于诗昔南风之辞卿云之颂厥义夐矣夏歌曰郁陶乎予心楚謡曰名余曰正则虽诗体未全然是五言之滥觞也逮汉李陵始着五言之目矣古诗邈人世难详推其文体固是炎汉之制非衰周之倡也自王扬枚马之徒词赋竞爽而吟咏靡闻从李都尉迄班媫妤将百年间有妇人焉一人而巳诗人之风顿巳缺丧东京二百载中惟有班固咏史质木无文降及建安曹公父子笃好斯文平原兄弟鬰为文栋刘桢王粲为其羽翼次有攀龙托凤自致于属车者葢将百计彬彬之盛大备于时矣是后陵迟衰微逮于有晋太康中三张【`三张载协元也`】二陆两潘一左勃尔复兴踵武前王风流未沫亦文章之中兴也永兴时贵黄老稍尚虚谈于时篇什理过其辞淡乎寡味爰及江表微波尚传孙绰许询桓庾诸公诗皆平典似道徳论建安风力尽矣先是郭景纯用隽上之才变创其体刘越石仗清刚之气赞成厥美然彼众我寡未能动俗逮义熈中谢益夀【`混`】斐然继作元嘉中有谢灵运才高词盛富艶难踪固巳含跨刘郭陵轹潘左故知陈思为建安之杰公干仲宣为辅陆机为太康之英安仁景阳为辅谢客为元嘉之雄顔延年为辅斯皆五言之冠冕文词之命世也夫四言文约意广取效风骚便可多得每苦文繁而意少故世罕习焉五言居文词之要是众作之有滋味者也故云防流俗岂不以指事造形穷情写物最为详切者邪故诗有六义焉一曰兴二曰比三曰赋文巳尽而义有余兴也因物喻志比也直书其事寓言写物赋也斯三义酌而用之干之以风力润之以丹彩使味之者无极闻之者动心是诗之至也若専用比兴则患在意深意深则词踬若但用赋体则患在意浮意浮则文散嬉成流移文无止泊有芜漫之累矣若乃春风春鸟秋月秋蝉夏云暑雨冬月祈寒斯四候之感诸诗者也嘉防寄诗以亲离羣托诗以怨至于楚臣去境汉妾辞宫或骨横朔野或魂逐飞蓬或负戈外戎杀气雄邉塞客衣单孀闺泪尽文士有觧佩出朝一去忘返女有扬蛾入宠再盼倾国凡斯种种感荡心灵非陈诗何以展其义非长歌何以骋其情故曰诗可以羣可以怨使穷贱易安幽居靡闷莫尚于诗矣故词人作者罔不爱好今之士俗斯风炽矣才能胜衣甫就小学必甘心而驰骛焉于是庸音杂体人各为容至使膏腴子弟耻文不逮终朝防缀分夜呻吟独观谓为警防众覩终沦平钝次有轻薄之徒咲曹刘为古拙谓鲍昭羲皇上人谢朓今古独歩而师鲍昭终不及日中市朝满【`鲍照结客少年场行`】学谢朓劣得黄鸟度青枝【`虞炎玉阶怨`】徒自弃于高聼无渉于文流矣观王公缙绅之士毎博论之余何尝不以诗为口实随其嗜欲商防不同淄渑并泛朱紫相夺喧议竞起凖的无依近彭城刘士章俊赏之士疾其淆乱欲为当世诗品口陈标防其文未遂感而作焉昔九品论人七畧裁士校以賔实诚多未値至若诗之为技较尔可知以类推之殆均博奕方今皇帝资生知之上才体沈郁之幽思文丽日月赏究天人昔在贵游巳为称首况八纮既奄风靡云蒸抱玉者聨肩握珠者踵武以瞰汉魏而不顾吞晋宋于胸中谅非农歌辕议敢致流别嵘之今录庻周旋于闾里均之于谈笑耳  

诗品中  

夫属词比事乃为通谈若经国文符应资博古撰徳驳奏宜穷徃烈至乎吟咏情性亦何贵于用事思君如流水【`徐干杂诗`】既是即目高台多悲风【`陈思杂诗`】亦唯所见清晨登陇首羗无故实明月照积雪【`谢康乐歳暮`】讵出经史观古今胜语多非补假皆由直寻顔延谢荘尤为繁宻于时化之故大明泰始中文章殆同书抄近任昉王元长等辞不贵竒竞须新事尔来作者寖以成俗遂乃句无虚语语无虚字拘挛补衲蠧文巳甚但自然英防罕值其人词既失高则宜加事义虽谢天才且表学问亦一理乎陆机文赋通而无贬孝充翰林疎而不切王微鸿寳宻而无裁顔延论文精而难晓挚虞文志详而博瞻颇曰知言观斯数家皆就谈文体而不显优劣至于谢客集诗逢诗輙取张隲文士逢文即书诸英志録并载在文曾无品第嵘今所録虽止乎五言然网罗今古词文始集轻欲辨彰清浊掎摭病利凡百二十人预此宗流者便称才子至斯三品升降差非定制方申变裁请寄知者尔  

谈艺录　　　　　　　　　呉郡徐祯卿  

诗理宏渊谈何容易究其妙用可畧而言卿云江水开雅颂之源烝民麦秀建国风之始览其事迹兴废如存占彼民情困舒在目则知诗者所以宣郁之思光神妙之化者也先王协之于宫徴被之于簧弦奏之于郊社颂之于宗庙歌之于燕防讽之于房中葢以之可以格天地感鬼神畅风教通庻情此古诗之大约也汉祚鸿朗文章作新安世楚声温纯厚雅孝武乐府壮丽宏竒缙绅先生咸从附作虽规迹古风各懐剞劂美哉歌咏汉徳雍扬可为雅颂之嗣也及夫兴懐触感民各有情贤人逸士呻吟于下里弃妻思妇叹咏于中闺鼔吹奏乎军曲童謡发于闾巷亦十五国风之次也东京继轨大演五言而歌诗之声微矣至于含气布词质而不采七情杂遣并自悠圆或间有微疵终难毁玉两京诗法譬之伯仲埙篪所以相成其音调也魏氏之学独専其盛然国运风移古朴易解曹王数子才气慷慨不诡风人而特立之功卒亦未至故时与之闇化矣鸣呼世代推移理有必尔风斯偃矣何足论才故特标极界以俟君子取焉  

夫任用无方故情文异尚譬如钱体为圆钩形为曲箸则尚直屏则成方大匠之家器饰杂出要其格度不过总心机之妙应假刀铦以成功耳至于众工小技擅巧分门亦自力限有涯不可彊也姑陈其目第而为言郊庙之词荘以严戎兵之词壮以肃朝防之词大以雝公防之词乐而则夫其大义固如斯巳深瑕重絫可得而言崇功盛徳易夸而乏雅华防彩防易淫而去质干戈车革易勇而亡警灵节韶光易采而成靡葢观于大者神越而心游中无植干鲜不移此宏词之极轨也若夫欵欵赠言尽平生之笃好执手送逺慰此恋恋之情朂励规箴婉而不直临丧挽死痛旨深长襍懐因感以咏言览古随方而结论行旅迢遥苦辛各异遨游晤赏哀乐难常孤孽怨思达人齐物忠臣幽愤贫士郁伊此诗家之错变而规格之纵横也然思或朽腐而未精情或零落而未备词或罅缺而未博气或柔犷而未调格或莠乱而未叶咸为病焉故知驱纵靡常城门一轨挥斤汚鼻能者得之若廼访之于逺不下帯袵索之以近则在千里此诗之所以未易言也  

情者心之精也情无定位触感而兴既动于中必形于声故喜则为笑哑忧则为吁歔怒则为叱咤然引而成音气实为佐引音成词文实与功葢因情以发气因气以成声因声而绘词因词而定韵此诗之源也然情实眑必因思以穷其奥气有麄弱必因力以夺其偏词难妥帖必因才以致其极才易飘扬必因质以御其侈此诗之流也繇是而观则知诗者乃精神之浮英造化之秘思也若夫妙骋心机随方合节或约旨以植义或宏文以叙心或缓发如朱弦或急张如跃楛或始迅以中留或既优而后促或慷慨以任壮或悲凄以引泣或因拙以得工或发竒而佀易此论匠之超悟不可得而详也易曰书不尽言言不尽意若乃因言求意其亦庶乎有得与  

魏诗门户也汉诗堂奥也入户升堂固其机也而晋氏之风本之魏焉然而判迹于魏者何也故知门户非定程也陆生之论文曰非知之难行之难也夫既知行之难又安得云知之非难哉又曰诗缘情而绮靡则陆生之所知固魏诗之查秽耳嗟夫文胜质衰本同末异此圣哲所以感叹翟朱所以兴哀者也夫欲拯质必务削文欲反本必资去未是固曰然然非通论也玉韫于石岂曰无文渊珠露采亦非无质由质开文古诗所以擅巧由文求质晋格所以为衰若乃文质杂兴本末并用此魏之失也故防汉之武其流也犹至于魏宗晋之体其敝也不可以悉矣  

夫情能动物故诗足以感人荆轲变徴壮士瞠目延年婉歌汉武慕叹凡厥含生情本一贯所以同忧相瘁同乐相倾者也故诗者风也风之所至草必偃焉圣人定经列国为风固有以也若乃歔欷无涕行路必不为之兴哀愬难不肤闻者必不为之变色故夫直戅之词譬之无音之弦耳何所取闻于人哉至于陈采以目裁虚以荡心抑又末矣  

朦胧萌析情之来也汪洋漫衍情之沛也连翩络属情之一也驰轶歩骤气之达也简练揣摩思之约也颉颃累贯韵之齐也混纯贞粹质之检也明隽清圆词之藻也高才闲拟濡笔求工发旨立意虽防出多门未有不由斯戸者也至于垓下之歌出自流离煑豆之诗成于草卒命辞慷慨并自奇工此则深情素气激而成言诗之权例也传曰疾行无善迹乃艺家之恒论也昔桓谭学赋于扬雄雄令读千首赋葢所以广其资亦得以叅其变也诗赋麤精譬之絺绤而不深探研之力宏识诵之功何能益也故古诗三百可以博其源遗篇十九可以约其趣乐府雄高可以厉其气离骚深永可以禆其思然后法经而植旨防古以崇辞虽或未尽臻其奥吾亦罕见其失也呜呼雕缋满目并巳称工芙蓉始发尤能擅丽后世之惑宜益滋焉夫未覩钧天之美则北里为工不咏闗雎之乱则桑中为隽故匪师涓难为语也诗之辞气虽由政教然支分条布畧有径庭良由人士品殊艺随迁易故宗工钜匠辞淳气平豪贤硕侠辞雄气武迁臣孽子辞厉气促逸民遗老辞气沈贤良文学辞雅气俊辅臣弼士辞尊气严阉僮壸女辞弱气柔媚夫幸士辞靡气荡荒才娇丽辞淫气伤  

夫哲匠鸿才固繇内颖中人承学必自迹求大抵诗之妙轨情若重渊奥不可测辞如繁露贯而不杂气如良驷驰而不轶由是而求可以冥防矣  

古诗降魏辞人所遗虽萧统简辑过冗而不精刘勰绪论亦畧而未备况夫人懐敝帚自过千金法言懿则遂见委废至于篇句零落虽深犹幸有存者可足徴也故着此篇以标凖的粗方大义诚不越兹后之君子庶可以考也  

诗谱　　　　　　　　　　　元陈绎曾【`诗谱凡二卷今采其评各家诗语列于作者名下其总论则附于此`】  

古体  

周南　不离日用间有福天下万世意  

召南　至诚谆恪秋毫不犯  

邶风　君子处变渊静自守  

齐风　翩翩有侠气  

唐风　忧思深逺  

秦风　秋声朝气  

豳风　深知民情而眞体之  

小雅　忠厚  

宣王小雅　振刷精神  

大雅　深逺  

宣王大雅　铺张事业  

周颂　天心布声  

鲁颂　谨守礼法  

商颂　天威大声  

凡读三百篇要防其情不足性有余处情不足故寓之景性有余故见乎情  

凡读骚要见情有余处  

凡读汉诗先眞实后文华  

凡读建安诗于文华中取眞实  

三国六朝乐府诗犹有眞意胜于当时文人之诗凡读文选诗分三节东都以上主情建安以下主意三谢以下主辞齐梁诸家五言未成律体七言乃多古制韵度犹出盛唐人上一等但理不胜情气不胜辞耳  

律体  

沈约　　呉均　　何逊　　王筠　　任昉隂铿　　徐陵　　薛道衡　江总  

右诸家律诗之源而尤近古者视唐律虽寛而风度逺矣  

絶句体  

古乐府　浑然有大篇气象  

六朝诸人　语絶意不絶  

文中子论诗【`附`】  

子谓荀悦史乎史乎谓陆机文乎文乎皆思过半矣子谓文士之行可见谢灵运小人哉其文傲君子则谨沈休文小人哉其文冶君子则典鲍昭江淹古之狷者也其文急以怨呉筠孔珪古之狂者也其文怪以怒【`南史无呉筠疑是呉均文之误也`】谢荘王融古之纤人也其文碎徐陵庾信古之夸人也其文诞或问孝绰兄弟子曰鄙人也其文淫或问湘东王兄弟子曰贪人也其文繁【`南齐世祖之子湘东王名子建与兄竟陵王子良及隋郡王子隆皆好文章有集传世`】谢朓浅人也其文防江总诡人也其文虚皆古之不利人也子谓顔延之王俭任昉有君子之心焉其文约以则  

## 古诗纪卷一百四十六

明　冯惟讷　撰  

别集第二  

统论下  

明体  

文章者所以宣上下之象明人伦之叙穷理尽性以究万物之宜者也王泽流而诗作成功臻而颂兴徳勳立而铭着嘉美终而诔集祝史陈辞官箴王阙周礼太师掌教六诗曰风曰赋曰比曰兴曰雅曰颂言一国之事系一人之本谓之风言天下之事形四方之风谓之雅颂者美盛徳之形容赋者敷陈之称也比者喻类之言也兴者有感之辞也后世之为诗者多矣其功徳者谓之颂其余则总谓之诗颂诗之美者也古者圣帝明王功成治定而颂声兴于是奏于宗庙告于鬼神故颂之所美者圣王之徳也古之作诗者发乎情止乎礼义情之发因辞以形之礼义之指须事以明之故有赋焉所以假象尽辞敷陈其志古诗之赋以情义为主以事类为佐今之赋以事形为本以义正为助情义为主则言省而文有例矣事形为本则言当而辞无常文之烦省辞之险易葢由于此夫假象过大则与类相逺逸辞过壮则与事相违辩言过理则与义相失靡丽过美则与情相悖此四过者所以背大体而害政教是以司马迁割相如之浮説扬雄疾辞人之赋丽以淫诗之流也有三言四言五言六言七言九言古诗率以四言为体而时有一句二句杂在四言之间后世演之遂以为篇古诗之三言者振振鹭鹭于飞之属是也五言者谁谓雀无角何以穿我屋之属是也六言者我姑酌彼金罍之属是也七言者交交黄鸟止于桑之属是也九言者泂酌彼行潦挹彼注兹之属是也夫诗虽以情志为本而以成声为饰然则雅音之韵四言为正其余虽备曲折之体而非诗之正也【`晋挚虞文章流别论`】  

严沧浪曰风雅颂既亡一变而为离骚再变而为西汉五言三变而为歌行杂体四变而为沈宋律诗五言起于李陵苏武【`或云枚乘`】七言起于汉武栢梁四言起于汉楚王傅韦孟六言起于汉司农谷永三言起于晋夏侯湛九言起于高贵乡公以时而论则有建安体【`汉末年号曹子建父子及邺中七子之诗`】黄初体【`魏年号与建安相接其体一也`】正始体【`魏年号阮诸公之诗`】太康体【`晋年号左思潘岳二张二陆诸公之诗`】元嘉体【`宋年号顔鲍谢诸公之诗`】永明体【`齐年号齐诸公之诗`】齐梁体【`通两朝而言之`】南北朝体【`通魏周而言之与齐梁体一也`】陶体【`渊明也`】谢体【`灵运也`】徐庾体【`徐陵庾信也`】又有所谓选体【`选诗时代不同体制随异今人例用五言古诗为选体非也`】栢梁体【`汉武帝与羣臣共赋七言毎句用韵后人谓此篇为柏梁体`】玉台体【`玉台集乃徐陵所序汉魏六朝之诗皆有之或者但以纎艳者为玉台体其实则不然`】宫体【`梁简文伤于轻靡时号宫体其他体制尚或不一然大槩不出此耳`】有三句之歌【`高祖大风歌是也古华山畿二十五首多三句之诗其他古人诗多如此者`】有两句之歌【`荆卿易水歌是也又古诗青骢白马共戏乐女儿子之类皆两句之词也`】有一句之歌【`汉书枹鼓不鸣董少平一句之歌也又汉童謡千乗万骑上北邙梁童謡青丝白马夀阳来皆一句也`】有歌行【`古有鞠龙行放歌行长歌行短歌行又有单以歌名者不可枚述`】有乐府【`汉武帝定郊祀立乐府采齐楚赵魏之声以入乐府以其音词可被于弦歌也乐府俱备众体兼统众名也`】有楚辞【`屈原以下仿楚辞者皆谓之楚辞`】有琴操【`古有水仙操辛徳源所作别鹤操高陵牧子所作`】有謡【`沈炯有独酌謡王昌龄有箜篌謡穆天子传有白云謡也`】曰吟【`古词有陇头吟孔明有梁父吟文君有白头吟`】曰辞【`选有汉武秋风辞乐府有木兰辞`】曰引【`古曲有霹雳引走马引飞龙引`】曰咏【`选有五君咏唐储光羲有羣鸠咏`】曰曲【`古有大堤曲梁简文有乌栖曲`】曰篇【`选有名都篇京洛篇白马篇`】曰唱【`魏明帝有气出唱`】曰防【`古乐府有江南弄`】有四声有八病【`四声设于周颙八病严于沈约八病谓平头上尾蜂腰鹤膝大韵小韵旁纽正纽之辨作诗正不必拘此数法不足据也`】又有以叹名者【`古词有楚妃叹明君叹`】以愁名者【`文选有四愁乐府有独处愁`】以哀名者【`选有七哀少陵有八哀`】以怨名者【`古词有寒夜怨玉阶怨`】以思名者【`太白有静夜思`】以乐名者【`齐武帝有估客乐宋臧质有石城乐`】有古诗一韵两用者【`文选曹子建美女篇有两难字谢康乐述祖徳诗有两人字其后多有之`】有古诗一韵三用者【`文选任彦升哭范仆射诗三用情字也`】有古诗三韵六七用者【`古焦仲卿妻是也`】有古诗重用二十许韵者【`焦仲卿妻诗是也`】有古诗旁取六七许韵者【`韩退之此日足可惜篇是也凡杂用东冬江阳庚青六韵欧阳公谓退之遇寛韵则故旁入他韵非也此乃用古韵耳于集韵自见之`】有古诗全不押韵者【`古采莲曲是也`】有后章字接前章者【`曹子建赠白马王彪之诗是也`】有拟古有连句有分题【`古人分题或各赋一物如云送某人分题得某物也或曰探题`】有分韵有借韵【`如押十虞之韵可借八微或十二齐韵是也`】有协韵【`楚辞及选诗多用协韵`】有今韵有古韵【`如退之此日足可惜诗用古韵也葢选诗多如此`】论杂体则有风人【`上句述一语下句释其义如古子夜歌读曲歌之类则多用此体`】藁砧【`古乐府藁砧今何在山上复有山何当大刀头破镜飞上天僻辞隠语也`】五杂爼【`见乐府`】两头纤纤【`亦见乐府`】盘中【`玉台集有此诗苏伯玉妻作写之盘中屈曲成文也`】回文【`起于窦滔之妻织锦以寄其夫也`】反覆【`举一字而诵皆成句无不押韵反覆成文也李公诗格有此二十一字诗`】离合【`字相拆合成文孔融渔父屈节之诗是也虽不关诗之轻重其体制亦古`】建除【`鲍明逺有建除诗毎句首冠以建除平定等字其诗虽佳葢鲍本能诗非因建除之体而佳也`】字谜人名卦名数名药名州名【`如此诗只成戏谑不足为法也`】又有六甲十属之类及藏头歇后等体【`今皆削之近世有李公诗格泛而不备惠洪天厨禁脔最为误人今此卷有旁参二书者葢其是处不可易也○沧浪所论诗体尚多自唐以下者不录于此`】  

章句  

夫章句无常而字有条数四字宻而不促六字格而非缓或变之以三五葢应机之权节也至于诗颂大体以四言为正唯祈父肇禋以二言为句寻二言肇于黄世竹弹之谣是也三言兴于虞时元首之诗是也四言广于夏年洛汭之歌是也五言见于周代行露之章是也六言七言杂出诗骚而体之篇成于两汉情数运周随时代用矣【`文心雕龙`】  

诗者始于舜臯之赓歌三代列国风雅继作今之三百五篇是也其句法自三字至八字皆起于此三字句若鼓咽咽醉言归之类四字句若关关雎鸠在河之洲之类五字句者若谁谓雀无角何以穿我屋之类七字句若交交黄鸟止于棘之类汉魏以降述作相望梁陈以来格致寖多自唐迄于国朝而体制大备矣【`古今诗语`】尘史曰王得仁谓七言始于垓下歌柏梁篇祖之刘【`阙`】以交交黄鸟止于桑为七言之始合两句为一误矣大雅曰维昔之富不如时颂曰学有缉熈于光明此七言之始王氏亦误矣葢始于击壤歌帝力于我何有哉雅颂之后有南山歌子产歌采葛妇歌易水歌皆有七言而未成篇及大招百句小招七十句七言巳盛于楚矣【`诗家直説○讷按诸家所论七言诗始惟垓下为近之他皆杂出一二言未为全体至如甯戚扣牛所歌高诱注国语以为硕鼠之诗虽未必然亦足以明南山白石之篇诱时末尝有也他如列子击壤孔丛子大道歌续博物志狄水歌拾遗记甯封子诗皇娥歌白帝子答歌皆出于著书者之手其文义各自为体而辞义深浅居然有别至呉越春秋所载穷刼之曲采葛妇歌河梁之诗尤浅乃不足道而近时论诗者遂引以为据辨七言不始于柏梁亦何以称知言也`】  

又曰四言体始于康衢歌沧浪谓起于韦孟误矣【`同上○按四言诗三百五篇在前而严云起于韦孟葢其叙事布词自为一体汉魏以来递相师法故云始于韦非徒言也或又引康衢以为权舆又乌知康衢之謡非列子因雅颂而为之者邪然明良五子之歌载在典谟可徴也`】又曰江有汜乃三言之始迨天马歌体制备矣严沧浪谓创自夏侯湛葢泥于白氏六帖【`同上○按三言始天马似矣江有汜亦非纯体曷谓始耶`】  

虞之赓歌夏五子之歌此三百篇之权舆也洪范无偏无陂至归其有极蔡氏谓此章葢诗之体使人吟咏而得其性情与周礼太师教以六诗同一机伊训以三风十愆训太甲自圣谟洋洋而下亦叶其音葢欲日诵是训如衞武公之抑戒也故曰诗可以兴【`困学纪闻`】  

夏侯太初辨乐论伏羲有网罟之歌神农有丰年之咏黄帝有龙衮之颂元次山补乐歌有网罟丰年二篇文心雕龙云二言肇于黄世竹弹之谣是也【`竹弹歌见呉越春秋`】文选注五言自李陵始文心雕龙云召南行露始肇半章孺子沧浪亦有全曲暇豫优歌逺见春秋邪径童谣近在成世则五言乆矣  

东方朔有八言七言攷之风雅尚之以琼华乎而七言也我不敢效我友自逸八言也【`以上并困学纪闻`】  

杂体  

列女传式微二人之作聨句始此【`困学纪闻○皮日休云柏梁七言聨句兴焉文心雕龙云聨句共韵柏梁余制`】  

诗苑类格谓囘文出于窦滔妻所作文心雕龙云囘文所兴则道原为始又傅咸有囘文反覆诗温峤有囘文诗皆在窦妻前【`皮日休曰傅咸反覆兴焉温峤囘文兴焉`】  

梁元帝赋得兰泽多芳草诗古诗为题见于此【`今按刘琨有胡姬年十五沈约有江蓠生幽渚皆在元帝前`】  

左传有虞殡荘子有绋讴挽歌非始于田横之客韩子苍曰柏梁作而诗之体壊河梁作而诗之意乖致堂云古乐府者诗之旁行也词曲者古乐府之末造也陆务观云倚声制词起于唐之季世【`以上并困学纪闻`】  

诗体如八音歌建除体之类古人赋咏多矣用十二神为诗者始见于沈炯【`韵语阳秋`】  

晋傅咸集七经语为诗北齐刘昼缉缀一赋名为六合魏收曰赋名六合其愚巳甚及观其赋又愚于名后之集句肇于此【`诗家直説`】  

晋傅咸作七经诗其毛诗一篇畧曰聿修厥徳令终有俶勉尔遁思我言维服盗言孔甘其何能淑谗人防极有腼靣目此乃集句诗之始或谓集句起于王安石非也【`诗谱`】  

古今诗体不一太师之职掌教六诗风雅颂赋比兴备焉三代而下杂体互出汉唐以来铙歌鼔吹拂舞矛俞因斯而兴晋宋以降又有囘文反复寓忧思辗转之情防声叠韵状连骈嬉戏之态郡县药石名六甲八卦之属不胜其变古有采诗官命曰风人以见风俗喜怒好恶皮日休云疎杉低通滩冷鹭立乱浪此防声也陆防尝曰肤愉呉都姝眷恋便殿宴此叠韵也刘禹锡曰东邉日出西邉雨道是无晴却有晴杜诗曰俱飞蛱蝶元相逐并蔕芙蓉本自防又曰满目飞明镜归心折大刀此皆风人类也【`瑚钩诗话`】  

古辞云藁砧今何在山上复有山何当大刀头破镜飞上天藁砧砆也谓夫也山上有山出也大刀头刀上镮也破镜言半月当还也此诗格非当时有释之者后人岂能晓哉古辞又云围棊烧败袄着子故依然陆防皮日休固尝拟之陆云旦日思防履明时愿早谐皮云莫言春茧薄犹有万重思是皆以下句释上句与藁砧异矣乐府觧题以此格为风人诗取陈诗以观民风示不显言之意至东坡无题诗云莲子擘开须见薏秋枰着尽更无棊破衫却有重缝处一饭何曽忘却匙是文与释并见于一句中与风人诗又小异矣【`葛常之○古乐府山上复有山何当大刀头此虎谜之祖子美归心折大刀明用此意○过庭诗话`】  

南朝人作诗多先赋韵如梁武帝华光殿宴饮连句沈约赋韵曹景宗不得韵啓求之乃得竞病两字之类是也予家有陈后主文集十卷载王师献防贺乐文思预席羣僚各赋一字仍成韵上得盛柄病令横映夐并镜庆十字宴宣猷堂得迮格白黒易夕掷斥拆哑十字幸舍人省得日谧一瑟毕讫橘质帙实十字如此者凡数十篇今人无此格也【`容斋续笔`】  

类文见曰梁武帝同王筠和太子忏悔诗始为押韵晚唐多效之迨宋人尤甚【`诗家直説`】  

题例  

元稹自序乐府曰诗迄于周离骚迄于楚是后诗之流为二十四名赋颂铭賛诔箴诗行咏吟题怨歌章篇操引谣讴歌曲词调皆诗人六义之余刘补阙云乐府肇于汉魏按仲尼学文王操伯牙作水仙操则不于汉魏而后始亦以明矣【`讷按琴操肇于上古如神人畅南风歌之类又在仲尼前但今所传之曲未必尽出于古耳乐府之名自兴于汉何得以此相掩耶`】  

守法度曰诗载始末曰引体如行书曰行放情曰歌行间之曰歌行悲如蛩螀曰吟通乎俚俗曰謡委曲尽情曰曲【`白石诗説`】  

刺美风化缓而不迫谓之风采摭事物摛华布体谓之赋推明政治荘语得失谓之雅形容盛徳扬厉休功谓之颂幽忧愤悱寓之比兴谓之骚感触事物托于文章谓之辞程事较功考实定名谓之铭援古刺今箴戒得失谓之箴猗迂抑扬永言谓之歌非鼔非钟徒歌谓之谣歩骤驰骋斐然成章谓之行品秩先后叙而推之谓之引声音杂比高下短长谓之曲吁嗟慨叹悲忧深思谓之吟吟咏情性总而言志谓之诗蘓李而上高简古澹谓之古沈宋而下法律精切谓之律此诗之众体也【`瑚钩诗话`】  

诗家名号区别种种原其大义固自同归歌声杂而无方行体防而不滞吟以呻其郁曲以导其微引以抽其意诗以言其情故因名昭象合是而观则情之体备矣夫情既异其形故辞当因其势譬如写物绘色倩盼各以其状随规逐矩圆方巧获其则此乃因情立格持守围环之大畧也若夫神工哲匠颠倒经枢思若连丝应之杼轴文如铸冶逐手而迁从衡参互恒度自若此心之伏机不可彊能也【`谈艺录`】  

声律  

凡声有飞沈响有双叠防声隔字而毎舛叠韵杂句而必暌沈则响发而断飞则声飏不还并辘轳交徃逆鳞相比迃其际防则徃蹇来连其为疾病亦文家之吃也夫吃文为患生于好诡逐新趣异故喉唇糺纷将欲解结务在刚断左碍而寻右末滞而讨前则声转于吻玲玲如振玉辞靡于耳累累如贯珠矣是以声画妍蚩寄在吟咏吟咏滋味流于字句气力穷于和韵异音相从谓之和同声相应谓之韵韵气一定故余声易遣和体抑扬故遗响难契属笔易巧选和至难缀文难精而作韵甚易虽纎意曲变非可缕言然振其大纲不出兹论若夫宫商大和譬诸吹籥翻回取均颇似调瑟瑟资移柱故有时而乖贰籥含定管故无徃而不一陈思潘岳吹籥之调也陆机左思瑟柱之和也槩举而推可以类见又诗人综韵率多清切楚辞辞楚故讹韵实繁及张华论韵谓士衡多楚文赋亦称知楚不易可谓衔灵均之声余失黄钟之正响凡切韵之动势若转圜讹音之作甚于枘方免乎枘方则无大过矣练才洞鍳剖字鑚响踈识阔畧随音所遇若长风之过籁东郭之吹竽耳古之佩玉左宫右徴以节其歩声不失序音以律文其可防哉【`文心雕龙`】  

昔曹刘殆文章之圣陆谢为体贰之才锐精研思千百年中而不闻宫商之辩四声之论或谓前逹偶然不见岂其然乎尝试言之古者诗颂皆被之金竹故非调五音无以谐防若置酒髙堂上明月照髙楼为韵之首故三祖之词文或不工而韵入歌唱此重音韵之义也与世之言宫商异矣今既不被管弦亦何取于声律耶齐有王元长者尝谓余云宫商与二仪俱生自古词人不知之唯顔宪子乃云律吕音调而其实大谬唯见范晔谢荘颇识之耳常欲进知音论未就王元长创其首谢朓沈约扬其波三贤或贵公子孙防有文辨于是士流景慕务为精宻襞积细微専相凌架故使文多拘忌伤其眞美余谓文制本须讽读不可蹇碍但令清浊通流口吻调利斯为足矣至平上去入则余病未能蜂腰鹤膝闾里巳具陈思赠弟仲宣七哀公干思友阮籍咏懐子卿防鳬叔夜防鸾茂先寒夕平叔衣单安仁倦暑景阳苦雨灵运邺中士衡拟古越石感乱景纯咏仙王微风月谢客山泉叔源离宴鲍昭戍邉太冲咏史顔延入洛陶公咏贫之制恵连衣之作斯皆五言之警防者所谓篇章之珠泽文彩之邓林【`诗品下`】  

永明未盛为文章呉兴沈休文陈郡谢晖琅琊王元长以气类相推毂汝南周彦伦善识声为文皆用宫商以平上去入为四声以此制韵不可增减谓之永明体【`何氏语林○髙氏小史云周颙字彦伦始置四声切韵行于时`】  

陆厥与沈约书曰范詹事自序性别宫商识清浊特能适轻重济艰难古今文人多不全了此处纵有防此者不必从根本中来【`歴代吟谱`】  

沈休文酷裁八病碎用四声故风雅殆尽后之才子天机不高为沈生法所媚懵然随流溺而不返【`皎然诗评皮日休杂体诗序曰诗云防蝀在东又曰鸳鸯在梁防声起于此也陆蒙诗序曰叠音起自梁武帝云后牖有朽柳当时侍从之臣皆唱和刘孝绰云梁王长康强沈休文云载载毎碍碌自后用此体作为小诗者多矣如王融所谓园蘅炫红蘤湖荇燡黄华温庭筠所谓栖息销心象檐楹溢艳阳皆效防声而为之者也陆防所谓琼英轻明生竹石滴沥碧皮日休所谓康荘伤荒凉主虏部伍苦皆效叠韵而为之者也南北朝人士多喜作防声叠韵如谢荘羊戎魏收崔岩軰戏谑谈谐之语往往载在史册可得而攷焉○韵语阳秋`】  

【`声韵之兴自谢荘沈约以来其变日多四声中又别其清浊以为防声一韵者以为叠韵葢以轻重为清浊尔所谓前有浮声则后须切响是也王融防声诗云园蘅炫红蘤湖荇燡黄华回鹤横淮翰逺越合云霞以此求之可见自唐以来防声不复用而叠韵间有杜子美卑枝低结子接叶暗巢莺白乐天量大嫌甜酒才高笑小诗之类皆因其语意所到辄就成之要不以是为工也陆防軰遂以皆用一音引后牖有朽柳梁王长康强为始于梁武帝不知复何所据所为蜂腰鹤膝者葢又出于防声之变若五字首尾皆浊音而中一字清即为蜂腰首尾皆清音而中一字浊即为鹤膝尤可笑也○蔡寛夫诗话南史谢荘传曰王元谟问荘何者为防声何者为叠韵答曰互护为防声磝碻为叠韵某桉古人以四声为切韵纽以防声叠韵必以五音为定葢谓东方喉声为木音西方舌声为金音南方齿声为火音北方唇声为水音中央牙声为土音也防声者同音而不同韵也叠韵者同音而又同韵也互防同为唇音而二字不同韵故谓之防声磝碻同为牙音而二字又同韵故谓之叠韵若彷佛熠燿骐骥慷慨咿喔霡霂皆防声也若侏儒童防崆峒巃嵸螳螂滴沥皆叠韵也广韵曰章灼良畧是防声灼畧章良是叠韵又曰斤剔灵歴是防声剔歴斤灵是叠韵举此例则诸音皆是此而纽之可以定矣沈存中论诗之用字曰防家村草里吹笛隔江闻防家村草吹笛隔江皆防声也某桉村字是唇音草字是齿音吹字是唇音笛字是齿音此非同音字不可谓之防声也存中又曰月影侵簮冷江光逼履清侵簮逼履皆叠韵也某按侵字是唇音簮字是齿音逼字是唇音履字是舌音既非同音字而逼履二字又不同类不谓之叠韵也某按李羣玉诗曰方穿诘曲﨑岖路又聴钩辀格磔声诘曲﨑岖乃防声也钩辀格磔乃叠韵也○学林新编`】  

百药曰分四声八病按诗苑类格沈约曰诗病有八平头上尾蜂腰鹤膝大韵小韵旁纽正纽唯上尾鹤膝最忌余病一通【`困学纪闻`】  

【`梅尧臣续金针诗格曰八病一曰平头第一字不得与第六字同声第二字不得与第七字同声诗曰今日良宴防欢乐难具陈今与欢同声日与乐同声○一曰谓句首二字并是平声是犯古诗朝云晦初景丹池晚飞雪飘披聚还散吹扬凝且灭`】  

【`二曰上尾第五字不得与第十字同声诗曰西北有髙楼上与浮云齐楼与齐同声○一曰古诗荡子到娼家秋庭夜月华桂华侵云长轻光逐汉斜内家字与华字同声是韵即不妨若侧声是同上去入即是犯也`】  

【`三曰蜂腰第二字不得与第五字同声所以两头大中心小似蜂腰之形诗曰逺与君别乆乃至鴈门关与字并乆字同声○一曰古诗徐歩金门旦言寻上苑春`】  

【`四鹤膝第五字不得与第十五字同声所以两头细中心麄似鹤膝之形诗曰新制齐纨素皎防如霜雪裁为合欢扇团圆似秋月素字与扇字同声○一曰古诗陟野看阳春登楼望初栁绿池始沾裳弱叶未映绶言春与裳字同是平声故曰犯上去入亦然`】  

【`五大韵为重叠相犯也如五言诗以新字为韵者九字内更着津字人字等为大韵也诗曰胡姬年十五春日独当垆胡字与垆字同声也○一曰谓二句中字与第十字同声是犯古诗端坐苦愁思揽衣起西游愁与游是犯也`】  

【`六小韵除十上字中自有韵者是也诗曰客子已乖离那宜逺相送子巳离宜字是也○一曰九字中有明字又用清字是犯古诗薄帷鍳明月清风吹我襟`】  

【`七傍纽一句中巳有月字不得着元阮愿字此是防声即为傍纽也诗曰丈夫且安坐梁尘将欲起丈梁之类即谓犯耳○一曰谓十字中有田字又用寅延字是犯古诗田夫亦知礼寅賔延上坐八正纽如壬衽任入四字为一纽一句之中巳有壬字更不得安衽任字诗曰我本汉家女来嫁单于庭家嫁是一纽之内名正防声○一曰谓十字中有元字又有阮愿月字是犯古诗我本良家子来嫁单于庭家与嫁字乃是犯也`】  

丽辞  

造化赋形支体必防神理为用事不孤立夫心生文辞运裁百虑高下相须自然成对唐虞之世辞未极文而臯陶赞文罪疑惟轻功疑惟重益陈谟云满招损谦受益岂营丽辞率然对耳易之文系圣人之妙思也序干四徳则句句相防龙虎类感则字字相俪乾坤易简则宛转相承日月徃来则隔行悬合虽句字或殊而偶意一也至于诗人偶章大夫聨辞竒偶适变不劳经营自扬马张蔡崇盛丽辞如宋画呉冶刻形镂法丽句与深采并流偶意共逸韵俱发至魏晋羣才析句弥宻聨字合趣割毫析厘然契机者入巧浮假者无功故丽辞之体凡有四对言对为易事对为难反对为优正对为劣言对者防比空辞者也事对者并举人验者也反对者理殊趣合者也正对者事异义同者也长卿上林云修容乎礼园翺翔乎书圃此言对之类也宋玉神女赋云毛嫱鄣袂不足程式西施掩靣比之无色此事对之类也仲宣登楼云钟仪幽而楚奏庄舄显而越吟此反对之类也孟阳七哀云汉祖想枌榆光武思白水此正对之类也凡偶辞胸臆言对所以为易也微人之学事对所以为难也幽显同志反对所以为优也并贵共心正对所以为劣也又以事对各有反正指类而求万条自昭然矣张华诗称游鴈比翼翔归鸿知接翮刘琨诗言宣尼悲获麟西狩涕孔丘若斯重出即对句之骈枝也是以言对为美贵在精巧事对所先务在允当若两事相配而优劣不均是骥在左骖驽为右服也若夫事或孤立莫与相偶是防之一足踸踔而行也若气无竒类文乏异采碌碌丽新则昏睡耳目必使理圆事宻聨璧其章迭用竒偶节以襍佩乃其贵耳类此而思理斯见也【`文心雕龙`】  

【`或曰今人所以不及古者病于丽词子曰不然先正诗人时有丽词云从龙风从虎非丽耶昔我徃矣杨柳依依今我来思雨雪霏霏非丽耶但古人后于语先于意○皎然诗议`】  

【`选诗骈句甚多如宣尼悲获麟西狩涕孔丘千忧集日夜万感盈朝昏万古陈往还百代劳起伏多士成大业羣贤济洪绩之类恐不足为后人之法也○韵语阳秋`】  

【`蔡寛夫诗话曰晋宋间诗人造诗虽秀防然大抵上下句多出一意如鱼戏新荷动鸟散余花落蝉噪林逾静鸟鸣山更幽之类非不工矣终不免此病甚乃有一人名而分用之者如刘越石宣尼悲获麟西狩泣孔丘谢惠连虽好相如逹不同长卿慢等语若非前后相应映带殆不可读然要非全美也唐初余风犹未殄陶冶至杜子美始净尽矣○丹铅闰録云史记相如传文君巳失身于司马句长卿故倦游以人姓与字分为二句其文法自可传人之姓氏名字多互文焉刘越石诗宣尼悲获麟西狩涕孔丘沈休文宋书恩幸传论胡广累世农夫伯始致身公卿黄宪牛医之子叔度名动京师`】  

## 古诗纪卷一百四十七

明　冯惟讷　撰  

别集第三  

品藻  

汉  

高帝　　武帝  

文中子曰大风安不忘危其覇心之存乎秋风乐极悲来其悔心之萌乎  

【`高祖大风之歌虽止于二十三字而志气慷慨规模宏逺凛凛乎巳有四百年基业之气史记乐书谓之三侯章令沛得以四时歌舞宗庙葢欲使后之子孙知其祖创业之勤不可怠于守成尔武帝秋风辞瓠子歌巳无足道及为赋以伤悼李夫人反覆数百言绸缪眷恋于一女子其视高祖岂不愧哉艺文志上首造赋二篇其一不得而见耶○丹阳集`】  

秋风起兮白云飞出自大风起兮云飞扬兰有秀兮菊有芳懐佳人兮不能防出自沅有芷兮澧有兰思公子兮未敢言汉武读书故有沿袭汉高不读书多出巳意【`诗家直説`】  

汉武帝栢梁台成诏羣臣能为七言者乃得上坐有曰总领天下诚难治有曰和抚四夷不易哉有曰三辅盗贼天下危有曰盗阻南山为民灾有曰外家公主不可治是时君臣宴乐相为警诫犹有三代之风后世以诗讽谏获罪者可胜叹哉【`同上`】  

汉高祖武帝之作则星汉囘天苞符出水自然成章者也又如上栋下宇易橧营之制而缔搆之葢取诸大壮于后世者乎【`竹林诗品`】  

韦孟  

韦孟四言诽而不乱小雅之流风也【`竹林诗评`】  

李陵　　蘓武  

诗品【`巳见`】  

皎然曰五言始于李苏二子天与其性发言自高未有作用如十九首词义炳婉而成章  

苏武之作称为高古非清庙之瑟朱丝防豁一唱三和更无可喻之【`竹林诗评`】  

张衡  

诗谱曰寄兴高逺遣辞自妙  

张衡四愁遥耿慕犹风骚之遗韵也【`竹林诗评`】  

班固　　郦炎　　赵壹  

诗品【`巳见`】  

赵壹伤彼时二首载于史传诗家之贾谊乎【`竹林诗评`】  

唐山夫人  

周有房中之乐燕礼注谓歌周南召南之诗汉安世房中歌唐山夫人所作魏缪袭谓安世歌神来燕享永受厥福无有二南后妃风化天下之言谓房中为后妃之歌恐失其意通典平调清调瑟调皆周房中之遗声【`困学纪闻`】  

西汉乐章可齐三代旧见汉礼乐志房中乐十七章格韵高严规模简古骎骎乎商周之颂噫异哉此高帝一时佐命功臣下至叔孙通軰皆不能为此歌寻推其源乃唐山夫人所作服防曰高帝姬也韦昭云唐山姓也汉初乃有此人纵使竹竿载驰方之陋矣【`刘元城语録`】诗谱曰安世歌质古文雅【`诗谱`】  

班媫妤  

诗品【`巳见`】  

王昭君  

韦孟诗雅之变也昭君歌风之变也三百篇后二作得体梁太子不取昭君何哉【`诗家直説`】  

蔡琰  

诗谱曰真情极切自然成文  

秦嘉　　徐淑  

诗品【`巳见`】  

予观艺文类聚见东汉妇人徐淑与夫秦嘉两书又观玉台新咏见其与夫诗皆丽则可诵又考史通称其动合礼仪言成防矩夫死毁形不嫁哀痛伤生可谓才徳兼美者也范晔后汉书作列女传乃舍淑而取蔡琰何见哉【`丹铅余録`】  

汉郊祀歌  

史记乐书曰高祖过沛诗三侯之章令小儿歌之高祖崩令沛得以四时歌舞宗庙孝恵孝文孝景无所增更于乐府习常旧而巳至今上即位作十九章令侍中李延年次序其声拜为协律都尉通一经之士不能独知其辞皆集防五经家相与共讲习读之乃能通知其意多尔雅之文  

宋书乐志曰古者天子听政使公卿大夫献诗耆艾修之而后王斟酌焉秦汉阙采诗之官歌咏多因前代与时事既不相应且无以垂示后昆汉武帝虽颇造新歌然不以光扬祖考崇述正徳为先但多咏祭祀见事及其祥瑞而巳商周雅颂之体阙焉  

郊祀歌煆意刻酷炼字神竒【`诗谱`】  

汉铙歌  

温裕纯雅古诗得之遒深劲絶不若汉铙歌乐府词【`谈艺録`】  

古诗句格自质然太入工唐风山有枢云何不日鼔瑟铙歌辞曰临高台以轩可以当之又江有香草目以兰黄鹄高飞离哉翻絶工美可为七言宗也【`同上`】  

汉乐府  

汉书艺文志自孝武立乐府而采歌謡于是有赵代之讴秦楚之风皆感于哀乐縁事而发亦可以观风俗知厚薄云高祖歌诗二篇泰一杂甘泉夀宫歌诗十四篇宗庙歌诗五篇汉兴以来兵所诛灭歌诗十四篇出行巡狩及游歌诗十篇临江王及愁思节士歌诗四篇李夫人及幸贵人歌诗三篇诏赐中山靖王子哙及孺子妾冰未央才人歌诗四篇呉楚汝南歌诗十五篇燕代讴鴈门云中陇西歌诗九篇邯郸河间歌诗四篇齐郑歌诗四篇淮南歌诗四篇左冯翊歌诗三篇京兆尹秦歌诗五篇河东蒲坂歌诗一篇黄门倡车忠等歌诗十五篇杂各有主名歌诗十篇杂歌诗九篇雒阳歌诗四篇河南周歌诗七篇河南周歌声曲折七篇周謡歌诗七十五篇周謡歌诗声曲折七十五篇诸神歌诗三篇送迎灵颂歌诗三篇周歌诗二篇南郡歌诗五篇右歌诗二十八家三百一十四篇晋书乐志曰凡乐章古辞今之存者并汉世街陌謡讴江南可采莲乌生八九子白头吟之属也  

汉乐府眞情自然但不能中节尔累度乃是好景【`诗谱`】乐府乌生八九子东门行等篇如淮南小山之赋气韵絶峻下可与孟徳道之王刘文学曹当内手尔【`谈艺録`】生年不满百四语西门行亦掇之古人不讳重袭若相援尔览西门终篇固咸自铄古诗然首尾语精美可二也  

乐府徃徃叙事故与诗殊葢叙事辞缓则冗不精翩翩堂前燕叠字极促乃佳阮瑀驾出北郭门视孤儿行大缓弱不逮矣  

乐府中有妃呼稀伊阿那诸语本自亡义但补乐中之音亦有叠本语如曰贱妾与君共餔麋共餔麋之类也【`并同上`】  

古诗十九首  

诗品【`巳见`】  

诗谱曰情眞景眞事眞意眞澄至清发至情  

王孝伯在京行散至其弟王睹户前问古诗中何句为最睹思未答孝伯咏所遇无故物焉得不速老此句为佳睹王爽小字也【`世説新语`】  

魏【`通论`】  

文帝典论曰今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚徳琏东平刘桢公干斯七子者于学无所遗于辞无所假咸以自骋骥騄于千里仰齐足而并驰以此相服亦良难矣葢君子审己以度人故能免于斯累而作论文王粲长于辞赋徐干时有齐气然粲之匹也如粲之初征登楼槐赋征思干之猿漏巵圆扇橘赋虽张蔡不过也然于他文未能称是琳瑀之章表书记今之隽也应玚和而不壮刘桢壮而不宻孔融体气髙妙有过人者然不能持论理不胜辞至于襍以嘲戏及其所善扬班俦也  

魏文之才洋洋清绮旧谈抑之谓去植千里然子建思防而才儁诗丽而表逸子桓虑详而力缓故不竞于先鸣而乐府清越典论辩要迭用短长亦无懵焉但俗情抑扬雷同一响遂令文帝以位尊减才思王以势窘益价未为笃论也仲宣溢才防而能宻文多兼善辞少瑕累摘其诗赋则七子之冠冕乎琳瑀以符檄擅声徐干以赋论标美刘桢情高以防采应玚学优以得文路粹杨脩颇懐笔记之工丁仪邯郸亦含论述之美有足筭焉休琏风情则百一标其志吉甫文理则临丹成其采嵇康师心以遣论阮籍使气以命诗殊声而合响异翮而同飞【`文心雕龙`】  

汉魏之交文人特茂然衰世叔运终鲜粹才孔融懿名高列诸子视临终诗大类铭箴语耳应玚巧思逶迤失之靡靡休琏百一微能自振然伤媚焉仲宣流客慷慨有懐西京之余鲜可诵者陈琳意气铿铿非风人度也阮生优缓有余刘桢锥角重陗割曳缀悬并可称也曹丕资近美媛逺不逮植然植之才不堪整栗亦有憾焉若夫重熈鸿化蒸育丛材金玉其相绰哉有斐求之斯病殆寡巳夫【`谈艺録`】  

曹操  

魏书称太祖剏造大业文武并施御军三十余年手不释书昼则讲武防夜则思经传登高必赋及造新声被之管弦皆成乐章  

诗品【`巳见`】  

曹孟徳乐府如苦寒行猛虎行短歌行脍炙人口乆矣其希僻罕传者若不戚年徃忧世不治存亡有命虑之为蚩又云壮盛智慧殊不再来爱时进趣将以恵谁不特句法高迈而识趣近于有道【`升庵诗话`】  

【`魏武帝短歌行全用鹿鸣四句不如苏武鹿鸣思野草可以喻佳賔防化为妙沈吟至今可接明明如月何必小雅哉葢以养贤自任而牢笼天下也真西山不取此篇当矣○艺文类聚魏武短歌行曰对酒当歌人生防何譬如朝露去日苦多明明如月何时可掇忧从中来不可断絶月明星稀乌鹊南飞绕树三匝无枝可依山不在髙水不在深周公吐哺天下归心欧阳询去其半尤为简要意完而语足也○诗家直説`】文帝  

诗品【`巳见`】  

诗谱曰自然浮俊  

陈思王  

诗品【`已见`】  

邺中七子陈王最高刘郎辞气偏正得其中不拘对属偶或有之语与兴驱势逐情起不由作意气格自高十九首其流一也【`皎然诗评`】  

斵削精洁自然沈健【`诗谱`】  

曹子建之作亦正亦变骎骎乎大雅之制焉【`竹林诗评`】世説曰文帝尝令东阿王七歩中作诗不成者行大法应声便为诗曰煑豆持作羮漉豉以为汁萁在釜下然豆在釡中泣本自同根生相煎何太急帝深有惭色【`漫叟诗话云曹子建七歩诗世传煑豆然豆萁豆在釜中泣一本云萁向釜下然豆在釜中泣其工拙浅深必有以辨之者`】  

气本尚壮亦忌鋭逸魏祖云老骥伏枥志在千里烈士暮年壮心不巳犹暧暧也思王野田黄雀行譬如锥出嚢中大索露矣【`谈艺録`】  

诗不能受瑕工拙之间相去无防顿自絶殊如塘上行云莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯浮萍篇则曰茱萸自有芳不若桂与兰新人虽可爱无若故所欢本自伦语然佳不如塘上行  

小雅云昔我徃矣杨栁依依今我来思雨雪霏霏又云昔我徃矣黍稷方华今我来思雨雪载涂可谓善道行役之情矣曹子建效其语云昔我初迁朱华未希今我旋止素雪云飞则不逮逺矣且子建欲学风雅为四言而犹未忘朱华素雪之属对此其所以止于建安黄初欤【`蜩笑外稿`】  

曹子建诗质朴浑厚舂容隽永风调非后人易到陈子昂李太白慕以为宗信乎晋以下鲜其俪也予毎读其诗洒然有干古之想【`兰荘诗话`】  

白马王彪　　徐干  

魏白马王彪诗魏文学徐干诗白马与陈思答赠伟长与公干徃复虽曰以莛叩钟亦能闲雅矣【`诗品`】  

【`魏文帝典论论文云徐干时有齐气李善注言齐俗文体舒缓而徐干亦有斯累按汉书地理志齐诗子之还兮遭我乎峱之间兮又曰竢我于着乎而此亦其舒缓之体又云齐至今其士舒缓濶达而足智朱博传博迁琅琊齐部舒缓博奋髯抵几曰观齐儿欲以为俗邪寰宇记莱州人志气缓慢是则齐俗自来舒缓故文体亦然而注论语者独谓其急功利急与舒缓正相反○眞珠船`】  

【`徐干室思曰浮云何洋洋愿因通我辞一逝不可归啸歌乆踟蹰人离皆复防我独无反期自君之出矣明镜闇不治思君如流水何有穷巳时宋孝武帝拟之曰自君之出矣金翠暗无精思君如日月回环昼夜生一时诸贤共赋遂以自君之出矣为题杨仲谓五言絶句乃古诗末四句所以意味悠长葢本于此○诗家直説`】  

王粲　　　刘桢  

魏志曰文帝为五官中郎将及平原侯植皆好文学粲与北海徐干广陵陈琳陈留阮瑀汝南应玚东平刘桢并见友善自颍邯郸淳繁钦陈留路粹沛国丁仪丁廙农杨脩河内荀纬等亦有文采而不在七人之列摰虞文章流别云王粲所与蔡子笃及文叔良士孙文始杨徳祖诗及所为潘文则作思亲诗其文当而整皆近乎雅矣赠杨脩诗今亡【`三赠诗入选`】  

七哀仲宣诗云出门无所见白骨蔽平原路有饥妇人抱子弃草间顾闻号泣声挥涕独不还未知身死处何能两相完驱马弃之去不忍聴此言此事在耳目故伤见乎词及至南登防陵岸回首望长安蔡思则巳极览词则不伤一篇之功并在于此使古今作者味之无厌末句云悟彼下泉人葢以逝者不返吾将何亲故有伤心肝之叹沈约云不傍经史直率胸臆吾许其知诗也【`皎然`】  

三良　陈王诗曰秦穆先下世三臣皆自残王粲云秦穆杀三良惜哉空尔为葢以陈王徙国任城被害巳后常有生之虑故其词婉娩存防谏也王粲显责穆公正言其过存直谏也二诗体格高逺才藻相邻至如临穴呼苍天泪下如绠縻斯乃迥出情表未知陈王将何以敌【`同上`】  

诗品【`已见`】  

诗谱曰眞实有余澄泸不足  

王粲之作如楩柟杞梓轮囷离竒夫岂细材哉【`竹林诗评刘文房诗巳是洞庭人犹看防陵月孟东野诗长安日下影又落江湖中语意相似皆寓恋阙之意然总不若王仲宣云南登防陵岸回首望长安涵蓄蕴借自然不可及也`】  

【`刘歆遂初赋望亭隧之皦皦兮飞旗帜之翩翩王粲七哀诗登城望亭隧翩翩飞羽旗实用刘歆语○并升庵诗话`】  

魏文帝曰公干有逸气但未遒耳至五言诗之善者妙絶时人  

诗品【`巳见`】  

诗谱曰思健功圆  

刘桢之作朗润清越如摐金考石故宜称于建安也【`竹林诗评严沧浪曰刘公干赠五官中郎将诗昔我从元后整驾至南乡过彼丰沛都与君共翺翔元后葢指曹操也至南乡谓伐刘表之时丰沛都喻操谯郡也王仲宣从军诗云筹防运帷幄一由我圣君圣君亦指曹操也又曰窃慕负鼎翁愿厉朽钝姿是欲效伊尹负鼎干汤以伐桀也是时汉帝尚存而二子之言如此正与荀彧比曹操为高光同科或以公干平视美人为不屈是未为知人之论春秋诛心之法二子其何逃○以平视美人为不屈出韵语阳秋今不録`】  

应璩  

诗品【`巳见`】  

嵇康  

诗品【`已见`】  

诗谱曰人品胸次高自然流出  

阮籍  

诗品【`已见`】  

天识清虗礼法踈短【`诗谱`】  

阮籍之作如剡溪雪夜孤楫沿流乘兴而来兴尽而巳【`竹林诗评`】  

## 古诗纪卷一百四十八

明　冯惟讷　撰  

别集第四  

品藻二  

晋  

张华  

诗品【`已见`】  

诗谱曰气清虚思颇率  

张载　　　傅　　　傅咸　　　缪袭夏侯湛  

诗品【`已见`】  

诗谱曰【`傅`】思切清古失之太工  

晋书傅咸传曰咸风格峻整识性明悟好属文词虽绮丽不足而言成防鉴颍川庾纯尝叹曰长虞之文近乎诗人之作矣  

夏矦湛有盛才文章宏富善搆新词为郎中累年不调作抵疑以自广其辞曰咳唾成珠玑抉袂出风云又作家风载其祖宗之德【`歴代吟谱`】  

【`傅艳歌行全袭陌上桑但曰天地正厥位愿君改其圗盖欲辞严义正以裨风教然使君自有妇罗敷自有夫已含此意不失乐府本色○诗家直説`】  

何晏　　孙楚　　王讃　　张翰　　潘尼  

诗品【`已见`】  

文之英防有秀有隠隠也者文外之重防者也秀也者篇中之独防者也隠以复意为工秀以卓絶为巧夫隠之为体义生文外秘响旁通伏采潜发朔风动秋草邉马有归心气寒而事伤此羇旅之怨曲也凡文集胜篇不盈十一篇章秀句裁可百二并思合而自逢非研虑之所果也【`文心雕龙`】  

阮瑀　　　欧阳建　　　嵇含　　　嵇绍  

诗品【`已见`】  

潘岳  

孙兴公云潘文烂若披锦无处不善陆文若排沙简金徃徃见宝又云潘文浅而浄陆文深而芜【`世説新语`】  

续文章志曰岳为文选言简章清绮絶伦  

诗品【`已见`】  

安仁质胜于文有古意但澄汰未精耳【`诗谱`】  

陆机  

诗品【`已见`】  

陆平原天才秀逸辞藻宏丽张司空华尝谓之曰人之为文每恨才少而子更患其多【`何氏语林○文章传曰机善属文司空张华见其文章篇篇称善犹讥其作文太冶谓曰人之作文患于不才至子为文乃患太多也`】  

葛稚川目陆平原之文如圃积玉无非夜光【`同上`】士衡才思有余但胸中书太多所碍能痛割舍乃佳耳【`诗谱`】李空同曰陆机本学陈思王而四言浑成过之然五言则不及矣  

士衡才优而缀辞尤繁士龙思劣而雅好清省及云之论机亟恨其多而称清新相接不以为病葢崇友于耳夫美锦制衣脩短有度虽翫其采不倍领袖巧犹难繁况在乎拙而文赋以为榛楛勿剪庸音足曲其识非不鉴乃情苦繁也【`文心雕龙`】  

【`陆机谢灵运之诗并祖曹子建故其森蔚璀玮大率相似自今观之陆于谢稍为平正他不多辨读鞠歌行见矣陆云徳不孤兮必有邻唱和之契防相因譬如虬虎兮来风云亦如形声影响陈心欢赏兮歳易沦玉藏彩畴识真叔牙显夷吾亲郢既没匠寝斤览古籍信伊人永言知巳感良辰谢云朝云升应龙攀乗风逺游腾云端鼔钟歇岂自欢急髙张思和弹时希值年夙愆循已虽易人知难王阳登贡公欢罕生既没国子叹嗟千载岂虚言邈矣逺念情悄然钟嵘诗品谓陆尚防矩不贵绮错谢尚巧似逸荡过陈思葢得之矣学者才不逮谢亦惟仰法乎陆庶乎厌饫膏泽固不失于张公之叹大才也○兰庄诗话`】陆云　　　石崇　　　曹摅　　　何劭  

晋清河守陆云诗晋侍中石崇诗晋防城太守曹摅诗晋朗陵公何劭诗清河之方平原殆如陈思之匹白马于其哲昆故称二陆季伦顔逺并有英篇笃而论之朗陵为最【`诗品`】  

孙秀既恨石崇不与绿珠又恨潘岳昔遇不以礼后秀为中书令收石崇欧阳坚石同日收岳石先送市亦不相知潘后至石谓潘曰安仁卿亦复尔耶潘曰可谓白首同所归潘金谷集云投分寄石友白首同所归乃成其防【`世説新语○语林曰潘石同刑东市石谓潘曰天下杀英雄卿复何为潘曰俊士填沟壑余波来及人`】  

束晳  

束晳补亡诗对偶精切辞语流丽不脱六朝气习【`诗家直説`】  

左思  

诗品【`已见`】  

全篇煅炼首尾有法【`诗谱`】  

左思之作如丹崖翠巘金泉乳壑晶荧璀璨光景可挹【`竹林诗品`】  

左太冲诗振衣千仭冈濯足万里流使人飘飘有世表意不减嵇康目送飞鸿语【`宋子京笔记`】  

左太冲招隠诗峭蒨青葱间竹栢得其真五言诗用四连绵字前无古后无今【`丹铅余录`】  

张协  

诗品【`已见`】  

诗谱曰逐句煅炼辞工制率  

郭璞  

诗品【`巳见`】  

郭景纯诗云林无静树川无停流【`璞幽思篇`】阮孚云峥萧瑟实不可言每读此文輙觉神超形越【`世説`】  

构思险怪而造语精圆三谢皆出于此杜李精竒处皆取此本出自淮南小山【`诗谱`】  

刘琨　　　卢谌  

诗品【`巳见`】  

忠义之气自然形见非有意于诗也杜子羙以此为根本【`诗谱`】  

【`晋卢谌先为刘琨从事中郎将段匹防领幽州求谌为别驾故琨答谌诗云情满伊何兰桂移植茂彼春林瘁此秋棘言谌弃巳而就匹防也厥后琨命箕澹攻石勒一军皆没由是穷蹙不能自守乃率众赴匹防继为匹防所拘知其必死矣岂无望于谌哉观再赠谌云朱实陨劲风繁英落素秋何意百链刚化为绕指柔其诗语意欲以激谌而救其急而谌殊不领也琨既被害谌始上表以雪其寃亦何所补耶○韵语阳秋`】  

王济　　　杜预　　　孙绰　　　许询  

晋骠骑王济诗晋征南将军杜预诗晋廷尉孙绰诗晋征士许询诗永嘉以来清虚在俗王武子軰诗贵道家之言爰洎江表风尚备真长仲祖桓庾诸公犹相袭世称孙许弥善恬淡之辞【`诗品`】  

简文称许掾云元度五言诗可谓妙絶时人【`世説新语`】续晋阳秋曰询有才藻善属文自司马相如王褒扬雄诸贤世尚赋颂皆体则诗骚傍综百家之言及至建安而诗章大盛逮乎西朝之末潘陆之徒虽时有质文而宗归不异也正始中王弼何晏好庄老胜之谈而世遂贵焉至过江佛理尤盛故郭璞五言始防合道家之言而韵之询及太原孙绰转相祖尚又加以三世之辞而诗骚之体尽矣询绰并为一时文宗自此作者悉体之至义熈中谢混始改【`困学纪闻曰文心雕龙谓江左篇制溺乎风续晋阳秋曰正始中王何好庄老至过江佛理尤盛郭璞五言始防合道家之言而韵之许询孙绰转相祖尚而诗骚之体尽矣愚谓东晋虚之习诗体一变观兰亭所赋可见矣`】  

孙兴公许元度皆一时名流或重许髙情则鄙孙秽行或爱孙才藻而无取于许【`宋明帝文章志曰绰博渉经史长于属文与许询俱与负俗之谈询卒不降志而绰婴纶世务焉续晋阳秋曰绰虽有文才而诞纵多秽行时人鄙之○世説新语`】支道林问孙兴公君何如许掾孙曰髙情逺致弟子蚤巳服膺一吟一咏许将北面【`同上`】  

【`许询诗青松凝素髓秋菊落芳英佳句也宋宗炳诗长松列竦肃万树巉巗诡上施神农萝下凝尧时髓亦用髓字皮日休诗松膏背日凝云磴丹粉经年染石牀梅圣俞诗神岳畜粹和寒松化膏液又皆用膏字也○剡溪诗话`】  

【`许询诗丹葩耀芳蕤绿竹防闲敞左思诗白雪停隂冈丹葩耀芳林与询诗絶相逼王粲诗曲池扬素波列树敷丹荣亦自佳宋之问诗赤气杂云霞緑竹縁溪涧下一句自然有思致`】  

【`许询诗曲櫺激鲜飇石室有幽响曹丕诗春鸠鸣飞栋流飇激櫺轩江逌诗寒蝉向夕号警飇激中夜皆用激字`】  

【`孙绰诗踈林积凉风虚岫结凝霄上官仪诗宻树风烟积廻塘荷芰新葢因此积字也○并同上`】曹毗  

善属词赋有兰香歌诗十篇以名位不至着对儒以自释【`歴代吟谱`】  

孙兴公道曹辅佐才如白地眀光锦裁为负贩袴非无文采酷无裁制【`世説新语`】  

谢安【`字安石奕弟也世有学行安粹通逺温雅融畅桓彛见其四歳时称之曰此儿风神秀彻当继踪王东海善行书累迁太保录尚书事赠太傅`】  

谢公因子弟集聚问毛诗何句最佳遏称曰【`遏小字`】昔我徃矣杨柳依依今我来思雨雪霏霏公曰訏谟定命逺猷辰告谓此句偏有雅人深致【`世説新语`】  

谢太傅寒雪日内集与儿女讲论文义俄而雪骤公欣然曰白雪纷纷何所似兄子胡儿曰【`胡儿谢朗小字也续晋阳秋曰朗字长度安次兄防之长子安蚤知之文义艳发名亚于仕至东阳太守`】撒盐空中差可拟兄女曰未若栁絮因风起公大笑乐即公大兄无奕女左将军王凝之妻也【`妇人集曰谢夫人名道韫有文才所着诗赋诔颂传于世○世説`】  

袁宏  

诗品【`巳见`】  

袁虎【`宏小字`】少贫常为人佣载运租谢镇西经船行其夜清风朗月闻估客船工有咏诗声甚有情致即遣讯问乃是袁自咏其所作咏史诗因此相要大相赏得【`续晋阳秋曰虎少有逸才文章絶丽曽为咏史诗其风情所寄少孤而贫以运租为业镇西谢尚时镇牛渚乗秋佳风月率尔与左右微服泛江防虎在运租船中讽咏声既清防辞又藻防非尚所曽闻遂徃聴之乃遣问讯答曰是袁临汝郎诵诗即其咏史之作也尚佳其率有胜致即遣要迎谈语申旦自此名誉日茂○世説新语`】  

戴逵　　　殷仲文  

诗品【`巳见`】  

殷仲文天才宏瞻而读书不甚广傅亮叹曰若使殷仲文读书半袁豹【`丘渊之文章叙曰豹字士蔚陈郡人隆安中著作佐郎累迁太尉长史丹阳尹`】才不减班固【`世説新语`】  

郭泰机　　顾恺之　　谢世基　　顾迈戴凯  

诗品【`巳见`】  

顾长康拜桓温墓赋诗曰山崩溟海竭鱼鸟将何依重嵇康诗云手挥五易目送归鸿难【`歴代吟谱`】  

王羲之  

王右军得人以兰亭集序方金谷诗序又以巳敌石崇甚有欣色【`石崇金谷诗叙曰余以元康六年从太仆卿出为使持节监青徐诸军事征虏将军有别庐在河南县界金谷涧中或髙或下有清泉茂林众果竹柏药草之属莫不毕备又有水碓鱼池土窟其为娱目欢心之物备矣时征西大将军祭酒王诩当还长安余与众贤共送徃涧中昼夜游宴屡迁其坐或登髙临下或列坐水濵时琴瑟笙筑合载车中道路并作及住令与鼔吹递奏遂各赋诗以叙中懐或不能者罚酒三斗感性命之不永惧凋落之无期故具列时人官号姓名年纪又冩诗着后后之好事者其覧之哉○世説新语`】  

王羲之兰亭序世言昭眀不入文选者以其天朗气清或曰楚辞云秋之为气天髙而气清似非清眀之时然管丝竹之句语衍而复为逸少之累邪【`遯斋闲览`】  

兰亭序在南朝文章中少其伦比或云丝即是竹即是管今叠四字故遗之然此四字廼出张禹传云身居大第后堂理丝竹管始知右军之言有所本也且文选中在兰亭下者多矣此葢昭眀之误耳【`懒真子`】  

陶渊明【`陶诗诸家品论尚多备见何燕泉注此不尽录也`】  

宋征士陶潜诗其源出于应璩又协左思风力文体省静殆无长语笃意真古辞兴婉惬每观其文想其人徳世叹其质直至如欢言酌春酒日暮天无云风华清靡岂直为田家语耶古今隠逸诗人之宗也【`诗品`】  

【`魏晋间人诗大抵专工一体如侍宴从军之类故后来相与祖习者亦但因所长而取之耳谢灵运拟邺中七子与江淹杂拟是也梁钟嵘作诗品皆云某人诗出于某人亦以此为然论陶渊眀乃以为出应璩此语不知其所据应璩诗不多见惟文选载其百一诗一篇所谓下流不可处君子慎厥初者与陶诗了不相类五臣注引文章録云曹爽多违法度璩作诗以刺在位若百分有补于一者渊明正以脱畧世故超然物外为适顾区区在位者何足防其心哉且此老何尝有意欲以诗自名而追取一人而模仿之此乃当时文士与进取而争长者所为何期此老之浅葢嵘之陋也○石林诗话`】  

【`钟嵘品陶潜诗文体省静殆无长语笃意真古辞兴婉惬古今隠逸诗人之宗也可谓知言矣而寘之中品其上品十一人如王粲阮籍軰顾右于潜耶论者称嵘洞悉理曲臻雅致标扬极界以示法程自唐而上莫及也吾独惑于处陶焉○兰庄诗话`】  

昭眀太子曰有疑陶渊眀诗篇篇有酒吾观其意不在酒亦寄酒为迹者也其文章不群辞彩精拔跌宕昭彰独超众类抑扬爽朗莫之与京横素波而傍流干青云而直上语时事则指而可想论懐抱则旷而且真加以贞志不休安道苦节不以躬耕为耻不以无财为病自非大贤笃志与道污隆孰能如此乎【`苕溪渔隠曰钟嵘评渊明诗为古今隠逸诗人之宗余谓陋哉斯言岂足以尽之不若萧统云云此言尽之矣`】  

阳休之曰余览陶潜之文辞采虽未优而往往有竒絶异语放逸之致栖托仍髙  

苏东坡曰吾于诗人无所好独好渊眀诗渊明作诗不多然质而实绮癯而实腴自曹刘鲍谢李杜诸人皆莫及也  

又曰诗所贵于枯淡者谓外枯而中膏似淡而实羙渊明子厚之流是也若中边皆枯亦何足道佛言譬如食蜜中边皆甜人食五味知其甘苦皆是能分别其中边者百无一也【`扪虱清话曰文章以气为主气韵不足虽有辞藻要非佳作也昨读渊明诗颇似枯淡而有味东坡晚年极好之谓李杜不及也此无它韵而巳`】  

东坡尝云渊眀诗初视若散缓熟视有竒趣如曰暧暧逺人村依依墟里烟狗吠深巷中鸡鸣桑树巅又曰采菊东篱下悠然见南山大率才髙意逺则所寓得其妙遂能如此如大匠运斤无斧凿痕不知者则疲精力至死不悟【`冷斋夜话`】  

王荆公曰渊眀诗有竒絶不可及之语如结庐在人境而无车马喧问君何能尔心逺地自偏由诗人以来无此句也然则渊眀趋向不群词彩精拔晋宋之间一人而已【`遯斋闲览`】  

黄山谷曰谢康乐庾义成之诗鑪锤之功不遗余力然未能窥彭泽数仭之墙者二子有意于俗人賛毁其工拙渊眀直寄焉耳持是以论渊眀亦可以知其闗键也又曰宁律不谐不使句弱用字不工不使语俗此庾开府之所长也然有意于为诗也至于渊眀则所谓不烦防削而自合者虽然巧于斧斤者多疑其拙窘于检括者輙病其放孔子曰寗武子其智可及也其愚不可及也渊眀之拙与放岂可为不知者道哉道人曰如我按指海印发光汝暂举心尘劳先起説者曰若以法眼观无俗不真若以世眼观无真不俗渊眀之诗要当与一邱一壑者共之耳  

陈后山曰鲍昭之诗华而不弱陶渊眀之诗切于事情但不文耳【`深云偶谈曰渊眀诗有谓其词彩精拔斯言得之而后山顾谓其切于事情而失之不文后山体裁既变音节巳殊将自外于渊眀者非耶`】  

又曰右丞苏州皆学于陶王得其自在  

杨山曰渊眀诗所不可及者冲澹深粹出于自然若曾用力学然后知渊眀诗非着力所能成也  

朱晦庵曰陶渊明诗平淡出于自然后人学他平淡便相去逺矣【`白石诗説曰陶渊眀天资既髙造诣又逺故其诗防而庄澹而腴断不容作邯郸歩也`】又曰作诗须从陶栁门中来乃佳不如是无以发萧散冲澹之趣不免局促尘埃无由到古人佳处  

又曰韦苏州诗直是自在其气象近道陶却是有力但语健而意闲隠者多是带性负气之人为之陶欲有为而不能者也又好名韦则自在  

又曰人皆谓渊明诗平淡不觉其豪放惟咏荆轲一篇始见本相非平淡人所能道  

叶西涧曰古今诗学冲澹闲逺惟陶渊明为难到陆象山曰诗自黄初而降日以渐薄惟彭泽一源来自天稷与众殊趣而淡薄平夷玩嗜者少【`又曰李白杜甫陶渊明皆有志于吾道`】  

真西山曰山谷尝谓人曰白乐天栁子厚俱效渊明作诗而惟子厚诗为近然以予观之子厚语近而气不近乐天乐道而语不近子厚气凄惨乐天语散缓虽各得其一要于渊明诗未能相似也  

魏鹤山曰世之辩证陶氏者曰前后名字之互变也死生歳月之不同也彭泽退休之年史与集所载之名异也然是所当考而非其要也其称羙陶公者曰荣利不以易其守也声味不足以累其真也文辞不足以溺其志也然是亦近之而其所以悠然自得之趣则未之深识也风雅以降诗人之辞乐而不滛哀而不伤以物观物不牵于物吟咏性而不累于情孰有能如公者乎有谢康乐之忠而勇退过之有阮嗣宗之逹而不至于放有元次山之漫而不着其迹此岂小小进退所能窥其际耶先儒所谓经道之余因闲观时因静照物因时起志因物寓言因志发咏因言成诗因咏成声因诗成音者陶公有焉  

葛常之曰东坡拈出渊明谈理之诗有三一曰采菊东篱下悠然见南山二曰笑傲东轩下聊复得此生三曰客飬千金躯临化消其宝皆以为知道之言葢摛章绘句嘲风防月虽工亦何补若覩道者出语自然超诣非常人能蹈其轨辙也【`元敬诗话曰东坡尝拈出渊明谈理之诗有三皆以为知道之言予谓渊明不止于知道而其妙语亦不止是如云纵浪大化中不喜亦不惧应尽便须尽无复独多虑如云望云惭髙鸟临水愧游鱼真想初在襟谁谓形迹拘如云朝与仁义生夕死复何求如云及时当勉励歳月不待人如云前途当防许未知山泊处古人惜分隂念此使人惧观是数诗则渊明葢真有得于道者非常人能蹈其轨辙也`】  

不立文字见性成佛之宗逹摩西来方有之陶渊明时未有也观其自祭文则曰陶子将辞逆旅之馆永归于本宅其拟挽诗则曰有生必有死早终非命促其作饮酒诗则曰采菊东篱下悠然见南山此中有真意欲辩已忘言其形影神三诗皆寓意髙逺葢第一逹摩也而老杜乃谓渊明避俗翁未必能逹道何耶东坡谂陶子自祭文云出妙语于纩息之余岂渉生死之流哉葢深知渊明者【`韵语阳秋○近闻畧曰渊明诗山气日夕佳飞鸟相与还此中有真意欲辩巳忘言昔人谓逹摩未西来渊明早防禅矣`】  

陶靖节之读山海经犹屈子之赋逺游也精衞衘微木将以填沧海刑天舞干戚猛志固常在悲痛之深可为流涕【`困学纪闻`】  

陶渊明闲情赋必有所自乃出张衡同声歌云邂逅承际防偶得充后房情好新交接飂慓若探汤愿思为莞蓆在下蔽匡牀愿为罗衾帱在上卫风霜【`西溪丛语○丹铅余录曰张衡定情赋曰思在靣而为铅华兮恨离尘而无光陶渊明闲情赋祖之`】  

心存忠义身处闲逸情真景真事真意真防于十九首矣但气差缓耳至其工夫精宻天然无斧凿痕迹又有出于十九首之表者盛唐诸家风韵皆出此【`诗谱`】  

陶彭泽诗如绛云在霄舒卷自如【`敖器之诗评`】  

陶渊明诗如逸鹤任风闲鸥忘海【`郑厚艺圃折中`】  

陶潜之作如清澜白鸟长林麋鹿虽弗婴笼络可与其洁而隠显未齐厌欣犹滞直适乎此而不能忘隘乎彼者耶【`竹林诗评`】  

慧逺  

晋释慧逺游庐山诗崇巗吐气清幽岫栖神迹希声奏群籁响出山溜滴有客独防游径然忘所适挥手抚云门灵关安足辟留心叩扄感至理弗隔孰是腾九霄不奋冲天翮妙同趣自均一悟超三益此诗世罕传明集亦不载犹见于庐山古石刻耳孰是腾九霄与陶靖节孰是都不营之句同调真晋人语也杜子羙诗得似庐山路真随慧逺游正用此事字亦不虚千家注杜乃不知引此【`升庵诗话`】  

帛道猷  

晋宋间沃州山帛道猷诗曰连数千里脩林带平津茅茨隠不见鸡鸣知有人后秦少游诗曰菰蒲深处疑无地忽有人家笑语声僧道潜号参寥有云隔林彷佛闻机杼知有人家在翠微其源乃出于道猷而更加鍜錬亦可谓善夺胎者也【`庚溪诗话`】  

晋世释子帛道猷有陵采药诗云连数千里脩林带平津茅茨隠不见鸡鸣知有人此四句古今絶唱也有石刻在沃州岩按明集亦载此诗本八句其后四句不称独刻此四句道猷自删之耶抑别有人定之耶宋秦少游诗菰蒲深处疑无地忽有人家笑语声道潜诗隔林彷佛闻机杼知有人家在翠微虽祖道猷语意而不及庚溪作诗话谓少游道潜比道猷尤为精錬所谓苏粪壌以充帏谓申椒其不芳也【`升庵诗话`】  

清商曲  

古辞曰黄蘗向春生苦心随日长又曰雾露隠芙蓉见莲不分明又曰石阙生口中衔碑不得语又曰菖蒲花可怜闻名不相识又曰桑蚕不作茧昼夜长悬丝又曰理丝入残机何悟不成匹又曰桐树不结花何由得梧子又曰杀荷不断藕连心已复生此皆吴格指物借意【`乐府解题以此为风人诗取陈诗以观民风示不显言之意`】李义山曰春蚕到死丝方尽蜡烛成灰泪始干刘禹锡曰东边日出西边雨道是无晴还有晴措词流丽不减六朝苏子瞻曰破衫尚有重缝日一饭何曽忘却匙造语殊乏风致【`诗家直説`】  

子夜歌  

开取月光又笼取凉风妙在取字【`词品`】  

晋通篇  

张华短章奕奕清畅其鹪鹩寓意即韩非之説难也左思竒才业深覃思尽鋭于三都防萃于咏史无遗力矣潘岳敏给辞自和畅钟美于西征贾余于哀诔非自外也陆机才欲窥深辞务索广故思能入巧而不制繁士龙朗练以识检乱故能布采鲜浄敏于短篇孙楚缀思毎直置以疎通挚虞述懐必循规以温雅其品藻流别有条理焉傅篇章义多规镜长虞笔奏世执刚中并杶榦之实才非群华之韡萼也成公子安选赋而时羙夏侯孝若具体而皆微曹摅清靡于长篇李膺辨切于短韵各其善也孟阳景阳才绮而相埒可谓鲁衞之政兄弟之文也刘琨雅壮而多风卢谌情发而理昭亦遇之于时势也景纯艳逸足冠中兴江赋既穆穆以大观仙诗亦飘飘而凌云矣袁宏发轸以髙骧故卓出而多偏孙绰规旋以矩歩故伦序而寡状殷仲文之孤兴谢叔源之闲情并解散辞体缥缈浮音虽滔滔风流而太浇文意【`文心雕龙`】  

## 古诗纪卷一百四十九

明　冯惟讷　撰  

别集第五  

品藻三  

宋  

孝武帝　　　南平王铄　　　建平王宏  

宋孝武帝诗宋南平王铄诗宋建平王宏诗孝武诗雕文织防过为精宻为二藩希慕见称轻巧矣【`诗品`】  

南平穆王铄少好学有文才未弱冠拟古三十余首时人以为亚迹陆机【`南史本传`】  

傅亮  

宋尚书余傅亮诗季友文余常忽而不察今沈特进撰诗载其数首亦复平矣【`诗品`】  

顔延之  

顔延年问鲍照已与谢灵运优劣照曰谢五言如初发芙蓉自然可爱君诗若铺锦列绣亦雕缋满眼【`许彦周曰此明逺对靣褒贬而人不觉善论诗也`】  

延年毎薄汤惠休诗谓人曰惠休制作委巷间歌謡尔方当误后生时议者以延年灵运自潘岳陆机之后文士莫及江右称潘陆江左称顔谢焉【`黄常明曰顔延之尝问鲍照巳与灵运优劣照曰云云钟嵘诗品乃记汤惠休云谢如芙蓉出水顔如错采镂金与本传不同又称延之尝薄惠休制作以为委巷中歌謡耳岂汤惠休因为延之所薄遂有芙蓉错镂之语故史取以文饰之耶`】  

南史本传曰延之与陈郡谢灵运俱以辞采齐名而迟速悬絶文帝尝各敕拟乐府北上篇延之受诏便成灵运久之乃就  

南史曰孝武尝问顔延之曰谢希逸月赋何如答曰羙则羙矣但庄始知隔千里兮共明月帝召庄以延之答语语之庄应声曰延之作秋胡诗始知生为久离别没为长不归帝抚掌竟日【`古今诗话曰宋武帝咏谢庄月赋称叹久之谓顔延之希逸作此可谓前不见古人后不见作者陈思王何足尚也延之曰诚如其言然云羙人迈兮信音絶隔千里兮共明月知之不亦晚乎武帝以为然及见希逸对曰延之诗曰生为长相思死为长不归岂不更加于臣耶武帝捐掌`】  

沈约宋书曰延年领歩兵踈诞不能取容当世刘湛言于彭城王义康出为永嘉太守延年甚怨愤乃作五君咏以述竹林七贤山涛王戎以贵显被黜咏嵇康曰鸾翮有时铩龙性谁能驯咏阮籍曰物故不可论途穷无能恸咏阮咸曰屡荐不入官一麾乃出守咏刘伶曰韬精日沈饮谁知非荒宴此四句葢自叙也【`湛及义康以其词防不逊大怒欲黜逺郡文帝与义康诏曰宜令思愆里闾于是延之屏居不与人间者七载`】  

辞气重厚有馆阁之体盛唐诸家应制多取此【`诗谱`】顔延年之作如般般之兽白质黒章旼旼穆穆君子之态【`竹林诗评`】  

【`四言古诗当法三百篇不可作秦汉以下之语顔延年宴曲水诗曰航琛越水辇賮逾嶂郊祀歌曰月御案节星驱扶轮譬如清庙鼔瑟筝以和之审音者自不乱其聼也○诗家直説`】  

谢庄  

宋光禄谢庄诗希逸诗气清雅不逮于范袁然兴属闲长良无鄙促也【`诗品`】  

谢瞻　　　谢混　　　袁淑　　　王微王僧逹  

宋豫章太守谢瞻诗宋仆射谢混诗宋太尉袁淑诗宋征君王防诗宋征虏将军王僧逹诗其源出于张华才力苦弱故务其清浅殊得风流媚趣课其实录则豫章仆射宜分庭抗礼征君太尉可托乗后车征虏卓卓殆欲度骅骝前【`同上`】  

诗谱曰【`谢曕`】景至清虚甚有古文  

谢灵运  

诗品【`巳见`】  

谢氏家録云康乐每对惠连輙得佳语后在永嘉西堂思诗竟日不就寤寐间忽见惠连即成池塘生春草故常云此语有神助非吾语也【`诗品`】  

谢康乐为文直于情性尚于作用不顾辞彩而风流自然彼清景当中天地秋色诗之量也卿云从风舒卷万状诗之变也不然何以得其格髙其气正其体真其貎古其词深其才婉其徳宏其调逸其声谐哉【`皎然诗评`】客有问余谢公池塘生春草明月照积雪二句优劣奚若予曰池塘生春草情在言外明月照积雪防防句中风力虽齐取兴各别诗有二义一曰情二曰事事者如刘越石诗邓生何感激千里来相求白登幸曲逆鸿门頼留侯是也情者如康乐公池塘生春草是也抑由情在言外故其词似淡而无味常手览之何异文侯聼古乐哉谢在永嘉西堂梦见惠连因得池塘生春草之句此句得非神助之乎【`同上○田承君云池塘生春草葢是病起忽然见此为可喜而能道之所以为贵`】  

以险为主以自然为工李杜取深处多取此【`诗谱`】  

谢灵运之作森蔚璀玮而铺叙纷缛处似急就篇【`竹林诗评`】李空同曰谢灵运杂诗比之平原气格亚焉时代使然耳自谢以后愈靡靡难观矣又曰谢灵运乐府皆模放陆平原而作源流见矣  

【`池塘生春草园栁变鸣禽世多不解此语为工葢欲以竒求之尔此语之工正在无所用意猝然兴景相遇备以成章不假防削故非常情之所能到诗家妙处当须以此为根本而思苦言艰者往徃不悟钟嵘诗评论之最详其略云思君如流水既是即目髙台多悲风亦惟所见清晨登陇首羗无故实明月照积雪讵出经史古今胜语多非假补皆由直寻顔延之谢庄尤为繁宻于时化之故大明泰始中文章殆同书钞近任昉王元长等辞不贵竒竞须新事迩来作者寖以成俗遂乃句无虚语语无虚字牵聨补衲蠧文巳甚自然英防罕遇其人余每爱此言简切明白易晓但观者未尝留意耳自唐以后既变以律体固不能无拘窘然茍大手笔亦自不妨削鐻于神志之间斵轮于甘苦之外也○石林诗话`】  

【`谢灵运池塘生春草造语天然趣在入象有声有色乃是六朝家数与夫青青河邉草不同叶少蕴但论天然非也○诗家直説`】  

【`文式曰词温而正谓之徳谢灵运南州实炎徳桂树陵寒山是也然出于屈子嘉南州之炎徳兮丽桂树之冬荣○同上`】  

谢惠连  

诗品【`已见`】  

酌取险怪自然之中而句句为之【`诗谱`】  

谢惠连七夕诗落日隠檐楹斜月照帘栊团团满叶露淅淅振条风萧氏取以入选然余观宋孝武诗白日倾晚照月升初光叶露满肃肃庭风扬意虽类之而雄浑顿挫过惠连逺矣至惠连昔离秋已两今聚夕无防亦不可掩也【`复斋漫録`】  

鲍照  

诗品【`巳见`】  

鲍明逺文辞赡逸当世推羙初入临川王义庆衞军府犹未见知欲贡诗言志人止之曰卿名位尚卑不可轻忤大王明逺勃然曰千载上有英才异士沈没而不闻者安可数哉丈夫岂可遂蕴智能使兰艾不辨终日碌碌与燕雀相随乎于是奏诗临川竒之赐帛二十匹【`何氏语林`】  

朱文公曰刘琨诗髙东晋诗巳不逮前人齐梁益浮薄鲍明逺才健其诗乃选之变体李太白专学之如腰鎌刈葵藿倚杖牧鸡豚分明説出个倔强不肯甘心之意如疾风冲塞起沙砾自飘扬马毛缩如猬角弓不可张分明説出邉塞之状语又俊健  

愁思忽而至跨马出北门举头四顾望但见松柏荆棘郁蹲蹲中有一鸟名杜鹃言是古时蜀帝魂声声哀苦鸣不息羽毛憔悴似人髠飞走树间逐虫蚁岂忆徃日天子尊念此死生变化非常理中心恻怆不能言此鲍明逺诗也与子羙杜鹃行语意极相类或云子羙此诗为明皇作理宜当然韩退之三星行亦与古诗南箕北有斗牵牛不负轭良无盘石固虚名复何益之意颇近大抵古今兴比所在适有感发者不必尽相廻避要各有所主耳此亦説诗者不必以辞害义之意也【`蔡寛夫诗话`】明逺行路难壮丽豪放若决江河诗中不可比拟大似贾谊过秦论【`许彦周诗话`】  

曽原曰明逺之诗词气俊伟而乏浑涵然未至流于靡丽下此则皆靡丽矣  

六朝文气衰缓唯刘越石鲍明逺有西汉气骨李杜筋取此【`诗谱`】  

鲍照之作如瑚琅玕木难火齐弗资镂琢而自足伟观至乃诗家以太白方其俊逸岂小小哉【`竹林诗评`】  

【`鲍照常作数目诗云一身仕闗西宗族满山东二年从车驾斋祭甘泉宫三朝国庆毕休沐还旧邦四牡辉长路轻盖若飞鸿五侯相饯送髙防集新丰六乐陈广坐祖帐扬春风七盘起长袖庭下列歌钟八珍盈雕俎竒肴纷错重九族共瞻迟賔友仰徽容十载学无就善宦一朝通此诗叙述有次蔚然可观初不似拘数目体者以是而推诗之为体惟人之取无不可为者矣防艺之妙如此○兰庄诗话`】何长瑜　　羊曜璠　　范晔  

宋记室何长瑜诗羊曜璠诗宋詹事范晔诗乃不称其才亦为鲜举矣【`诗品`】  

孔欣  

南朝孔欣乐府云相逢狭路间道狭正踟蹰辍歩相与言君行欲焉如淳朴久已散荣利迭相驱流落尚风波人情多迁渝势集堂必满运去庭亦虚竞趋尝不暇谁肯顾桑枢未若及初九携手归田庐躬耕东山畔乐道读书狭路安足游方外可寄娱此诗髙趣可并渊明欣早歳辞荣不负其言矣【`升庵诗话`】  

区惠恭  

宋监典事区惠恭诗惠恭本胡人为顔师伯干顔为诗笔輙偷定之后造独乐赋语侵给主被斥及大将军修北第差充作长时谢惠连兼记室参军惠恭时徃共安陵嘲调末作防枕诗以示谢谢曰君诚能恐人未重且可以为谢法曹造遗大将军见之赏叹以锦二端赐谢辞曰此诗公作长所制请以锦赐之【`诗品`】  

苏宝生　　陵脩之　　任昙绪　　戴法兴  

宋御史苏宝生诗宋中书令史陵脩之诗宋典祠令任昙绪诗宋越骑戴法兴诗苏陵任戴并着篇章亦为缙绅之所嗟咏人非文才是愈甚可嘉焉【`诗品○歴代吟谱曰戴法兴能为文颇行于世`】  

沈懐文  

沈思明善为文章时为连句诗懐文所作尤美【`歴代吟谱`】  

沈庆之　　曹景宗  

宋孝武尝令群臣赋诗沈庆之手不知书每恨眼不识字上逼令作诗庆之曰臣不知书请口授师伯上即令顔师伯执笔庆之口授之曰微生遇多幸得逢时运昌朽老筋力尽徒歩还南冈辞荣此圣世何愧张子房上甚悦众坐并称其辞意之羙梁曹景宗破魏军还振旅凯入武帝宴饮聫句令沈约赋韵景宗不得韵意色不平啓求赋诗帝曰卿技能甚多人才英防何必止在一诗景宗巳醉求作不已时韵巳尽唯余竞病二字景宗便操笔其辞曰去时儿女悲归来笳鼔竞借问行路人何如霍去病帝欢不已约及朝贤惊嗟竟日【`予谓沈曹二公未必能办此疑好事者为之然正可为一佳对曰辞荣圣世何愧子房借问路人何如去病若全用后両句亦自的切○容斋四笔`】  

齐  

髙帝　　　张永　　　王文宪  

齐髙帝诗齐征北将军张永诗齐太尉王文宪诗齐髙帝诗词藻意深无所云少张景云虽谢文体颇有古意至如王师文宪既经国图逺或忽是雕虫【`诗品○吟谱曰永字思光能文章杂艺又有巧思为征北将军`】  

王文宪公初拜仪同王元长赠诗颇及规讽文宪甚惮之笑谓人曰穣侯印讵便可觧【`何氏语林`】  

齐武帝  

估客乐齐武帝之所作也其辞曰昔经樊邓役阻潮梅根渚感忆追徃事意满辞不叙【`阻潮一作假檝`】武帝作此曲令释宝月被之管帝遂数乗龙舟游江中以纴越布为帆緑防为帆縴鍮石为篙足篙榜者悉着鬰林布作淡黄袴舞此曲用十六人云【`按史称齐武帝节俭尝自言朕治天下十年当使黄金与土同价然其从流忘返之奢如此贻厥孙谋何怪乎金莲歩地也○升庵诗话`】  

王俭  

仲宝防笃学手不释卷常谓人曰江左风流宰相唯有谢安盖自况也手笔典裁为当时所重少便有宰相志赋诗云稷契匡虞夏伊吕翼商周【`歴代吟谱`】  

谢朓  

诗品【`已见`】  

谈薮曰梁髙祖重陈郡谢朓诗常曰不读谢诗三日觉口臭【`太平广记`】  

谢晖长于五言诗沈休文见之曰二百年来无此诗也【`语林`】  

朱文公曰苏子由爱选诗亭臯木叶下陇首秋云飞此正是子由漫底句法某却爱寒城一以眺平楚正苍然十字却有力  

刘后村曰谢康乐一字百链乃出冶晖尤丽宻谢朓诗如暂使下都云大江流日夜客心悲未央金波丽鳷鹊玉绳低建章如登三山云白日丽飞甍参差皆可见余霞防成绮澄江浄如练皆吞吐日月摘蹑星辰之句故李白登华山落鴈有云恨不携谢朓惊人诗来搔首问青天耳【`存余堂诗话`】  

江左诸谢诗文见文选者六人希逸无诗宣逺叔源有诗不工今取灵运惠连晖诗合六十四篇为三谢诗是三人者诗至晖语益工然萧散自得之趣亦复少减渐有唐风矣于此可以观世变也【`唐子西语録`】  

谢朓之作如西山清晓霏蓝翕黛之中时有爽气【`竹林诗评`】  

谢朏  

齐世祖问王仆射【`俭`】当今谁能为五言诗王答曰谢朏得父膏腴江淹有意【`谢朏字敬冲庄之子○何氏语林`】  

张融　　　孔稚珪  

齐司徒长史张融诗齐詹事孔稚珪诗思光纡缓诞放纵有乖文体然亦防疾丰饶差不局促徳璋生于封谿而文为雕饰青于蓝矣【`诗品○歴代吟谱曰张融字思光弱冠有名道士陆修静以白鹭羽尘尾扇遗之曰此既异物以奉异人有文集数十卷行于世自名其集曰玉海`】  

陆厥  

梁秀才陆厥诗观厥文纬具识丈夫之情状自制未优非言之失也【`诗品`】  

王融　　　刘绘  

刘绘字士章竟陵西邸绘为后进领袖时张融以言辞辨捷周颙弥为清绮而绘竒采不赡丽雅有风则时人为之语曰三人共宅夹清漳张南周北刘中央言处二人间也【`歴代吟谱`】  

齐宁朔将军王融诗齐中庶子刘绘诗元长士章并有盛才词羙英浄至于五言之作防乎尺有所短譬应变将略非武侯所长未足以贬卧龙【`诗品`】  

王融作游仙诗如金茎百尺仙掌铜盘集沆瀣于中天倚清寒而独矫也【`竹林诗评`】  

谢超宗　　丘灵鞠　　刘祥　　　檀超钟宪　　　顔则　　　顾则心  

诗品【`已见`】  

丘灵鞠善属文孝武殷贵妃亡献挽歌三首云云横广阶暗霜深髙殿寒帝嗟赏在沈深坐见王俭诗深曰王令文章大进灵鞠曰何如未进时【`歴代吟谱`】  

刘祥字显微少好文学累从事中郎  

檀超字悦祖少好文学嗜酒好谈自比晋郄超言髙平有二超犹觉我为优也【`并同上`】  

毛伯成　　吴迈逺　　许瑶之  

齐参军毛伯成诗齐朝请吴迈逺诗齐朝请许瑶之诗伯成文不全佳亦多惆怅吴善于风人答赠许长于短句咏物汤休谓逺云吾诗可为汝诗父以访谢光禄云不然尔汤可为庻兄【`诗品`】  

江祐  

齐仆射江祐诗猗猗清润弟祀明靡可懐【`诗品○歴代吟谱曰江祐字洪业累尚书左仆射`】  

王巾　　　卞彬　　　卞録  

齐记室王巾诗齐绥逺太守卞彬诗齐端溪令卞録诗王巾二卞诗并爱竒崭絶慕袁彦伯之风虽不绰而文体剿浄去平羙逺矣【`诗品`】  

卞铄  

好诗赋多讥刺世人坐徙巴州【`歴代吟谱`】  

张欣泰　　范缜  

齐雍州刺史张欣泰诗梁中书郎范缜诗欣泰子真并希古胜文鄙薄俗制赏心流亮不失雅宗【`诗品○歴代吟谱曰张欣泰字义亨饮酒赋诗累雍州刺史`】  

袁嘏  

齐诸暨令袁嘏诗平平尔多自谓能尝语徐太尉云我诗有生气须人捉着不尔便飞去【`诗品`】  

萧颖胄  

颖胄字云长武帝登烽火楼诏羣臣赋诗颖胄诗合防【`歴代吟谱`】  

崔元祖  

有学行好属文从驾至何羙人墓上武帝为悼亡诗诏元祖使和称以为善【`同上`】  

萧文琰  

竟陵王子良集学士刻烛为诗四韵者则刻一寸以此为率文琰曰顿烧一寸烛而成四韵诗乃与丘令楷江洪等共打铜鉢立韵响灭则诗成【`歴代吟谱入梁`】  

惠休　　　道猷　　　释宝月  

齐惠休上人诗齐道猷上人诗齐释宝月诗惠休滛靡情过其才世遂匹之鲍照恐商周矣羊曜璠云是顔公忌照之文故立休鲍之论庾白二家亦有清句行路难是东阳柴廓所造宝月尝憇其家防廓亡因窃而有之廓子赍手本出都欲讼此事乃厚赂止之【`诗品`】  

鲍令晖　　韩兰英  

齐鲍令晖诗齐韩兰英诗令晖歌诗徃徃断絶清巧拟古尤胜唯百愿滛矣昭尝答孝武云臣妹才自亚于左芬臣才不及太冲尔兰英绮宻甚有名篇又善谈笑齐武谓韩云借使二媛生于上叶则玉阶之赋纨素之辞未讵多也【`同上`】  

## 古诗纪卷一百五十

明　冯惟讷　撰  

别集第六  

品藻四  

梁【`通论`】  

南史庾肩吾传曰齐永明中王融谢朓沈约文章始用四声以为新变至是转拘声韵弥为丽靡复逾徃时简文与湘东王书论之曰比见京师文体懦钝殊常竞学浮踈争事阐缓既殊比兴正背风骚若夫六典三礼所施则有地吉凶嘉賔用之则有所未闻吟咏情性反拟内则之篇操笔写志更模酒诰之作迟迟春日翻学归藏湛湛江水遂同大传吾既拙于为文不敢轻有掎摭但以当世之作歴方古之才人逺则扬马曹王近则潘陆顔谢观其遣辞用心了不相似若以今文为是则昔贤为非若以昔贤可称则今体宜弃俱为盍各则未之敢许又时有效谢康乐裴鸿胪文者亦颇有惑焉何者谢客吐言天防出于自然时有不拘是其糟粕裴氏乃是良史之才了无篇什之羙是为学谢则不届其精华但得其宂长师裴则蔑絶其所长唯得其所短谢故巧不可阶裴亦质不可慕故胸驰臆断之侣好名忘实之类决羽谢生岂三千之可及伏膺裴氏惧两唐之不传故玉徽金铣反为拙目所媸巴人下里更合郢中之聼阳春髙而不和妙声絶而不寻竟不精讨锱铢覆量文质有异巧心终愧妍手是以握瑜懐玉之士瞻郑邦而知退章甫翠履之人望闽乡而叹息诗既若此笔又如之徒以烟墨不言受其驱染纸札无情任其揺襞甚矣哉文章横流一至于此至如近世谢朓沈约之诗任昉陆倕之笔斯文章之冠冕述作之楷模张士简之赋周升逸之辩亦成佳手难可复遇  

武帝  

梁武帝作白纻舞辞四句令沈约改其辞为四时白纻之歌帝辞曰朱玉柱罗象筵飞管促节舞少年短歌流目未肯前含笑一转私自怜嗟乎丽矣古今当为第一也【`许彦周诗话`】  

昭明太子  

萧统字徳施每游宴祖道赋诗至十数韵集五言诗之善者为文章英华二十卷【`歴代吟谱`】  

乐府记大言小言诗録昭明辞而不书始于宋玉何也岂误耶有説耶【`许彦周诗话`】  

宋玉大言赋曰并吞四夷饮枯河海跂越九州无所容止小言赋曰无内之中微物生焉比之无象言之无名视之则望之则冥冥离娄为之叹闷神明不能察其情二赋出于列子皆有托寓梁昭明太子大言诗曰观脩鲲其若辙鲋视沧海之如滥觞经二仪而局蹐跨六合以翺翔细言诗曰坐卧怜空尘凭附蟭螟翼越咫尺而三秋度毫厘而九息虽祖宋玉而无谓君臣赓和可以文为戯耶【`诗家直説`】  

简文帝  

太宗文帝六歳能属文髙祖惊其早就不之信也及于御前面试辞咏甚羙髙祖叹曰此吾家之东阿也【`梁书`】简文六歳能属文读书十行俱下辞藻艳发雅好赋诗然文伤轻靡时号宫体【`南史`】  

简文寒夕诗云雪花无有蔕氷镜不安台又咏月云飞轮了无辙明镜不安台后人以为诗谶谓无蔕者是无帝不安台者台城不安轮无辙者以邵陵名纶空有赴援名也【`同上`】  

梁简文帝枫叶诗云萎緑暎葭青疏红分浪白落叶洒行舟仍持送逺客此诗情景婉丽本集亦不载【`升庵诗话`】  

沈约  

观休文众制五言最优详其文体察其余论固知宪章鲍明逺也所以不闲于经论而长于情怨永明相王爱文王元长等皆宗附之约于时谢朓未遒江淹才尽范云名级故微故约称独歩虽文不至其工丽亦一时之选也见重闾里诵咏成音嵘谓约所着既多今剪除泾杂收其精要允为中品之第矣故当词宻于范意浅于江也【`诗品○南史云钟嵘尝求誉于约约拒之及约卒嵘品古今诗为评言其优劣云云葢追宿憾以此报之也`】  

史称谢晖善为诗任彦升工于文章约兼而有之然不能过也  

沈隠矦曰文章当从三易易见事一也易识字二也易诵三也邢子才常曰沈侯文章用事不使人觉若胸臆语也深以此服之祖孝征亦尝谓吾曰沈诗云崖倾防石髓此岂似用事耶邢子才魏收俱有重名时俗凖的以为师匠邢赏服沈约而轻任昉魏爱慕任昉而毁沈约每于谈防辞色以之邺下纷纭各有朋党祖孝徴尝谓吾曰任沈之是非乃邢魏之优劣也【`顔氏家训`】  

佳处斵削清瘦可爱自拘声病气骨薾然唐诸家声律皆出此【`诗谱`】  

沈约范云之作如阊阖踈钟建章清漏不棘不舒有节有度【`竹林诗评`】  

【`刘防孟曰沈休文懐旧九首杜子羙八哀之祖也`】  

【`班姬托扇以写怨应防托鴈以言懐皆非徒作沈约咏月曰方晖竟户入圆影隙中来刻意形容殊无逺韵○诗家直説`】  

江淹  

文通诗体总杂善于摹拟筋力于王防成就于谢朓初淹罢宣城郡遂宿冶亭梦一羙丈夫自称郭璞谓淹曰吾有笔在卿处多年矣可以见还淹探懐中得五色笔以授之尔后为诗不复成语故世传江淹才尽【`诗品`】淹少以文章显晚节才思微退云为宣城太守时罢归始泊禅灵寺渚夜梦一人自称张景阳谓曰前一匹锦相寄今可见还淹探懐中得数尺与之此人大恚曰那得割截都尽顾见丘迟谓曰余此数尺既无所用以遗君自尔淹文章踬矣【`南史本传○与诗品所载小异故并録之`】  

团扇二篇江则假象见意班则貌题直书至如出入君怀袖动揺微风发常恐秋节至凉飚夺炎热防婉词正有防妇之节但此两对亦可以掩映江生江生诗曰畵作秦王女乗鸾向烟雾兴生于中无有古事假使佳人翫之在手乗鸾之意飘然莫偕虽荡如夏姬自忘情改节吾许江生情逺词丽方之班女亦未可减价【`皎然诗评`】善观古作曲尽心手之妙其自作乃不能尔故君子贵自立不可随流俗也【`诗谱`】  

江淹清婉秀丽才思有余杂拟之作如季札聘鲁四代之乐并歌于庭非天下之至聦其孰能喻【`竹林诗话`】  

【`江淹拟汤惠休诗日暮碧云合佳人殊未来古今以为佳句然谢灵运圆景早已满佳人犹未适谢晖春草秋更緑公子未西归即是此意尝怪两汉间所作骚文未尝有新语直是句句规模屈宋但换字不同耳至晋宋以后诗人之辞其弊亦然若是虽工亦何足道葢当时祖习共以为然故未有讥之者耳○石林诗话`】  

【`江淹拟刘琨用韵整齐造语沉着不如越石吐出心肺○拟顔延年辞致典缛得制之体但不变句法耳○并诗家直説`】  

任昉  

诗品【`巳见`】  

王仲宝极重任彦升每见其文必三复殷勤以为当时无軰尝语人曰自傅季友以来始复见于任子【`何氏语林`】任昉以文才见知时人云任笔沈诗昉闻甚以为病晚节转好着诗欲以倾沈然用事过多属辞不得流便士子慕之转为穿凿于是有才尽之谈矣【`南史本传`】  

【`任昉哭范仆射诗一首中凡两用生字韵三用情字韵夫子值狂生千龄万恨生犹是两义犹我故人情生死一交情欲以遣离情三情字皆用一意○沧浪诗话`】  

丘迟　　　范云  

诗品【`已见`】  

丘迟之作如琪树玲珑金芝布濩九霄春露三岛秋云【`竹林诗评`】  

丘迟八歳便属文父灵鞠有才名常谓气骨似我征士何防见而爱之【`梁书`】  

虞羲　　　江洪  

诗品【`巳见`】  

鲍行卿　　　孙察  

梁歩兵鲍行卿诗梁晋陵令孙察诗行卿少年甚擅风謡之羙察最幽微而感赏至到尔【`诗品`】  

王僧孺  

僧孺好坟籍聚书至万余卷率多异本与沈约任昉家书埒少笃志精力于书无所不覩其文丽逸多用新事人所未见者时重其富博【`南史本传`】  

武帝制春景明志诗五百字敕沈约以下辞人同作帝以僧孺为工【`歴代吟谱`】  

张率  

张率字士简性寛雅年十二能属文常日限为诗篇或数日不作则追补之稍进作赋颂至年十六向作二千余首有虞讷者见而诋之率入一旦焚毁更为诗示焉托云沈约讷便句句嗟称无字不善率曰此吾作也讷慙而退【`齐书`】  

栁恽  

恽以贵公子早有令名工篇什为诗云亭皋木叶下陇首秋云飞琅琊王融见而嗟赏因书斋壁及所执白团扇【`南史`】  

武帝每与宴必诏恽赋诗尝和武帝登景阳楼诗曰太液沧波起长杨髙树秋翠华承汉逺雕辇逐风游深见赏羙当时咸共称传【`同上`】  

吴均  

均好学有俊才天监初柳恽为吴兴召补主簿日引与赋诗均文体清防有古气好事者效之谓为吴均体均尝不得意赠恽诗而去久之复来恽遇之如故弗之憾也【`南史`】  

谈薮曰梁奉朝请吴均有才器尝为剑骑诗云何当见天子画地取关西【`今集题云古意`】髙祖谓曰天子今见关西安焉均嘿然无答均又为诗曰秋风泷白水鴈足印黄沙沈隠侯约语之曰印黄沙语太险均曰亦见公诗云山樱发欲然约曰我姑欲然卿巳印讫【`太平广记○诗话补遗云吴均诗秋风泷白水鴈足印黄沙为沈约所笑唐人以此类为险诨句传竒诗多有之沈青箱夜月琉璃水春风卵色天是也韩退之水作青罗带山如碧玉篸杜牧之钱塘鹦鹉绿吴岫鹧鸪斑东坡诗山为翠浪涌水作玉虹流大家亦时有之也`】  

何逊  

逊八歳能诗弱冠州举秀才范云见其对防大相称赏因结忘年交好自是一文一咏云辄嗟赏谓所亲曰顷观文人质则过懦丽则伤俗其能含清浊中古今见之何生矣沈约尝谓逊曰吾每读卿诗一日三复犹不能已逊卒王僧孺集其文为八卷初逊文章与刘孝绰并见重时谓之何刘【`南史本传`】  

梁元帝云诗多而能者沈约少而能者谢朓何逊【`葛常之曰顔延之谢灵运各被防拟北上篇延之受诏即成灵运久而方就梁元帝云诗多而能者沈约少而能者谢朓虽有迟速多寡之不同不害其俱工也`】  

何逊诗实为清巧多形似之言扬都论者恨其每病苦辛饶贫寒气不及刘孝绰之雍容也虽然刘甚忌之平生诵何诗云蘧居向北阙防防【`呼麦反`】不道车又撰诗苑止取何两篇时人讥其不广刘孝绰当时既有重名无所与譲唯服谢朓常以谢诗置几案间动静輙讽味简文爱陶渊明文亦复如此江南语曰梁有三何子朗最多三何者逊及思澄子朗也子朗信饶清巧思澄游庐山每有佳篇并为冠絶【`顔氏家训`】  

何逊之作不费气力如庖丁解牛风成于騞然【`竹林诗评`】隋经籍志唐艺文志何逊集皆八防晋天福本但有诗两防今世传本是也独明春宋氏有旧本八防特完因借传之然少陵尝引昏鸦接翅归金粟褁搔头等语而此集无有犹当有轶者集中若团团月隠洲轻燕逐风花逺岸平沙合连山逺雾浮防花临水发江燕绕樯飞游鱼上急瀬薄云岩际宿等语子羙皆采为巳句但小异耳故曰能诗何水曹信非虚赏古人论诗但爱逊露湿寒塘草月映清淮流及夜雨滴空堦晓灯暗离室为佳殊不知逊秀句若此者殊多如九日侍宴云踈树飜髙叶寒流聚细纹日斜迢遰宇风起嵯峨云答髙博士云幽蝶弄晚花清池映踈竹还度五洲云萧散烟霞晚凄清江汉秋答庾郎云蛱蝶萦空戯日暮望江云水影漾长桥赠崔録事云河流绕防清川平看鸟逺送行云江暗雨欲来浪白风初起庾子山軰有所不逮其警语尚多如早梅云枝横却月观花绕凌风台铜爵妓云曲终相顾起日暮松柏声句殊雄古而顔黄门谓其每病辛苦饶贫寒气无乃太贬乎【`东观余论`】  

【`诗之声律成于唐然亦多原六朝防意何逊入西塞诗云薄云岩际出初月波中上至少陵江邉小阁诗则云薄云岩际宿孤月浪中翻虽因旧而益妍此类獭髓补痕也○西清诗话`】  

【`何逊与范云聫句诗云洛阳城东西却作经年别昔去雪如花今来花似雪李商隠送王校书分司诗云多少分曹掌袐文洛阳花雪梦随君定知何逊缘联句每到城东忆范云又漫成一絶云不妨何范尽名家未觧当年重物华逺把龙山千里雪将来拟并洛阳花二诗皆用此事若不究其源不知为何説也○诗话补遗`】  

何思澄  

思澄少勤学工文为游庐山诗沈约见之大相称赏自以为弗逮约郊居宅新构阁斋因命工书人题此诗于壁傅昭尝谓思澄制释奠诗辞文典丽【`南史本传`】  

思澄与宗人逊及子朗俱擅文名时人语曰东海三何子朗最多思澄闻之曰此言误耳如其不然故当归逊思澄意谓宜在已也子朗早有才思尝为败冢赋拟庄周马棰其文甚工世人语曰人中爽爽有子朗【`同上`】  

王籍  

籍为诗慕谢灵运其合也殆无愧色天监中除轻车湘东王谘议参军随府防稽郡境有云门天柱籍尝游之或累月不反至若邪溪赋诗其略云蝉噪林逾静鸟鸣山更幽当时以为文外独絶【`梁书`】  

王籍入若邪溪诗云蝉噪林逾静鸟鸣山更幽江南以为文外独絶物无异议简文吟咏不能忘之孝元讽味以不可复得至懐旧志载于籍传范阳卢询邺下才俊乃言此不成语何事于能魏收亦然其论诗云萧萧马鸣悠悠斾旌毛传曰言不諠哗也吾每叹此解有情致籍诗生于此意耳【`顔氏家训`】  

王筠  

筠能用强韵每公宴并作辞必妍靡约尝啓上言晚来名家无先筠者又于御筵谓王志曰贤弟子文章之羙可谓后来独歩谢朓尝见语云好诗圆羙流转如弹丸近见其数首方知此言为实【`南史`】  

王筠为太子洗马梁昭明爱文学士常与筠及刘孝绰陆倕到洽殷钧等游宴圃太子独执筠袖抚孝绰肩曰所谓左把浮丘袖右拍洪崖肩其见重如此【`同上`】沈约于郊居造阁斋成筠为着草木十咏书之于壁皆直写文辞不加篇目约谓人曰此诗指物程形无假题署【`同上`】  

王筠好弄葫芦每吟咏则注水于葫芦倾巳复注若掷之于地则诗成矣【`诗源指诀`】  

王筠咏征妇裁衣行路难其略云裲裆防心共一抹衵复两边作八撮襻帯虽安不忍缝开孔才穿犹未逹胸前却月两相连本照君心不照天数句叙裁衣曲折纤微如出缝妇之口诗至此可谓细宻矣【`诗品补遗`】  

刘孝绰  

孝绰防聪敏七歳能属文舅齐中书郎王融深赏异之与同载以适亲友号曰神童融毎曰天下文章若无我当归阿士阿士孝绰小字也【`南史`】  

孝绰辞藻为后进所宗时重其文毎作一篇朝成暮编好事者咸诵尝为诗曰塞外群鸟返云中侣鴈归髙祖见大怒郎夺侍郎又为诗二首其一曰鸣镳响夹毂飞葢倚林庐其二曰城阙山林逺一去不相闻髙祖嗟赏复侍郎沈约曰卿以诗失黄门还以诗得黄门孝绰曰此即既为风所开复为风所落也【`歴代吟谱`】  

徐摛  

摛防好学及长徧覧经史属文好为新变不拘旧体初为晋安王侍读王入为皇太子转家令兼管记摛文体既别春坊尽学之宫体之号自斯而起【`南史本传`】  

费昶  

江夏费昶善为乐府又作鼓吹曲武帝重之敕曰才意新防有足嘉异昔郎恽博物卞兰巧辞束帛之赐寔惟劝善可赐绢十匹【`南史`】  

王荆  

王公齐美风仪从登北顾楼赋诗辞义清兴武帝深嘉之【`歴代吟谱`】  

刘之遴  

思贞八歳能属文与江总相推重尝酬总诗曰上位居崇礼寺署隣栖息  

到沆【`字茂瀣`】  

武帝宴华元殿命群臣赋诗诏沆为二百字二刻成  

到洽【`字茂浃`】  

御幸华元殿赋二十韵以洽辞为工  

鲍泉  

润岳有文笔上曰我文之外无出卿者  

刘缓  

性虚逺有气调风流迭宕名髙一府其平生之所作者为英华集二十卷文选二十卷  

谢防  

元度善属文武帝饯王元略于武徳殿赋诗三十韵限三刻成防二刻就文甚美  

谢覧  

景涤尝与王暕为诗答赠其文最工  

萧恺  

恺誉望时论以方其父湘东王令曰王筠本自旧手后进有萧恺可称信为才子  

羊  

羊祖忻善音律自造采莲棹歌曲甚有新致【`并同上`】  

鲍宏  

鲍润身七歳而孤年十二歳善属文尝和湘东王绎诗嗟赏不巳后爵为公【`歴代吟谱入隋`】  

谢贞  

谢元正防聪慧八歳为春日闲居诗从舅王筠竒其有佳致谓所亲曰此儿方当大成至如风定花犹落乃追歩惠连矣【`何氏语林○谢贞字元正陈郡阳夏人晋太傅安九世孙贞少有至性仕始兴王録事参军○许彦周曰风定花犹舞鸟鸣山更幽世传荆公改舞字作落字其语顿工然风定花犹落廼梁谢贞八歳时所作春日闲居诗也`】  

沈君攸  

【`前軰好称僧晤清鸟归花影动鱼没浪防圆以为句意皆新然余读后梁沈君攸临水诗云花落圆纹出风急细流翻廼知鱼没浪痕圆之句出于此○复斋漫録`】  

萧允  

萧叔佐为防稽丞行经延陵季子庙设苹藻之荐托异代之交为诗叙意辞理清典【`允字叔佐仕梁位太子洗马○何氏语林`】  

陆从守  

从守字由义防聪敏年八歳读沈约集见廻文妍丽援笔拟之便有佳致十二作栁赋其辞甚羙从父瑜特所赏爱【`梁书`】  

刘令  

徐悱妻孝绰妹也悱卒为祭文其辞曰生死并殊亲情犹一敢道先好手调姜橘  

孝绰屛门不出为诗十字以题其门曰闭户罢庆吊髙卧谢公卿令续之曰落花扫更合丛兰摘复生【`歴代吟谱`】  

沈满愿  

陈范静妻沈满愿咏竹火笼诗曰剖出楚山筠织成湘水纹寒销九防火香传百和薫氤氲拥翠被出入随缃裙徒悲今丽质岂念昔凌云此诗言外之意以讽士之以富贵改节者即孟子所云乡为身死而不受今为宫室之羙妻妾之奉而为之者而含蓄蕴籍如此徒悲岂念四字尤见其意上薄风雅下掩唐人矣宋人称李易安所拟嵇中防至死薄殷周之句以为妇女有此大议论然太浅露比之沈氏此诗当在门墙之外矣【`诗话补遗`】韦苏州对残灯诗云独照碧久欲随寒烬灭幽人将遽眠解带翻成结梁沈氏满愿残灯诗云残灯犹未灭将尽更扬辉惟余一两焰犹得解罗衣韦诗实出于沈然韦有幽意而沈淫矣【`升庵诗话`】  

木兰诗  

刘后村云木兰诗唐人所作也乐府中惟此诗与焦仲卿妻诗作叙事体有始有卒虽辞多质俚然有古意【`唐子西文録曰杜子羙祖木兰诗`】  

陈  

陈后主  

陈后主于清乐中造黄骊留及玉树后庭花金钗两鬓垂等曲与幸臣等制其歌词绮艳相髙极于轻荡男女唱和其音甚哀【`隋书乐志`】  

祯明初后主作新歌辞甚哀怨令后宫美人习而歌之其词曰玉树后庭花花开不复久时人以歌谶此其不久兆也【`隋书五行志`】  

后主张贵妃名丽华与龚孔二贵嫔王李二美人张薛二淑媛袁昭仪何婕妤江修容等并有宠又以宫人袁大舍等为女学士毎引賔客游宴则使诸贵人女学士与狎客共赋新诗采其尤艳丽者以为曲调被以新声选宫女千数歌之其曲有玉树后庭花临春乐等其略云璧月夜夜满琼树朝朝新大抵皆美张贵妃孔贵嫔之容色按大业拾遗记璧月句葢江总辞也【`南史`】  

【`陈后主起临春结绮望僊三阁极其华丽后主与张丽华孔贵嫔各居其一与狎客赋诗互相赠答采其艳丽者被以新声奢淫极矣隋克台城后主与张孔坐视无计遂俱入井所谓胭脂井是也杨脩诗云擒虎戈矛满六宫春花无树不秋风苍惶益见多情处同穴甘心赴井中李白亦云天子龙沈景阳井谁歌玉树后庭花今胭脂井在金陵之法宝寺井有石栏红防若胭脂相传云后主与张孔泪防所染石栏上刻后主事迹八分书乃大厯中张着文字其他题刻甚多徃往漫灭不可考寺即景阳宫故地也以井在焉好事者徃来不絶寺僧颇厌苦之张芸叟尝有诗戯僧云不及马嵬袜犹能致万金○韵语阳秋陈后主曰日月光天徳山河壮帝居气象宏濶辞言精确为子美五言句法之祖○诗家直説`】隂铿  

子坚五歳能诵诗赋日千言尤善五言诗为当时所重赋新成安宫援笔便就【`歴代吟谱`】  

隂铿之作体用兼优神采融澈辞精意切名之弗浮也【`竹林诗评`】  

韩子苍曰隂铿与何逊齐名号隂何今何逊集五卷其诗清丽简逺正称其名铿诗至少又浅易无他竒其格律乃似隋唐间人所为疑非出于铿虽然自隋唐以来谓铿诗矣  

江总  

总笃行义寛和温裕好学能属文于五言七言尤善然伤于浮艳故为后主所爱幸多有侧篇好事者相传讽翫于今不絶后主之世总当权宰不持政务但日与后主游宴后庭共陈暄孔范王瑗等十余人当时谓之狎客【`陈书本传`】  

徐伯阳  

太建初伯阳与中记室李爽记室张正见左户郎贺彻学士王瑗黄门郎萧铨三公郎王由礼处士马枢祖孙登比部郎贺循长史刘删等为文防友后有蔡凝刘助陈暄孔范亦预焉皆一时士也游宴赋诗动成卷轴伯阳为其集序盛传于世【`南史本传`】  

鄱阳王为江州刺史伯阳常奉使造焉王率府僚与伯阳登匡岭置宴酒酣命笔赋剧韵三十伯阳与祖孙登前成王赐以奴婢杂物【`同上`】  

徐陵  

徐陵之作如鱼油龙罽列堞明霞辉燿丰茸之采溢目非顿载之室讵得见此【`竹林诗评`】  

【`徐陵诗竹宻山斋冷荷开水殿香太白诗风动荷花水殿香全用其语○升庵诗话`】  

张正见  

张正见之作如春旛防胜金翠熠燿聨以珠玑纬繣纎丽剪截铺缀似非丈夫所为【`竹林诗评`】  

六朝人诗惟张正见最多而最无所发明所谓虽多亦奚以为【`沧浪诗话`】  

【`苏味道诗星桥銕锁开本陈张正见诗天路横秋水星桥转夜流之句○丹铅余録`】  

## 古诗纪卷一百五十一

明　冯惟讷　撰  

别集第七  

品藻五  

北魏  

胡武灵后  

杨华既奔梁元魏胡武灵后作杨白华歌令宫人连臂踏之声甚凄断柳子厚乐府云杨白华风吹渡江水坐令宫树无顔色揺荡春心几千里回看落日下长秋哀歌未断城乌起言婉而情深古今絶唱也魏旧歌云阳春二三月杨柳齐作花春风一夜入闺闼杨花飘落入南家含情出戸脚无力拾得杨花涙沾臆秋去春来双燕子愿衔杨花入窠里此辞亦自竒丽録之以存古出乐府广题云【`许彦周诗话`】  

元彧  

字文若奏郊庙歌词时称其美【`歴代吟谱`】  

祖莹  

莹八嵗能诵诗书十二为中书学生以文学见重尝语人云文章须自出机杼成一家风骨何能共人同生活也盖讥世人好窃他文以为已用而莹之笔札亦无乏天才但不能均调玉石兼有其制裁之体减于袁常焉【`北史本传`】  

常景  

景耽好经史爱玩文词每读书见古昔可以鉴戒诸事为象赞而述之曰周雅尝因出塞经渉山水怅然懐古乃拟刘琨扶风歌十二首【`北史本传`】  

景少聪敏及长有才思雅好文章明帝行讲学之礼于国子寺诏有官作释奠诗以景作为美【`歴代吟谱`】  

温子升  

梁使张臯写子升文笔传于江外梁武称之曰曹植陆机复生于北土恨我辞人数穷百六济隂王晖业尝云江左文人宋有顔延之谢灵运梁有沈约任昉我子升足以陵顔轹谢含任吐沈【`北史本传`】  

崔防　　崔赡  

魏孝静人日登云龙门崔防侍宴又敕其子赡令近御坐亦有应诏诗帝问邢邵曰此诗何如其父邢曰防博雅丽赡气调清新并诗人之冠防罢共嗟赏之咸曰今日之防并为崔赡父子【`何氏语林`】  

张裴裳  

法云寺北有尚书令临淮王彧宅彧性爱林泉又重賔客入其室者咸谓登仙荆州秀才张裴裳为五言有清防之句云异秋花共色别树鸟同声彧以蛟龙锦赐之【`伽蓝记`】  

宋道璵  

坐王瑜反得罪作诗及挽歌词寄亲朋以见冤痛【`歴代吟谱`】  

刁雍  

刁叔和性寛柔好尚文典手不释书明敏多智凡所作诗赋等有百余篇  

陆恭之  

与兄暐并有时誉所着文章诗赋凡千余篇  

李槩  

李季节少好学自简诗赋二十四首谓之逹生丈人集  

游肇  

游伯始博综经史诗赋表啓凡七十五篇  

赵逸  

赵思羣性好坟典凡所著述诗赋铭颂五十余篇  

郑道昭  

郑希伯少好学综览羣言好为诗赋凡数十篇  

裴敬宪  

裴孝虞少有志行博学才清澹于荣利风气俊逺五言之作独擅于时声名甚重后进咸宗慕之  

李彪  

李道固好学不倦为十二次诗  

崔光  

崔长仁孝文曰今日之文宗也持节陜西赋诗三百篇为五韵诗以赠李彪  

梁祐  

常与朝廷名贤泛舟洛水以诗酒自娱  

张始均  

张子衡端防好学着诗赋数十篇【`并同上`】  

北齐  

陆卭  

卬字云驹齐之郊庙诸歌多卬所制【`歴代吟谱`】  

魏收  

收少机警不持细行与济阴温子升河间邢子才齐誉世号三才魏帝季秋大射普令赋诗收诗末句云尺书征建邺折简召长安文襄壮之【`北史本传`】  

卢询祖  

卢询祖尝作赵郡王妃挽歌其一篇云君王盛海内伉俪尽寰中女仪掩郑国嫔容映赵宫春艶桃花水秋度桂枝风遂使丛台夜月明满牀空当时叹以为佳【`何氏语林`】  

萧慤  

袁奭等俱渉学有文词荀仲举萧慤工于赋咏慤曽秋夜赋诗其两句云芙蓉露下落杨柳月中疎为知音所赏【`北齐文苑传`】  

邢子才曰萧仁祖之文可谓雕章间出昔潘陆齐轨不袭建安之风顔谢同声遂革太元之气自汉逮晋情赏犹自不谐河北江南意制本应相诡  

兰陵萧慤梁室上黄侯之子工于篇什尝有秋思诗云芙容露下落杨柳月中疎时人未之赏也吾爱其萧散宛然在目颍川荀仲举琅琊诸葛汉亦以为尔而卢思道之徒雅所不惬【`顔氏家训`】  

【`问李白清水出芙蓉天然去雕饰前軰多称此语如何朱文公曰自然之好又不如芙蓉露下落杨柳月中疎则尤佳`】  

【`许彦周曰六朝诗人之诗不可不熟读如芙蓉露下落杨柳月中疎鍜錬至此自唐以来无人能及也退之云齐梁及陈隋众作等蝉噪此语吾不敢议亦不敢从`】  

祖珽  

孝征和公主逺嫁诗二首大为时人传咏【`歴代吟谱`】  

刘逖  

字子长卷不离手颇工诗咏  

郑元礼  

字文规少好学爱文藻有名望  

裴泽  

颇有文学咏石榴诗微以托意  

杨愔  

字遵彦所着诗赋甚多门生鸠集所得者万余言  

马子结  

魏太和中入洛父祖俱清宦  

房彦询  

所赠江总诗今见总集【`并同上`】  

斛律金  

斛律金敇勒歌曰敕勒川隂山下天似穹庐笼盖四野天苍苍野茫茫风吹草低见牛羊金不知书同于刘项能发自然之妙韩昌黎琴操虽古渉于摹拟未若金出性情尔【`碧溪漫志`】  

北周  

庾信  

信幼而俊迈博览羣书父肩吾为梁太子中庶子掌管记东海徐摛为左卫率摛子陵及信并为抄撰学士父子在东宫出入禁闼既文并绮艶故世号为徐庾体焉【`北史○隋书曰髙祖受禅后令魏澹注庾信集世称其博物`】  

朝野佥载曰梁庾信从南朝初至北方文士多轻之信将枯树赋以示之于后无敢言者时温子升作韩陵山寺碑信读而写其本南人问信曰北方文士何如信曰唯有韩陵山一片石堪共语薛道衡卢思道少觧把笔自余驴鸣狗吠聒耳而已【`太平广记`】  

山谷言庾子山涧底百重花山根一片雨有以尽登髙临逺之趣喜晴应诏全篇可为楷式其卒章有庆兆民同论年天子万不独清新其气韵尤更深稳【`潘子真诗话`】庾信之诗为梁之冠絶启唐之先鞭史评其诗曰绮艶杜子美称之曰清新又曰老成绮艶清新人皆知之而其老成独子美能发其妙余尝合而衍之曰绮多伤质艶多无骨清易近薄新易近尖子山之诗绮而有质艶而有骨清而不薄新而不尖所以为老成也若元人之诗非不绮艶非不清新而乏老成宋人诗则强作老成态度而绮艶清新槩未之有若子山者可谓兼之矣不然则子美何以服之如此【`谭苑醍醐`】  

庾信之作如玉台九成琼楼数仞规模崇丽气象清新歩虚诸什并悬絶尘境【`竹林诗评`】  

萧圆肃  

萧明恭风度纯雅敏而好学为文海四十卷【`歴代吟谱`】  

唐令则  

性好篇章兼觧音律文多轻艶为诗人所传  

刘粲  

粲闻故人入邺不胜泣为诗赠之曰闻道漳濵信依然忆旧居又赠司马幼之曰白帝望青衣路长音信稀【`并同上`】  

于宣敏  

宣敏字仲达少沈宻有才思年十一诣周赵王命之赋诗宣敏为之甚有幽真之志王大竒之坐客莫不嗟赏起家右侍上士【`隋书`】  

隋  

炀帝  

炀帝初习艺文有非轻侧之论暨乎即位一变其体与越公书建东都诏冬至受朝诗及拟饮马长城窟并存雅体归于典制虽意在骄淫而词无浮荡故当时缀文之士遂得依而取正焉所谓能言者未必能行盖亦君子不以人废言也【`隋书文苑传叙`】  

帝初属文学庾信体及见柳防以后文体遂变【`隋书柳防传`】炀帝大制艶篇辞极滛绮令乐正白明达造新声剏万嵗乐藏钩乐七夕相逢乐舞度同心髻玉女行觞神仙留客掷砖续命鬬鸡子鬬百草泛龙舟还旧宫长乐花十二时等曲掩抑推藏哀音断絶【`隋书乐志`】  

隋后主  

隋后主越王侗杨叛儿歌曰青春正阳月结伴戏京华龙媒玉珂马凤轸绣香车水映临桥柳风吹夹路花日昬欢宴罢相将归狭斜越王嗣位史称其眉目如画温厚仁爱风格俨然后为王充所弑临命礼佛曰愿自今以徃不复生帝王家噫亦可怜矣观其辞藻如此若不生帝王家岂不为文人学士邪【`隋越王諡恭帝李渊立代王侑亦諡恭帝二主同諡盖东西不相闻也诗话补遗　今按此诗乐府以为陈后主作而升庵乃以为隋后主诗必别有据也`】  

卢思道  

北齐文宣帝崩当朝文士各作挽歌十首择其善者而用之魏收阳休之祖孝征等不过得一二首唯思道独有八篇故时人称为八米卢郎【`北史本传　西溪丛语曰八米闗中语嵗以六米七米八米分上中下言在糓取八米取数之多也`】  

思道为司徒録事叅军以事免归家尝于蓟北怅然感慨为五言诗见意世以为工【`同上`】  

卢思道为五言诗见意世以为工明皇自蜀回登勤政楼歌曰庭前琪树已堪攀塞北征人竟未还此思道歌词也【`歴代吟谱`】  

李徳林  

李徳林幼聪敏年数嵗诵左思蜀都赋十余日便度髙隆之见而叹嗟遍告朝士云若假其年必为天下伟器邺京人士多就宅观之月余日中马不絶年十五诵五经及古今文集数千言俄而该博坟典隂阳纬候无不通渉善属文辞覈而理畅【`隋书`】  

杨素  

杨素尝以五言诗七百字赠播州刺史薛道衡词气颖防风韵秀上为一时盛作未几而卒道衡曰人之将死其言也善若是乎【`北史`】  

杨素作柳诔云山阳王弼风流长逝颍川荀爽零落无时修竹夹池永絶梁园之赋长杨映沼无复洛川之文又尝以五言诗七百字赠播州刺史薛道衡词气颖防风韵秀上为一时盛作素本以武功显而文藻若此【`升庵诗话`】  

薛道衡  

陈使傅縡聘齐道衡接对縡赠诗五十韵道衡和之南北称美【`隋书本传`】  

炀帝嗣位道衡上文皇帝颂炀帝览之不悦寻以议新令见杀天下冤之道衡每至构文必隐坐空斋蹋壁而卧闻戸外有人便怒其沈思如此【`同上`】  

隋炀帝善属文不欲人出其右薛道衡由是得罪后因事诛之曰更能作空梁落燕泥否【`小説旧闻`】  

薛道衡聘陈作人日诗曰入春才七日离家已二年南人嗤之曰是底言语谁谓此虏觧作诗及云人归落鴈后思发在花前乃喜曰名下固无虚士【`小説旧闻`】  

【`刘氏传记载炀帝既诛薛道衡乃云尚能道空梁落燕泥否盖道衡诗尝有是句杨公谈苑载僧希画北宫书亭云花露盈虫穴梁尘随燕泥予以谓錬句虽工而致思不逮于薛矣　麈史`】  

王胄  

炀帝自东都还京师赐天下大酺四日为五言诗诏羣官诗成者奏之帝览王胄诗而善之谓侍臣曰气髙致逺归之于胄词清体润其在世基意宻理新惟庾自直过此者未可以言诗也帝所有篇什多令继和与虞绰齐名同志友善于时后进之士咸以二人为凖的【`隋书本传`】炀帝尝为燕歌行文士皆和之著作郎王胄独不下帝帝每衔之终坐此见害而诵其警句曰庭草无人随意緑复能作此耶【`歴代吟谱`】  

王胄以庭草一句为隋炀所忌初学记载冑雨晴诗风度蝉声逺云开鴈路长亦佳句也【`困学纪闻`】  

崔信明  

崔信明尝自矜其文谓过李百药郑世翼遇之江中谓信明曰尝闻有枫落吴江冷愿见其余信明欣然多出众篇世翼览未终篇曰所见不逮所闻投诸水引舟迳去【`何氏语林`】  

虞世南  

世南性沈静寡欲文章婉缛慕徐陵陈灭与兄世基同入隋世基辞章清劲过世南而赡博不及时人以方二陆大业中累至秘书郎炀帝雅爱其才然疾峭正十年不徙【`本传`】  

虞世南之作如髙山櫑具苍佩华缨廊庙之容也李百药陈叔逹杨师道实可与分庭抗礼者焉【`竹林诗话`】  

寒闺织素锦含怨敛防蛾综新交缕澁经脆断丝多衣香逐举袖钏动应鸣梭还恐裁缝罢无信往交河此虞世南织锦曲也分明是一幅织锦图综音纵经音迳非深知织作者不知此二句之妙【`诗话补遗`】  

孔绍安  

绍安大业末为监察御史髙祖为隋讨贼河东绍安监其军深见接遇髙祖受禅绍安自洛阳间行来奔髙祖大悦拜内史舍人时夏侯端亦尝为御史来归先绍安授秘书监因侍宴咏石榴有只为时来晚开花不见春之句【`唐诗纪事`】  

孙士潜  

士潜字石龙六嵗上书七嵗属文金楼子自叙曰余六嵗解为诗奉敇为诗曰池萍生巳合林花发稍周风入花枝动日照水光浮因而稍学为文也【`幼童传`】  

明克让  

字宏道善谈论朱异令赋竹曰非君多爱赏谁贵此真心【`厯代吟谱`】  

常徳志  

为五言诗辞理悲壮为时人所重【`同上`】  

辞品【`附`】  

团扇歌  

晋中书令王珉好捉白扇其侍人谢芳姿歌之因以为名一説珉与嫂婢通情好甚笃嫂鞭挞过苦婢素善歌而珉好持白团扇嫂令芳姿歌一曲当赦之芳姿歌曰白团扇辛苦五流离是郎眼所见珉曰奈何遗却芳姿应声又歌曰团扇复团扇许持自遮靣憔悴无复理羞与郎相见【`乐府集○按团扇歌其事本如此郭茂倩乐府所载犊车薄不乘四首乃晋宋古辞失其名氏杨升庵以为芳姿本辞误也`】  

宋武帝丁都防歌  

宋武帝丁都防歌云都防北征时侬亦恶闻许愿作石尤风四靣断行旅又云都防北征去相送落星墟帆樯如芒柽都防今何渠唐人用丁都防及石尤风事皆本此二辞絶妙宋武帝征伐武畧一代英雄而复风致如此其殆全才乎【`杨升庵词品下并同`】  

梁武帝江南弄  

梁武帝江南弄云众花襍色满上林舒芳耀彩垂轻阴连手蹀舞春心舞春心临嵗腴中人望独踟蹰此辞絶妙填辞起于唐人而六朝巳滥觞矣其余若美人聨锦江南稚女诸篇皆是乐府具载不尽録也  

梁简文春情曲  

梁简文帝春情曲云蝶黄花紫燕相追杨低栁合路尘飞已见垂钩挂绿树诚知淇水霑罗衣两童夹车问不已五马城南犹未归莺啼春欲驶无为空掩扉此诗似七言律而末句又用五言王无功亦有此体又唐律之祖而唐辞瑞鹧鸪格韵似之  

长安城中秋夜长佳人锦石流黄香杵纹砧知近逺传声递响何凄凉七夕长河烂中秋明月光蠮螉塞边絶鴈鸳鸯楼上望天狼【`右后魏温子升衣第五六句又作五言`】文牎玳瑁影婵娟香帷翡翠出神仙促柱防唇莺欲语调系爪鴈相连秦声本自杨家解吴歈那知谢傅怜祗愁芳夜促兰膏无那煎【`右陈后主听筝后二句五言`】旧知山里絶氛埃登髙日暮心悠哉子平一去何时返仲叔长逰遂不来幽兰独夜清琴曲桂树凌云浊酒杯槁项同枯木丹心等死灰【`右隋王无功北山后二句五言　右四首并诗话补遗所载六朝七言律体附录于此`】  

陶景寒夜怨  

陶景寒夜怨云夜云生夜鸿惊凄切嘹唳伤夜情后世填辞梅花引格韵似之后换头防异  

沈约六忆辞  

沈约六忆辞其一云忆来时灼灼上堦墀勤勤叙离别慊慊道相思相看常不足相见乃忘饥其二云忆坐时黯黯罗帐前或歌四五曲或弄两三笑时应莫比嗔时更可怜其三云忆眠时人眠强未眠解罗不待劝就枕更须牵复恐傍人见娇羞在烛前逸其三首  

徐勉迎客送客曲  

古者宴客有迎客送客曲亦犹祭祀有迎神送神也梁徐勉迎客曲云丝管列舞曲陈含声未奏待嘉賔罗丝管陈舞席敛袖嘿唇迎上客送客曲云袖缤纷声委咽余曲未终髙驾别爵无算景巳流空纡长袖客不留徐勉在梁为贤臣其为吏部日宴客酒酣有求詹事者勉曰今宵且可谈风月其严正而又蕴借如此江左风流宰相岂独谢安王俭邪  

王筠楚妃吟  

王筠楚妃吟句法极异其辞云防中曙【`句`】花早飞【`句`】林中明【`句`】鸟早归【`句`】庭中日【`句`】暖春闺【`句`】香气亦霏霏【`句`】香气漂【`句`】当轩清唱调【`句`】独顾慕【`句`】含怨复含娇【`句`】蝶飞兰复熏【`句`】袅袅轻风入翠裙【`句`】春可逰【`句`】歌声梁上浮【`句`】春逰方有乐【`句`】沈沈下罗幕大率六朝人诗风华情致若作长短句即是辞也宋人长短句虽盛而其下者有曲诗曲论之弊终非辞之本色  

僧法云三洲歌  

梁僧法云三洲歌云三洲断江口水从窈窕河傍流啼将别共来长相思又云三洲断江口水从窈窕河傍流欢将乐共来长相思江左辞人多风致而僧亦如此不独恵休之碧云也  

长相思  

徐陵长相思云长相思好春节梦里恒啼悲不泄帐中起窻前咽栁絮飞还聚逰丝断复结欲见洛阳花如君陇头雪萧淳和之云长相思久离别新燕参差条可结狐关逺鴈书絶对云恒忆阵看花复愁雪犹有望归心流黄未剪截二辞可谓勍敌  

五更转  

陈伏知道从军五更转云一更刁斗鸣校尉逴连城悬闻射雕骑遥惮将军名二更愁未央髙城寒夜长试将弓学月聊持剑比霜三更夜警新横吹独吟春强听梅花落误忆栁园人四更星汉低落月与山齐依稀北风里胡笳杂马嘶五更催送筹晓色映山头城乌初起堞更人悄下楼其后隋炀帝效之作龙舟五更转见文中子  

陆琼饮酒乐  

陈陆琼饮酒乐云蒲桃四时芳醇琉璃千钟旧賔夜饮舞迟销烛朝醒促催人春风秋月长好欢醉日月言新唐人之破阵乐何满子皆祖之  

王襃髙句丽曲  

王襃髙句丽曲云萧萧易水生波燕赵佳人自多倾杯覆椀漼漼垂手奋袖婆娑不惜黄金散尽惟畏白日蹉跎与陈陆琼饮酒乐同调葢疆场限隔而声调元通也王襃宇文周时人字子深非汉王襃也是时亦有苏子卿有梅花落一首方囘遂以为汉之苏武何不考之过乎  

隋炀帝辞  

隋炀帝夜饮朝眠曲云忆睡时待来刚不来卸妆仍索伴解佩更相催博山思结梦沈水未成灰其二云忆起时投籖初报晓被惹香黛残枕隐金钗袅笑动林中乌除却司晨鸟二辞风致婉丽其余如春江花月夜江都乐纪辽东并载乐府其金钗两股垂龙舟五更转名存而辞亡鐡围山丛话云寒鸦飞数防流水绕孤村乃炀帝辞而全篇不传又传奇有炀帝望江南数首不类六朝人语传疑可也【`又玉女行觞神仙留客皆炀帝曲名`】  

穆防砂  

乐府有穆防砂隋朝曲也与水调河传同时皆隋开汴河时辞人所制劳歌也其声犯角其后至今讹砂为煞云予尝有诗云桃根桃叶最夭斜水调河传穆防砂无限江南新乐府陈朝独赏后庭花  

囘纥  

囘纥商调曲也其辞云隂山瀚海信难通幽闺少妇罢裁缝缅想边庭征战苦谁能对镜冶愁容久戍人将老须臾变作白头翁其辞缠绵含蓄有长歌之哀过于痛哭之意惜不见作者名氏必陈隋初唐之作也又有石州辞云自从君去逺廵边终日罗帷独自眠看花情转切揽涕泪如泉一自离君后啼多防脸穿何时狂虏灭免得更留连并附于此  

## 古诗纪卷一百五十二

明　冯惟讷　撰  

别集第八  

品藻六  

通论  

元稹曰始尧舜之君臣以赓歌相和是后诗人继作歴夏殷周千余年仲尼缉拾选錬取其干预教化之尤者三百篇其余无闻焉骚人作而怨愤之态繁然犹去风雅日近尚相比拟秦汉巳还采诗之官既废天下俗謡民讴歌颂讽赋曲度嬉戏之词亦随时间作至汉武帝赋栢梁诗而七言之体兴苏子卿李少卿之徒尤工为五言虽句读文律各异雅郑之音亦襍而词意阔逺指事言情自非有为而为则文不妄作建安之后天下文士遭罹兵战曹氏父子鞍马间为文往往横槊赋诗故其遒文壮节抑扬怨哀悲离之作尤极于古晋世风概稍存齐宋之间教失根本士子以简慢矫饰舒徐相尚文章以风容色泽放旷精清为髙葢吟写性灵流连光景之文也意义格力固无取焉陵迟至于梁陈滛艳刻饰佻巧小碎之词剧又宋齐之所不取也  

萧頴士曰六经之后有屈原宋玉文甚雄壮而不能经贾谊文辞最正近于治体枚乘相如亦瓌丽才士然而不近风雅扬雄用意颇深班彪识理张衡宏旷曹植丰赡王粲超逸稽康褾举左思诗赋有雅颂遗风干寳著论近王化根源此后夐絶无闻焉近日惟陈子昻文体最正萧之所取如此可以知其所飬矣【`谭苑醍醐`】  

李太白曰诗之兴作兆基邃古唐歌虞咏始载典谟商颂周雅方陈金石然后研志缘情二京弥甚含毫沥思魏晋弥繁李都尉鸳鸯之词缠绵巧妙班婕妤霜雪之句发越清迥平子桂林理在文外伯喈翠鸟意尽行间河朔人物王刘为首称洛阳才子潘左为先觉乃若子建之牢笼羣彦士衡之借甚当时并文苑之羽仪诗人之鉴  

敖陶孙器之评诗曰魏武帝如幽燕老将气韵沈雄曹子建如三河少年风流自赏鲍明逺如饥鹰独出奇矫无前谢康乐如东海扬帆风日流丽陶彭泽如绛云在霄舒卷自如  

玉箱襍记曰曹子建号绣虎王仲宣泥下潜蛙邓艾伏鸾陆云隐鹄皆喻其文也【`见陆文裕公外集`】  

吕氏童防训曰读古诗十九首及曹子建诸诗如明月入髙楼流光正徘徊之类诗皆思深逺而有余意言有尽而意无穷也学者当以此等诗常自涵养自然下笔髙妙  

又曰大槩学诗须以三百篇辞及汉魏间人诗为主方见古人妙处自无齐梁间绮靡气味也【`许彦周曰季父仲山在扬州时事东坡先生闻其教人作诗曰熟读毛诗国风与离骚曲折尽在是矣仆尝以为此语太髙后年齿益长廼知东坡先生之善诱人也`】  

庄荀皆文士而有学者其説剑成相赋篇与屈骚何异扬子云之文好奇而卒不能奇也故思苦而词艰善为文者因事以出奇江河之行顺下而已至其触山赴谷风搏物激然后尽天下之变子云惟好奇故不能奇也【`后山诗话`】  

魏文帝曰文以意为主以气为辅以词为卫子桓不足以及此其能有所传乎  

子厚谓屈氏楚词如离骚乃效颂其次效雅最后效风【`并同上`】  

汉髙帝大风歌不特华藻而气槩逺大真英主也至武帝秋风辞言固雄伟而终有感嘅之语故其未年几至于变魏武魏文父子横槊赋诗虽遒壮抑扬而乏帝王之度六朝以后人主言非不工而纎丽不逞无足言也【`庚溪诗话`】  

选中曹子建诗恳恻慷慨颇有风人遗意陶靖节虽时作对句然不累正气江文通杂体可谓逼真鲍明逺横逸不可当谢灵运诗入选极多然巳有全篇作对子者如白云抱幽石绿篠媚清涟初篁苞绿箨新蒲含紫茸林壑敛暝色云霞收夕霏等语尖新峭丽巳骎骎有梁陈之衰气矣【`失名`】  

建安诗辩而不华质而不俚风调髙雅格力遒壮其言直致而少对偶指事情而绮丽得风雅骚人之气骨为近古者也一变而为晋宋再变而为齐梁唐诸诗人髙者学陶谢下者学徐庾惟老杜李太白韩退之早年皆学建安晚乃各自变成一家耳【`诗眼`】  

古今诗人以诗名世者或只一句或只一联或只一篇虽其余别有好诗不专在此然播传后世脍炙于人口者终不出此夫岂在多哉如池塘生春草则谢康乐也澄江净如练则谢宣城也垅首秋云飞则栁吴兴也风定花犹落则谢元正也鸟鸣山更幽则王文海也空梁落燕泥则薛道衡也枫落吴江冷则崔信明也庭草无人随意绿则王胄也凡此皆以一句名世者【`苕溪渔隠丛话`】谢朝华之巳披起夕秀于未振学诗者尤当领此陈腐之语固不必渉笔然求去其陈腐不可得而翻为奇怪不可致诘之语以欺人不独欺人而且自欺诚学者之大病也诗人首二谢灵运在永嘉因梦恵连遂有池塘生春草之句晖在宣城因登三山遂有澄江净如练之句二公妙处葢在于鼻无垩目无膜尔鼻无垩斤将曷运目无膜箆将曷施所谓混然天成天球不琢者欤灵运诗如矜名道不足适巳物可忘清晖能娱人逰子澹忘归晖诗如春草秋更绿公子未西归大江流日夜客心悲未央等语皆得三百五篇之余韵是以古今以为奇作又曷尝以难解为工哉【`韵语阳秋`】  

仲长统曰垂露成帏张霄成幄沆瀣当餐九阳代烛葢取无情之物作有情用也自后窃取其意者甚多张志和则云太虚为室明月为烛王康琚则云华条当圜屋翠叶代绮牎吴均则云绿竹可充食女萝可代裙刘伶则云日月为扄牖八荒为庭衢皆是意也李义山无题诗云春蚕到死丝方歇蜡炬成灰泪始干此又是一格今效此体为俚语小词传于世者甚多不足道也【`同上`】古今论诗多矣吾独爱汤惠休称谢灵运为初日芙蓉沈约称王筠为弹丸脱手两语最当人意初日芙蓉非人力所能为精彩华妙之意自然见于造化之外灵运诸诗可以当此者亦无几弹丸脱手虽是输写便利动无留碍然其精圆快速发之在手筠亦未能尽也然作诗审到此地岂复更有余事韩退之赠张籍云君诗多态度蔼蔼春空云司空图记戴叔伦语云诗人之词如蓝田日暖玉生烟亦是形似之微妙者但学者不能味其言耳【`石林诗话`】  

黄初之后惟阮籍咏懐之作极为高古有建安风骨晋人舍陶渊明阮嗣宗外惟左太冲髙出一时陆士衡独在诸公之下【`沧浪诗评`】  

汉魏古诗气象混沌难以句摘晋以还方有佳句如渊明采菊东篱下悠然见南山谢灵运池塘生春草之类谢所以不及陶者康乐之诗精工渊明之诗质而自然耳  

建安之作全在气象不可寻枝摘叶灵运之诗已是彻首尾成对句矣是以不及建安也  

顔不如鲍鲍不如谢文中子独取顔非也  

拟古惟江文通最优拟渊明似渊明拟康乐似康乐拟左思似左思拟郭璞似郭璞独拟李都尉一首不似西汉耳  

虽谢康乐拟邺中诸子之诗亦气象不类至于刘休拟行行重行行等篇鲍明逺代君子有所思之作仍是其自体耳【`并同上`】  

韦仲班傅軰四言诗僒缚不荡曹公短歌行子建来日大难工堪为则矣白狼槃木诗三章亦佳缘不受雅颂困尔【`谈艺录`】  

七言沿起咸曰栢梁然戚扣牛巳肇南山之篇矣其为则也声长字纵易以成文故蕴气雕辞与五言畧异要而论之沧浪擅其奇栢梁其质四愁坠其隽燕歌开其靡他或杂见于乐篇或援格于赋系妍丑之间可以类推矣  

诗贵先合度而后工拙纵横格轨各具风雅繁钦定情本之郑卫生年不满百出自唐风王粲从军得之二雅张衡同声亦合关雎诸诗固自有工丑然而并驱者托之轨度也  

夫词士轻偷诗人忠厚不访汉魏古意犹存故苏子之戒爱景光少卿之厉崇明徳规善之辞也魏武之悲东山王粲之感鸣鹳子恤之辞也甄后致颂于延年刘妻取譬于唾井缱绻之辞也子建言恩何必衾枕文君怨嫁愿得白头劝讽之辞也究其防防何殊经术作者蹈古辙之嘉粹刋佻靡之非经岂直精诗亦可以养德也鹿鸣頍弁之宴好黍离有蓷之哀伤氓蚩晨风之悔叹蟋蟀山枢之感嘅栢舟终风之愤懑枤杜葛藟之悯恤葛屦祈父之讥讪黄鸟二子之痛悼小弁何人斯之怨诽小宛鸡鸣之戒愓大东何草不黄之困疵巷伯鹑犇之恶恶绸缪车牵之劝庆木采葛之情念雄雉伯兮之思懐北山陟岵之行役伐檀七月之勤敏常棣蓼莪之大义皆曲尽情思婉娈气词哲匠纵横毕由斯阈也【`并同上`】  

刘后村曰四言自曹氏父子王仲宣陆士衡后惟陶公最髙停云荣木等篇殆突过建安矣又曰四言尤难以三百五篇在前也  

刘彦和曰四言正体雅润为本五言流调清丽居宗钟嵘云四言文约意广取效风雅便可多得毎苦文繁而意少故世罕习焉刘潜夫云四言尤难三百篇在前故也叶水心云五言而上世人徃徃极其才之所至而四言诗虽文辞巨伯輙不能工合数公之説论之所谓易者易成也所谓难者难工也方元善取韦孟讽谏云谁谓华髙企其齐而谁谓徳难厉其庻而以为使经圣笔亦不能删过矣此不过歩骤河广一章耳予独爱公孙乘月赋月出皎兮君子之光君有礼乐我有衣裳张平子西京赋岂伊不防思于天衢岂伊不懐归于枌榆天命不慆畴敢以渝释戴汉碑唐扶颂如山如岳嵩如不倾如江如河澹如不盈其句法意味真可继三百篇矣或曰唐夫人房中乐歌何如曰是直可以继关雎不当以章句摘也曰然则曹孟德月明星稀嵇叔夜目送归鸿何如曰此直后世四言耳工则工矣比之三百篇尚隔寻丈也【`丹铅余录`】  

江淹别赋春草碧色春水绿波送君南浦伤如之何取诗目前不雕琢而自工可谓天然之句他如梁元帝秋水文波秋云似罗唐罗昭諌蟋蟀赋美人在河夜影流波与子伫立裵徊思多抑其次也近世知学六朝初唐而以饾饤生澁为工渐流于不通又安知此辙邪【`丹铅四录`】王伯厚云嘉量之铭祭侯之辞皆极文章之妙而梓人笋簴之制文法奇古葢精于道者兼物物而后能制器庄子所谓梓庆削木为鐻鐻成见者惊犹鬼神以天合天道与艺俱化岂物物而雕之哉【`丹铅余录`】  

老子明道若昧夷道若类进道若退上徳若谷太白若辱广徳若不足建德若偷质直若渝大方无隅大器晚成大音希声大象无形文皆用韵三句一易李斯泰山刻文其祖此乎【`同上`】  

老子知足不辱知止不殆足与辱韵止与殆韵葢古音殆作以也韩非子名正物定名倚物徙亦以正定倚徙也淮南子苏秦歩曰何故趍曰何驰亦是韵语古文多用韵八字之内而四韵者仅见此三条耳【`续录`】宋玉大言赋吐舌万里唾四海纬书七变入臼米出甲佛偈一月普见一切水一切水月一月摄七言皆仄惟此梨花梅花参差开七言皆平文选有离袿飞髾垂纎罗【`四录`】  

余尝疑穆天子传西王母歌词出于后人粉饰且山海经载西王母虎齿鸟爪形既殊异音亦不同何其歌词悉似国风乎又观后汉书朱辅上白狼王唐菆歌三篇音韵与汉无异愈可疑也【`闰录`】  

诗行道迟迟中心有违思致防婉紫玉歌所谓身逺心迩洛神赋所谓足往神留皆祖其意【`升庵诗话`】  

古乐府兰草自然香生于大道傍腰鎌八九月俱在束薪中孟郊诗昧者理芳草蒿兰同一锄实本古乐府意【`同上`】  

水经注所载事多他书传未有者其叙山水奇胜文藻辨丽予尝欲抄出为一帖以洗宋人卧逰録之陋未暇也又其中载古歌謡如三峡歌云巴东三峡巫峡长猿啼三声泪沾裳又云朝见黄牛暮见黄牛三朝三暮黄牛如故又云滩头白勃坚相持倐忽沦没别无期记僰道謡云楢溪赤木盘蛇七曲盘羊乌栊势与天通皆可以入诗材【`丹铅余录`】  

落星依逺戍斜月半平林梁元帝句也故乡一水隔风烟两岸通陈后主句也唐人髙处始能及之见五代新説【`同上`】  

庾开府诗羊肠连九坂熊耳对双峯鲍照诗二崤虎口九折羊肠可谓工矣比之杜工部髙凤聚萤骥子莺歌之句则杜觉偏枯矣【`升庵诗话`】  

玉墀滴清露罗幌已依霜逢春毎先絶争秋欲几芳袁伯文楚妃引也风闺晚翻霭月殿夜凝明愿君早流盼无令春草生徐孝嗣白雪曲也泪滴珠难尽容残玉易消倘随明月去莫道梦魂遥张文收酺乐也罗敷初总髻蕙芳正娇小月落始归船春眠恒着晓又别前花照路别后露垂叶歌舞湏及时如何坐悲妾李嘏怨诗也数诗少时爱而诵之然诸选皆不收何见也  

五言律诗起句最难六朝人称谢朓工于发端如大江流日夜客心悲未央雄压千古矣唐人多以对偶起虽森严而乏髙古宋周伯弱选唐三体诗取起句之工者二酒渇爱江清余酣潄晚汀又江天清更愁风栁入江楼是也语诚工而气衰飒余爱栁恽汀洲采白苹日落江南春吴均咸阳春草芳秦帝卷衣裳又春从何处来拂水复惊梅梁元帝山髙巫峡长垂栁复垂杨唐苏颋北风吹早鴈日日渡河飞张柬之淮南有小山嬴女隐其间王维风劲角弓鸣将军猎渭城杜子美将军胆气雄臂悬两角弓孟浩然八月湖水平涵虚混太清虽律也而含古意皆起句之妙可以为法  

古乐府暂出白门前杨栁可藏乌欢作沈水香侬作博山鑪李白用其意衍为杨叛儿歌曰君歌杨叛儿妾劝新丰酒何许最关人乌啼白门栁乌啼隐杨花君醉留妾家博山鑪中沈香火防烟一气凌紫霞古乐府朝见黄牛暮见黄牛三朝三暮黄牛如故李白则云三朝见黄牛三暮行太迟三朝又三暮不觉髩成丝古乐府云郎今欲渡畏风波李白云郎今欲渡缘何事如此风波不可行古乐府云春风复多情吹我罗裳开李反其意云春风复无情吹我梦魂散古人谓李诗出自乐府古选信矣其杨叛儿一篇即暂出白门前之郑笺也因其拈用而古乐府之意益显其妙益见如李光弼将子仪军旗帜益精明又如神僧拈佛祖语信口无非妙道岂若后世生吞义山拆洗杜诗者比乎【`丹铅余录　又闰录曰古乐府杨叛儿曲云暂出白门前杨栁可藏乌欢作沈水香侬作博山鑪李太白拟之其词曰君歌杨叛儿妾劝新丰酒何许最关人乌啼白门栁乌啼隐杨花君醉留妾家博山鑪中沈香火防烟一气凌紫霞乐府二十字太白衍之为四十四字而乐府之妙思益显隐秀益彰其笔力似乌获扛龙文之鼎其精明似光弼领子仪之军矣书曰葛伯仇饷非孟子觧之后人几不知仇饷为何语沈水博山之句非太白以防烟一气觧之乐府之妙亦隐矣因识古之诗人用前人语有翻案者有代财法有夺胎法有换骨法翻案者反其意而用之东坡特妙此法代财者因其语而新之益加莹泽夺胎换骨则宋人诗话详之矣如梁元帝诗郎今欲渡畏风波太白衍为两句云郎今欲渡缘何事如此风波不可行鲍照诗春风复多情而太白反之曰春风复无情是也又如曹孟徳诗云对酒当歌而杜子美云玉佩仍当歌非杜子美一阐明之读者皆云当歌为当然之当矣江总诗不悟倡园花遥同葱岭雪而张説云欲持梅岭花逺竞榆关雪古乐府云新人工织缣旧人工织素持缣来比素新人不如故而无名氏效之云野鸡毛羽好不如家鸡能报晓新人虽如花不如旧人能绩麻此皆所谓披朝华而啓夕秀有防美而无两伤者乎`】  

古有三句之诗意足词赡盘屈于二十一字之中最难工徧检前贤诗不过四五首而巳岑之敬当垆曲云明月二八照花新当垆十五晚留賔囘眸百万横自陈最为絶倡唐传奇无名氏春词云杨栁袅袅随风急西楼美人春梦中绣帘斜卷千条入宋谢臯羽寄邓悠云杜鹃花开桑叶齐戴胜芋生药草肥九鎻山人归未归【`诗话补遗`】  

挚虞论诗赋四过假象过大则与类相逺命辞过壮则与事相违辨言过理则与义相失丽靡过美则与情相悖【`同上`】  

刘履作选诗补注效朱子注三百篇其意良勤矣然曲説强觧殊非作者之意如郭璞逰仙诗傅防于君臣治道此何理耶且所见寡陋如储光羲诗格泽为君驾格泽星名大人赋建格泽之长竿是也履乃云狮子名曰白泽白与格相近白泽即格泽也臆説若此何以注为又有唐宋诗续选唐诗选未尽善宋诗尤驳【`丹铅余录`】两汉气纯魏气平晋气激六朝气靡【`诗家直説`】  

诗以汉魏并言魏不逮汉也建安之作率多平仄稳帖此声律之渐而后流于六朝千变万化至盛唐极矣六朝以来留连光景之弊葢自三百篇比兴中来然抽黄对白自为一体  

诗有可解不可解不必解若水月镜花勿泥其迹可也越裳操止三句不言白雉而意自见所谓大乐必易是也及班固白雉诗加之形容古体变矣汉武内传上元夫人弹云林之瑟歌歩之曲曰绿景清飚起云葢映朱葩兰房辟琳阙碧室啓琼沙此歌华丽无味必六朝赝作西王母白云謡曰白云在天丘陵自出道路悠逺山川间之将子无死尚能复来辞简意尽髙古莫及韦孟讽谏诗乃四言长篇之祖忠鲠有余温厚不足太白雪谗诗百忧章去韦孟逺矣崔道融述唐事实六十九篇志于髙古而力不逮  

作诗繁简各有其宜譬诸众星丽天孤霞捧日无不可观若孔雀东南飞南山有鸟是也  

古采莲曲陇头流水歌皆不协声韵而有清庙遗意诗曰觏闵既多受侮不少此无意于对也十九首云胡马嘶北风越鸟巢南枝属对虽切亦自古老六朝惟渊明得之若荒草何茫茫白杨亦萧萧是也  

陈琳曰骋哉日月逺年命将西倾陆机曰容华夙夜零体泽坐自捐兹物茍难停吾夀安得延谢灵运曰夕虑晓月流朝忌曛日驰李长吉曰天东有若木下置衔烛龙吾将斩龙足嚼龙肉使之朝不得囘夜不得伏自然老者不死少者不哭此皆气短无名氏曰人生不满百常懐千嵗忧昼短苦夜长何不秉烛逰感慨而气悠长也  

魏武帝善哉行七解魏文帝煌煌京洛行五解全用古人事实不可泥于诗法论之  

古辞紫骝马歌曰烧火烧野田野鸭飞上天折栁行曰黙黙施行违厥罚随事来魏武帝陌上桑曰驾虹霓乘赤云登彼九疑歴玉门嵇康秋胡行曰思与王乔乘云逰八极古人命题措辞如此欧阳公曰小雅雨无正之名据序所言与诗絶异当阙其所疑  

诗有不立意造句以兴为主漫然成篇此诗之化也蒹葭诗亦有声律出乎无意六朝声律之盛出乎有意陆机文赋曰诗缘情而绮靡赋体物而浏亮夫绮靡重齐梁之浏亮非两汉之体诗赋由是不古矣徐昌谷曰诗缘情而绮靡则陆生之所知魏诗之查秽耳  

魏文帝曰梧桐攀凤翼云雨散洪池曹子建曰逰鱼潜绿水翔鸟薄天飞阮籍曰存亡有变化日月有浮沈张华曰洪钧陶万类大块禀羣生左思曰皓天舒白日灵景耀神州张协曰金风扇素节丹霞啓隂期潘岳曰南陆迎脩景朱明送末垂陆机曰逝矣经天日悲哉带地川以上虽为律句全篇髙古及灵运古律相半至谢朓全为律矣  

子建巳有响字朱华冒绿池时雨静飞尘冒静二字是矣  

扪虱新语曰诗有格有韵渊明悠然见南山之句格髙也康乐池塘生春草之句韵胜也格髙似梅花韵胜似海棠欲韵胜者易欲格髙者难兼此二者孟浩然得之矣  

梁元帝春日诗用二十三春字鲍泉奉和亦用二十九新字不及渊明止酒诗用二十止字畧无虚设字字有味  

松石轩诗评全是诗料且深于诗可以啓发初学钟嵘诗品专论源流若陶潜出于应璩应璩出于魏文魏文出于李陵李陵出于屈原何其一脉不同邪【`并诗家直説`】予读松石轩诗评喜其取譬雅丽缀语绮隽然于诸作者韵调趣致浅深髙下葢未之有辨焉而汉魏以来诸名家又多遗漏是尤可议也近时安頥山亦病之以谓识诗之难信夫【`兰庄诗话`】  

髙似孙选诗句图所取汉晋以来佳句诚学古者所当玩也如范晔兰池清夏气脩帐含秋阴顔延年庭昏见野阴山明望松雪谢灵运池塘生春草园栁变鸣禽鲍照归华先委路别叶早辞风沈约茅栋啸愁防平冈走寒兎谢朓红药当堦翻苍苔依砌上日隐涧凝空云聚岫如复日出众鸟散山暝孤猿吟江淹洞林带晨霞石壁耿新晰处欣故无累飬徳乃入神如此等语虽学近体者亦当玩【`同上`】  

汉魏古诗固不可一字一句论工拙然亦有偶自得意屡施篇章者陈思王箜篌引用惊风飘白日至赠徐干首复用之如作词之务头不厌其重也王仲宣风飚扬尘起白日忽已防张茂先悲风中夜兴朱火青无光子美囘风吹独树白日照执袂孙楚晨风飘岐路王讃朔风动秋草张协朝霞迎白日陆机凄风迕时序等句得自陈思诗来而陈思乃得之楚辞悲囘风也【`过庭诗话`】杜甫忆李白诗云俊逸鲍防军亦有讥焉鲍照白纻辞一篇白用之杜又云李侯有佳句往往似阴铿如栁色黄金嫩梨花白雪香乃阴铿诗也【`挥麈录曰栁色黄金嫩梨花白雪香阴铿诗也李太白取用之杜子美太白诗云李侯有佳句往往似阴铿后人以谓以此讥之然子美诗有蛟龙得云雨雕鹗在秋天一联已见晋书载记矣昔人不以蹈袭为非`】  

古今诗人咏妇人者多以歌舞为称梁元帝妓应令诗云歌清随涧响舞影向池生刘孝绰看妓诗云燕姬奏妙舞郑女爱清歌北齐萧放冬夜对妓诗云歌还团扇后舞出妓行前执恭观妓诗云合舞俱囬雪分歌共落尘陈阴铿侯司空宅咏妓诗云莺啼歌扇后花落舞衫前陈刘删亦云山边歌落日池上舞前溪庾信赵王看妓诗绿珠歌扇薄飞燕舞衫长江总看妓诗云并歌时转黛息舞暂分香隋卢思道夜闻邻妓诗怨歌声易断妙舞态难防陈元操春园聼妓诗云红树揺歌扇绿珠飘舞衣释法宣观妓诗云舞袖风前举歌声扇后骄王勣咏妓诗云早时歌扇薄今日舞衫长刘希夷春日闺人诗云池月怜歌扇山云爱舞衣以歌对舞者七以歌扇对舞衣者亦七虽相缘以起然详味之自有工拙也杜子美取以为艳曲云清江歌扇底野旷舞衣前【`复斋谩录`】  

## 古诗纪卷一百五十三

明　冯惟讷　撰  

别集第九  

襍解【`上`】  

丹书  

大戴礼武王践祚三日召师尚父而问曰黄帝颛顼之道存乎意亦不可得而见与师尚父曰在丹书其言曰敬胜怠者吉怠胜敬者灭义胜欲者从欲胜义者凶注不解丹书为何物按左传襄公二十三年斐豹也着于丹书注犯罪没为官奴以丹书其罪近世魏律缘坐没配为工乐杂户者皆用赤纸为籍其卷以铅为轴此亦古人丹书之遗法据此则丹书古人之法律书名也葢戒人之怠与欲而勉以敬义失敬义则入怠欲而于刑矣然以法律之书而陈敬义之训先王以道治天下而不恃乎法其亦异乎郑书晋鼎乎【`丹铅余录`】  

蟪蛄蜩螗  

説苑载孔子曰违山十里蟪蛄之声犹尚存耳言政事之恶哗而喜肃也夫蟪蛄之声必在山林之地违山十里则朝市矣市有蟪蛄之声则朝有蜩螗之沸政之哗也甚矣史记云鲁之衰也洙泗之间葢龂龂如也龂龂交争之意即孔子之所谓哗也【`丹铅余录`】  

化益  

世本云化益作井宋衷曰化益伯益也荀子成相篇禹溥上平天下躬亲为民行劳苦得益臯陶横革直成为辅吕氏春秋云得陶化益真成横革之交五人佐禹化益即伯益真成即直成也【`同上`】  

韦孟诗  

汉书韦贤传载韦孟诗二篇及其孙成诗一篇皆深有三百篇风致但韦孟讽諌云肃肃我祖国自豕韦总齐羣邦以翼大商至于有周歴世防同王赧听譛寔絶我邦我邦既絶厥政斯逸赏罚之行非繇王室庶尹羣后靡扶靡卫五服崩离宗周以坠观孟之自叙乃祖而乖踈如是周至赧王仅存七邑救亡不暇岂能絶侯邦乎周之积防乆矣非因豕韦一国然后五服崩离也左传书范宣子之言曰匄之祖在商为豕韦氏在周为唐杜氏杜预曰豕韦国于东郡白马县殷末国于唐周成王灭之此最可证惜顔师古之不引用也【`容斋四笔`】  

拊缶歌  

杨恽之报孙防宗书初无甚怨怒之语其诗曰田彼南山芜秽不治种一顷豆落而为萁张宴释以为言朝廷荒乱百官谄防可谓穿凿而廷尉当以大逆无道刑及妻子予熟味其词独有所谓君父至尊亲送其终也有时而既葢宣帝恶其君丧送终之喻耳庄助论汲黯辅少主守成武帝不怒实系于一时祸福云贾谊刘向论説痛切无忌讳文成二帝未尝问焉【`同上`】  

七始  

汉书律厯志引古文尚书予欲闻六律五声八音七始咏以出纳五言今文七始咏作在治忽史防祖据汉郊祀歌七始华始肃倡和声而以今文在治忽近于傅防以予考之此言声律音咏是一类事但汉书注不注七始之义今之切韵宫商角徴羽之外又有半商半徴葢牙齿舌喉唇之外有深喉浅喉二音此即所谓七始咏咏即韵也汗简古七始作夹始葢古文七作与夹相近而误尤可验史氏之説为是由此言之切韵之法自舜世巳然不起于西域胡僧又可知予特表出之【`孟康云七始者天地四时人也此説乃意料之言　丹铅闰录`】  

汉郊祀天马歌  

天马徕歴无草草即皁字从草从早草子可染皁也后借为皁之皁歴解为槽枥之歴言其性安驯不烦控制也师古解为水草之草失之【`丹铅余录`】  

象载瑜  

汉郊祀歌象载瑜章云象载瑜白集西顔师古曰象载舆也山出象舆瑞应车也赤蛟章云象舆轙即此也而景星章云象载昭庭师古曰象谓县象也县象秘事昭显于庭也二字同出一处而自为两説按乐章词意正指瑞应车言昭列于庭下耳三刘汉释之説亦得之而谓白集西为西雍之麟此则不然葢歌诗凡十九章皆书其名于后象载瑜前一行云行幸雍获白麟作自为前篇朝陇首览西垠之章不应又于下篇赘出之也【`容斋三笔`】  

鼓吹骑吹云吹  

乐府有鼓吹曲其昉于黄帝记里鼓之制乎后世有鼔吹骑吹云吹之名建初录云列于殿廷者名鼓吹列于行驾者名骑吹又曰鼓吹陆则楼车水则楼船其在庭则以簨簴为楼也水行则谓之云吹朱鹭临高台诸篇则鼓吹曲也务成黄雀则骑吹曲也水调河传则云吹曲也宋之问诗稍防朱鹭转尚识紫骝骄此言鼓吹也谢朓诗鸣笳翼髙葢叠鼔送华辀此言骑吹也梁简文诗广水浮云吹江风引夜衣此言云吹也【`词品`】  

朱鹭  

古乐府有朱鹭曲解云因饰鼔以鹭而名曲焉又云朱鹭呪鼔飞于云末徐陵诗有鳬钟鹭鼔之句宋之问诗稍看朱鹭转尚识紫骝骄皆用此事葢鹭色本白汉初有朱鹭之瑞故以鹭形饰鼓又以朱鹭名鼔吹曲也梁元帝放生池碑云夜梦终见取于宋王朱鹭晨飞尚张罗于汉后与朱鹭飞云末事相叶可以互证补乐府解题之缺【`丹铅续录`】  

鱼鱼雅雅  

古乐府朱鹭曲朱鹭鱼以乌鹭何食食茄下乌古与雅同叶音作雅葢古字乌也鸦也雅也本一字也雅与下相叶始得其音鱼以雅者言朱鹭之威仪鱼鱼雅雅也韩文元和圣徳诗鱼鱼雅雅之语本此【`升庵诗话`】  

茄即荷  

中记黄帝之臣有荆茄丰左传注楚有茄人城张楫音荷古乐府鹭何食食茄下【`丹铅四录`】  

长相思　　结不解  

古诗文防防鸳鸯裁为合欢被着以长相思缘以结不解着昌虑切郑仪礼注着充之以絮也缘以绢切郑礼记注縁饰邉也长相思谓以丝缕络绵交互网之使不断长相思之义也结不解按説文结而可解曰纽结不解曰缔谓以针缕交鎻连结混合其缝如古人结绸缪结同心制取结不解之义也既取其义以着爱而结好又美其名曰相思曰不解云合欢被宋赵徳麟侯鲭录有解防而观之可见古人咏物托意之工矣【`丹铅余录`】  

双鲤鱼  

古诗有客从逺方来遗我双鲤鱼呼童烹鲤鱼中有尺素书鱼腹中安得有书古人以喻隐宻也鱼沈潜之物故云【`夷白斋诗话`】  

古乐府诗尺素如残雪结成防鲤鱼要知心里事防取腹中书防此诗古人尺素结为鲤鱼形即缄也非如今人用蜡文选客从逺方来遗我防鲤鱼即此事也下云烹鱼得书亦譬况之言耳五臣及刘履谓古人多于鱼腹寄书引陈渉罩鱼倡祸事证之何异痴人説梦邪【`丹铅余录`】  

大人丈人  

康翊仁鲛人潜织诗三日丈人嫌乐府焦仲卿妻三日断五匹大人故嫌迟后汉范滂谓母为大人而史记索隐注韦昭云古者名男子为丈人尊父妪为丈人故汉书宣元六王传所云丈人谓淮阳宪王外王母即张博母也故古诗云三日断五匹丈人故嫌迟也【`吟窻杂录`】  

黄姑  

古乐府云东飞伯劳西飞燕黄姑织女时相见予初不晓黄姑为何等语因读杜公瞻所注宗懔撰荆楚嵗时记乃知黄姑即河鼓也亦犹桑落之语转呼为索郎也【`潘子真诗话`】  

都梁　　　迷迭  

古诗云博山炉中百和香欝金苏合及都梁又云氍毹五水香迷迭及都梁按广志都梁香出交广形如藿香迷迭出西域魏文帝有迷迭赋【`王直方诗话`】  

穷袴  

古乐府曰綉幕围春风耳节朱丝桐不知理何事浅立经营中防惜加穷袴隄防托守宫今日牛羊上丘垅当时近前靣发红前軰多全用其语老杜曰意匠惨淡经营中李长吉曰罗屛绣幕围春风黄鲁直曰今日牛羊上邱垅当时近前左右瞠穷袴汉时语也今裆袴也【`吟斋夜话　许彦周曰齐梁间乐府诗防惜加穷袴防闲托守宫今日牛羊上邱垅当时近前靣发红老杜作丽人行赐名大国虢与秦其卒曰慎勿近前丞相嗔虢国秦国何预国忠事而近前即嗔邪东坡言老杜似司马迁葢深知之`】  

猛烛猛炬  

魏明帝乐府昼作不停手猛烛继望舒晋庾阐藏阄赋督猛炬以増明从因朗而心隔猛炬猛烛葢大烛大炬也周礼所谓坟烛楚辞所云悬火也杜诗铜盘烧蜡光吐日其猛蜡乎【`谭苑醍醐`】  

西山有仙童  

相州栖霞谷有乔顺二子服飞龙药二子十年不饥魏文帝诗曰西山有仙童不饮亦不食谓此【`古今诗话`】  

防衣  

陈思王灵芝篇曰伯瑜年七十防衣以娱亲今人但知老莱子之事而不知伯瑜【`困学纪闻`】  

七哀  

七哀诗起曹子建其次则王仲宣张孟阳也释诗者谓病而哀义而哀感而哀悲而哀耳目闻见而哀口叹而哀鼻酸而哀谓一事而七者具也子建之七哀哀在于独栖之思妇仲宣之七哀哀在于弃子之妇人张孟阳之七哀哀在于已毁之园寝唐雍陶亦有七哀诗所谓君若无定云妾作不动山云行出山易山逐云去难是皆以一哀而七者具也【`韵语阳秋`】  

探情以华  

文选王仲宣诗探情以华覩着知防本于史记律书情核其华道者明矣之语华者貌也然史记之语观仲宣之诗而益明仲宣之诗得李善之解而始白观书所以贵乎博证也【`升庵诗话`】  

日昃曰映  

梁元帝纂要云日在午曰亭在未曰映王仲宣诗山冈有余映谓日昃也【`谭苑醍醐`】  

幽愤诗  

文士传曰嘉平中汲县民共入山中见一人所居悬岩百仞丛林欝茂而神明甚察自云孙姓登名字公和康闻乃从逰三年问其所图终不答然神谋所存良妙康毎防然叹息将别谓曰先生竟无言乎登乃曰子识火乎生而有光而不用其光果然在于用光人生有才而不用其才果然在于用才故用光在乎得薪所以保其曜用才在乎识物所以全其年今子才多识寡难乎免于今之世矣子无多求康不能用及遭吕安事在狱为诗自责云昔慙下惠今愧孙登  

嵇中作幽愤诗知不免矣而卒章乃曰采微山阿散髪岩岫永啸长吟頥性飬夀者悼此志之不遂也【`东坡`】  

赠秀才入军  

文选载叔夜赠秀才入军诗李善注谓兄喜秀才入军而张铣谓叔夜弟不知其名考五诗或曰携我好仇或曰思我良朋或曰佳人不在皆非兄弟之称善铣所注恐未必然尔【`韵语阳秋`】  

晋康赠弟秀才四言诗云感悟驰情思我所钦则以所钦为弟陆机赠从兄车骑诗云寤寐靡安豫愿言思所钦则以所钦为兄又赠冯文罴诗云慷慨谁为感愿言懐所钦则以所钦为友【`失名`】  

凤辖  

传记所传汉宣帝以皂葢车一乘赐大将军霍光悉以金较具至夜车辖上金凤皇輙亡去莫知所之至晓乃还如此非一守车人亦尝见后南郡黄君仲北山罗鸟得凤皇子入手即化成紫金毛羽冠翅宛然具足可长尺余守车人列云今月十二日夜车辖上凤皇俱飞去晓则俱还今日不返恐为人所得光甚异之具以列上后数日君仲诣阙上金凤皇子云今月十二日夜北山罗鸟所得帝闻而疑之以置承露盘上俄而飞去帝使寻之直入光家止车辖上乃知信然帝取其车毎逰行輙乘御之至帝崩凤皇飞去莫知所在康诗云翩翩凤辖逢此网罗正谓此也【`嘉话录`】  

妖女  

阮籍诗昔余逰大梁登于黄华巅应龙沈冀州妖女不得眠按战国策赵武灵西至河登黄华之上梦处女鼓琴歌诗因纳吴广女娃嬴孟姚其先七世而兆于简子之梦及入宫而夺嫡乱国岂非妖女乎张平子应问曰女魃北而应龙翔合而观之可见其防意葢当是时魏明帝郭后毛后妬宠相杀正类武灵王事故隐语怪説亦春秋定哀多防辞意也顔延年曰阮公身事乱朝常恐遇祸因兹咏懐虽志在讥刺而文多隐避百代之下难以情测故粗明大意畧其幽防也信哉【`诗话补遗`】  

赵李  

阮籍诗西逰咸阳市赵李相经过顔延年注赵飞燕李夫人非也按汉书乃成帝时赵季李欵延年之博尚有此误【`诗话补遗　丹铅余录曰阮籍咏懐诗西逰咸阳市赵李相经过顔延年以为赵飞燕李夫人刘防孟谓安知非实有此人不必求其谁何也不详诗意咸阳赵李谓防侠近幸之俦汉书谷永传小臣赵李从防贱贵宠成帝常与微行者籍用赵李字正出此若如顔延年説赵飞燕李夫人岂可言经过如刘防孟言当时实有此人唐王维诗亦有日夜经过赵李家岂唐时亦实有此人乎乃知读书不详考深思虽如延年之博学防孟之精鉴亦不免失之况下此者耶`】  

带剑上吾丘  

汉武故事曰汉武帝崩后忽见形谓陵令薛平曰我虽失势犹为汝君奈何令吏卒上吾陵磨剑乎因不见推陵防果有方石可以为砺吏卒常盗磨刀剑霍光欲斩之张安世曰神道茫昧不宜为法故阮公咏懐诗曰失势在湏臾带剑上吾丘【`丹铅余录`】  

吹台  

东京记天清寺繁台梁孝王按歌吹之台阮公诗云驾言发魏都南向望吹台箫管有余音梁王安在哉后有防氏居其侧里人呼为繁台【`文昌杂录`】  

石  

陆机诗石尚懐海我宁忘故乡此葢东北岩有大石俗云鲁般所作夏则入海冬复止于西山上  

南陔【`束晳补亡诗`】  

陔释曰陇也羣经【`阙`】辨曰序谓孝子相戒以飬陔当训戒乡饮酒燕礼賔醉而出奏陔之言戒也以陔为节明无失礼【`困学纪闻`】  

夷庚  

左传成十八年披其地以塞夷庚正义云平道也二字出此李善注误  

三命  

祭法注司命主督察三命孝经援神契曰命有三科有受命以保庆有遭命以谪暴有随命以督【`阙`】　子注云命有三名行善得善曰受命行善得恶曰遭命行恶得恶曰随命孙子荆诗云三命皆有极皆本援神契【`并同上`】  

董京诗  

晋书隐逸传董京字威辇至洛阳行吟常宿白社中时乞于市得残碎缯絮结以自覆全帛佳緜则不肯受或见推排骂辱曽无怒色孙楚贻书劝仕京不从答以古诗其末句云万物皆贱惟人为贵动以九州为狭静以圜堵为大予详最后二句明知足常足鹏鷃逍遥之意也【`法藏碎金录`】  

被池  

左太冲诗衣被皆重池池被之心如池也李太白诗亦有绿池障泥锦之句又装潢家以卷缝罅处为玉池也【`丹铅余录`】  

荣木  

尔雅注荣木梧桐也槖鄂皆五陶诗冉冉荣木结根于兹是也或以为荣华失之【`同上`】  

明玕青瑶  

士大夫学渊明作诗往往故为平澹之语而不知渊明制作之妙巳在其中矣如读山海经云亭亭明玕照落落青瑶流岂无雕琢之功葢明玕为竹青瑶为水与所谓红皱晒檐瓦黄圆系门衡者异矣【`竹坡诗话`】  

子夜  

李太白云子夜吴歌动君心李义山诗云莺能子夜歌云晋有子夜者善歌非时数也【`许彦周诗话`】  

石阙  

古乐府云金铜作莲花莲子何其贵攡门不安横无复相关意石阙生口中含悲不得语石阙古汉时碑名故云【`夷白斋诗话`】  

小姑无郎  

古乐府淸溪小姑曲云开门白水侧近桥梁小姑所居独处无郎唐李义山诗神女生涯元是梦小姑居处本无郎小姑蒋子文第三妹也杨炯少姨庙碑云虞帝二妃湘水之波澜未歇蒋侯三妹青溪之轨迹可寻【`升庵诗话`】  

白纻舞  

宋书乐志有白纻舞乐府解题誉白纻曰质如轻云色如银制以为袍余作巾袍以光躯巾拂尘王建云新缝白纻舞衣成来迟邀得吴王迎元稹云西施自舞王自管白纻翻翻鹤翎散则白纻舞衣也王建云新换霓裳月色裙岂霓裳羽衣舞亦用白耶【`韵语阳秋`】  

三殇  

李善注文选本末详备极可善所谓五臣者真俚儒之荒陋者也而世以为胜善亦谬矣谢曕张子房诗云奇慝暴三殇此礼所谓上中下殇言暴秦无道戮及孥稚也而乃引苛政猛于虎吾父吾子吾夫皆死于是谓夫与父为殇此岂非俚儒之荒陋乎【`东坡`】  

池塘生春草  

池塘生春草园栁变鸣禽灵运坐此诗得罪遂托以阿连梦中授此语有客以请舒王曰不知此诗何以得名于后世何以得罪于当时舒王曰权徳舆已常评之公苦未寻绎尔客退而求德舆集了无所得复以为问舒王诵其畧曰池塘者泉州潴溉之地今曰生春草是王泽竭也豳诗所纪一虫鸣则一变今曰变鸣禽者将变也客以告士夫士夫益服舒王之博【`吟窻杂录`】  

瑶华  

楚词云折踈麻兮瑶华将以遗兮离居瑶华谓麻之华白也诗载木桃木李握椒芍药之类皆相赠问之物所谓踈麻者所以赠问离居也谢灵运南楼迟客诗云瑶华未堪折兰苕已屡摘路阻莫赠问何以慰离析越岭溪行云握兰徒勤摘折麻心莫展骆賔王思家诗云旅行悲泛梗离恨断踈麻钱起题辋川诗云折麻定延竚乘月期相寻皆用楚辞意用于离居至于起赠赵给事诗乃云不惜瑶华报木桃则是以瑶华为玉误矣【`韵语阳秋`】  

云锦  

文选海赋云云锦散文于沙汭之际故谢灵运诗有赤玉隐瑶溪云锦被沙汭之句观其语意正言沙石五色如云锦被于岸尔世见韩退之作曲江荷花行云撑舟昆明度云锦遂谓退之以云锦二字状荷花其实非也谓之度云锦言舟行于五色沙石之际岂谓荷花哉【`同上○此江文通拟作葛常之云谢灵运诗非也`】  

送孔令诗  

谢灵运送孔令诗季秋边朔苦旅鴈违霜雪凄凄阳卉肥皎皎寒潭洁上二句见孔令避地之意三句喻时四句美孔赋而比也在宥天下理吹万羣芳悦诗意防婉喻宋公尤妙【`琅琊漫抄`】  

牵丝  

谢灵运诗牵丝及元兴解在景平李善注引应璩诗不悟牵朱丝三署来相寻觧云牵丝初仕也解去仕也文苑英华康子元防军帖子判云万里牵丝俄毕子荆之任九流悬镜行披彦辅之云又似用为孙楚事【`升庵诗话`】  

晚见朝日  

谢灵运诗晓闻夕飚急晚见朝日暾此语殊有变互凡风起必以夕此云晓闻夕飚即杜子美之乔本易髙风也晚见朝日倒景反照也孟郊诗南山塞天地日月石上生髙峯夕驻景深谷夜先明皆自谢诗翻出【`谭苑醍醐`】  

陶嘉月  

谢惠连云漾舟陶嘉月王襃九懐云陶嘉月兮总驾王逸云及吉时也【`西溪丛语`】  

行药  

鲍昭行药至城东桥诗五臣注云昭因疾服药行而宣道之杜甫舟中伏枕诗云行药病涔涔汉许皇后云我头岑岑药中得无有毒乎【`同上`】  

吹蛊  

鲍照苦热行含沙射流影吹蛊痛行晖南中畜蛊之家蛊昏夜飞出饮水光如曵彗所谓行晖也文选注行晖行旅之晖非也【`升庵诗话`】  

宗衮  

东坡诋五臣注文选以为荒陋予观选中谢晖和王融诗云阽危赖宗衮防管寄明牧正谓谢安谢安石于晖为逺祖以其为相故曰宗衮而李周翰注曰宗衮谓王导导与融同宗言晋国临危赖王导而破苻坚牧谓谢亦同破坚者夫以宗衮为王导固可笑然犹以和王融之故微为有説至以导为与谢同破苻坚乃是全不知有史筞而狂妄注书所谓小儿强解事也惟李善注得之【`容斋随笔`】  

谢诗  

谢朓詶王晋安诗南中荣橘柚宁知鸿鴈飞后人不解此句之妙晋安即闽泉州也南中荣橘柚即谚云树蛮不落叶也宁知鸿鴈飞即谚云鴈飞不到处也树不凋鴈不到本是瘴乡乃以美言之此是隐句之妙【`升庵诗话`】  

平楚  

谢晖诗云寒城一以眺平楚正苍然平楚犹平野也吕延济乃用翘翘错薪言刈其楚谓楚木丛便觉意象殊窘凡五臣之陋类若此【`唐子西语录`】  

谢朓诗寒城一以眺平楚正苍然楚丛木也登髙望逺见木杪如平地故云平楚犹诗所谓平林也陆机诗安辔遵平莽谢语本此唐诗燕掠平芜去又逰丝荡平绿又因谢诗而衍之也【`升庵诗话`】  

佳丽  

韩子佳丽也者邪正之分也战国策宫中佳丽好玩又云赵天下善为音佳丽人之所出也严安防佳丽珍怪顺于耳目谢朓诗江南佳丽地佳丽字非始自谢也文选注失引之【`丹铅余录`】  

万年枝  

谢朓诗风动万年枝唐诗青松忽似万年枝三体诗注以为冬青非也草木防云檍木枝叶可爱二月花白子似杏今官园种之取亿万之义改名万嵗树即此也【`同上`】  

瑟居  

梁武帝诗瑟居超七净瑟与索同萧索字一作萧瑟则索居亦得作瑟居也葢瑟索借用字正作槭【`丹铅四录`】  

防门草  

王筠寓直诗霜被守宫槐风惊防门草物类志曰防门草出常山取置戸下或有过其门者草必叱之一名百灵草【`丹铅余录`】  

碑生金  

阴铿诗曰表柱应堪烛碑书欲有金上句用张华然烛化狐事下句碑生金事人鲜知之考水经注魏受禅碑六字生金论者以为司马金行故曹氏六世而晋代之也又苻子曰木生蝎石生金又贾逵祠前碑石生金干寳以为晋中兴之瑞郭璞传碑生金庾氏祸至矣阴所用葢出此【`同上`】  

乡里  

古人称妻曰乡里沈休文山隂栁家女诗云还家问乡里讵堪持作夫南史张彪传曰我不忍令乡里落他处姚令威曰今防稽人曰家里其义同也【`西溪丛语　丹铅续录曰俗语云乡里夫妻歩歩相随言乡不离里如夫不离妻也`】  

凤艒  

博雅艒防舟也艒音墨隋志有龙舟凤艒【`丹铅续录`】  

## 古诗纪卷一百五十四

明　冯惟讷　撰  

别集第十  

襍觧【`下`】  

葵燕麦  

刘禹锡再逰都观诗序云唯兎葵燕麦动揺春风耳今人多引用之予读北史邢劭传载劭一书云国子虽有学官之名而无教授之实何异兎丝燕麦南箕北斗哉然则此语由来乆矣尔雅曰莃兎葵籥雀麦郭璞注曰颇似葵而叶小状如藜雀麦即燕麦有毛广志曰兎葵爚之可食古歌曰田中兎丝何尝可络道边燕麦何尝可获皆见于太平御览上林赋箴析苞荔张揖注曰析似燕麦音斯叶庭珪海录碎事云兎葵苖如龙芮花白茎紫燕麦草似麦亦曰雀麦但未详出于何书【`容斋三笔`】  

金错刀  

张平子四愁诗云美人赠我金错刀何以报之英琼瑶金错刀王莽所铸钱名莽居摄变汉制以周钱有子母相权于是更造大钱径寸二兮重十二铢文曰大钱五十又造契刀其环如大钱身形如刀长二寸文曰契刀五百错刀以黄金错其文曰一刀直五千与五铢钱凡四品并行杜子美对雪诗金错囊垂罄银壶酒易赊韩退之潭州泊船诗闻道松醪贱何须恡错刀皆谓是也或注四愁诗引续汉书佩刀诸侯王以金错环恐与王莽所铸错刀又别【`艺苑雌黄`】  

阏氏  

石季伦王明君辞云延我于穹庐加我阏氏名阏氏单于妻也上乌前切下章移切前汉匈奴传曰冒顿后有爱阏氏生少子顔注阏氏匈奴皇后号刘贡父云匈奴单于号其妻阏氏耳顔便以皇后解之大俚俗也西河旧事云失我祁连岭使我六畜不蕃息失我焉支山使我妇女无顔色葢北方有焉支山山多红蓝北人采其花染绯取其英鲜者作胭脂妇人妆时用作颊色殊鲜明可爱匈奴名妻阏氏言可爱如胭脂也钱昭度作王昭君诗云阏氏才闻易妾名归期长似俟河清则误读氏字为姓氏之氏矣【`同上`】  

长楸  

曹植诗鬬鸡东郊道走马长楸间陈沈烱邉马有归心诗弥忆长楸道金鞍背落晖杜子美玉腕骝诗顿骖飘赤汗局顾长楸畵马图诗霜蹄蹴踏长楸间苕溪渔隐曰文选注古人种楸于道故曰长楸【`复斋谩録`】  

咏月诗  

梁朱超舟中望月诗入风先绕晕排雾急移轮梁庾肩吾诗圆随汉东蚌晕逐淮南灰庾信望月诗灰飞重晕缺蓂落独轮斜王襃关山月诗灰寒光转白风多晕欲生葢用淮南子所谓月随灰而晕缺故子美晚月诗欲得淮南术风吹晕巳生  

织女诗  

文选古诗河汉淸且浅相去复几许盈盈一水间脉脉不得语梁刘孝仪咏织女诗欲待黄昬至含娇渡浅河隋江总七夕诗婉娈期今夕飘飘渡浅流王諲七夕诗天河横欲晓风驾俨应飞故老杜天河诗牛女年年度何曾风浪生  

一柱观  

张华博物志曰江陵有台甚大而惟有一柱众梁皆共此柱后土人呼为木履观或一柱观梁刘孝绰江津寄刘之遴云经过一柱观出入三休台  

锦缆  

吴甘宁住止尝以缯锦维舟去輙割弃以示奢侈陈张正见赋朔雪映夜舟诗樯风吹影落缆锦杂花浮世言锦缆始于炀帝非也吴陈之间巳见矣故杜子美秋兴诗锦缆牙樯起白鸥又锦缆囘沙碛兰桡避狄州又送郑二还江陵诗火旗还锦缆白马出江城【`并同上`】  

行李  

唐李济翁资暇录云古使字作李左氏春秋传言行李乃是行使后人误为李字春秋僖公三十年左氏传云若舎郑以为东道主行李之徃来共其困乏杜预曰李使人也又襄公八年左氏传云亦不使一介行李告于寡君杜预曰行李行人也又昭公十三年左氏传曰诸侯靖共好以为事行理之命无月不至杜预曰行理使人通聘问者或言理或言李皆谓行使也但文其言谓之行李亦作理耳以此知其非改古文为李也古文字多矣李济翁不言李字出何书未可遽尔泛举而改作也刘孝威结客少年塲行云少年李六郡遨逰遍五都李作使音【`西溪丛语`】  

烛银  

穆天子传天子之寳璿珠烛银郭璞曰银有精光如烛也梁简文诗烛银逾汉女寳铎迈昆吾江总贞女峡赋含照曜之烛银泝潺湲之膏玉唐人诗用银烛字本此【`升庵诗话`】  

挂胡牀  

魏裴潜为兖州太守尝作一胡牀及其去留以挂柱梁简文帝诗不学胡威绢宁挂裴潜牀太白诗去时无一物东壁挂胡牀  

緑沈  

梁简文诗曰吴戈夏服箭骥马緑沈弓予考之緑沈乃畵工色之名邺中记云石虎造象牙桃枝扇或绿沈色或木兰色或紫绀色或欝金色王羲之笔经云有人以绿沈漆管见遗南史梁武帝西园食绿沈是绿沈即西皮色也杜少陵诗雨抛金鎻甲苔卧绿沈枪杨巨源诗吟诗白羽扇校猎绿沈枪皆谓以绿沈色为漆饰枪柄耳【`并同上`】  

合浦叶  

刘欣期交州记云合浦东百里有一杉树叶落随风入洛阳城内汉时有善相者説此休徴当出王者特遣人伐树庾信诗传闻合浦叶逺向洛阳飞吴均诗三秋合浦叶九月洞庭枝薛道衡吴趋行杉叶朝飞向京洛文鱼夜过歴吴洲皇甫冉诗心随合浦叶命寄首阳薇杨盈川文合浦杉叶飞向洛阳始兴鼔木徙于临武事皆本此始兴鼓木见水经注【`丹铅余录`】  

刺闺  

梁戴暠从军行云长安夜刺闺胡骑犯铜鞮刺闺夜有急报投刺于宫门也南史陈文帝每夜刺闺取外事分判者前相续敇鸡人伺漏传籖于殿中令投籖于阶石上跄然有声隋炀帝诗投籖初报晓隋时此制犹存也【`丹铅余录`】  

八蚕  

文选吴都赋国税再熟之稻乡贡八蚕之绵注引刘欣期交州记云一嵗八蚕茧出日南也慎按汉俞益期牋云日南蚕八熟茧软而薄又永嘉记云永嘉有八辇蚕一曰蚖珎蚕三月绩二曰板蚕四月初绩三曰蚖蚕四月绩四曰爱珎五月绩五曰爱蚕六月末绩六曰寒珎七月绩七曰四出蚕九月初绩八曰寒蚕十月绩凡蚕再熟者皆谓之珎此则八蚕之实也李贺诗将餧吴王八茧蚕则直谓一蚕之收当八茧耳一嵗八绩恐夸者之过也  

御亭  

一唐人送元中丞江淮转运诗一首王维钱起集皆有之其去问珠官俗来经石春东南御亭上莫问有风尘用事颇隐僻石用荀子紫鱼盐及文选石应节而扬葩事也御亭吴大帝所建在晋陵庾信诗御亭一囘望风尘千里昬是也【`并同上`】  

悬炭  

后汉律厯志古者天子以日至御前殿合八能之士陈八音听乐均度晷景候钟律权土炭放隂阳日冬至阳气至则乐均淸景长极黄钟通土炭轻而衡仰日夏至隂气应则乐均浊景短极防賔通土炭重而衡低淮南子曰水胜故夏至湿火胜故冬至燥燥故炭轻湿故炭重萧子云嵗暮直庐试衡轻炭燥权重泉涸李骞诗流火时将末悬炭渐云轻梁简文帝诗月晕芦灰缺秋还悬炭枯悬炭古气法也今絶其法而人亦罕知其事文人引用亦仅此三条耳【`丹铅闰录`】  

月表  

礼记云为朝夕必放于日月为朝夕者葢立圭以测日景立表以量月采日圭之法具于周礼月表世罕知汉书李寻传月者众隂之表消息见伏百里为品千里立表王僧防诗所谓月表望青丘是也吴下田家以正月八日夜立一竿于平地月初出有影即量之据其长短移于水靣就桥柱画痕记之梅雨水涨必到所记之处葢古之遗法管子云不明于则而欲出号令犹立朝夕于运钧之上运钧泥工圆转之器也【`丹铅续録`】  

屠苏  

萧子云雪赋曰韬罘罳之飞栋没屠苏之髙影始飘舞于圆池终停华于方井杜工部冷淘诗曰愿凭金騕袅走置锦屠苏屠苏庵也广雅云屠苏平屋也通俗文曰屋平曰屠苏魏略云李胜为河南太守郡防事前屠苏壊唐孙思邈有屠苏酒方葢取庵名以名酒后人遂以屠苏为酒名矣何逊诗郊郭勤二顷形体憇一苏又大冠亦曰屠苏礼曰童子帻无屋凡冠有屋者曰屠苏晋志元康中商人皆着大障谚曰屠苏障日覆两耳防见暍儿作天子【`丹铅余录○又诗话补遗曰周王襃诗飞甍雕翡翠绣桷畵屠苏屠苏本草名畵于屋上因草名以名屋杜诗云愿随金騕袅走置锦屠苏此屠苏屋名也后人又借屋名以名酒元是屠苏酒是也又大帽形类屋亦名屠苏南史謡云屠苏障日覆两耳是也`】  

黄云  

春秋运斗枢曰黄云四合女讹惊邦感精符曰妻党翔则黄云入国妻党翔谓女谒盛也淮南子曰黄天之气上为黄云下为黄埃江淹诗河洲多沙尘风吹黄云起李太白黄云城南乌欲栖【`补文选注之未备　诗话补遗`】  

寳祙腰防  

祙女人脇衣也隋炀帝诗锦袖淮南舞寳祙楚宫腰卢照隣诗倡家寳祙蛟龙被是也或谓起自杨妃出于小説伪书不可信也崔豹古今注谓之腰防注引左传衵服谓日日近身衣也是春秋之世已有之岂始于唐乎沈约诗岭上蒲萄绣腰中合欢绮谢偃诗细风吹寳祙轻露湿红纱【`升庵诗话`】  

捣衣  

字林云直舂曰捣古人捣衣両女子对立执一杵如舂米然今易作卧杵对坐捣之取其便也尝见六朝人畵捣衣图其制如此图后有行书魏瓘赋云夜如何其秋兮巳半拽鲁缟攘皓腕始于揺扬终于凌乱惊飞燕之两行遏彩云而一断隐髙楼而如动度遥城而如散夜有露兮秋有风杵有声兮衣可缝佳人听兮意何穷歩逍遥于凉景畅容与于晴空黄金钗兮碧云髪白纶巾兮青女月佳人良未歇臂长虹兮乍开凌倒景而将越是时也余未毕微影方流逶迤洞房半入宵梦窈窕闲馆方増客愁李都尉以胡笳动泣向子期以邻笛增忧古人独感于听今者况兼乎秋愿君无按龙泉色谁道明珠不可投赋虽非偶自是齐梁风流之习也【`同上`】  

黄额  

后周天元帝令宫人黄眉墨妆其风流于后世虞世南咏袁寳儿云学畵鸦黄半未成此炀帝时是也至唐犹然骆賔王诗写月图黄罢凌波拾翠通又卢照邻诗纎纎初月上鸦黄鸦黄粉白车中出宋陈去非蜡梅诗智琼额黄且勿夸眼明见此风前葩智琼晋代鱼山神女也额黄事不见所出当时必有传记而黄妆实自智琼始乎【`词品`】  

靥饰  

説文靥頬辅也洛神赋明眉善睐靥辅承权自吴宫有獭髓补痕之事唐韦固妻少时为盗刃所刺以翠掩之女妆遂有靥饰其字二音一音琰一音叶温飞卿词绣衫遮笑靥烟草防飞蝶此音叶又云粉心黄蕋花靥黛眉山两防此音琰【`同上`】  

斗音主  

古文易日中见斗斗作主郑注诗酌以大斗斗亦音主仪礼司宫设罍于洗东有枓释之枓音主注枓防水器也律厯志聚于斗沟洫志泾水一石其泥数斗且漑且粪长我禾黍【`谭苑醍醐`】  

黾音蔑  

抱朴子举秀才不知书举孝亷父别居寒素清白浊如泥髙弟良将怯如黾泥音涅后汉书引论语涅而不缁作泥而不滓可证也黾音蔑尔雅注引黾勉从事或蠠没又作宻勿可证也泥音涅则黾当音蔑黾或音宻则泥当音匿古音例无定也晋书作怯如鸡葢不得其音而改之【`丹铅四录`】  

防与玷通  

防与玷同古诗多用之束晳补亡诗鲜侔晨葩莫之防辱左思唐林兄弟賛二唐洁已乃防乃汚陆厥答内兄希叔诗既叨金马署复防铜龙门杜子美诗几囘青防朝班正承诸贤用事例也【`宋楼钥`】  

晋音齐  

孟喜易晋作齐陆徳明云齐子西切义同葢音跻跻亦晋也故知义同春秋齐师迁纪邢鄑郚鄑子移反文选髙犒防师【`述祖徳诗`】注引吕氏春秋秦将伐郑贾人髙遇之乃矫郑伯之命以劳之曰寡君使丙也术也视也于边防之道也迷惑入大国之地再拜受之髙诱曰防国名也按防鄑同字从邑为是从日传写误也古但作晋而音子西反与易春秋合【`谭苑醍醐`】  

帆字音  

帆字符咸切舟上幔也又扶泛切使风也舟幔则平声使风则去声葢动静之异也刘熈释名曰随风张幔曰帆注去声广韵曰张布障风曰防音与梵同左传宣公十三年注防斾投衡上使不防风谓车斾之受风若舟防之帆风也舟帆之帆平声帆风之帆去声防云帆是扇风之名孙绰子曰动不中理若帆舟而无柁南史因风帆上前后连咽荆州记云宫亭湖庙神能使湖中分风而帆南北晋湛方生有帆入南湖诗又有还都帆诗谢灵运有逰赤石进帆海诗刘孝威有帆渡吉阳洲诗选无因下征帆徐陵诗南茨大麓北帆淸湘刘删诗廻舻乘泛水举帆逐分风孟浩然诗岭北廻征帆巴东问故人近苏州刻孟诗改征帆为征棹葢浅学妄改非刀误也【`升庵诗话`】  

朅来  

今文语辞朅来聿来不知所始按楚辞车既驾兮朅而归不得见兮心伤悲旧注朅去也又按吕氏春秋胶鬲见武王于鲔水曰西伯朅去无欺我也武王曰不子欺将伐殷也胶鬲曰朅至武王曰将以甲子日至注朅何也若然则朅之为言盍也若以解楚辞则谓车既驾矣盍而归乎以不得见而心伤悲也意尤婉至则今文所袭用朅来者亦谓盍来也非是发语之辞矣文选注刘向七言曰朅来归耕永自踈顔延年秋胡妻诗曰朅来空复辞皆谓盍来始通  

班暽  

何晏景福殿赋明光熠爚文彩璘班皇甫士安劝志靑紫之暽班暽班即斓斑也斓字俗书到漑饷任昉杖诗文彩既斑烂烂即俗斓字韩文公诗华烛光烂烂注亦作平音班烂字古胜俗用斓字  

谸眠  

楚辞逺望兮阡眠陆机诗林薄杳阡眠吕延济曰阡眠原野之色按説文谸山谷青谸也则阡眠字当作谸眠又列子云鬰欝芊芊注芊芊茂盛之貌李白赋彩翠兮芊眠谸眠作芊眠亦通文选别作旰眠字皆从目【`并同上`】  

陆机太白诗音  

陆机招隐诗哀音附灵波頽响赴曾曲附音拊太白诗笛横吹阿亸廻向月楼中吹落梅下吹字音去声不惟便于读亦义宜尔也【`丹铅闰录`】  

古诗用古韵  

宋南平王刘铄过歴山湛长史草堂诗云兹山蕴灵诡凭览趣亦赡九峯相接连五渚逆迎浸层阿痩且隐絶嵓畅方禁溜众夏更寒林交昼长防伊予久缁涅复得味恬淡愿逐安期生于焉惬髙枕赡音慎淡枕与浸防皆相叶为韵葢用古韵也庾信喜晴应诏诗云御辨诚膺录维皇称有建栢梁骖四马髙陵驰六传河堤崩故栁秋水髙新堰王城水鬬息洛浦河图献伏泉还习坎隂风已囘巽桐枝长旧围蒲节抽新寸山薮欣藏疾幽栖得无闷有庆兆民同论年天子万【`升庵诗话曰巽音旋寸音断闷音慢`】亦古韵也吴才老韵补自谓博极羣书而不引此何邪刘铄字休文选载其拟古二首其别诗惟见此首耳湛长史名茂之酬休诗巳见【`同上`】  

【`古之诗韵如三百篇协用者西北有髙楼上与浮云齐是也如洪武韵互用者灼灼园中葵朝露待日晞是也如沈韵拘用者有鸟西南飞熠熠似苍鹰是也汉人用韵叅差沈约韵谱始为严整早发定山尚用山先二韵及唐以诗取士遂为定式后世因之不复古矣杨诚斋曰今之礼部韵乃是限制士子成文不许出韵因难以见工尔至于吟咏性情当以国风离骚为法又奚礼部韵拘之哉古诗自有所叶如靡室靡家玁狁之故曹大家字本此○诗家直説`】  

日出东南隅行  

日出东南隅行古词曰日出东南隅照我秦氏楼旧説邯郸女子姓秦名罗敷为邑人千乘王仁妻仁为赵王家令罗敷出采桑陌上赵王登楼见而悦之置酒欲夺焉罗敷弹筝作陌上桑以自明不从今其词乃罗敷采桑陌上为使君所邀罗敷盛夸其夫为侍郎以拒之论者病其不同大抵诗人感咏随所命意不必尽当其事所谓不以辞害意也且发乎情止乎礼义古诗之风也今次是诗益将体原其迹而以辨丽是逞约之以义殆有所未合而卢思道傅縡张正见复不究明更为祖述使若其夫不有东方骑不为侍中郎不作専城居乃得从使君之载欤如刘邈王筠之作蚕不饥日未暮亦安得徬徨为使君留哉萧防殷谋曾不足道而沈君攸所谓看金怯举意求心自可知亦庶几焉故秋胡妇曰妇人当采桑力作以飬舅姑亦不愿人之金此真烈妇之辞耳【`乐府集`】  

豫章行  

豫章行豫章邑名汉南昌县隋为豫章有豫章江江连九江有钓矶陶侃少时尝宿此夜闻人唱声如量米者访之吴时有度支于此亡今考傅陆士衡軰所作多叙别离怨恨思即知豫章昔为华艳盛丽之区耳至唐杜牧诗尚过称其侈靡焉  

董桃行  

董桃行言神仙事傅休奕九秋篇十二章乃叙夫妇别离之思梁简文赋行幸甘泉宫歌复云董桃律金紫贤妻侍禁中疑若引董贤及子瑕残桃事终云不羡神仙侣排烟逐驾鸿皆所未详按汉武内传王母觞帝命侍女索桃剩桃七枚大如鸭子形色正靑以四枚防帝因自食其三帝收余核王母问何为帝曰欲种之王母曰此桃三千嵗一生实奈何帝乃止于是数过命侍女董防成吹云和笙觞帝作者取诸此耶  

走马引  

走马引樗里牧恭所作也为父报怨杀人亡匿山下有天马夜降围其室而鸣觉闻其声以为追吏奔而亡去旦视乃天马迹因惕然大悟曰吾之所处将危乎遂荷粮去入沂泽中援琴而鼓之为天马声曰走马引而张敞为京兆尹无威仪时罢朝防过走马章台街风俗曰杀君马者路儿也言长吏马肥观者快之乗者喜其言驱驰不知至于死故张率作此引曰敛辔且归去吾畏路儿  

枣下何纂纂  

枣下何纂纂古咄唶歌曰枣下何攅攅荣华各有时枣欲初赤时人从四边来枣适今日赐谁当仰视之潘安仁笙赋曰咏园桃之夭夭歌枣下之纂纂歌曰枣下纂纂朱实离离宛其死矣化为枯枝纂纂枣花也枣之纂纂盛貌实之离离将衰言荣谢之各有时也【`并同上乐府集所载尚多正与乐府解题同耳觧题巳有别本故不重录`】  

凤将雏  

凤将雏曲吴竞乐府题要云汉世乐曲名也而郭茂倩乐府诗集中无此词独通典载应璩百一诗为作陌上桑及言凤将雏张正见置酒髙殿上云琴挑凤将雏当是用相如鼓琴挑云凤兮归故乡遨逰四海求其凰之义则此曲其来久矣按晋书乐志吴声十曲一曰子夜二曰上桂三曰凤将雏此三曲自汉至梁有歌今不传矣【`葛常之`】  

踏揺娘  

隋末有河间人鼻酗酒自号郎中每醉必敺击其妻妻美而善歌每为悲怨之声輙揺顿其身好事者乃为假靣以写其状呼为踏揺娘今谓之谈娘【`刘賔客嘉话录`】  

咏邯郸故才人嫁为厮飬卒妇  

乐府有邯郸才人嫁为厮飬卒妇篇特亡其辞亦失其解及考史记张耳传洎楚汉春秋并曰赵王武臣为燕军所获囚于燕狱先后使者往请輙为燕所杀赵有厮养卒谢其舍中曰吾将载赵王归舎中人笑之乃走燕壁以利害説燕将燕以为然乃归赵王厮养卒御王以归武臣归赵以美人妻飬卒以报之是其事也【`升庵诗话`】  

昔昔盐  

薛道衡以空梁落燕泥之句为隋炀帝所嫉考其诗名昔昔盐凡十韵唐赵嘏广之为二十章其燕泥一章云春至今朝燕花时伴独啼飞斜珠箔隔语近畵梁低帷卷闲窥戸牀空暗落泥谁能长对此防去复防栖乐苑以为羽调曲怪録载籧篨三娘工唱阿鹊盐又有突厥盐黄帝盐白鸽盐神雀盐踈勒盐满座盐归国盐唐诗媚赖吴娘唱是盐更奏新声刮骨盐然则歌诗谓之盐者如吟行曲引之类云今南岳庙献神乐曲有黄帝盐而俗传以为黄帝炎长沙志从而书之葢不考也韦縠编唐才调诗以赵诗为刘长卿而题为别宕子怨误矣【`容斋续笔`】  

夜夜昔昔  

梁乐府夜夜曲或名昔昔盐昔即夜也列子昔昔梦为君盐亦曲之别名【`丹铅余录`】  

乌盐角  

曲名有乌盐角江邻几襍志云始教坊家人市盐得一曲谱于角子中翻之遂以名焉戴石屏有乌盐角行元人月泉吟社诗山歌聒耳乌盐角村酒柔情玉练捶【`同上`】  

乐府命题  

齐梁以来文士喜为乐府辞然沿袭之久往往失其命题本意乌将八九子但咏乌雉朝飞但咏雉鸡鸣髙树巅但咏鸡大抵类此而甚有并其题失之者如相府莲讹为想夫怜杨婆儿讹为杨叛儿之类是也葢辞人例多事语言不复详研考虽李白亦不免此惟老杜兵车行悲青坂无家别等数篇皆因事自出己意立题畧不更蹈前人陈迹真豪杰也  

古乐府命题皆有主意后之人用乐府为题者直当代其人而措辞如公无渡河须作妻止其夫之辞太白辈或失之惟退之琴操得体【`唐子西文録`】  

乐曲名解  

古今乐録曰伧歌以一句为一解中国以一章为一解王僧防启曰古曰章今曰解解有多少当是先诗而后声诗叙事声成文必使志尽于诗音尽于曲是以作诗有丰约制解有多少又诸曲调皆有辞有声而大曲又有艳有趍有乱辞者其歌诗也声者若羊吾夷伊那何之类也艶在曲之前趍与乱在曲之后亦有吴声西曲前有和后有送也慎按艶在曲之前与吴声之和若今之引子趍与乱在曲之后与吴声之送若今之尾声羊吾夷伊那何皆声之余音嫋嫋有声无字虽借字作谱而无义若今之哩啰嗹唵唵吽也知此可以读古乐府矣【`词品`】  

乐府声音  

【`郑渔仲谓乐以诗为本诗以声为用又谓古之诗今之词曲也若不能歌之但能诵其文而説其义可乎不幸世儒义理之説日胜而声歌之学日防马贵与则谓义理布在方册声则湮没无闻其言皆有见而朱文公亦谓声气之和有不可得闻者此读诗之所以难也夫乐之义理诗词是也声歌犹后世之腔调也两者俱诣乃为大成渔仲又谓乐之失自汉武始盖言亡其声耳汉世乐府如朱鹭君马黄雉子斑等曲其辞皆存而不可读想当时自有节拍短长髙下故可合于律吕后来拟作者但咏其名物词虽有伦恐非乐府之全也且唐世之乐章即今之律诗而李太白立进清平调与王维之阳关曲于今皆在不知何以被之索宋之小词今人亦不能歌矣今人能歌元曲南北词皆有腔拍如月儿髙黄莺儿之类亦有律吕可按一入于耳即能辨之恐后世一失其声亦但咏月咏莺而巳此乐之所以难也求元审音宿悟神解者世合有异材○陆文裕公外集`】  

【`周官鞮鞻氏掌四夷之乐与其声歌东方曰韎南方曰任西方曰侏离北方曰禁文心雕龙云涂山歌于人始为南音有娀謡乎飞燕始为北声夏甲叹于东阳东音以发殷牦思于西河西音以兴是四方皆有音也今歌曲但统为南北二音如伊州凉州甘州渭州本是西音今并以为北曲由是观之则击壤康衢卿云南风白云黄泽之类诗之篇什汉之乐府下逮关郑白马之撰虽词有雅郑并北音也若南音则孺子接舆越人紫玉吴歈楚艶以及今之戏文皆是然三百篇无南音周南召南皆北方也○真珠船`】  

## 古诗纪卷一百五十五

明　冯惟讷　撰  

别集第十一  

辨证  

禹碑  

徐灵期衡山记云夏禹导水通凟刻石书名山之髙刘禹锡寄吕衡州诗云传闻祝融峯上有神禹铭古石琅玕姿秘文龙虎形崔融云于铄大禹显允天徳龙画分螺书匾刻韩退之诗岣嵝山尖神禹碑字青石赤形模奇又云千捜万索何处有森森绿树猿猱悲古今文士称述禹碑者不一然刘禹锡葢徒闻其名矣未至其地也韩退之至其地矣未见其碑也崔融所云则似见之葢所谓螺书匾刻非目覩之不能道耳宋朱晦翁张南轩逰南岳寻访不获其后晦翁作韩文考异遂谓退之诗为传闻之误葢以耳目所限为断也王象之舆地纪胜云禹碑在岣嵝峯又传在衡山县云宻峯昔樵人曽见之自后无有见者宋嘉定中蜀士因樵夫引至其所以纸打其碑七十二字刻于夔门观中后俱亡近张季文佥宪自长沙得之云是宋嘉定中何致子一模刻于岳麓书院者斯文显晦信有神物防持哉碑凡七十七字舆地纪胜云七十二字误也其文云承帝曰嗟翼辅佐卿洲渚与登鸟兽之门叅身洪流而明发尔兴久旅忘家宿岳麓庭智营形析心罔弗辰往求平定华岳泰衡宗防事裒劳余伸禋郁塞昏徙南渎衍享衣制食偹万国其宁窜舞永奔【`丹铅余录`】  

麦秀之歌  

史记箕子世家云箕子朝周过故殷墟感宫室毁壊生禾黍箕子伤之欲哭则不可欲泣为其近妇人乃作麦秀之诗以歌之其诗曰麦秀渐渐兮禾黍油油彼狡童兮不与我好兮尚书大传曰微子朝周过殷故墟见麦秀之蔪蔪兮禾黍之蝇蝇也曰此故父母之国乃为麦秀之歌歌曰麦秀渐渐兮禾黍油油彼狡童兮不我好仇【`按史记与尚书大传所载之歌只差末句一字惟书传序与歌蔪蔪蝇蝇字不同宋玉笛赋枚乘七发皆云麦秀蔪兮注麦芒也但史记以为箕子而书传以为防子且称父母之国尤为有理不知司马何所据而与书传抵牾耶○学斋占毕`】  

龙蛇之歌  

史记世家晋侯赏从亡者介子推不言禄禄亦不及子推从者怜之悬书宫门曰龙欲上天五蛇为辅龙巳升云四蛇各入其宇一蛇独怨终不见处余尝观刘向新序乃云子推之诗曰有龙矫矫将失其所有蛇从之周流天下龙入深渊得其安所有蛇从之独不得甘雨迁向相拒不逺且向号博洽羣书所载不同如此故并录之云【`同上`】  

石鼔文  

巩丰云岐本周地平王东徙以赐秦襄公自此岐地属秦秦人好田猎是石鼓诗之作其在献公之前襄公之后乎其字类小篆地秦地声秦声字秦字其为秦诗何疑【`丹铅续録`】  

石椁铭  

卫灵公死塟于故墓不吉塟沙丘掘之数仭得石椁洗而视之有铭曰不凭其子灵公夺而埋之夫灵公之为灵久矣【`见庄子`】汉滕公夏侯婴死送塟至东都门外驷不行踣地悲鸣即掘马蹄下得石椁其铭曰佳城欝欝三千年见白日于嗟滕公居此室乃塟斯地谓之马冢【`博物志○余冬序录曰塟有铭从占而然古人铸造器物皆有欵识石椁之铭葢欲识之类耳据铭所言岂防纬之书从古巳有此术邪`】  

临河歌  

汉书刘辅传谷永等上书曰赵简子杀其大夫鸣犊孔子临河歌而还张宴注曰简子欲分晋国故先杀鸣犊又聘孔子孔子闻其死至河而还也顔师古曰战国筞説二人姓名云鸣犊铎犨而史记及古今人表并以为鸣犊窦犨盖铎窦其声相近故有不同耳今永等指鸣犊一人不论窦犨也韩退之将归撡亦云孔子之赵闻杀鸣犊作予案今本史记孔子世家乃以为窦鸣犊舜华説苑权谋篇云晋有泽鸣犊犨其不同如此【`容斋四笔`】  

逸诗  

逸诗篇名若貍首【`射义`】骊驹【`大戴礼汉书注`】祈招【`左传`】辔之柔矣【`左传周书`】皆有其辞惟采荠【`周礼`】河水新宫茅防【`左传`】鸠飞【`国语`】无辞或谓河水沔水也新宫斯干也鸠飞小宛也周子醇乐府拾遗曰孔子删诗有全篇删者骊驹是也有删两句者月离于毕俾滂沱矣月离于箕风扬沙矣是也有删一句者素以为绚兮是也愚攷之周礼防引春秋纬云月离于箕风扬沙非诗也素以为绚兮朱文公谓硕人诗四章而章皆七句不应此章独多一句葢不可知其何诗然则非删一句也若全篇之删亦不止骊驹【`论语唐棣之华之类困学纪闻`】  

唇齿  

左传唇亡齿寒葢古谚也战国防作唇掲齿寒掲与寒叶韵【`掲叶音掀谭苑醍醐`】  

鸡口  

宁为鸡口无为牛后口或作尸后作从非是葢口后韵叶如宁为秋霜无为槛羊之类古语自如此【`余冬序录`】  

汉淮南王  

汉淮南厉王死民作歌以讽文帝曰一尺布尚可缝一斗粟尚可舂兄弟二人不相容此汉史所书也髙诱作鸿烈解叙及许叔重注文其辞乃云一尺缯好童童一升粟饱蓬蓬兄弟二人不相容殊为不同后人但引尺布斗粟之喻耳厉王子安复为王招致賔客方术之士作为内书二十一篇外书甚众又有中篇八卷言神仙黄白之术今所存者二十一卷葢内篇也夀春有八公山正安所延致客之处传记不见姓名而髙诱叙以为苏飞李尚左吴田由雷被毛被伍被晋昌等八人然唯左吴雷被伍被见于史雷被者葢为安所斥而亡之长安上书者疑不得为賔客之贤也【`容斋续笔`】  

苏李  

东坡曰刘子辨李陵与苏武书非西汉文葢齐梁间文士拟作者吾因悟陵与苏武赠答五言诗亦后人所拟萧统不能辨也  

容斋随笔曰文选编李陵苏武诗凡七篇人多疑俯观江汉流之语以为苏武在长安所作何为乃及江汉东坡云皆后人所拟也予观李诗云独有盈觞酒与子结绸缪盈字正惠帝讳汉法触讳者有罪不应陵敢用之益知坡公之言为可信也【`按古诗曰盈盈一水间又髙帝讳邦韦孟诗曰实絶我邦古人临文或不讳也`】  

蔡寛夫诗话曰五言起于苏李今所见惟文选中七篇尔世或疑武诗俯观江汉流仰视浮云翔以为不当有江汉之言遂疑其伪此但注者浅陋直指为使匈奴时作故人多惑之其实无据也安知武未尝至江汉邪  

班婕妤  

班婕妤怨歌行文选直作班姬之名乐府以为顔延年作【`沧浪诗评`】  

王昭君  

汉书竟宁元年呼韩邪来朝言愿壻汉氏元帝以后宫良家子王昭君字嫱妃之生一子株累立复妻之生二女至范晔书始言入宫久不见御积怨因掖庭令请行单于临辞大防昭君丰容靓饰顾影裵徊竦动左右帝惊悔欲复留而重失信逺人然晔不言呼韩邪愿壻而言四五宫女又言字昭君生二子与前书皆不合其言不愿妻其子而诏使从番俗此自乌孙公主非昭君也西京襍记又言元帝使畵工图宫人皆赂畵工而昭君独不赂乃恶图之既行遂按诛毛延夀琴操又言本齐国王穰女端正闲丽未常窥看门戸穰以其有异人求之不与年十七进之帝以地逺不幸欲赐单于美人嫱对使者越席请往后不愿妻其子吞药而卒葢其事杂出无所考正自信史尚不同况传记乎要之琴操最抵牾矣按昭君南郡人今秭归县有昭君村人生女必灼艾炙其靣虑以色选故也昭君卒塟匈奴谓之靑冢晋以文王讳昭号明妃云【`韩子苍昭君图叙`】  

蔡琰  

东坡曰余读列女传蔡琰二诗其辞明白感慨类世所传木兰诗东京无此格也建安七子犹含飬圭角不尽发见况伯喈女乎又琰之流离为在父没之后董卓既诛乃遇祸今此诗乃云为董卓所驱虏入胡尤知非真也葢拟作者防畧而范晔荒浅遂载之本传可发一笑耳  

蔡寛夫诗话曰后汉蔡琰传载其二诗或疑董卓死邕被诛而诗叙以卓乱流入胡为非琰辞此葢未尝详考于史也且卓既擅废立袁绍辈起兵山东以诛卓为名中原大乱卓挟献帝迁长安是时士大夫岂能皆以家自随乎则琰之入胡不必在邕诛之后其诗首言逼廹迁旧邦拥主以自强海内兴义师欲共讨不祥则指绍辈固可见继言平土人脆弱来兵皆胡羌纵猎围城邑所向悉破亡马边悬男头马后载妇女长驱西入关逈路险且阻则是为山东兵所掠也其末乃云感时念父母哀叹无穷已则邕尚无恙尤亡疑也  

古乐府  

文选长歌行只有一首靑靑园中葵者郭茂倩乐府有两篇次一首乃仙人骑白鹿者仙人骑白鹿之篇予疑此词岧岧山上亭以下其义不同当又别是一首郭茂倩不能辨也【`沧浪诗评`】  

文选饮马长城窟古词无人名玉台以为蔡邕作古词之不可读者莫如巾舞歌文义漫不可觧又古将进酒芳树石留豫章行等篇皆使人读之茫然又朱鹭雉子斑艾如张思悲翁上之囘等只二三句可觧岂非嵗久文字舛讹而然耶【`同上`】  

汉铙歌十八曲自朱鹭至石留古今乐录谓其声辞相襍不复可分是也近世有好奇者拟之韵取不协字用难训亦好古之弊矣【`丹铅余录`】  

古歌词长安城西防员阙上有一双铜雀宿一鸣五谷生再鸣五谷熟今文选注所引遗一宿字遂不可韵难读【`谈苑醍醐`】  

古诗十九首  

古诗十九首或云枚乗疑不能明也驱马上东门逰戏宛与洛辞兼东都非尽是乘作文心雕龙云孤竹一篇傅毅之词【`困学纪闻`】  

古诗十九首或云枚乗作而昭明不言李善复以其有驱车上东门与逰戏宛与洛之句为辞兼东都然徐陵玉台分西北有浮云以下九篇为乘作两语皆不在其中而凛凛嵗云暮冉冉孤生竹列为古诗则此十九首葢非一人之辞陵或得其实乗死在苏李先若尔则五言未必始二人也【`蔡寛夫诗话`】  

古诗十九首行行重行行玉台作两首自越鸟巢南枝以下别为一首当以选为正【`沧浪诗评`】  

古诗君亮执髙节贱妾亦何为文选范云古意诗注引之作拟何为拟字胜亦字【`丹铅余录`】  

古诗可考春秋改月之证  

文选古诗十九首非一人之作亦非一时也其曰玉衡指孟冬而上云促织下云秋蝉葢汉之孟冬非夏之孟冬矣汉袭秦制以十月为嵗首汉之孟冬夏之七月也其曰孟冬寒气至北风何惨栗则汉武帝巳改秦朔用夏以后诗也三代改朔不改月古人辨证博引经传多矣独未引此耳又唐储光曦诗夏王纪冬令殷人乃正月此亦一证【`丹铅四録`】  

诸葛孔明  

孔明梁父吟歩出齐东门遥望荡隂里乐府觧题作追望隂阳里靑州有隂阳里田疆古冶子解题作田强固野子【`沧浪诗评`】  

西北有浮云  

魏文帝有呑东南之意军至杨子江口见洪涛汹涌叹曰此天地之所以限南北也遂赋诗而还检魏文集且无此诗不知史臣凭何编録且魏文雄才智畧本非庸主如何有此一篇示弱于孙权取笑于刘备夫诗者志之所之也魏文志气若此何以纉定洪业显致太平耶足明此诗非魏文所作陈夀史笔讹谬矣【`皎然`】  

甄皇后塘上行  

蒲生我池中绿叶何离离岂无蒹葭艾与君生别离念君去我时独愁常苦悲想见君顔色感结伤心脾念君常苦悲夜夜不能寐莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯倍恩者苦枯蹶船常苦没教君安息定慎莫致仓卒与君一别离何时复相对出亦复苦愁入亦复苦愁边地多悲风树木何防防从君致独乐延年夀千秋【`此诗乐府亦载而详畧不同词义之善无如此录之完美故书于此○蹶船常苦没黄河中行舟常有此患俗云着浅説文船着沙不行也尚书大传云二艐国名亦在黄河侧甄后此语正北方之语特表出之○防音飕古本楚辞风飒飒兮木防防今本作萧而音亦叶飕故此诗亦作萧萧又作翛翛总不若防防字之古也○甄后中山无极人为文帝后其后为郭贵嫔譛赐死临终作此诗魏明帝初为王时纳虞氏为妃及即位毛氏有宠而黜虞氏卞太后慰勉之虞氏曰曹氏自好立贱未有能以令终殆必由此亡国矣其后郭夫人有宠毛后爱弛亦赐死魏之两世家法如此虞氏亡国之言良是诗可以观不独三百篇也○诗话补遗`】  

寒鼈  

古书不可妄改聊举一端如曹子建名都篇脍鲤臇胎虾寒鳖炙熊膰此旧本也五臣妄改作炰鳖不思寒与炰字形象逺音呼乂别何得误至于此文选李善注云今之时饷谓之寒葢韩国馔用此法盐鐡论羊淹鸡寒崔骃传亦有鸡寒曹植文寒鸧蒸麑刘熈释名韩鸡为正古字寒与韩通也【`丹铅余録`】  

应璩百一诗  

余观楚国先贤传言汝南应璩作百一诗讥切时事偏以示任事者皆怪愕以为应焚弃之及观文选所载璩百一篇畧不及时事何耶又观郭茂倩杂体诗载百一诗五篇皆璩所作首篇言马子侯解音律而以陌上桑为凤将雏二篇伤翳桑二老无以塟妻子而已无宣孟之徳可以赒其急三篇言老人自知桑榆之景斗酒自劳不肯为子孙积财末篇即文选所载是也第四篇似有讽谏所谓茍欲娱耳目快心乐腹肠我躬不悦懽安能虑死亡此岂非所谓应焚弃之诗乎方是时曹爽事多违法而璩为爽长史切諌其失如此所谓百一者庶几百分有一补于爽也而爽卒不悟以及于祸或谓以百言为一篇者以字数而言也或谓百者数之终一者数之始士有百行终始如一者以士行而言也然皆穿凿之説何足论哉后何逊亦有拟百一体所谓灵辄困桑下于陵拾李螬其诗一百十字恐出于或者之説然璩诗毎篇字数各不同第不过四十字尔【`丹阳集`】  

阮籍  

京师曹氏家藏阮歩兵诗一卷唐人所书与世所传多异有数十首集中所无其一篇云放心懐寸隂羲和将欲防挥袂抚长剑仰观浮云行云间有立鹄抗首扬哀声一飞冲青天疆世不再鸣安于鹑鷃徒翩翩戏中庭又云嘉木下成蹊东园损桃李秋风吹飞藿零落从此始繁华有憔悴堂上生荆杞驱马舎之去去上西山趾一身不自保况复恋妻子凝霜被野草岁莫亦云巳诗语皆类此非后人作明矣孔宗翰亦有本与此多同【`失名`】  

夏侯湛  

夏侯湛猎兎赋息徒兰圃秣华田目送归鸿手挥五弦优哉游哉聊以永年其语与叔夜同与夏侯同时其偶同耶其相取耶嵇诗作华山夏侯作华田田字觉胜葢魏都在邺不应言华山当是华田华音花言华茂之田也亦是奇语【`升庵诗话`】  

繁星衣青天  

春秋纬云代殷者姬昌日衣青光衣之为言被也如人着衣文选傅诗繁星衣青天注者不逹改衣为依非【`丹铅余录`】  

四时诗  

顾凯之四时诗春水满泗泽夏云多奇峯秋月扬明辉冬岭秀孤松此顾凯之神情诗类文有全篇然顾诗首尾不类刘斯立曰当是凯之用此足成全篇篇中惟此警策居然可知或虽顾作渊明摘出四句可谓善择许彦周曰此乃顾长康诗误入彭泽集  

陶渊明  

东坡云陶潜诗采菊东篱下悠然见南山采菊之次偶然见山初不用意而景与意防故可喜也今皆作望南山杜子美云白鸥没浩荡万里谁能驯葢灭没于烟波间耳而宋敏求谓予云鸥不解没改作波字二诗改此两字觉一篇神气索然也  

采菊东篱下悠然见南山此其闲逺自得之意直若超然邈出宇宙之外俗本多以见为望字若尔则便有褰裳濡足之态矣乃知一字之误害理有如此者【`蔡寛夫诗话`】有作陶渊明诗防尾者言渊明读山海经诗有形夭无千嵗猛志固常在之句竟莫晓其意后读山海经云刑天兽名也好衔干戚而舞乃知五字皆错形天是刑天无千嵗是舞干戚耳如此乃与下句相协传书误谬如此不可不察也【`竹坡诗话`】  

扪虱新语云陶渊明犬吠深巷中鸡鸣桑树颠当与豳风七月相表里按乐府古词已云鸡鸣髙树颠狗吠深宫中又陆士衡诗虎啸深谷底鸡鸣髙树颠【`真珠船`】渊明意趣真古清淡之宗诗家视渊明犹孔门视伯夷也其集屡经诸儒手校然有问来使一篇世葢未见独传唐与晁文元家二本有之李太白浔阳感秋诗云陶潜归去来田家酒应熟其取诸此也【`西清诗话　容斋五笔曰天目疑非陶居也`】  

西淸诗话载晁文元家所藏陶诗有问来使一篇云尔从山中来早晚发天目我屋南山下今生几丛菊蔷薇叶巳抽秋兰气当馥归去来山中山中酒应熟予谓此篇诚佳然其体制气象与渊明不类得非太白逸诗后人谩取以入陶集尔【`沧浪诗评`】  

归园田居末篇乃江文通襍体三十篇之一明言效陶徴君田居葢陶之三章云种豆南山下草盛豆苖稀晨兴理荒秽带月荷锄归故文通云虽有荷锄倦浊酒聊自适正拟其意也今陶集误编入东坡据而和之耳【`容斋随笔`】  

苏蕙娘  

苏蕙织锦囘文诗所传旧矣故少常沈公复传其畵繇是若兰之才益着然其诗囘旋书之读者唯晓外绕七言至其中方则漫弗可考矣若沈公之博古亦谓辞句脱畧读不成文殊不知此诗织成本五色相宣因以别三四五七言之异后人流传不复施采故迷其句读非辞句之脱畧也政和初予在洛阳于王晋玉许得唐释士南效此诗并申諴所释而后晓然是诗初不舛脱葢沈公未尝见此本耳然申諴所释但依士南之设色其七言数火其色反黄四言数金其色反绿于五行为弗类意苏氏诗图之色为不尔今因冠诗于畵遂别而正之三四五七言之诗各随其行而为之色观者见其色则诗之言数可知已至于士南之文既有释者则赋采自从其旧而并録于防首云【`东观余论`】  

桃叶歌  

桃叶王献之爱妾名也其妹曰桃根词曰桃叶复桃叶桃叶连桃根今秦淮口有桃叶渡即其事也古人载桃叶答献之乃团扇辞葢传者误也【`乐府集`】  

前溪  

于竞大唐传湖州徳清县南前溪村则南朝集乐之处今尚有数百家习音乐江南声妓多自此出所谓舞出前溪者也复斋谩録言陈刘删诗山边歌落日池上舞前溪唐崔颢诗舞爱前溪妙歌怜子夜长按智匠古今乐録晋车骑将军沈玩作前溪歌而非舞也葢复斋不曾见于竞大唐传故不知舞出前溪耳【`苕溪渔隠丛话`】  

两莫愁  

莫愁者郢州石城人今郢有莫愁村畵工传其貌好事者多写寄四逺唐书乐志曰莫愁乐者出于石城乐石城有女子名莫愁善歌謡古词曰莫愁在何处莫愁石城西艇子打两桨催送莫愁来者是也李义山诗曰海外徒闻更九州他生未卜此生休空闻虎旅传宵柝无复鸡人送晓筹此日六军同驻马当时七夕笑牵牛如何四纪为天子不及卢家有莫愁此莫愁者洛阳人梁武帝河中之歌曰河中之水向东流洛阳女儿名莫愁莫愁十三能织绮十四采桑南陌头十五嫁为卢家妇十六生儿似阿侯卢家兰室桂为梁中有郁金苏合香头上金钗十二行足下丝履五文章瑚挂镜烂生光平头奴子擎履箱人生富贵何所望恨不早嫁东家王者是也卢氏之盛如此所云不早嫁东家王莫详其义近世周美成乐府西河一阕专咏金陵所云莫愁般子曽繁之语岂非误指石头城为石城乎【`容斋三笔`】  

石城乐  

石城乐宋臧质作碧玉歌一名千金意晋孙绰作慕容攀墙视慕容垂作乐府皆失其名当表出之【`升庵诗话`】  

灔滪歌  

灔滪歌云灔滪大如襆瞿唐不可触金沙浮转多桂浦忌经过此舟人商估刺水行舟之歌乐府以为梁简文所作非也蜀江有瞿唐之患桂江有桂浦之险故渉瞿唐者则凖灔滪渉桂浦者则凖金沙今乐府桂浦作桂楫非也【`同上`】  

复斋谩録曰峡州记行者歌曰巴东三峡猿鸣悲猿啼三声泪沾衣故古乐府有巴东三峡巫峡长猿鸣三声泪沾裳陈萧铨夜猿啼诗别有三声泪沾裳竟不穷杜子美听猿实下三声泪【`苕溪渔隐曰古乐府梁简文巴东三峡歌云巴东三峡巫峡长猿鸣三声泪沾裳鲁直竹枝词注引此两句为证复斋所记峡州行者歌乃异韵而同词必误也　今按前歌乐府古辞非梁简文作也复斋所记是矣苕溪何所据而驳之也`】  

鲍照  

宋子真笔记云今人多误鲍照为鲍昭李商隐有诗云浓烹鲍照葵又金陵有人得地中石刻作鲍照字潘子真诗话云景文殊不知武后时讳照唐人因以昭名之事具昭祠堂记  

苕溪渔隐曰南史本传鲍照字明逺  

王融  

古文苑王融逰仙诗长河既已萦曾山方可砺萦今本误作荣解者遂缪云荣如草木之荣华犹言海变桑田可笑不思萦带也带河砺山眼前事何必逺引【`升庵诗话`】王融巫山高烟华年卷舒行芳时断续今本行芳作猿鸟猿鸟字逺不及行芳也【`同上`】  

元帝  

兰泽多芳草诗春兰本无艶初学记作无絶按楚辞春兰兮秋鞠长无絶兮终古则无絶字亦是【`文苑英华辨证`】  

何逊  

老杜诗云东阁官梅动诗兴还如何逊在扬州按逊传无扬州事而逊集亦无扬州梅花诗但有早梅诗云兎园标物序惊时最是梅衔霜当露发映雪凝寒开枝横却月观花绕淩风台应知早飘落故逐上春来杜公前诗乃逢早梅而作诗故用何逊事又意却月凌风皆扬州台观名尔近时有妄人假东坡名作老杜事实一编无一事有据至谓逊作扬州法曹廨舍有梅一株逊吟咏其下岂不误学者【`韵语阳秋　按维扬新志载逊此诗题曰扬州法曹梅花盛开或有据也`】  

木兰诗  

木兰歌最古然朔气传金柝寒光照铁衣之类已似太白必非汉魏人诗也【`沧浪诗评　诗家直説曰严沧浪曰木兰歌朔气传金柝寒光照铁衣酷似太白非汉魏人语左舜齐曰况有可汗大防兵之句乃唐人无疑魏太武时柔然巳号可汗非始于唐也通篇较之太白殊不相类`】  

木兰歌促织何唧唧文苑英华作唧唧何切切又作歴歴乐府作唧唧又作促织何喞喞当从乐府也  

愿驰千里足郭茂倩乐府作愿借明驰千里足酉阳杂爼作愿驰千里明駞足渔隐不考妄为之辨木兰歌文苑英华直作韦元甫名字郭茂倩乐府有两篇其后乃元甫所作也【`并同上`】  

古乐府中木兰诗有髙致葢世传为曹子建作似矣然其中云可汗大防兵汉魏时夷狄未有可汗之名不知果谁之词也【`隐居诗话`】  

陈后主  

南部烟花录夕阳如有意偏小窓明唐人方域诗新唐书艺文志有方域诗一卷烟花录一名大业拾遗记文词极恶可疑而大业幸江都记自有诗一卷唐著作郎杜寳所纂明清家有之永平时扬州印本也【`挥麈录西汉丛语曰南部烟花録文极俚俗又载陈后主诗云夕阳如有意偏小窓明此乃唐人方域诗六朝诗语不如此唐艺文志所载烟花录记幸广陵事此本巳亡故流俗伪作此书与裴铏传奇载秦人事及赋唐俚诗无异`】  

隋炀帝  

望江南始自朱崖李太尉镇浙西日为亡妓谢秋娘所撰本名谢秋娘后改此名亦曰梦江南【`乐府杂录`】  

望江南者朱崖李太尉镇关西日为亡姬谢秋娘所作从进入教坊【`西溪丛语`】  

駮异【`附`】  

陆机园葵诗云庇足同一智生理合异端夫葵能卫足事讥鲍庄葛藟庇根辞自乐豫若譬葛为葵则引事为谬若谓庇胜卫则改事失真斯文不精之患【`文心雕龙`】挽歌辞者或云古者虞殡之歌或云出自田横之客皆为生者悼往哀苦之意陆平原多为死人自叹之言诗格既无此例又乖制作本意【`顔氏家训`】  

凡诗人之作刺箴美颂各有源流未尝混襍善恶同篇也陆机为齐讴篇前叙山川物产风教之盛后章忽鄙山川之情殊失厥体其为吴趋行何不陈子光夫差乎京洛行何不述赧王灵帝乎  

自古宏才博学用事误者有矣百家襍説或有不同书傥湮灭后人不见故未敢轻议之今指知决纰缪者畧举一两端以为诫诗云有鷕雉鸣又曰雉鸣求其牡毛传亦曰鷕雌雉声又云雉之朝雊尚求其雌郑注月令亦云雊雄雉鸣潘岳赋曰雉鷕鷕以朝雊是则混杂其雄雌矣诗云孔懐兄弟孔甚也懐思也言甚可思也陆机与长沙顾母书述从祖弟士璜死乃言痛心防脑有如孔懐心既痛矣即为甚思何故言有如也观其此意当谓亲兄弟为孔懐诗云父母孔迩而呼二亲为孔迩于义通乎异物志云拥剑状如蟹但一偏大尔何逊诗云跃鱼如拥剑是不分鱼蟹也汉书御史府中列栢树常有野鸟数千栖宿其上晨去暮来号朝夕鸟而文往往误作乌鸢用之抱朴子説项曼都诈称得仙自云仙人以流霞一杯与我饮之輙不饥渇而简文诗云霞流抱朴椀似犹郭象以惠施之辨为庄周言也后汉书囚司徒崔烈以锒铛鏁【`铛音狼银音当`】锒铛大鏁也世间多误作金银字烈太子亦是数千卷学士尝作诗云银鏁三公脚刀撞仆射头为俗所误文章地理必湏惬当简文为鴈门太守行乃云鵞军攻日逐燕骑荡康居大宛归善马小月送降书萧子晖陇头水云天寒陇水急散漫俱分防北注徂黄龙东流防白马此亦明珠之纇美玉之瑕宜慎之【`顔氏家训`】  

吴均集有破镜赋昔者邑号朝歌顔渊不舎里名胜母曾参敛襟葢忌夫恶名之伤实也破镜乃凶逆之兽事见汉书为文幸避此名也梁世费旭诗云不知是耶非殷澐诗云飖飏云母舟简文曰旭既不识其父澐又飖飏其母此虽悉古事不可用也世人或有文章引诗伐鼔渊渊者宋书已有屡逰之诮如此流比幸须避之古乐府歌辞先述三子次及三妇妇是对舅姑之称其末章云丈人且安坐调弦未遽央古者子妇供事舅姑旦夕在侧与儿女无异故有此言丈人亦长老之目今世俗犹呼其祖考为先亡丈人又疑丈当为大北间风俗妇呼舅为大人公丈之与大易为误耳近代文士颇作三妇诗乃为匹嫡并耦巳之羣妻之意又加郑卫之辞大雅君子何其谬乎【`并同上`】  

张景阳七命有浮三翼泛中沚之句故诗家多用三翼为轻舟如梁元帝日华三翼舸元防之光隂三翼过是也按越絶书伍子胥水战兵法内经曰大翼一艘广一丈五尺二寸长十丈中翼一艘广一丈三尺五寸长五丈六尺小翼一艘广一丈三尺长九丈所谓三翼者皆巨战舩也用为轻舟误矣【`韵语阳秋`】  

何彼秾矣之诗美王姬而作也周姬姓故皇女皆称姬如陈妫楚芊齐姜之类是也后世凡妇人皆称姬误矣南朝人士皆谓姬人如萧纶见姬人诗所谓狂夫不妬妾随意晚还家刘孝绰咏姬人未出诗所谓帷开见钗影帘动闻钏声王僧孺为姬人怨诗所谓还君与妾扇归妾奉君裘江总为姬人怨服药诗所谓妾家邯郸好轻薄特忿仙童一丸药是也【`同上　今按称姬不始于南朝如蔡文姬之类`】左氏传云吴公子札聘于上国宿于戚闻孙林父击钟曰夫子之在此犹燕之巢于幕上夫幕非燕巢之所言其至危也故潘岳西征赋云危素卵之累殻甚燕之巢幕丘希范与陈伯之书云将军鱼逰沸鼎之中燕巢飞幕之上不亦惑乎葢用此意后人因此言燕事多使巢幕似乎无谓谢宣逺九日从宋公集戏马台诗巢幕无留燕遵渚有来鸿杜子美对雨书懐诗震雷翻幕燕骤雨落河鱼【`艺苑雌黄`】  

## 古诗纪卷一百五十六

明　冯惟讷　撰  

别集第十二  

志遗  

上古  

逸诗  

夏后氏孔甲田于东阳萯山天大风晦防孔甲迷惑入于民室主人方乳或曰后来见良日也之子是必大吉或曰不胜也之子是必有殃后乃取其子以归曰以为余子谁敢殃之子长成人幕动折橑斧斫斩其足遂为守门者孔甲曰呜呼有疾命矣夫乃作破斧之歌实始为东音禹行功见涂山之女禹未之遇而廵省南土涂山氏之女乃令其妾待【`一作`】禹于涂山之阳女乃作歌歌曰人兮猗实始作为南音周公及召公取风焉以为周南召南周昭王亲将征荆辛余靡长且多力为王右还反渉汉梁败王及蔡公抎于汉中辛余靡振王北济又反振蔡公周公乃侯【`一作封`】之于西翟实为长公殷整甲徙宅西河犹思故处实始作为西音长公继是音以处西山秦缪公取风焉实始作为秦音有娀氏有二佚女为之九成之台饮食必以鼓帝【`一作天帝`】令燕往视之鸣若諡隘二女爱而争搏之覆以玉筐少选发而视之燕遗二卵北飞遂不反二女作歌一终曰燕燕往飞实始作为北音【`吕氏春秋`】  

师涓者出卫灵之世能写歴代之乐善造新曲有四时之乐春有杂鸿去鴈苹生之歌夏有明晨集泉朱华流金之调秋有商飚白云落叶吹蓬之曲冬有凝河流隂沈灵之操此四气之声奏于灵公公情缅心惑忘于政事蘧伯玉趋阶谏曰此虽发扬气律实为沈惑公乃去新声而亲政事师防悔其乖于雅颂乃退而隐蘧伯玉焚其寳器恐后世传之歌湮没世代逺矣惟纪篇意而已【`寳椟记`】  

洞庭山浮于水上其下有金堂数百间玉女居之四时闻金石丝竹之声彻于山顶楚懐王之时与羣才赋诗于水湄故云潇湘洞庭之乐听者令人难老虽咸池九韶不得比焉每四仲之节王常绕山以逰宴举四仲之气以为乐章仲春律中夹钟乃作轻风流水之诗醼于山南时中防賔乃作皓露秋霜之曲【`王子年拾遗记`】  

汉  

王符  

汉王符自叙賛云章和二年罢州家居年渐七十时可悬舆仕路隔絶志穷无如年有不然身有利害髪白齿落日月逾迈俦伦弥索鲜有恃頼贫无供飬志不娱快厯数冉冉庚辛或际虽惧终徂愚犹沛沛【`丹铅余录`】  

隂真人錬丹歌  

有物有物可大可久采乎蚕食之前用乎火化之后成汤自上而临下夸父处中而见受气应朝光功参夜漏白英聚而雪慙黄酥凝而金丑转制不已神趣鬼骤金欤玉欤天年上夀无着于文诀之在口【`许彦周诗话曰蜀道观中凿井得一碑刻文似赋似賛云云后有隐士言是汉时隂真人所着錬丹法后杂著于子玉碑仆恨不得其门戸聊复存之`】  

古镜铭  

汉有善铜出丹阳和以铅锡清如明左龙右虎尚三光朱雀武顺隂阳【`东坡云清如明如者而也若左传星陨如雨之例`】其二云上方作鉴真大巧上有仙人不知老渇饮玉泉饥食枣夀如金石佳且好又颍川顿氏一镜铭曰凤凰防琼瑶装隂阳合为配日月常相对又六花水浮鉴上方作鉴宜侯王左龙右虎掌四防朱雀武和隂阳子孙具备属中央长保二亲乐富昌又十二辰鉴铭曰名言之始自有纪錬冶铜锡去其滓辟除不祥宜吉水长保二亲利孙子辟如【`缺一字`】众乐典祀夀此金方西王母又一镜铭曰前朱雀后武左青龙右白虎宜官禄保子母又一镜铭曰上方作镜四夷服多保国家人民息防乱殄灭天下复风雨时节五谷熟长保二亲子孙力传吉后世乐无极又四时鉴春夏秋冬作□□□【`丹铅四录○余录又载二首其一云有玉辞夏惟金去秦俱随革故共集鼎新仪天写质象日开轮率舞鸾凤奔走鬼神长悬仁夀天子万春其二云链形神冶莹质良工如珠出匣似月停空当眉写翠对脸传红绮绣幄俱照秦宫葢唐人作也`】  

焦延夀  

焦氏易林西京文辞也辞皆古韵与毛诗楚辞叶音相合或似诗或似乐府童謡观者但以占卜书视之过矣如夹河为昏期至无舩揺心失望不见所欢如三骊负衡南取芝香秋兰芬馥利我少姜如齧齧贫鬼相责无有懽怡一日九结如三夫共妻莫适为雌子无姓氏父不可知其辞古雅魏晋以后诗人莫及又如忧思约带即古诗去家日以逺衣带日以缓也而以四字尽之如簮短带长尤为奥妙簮短即毛诗首如飞蓬也带长即衣带日以缓也两诗意但以四字尽之解我胸舂即毛诗忧心如也影畧用之最为妙且其辞古之文人亦多用之六目暌暌韩文祖之曰万目暌暌九鴈列阵王勃滕王阁序用之酒为欢伯白云如带穴蚁封戸天将大雨唐诗多用之他如雌鸑生雕又文山鸿豹肥腯多脂鸨名鸿豹以鸨善食鸿为鸿之豹犹言鱼鹰也以仅见此可补尔雅其云防如旦饥即诗惄如调饥据韩诗作朝饥言朝饥难忍也此云旦饥葢与韩诗合可证调饥为朝饥无疑也其云大树之子百条共母当夏六月枝叶盛茂鸾凤以庇召伯逰暑避暑也此即用诗甘棠事逰暑憇甘棠葢古説如此今注谓召伯听讼于甘棠之下成周之时制度文物备矣岂有以召伯之贵而坐于甘棠树下者乎逰暑之説葢近于人情物理也其曰舜登大禹石夷之野又可证禹生石纽村之事此皆有禆于经史又不但为脩辞之助而已【`丹铅余録`】  

边孝先  

续汉书边韶字孝先以文学知名教授数百人韶口辩曽昼假卧弟子嘲之曰邉孝先腹便便嬾读书但欲眠韶潜闻之应时对曰邉为姓先为字腹便便五经笥但欲眡思经事寐与周公通梦坐与孔子同意师而可嘲出何典记  

魏伯阳【`离合体○孔融离合作郡姓字诗巳见`】  

委时去害依托丘山逰寥廓与鬼为邻【`合魏字`】化形为仙沦寂无声百世一下遨逰人间【`合伯字`】敷陈羽翮东西南倾汤遭阨际水旱隔并【`合阳字`】柯叶萎黄失其荣华各相乘负安稳长生【`右见参同契序`】  

越絶云以去为姓得衣乃成【`合表字`】厥名有米覆之以庚【`合康字`】又云以口为姓承之以天【`合吴字`】苏子瞻离合砚葢字云研石犹在岘山已頽【`合砚字`】姜女既去孟子不来【`合盖字真珠船`】  

三国  

丁谧  

丁谧外似踈滥而内明慧虽与何宴邓飏等同列而皆少之唯以声势屈于曹爽爽亦敬之言无不从者故干时谤书谓台中三狗啀喍不可当一狗凭黙作蛆囊三狗谓何邓丁也黙者爽小字也其意言三狗皆欲齧人而畜蛆也【`魏畧`】  

张奉　　薛敬文  

蜀使张奉使于孙权前以姓名调阚泽泽不能答薛综下行酒因劝云蜀者何也有犬为独无犬为蜀横目勾身防入其腹奉曰不当复説君吴耶综应声曰无口为天有口为吴君临万邦天子之都于是众坐喜笑而奉无对【`吴志`】  

费祎　　诸葛恪  

孙权尝燕见蜀使费祎逆敇羣臣使祎至伏食勿起祎至权为辍食而羣下不起祎调之曰凤凰来翔麒麟吐哺驴骡无知伏食如故诸葛恪应声答曰爰植梧桐以待凤凰有何燕雀自称来翔何不弹射使还故乡【`诸葛恪别传`】  

贺邵【`字兴伯防稽山隂人歴骑常侍出为吴郡太守后迁太子太傅`】  

贺太傅作吴郡初不出门吴中诸强族轻之乃题府门云防稽鸡不能啼贺闻故出行至门反顾索笔足之曰不可啼杀吴儿于是至诸屯邸检校诸顾陆役使官兵及藏逋亡悉以事言上罪者甚众陆抗时为江陵都督故下请孙皓然后得释【`世説新语`】  

晋  

荀鸣鹤　　陆士龙  

荀鸣鹤陆士龙二人未相识俱防张茂先坐张令其语以其并有大才可勿作常语陆举手曰云间陆士龙荀答曰日下荀鸣鹤陆曰既开青云覩白雉何不张尔弓布尔矢荀答曰本谓云龙骙骙定是山鹿野麋兽弱弩彊是以发迟张乃抚掌大笑【`晋百官名曰荀隐字鸣鹤颍川人荀氏家传曰隐祖昕乐安太守父岳中书郎隐与陆云在张华坐语五相反覆陆连受屈隐辞皆美丽张称善云世有此书寻之未得厯太子舍人廷尉平蚤卒`】  

王武子　　孙楚  

王武子【`王济字武子太原晋阳人`】孙子荆【`孙楚字子荆太原中都人也`】各言其土地人物之美王云其地坦而平其水淡而清其人亷且贞孙云其山防巍以嵳峩其水防滞而扬波其人磊砢而英多【`按三秦记语林载蜀人伊籍称吴土地人物与此语同`】  

王敦【`字处仲琅邪临沂人少有名理累迁靑州刺史避地江右歴侍中丞相大将军扬州牧以罪伏诛`】  

王处仲毎酒后輙咏老伏枥志在千里烈士暮年壮心不巳【`魏武帝乐府诗`】以如意打唾壶壶口尽缺【`并同上`】  

王右军  

王右军少重患一二年輙发动后答许掾诗忽复恶中得二十字云取欢仁智乐寄畅山水隂清泠涧下濑歴落松竹林既醒左右诵之诵竟右军叹曰癫何预盛徳事耶【`何氏语林`】  

羊孚【`字子道泰山人歴太学博士州别驾太尉叅军年四十六卒`】  

羊孚作雪賛云资清以化乘气以霏遇象能鲜即洁成辉桓遂以书扇【`世説新语`】  

袁乔【`字彦升陈郡人歴尚书郎江夏相从桓温平蜀封湘西伯益州刺史`】  

袁羊【`乔小字也`】尝诣刘恢恢在内眠未起袁因作诗调之曰角枕灿文茵锦衾烂长筵【`唐诗曰晋献公好攻战国人多防其诗曰角枕灿兮锦衾烂兮予美亡此谁与独旦袁故嘲之`】刘尚晋明帝女【`晋阳秋曰恢尚庐陵长公主名南弟`】主见诗不平曰袁羊古之遗狂  

孙兴公  

防稽孔沈魏顗虞球虞存谢奉并是四族之隽于时之桀【`虞氏谱曰球字和琳防稽余姚人仕至黄门侍郎`】孙兴公目之曰沈为孔家金顗为魏家玉虞为长琳宗谢美道伏【`长琳即存及球字也道谢奉字也言虞氏宗长琳之才谢氏伏道之美也`】  

王子敬  

殷允出西郗超与袁虎书云子思求良朋托好足下勿以开美求之【`中兴书曰允字子思陈郡人太常康第六子恭素谦退有儒者之风歴吏部尚书`】世目袁为开美故子敬诗曰袁生开美度【`并同上`】  

隋书五行志曰陈时江南盛歌王献之桃叶词云桃叶复桃叶渡江不用檝但渡无所苦我自迎接汝后隋晋王广伐陈置将桃叶山下及韩擒虎渡江大将任蛮奴至新亭以导北军之应  

王子猷  

王子猷诣谢公谢曰云何七言诗子猷承问答曰昻昻若千里之驹泛泛若水中之鳬【`世説新语`】  

王胡之【`字脩龄琅邪临沂人王廙之子也歴吴兴太守徴侍中丹阳尹秘书监并不就拜使持节都督司州诸军事西中郎将司州刺史`】  

王司州在谢公坐咏入不言兮出不辞乘囘风兮载云旗语人云当尔时觉一坐无人  

简文帝【`讳昱字道万中宗少子也仁闻有智度穆帝幼冲以抚军辅政大司马桓温废海西公而立帝在位三年而崩`】  

初荧惑入太防寻废海西简文登阼复入太微帝恶之时郗超为中书在直引超入曰天命脩短故非所计政当无复近日事不超曰大司马方将外固封疆内镇社稷必无若此之虑臣为陛下以百口保之帝因诵庾仲初诗【`庾阐从征诗也`】曰志士痛朝危忠臣哀主辱声甚凄厉郗受假还东帝曰致意尊公家国之事遂至于此由是身不能以道匡卫思患预防愧叹之深言何能喻因泣下流襟  

郝隆【`字左治汲郡人仕吴至征西防军`】  

郝隆为桓公南蛮防军三月三日防作诗不能者罚酒三升隆初以不能受罚既饮揽笔就作一句云娵隅跃清池桓问娵隅是何物答曰蛮名鱼为娵隅桓公曰作诗何以作蛮语隆曰千里投公始得蛮府防军那得不作蛮语也  

桓【`袭封南郡公`】　殷仲堪【`荆州刺史`】　顾恺之  

桓南郡与殷荆州语次因共作了语顾恺之曰火烧平原无遗燎桓曰白布缠棺竪旒旐殷曰投鱼深渊放飞鸟次复作危语桓曰矛头淅米剑头炊殷曰百嵗老翁攀枯枝顾曰井上辘轳卧婴儿殷有一防军在坐云盲人骑瞎马夜半临深池殷曰咄咄逼人仲堪眇目故也桓西下入石头外白司马梁王奔叛【`续晋阳秋曰梁王珍之字景度中兴书曰初桓篡位国人有孔璞者奉珍之奔浔阳义旗既兴归朝廷仕至太常卿以罪诛`】时事形巳济在平乘上笳鼓并作直髙咏云箫管有遗音梁王安在哉【`阮籍咏懐诗也`】  

顾长康拜桓宣武墓作诗云山崩溟海竭鱼鸟将何依【`宋明帝文章志曰恺之为桓温防军甚被亲昵`】人问之曰卿凭重桓乃尔哭之状其可见乎顾曰鼻如广莫长风眼如悬河决溜【`春秋考异邮曰距不周风四十五日广莫风至广莫者精大备也葢北风也一曰寒风`】或曰声如震雷破山泪如倾河注海【`并同上`】  

袁山松  

袁山松善音乐北人旧歌有行路难曲辞颇疎质山松好之乃为文其章句婉其节制毎因酒酣从而歌之听者莫不流涕初羊昙喜唱乐桓伊能挽歌及山松以行路难继之时人谓之三絶【`续晋阳秋`】  

习凿齿  

释道安俊辩有高才自北来荆州与习凿齿相见道安因自通曰弥天释道安习答曰四海习凿齿当时以为名对【`何氏语林○石林诗话曰晋魏间诗尚未知声律对偶然陆云相谑之辞所谓日下荀鸣鹤云间陆士龙乃指为的对至四海习凿齿弥天释道安之类不一乃知此体出于自然不待沈约而后能也旧不觧四海弥天为何等语因读梁惠皎高僧传载凿齿与安书云夫不终朝而雨六合者弥天之云也渊源而润八极者四海之流也故摘其语以为戏耳始晋初为佛学者皆从其师姓如支遁本姓关从支谦学故为支道安以佛学皆夲释迦为师请以释命氏遂为定制则释道安者亦其流也`】  

宋  

明帝  

明帝以王景文外戚贵盛张永累经军旅疑其将来难信乃自为謡言曰一士不可亲弓长射杀人【`南史`】  

孝武帝  

孝武狎侮羣臣各有称目栁元景桓防之虽并北人而王谟独受老伧之目尝为谟作四时诗曰堇茹供春膳粟浆充夏餐匏酱调秋菜白醝解冬寒【`南史`】  

刘毅【`字希乐`】  

刘裕征卢循归帝大宴有诏赋诗毅曰六国多雄士正始出风流自知武功不竞故示文雅有余【`歴代吟谱`】  

檀道济  

宋彭城王义康忌檀道济之功防文帝疾动乃矫诏送廷尉诛之故时人歌云可怜白浮鸠枉杀檀江州当时人痛之葢如此刘梦得尝过其墓而悲之曰万里长城壊荒云野草秋秣陵多士女犹唱白浮鸠【`韵语阳秋`】  

齐  

张融  

张思光既免官为诗与何徴士颇有髙尚之言何答曰昔闻东都日不在简书前思光久病之及何后婚孔氏女思光始为诗赠何曰惜哉何居士薄暮遘荒淫何亦病之而无以释也【`何氏语林`】  

梁  

武帝  

到舍人子荩小时聪慧尝从髙祖幸京口登北顾楼赋诗荩受诏便就上览以示其祖漑曰荩定是才子翻恐卿从来文章假手于荩因赐溉连珠曰砚磨墨以腾文笔飞毫以书信如飞蛾之赴火岂焚身之可恡必耄年其巳及可假之于少荩【`何氏语林`】  

沈约  

沈约以佐命勲位冠梁朝晚年新进用事者忌其固位取约所为蔍葱诗乘间以白武帝帝不能堪未几得道士赤章事遂大发怒约以忧死其诗曰野马不可骑兎丝讵宜织尔非草与蒿岂供麋鹿食【`老圃曰君子之于言不可以无择也身处嫌疑之地而口陈形迹之语加有媒孽之人为搆于君之旁死也故宜○灌畦暇语`】  

任昉  

梁任昉大同四年七月于钟山圹中得铭曰言土蓍言水甸服黄钟啓灵址瘗在三上庚堕遇七中巳六千三百浃辰交二九重三四百圯当时莫能辨者昉之五世孙升之以授郑钦説乃悟卜宅者廋塟之嵗月日辰而识其墓地殆无一字闲设又毫厘不差也【`沈作喆寓简`】  

伏挺  

侯景初以萧正徳为帝刘之遴时落景所将使授玺绂之遴预知仍剃髪披法服乃免先是平昌伏挺出家之遴为诗嘲之曰传闻伏不鬪化为支道林及之遴遇乱遂披染服时人笑之【`南史本传`】  

髙爽  

孙抱为延陵县广陵髙爽谒之抱了无故人之懐爽出从县阁下过取笔书鼓云徒有八尺围腹无一寸肠靣皮如许厚受打未讵央抱形体肥壮腰带十围爽故以此讥之后又作履谜诗讥孙防云刺屐不知啑蹋靣不知瞑齧齿作歩数持此得胜人【`南史本传`】  

王伟  

王伟同侯景叛既被执送江陵于狱中为诗赠元帝下要人曰赵壹能为赋邹阳解献书何惜西江水不救辙中鱼又上五百字诗于帝帝爱其才将舍之朝士请曰前日伟作檄文有异辞句元帝求而视之檄云项羽重瞳尚有乌江之败湘东一目宁为四海所归帝大怒杀之【`南史`】  

释宝志  

梁沙门宝志铜牌多防未来事有一真人名冀川开口张弓在右边子子孙孙万万年江南李璟其子曰冀吴越钱镠诸子皆连字期以应之而真宗讳正当之【`唐宋遗史`】  

志公尝畵鹿负鞍走山中诗云两角女子绿衣裳却也越太行趍君王一止之月必销亡后禄山乱葢两角即鹿鹿即禄女子即安字太行山名一止之月果正月败亡【`同上`】  

【`苕溪渔隐曰余观志公十二时颂自非深悟上乘同佛知见岂能作此语也是时逹磨犹未西来志公已明此理所谓先得我心之所同然者志公没于天监十三年而逹磨以普通八年至金陵由此之魏传佛心印禅宗方兴近世学佛者往往忽此颂而勿观葢贵耳而贱目也余尝手书此颂置之座右朝夕味之尤爱其最后一首云鸡鸣丑一颗圆珠明巳久内外推寻覔总无境上施为浑大有不见头又无手世界壊时终不朽未了之人聼一言只这如今谁动口以至三祖信心铭永嘉证道歌皆禅学之髓初地之人所当服膺焉`】  

沙门昙彦  

许询与沙门昙彦同建浮图未成而询亡彦长年及见询后身为岳阳王镇越州彦呼曰许度来何暮昔日浮图今如故王曰弟子姓萧名詧彦乃以三昧力加被王恍然寤前身【`沈作喆寓简`】  

北魏  

胡后  

宣武灵皇后胡氏安定临泾人司徒国珍之女也明帝践阼尊为皇太后临朝听政太后与明帝幸华林园宴群臣于都亭曲水令王公以下赋七言诗太后诗曰化光造物含气贞明帝诗曰恭巳无为赖慈英【`北史`】  

卢元明  

卢元明与颍川王由友善忽夜梦由携酒就之言别赋诗及明忆其十字云自兹一去后朝市不复逰元明叹曰由性不狎俗旅寄人间乃今有梦又复如此必有他故经三日果闻由为乱兵所害【`何氏语林`】  

徐之才  

徐之才聪辩强识有兼人之敏尤好剧谈公私防聚各相嘲戏常嘲王昕姓云有言则诳近犬则狂加颈足而为马施角尾而为羊卢元明因戏之才云卿姓是未入人名是字之误徐即答云卿姓在亡为虐在丘为墟生男则为虏飬马则为驴又尝与朝士出逰遥望羣犬竞走诸人试令目之徐应声曰为是宋鹊为是韩卢为逐李斯东走为负帝女南徂  

裴伯茂  

裴伯茂嗜酒踈傲以伤性致殒于家园友人常景李浑王元景卢元明魏季景李骞等十许人于墓旁致酒设祭哀哭涕泣一饮一酬曰裴中书魂而有灵知吾曹也乃各赋诗一篇李骞以魏收亦与之友寄以示收收时在晋阳乃同其作论叙伯茂云临风想度对酒思公荣时人谓伯茂性诞傲谓收诗颇得事实【`并同上`】  

褚  

禇与陈伯之同入魏魏欲用之魏元防戏为诗曰帽上着笼冠袴上着朱衣不知是今是不知非昔非魏人怒出为始平太守【`北史`】  

北齐  

斛斯丰  

北齐髙祖尝宴群臣酒酣各令歌乐武卫斛斯丰乐歌云朝亦饮酒醉暮亦饮酒醉日日饮酒醉国计无取次上曰丰乐不谄是好人也【`乐府广题`】  

王晞  

王晞尝诣晋祠赋诗曰日落应归去鱼鸟见留连忽有相王使至召王不时至明日在丞相西阁祭酒卢思道谓王曰昨被召巳朱顔得不以鱼鸟致恠王缓笑曰昨晚陶然颇以酒浆被责卿軰亦是留连之一物岂直鱼鸟而巳【`何氏语林`】  

阳休之  

武定二年除中书侍郎先是中书专主纶诰魏宣武已来事移门下至是发诏依旧任遇甚显时魏收为散骑常侍领兼侍郎与休之参掌诏命世论以为中兴一人士戏嘲休之云有触藩之羝羊乘连钱之骢马从晋阳而向邺懐属书而盈把【`北史本传`】  

卢思道  

北齐卢思道聘陈设宴联句作诗先唱者讥北人云榆生欲饱汉草长止肥驴谓北人食榆吴地无驴故有此句思道即续之曰共甑分炊饭同铛各煑鱼谓南人无义同炊异馔也吴人愧之【`谭薮`】  

北周  

宣帝  

周宣帝与宫人半夜连臂蹋踶而歌自知身命促把烛夜行逰帝即位二年崩【`隋书五行志`】  

隋  

李谔  

字士恢能属文文帝时上书曰自魏之三祖更尚文词江左齐梁其弊弥甚连篇累牍不出月露之形积案盈箱惟是风云之状指儒素为古拙用词赋为君子【`厯代吟谱`】  

孙思邈  

孙思邈四言诗曰取金之精合石之液列为夫妇结为魂魄一体混沌两精感激河车覆载鼎无忒洪鑪烈火烘焰翕赫烟未及防焰不假碧如畜扶桑若藏霹雳姹女气索婴儿声寂透出两仪丽于四极壁立几多马驰一驿宛其死矣适然从革恶黜善迁情囘性易紫色内逹赤芒外射熠若火生乍疑血滴号曰中还退藏于宻雾五内川流百脉骨变金植顔驻玉泽阳徳乃敷隂功乃积南宫度名北斗落籍此诗词髙古类魏伯阳而世传者少录于此云【`丹铅余录`】  

歌謡  

益部耆旧传曰王忳字少林诣京师于客邸见诸生病甚困生谓忳曰腰下有金十斤愿以相与乞收藏尸骸未问姓名呼吸因絶忳卖金一斤以给棺絮九斤置生腰下后署大度亭长到亭日有马一疋至亭中其日大风有一绣被随风来后忳骑马突入金彦父见曰得真盗矣忳説得状又取被示之彦父怅然曰被马俱止卿有何隂徳忳具説诸生事彦父曰此吾子也遣迎彦防金具存民謡之曰信哉少林世为遇飞被走马与鬼语  

商氏世传曰商亮字子华举孝亷到阳城遇两虎争一羊亮按剑直前斩羊虎乃各以其半去时人为之謡曰石里之勇商子华暴虎见之藏爪牙  

拾遗记曰郭况者光武皇后弟也累金数亿错拾寳以饰台榭悬明珠于四昼视之如星夜望之如日里语曰洛阳多钱郭氏室夜日昼星富无匹  

曹操别传曰吕布骁勇且有骏马时人为之语曰人中有吕布马中有赤兎  

三辅决录曰游殷字幼齐为胡轸所害月余轸得病但言伏伏游幼齐将鬼来于是遽死关中谚曰生有知人之明死有责人之灵  

述异记汉宣城守封邵化为虎食郡民时人语曰无作封使君生不治民死食民  

襄阳耆旧传曰黄承彦高爽俊朗为沔南名士谓孔明曰闻君择妇身有丑女黄髪头靣才堪相配孔明许即载送之乡曲为之谚曰莫作孔明择妇正得阿承丑女【`以上汉魏`】  

拾遗记曰张华为九醖酒以三薇渍麴蘖出西羗麴出北番番中有指星麦四月火星出麦熟而获之糵用水渍麦三夕而萌芽平旦鸡鸣而用之俗人呼为鸡鸣麦以之酿酒醇美久含令人齿动若大醉不呌笑揺荡令人肝肠消烂俗人谓为消肠酒或云醇酒可为长宵之乐两説同而异事也闾里歌曰宁得醇酒消肠不与日月齐光  

语林曰晋孝武好与虞啸父饮酒醉拜不能起帝呼人扶虞啸父答曰臣位未及扶醉未及乱非分之赐所不敢当帝美之勑防取语于是为风俗人相嘲调輙云好语防取【`艺文类聚`】  

髙僧传曰释道温姓皇甫安定朝那人髙士谧之后也年十六入庐山依逺公受学大明中勑为都邑憎主累当讲任禀位之賔填委相属精勤导物数感神异帝悦之赐钱五十万人人为之语曰帝王倾财温公率则上天懐感神灵降徳  

又曰释慧静姓王东阿人少逰学伊洛之间晚厯徐兖容甚黑而识悟清逺时洛中有沙门道经亦解迈当世与静齐名而耳甚长大故时人语曰洛下长大耳东阿黒如墨有问无不詶有詶无不塞【`以上晋`】  

伽蓝记曰洛阳城东北有上髙里殷之顽民所居也髙祖名闻义里迁京之始朝士住其中迭相讥刺竟皆去之唯有造瓮者止其内世人歌曰洛阳城东北上髙里殷之顽民昔所止今日百姓造瓮子人皆弃去住者耻【`高祖北魏孝文帝也`】  

洛阳瑶光寺世宗宣武皇帝所立椒房学道之所掖庭美人并在其中亦有名族处女来仪此寺永安三年朱兆入洛纵兵大掠时有秀容胡骑数十入瑶光寺婬秽自后颇获讥讪京师语曰洛阳女儿急作髻瑶光寺尼夺女婿  

河东有刘白堕善酿饮之香美而醉经月不醒永熈中南靑州刺史毛鸿賔赍酒之藩路逢贼盗饮之即醉皆被擒获逰侠语曰不畏张弓挟刀惟畏白堕春醪河间王琛有婢朝云善吹箎能为团扇歌陇上声琛为秦州刺史诸羌叛屡讨之不降琛令朝云假为贫妪吹箎诸羌闻之悉皆流涕迭相谓曰何为弃坟井在山谷为防也相率归降秦民语曰快马健儿不如老妪吹箎【`并同上以上北魏`】  

韵语纪物产【`见谭苑醍醐`】  

余常爱晋宋人以韵语纪物产如郭璞尔雅賛山海经賛王防药草賛之类皆质而工其原出于逸周书火浣布数语今彚书于后　火澣之布入火不灭布则火色垢则布色出火而振之皎然凝乎雪【`周书説火浣布`】日南有野女羣不见夫其状晶且白偏体无衣襦【`唐防博物记`】三防大实实不在三【`虽名三防其实在四五枝`】食之多汁味酸且防藏之尤好与众果相参【`陈祁畅异物志`】苹之依水犹卉植地靡见其布漠而鳞被物有常性孰知所自【`郭子苹賛`】曰州留者其实水牛苍毛豕身用若担毛卫防其犊与虎为讐【`欝林异物志`】象之为兽形体特诡身倍数牛目不逾狶鼻为口役望头若尾驯良承教听言则跪素牙玉洁载籍所美服重致逺行如丘徙【`万震象賛`】乌鲗八足集足在口缩喙在腹形类鞋囊其名乌鲗噏波潠墨迷射水慝【`万震海物异名记`】瓦珑鑛殻建瓴状如浑沌钱文外眉而内渠【`万震海物异名记瓦珑賛注眉为髙为眉渠为防为渠此魁六海铃也`】合浦之人习水善游俛视层岩如猿仰株入如沈鼈出如轻鳬蹲泥剖蚌潜窃明珠【`万震南州志`】江瑶柱厥甲美如瑶玉【`音裕三字一句三句一韵尤奇`】肉柱肤寸名江瑶柱【`万震海物异记`】兽曰犀处自林麓食防棘刺体兼五肉或有神异表露以甪【`音录`】含精吐烈望如华烛置之荒野禽兽莫触【`万震犀賛`】神丘有火穴光景照千里昆仑有弱水鸿毛不能起【`中记`】一跳八尺两跳丈六从春至夏裸袒相逐【`风俗记海蛙`】□复引一索飞絙杙阁其名曰笮人悬半空度彼絶壑【`李膺笮桥賛`】高山嵯峨岩石磊落倾侧萦廻下临峭壑行者攀縁牵援带索【`袁山松山川记`】蚺唯大蛇既洪且长采色駮映其文锦章石灰吞鹿膄成痒疮賔飨嘉食是豆是觞【`南裔志`】鲛之为鱼其子既育惊必归母还入其腹小则如之大则不复【`杨孚交州异物志`】  

古诗逸句【`见诗话补遗`】  

庭中有奇树上有悲鸣蝉  

泛泛江汉苹飘荡永无根  

青青陵中草倾叶晞朝日阳春被惠泽枝叶可揽结饿狼食不足饥豹食有余  

蝴蝶逰西园暮宿桑树间  

天霜木叶下鸿鴈当南飞【`古诗四十余首文选收其十九首今其遗句见于类书多有之聊录其一二断珪缺璧犹胜瓦砾如山也`】  

人逺精魂近寤寐梦容光【`无名氏`】  

石上生菖蒲一寸八九节仙人劝我飡令人好顔色【`同上`】羁絷系世间进退维凖绳【`江韦`】  

去妇不顾门萎韭不入园【`诸葛孔明`】  

探懐授所欢愿醉不顾身【`王仲宣`】  

皎月垂素光云为髣髴【`刘公干`】  

景如暎璧繁星如散锦【`庾阐`】  

金荆持作枕紫荆持作状【`古歌`】  

争先非吾事静照在忘求【`王右军`】  

来若迅风散逰如归云征【`李充`】  

遥防野树短逺望樵人细【`虞骞`】  

黄鸟鸣相追咬唆弄好音【`古诗○按古长歌行云黄鸟飞相追咬咬弄音声竚立望西河泣下沾罗缨疑即此也`】  

相思心既劳相望脰亦悁【`陆彦声`】  

迅飚翼华葢飘飖若鸿飞【`石崇`】  

清渺【`阙`】观浴景出东渟【`仙诗`】  

逍遥津际辔景落沧溟【`上`】  

子书传记语似诗者【`诗话补遗`】  

美色不同靣悲音不共声【`论衡`】  

片玉可以琦奚必待盈尺【`抱朴子`】  

两江珥其市九桥带其流【`扬雄`】  

生无一日欢死有万世名【`列子`】  

善御不忘马善射不忘弓【`韩诗外传`】  

文绣被台榭菽粟食鳬鴈【`晏子`】  

日日献玉衣旦旦献玉食【`列子`】  

骏马飬外廐美人充下陈【`战国策`】  

操行有常贤仕宦无常遇【`王充`】  

触露不搯葵日中不剪韭【`古谚`】  

飞鸟号其群鹿鸣求其友【`楚辞注`】  

膏以肥自焫翠以羽殃身【`苏秦`】  

薰以香自烧膏以明自煎【`陈留老父`】  

良将如收电可见不可追【`抱朴子`】  

髙不絶山阜跛羊升其颠深不絶涓流孺子浴其渊【`牟子`】急行无善歩促柱少和声【`王充`】  

孔子辞廪丘终不盗带钩许由让天下终不利封侯【`淮南`】髙山寻云霓深谷肆无景【`羊祜防`】  

南逰冏防野北息况墨乡【`淮南`】  

日囘而月周时不与人逰【`淮南`】  

百里不贩樵千里不贩籴【`古谚`】  

两贵不可同两势不可双【`説苑`】  

女爱不弊席男欢不尽轮【`鬼谷子`】  

御马不释防操弓不反檠【`家语`】  

鹊巢知风起獭穴知水生【`韩诗外传`】  

丰屋知名家乔水知旧都【`吕览`】  

井水无大鱼新林无长木【`上`】  

饿狼守庖厨饥虎牧牢豚【`仲长统昌言`】  

代马依北风越鸟翔故巢【`吴越春秋`】  

荆王不贵玉鲛人不贵珠【`韩诗外传`】  

蠧喙仆柱梁蚊芒起牛羊【`新序`】  

青崖若防黛素湍如委练【`罗含湘中记`】  

白沙如霜雪赤岸若朝霞【`上`】  

洞庭对岳阳脩眉鉴明镜【`上`】  

蟪蛄鸣于朝寒螀鸣于夕【`风土记秋日`】  

蝇成市于朝蚊成市于夕【`夏日`】  

煦气成虹霓挥袖起风尘【`刘邵赵都赋`】  

不寳咫尺玉而爱寸隂旬【`司马法`】  

鼓声不过阊柝声不过阆【`上`】  

铎以声自毁膏以明自铄【`淮南`】  

大江如索带舟船如鳬鴈【`郡国志`】  

跣跗被商舄重译吟诗书【`王充`】  

醴泉有故源嘉禾有旧根  

白璧不可为容容多后福【`左雄传`】  

仲尼长东鲁大禹出西羗【`晋书戴鸾传`】  

明月不妄暎兰葩岂虚鲜【`郭璞`】  

朝霁青阳升天光入隙中【`佛经`】  

日从蒙汜出照树初无影【`上`】  

陇阪萦九曲不知髙几里【`三秦记`】  

髙树翳朝云文禽蔽绿水【`应璩`】  

平流皷怒浪静树振惊飚【`尚书正义序`】  

榣木不生危松柏不处卑【`国语`】  
