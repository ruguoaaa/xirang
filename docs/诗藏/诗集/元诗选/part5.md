---
title: 第5部分
index: true
icon: editor
order: 5
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选初集•戊集  

萨经历都剌（雁门集　天锡集）  
宋逸士无（翠寒集　啽呓集　鲸背吟）  
陈监丞旅（安雅堂集）  
张承旨翥（蜕庵集）  
贡尚书师泰（玩斋集　玩斋拾遗）  
编修乃贤（金台集）  
鹿皮子陈樵（鹿皮子集）  
谢□□宗可（咏物诗）  

***◆萨经历都剌（雁门集***　天锡集）  

萨都剌，字天锡，别号直斋。本答失蛮氏，祖父以勋留镇云代，遂为雁门人。「萨都剌」者，犹汉言「济善」也。弱冠登泰定丁卯进士第，应奉翰林文字。出为燕南经历，擢御史于南台。以弹劾权贵，左迁镇江录事，历闽海廉访司知事，进河北廉访经历。尚书干文传序其诗曰：天锡陟官闽宪幕，往还吴中，出所作《雁门集》见示。其豪放若天风海涛，鱼龙出没。险劲如泰、华、云门，苍翠孤耸。其刚健清丽，则如淮阴出师，百战不折，而洛神凌波，春花霁月之■〈女便〉娟也。明成化间，吴人张习企翱书其刻集后曰：「元诗之盛，倡自遗山，而赵子昂、袁伯长辈附和之。继而虞、杨、范、揭者出，号为大家。间有奇才天授，开阖变怪，莫可测度，以骇人之视听者。初则贯云石、冯子振、陈刚中，后则杨廉夫，而萨天锡亦其人也。观天锡《燕姬曲》、《过嘉兴》、《织锦图》等篇，婉而丽，切而畅，虽云石、廉夫莫能道。他如《赠刘云江》、《越台怀古》、《题烂柯山》、《石桥》诸律，又和雅典重，置诸松雪、道园之间，孰可疑异。」要而论之，有元之兴，西北子弟，尽为横经。涵养既深，异才并出。云石海涯、马伯庸以绮丽清新之派振起于前，而天锡继之，清而不佻，丽而不缛，真能于袁、赵、虞、杨之外，别开生面者也。于是雅正卿、达兼善、乃易之、余廷心诸人，各逞才华，标奇竞秀。亦可谓极一时之盛者欤！ 【徐兴公曰：《萨天锡集》，成化乙巳兖州守关中赵兰刻于郡斋。得之仁和沈文进家藏旧本。弘治癸亥，东昌守雁门李举又刻之。今二本互有异同，并传于世。一题曰《雁门集》，一题曰《萨天锡集》云。然《雁门集》所载如《车簇簇行》一首，《元文类》作马祖常，今见祖常《石田集》中。《凌波曲》一首，《元音》作无名氏。《乾坤清气》作李溉之，《舞姬脱鞋吟》，欧阳元功有和李溉之韵，当不误也。又如《明日城东看杏花》一首，见虞伯生《在朝稿》，《岁云暮矣》三章，二本并载。而偶武孟《乾坤清气》作张仲举，武孟，元末人，必有所见。今悉为改正。他如《次韵送虞先生入蜀》一首，亦见《石田集》，而诸选本俱作天锡。《山中怀友》及《和吴赞府斋中十咏》见黄晋卿集。而胡元瑞《诗薮》所称天锡诗有：「故庐南雪下，短褐北风前」之句。徐兴公序亦引及此语，似各有所据，未可尽以为误也。至如卢希韩之半摭萨集，出于后人掇拾之余，所当亟为改正。《凌波曲》、《鹤骨笛》之误入龙子高，此在《元音》本属无名氏。而潘曹选本失于考较，牵连而误及之耳。按钱牧斋《列朝诗集》称庆元方氏盛时，招延天下文士。天锡与林彬、朱右辈，皆往依焉。今其集中并无浙东往还之作，又干寿道《雁门集序》谓有七言律《巧题》百首，今亦不存。乃知昔人卷帙散逸已多，补缀搜罗，更有混淆错出之弊，故略因所见而厘正之。】  

鼎湖哀  
白翎雀  
燕姬曲  
吴姬曲  
洞房曲和刘致中员外作  
江南乐  
江南怨  
汉宫早春曲  
王孙曲  
兰皋曲  
新夏曲  
芙蓉曲  
蕊珠曲  
相逢行赠别旧友治将军  
鹦鹉曲  
北风行送王君实  
鬻女谣  
练湖曲  
终南进士行和李五峰题马麟画钟馗图  
桃源行题赵仲穆画  
秋千谣  
早发黄河即事  
过池阳怀李翰林  
宿台城山绝顶  
送吴寅可之扬州  
题焦山方丈  
寄朱舜咨王伯循了即休五首  
度闽关二首  
过岭至崇安方命棹之建溪  
秋日池上  
过居庸关  
吴真人京馆画壁  
寒夜与王记室宴集  
就用韵赠铁将军  
马翰林寒江钓雪图  
杨妃病齿图  
织女图  
题陈所翁龙  
登乐陵台倚梧桐望月有怀南台李御史艺七夕后一日也  
送陈衡之之金陵  
送王伯循御史赴广东佥宪时仆将回燕京  
江上闻笛  
登歌风台  
过鲁港驿和贯酸斋题壁  
过淮河有感  
高邮阻风  
清明游鹤林寺  
扬帆松江甚驶西望吴诸山快而有作  
中秋前二夜步至吴江垂虹桥盥漱湖渚而归倚篷望月清兴翛然因成数语  
过嘉兴  
皂林道中  
游吴山紫阳庵  
和韵三茆山呈张伯雨外史  
走笔赠燕会初  
夜泊钓台  
寒夜闻角  
喜寿里客厅雪山壁图  
画马  
快雪轩  
明皇击梧图  
宿因胜庄  
过高唐  
宿龙潭寺  
江馆写事  
访石城白岩上人  
谢龙江虚白上人雨中见过  
用韵寄龙江  
次王伯循御史韵  
和权上人  
次韵郭侍御  
秋日钟山晓行  
四美亭饯别时雪大作戏赠赵公子  
送人之浙东  
病中书怀  
登山亭  
野潜堂  
途次吴江别高照庵  
闽中苦雨  
都门元日  
丁卯及第谢恩奉天门  
赐恩荣宴  
西宫春日与吴锦衣赋  
京城春暮  
丞相出猎  
次韵送虞伯生入蜀代祀  
赠刘云江宗师  
寓升龙观时吴宗师持旨先驾至大都度滦川遂次韵赋此以寄并简顺咨先生  
京城访揭曼硕秘书  
寄参政许可用  
寄进士野仙不花仲实除侍仪通事舍人  
送南安镇抚赵南山捧表西省  
和马伯庸除南台中丞时仆驰驿远迓至京复改徽政以诗赠别  
元统乙亥余除闽宪知事未行立春十日参政许可用惠茶赋此以谢  
黄河夜雨怀兀颜子方  
马上偶成  
过孙虎臣园  
高邮城晓望  
秋夜京口  
游竹林寺  
......  

○鼎湖哀  

荆门一日雷电飞，平地竖起天王旗。翠华摇摇照江汉，八表响应风云随。千乘万骑到阙下，京师亦覩龙凤姿。三军卵破虎北口，一矢血洗潼关尸。五年晏然草不动，百谷■〈禾罢〉稏风雨时。修文偃武法古道，天阁万丈奎光垂。年年北狩循典礼，所有雨露天恩施。宫官留守扫禁阙，日望照夜随金羁。西风忽涌鼎湖浪，天下草木生号悲。吾皇骑龙上天去，地下赤子将安依。吾皇想亦有遗诏，国有社稷燕太师。太师既受生死托，始终肝胆天地知。汉家一线系九鼎，安肯半路生狐疑。孤儿寡妇前日事，况复将军亲见之，况复将军亲见之。  

此诗为文宗晏驾时作也，文宗之立也，燕铁木儿有力焉。文宗崩，燕铁木儿请立皇子，燕帖古思皇后不可，乃立明宗幼子鄜王，一月殂，后命迎明宗长子妥欢贴睦尔于静江，至京师，久不得立，燕铁木儿死，后乃与大臣定议立之，是为顺帝。天锡有《威武曲》一首云：「桓桓燕将军，威武天下一。赤面注丹砂，虬髯如插戟。当年意气何鹰扬，手扶天子登龙床。五年垂拱如尧汤，白日骑龙升上苍。桓桓燕将军，威武何可量。熹微日色出东方，早令一出照八荒。毋使三月人皇皇，毋使三月人皇皇。」观此及《纪事》一诗，得古人诗史之意矣。  

○白翎雀  

凄凄幽雀双白翎，飞飞只傍乌桓城。平沙无树巢弗营，雌雄为乐相和鸣。君不见旧日轻盈舞紫燕，鸳鸯锁老昭阳殿。风暄芍药春可怜，露冷芙蓉秋莫怨。  

○燕姬曲 【一作《杨花曲》。】  

燕京女儿十六七，颜如花红眼如漆。兰香满路马尘飞，翠袖笼鞭娇欲滴。春风淡荡摇春心，锦 【一作银。】 筝银 【一作华。】 烛高堂深。绣衾不暖锦鸳梦，紫帘垂雾 【一作「紫烟红雾」。】 天沉沉。芳年谁惜去如水，春困着人倦梳洗。夜来小雨润天街，满院杨花飞不起。  

○吴姬曲  

皎皎红罗幕，高高碧云楼。娟娟一美人，炯炯露双眸。郎居柳浦头，妾住鹤沙尾。好风吹花来，同泛春江水。  

○洞房曲和刘致中员外作  

峭寒暗袭云蓝绮，鲛帐愔愔夜如水。美人骨醉红玉软，满眼春酣不忺起。幽禽关关唤霜曙，金璧屠苏溢香雾。有生只合老温柔，璧月长教挂璚树。鸳鸯同心暗中结，满意芳兰暖红雪。痴云騃雨自年年，不管人间有离别。  

○江南乐  

江南乐，春水红桥满城郭。出门不用金马络，门前画 【一作花。】 船如画阁。绿纱虚窗春雾薄， 【一作「锁春雾」。】 隔窗蛾眉秋水活，翡翠冠高罗袖阔。楚舞吴歌劝郎酌，紫竹瑶丝相间作。船头柳花如雪落，船尾彩旗风绰绰。秉烛夜游随处泊， 【一作「意足」。】 人生无如江南乐。  

○江南怨  

江南怨，生男远游生女贱。十三画得蛾眉成，十五新妆识郎面。识郎一面思犹浅，千金买官游不转。侬 【一作郎。】 家水田跨州县，大船小船过淮甸。买官未得不肯归，不惜韶华去如箭。杨花扑檐 【一作「帘幕」。】 飞语 【一作乳。】 燕，疏雨梧桐闭深院，人生无如江南怨。  

○汉宫早春曲  

女夷鼓吹招摇东，羲和驭日骑苍龙。金环宝胜晓翠浓，梅花飞入寿阳宫。寿阳宫中锁香雾，满面春风吹不去。鞭却灵鳌驾五山，芙蓉夜暖光阑干。鸡人一唱晓星起，四野天开春万里。  

○王孙曲 【一作《海棠曲》。】  

内家楚楚诸王孙，白马金鞍耀晴日。尊前细乐耳厌闻，世上闲愁生不识。宫袍 【一作锦。】 裁成五色云，珍珠簇就双龙纹。衣裳光彩照暮春，红靴着地轻无尘。翠楼珠箔玉钩挂，肠断宫 【一作纤。】 腰无一把。海棠花下 【一作底。】 昼闻莺，太液池边春洗马。千枝万枝桃杏红，花枝飘香熏酒中。归来月落酒未醒，有诏早入明光宫。  

○兰皋曲  

溪水长涵幽草芳，春溪露滴兰叶光。美人日暮采兰去，风吹露湿芙蓉裳。芙蓉为裳兰结佩，玉立亭亭临水际。天寒袖薄人不知， 【一作识。】 疏雨兰苕鸣翡翠。幽兰日日吹古香，美人不来溪水长。  

○新夏曲  

红泣香枯怨流水，夜放箨龙千尺尾。风生宫树晓层层，凉绿一帘收不起。烟干宝鸭白昼清，祝融缓辔行且停。蔷薇花深雾冥冥，碧窗睡起香满肱。  

○芙蓉曲  

秋江渺渺芙蓉芳， 【一作香。】 秋江女儿将断肠。绛袍春浅护云暖，翠袖日暮迎风凉。鲤 【一作鲸。】 鱼吹浪 【一作「风起」。】 江波白，霜落洞庭飞木叶。荡舟何处采莲 【一作花。】 人，爱惜芙蓉好颜色。 【杨铁崖《竹枝词序》称天锡诗：风流俊爽，修本朝家范。宫词及《芙蓉曲》，虽王建、张籍无以过矣。】  

○蕊珠曲  

芙蓉城里白玉楼，冰帘倒挂珊瑚钩。玉 【一作美。】 人晏坐太清室，蛾眉不锁人间愁。彩桥东畔杨花转，飞入 【一作到。】 三天紫清殿。仙裳日暖藕丝香，燕语莺啼动幽怨。天风泠泠吹佩环，霞冠不整偏云鬟。萧郎风骨何可得，紫箫赤凤游云间。瑶台 【一作坛。】 午夜霜华莹，罗袜生寒冰一寸。锦屏甲帐蕊珠新，云房火鼎丹芽嫩。天台仙子淡淡妆，桃花洞口逢刘郎。巫山神女弄云雨，人去楚台空断肠。步虚声断阑干外，春去秋来颜色改。东风吹老碧桃花， 【一作枝。】 深院无人夜如海。  

○相逢行赠别旧友治将军 【并序。】  

予迁官出闽，舟行抵兴田驿二十里许，俄闻击鸣金鼓，应响山谷间。随见旌旗导前，兵卒卫后，中有乘马者，毳袍帕首，徐行按辔，屡目吾舟。吾病久气馁，不能无惧心也。顷之，兴田驿吏以行舆见迓。遂舍舟乘舆，向之旌旗兵卒，移导舆前，马从舆后，舆行马鸣，途中未敢交一语。迫暮至邸舍，烛光之下，毳袍者进曰：「某乃建之五夫巡检官，闻使君至，候此将一月矣。某尝三识使君面，自都门一别，今已五载，使君岂遗忘之耶！」仆惊谢曰：「将军何人也？」答曰：「某即使君旧友云中也。」熟视久之，恍如梦寐。云中复能纪余阙下丰采时否耶？历历关河，旧游如隔世。乃对烛光，夜道故旧，明日复同游武夷九曲，煮茶酌酒，临流赋诗，出入丹崖碧嶂间，心与境会，天趣妙发，长歌剧饮，相与为乐。酒阑兴尽，秋风凄凄，落木雨下，闽关在望，复作远行。予始见君而惧，次得君而喜，终会君而乐。又得名山水以发挥久别抑郁之怀，乐甚而复别，别而复悲，悲复继之以思也。嗟夫！人生聚散，信如浮云。地北天南，会有相见。因赋诗复为《相逢行》以送之。 【此序《雁门》刻本不载，今从别本补入。】  
一年相逢在京口，笑解吴钩换新酒。城南桃杏花正开，白面青衫鞭马走。一年相逢白下门，短衣窄袖呼郎君。朝驰燕赵暮吴楚，逸气自觉凌青云。一年相逢在阙下，东家蹇驴日相假。有如臣甫去朝天，泥滑沙堤不敢打。都门一别今五年，今年相逢沧海边。千山木叶下如雨，鴈声堕地秋连天。将军毳袍腰羽箭，拥马旌旗照溪面。小官不识将军谁，卧病孤舟强相见。岂知此地逢故人，摩挲老 【一作病。】 眼开层云。旧游历历似隔世，夜雨岂不 【一作知。】 思同群。郎君别后瘦如许，无乃从前作诗苦。溪头月落山馆深，翦烛犹疑梦中语。人生聚散亦有时，且与将军游武夷。弓刀挂在洞前树，洞里仙童来觅诗。稽首武夷君，借我幔峰顶。分我紫霞浆， 【一作杯。】 与子连夜饮。左手招子乔，右手招飞琼。举觞星月下，听吹双凤笙。我酌一杯酒，持劝天上月。劝尔长照人相逢，莫向关山照离别。凤笙换曲曲未终，天风木杪吹 【一作飘。】 晨钟。拂衣罢宴下山 【一作峰。】 去，又隔云山千万重。  

○鹦鹉曲 【并序。】  

有以绣枕见贶，上绣杨妃看鹦鹉，高力士二宫女侍立，皆寸许。其布置得体，想象可爱。故作《鹦鹉曲》以答云。  
水晶帘垂宫昼长，猩色 【一作「大曲」。】 屏风围绣床。美人春睡苦不足，梦随飞燕游昭阳。觉来粉汗湿香脸，一线柔 【一作新。】 红枕痕浅。三十六宫在眼前，五色香云随指转。牙床端坐杨太真，云冠霞佩绛色裙。双成小玉各 【一作尽。】 宫样，绣衣乌帽高将军。雕笼七宝挂高 【一作宫。】 树，玉案金 【一作银。】 盘看鹦鹉。可怜鹦鹉解人言， 【一作语。】 不说渔阳动鼙鼓。乃知禽语能戏人，不知人语能杀身。亡家败国污天地，天生尤物天亦嗔。一朝艳质化尘土，可恨可怜千万古。香魂不逐马尘飞，犹托 【一作记。】 深闺绣房女。想当盘礴欲绣时，停针想象心如丝。绣成特自比容貌，伏枕自喜还自悲。郎君有此从何得，怪底梅花心铁石。偶然持赠百拙人，眉眶眼精生丑色。 【一本无上八句。】 少年阅此恼断肠， 【一作「重帘紫雾垂洞房」。】 锦屏绣褥兰麝香。夜深酒醒换银烛，时见杨妃在耳傍。君不闻张丽华堕宫井，铜雀章台烟烬冷。繁华一梦人不知，万事邯郸吕公枕。  

○北风行 【一作歌。】 送王君实 【一本有「并寄宪副顺子昌」七字。】  

北风日日吹浮云，西南一星光射门。出门见客箝口坐，打马送君收泪痕。 【一作吞。】 箝口祇自知，吞泪竟何益。木叶下玄霜，日日北风急。北风吹浅淮水 【一作南。】 波，坐见白日愁 【一作浮。】 云多。九关虎豹卧不动，奈尔狐狸燕雀何。  

○鬻女谣  

扬州袅袅红楼女，玉笋银筝响风雨。绣衣貂帽白面郎，七宝雕笼呼翠羽。冷官傲兀苏与黄，提笔鼓吻趋文场。平生睥睨纨袴习，不入歌舞春风乡。道逢鬻女弃如土。惨淡悲风起天宇。荒村白日逢野狐，破屋黄昏闻啸鬼。闭门爱惜冰雪肤，春风绣出花六铢。人夸颜色重金璧，今日饥饿啼长途。悲啼泪尽黄河干，县官县官何尔颜。金带紫衣郡太守，醉饱不问民食艰。传闻关陕尤可忧，旱荒不独东南州。枯鱼吐沫泽雁叫，嗷嗷待食何时休。汉宫有女出天然，青鸟飞下神书传。芙蓉帐暖春云晓，玉楼梳洗银鱼悬。承恩又上紫云车，那知鬻女长欷歔。愿逢昭代民富腴，儿童拍手歌《康衢》。  

○练湖曲  

练湖七月凉雨通，白水荡荡芙蓉红。芙蓉红尽早霜下，鸳鸯飞去何怱怱。茜塘女儿弄轻碧，鸣榔声断无消息。清波小藻出银鱼，落日吴山秋欲滴。望湖楼上云茫茫，鸟飞不尽青天长。丹阳使者坐白日，小吏开罂宫酒香。倚阑半醉风吹醒，万顷湖光落天影。挂冠何日老江南，短褐纶巾上渔艇。  

○终南进士行和李五峰题马麟画钟馗图  

老日无光霹雳死，玉殿咻咻叫阴鬼。赤脚行天踏龙尾，偷得红莲出秋水。终南进士发指冠，绿袍束带乌靴宽。赤口淋漓吞鬼肝，铜声剥剥秋风酸。大鬼跳梁小鬼哭，猪龙饥嚼黄金屋。至今怒气犹未消，髯戟参差努双目。  

○桃源行题赵仲穆画  

长城远筑阿房起，黔首驱除若蝼蚁。谁知别有小乾坤，藏在桃花白云里。桃花重重间白云，洞门锁住千年春。男耕女织作生业，版籍不是秦家民。桑麻鸡犬村村屋，流水门墙映花竹。无端渔父绿蓑衣，带得黄尘入幽谷。主人迎客坐茅堂，共话山中日月长。但见花开又花落，岂知世上谁兴亡。明朝渔父归城市，回首云山若千里。再来何处觅仙踪？恨满桃花一溪水。  

○秋千谣  

寒梅零落春雪洒，萧娘腰瘦无一把。淡黄杨柳未成阴，何人已系青骢马。画楼深处迎春归，秋千影里红杏肥。蒙蒙花气湿人面，东风吹冷轻罗衣。衣上粉珠流不歇，暗解翠裙花下折。殷勤莫遣燕子知，会向人间报风月。  

○早发黄河即事  

晨发 【一作牵。】 大河上，曙色满船头。依依树林出，惨惨烟雾收。村墟杂鸡犬，门巷出羊牛。炊烟遶 【一作动。】 茅屋，秋稻上陇丘。尝新未及试，官租急征收。 【一作求。】 两河水平堤，夜有盗贼忧。长安里中儿，生长不识愁。朝驰五花马，暮脱千金裘。斗鸡五坊市，酣歌醉 【一作最。】 高楼。绣被夜中酒，玉人坐更筹。岂知农家子，力穑望有秋。短褐常不完，粝食常不周。丑妇有子女，鸣机事耕畴。上以充国税，下以祀松楸。去年筑河防，驱夫如驱囚。人家废耕织，嗷嗷齐东州。饥饿半欲死，驱之长河流。河源天上来，趋下性所由。古人有善备，鄙夫无良谋。我歌两河 【一作岸。】 曲，庶达公与侯。凄风振枯槁，短发凉飕飕。  

○过池阳 【一有「有」字。】 怀 【一有「唐」字。】 李翰林  

我思李太白，有如云中龙。垂光紫皇案，御笔生青红。群臣不敢视，射目目尽盲。脱靴手污袜，蹴踏将军雄。沈香走白兎，玉环失颜容。春风不成雨，殿阁悬妖虹。长啸拂紫髯，手捻青芙蓉。挂席天 【一作千。】 万里，遨游江之东。濯足五湖水，脱 【一作挂。】 巾九华峰。放舟玉镜潭，弄月秋浦中。羁怀正浩荡，行乐未及终。白石烂齿齿，貂裘泪蒙蒙。神光走霹雳，水底鞭雷公。采石波浪急， 【一作恶。】 青山云雾重。我有一杯 【一作斗。】 酒，和泪洒天风。  

○宿台城山 【一作「台山寺」。】 绝顶  

江白潮已来，山黑月未出。树杪一灯明，云间 【一作房。】 人独宿。近水星动摇，河汉下垂屋。四月夜深寒，繁露在修竹。  

○送吴寅可 【一作甫。】 之扬州  

青杨吹白花，银鱼跳碧藻。落日江船上， 【一作「上江船」。】 三 【一作二。】 月淮南道。渺渺春水涯，悠悠云树杪。安得快剪刀，江头剪芳草。  

○题焦山方丈 【一有壁字。】  

江风入霜林，寒叶下疏雨。萧萧复萧萧，可听不可数。山僧亦好奇，呼童扫行路。何处觅秋声，肩舆入山去。  

○寄朱舜咨王伯循了即休五首 【并序。】  

元统二年秋八月，仆与淮东宪副朱舜咨、广东佥宪王伯循会于瓜洲江风山月亭上。过金山，登妙高峰。 【一作台。】 饮酒赋诗。京口鹤林寺僧了即休风雨渡江，赠别《少年游》词。既而即休辞去。舜咨、伯循留广陵，仆独涉淮过河北。人生聚散，信如云萍。屈指岁余，旧游如梦。向日舜咨有「雨过江色净」五字，天趣妙发，未克竟篇。兹以一字为一韵，赋诗寄上舜咨、伯循二前辈、鹤林主者了上人。  
木落淮南秋，兰桡泊瓜 【一作江。】 渚。把酒三人同，江亭看飞雨。雨过江色净，妙景发天趣。历历江南山，一一青可数。  
大江涌金山，稳若青莲座。山下有龙宫，见水不敢唾。江山万古同，日月片帆过。把酒妙高台，狂歌醉相和。  
飘飘鹤林僧，布袜青鞋双。长江飞锡 【一作钵。】 渡，海磬 【一作碧海。】 鱼龙撞。 【一作幢。】 远来作偈别，楚雨鸣秋窗。振锡独归去，天花飞满江。  
微茫扬子桥，细雨湿秋色。小艇载吴姬，摇摇语相接。风起布帆高，一往不再 【一作可。】 得。夜宿广陵城，吹箫怨 【一作照。】 明月。  
霜高木叶空，江清水花净。离怀江水深，楚女晚妆靓。按拍听歌声，点筯行酒令。白露满衣裳，迥野垂斗柄。  

○度闽关二首  

晓度分水岭，身在云雾中。手扣 【一作如。】 天上关， 【一作门。】 声落山下风。雷霆走涧壑，神人过虚空。既讶奔丰隆，亦可招祝融。顷刻开万象，赤乌飞岭东。  
白云下千峰，尽入 【一作日。】 怀袖里。振衣度闽关，洒作山下水。仰登天无 【一作有。】 梯，俯视井无底。古来守关人，豪杰存有几。 【一云「尽作山下鬼」。】 寒食百草青，春风吹不起。  

○过岭 【一作「度岭舆」。】 至崇安方 【一无方字。】 命棹之 【一无之字。】 建溪  

人生天地间，驰马历大块。行乐须及时，流光逝难再。役役功名羁， 【一作徒。】 历历山水迈。伟哉东南区，奇险闽粤最。车书四海同，风气一岭界。肩舆度层霄， 【一作云。】 手棹下急濑。四山抱回流，环合如束带。玉井莲叶飘，仰高 【一作面。】 天作盖。倏驰丹峰前，却在紫岭背。微云间烟霞， 【一作「微阴间云雾」。】 疏雨洒松 【一作杉。】 桧。深林樵牧归，落日山鬼会。雪瀑挂冰 【一作水。】 帘，林风响 【一作奏。】 天籁。石梯驾仙岩，往往遗骨在。瑶草石上生，丹药市中 【一作曹。】 卖。巍巍考亭祠，过客下祠拜。溪水自成文，上接洙泗派。唤渡云门僧，貌古清可爱。手把青松枝，趺坐溪石罅。 【一作待。】 悬崖虹栈危，插竹渔网晒。山高人蚁旋，下视舟一芥。轻舫 【一作狂。】 类飞鳅，宛转乱石隘。峥嵘龙角尖，磊砢 【一作磈碕。】 鼋首癞。槎牙 【一作嗟呀。】 激颓波，出没如水怪。万古 【一作鼓。】 槌地雷，三峡泻泙湃。峰峦争送迎，奔走万马快。箭过耳生风，开口不暇咳。峭壁起冲流，恍若巨鳌戴。山 【一作上。】 有旧题名，岁久字刻坏。岂无姓名存，彷佛年月载。览此前人踪，徒为后人慨。天气易寒暄，光阴 【一作景。】 倏明晦。浩荡三日程，应接千万态。会登天柱峰，一览宇宙大。少吐胸中豪，神游八方 【一作荒。】 外。题诗赠山灵，清气留胜概。  

○秋日 【一有「病起」二字。】 池上  

顾兹林塘幽，消此闲日永。飘风乱萍踪，落叶散鱼影。天清 【一作地。】  

○过居庸关 【至顺癸酉岁。】  

居庸关，山苍苍，关南暑多关北凉。天门晓开虎豹卧，石鼓昼击云雷张。关门铸铁半空倚，古来几多 【一作度。】 壮士死。草根白骨弃不收，冷雨阴风哭 【一作泣。】 山鬼。道傍老翁八十余，短衣白发扶犁锄。路人立马问前事，犹能历历言丘墟。夜来芟 【一作锄。】 豆得戈铁，雨蚀风吹半棱折。 【一作「失颜色」。】 色消 【一作「铁腥」。】 唯带土花腥， 【一作青。】 犹是将军战时血。前年又 【一作人。】 复铁作门，貔貅万灶如云屯。生者 【一作存。】 有功挂六 【一作玉。】 印，死者谁复招孤魂？居庸关，何峥嵘。上天胡不呼六丁，驱之海外消 【一作休。】 甲兵。男耕女织天下平，千古万古无战争。  

○吴真人京馆画壁 【一作《和题吴闲闲京馆王本中醉作竹石壁上》。】  

砚池 【一作屏。】 花落丹水香，步虚白日声琅琅。江南道士爱潇洒，新粉素壁如秋霜。王郎酒酣 【一作后。】 衫袖湿，醉眼朦胧电光急。玄 【一作黑。】 龙云重雨脚斜，白兔秋高月中泣。倦游借榻日观东，恍忽夜 【一作旧。】 梦三湘中。鹧鸪声断江路远，青林 【一作松。】 雨暗春蒙蒙。  

○寒夜与王记室宴集 【一作《寒夜独酌》。】  

欲雪无 【一作不。】 雪风力强，欲睡不睡寒夜长。玉奴剪烛落燕尾， 【一作「剪落燕尾烛」。】 银屏煮酒浮鹅黄。二君豪饮 【一作「三军豪气」。】 不可敌，醉倒绿发 【一作鬓。】 参军郎。夜深大吟且就枕，明朝万瓦看晴霜。  

○就用韵赠铁将军  

邺中 【一作「去年」。】 健儿筋力强，豪气不减关云长。挥戈叱咤阵云黑，酣 【一作边。】 风白昼吹日黄。将军威武不可近，铁 【一作锦。】 袍赤面黄须郎。今年收功入将府，乌靴晓踏天街霜。  

○马翰林寒江钓雪图  

天寒日短 【一作莫。】 乌鸦啼，江空野阔黄云低。村南村北人迹断，山后山前玉树迷。歌楼酒香金帐暖，岂知篷底鱼羹饭。一丝天地柳花春，万顷 【一作里。】 烟波莲叶晚。 【一作远。】 风流不数王子猷，清兴不减山阴舟。人间富贵草头露，桐江何处寻 【一作觅。】 羊裘。还君此画三叹息，如此江湖归未得。洗鱼煮酒 【一作饭。】 卷孤篷，江上云山好晴 【一作颜。】 色。  

○杨妃病齿图 【一作《华清曲题杨妃病齿》。】  

沈香亭北春昼长，海棠睡起扶残妆。清歌妙舞一时静，燕语莺啼愁 【一作空。】 断肠。朱唇半启榴房破，臙脂红注珍珠颗。一点春寒 【一作酸。】 入瓠犀，雪色鲛绡湿香唾。九华帐里熏兰烟，玉肱曲枕珊瑚偏。金 【一作玉。】 钗半脱翠蛾敛，龙髯天子空垂涎。妾身日 【一作虽。】 侍君王侧，别有闲愁许谁测。 【一作「闲情向谁说」。】 断肠塞上锦■〈衤朋〉儿，万恨千愁言不得。成都遥进新荔枝，金盘紫凤 【一作露。】 甘如饴。红尘一骑不成笑，病中风味心自知。君不闻延秋门， 【一作华清宫。】 一齿作楚藏病根。又不闻马嵬坡，一身溅血未足多。渔阳指 【一作一。】 日鼙鼓动，始觉开元天下痛。云台不见汉功臣，三十六牙何足用。明眸皓齿今已矣，风流何处三郎李。  

○织女图 【一作《题寿监司所藏美人织锦图》。】  

兰闺 【一作卷中。】 织锦秦川女，大姬哑哑弄机杼。小姬织倦何所思，帘幕无人燕双语。成都花发江水春，门前马嘶车辚辚。髻鬟 【一作云。】 两珥看欲堕，蛾眉八字画不伸。良 【一作行。】 人一去无消息，冰蚕吐丝成五色。柔肠九曲细于丝，万缕春愁正如织。绮窗睡起闻早莺，西楼月落金盘 【一作盆。】 倾。暖霞拂地海棠晓，香雪泼户梨花晴。日长深 【一作春。】 院机声动，梭影穿花飞小凤。水心惊起鸳鸯飞， 【一作栖。】 花底不成胡蝶梦。纤纤玉指柔且和，香钩小韈裁春罗。满怀心事付流水，荡日 【一作目。】 云锦生层波。 【一作「回青波」。】 佳人自古多命薄，风里杨花随处落。岂知丑妇嫁田家，生则同衾死同椁。君不闻长安市上 【一作「城中」。】 花满枝，东家胡蝶西家飞。笼中鹦鹉唤新主，门外 【一作里。】 侍儿更故衣。又不闻田家妇，日扫春蚕宵织布。催租县吏夜打门，荆钗布裙夫短袴。我题此画 【一作卷。】 三嗟 【一作叹。】 吁，百年丑好皆 【一作俱。】 虚无。排云便欲叫阊阖，为我献上《豳风图》。  

○题陈所翁 【一有墨字。】 龙  

画龙天下称所翁，秃笔光照 【一作射。】 骊珠宫。长廊白日走云气，大厦六月生寒风。兴来一饮酒一石，手提玄兔追 【一作槌。】 霹雳。涨天烟雾晴不收，头角峥嵘出墙壁。全角具体得者稀，今日海边亲见之。满堂火 【一作光。】 焰动鳞甲，倒挟 【一作披。】 海水空中飞。凌风直上九天去，天下苍生望甘 【一作霖。】 雨。太平天子居九重，黍稷穰穰千万古。  

○登乐陵台倚梧桐望月有怀南台李御史艺七夕后一日也  

凉风吹堕 【一作动。】 梧桐叶，泻下泠泠露华白。乐陵台上悄无人，独倚梧桐看明 【一作秋。】 月。月高当午桐阴 【一作影。】 直，不觉衣沾露华湿。此时却忆在金陵， 【一作「金陵人」。】 酒醒江楼听吹笛。  

○送陈衡之之金陵 【一作《送友人之金陵》。】  

买舟上遡金陵道， 【一作「陈郎买舟上金陵」。】 寒江水落波 【一作风。】 浪小。片帆遥挂蒋山青，空城渐觉 【一作「画角」。】 秦淮晓。白门美酒满城春， 【一作「酒美香满城」。】 吴姬唤客客不行。楼中子弟皆 【一作尽。】 年少，玉奴送 【一作行。】 酒吹鸾笙。陈郎不听黄金缕，朝之 【一作走。】 东吴暮西 【一作走。】 楚。半生落魄一布袍，感慨长歌吊千古。六朝遗迹生暮烟，故宫衰草埋花砖。 【一作「故家荒冢迷花钿」。】 凤凰台上醉李白，何人知子囊无钱。  

○送王伯循御史 【一作《送君卿伯循二御史》。】 赴广东佥宪时仆将回燕京 【一作「仆在燕南」。】  

沙头酒尽 【一作熟。】 惜别离，江波日色浮绣衣。清溪柳花 【一作「鸥鹭」。】 白荡荡，白下柳树 【一作「杨柳」。】 青依依。秋云双骢岭表去，明月一雁燕南飞。曲江水发 【一作「有酒」。】 愿相忆，莫遣鲤鱼音信稀。 【一本编入律诗。】  

○江上闻笛  

江上何人吹竹 【一作玉。】 笛，水浅 【一作冷。】 沙寒龙夜泣，鲛人水底织冰绡。洒泪成珠露华湿。 【一作「洒泪行珠明月高」。】 银河耿耿波 【一作「淡淡月」。】 茫茫，雁奴打更沙溆傍。更深绣被夜寒重，明月梅花满地霜。  

○登歌风台  

歌风台前 【一作下。】 河水黄，歌风台前 【一作上。】 春草碧。黄河之水日夜流，碧草年年自春色。当时汉祖为帝王，龙泉三尺飞秋霜。五年马上得天下，富贵乐在归故乡。里中父 【一作故。】 老争拜跪，拄杖 【一作「布韈」。】 麻鞵见天子。龙颜自喜还自伤，一半随龙半为鬼。翻思向日亭长时，一身捧 【一作传。】 檄日夜驰。只今宇宙极四海，一榻之外难撑持。却思猛士卫神宇，安得长年在乡土。可怜创业垂统君，却使干机付诸吕。淮阴年少韩将军，金戈铁马立战勋。藏弓烹犬 【一作狗。】 太急迫，解衣推食何殷勤。倒使英雄 【一作「致令英杰」。】 遭妇手，血溅红裙当斩 【一作「急追」。】 首。萧何下狱子房归，左右功臣皆掣肘。还乡却赋《大风歌》，向来老将今无多。咸阳宫殿 【一作阙。】 眼亲 【一作亲眼。】 见，今日 【一作见。】 荆棘埋铜驼。台前老人泪如雨，为言不特 【一作独。】 汉高祖。古来此事无不然，稍稍升平忘险阻。荒凉古庙依高台， 【一本此句止作「歌风台」三字。】 前人已矣今人哀。悲歌感慨下台去，断碑春雨生莓苔。  

○过鲁港驿和贯酸斋题壁  

吴姬水调新腔改，马上郎君好风采。玉郎 【一作「王孙」。】 一去春草深，谩有狂名满江海。歌诗呼酒江上亭，墨花飞雨江不晴。江风吹破蛾眉月，我亦东南西北征。 【一作「东西南北客」。】  

○过淮河有感  

淮水清，河水黄，出山 【一作门。】 偶尔同异乡。排空卷雪势莫当， 【一作「卷云若飞电」。】 随风逐浪庸何伤。东流入海殊不恶，万里同行有清浊。  

○高邮阻风  

离家十日得顺水，不卸蒲帆一千里。忽然今日风打头，寸波寸水逆上流。小儿造物不可测，昨日南风今日北。黄郎束手篷下眠，尽日闲看顺水船。顺船得势如马走，相望招呼不回首。长风破浪我亦曾，顺逆偶尔非人能。  

○清明游鹤林寺  

青青杨柳啼乳鸦，满山烂开红白花。小桥流水过古寺，竹篱茅舍通人家。潮声卷浪落松顶，骑鹤少年酒初醒。若将何物赏清明，且伴山僧煮新茗。  

○扬帆松江甚驶西望吴诸山快而有作  

秋风秋水清浮波，片帆送舟如掷梭。篙师绝叫凫雁起，但见流沫翔盘涡。汀芦雪舞花婆娑，绿净已消菱与荷。青山蹀躞奔青骡，倏忽过眼千群多。放情盍买鲈乡鲈，侑以满酌金叵罗。醉拍铜斗踏浪歌，江行之乐其如何？  

○中秋前二夜步至吴江垂虹桥盥漱湖渚而归倚篷望月清兴翛然因成数语  

万顷太湖风浪静，玻瓈倒浸虹蜺影。瀼瀼露滴金波流，一笻独立秋云冷。步回长啸倚篷窗，月华正在青霄顶。  

○过嘉兴  

三山云海几千里，十幅蒲帆挂烟 【一作秋。】 水。吴中过客莫 【一作不。】 思家，江南画船如屋里。芦芽短短穿碧沙，船头鲤鱼吹浪花。吴姬荡桨入城去，细雨小寒生绿纱。我歌《水调》无人续，江上月凉吹紫竹。春风一曲《鹧鸪吟》， 【一作词。】 花落莺啼满城绿。  

○皂林道中  

春溪野鸭肥可射，幽树阴深 【一作「深阴」。】 叫山鹧。远人三月酒船归， 【一作过。】 柳絮飞时杏花谢。行行水竹与 【一作上。】 云林，往往人家或僧舍。小官便欲赋《归来》，何处买山钱可借。  

○游吴山紫阳庵 【一作《偕卞敬之游吴山驼峰紫阳洞》。】  

天风吹我登鳌 【一作驼。】 峰，大山小山石玲珑。赤霞日烘 【一作射。】 紫玛瑙，白露夜滴青芙蓉。飘绡 【一作飖。】 云起 【一作气。】 穿石屋，石上凉风吹紫竹。挂冠何日赋《归来》，煮茗篝灯洞中宿。  

○和韵三茆山呈张伯雨外史  

碧桃花落蓬莱宫，银屏甲帐围春风。冰帘卷水玉堂静，白露滴月银床空。仙人夜酌九霞酒，手握北斗倾尊中。梧枝落影凤凰语，幽韵仿佛临苍穹。伐毛洗髓天地老，火鼎夜出芙蓉红。呼龙洞口种瑶草，采药忽遇松间童。茆君自骑一虎去，犹闻珂佩声丁东。武华山人三载别，绿袍赤杖苍髯翁。淮南江上复相见，落日淡淡天无穷。明朝稽首渡江去，楚水清浅银河通。  

○走笔赠燕会 【一作孟。】 初  

别君金陵城，遇君钱塘驿。落魄江湖懒折腰，笑傲公卿但长揖。柳花吹香扑酒釭，酒波滟滟如春江。西湖天镜碧堕地，吴山蛾眉春入窗。 【一此下有「平生豪气如虹吐，余子纷纷何足数。】 驿楼 【一作亭。】 把酒歌别离，醉听林间莺送啼。 【一作「醉听江潮鸣万鼓」。】  

○夜泊钓台  

双崖屹立几千仞，下有一叶之孤舟。繁星乱垂光晔晔，长藤古木风飕飕。荒祠幽黑山鬼集，怪石如人水边立。锦峰绣岭云气深，万壑千岩露华滴。山僧对话 【一作语。】 夜未央，不知风露满衣裳。唤船振锡渡江去，林黑无由归上方。高寒宇宙无人语，乱石滩声溅 【一作洒。】 飞雨。欲从严子借羊裘，坐待船头山月吐。  

○寒夜闻角  

野人卧病不得眠，呜呜画角声凄然。黄云隔断塞北月，白雁叫破江南烟。山城地冷迫岁暮，野梅雪落溪风颠。长门美人怨春老，新丰逆旅惜年少。 【一作「新丰还惜少年好」。】 夜深悲壮声摇天，万瓦月白霜华鲜。野人一夜梦入塞，走马手提铁节鞭。髑髅饮酒雪一丈，壮士起舞毡帐前。五更梦醒气如虎，将军何人知在边。  

○喜寿里 【一作「题喜里」。】 客厅雪山壁图  

一年在京口，雪片冬深 【一作「深冬」。】 大如手。独骑瘦马入谁家，四面云山如户 【一作瓮。】 牖。大江东去流无声，金焦二山如水晶。瓜洲江口人不渡，时有蓑笠渔舟横。一年在建业，腊月梅 【一作杨。】 花满城雪。 【一作白。】 五更冻合石头城，霜风鼓寒冰柱裂。秦淮酒楼高十层，钟山对面如银屏。鹭洲不见二水白，天外失却三山青。一年在镇阳，燕山积雪飞太行。滹沱冰合断人迹，井陉路失迷羊肠。长空万里绝飞鸟，卷地朔风吹马倒。狐裘公子猎城南，茅店酒旗摇 【一作「帘悬」。】 树杪。今年入闽关，马蹄出没千万山。瘴烟 【一作云。】 朝暮气霭霭，石泉日夜声潺潺。雪花半落不到地，但见晴空涌流翠。海头鼓角动边城，木末楼台出僧寺。何人蹇驴踏软沙，出门无处不梅花。江潮入市海船集，水暖游鱼不用叉。良工画 【一作写。】 出雪色 【一作山。】 壁，过眼令人忆南北。玉京银阙五云端，待漏何年凤池侧。  

○画马 【一作《题画马图》。】  

汉水扬波洗龙骨，房星堕地天马出。四蹄蹀躞若流星，两耳尖修如削笔。 【一作竹。】 天闲十二连青云，生长出入黄金门。鼓鬃振尾恣偃仰，食粟何以酬主恩。岂堪碌碌同凡马，长鸣喷沫奚官怕。入为君王驾鼓车，出为将军静边野。将军与尔同死生，要令四海无战争，千古万古歌太平。  

○快雪轩  

吴刚粉月成琼屑，洒向人间沃春热。门外青山不得青，刮地东风翻挞末。梨花云湿飞难起，晓来化作湘江水。娟娟美人耐高寒，对此心开几千里。山阴夜冷沙棠小，归来狂兴犹孤悄。古春吹到矮茅茨，香浮茗椀滋诗脾。  

○明皇击梧图  

华清池头凉思动，绿桐击去朝阳凤。阿环起学飞燕轻，笑唤三郎作供奉。羯腔打彻《西凉州》，锦茵蹴踏双鸳钩。彩鸾吟细朱樱破，一叶忽飘天下秋。愁声换出铎铃语，三十六宫散秋雨。曲江宫晓清露寒，零乱瑶阶逐风舞。  

○宿因胜庄  

竹院亦幽雅，参禅愧未能。梦回僧枕雨，花落佛龛灯。风响过墙竹，窗摇挂树藤。裁诗题素壁，聊尔记吾曾。  

○过高唐 【一有「感事」二字。】  

残雪复残 【一作「覆碧」。】 草，凄风吹未消。王孙去不返，魂魄有 【一作又。】 谁招？往事皆如梦， 【一作「如春梦」。】 无人问早朝。荒陵斜照里，松柏 【一作树。】 晚萧萧。  

○宿龙潭寺 【一作《投宿龙潭道林寺》。】  

倦游借禅榻，客意稍从容。落日江船鼓，孤灯野寺钟。竹鸡啼雨过，山臼带云舂。半夜波涛作，长潭起卧龙。  

○江馆写事  

晚市人烟合，归帆带夕阳。青山到江尽，白鸟去天长。越女能淮语，吴姬学楚妆。栖迟未归客，犹着锦衣裳。  

○访石城白岩上人 【一作《秋日雨中登石头城访长老珪白岩不遇》。】  

石头城上瞑， 【一作去。】 红叶雨纷纷。半日不见路，四山都是云。鱼龙随水上，钟磬隔林 【一作江。】 闻。遥想 【一作忆。】 南峰 【一作庄。】 叟，天寒补衲裙。  

○谢龙江虚白上人雨中见过  

山僧入城市，归路晚沉沉。雨湿缁衣重，灯明黑树深。泥途信行脚，粥鼓急归心。应到松窗下，新诗剪烛吟。  

○用韵寄龙江  

之子金山去，梅天雾气沈。海风吹浪急，江雨入楼深。火尽无茶味，更长过烛心。明朝好晴色，应是寄新吟。  

○次王伯循御史韵  

江城连日雪，骑马欲何之。老树昏鸦集，寒塘落雁迟。松窗灯下火， 【一作酒。】 竹屋夜深棋。寄语王公子，幽栖或可期。  

○和权上人 【一作《题焦山方丈壁和僧韵》。】  

故人久不见， 【一作「不忍别」。】 怅望思迟留。 【一作「野景亦相留」。】 白雁寒沙月，黄云老树秋。风霜侵客鬓，鼓角入边愁。满目关河兴，登临倦倚楼。  

○次韵郭侍御  

江左风流在，长怀晋谢安。传家须教子， 【一作「爱山那厌世」。】 畏事即 【一作却。】 嫌官。云雾天风险， 【一作「门远」。】 烟波世路难。雄心端有望，白发漆纱冠。  

○秋日钟山晓行  

楼阁笼云气，苍茫第几峰。长林 【一作风。】 万松雨，落日 【一作月。】 半山钟。石磴盘空险，僧廊落叶重。先王 【一作「吾皇」。】 曾驻跸，千古说蟠龙。  

○四美亭饯别时雪大作戏赠赵公子 【一作《龙潭送侍中田美中酒十里雪作》。】  

公子青骢马，追游 【一作随。】 十里遥。风头云叶冻，酒面雪花消。惜别迟 【一作频。】 回首，何 【一作无。】 因见舞腰。君归金帐暖，无限可怜宵。  

○送人之浙东  

我还京口去，君入浙东游。风雨 【一作物。】 孤舟夜，关河 【一作山。】 两鬓秋。出江吴水尽，接 【一作绝。】 岸楚山稠。明日相思处，惟登北固楼。  

○病中书怀  

欲向江湖 【一作边。】 去，何年 【一作时。】 理钓蓑。城山入楼近，邻竹过墙多。春瓮浮红酒，晴天 【一作池。】 戏白鹅。闭门且消病，俗吏莫相过。  

○登山亭  

山上新亭好，红尘不可侵。雨阶幽草合，风径落花深。野水浮晴色，平田下夕阴。城中公子少，日日就登临。  

○野潜堂  

高隐有深意，情闲直万金。溪鱼鲜作鲙，竹笋长成林。鹤有还巢梦，云无出岫心。读书风雨夜，灯火野堂深。  

○途次吴江别高照庵 【一作《送人》。】  

适意无南北，相逢江海边。乡关 【一作「关山」。】 千里外，风雨一灯前。呼酒吾 【一作友。】 同醉，论文子独贤。分襟在今日，握手又何年。  

○闽中苦雨 【一作《苦雨水溢呈宪司诸公》。】  

病客如僧懒，多寒拥毳裘。三山一夜雨，四月满城秋。海瘴连云起，江潮入市流。钓竿如在手，便可上渔舟。  

○都门元日  

元日都 【一作端。】 门瑞气新，层层冠盖 【一作带。】 羽林军。云边鹄立千官晓，天上龙飞万国春。宫殿日高腾紫霭， 【一作气。】 箫韶风细入青云。太平天子恩如海，亦遣椒觞到小臣。  

○丁卯 【一有年字。】 及第谢恩奉 【一作崇。】 天门  

禁柳青青白玉桥，无端春色上宫袍。卿云五彩中天见，圣泽千年此日遭。虎榜姓名书彩 【一作勅。】 纸，羽林冠盖 【一作带。】 竖旌旄，朝回龙尾 【一作「承恩朝罢」。】 频回首，玉 【一作午。】 漏花深紫殿高。  

○赐恩荣宴  

内侍传宣下玉京，四方多士被 【一作预。】 恩荣。宫花压帽金牌重，舞妓当筵翠袖轻。银瓮春分官寺酒，玉杯香赐御厨羹。小臣涓滴皆君赐， 【一作泽。】 惟有丹心答圣明。  

○西宫春日与吴锦衣赋  

九重春色 【一作「五采」。】 金银阙，冠带将军尽羽林。上苑春莺随柳啭，西宫午漏隔花深。天开阊阖收金锁，帘卷奎光 【一作章。】 听玉音。白发儒臣卖词赋，《长门》应费万黄金。  

○京城春暮 【一作日。】  

三月京城飞柳花，燕姬白马小红车。旌旗日暖将军府，弦管春深宰相家。小海银鱼吹白浪，层楼珠酒出红霞。蹇驴破帽杜陵客，献赋归来日未斜。  

○丞相出猎 【一作《燕将军出猎》。】  

将军一战山河定，云汉昭回玉树 【一作帐。】 高。柳外解鞍春洗马，月中飞箭夜鸣鵰。呼鹰走狗清时乐，斩将搴旗旧日劳。白面内 【一作宦。】 官催赐酒，汉庭不数霍嫖姚。  

○次韵送虞伯生 【一作「先生」。】 入蜀代祀  

芙蓉仙掌座中低，后土宵光手可齐。阁 【一作涧。】 道蹴云衣有瓣， 【一作润。】 蜀天漏雨石无泥。岐山过马应闻凤，陈宝停辀莫信鸡。扬我 【一作「扬马」。】 大邦文物盛，题诗应近草堂西。  

○赠刘云江宗师 【一作《赠刘尊师》。】  

羽人推转阿香车，童子穿松拾 【一作入。】 翠华。天上赐衣沾雨露，山中诗锦织云霞。瑶台 【一作坛。】 紫气秋横剑，石室 【一作屋。】 丹光夜走砂。拟借茅君三白鹤，乘风骑到玉皇家。  

○寓升龙观时吴宗师持旨先驾至大都度滦川遂次韵赋此以寄并简顺咨先生  

扈跸千官取次行，道人先踏雪泥晴。关南日暖龙颜近，岭北风高鹤背轻。丞相早行霜滑马，将军夜宿火连营。一年两度经过处，惟有青山管送迎。  

○京城访揭曼硕秘书  

城中车马多如云，载酒问字无一人。碧桃花开光艳艳，砚池水暖波粼粼。先生楷书白昼静，家童画纸乌丝匀。落花 【一作红。】 满地送客去，十年不见江南春。  

○寄参政许可用  

紫髯参政黑头公，日日鸣珂近九重。花底听莺黄阁散，御前剖竹 【一作「批凤」。】 紫泥封。都 【一作却。】 将笔下文章润，散作人间雨露浓。未信吟诗趋幕府，霜寒 【一作「寒霜」。】 翠袖倚芙蓉。  

○寄 【一有贺字。】 进士野仙 【一作「也先」。】 不花仲实除侍仪通事舍人  

舍人楚楚好容仪，玉立 【一作「立在」。】 清朝白玉墀。紫袖窄衫花萼遶，黄金小带荔枝垂。彩旗拂柳春班卷，宫漏穿花午仗移。朝罢太平无事日，芙蓉叶上好题诗。  

○送南安镇抚赵南山捧表西省  

平生尺剑众中师，臣子肝肠天地知。少壮金戈探虎穴，太平铠甲网蛛丝。青衫白发尊前酒，紫塞黄雪马上诗。今日又随天表去，梅花香里立沙墀。  

○和马伯庸除南台中丞时仆驰驿远迓至京复改徽政以诗赠别  

江南驿使路遥遥，远赴龙门望 【一作看。】 海潮。桂殿且留修月斧，银河未许度星轺。隔花立马听更漏，带月鸣珂趁早朝。祇恐淮南春色动，万竿烟雨绿相招。 【伯庸家有《万竿烟雨图》。】  

○元统乙亥 【一有岁字。】 余除闽宪知事未行立春十日参政许可用惠茶赋此 【一作「寄诗」。】 以谢  

春到人间纔十日，东风先过玉川家。紫薇书寄斜封印，黄阁香分上赐茶。秋露有声浮薤叶，夜窗无梦到梅花。清风两腋归何处？直上三山看海霞。  

○黄河夜雨怀兀颜子方  

风流俊逸四公子，轻帽短衣过鲁城。紫陌东风闲戏马，绿窗明月醉闻莺。樱桃花下春中酒，沈水香回夜按筝。独有黄河千里客，短篷听雨到天明。  

○马上偶成  

秋水芙蓉淡淡妆，平湖昨夜有新霜。人间女子空自好，马上郎君不暇狂。十二玉楼空薄命，三千客路尽他乡。上林白雁无消息，欲向何人寄断肠。  

○过孙虎臣园  

洛阳花木昔如霞，冷雨酸风尽委沙。金谷东风只芳草，绿窗晴日自杨花。莺儿老去空台树， 【一作「歌榭」。】 燕子归来无主家。回首繁华歌舞地，景阳宫沼夜闻蛙。 【首联一作「将军一去繁华尽，池馆长年锁暮霞。」末联一作「王气东南已消歇，景阳宫沼夕鸣蛙。」】  

○高邮城 【一有楼字。】 晓望  

城上高楼城下湖，城头画角晓呜呜。望中灯火明还灭，天际星河淡欲无。隔水人家暗 【一作种。】 杨柳，带霜凫雁起菰蒲。短衣匹马非吾事，拟向烟波觅钓徒。  

○秋夜京口 【一作《京口夜坐》。】  

铁瓮城头刻漏迟，凉霜如雪扑帘飞。雁声到 【一作堕。】 地梦回枕，月色满船 【一作城。】人捣衣。塞北将军犹索战，江南游子苦思归。呼鹰腰箭纵围猎，苜蓿秋深马正肥。  

○游竹林寺  

野人一过竹林寺，无数竹枝 【一作林。】 生白烟。江近 【一作左。】 玉龙埋碧草，月明黄鹤下芝 【一作青。】 田。树衔宿雨啼 【一作藏。】 山鹧，花落春风老杜鹃。何日来分云半榻，故人不用买山钱。  

○送外舅慎翁之燕京  

扬子江头柳色浓，小船春雨去怱怱。青袍铁瓮龙门壻，紫锦蒲帆鹤发翁。晋府旧臣还塞北，星门娇客卧床东。明年亦是燕山客，骑马天街踏软红。  

○同曹克明 【一作「克明曹生」。】 清明日登北固山次韵  

三月二日风日暖，千家万家桃杏 【一作李。】 开。白日少年 【一作「少年白日」。】 骑马过，红雨满城排 【一作「满城红雨拂」。】 面来。共君且须饮 【一作「饮酒」。】 一斗，处世不必歌《七哀》。孙刘事业今 【一作果。】 何在，百年狠 【一作断。】 石生莓苔。  

○春日登北固多景楼录奉即休长老二首  

醉拍阑干起白鸥，登临不尽 【一作忍。】 古今愁。六朝人 【一作文。】 物空 【一作随。】 流水，三国江山独倚楼。秃发凉风吹木叶，孤城落日下帘钩。海门不管兴亡 【一作前朝。】 事，犹送春潮打石头。  
东风吹树散晴岚，独上层楼酒半酣。拍岸潮声来海外，满江山色入淮南。当时霸主分三国，此日吴禅老一龛。惟有楼前旧时柳，年年三月色如蓝。  

○还京口  

黄鹤山头雪未消，行人归计在今朝。城高铁瓮江山壮，地接金陵草木雕。北府市楼开旧酒，南朝官柳识归桡。吏人莫见参军面，水宿风餐鬓发焦。  

○寄京口鹤林主人了即休  

白头不出城南寺，枯坐蒲团笑客忙。过暑葛衣浑 【一作从。】 破碎，逢秋竹院愈荒凉。空山云湿龙归钵，古屋松低鹤在 【一作到。】 床。遥忆题诗旧游处，夜深东壁月苍苍。  

○腊尽过练湖  

独倚牙樯数客程，残年风景足乡情。寒天半夜无人语，明月满船闻雁声。云外好山如有约，烟中野树不知名。明朝乌鹊桥头闹，应是人家出户迎。  

○送友之金陵  

江城晓 【一作积。】 雨开新霁，行李萧萧去远垧。千古风流 【一作光。】 鬓毛 【一作边。】 白，六朝山色马头青。秦淮月出潮初上，萧寺钟鸣 【一作声。】 酒半醒。莫唱当时《后庭》曲，殿台芳 【一作衰。】 草夜 【一作自。】 飞萤。  

○宿曲阳仙馆 【一作《宿茅山崇禧观南坞楼》。】  

天际三峰横紫烟，山前山后尽芝田。楼台木末疑无路，鸡犬云中半是仙。白石经年皆化玉，青松尽 【一作镇。】 日只闻泉。曲林三馆幽深处， 【一作「楼地」。】 一夜重 【一作钟。】 楼听雨眠。  

○姑苏台奉别侍御王继学  

骢马霜台好使君，碧罗衫色透 【一作绣。】 春云。帘垂绶带虾须细， 【一作织。】 烛翦金钗燕尾分。四海名高瞻北斗，五弦调古和《南熏》。姑苏台下人无数，争看门生 【一作「文星」。】 拜主文。  

○吴山女道士 【并序】  

吴山 【一作「武林吴山」。】 紫阳庵浙民丁氏， 【一作「有丁姓者」。】 弃族为全真。一日召妻入山， 【一作「忽召其妻」。】 书付 【一作诗。】 四句云：「懒散六十三，妙用无人识。顺逆两俱忘，虚空镇长寂。」 【一有坐字。】 抱 【一有一字。】 膝而逝。 【一有「俗谓之骑鹤化」六字。】 尸堂尚存，其妻束发簪冠为 【一有女字。】 道士，奉 【一有其字。】 夫尸不下山二十年。 【一有「几于得道，神仙渺茫，姑不暇论其妇」十四字。】 一节 【一有乃字。】 可尚也。 【一有「妇年七十」四字。】 姓王名守真，因赋此以赠之。  
不见辽东丁令威，旧游城郭昔人非。镜中春去青鸾老，华表山空白鹤归。石竹泪干斑雨在，玉箫声断彩云飞。洞门花落无人扫， 【一作迹。】 独坐苍苔补道衣。 【丁号「野鹤」。】  

○崔镇阻风有感  

逆风吹河河倒行，阻风时节近清明。南人北人俱上冢，桃花杏花开满城。虽云少年 【一作「年少」。】 惯作客，便觉此日难为情。河鱼春 【一作村。】 酒不 【一作亦。】 足醉，赖有同舟 【一作船。】 好弟兄。  

○三衢马太守昂夫索题烂柯山石桥  

洞口龙眠紫气多，登临聊和《采芝歌》。烂柯仙子何年去，鞭石神人此地过。乌鹊横空 【一作桥。】 秋有影，银河垂地水 【一作夜。】 无波。遥知题柱凌云客，天近应闻织女梭。  

○和参政王继学海南初还韵  

飘零南北与东西，倦鸟投林未许栖。灯下冷风山鬼到， 【一作啸。】 岭南春雨竹鸡啼。炎天海国瘴烟 【一作云。】 合，深夜蛮乡客语低。昔日持书乌府上，五花骢马凿霜蹄。  

○题刘涣中司空 【一有山字。】 隐居图  

放光山 【一作峰。】 下结茅庐，光照山人夜读书。童子抱琴随白鹤，邻翁看竹借篮舆。门前秋叶 【一作景。】 从风扫，屋后春田带雨锄。自笑 【一作叹。】 天涯倦游客，十年未有一廛居。  

○九华山 【一有题字。】 石墨 【一作潭。】 驿  

马上行人思 【一作看。】 九华，飘飘高兴满 【一作旆倚。】 天涯。排空峭石生玄笋，落日奇峰挂赤霞。仙掌九秋倾 【一作擎。】 露屑，天河半夜碍星槎。云中五老应招手，呼我 【一作唤客。】 来游太乙家。  

○至龙潭驿  

野草山花知姓字，人生踪迹似浮萍。帆冲细雨空江白，鸟没长淮远树青。今夜故人离水驿，明朝别酒尽沙瓶。怱怱又入丹阳去，暮鼓晨鸡已候听。  

○凤凰台为御史大夫易释董公同赋  

六朝歌舞豪华歇，商女犹能唱《后庭》。千载 【一作古。】 江山围故国，几番风雨入空城。凤凰飞去梧桐老，燕子归来杨柳青。白面书生空吊古，日陪骢马绣衣行。  

○凤凰台怀古  

凤凰一去不复返，竹实桐花空满庭。暮雨楼台连野寺，秋风鼓角动边城。水边万井吴烟白，天外三山楚树青。不见骑鲸李公子，几回惆怅此中行。  

○游钟山感兴  

骢马穿松 【一作云。】 到上方，南巡辇路碧苔荒。禅僧白首 【一作昼。】 看行殿，山鬼黄昏避御床。云冷夜无龙在钵，日长时有虎巡廊。小桃十月开如锦，犹带前朝雨露香。  

○游钟山遇雨  

虎踞龙蟠翠作堆，竹舆高下路萦回。潮声万壑松风过，云气满楼山雨来。梁武庙前芳草合，荆公墓下野花开。百年感慨成何事？且尽生前酒一杯。  

○李清庵见过 【一作《清庵携酒访》。】  

采石仙人携酒来，病怀 【一作颜。】 今日 【一作始。】 为君开。何人更有八十岁，与子须 【一作恣。】 倾三百杯。《金缕》歌残银烛短，锦袍醉倒玉山颓。明朝酒醒重相见，杖屦江村看腊 【一作早。】 梅。  

○和马昂夫登楼有感 【一作《层楼感旧》。】  

倚遍阑干忆往年，南朝民 【一作文。】 物已萧然。空遗故国山如画，依旧长江浪拍天。市井笙歌今渐少，御街灯火夜相连。青青门 【一作楼。】 外秦淮柳，几度飞花送客船。  

○和马昂夫 【一有「杂咏」二字。】 赏心亭怀古  

景阳宫井绿芜深，空有杨花暗御林。一自朝云归寺里，几回明月到楼心。陈台露冷蛩声苦，楚水波寒雁影沈。白发词臣多感慨，长歌对酒向谁斟。  

○次王本中灯夕观梅  

翠禽偷梦出南园，绰约冰姿傍绿尊。冰镜玉钗浮翠影，风帘银烛照妆痕。粉香微润无人见，素质多寒藉酒温。不似海棠春睡去，西楼月落已黄昏。  

○游崇禧寺有感 【一作《再过钟山大崇禧万寿寺有感》。】  

紫翠云中出雨堂， 【一作「烟霞出上方」。】 老僧挥泪 【一作「游人登览」。】 忆先皇。赤阑相映苔花落， 【一作「石阑空见岩花乱」。】 翠辇不来山路荒。此日山河 【一作「风云。」】 消王气，旧时草木识 【一作染。】 天香。夜深行殿无人到，应有山云 【一作灵。】 护御床。  

○秋日登石头城  

登临未惜马蹄遥，古寺秋高万木 【一作叶。】 雕。废馆尚传陈后主，断 【一作新。】 碑犹载晋南朝。年深辇路埋花径，雨坏山墙出翠翘。六代兴亡在何许， 【一作处。】 石头依旧打寒潮。  

○三益堂芙蓉  

斑帘十二卷轻碧，秋水芙蓉隔画阑。绣 【一作彩。】 扇摇 【一作迎。】 风霞透影，锦袍弄月夜 【一作酒。】 生寒。湘魂翠袖留江浦，仙掌红云湿露盘。只恐淮南霜信早，绛纱笼烛夜深看。  

○再游崇禧寺  

野人再到城南寺，临水芙蓉次第开。新酒瓦盆青映竹，旧题石壁绿封苔。夕阳半岭牛羊下，秋色满天鸿雁来。独有 【一作上。】 新亭天地阔，不须挥泪洒蒿莱。  

○游清溪道院  

旧游淮水东边月， 【一作「晚凉喜见城东月」。】 高照升龙 【一作「西邻」。】 道士家，丹灶火光穿树木，石坛幡影走龙蛇。虾须卷夜收云气，仙掌擎秋泻露华。天外松风吹鹤梦， 【一作「倚杖扣门惊鹤睡」。】 珊珊珂佩隔青霞。  

○和张仲举清溪夜行  

溪上人家溪树青，溪行野客思冥冥。月光荡水游鱼出，屐齿穿沙 【一作花。】 宿雁 【一作鸟。】 醒。蔓草古陵神道没，枫林夜火鬼祠灵。《后庭》遗曲依然在，商女能歌不忍听。  

○送欣上人笑隐住龙翔寺 【一作《寄贺天竺长老欣笑隐召住大龙翔集庆寺》。】  

江 【一作东。】 南隐者人不识，一日声 【一作才。】 名动九重。地湿厌看天竺雨，月明来听景阳钟。衲衣香暖留春麝，石钵云寒卧夜龙。何日相从陪杖屦，秋风江上采芙蓉。 【是诗颔联原作「地湿厌闻天竺雨，月明来听景阳钟。」他日虞文靖公见之曰：「诗信佳矣，但有一字不稳，何邪？闻与听字义相同，盍改闻作看？唐人『林下老僧来看雨』。又有出处矣。」天锡叹服。】  

○九日登石头城  

九日吟鞭聚石头，翠微高处倚晴秋。西风不定雁初度，落木无边江自流。两眼欲穷天地观，一杯深护古今愁。乌台宾主黄华宴，未必龙山是胜游。  

○偕廉公亮游钟山  

十里松风吹酒醒，马头云气碧崚嶒。空山落叶时 【一作疑。】 闻雨，古塔疏林夜 【一作不。】 见灯。胜地难逢今日会，旧游却记向年曾。使君五老峰前去，应有新诗寄病僧。  

○金陵道中题沈氏壁  

烟树云林半有无，野人行李更萧疏。堠长堠短逢官马，山北山南闻 【一作听。】 鹧鸪。万里关河成传 【一作客。】 舍，五更风雨忆呼卢。 【一作「吾庐」。】 寂寥一点寒灯底， 【一作在。】 酒熟邻家许夜酤。  

○送王真人北上代刘宗师 【一作《送王习灵新授宗师朝京》。】  

玉佩丁东 【一作「珊珊」。】 下界闻，天风吹动碧霞 【一作榴。】 裙。刘郎跨鹤游三岛，王子吹笙 【一作箫。】 到五云。洞府 【一作花洞。】 夜光 【一作深。】 传玉印，石坛月黑礼茅君。若逢天上吴夫子，应问 【一作有。】 丹砂炼几 【一作肯我。】 分。  

○升龙观夜烧香印上有吕洞宾老树精  

兰风吹动吕仙影，老树槎牙吐暮秋。夜静药炉丹火现，月明神剑夜光浮。已知浩气无穷尽，不到心灰未肯休。铁笛一声吹雪散，碧云飞过岳阳楼。  

○寄中台王本中  

王郎楚楚金闺彦，五凤楼前看斗鸡。花外漏传银箭午，日边班退紫宫西。吟诗月白倾瑶 【一作盘。】 露，归马春红踏锦泥。应念栖迟江海 【一作左。】 客，破窗灯火雨凄凄。  

○送佥事王君实之淮东  

使君腊月扬州去，东阁梅开雪亚枝。淮上有官皆避马，竹西无处不题诗。春风杨柳平山路，夜月琼花后土祠。从此公余多胜览，好传佳句远人知。  

○送刘 【一有「子谦」二字。】 照磨之桂林 【一作「广西」。】  

一官未厌马蹄遥，要使南荒识凤毛。幕府红莲开白昼，辕门碧草映青袍。牙旗晓湿蛮烟重，羽箭宵鸣岭月高。努力平猺当第一，剖符悬印赐勋劳。  

○层楼晚眺  

广寒世界夜迢迢，醉拍阑干酒易消。河汉入楼天不夜， 【一作雨。】 江风吹月海初潮。光 【一作影。】 摇翠幕金莲炬，梦断凉云碧玉箫。休唱当时《后庭曲》，六朝宫殿草萧萧。  

○同吴郎饮道院  

三月江南飞柳花，松间童子脸如霞。旋酤采石仙人酒，来访 【一作醉。】 山阴道士家。落 【一作西。】 日下城人影散，东风吹马帽檐斜。吴郎今夜孤舟 【一作「瓜洲」。】 渡，回首江心 【一作头。】 月半 【一作满。】 沙。  

○送约上人归宜兴湖洑寺  

云水上人归兴忙，棕鞋蒲扇葛衣凉。过湖就得乡船便，入寺行穿茶树香。晓趁钟声持木钵，夜随灯影认禅床。定回却忆潜龙地， 【一作处。】 曾住西廊第几房。  

○忆观驾春搜 【一作游。】 二首 【并序。】  

天历元年，京口录事参军某以事留京，观驾春搜，盛事也。得诗一联，聊委之。其年三月还京，岁暮卧病。寒食拥炉，追思前联，足成二律。时天历二年三月也。  
箫韶风细入清虚，日暖旌旗卷复舒。双凤晓开金羽箭， 【一作「翅扇」。】 六龙春驾紫云车。将军斜插黄金虎，丞相低垂锦 【一作「悬碧」。】 带鱼。遥想金 【一作宫。】 盘珠露滑，江南渴杀病相如。  
日奏云间紫凤箫， 【一作韶。】 春随天上赭黄袍。仗前虎将千斤斧，架 【一作马。】 上鹰儿五色绦。猎士开弓黄犬疾，宫官击鼓紫驼高。侍游亦有中书令，七宝雕盘 【一作笼。】 看绿毛。  

○上京杂咏五首  

白昼 【一作一派。】 箫韶起半空，水晶行殿玉屏风。诸王舞蹈千官贺，高 【一作齐。】 捧蒲萄寿两宫。  
沙 【一作上。】 苑棕毛百尺楼，天风摇曳锦绒钩。内家宴罢无人到，面面珠帘夜不收。  
凉 【一作行。】 殿参差翡翠光，朱衣华帽宴亲王。红 【一作绣。】 帘高 【一作齐。】 卷香 【一作熏。】 风起，《十六天魔》舞袖长。  
中官队仗等 【一作「作队道」。】 宫车，小样红靴踏软沙。昨日官家清宴罢， 【一作「昨夜内家清暑宴」。】 御罗轻 【一作凉。】 帽插珠花。  
院院烧灯 【一作「翻经」。】 有咒僧，垂帘白日 【一作昼。】 点酥灯。上京六月凉如水，人 【一作酒。】 渴天瓢 【一作厨。】 更赐冰。  

○京城春日 【一作《立春》。】  

燕姬白马青丝缰，短鞭 【一作衣。】 窄袖银镫光。御沟饮马重 【一作不。】 回首，贪看杨 【一作柳。】 花飞过墙。  

○寄奎章学士济南李溉之  

山东李白似刘伶，投老归来酒半 【一作未。】 醒。天下三分秋月色，二分多在水中 【一作心。】 亭。  

○兴圣寺即事二首  

宫阶白日杏花落，深院朱帘燕子飞。回首人间春又老，将军白马几时归。  
御厨香动晚分羹，七宝玻瓈柈柈承。白面内官呼小字，隔帘传旨赐中丞。  

○游会仙宫  

霏霏凉露湿瑶台，半夜吹箫月下来。山外春风将雨过，满庭撩乱碧桃开。  

○燕山客舍  

落日 【一作月。】 西山 【一作窗。】 闻禁钟，梦回远客在卢 【一作「立云」。】 龙。江南飞尽千株雪，孤负梅花过一冬。  

○题范阳驿  

长路风寒酒力醒，马头岁月短长亭。冻云欲雪风吹散，望出西山一半青。  

○余与观志能俱以公事赴北舟至梁山泊时荷花盛开风雨大至舟不相接遂泊芦苇中余折芦一叶题诗其上寄志能  

题诗芦叶雨斑斑，底事诗人不奈闲。满浦 【一作泺。】 荷花开欲遍，客程五月过梁山。  

○彭城杂咏 【一有「呈廉公亮佥事」六字。】 四首  

城下黄河去不回，四山依旧翠屏开。无人会 【一作念。】 得登临意，独上将军戏马台。  
雪白杨花拍马头，行人春尽过徐州。夜凉 【一作深。】 一片城头月，曾照张家燕子楼。  
黄河三面遶孤城，独倚危阑眼倍明。柳絮飞飞三月暮，楼头犹有卖花声。  
歌扇春 【一作摇。】 风噀酒香，舞裙落 【一作今。】 日动鹅黄。柳边今夜孤舟发，水远山遥空断肠。  

○题淮安壁间 【一作《初夏淮安道中》。】  

鱼鰕泼泼 【一作「鳞鳞」。】 初出网，梅杏青青已着枝。满树嫩晴春雨歇， 【一作「几树棠花初暑雨」。】 行人四月过淮时。  

○夜过白马湖  

春水满湖芦苇青，鲤鱼吹浪水风腥。舟行未见初更月，一点渔灯落远汀。  

○与弟别渡淮 【一作《九日渡淮遇东南顺风》。】 二首  

青旗红字映河滨，九日人家物色新。渡口客船争贳酒，斫鱼裂纸赛江神。  
东南风送渡淮船，过雁声哀 【一作寒。】 水拍川。 【一作「接天」。】 落日淡 【一作红。】 霞收未尽，又随明月荡秋天。 【一作「澹云微月出东边」。】  

○清凉亭衰柳清  

凉亭上几株霜， 【一作柳。】 脱叶难遮夕照光。 【一作「霜叶凉风漏夕阳」。】 依旧明年二三月，小童 【一作金。】 山下 【一作上。】 看鹅黄。  

○宣化江 【一作「瓜洲」。】 阻风  

渡口无人上野航，白头巨 【一作危。】 浪自冲撞。东风三日不肯住，吹送杨 【一作柳。】 花飞度江。  

○夜发龙潭二首  

孤舟一夜发龙湫，水逆风回上石头。暂泊沙洲过夜半，卧听钟鼓是升州。  
船头夜静天如水，渡口潮平月在江。灯影摇波风不定，老龙吹浪湿篷窗。  

○江浦夜泊  

千里长江浦月明，星河半入石头城。棹歌未断西风起，两岸菰蒲杂雨声。  

○金陵道中遇雨寄功父光国  

夹道长松风聒聒，满沟乱石水泠泠。断云衔雨溪南去，失却长山一半青。  

○赠弹筝者  

银甲弹冰五十弦，海门风急雁行偏。故人情怨知多少，扬子江头月满船。  

○次程宗赐二首  

一冬雨雪天涯客，千里云山马上诗。记得小红楼畔梦，杏花春雨早寒时。  
扬州正月雨如丝，江上梅花已尽时。谁识能诗老何逊，晓寒明镜捻吟髭。  

○赠答来复上人  

手持一钵走京华，乞食王侯宰相家。今日归来如作梦，自锄明月种梅花。  

○冶城三月晦日  

雨前雨后莺乱啼，城南城北花交飞。江南儿女裁苎衣；燕京游子何时归。  

○句容道中遇雪  

何处吴姬压酒家，短衣匹马路盘斜。东风不识陈宫恨，一路吹开玉树花。  

○春日偶成  

踏马 【一作雪。】 归来过早春，空阶已见草如茵。 【一作「沉沉台府隔红尘」。】 东风吹绿青溪柳，马上轻寒不着人。  

○镇江寄王本中台掾  

梅花落尽空吹笛，正月半头思远人。两岸好山青不断，一江微雨鹧鸪春。  

○偶成  

买鱼酤酒消长日，高树清风燕子闲。却倚天南望天北，隔江青处是谁山。  

○层楼即事  

浴罢焚香扫阁眠，过墙新竹翠娟娟。半空云气层楼暗，四月江东欲雨天。  

○秋夜闻笛  

何人吹笛秋风外，北固山前月色寒。亦有江南未归客，徘徊终夜倚阑干。  

○紫阳 【一有观字。】 道士冯友直与余同宿菌阁次日予过元符宫友直同僧安上人入 【一作过。】 五云观因以寄之 【一作《写诗赠友直》。】  

道人采药出山迟，菌阁秋高 【一作寒。】 袭羽衣。半夜忽闻孤鹤唳， 【一作语。】 五云相伴一僧归。  

○题吕城葛观  

吕公城下葛仙家，洞府春深锁暮霞。过客不知天畔月，小风吹落凤仙花。  

○和全子仁 【一作《戏友人》。】  

毗陵公子醉昏昏， 【一作「醺醺」。】 白面迎风散 【一作向。】 酒痕。几度小红楼畔 【一作上。】 月，有人吟倚 【一作「银烛」。】 掩重门。  

○去吴留别干寿道陈子平诸友  

一尊判袂阖闾城，莫指青山管送行。芳草绿波千万里，不闻杜宇也伤情。  

○入闽过松陵 【一作「过平望驿」。】 和 【一有「御史」二字。】 王伯循所题 【一作「题壁。」】  

广陵城里别怱怱，一去三山隔万重。日暮江东寄相忆，欲从 【一作临。】 秋水剪芙蓉。  

○同张伯雨过 【一作游。】 凝神庵因观宋高宗所赐蒲衣道士张达道白羽扇  

晴日赤山湖水明，湖中山影一眉青。蒲衣道士无人识，羽扇年年 【一作多。】 落凤翎。  

○钓台夜兴  

仙茶旋煮桐江水，客火 【一作「坐客」。】 遥分石壁灯。风露满船山月上，夜凉 【一作深。】 独对钓台僧。  

○题竹院壁  

门外好山青入户，阶前芳草绿侵帘。山僧应笑游人醉，头上花枝压帽檐。  

○道过赞善庵  

夕阳欲下少行人，绿遍苔茵 【一作「落叶萧萧」。】 路不分。修竹万竿松 【一作秋。】 影乱，山风吹作满窗云。  

○过浦城  

人家鸡犬隔痴岚，城郭微茫见塔尖。一片轻云笼马首，熟梅时节雨纤纤。  

○画  

树色浓堪掬，痴岚扑雨秋。道人岩下住，屋角挂奔流。  

○题画 【已上《雁门集》。】  

绿树阴藏野寺，白云影落溪船。遮却青山一半，只疑僧舍茶烟。  

○题茶阳驿飞亭  

白云飞出山，怒擘苍峡裂。幽谷湿晴云，绝壁洒飞雪。万折入沧海，龙宫水晶阙。簸扬弄珠人，冰帘挂寒月。  

○将至大横驿舍舟乘舆暮行  

山行日已暮，肩舆度林薄。凉飙凄以清，松子当面落。千山月崔嵬，万叶雨萧索。昨夕棹歌行，颇忆溪上乐。  

○题四时宫人图四首  

紫宫风暖百花香，玉人端坐七宝床。凤凰小架悬夜月，一女侍镜观浓妆。背后一女冠乌帽，茶色宫袍靴色皁。手持团扇不动尘，一掬香弯立清晓。一女浅步腰半驼，小扇轻扑花间蛾。淡阴桐树一女立，手抱胡床眼转波。床头细锁悬金锺，白鹤双飞花影重。词人见此神恍惚，巫山梦里曾相逢。  
金猊吐烟清昼长，美人坐倚白玉床。蓝衫一女髻垂耳，手持方扇立坐傍。一女最小不会妆，高眉短发耀漆光。玉纤绿笋握金剪，柳下轻挽宫人裳。金盘玉瓮左右列，红桃碧藕冰雪凉。冰壶之傍立一女，背后随以双白羊。手拱金瓶泻水忙，酒翅洒雪惊鸳鸯。鸳鸯得水自双浴，美人抱膝空断肠。  
盆池露冷荷半枯，碧波风细双游鱼。美人坐此碧玉椅，屏山方案碧蟾蜍。椅后二女执缨立，案前二女娇滴滴。大女手扶小女腰，小女娇倚大女膝。凉风入树落翠槐，秋深不见羊车来。金铃响处吠黄犬，美人笑托芙蓉腮。  
锦屏三面围绣床，沈香椅上凤褥光。美人端坐袖双手，临眉半蹙愁夜长。椅后一女摇白羽，一女执 【一作挑。】 缨更回顾。一女乌帽金缕衣，玉指纤纤携小女。小女手挽大女腰，笑看孔雀双翠翘。 【一作「金翠毛」。】 可怜美人独自坐，翠竹雪响风前梢。 【《雁门集》止载此首，题作《仕女图》。】  

○补阙歌  

钱塘三日风雨急，古铜夜光飞霹雳。是知神物出人间，犹带吴宫土花碧。玉桥素练悬银河，支机女儿飞凤梭。虾须风软乱纤影，春水日晴生潮波。破窗冷砚留不得，零落江南酒家客。狂歌索酒仰面歇，误击红筹唾壶裂。何人进入蓬莱宫，银屏碧幕珠帘重。此生补阙亦何用，玉龙泻水流芙蓉。  

○送马伯庸子之京  

欲晴不晴天气悭，欲别不别人语难。丈夫意气自磊落，握手一笑心与肝。南宫子弟吐金缕，何必尊前花解语。树摇晚翠下风凉，烛落春红剪秋雨。高歌痛饮如有神，醉吐不惜车中茵。明朝送子上船去，回首江南江北人。  

○晓起  

乌鸦哑哑霜树晴，纸窗泼眼春雪明。野人卧病睡方起，官街踏踏闻马行。矮窗小户坐终日，煮茶绕坐松风生。明朝呼儿刷骏马，出门一笑青天横。  

○赓覆字韵  

朔风吹帐灭前烛，将军夜拥貂裘宿。玉关飞雪入紫宫，白发孤臣守金屋。近思往事良可悲，世事樗蒲多反复。古来宫殿说咸阳，落日猿啼挂枯木。  

○为九江方七高赋  

匡庐山中有佳士，读书结屋青云松。碧窗夜影紫翠动，落日照见香炉峰。窥灯夜壁山鬼过，采兰东径仙人逢。危檐堕雪听风竹，古寺隔岭闻烟钟。每思幽绝动归兴，岁晚落叶迷行踪。扁舟何日过湖口，分我半壁青芙蓉。  

○晓上石壁滩  

龙溪三月人上船，十里五里滩声喧。浪花飞雪洒石壁，船尾落月倾金盘。越儿卧篙头刺水，露重布帆风不起。近山钟动石楼中，隔水鸡鸣烟树里。过江日日水与山，诗人得趣如得官。白云遥在太行北，何日归舟下石滩。  

○越溪曲  

越溪春水清见底，石罅银鱼摇短尾。船头紫翠动清波，俯看云山溪水里。谁家越女木兰桡，髻云堕耳溪风高。采莲日暮露华重，手滴溪水成蒲萄。盈盈隔水共谁语，家在越溪溪上住。蛾眉新月破黄昏，双橹如飞剪波去。  

○溪行中秋玩月 【并序。】  

余乃萨氏子，家无田，囊无储。始以进士入宫，为京口录事长，南行台辟为掾。继而御史台奏为燕南架阁官，岁余迁闽海廉访知事。又岁余，诏进河北廉访经历。皆奉其母而行，以禄养也。后至元三年八月望，舟泊延平津。是夕星河灿然，天无翳云，月如白日，溪声潺湲若奏乐，四山环抱，如拱如立，如侍左右奔走执事者。萨氏子奉母坐船上，与其妇具酒肴盘馔，奉觞上寿。继而若妹、若姊、若婢、若仆，以次而进。和而不亵，谨而怡怡，月色荡酒而溪韵杂笑谈，母欢甚。至舟人醉饮，亦相与鼓枻作南歌而乐。今夕何夕，不知奉亲之在异乡也。嗟夫！昔人所谓宦游之乐不如奉亲之乐，实天乐也。萨氏子于是命妇盥爵满以酒，再拜为母寿，而作歌曰： 【按干尚书《雁门集》序，称天锡自御史台先迁京口，擢闽宪幕。与此自序前后稍殊，尚书与天锡同时，不应有误。岂天锡自京口录事再官燕南，然后迁闽海耶！】  
龙津秋水涵太虚，今夕何夕光景殊。皓月当镜星贯珠，河汉倒影垂平芜。微波漾漾风徐徐，新凉拂拂飘裙裾。阿母今年八十余，清晨理发云满梳，起居俨重天人如。有子在官名在儒，奉母禄养南北区，晨昏不忍离斯须，荆楚燕赵闽粤吴。今年去官南海隅，北上咫尺天子都。官船轧轧如安车，阿母坐卧襟怀舒，清晨夜泊不知挐。母在船上重褥铺，芙蓉映水摇氍毹。开瓮酒熟浮新蛆，秋园摘果雨剪蔬。船尾曲突通行厨，家鸡水鸭美且腴，鲤鲫鲜大如江鲈。奉觞酌酒前拜趋，月波荡酒如浮酥。子为母寿妇寿姑，阿妹次进偕壻夫。酌献亦及婢与奴，熙熙春盎无亲疏。行礼有节俱欢娱，阿母笑语情愉愉，有妇右策儿左扶。舟人醉饱从欢呼，鼓枻节歌声呜呜。四山迭翠开画图，溪濑漱石如笙竽。双壶酒尽村可酤，盘馔狼藉溪可渔。人生此乐更有无，异乡到处同里闾。惟期母寿庄椿踰，有子愿效返哺乌。作诗记实无浮誉，至元丁丑仲秋书。  

○黯淡滩歌  

长滩乱石如迭齿，前后行船如附蚁。逆湍冲激若登天，性命斯须薄如纸。篙者倒挂牵者劳，攀崖仆石如猿猱。十步欲进九步落，后滩未上前滩遭。上滩之难难于上绝壁，虽有孟贲难致力。滩名况复呼黯淡，过客攒眉增叹息。下滩之舟如箭飞，左旋右折若破围。欢呼踏浪棹歌去，晴雪洒面风吹衣。飞流宛转乱石隘，奔走千峰如马快。贾客思家一夕还，传语滩神明日赛。下滩之易易如盘走珠，瞬目何可停斯须。长风破浪快人意，朝可走越暮可吴。乃知逆顺有如此，逆者悲愁顺者喜。请君听我《黯淡歌》，顺则流行逆须止。顺者不必喜，逆者不必愁。人间逆顺俱偶尔，且得山水从遨游。  

○云际感兴  

昨日登芝峰，兹晨陟云岭。俯视城中居，万瓦落深井。风露洒洒生秋寒，飞泉落涧声潺湲。笋舆轧轧度修竹，石阑曲曲跻层峦。层峦绝顶天尺五，我欲排云击天鼓。九关虎豹不须惊，吐胆开心见天语。天鼓不可击，天门何日开。请君听我《紫芝曲》，手招白云归去来。  

○绣鞋  

罗裙习习春风轻，莲花帖帖秋水擎。双尖不露行复顾，犹恐人窥针线情。缫云隐映笼新月，花影依稀衬香颊。彩凤将翔相顾飞，鸳鸯谩语愁丹裂。落红湿透臙脂腻，半幅凌波剪秋水。莫教踏破《浣溪沙》，湿重东风抬不起。  

○枯荷  

红云一梦何茫茫，绿萦瘦骨擎欲僵。愁多有魂吊秋水，故池日夜凄新霜。鸳鸯相顾魂已泣，白鱼起身银尺立。堂中书客感秋风，一片青衫和泪湿。  

○春别  

花气压帘愁不扫，细雨粼粼长芳草。玉钗燕尾剪春寒，坐惜流年镜中老。东风吹柳人不知，春娇满眼颦双眉。吴松锦字梦中得，晓来月落闻乌啼。南园日暖蝴蝶醉，香雾熏人海棠睡。朱门小立蹴金莲，落红起作离人泪。  

○征妇怨  

有柳切勿栽长亭，有女切勿归征人。长亭杨柳自春色，岁岁年年送行客。一朝羽檄风吹烟，征人远戍居塞边。辚辚车马去如箭，锦衾绣枕难留恋。黄昏寂寞守长门，花落无心理针线。新愁暗恨人不知，欲语不语颦双眉。妾身非无泪，有泪空自垂。云山烟水隔吴越，望君不见心愁绝。梦魂暗逐蝴蝶飞，觉来羞对窗前月。窗前月色照人寒，迟迟钟鼓夜未阑。灯阑有恨花不结，妆台尘惨恨班班。半生偶得一锦字，道是前年战时苦。一朝血杵烟薮除，腰间斜挂三珠虎。妾心自喜还自惊，门前忽闻凯歌声。锦衣绣服归故里，不思昔日别离情。别离之情几青草，镜里容颜为君老。黄金白璧买娇娥，洞房只道新人好。  

○题二宫人琴壶图  

行云留影雪弄香，藕丝织翠芙蓉裳。春风拂拂兰蕙芳，金殿不锁双鸳鸯。冰弦素手弹凤凰，玉壶投矢声玎珰。花落无人春寂寂，侍女空抱琵琶泣。谁知绝代有佳人，不解倾城与倾国。笙歌别院留春住，婵娟千古蛾眉妒。却笑长门闭阿娇，黄金好买相如赋。  

○送景南彦上人归江西  

登高伤远别，鸿雁几行飞。万木江头落，一僧船上归。故山秋嶂远，残日晚钟微。亦有同袍者，多应候竹扉。  

○偕赵逢吉避暑石头城日暮余归逢吉留宿山中次日寄逢吉并长老珪白巗  

竹下一僧坐，城头独客还。星河下平地，风露满空山。犬吠松林外，灯明石壁间。故人借禅榻，心共白云闲。  

○九月七日舟次宝应县雨中与天与弟别  

解缆不忍发，船头雨湿衣。汝兄犹是客，吾弟独先归。行役关河远，虚名骨肉稀。如何淮上雁，不作一行飞。  

○送南台从事刘子谦之辽东  

往复一万里，嗟君已两行。朔风吹野草，寒日下边城。策马犯霜雪，逢人问路程。归期在何日？应是近新正。  

○登乌石山仁王寺横山阁  

千尺青莲座，烟霞拥地灵。山川几緉屐，日月两浮萍。鸟没天垂海，龙归水在瓶。深堂说法夜，应有石头听。  

○寄石民瞻  

京口石彭泽，诗怀似鹤形。苍天容老健，白发照江清。夜鼎熏鸡舌，秋袍织凤翎。醉扶绿玉杖，应望石头城。  

○题旧县驿  

高树日停午，斜飞燕子风。一身千里外，孤馆万山中。作客辞家久，闻人问岁丰。村村桑柘柳，羸马厌西东。  

○寄王御史  

御史传天语，飞霜到海垠。浙江潮似雪，闽土腊如春。孤客见明月，乱山愁远人。何时动归兴，家有白头亲。  

○山中怀友二首 【此诗又见《黄晋卿集》。】  

自是麒麟种，卑栖又几年。故庐南雪下，短褐北风前。岁暮山林瘦，天高雨露偏。惟应丈夫志，未受故人怜。  
卓荦恒山秀，相逢几抱琴。五年风雨别，四海弟兄心。岭外梅花远，山中桂叶深。定知嵇叔夜，高兴满云林。  

○溪行中秋望月  

去岁南闽客，今年此日还。中秋八月半，一水万山间。皓月飞圆镜，回流转曲环。携家共清赏，何异在乡关。  

○游梅仙山和唐人韵二首  

绝顶寻仙迹，寒泉照病容。栖鸾多种竹，爱鹤莫移松。丹药人来乞，山粳手自舂。秋深霜叶满，麋鹿日相逢。  
仙人不可见，借鹤过仙家。夜卧千峰月，朝餐五色霞。祠空风扫叶，人去鹿衔花。归隐知何日？分炉学炼砂。 【胡元瑞《诗薮》云：天锡诗法青莲，如「海嶂连云起，江潮入市流」。「胡庐南雪下，短褐北风前」。「夜卧千峰月，朝餐五色霞」。「朔风吹野草，寒日下边城」。句格宏整，在大历、元和间，殊不多得也。】  

○旧剑 【以下三题系和吴赞甫《斋中十咏》，亦见《黄晋卿集》。】  

忆昔蛟龙剑，提携竟出门。红尘走马处，白日报人恩。岁月铜花涩，云烟牛斗昏。凄然中夜舞，回首暗销魂。  

○尘镜  

古镜色如墨，千年独此留。玉台尘网暗，珠匣土花浮。莫笑尘埃满，曾令鬼魅愁。蟠龙今已化，云雨梦悠悠。  

○卧钟  

龙簴久摧折，深埋奈尔何。耕民谁睥睨，野衲自摩挲。雅奏多年歇，铭文几字讹。斜阳荆棘里，长伴旧铜驼。  

○登镇阳龙兴寺阁观铜铸观音像  

眼中楼观 【一作阁。】 见应稀，铁凤栖檐势欲飞。天半 【一作外。】 宝花飘 【一作开。】 阁道，月中桂子落僧衣。高擎玉露仙人掌，上碍银河织女机。全赵堂堂遗物在，山川良是昔人非。  

○台山怀古 【一作《越台怀古》。】  

越王故国四围山，云气犹屯虎豹关。铜 【一作铁。】 兽暗随秋露泣，海鸦多背夕阳还。一时人物风尘外，千古英雄草莽间。日暮鹧鸪啼更急，荒台丛 【一作「苔野」。】 竹雨斑斑。  

○题扬州驿  

银烛高烧照不眠，呼儿饮马吸清泉。寒砧万户月如水，塞雁一声霜满天。《金缕》欵歌来枕上，银瓶索酒到亭前。明朝走马燕山道，赢得红楼说少年。 【《雁门集》《过广陵驿》一首云：「秋风江上芙蓉老，阶下数株黄菊鲜。落叶正飞扬子渡，行人又上广陵船。寒砧万户月如水，老雁一声霜满天。自笑栖迟淮海客，十年心事一灯前。」】  

○四时宫词四首  

御沟涨暖绿潺潺，风细时闻响佩环。芳草宫门金锁闭，柳花帘幕玉钩闲。梦回绣枕听黄鸟，困倚雕阑看白鹇。落尽海棠天不管，修眉惭 【一作凝。】 恨锁春山。  
日长缝就缕 【一作郁。】 金衣，高柳风轻 【一作清。】 拂翠眉。 【一作丝。】 闲倚小楼题画扇，但闻别院笑弹棋。主家恩爱有时尽，贱妾心情无限思。又向晚凉新浴罢，琵琶自拨断肠词。  
宫沟水浅不通潮，凉露瑶街湿翠翘。天晚 【一作远。】 不闻青玉佩，月明偷弄紫云箫。正宫夜半羊车过。 【一作近。】 别院秋深鹤驾遥。却把闲情望牛女，银河乌鹊早成桥。  
悄悄深宫不见人，倚门 【一作阑。】 惟有 【一作覩。】 石麒麟。芙蓉帐冷愁长夜，翡翠帘垂隔小春。天远难通青鸟信，瓦 【一作风。】 寒欲 【一作似。】 动白龙鳞。夜 【一作更。】 深怕有羊车到，自起笼灯照雪尘。  

○酌桂芳庭  

桂枝秋露洗银瓶，醉里题诗记答曾。接竹池通丹井水，隔松人诵蕊珠经。茶香石鼎烧红叶，酒渴冰盘破紫菱。一带钟山青未了，碧窗云气护龙亭。  

○次韵  

江南三月踏残芳，白苎衣轻树影凉。曲巷银灯先马去，谁家翠袖隔帘香。细歌《金缕》鸣牙板，新酒檀槽出玉浆。卧病日长思往事，买舟乘兴过沧浪。  

○章贡道中  

多情明月落船傍，万里孤城望帝乡。客里已无金马诏，箧中犹有赐衣香。岭南地湿家山暮。天上风微殿阁凉，忆得当年曾夜直，玉龙银箭漏声长。  

○吉安道中  

西风吹雁不成行，万里孤舟下夕阳。度峡冷风攲客帽，卷帘凉月落琴床。江湖水满鸥偏乐，花柳春深马正忙。又看青原山色好，故乡归计喜相将。  

○采石谩兴 【《雁门集》误作《章贡道中》。】  

谁记将军亡国时，江东父老鬓如丝。古今天堑几千里、南北楼船百万师。中国一飞传檄箭， 【一作「箭檄」。】 南朝谩有渡江碑。太平到处山如画，暖日晴风 【一作岚。】 扬酒旗。  

○次韵登凌歊台  

山势如龙去复回，闲云野望护崇台。离宫夜有月高下，辇路日无人往来。春色不随亡国尽，野花只作旧时开。断碑衰草荒烟里，风雨年年上绿苔。  

○宿青阳云松台  

县门遥接九华山，日日天开图画看。云气晓连铜篆湿，翠光晴锁砚池寒。人间官府红尘马，天上神仙白玉盘。高卧云松定何日，仰攀北斗夜阑干。  

○过五溪  

万壑泉声下五溪，小凉天气下溪时。相逢桥上无非客，行尽江南都是诗。苦雨最嫌鸠唤急，爱山不厌马行迟。几时宿向华峰顶，露月萧萧生桂枝。  

○梦登高山得诗  

杖藜踏破碧崔嵬，梦里清游乐未回。万壑泉声松外去，数行秋色雁边来。文章小杜人何在？风雨重阳菊自开。山路云深行客倦，竹鸡飞上独春台。  

○复题平望驿  

秋雨黄华下九天，又随归雁过吴川。荒村有火夜投宿，野渡无人秋放船。中酒不堪连夜饮，思家无奈五更前。归来却被青山笑，万丈黄尘两鬓烟。  

○过高邮射阳湖杂咏九首  

飘萧树梢风，淅沥湖上雨。不见打鱼人，菰蒲雁相语。  
秋风吹白波，秋雨鸣败荷。平湖三十里，过客感秋多。  
野鹤如人长，迎风理毛羽。独立秋雨凉，人来忽飞去。  
雨湿鼓声重，风匀湖面平。官船南北去，帆影挂新晴。  
白鹭爱秋水，独立仍自行。得鱼固偶尔，惊飞亦常情。  
秋水落红衣，秋波日潇洒。不见采莲人，惟逢捕鱼者。  
霜落大湖浅，渔家悬破罾。此时生计别，小艇卖秋菱。  
捕鱼湖中水，卖鱼城市里。夫妇一叶舟，白头共生死。  
大罾一丈阔，小舟一叶轻。相传子与孙，终古无人争。  

卢琦《圭斋集》载《过高邮》五言古诗一首，稍有异同，附记于此：「飘萧树梢风，淅沥湖上雨。不见打鱼人，菰蒲雁相语。秋风吹白浪，秋雨鸣败荷。平湖三十里，过客感秋多。白鹭爱秋水，独立仍自行。得鱼故偶尔，惊起亦常情。沙边见渔家，捕鱼湖心里。夫妇同操舟，白头共生死。破罾一丈阔，小舟一叶轻。相传与子孙，终古无战争。」  

○病中杂咏二首  

为客家千里，思归月满楼。木犀开欲尽，病里过中秋。  
病形如瘦鹤，照影向清池。自有冲霄志，游鱼莫见疑。  

○憩奉真道院  

落花风扬步虚声，翠草玄芝烂熳生。过客不知春早晚，午窗晴日睡闻莺。  

○渡淮即事  

杨花点点冲帆过，燕子双双掠水飞。淮上渔人闲不得，船头对结绿蓑衣。  

○春词  

深宫尽日垂珠箔，别殿何人度玉筝。白面内官无一事，隔花时听打球声。  

○秋词 【《雁门集》作《宫词》。】  

清夜宫车出建章，紫衣小队两三行。石 【一作曲。】 阑干畔 【一作外。】 银灯过，照见芙蓉叶上霜。  

○上京即事五首  

大野连山沙作堆，白沙平处见楼台。行人禁地避芳草，尽向曲阑斜路来。  
祭天马酒洒平野，沙际风来草亦香。白马如云向西北，紫驼银瓮赐诸王。  
牛羊散漫落日下，野草生香奶酪甜。卷地朔风沙似雪，家家行帐下毡帘。  
紫塞风高弓力强，王孙走马猎沙场。呼鹰腰箭归来晚，马上倒悬双白狼。  
五更寒袭紫毛衫，睡起东窗酒尚酣。门外日高晴不得，满城湿露似江南。  

○将游茅山先寄道士张伯雨  

借骑白鹤访茅君，琪树秋声隔夜闻。料得山中张道士，开门先扫鹤巢云。  

○春日镇阳柳溪道院  

城外青溪出洞门，道人归去日长曛。柳花满地无人扫，隔水遥看是白云。  

○将入闽赵郡崔好德求题舆地图  

月轮西转日生东，四海车书总会同。骑马出门天万里，山川长在别离中。  

○阻风南露筋过罗汉寺登楼看山茶  

野寺寻春酒未醒，不知几日过清明。小阑干外东风急，一树山茶落晚晴。  

○登姑苏台  

阊门杨柳自春风，水殿幽花泣露红。飞絮年年满城郭，行人不见馆娃宫。  

○兰溪舟中  

水底霞天鱼尾赤，春波绿占白鸥汀。越船一叶兰溪上，载得金华一半青。  

○黄亭驿晓起  

积雨莓苔上壁青，晓寒山馆梦初醒。鹧鸪声里流年度，自是行人不忍听。  

○和经历杨子承晓发山馆  

梦回山馆月西斜，曙色千峰动紫霞。杜宇一声山竹裂，鹧鸪飞上野 【一作海。】 棠花。  

○经历司暮春即事  

霞飞海燕拂帘过，风卷鱼鳞剪绿波。闲倚石阑数春事，满池红雨落花多。  

○题淮安王氏小楼  

拂晓楼窗一半开，楼前昨夜浪如雷。满江梅雨风吹散，无数青山渡水来。  

○醉起 【《雁门集》作《宫词》。】  

杨柳楼心月满床，锦屏绣褥夜生香。不知门外春多少，自起 【一作半醉。】 移灯照 【一作看。】 海棠。  

○宫词  

骏马骄嘶懒着鞭，晚凉骑过御楼前。宫娥不识中书令，借问谁家美少年。  

○题进士索士岩诗卷士岩与余同榜又同为燕南官由翰林编修为御史台掾兼经筵检讨除为燕南廉访经历  

忆昔登天府，文华萃帝乡。俊才鱼贯列，多士雁成行。宝剑悬秋水，骊珠耿夜光。三场如拾芥，一箭已穿杨。上策师周孔，飞声陋汉唐。凤池开御宴，虎榜出宫墙。赐笏丘山重，恩袍雨露香。天花皆剪翠，法酒尽封黄。冠盖游三日，声名满四方。历阶超宰辅，捧表谢君王。第甲分三馆，镌碑立上庠。曲江嘉宴会，合席尽才良。契谊同昆弟，比和鼓瑟簧。誓辞犹在耳，离思各惊肠。台阁需材器，儒林作栋梁。超迁乌府掾，辉映绣衣郎。迫晏封几事，平明出奏章。日披坟典旧，时念簿书忙。检讨超经幄，论思近御床。圣朝稽古道，日暮下回廊。羁旅然薪桂，长吟出锦坊。弱妻贫且病，羸马瘦仍僵。穷巷回车辙，空厨泛酒浆。故人传奏目，请便趣行装。皇极三台重，燕南各道昌。承恩辞魏阙，揽辔去恒阳。晓幕芙蓉露，秋空栢树霜。诸司循直矢，群吏肃宏纲。汉水浮神马，岐山出凤凰。行须冠獬豸，已见走豺狼。惭愧蓬蒿翼，乘风亦下翔。  

○石夫人  

危危独立向江滨，四伴无人水作邻。绿鬓懒梳千载髻，朱颜不改万年春。雪为腻粉凭风傅，霞作臙脂仗日匀。莫道脸前无宝镜，一轮明月照夫人。  

○竹枝词  

湖上美人弹玉筝，小莺飞度绿窗楞。沈郎虽病多情在，倦倚屏山不厌听。  

○题北固山无传上人小楼  

瓮城春寂寂，石磴草斑斑。倚杖高低月，登楼远近山。百年诗句里，三国酒杯间。自叹黄尘客，来消半日闲。  

○正觉寺晚归赠益山长老  

粥鱼声已罢，日暮掩柴扉。送客月在地，出山云满衣。灯明闻犬吠，松暗见萤飞。深夜长廊静，多应独自归。  

○送管十班监宪除广西宣慰使  

持节曾临江汉上，分符又入瘴云间。花骢一日行千里，金虎三珠照百蛮。露帐旌旗天接水，星营鼓角月连山。九重应有平猺诏，日听将军奏凯还。  

○述怀  

客程去住与身违，误掷渔竿下钓矶。好客不来门户俗，远亲相弃信音稀。青春背我堂堂去，黄叶无情片片飞。遥望家山搔短发，故园酒熟蟹螯肥。  

○飞鸣宿食雁  

年去年来年复年，帛书曾达茂陵前。影连蓟北月横塞，声断江南霜满天。雨暗芦花愁夜渚，露香菰米下秋田。平生千里与万里，尘世网罗空自悬。  

○题半山寺  

今日偶成林壑趣，清幽恨未得从容。龙归石洞半山雨，潮卷天风十里松。春路泥深多滑马，晚楼雾重只闻钟。荆公旧隐知何处，回首苍茫第几重。  

○游金山  

约客同游买渡船，闲观古剎礼金仙。山中好景无多地，天下知名第一泉。佛阁齐云浮海屿，客帆过寺带风烟。当年郭璞因何事，来葬江心作浪传。  

○西湖绝句六首 【见田汝成《西湖志余》。】  

涌金门外上湖船，狂客风流忆往年。十八女儿摇艇子，隔船笑掷买花钱。  
少年豪饮醉忘归，不觉湖船旋旋移。水面夜凉银烛小，越娘低唱月生眉。  
紫骝骄蹋落花泥，二月江城雨过时。拂晓市河春水满，小船多半载吴姬。  
惜春曾向吴船宿，酒渴吴姬夜破橙。蓦听郎君呼小字，转头含笑背银灯。  
待得郎君半醉时，笑将纨扇索题诗。小红帘卷春波绿，度水杨花落砚池。  
垂柳阴阴苏小家，满湖飞燕趁杨花。繁华一去风流减，今日横堤几树鸦。  

○次韵王侍郎游湖  

绮席新凉舞袖偏，赏心输与使君专。螺杯注酒摇红浪，彩扇题诗染绿烟。一镜湖光开晓日，万家花气涨晴天。涌金门外春如海，画舫笙歌步步仙。  

○纪事 【见瞿宗吉《归田诗话》。】  

当年铁马游沙漠，万里归来会二龙。周氏君臣空守信，汉家兄弟不相容。祇知奉玺传三让，岂料游魂隔九重。天上武皇亦洒泪，世间骨肉可相逢。  

宗吉云：萨天锡以宫词得名，其诗清新绮丽，自成一家，大率相类。惟《纪事》一首，直言时事不讳，盖泰定帝崩于上都，文宗自江陵入据大都，而兄周王远在沙漠，乃权摄位，而遣使迎之。下诏四方云：「谨俟大兄之至，以遂固让之心。」及周王至，迎见于上都，欢宴，一夕暴卒。复下诏曰：「夫何相见之顷，宫车弗驾。」加谥明宗，文宗遂即真，皆武宗子也。故天锡末句云然。  

***◆宋逸士无（翠寒集***　啽呓集　鲸背吟）  

宋逸士无 【亦作无。】  

无字子虚，旧以晞颜字行，名名世，家于晋陵。以兵乱迁吴，冒朱姓。至元辛巳，其父国珍领征东万户案牍，适病痿，无丐以身代，许之。入海抵竹岛，风雹交作，随惊涛上下。经高丽诸山，罹沉痾，瘦骨柴立，未尝废吟咏。岁丁亥，中丞王西溪举茂才，以奉亲辞。子虚初侍亲西江，从欧阳巽斋学。壮岁负气，视富贵若不经目。性畏酒，处众多漠然。遇故人，辄抵掌剧谈，绝倒而后已。自为《吴逸士铭》曰：「无生宋景定庚申，髫年斡流东西，时虽抢攘而学不怠。乙亥世变，旧业俱废。游方遐览，寸阴靡留；谷隐岩栖，暮景将迫。淟涊随时，以微吟自怡。得瘗骨先人冢傍，见高曾于地下，幸已。」时子虚年八十有一，至正庚辰岁也。赵子昂称其诗风流蕴藉，皆不经人道语。邓中父云：其大篇如天孙织绡，云经雾纬，自出机轴。小律则日光虹彩，浑然金璧。秾丽缜密而不艳，含郁静婉而不怨。其深于唐之变也。冯海粟与知最晚，一见其《翠寒集》，亟序而锓之。谓如「承恩金马诏，失意玉环词」，「落月今谁吊？长庚夜自明。」虽使太白复生，亦当为子虚击节。子虚诗雅秀绝伦，宜为当时名辈所推重也。他如《啽呓集》一卷，杂咏古人轶事，于文山、迭山、陆君实、韩氏诸作，尤有余悲焉。邓中父所谓议论讽刺，探赜阐幽，又不当徒以诗论之矣。  

乌夜啼  
公无渡河  
战城南  
公莫舞  
长门怨  
枯鱼过河泣  
玉津园弃景钟歌  
妾薄命  
天马歌  
古砚歌  
湖上意  
甘露寺放舶至瓜洲风作  
送邓侍郎归江西  
李翰林墓二首  
长相思  
次友人春别  
答王子长  
废宅  
春愁  
南峰宴坐僧  
铜陵五松山中  
山中书事  
金陵送倪水西之江陵  
华盖峰逸人  
寄王子长  
春闺  
送僧还天目  
寄郴阳廖有大  
沙门岛  
墙头杏花  
墨梅寄因上人  
萍  
山中僧  
唐人四马卷四首  
宫人斜  
猿  
鹤  
寄题无照西园  
扬州即事  
玉环病齿图  
杜工部祠  
山中  
湘竹杖寄无住  
老将  
老马  
老农  
老牛  
如镜伐竹架过墙蒲萄断竹插地复生枝叶无住序曰瑞竹余以诗赠之  
无题  
寄衣曲  
赠竺炼师  
赠日东僧  
江南曲  
蕃厘观感琼花  
送毋丘秀才自黔中归益州  
寄山中僧  
游三茅华阳诸洞四首  
杭州  
罗唝曲  
渊明  
马塍  
苏堤  
玉津园  
景灵宫  
杭州  
建业怀古  
海上自之罘至成山览秦皇汉武遗迹  
忆旧寄金陵冯寿之  
咏石得天字  
答无住和太初韵见寄  
上冯集贤  
送陈行之之信州推官  
寄翰苑所知  
寻贞白先生旧居  
己亥秋淮南饥客中怀故里朋游寄之  
南峰归云庵  
建业闲居春思  
寄眠云处士  
灵岩寺上方  
大涤山道士  
西湖酒家壁画枯木  
客夜思亲  
梁隆吉遗冯笔并诗答以长句  
二乔卷  
南岳李道士画双松图  
僧日观画蒲萄  
喜虚碧自龙虎归  
雨篷为吟友题  
送金华黄晋卿之诸暨州判官  
观沈氏盆开双头莲花戏作  
题玉环联辔图  
答马怀秀兄弟见访  
雨夜怀虚碧  
春归  
雪夜有怀  
唐宫词补遗四首  
发白解嘲  
西湖所见  
题许山人居  
......  

○乌夜啼  

露华洗天天堕水，烛光烧云半空紫。西施夜醉芙蓉洲，金丝玉簧咽清秋。鼙鼓鞭月行春雷，洞房花梦酣不回。宫中夜夜啼栖乌，美人日日歌吴歈。吴王国破歌声绝，鬼火青荧生碧血。千年坏冢耕狐兔，乌衔纸钱挂枯树。髑髅无语满眼泥，曾见吴王歌舞时。乌夜啼，啼为谁？身前欢乐身后悲。空留瑟怨传相思。乌夜啼，啼别离。  

○公无渡河  

九龙争珠战渊底，洪涛万丈涌山起。鳄鱼张口奋灵齿，含沙射人毒如矢。宁登高山莫涉水，公无渡河，公不可止。河伯娶妇蛟龙宅，公无白璧献河伯，恐公身为泣珠客。公无渡河公不然，忧公老命沈黄泉。公沈黄泉，公勿怨天。  

○战城南  

汉兵鏖战城南窟，雪深马僵汉城没。冻指控弦指断折，寒肤着铁肤皲裂。军中七日不火食，手杀降人吞热血。汉悬千金购首级，将士衔枚夜深入。天愁地黑声啾啾，鞍下髑髅相对泣。偏裨背负八十创，破旗裹尸横道旁。残卒忍死哭空城，露布独有都护名。  

○公莫舞  

公莫舞，公莫舞，鸿门王气归真主。何人睚眦赤龙子？手循玉玦目相语。令公莫舞公楚舞，剑光射日白虹吐。人发杀机天不与，撞斗帐中唉亚父，霸业明朝弃如土。  

○长门怨  

金壶咽泪莲花涩，银箭浮迟渴乌泣。知更阿监罗袜冰，瞑对星河玉阶立。内官唱漏催晓筹，芙蓉梦破燕支愁。起来妆罢窥绣户，三十六院残烛幽。建章风传凤吹远，翠华晨幸昭仪馆。箜篌不语心自语，愁长如天恨天短。红裀暖踏杨花雪，绛缕闲封守宫血。鹦鹉空猜警跸声，春寒紧护流苏结。  

○枯鱼过河泣  

北溟有鲲，喷薄昆仑，气吞积石摧禹门。过河河水枯，踪迹困泥涂。垂涎向海若，能济涓滴无。中流有鲂鲤，不贷斗升水。巨口走噞喁，逆游莫若鲔。鲲兮鲲兮，尔泣何由龙伯知。决雨津，倒天池。洚水横行，随鲲所之。扬鳍为谢鲂与鲤，还有桃花春涨时。  

○玉津园弃景钟歌  

炎精不灵火不德，赤熛怒帝丧英魄。羿弓射日日无光，黄金大镛破釜色。天崩七庙移神虚，鬼哭长陵一坏土。十二盘倾夜月寒，汉铜仙人泪如雨。六龙屈曲眠秋草，草根蟪蛄语昏晓。紫苔满地愁古春，东风吹得乾坤老。蜗涎鸟篆银泥剥，乌啄蒲牢戏左角。更残漏断声莫闻，凡鸡司晨尊铁铎。  

○妾薄命  

云母屏，琢春冰，鲛女织绡蝉翼轻。比妾妾薄命，比君君薄情。红绵拭镜照胆明，还疑妾貌非倾城。倾城从来有人妒，况复君心不如故。故人心尚峰九疑，新妾那能无故时。补天天高，填海海深。不食莲菂，不知妾心。  

○天马歌  

天马天上龙，驹生天汉间。两目夹明月，蹄削昆仑山。元气饮沆瀣，跃步超人寰。天上玉帝老不骑，饥食虎豹晓出关。灭没流彗姿，欻忽紫电颜。黄道三十六万里，日驰周天去复还。时乎降精渥洼中，龙性变化终难攀。天马来，瑞何朝。化为龙，应童谣。驺虞仁兽耻在垧，龙亦绝迹归赤霄。风沙岂无大宛种，虽有八极安能超。天马来，云雾开。天廏騕褭鸣龙媒，龙媒不鸣鸣驽骀。  

○古砚歌  

神娲踏云补天去，遗下一团苍黑天。千年万年干不得，长带盘古青紫烟。玉工剖天天化石，石内星精有余魄。琱光发炯成禹璧，海王川后输玄液。帝青呵雾坤倪湿，匣月不开太阴泣。破天残缺无人补，一穴丝丝漏春雨。空藏老石磨今古，补天何时与天语。 【冯海粟云：子虚《乌夜啼》、《公无渡河》、《战城南》、《公莫舞》、至《妾薄命》、《古砚歌》诸诗，皆古锦、神林、鬼冢，外带三分凤麟、洲上飞仙，羽翮格力。】  

○湖上意  

晚过鸳鸯浦，无心唱《采莲》。莫嗔兰桨急，为要趁前船。  

○甘露寺放舶至瓜洲风作  

天造西来险，山回北固形。断崖缠赤日，孤柱擘苍溟。此地何能限，长江或有灵。然犀夜照浪，饮马晓吞星。铁锁沈寥廓，楼船没杳冥。乾坤一衣带，吴楚两邮亭。击楫人人倦，吹笳处处听。海门沙自白，瓜步草犹青。梦堕浮家乐，魂遭捩柁醒。计程秋猎地，问舍暮渔汀。倏忽波涛变，怱忙网罟停。疾飙移蚌室，暗雨卷龙庭。赑屃鼋鼍壮，谽谺树石腥。危樯连偪仄，高岸失竛竮。世事无深测，生涯独未宁。愁烦复消释，题咏纪曾经。  

○送邓侍郎归江西 【光荐。】  

中国衣冠尽，孤臣蹈海回。秦思鲁连操，汉忆贾生才。天远文星隐，江平画鹢催。人寻芳草去，雁到故乡来。山色催行棹，波声送客杯。身还苏武节，梦泣李陵台。水落蛟龙缩，城空鼓角哀。苍梧云浩荡，黄屋浪崔嵬。夜雨江蓠湿，春风杜若开。祇令少微动，慎莫应三台。  

○李翰林墓二首  

嗜酒傲明时，何因贺监知。承恩金马诏，失意玉环词。名与三闾并，身将四皓期。匡山有书读，应亦叹归迟。  
一骑紫鲸去，空掩谢山茔。落月今谁吊？长庚夜自明。乾坤沉秀气，江水带哀声。天上多官府，文章不可轻。  

○长相思  

昨夜相逢处，朦胧春梦中。辽西书不到，莫是戍辽东。  

○次友人春别  

波流云散碧天空，鱼雁沉沉信不通。杨柳昏黄晚西月，梨花明白夜东风。秋千庭院人初下，春半园林酒正中。背倚阑干思往事，画楼魂梦可曾同。 【子虚律诗工绝，海粟盛称此诗中联。高季迪评其诗谓「澹荡遒逸，于虞、杨、范、揭外，别树一宗」。亦笃论也。】  

○答王子长  

病后得书频，情知未立身。孤灯风雨夜，两处别离人。乙鸟归来社，辛夷开过春。如逢元白问，莫说为诗贫。  

○废宅  

金谷花开得几春，东风吹逐路傍尘。蛙鸣私地为官地，燕认新人是故人。珠履卖钱豪客散，玉钗乘传舞娥颦。兽环一锁歌钟断，时有鸮声恐四邻。  

○春愁  

金雁尘香暗凤弦，红绳风紧阁秋千。园林寂寞无莺燕，一段春愁是杜鹃。  

○南峰宴坐僧  

空岩槁木形，入定掩松扃。鹊供衔来果，猿看诵罢经。云霞埋衲重，苔藓上鞋青。只有樵人识，曾因采茯苓。  

○铜陵五松山中  

樵声闻远林，流水隔云深。茅屋在何处？桃花无路寻。身黄松上鼠，头白竹间禽。应有仙家住，避秦来至今。  

○山中书事  

学道志云霄，自然尘念抛。雨宽琴上线，风响树间瓢。果熟供猿食，松高任鹤巢。看他陈处士，终被华山招。  

○金陵送倪水西之江陵  

楚江江上暮云东，万里春波去意浓。桃叶歌残秣陵酒，梨花梦断景阳钟。沅湘水落琼瑶合，巴蜀山来锦绣重。回雁峰前见归雁，相思何处再相逢。  

○华盖峰逸人  

十步九岩壑，结茅无四邻。山中春雨过，水上落花新。采药逢毛女，焚香对羽人。时携一瓢酒，醉着去朝真。  

○寄王子长  

薄宦仍依楚，长闻傍酒垆。客愁三月尽，春梦五更初。吟卷看花掩，行床并竹铺。江湖有佳句，知我每相于。  

○春闺  

闲画金钗记远人，杜鹃啼血又残春。琵琶弦上无多字，近日相思弹不真。  

○送僧还天目  

瓶锡乱峰西，藤萝昼掩扉。山藏翠微寺，僧向白云归。梵寂风沈磬，禅深雪到衣。想曾行道处，猿鸟共忘机。  

○寄郴阳廖有大  

远宦身安不？题书泪几行。千山万水路，一日九回肠。鶗鴂怀春语，蘼芜入梦香。王孙归未得，归得早还乡。  

○沙门岛  

孤屿压沧海，风涛直下危。鲛人依蜃市，鱼女祭龙祠。月黑犀牛斗，波红螮蝀垂。登临有奇观，感慨但言诗。  

○墙头杏花  

红杏西邻树，过墙无数花。相烦问春色，端的属谁家？  

○墨梅寄因上人  

梦觉霜林堕月，眼明野水浮枝。横玉不吹春去，断缣闲写相思。  

○萍  

风波长不定，浪迹在天涯。莫怨身轻薄，前生是柳花。  

○山中僧  

雪顶霜眉齿半稀，跏趺苔石看云归。山童扫叶鹤飞起，狼藉松花满衲衣。  

○唐人四马卷四首  

金衔初脱齿新齐，蹄玉无声赤汗微。昨日杏园春宴罢，满身红雨带花归。  
簇仗回来玉勒闲，黄门牵向落花间。君王不爱长杨猎，嘶入春风十二闲。  
霜蹄踏月早朝回，尾弄红丝拂紫苔。日暖龙池初洗罢，尚方闻进御鞍来。  
太仆新调试锦鞯，九重日色照连钱。春来兴庆池边路，偏称宫中软玉鞭。  

○宫人斜  

步摇明月冷无光，骨掩春泥草亦芳。艳魄不随红粉尽，化为蝴蝶舞昭阳。  

○猿  

巴峡闻声愁断肠，冷泉照影绿阴凉。藤摇乱雨领儿过，树晒斜阳拾虱忙。献果去寻幽洞远，攀萝来撼落花香。空山月暗无人见，啼入白云深处藏。  

○鹤  

毛骨珊珊白雪清，千年世上顶丹成。晴飞碧落秋空阔，露立瑶台夜月明。仙岛云深归有信，天坛花落步无声。时来华表何人识，依旧翻身上玉京。  

○寄题无照西园  

近地栖禅室，祇园草木熏。鞋香花洞雨，衣润石阑云。松吹和琴杂，茶烟到树分。遥知道林辈，来此论玄文。  

○扬州即事  

玉垒开方面，金汤控上游。连营骠骑宅，重柝雁行楼。强弩虚空发，飞桥日夜浮。烟生烽燧地，草死虎狼秋。此处兵威震，当时国步忧。六年襄郡守，三策荩臣谋。大将深围陷，长江万里休。两淮先按堵，孤注独横筹。破竹纔乘势，闻风已置邮。乾坤机轴转，海岳版图收。春变山堂柳，波通汴水鸥。平坡南下马，远渡北来舟。无复琼花梦，犹余芍药愁。尘埃何竖子，还拥黑貂裘。  

○玉环病齿图  

一点春寒入瓠犀，海棠花下独颦眉。内厨几日无宣唤，不问君王索荔枝。  

○杜工部祠  

老病思明主，乾坤入苦吟。秋风茅屋句，春日杜鹃心。诗史孤忠在，文星万古沈。祇应忆李白，到海去相寻。  

○山中  

半岭松声樵客分，一溪春草鹿成群。采芝人入翠微去，丹灶石坛空白云。  

○湘竹杖寄无住  

采向舜妃江庙前，得来贾客木兰船。老宜泉石搘慵态，吟称烟霞倚瘦肩。宴坐夜和金锡憩，经行春卓紫苔穿。知师道价神龙护，莫谩腾空去九天。  

○老将  

杀气消磨暗铁衣，夜看太白剑无辉。旧时麾下谁相问？半去封侯半不归。  

○老马  

瘦蹄生入玉门关，病放沙场战骨间。归龁残刍应有泪，将军头白戍天山。  

○老农  

倩搔背痒坐深村，爱说前朝赐帛恩。县帖不来寻社长，自摊牛契教玄孙。  

○老牛  

草绳穿鼻系柴扉，残喘无人问是非。春雨一犁鞭不动，夕阳空送牧儿归。  

○如镜伐竹架过墙蒲萄断竹插地复生枝叶无住序曰瑞竹余以诗赠之  

为引寒藤延晚翠，试栽碧玉动秋根。凤梢依旧生虚籁，龙箨相将添远孙。林月过庭窥断影，茶烟润色到啼痕。汤休丽藻题还徧，贝叶应多此处翻。  

○无题  

花影玲珑满绣床，自调绿绮背红窗。惆怅佳期学弦线，七条哀怨不成双。  

○寄衣曲  

征衣须早寄，遥忆藁砧寒。莫讶啼痕少，相思泪已干。  

○赠竺炼师  

姓疑干竺古先生，霞外幽栖近四明。履斗星移冠剑影，步虚风引佩环声。蘂宫夜唤青鸾降，花洞朝骑白鹿行。长使芝童看药灶，为耽琼液过蓬瀛。鹤传仙语归华表，鱼寄丹书上赤城。怪石醉中拈笔画，险棋静里按图争。玉桃窃惯慵留种，瑶草寻多尽识名。缩地日携龙作杖，卧云时约凤吹笙。海边定与安期遇，关上当逢尹喜迎。我本翠寒山道士，相随便欲采黄精。  

○赠日东僧  

肄业重溟外，随缘大夏中。锡飞鲸海静，杯渡蜃楼空。音信千峰隔，华夷一水通。秋深故国梦，应与逝川东。  

○江南曲  

遥天碧荡荡，远草绿愔愔。并作相思海，春来一样深。  

○蕃厘观感琼花  

后土祠南裔，坤维媲室家。国封严典礼，宫祀尚-嘉。不是神灵异，焉能眷迩遐。应须有玉女，到此赏琼葩。丽服从空降，明妆倚日斜。同挥五云扇，共驻七香车。月姊羞调粉，风姨罢散花。青童回绛节，金母屏彤霞。故事唐时盛，佳名数代夸。尘根虽下界，天意在中华。雪让珑璁巧，冰销刻镂瑕。人间惟独尔，地上更何加。万蘤殊寥落，群芳避艳邪。玫瑰诚执御，芍药等泥沙。圣运俄惊辍，兵强忽肆拏。舛讹难核实，真膺遂聱牙。雷雨还惊蛰，潜藏重发芽。旁枝微旧崛，新叶谩荣荂。尤品终芜没，珍蕤逐水涯。两朝成草莽，九庙杂龙蛇。古殿兰旗暗，残炉桂燎赊。蕣颜愁想象，珠树绝骄奢。寂寞无双誉，徘徊但自嗟。八仙聊免俗，消得宝阑遮。  

○送毋丘秀才自黔中归益州  

黔南万里地，剑外去宁亲。蜀魄花成血，山魈树隐身。《竹枝》歌峡夜，■〈木邪〉子醉蛮春。归访王孙宅，弹琴有故人。  

○寄山中僧  

名山旧隐岩峦秀，精舍萧闲殿阁虚。像礼旃檀千古佛，经翻贝叶五天书。兽依草座跏趺后，禽下花台施食余。空翠湿衣横即栗，绀泉澄涌芙蕖。鹫峰梦遶云中寺，鹿苑身栖物外居。清梵夜回松月冷，孤禅昼起栢烟疏。曙钟寒韵侵虚籁，午供春香入野芜。道念有时怜老病，尘缘无计问真如。远公若许来同社，陶令何妨去结庐。便向东林傍尊宿，菩提从此发心初。  

○游三茅华阳诸洞四首  

冠带寒星帔剪霞，步虚去宴玉宸家。醉归却跨青鸾下，冲落碧桃无数花。  
玉案清香彻夜焚，紫烟成盖覆茅君。数声金磬秋坛霁，敲碎遥天一缕云。  
书满琅函秘不开，云窗雾阁锁青苔。门前白鹿将麑过，定是避秦人引来。  
淡染云霞五色衣，杏坛朝罢对花披。洞中养只千年鹤，长被仙人来借骑。  

○杭州  

锦绣波翻太液空，一池寒雨落芙蓉。内前尚有中官住，却听西蕃寺里钟。  

○罗唝曲  

玉井荷花碧，中藏 【藕】 【偶】 意深。绿房千万菂，多少可怜心。  

○渊明  

心寄羲皇上，生逢晋宋时。风流千古意，只有杜鹃知。  

○马塍  

桃李宫城近，偏承雨露恩。至今耕种地，一半作花园。  

○苏堤  

汉苑花何处？唐陵栢已空。相逢大堤柳，令我忆苏公。  

○玉津园  

御爱花无主，长生树几时。青青辇路草，尽属牧羊儿。  

○景灵宫  

孟月祠原庙，都人忆故宫。当年驾幸处，乔木鸟呼风。  

○杭州  

山势犹龙凤，行宫已劫灰。北人偏怅望，曾见汴京来。  

○建业怀古  

离居迫驰道，晨往内西门。屏营无顾问，偶逢路人言。昔有六代宫，今为百姓园。阿阁余故基，层城但颓垣。金铺失严邃，玉座变荒原。陈昏早堕灭，隋奢亟崩奔。乐极终复悲，替兴相覆翻。结绮徒构恨，临春工锁寃。贵嫔艳亦无，丽华皆不存。高堧鸟乌集，沃壤蓬麻繁。鸮如拜月魄，蝶化寻芳魂。草遗旧裙色，花泫新啼痕。空余龙津水，流入鱼藻浑。犹涵睿泽在，尚感阳和恩。孰知涓滴微，曾悦万乘尊。坐令刍荛贱，禊饮污其源。念彼禾黍地，凄然难具论。宠深乃见辱，涕下还成吞。  

○海上自之罘至成山览秦皇汉武遗迹  

雾气沈坤极，涛声撼北溟。云霞五色水，丹碧万重屏。脉络华夷秀，并吞宇宙青。石梁横地户，洞构压风霆。砰磕纷鸣鼓，漰渹疾建瓴。提封思霸主，巡狩陟遐垧。黔首何多难？皇居不少宁。山驱麟避薮，海塞蜃迁庭。卤簿周荒服，鳞虫畏典刑。天吴惊象驾，精卫泣銮铃。浪激秦嬴怒，崖崩汉武灵。空悲祖龙死，但觉鲍鱼腥。采药终骄妄，求仙竟杳冥。惟闻传二世，无复享千龄。古昔飞腾客，能存变化形。解交乌免髓，定翳凤凰翎。玉检微藏旨，金丹别有经。东华司笇历，南岳考功铭。亿劫开玄閟，三宫护紫扃。睿仁斯可冀，淫暴讵堪听。谩致安期舄，虚邀阿母軿。昆池波鼎沸，阿阁土花零。夜雨蛇升树，春潮蛤上汀。茂陵迷乱草，禁苑暗流萤。奢侈如飘电，危亡若炳星。明君当至治，方士或来停。火宅休生棘，情河易转萍。愿逢清静化，昌运几时丁。  

○忆旧寄金陵冯寿之  

忆昔江东日，离居托孟邻。儒家见君好，谈席偶情亲。南斗文昌近，西山爽气新。骊珠惊俗眼，琼树倚芳晨。《大雅》今重覩，奇才岂易伦。珊瑚生海网，汗血出天津。句满鸡林贾，名齐雁塔人。传经心入圣，用笔意凝神。射策应先手，藏环定后身。巨流思待济，吾道诎当伸。落魄伤迟迈，依栖笑隐沦。三年为倦翼，万里作穷鳞。伏枕思霜橘，归溪恋紫莼。鸿稀石城信，鱼隔太湖滨。故宅闲多草，空船独采苹。夜吟酬蟋蟀，暮景叹麒麟。老恐襟期断，悲怀辙迹陈。旧峰还似洛，淮水想犹秦。胜地登临数，殊乡梦寐频。潮吞李白月，花动谢安春。有兴须相觅，无聊谩自呻。休疑交契阔，尚觉胆轮囷。远物那堪赠，佳音欲细询。劳歌因奉寄，题罢更沾巾。  

○咏石得天字  

肢脉昆仑析，胚浑混沌先。灵分玄岛峙，秀聚景云鲜。覆压风雷窟，枝撑宇宙穿。崚嶒攲筱雾，历棘耸萝烟。嶪嶪栖危壁，磷磷过瘦涓。雨攻绳眼断，浪击弹窝圆。笔架珊瑚竖，屏围玛瑙偏。骨攒狞鬼竦，脊凸老蛟跧。剑卓空苍色，矛森紫翠颠。丑宜镌鸟篆，刚可利龙泉。怪渍潮纹湿，顽和地轴连。篔筜梢映带，薜荔叶萦缠。磊磈蛇身缩，崩峥凤势偏。藓侵题字处，藤络倚笻边。碎砾铺文贝，尖峰斫黛莲。窦深膏乳滴，甃润土花沿。俨若峨冠者，昂如峻士焉。磴危欺木屐，矶滑怯苔毡。移恐岚光动，扪嗔野蔓牵。冲湍声类磬，谢瀑韵成弦。硬性辞斤凿，嵌形欠画传。鼓歌伤莫续，鼎句叹难联。砥砺诚由着，磨砻学及迁。畜奇希抱璞，炼饵诧飞仙。寸势垂千仞，嵬胎结几年。岩晖知产玉，峡束见奔川。织女支机稳，山人作枕便。陨星沈战域，敲火出渔船。异或称羊化，疑应讶虎眠。龟埋遗碣下，麟仆古茔前。屹立中流壮，平施大础坚。《怀沙》嗟放逐，凝魄惜婵娟。德必穹碑绝，词当巨砚研。险思经滟滪，功拟勒燕然。嵩岱归诸掌，蓬瀛寄一拳。不须填碧海，直欲补青天。  

○答无住和太初韵见寄  

宝地人来少，柽阴自晚晴。片云依石润，孤磬出花清。竹笕分泉细，檀烟上氎轻。勒铭留水寺，应供宿江城。适楚涛喧定，归吴雪滞行。雨苔粘冻屐，廊叶覆闲枰。琴为蛇纹买，书因鸟迹评。眼高无佛祖，诗癖有山兄。句妙唐风在，心空汉月明。昼禅休树影，夜梵杂松声。夏减游方兴，秋添住岳情。何时修白业？去结懒残盟。  

○上冯集贤  

忠言如海胆如山，趣入金门虎豹间。玉笋晓班联鹭序，紫檀春殿对龙颜。气凌百辟星辰动，赋就《三都》造化闲。岂向长沙淹贾傅，淳风会见笔追还。 【大都有紫檀殿。】  

○送陈行之之信州推官  

汉守曾悬榻，家声复世纶。赞廉推雅士，列郡重嘉宾。昭代详刑谳，贤僚体圣仁。袴襦怜故老，狴犴念冤人。英干登时望，文华异等伦。固宜膺宠渥，岂但活罢民。江左名藩旧，风流佐幕新。平反须有颂，刚决看如神。郗鉴初荣养，黄香早缔婣。锦还乡已昼，彩戏室俄春。自补寻山屐，谁亲垫雨巾。拊循恩易洽，煦妪俗当淳。曲动《阳关》迭，尊移祖帐陈。未能忘手握，何得更情亲。羡尔丹霄贵，悲余白发贫。尚期金鼎药，犹客素衣尘。岩壑将幽赏，烟霞欲隐沦。交游千古事，离别百年身。楚泽寒多雁，吴波暖见鳞。相思不相见，音问莫辞频。  

○寄翰苑所知  

多士当文治，明良际盛时。骚坛先佩印，策阵已搴旗。西极蹄千里，南溟翼四垂。疾雷天地破，崩岳鬼神移。学过《三都赋》，神超七步诗。阴何须大赏，鲍谢只平欺。尺璧光难掩，华钟响发迟。人游丹桂窟，凤哕碧梧枝。汉室方虚席，枚皋复擅词。数承恩诏见，趋赴重官仪。黄阁登清要，苍生息旧疲。星辰侵履舄，桃李傍阶墀。珂里豪家逐，铜驼乐部随。行歌金騕褭，醉舞玉参差。杜曲花偏满，蓬壶酒不辞。弓开射熊馆，剑倚化龙陂。秀彦居同采，轩车出共驰。侯门相杂沓，寒素独吁嘻。尘榻应容下，仙舟可待追。亦惭才莫逮，终负志难衰。攀附羞萝茑，傍徨向路岐。未酬题柱兴，徒抱练丝悲。幽谷音犹涩，盐车力尚卑。泥涂淹騄駬，荆棘困黄鹂。睍睆还求友，腾骧却避羁。愁吟长铗伴，闲梦矮床知。缝掖今谁贵，乘桴任所之。短章非善颂，聊以展吾私。  

○寻贞白先生旧居  

百折历云峤，千花通水源。寒藤垂到地，怪石立当门。白壤炼丹赤，清池磨剑浑。曾来诵经处，片雨滴苔痕。  

○己亥秋淮南饥客中怀故里朋游寄之  

行李依吴榜，飘蓬更楚乡。山川岁云暮，风雨夜何长。此地从兵革，斯民复旱蝗。荐饥怀赈粟，久渴望携浆。船妇争遗穗，樵童拾弃芒。哭丧多藁葬，征旅少赢粮。岂有灾重并，而无户损伤。一年租幸免，众口饭谁将。生晚羞干禄，忧时念彼苍。悲歌思请剑，颓堕辄椎床。宵枕当寒溜，晨梳候曙光。牧羊人戢戢，放马草荒荒。木落明秋野，江空月照霜。城乌头并白，水树叶先黄。羁客情难遣，朋侪兴不忘。投琼花院内，博塞竹林傍。尚恐诗盟浅，犹嗔吏鞅妨。偏提随款段，笭箵下沧浪。稍遂田园计，终须萝薜藏。松筠亲戚辈，麋鹿弟兄行。春寺寻暄暖，晴波泛渺茫。清泉濯足冷，紫菊染巾香。醉任王侯贵，闲辞礼数忙。庞公厌州府，陶令乐柴桑。酬答幽期惬，交游素愿偿。短章应得附，真赏莫能量。颇似岑参句，多因杜甫扬。流传千载后，直欲继前唐。  

○南峰归云庵  

云伴老僧居翠微，老僧应共白云飞。杖藜西去云东去，日暮僧归云亦归。  

○建业闲居春思  

杜曲芳菲早，江城店舍烟。雨青榆荚地，风白柳花天。愁结丁香上，酲余禁酒前。病多游冶少，春事亦留连。  

○寄眠云处士  

闻说华阳洞，人间第八天。茅君旌屡降，弘景驾常延。地吐黄金气，潭流碧玉泉。神丹光夜发，朱草叶春妍。羽客家相接，麟洲脉共连。山遗秦女药，锄得汉朝钱。处士怀贞遯，长生契宿缘。童颜曾辟谷，鹤相合成仙。啸傲三峰上，披研万象先。囊攒五行物，剑握七星权。石铫青精饭，风炉紫朮烟。赤松齐远躅，玄俗并遐肩。九转功将就，双亲念复虔。却携琼笈转，归枕白云眠。蓟子家尝历，壶公诀尽传。路回蓬岛下，杖化葛陂边。经案苔侵徧，闲枰雨滴穿。池留洗瓢水，壁挂断琴弦。蕙帐猿空怨。萝窗月自悬。嵒存容怅望，涧去意潺湲。局久棋多变，寰清鼎又迁。衲衣期异日，筑室定他年。季世嗟予晚，幽栖志独坚。欲随蒲坐具，已办布行缠。学道无如此，游方恐未然。尚迟甘旨奉，更被苦恩牵。脑虑精难满，心忧影或偏。藓坛情愿扫，茶灶手能煎。根究婴儿后，参同混沌前。求真不易遇，师匠早哀怜。  

○灵岩寺上方  

霸业销沈烟树浓，吴王台殿梵王宫。屧廊人去土花碧，香径僧归秋叶红。飓母射嵒风动地，蛟精徙穴雾迷空。明朝江郭重回首，寺在翠微苍霭中。  

○大涤山道士  

童颜几寒暑，编叶当衣裳。琴古面无漆，柏枯身有香。树精为老仆，石髓作干粮。不语坐松下，天风吹发凉。  

○西湖酒家壁画枯木  

衡岳乔松道途远，成都古柏山川隔。忽惊老树刺眼来，疑是颓崖压东壁。拗怒风雷龙虎气，盘折造化乾坤力。阴连沧海一片秋，秀夺西湖两峰色。寒云苒惹霾昼影，冻藓缘沿借春碧。醉翁睥睨欲挂衣，禅伯经营思憩锡。乌鸢冥下踏枝空，猿猱夜过嗔藤仄。铁干铜柯嗅不香，苍雪玄烟润将滴。便拟攀萝解纠缠，何烦平地生荆棘。直须扫去曲碌姿，挥作昂霄数千尺。  

○客夜思亲  

老妻病女去淮西，慈母居吴鹤发衰。我独天涯听夜雨，寒灯三处照相思。  

○梁隆吉遗冯笔并诗答以长句  

吴刚夜入广寒阙，生擒老兔出秋月。嫦娥泣雨蟾影孤，灵药不舂玉杵歇。桂花凝毫拔苍绿，蜀丝缠金缕湘竹。紫兰蕊笑春风愁，莲花仙冠坠簪玉。松腴点漆光照眸，藤肪捣雪滑欲流。乐毅小帖排银钩，天马历块无九州岛。梦中忘笔那有花，占锥画地飞龙蛇。觉来寻锥亦无处，但见鸟迹留平沙。  

○二乔卷  

国色双花相并栽，周郎分得小枝来。汉宫早有君王见，金屋须教一处开。  

○南岳李道士画双松图  

道士醉卧天柱峰，睥睨石上千年之老松。松精相感入梦寐，化作苍髯双老龙。酒肠空洞生鳞角，飞出两龙醉不觉。须臾霹雳撼五岳，丰隆缩手不敢捉。神灵顷刻归虚无，壁上但见《双松图》。松耶龙耶莫能诘，栋梁霖雨藏秃笔。  

○僧日观画蒲萄  

玉山道人苍壁立，胸潴万斛松煤汁。吐作千年古怪藤，犹带西湖烟雨湿。元气淋漓草木活，太阴菌蠢虫蛇蛰。须萦翠雾瘦蛟走，睛抉玄珠黑龙泣。神剜鬼刻字崛奇，水精火齐光陆离。天魔擎来帝青宝，鲸波涌出珊瑚枝。墨花酣春马乳涨，醉梦渴想西凉姿。风窗秋疑螙叶语。露架夜忆虬柯垂。须臾掩卷何所见，月落庭空无影时。  

○喜虚碧自龙虎归  

雨巾风帽别真师，云满天坛驾鹤迟。囊佩山图行几日，棋逢仙客看多时。丹房芝朮春英长，玉洞烟霞夜梦离。定有壶公远相送，瓢中添着几篇诗。  

○雨篷为吟友题  

家分半席并鸥眠，兴堕吴头楚尾天。机杼晓声柔橹月，帘帷暝色片帆烟。鱼龙窟宅同春梦，鸡犬图书当夜船。咫尺五湖晴景好，钓竿闲在草堂前。  

○送金华黄晋卿之诸暨州判官 【溍。】  

夫子今衡鉴，斯文属在兹。擅场年鼎盛，抱业器瓌奇。鹗荐崭头角，莺迁奋羽仪。词源倾渤澥，笔阵偃蛟螭。太极钩深赋，先儒射策辞。秋闱前决胜，春榜后名驰。激切波澜立，镌镵物象危。光芒牛斗宿，标格凤凰池。袍色宫花称，才华制草宜。马骄曾杏苑，胪唱果丹墀。王事勤州佐，官联逼郡麾。谈经犹宝地，视篆必瓜期。渐觉要章宠，徐看利泽施。治应黄霸最，民定邵棠思。《郢雪》聆高调，郇云喜近披。晚陪灵运屐，早访董生帷。梓匠宁辞斲，樗材忝辱知。尘凡劳点化，传玩指瑕疵。我自哀王粲，伊谁说项斯。碧山招未隐，白发病相欺。岁晏空江急，风回落木悲。雨来孤枕夜，梦别故人时。留滞飘蓬梗，攀援折桂枝。愿言多善政，尚得播声诗。  

○观沈氏盆开双头莲花戏作  

一枝倾国又倾城，笑并香腮百媚生。湘浦二妃窥宝镜，星宫双六下银泓。金波影俪婵娟巧。玉露心分沆瀣清，曾向鸳鸯屏上看，野花空得合欢名。  

○题玉环联辔图  

赭袍红映缕金衣，笑并花骢酒力微。试问六龙西幸日，有人曾侍翠华归。  

○答马怀秀兄弟见访  

移家连晚岁，屏迹值春寒。旧业遗松径，幽栖远杏坛。数椽容膝易，五斗折腰难。有客来排闼，无人为整冠。讽诗称鲍照，卧雪念袁安。《下里》余谁和，《高山》尔自弹。迎门屐齿折，扶病带围宽。乍喜交时彦，相寻到冷官。邻惊都骑盛，仆出草堂看。光价连城璧，风流艺苑兰。老嗟倾盖晚，贫觉布衣单。午灶添茶具，烟蓑罢钓竿。传呼闻杜曲，荣耀满江干。文雅多歆艳，殷勤少接欢。长鲸钩上掣，巨阙匣中蟠。笔力千钧弩，襟怀百丈澜。籍通金马选，诏待紫泥干。乐毅曾强赵，夷吾遂霸桓。贵应联万石，功定服三韩。留取刊彝鼎，勋名未汝阑。  

○雨夜怀虚碧  

共有烟霞疾，襟期江海分。故人年老别，寒雨夜深闻。地肺潜通岳，峨眉秀拂云。何时负笈去？稽首五千文。  

○春归  

酿蜜筒香蜂报衙，杏梁泥歇燕成家。浮萍断送春归去，尽向东流载落花。  

○雪夜有怀  

雪压狐裘醉玉京，夜闻歌吹到天明。寒窗病起今头白，始听春蚕食叶声。  

○唐宫词补遗四首  

海内升平服四夷，远邦贡物尽珍奇。近颁手诏俱停罢，独许南方进荔枝。  
罢朝轻辇驻花边，催唤黄门住静鞭。三十六宫人笑语，上前争索洗儿钱。  
昭阳仙仗五云中，遥听笙箫起碧空。夜半月明人望幸，君王自在广寒宫。  
宫娥随驾蜀山回，春日还从内苑来。闻道上皇忧寝食，御前休报海棠开。  

○发白解嘲  

吴霜两鬓早先秋，闻道愁多会白头。溪上鹭丝浑似雪，想应无那一身愁。  

○西湖所见  

绿阑干护水鳞鳞，苏小门前柳弄春。听得语声娇不见，隔帘佯唤卖花人。  

○题许山人居  

葺茅栖碧巘，梯路上云危。树影池摇曲，泉声石碍迟。鸟衔丸罢药，猿拾着残棋。见说仙家伴，时来觅紫芝。  

○秣陵晚眺  

天堑鸿流拥积沙，石城虎踞谩雄夸。山陵青草六朝地，巷陌乌衣百姓家。紫盖黄旗消王气，琼枝璧月吊庭花。孤云更作降旛势，目断楼船日又斜。  

○公子家  

朱门当道拥高槐，拂晓鸣驺散乳鸦。红叱拨骄矜匼匝，黑昆仑黠解琵琶。姬将银蜡烧明月，犬带金铃卧落花。不信铜驼荆棘里，百年前是五侯家。  

○宫词二首  

月照芙蓉水殿秋，仙韶一曲奏《凉州》。高皇尚爱梨园舞，宣索当年菊部头。 【宋思陵时，有菊夫人善歌舞，为仙韶院第一，既而称疾告归。一日，宫中曲舞不称旨，提举官奏曰：「此非菊部头不可。」于是宣唤再入。】  
条脱金寒翠袖冰，羊车梦里辘轳声。熏炉宿得沈香火，暖却春纤暖玉笙。  

○姑苏台  

妖艳分明构祸胎，黄金瓌丽更危台。笙歌夜倚东风醉，粉黛春从南国来。原草翠迷行辇迹，野花红发舞衣灰。豪华肯信今为沼，烟水翻令后世哀。  

○席上赠歌者  

十疋吴绫赏水新，一声歌歇杏梁尘。家徒四壁门如水，那得明珠换美人。  

○垂虹亭秋日遣兴  

满袖玉皇香案烟，彩霓背上俯晴川。红黄霜树珊瑚海，黑白云花玳瑁天。玄圃空离楼十二，丹墀罢对字三千。吟毫醉蘸吴江水，写与骑鲸李谪仙。  

○初夏别业  

别墅清深无俗人，蛛丝窗户网游尘。绿阴镂日新欢夏，红雨鏖花故恼春。病去情怀逢酒恶，困来天气与茶亲。壁间乌帽长闲却，肯学陶家戴漉巾。  

○燕  

衔得香泥去，花间日午时。玉人方睡起，莫讶卷帘迟。  

○谢僧遗石鎗  

远寄奇鎗紫玉形，寒翁欢喜欲镌铭。茅峰道士传茶诀，林屋山人送水经。崖瀑松风添瑟缩，地炉槐火共青荧。矮瓶未罄长镵健，且傍云根饱茯苓。  

○春日野步书田家  

翳日桤阴翠幄遮，葑围高下弈枰斜。陂塘几曲深浅水，桃李一溪红白花。赪尾自跳鱼放子，绿头相并鸭眠沙。春郊景物堪图写，输与烟樵雨牧家。  

○客燕雨怀  

■〈契阝〉门飞雨布袍泥，游子魂消几梦归。赋有声华羞狗监，泪无气概笑牛衣。客愁万斛添杯量，春瘦三分减带围。不似江南烟艇小，柳花如雪荻鱼肥。  

○寒食  

十日花时九雨风，年年百五病愁中。春寒不禁香篝火，红蜡青烟忆汉宫。  

○旧内臣家老马  

罢直奚官雪满腮，少年曾扈上之回。金砧戍削蹄多裂，玉秣辛酸齿半摧。苜蓿地闲春草遍，葡萄宫废野花开。病嘶破枥秋风夜，犹忆先朝较猎来。  

○端石砚  

千年嵒璞斩新硎，一片琳腴截紫青。云汉带星来玉匣，墨池蒸雨出沧溟。烟开雾敛天晶彩，海静江澄地典刑。要与陶泓作佳传，老磨松液写《黄庭》。  

○东风  

东风吹绿上汀洲，染出江南一片愁。长到春来问芳草，不知何地可忘忧。  

○无题效李商隐  

妆浅颦深凭绮疏，小郎新拜执金吾。弦中言语分明怨，裀上腰肢准拟扶。翠履鸳寒慵斗草，红牙马暖罢樗蒲。无人商略心头事，潜向花间卜紫姑。  

○旱乡田父言  

疲牛病喘饿桑间，碌碡闲眠麦地干。残税驱将儿子去，豆畦却倩草人看。  

○双陆  

金缕纹桑斲局坚，红云倒浸一池莲。星环紫极无多点，月印银潢有两弦。行采砧声鸣素练，计筹花片落牙钱。个人惯受卑栖苦，长为归迟罚绮筵。  

○春病起即事  

壮怀玉具剑空携，老去金门献赋迟。服药身躯多病日，养花天气半阴时。愁乡尘积瑶琴岳，梦境寒生翠被池。春事几何公事急，可怜蝴蝶挂蛛丝。  

○许山人家  

桐君种药隐蘅皋，竹祖生孙共养高。茶脚碧云凝午椀，酒声红雨滴春槽。休粮貌古添清瘦，饵朮身轻长绿毛。仙诏未颁迟拔宅，家资犹恋一溪桃。  

○书赵集贤诗翰后  

九天宫阙郁嵯峨，公昔骑龙上大罗。文在玉堂多焕烂，泪经铜狄一滂沱。原陵禾黍悲酆镐，人物风流继永和。今日吴笺拜遗墨，只堪哀怨不堪歌。  

○汉宫  

武帝升霞玉殿空，金人夜泣月明中。三千嫔御无行幸，犹费丹砂饲守宫。  

○答无功岁暮见寄  

豆稽灰勋拥炉天，品字煨残骨柮烟。诗草病多删枕上，眼花书久废灯前。老依萧寺僧留宿，相对蒲团夜不眠。筋力渐衰余习在，梦中去趁暗门船。 【《翠寒集》冯海栗序作于延佑庚申，时子虚年已六十余矣。此诗颔联云云，当是其暮年手自编定者。其《啽呓集》小引称至元丙子中载叶李、赵孟俯事，当是后至元所作。而《鲸背吟序》曰至元辛卯，则前至元也。为附记于此。】  

○啽呓集诗  

王蠋  
甘罗  
曹瞒  
绿珠  
李三郎  
徐佐卿  
张建封妾盼盼  
李国主  
王介甫  
西湖  
秦少游女  
岳武穆王  
陆君实  
贾琼妻韩氏  

△王蠋  

全齐拱手受燕兵，义士谁为国重轻？七十二城皆北面，一时发愤独书生。  

△甘罗  

函谷关中富列侯，黄童亦僭上卿谋。此时园绮犹年少，甘隐商山到白头。  

△曹瞒  

奸雄睥睨鼎终移，筑舍谯东志竟赍。若使人生尽如意，墓门应表汉征西。 【《魏武故事》载操令，有不能如意，征为都尉之语。】  

△绿珠  

红粉捐躯为主家，明珠一斛委泥沙。年年金谷园中燕，衔取香泥葬落花。  

△李三郎  

独跨青骡栈阁间，华清休忆夜鸣銮。空教万马盘旋舞，不济崎岖蜀道难。  

△徐佐卿  

化作辽东羽翼回，适逢沙苑猎弦开。宁知万里青城客，直待他年箭主来。 【明皇猎于沙苑，见孤鹤回翔，一发而中。有青城道士徐佐卿者，谓院中人曰：吾行山中，为飞矢所及，寻已无恙。此箭非人间所有，他年箭主当来，可宜付之。后明皇幸蜀，游明月观，见箭惊异。佐卿盖中箭孤鹤耳！】  

△张建封妾盼盼  

妾未成灰鬓已霜，啼红十载唾茸窗。香魂若作楼中燕，一世孤飞不肯双。  

△李国主  

春花秋月满雕阑，便到江南亦梦间。近日何尝事汤沐，只将清泪洗朱颜。 【后主归朝后，与金陵旧宫人书云：此中日夕只以眼泪洗面。】  

△王介甫  

投老归耕白下田，青苗犹未罢民钱。半山春色多桃李，无奈花飞怨杜鹃。  

△西湖  

故都日日望回銮，锦绣湖山醉里看。恋着销金锅子暖，龙沙忘了两宫寒。 【孙何帅钱塘，柳永作《望海潮》词赠之。流播金国，金主亮闻「三秋桂子，十里荷花」，遂起投鞭渡江之心。时人诗云：「谁把杭州曲子讴，荷香十里桂三秋。那知卉木无情物，牵动长江万里愁。」南渡驻跸，留连为歌舞之场，遂忘中原。悲夫！】  

△秦少游女  

郎罢藤阴老泪澘，黄金谁赎蔡姬还。看来山抹微云恨，直送蛾眉出汉关。 【靖康间，有女子为金军所掠，自称秦学士女。道中题诗云：「眼前虽有还乡路，马上曾无放我情。」读者凄然。】  

△岳武穆王  

克复神州指掌间，永昌陵侧诏师还。丹心一片栖霞月，犹照中原万里山。  

△陆君实  

六鳌海上失乘舆，天柱臣难只手扶。应有二妃魂尚在，至今何处望苍梧。 【君实，名秀夫，淮安人。】  

△贾琼妻韩氏  

国破家亡泣血吟，千年不与妾同沈。中流定有当时泪，滴作江声哭到今。 【巴陵女子韩氏希孟，魏公五世孙，嫁为贾尚书子琼妇。岳州破，被虏之明日，以衣帛书诗，自投于江而死。诗传人间，哀国亡身虏也。末曰：「借此清江水，葬我全首领。皇天如有知，定作血面请。愿魂化精卫，填海使成岭。」长兴州判官沈某，托亲戚刘光履求吴兴赵子昂书此诗传世。光履诺而未言，一夕梦一妇人云：「趣为我求书，庶因大人君子之笔，发扬幽愤。」赵闻而异之，乃为写一通归之。子昂所序如此。】  

○宝剑谣 【以下《翠寒集补遗》。】  

铁精苍玉龙，景潜万丈虹。孤电走白日，老冰立秋空。提出天地愁，八极来清风。未逢隆准帝，古匣尘土蒙。大蛇当道兮，苦断秋蓬。呜呼宝剑兮，亦将遇乎英雄！  

○题龚翠岩中山出游图  

酆都山黑阴雨秋，群鬼聚哭寒啾啾。老馗丰髯古幞头，耳闻鬼声馋涎流。鬼奴舆馗夜出游，两魑剑笠逐舆后。槁形蓬首枯骸瘦，妹也黔面被裳绣。老馗回观四目斗，料亦不嫌馗丑陋。后驱鬼雌荷衾枕，想馗倦行欲安寝。挑壶抱瓮寒凛凛，毋乃榨鬼作酒饮。令我能言口为噤，执缚魍魉血洒骻。毋乃剁鬼□鬼■〈鱼差〉，令我有手不能把。神闲意定元是假，始信吟翁笔挥洒。翠岩道人心事平，胡为识此鬼物情。看来下笔众鬼惊，诗成应闻鬼泣声。至今卷上阴风生，老馗氏族何处人？托言唐宫曾见身，当时身色相沈沦。阿瞒梦寐何曾真，宫妖已残马嵬尘。倐忽青天飞霹雳，千妖万怪遭诛击，酆都山摧见白日。老馗忍饥无鬼吃，冷落人间守门壁。  

○题郑所南推篷竹卷  

要写秋光写不成，愁凝苦竹淡烟横。叶间尚有湘妃泪，滴作江南夜雨声。  

○月上人还西湖  

南峰归度夏，旧业在烟霏。半夜闻清磬，一灯明翠微。云萝寻寺远，猿狖见人稀。想到经行处，天花绕锡飞。  

○商人妇  

日日湖头望，望夫夫未回。无情春水恨，祇送别船来。  

○琵琶  

一片相思木，声含古塞秋。琵琶是谁制，长拨别离愁。  

○鲸背吟 【并序。】  

仆粗涉诗书，薄游山水。偶托迹于冑科，未忘情于笔砚。缘木求鱼，乘桴浮海。观千艘之漕饷，势若龙骧；受半载之奔波，名如蜗角。碧汉迢遥，一似桴槎于天上；银涛汹涌，几番战栗于船中。今将所历海洋山岛，与夫风物所闻，舟航所见，各成诗一首。诗尾联以古句，盖滑稽也，非敢称于格律。然而风樯之下，柁楼之上，举酒酌月，亦可与梢人黄帽郎同发一笑云尔！至元辛卯中秋，苏台吟人朱晞颜名世序。 【按《翠寒集》赵魏公序，谓子虚旧以晞颜字行，世居晋陵，家值兵难，迁吴，冒朱姓云。则知晞颜即子虚无疑也。曹石仓《十二代诗选》，别载朱晞颜《鲸背吟》，正子虚从事征东幕府时所作。石仓盖未知晞颜、子虚之为一人耳。】  

梢水  
莺游山  
日出  
东洋  
揍沙  
海鸥  
乳岛  
沙门岛  
莱州洋  
水程  
寻■〈舟宗〉  
抛矴  
出火  
落篷  
走风  
橹歌  
大浪  
探浅  
讨水  
讨柴  
直沽  
自题  

△梢水  

拔矴张篷岂暂停，为贪薄利故轻生。几宵风雨船头坐，不脱蓑衣卧月明。  

△莺游山  

崖倚波涛顶接空，黄莺游处树成丛。莫言山上人希住，多少楼台烟雨中。  

△日出  

金乌摇上浪如堆，万象分明海色开。遥望扶桑岸头近，小舟撑出柳阴来。  

△东洋  

东溟云气接蓬莱，徐福楼船此际开。应是秦皇望消息，采芝何处未归来？  

△揍沙  

万乘龙骧一叶轻，逆风寸步不能行。如今阁在沙滩上，野渡无人舟自横。  

△海鸥  

群飞独宿水中央，逐浪随波羽半伤。莫去西湖花里睡，芰荷翻雨打鸳鸯。  

△乳岛  

远望浑如两乳同，近前方信两高峰。端相不似鸡头肉，莫遣三郎解抹胸。  

△沙门岛  

积沙成岛浸苍空，古祀龙妃石崦东。亦有游人记曾到，去年今日此门中。  

△莱州洋  

莱州洋内浪频高，矴铁千寻系不牢。传与海神休恣意，二三升水作波涛。  

△水程  

九日滩头不可移，九滩一日尚嫌迟。何须频问程多少，路上行人口是碑。  

△寻■〈舟宗〉  

万舰同■〈舟宗〉在海心，一时相离不知音。夜来欲问平安信，明月芦花何处寻。  

△抛矴  

千斤铁矴系船头，万丈滩中得挽留。想见夜深抛掷处，惊鱼错认月沈钩。  

△出火  

前船去速后■〈舟宗〉忙，暗里寻■〈舟宗〉认火光。何处笙歌归棹晚，高烧银烛照红妆。  

△落篷  

潮信篷留风力悭，落篷少歇浪中间。殷勤为向梢人道，又得浮生半日闲。  

△走风  

夜飓颠狂浪卷天，深渊多少走风船。一宵行尽波涛险，只在芦花浅水边。  

△橹歌  

浪静船迟共一■〈舟宗〉，橹声齐起响连空。要将檀板轻轻和，又被风吹别调中。  

△大浪  

吞天高浪雪成堆，摇荡惊心眼怕开。深谢波神费工力，几回风雨送将来。  

△探浅  

探水行船逐步寻，忽逢沙浅便惊心。蓬莱近处更难徧，扬子江头浪最深。  

△讨水  

海波咸苦带流沙，岛上清泉味最佳。莫笑行人不风韵，一瓶春水自煎茶。  

△讨柴  

海树年深成大材，一时斧伐作薪来。山人指点长松说，尽是刘郎去后栽。  

△直沽  

直沽风月可消愁，标格燕山第一楼。细问花名何处出，扬州十里小红楼。  

△自题  

乘兴风波万里游，清如王子泛扁舟。早知鲸背推敲险，悔不来时只跨牛。  

***◆陈监丞旅（安雅堂集）***  

旅字众仲，兴化莆田人。幼孤，笃志于学，以荐为闽海儒学官。御史中丞马祖常一见奇之，谓曰：「子馆阁器也，胡留滞于此？」因勉游京师。侍讲学士虞集见所为文，慨然叹曰：「此所谓我老将休，付子斯文者矣。」即延至馆中，朝夕相讲习，与祖常交口延誉于诸公间。平章赵世延力荐之，除国子助教，三年考满，诸生不忍其去，请再任焉。出为江浙儒学提举，召应奉翰林文字。至正元年，迁国子监丞，又二年卒。年五十六。有《安雅堂集》十四卷。史称其文典雅峻洁，必求合于古作者，不徒以徇世好而已。河东张翥序其集曰：「天历、至顺间，学士虞公以文章擅四方，学者仰之。其许与君特厚，君亦得与相熏濡而法度加密。虞之奖成后进，陈之识所依归，才名接踵，相得益彰。昔人风致，真不可及也。」  

谢征君松巢  
友人记余少作因录之  
次韵毘陵吴寅夫见寄  
次韵陈景忠见寄  
为萧元泰题龙虎山岩图  
湖上分韵得春字  
题秋山图  
次韵许左丞从车驾游承天护圣寺是日由参政升左丞  
安福李氏临溪亭  
题米元晖溧阳溪山图  
题天台桃源图  
苏伯修往上京王君实以高丽笠赠之且有诗伯修征和章因述往岁追从之悰与今兹暌携之叹云耳  
题胡氏杀虎图  
小混沌  
谢氏祖孙创澧阳桥  
海谷  
分题得车摇摇送方叔高之官  
题蒙泉吏隐图  
哭陈元麒  
陈新甫生日出红玉杯饮为赋  
题陈氏潇湘八景图  
题虞先生词后  
题班婕妤题扇图  
题画梅  
题雨竹  
为张壶洲赋壶洲  
送张真人代祠武当龙虎两山追赋  
题画图二首  
题泛舟图  
开玄堂下有两雁互浴盆池王真人命工绘为图  
次韵本元上人相别  
次韵韩伯清访句曲外史  
题扇面  
题段氏扇子  
题马道士画  
题水仙花图  
题辽人射猎图  
用吴彦晖韵送扬州张教授还汴梁二首  
题竹石图  
题高氏所藏画图  
题画兰  
艾氏心远楼  
送李盘中真人代祀江南三名山  
方壶道士作荒山白云图寄豫章杨显民  
次萨天锡韵  
题韩伯清所藏郭天锡画  
南山诗  
题罗节妇传后  
送潘泽民还江南诗  
林外诗为夏生作  
题城市山林图  
题耿氏所藏艳画  
送朱莲峰著书得官南归  
题黄鹂海棠图  
题春宫倦绣两图二首  
梅石  
吴王纳凉图  
和维扬友人  
题黄筌竹鸾图  
次韵友人京华即事二首  
题赵叔隆倦绣图  
为赵敬叔赋汉海兽蒲桃镜盖郑夹漈家故物也  
郭孝子诗  
题赵氏人马图  
次韵阿容参政省中夜坐  
院中闻大驾先还再和伯修韵  
三马图  
送海丰刘巡检  
赠莱州石工  
汾州北席里石氏节妇  
赋凝春小隐  
送王致道代祠北岳北海济渎南镇  
送项链师还天台  
送毛真人南还  
春日思远游  
次韵答都下友人二首  
元宵怀钱塘  
和康庸田鲁瞻公言怀韵  
江城即事  
题木斋卷  
桃花幽禽图  
题熊云巢竹石图  
送李彦方副使入闽  
建昌胡氏小有楼  
题子昂江天钓艇图  
申屠子迪为山南宪掾白部使者毁夷陵曹操庙  
送赵子期使交趾  
为彭道士赋鹤峰  
题张氏风竹图  
清漳黄氏北墅  
寿吴宗师  
送余嘉宾赴常宁州判官  
送杨田甫巡检之官潮阳  
程氏竹雨山房  
西山诗  
题云林晚晴图  
陪赵公子游蒋山即席次李五峰韵  
陆氏菊逸  
送邓文质  
......  

○谢征君松巢  

昔闻征君在天目，松间结巢成久留。南荣北郭井里近，西枝东柯村谷幽。蕙帐眠深翠露落，石泉酿熟缃花浮。拟借丹梯到高处，枳勾桐乳非吾求。  

○友人记余少作因录之  

溪村积水生寒烟，书庐睡起清明天。隔溪莫哭人饭鬼，塍间烧钱野风起。酒旗山前雨疏疏，来禽花低飞鹧鸪。荒坟累累出新草，草长如人人又老。东门大道青杨间，可怜车马无时闲。  

○次韵毘陵吴寅夫见寄  

季子江海居，胜友园池赏。临水咏新诗，轻飙送流响。丹花阳林吐，绮翼幽竹上。云澜阻尘躅，离思徒浩漭。杪秋辞京邑，寒郭舣吴榜。宗兄念行役，旨酒劳鞅掌。承子共清悰，论文发豪爽。我贫久侨栖，所至类乐广。愿得阳羡田，宁惭五湖长。夙昔诒约言，迟暮婴世网。众仙谅超遥，楼观满方丈。余霞散文席，斜月生翠幌。芳夕令人思，思之不能往。晨兴即高冈，引睇写孤想。  

○次韵陈景忠见寄  

用世已无伎，高人方据梧。词林忝供奉，客舍候征呼。拓落需微禄，骞腾失壮图。为文下枚孺，力穑后孙愉。春草生湖曲，暮云飞屋隅。论交尊有蚁，忆别履非凫。拟泛鸱夷舸，重游泰伯都。山泉■〈奭斗〉雪乳，石荈瀹琼酥。作鲙溪庖近，听猿野磴纡。松风吹绿鬓，花雨落红毹。佳什勤相赠，幽期愧独踰。烦君语宗长，为我谢寅夫。  

○为萧元泰题龙虎山岩图  

龙虎之山仙所寰，我昔梦寐游其间。乾坤风气结冲秀，中有正一玄都坛。羽人授我九节杖，林磴窈窕穷幽攀。金宫药殿起寥廓，翠崖丹巘深回环。峰头时飘白菡萏，石上尽种青琅玕。诸岩一览二十四，总似瀛渚蓬莱山。清溪浮空引雪练，远岫隔水来烟鬟。就中仙岩更奇绝，上有玉树皆檀栾。虹光半夜出林杪，云是石室韬神丹。欲求刀圭已衰疾，羽人去我如飞翰。褰裳磵曲采芳草，断猿疏雨春山寒。觉来俗事日满眼，岁月冉冉随惊湍。会稽萧氏忽相访，笑以此图令我看。梦中羽人貌真似，而我别后鬓毛斑。题诗聊复纪畴昔，愿拂尘服齐骖鸾。  

○湖上分韵得春字  

君子佩明信，相期湖水滨。时欣宿雨霁，画舸送游人。轻鸥集兰渚，佳树变莺晨。山远烟容淡，日出水光新。美人含丽思，艳曲歌阳春。暌携会弥欢，酣适趣益真。兹游敦德谊，况乃及芳辰。  

○题秋山图  

之子托冲隐，秋山楼观深。矧兹及霜晨，遐瞩沈氛阴。翠巘含白云，丹枫映青林。灵溪鸣石溜，野屋负层岑。趋喧事多违，即旷恒惬心。何哉芳月宴，而我阻幽寻。  

○次韵许左丞从车驾游承天护圣寺是日由参政升左丞  

银瓮呈山麓。 【地名瓮山。】 銮舆际水乡。离宫疑馺娑，行殿仿飞翔。细浪鱼鳞袭，轻飙鹢首骧。扶桑明远岸，析木度高樯。屏翳时清跸，丰隆夙启行。卫兵环越棘，舞女蹋吴航。渐觉仙楼近，微闻梵铎扬。石坛登案衍，琼佩杂璆锵。夕渚休兰棹，春壶泻桂浆。伊蒲颁内供，薝卜散林香。罢宴蜺旌动，开帆兽锦张。弄田低碧树，驰道出金塘。畿甸严车辅，臣邻重室厢。方欣麟在棷，复喜凤鸣阳。圣主需贤急，嘉猷赖弼良。从容承顾问，舄奕拜恩光。文采堪华国，芳菲正满堂。协忠成泰治，流泽遍遐荒。援古言应切，匡时虑更长。谁哉疲土木，况乃象为廊。  

○安福李氏临溪亭  

结屋负南郭，清溪流屋前。端居尘事少，水木自幽妍。涤砚弄寒泚，鸣琴写潺湲。沙鸟时近人，汀云相往还。烹鲜芼溪毛，留客坐前轩。逝川道体着，观物悟微言。  

○题米元晖溧阳溪山图  

宿雨散层巘，林麓翳烟霏。遥山断复连，川上初昕微。我昔困行役，溧阳秋未归。幽子乔松流，邂逅启郊扉。抚景正若此，别离嗟愿违。览卷遂终日，溪云欲生衣。  

○题天台桃源图  

天台一溪绿周遭，溪南溪北都种桃。东风吹花开复落，游人不来春水高。钱塘道士张彦辅，画图送得刘郎去。昨夜神鹊海上来，洞里胡麻欲成树。  

○苏伯修往上京王君实以高丽笠赠之且有诗伯修征和章因述往岁追从之悰与今兹暌携之叹云耳  

往年饮马滦河秋，滦水斜抱石城流。青城丈人来水上，揭谢苏王 【曼硕、敬德、伯修、君实。】 皆与游。顾予滥倚桥门席，日斜去坐鳌峰石。夜凉共饮明月尊，醉眠更听高楼笛。滦河九曲流溅溅，自我不见今三年。苏郎又扈属车去，伫望弗及心茫然。龙门峡中云气湿，山雨定洒高丽笠。别意遥怜柳色深，归心莫为鹃声急。 【龙门道中，夏月多杜鹃。】 不才未许收词垣，赋成何日奏《甘泉》。人言凡骨难变化，为我致意青城仙。 【旅时已注为史官，复勒留助教。】  

○题胡氏杀虎图  

沙河野黑秋风粗，枣阳戍卒车载孥。道旁老虎夕未餔，车中健妇不见夫。仓皇下车持虎足，呼儿授刀剚其腹。夫骨已断不可续，泣与孤儿餐虎肉。  

○小混沌 【鱼复浦中石，方氏得之，加今名。】  

大圜县■〈〈壶，卵代亚〉鸟〉，含清滓，儵忽多事中央死。玄精散作万星繠，天椽不堪参堕趾。日化七十皇有虺，蜀溜难苴绚材委。杀妖壶涿惊弗毁，剡剡灵光照寒汜。老龙乘碛用师纪，俾作鱼丽阵中士。风云往来江落水，虎臂滩回玉生子。缃文素肌温栗理，方叔得之惊且喜。羃蒙错绮鐍髹篚，闭门乍观戒贪褫。呜呼混沌乃若此，吾终乞之还汝始。  

○谢氏祖孙创澧阳桥  

涔阳极目云气昏，冲风扬波鼍窟翻。湘妃抱琴望虞舜，日暮江竹多啼痕。木兰为舟不可渡，谁幻层渊作平路。天横夜静牛渚长，海市朝晴蜃楼吐。祖孙移山山可移，昔人不信今见之。千年犹有召伯埭，白面聚敛嗟何为。  

○海谷  

归墟谷在渤海东，八纮之水注其中。不盈不缩浩无际，吞吐日月含空蒙。灵鳌于此负山出，上有缥缈金银宫。人间相去几万里，弱水满眼多回风。琴高来时踏赤鲤，少君归去乘白鸿。秦皇到老不得渡，嗟我欲往将焉从。子房有孙海谷子，告我有路非难通。只随云气相上下，与子共谒扶桑公。  

○分题得车摇摇送方叔高之官  

车摇摇，蓟门路。高丽骄马不受鞭，方郎得官上车去。蓟门南头卢水流，燕姬十五居酒楼。弹筝唱歌《折杨柳》，落日车前劝郎酒。南陌行人往复来，几人似郎得官回。郎车莫驱伤马足，车中本载连城玉。车摇摇，邬子洲。卖车买船载旗鼓，晴湖风轻闻棹讴。  

○题蒙泉吏隐图  

世皇昔日收云南，鲸鲵伾伾手所戡。乌蒙乌撒腹心地，不有军府谁其监。汉廷遣将非充国，累岁屯田无善绩。兵骄民犷土不畬，国帑空曾糜万亿。大名刘侯文武才，承诏万里诛蒿莱。豪蛮尽戢戎垒立，窜卒复还农亩开。有泉远出蒙山下，日夜清冰鸣石罅。渠分浍决来纵横，土脉浮膏作秋稼。府中偫积多如山，陂池种鱼无暵干。已闻舂硙响林际，仍为蓏蔬流圃间。刘侯暇日游泉上，宾吏追从意冲畅。步随凉影傍高松，坐看晴云起孤嶂。朱轓奕奕来瓯闽，丧车遄返黄河津。云南战骨横四野，布谷声中荒草春。刘侯虽死应愁绝，吟魂空咽泉头月。祇今宁谧重谋帅，九原人去无归辙。荔支台馆开樽时，剧谈每及西南陲。凄凉遗像画图里，对此流涕将奚为？  

○哭陈元麒  

阿麒能读书，八岁贡京国。翱翔公卿间，声誉颇籍籍。我家越山南，汝家越山北。及我官桥门，见汝长五尺。翩翩丹穴雏，五采作毛翮。昆仑上瑶树，上有实可食。汝胡不此留，而去不可即。乃翁携汝来，为汝头尽白。辛苦携骨归，江蓠黯愁夕。可怜东门吴，任达乃强释。  

○陈新甫生日出红玉杯饮为赋  

昆仑东阿含海日，石中玉子如日赤。神工夜发昆吾刀，剜作金杯盛酒吃。蟠桃初开缑母家，丹露滴如芙蓉花。广陵公子酒如海，年年颜色衬朝霞。  

○题陈氏潇湘八景图  

轩后不张乐，白月照野水。泠泠水影中，瑶瑟泣湘鬼。 【洞庭秋月。】  
西崦生夕霏，归僧度林巘。但觉山路长，不觉钟声远。 【烟寺晚钟。】  
百货集亥市，莫猺偏买盐。山日出未高，翠雨湿酒帘。 【山市晴峦。】  
倦翮久欲下，凉风起湖北。官客多挟弓，暮近白沙驿。 【平沙落雁。】  
落日楚江深，倒景在高树。晒网茅屋头，分鱼石梁步。 【渔村夕照。】  
南浦草仍碧，高楼日易斜。归帆傍水庙，箫鼓下神鸦。 【远浦帆归。】  
江气行云暮，忽失巴陵树。一夕洞庭波，都向篷上注。 【潇湘夜雨。】  
寒云不成雨，暝色凝江枫。巫峡梨花梦，飘浮过郢中。 【江天暮雪。】  

○题虞先生词后  

忆昔奎章学士家，夜吹琼管泛春霞。先生归卧江南雨，谁为掀帘看杏花。  

○题班婕妤题扇图  

层城柘馆重徘徊，坐见瑶阶长绿苔。纨扇秋来定无用，君王方筑避风台。  

○题画梅  

处士桥边古岸隈，梅花偏向小园开。冲寒有客寻春去，移得晴窗雪影来。  

○题雨竹  

江上鹧鸪留客住，黄陵庙下泊船时。一林春雨垂垂绿，消得晴风烂熳吹。  

○为张壶洲赋壶洲  

握日台高雨气收，扶桑凉影动瀛洲。珠林错落三华露，宝稼离罗五色秋。邻曲夜机鲛有室，空中烟市蜃为楼。颇闻云锦张高士，曾与壶公汗漫游。  

○送张真人代祠武当龙虎两山追赋  

桂馆祠官持羽节，名山两地蹑丹梯。共夸曼倩来金马，大胜王褒祀碧鸡。杵涧暝痕消雨石，杼岩秋影动星溪。蕙肴椒醑登瑶席，定有神光起畤畦。  

○题画图二首  

青红楼观护烟霞，湖曲高亭竹径斜。日出炎埃生九野，松阴水石养苔花。  
雨余空翠转霏霏，杜若洲边小艇归。又为故人临野合，江云日暮湿秋衣。  

○题泛舟图  

江云生白石，水木澹幽姿。双松出丛薄，翠色集遥枝。落日明极浦，楚岫正参差。美人鼓兰枻，岁晏将何之。  

○开玄堂下有两雁互浴盆池王真人命工绘为图  

玉麈山前紫雁飞，真人燕坐久忘机。余不溪水连天碧，只借盆池浣羽衣。  

○次韵本元上人相别  

君向雷峰塔边住，诗成总在倚阑时。苏堤残柳凝烟小，葛坞闲云度水迟。衲子定回花遶屋，故人别后草生墀。相知不似相忘好，谁说庄周与惠施。  

○次韵韩伯清访句曲外史  

苕霅归来俗事稀，偶然携客款郊扉。渚霞落椀松花熟，溪雨登柈石菌肥。薄宦不闲惭折简，高人相见定披衣。平生愿究中黄秘，安得茅君指化机。  

○题扇面 【剪纸为梅花残月，夹以素纨。】  

娟娟翠袖倚清空，解把并刀翦雪风。一段寒香吹不尽，西泠残月角声中。  

○题段氏扇子 【上有一枝着色竹子。】  

江上《竹枝歌》，为君颦两蛾。秋风团扇底，零落黛痕多。  

○题马道士画  

江上群山翠作堆，人家门坎对江开。小楼应有凭阑者，天远归帆似不来。  

○题水仙花图  

莫信陈王赋《洛神》，凌波那得更生尘。水香露影空清处，留得当年解佩人。  

○题辽人射猎图  

美人貂帽玉骢马，谁其从之臂鹰者。沙寒草白天雨霜，落日驰猎辽城下。塞南健妇方把锄，丈夫边成官索租。  

○用吴彦晖韵送扬州张教授还汴梁二首  

花边细马蹋轻尘，柳外移舟水满津。莫向春风动归兴，杭人半是汴东人。  
怱怱归去缘何事，要看扬州芍药花。定有金盘承绛露，送他梁苑故人家。  

○题竹石图  

蓝田水曲青玉立，雨过秋光满林湿。故人结屋傍幽崖，静爱石窗晴翠入。  

○题高氏所藏画图  

谁家林麓近溪湾？高树扶疏出石间。落叶尽随溪雨去，只留秋色满空山。  

○题画兰  

九畹光风转，重岩坠露香。紫宫祠太乙，瑶席荐琼芳。  

○艾氏心远楼  

闻子临川上，高楼万里并。兴来时独立，心与目俱行。野夕归鸿小，溪晴落木明。登临何日共，作赋写平生。  

○送李盘中真人代祀江南三名山  

弱水回风不受帆，三山只在大江南。使槎真带秋星湿，仙掌遥分夕露甘。琮玉礼神通景气，宝香随地结晴岚。泰坛建论昭灵贶，老我犹能效史谈。  

○方壶道士作荒山白云图寄豫章杨显民  

之子读书处，乱山生白云。林花晴冉冉，岩瀑暝纷纷。画此何为者，持之以赠君。谓宜作春雨，舒卷只成文。  

○次萨天锡韵  

燕南幕府文章客，泽国相逢燕集齐。酒后鲈鱼霜作鲙，花边骢马月为题。千篇杰句谐金奏，一曲离歌听玉啼。别后寒云满江海，雁书何处落青泥？  

○题韩伯清所藏郭天锡画  

往年京口郭天锡，学得房山高使君。画省归来人事少，烟岑间向客楼分。林扃暝落青枫雨，水郭寒生白蜃云。岁晚怀人增感慨，晴窗展玩到斜曛。  

○南山诗 【山在龙虎山南，张宗师藏剑舄之地曰丹丘，有小有洞、门玉津、涧月桥、天鉴池、金砂井、跃泉、漱云亭、山云阁、丹桂坞、桃花源云。】  

江左群山囿，仙丘倚太霞。上清分亢爽，南谷抱谽谺。台观黄琼宅，林峦赤虎家。天池开宝鉴，日井射金砂。桂霣秋岩粟，桃烘晓岸葩。泉香通美竹，云液嫩灵芽。俯涧松偏润，缘崖径自斜。幽亭宜水绕，晴阁受岚遮。神舄丹扃秘，玄关紫气赊。石桥留月色，银浦渺皇华。愿解延陵剑，终乘博望槎。临风一邂逅，食我枣如瓜。  

○题罗节妇传后 【罗氏之夫贬海上，有强之为妻者，遂自经死。】  

岁晚良人去未归，堂前有客着新衣。此身只为韩冯死，化作鸳鸯海上飞。  

○送潘泽民还江南诗 【并序。】  

檇李潘泽民，往岁来京师。贵人有好事者，延致材馆且太尉荐之，而泽民怅焉，有庭闱之思。遂荐为行中书从事，欲有以悦其亲耳。夫怀才抱艺之士，莫不欲自见于宰物之地。而徘徊淹迟，无所遇合，至于穷不能归，羞见其亲戚乡党者，岂少也哉。若泽民之归，亦可以饮酒而歌舞矣。虽然，明时将广碣石之宫，拓康庄之第，以徕天下之贤隽而登用之。泽民宜无久留于外也。乃为之赋诗曰：  
之子来京国，侯门即曳裾。只求毛义檄，未献贾生书。野树山前合，江帆雨外疏。故人正相望，且莫赋《闲居》。  

○林外诗为夏生作  

幽人遯世入林间，林外高风况可攀。仲御偶然游洛水，黄公岂必在商山。春深溪雨流花出，日暮松云载鹤还。拓落尘中嗟我老，归欤无地可投闲。 【仲御、黄公，皆夏氏也。】  

○题城市山林图  

城市山林路不分，昼桥骑马是征君。树头粉堞连青嶂，陌上红尘乱白云。水巷柳深莺唤友，阳坡草暖鹿为群。滑稽谁似东方朔，更向金门避世氛。  

○题耿氏所藏艳画  

五月风生水殿凉，绿杨深处奏莺簧。佳人偏爱临池坐，欲与荷花斗晚妆。  

○送朱莲峰著书得官南归  

城东有客过吾庐，挥麈高谈逸气舒。金马岂无方朔伎，石渠今取夏侯书。沙堤老屋秋枫合，海浦归帆暮雨疏。我亦草玄官拓落，江南无地可耕锄。  

○题黄鹂海棠图  

二月园池蜀锦殷，多情宫鸟喜来看。上林春色浓于酒，莫把黄金铸弹丸。  

○题春宫倦绣两图二首  

上阳宫树奏莺簧，蛱蝶罗衣逗暖香。睡思已随巫峡雨，彩丝偏与日争长。  
绿树垂垂护宝阑，床头翠帕羃双鸾。阿鬟可是无情思，又见春风到牡丹。  

○梅石 【浦江赵用章，宋故家也。集贤完号之为「梅石处士」。】  

还家不复羡浮荣，处士头衔字字清。愧我独无归隐地，上林春晚更听莺。  

○吴王纳凉图  

吴王台榭满汀洲，湖上风来暑雨收。坐拥红妆可娱老，市无赤米不教愁。采莲舟载烟岑晚，响屧廊通水殿幽。岁暮甬东宁有此，夜凉歌舞莫令休。  

○和维扬友人  

扬子江头水拍天，人家种柳住江边。吴娃荡桨潮生浦，楚客吹箫月满船。锦缆忆曾游此地，琼花开不似当年。竹西池馆多红药，日夜题诗舞袖前。 【此诗一作马祖常。】  

○题黄筌竹鸾图 【竹有实。】  

一窗晴色绿猗猗，群雀飞来占好枝。此竹几年方结实，空山秋晚凤雏饥。  

○次韵友人京华即事二首  

阿阁棱层羃晓阴，扶桑凉影映疏林。燕山北拥天都大，瀛海中涵月殿深。仙女乘鸾吹紫玉，才人骑马勒黄金。壮游偶结高阳客，无复临风动越吟。  
落拓綀衣阆苑间，江南游子醉长安。禁沟春过留香雨，宫树风来响翠澜。五卫旌旗秋甸里，千官剑佩晓云端。何人只献河清颂，宜向明时沥寸丹。  

○题赵叔隆倦绣图  

龙绡碧幮挂秋水，藕风吹香团扇底。琵琶弹歇宫昼长，钗落云边九雏紫。二姝谁是薛灵芸，绣得金塘两鸳似。 【一作「人去绣窗春共倚」。】 宫奴夕殿唤更衣， 【一作「梦回凉馆催功裘」。】 露湿银床响桐子。  

○为赵敬叔赋汉海兽蒲桃镜盖郑夹漈家故物也  

尚方老冶收精铜，金膏玉水开膧胧。未央晓月低青桐，六宫秋井生芙蓉。当涂妖鬼负神器，铜人登车数行泪。宝奁偶落长安市，永与人间照珠翠。凝阴空祭江心龙，海雨夜入闽王宫。一朝愁杀漈上翁，破屋日夜穿晴虹。西苑野露堪作酒，中有騊駼活欲走。赵侯得之莫失手，龙女鲛童俟之久。 【此镜得于夹漈之孙郑子经。】  

○郭孝子诗  

金台有孝子，郭氏名寿瑛。寿瑛执亲丧，昼夜闻哭声。负土起崇冢，栽松翳玄扃。瘦骨寒岳立，苦泪春河倾。视容日梅梅，一朝废双睛。复扶大母柩，冥行出芜城。愿言毕序葬，身瘵心则宁。里人问孝子，过毁圣所惩。孝子哭且答：我非敢伤生。有泪不哭亲，恶乎用吾情？亲死我目在，徒能视无形。黄泉相见日，无用此目明。吾闻寿瑛语，悲剧不自胜。昔人曾有言，五色令目盲。长年悦纷华，眉斧戕心精。视彼郭孝子，愧色能无赪。而我嗜读书，昏花散秋灯。思亲不能哭，涕泗空填膺。  

○题赵氏人马图  

蒲桃宫前白面马，春日赐与近臣归。主人爱马不换妾，更与小奴裁绿衣。  

○次韵阿容参政省中夜坐 【上都。】  

上国群公集，秋深画省开。虚檐河影近，凉苑树声来。独坐多幽趣，高吟有逸才。平明当献纳，骑马踏轻埃。  

○院中闻大驾先还再和伯修韵  

甘泉宴罢雁声寒，桂树吹香出宝阑。翠辇遥临秋海白，霓旌高拂曙星残。毡城家拜银麕赐，棘院人争绣虎看。堪笑子云能作赋，独骑羸马后奚官。  

○三马图  

豹股龙膺百战余，凌烟长櫐载璠玙。时平不出横门道，愿为君王驾鼓车。  

○送海丰刘巡检  

随牒游丹徼，春风骑气舒。蜑丁鸣鼓吹，鱼吏掌文书。浦屿烟霞远，村墟瘴疠除。石华肥可茹，无用脍蜛蠩。  

○赠莱州石工  

落星犹带天河湿，绝胜丹丘鬼血腥。琢作大樽休载酒，莱山柏露照人青。  

○汾州北席里石氏节妇  

北里高楼昼掩扉，水铜光冷上苔衣。寸心誓比南山石，汾水秋风雁不飞。  

○赋凝春小隐 【康里公宅花荫也。】  

一窗花气袭人衣，窗底芳尘暖不飞。坐久砚池生石雨，海棠枝上雪都晞。  

○送王致道代祠北岳北海济渎南镇  

皇帝斋明守镇圭，祠官奉节出金闺。北寻海渎瞻恒岳，南涉江淮上会稽。山下灵风吹桂棹，云边仙树拂丹梯。王褒空有《甘泉》颂，投老还乡祀碧鸡。  

○送项链师还天台 【炼师能医。】  

不学东方朔，归寻马子微。人间无药卖，海上有云飞。谷暖金鹅大，溪深土鸭肥。当年种桃种，高过石楼扉。  

○送毛真人南还  

真人不似壶丘子，老去都忘杜德机。左乙象文令虎守，尚方凫舄背人飞。岩扉暖翠侵缃帙，江渚晴霞上羽衣。游子故园春似海，客窗长日听催归。  

○春日思远游  

春日思远游，远游欲何止。角哀见楚王，伯桃树中死。出门逢路人，天下无二子。春山一万重，春江一万里。上有无心云，下有无情水。  

○次韵答都下友人二首  

百金买骏马，千金买红妆。长安画楼上，饮酒吹笙簧。夭夭园中桃，郁郁陌上桑。美人越山下，白发生雕房。  
凉风振高梧，繁露集幽菊。揽衣起徘徊，残月照我屋。层襟郁孤清，日日尘眯目。银河在天上，手短不可掬。  

○元宵怀钱塘  

武帝亲祠太乙神，流光汹旭动星辰。行宫典礼犹存汉，轵道山河已易秦。香径至今啼木客，露盘无复泣金人。红灯几点东风里，犹是元宵一度春。 【此诗误入《侨吴集》。】  

○和康庸田鲁瞻公言怀韵  

震泽三江入堰潴，今年春雨又生鱼。汉廷数月宽租诏，鲁史元无告籴书。沟洫已非神禹迹，东西空引白公渠。袖中夙有匡衡疏，也拟金门候属车。  

○江城即事  

江城十日九风雨，骑马出门行紫苔。春草绿时犹作客，云山多处忽登台。青青野竹题诗去，小小吴姬唤酒来。漠漠候车乘早发，城东昨夜杏花开。  

○题木斋卷  

昔年种树不胜巢，老干今如屋脊高。屡许狙公分橡栗，时呼木客醉松醪。衣巾白日沾苍雪，枕簟西风梦海涛。岁晚淹留吾倦矣，借君丛桂续《离骚》。  

○桃花幽禽图  

金塘花竹滟春红，枝上幽禽弄暖风。莫把残英都蹴尽，无情流水画桥东。  

○题熊云巢竹石图  

道人种竹三千个，定有新巢宿凤凰。石上幽香飘露粉，檐间新绿袅风篁。天坛月白瑶笙近，水国春寒翠袖长。见说故人东海上，钓竿日暮倚扶桑。  

○送李彦方副使入闽 【在奎章阁纂修《经世大典》方毕。】  

海邦赤子穷无告，诏遣儒臣着绣衣。天禄阁中书灏灏，越王山下马騑騑。鱼风满港榕阴合，燕雨侵帘荔子肥。一道澄清俄顷事，使星还向紫垣飞。  

○建昌胡氏小有楼  

窈窕麻姑宅，登临忆谢公。近闻好山色，都在小楼中。屋曙丹霞吐，城深翠雨通。石池正当户，人立藕花风。  

○题子昂江天钓艇图  

雨余秋水满山前，正是江南落雁天。何处故人鱼艇小，乱蝉疏树夕阳边。  

○申屠子迪为山南宪掾白部使者毁夷陵曹操庙  

黄牛峡口滩声急，楚女传芭水庙秋。此地殷勤祠魏武，何人辛苦得荆州。莫令故国无遗祀，不见中郎尽发丘。千载有人伸大义，高风全似故安侯。  

○送赵子期使交趾  

晓日承恩紫殿深，都门祖道马骎骎。上书不奏唐蒙策，归槖宁将陆贾金。露入珠盘鲛室白，苔生铜柱象崖阴。为君临水歌《黄鹄》，天北天南万里心。  

○为彭道士赋鹤峰 【在信州城南。】  

跨鹤台高倚翠微，昔人城郭是邪非。蕊珠宫观秋如水，有客吹笙月下归。  

○题张氏风竹图  

湘江风卷白头波，北渚云深帝子过。欲采琼芳渡江去，翠衫轻薄晓寒多。  

○清漳黄氏北墅  

闻说黄家墅，开门入翠岚。细岑依舍北，流水出城南。雨暖兰抽笋，霜晴树落柑。千年读书地，更莫乞羊昙。  

○寿吴宗师 【晚号「看云道人」。】  

九朝冠佩泰阶平，国有儒仙作上卿。碧海宵晴迎日出，黄庭春暖看云生。竹间自洗金鹅蕊，花外长留翠凤旌。莫学华阳贞白老，乞身神武听吹笙。  

○送余嘉宾赴常宁州判官  

家在洞庭左，舟行湘水间。湍流多度竹，石耸不依山。野郭看花出，州田载稻还。旧闻官事少，幽兴转相关。  

○送杨田甫巡检之官潮阳  

与君相识三十载，邂逅都门白发生。南海珠明飞别鹤，上林花暖啭新莺。蜑丁浦口迎官舰，瘴母云头避使旌。自是升平游宦乐，不教泷吏恼吟情。  

○程氏竹雨山房  

江南春尽雨涔涔，绕舍篔筜含积阴。园曲疏泉石苔滑，篱根系船溪涨深。山寒翡翠巢密叶，日暮鹧鸪啼远林。此时世虑淡于水，联床灯火百年心。  

○西山诗 【并序。】  

至顺三年六月之吉，西山新寺之穹碑树焉。是日百僚无敢不至碑所。余与赵博士继清早作，出平则门，沿大堤并驻跸亭下，转入湖曲。逢赵宗吉、成汉卿二编修与刘敬先典籍骑驴，从苍头，挈匏樽，邀余与继清就堤侧藉草坐。灌木延阴，风泠然生涧底，幽鸟鸣其上。命苍头堤傍取荷为盘，以实腊肉，倒尊中浊醪，饮数行。瓮山流黛，与湖影相荡潏于杯盘巾袂之上。余在京师七年，盖未有一适如此时也。酒尽，三君子起曰：子于此能无诗乎？余言归即赋之。及归，以职事縻绕少清趣。明年三月，宗吉持纸来索诗。户外雪深二尺，无他客，乃赋诗曰：  
蓐食出西郭，初日明远川。联镳走山麓，山树尽含烟。紫石拥驰道，绿水侵弄田。高人湖上来，邂逅野涧边。茂柳垂密幄，层莎布柔毡。回风飒幽爽，有鸟声清圆。采荷荐珍胏，洗琖行芳泉。芙蓉濯新雨，迥立方婵娟。晤言摅素抱，逸思慕遐骞。窈窕绀园夕，珠林映璇渊。黄金作台殿，缥缈集诸天。顾惭凡躅污，亟去不敢邅。适意无先期，重寻有中悁。华月忽易改，赏心与时迁。晨兴望云物，皓雪满层巅。  

○题云林晚晴图  

故人别后江波绿，神女归来峡雨干。海上日花春冉冉，天边云树晓团团。满汀芳草留孤艇，度石幽泉咽下滩。最爱东头小亭子，听莺何日一凭阑。  

○陪赵公子游蒋山即席次李五峰韵 【甲戌十月一日也。】  

弭棹丹阳郭，鸣鞭白下山。晴原烟翳翳，幽树鸟关关。石液玻瓈碧，云根玛瑙殷。佛岩开细菊，僧径入丛菅。雨洗川容净，潮随野色还。六朝有遗事，尽在夕阳间。  

○陆氏菊逸  

望仙桥下市廛间，汩汩红尘没马鞍。谁种禽花满幽径，故收野色入晴阑。篱根荷锸培深雨，邻曲移杯对早寒。玩此芳丛足怡老，南山当户不曾看。  

○送邓文质  

蓟门风雪貂裘敝，寒槖能多季子金。万里壮游孤砚在，十年归梦乱山深。春来草色生南浦，日暖莺声满上林。空阔庭前看流水，浮荣何足累初心。  

○白画眉图  

隋家宫妓扫长蛾，销尽波斯百斛螺。化作雪禽春树顶，远山无数奈愁何。  

○送叶天根南还  

我识天根子，于今二十年。吹箫来翠岭，鼓枻入丹渊。日出扶桑底，云生建木巅。人间方夜半，海上得春先。老我江湖迥，微官岁月迁。荒泉流竹里，冷雨浸芝田。发短何为者，君归重惘然。飞霞浮夕景，定在石林边。  

○郊居  

郊居息尘事，日夕望青山。青山秋气多，白云出其间。露渚野芳集，枫林江色寒。夷犹感流序，况乃旷幽攀。  

○吴宗师赤城阻雨次甘泉韵  

三十六盘啼杜鹃，杜鹃啼尽到平川。千山白雨作秋气，六月赤城堪昼眠。银渚星槎留使客，竹宫风帐候神仙。衰予病起桥门下，目送晴云度楚天。  

○送宜黄刘县尹  

宝剑妆成即远游，郎心何似妾心忧。茜裙香湿芙蓉雨，翠袖凉生薜荔秋。江北长愁宁滞酒，周南多病莫登楼。海门潮落江瑶美，能把千金买越舟。  

○与陈敬初同舟北游题饯行卷后  

我爱天台陈敬初，少日辞家即远图。上书拟献贾生策，入关便弃终军繻。八月官河秋水大，三江亲舍暮云孤。名成归去岁未晚，卜邻有约依东吴。  

○秋山行客图  

雨余空翠晓蒙蒙，有客骑驴落木中。满目好山行不尽，溪猿啼断石楠风。  

○题杨氏所藏画图  

山光浓淡雨初晴，曲曲江清树色明。若买草堂江上住，尽开窗户看云生。  

○缙溪道士  

缙云溪上缙云山，春水流出桃花湾。白头道士鹤为马，月明骑过居庸关。  

○送郑子经游霞城  

子经与我真弟兄，海风十二吹青苹。桐花影里忽相见，美人为奏青楼笙。酒酣气盛欲飞起，谓可戾契图功名。楼前雪恶雁欲堕，宝鞭笑指丹霞城。人生聚散亦何有，岁月与子相峥嵘。金台有约不可爽，春船拟破滹沱冰。  

○和萧秀才歌风台  

歌风台前野水长，王媪卖酒茅屋凉。酒边父老说刘季，头戴竹冠归故乡。山河霸气已消歇，飒飒老柳吹斜阳。台前小儿更击筑，筑声更似三侯章。  

○东归歌送郑子经  

北风吹山蕉叶黄，长亭野日寒荒荒。驱车送子归故乡，人生此处堪断肠。旧游回首秋山下，醉帽簪花同走马。欢娱如此离别何，华月芳年不堪把。子今去矣来何时？翠壶云深那可知。向来亦有燕山期，子今去矣来何时！  

○三笋吟 【并序。】  

子经家藏三笋图，予作三笋吟以志之。  
蜀妓椎茧如截肪，鲛工夜织青犀裳。翰林待诏擅花竹，砚屏春透宫云香。镵根蔫鲜玉生汗，南风入林翠胎绽。牙根冤血点点红，三凤声沉九秋晏。太官金锜陈淳熬，看图未必葅尔曹。馋夫煮箦政未熟，见此豪夺君其弢。  

○张书巢画图  

万里青城叟，归寻江上山。瀑喧春雨过，汀暗暮云还。驻马白沙曲，怀人绿树间。蓟门有巢父，幽兴最相关。  

○秋荷图  

持衣寄所思，欲寄不得远。水国风露凉，徘徊九秋晚。  

○明妃出塞图  

昭君北嫁呼韩国，巫山更有昭君村。黄金镂鞍玉骢马，分明载得巫山云。凉风吹动钗头燕，一曲琵琶写幽怨。沙草遥连鸡鹿塞，野花不种鸳鸯殿。内家日日选娉婷，泪痕满袖空多情。汉廷自此恩信重，美人身比鸿毛轻。  

○崇碧轩诗 【并序。】  

江西张继明归进贤，山中屋前后皆高岭。前岭曰瀑坌，盖谓飞瀑若尘坌然。门临清溪，溪受飞瀑。张氏有田如千亩，溪行田间。后岭旁有深谷，多古木。屋东为轩四楹，豫章松竹杂树，与山俱青，因名轩曰崇碧。奎章学士虞公为大书之。继明又来钱唐求诗于予，诗曰：  
豫章山中多豫章，长松大竹相扶将。屋东微见红日动，檐曲细含翠雨凉。洗空丝瀑落溪艇，暖客锦苔铺石床。何时到子轩下坐，太朴显民同瓦觞。 【危太朴、杨显民，皆继明之所厚。而其居又相近也。】  

○先天观 【山中有田百亩，有石泉曰丹鼎。涧中有石如船。】  

龙虎山南古涧阿，幽人住处白云多。千林总种三珠树，百亩曾收五色禾。丹鼎夜光迎海日，石船秋影接天河。环中异趣知谁会，我欲穷源过碧萝。  

○送王君实御史西台  

除书朝下五云间，阁吏新移玉笋班。恰恰黄莺鸣苑树，迟迟骢马过乡关。濯缨长乐宫前水，拄笏终南雨后山。不羡相如文似锦，到官三日咏诗还。  

○张将军庙堂诗 【将军燕人，大德五年，征西南夷阵亡，时年七十。】  

将军头白更征蛮，平宋吴钩血尚殷。万斛楼船上江去，半空铁马哨云还。凄凉部曲清笳畔，窈窕祠堂绿树间。堪笑班超真老矣，乞身生入玉门关。  

***◆张承旨翥（蜕庵集）***  

翥字仲举。晋宁人。少负才不羁，好蹴踘，喜音乐，不以家业屑意，其父以为忧。翥一旦翻然曰：「大人勿忧，今请易业矣。」乃谢客闭门读书，昼夜不暂辍。其父为安仁典史，遂受业于李存之门。及调杭州，又学于仇山村远。由是以诗文知名，薄游扬州者久之，以隐逸荐。至正初，召为国子助教，分教上都。寻退居淮东，会修宋、辽、金三史，起翰林国史院编修官。累迁太常博士、国子祭酒、集贤学士。以翰林学士承旨致仕。孛罗帖木儿拥兵入都，强翥草诏，不可。孛罗诛，诏以翥为河南行省平章政事。仍翰林承旨致仕，给全俸终其身。二十八年三月卒，年八十二。仲举长于诗，其近体长短句尤工。初在扬州，众素闻其名，争延致之。仲举肢体昂藏，行则偏竦一肩，韩介玉以诗嘲之云：「垂柳阴阴翠拂檐，倚阑红袖玉纤纤。先生掉臂长街上，十里朱楼尽下帘。」坐中皆失笑。或曰：「仲举病鹤形也。」时有相士在坐曰：「不然，此雨淋鹤耳，雨霁则冲霄矣！」后入大都，致位通显。晚年尝集兵兴以来死节死事之人为一编，曰《忠义录》，识者韪之。所著有《蜕庵集》。  

堂堂  
杂诗二首  
前出军五首  
后出军五首  
中秋望月  
漷农叹  
送黄中玉之庆元市舶  
古促促辞  
北风行  
萤苑曲  
城西路  
发古城铺  
王贞妇  
题牧牛图  
题李白观泉图  
题郝内翰书所作梦观琼花赋后  
题长孙皇后谏猎图  
题华山图  
金宣孝太子墨竹  
并州歌送张彦洪使毕还河东  
城南  
范宽山水  
题赵文敏公木石有先师题于上  
题李早女真三马扇头  
题陈所翁九龙戏珠图  
画马  
题泰东山藏主十八开士图  
息斋竹石古木为会稽韩季博士题  
休洗红二首  
悲寒风  
周昉按乐图  
杏叶黄  
寒漏明次韵王子常  
黄河  
泊淮口  
早发鲁桥  
泊隆兴章江门  
衡山福严寺二十三题为梓上人赋  
次杜德常佥院韵  
冯秀才伯学以丹青小景山水求题  
送观性空上人归省  
话旧送胡士恭之京师  
送郑喧宣伯赴赤那思山大斡尔朵儒学教授二首  
宫中舞队歌词二首  
雁声  
偕鄢元止善东门视田  
大驾时巡千官导送至大口  
松巢为潜川谢尧章作  
蜕庵岁晏百忧熏心排遣以诗乃作五首  
七月廿九日  
岁晚苦寒偶成四章录似北山  
四月十三日  
城东废寺  
西内应制即事  
行次独石驿大雨驲行廿里喜晴  
有旨翥领宋史刊于江浙次东阿站  
发漳州  
至通州  
清明游包家山二首  
秋试后胡益士恭归番阳与游吴山圣水寺  
南园宴集雨归有作  
游石头城清凉寺用天锡题壁诗韵  
大风  
悼太平公  
清溪濯足图  
闻董孟起副枢乃弟鄂霄院判凶讣哭之  
陪东泉学士泛湖  
题汪会语村隐居  
伍牧  
禖台  
无题  
闻笛  
台城  
冶城  
鹿苑寺  
七忆  
秦淮晚眺  
中秋广陵对月  
上元宿通州杨原诚寓宅  
丁亥元日  
喜雨  
清明日到陈庄  
春日偕监中士友游南城  
上京秋日三首  
三月二日赏杏花光岳堂分韵  
腊日饮赵氏亭  
秋日陪吴兴诸府公宴鲁公池上  
中秋张外史招赏月失约赋以谢之  
辛巳二月朔登悯忠阁  
雁自代过晋岭客中感兴  
茌平道中  
宴四明江中醉卧及醒舟已次车厩站  
湄洲屿  
浮山道中  
扈从之上京过龙门  
听松轩为丹丘杜高士作  
次韵刘伯贞与金山即休了长老唱和  
送绝宗继讲师住大雄寺  
闻云海宽宝林同二师寂音悼之  
......  

○堂堂  

朝为堂堂吟，暮为堂堂讴。堂堂徒尔奇，堂堂徒尔忧。不见膏与兰，煎燔祇自休。勿以不遇故，弃捐经与史。勿以势利故，弃捐廉与耻。勿以行役故，弃捐山与水。谓夜未遽央，已复明星明。仰视何煌煌，白露忽沾裳。怀人搅予心，何以弗永伤。江北亦为客，江南亦为客。为客多偪兀，何以安所适。上有君与亲，下有妻与息。在山则种榆，在隰则种蒲，马牛必维娄，舟航必需袽。富贵富贵友，贫贱贫贱徒。岁月来者多，江湖逝者远。所愿不可迎，所期不可返。幸此世累轻，归去衡门偃。  

○杂诗二首  

陇坂何崎岖，行人且复止。直上望晴川，遥遥忆乡里。流离肝肠断，悲歌不能已。一身已遐征，永念同室子。何殊转蓬科，随风四散起。虽得同根生，不得同根死。吾恐古今泪，多于陇头水。  
河淮厌兵祸，城邑多荒榛。百里无几家，但见风起尘。燕雀归果树，豺虎饥食人。乡来脂膏地，死骨今如银。流亡使复业，牛种当及春。安得百龚召，错落为拊循。征讨尚未息，奈何尔遗民。  

○前出军五首  

前军红衲袍，朱丝系彭排。后军细铠甲，白羽攒鞲靫。辎车左右驰，万马拥长街。送行动城郭，斗酒饮同侪。壮士当报国，毋为乡故怀。  
锻铁作佩刀，磨石为箭镞。中军把辕门，前竖十丈纛。朝上卢沟桥，夕次泃河曲。超乘既夸勇，骋马复齐足。男儿不封侯，百年同视肉。  
昨日发万军，今日发万军。明日发万军，枭骑来群群。马蹄所经过，黄埃荡成云。堆粮与作饭，倒树与作薪。道途行者绝，那得有居人。  
大军北庭来，部伍各有屯。放马原隰枯，磨刀河水浑。行行且射猎，雉兔不复存。野次群驼卧，弓箭挂车辕。幽幽笛声起，日暮伤人魂。  
京师少年子，胆气乃粗豪。倾金售宝剑，厚价买名刀。白毡作行帐，红绫制战袍。结束往从军，谈笑取功劳。当时霍骠姚，岂在学戎韬。  

○后出军五首  

步卒伧楚健，长刀短甲衣。大叫前搏敌，跳荡如鸟飞。左提血髑髅，右夺贼马归。黄金得重赏，顾盼生光辉。尔辈疾归命，将军足天威。  
我军城东门，呼声震屋瓦。百万山压来，此贼何足打。狂锋尚力拒，转斗血喷洒。城中有暗沟，多陷人与马。将令毋轻入，明当一鼓下。  
先锋才攻门，后军已登陴。拔都不怕死，直上搴贼旗。马前献逆首，脚下踏死尸。长河走败船，疾遣飞将追。幕中作露板，应有傅修期。  
行行铁兜牟，队队金骆驼。呜呜吹铜角，来来齐唱歌。总戎面如虎，指顾挥琱戈。马蹄无贼垒，手棰可填河。王师本无敌，安用战图多。  
魔贼生汝亳，獠贼起于海。婴锋天狗触，堕网奔鲸骇。徐方一战收，振旅已奏凯。江浙尘既清，豫章围亦解。诸将如竭力，削平行可待。  

○中秋望月  

当年见明月，不饮亦清欢。讵意有今夕，照此长恨端。近闻钱塘破，流血城市丹。官军虽杀贼，斯民已多残。不知亲与故，零落几家完。徘徊庭中影，对酒起长叹。死生两莫测，欲往书问难。仰视云中雁，安得托羽翰。凄其衰谢踪，有泪徒阑干。山中松筠地，弃置谁与看？河汉变夜色，西风生早寒。累觞不能醉，百念摧肺肝。  

○漷农叹  

漷南有农者，家仅一两车。王师征淮蔡，官遣给军储。翁无应门儿，一身老当夫。劳劳千里役，泥雨半道途。到军遭焚烹，翁脱走故闾。车牛力既尽，户籍名不除。府帖星火下，尔乘仍往输。破产不重置，笞棰无完肤。翁复徒手归，涕洟满敝襦。问家墙屋在，榆柳余残株。野雉雊梁间，狐狸穴阶隅。老妻出佣食，四顾筐箧无。有司更着役，我实骨髓枯。仰天哭欲死，醉吏方歌呼。  

○送黄中玉之庆元市舶  

昔我游四明，壮观真海波。褰裳宝山顶，曙色寒嵯峨。日轮镕生金，涌出万丈涡。云气忽破碎，朱光相荡摩。决眦蓬莱宫，携手扶桑柯。群仙迎我笑，佩羽纷傞傞。飓风歘惊潮，腾掷鳄与鼍。浮槎径可擥，从此超天河。精神动百灵，上下烦撝诃。归来已十载，远梦时一过。君家贤父兄，儒术传世科。薄言捧省檄，舶署聊婆娑。是邦控岛夷，走集聚商舸。珠香杂犀象，税入何其多。权衡较低昂，心计宁有讹。资阅须历试，壮图讵蹉跎。维君官事隙，为访岩之阿。悬应仙者徒，往往啸且歌。遐征渺不见，空响遥相和。因声两黄鹄，持我紫玉珂。岂无沧洲兴，奈此尘劫何。  

○古促促辞  

促促何促促，丈夫生儿美如玉。长城游荡不思归，令我只身守空屋。不愿汝学班定远，不愿汝学马相如。定远生不入玉关，相如死不还成都。但如塞翁父子长相保，得马失马何足道。又如庞公携家隐鹿门，遗安遗危俱不论。贵而衣貂，不如贫而缊枲。离而食肉，不如聚而饮水。身虽促促心得宽，为汝白头屋中死。  

○北风行  

长河风急波浪恶，青天昼黄尘漠漠。瓠■〈卢瓜〉渡中舟尽泊，官船撦帆与水争。牵马毛寒挝不行，秃树挂戛枯蓬惊。夜深风定浪声死，窗光倒摇天在水。前伴相呼随雁起，帽絮不暖衣生棱。老贸独语愁河冰，上闸下闸应蹙凌。篙师指直失增减，明星欲明霜似糁，馆陶城南鼓紞紞。  

○萤苑曲  

杨花吹春一千里，兽舰如云锦帆起。咸洛山河真帝都，君王自爱扬州死。军装小队皆美人，画龙鞯汗金麒麟。香风摇荡夜游处，二十四桥珠翠尘。骑行不用烧红烛，万点飞萤炫川谷。金钗歌度苑中来，宝帐香迷楼上宿。醉魂贪作花月荒，肯信戟剑生宫墙。斓斑六合洗秋露，尚疑怨血凝晶光。至今落日行人路，鬼火狐鸣隔烟树。腐草无情亦有情，年年为照雷塘墓。  

○城西路  

城西路多少，人从此中去。昨日红颜美少年，今朝白骨委黄泉。纵令藏金比山积，鬼伯不受人间钱。少年何用夸豪富，来看城西送人处。  

○发古城铺  

黄蒿古城风卷沙，涧头衰树啼寒鸦。岁云暮矣霜露积，夜如何其星汉斜。满衣落月行人起，马上梦魂犹在家。  

○王贞妇  

青枫岭头石色赤，岭下■〈山虖〉江千丈黑。数行血字尚斓斑，雨荡霜磨消不得。当时一死真勇烈，身入波涛魂入石。至今苔藓不敢生，上与日月争光晶。千秋万古化为碧，海风吹断山云腥。可怜薄命良家女，千金之躯弃如土。奸臣误国合万死，天独胡为妾遭虏。古来丧乱何代无，谁肯将身事他主。兵尘澒洞迷天台，骨肉散尽随飞埃。枫林景黑寒磷堕，精灵日暮空归来。堂堂大节有如此，正当庙食依崔嵬。君看■〈山虖〉江之畔石上血，当与湘江之竹泪痕俱不灭。  

○题牧牛图  

去年苦旱蹄敲块，今年水多深没鼻。尔牛觳■〈觳，束代殳〉耕得田，水旱无情力皆废。画中见此东皋春，牧儿超摇犊子驯。手持鸲鹆坐牛背，风柳烟芜愁杀人。儿长犊壮须尽力，岂惜辛勤供稼穑。纵然喘死死即休，不愿征求到筋骨。  

○题李白观泉图  

玻瓈杯中春酒绿，醉墨淋漓牡丹曲。平生合置七宝床，白纻乌纱美如玉。阿瞒荒宴百不理，宁计宫花衔野鹿。何物老妪生此儿，偷向金鸡帐中宿。高将军纔奴隶耳，误使脱靴吾所辱。要留污袜蹋鲸鱼，鼠子何堪烦一蹴。寻常沟渎不可濯，何处容伸遭污足。翩然却下匡庐云，五老峰前看飞瀑。  

○题郝内翰书所作梦观琼花赋后  

钓鱼山前龙上天，武昌城外走蜀船。老奸欺国驰露布，使者坐囚吞雪毡。溃兵一夜甲填水，血污木棉花下鬼。岂知老仙方卧游，鹤背天风扶梦起。颓云抉月光西流，玉箫声断江声愁。露华泣尽琼树死，广陵春色寒于秋。百年遗赋人争重，劲墨遒毫精爽动。节旄零落喜生还，回首江南已如梦。花神换根春更芳，想象月色扃余香。楚招无人青鸟去，公不少留涕泗滂。  

○题长孙皇后谏猎图  

黄门晓出西清仗，秋色满天鹰犬王。虎落遥连渭水南，鸾旗直渡河桥上。日边云气五色文，虬须天子真天人。羽林猛士森成列，六气不惊清路尘。太平无征帝神武，岂为禽荒将按旅。已知哲后佐兴王，不数樊姬能霸楚。从容数语即罢田，六宫迎笑花如烟。跸回那待外庭疏，听谏由来同转圜。天宝神孙隳大业，锦绣五家争蹀躞。可怜风雪骊山宫，正与真妃同射猎。  

○题华山图  

华岳连天向西起，澒洞秦川三百里。巨灵高掌削芙蓉，影落黄河一丝水。云台雾谷巢神仙，羽衣金节时周旋。大笑失脚白骡背，归来石上长鼾眠。千载悠悠寄玄赏，耳孙风骨犹萧爽。远从丹丘渡沧海，追挹神踪欲长往。何人想象图真形，迭厓阴洞高林青。上摩金天之帝京，下揽玉女之明星。峰耶麓耶两莫极，虎豹叫绝烟霏冥。仙家楼观超然住，遥认微茫是征路。丹梯铁锁不可攀，直唤茅龙上天去。  

○金宣孝太子墨竹  

沙海神光射天起，中有蟠龙龙有子。混同江声何处来，卷作淋浪墨池水。蜿蜒歘起鳞鬣张，蜕骨立化千篔筜。一朝侍臣抱髯泣，鹤驾不归云路长。百年梁苑陵谷变，流落人间能几见。明昌内府应秘藏，小字亲题保成殿。吁嗟帝子真天人，此君亦作天人真。君不见洋州老太守，挥洒虽工无此神。  

○并州歌送张彦洪使毕还河东  

吾乡故人零落尽，见子老成殊慰心。祥金百炼乃利器，桐尾方焦逢赏音。河东臬府幕下士，飞传来作朝正使。太和岭上盗已空，旌旗尽是官军红。杀人如麻道路绝，朝狐暮枭竞巢穴。严风歘起霜倒飞，塞日黯淡寒无辉。子来未几遽言归，使我东望泪沾衣。岂不闻并州少年游侠子，手携玉龙最轻死。并州将军刘越石，夜半登临长啸起。汾河直来绕郡城，雁门离石寒峥嵘。老旻四叶弹丸地，大梁全师劳再征。一朝征贼辄破碎，大将不诛天失刑。为子作歌歌愤激，眼中太行如动色。安得壮士射乌弓，为落欃枪连太白。  

○城南  

城南北风朝卷沙，将军开宴树大牙。黄须健儿饱酒肉，十十五五来将车。尽驱丁男作生口，鬼妾鬼马充其家。呜呼上天不可问，道傍观者徒咨嗟。  

○范宽山水  

忆昔往寻剡中山，南明天姥相萦盘。客路上头穿鸟道，行人脚底蹋风湍。旦寒露重多成雨，泄雾蒙云互吞吐。仆夫相呼岩壑间，空响人作人语。溪穷岸断地忽平，石门壁立如削成。隔水无数山花明，中有人家鸡犬声。向来老眼曾到处，此境俱作桃源行。百年留在范宽笔，水墨精神且萧瑟。上有翰林学士之院章，恐是宣和旧时物。林猿野鹤应自在，令我相见犹前日。时平会乞闲身归，一壑得专吾事毕。  

○题赵文敏公木石有先师题于上  

吴兴笔法妙天下，人藏片楮无遗者。南阳诗律动江湖，一篇才出人争写。二老风流倾一时，只今传画仍传诗。清涵月露秋见影，黑入雷雨寒无姿。仇山黄鹤去不返，苕溪鸥保岁俱晚。好呼铁爪夜铮铮，刻向青珉照人眼。  

○题李早女真三马扇头  

金源六叶全盛年，明昌正似宣和前。宝书玉轴充内府，时以李早当龙眠。想当画院供奉日，饱阅天闲万奇骨。等闲游墨落宫扇，骏气凌风欲超忽。雾鬣风鬉剪剔新，郎君□□玉为人。四带纱巾绣衣领，醉鞭蹋尽燕台春。一声白雁黄河暮，岂料征蹄竟南渡。回首西风障战尘，女仙空抱琵琶去。  

○题陈所翁九龙戏珠图  

两龙颉颃出重渊，白日移海空中悬。一龙回矫一倒起，侧磔胡髯怒喷水。大珠炎炎如弹丸，爪底云头争控抟。一龙仰首逆鳞露，两龙旁睨苍崖蟠。怪风狂电浩呼汹，天吴倅立八山动。一龙后出尤崛奇，半尾戏绕蜿蜒儿。儿生未角已神猛，一顾却走千蛟螭。陈翁砚池藏霹雳，往往醉时翻水滴。便觉天瓢入手来，雨气模糊浑是墨。我尝见画多巨幅，簸荡惊涛骇人目。何如此笔穷变化，三尺微绡形势足。是翁前身定龙精，故能吸歘奔精灵。卷图还君慎封鐍，但恐破壁飞空冥。  

○画马 【后有宋思陵押封以御宝。】  

睿思殿中万几暇，缥带犀签阅名画。君王爱此神骏姿，笔势不在韦韩下。五云御押手自封，玉窠蟠屈宸篆红。百年重遭赤马劫，散落不逐兵尘空。谁欤传之能爱惜，尺楮萧萧开古色。骊骢玉面蹄腕白，青丝络脑黄金勒。风鬉半散头怒侧，一团渥洼云气墨。绯衫圉郎紧控持，直恐骄腾收不得。向来南渡小朝廷，虎视欲与金源争。蜀襄马场能几匹，尚想按图心胆倾。只今万里龙沙道，游牝千群饱丰草。天闲上驷皆乘黄，驽蹇纷纷世空老。  

○题泰东山藏主十八开士图  

环瀛茫茫去不穷，大鲸吹浪鼓飓风。楼船如山不敢过，况在泛苇浮蕉中。西方十八大尊者，径渡万里犹乘空。犀行水开蛟蜃露，直下蹋入天吴宫。龟鱼背高盂锡稳，中流正与灵槎同。怪头达拚四罔象，一单舁出庞眉公。鼻端嘘气作飞塔，舌上弹呪招降龙。两僧促膝披贝叶，一衲裹足须山童。雪毛白鹿岐角健，班尾黑虎双晴红。最后坐禅如古佛，从渠抟控何神通。吾闻浮屠多善幻，作诗自赏画者工。君不见海波横溃鬼神恶，我无其术安能东。  

○息斋竹石古木为会稽韩季博士题 【上有欧阳原功承旨题。】  

老竹叶稀多秃枝，新竹碧润含幽姿。箨中龙子振春蛰，突出雷雨头参差。傍蹲怪石石罅裂，裂处恍惚疑龙穴。山中有树皆十围，活干撑青死槎折。霜皮食尽干藓文，半顶斩立双桠分。最后一枝身出群，垂枝倒走阴崖云。李侯标致不可得，小字亲题别涂黑。纵横不在摩诘下，萧爽直与洋州敌。玉堂学士欣见之，浓墨大书真崛奇。森然一片铁石笔，妙甚七字琼瑰词。此诗此画今两绝，把玩微风动毛发。只应真宰泣琱锼，一夜山窗冷秋月。  

○休洗红二首  

休洗红，洗红红在水。新红换作裳，旧红翻作里。回黄倒绿无定期，世情翻覆君所知。  
休洗红，洗红红减色。虽好不如新，着时须爱惜。阿母嫁女不择人，鸡飞狗走长苦辛。  

○悲寒风  

夜漫漫，风凛凛。严霜下，寒更甚。狐鸣鬼啸有今夕，仓卒剑戟生高枕。神光堕地摧白虹，呜呃英雄泪空饮。  

○周昉按乐图  

美人按乐春昼长，绿鬟翠袖双鸣珰。玉箫高吹银管笛，二十三弦啼凤凰。后来知是调筝手，窈窕傍听曾误否？《梁州》徧彻《六么》翻，此曲惟应天上有。行云不动暮雨生，流莺瞥目飞鸿惊。宫驰羽疾争新声，花月六宫无限情。君不见《后庭》《玉树》梨园谱，日日君王醉歌舞。一朝鼙鼓动地来，禄儿危似韩擒虎。丹青纵复王何益。由来嗜音必亡国。田家机杼人不知，好写《豳风》劝蚕织。  

○杏叶黄  

杏叶黄，杏叶黄。胡蝶双飞来，飞来东家墙。东家女儿绣衣裳，可怜胡蝶惜流芳，妆鬓无心苏合香。起弹床上筝，自歌杏叶黄。杏叶青时君去乡，坐见黄落思断肠，安得致之在我傍。君不来，天繁霜。  

○寒漏明次韵王子常  

寒漏明，时一聆。夜长不能寐，月色明阶庭。西风落叶争秋声，鸡啼未啼霜满城。城中有思妇，正促征衣成。东家西家砧杵急，使我起坐时时惊。归心如废弓，屡折不可檠。寒漏明，时一聆。  

○黄河  

■〈木虏〉后风才顺，桅头日未斜。旧河通瓠子，新浪涨桃花。得鲙因沽酒，闻鹃更忆家。迢迢云气外，北望是京华。  

○泊淮口  

滟滟潮初上，移舟出浦中。岸分清浊水，帆掉合离风。伧楚方言杂，徐扬地利通。何殊入乔口，怀古思无穷。  

○早发鲁桥  

路滑雨初歇，山昏云不开。看灯野店近，闻铎贾车来。马饱力方健，蛬寒声易哀。偶逢南去使，早早附书回。  

○泊隆兴章江门  

把酒西风里，挂帆南斗傍。夕阳城角尽，人影水中长。问俗劳羁旅，干时儗俊良。平生查上意，漂转益难忘。  

○衡山福严寺二十三题为梓上人赋 【录十。】  

般若寺  
一生岩  
二生塔  
三生藏  
天柱峰  
隐身岩  
岳心亭  
目云亭  
兜率桥  
藏雪寮  

△般若寺  

般若南朝寺，思公第一传。拓开方丈地，坐断再生禅。贝叶收经夹，昙花散法筵。山神应夜夜，来礼佛灯前。  

△一生岩  

初地灵峰下，重来为讲经。神应合掌受，石亦点头听。云鹤随飞，湖龙入净瓶。至今花雨处，长照一灯青。  

△二生塔  

塔寺前朝旧，山林宿业空。法身无幻坏，藏骨自神通。宝供珊瑚碧，珠光舍利红。无缘香一瓣，回向佛堂中。  

△三生藏  

神僧湼盘处，那有去来今。尚记三生石，难磨万古心。地埋禅剎在，山掩岳祠深。长日闻钟梵，萧萧枫桂林。  

△天柱峰  

一柱标南纪，神功自断鳌。寒通岣嵝远，势敌祝融高。异鸟流清响，神灯见白毫。危颠可观日，夜涌海东涛。  

△隐身岩  

尘世苦热恼，山林长夏幽。岳神来护法，尊者坐经秋。呼粥鱼频响，衔花鹿自游。法云长散满，七十二峰头。  

△岳心亭  

何许新亭好，轩窗窈窕深。天开云四面，地据岳中心。雨绿蘼芜道，风香薝卜林。晓岚收不尽，犹作半山阴。  

△目云亭  

两公俱古佛，遗迹在新亭。塔寺疑神造，山川本地灵。峰秋阳雁断，潭暮雨龙腥。老宿忘言久，闲抛案上经。  

△兜率桥  

传是竺僧说，幽如兜率宫。驱龙劈地险，架石补天空。星土熊湘合，云沙鹫岭通。阑干倚来久，时度吉祥风。  

△藏雪寮  

雪山一片雪，何日落中华？皎洁无藏处，虚空自作花。石厓穿乳窦，海岸迭潮沙。底用分荆越，诸方总是家。  

○次杜德常佥院韵  

鳌禁欣同直，高闲胜俗忙。露花迎夕敛，风树借秋凉。太史兰台笔，郎官粉署香。时时铃索静，有喜到岩廊。  

○冯秀才伯学以丹青小景山水求题  

沙禽毛羽新，来往采桑津。野水碧于草，桃花红照人。徘徊远山暮，窈窕江南春。芳思不可极，悠然怀钓纶。  

○送观性空上人归省  

白发高堂在，青山旧业贫。载经随客舫，留偈别禅邻。行路半春雨，近乡多故人。一龛还可老，莫污衲衣尘。  

○话旧送胡士恭之京师  

话旧共蝉联，河桥且系船。春归花满地，江阔雨连天。处士题鹦鹉，诗人拜杜鹃。此生虽老去，未敢愧前贤。  

○送郑喧宣伯赴赤那思山大斡尔朵儒学教授二首  

绝漠同文轨，提封振古稀。大牙开武帐，元老秉天威。白马紫驼酒，青貂银鼠衣。那思山下水，曾覩六龙飞。  
野散千军帐，云横万里川。寒多雨是雪，日近海为天。黑黍供甘酿，黄羊饱割鲜。广文但少客，宁虑坐无毡。  

○宫中舞队歌词二首  

十六天魔女，分行锦绣围。千花织步障，百宝贴仙衣。回雪纷难定，行云不肯归。舞心挑转急，一一欲空飞。  
白玉琱钗燕，黄金凿步莲。箫吹凤台女，花献蕊宫仙。香雾团银烛，歌云扑锦筵。请将供奉曲，同贺太平年。  

○雁声  

嘹嘹数雁度，流响一凄然。半落淮南雨，遥沈海上天。疏砧欲断处，哀角未吹前。我亦离群者，闻之夜不眠。  

○偕鄢元止善东门视田  

白骨如乱石，荒村殊惨神。恶风生杀气，斜照逼归人。应俗悲多故，全生幸此身。青青原上麦，亦复可怜春。  

○大驾时巡千官导送至大口  

万乘巡行远，三灵佑护多。旌旄随大纛，鼓铎杂鸣驼。双日浮黄伞，微风送玉珂。臣心如草色，不断到滦河。  

○松巢为潜川谢尧章作  

林栖有隐君，结构出尘氛。就树遮青雨，牵萝补白云。双鸠从此拙，独鹤与平分。华屋非无数，山中了不闻。  

○蜕庵岁晏百忧熏心排遣以诗乃作五首  

开岁七十五，故园犹未归。看从今以后，知复是耶非。星斗天垂象，龙蛇地发机。边声近稍息，一醉典春衣。  
小小新斋阁，温温旧毾■〈登毛〉。精神全藉酒，筋力半支藤。蛰豸深坏户，冥鸿巧避矰。蒙头衲被底，何异在家僧。  
世路正如棘，吾生犹系匏。诗人歌蟋蟀，军士叹蟏蛸。无地营家食，何心解客嘲。山林徒在眼，难觅一枝巢。  
书舍如僧舍，心闲与静宜。写多髠兔颖，藏久蚛貂皮。宦迹年劳见，生涯日历知。未应同与俊，肯负沃洲期。  
久悟无生法，从容与化迁。机忘槔俯仰，道悟蜜中边。宇县犹多垒，干戈已十年。吾惟待其定，归种故山田。  

○七月廿九日  

此丑今方殛，京城蹀血新。也知天悔祸，谁谓国无人。胜气腾龙虎，沈机动鬼神。大庭亲命诏，终夜在延春。  

此诗为孛罗帖木儿作。孛罗之入京师，使仲举草诏，不从，尝作自誓诗曰：「此丑行当殛，吾身敢顾危。要看夺笏处，正是结缨时。万古千秋在，皇天后土知。寸心三尺简，肯愧史臣词。」与此诗是一时作也。  

○岁晚苦寒偶成四章录似北山 【录二。】  

清眠梦屡觉，霜气转凄凄。春近雁北向，月明乌夜啼。炉香留墨篆，烛泪聚银泥。少释幽忧疾，寻君一杖藜。  
鼠劣翻书册，猫驯伴坐毡。吟怀忻雪夜，疾目畏风天。惟酒能消日，无方可引年。我诗犹偈子，一问北山禅。  

○四月十三日  

白丁驱上城，徒手不能兵。斗将无人色，行涂多哭声。惟将孔达解，竟遣夙沙烹。满眼黄尘暮，悲风惨淡生。  

○城东废寺  

一径入荒寂，松风长夏寒。夜叉栖败屋，魔女去空坛。古佛金全剥，遗碑字半刓。时逢好事者，来剔藓文看。  

○西内应制即事  

烽火连齐鲁，干戈接陇秦。四郊多壁垒，万里半烟尘。将帅屯兵久，君王遣使频。老臣叨视草，进罢益沾巾。  

○行次独石驿大雨驲行廿里喜晴  

段段青天出，浮云四散归。燕忙搀马过，蝇乱扑人飞。远道倦行李，故山思采薇。北风朝已冷，未敢御絺衣。  

○有旨翥领宋史刊于江浙次东阿站  

南来十五驿，幽绝独斯亭。下榻月初上，卷帘山更青。干时嗟暮齿，从事厌劳形。寂寞江云外，谁知有使星。  

○发漳州  

万里漳南道，遥连岭峤东。山寒冬息瘴，海近昼多风。废圃攒筋竹，疏林落刺桐。槟榔新善啖，一解宿酲空。  

○至通州 【去岁南归，以九月十二日发通州。今年召入，亦以是月日至通州云。】  

驿卒争鸣鼓，舟人喜下桅。依然今日到，恰似去年回。岸黑秋涛缩，川红夕照开。君恩忘险阻，不觉畏涂来。  

○清明游包家山二首 【乙丑。】  

远近红千树，繁开夺艳霞。月明寒食雨，春老上阳花。辇路迷游躅，宫词入梦华。东风葵麦浪，回首野人家。  
太液曾来鹄，高台旧影娥。美人黄土尽，故国白云多。野草荒神籍，宫莲怨棹歌。羌儿洗马处，斜日满寒波。  

○秋试后胡益士恭归番阳与游吴山圣水寺  

高处见沧溟，西风吹酒醒。潮来一片白，山拥万重青。草木如浮动，烟尘忽杳冥。登临不可极，吟思满秋汀。  

○南园宴集雨归有作  

骤落菰蒲雨，遥生菡萏风。归云龙井黑，倒照凤山红。帘暮舟频引，衣凉酒屡空。歌声未可放，花底有惊鸿。  

○游石头城清凉寺用天锡题壁诗韵  

扪萝上绝顶，岚气湿缤纷。日色不到地，树阴浑似云。僧归过岭见，樵唱逆风闻。更待诗人醉，狂书白练裙。  

○大风  

彻昼风何急，避行陵树旁。惊沙扑面黑，野日映人黄。科斗旱未出，栗留寒尚藏。穷途泪易下，不是阮生狂。  

○悼太平公  

晨起洒杯酒，北风吹泪痕。岂徒歌楚些，端欲叫天阍。碧化苌弘血，春归杜宇魂。千秋一史笔，谁辨逐臣冤。 【太平之再相也，搠思监等益嫉之。寻构之于太子，逼令自裁。】  

○清溪濯足图  

黄尘满双足，宜赋故山归。解屦就清泚，举头看翠微。林猿下窥膝，石藓欲粘衣。更觅渔竿伴，闲来就钓矶。  

○闻董孟起副枢乃弟鄂霄院判凶讣哭之  

群盗犹铜马，将军真虎牙。死当为厉鬼，生不负皇家。野色含沈日，河声怒卷沙。征东失名将，朝野共惊嗟。  

○陪东泉学士泛湖  

山霭忽空无，春晖正满湖。船头载家乐，花里驻行厨。乐任喧呼动，归从酩酊扶。使君留客意，更为倒金壶。  

○题汪会语村隐居  

闻道荆村僻，幽居趣自成。桑中豚穽晚，芹外燕泥晴。苔石留僧坐，山尊迟客倾。凭轩久不到，望得白云生。  

○伍牧 【宋将尹玉援常州，战死于此。】  

苦战勤王事，精魂泣鬼雄。坏城兵气黑，遗镞血花红。故老谈亡国，明时录死忠。长吟一搔首，落日鸟呼风。  

○禖台  

嫔御亲弓韣，祠禖有古台。瑶池今寂寞，玄鸟自归来。鼎再移支子，星俄坼上台。兴亡关历数，祇遣后人哀。  

○无题  

见时略略望遥遥。有月阑干待袖招。得巧蜘蛛丝缕细，传声鹦鹉舌关娇。仙家弦管宁无谱？天上星河亦有桥。云雨或时消息断，不如朝暮石城潮。  

○闻笛  

何人吹笛傍江干，木落淮南夜色寒。三弄水边人檥棹，一声云杪客凭阑。梅花簌簌吹应落，杨柳依依折欲残。惆怅绿珠何处在？绮窗深锁月漫漫。  

○台城 【一作题金陵。】  

运尽黄旗晋祚开，天星俄复坼三台。方惊掘地双鹅起，已见浮江五马来。草暗离宫碑卧土，雨残战地骨生苔。当时一掬新亭泪，犹带寒潮日暮回。 【一作「谁信清谈自有才」。】  

○冶城  

此地先皇驻六龙，鼎成龙去杳无踪。御床罗帕尘空暗，辇道朱门草已空。题榜侍臣留帝勅，筑亭真士记天容。自怜不及窥弓剑，愁绝寒城响暮钟。  

○鹿苑寺  

千古南朝几劫灰，萧梁寺额独崔嵬。化蛇妒妇余空井，剌虎将军有旧台。江口山红寒照没，石头树白暝烟来。满衣落叶西风急，更为凭高送一杯。  

○七忆  

忆钱塘  
忆姑苏  
忆会稽  
忆维扬  
忆金陵  
忆吴兴  
忆闽中  

△忆钱塘  

平湖十里碧漪风，歌舫渔舟远近同。天竺雨余山扑翠，海门潮上日蒸红。伤心花月随年换，回首闾阎委地空。白发故人零落尽，浮生怅望梦魂中。  

△忆姑苏  

让王城外暮云黄，忍使行人哭战场。台上麋游香径冷，陵头虎去剑池荒。《竹枝》夜月歌仍怨，莼菜秋风兴漫长。不是不归归未得，五湖烟水正茫茫。  

△忆会稽  

千岩秋色彻层霄，忆昔来乘使者轺。翠袖屡扶蓬阁醉，篮舆时赴宝林招。山阴客已无春会，溪上风犹送暮樵。此恨古今消不尽，西陵寂莫又回潮。  

△忆维扬  

蜀冈东畔竹西楼，十五年前烂熳游。岂意繁华今劫火，空怀歌吹古扬州。亲朋未报何人在，战伐宁知几日休。惟有满襟狼藉泪，何时归洒大江流。  

△忆金陵  

昔年曾上凤凰台，二水三山眼界开。六代繁华春草歇，千年兴废暮潮哀。灯窗禅坐时联句，山馆仙游几引杯。最是令人愁绝处，夕阳双燕自归来。  

△忆吴兴  

忆泛苕华溪上船，故人为我重留连。半山塔寺藏云树，绕郭楼台住水天。白榜载歌明月里，青帘沽酒画桥边。计筹山下先茔在，欲往浇松定几年。  

△忆闽中 【一作《怀清源洞游》。原注云：时方兵后。】  

漫漫际海涨天涯，万里曾乘使者槎。梓泽重寻仙客洞，草堂频醉故侯家。人多熟酒烧藤叶，市有生蛮卖象牙。安得梦中真化蝶，翩然飞上刺桐花。  

○秦淮晚眺 【一作《武定桥晚望》。】  

赤阑桥下暮潮空，远火疏舂晻霭中。新月半天分落照，断云千里附归风。严城鼓角秋声早，故国山川王气终。莫讶时来一长望，越吟荆赋思无穷。  

○中秋广陵对月  

散尽浮云月在东，白蕉衫冷小庭空。星河夜影尊罍里，城郭秋声鼓角中。落叶有光时坠露，鸣蛩无响不含风。此生五十三回见，只遣嫦娥笑秃翁。  

○上元宿通州杨原诚寓宅  

禁城东下一川平，杳杳烟芜淡淡晴。风滚暗尘羊角转，水披残冻鸭头生。离居有酒春堪醉，小市无灯月当明。还忆故园今夕赏，玉人花底共吹笙。  

○丁亥元日  

梅花院落雨声中，窗外春寒淰淰风。腊酒拨醅浮玉蚁，夜灯挑烬落金虫。星环甲纪惊身老，雪解寅朝验岁丰。还喜驿书催上路，寸心长在日华东。  

○喜雨 【久旱苦蝗。】  

日气如焚土气腥，黑云当午忽冥冥。雨工分下旗千队，神姥携来酒一瓶。牛马长河迷渚涘，龙蛇平陆起雷霆。快看一洗飞蝗尽，犹及秋田晚稼青。  

○清明日到陈庄  

出郭东门古道斜，独骑款段稳于车。春纔三月已两月，村旧百家无十家。山径低飞鬼蛱蝶，野塘竞噪官虾蟆。东风不奈晚愈恶，吹散满身杨白花。  

○春日偕监中士友游南城 【一作《游南城暮归和伯器典簿正传博士诸君韵》。】  

楼阁参差紫翠间，微风不动彩云闲。柳垂禁籞丝千尺，水绕宫沟玉一环。春树鸟鸣圆似管，夕阳驼影兀如山。醉鞭缓缓吟归去，灯火城东未掩关。  

○上京秋日三首  

山前孤戍水边营，落日无人已断行。瓯脱数家门早闭，轒温千帐火宵明。白摧野草狼同色，秋入榆关雁有声。最是不禁横笛怨，海天秋月不胜情。  
水遶云回万里川，鸟飞不下草连天。歌残《敕勒》风生帐，猎罢阏氏雪没鞯。红颊女儿花作队，紫髯都护酒如泉。时巡岁岁《还京乐》，别换新声被管弦。  
远山平野浩茫茫，曾是当年古战场。饮马水干沙窟白，射鵰尘起碛云黄。中郎节在仍归汉，校尉城空罢护羌。今日车书逢混一，不辞垂老看毡乡。  

○三月二日赏杏花光岳堂分韵  

柳色初青草渐茸，春寒犹勒杏花风。新烟院落清明后，过雨园林罨画中。洛社衣冠今日再，兰亭觞咏此情同。吾年最老身仍健，更向尊前借酒红。  

○腊日饮赵氏亭  

城上高亭一再过，每看风物费吟哦。近诗颇效寒山子，往事徒成春梦婆。剩买十千燕市酒，闲听二八越娘歌。梅花枉报春消息，祇遣今年别恨多。  

○秋日陪吴兴诸府公宴鲁公池上  

芙蓉池上会群公，满意华筵笑语中。虹影连蜷山外雨，荷香澹荡晚来风。歌催银甲筝逾急，凉入金尊露易空。我亦玉堂挥翰手，题诗合在水精宫。  

○中秋张外史招赏月失约赋以谢之  

明月中天雾气消，酒醒凉思正飘飘。星河不动秋空阔，钟鼓无声夜寂寥。露下远山皆落木，风来沧海欲生潮。仙家玩事无缘到，虚负琼楼听玉箫。  

○辛巳二月朔登悯忠阁  

百级危梯遡碧空，凭阑浩浩纳长风。金银宫阙诸天上，锦绣山川一气中。事往前朝僧自老，魂来沧海鬼犹雄。只怜春色城南苑，寂寞余花落旧红。  

○雁自代过晋岭客中感兴  

雁行初自雁门来，远度平沙陈势开。光禄塞空霜气冽，受降城废水声哀。乌孙公主歌难和，猿臂将军射未回。今日客中肠易断，不须更上最高台。  

○茌平道中  

风起征尘满鬓须，频呼驿卒缓前驱。已悲白骨多新鬼，尚说黄巾半畏途。麦老大田鸣乳雉，草深荒径窜妖狐。停骖欲饮瓜园井，拟倩邻翁放辘轳。  

○宴四明江中醉卧及醒舟已次车厩站  

使节重来省昔年，旧游零落一凄然。山川在眼空陈迹，歌舞催人又别筵。风卷潮声全海起，雨分虹影半空悬。酒醒惟有斜窗月，偏照姚江独夜船。  

○湄洲屿  

飞舸鲸涛渡渺冥，祠光坛上夜如星。蛟龙笋簴县金石，云雾衣裳集殿庭。万里使轺游冠绝，千秋海甸仰英灵。乘槎欲借天风便，仿佛神山一发青。  

○浮山道中  

处处人烟有酒旗，楝花开后絮飞时。一溪春水浮黄颊，满树暄风叫画眉。入境渐闻人语好，看山不厌马行迟。江蓠绿徧汀洲外，拟折芳馨寄所思。  

○扈从之上京过龙门  

两崖高立色冥冥，仰视空光一罅青。石兀马蹄危不度，水漂龙气暗闻腥。山川壮自开天险，风雨阴疑来鬼灵。我欲重寻旧题处，湿云寒藓满岩扃。  

○听松轩为丹丘杜高士作  

长松千树拥前荣，虚籁还从树底鸣。一片海涛云杪堕，几番山雨月中生。茶香夜煮苓泉活，琴思秋翻鹤帐清。安得南华老仙伯，相随轩上说风声。  

○次韵刘伯贞与金山即休了长老唱和  

老禅居处水云重，此地纤尘不可容。潮色平铺无际海，日光先上最高峰。蹋花佛驭红牙象，献宝神骑白耳龙。第一江山第一座，几时来听讲时钟。  

○送绝宗继讲师住大雄寺  

大展三衣古道场，真人高拱殿中央。曼陀雨散天花落，熏陆烟生石乳香。纚纚风雷飞讲舌，眈眈龙象绕禅床。师行不废宗雷社，会觅篮舆到上方。  

○闻云海宽宝林同二师寂音悼之  

久别吴宽与越同，近传归寂故禅宫。葛川有日寻圆泽，莲社无人寄远公。亭外松焚云海静，井间鳗化宝林空。只留一点诗灯在，长照残山剩水中。  

○壶洲为上清张道士题  

锦水西头观阙青，仙家原不隔沧溟。凤麟洲渚寒凝碧，云雾衣裳夜降灵。金醴浸花留客醉，玉笙吹月使龙听。看君福地容萧爽，长与曾孙宴幔亭。  

○送上清道士李自宾归山  

归去青溪点易窗，仙林如子世难双。丹藏虎豹千山雪，剑度鱼龙万里江。别洞苔花分石路，古坛松子落岩淙。道人不用寻烟火，朮煎经冬正满缸。  

○仙娥玩月图为野云陈氏题  

仙娥微步下高寒，独立长松月满山。妆影透明金背镜，佩声飞动玉连环。洗空碧海银蟾冷，舞罢瑶阶白凤闲。不是丹青寄颜色，行云无梦到人间。  

○周汉长公府临安故城二图 【今开元宫。】  

主家楼观郁参差，想见当年全盛时。宫草细侵行辇路，苑花深覆泛舟池。瑶台仙去尘生海，甲帐神来风满旗。好在画图留胜迹，五云长护鹤笙祠。  
南渡君臣建业偏，不堪乔木黯风烟。岂知白马兴王后，又到红羊换劫年。《三辅黄图》空郡国，六朝王气眇山川。白头开府归来日，应览遗踪一怆然。  

○半村为傅处士赋  

半距城闉半距村，烟霞咫尺少尘喧。小车出市仆先路，斜日下山人到门。两岸花阴连第宅，一川草色散鸡豚。田家数里将迎惯，时复相留醉酒尊。  

○霍丘孙游武林湖山之胜诏之  

千顷平湖绕郡城，画船小桨荡春声。红酣花港风荷密，玉照梅冈雪树明。烟月长留歌舞地，山川不改古今情。君行须到峰南北，为觅苍苔石上名。  

○元夜独坐  

九衢花月万家灯，忆在钱塘与广陵。过去豪华春似梦，老来心赏冷于冰。苏眈仙后还为鹤，房管生前本是僧。唤取家人多置酒，只将寂寞付瞢腾。  

○世事  

世事纷纷在目前，故园无复可归年。吴东城陷仍为沼，沧海尘生欲变田。鼠穴讵容衔窭薮，豨膏聊解运方穿。臣心有血才盈掬，拟向天公罄一笺。  

○翰林三朝御容戊戌仲冬朔把香前宫  

嘉禧殿前初日高，瑞光先映赭黄袍。云间瑞露收金掌，仗外微风扬彩旄。黄鹤仙人周子晋，碧鸡使者汉王褒。禁园尚觉余寒在，未放春红上小桃。  

○直延春阁  

蓬莱海上第三山，仙掌云间十二盘。鸡树烟深殊窈窕，凤楼天近自高寒。铜壶传箭声相应，紫诏封泥墨未干。愿祝君王千万寿，坐施雄断济艰难。  

○感兴  

从来豪杰愿风尘，奋臂干戈肯顾身。司马诸王祇乱晋，祖龙二世竟亡秦。祠傍鬼火狐鸣恶，桥下天寒鹤语神。千古汗青留感慨，山中输与种桃人。  

○忆广陵旧事 【乙未。】  

君王昔在镇南年，宾客风流日满筵。上国旌旗分一半，层台歌舞宿三千。豪华遽尽悲《离黍》，形胜空存惨暮烟。多少楚魂归未得，江流无际海连天。  

○授钺  

天子临轩授钺频，东南何处不红巾。铁衣远道三军老，白骨中原万鬼新。烈士精灵虹贯日，仙家谈笑海扬尘。只将满眼凄凉泪，哭尽平生几故人。 【中原红军初起时，旗上一联云：「虎贲三千，直抵幽燕之地；龙飞九五，重开大宋之天。」其后毛贵等横行山东，侵犯畿甸，驾幸滦京。贼势猖獗，无异唐末。仲举在都下，作此诗寄浙省周玉坡参政伯琦云。】  

○送西江胡允中之桃温万户府学正  

辽水穷边牟盖东，镇人今始识儒宫。诗书直化三韩远，文轨须令万国同。隼度塞云秋有雪，鳌翻海浪昼多风。知君回首神州路，一发青山落照中。  

○余伯畴归浙东简郡守王居敬  

四明游客住京都，旅舍青灯照影孤。家信十年黄耳犬，乡心一夜白头乌。却携长铗辞金水，直挂轻帆到鉴湖。为问蠡吾王太守，别来安稳有书无？  

○送涂茂才北游  

黄河十月已流冰，暂解行装驻广陵。逆旅壮怀销北斗，故山归梦入孤灯。千金燕市方求马，万里天池欲徙鹏。曾是公卿有知己，孝廉船上觅张凭。  

○越僧无涯号栖云乞赋  

上方何处但闻钟，深护林扉翠几重。卧冷衲衣侵片石，行随锡杖度千峰。松晴每下安巢鹤，潭暮时留听法龙。更欲移禅沃洲去，微茫岩洞不曾封。  

○高沙失守哭知府李齐公平  

高邮自昔号铜城，一旦东平委贼兵。杀气仓皇迷野色，怨魂呜咽泣江声。广陵琼树春仍在，甓社珠光夜不明。白首故人悲赵李，临风惟有泪纵横。 【参政赵伯器死泰州。】  

○寄答翟彬文中时避慈溪  

静对孤灯思往事，偶闻疏雨落寒窗。愁边白发三千丈，梦里青山十四双。蜀魄有声疑诉国，楚招无些忆沈江。只因诗思缘君苦，吟断遥钟已晓撞。  

○闻归集贤远引奉简一章 【时吕左丞、欧承旨、司尚书继亡。】  

故旧相看逐逝波，思归无路欲如何。将军每叹檀公策，朝士徒悲穆氏歌。南海明珠来贡少，中原健马出征多。先生自说将高举，不遣冥鸿到罻罗。  

○望江 【是岁合越饥。】  

寒潮已退大江空，不见来鸥与去鸿。半岭彩霞缠落日，一川红树照西风。鲁连蹈海英灵远，王粲登楼感慨同。径欲投竿会稽石，得鱼为饱浙河东。  

○答马易之编修病中作  

喜君近疾已平安，楮帐绵衾且避寒。饭颗任嘲诗骨瘦，糟丘能遣客怀宽。天街钟动朝初罢，海国书回岁又残。忽讶衰翁不相问，北风吹雪正漫漫。  

○歙汪希仲罕代自雄新二州警曹话其风土为赋  

越鸟巢南涨海东，地兼夷夏气惟雄。洞深屋垒层厓上，泷险船行乱石中。春树湿云生桂蠹，瘴茆经雨落沙虫。宦游最数蛮荒恶，羡子归来面更红。  

○东坡淮口墨迹卷后有黄策诗 【策号「随缘子」。】  

潮落潮生沙岸头，布帆来往几经秋。山川如故人何在，天地无情水自流。败垒荒墟非昔画，野烟寒照总新愁。只应千古清淮月，曾照东坡此唤舟。  

○九日燕允孚森玉轩醉中感怀  

不见江南信使来，菊花应傍战场开。风尘眇眇家难问，节忽怱怱老转催。把酒多无今日醉， 【坐中客此语有足动心者。】 登高只益寸心哀。白头一觉湖山梦，谁料繁华有劫灰。  

○故御史王楚鳌元戴为临川王伯达三画求题三首 【王馆宾也。】  

双凤山人茅作屋，五云阁吏绣为衣。写将潇洒沧洲趣，留待风流二老归。岁月无情遗墨在，江湖多事宿心违。寒藤古木江西道，惟有当年白雁飞。 【右《双凤山居图》。山在临川五里，王自奎章典签为廌史，故云阁吏。】  
罨画溪头春水波，美人兰棹远来过。杯如贺老稽山酒，曲有吴儿小海歌。楼馆云晴空翠湿，汀洲花暗夕阳多。只今粉墨余高致，愁绝樵风冷薜萝。 【右《山阴春霁图》。时宪巡行越中。】  
小史堞前烟水空，淮山无数直丛丛。使君援笔写秋色，舟子唱桡乘晚风。几处渔家依落木，半汀残照下飞鸿。白云望断仙游远，应在蓬莱碧海中。 【右《万港秋泛图》。时为淮西佥宪。】  

○春日有怀柯敬仲博士  

建章莺啭曙光初，上直开门漏点疏。花拥西清森仗卫，星临东壁焕图书。汉庭长者多推毂，楚国骚人久卜居。为问五云仙阁吏，彩毫春咏近何如？  

○悼亡日 【是早题画梅一幅，夜梦梅花盛开有感。】  

剪水裁云聚作花，直教颜色冠芳华。一双仙子玉条脱，三尺天家香辟邪。南国好音将过雁，西窗残梦已啼鸦。年年此日伤春思，忍把归心赋落霞。  

○中秋望亭驿对月代祀北还  

月色沧波共渺茫，驿亭杂坐看湖光。仙家刻玉青蟾兔，帝子吹笙白凤凰。芦叶好风生晚思，桂花清露湿空凉。回槎使者秋怀阔，倒泻银河入酒觞。  

○正月九日夜雪甚寒  

雪后西山照眼青，早寒微霰又飘零。昨非未必今皆是，众醉何由我独醒。学篆每朝临《碧落》，存神长夜养《黄庭》。若为唤得瀛台侣，相与吹箫上杳冥。  

○雪中早朝  

北风吹雪浩漫漫，晓出津桥立马看。春入上林花树早，水连平地海波干。金城万雉微茫湿，月阙双龙赑屃寒。今日天颜知有喜，紫宸朝下散千官。  

○送春答何高士  

湖山不见暮云浑，杨柳风寒早闭门。情在旧游花历历，酒淹残睡雨昏昏。种桃道士今何处？采若骚人不返魂。欲识伤春无限意，杜鹃枝上有啼痕。  

○清明雨晴游包山龙华寺过慈云岭  

当年玉辇此经行，古寺犹题扈从名。龙凤谶空山气歇，马羊劫换海波平。野桃着雨春红落，岭路埋云湿翠生。日暮人归烟树黑，饥鼯啼雨上宫城。  

○七月廿七日书所见  

杏花树底血犹红，一宿星痕雨洗空。凤阙追班听帝诏，羽林坐甲卫皇宫。天官占候征玄象，国士精诚贯白虹。引领云间望笙鹤，朝来佳气已葱葱。  

○存道元帅师宗感时及陡遡山刀寨入贡次韵二诗送归关戍  

徼外频传羽檄飞，将军三起着戎衣。空山狐兔无藏窟，平陆龙蛇有杀机。已见赵佗知汉德，更令孟获识天威。此行整顿蛮荒了，箐雨泸烟好赋归。  
群蛮连岁哄滇中，陡遡山前喜挂弓。万里筹边频却虏，半生忧国早成翁。塞垣烽火方无警，幕府文书已上功。奏赋归来五云阁，汉廷不独数严终。  

○送谟侍者还江阴  

禅祴无尘锡杖青，一龛天竺更南屏。杨枝偏洒瓶中水，贝叶时翻笈内经。旧业池菱秋漠漠，归舟江树晓冥冥。今朝又作芜城别，何处钟声入夜听。  

○寄陈敬初郯九成  

忆昨阊门绾柳条，远烦相送过枫桥。夕阳陌上东西路，春水江头早晚潮。老境此心惟白社，英年何处不青霄。诗林别后应俱进，时遣邮筒慰寂寥。  

○游天竺寺  

石梁溅水湿苍苔，阴洞傍穿涧底回。殿阁金银从地涌，山林图画自天开。龙随僧到分云住，猿听人呼下树来。游兴未阑斜日尽，马头呼酒尚徘徊。  

○题张外史马塍新居  

窈窕丹房古涧阿，长松修竹绕层坡。桃园隐者时相遇，茅洞仙人夜或过。沆瀣杯寒供晓食，青冥笙响答空歌。白云浮出池痕满，知是龙泓宿雨多。  

○登六和塔  

江上浮图快一登，望中烟岸是西兴。日生沧海横流外，人立青冥最上层。潮落远沙群下雁，树攲高壁独巢鹰。百年等是豪华尽，怕听兴亡懒问僧。  

○登金山吞海亭了公请赋  

危亭突兀戴鳌头，俯视沧溟一勺浮。龙伯衣冠藏下府，梵王台殿起中流。扶桑夜色三山日，滟滪江声万里秋。老我惜无吞海句，但磨崖石记曾游。  

○赋中书左曹小瀛洲  

东曹地迥集名郎，宛是仙家紫翠房。阊阖上通天咫尺，蓬莱移出海中央。金波日暖浮鳷鹊，玉树春浓下凤凰。几度梦回清夜直，此身如在五云乡。  

○三月望日游虎丘寺题小吴轩  

海涌峰前云树盘，佛宫飞阁出巑岏。虎来古冢金精白，龙卧秋池剑影寒。禅老说空留坏石，鬼仙题雨下虚坛。凭高不尽登临兴，更借西山晚翠看。  

○吴江  

坐倚风樯看太湖，波涛澒洞半三吴。寒通上界咸池气，黑入中流水伯都。云暗蛟龙应起立，雪深鸿雁自惊呼。望亭有酒宵堪醉，买得渔家一尺鲈。  

○二月望日湖上值风  

疾风吹浪满重湖，云掩西山一半无。黄帽牵船依岸过，苍头按鹘绕林呼。莺花世界如春梦，烟雨楼台似画图。童稚兹游今白发，断桥斜日重踟蹰。  

○寄观志能照磨  

鳌背三山最上峰，美人手把玉芙蓉。仗围泰畤传宵燎，漏下层城蹋晓钟。锦瑟无尘飞刻雁，金壶有墨洒雕龙。老怀已托王郎道，早晚归营北涧松。  

○送成礼部谊叔察访守令河南山东  

历数开千载，明良会一时。朝廷严守令，宵旰为黔黎。南服方多故，东州复阻饥。郎官膺简拔，使者出询谘。此命于今重，如君众论推。直承廉察往，肯作畏难辞。灵雨随华毂，流风度彩旗。草兼骢一色，柳与辔同丝。梁宋分淮甸，青齐并海涯。政苛嗟虎猛，民散念鸿离。罢耎宁胜任，奸贪只自私。中牟因雉见，单父得鱼知。或有隳其职，谁能慎所司。张弦从急缓，朗鉴各妍媸。治道诚先务，皇心实在兹。俱为良吏选，足慰远人思。空阔青云步，孤高玉树姿。暂倾冠盖饯，行赴简书期。事业悬钟鼎，光华映羽仪。归来前席问，请入史臣词。  

○寄题顾仲瑛玉山诗一百韵 【并序。】  

至正九年秋，海道粮舶毕达京师，皇上嘉天妃之灵，封香命祀。中书以翥载直省舍人彰实徧礼祠所。卒事于漳，还次泉南，卧疾度岁。乃仲春至杭，遂以驿符驰上官，而往卜山于武康，克襄先藏。秋过吴门，顾君仲瑛留燕草堂之墅。 【一作窝。】 宴 【一作嘉。】 宾十又二人，分题玉山 【一作「昆墅」。】 诸景诗，皆十韵，尽欢而别。舟中笔砚少暇，因叙事述怀，累成百韵。语繁则易疵，聊以记行役耳，录寄仲瑛洎席上诸君子。他日或游昆墅，当为一亭一馆赋之也。  
治理逢熙运，钦明仰圣皇。至仁侔覆载，上德配轩唐。大业勤弘济，元臣协赞襄。贤科收俊造，庭实粲珪璋。入贡徕符绂，仪韶下凤凰。普天均雨露，绝域总梯航。每念京师食，遥需漕府粮。神妃所芘护，飓母敢飞扬。前队貔貅发，先驱罔象藏。冷飙鼓万柁，朱火耀连樯。帝敕申嘉惠，祠官按典常。赏劳兼湛濊， 【时赐省臣漕臣酒币甚厚。】 旌烈特巍煌。仆本中林士，久陪东观郎。遂叨乘驿传，徧与礼灵场。荡节雕龙饰，华旗画隼翔。冲流度鄞越，陟险过泉漳。缅彼湄洲屿，崭然巨海洋。蛟穿崖破碎，鲸蹴浪撞搪。震鼓轰空阔，奔帆截渺茫。岛夷迎使舸，瘴雾避天香。嘉荐歆芬苾，阴功助翕张。精诚致工祝，景贶答祯祥。贾舶倾诸国，舆图奄八荒。身虽距闽峤，志已略扶桑。裴洞三生梦，温陵十月凉。兹游平昔冠，夙愿一朝偿。女髻皆殊制，蛮音各异乡。地偏宜荔子，人最贵槟榔。酿鹿肥漂酒，浇蚝液满房。招贤簇车骑，挥扫积缣缃。穷腊纔竣事，暄春始趣装。剑津传警急，汀贼起狓猖。獠砦 【一作穴。】 旋戡定，藩垣慎扞防。思亲弥切切，行役更遑遑。狐死嗟奚首，龟占喜允臧。封崇宴坞内，木拱计峰旁。 【仲春，卜山武康，克襄先藏。坞在计筹山下，即予新阡。】 薄宦祇牵率，孤踪易感伤。暂为江左客，谁洒墓头浆。逝矣川涂阻，凄其涕泪滂。南园恰啼鴂，北路复鸣螀。粤若娄东邑，由来汉太仓。机云存故宅，吴会画雄疆。遯迹睎高士， 【谓有梁鸿山。】 遗风挹让王。厥田尤沃衍，比岁适丰穰。老我 【一作契。】 张承吉，新知顾辟疆。闻君占形胜，筑室恣徜徉。铁笛留严客，青钱乞泰娘。杏鞯红叱拨，兰柱绣鸳鸯。辟径通佳处，栽桃带柳塘。修梧羽葆盖，美竹碧琳琅。列岫浓螺色，澄湖净镜光。鸟边岚漠漠，鱼外水泱泱。鹤驻游仙馆，鸾鸣种玉冈。投竿钓月槛，隐几读书床。云结芝英秀，花团桂树苍。舫斋青筱箔，渔舍绿苔墙。栋宇环相属，园池郁在望。直疑金谷墅，还似辋川庄。未获窥诗境，相邀到草堂。开尊罗绮馔，侑席出红妆。婉态随歌板，齐容缀舞行。新声绿水曲，秾艳大堤倡。宛转缠头锦，淋漓蘸甲觞。弦松调宝柱，笙咽炙银簧。倚策骖联辔，钩帘烛遶廊。僰僮供紫蟹，庖吏进黄麞。卜昼宁辞醉，留欢正未央。分司莫惊坐，刺史欲无 【一作销。】 肠。是集俱 【一作咸。】 才彦，虚怀共颉颃。珠玑散 【一作飞。】 欬唾，律吕应宫商。郑老经术富，于仙词翰长。琦初灯并照，郯华骥同骧。璧也笺毫健，吟篇彩绘彰。拈题争点笔，得句倏盈箱。劲敌千钧彀，精逾百炼钢。语奇凌鲍谢，体变失卢杨。瑛甫早有誉，亨衢那可量。抟扶看 【一作「扶摇抟」。】 怒翼，腾蹋待飞黄。既笃朋情重，仍持雅道昌。披襟视 【一作露。】 肝胆，刻琰播文章。永契欣依托，衰踪顿激昂。盍簪承伟饯，授简藉余芳。自鄙冥搜拙，徒令属对忙。端如享敝帚，何异贮奚囊。谈笑聊堪接，赓酬曷足当。吾犹郐以下，公等楚之良。瓠落浑无用，艰难实备尝。拟为覂驾马，竟作触藩羊。筋力频驰骛，功名几慨慷。不嫌成晚合，深幸际时康。邂逅因斯会，暌违又一方。怱怱把别袂，眷眷赋河梁。鸿雁清秋日，蒹葭昨夜霜。关山凝朔气，星斗丽寒芒。疾病 【一作疢。】 家多难，归休岁亦阳。苦心甘寂寞，短发任苍浪。漏屋愁荷盖，尘衣惜蕙纕。杜陵非固懒，贺监岂真狂。回首长追忆，缄诗远寄将。乾坤浩今古，此意讵能忘。  

○分题送京兆赵耕师尹之临安路帅府照磨得通海湖  

万顷平湖碧，浮光映泬寥。秀山纯浸影，沧海暗通潮。瘴黑云相荡，春澄雪未消。润沾蒙部阔，川合洱河遥。秔稻收田利，蒲鱼入市饶。雨归龙气湿，晴浴鹤媒骄。夹树迷深箐，流花落野椒。毡来蛮妇漂，船放僰僮桡。帅阃开荒甸，英才屈下僚。此心同逝水，日夜向东朝。  

○送刘贞廷总管之嘉禾 【御史宣徽院判。】  

牧守膺民寄，循良不数公。使君新建隼，御史近乘骢。内府声华着，专城控制雄。老成归物望，清切简宸衷。紫绶盘铜虎，朱旛拥画熊。焚香迎父老，骑竹走儿童。檇李名藩古，勾吴地利通。粤从帅次后，俱在震邻中。水暗台隍月，云寒鼓角风。蛮氛犹涨黑，战血未消红。圣主方图治，台司亦即戎。频烦纶綍下，次第甲兵空。公等宜宣力，王臣固匪躬。关防先武备，国计务农功。黄霸征当最，阳城考欲同。苍旻飘劲气，白日照精忠。万象天枢北，三山海市东。旱龙俄作雨， 【时喜得雨，故及。】 阳凤已鸣桐。善政风须变，虚襟理自融。平生经世志，要似节轩翁。  

○成居竹有书报甥傅君亮至扬州言其家与外表舅吴仲益及妇家二叔学生韩与玉全家无恙喜甚有怀  

始得平安信，浑纾怅望心。争看尺素字，绝胜万黄金。危甚初秋警，几于平陆沈。蜂屯昱岭上，豨突浙江浔。纵尔驱锋镝，宁逃磔斧碪。官军俄克复，乱首即成擒。城市半焦土，亲朋多好音。已知生有路，暂免泪沾襟。老子欢殊剧，家人酒快斟。狂歌敲手板，醉倒脱头簪。黎庶思苏息，皇天愿照临。国威虽震迭，兵气尚萧森。自顾形骸累，仍嗟岁月侵。怀归畏吏议，承乏念官箴。虎豹关非远，龙蛇水更深。岂无黄石略，虚遣《白头吟》。落日耿残雪，浮云生夕阴。枯萁闻龁马，疏树见栖禽。松竹荒须理，茅茨破可寻。前身本道士，不是恋山林。  

○予京居廿稔始置屋灵椿坊衰老畏寒始制青鼠袍且久乏马始作一车出入皆赋诗自志三首  

五槐浓绿荫门前，东宇西房数十椽。不是衰翁买屋住，归时留作顾船钱。  
青鼠毛衣可御寒，秃衿空袖放身宽。遮头更着狐皮帽，好个侬家老契丹。  
浅浅轻车稳便休，何须高盖与华辀。短辕不作王丞相，下泽聊为马少游。  

○读瀛海喜其绝句清远因口号数诗示九成皆实意也十首  

一日粮船到直沽，吴罂越布满街衢。新诗将作如千首，为问郯郎有买无。  
接粮御史性情真，断事官来苦怒嗔。索酒索钱横生事，遭风遭浪肯知人。  
客窗昨夜北风高，犹似乘船海上涛。明发先宜觅貂鼠，唤人来作御寒袍。  
虎贲坐甲夜传更，千步廊街鼓柝声。未许离人眠得熟，马蹄车铎又天明。  
拂郎之马走千里，独立长嘶凡马空。昔在江南看图画，今来天廏识真龙。  
赛娘十五解新声，杨柳腰肢怯啭莺。好写潘郎胡十八，教伊传唱满京城。  
长川妓子早晨来，戴笠骑驴帕拥腮。总在狭斜坊里住，教坊日日听差回。  
杖屦寻花虎丘寺，壶觞按曲馆娃宫。阿成杀受吴中乐，请入风沙海浪中。  
结束黄骝粉画鞯，更投西市买长鞭。知侬已有南归日，户部来催助燕钱。  
大风尘土涨天飞，遮眼乌纱拍马归。还是洞庭湖水好，待郎来浣旧征衣。  

○廉子佑归省金陵且就秋试作绝句赠别  

故园归思浩无涯，更听啼鹃恼客怀。后夜月明应有梦，先随潮水过秦淮。  

○小游仙词八首  

清华公子并骑龙，直过蓬莱第一峰。亲见海中城阙好，半栽玉树半芙蓉。  
五色烟中玉女窗，凤歌鸾舞一双双。除是飞琼方教得，紫箫吹彻不成腔。  
来不分明去不言，红椒花露湿妆痕。巫娥已随梦魂断，十二碧峰愁暮猿。  
月圃群芬次第开，步前红露下瑶阶。樗蒲偶共真妃博，赌得双头白燕钗。  
道人寄我紫逻山，时复卖药来人间。石潭薄晚有龙斗，满谷湿云无路还。  
五岳真官立帐前，露芜香霭落琼筵。夜深醮罢各归去，一一马声嘶上天。  
美人临水笑相邀，自解罗巾掷作桥。同觅云间仙伴侣，杏花坛上听吹箫。  
月帐新开蕊辇过，桂花凉露洒天河。双星一夜叙离别，狼藉碧莲秋露多。  

○皇舅墓  

青州刺史河上坟，坟不可识碑仍存。维舟上读半磨灭，使君乃缘戚里恩。当时赐葬宜过厚，冢阙树立须雄尊。岂知陵谷有迁变，石马尽没龟趺蹲。驿夫指我元傍岸，县官恐坠移高原。岸滨往往多古冢，零落空余秋草根。至今父老传谶记，野人之语那足论。我疑其藏必深锢，或谓已被湍流吞。安得壮士塞河水，万古莫令开墓门。 【陶南村云：河间路景州蓨县河浒一土阜，相传为皇舅墓。自国家奄混区夏，即有谣云：「皇舅墓门闭，运粮向北去。水渰墓门开，运粮却回来。」至正辛卯，中原大水，舟行木杪间。及水退，土阜崩圮，墓门显露。继后天下多事，海道不通。读公之诗，伤今之世，则谶纬之说，诚不可诬矣。】  

○石头城次萨天锡韵  

逶迤 【一作「坡陀」。】 石路带城遥。古寺残碑藓半雕。一自降王归上国，空余故老说前朝。坏陵鬼剽传金椀，画壁仙妆剥凤翘。更欲留连尽奇观，夕阳江上又生潮。  

○述慈溪景  

往年使过慈湖上，风景依稀可画传。红叶树藏秋水寺，白头僧渡夕阳船。竹林雨过山多笋，渔浦潮来海有鲜。藉尔远公能爱客，不妨酬倡酒尊前。  

○东西马塍春行简平湜伯容  

清明时节每多阴，杨柳人家花满林。侵晓乍收连日雨，赏春长负百年心。凫翁一一蒲塘暖，雉子斑斑麦陇深。为报能诗平处士，剩携芳酒共幽寻。  

○游凤凰山故宫至高禖台鸿雁池  

衰草寒烟老木风，南朝佳气落秋空。璧来山鬼遮秦使，盘泣仙人 【一作铜仙。】 别汉宫。坏埒尚传祠乙鸟，荒池曾见射飞鸿。骚人自古多离 【一作荆。】 思，长在登临感慨中。  

○铁笛为孟天暐赋  

爱此轻圆铁铸成，何须楚竹选孤生。年多化作青蛇色，夜静吹如彩凤声。绣出碧花凝错落，冷涵金气发铿清。最宜携向君山去，一听仙翁奏月明。  

○夜起  

月落未落霜满城，鸡鸣不鸣山四更。起看北斗寒挂地，俯听长河流有声。今夕何夕耿无寐，千古万古难为情。欲持心事出门去，哀歌坐待东方明。  

○寄见心上人次韵二首  

自入赤墀青琐间，旧游禅侣亦阑珊。青山只忆招提境，白首初辞供奉班。马为空群犹蹻蹻，鸟能求友自关关。终期一舸相寻去，知在姚溪第几湾。  
见说钱塘别筑城，凄凉风景若为情。湖堤柳尽曾游路，石壁苔荒旧刻名。老我无能如烛武，何人可饮胜公荣。沃洲胜会还容续，即拟山中隐计成。  

○寄成居竹隐居  

青袍朝士困京华，此老萧闲竹满家。山压穷愁诗强项，海枯渴旰 【一作肺。】 酒槎牙。商岩未采芝如草，彭泽将归菊有花。孤负江头理渔事，短篷春雨梦沤沙。  

○题唐子华画王师鲁尚书石田山房  

秋水桥边红叶林，数家茅屋傍青岑。冈头种玉朝烟暖，陇上鉏云宿雨深。摩诘辋川宜入画，少陵韦曲自成吟。束薪岁晚来同煮，应许山中道士寻。  

○题述律存道元帅平师宗三州卷后  

不用牙璋远出师，将军凭轼下 【一作定。】 边陲。僰酋争歃金盘血，汉使高悬玉帐旗。司马文章传太史，武侯威略震南夷。只今父老兰沧上，拟刻宁蛮第一碑。  

○寄题杜原父怀友轩  

尺五城南近世纷，移家来并武夷君。他年功业谁青史，此客山林自白云。石气晓侵书幌湿，溪声时杂棹歌闻。故人已有同栖约，杖策行穿虎豹群。  

○瓜州与成居竹王克纯登江风山月亭  

风起西津断客艘，熊家亭上得凭高。云移乌影沈江树，雨带龙腥出海涛。开辟自天留壮观，登临如我老英豪。放舟拟就金山宿，一夜清寒袭锦袍。  

○奉答新仲铭禅师  

吴枫初冷雁连天，梦在江南野水边。词客欲归嗟老大，美人不嫁惜婵娟。豺狼正尔当官道，龙象于今护法筵。我识新公老禅衲，一灯蒲室是真传。  

○冰蟾为金齐贤赋  

老蟾素魄禀金精，千岁玻瓈幻结成。明水夜零阴隧冻，丹书秋满肉芝生。腹凝寒露藏虚白，影入银河浴太清。拟问姮娥乞灵药，与君骑向广寒 【一作廷。】 行。  

○送式无外归高丽  

三韩山水有灵晖，秀出斯人了佛机。岳寺禅余留偈别，王城斋罢戴经归。瓶收沧海降龙入，锡度秋空近鹤飞。只恐故林云卧后，一灯秋老木棉衣。  

○春日泛湖陪李旻德融席上作  

春来浑不到湖边，偶逐东风上画船。花气暖流 【一作熏。】 黄鸟岸，水光晴展白鸥天。绿尊兴极 【一作剧。】 频呼酒，银管声高正辊弦。我比放翁应更放，看花不独海棠颠。 【仲举善谐谑，出谈吐语，辄令一坐尽倾。尝为集庆路学训导，御史下学，点视廪膳。邻斋出对云：「豸冠点馔，是日适用驴肉。」仲举戏续云：「驴肉作羹。御史盖河南人也。」闻之大怒，欲逮捕之。仲举乘夜逃奔扬州。观此亦可以见其疏放之一班矣。】  

○送刘侯赴大理  

万里南云入马蹄，蛮酋迎拜过阿黎。将军拔剑歌玄武，使者乘轺祀碧鸡。六奠星文开井络，两关鸟道插天梯。圣朝谋帅先诗礼，努力筹边息鼓鼙。  

○挽忠襄王  

圣主中兴大业难，元戎报国寸心丹。军中诸将惊韩信，天下苍生望谢安。羽檄北来兵气肃，楼船南下海波寒。老臣拟直词林笔，细传成功后代看。 【忠襄王谓察罕帖木儿也。察罕起兵沈丘，悉平河南山东诸处红巾。至正壬寅，为田丰、王士诚所刺。先是有白气如索，起危宿，贯太微垣。太史奏山东当大水，顺帝曰：不然，山东必失一良将。即驰诏戒察罕勿轻举，未至而已及难矣。】  

○招韩伯清泛湖二首  

南园携手赏芳红，唤取能歌盛小丛。传与春风留杏萼，明朝开向曲声中。  
段桥春水绿初柔，更有群凫来上游。好借鸱夷盛酒去，玉箫吹上画船头。  

《元史》称仲举遗稿不传，其传者有律诗、乐府，仅三卷。四明周屺公所录嘉兴朱竹垞藏本，乃是明初僧大杍手抄，有洪武四年题识。其外《元音》、《清气》诸家选本所收，颇有未经见者。至《玉山雅集》所载古体尤多，并附于后。  

○清河水涨答复中吉监县水字诗  

漭泱清河涨，湍流滋浸淫。沧溟浑灌注，浊浪浩浮沈。洲渚津涯阔，泥沙沮洳深。沿淮泽鸿满，漂荡渡江浔。  

○辱井石阑  

好事能收断石存，摩挲堪惜古云根。楼空野寺钟何在，宫浸寒芜井已眢。古篆半余阑上字，妖姬犹有梦中魂。试扪洼处红犹湿，不是臙脂是血痕。  

○上元夜雨  

门外东风惊落尘，夜寒街鼓断无人。江山长抱千年恨，雨雪虚销一月春。红蜡光深行酒罢，玉龙声急落梅频。邻翁闻说儿时事，何异繁华梦里身。  

○壬申元日大雪二日立春晴景豁然春燕有作  

白雪青天映日红，楼台高下玉山中。盘蔬晓送冰丝脆，钗杏春生蜡带融。北斗龙杓回后夜，东皇鸾辂驾灵风。何如得接云霄上，一看烟花绕禁宫。  

○癸亥岁八月十六夜月  

蟋蟀梧桐秋满庭，浮云散处见疏星。仙人修月浑无迹，使客乘槎自有灵。一道银河通碧海，三更白露下青冥。西风忽起吹黄鹄，梦断瑶池醉未醒。  

○郡城晚望览临武堂故基  

全晋山川气象开，满城烟树拥楼台。土风旧有尧时俗，人物今无楚国材。千嶂晚云原上合，两河秋色雁边来。昔贤胜赏空陈迹，落日登临画角哀。  

○自悼诗二首  

十二楼空月自明，一圆一阙总关情。每从画里瞻琼在，复向诗中记受生。魂不归来歌楚些，梦还惊觉厌秋声。遥知别鹤离鸾思，只在芙蓉海上城。  
梦中常苦不分明，天上人间各有情。桃叶柳枝无限思，灵芝瑞露可怜生。蕙兰谩织回文锦，鹦鹉犹传响板声。欲得近音何处问？风烟遮断武林城。  

○九日行湖上  

是节最关情，随山得散行。西风片雨过，落日半湖明。野菊黄堪把，官醅绿可倾。坐来无限思，散入远鸿声。  

○露坐  

官街人静鼓冬冬，独坐中庭满扇风。堕地一丝和露湿，青虫悬在月明中。  

○宋徽宗画栀禽  

龙沙魂断梦华空，遗墨凄凉扇面中。三十六宫恩怨尽，更无花鸟诉秋风。  

○马上望江南诸峰  

浮云散尽暮天空，遥见江南数十峰。安得夸娥两神力，为分苍翠过淮东。  

○朱翁子负薪卷  

富贵危机解杀身，是非千古付樵人。当时长史魂应悔，不向山中只负薪。  

○题兰  

鶗鴂声中花片飞，楚兰遗思独依依。春风先自悲芳草，惆怅王孙又不归。  

○题王蕺隐画山水  

额黄销尽玉婵娟，翠袖凝愁倚暮烟。旧日汉宫三十六，更无秋露泣铜仙。  

○题赵仲穆江圃归帆图 【渔浦八十五里为苎萝，浦口有西施庙存。】  

西施浦头鸿雁声，苎萝山下于菟行。前村路暗愁未到，回首海天秋月生。  

○今我不乐三章章五句  

今我不乐思故山，虎豹盘踞愁难攀。岂无壮士藏□间，谁能西乡发一矢？畏途如此何由还。  
鸱鸮夜鸣兮天似漆，烟际争头小星出。破窗无灯望白日，东方未明起擥衣，风雨何来忽萧瑟。  
月白西南星宿稀，巷无行人蝙蝠飞。步檐萧萧露沾衣，目断天涯徧芳草，王孙不归春自归。  

○人雁吟悯饥也二章  

雁飞渡江谋稻粱，江人趁熟亦渡江。雁下江中唼苹藻，人饥尽属江中央。天长水阔罗网多，无衣无食可奈何？人声未断雁声起，弃儿呱呱道傍死。不见雁春还北飞，人今去此将何之？叹息人穷不如鸟，何日相随如雁归。  
雁啄啄，飞搏搏。江边虞人缚矰■〈矢敫〉，人饥处处规尔肉。岂知雁饥肉更薄，城中卖雁不直钱，市头籴米斗五千。妻儿煮糜不敢饱，朝朝射雁出江边。不闻关中易子食，空里无人骨生棘。县官赈济文字来，汝尚可生当自力。  

○紫檀筚篥曲赠善吹者任子中  

君不见龟兹乐工能新声，截竹插芸吹月明。黄沙碛里橐驼断，花门山上浮云生。夜深促节转悲壮，只愁崩倒赤连城。石崖划裂水泉涌，海鹘怒戛风力竦。贾胡惊起怨思长，都护罢饮精魂动。传之中国久更新，任郎妙解尤绝伦。镂檀作管如紫玉，连蝉锦囊金作束。等闲未肯出向人，为我酒边吹一曲。落花撩乱游丝起，流莺无言蛱蜨死。当头独发调最高，响来直在青云里。顿令阳春变秋色，佶栗吴霜飞绕指。教坊弦索惨不骄，歌舞堂中静如水。古谁得名今莫比，讵数阳陶与关李。南音北谱此正繁，含嚼纷纭徒聒耳。我心感慨未易降，已觉满坐寒摐摐。安得酒船百斛乘月去，数声吹黑鱼龙江。  

○六月廿六日泛湖遇雨  

忽雷矆■〈目闪〉奔雨急，山灵昼藏水仙泣。蝃蝀下饮湖水立，恍惚疑有蛟龙入。疾风吹裂南天青，芙蓉放香熏水腥。吴歌楚舞方烂熳，更尽花间双玉瓶。  

○蟠松引  

何年风雨拔老湫，干卧千岁长黄虬。垂胡磥碨髯怒磔，雷火不敢烧其瘤。卒然一见势欲攫，况可手扪双角鯄。悬知根受元气大，跁跒力争崖石碍。樛枝互错横铁□，弓纽□张攲羽盖。低无玄鹤寄巢居，幽有苍夔出光怪。故人语似灵岩山，卧云之树同屈蟠。身横百围容客踞，声入半空生昼寒。毕宏韦偃世无有，画史掉首应嗟难。彼当为甲此为乙，造化偏锺两奇崛。爱之欲□重摩挲，图赞还须怪魁笔。君不见龙门寺千丈。齐耸巃嵷荫白日。  

○题林若拙画孤山图  

孤山处士孤吟处，水影月香余妙句。鹤声叫绝陵谷秋，修竹祠空几愁暮。白云生根着湖水，力尽西风飞不去。何人鞭石下崔嵬，中流截断鱼龙路。丹青楼观花如雾，葵麦无情仅前度。何似槎牙半死枝，百年犹是咸平树。荒烟坏柳断桥冰，宿葑田深散鸥鹭。画船歌舞不须臾，落落诗名自如故。野人亦有沧洲趣，安得数椽相近住。长待天寒欲雪时，杖藜来访梅边墓。  

○题吴性存所藏赵仲穆竹枝双蝶图与玉山同赋  

满丛鲜碧露团香，院落春红过野芳。蛱蝶一生花里活，飞来还恋竹风凉。  

○玉连环歌为邢从周典簿作  

于阗河头夜光发，赤髯贾胡采明月。中有美璞凝寒晶，惟有鬼工能琢成。伊谁得此邢公子，示我绿玉双连理。怳如空碧虹气垂，半隐青瑶蟾一规。展之两环不盈尺，迭作团团小苍璧。縠文错落映雷文，宛是昆吾宝刀刻。庐陵学士癖好奇，辨古重以琼琚词。珊瑚佩钩讵可数，我疑制自金源时。集贤仙人丈人行，凤阁舍人文有样。请君留束锦宫袍，待看挥毫玉堂上。  

***◆贡尚书师泰（玩斋集***　玩斋拾遗）  

师泰，字泰甫，仲章之子也。以国子生中江浙乡试，释褐太和州判官，荐应奉翰林文字。出为绍兴路推官，称治行第一。复入翰林，迁宣文阁授经郎，累拜监察御史。至正十四年，擢吏部侍郎。时江淮兵起，奉命和籴于浙西，改兵部侍郎，除浙西都水庸田使。寻拜礼部尚书，调平江路总管。张士诚据吴，避之海上，江浙行省丞相达识帖睦迩承制授行省参知政事。二十年，朝命改户部尚书。俾以闽盐易粮，由海道转运京师。二十二年，召为秘书卿。行至海宁卒，年六十五。泰甫状貌伟然，既以文知名，而于政事尤长。所至绩效暴着。诗文甚多，有《友迂》、《玩斋》、《奊奊》、《东轩》、《闽南》诸稿。门人刘中、朱鐩辈类为一编，总题曰《玩斋集》。会稽杨廉夫序之曰：「本朝古文，殊逊前代，而诗则过之。郝、元初变，未拔于宋；范、杨再变，未几于唐。至延佑、泰定之际。虞、揭、马、宋诸公者作，然后极其所挚，下顾大历与元佑，上踰六朝而薄风雅，吁！亦盛矣。继马、宋而起者，世惟称陈、李、二张。而宛陵贡公，则又驰骋虞、揭、马、宋诸公之间，未知孰轩而孰轾也。盖仲章雍容馆阁。翱翔于延佑诸公之间；而泰甫当师旅倥偬，独擅文名于元统、至元之后。有元之文，其季弥盛，于宛陵父子间见之矣。」  

古意二首  
拟古二首  
遣怀  
感兴三首  
赴京别亲友  
姑孰道中  
湖上纳凉有怀吴子彦  
题王维辋川图  
河决  
采菱女  
题张子英闲止斋  
弹琴  
游西山次周伯温韵  
题滕王阁图  
泾县石壁道中  
过仙霞岭  
天台林氏山斋瀑布泉  
送刘子还江右  
秋夜和韩与玉  
兰皋雅集  
题伊尹耕莘图  
段节妇吟  
金溪县葛烈女庙  
送国字张教授  
黄河行  
为郭宗道祭酒题韩滉移居图  
分题得姑苏台送吴元振赴江浙省左丞  
题山水图  
题江阴丘文中山水图  
书河上成安驿  
次赤城驿  
杨白花  
学圃吟  
秦邮露筋庙  
吴中曲送杨伯几南游  
送张介臣伴读归省济南  
友人赴陕西作县  
挽陈尧  
关山月送殷文学还浙西  
太平三山值风  
游麻姑万松庵  
游江阴君山  
听雨堂为周叔量赋  
台州寄杨子秀  
兴化湄州岛祠天妃还  
送李盘野  
送蒙古彭教授往高州  
赤城  
题黄观澜卷  
春晚书怀二首  
寄静庵上人  
忆侄景  
和马仲皋立秋韵  
题朱质夫东野草堂  
洪栈驿  
和石田马学士殿试后韵  
送陈太祝使江浙收礼器乐书二首  
崇真宫醮罢勅画吴宗师像  
画马  
送黎兵胡万户南还  
送陶翁归豫章  
送寿弘毅应奉赴兴国路经历  
天寿节日大明宫朝罢口占简张约中博士  
送林希元应奉赴上虞县尹  
送余廷季赴海东佥宪  
送苏伯修侍郎赴淮东廉使  
题四川张万户夫人贞节卷  
赠仙居散人  
送东流叶县尹  
广微天师祈雪有应诗以美之  
送连子奇归隐赣州  
上都诈马大燕五首  
过柳河  
送上都吴学录归河东就试  
寄王鲁川推官  
送宋仁甫赴池州阴阳教授  
赠写神镜塘上人归京口  
新蝶  
送明原道赴南丰判官  
送江西傅与砺赴广州教授  
冠州  
朱仲文编修还江西诸公分题赋诗为饯予适同载南归约至扬子桥分别因为赋此  
晚泊邳州  
彭城怀古  
扬州别斡克庄佥宪  
峨眉亭  
题丁元善炼师阳明楼  
刘山驿  
赠漳南巡检许以衷  
建德城西寺  
赠天台李炼师  
泉州驿别太守偰世玉  
风泾舟中  
吴景文居庭牡丹盛开饮后有感  
送有亨侄还钱唐  
次韵李清叔元夕  
苏子瞻画像  
龙虎山十咏  
明仁殿进讲五首  
......  

○古意二首  

功名果何为，轻重天下士。得之入云霄，不得堕泥滓。朝列三公行，莫与匹夫比。荣辱既由人，富贵非在己。胡为竟迷途，白首忧不止。纵有盖世勋，仅遗一纸史。往者尚如斯，后来亦徒尔。乃知巢许流，高蹈良有以。  
黄金本何物，举世相纷争。贱者可以贵，死者可以生。既解平城围，亦散六国衡。神用信莫测，万宝孰敢婴。亦有高世士，唾视瓦砾轻。宁为冻饿殍，不受污辱名。斯人傥可见，吾将与同盟。嗟哉首阳薇，千载有余清。  

○拟古二首  

东南有佳人，远在水一方。绮疏粲飞楼，曲阑围洞房。意态间且靓，气若兰蕙芳。纤阿扬姣服，杂佩悬明珰。流风回皓雪，明月舒其光。白面谁家子，锦鞍青丝缰。翩然一见之，下马立中堂。可望不可即，五采盛文章。  
嶰溪有美竹，挺挺霜雪中。何人断两节，制为十二筩。宫商自相应，凤鸟鸣雌雄。一鸣垂衣裳，再鸣致时雍。从此去不返，治道竟少隆。鄙哉叔孙氏，绵蕝变王风。寥寥数千载，伊谁启冥蒙。后皇如有作，声教垂无穷。  

○遣怀  

日入柳风息，月上花露多。东轩颇幽敞，夜静时一过。鸟散庭中树，虫鸣阶下莎。北斗何低昂，疏星没横河。独赏谁晤语，感慨成悲歌。怀哉岩桂台，邈在姑山阿。  

○感兴三首  

芙蓉生绿水，水绿花更好。采花当及时，莫待颜色老。美人久不见，华发忽已皓。因之遗芳馨，聊以慰怀抱。失意且勿嗟，令名当共保。  
悲风从西来，海树何萧瑟。薄寒中人肌，毛发为惨栗。疏林动鳷鹊，坏壁鸣蟋蟀。出门忽四顾，怆恍若有失。仰面对青天，青天行白日。  
客有双宝剑，紫气射牛斗。年少乍得之，日夜不去手。岂知灵异物，佩服终难久。一朝腾波去，化作苍龙吼。何时复归来，为国殄群丑。  

○赴京别亲友  

崇堤卫芳塘，塘上种杨柳。杨柳年年青，慈亲未白首。送我不忍别，出门复携手。亲友陟高冈，立马望良久。离怀急欲醉，尽此樽中酒。  

○姑孰道中  

朝发慈姥山，暮宿吴公桥。日入气犹溽，清怀厌烦嚣。隔江风雨至，绿树凉萧萧。邻舟颇相好，有酒忽见招。明发波浪阔，相望一何遥。  

○湖上纳凉有怀吴子彦  

天风吹海树，瑟瑟秋气凉。河汉西北流，众星耿微光。昔我同袍友，远在水一方。相思不得见，展转清夜长。遥闻鸣笳发，揽衣月苍苍。  

○题王维辋川图  

开图纵奇观，江山郁相缪。两垞矗岧岧，重湖渺滺滺。邃宇抗疏岭，危亭俯圆流。春坞辛夷发，夏陌高槐稠。竹馆翠阴晚，萸沜红实秋。远墅漆未割，近园椒欲收。惊鸟避溪泉，野鹿逐岩幽。日暮川上归，凉飙荡孤舟。霭霭云气合，漠漠烟光浮。顾思天宝初，纲纪坏不修。《霓裳》按妖拍，鼙鼓起奸谋。岂无匡济术，乃为间旷留。菱歌自来往，葩辞更倡酬。遂令摹写间，意度犹可求。乾坤多变态，江海生暮愁。白鸥飞不去，千载空悠悠。  

○河决  

去年黄河决，高陆为平川。今年黄河决，长堤没深渊。浊浪近翻雪，洪涛远舂天。滔滔浑疆界，浩浩襄市廛。初疑沧海变，久若银汉连。怒声恣砰磕，悍气仍洄漩。毒雾饱鱼腹，腥风喷龙涎。鼋鼍出滚滚，雁凫下翩翩。人哭菰蒲里，舟行桑柘颠。岂惟屋庐毁，所伤坟墓穿。丁男望北走，老稚向南迁。县官出巡防，小吏争弄权。社长夜打门，里正朝率钱。鸠工具畚锸，排户加笞鞭。分程杵登登，会聚鼓阗阗。虽云免覆溺，谁复解倒悬。弥漫势稍降，膏血日已朘。流离望安集，荒原走疲瘨。孤还尚零丁，旅至纔属联。园池非故态，邻里多可怜。贫家租旧地，富室买新田。颓垣吠黄犬，破屋鸣乌犍。秋耕且未得，夏麦何由全。窗泥冷窥风，灶土湿生烟。顷筐摘余穗，小艇收枯莲。卖嫌鸡鸭瘦，食厌鱼虾鲜。榆膏绿皮滑，莼菹紫芽圆。乍见情多感，久任心少便。金堤塞已溃，淇园竹为楗。玉璧沈白马，冠盖相后先。舜禹事疏凿，汉唐劳委填。瓠子空作歌，宝鼎徒纪年。昨闻山东饥，斗米直十千。即今江南旱，骨肉皆弃捐。仓廪岂不实，赈贷犹迍邅。恐是廊庙远，不闻道路传。恐是天听高，致使雨露偏。小臣思覆载，百念倍忧煎。踌蹰惨莫发，愤结何由宣。作诗备采择，孰敢希陶甄。平成谅有在，更献河清篇。  

○采菱女  

落日照淮甸，中流荡回光。窈窕谁家女，采菱在横塘。风吹荷叶低，忽见红粉妆。红妆背人去，惊起双鸳鸯。鸳鸯去复来，烟水空茫茫。  

○题张子英闲止斋  

薄宦非夙志，况复多艰难。力辞乃得去，羁绁庶少宽。僦屋西溪上，聊以挂余冠。住久邻里狎，杯酒亦尽欢。开轩望远岫，时见孤云还。人生徒扰扰，意适心自安。君亦何为者，而能早休官。  

○弹琴  

明月照中堂，光彩烂华席。美人援素琴，聊以永终夕。商声起天末，四坐惨无色。羁雌动疏林，候虫在空壁。携来京国弹，一弹三太息。岂伤时序迁，知音难再得。  

○游西山次周伯温韵  

严钟启城钥，百辟联佩绅。斜汉在昴毕，摇光正当寅。华车出广陌，光彩生熙春。阴崖冻犹结，阳谷景已新。云林白汹涌，石磴青嶙峋。先皇昔游幸，顾瞻怆兹辰。恍若铁马起，空留玉衣陈。鼎湖去虽远，元化同其神。凭危俯高树。，历览穷荒榛。梵宇抗疏岭，飞阁腾遐津。虚庭潜飙起，白日无纤尘。长杨十二衢，甲第连居民。清时治兹久，天地涵深仁。矧兹风气完，且复俗习淳。耦耕杂畎亩，独钓当漪沦。高仙去窈邈，瑞气留氤氲。于焉契嘉晤，顿觉烦抱伸。蹇予敬亭下，清池翳修筠。时时一瓢酒，独酌不计巡。对此重归思，江海愁畸人。  

○题滕王阁图  

雄城控华甸，杰阁临芳洲。飞甍起千仞，曲阑围四周。丹碧何辉煌，文采射斗牛。帝子去不返，俯仰经几秋。江黑帘雨卷，山青栋云收。孤舟天际来，扬帆在中流。狂飙薄暮起，坐觉增烦忧。何当扫重翳，白日耀神州。开图发长叹，天地一浮沤。  

○泾县石壁道中  

万山从西来，中断忽如劈。攒峰阻重关，两崖立坚壁。绝壑喷飞流，触石势逾激。神龙宅其下，白昼飞霹雳。涉险恐羸骖，凌高快健翮。须臾得仙馆，颇觉契幽寂。入竹敞凉轩，扫花吹铁笛。坐久竟忘疲，尘襟忽如涤。翻思崎岖间，使我心戚戚。  

○过仙霞岭  

连山界瓯闽，兹岭亦峻极。杰观奠方陲，高标丽圜则。淋漓割元气，黯澹带古色。绵亘姑蔑墟，苍翠欲四塞。仙霞高烛天，五采绚赫赩。万仞耸峥嵘，百里见孤特。棱角露毫芒，缕脉界缝緎。我行任纲纪，逾月来自北。道途多艰虞，况乃事登陟。初缘复磴危，渐转重关侧。攒峰与迭巘，尽日走崱屴。连冈蹑衙衙，绝壑瞰冒冒。远岫忽已违，近陇复相逼。跻攀苦分寸，跬步辄止疑。砉然造层颠，轩豁始有得。或列若屏幛，或限若户阈。或偃若覆釜，或俯若鼎釴。或恭若执圭，或竦若凭轼。或尊若受朝，或卑若就职。或若孤鹤驾，或若万马勒。或若华盖张，或若芙蓉植。或净若新沐，或靓若初饰。或争先若驰，或严整若饬。或若进而拱，或若退而劾。或伛若将趍，或颠若将踣。或坚若长城，或错若列国。或联若串珠，或牵若徽纆。或搏若熊罴，或射若虺蜮。或冕若华旒，或屦若赤繶。或颙颙若昂，或踽踽若抑。或轩轩若举，或悄悄若默。或欣欣若喜，或慊慊若戚。或騃若惷愚，或颖若岐嶷。或穷若龟曝，或直若隼革。或差若颉■〈日行〉，或比若稫稄。或倚若弓剑，或罗若罟罭。或锐若戈矛，或卓若橜杙。或渥焉若丹，或黝焉若墨。或离焉若愁，或俛焉若衋。或俨焉若思，或惨焉若忆。或谽谺若噬，或镵削若克。崎岖历万状，意态转惶惑。矫首劳胫脰，举膝撑胸臆。仆夫尽劬瘁，负担屡蒲伏。健骇猿猱势，快羡飞鸟翼。长风度林薄，草树纷偃仄。云归寲窦昏，润滴嵌岩泐。涓流乍逶迤，悬溜竟湢■〈氵仄〉。豫章间楩楠，榛莽翳柞棫。野草结山果，琐碎多不识。烂熳锦机翻，离披翠羽织。竹籁笙凤鸣，藤雨渊珠滴。浓淡各异态，不丰亦不啬。根露兽斗攲，株朽人立直。幽谷嗥怪禽，坳塘落鸂鶒。古柴蔓草荒，废井苔藓蚀。茅屋列二三，乱石罗万亿。水耕杂秔稌，火种饶黍稷。寒泉浸蹲鸱，饥食同稼穑。凭高谩徘徊，得荫暂休息。掬水涤烦襟，坐爱清湜湜。仰看高空青，俯视深潭黑。其上浩无际，其下深莫测。岂惟龙蛇都，实乃虎豹域。前瞻已出险，后顾犹未即。我行既已远，我志敢不力。仓皇问前途，日挂半岩昃。峻坂注迢迢，忧心动恻恻。自从黄巢乱，近复多盗贼。败屋虽仅存，居者间逃匿。窗牖旋遮护，几案忙拂拭。颓然就床枕，强起具蔬食。新醅荐茅柴，晚饭饤芦菔。岂不念驰驱，王事亦孔棘。江东战未已，闽南病尤亟。所当效微忠，孰敢怠晷刻。吾道岂无补，宪度亦有式。民风转移间，要在尽悃愊。岂徒慰凋疲，庶将别淑慝。追踪古闻人，上以报皇德。  

○天台林氏山斋瀑布泉  

飞龙上青天，忽听山石裂。怒驱万壑雷，散作半空雪。脱巾弄潺湲，展席映澄澈。毛发为森立，尽洗人间热。浩歌下山去，日暮风烈烈。  

○送刘子还江右  

晨飙起庭柯，落叶当阶积。流光儵云变，感此送行客。远行归无期，况与亲友隔。潜鱼无纵鳞，倦鸟思敛翼。物理且如此，人事徒役役。徘徊激中肠，衣上霜露白。  

○秋夜和韩与玉  

斋居在城西，庭户颇幽敞。凉风起高树，落叶时时响。境静人少来，理悟心自赏。方忻结同盟，慎勿成独往。  

○兰皋雅集  

弭节兰江渚，散策嘉树林。良俦亦以集，式慰离索心。列坐引疏酌，暂欢契冲襟。风清暑气薄，日落潭水深。高荫多鸣蜩，时时曳余音。岂无缱绻意，淹留畏官箴。烟尘庶可息，吾将遂投簪。  

○题伊尹耕莘图  

碧海昼沸白日沦，禹鼎欲徙汤网仁。长绳短棰行蹩躠，驱牛独耕莘野雪。有时仰面一长吁，青天漫漫风烈烈。身居畎亩尧舜心，忍看民生堕昏沈。乾坤阖辟系出处，幡然起作商家霖。先农有诗亦有谱，后世南阳咏《梁父》。  

○段节妇吟  

河可塞，山可移，志不可夺，义不可亏。妾为段家妇，年纪方及笄。上堂奉翁姑，入室携两儿。儿死夫亦死，此生将何为？昔如双鸳鸯，今日为孤雌。昔如三春花，今日成枯枝。寒风吹短发，明月照空帷。百年在世能几时，父兮母兮不我知，青天在上将谁欺？  

○金溪县葛烈女庙  

金溪庙前草离离，金溪庙中两女儿。青山犹似旧时色，流水不尽行人悲。翠翘珠珥垂孔雀，庙门深锁藤华落。灵风萧飒半空来，髣髴音容启珠箔。忆昔里中初赋银，银赋日急家日贫。父身搒掠痛欲绝，女心愤结何由伸。鬼狐夜号天漆黑，大冶腾腾火光烈。可怜踊跃双蛾眉，变作兼金白如雪。君不见缇萦上书更肉刑，木兰远赴可汗兵。固知才略过男子，不如孝女英烈能捐生。又不见湘妃江边泪斑竹，韩凭冢上连理木。固知精诚可相召，不如孝女感化独神速。赤龙并驾参婵娟，万古日月悬中天。人生虽死名不死，吁嗟丈夫应愧尔。  

○送国字张教授  

九鸟弹羽鳌断足，六龙飞光昼相逐。何人造书泄机巧，夜夜天阴闻鬼哭。岐山凤远科斗空，弋鸟殳虫渐湮伏。太史方垂鼎足金，丞相已变钗头玉。下邽拘囚死复生，三千晚奏云阳狱。自从毛锥擅楷法，今古纷纷踵遗躅。天生真人起北方，更遣浮图出身毒。六书垂世尽谐声，八体弥文贵句曲。黄钟大吕徒协和，铁画银钩谩摹录。大音直与造化同，阴翕阳舒验疏数。先生典教元非轻，直使昌言被殊俗。归来系马在堂阶，莫厌微官就羁束。人生得志亦有时，万里晴天竚黄鹄。  

○黄河行  

黄河水，水阔无边深无底，其来不知几万里。或云昆仑之山出西纪，元气融结自兹始。地维崩兮天柱折，于是横奔逆激日夜流不已。九功歌成四载止，黄熊化作苍龙尾。双■〈谷工〉凿断海门开，两鄂崭崭尚中峙。盘涡荡激，回湍冲射。悬崖飞沙，断岸决石。瞬息而争靡，洪涛巨浪相喧豗，怒声不住从天来。初如两军战方合，飞礟忽下坚壁摧。又如丰隆起行雨，鞭笞铁骑驱奔雷。半空澎湃落银屋，势连渤澥吞淮渎，天吴九首兮魌魋独足。潜潭雨过老蛟吟，明月夜照鲛人哭。扁舟侧挂帆一幅。满耳萧萧鸟飞速。徐邳千里半日程，转眄青山小如粟。吁嗟雄哉！其水一石，其泥数斗。滔滔汩汩兮，同宇宙之悠久。泛中流以击楫兮，招群仙而挥手。好风兮东来，酹河伯兮杯酒。  

○为郭宗道祭酒题韩滉移居图  

田夫生长田间住，辛苦移家向何处？老牛带犊驴引驹，妇姑骑过前村去。牵衣裹儿囊在肩，瓠壶瓦缶悬蒲鞯。一童鬅鬙随左右，两髯伛偻相后先。新来茅屋徒四壁，东邻西邻不相识。种田未了主家租，又恐官司着差役。唐朝宰相韩晋公，念尔流离多困穷。当时落笔岂无意，正欲廊庙知民风。愿得转徙安居室，周公亦曾作无逸。  

○分题得姑苏台送吴元振赴江浙省左丞  

姑苏城外江水绿，姑苏台是吴王筑。吴王燕罢越王来，馆娃夜冷宫门开。落花飞去春无迹，江边却起姑苏驿。马头旌节何皇皇，候吏传呼谒道傍。孤山梅白堤柳黄，相君入坐中书堂。  

○题山水图  

前山后山云乱起，山脚入溪清见底。溪南更有山外山，散如浮尘聚如米。老枫枯栎叶纷纷，下有人家深闭门。钓丝欲收风浪急，却回双艇来篱根。老翁曳杖行伛偻，一童负樵一童斧。笔端意度尽神妙，卷里衣冠自淳古。商周寂寞经几秦，后来莘渭宁无人。茫茫耕钓去不已，武陵竟隔桃花春。  

○题江阴丘文中山水图  

老龙渴饮池中墨，飞上半天成崱屴。云烟着地凝不开，白昼神驱太阴黑。笔端巧夺造化功，咫尺峰峦千万重。长林似洒枫叶雨，虚亭不动松花风。隔江更有山无数，江上扁舟纔半渡。他年白发许重来，为君别写《容城赋》。  

○书河上成安驿  

扁舟落日成安驿，驿前危樯密如箦。岸高浪急不得前，争先进寸复退尺。须臾缆定心稍安，独据胡床坐深夕。水边灯影正晶荧，陌上铃声还络绎。纔听打鼓按官船，又见驱车送行客。揽衣近前试问谁？往来一日多数百。中原征需苦繁剧，江南转输严督责。况今使者类狼贪，水陆鲜肥随口索。致令编户疲差役，生计萧条徒四壁。已将弱女纳官钱，更遣中男补丁额。曩时河上几人家，今日飘零竟无迹。请君置此勿复言，言罢空令愁思积。几点残星散空碧，船头别我东窗白。  

○次赤城驿  

老夫辞家今一月，马上行行过冬节。山空野旷风栗烈，木皮三尺吹欲裂，貂帽狐裘冷如铁。痴云作雪还未雪，自是天公念驽劣。上高下高随小驖，裹辔哦诗亦清绝。人生何苦事羁绁，候吏来迎稍罗列。入门登堂火微爇，须臾冻解通身热。  

○杨白花  

杨白花，无定止。昨日宫中飞，今朝渡江水。江水茫茫千万里，绵轻雪薄春旖旎。把臂踏歌歌未已，石头城边风乱起。杨白花，无定止。  

○学圃吟  

江边乞地学种蔬，周遭步量弓百余。十日去耕十日锄，耕锄未毕仆已痡。东家倩人不受呼，西家倩人纳官租。菜苗虫食且半枯，昨朝许有今朝无。出门抱瓮空踌躇，南邻老圃笑我迂。共倚大树立须臾，手把一卷神农书。口称此事焉可诬，治土贵熟壅贵腴。三犂两耜工力俱，燥湿得所避亢淤。田不荦确坚已粗，深畦浅垄画成区。四分井字旁通渠，浏浏野水翻渴乌。然后种艺皆荣敷，寒暑按节顺弗踰。风和日媚雨露濡，水菘山芥菠■〈艹陵〉苽。韭黄薤白葱蔱苏，绿葵青藿华靓姝。藻荇芹茆苹蘩芜，瓜瓞茭藕苔笋蒲。蔓菁芦菔连根株，牡丹芍药萼重趺。茄房豆荚悬瓠壶，紫姜红蓼郁雕胡。玉延蹲鸱巧相扶，皮毛脱迸明月珠。长颈短脰腻理肤，冰浆雪液如凝酥。翠鳞银甲虬髯须，魁首肥颜施丹朱。琅玕琥珀钩珊瑚，镵劚摘掇视密疏。多盈筐箱少盈裾，削剥淹渍役膳奴。甘膬鱻微芗味殊，主奠翼翼宾于于。熟可羹芼生可咀，适口绝胜羞仙厨。子欲学圃不早图，只今后时将何如。列鼎肉食称鄙夫，炰脍日厌荤与鱼。请子置之勿次且，褒衣博带归尔儒。吾计子食当晨晡，家园自足供所需。予嗤翁言亦何愚，翁实勤苦少暇娱。白须黑面形瘠癯，暵即胼胝汗辘轳。涝即腰胫没垢污，矧兹恶苣与苦荼。加以臭蒜杂秽荽，邪蒿浊苋兼滑榆。多食呕泄神志愈，得失往往如瑕瑜。西伯爱歜垂圣谟，大官专膳国以墟。曾晳嗜枣宣尼徒，亦有请学讥樊须。孤竹采薇终饿殂，屈到好芰竟离居。元亮隐菊多令誉，诸葛元修名岂虚。陶家虀瓮庾家菹，黄金不聘苏东湖。是非荣辱理不渝，世间万物皆乘除。翁言固辨亦过谀，邻家有酒且共沽。醉酣仰面一长吁，忽见黄鹄翔天衢。  

○秦邮露筋庙  

飞蚊撇天连白草，落日荒原泣姑嫂。嫂留旁舍姑独行，花颜夜委长淮道。乱声鼓翅腹正饥，利觜噆肤血方饱。妾行岂不念辛苦，死重如山生似羽。欲识当年一寸心，庙前老树啼春雨。  

○吴中曲送杨伯几南游  

鲤鱼风起波纹绿，枯葭折蘤啼寒玉。榜声催晓渡江心，蓦听吴娃旧时曲。杨郎年少轻别离，三尺光芒练带垂。虎丘山头候月出，灵岩洞口看云飞。梅花雪点身上衣，慈母倚门听马归。  

○送张介臣伴读归省济南  

□天迷蒙日脚消，雪花散乱风飘萧。重裘着体如压铁，呼酒不来寒正骄。东风匹马去千里，仰视王屋当云霄。到家方慰母心喜，入门更听儿啼娇。华灯夜照舞衣热，髣髴鸣凤和笙箫，暗黄着柳垂长条。虎闱春信趣还镳，一杯迟子城南桥。  

○友人赴陕西作县  

角声吹起满城雪，北风萧萧嘶小驖。银瓶细溜蒲萄热，三迭歌残人欲别。长安西去山嵯峨，野旷春浓诗思多。县深花拂琴丝和，小吏呼筹衙又过。莫忘都门送时节，杨柳枝寒不堪折。  

○挽陈尧 【草庐吴先生门人也，有俊才，卒年十八。其妻亦痛哭而绝。】  

乘舟沃酒鱼口热，小袖莱衣双凤结。春归白玉不禁寒，雪兔西沈半山阙。望夫化去孤石裂，死与韩凭誓同穴。鬼狐寒食上新丘，阴风自扫梨花雪。  

铁崖曰：玩斋为予通家，每令评其所著，如《东南有佳人》、《嶰谷有美竹》，深得比兴。《田入柳风息》、《芙蓉生绿水》，远诣选体。厚伦理，如《风树》、《春晖》；树风操，如《葛烈女》、《段节妇》、《李贞母》、《陈尧妻》；感古，如《苍梧》、《滕阁》；纪变如《河决》、《苏台》；论人物如《耕莘》、《蹈海》。游方之外，如《子虚道人》、《杨白花》、《吴中曲》。有古乐府遗音《国字》、《黄河》，可补本朝阙制。其它所作，固未可一二数也。  

○关山月送殷文学还浙西  

白波汹涌风初起，绿烟渐堕冰壶里。林鸟沙鸥寒不栖，万顷玻璃净如水。揽衣推户仰视天，一寸乡心几千里。仆夫在门严戒程，霄人呼筹催罢更。街头萧萧马初过，城中角角鸡乱鸣。嗟哉我亦天涯客，握手欲别难为情。遥怜后夜相思处，枫叶沧江一船住。 【一作轻。】  

○太平三山值风  

天堑东南地，长江日夜流。大风吹水立，骤雨挟山浮。浩荡掀黄鹄，攲倾舞《白鸥》。莫怜舟似叶，此亦壮哉游。  

○游麻姑万松庵  

积雨变秋思，清游惬道心。过桥分履迹，问寺逐锺音。红堕鸟争果，绿深鱼占阴。何当脱尘鞅，重此契幽寻。  

○游江阴君山  

孤嶂临沧海，千山涌大江。远帆归市独，高塔倒波双。鸥鹭争洲溆，蛟龙怒石矼。壮游心未已，飞雨洒楼窗。  

○听雨堂为周叔量赋  

听雨高堂上，君家好弟兄。树深催暮色，竹密助秋声。列坐情方适，连床梦屡惊。却怜江海阔，鸿雁每孤征。  

○台州寄杨子秀  

路转千峰合，溪通一带斜。饭炊黄渡雪，酒染赤城霞。未访仙人宅，先寻博士家。近闻归隐处，尽种碧桃花。  

○兴化湄州岛祠天妃还  

夜宿吴山上，朝行莆海东。地偏元少雪，天阔自多风。不见波涛险，宁知造化功。百年神女庙，长护海霞红。  

○送李盘野  

秋水芙蓉岸，孤帆天上归。青山四面起，白雁数行飞。里父供新酿，家人澣旧衣。封侯定何事？且理钓鱼矶。  

○送蒙古彭教授往高州  

万里高州路，怜君此日行。藤阴频驻马，榕叶乱啼莺。人到乌蛮异，官同博士清。定知江海上，殊俗尽谐声。  

○赤城  

山近云连驿，沙虚雪拥村。瓠壶悬谷种，土锉爨柴根。冻雀来依幔，晨鸡立傍门。客中甘澹泊，不必问盘飱。  

○题黄观澜卷  

碧天看不尽，沧海去无边。气涌风雷动，光涵日月悬。奇文方浩瀚，余景尚漪涟。好种珊瑚树，他年系钓船。  

○春晚书怀二首  

东吴丧乱后，消息竟何如？日望平安信，空传报捷书。壮心徒感激，老泪独欷歔。坐对垂杨晚，行人江上疏。  
江黑雨将至，水高潮正来。花随两岸别，鸥逐片帆开。世治逢多难，吾生愧不才。飘零添白发，见者莫惊猜。  

○寄静庵上人  

细雨桐花晚，微风麦气秋。王符偏好学，宋玉不胜愁。世事同蕉鹿，人心类棘猴。何时虎溪上，还共远师游。  

○忆侄景  

自汝南台去，栖迟两见春。鼓鼙江上月，烽火海边尘。衰病全非昔，传闻总不真。近知更大将，旗帜一时新。  

○和马仲皋立秋韵  

酒尽青山暮，书从白雁过。长风断疏雨，阙月挂明河。故国逢人少，新秋到客多。不知沧海上，何日罢干戈。  

○题朱质夫东野草堂  

幽人海昌住，草屋向村墟。□竹频呼鹤，分泉谩种鱼。梨花春巷冷，榆叶夜窗虚。细雨篝灯火，匡床正读书。  

○洪栈驿  

万壑从东下，群峰向北围。牛车緪水去，驴驮负薪归。隙日斜窥户，尖风直透衣。羁怀正无赖，一鹗向南飞。  

○和石田马学士殿试后韵 【并序。】  

丁卯岁，学士与先君同为读卷官，在院倡和甚多，此则发榜后所作韵也。  
春风驰道入宫墙，青琐深沈引夕郎。草染绿波生太液，花扶红日上披香。声名已重千金璧，恩宠方隆七宝床。治世斯文今极盛，九天星斗自成章。  

○送陈太祝使江浙收礼器乐书二首  

天子齐明奉宗庙，容台祇饬备仪章。云雷出地雕彝鼎，日月悬天画衮裳。驿骑昼停山木荫，船窗风度水花凉。过家莫醉红楼月，上国回鸾欲禘尝。  
六月楼船泛御河，太平乐谱自编摩。凤鸣嶰谷曾吹律，马出蒲梢更作歌。古尺要将诸部定，新声还用四清和。器成早入神庭奏，人颂明时瑞应多。  

○崇真宫醮罢勅画吴宗师像  

海日曈昽照九衢，霓旌霞旆拥高居。尚方勅画仙官像，中使传宣学士书。剑气朝寒垂白练，丹光夜暖出红蕖。石坛醮罢清如水，犹听松阴起步虚。  

○画马  

汉家旌节度流沙，夺得戎王铁喙騧。天上白鱼秋弄影，月中玄兔夜生花。九图妙入将军笔，八骏神空阿母家。独控奚官更超绝，长楸锦队谩如霞。  

○送黎兵胡万户南还  

将军仗策去安边，诏下东南万里天。云海旌麾趋玉帐，春江鼓角载楼船。黎人满溜槟榔水，蜑户齐分牡蛎田。遥想军中无一事，坐驱千骑猎平川。  

○送陶翁归豫章  

秋雨初晴■〈禾罢〉稏香，蟹红鱼白忆江乡。十年客枕鸡声月，千里归帆雁背霜。入室亲朋罗酒馔，上堂儿女挽衣裳。逢人莫说京华事，汉署今无白发郎。  

○送寿弘毅应奉赴兴国路经历  

院门深锁落松花，东接蓬莱小海斜。绛蜡夜深催视草，紫泥春早听宣麻。凤凰池上人辞直，鸿雁江南客过家。幕府秋来清似水，吟诗应对白鸥沙。  

○天寿节日大明宫朝罢口占简张约中博士  

金门珠箔转回廊，文武分班有旧章。花露重沾腰佩湿，松风轻度鬓丝凉。仗随骐骥通朝贡，杯进夔龙祝寿康。最喜太常张博士，清标如雪照鹓行。  

○送林希元应奉赴上虞县尹  

居庸雪消河水深，南行赖有买舟金。相如多病因能赋，东野长贫为苦吟。已许姓名辞凤阙，更传声价到鸡林。白头作县临东海，谁识先生去住心。  

○送余廷季赴海东佥宪  

绿发相从白发生，都门握手倍多情。论交岂少新朋友，对酒何如老弟兄。玉节绣衣江上骑，苑花宫柳日边莺。使星一夜移东海，定遣文章到两京。  

○送苏伯修侍郎赴淮东廉使  

黄金台上受新恩，还向长杨谒至尊。行殿晓寒颁玉节，驿亭春暖簇朱轓。青蒲叶短烟波阔，黄柳枝长雪水浑。别后新诗好相寄，广陵冠盖接都门。  

○题四川张万户夫人贞节卷  

白帝楼前巷陌深，将军旌旆正沉沉。玉箫声断孤鸾曲，绿绮弦空别鹤吟。岂是人生轻一羽，要知身死重千金。春风冢上连枝树，只有韩凭会此心。  

○赠仙居散人  

青山四面玉嵯峨，中有山人隐薜萝。细雨闲门芳草满，微风深涧落花多。童窥丹灶时惊鹤，客写《黄庭》欲换鹅。我亦平生爱疏散，春来应许谢朝珂。  

○送东流叶县尹  

江流东下县南迁，一簇人烟野岸边。荻笋洲青鸥鸟狎。杨花浪白鲚鱼鲜。印来聚吏排衙鼓，社到随民出俸钱。应是绣衣行部处，拦街齐颂长官贤。  

○广微天师祈雪有应诗以美之  

九枝灯照碧坛空，龙虎旗高满殿风。绿简夜深朝玉陛，素幢春浅拂珠宫。一天冻色星河合，万里冰华陆海同。明日内家应锡宴，彩符争取缀钗虫。  

○送连子奇归隐赣州  

蓟门风冷白鹅来，万里孤舟一日开。去路定过彭泽县，到家重上郁孤台。煮茶林下收黄叶，理钓矶边扫绿苔。太史明朝占处士，少微依旧傍三台。  

○上都诈马大燕五首  

紫云扶日上璇题，万骑来朝队仗齐。织翠辔长攒孔雀，镂金鞍重嵌文犀。行迎御辇争先避，立近天墀不敢嘶。十二街头人聚看，传言丞相过沙堤。  
椶榈别殿拥仙曹，宝盖沉沉御坐高。丹凤衔珠装騕■〈马上衣下〉，玉龙蟠瓮注葡萄。百年典礼威仪盛，一代衣冠意气豪。中使传宣卷珠箔，日华偏照郁金袍。  
卿云弄彩日重晖，一色金沙接翠微。野韮露肥黄鼠出，地椒风软白翎飞。水精殿上开珠扇，云母屏中见衮衣。走马何人偏醉甚，锦鞲赐得海青归。  
箫韶九奏南风起，沙燕高低扑绣帘。醽醁酒多杯迭进，鹧鸪香少火重添。旧分宫锦缘衣襵，新赐奁珠簇帽檐。日午大官供异味，金盘更换水晶盐。  
清凉上国胜瑶池，四海梯航燕一时。岂谓朝廷夸盛大，要同民物乐雍熙。当筵受几存周礼，拔剑论功陋汉仪。此日从官多献赋，何人为诵武公诗。  

○过柳河  

野旷山寒露易霜，短榆疏柳路茫茫。雨来黄潦聚成海，风过白沙堆作冈。驿馆到时逢数骑，驼车宿处错群羊。客怀政尔无聊赖，忽见南飞雁一行。  

○送上都吴学录归河东就试  

驱车直渡滦河水，千里青山半月程。自信文章当世用，人言书剑到家荣。上林久已称司马，宣室终须召贾生。料得凤池春色满，柳阴立马共听莺。  

○寄王鲁川推官  

公庭草绿讼声稀，时见双双蛱蝶飞。曹史尽随衙鼓散，理官独抱狱书归。曾同太守行红旆，更与高僧别翠微。近报南台多辟荐，殿前早晚赐朝衣。  

○送宋仁甫赴池州阴阳教授  

北风吹雪路漫漫，万里荆门客正寒。自爱青衫同博士，也胜白发老长安。城南款段此时别，江上芙蓉到日看。我亦春来买舟去，九华绝顶望扬澜。  

○赠写神镜塘上人归京口  

鹤翎风动碧天凉，宝月新凝百炼霜。水面散成千种影，波心元只一轮光。玉簪道士来空室，金粟维摩现十方。此去要观真法相，却收画本过维扬。  

○新蝶  

杏树生香蠹化成，向人飞下不胜情。寒辞薄翅犹粘粉，暖溢柔须始弄晴。燕舞盘中嫌露重，莺歌扇底避风轻。春闺未解南华梦，乞与滕王为写生。  

○送明原道赴南丰判官  

日华西转万年枝，记得甘泉奏赋归。佩马新迎州倅节，绯鱼旧赐从臣衣。诗成江驿梅花瘦，酒醒山城蕨菜肥。为谢南丰旧诗友，白鸥春梦绕苔矶。  

○送江西傅与砺赴广州教授  

买得吴船便欲东，更骑羸马别诸公。文声久许江西盛，诗律因归海外工。人羡义阳封介子，客从泰畤荐扬雄。五羊城下南风起，茉莉花香荔子红。  

○冠州  

万里关山鬓易华，冠州桥下御河斜。千门烟冷分榆火，三月春寒见杏花。新水聚船人趁市，顺风吹旆客还家。莫怜书剑频漂泊，拟学东陵老种瓜。  

○朱仲文编修还江西诸公分题赋诗为饯予适同载南归约至扬子桥分别因为赋此  

瓜州渡口山如浪，扬子桥头水似云。夹岸芙蕖红旖旎，满汀杨柳绿纷纭。一杯酒向今朝别，万里船从此处分。他日重来须舣棹，莫教惊散白鸥群。  

○晚泊邳州  

一带黄河百折湾，下邳城外更潺湲。烟迷两岸疑无地，日落中原喜有山。法重盐租严犯界，官多鱼税倍征关。白头父老相逢处，犹似圮桥授履还。  

○彭城怀古  

戏马台前拥旆旌，三齐纔破到彭城。项王帐底犹虞舞，汉祖军中尽楚声。百二山河功自弃，八千弟子势都倾。月明间却乌江渡，长使英雄恨不平。  

○扬州别斡克庄佥宪  

红日东生绿雾收，海风吹客到扬州。露分仙掌金盘冷，香动琼花玉树秋。使者乘骢开大府，仙人骑鹤醉高楼。朝来别我垂杨岸，珂佩如云簇水头。  

○峨眉亭  

雾作衣裳云作屏，玻璃万顷着娉婷。望夫石上偏多雨，织女河边欲陨星。螮蝀夏凉收浅绛，蟾蜍秋冷抹长青。可怜天际微颦处，六代兴亡一梦醒。  

○题丁元善炼师阳明楼  

贺老家西百尺楼，好山多处称仙游。丹光散作霞千缕，剑气吹成月一钩。窗外鹤归辽海暮，袖中龙起鉴湖秋。道人久直黄金殿，可使归来雪满头。  

○刘山驿  

开窗坐看千峰顶，对酒还思万里程。飞雨远随松子落，湿云近向树头生。正愁绝壁乌鸢背，忽听半空鸡犬声。安得身骑辽海鹤，徧游八极醉吹笙。  

○赠漳南巡检许以衷  

将军早献安边策，手挽强弓起七闽。正为功名轻万里，已知勇略冠千人。风鸣鼓角山村晓，日射旌旗海戍春。匹马何时渡江水，笑谈为国扫妖氛。  

○建德城西寺  

山门东转步廊深，长日禅房占绿阴。松径雨晴添虎迹，竹潭风冷听龙吟。上林久说相如赋，故里徒夸季子金。独坐胡床看明月，不知凉露湿衣襟。  

○赠天台李炼师  

翠蛟青凤下晴空，家住天台第几重。岁久松肪成琥珀，夜深丹气出芙蓉。仙童奏简骑文虎，太乙悬旗起绛龙。昨夜从师到天上，故山还着白云封。  

○泉州驿别太守偰世玉  

老夫欲起犹便睡，候吏频催却治行。万里烟云随骥足，五更风雨杂鸡声。乾坤笑我应无补，江海逢君倍有情。且解金鱼沽别酒，洛阳桥下正潮平。  

○风泾舟中  

白发飘萧寄短篷，春深杯酒忆曾同。落花洲渚鸥迎雨，芳草池塘燕避风。烽火此时连海上，音书何日到山中？故人别后遥相望。夜夜空随斗柄东。  

○吴景文居庭牡丹盛开饮后有感  

韶光天遣属君家，犹是东京第一花。金鼎夜寒团绛雪，锦机春暖簇红霞。倚风忽作缠头舞，避日还将便面遮。薄暮阑干同醉倚，却怜孤客鬓先华。  

○送有亨侄还钱唐  

嗣宗诸侄仲容贤，客路飘零雪满颠。曾为颂椒留子美，却思戏蜡爱僧虔。十年江海三杯酒，百里溪山一钓船。何日兵戈得休息，敬亭春雨共归田。  

○次韵李清叔元夕  

绛烛烧烟散满城，九衢车马似潮声。山河影转琉璃薄，陆海光浮菡萏平。蝶睡误翻歌扇暖，鹊惊疑报画檐晴。夜阑人静天如水，依旧残星数点明。  

○苏子瞻画像  

老龙起深夜，来听洞箫声。酒尽客亦醉，满江空月明。  

○龙虎山十咏 【录四。】  

金鸡山  
象山  
龙井  
云台山  

△金鸡山  

巨灵劈山石，飞出黄金鸡。至今山下人，犹听云中啼。  

△象山  

载宝出西域，献琛自南溟。仙人一叱之，化作青崚嶒。  

△龙井  

宝剑落深潭，时时见光怪。鳞甲飞上天，白昼风雨快。  

△云台山  

天星二十八，下作汉廷将。功成归帝傍，精彩射石上。  

○明仁殿进讲五首  

春日君王出殿迟，千官帘外立多时。觚棱雪转寒无奈，先许儒臣到讲帷。  
黄绫写本奏经筵，正是虞书第二篇。圣主从容听讲罢，许教留在御床边。  
殿前冠佩俨成行，玉椀金瓶进早汤。自愧平生饭藜藿，朝来得食太官羊。  
黄金为带玉为檐，剑戟如林卫紫髯。也爱儒臣勤讲读，向前轻揭虎皮帘。  
奏对归来日已西，独骑瘦马踏春泥。行从海子桥边过，犹望宫城柳色齐。  

○送人归庐州  

淮水春深绿似苔，故人天上恰归来。扁舟系在门前树，犹记行时手自栽。  

○题渊明小像  

乌帽青鞋白鹿裘，山中甲子自春秋。呼童检点门前柳，莫放飞花过石头。  

○和马伯庸学士拟古宫词七首  

城上鸦啼曙色催，五门三殿一时开。玉皇不许群仙见，隐隐车声天上来。  
绿池香水出芙蓉，十二钗寒妬玉虫。只恐禁园今夜雨，华清明日又西风。  
宝扇微开万乐从，紫衣扶辇出行宫。近臣侍罢樱桃宴，更遣黄门送两笼。  
紫云扶日上盘盘，花气熏衣露始干。行处不禁春色恼，回身却倚玉阑干。  
睡思厌厌易入眉，绣帘低下燕归迟。黛鬟不整钗梁亸，满院杨花梦觉时。  
殿头昨夜报春残，尽放宫人赏牡丹。独有沈香亭北畔，一枝偏许八姨看。  
云影微开日脚垂，杏花深院落游丝。不知谁动秋千索，惊起黄鹂过别枝。  

○和胡士恭滦阳纳钵即事韵五首  

紫驼峰挂葡萄酒，白马鬉悬芍药花。绣帽宫人传旨出，黄门伴送内臣家。  
野阔天垂风露多，白翎飞处草如波。髯奴醉起倾浑脱，马湩香甜奈乐何。  
荞麦花深野韭肥，乌桓城下客行稀。健儿掘地得黄鼠，日暮骑羊齐唱归。  
野馆吹灯夜未央，薄寒偏透越罗裳。出门不记人行路，马首惟占北斗光。  
新教生驹不受骑，小红车里簇归时。钩帘醉卧毡毹月，不省人间有别离。  

○至正十一年秋七月巡按松州虎贲分司时山谷寒甚公事绝少明日即还为赋此  

秋风摵摵衣绵薄，夜雨萧萧烛焰低。万里江南才梦觉，此身元自客辽西。  
云叶缤纷雪弄花，小营近午却排衙。分司御史浑无事，又鞚青骢踏白沙。  

○咏尘  

春城花露欲生泥，十二街头漫漫飞。落絮游丝共无赖，半粘香汗半罗衣。  

○发通州  

日日思归未有期，及归翻恨数年迟。开船听得吴歌起，绝似阊门送别时。  

○送王元伯游金陵并简樊时中都事王德常管勾  

闭门十日九风雨，熟睡不知春水生。树上啼鸟忽惊觉，故人只在石头城。  

○题画  

楼阁参差烟水村，凉风槲叶下纷纷。何人理钓秋江上，惊起新来白雁群。  

○滦河曲二首  

椎髻使来交趾国，橐驼车宿李陵台。遥闻彻夜铃声过，知进六宫瓜果回。  
白沙冈头齐下马，为拾阏支八宝鞭。忽见草间长十八，众人分插帽檐前。  

○水仙二首  

太液池边雪始干，晓妆初试佩珊珊。帘钩欲下东风细，犹梦珠宫扇影寒。  
十二瑶台风露寒，银河澹澹月团团。龙宫自与尘凡隔，别有铢衣白玉冠。  

○重过丹阳寄钱成夫  

青山西去水东流，两岸飞花送客舟。何事阊门行一月，不能三日到宣州。  

○姑苏台  

当时何事太情多，不悟危机出苎萝。一夜月明天似水，吴王台上越王歌。  

○予过吴中得画一幅孤峰拔起有类雁荡仙都者因题赠宋居仁  

雁荡秋深玉柱寒，老夫曾此驻征鞍。开图一见青山色，犹似当时马上看。  

○西湖竹枝词二首  

葛岭东家是相门，当年甲第入青云。楼船撑入里湖去，可曾望见岳王坟。 【此诗依《铁崖竹枝倡和》本录入，其本集所载稍不同云：「葛岭西边师相宅，潭潭府第欲连云。别买楼船过湖去，可曾看见岳王坟。」】  
芙蓉叶底双鸳鸯，飞来飞去在横塘。人生多少不如意，水远山长难见郎。  

○赠钱唐琴士  

画船载酒西湖上，一日笙歌几万钱。独抱孤桐向何处，夜深弹月上青天。  

○钓台 【并序。】  

严陵钓台诗，古今作者甚多。或高其隐，或议其果，二者皆不为无见，余故并存焉。观者应为一莞也。  
百战关河血未干，汉家宗社要重安。当时尽着羊裘去，谁向云台画里看。  
青山如马复如龙，沧海东来第几重。不是狂奴轻万乘，世间谁不受牢笼。  

○题杨德章监宪贺兰山图  

太阴为峰雪为瀑，万里西来一方玉。使君坐对贺兰图，不数江南众山绿。  

○吴淞江上谩兴二首  

白月满天江水平，银河垂地寂无声。披衣独坐过夜半，拨剌跳鱼时一鸣。  
露冷草根鸣蟋蟀，雨晴花影转蛸蟏。一家四散知何在，独对林间喜鹊巢。  

嘉靖间，建安李尚书默书《玩斋集》后云：「予在宣州，诸生贡安国者，为言其先世礼部公寓海宁时，自名其里为小桃源。元命既革，宋学士景濂尝邀之，公为置酒饮，夜分乃起就卧，仰药而毙。按《元史》载公文章行迹甚备，门人朱鐩作《纪年录》，但称病笃。岂史氏与其宾客皆讳之耶！」《纪年录》云：至正十六年正月，张士诚陷平江，公抱印隐居吴淞江上，主钓台山长吴景文家。易姓名端木氏，号戾契子、■〈哭，州代犬〉■〈哭，州代犬〉翁，作《幽怀赋》以自见。二十二年，卒于海宁寓舍。秘书少监揭汯墓志所载亦然。未可以传闻为据也。  

○上京大宴和樊时中侍御  

一元开大统，四海会时髦。畿甸包幽蓟，天门启应皋。群黎皆属望，百辟尽勤劳。蕃国来琛献，边陲绝绎骚。剑韬龙尾匣，弓属虎皮櫜。列圣尊皇极，元臣异节旄。宗盟存带砺，世冑出英豪。岁驾严先跸，居人望左纛。平沙班诈马，别殿燕椶毛。凤簇珍珠帽，龙盘锦绣袍。扇分云母薄，屏晃水晶高。马湩浮犀椀，驼峰落宝刀。暖茵攒芍药，凉瓮酌葡萄。舞转星河影，歌腾陆海涛。齐声纔起和，顿足复分曹。急管催瑶席，繁弦压紫槽。明良真旷遇，熙洽喜重遭。化类工成冶，声同士赴鼛。隆恩虽款洽，醉舞敢呼号。拜命荣三锡，论功耻二桃。重华跻舜禹，盛业继夔皋。燕飨存寅畏，游畋戒逸遨。乾坤春拍拍，宇宙乐陶陶。争献公交车颂，光荣胜衮褒。  

○挽马伯庸中丞  

世祖投戈日，先公出守初。邦人怀礼乐，家学赡诗书。一举登金榜，频年步玉除。星移供奉烛，风动使臣车。忠谏陈无逸，雄文赋《子虚》。群公推雅量，多士服清誉。太史仍兼制，春官总傅储。槐云衣纚纚，华日佩舒舒。长乐方调膳，中台旋赐舆。尊严深翠柏，清润照红蕖。德业真无比，恩光孰可如。休官唐殿李，知止汉廷疏。野旷秋呼雁，江清晚钓鱼。石田霜后稻，沙圃雨中蔬。正尔安民望，胡为梦帝居。大星离次舍，白璧翳丘墟。惟有新诗在，千年起叹歔。  

○寄赠圆修锺道人 【以下拾遗。】  

宝塔今成第几层，浮云不隔石碐磳。谁知庾岭传衣后，元是当年有发僧。  

○偶成  

司马年来多病渴，小楼凉雨趁高眠。无端一树樱桃熟，勾引莺声到枕边。  

○海歌八首  

黑面小郎棹三板，载取官人来大船。日正中时先转柁，一时举手拜神天。  
出得蛟门才是海，虎蹲山下待平潮。敲帆转舱齐着力，不见前船正过焦。  
大星煌煌天欲明，黄旗上写总漕名。愿得顺风三四日，早催春运到燕京。  
只屿山前放大洋，雾气昏昏海上黄。听得柁楼人笑道，半天红日挂帆樯。  
四山合处一门开，雪浪掀天不尽来。船过此间都贺喜，明朝便可到南台。  
千户火长好家主，事事辛苦不辞难。明年载粮直沽去，便着绿袍归作官。  
大工驾柁如驾马，数人左右拽长牵。万钧气力在我手，任渠雪浪来滔天。  
碇手在船功最多，一人唱声百人和。何事浅深偏记得，惯曾海上看风波。  

○寄颜经略羊酥  

三山五月尚清寒，新滴羊酥冻玉柈。何物风流可相称，兔豪花瀹水龙团。  

○将干岭  

绝顶低南斗，重关壮北门。陇云浮地白，谷水带泥浑。宇宙神功大，山河帝业尊。小臣叨载笔，华发感深恩。  

○即事次李景仪治书韵  

杨仆船归百越平，捷书今喜出瓯宁。秋高剑气冲南斗，天近纶音动北溟。万里声名双鬓白，百年文物一毡青。珠玑忽向三山落，谁复歌诗继鲁垧。  

○题子固所藏鲜于墨迹  

一自昭陵藏墨本，书名谁复更超群。忽传河朔专行草，不让吴兴变隶分。黄鹄夜深随落月，白鹅秋冷化孤云。风流赖有张公子，雪茧封题比右军。  

○游玄沙马上偶成  

十里青山马上看，东风拂面尚微寒。偶随芳草来僧寺，却笑飞花点客鞍。东野先生方载酒，西都博士亦弹冠。莫怜白发江湖远，且为诸公一尽欢。  

○泉州道中  

千山落日丹霞北，万里孤城白水南。玉椀霜寒凝紫蔗，金丸露暖熟黄柑。海商到岸纔封舶，蕃国朝天亦赐骖。满市珠玑醉歌舞，几人为尔竟沈酣。  

○题仲穆山水  

翡翠为崖金作坡，白云重迭护层阿。背琴童子松间坐，束带仙人马上□。高阁半天开宝月，飞流千尺写银河。王孙已老丹青在，转觉风流意气多。  

○风雨送别张道亨佥宪  

空山自寥阒，况此连日雨。清晨起开门，随意立东庑。风吹橄榄树，青子落当户。湿薪就斋厨，早饭已及午。饥来美韲盘，初非厌雕俎。相知属岁晚，□落还可数。君去不可留，云帆在南浦。  

○题二马图  

铁喙騧，连钱骢。何年坠影江水中？蒲梢西来八尺龙。天闲十二为尔空，五花云锦吹东风。  

○送泾王府蒲司马西还  

重弓满引鸣镝和，翻身跃马渡长河。日高射猎王半醉，军中司马功最多。白狼西来献天子，腰间玉龙鳞甲紫。宝书缄奏动宸京，黄封御酒贶边庭。弦蒲汭鞠几千里，芳草萋萋春似水。鸟声山色不胜情，枚生作赋才难比。  

○和李治书游玄沙寺  

连山北起青巃嵸，晴天直下双蛟龙。玉刻肺腑烟重重，自是身毒飞来峰，黄金布地贝阙崇。万年之枝千岁松，亦有野客如茅容。宝剑出匣光芙蓉，上方笙磬下方钟。桃花流水春溶溶，日高骢马来相从。星斗错落锦绣胸，愧余江海萍梗踪。  

○题牧牛渡水图  

儿骑牛，儿骑牛。两牛渡水当中流，一牛带犊临沙洲。沙洲泥深没牛足，中流浪高拍牛腹。长绳坠手衣裹身，前者起顾后俯伏。牛背攲倾不自由，谁云稳比万斛舟。待儿出险走平地，画图忽落东海头。东海头，饭牛之子曾封侯。  

○题颜辉山水  

苍龙渡海成迭嶂，屴崱西来势何壮。荡摩日月嘘云烟，回薄风霆起波浪。悬流昼夜相舂摐，恍惚银河落天上。桥横霞岭类天台，谷隐龙湫疑雁荡。若非华盖及武夷，无乃仙都与秦望。参差飞观倚半空，错落长松高百丈。烟□绝磴畏崎岖，路出平川喜夷旷。野老朝耕屋角云，渔翁晚钓篱根涨。偶随鹤舞抱瑶琴，犹恐猿啼惊蕙帐。画师盘薄精天机，元气淋漓归意匠。毫芒点染远近间，咫尺卷舒千万状。三年老我东海隅，立马看山每惆怅。麻姑敬亭曾见招，何日相从脱尘鞅。  

○送顾仲庄之海北  

钓龙台下与君别，万里东南何日还？星斗动摇天在水，海门空阔浪如山。珊瑚宝树来三岛，鹦鹉金笼出八蛮。箫鼓船回应北上，凤池春早佩珊珊。  

○送刘彦明从经略使还  

经略江南开幕府，曾因三语辟刘郎。千金海上求骐骥，五色云间识凤凰。思入金茎秋滴露，行随玉节昼飞霜。还朝定上平南策，应从夔龙到建章。  

○送洪元成赴静江治中  

海上东风吹鬓毛，杏花开处雨萧骚。荐书旧最司征考，宫锦新裁别驾袍。落日山城旌旆远，拍天春水柁楼高。莫怜投老多辛苦，万里行囊有豹韬。  

○题李则平宪副所藏息斋竹  

满川风雨长篔筜。吹作参差三凤凰。箨粉已翻鳞甲紫，墨花还染羽毛苍。春寒弱干当轩润，日暮清阴入酒凉。便欲截筒鸣嶰谷，却愁弹瑟望潇湘。  

○谩兴  

客怀寥落鬓■〈髟上监下〉鬖，对镜空惭雪一簪。蒲叶野塘方绿涨，杏花春雨正红酣。心随斗柄长瞻北，身逐飙车复指南。梦觉午窗人寂寂，一双巢燕自呢喃。  

○剪灯联句 【并序。】  

元夕，同吴子彦、刘子清、侯敬文会饮水阳陈善甫家。用《剪灯联句》云：  
夜暖拈香茧，春寒落剪刀。劳心连郁结， 【贡】 绮思出长缲。点缀轻蝉翼， 【吴】 装粘细凤毛。风花凝琐碎， 【贡】 云叶护周遭。影烁金垂烬， 【侯】 光融玉作膏。舞裀围落絮， 【刘】 歌扇逐飞桃。带转银幡小， 【贡】 轮回宝盖高。蜘蛛围露网， 【吴】 顾兔堕秋毫。莺掷翻红雪， 【侯】 鱼跳起碧涛。春阳嘘蛱蝶， 【刘】 秋冷蜕虭蟧。翠薄荷分钿，丝柔柳散绦。青童来绛节，玉女翳纤翿。碎讶珠胎迸，尖愁燕尾翱。微茫萦错落，斜隙漏葡萄。饴釜空烧蜡，棚山谩结鳌。浮尘笼漠漠，流水眩滔滔。纂绮难为密，裁绡祇自劳。婵娟妬清夜，螮蝀落晴皋。制异宫人绶，荣怀学士绹。未曾分宝矩，先许照襕袍。剧赏尊频倒，穷搜笔屡操。盍簪嘶騕褭，奋袖舞豪曹。酒促华筵散，诗惭白战鏖。时平无夜禁，繁弱且归弢。 【贡】  

***◆编修乃贤（金台集）***  

乃贤，字易之，本葛逻禄氏。译言马也，世居金山之西。元兴西北，诸部仕中朝者，多散处内地，故易之称南阳人。随其兄宦游江浙，卜居于鄞，再至京师，以能文名。尤长歌诗，每一篇出，士大夫辄传诵之。时浙人韩与玉能书，王子充善古文，易之与二人偕来，人目为「江南三绝」。久之归浙东，辟为东湖书院山长。以荐授翰林编修官，出参桑哥失里军事卒。所著《金台集》，欧阳元功序之，谓其清新俊逸，而有温润缜栗之容。宣城贡师泰称其词清润纤华，五言类谢朓、柳恽、江淹，七言类张籍、王建、刘禹锡。而乐府尤流丽可喜，有谢康乐、鲍明远之遗风。魏郡李好文曰：易之西北方人，而粹然独有中和之气。不喜禄仕，惟以诗文自娱。其来京师，特广其闻见，以助其诗也。其兄塔海仲良以进士起家，而易之晚乃得一官，未竟其用。虞文靖题其集云：「因君怀郭隗，千古意如何。」张【承】 【丞】 旨起岩云：「爱君谈辨似悬河，最喜交情古意多。长使马周贫作客，令人千古愧常何。」其所期望者深矣。  

登崆峒山  
赋环波亭送杨校勘归豫章  
三峰山歌  
京城燕  
题罗小川青山白云图为四明倪仲权赋  
京城春日二首  
送王季境还淮东幕  
益清堂  
玄圃为上清周道士赋  
送王公子归扬州  
题张萱美人织锦图为慈溪蔡元起赋  
春日次王元章韵  
桃花山水图为桃源屠启明题  
送道士袁九霄归金坡道院  
送葛子熙之湖广校书二首  
送太尉掾潘奉先之和林  
赋甘露门送李御史之西台  
送按摊不华万户湖广赴镇  
雪霁晚归偶成二首  
月湖竹枝词四首题四明俞及之竹屿卷  
送吴月舟之湖州教授  
赋鹦鹉送偰世南廉使之海南  
江东魏元德所制齐峰墨于上都慈仁殿赐文锦马湩以宠之既南归作诗以赠云  
送杨复吉之辽阳学正  
徐伯敬哀诗  
送朱景明从王廉使之山东  
秋日有怀徐仲裕二首  
送刘将军姑苏之官  
新月行  
宫词八首次偰公远正字韵  
送李中父典簿高丽颁历  
送刘碧溪之辽阳国王府文学  
三月十日得小儿安童书  
题舜江楼为叶敬常州判赋  
送胥有仪南归  
次段吉甫助教春日怀江南韵  
闻偰尚书除浙省参政因寄乐仲本  
秋夜有怀侄元童  
送道士张宗岳奉贺正旦表朝京竣事还龙虎山  
京城杂言六首  
送慈上人归雪窦追挽浙东完者都元帅二首  
题中丞张文忠公希孟谏罢灯山奏稿后  
新乡媪  
巢湖述怀寄四明张子益  
梨花白头翁图为四明应成立题  
汝水  
罗稚川山水十韵为甬东应可立题  
颍州老翁歌  
发大都  
刘蕡祠  
龙虎台  
居庸关  
榆林  
枪竿岭  
李老谷  
赤城  
龙门  
独石  
檐子洼  
李陵台  
次上都崇真宫呈同游诸君子  
失剌斡耳朵观诈马宴奉次贡泰甫授经先生韵五首  
雨夜同天台道士郑蒙泉话旧并怀刘子彝  
行路难  
塞上曲五首  
归途至金合山怀虞侍讲  
还京道中  
赠张直言南归  
南城咏古十六首  
古镜篇寄韩与玉  
病起书事呈兼善尚书  
孔林瑞槐歌  
秋夜有怀明州张子渊  
题王虚斋所藏镇南王墨竹  
投赠赵祭酒二十韵  
答禄将军射虎行  
京城春日二首  
新堤谣  
刘舍人桃花马歌  
赠沈元方归吴兴兼简韩与玉  
送林庭立归四明兼简张子端兄弟  
次韵赵祭酒城东宴集四首  
赠谢尚礼归盱江  
北邙山歌  
读金太祖武元皇帝平辽碑  
读汪水云诗集二首  
七月十六夜海上看月二首  
陵州  
宝林八咏为别峰同禅师赋  
田家留客图为四明刘师向先生赋  
送杨季子赴德庆知事  
马德良下第  
羽林行  
卖盐妇  
仙居县杜氏二真庙诗  
使归  
题吴照磨墨梅  
予有山水图留倪仲恺大师斋中久未得题品一日危太朴应奉谓余曰昔人皆以酒解酲子能作歌求诗亦此意也遂成古诗一章以趣之  
南城席上闻筝怀张子渊二首  
......  

○登崆峒山  

缘萝陟层巘，旷望浮云驰。飘风西北来，飒飒吹裳衣。气候倏迁变，中怀郁歔欷。路逢一道士，高结冠巍巍。恐是广成子，载拜欲问之？长歌入深林，弃我忽若遗。哀湍泻石磴，日落松风悲。灵 【一作云。】 踪邈难及，千载生遐思。  

○赋环波亭送杨校勘归豫章 【季子。】  

积水敞华构，参差带幽壑。微风动轻苹，绿云泛珠箔。天空夕阴敛，川回游鳞跃。徘徊沧洲梦，露下翠衾薄。公子属鸣佩，逍遥陟延阁。微吟省树移，缓步庭花落。放舟返春渚，言恣林泉乐。挥觞靡可留，怅望青山郭。  

○三峰山歌 【并序。】  

钧州阳翟县南有山曰三峰，昔我睿宗在邸，尝统兵伐金，与其三将完颜合达、移剌蒲兀、完颜斜烈等鏖战山下。败其军三十万，而金亡矣。今百余年，樵牧往往于沙砾中，得断遗镞印章之类。至正五年嘉平第二日，予自邻城将上京师，道出阳翟，夜宿中书郎郭君彦通私馆。感父老之言而作歌曰：  
落日惨淡黄云低，悬崖古树攒幽溪。三峰山头独长啸，立马四顾风凄凄。沟边老翁行伛偻，劝我停骖为君语。山前今日耕种场，谁识当年战争苦。金原昔在贞佑间，边尘四起民雕残。燕京既失汴京破，区区恃此为河山。大元太子神且武，万里长驱若风雨。鏖兵大雪三将死，流血成河骨成堵。朱鸾应瑞黄河清， 【金将亡，新乡河清，鼓山凤出，应国朝开基之兆。】 圣人启运乾坤宁。当时流离别乡井，归来白发歌承平。旷野天寒霜簌簌，夜静愁闻山鬼哭。至今垄上牧羊儿，犹向草根寻断镞。论功卫霍名先收，黄金铸印身封侯。英雄半死锋镝下，何人酹酒浇荒丘。  

余比修国史，睹三峰之役，金师三十五万来拒战，我师不敌，军于山之金沟。其军数重围三峰，而中夜大雪，金人戈戟弓矢，冻缠莫能施。我师一鼓歼之，自是金人胆落，不复战矣。易之作歌辞，豪健激昂，而奕奕有思致，殆与三峰长雄。置之《乐府铙歌》间，扬厉无前之盛绩，良无愧也。晋宁张翥题。  

○京城燕 【京城燕子，三月尽方至。甫立秋即去，有感而作。】  

三月京城寒悄悄，燕子初来怯清晓。河堤柳弱冰未消，墙角杏花红萼小。主家帘幕重重垂，衔芹却向 【一作傍。】 檐间飞。托巢未稳井桐 【一作梧。】 坠，翩翩又向天南归。君不见旧时王谢多楼阁，青琐无尘卷珠箔。海棠花外春雨晴，芙蓉叶上秋霜薄。  

○题罗小川青山白云图为四明倪仲权赋  

山上晴云似白衣，溪头竹树绿阴围。野桥日落行人倦，茅屋春深燕子飞。漉酒屡招邻舍饮，放歌还趁钓船归。客窗看画空愁绝，便欲移家入翠微。  

○京城春日二首  

三日诸郎儤直闲，绕城骑马借花看。晚来金水河边路，柳絮纷纷扑绣鞍。  
黄鹤楼东卖酒家，王孙清晓驻游车。宝钗换得葡萄去，今日城东看杏花。  

○送王季境还淮东幕  

两京骄马越罗衣，公子风流世绝稀。冠盖一门夸万石，江山千古忆玄晖。新茶夜试中泠水，美酒春分采石矶。幕府群公多胜赏，一枝芍药待君归。  

○益清堂 【并序。】  

闽海宪使合鲁桓穆公归休嵩山之下，凿池引流，列植卉木，扁其燕处之堂曰「爱莲」。公没，堂池逮废。其孙国子生张闾伯高，谦恭好学，思继先志。乃复增葺而新之，国子先生陈伯敷易其名曰「益清」。伯高谓余曰：与君世寓南阳，且支裔联属，不可无作。且赋律诗十有四韵，以复其命云。  
嵩岳云峰近，高居水竹幽。筑堂依别墅，甃石带芳沟。翠荇含风弱，红蕖着雨柔。菱歌花外发，兰桨月中游。卷幔红云乱，开尊碧露浮。使君曾弭节，持斧照南州。绿野池台□，平泉草树秋。吾宗多秀发，公子独清修。屡接何蕃武，长怀贾谊忧。拾萤供夜读，走马散春愁。朋友频相过，琴觞每唱酬。籍通青琐贵，文擅省闱优。归思劳清梦，高情忆故丘。卜邻端有约，岁晚共绸缪。  

○玄圃为上清周道士赋  

玄圃云深路渺茫，神仙飞佩隔扶桑。碧桃开尽春溪涨，白鹤归来海月凉。岩溜涓涓鸣石窦，松花细细落琴床。明年我亦山中去，剩采瑶芝满药囊。  

○送王公子归扬州  

玉雪王公子，归鞯向竹西。水清淮白上，天阔海青低。琼树春前发，乌丝醉后题。何须问勋业，名与尔翁齐。  

○题张萱美人织锦图为慈溪蔡元起赋  

织锦秦川窈窕娘，新翻花样学宫坊。窗虚转轴莺声滑，腕倦停梭粉汗香。双凤回翔金缕细，五云飞动彩丝长。明年夫壻封侯日，裁作宫袍远寄将。  

○春日次王元章韵  

翠幰金车锦骆驼，芙蓉绣褥载双娥。雨晴辇路尘沙少，风起春城柳絮多。秉烛且留清夜饮，倚阑犹听隔墙歌。山翁此日心如水，梦断江南雨一蓑。  

○桃花山水图为桃源屠启明题  

天台山下云无数，山南山北多桃树。石洞春寒风雨深，落花半逐溪流去。人间从此识仙家，短棹寻源到水涯。翠袖乘鸾下明月，玉盘留客进胡麻。我昔扪萝探幽谷，青精煮饭松边宿。至今瞳子有神光，细字犹能夜深读。高人筑屋石溪东，溪山却与天台同。粉黛含情记幽趣，碧桃流水春溶溶。六月黄尘汗如洗，独骑瘦马京城里。忽见新图双眼明，拏舟欲泛沧浪水。我家只在苍崖颠，白云绕屋清溪连。他日君能远相觅，看花酌酒春风前。  

○送道士袁九霄归金坡道院  

朔风吹黄沙，客子梦千里。青山久不归，白日去如水。昨朝滦水上，仙人偶来过。自言远纷壒，结庐在金坡。玉峡栖层云，翠阁萦危栈。钟声绕碧坛，桃花出深涧。双童扫白石，展布弹瑶琴。青松挂落月，海色浮空林。竟谢区中缘，骑龙忽归去。祇恐人民非，那愁岁年暮。君还炼石髓，九转成玄霜。他时肯分赠，碧落同翱翔。  

○送葛子熙之湖广校书二首  

高槐疏雨作新凉，犹记雠书白玉堂。银烛夜分供细字，宫壶晓赐出明光。盘堆苜蓿青毡冷，衣染檀花束带长。宣室若蒙天子问，定知贾谊在沅湘。  
南山木落气萧萧，千里归心折大刀。双橹鹅鸣秋水阔，三关虎踞朔云高。客窗久念衣裘 【一作衾。】 薄，史馆频烦笔札劳。有约相逢明月夜，扁舟载酒楚江皋。  

○送太尉掾潘奉先之和林  

御河冰消春欲暮，官船系着河边树。河边日日送行人，挝鼓开帆尽南去。潘郎作掾独未还，腰弓却度居庸关。马上长歌一回首，关南树色青云间。七月金山已飞雪，牛羊散漫行人绝。夜深陡觉毡帐寒，酒醒只闻笳鼓咽。丈夫莫恨不封侯，食肉须当万里游。腰间拂拭黄金印，他日相逢尚黑头。  

○赋甘露门送李御史之西台 【惟中。】  

雉观银河近，天清鼓角空。女墙秋色外，仙掌月华中。双阙当关树，高城绕汉宫。使君骢马□，按辔立西风。  

○送按摊不华万户湖广赴镇  

三品新除万户侯，红旗照海出皇州。腰间宝带悬金虎，马上春衫绣玉虬。水落张帆游梦泽，月明挝鼓过南楼。书生最善从军乐，何日辕门借箸筹。  

○雪霁晚归偶成二首  

公子腰弓下直归，红门晚出马如飞。东街积雪无人扫，却恨春泥溅绣衣。  
东风悄悄着罗衫，秉烛归时酒半酣。听得隔帘人笑语，夜来春气似江南。  

○月湖竹枝词四首题四明俞及之竹屿卷  

丝丝杨柳染鹅黄，桃花乱开临水傍。隔岸谁家好楼阁，燕子一双飞过墙。  
五月荷花红满湖，团团荷叶绿云扶。女郎把钓水边立，折得柳条穿白鱼。  
水仙庙前秋水清，芙蓉洲上新雨晴。画船撑着莫近岸，一夜唱歌看月明。  
梅花一树大桥边，白发老翁来系船。明朝捕鱼愁雪落，半夜推篷起看天。  

○送吴月舟之湖州教授  

天涯作客少清欢，剪烛裁诗强自宽。江树暮云离思远，杏花春雨客窗寒。乌程美酒临池酌，罨画青山拄笏看。博士从来官独冷，团团朝日照空盘。  

○赋鹦鹉送偰世南廉使之海南  

朱崖擅珍鸟。鹦鹉独专名。满庭榕叶春昼晴，飞来却向花间鸣。三月蛮江春水绿，日斜还傍江头浴。弱羽翻风湿翠流，爪痕蹴浪珊瑚束。间关更作断肠声，水流花落难为情。乌台使君午梦醒，隔帘细雨春冥冥。  

○江东魏元德所制齐峰墨于上都慈仁殿赐文锦 【一作缣。】 马湩以宠之既南归作诗以赠云  

锦袭玄圭莹，龙香秘阁浮。渍毫春黛湿，拂楮翠云流。绣绮颁宫掖，琼浆出殿头。小臣沾雨露，千载荷恩休。  

○送杨复吉之辽阳学正  

八月松亭万木空，着鞭又向黑河东。穹庐宿顿供羊胛，部落晨炊爨马通。行看筑台招郭隗，岂教执戟老扬雄。门生衣袂多狐貉，来听谈经绛帐中。  

○徐伯敬哀诗 【并序。】  

伯敬姓徐氏，讳仁则，世为明之奉化大族。早孤，奉母鞠弟，至行有闻于时。家贫益自励，嗜字学，有能名，王公硕儒皆慕重之。君与余同生年月，日先于余，为莫逆者几二十年。岁庚辰，君年三十有二，得疾卧于家，余归自京师，闻之，驰往省焉。君伏枕已逾月，既暮而别，君曰：「明日不复握手。」越宿讣至，君果死矣。呜呼！君之孝弟温慎，益自治问学，天假以年，恶知其不少概见哉！而卒以死。如余之愚而求知之深，又恶得不深悲耶！余再至京师，征铭于太史危先生。以志其行实，于是复作诗以哀之，诗曰：  
萧萧城南路，白杨蔽江麓。下有长夜台，阳景无由烛。笳鼓日夜悲，往者不可复。呜呼徐征君，仪表冠梧竹。十三父早丧，孑孑影茕独。我时已识君，青灯照书屋。十五学篆籀，钟鼎饱撑腹。镌模布词林，论议动群玉。生计日萧条，名声愈清淑。母也老而病，伯兮苦盲目。君能谨温凊，膝下供水菽。鬻衣聚诗书，呼弟对床读。亹亹药石言，朋类素钦服。嗟余苦参商，不得时相属。昨从燕山归，君已卧帷褥。握手情既多，剪韭荐醽醁。出门不忍舍，扶杖意凄蹙。凌晨讣书来，捐馆已踰宿。哀君多艰虞，胡忍逝之速。日落旦复升，月亏望还足。君往不复返，使我泪盈掬。既无中馈嫔，又乏南山粟。何人为脱骖，慰此倚门哭。云浮白日阴，惨惨风号木。九原多黄壤，宿草长新绿。平生布衣情，里鸡酹寒渌。  

○送朱景明从王廉使之山东  

绣衣玉节镇青沂，佳士联镳出帝畿。天禄最怜刘向苦，会稽深望买臣归。御沟水落鲂鱼上，官柳春回燕子飞。铃阁日长文字简，定将玉麈对君挥。  

○秋日有怀徐仲裕二首  

迭嶂青林雨气昏，侧身南望几销魂。何时得似村东叟，日晏牵牛系树根。  
佛桑一树隔 【一作在。】 河西，压架蒲萄日影低。记得长髯洪处士，醉眠木榻唱《铜鞮》。  

○送刘将军姑苏之官  

桃花骏马绿罗襦，意气如云出帝都。暂解弓刀辞细柳，又怀印绶入姑苏。当筵翠杓春醅蚁，列馔银盘晓脍鲈。五月垂虹桥下路，画船吹笛卧冰壶。  

○新月行  

江南小儿不识愁，新月指作白银 【一作玉。】 钩。家人见月更欢喜，卷帘唤我登高楼。三年留滞京华里，滚滚黄尘马头起。一番见月一番愁，归心夜逐东流水。在家不厌贱与贫，出门满眼多故人。谁念天涯远游客，只有新月能相亲。  

○宫词八首次偰公远正字韵  

广寒宫殿近瑶池，千树长杨绿影齐。报道夜来新雨过，御沟春水已平堤。  
千官鹄立五云间，玉斧参差拥画阑。今日君王西内去，安排天仗趣仪鸾。  
水晶帘内日迟迟，绮 【一作殿。】 阁春深笑语稀。绣幕无端风卷起，一双燕子傍人飞。  
上苑含桃熟暮春，金盘满贮进枫宸。醍醐渍透冰浆滑，分赐阶前儤直人。  
琼岛岧峣内苑西，阑斑绮石甃清漪。御床不许红尘到，黄幔长教窣地垂。  
花影频移玉砌平，美人攲枕听流莺。一春多病慵梳洗，怕说鸾舆幸五京。  
绣床倦倚怯深春，窗外飞花落锦茵。抱得琵琶阶下立，试弹一曲斗清新。  
太液池头新月生，瑶阶最喜晚来晴。贵人忽被西宫召，骑得骅骝款款行。  

○送李中父典簿高丽颁历  

候仪太史立金銮，宝历新成锦作盘。天子垂衣朝万国，中郎仗节使三韩。鲛人夜织机声近，龙女晨游佩影寒。独捧丝纶渡遥海，远人逾觉圣恩宽。  

○送刘碧溪之辽阳国王府文学  

松亭岭上雪霏霏，五月行人尚夹衣。日暮草根黄鼠出，雨晴沙际白翎飞。名王礼币来青海，弟子弦歌近绛帏。太乙终怜刘向苦，高车驷马迟君归。  

○三月十日得小儿安童书  

辞家海上忽三年，念汝令人思惘然。万里书来春欲暮，一庭花落夜无眠。贾生空抱忧时策，季子难求负郭田。但得南归茅屋底，尽将书册教灯前。  

○题舜江楼为叶敬常州判赋  

岧峣宫阁带城皋，云雾轩窗拥六鳌。隔岸雨来山气合，五更风起角声高。春江把钓渔歌近，秋日开筵客思豪。独凭阑干望沧海，百年难忘使君劳。 【叶君常于余姚筑石堤四十余里，以障海潮。】  

○送胥有仪南归  

立马望华盖，君家碧嶂东。树围茅屋外，花落雨声中。卷幔香云入，开编烛烬红。林梢新月上，留客醉丝桐。  

○次段吉甫助教春日怀江南韵  

花底开尊待月圆，罗衫半浥酒痕鲜。一年湖上春如梦，二月江南水似天。修禊每怀王逸少，听歌却忆李龟年。卜邻拟住吴山下，杨柳桥边檥画船。  

○闻偰尚书除浙省参政因寄乐仲本  

一春多病思纷纷，隔屋幽禽梦里闻。夜雨来时愁作客，落花多处正思君。尚书曳履登黄阁，处士弹冠卧白云。宾主东南高会日，西湖风月定平分。  

○秋夜有怀侄元童  

八月丝 【一作綀。】 衣已怯凉，伶俜绝似沈东阳。薄帷风动流萤入，断甃霜零 【一作寒。】 促织忙。病里思家怜稚子，灯前听雨忆江乡。墓田丙舍知何所，一夜令人白发长。  

○送道士张宗岳奉贺正旦表朝京竣事还龙虎山  

大明初启日苍凉，天子垂衣御万方。花织锦茵双凤翥，云浮玉座九龙翔。珠悬殿幄晨光动，灯转纱笼刻漏长。 【大明殿幄悬大宝珠于上，中设郭太史所制灯漏。】 银汉星槎来万里，绿章云篆 【一作管。】 贺三阳。舄趋青琐烟霏绕，酒出黄封雨露香。芝草绣衣金纂纂，芙蓉纫佩玉玱玱。重瞳屡顾真希幸，宠渥频承特异常。辞陛更瞻天日表，赐环应在水云乡。留侯印绶将归璧， 【时议复天师印绶。】 使者旌旄已趣装。河朔游尘随骑气，江南清梦入诗囊。仙源路近桃花发，鬼谷山深槲叶芳。后夜相思京洛士，黄精还许寄来尝。  

○京城杂言六首  

神京极高峻，风露恒泠然。憧憧十二门，车马如云烟。紫霞拥宫阙，王气浮山川。峨峨龙虎台，日月开中天。圣祖肇洪业，永保万亿年。  
世皇事开拓，揽策群雾清。完颜据中原，一鼓削蔡城。赵氏守南壤，再鼓宗祚倾。车书既混一，田野安农耕。向非圣人出，何能遂吾生。  
丘公神仙流，学道青海东。维时儒教师，矫矫真天龙。乾坤始开廓，鱼水欣相从。扣马谏不杀，嘉辞动天容。保此一言善，元祚垂无穷。 【世祖常因金儒元好问之请为儒教大宗师，复纳全真丘处机之一言，国家始终好生不杀。】  
居庸土高厚，民物何雄强。老稚闲弓猎，不复知耕桑。射鵰阴山北，饮马长城旁。驼羊足甘旨，貂鼠充衣裳。酒酣拔剑舞，四顾天茫茫。  
高槐拱朱垣，楼阁倚空起。剑佩何陆离，车马若流水。昔有社稷臣，艰难辟荆枳。歃血饮黑河，剖券着青史。国家感勋劳，报施及孙子。  
千金筑高台，远致天下士。郭生去千载，闻者尚兴起。我亦慷慨人，投笔弃田里。平生十万言，抱之献天子。九关虎豹严，抚卷发长喟。  

○送慈上人归雪窦追挽浙东完者都元帅二首  

日本狂奴扰浙东，将军闻变气如虹。沙头列阵烽烟黑，夜半鏖兵海水红。觱栗按歌吹落月，髑髅盛酒醉西风。何时尽伐南山竹，细写当年杀贼功。 【公常漆倭人首为饮器。】  
野狐岭上雪纷纷，马鬣新封大将坟。千古交情见今日，一时豪杰尽惭君。携瓶满贮滦河水，飞锡还穿雪窦云。归坐山窗须有约，半龛灯火夜论文。 【公薨于四明，上人送公柩至野狐岭安葬。】  

○题中丞张文忠公希孟谏罢灯山奏稿后 【并序。】  

至治间，御史观音保谏五华山事弃市。公时为中书参议，翊日上谏灯山疏。大蒙嘉纪，赐予甚厚云。  
纔闻御史戮中台，又见灯山奏疏来。自信茅焦无死罪，独知苏轼是英材。九门争看捐躯谏，百辟惊传拜赐回。千古救荒遗爱在，祠门犹向曲江开。 【公因救荒陕西而薨，今赐庙于长安。】  

○新乡媪  

蓬头赤脚新乡媪，青裙百结村中老。日间炊黍饷夫耕，夜纺棉花到天晓。棉花织布供军钱，借人辗谷输公田。县里公人要供给，布衫剥去遭笞鞭。两儿不归又三月，祇愁冻饿衣裳裂。大儿运木起官府，小儿担土填河决。茅櫩雨雪灯半昏，豪家索债频敲门。囊中无钱瓮无粟，眼前只有扶床孙。明朝领孙入城卖，可怜索价旁人怪。骨肉分离岂足论，且图偿却门前债。数来三日当大年，阿婆坟上无纸钱。凉浆浇湿坟前草，低头痛哭声连天。恨身不作三韩女，车载金珠争夺取。银铛烧酒玉杯饮，丝竹高堂夜歌舞。黄金络臂珠满头，翠云绣出鸳鸯裯。醉呼阉奴解罗幔，床前爇火添香篝。  

右《新乡媪》一首，余同年塔海仲良宣慰君之仲氏乃贤易之之所作也。其词质而□，丰而不浮，其旨盖将归于讽谏云尔！昔唐白居易为乐府百余篇以规讽时政，流闻禁中，即日擢为翰林学士。易之他诗若《西曹郎》、《颍川老翁》等篇，其关于政治，视居易可以无愧。而藻绘之工，殆过之矣。况今天子圣明，求言之诰，播在天下。当此之时，易之之诗，或经乙夜之览，则其眷遇，又岂下于居易哉！故余三复之余，谨识其后以俟。南台中执法濮阳盖苗耘夫书于京师寓舍。  

○巢湖述怀寄四明张子益  

忆昔移家东海上，万斛龙骧跨鲸浪。三神宫阙渺何许，弱水茫茫空怅望。前年去作燕山游，羸骖短褐风飕飕。昭王台前月似水，荆卿驿畔天如秋。病骨苦寒情苦倦，南下渎河疾于箭。清晨双橹发吕梁，黄昏已泊桃源县。生来每叹蜀道难，去年我亦登苍山。冯公岭头日不到，肩舆履雪梯孱颜。仆夫缘崖如冻蚁，下俯镡山深涧底。人家半出松树顶，白云却向山腰起。今年四月江西归，小姑正对彭郎矶。三更挂帆海门过，一川草树浮晴晖。我生胡为自役役，孟浪江湖竟何益。清霜镜底萦鬓丝，坐对篝灯空叹息。愁来郁郁不可当，结交赖有张家郎。临风同歌《紫芝曲》，扫石大醉黄金觞。我家南阳天万里，十年不归似江水。秋来忽作故乡思，裹剑囊衣渡扬子。玩鞭亭下江萦纡，淮山楚树青扶疏。一帆西风出巢县，眼明堕此清冰壶。湖水漫漫接天杪，天低更觉青山小。倦飞沙鸟戛渔艇，倒影芙蓉涵碧藻。凉波不动舟如飞，棹歌窅窅声相随。江东云树转头失，淮西山水尤清奇。故人江南不可见，千里相思情眷恋。门外梅花知未发，屋头柿叶题应徧。期君不来争奈何，青天落日摇沧波。明年归来贺山下，与君共读巢湖歌。 【易之诗中所历之景，予皆尝过之。所未至者巢湖耳。易之有此清雄俊拔之句，予无一语者，人各有能有不能也。太常博士危素书。】  

○梨花白头翁图为四明应成立题  

澹月溶溶隔画楼，一枝香雪近帘钩。山禽似怨春归早，独立花间自白头。  

○汝水 【天兵与宋合攻蔡州，城既破，金右丞完颜仲德率将士六百人突围，遁至汝水。回顾城中，烟焰涨天，仲德下马谓将士曰：国已亡，余居宗室，且备位宰相，义固当死，诸公宜早降。诸将大噪曰：相公能死，吾辈独不能死耶！六百人皆奋然赴汝水以死。】  

骑马涉秋水，泠泠战骨声。寒沙沈断戟，杀气暗残营。自欲全忠义，谁能顾死生？千年董狐笔，端不愧田横。  

○罗稚川山水十韵为甬东应可立题  

平生丘壑趣，偶向画中传。雨气千峰外，江流落日边。蘼芜青满渚，芳树绿参天。眇眇溪云净，涓涓石溜悬。崖巅何处阁，谷口小家烟。渔唱来秋浦，僧钟落夜船。瞥惊飞鸟过，疑有蛰龙眠。竹径能留客，桃源竟得仙。丹青夸绝代，赋咏藉名贤。千古沧洲意，含情忆稚川。  

○颍州老翁歌  

颍州老翁病且羸，萧萧短发秋霜垂。手扶枯笻行复却，探瓢匃食河之湄。我哀其贫为顾问，欲语哽咽吞声悲。自言城东昔大户，腴田十顷桑阴围。阖门老稚三百指，衣食尽足常悬锥。 【一作「熙熙」。】 河南年来数亢旱，赤地千里黄尘飞。麦禾槁死粟不熟，长镵挂壁犁生衣。黄堂太守足宴寝，鞭扑百姓穷膏脂。聒天丝竹夜酣饮，阳阳不问民啼饥。市中斗粟偿十千，饥人煮蕨供晨炊。木皮剥尽草根死，妻子相对愁双眉。鹄形累累口生焰，脔割饿莩无完肌。奸民乘隙作大盗，腰弓跨马纷驱驰。啸呼深林聚凶恶，狎弄剑槊摇旌旗。去年三月入州治，踞坐堂上如熊罴。长官邀迎吏再拜，馈送牛酒罗阶墀。城中豪家尽剽掠，况在村落人烟稀。裂囊剖筐取金帛，煮鸡杀狗施鞭笞。今年灾虐及陈颍，疫毒四起民流离。连村比屋相枕藉，纵有药石难扶治。一家十口不三日，藁束席卷埋荒陂。死生谁复顾骨肉，性命喘息悬毫厘。大孙十岁卖五千，小孙三岁投清漪。至今平政桥下水，髑髅白骨如山崖。绣衣使者肃风纪，下车访察民疮痍。绿章陈辞达九陛，彻乐减膳心忧危。朝堂杂议会元老，恤荒讨贼劳深机。山东建节开大府，便宜斩■〈石着〉扬天威。亲军四出贼奔溃，渠魁枭首乾坤夷。拜官纳粟循旧典，战士踊跃皆欢怡。淮南私廪久红腐，转输岂惜千金资。遣官巡行勤抚慰，赈粟给币苏民疲。获存衰朽见今日，病骨尚尔难撑持。向非圣人念赤子，填委沟壑应无疑。老翁仰天泪如雨，我亦感激愁歔欷。安得四海康且阜，五风十雨斯应期。长官廉平县令好，生民击壤歌清时。愿言观风采诗者，慎勿废我颍州老翁哀苦辞。  

状物写景之工，固诗家之极致。而系于风化，补于政治，尤作者之至言。易之此诗，兼得之矣。礼部侍郎汝阴李黼子威书。易之此诗，格调则宗韩吏部，性情则同元道州，世必有能知之者。监察御史太朴危素书。至正四年，河南北大饥，明年又疫，民之死者过半。朝廷尝议鬻爵以赈之，江淮富人应命者甚众，凡得钞十余万，定粟称是。会夏小稔，赈事遂已。然民罹大困，田莱尽荒，蒿蓬没人，狐兔之迹满道。时余为御史，行河之南。请以富人所入钱粟贷民，具牛种以耕，丰年则收其本。不报。览易之之诗，追忆往事，为之恻然！八年三月，翰林待制武威余阙志。  

○发大都 【上京纪行。】  

南阳有布衣，杖策游帝乡。忧时气激烈，抚事歌慨慷。天高多霜落，岁晏单衣裳。执手谢亲友，驱车出塞疆。云低长城下，木落古道旁。凭高眺飞鸿，离离尽南翔。顾我远游子，沈思郁中肠。更涉桑干河，照影空彷徨。  

○刘蕡祠 【唐刘蕡，幽州昌平人。谪死柳州。历辽金无能发潜德。至本朝天历间，昌平驿官宫棋始奏建刘谏议书院。】  

入郭日已暝，惨淡枫叶赤。鞠躬荒祠下，低回想遗直。刘君素忠愤，伏阙论邦国。痛陈腹心祸，竟罹考功斥。余子尽骞腾，郁郁负惭色。乡人仰高谊，千载崇庙食。悲歌风萧萧，感慨情恻恻。出门无行人，凉月照东壁。  

○龙虎台 【大驾巡幸，往返皆驻跸台上。】  

晨登龙虎台，停骖望居庸。绝壑閟云气，长林振悲风。翠华有时幸，北狩甘泉宫。千官候鸣跸，万骑如飞龙。帐殿驻山麓，羽葆罗云中。我行避驰道，弗得穷幽踪。衣裳倏凉冷，积雾浮空蒙。前山风雨来，驱鞭复怱怱。  

○居庸关 【关北五里，今敕建永明宝相寺。宫殿甚壮丽，有三塔跨于通衢，车骑皆过其下。】  

迭嶂缘青冥，峭绝两崖束。盘盘龙虎踞，岑巘互回伏。重关设天险，王气舆坤轴。皇灵广覆被，四海同轨躅。至今豪侠人，危眺屡惊缩。崎岖栈阁峻，萦纡冈涧曲。环村列墟市，凿翠构庐屋。溪舂激岩溜，山田杂稌菽。绝顶得幽胜，人烟稍联属。浮图压广路，台殿出层麓。白云隐疏钟，落日带高木。岂须叹蜀道，政可夸函谷。居人远念我，叩马苦留宿。恐辜殷勤情，解鞍看山瀑。  

○榆林  

出关喜平旷，前林树扶疏。微茫候烟火，参差见廛庐。美人秋水上，娟娟映芙蕖。巷隘车骑塞，山寒日将晡。行人问旅舍，投鞭息驰驱。张灯秣驽马，断枥余青刍。夜凉衾裯薄，悒悒愁前途。鸡鸣山窗曙，去矣毋踌躇。  

○枪竿岭 【山腰长城遗迹尚存。】  

饮马长城下，水寒风萧萧。游子在绝漠，仰望浮云飘。前登枪竿岭，冈岑郁岧峣。崩崖断车辙，层梯入云霄。幽龛构绝壁，微径纡山腰。 【一作椒。】 人行在木末，日落闻鸣蜩。履险力疲薾，凭高思飘飖。何当脱羇鞅，归种南山苗。  

○李老谷 【谷中多杜鹃。】  

高秋远行迈，入谷云气暝。稍稍微雨来，渐怯衣裳冷。萦纡青崦窄，杳窱烟林迥。峰回稍开豁，夕阳散微影。霜叶落秋涧，寒花媚秋岭。途穷见土屋，人烟杂墟井。平生爱山癖，愒此惬幽静。月落闻子规，怀归心耿耿。  

○赤城 【金合山在赤城西郊，洞明真人修炼之所。山中盛产青李、来禽诸果。】  

休驾赤城馆，凭轩望前山。飞雨西北来，乱洒石壁间。风寒树槭槭，水落沙班班。牛羊尽归栅，微灯掩松关。野老颇留客，及此农事闲。顷筐出山果，浊酒聊慰颜。移尊对金合，灵宫郁孱顽。安得吹箫人，乘鸾月中还。  

○龙门 【元统间，知枢密院事都刺帖木儿过峡中，见二羊斗山椒树间。顷刻大雨水溢，姬妾辎重，皆为漂溺。】  

峥嵘龙门峡，旷古称险绝。疏凿非禹功，开辟自天设。联冈疑路断，峭壁忽中裂。云蒸雨气暝，石触水声咽。羸骖涉沟涧，执辔屡愁 【一作隘。】 蹶。忆昔两羝羊，忿斗蛟龙穴。暴雨忽倾注，淫潦怒奔决。人马多漂流，车轴尽摧折。我行愁阴霾，惨惨情不悦。日落樵唱来，三叹肠内热。  

○独石 【国朝诸后、太子陵，皆在独石北毡帽山。】  

停骖眺青林，独石当广路。峨峨龙君祠，殿屋隐朝雾。前山过微雨，暝色起高树。溪湾夕溜清，岩窦寒云聚。东园有陵寝，龙虎蔚盘据。行人下马过，敛+夙惊惧。凉风吹华发，感激岁年暮。怅望南天云，徘徊不能去。  

○檐子洼 【昔多盗贼，今置巡检司于山椒，其山无林木，皆蔓草。】  

朝发牛群头，夕憩檐子洼。高秋得清旷，野蔓多幽花。黄云翳日脚，草色浮天涯。山荒树寂寞，寒陂落昏鸦。颇喜盗贼清，塞田尽禾麻。至今将军垒，日落闻清笳。我生久羇旅，崎岖涉风沙。天寒道路远，曛黑投山家。  

○李陵台  

落日关塞黑，苍茫路多岐。荒烟淡暮色，高台独巍巍。呜呼李将军，力战陷敌围。岂不念乡国，奋身或来归。汉家少恩信，竟使臣节亏。所愧在一死，永为来者悲。千载抚遗迹，凭高起遐思。褰裳览八极，茫茫白云飞。  

○次上都崇真宫呈同游诸君子  

鸡鸣涉滦水，惨淡望沙漠。穹庐在中野，草际大星落。风高班马 【一作「马惊」。】 嘶，露下貂裘薄。晨霞发海峤，旭日照城郭。嵯峨五色云，下覆丹凤阁。琳宫多良彦，休驾得栖泊。清樽置美酒，展席共欢酌。弹琴发幽怀，击筑咏新作。主时属承平，幸此帝乡乐。愿言崇令德，相期保天爵。  

○失剌斡耳朵观诈马宴奉次贡泰甫授经先生韵五首  

诏下天门御墨题，龙冈开宴百官齐。路通禁籞联文石，幔隔香尘镇水犀。象辇时从黄道出，龙驹牵向赤墀嘶。绣衣珠帽佳公子，千骑扬镳过柳堤。  
珊瑚小带佩豪曹，压辔铃铛雉尾高。宫女侍筵歌芍药，内官当殿出蒲萄。栢梁竞喜诗先捷，羽猎争传赋最豪。一曲《霓裳》纔舞罢，天香浮动翠云袍。  
绣绮新裁云母帐，玉钩齐上水晶帘。凤笙屡听伶官奏，马湩频烦太仆添。风动香烟飘合殿，日扶花影上雕檐。金盘禁脔纔供膳，阶下传呼索井盐。  
上林宫阙净朝晖，宿雨清尘暑气微。玉斧照廊红日近，霓旌夹仗彩霞飞。锦翎山雉攒游骑，金翅云鹏织赐衣。宴罢天阶呼秉烛，千官争送翠华归。  
滦河源似九龙池，清暑年年六月时。孔雀御屏金纂纂，椶榈别殿日熙熙。青藜独喜颁刘向，黄阁重开拜子仪。千载风云新际会，愿将金石播声诗。 【时太傅脱公再入相。】  

○雨夜同天台道士郑蒙泉话旧并怀刘子彝 【蒙泉时奉祠上京崇真宫。子彝常于四明东湖筑天坛道院，以待蒙泉东归。】  

履雪台州老郑虔，相逢滦水话当年。草堂听雨秋将半，石鼎联诗夜不眠。遥忆东湖来梦里，起看北斗落窗前。刘郎独爱长生诀，日日天坛望鹤还。  

○行路难 【至正己丑夏，右相朶儿只公拜国王，就国辽东。是日左相贺公亦左迁，因感而作。】  

行路难，难行路，黄榆萧萧白杨暮。枪竿岭上积雪高，龙门峡里秋涛怒。嵯峨虎豹当大关，苍崖壁立登天难。千车朝从赤日发，万马夜向西风还。鉴湖酒船苦不早，辽东白鹤归华表。夜雨空阶碧草深，落花满院行人少。世情翻覆如秋云，誓天歃血徒纷纷。洛阳争迎苏季子，淮阴谁识韩将军。行路难，难行路，白头总被功名误。高楼昨夜歌舞人，丹旌晓出东门去。子午谷，终南山，青松草屋相对闲。拂衣高歌上绝顶，请看人间行路难。  

○塞上曲五首  

秋高沙碛地椒稀，貂帽狐裘晚出围。射得白狼悬马上，吹笳夜半月中归。  
杂沓毡车百辆多，五更冲雪渡滦河。当辕老妪行程惯，倚岸敲冰饮橐驼。  
双鬟小女玉娟娟，自卷毡帘出帐前。忽见一枝长十八，折来簪在帽檐边。 【长十八，草花名。】  
马乳新挏玉满瓶，沙羊黄鼠割来腥。蹋歌尽醉营盘晚，鞭鼓声中按海青。  
乌桓城下雨初晴，紫菊金莲漫地生。最爱多情白翎雀，一双飞近马边鸣。  

○归途至金合山怀虞侍讲  

羸骖八月过云州，殿阁嵯峨迭嶂稠。空谷无人黄叶落，白云如雪满溪流。独登金合寻仙迹，还忆青城觅旧游。日落长歌下山去，西风十里异香浮。 【虞公过山下，常闻异香十余里。】  

○还京道中  

客游倦缁尘，梦寐想山水。停骖眺远岑，悠然心自喜。晨霞发暝林，夕溜洄清沚。出峡凉风驰，入谷塞云起。霜清卉木疏，日落峰峦紫。迢递越关河，参差望宫雉。家童指归路，居人念游子。各嗟行路难，深垂摄生理。终期返南山，高揖谢城市。  

「海上幽人锦绣肠，独临滦水惜年芳。千金不卖《长门赋》闲写新诗寄玉堂。」临川危素敬题。「忆陪仙仗度关时，玉帐星联紫翠围。今日读君天上曲，依然环佩月中归。」括苍胡深敬题。  

○赠张直言南归  

天子开明堂，股肱任夔契。四方多章奏，俯伏陈陛阙。臣闻黄河流，汹汹怒冲啮。巨野及青徐，千金尽鱼鳖。载忧山东盗，冯陵据巢穴。腰弓入城市，白昼肆攘夺。岭南失控御，猺犷恣猖獗。运饟山溪阻，野战瘴云热。爨僰寇云南，兵祸久联结。谁怜郦生辨，竟堕韩侯谲。 【参政木律存道事，与郦食其同。】 边将多贪残，驼羊尽膏血。南兵久孱懦，海上纵狂孽。租庸毙吴楚，鹾征困闽浙。文牍日冗繁，民力愈疲竭。诏下阊阖门，求言补遗缺。张君素忠愤，意气古豪杰。裹粮涉江淮，徒步犯霜雪。伏谒中书堂，扬眉吐奇说。愚策十有六，历历甚详切。倘蒙录一二，亦足解钳掣。鲰生匪狂谬，阁下幸裁决。丞相属春官，分曹校优劣。翩然不俟报，长揖与予别。言归南山庐，白云可怡悦。长溪钓鲂鱮，春山采薇蕨。饭疏饮清泉，终焉养高洁。贱子托深谊，持觞候车辙。既摅平生蕴，尚复鉴前哲。刘蕡竟下第，贾谊空呜咽。读君囊中书，扪君口中舌。歌君《白马篇》，赠君苍玉玦。相期烂柯山，笑濯澄潭月。  

○南城咏古十六首 【并序。】  

至正十一年八月既望，太史宇文公、太常危公，偕燕人梁处士九思、临川黄君殷士、四明道士王虚斋、新进士朱梦炎与余，凡七人，联辔出游燕城。览故宫之遗迹，凡其城中塔庙楼观台榭园亭，莫不徘徊瞻眺，拭其残碑断柱，为之一读。指废兴而论之，余七人者，以为人生出处聚散，不可常也。邂逅一日之乐，有足惜者，岂独感慨陈迹而已哉。各赋诗十有六首以纪其事，庶来者有所征焉。河朔外史乃贤序。  

黄金台  
悯忠阁  
寿安殿  
圣安寺  
大悲阁  
铁牛庙  
云仙台  
长春宫  
竹林寺  
龙头观  
妆台  
双塔  
西华潭  
白马庙  
万寿寺  
玉虚宫  

△黄金台 【大悲阁东南，隗台坊内。】  

落日燕城下，高台草树秋。千金何足惜，一士固难求。沧海谁青眼？空山尽白头。还怜易河水，今古只东流。  

△悯忠阁 【唐太宗悯征辽士卒阵亡而建。】  

高阁秋天迥，金仙宝珞齐。青山排闼见，紫气隔城迷。朱栱浮云湿，琱檐落照低。因怀百战士，惆怅立层梯。  

△寿安殿 【殿基今为酒家寿安楼。】  

梦断朝元阁，来寻卖酒楼。野花迷辇路，落叶满宫沟。风雨青城暮，河山紫塞愁。老人头雪白，扶杖话幽州。  

△圣安寺 【寺有金世宗、章宗二朝篆。】  

兰若城幽处，联镳八月来。宝华幢盖合，衮冕画图开。断碣苍苔暗，空庭落叶堆。饥鸢不避客，攫食下生台。  

△大悲阁 【阁榜虞世南书。】  

阁道连天起，丹青饰井干。如何千手眼，只着一衣冠。金榜交龙挟，琱甍吻兽攒。凭高天万里，白纻不胜寒。  

△铁牛庙  

燕人重东作，镕铁象牛形。角断苔花碧，蹄穿土锈腥。遗踪传野老，古庙托山灵。一酹壶中酒，穰穰黍麦青。  

△云仙台 【今之望站台。】  

台殿青冥外，团团海月凉。隔帘闻凤管，秉烛奏 【一作按。】 霓裳。铜雀晨霞眩，金盘夕露瀼。仙人不复返，愁杀海生桑。  

△长春宫 【全真丘神仙处几之居。太祖常召至西域之雪山诵道，屡劝上以不杀。】  

羸骖蹋秋日， 【一作水。】 迢递谒琳宫。松子花砖落，溪流板阁通。楼台非下土，环佩忆高风。草昧艰难日，神仙第一功。  

△竹林寺 【金熙宗驸马宫也。寺僧云：一塔无影。】  

城南天尺五，祇树给孤园。甲第王侯去，精蓝帝释尊。老僧夸塔影，稚子斲松根。何日天台路，相从一问源。  

△龙头观 【龙头悬三牙签，刻曰「建隆元年」。】  

仙馆红尘外，龙头得借看。开函云气湿，近席雨声寒。碧血凝螺黛，香涎逼麝檀。牙签认题字，犹是建隆刓。  

△妆台 【李妃所筑，今在昭明观后。妃常与章宗露坐。上曰：「二人台上坐」，妃应声曰：「一月日边明。」上大悦。】  

废苑莺花尽，荒台燕麦生。韶华如逝水，粉黛忆倾城。野菊金钿小，秋潭石镜清。谁怜旧时月，曾向日边明。  

△双塔 【安禄山、史思明所建，在悯忠寺前。】  

安史开元日，千金构塔基。世尊宁妄福，天道自无私。宝铎游丝罥，铜轮碧藓滋。停骖指遗迹，含愤立多时。  

△西华潭 【金之太液池。】  

秋水清无底，凉风起绿波。锦帆非昨梦，玉树忆清歌。帝子吹笙绝，渔郎把钓多。矶头浣纱女，犹恐是宫娥。  

△白马庙  

祠宇当城角，霜蹄刻画真。房星何日坠，骏骨自能神。曾蹴阴山雪，思清瀚海尘。长疑化龙去，腾蹋上云津。  

△万寿寺 【寺有许道宁画屏。】  

皇唐开宝构，历劫抵金时。绝妙青松障，清凉白玉池。长廊秋屧响，高阁夜钟迟。独有乘闲客，扶藜读旧碑。  

△玉虚宫 【太道教以供薪水之劳，为其张本。宫主张真人，其貌甚清古。】  

楼观回深巷，松枝夹路低。拾薪供早爨，抱瓮灌春畦。经向琅函读，诗从古鼎题。白须张道士，送客过桃溪。  

○古镜篇寄韩与玉 【时与玉将南归，故赋此留别。】  

古镜团团似秋水，美人当窗正梳洗。芙蓉凉月斗婵娟，默默自怜还自喜。朝来开匣忽凄然，一痕微雪映华钿。却恨东风惜桃李，年年开傍镜台边。粉绵拭镜还清澈，佳人薄命空愁绝。不如化石在山头，万古千年照明月。  

○病起书事呈兼善尚书  

闇闇积雨浸城皋，四望平畴白浪高。太息人材无董贾，可怜经济属萧曹。山东璧马祠河伯，海上旌旗拥贼壕。燮理自知廊庙贵，腐儒忧国谩心劳。 【尚书时奉白马玉璧祭决河回，复命议平海寇。】  

○孔林瑞槐歌 【并序。】  

先圣墓林古槐一章，枝干偃蹇，肤理若镌刻篆籀龙凤，细如丝发，虽善画者，莫能状其奇巧。袭封衍圣公愈加培植，见者咸加敬爱。因以纪瑞云。  
阙里阴阴槐树古，百尺长柯挟风雨。密叶蟠空拥翠云，深根贯石流琼乳。苍皮皴蚀纹异常，天成篆籀分毫芒。游丝萦错科斗乱，云气飞动龙鸾翔。嬴秦书焚士坑僇，几叹遗经藏壁屋。千年圣道复昭明，喜见文章出嘉木。神明元冑嗣上公，雨露滋沐深培封。清阴如水石坛静，弹琴树底歌熏风。  

○秋夜有怀明州张子渊  

云表铜盘挹露华，高城凉冷咽清笳。弓刀夜月三千骑，灯火秋风十万家。梦断佳人弹锦瑟，酒醒童子汲冰花。起看归路银河近，愿借张骞八月槎。  

○题王虚斋所藏镇南王墨竹  

帝子乘鸾谒紫清，满天风露翠衣轻。闲将十二参差玉，吹向云间作凤鸣。  

○投赠赵祭酒二十韵 【字子期，宛丘人。】  

三朝元老国蓍龟，山立精神虎豹姿。高步琼林开宦辙，早登华省被恩私。栋梁材器明堂用，台阁文章圣主知。辇下恳辞郎署久，斗南争望使星移。谏垣屡赏朱云节，宣室重陈贾谊辞。锦绶还乡迎驷马，绣衣行部去襜帷。谈经秘阁重裀坐，扈跸甘泉载橐随。玉节引班朝谒早，金莲拥骑夜归迟。尚书曳履登鸾阁，给事含香近凤池。冰檗操持心似铁，庙廊赞画鬓成丝。久闻陆贽频忧国，尽许匡衡喜说诗。百世斯文开绝学，四门冑子得名师。弦歌济济承周礼，冠佩跄跄举汉仪。掌故传经编竹简，诸生脱颖擅囊锥。鄙人自致惭无术，男子平生谩负奇。久望车尘空感激，欲趋门屏愧驱驰。王阳岂待弹冠庆，孺子还应下榻思。辄效诗人陈赋颂，敢从阍吏候旌麾。何蕃独重阳司业，严武深怜杜拾遗。怀宝山林当一出，平津正在礼贤时。  

○答禄将军射虎行 【并序。】  

答禄将军，世为乃蛮部主。归国朝拜随颖万户，平金有功，事载国史。其出守信阳，射虎之事尤伟。曾孙与权举进士，为秘书郎官，与余雅善，间言其事，因征作歌。  
将军部曲瀚海东，三千铁骑精且雄。久知天命属真主，奋身来建非常功。世祖神谟涵宇宙，坐使英雄皆入彀。十年转战淮蔡平，帐下论功封太守。信阳郭外山嵯峨，长林大谷青松多。白额于菟踞当道，城边日落无人过。将军闻之毛发竖，拔剑誓天期杀虎。弯弓走马出东门，倾城来看夸豪武。猛虎磨牙当路嗥，目光睒睒斑尾摇。据鞍一叱双眦裂，鸟飞木落风萧萧。金弰琱弓铁丝箭，满月弦开正当面。鵰翎射没锦毛摧，厓石崩腾腥血溅。万人欢笑 【一作「讙噪」。】 声震天，剖开一箭 【一作镞。】 当心穿。父老持杯马前拜，祝公眉寿三千年。将军 【一作「丈夫」。】 立功期不朽，奇事相传在人口。可怜李广不封侯，却喜将军今有后。承平公子秘书郎，文场百步曾穿杨。咫尺风云看豹变，鸣珂曳履登朝堂。 【虎既剖，箭镞正贯于心中。】  

○京城春日二首  

官闸冰消绿漫堤，落花流水五门西。黄鹂不管春深浅，飞入南城树上啼。  
新样双鬟束御罗，迭骑骄马粉墙过。回头笑指银瓶内，官酒谁家索较多。  

○新堤谣 【并序。】  

近岁河决白茅东北，泛滥千余里。始建行都水监于郓城以专治之。少监蒲从善筑堤建祠，病民可念，予闻而哀之。乃为作歌。 【黄河决道时，有清水先流至，名曰渐水。曹濮之人见此水，皆迁居高丘预避。】  
老人家住黄河边，黄茅缚屋三四椽。有牛一具田一顷，艺麻种谷终残年。年来河流失故道，垫溺村墟决城堡。人家坟墓无处寻，千里放船行树杪。朝廷忧民恐为鱼，诏蠲徭役除田租。大臣杂议拜都水，设官开府临青徐。分监来时当十月，河水塞川天雨雪。调夫十万筑新堤，手足血流肌肉裂。监官号令如雷风，天寒日短难为功。南村家家卖儿女，要与河伯营祠宫。陌上逢人相向哭，渐水漫漫及曹濮。流离冻饿何足论，只恐新堤要重筑。昨朝移家上高丘，水来不到丘上头。但愿皇天念赤子，河清海晏三千秋。  

○刘舍人桃花马歌  

青丝骏马桃花色，翠鞍玉辔黄金勒。奚奴牵出不敢骑，道上行人争爱惜。往时曾遇李将军，汗流赤血气如云。朝刷黄河暮南粤，沙场百战成奇勋。归来无心伏槽枥，顿辔长鸣思奋力。东家白面绣衣郎，千金买去游南陌。昨朝校猎向城隅，万人争说天下无。夜归不怕霸陵尉，玉鞭醉打苍头奴。画烛银屏欢彻曙，一朝金尽宾朋去。可怜骄马属谁家？断缰犹系阶前树。君不见西家款段三十年，青刍满枥菽满田。老翁不识城下路，骑看射猎南山边。  

○赠沈元方归吴兴兼简韩与玉  

春城飞絮晓纷纷，金水河边更送君。阙下马卿怜作客，江南沈约最能文。天围断岸归帆远，水落黄河野树分。寄谢平生韩处士，别来应是赋停云。  

○送林庭立归四明兼简张子端兄弟  

征君归隐海东头，三月开帆江水流。坐看浮云知世态，长歌落日送离愁。平生不负杨临贺，此去端如马少游。若见山中陶宰相，白云千里思悠悠。 【庭立客贺相府，相左迁，独远送之。其乡多弘景故迹。】  

○次韵赵祭酒城东宴集四首 【子期。】  

金河流水碧粼粼，御柳烟销曙色新。黄鸟只愁春去远，隔窗呼醒看花人。  
童子将车候辟雍，先生载酒出城东。丝丝细雨春云薄，却恨罗衫怯晓风。  
上东门外杏花开，千树红云绕石台。最怪奎章虞阁老，白头骑马看花来。  
十骑联镳入郭迟，从教斜日过棠梨。候门稚子牵衣笑，今日先生有好诗。 【国子监散学，候日影到堂后梨树。】  

○赠谢尚礼归盱江  

画船绿树映沧波，挝鼓开船发御河。作恶情怀唯仗酒，落花时节况闻歌。潮来别浦江声急，云起南山雨气多。落日都门一分袂，相思千里奈君何。  

○北邙山歌 【白乐天赐第履道坊，既葬北邙，敕命游人至坟所者必酹酒。至今墓前隙地泥潦。】  

北邙山高云嵯峨，山前日日闻挽歌。千金买穴望卿相，不道洛阳人葬多。长安归来锦衣客，昨日城南起新宅。雕阑华础满前楹，尽是当年墓边石。墓边野老鬓如丝，自言曾见筑坟时。转头石马卧荆棘，白杨萧瑟秋风悲。白日西流水东逝，眼见君家葬三世。旧时隧道尽为田，新坟苦作千年计。寄语洛阳诸少年，对酒莫惜黄金钱。纵有穹碑勒勋业，文章夸靡谁能传。君不见履道坊中白太傅，留客高堂醉歌舞。至今三月看花人，载酒去浇坟上土。  

○读金太祖武元皇帝平辽碑 【在南城丰宜门外。金史臣韩防撰，宇文虚中书。】  

千丈丰碑势倚空，风云犹忆下辽东。百年功业秦皇帝，一代文章太史公。石断龙鳞秋雨后，苔封鳌背夕阳中。行人立马空惆怅，禾黍离离满故宫。  

○读汪水云诗集二首 【并序。】  

水云汪元量，字大有，钱塘人。以善琴受知宋主，国亡，奉三宫留燕甚久。世祖皇帝尝命奏琴，因赐为黄冠师。南归时，幼主瀛国公、福王平原郡公赵与芮、驸马右丞杨镇、故相吴坚、留梦炎、参政家铉翁、文及翁、提刑陈杰 【青】 【贵】 、阳梦炎、与宫人王昭仪清惠以下廿有九人，分韵赋诗，以饯其行。水云之诗，多记其国亡时事，与文丞相狱中倡和之作。文丞相又与马丞相廷鸾、章丞相鉴、邓礼部光荐、谢国史枋得、刘太博辰翁序其诗集，刘公又为批点。余间闻危太史言曰：水云长身玉立，修髯广额，而音若洪钟。比归，数往来匡庐彭蠡之间，若飘风行云，世莫能测其去留之迹。江右之人，以为神仙，多画其像以祠之，像至今有存者。其诸公所赋墨迹，尝见于临川僧舍云。及余至京师，因徐君敏道得《水云集》，读而哀之。偶成二律以识其后。  
三日钱塘海不波，子婴系组纳山河。兵临鲁国犹弦诵，客过殷墟独啸歌。铁马渡江功赫奕，铜人辞汉泪滂沱。知章喜得黄冠服， 【一作赐。】 野水 【一作服。】 闲云一钓蓑。  
一曲丝桐奏未休，萧萧笳鼓禁宫秋。湖山有意风云变，江水无情日夜流。供奉自歌《南渡》曲，拾遗能赋《北征》愁。仙人一去无消息，沧海桑田空白头。  

○七月十六夜海上看月二首  

楼船留客宴良宵，坐看冰轮出海潮。却忆去年滦水上，夜深孤馆雪萧萧。 【去年客上都，是日大雪。】  
征人七月度榆关，貂鼠裁衣尚怯寒。不信江南今夜月，有人挥扇着冰纨。  

○陵州  

日落陵州路，沿流古岸傍。泊舟人自语，听雨夜偏长。过客愁闻盗，荒村久绝粮。何人肯忧国，得似董贤良。 【董仲舒。陵州人。】  

○宝林八咏为别峰同禅师赋  

飞来峰  
应天塔  
大布衣  
铁钵盂  
罗汉泉  
灵鳗井  
深竹堂  
盘翠轩  

△飞来峰  

千仞琅琊石，飞来镇越州。江波欲浮动，还被白云留。  

△应天塔  

独上峰颠塔，秋清曙色开。凭阑望东北，潮向海门来。  

△大布衣  

大布僧伽衲，流传六百年。携来香满袖，犹是御炉烟。  

△铁钵盂  

铁钵溪头洗，冰花六月寒。山僧偶弹舌，引得老龙蟠。  

△罗汉泉  

锡杖虚空落，灵泉发地中。忽看流菜叶，始信石桥通。  

△灵鳗井  

甃石潴山溜，蜿蜒竹色青。风来忽凉冷，雨气隔林腥。  

△深竹堂  

一笏清凉地，森森万玉齐。月明时倚杖，闲看凤来栖。  

△盘翠轩  

石磴藤花落，山窗岚气浮。晚来高树暝，一榻似新秋。  

○田家留客图为四明刘师向先生赋  

客来田家当六月，主人相留树边歇。呼儿牵马饮清泉，厨里新浆解君热。郎君出城几日前，城中米价今几钱。昨夜南村三尺雨，不知还到城濠边。勿厌侬家茅屋小，棘门新编土墙绕。明朝早饭莫怱怱，鸡鸣送君出官道。  

○送杨季子赴德庆知事  

天禄扬雄久较书，忽闻章绶绾银鱼。一官远赴诸侯幕，六辔先乘使者车。椰子剖浆霜落后，荔枝封蜜雨晴初。故人只守平生业，一砚相求不愿余。  

○马德良下第  

三月都门莺乱飞，东风客馆思依依。乐生空受昭王聘，苏子深惭李廌归。白璧人间须待价，青藜天上更分辉。琼林花发重来日，五色春云照锦衣。  

○羽林行  

羽林将军年十五，盘螭玉带悬金虎。黄鹰白犬朝出游，翠管银筝夜歌舞。珠衣绣帽花满身，鸣驺斧钺惊路人。东园击球夸意气，西街走马扬飞尘。湖南昨夜羽书急，诏趣将军远迎敌。宝刀锈涩金甲寒，上马彷徨苦无力。□人牵衣哭向天，将军执别泪如泉。安得天河洗兵甲，坐令瀚海无尘烟。君不见关西老将多战谋，数奇白发不封侯。据鞍矍铄尚可用，谁怜射虎南山头。  

○卖盐妇  

卖盐妇，百结青裙走风雨。雨花洒盐盐作卤，背负空筐泪如缕。三日破铛无粟煮，老姑饥寒更愁苦。道傍行人因问之，拭泪吞声为君语。妾身家本住山东，夫家名在兵籍中。荷戈崎岖戍吴越，妾亦万里来相从。年来海上风尘起，楼船百万秋涛里。良人贾勇身先死，白骨谁知填海水。前年大儿征饶州，饶州未复军尚留。去年小儿攻高邮，可怜血作淮河流。中原封装音信绝，官仓不开口粮缺。空营木落烟火稀，夜雨残灯泣呜咽。东邻西舍夫不归，今年嫁作商人妻。绣罗裁衣春日低，落花飞絮愁深闺。妾心如水甘贫贱，辛苦卖盐终不怨。得钱籴米供老姑，泉下无惭见夫面。君不见绣衣使者浙河东，采诗正欲观民风。莫弃吾侬卖盐妇，归朝先奏明光宫。  

○仙居县杜氏二真庙诗 【并序。】  

东阳杜氏二女子，早丧父母，鬻饼市中。厨人挑之，二女子愤杀厨人，走匿仙居之孟溪，夜雨水涨，皆溺死。其尸阁巨木上，苍藤缠束，俨若棺椁，时隋大业间也。唐令令狐□取其遗骨塑像，建庙溪上。宋令古零陈襄祷雨屡应，刻石祠下。国朝至正壬寅，东阳陈君元祥以浙省员外督制兹邑，水旱之祷，显有奇征。明年君督漕入京，请诸中书。命太常议封贞惠、贞淑二真仙。元祥因征赋诗庙壁云。  
君不见潇湘江上斑斑竹，雨洒疏林泪痕绿。又不见金溪县里两婵娟，身化白金金渐复。至今九疑山下大江西，窈窕祠堂依古木。仙居更有杜贞娥，千古清风凛相续。贞娥鬻饼东阳市，厨人相挑愤投齿。捉刀夜断贼奴头，勇烈真同丈夫子。脱身窜匿来孟溪，木食涧饮幽岩栖。茕茕姊妹自相保，天寒愁听哀猿啼。夜雨奔流溢山趾，月黑溪深黯无底。呜呼双娥同溺死，玉骨藤缠高树里。开元贤令衔余哀，筑祠却傍苍崖开。悲风萧萧落山叶，精灵日暮犹归来。陈侯自是古零后，来作仙居民父母。衔香赤脚祷龙湫，秋日甘霖起枯朽。去年飞章彻九阍，紫绫裁诰褒贞魂。鸾车孔盖蔽白日，仿佛来谢朝家恩。男儿堂堂躯七尺，忍诟含羞污简册。何如贞惠贞淑两真仙，万古千秋长庙食。  

○使归  

白头万里喜来归，小院深深过客稀。睡起无题开锦橐，春来多病怯罗衣。流莺乱蹴残红溜，乳燕连穿散絮飞。莫道山房浑寂寞，卧听小女学鸣机。  

○题吴照磨墨梅  

天台吴架阁，京下忆寻梅。倚杖月中立，思君江上来。夜深怜雪落，香动觉春回。独坐溪边石，晴云满绿苔。  

○予有山水图留倪仲恺大师斋中久未得题品一日危太朴应奉谓余曰昔人皆以酒解酲子能作歌求诗亦此意也遂成古诗一章以趣之  

野人筑屋青山底。绿筱娟娟荫秋水。天涯作客想江南，乞君题诗画图里。画图迭嶂云钩连，汀花岸草春依然。对此令人动归兴，却思把钓清溪边。一束残书挂牛角，大笑青天看日落。窗下孤灯夜雨深，人间万事秋云薄。明年我亦去山阴，君归泛雪须相寻。草堂下榻看图画，与 【一作共。】 君酌酒听君吟。  

○南城席上闻筝怀张子渊二首  

春晴随意出南城，尊酒花前得共倾。留客强陪今日醉，听歌不似少年情。  
海上张家玉雪郎，锦筝银甲醉高堂。别来万里风波外，灯下闻筝忽断肠。  

○张员外光弼先生奉杨公之命函香浦陀洛伽山瑞相示现使节今还辄成长律四章少寓饯忱 【录二。】  

江左长城有铁星，赤心忧国祷沧溟。经翻海藏函犹湿，兵洗天河刃不腥。屡出赐金分将帅，终图全璧奉朝廷。幕中司马才无敌，执笔磨崖早勒铭。 【《北史》：杨津镇定州，威望赫然。军中谣曰：「不怕利槊坚城，但怕杨公铁星。」】  
天上张公玉雪妍，竞传官府有神仙。功名早建平南策，诗句今随过海船。夜汲澄潭瓶贮月，晓登盘石佩凌烟。知君喜得祯祥兆，一目高悬古树边。 【《宋史》：弥远祷海上，见一目挂树边，后果拜相。】  

***◆鹿皮子陈樵（鹿皮子集）***  

樵字居采，婺州东阳人。负经济才，介特自守，隐居圁谷间，衣鹿皮，自号「鹿皮子」。以当事者荐，征之不起，专意著述。尤长于说经，与同郡黄晋卿辈友善。尝贻书宋景濂，谆谆以文章相勉励云。所著曰《鹿皮子集》。好为古赋，组织绵丽，有魏晋人遗风。其诗于题咏为多，属对精巧，时有奇气，如：「山遮春欲归时路，雁入凫飞不尽天。」「僧爨屋头猿挂树，鸟衔窗外雨生鱼。」「春在地中长不死，月行天尽又飞来。」「台虚人在空中立，云静天从水面浮。」「诗无獭髓痕犹在，梦有鸾胶断若何。」「野鹿避人悬树宿，溪鱼乘水上山来。」「天出异香熏宝树，日将五色染游丝。」「絮轻便欲排云去，花好多应换骨来。」即此数语，可以步武西昆诸作。  

出塞曲  
夜阑曲  
海人谣  
东飞伯劳西飞燕题飞花  
中秋月  
寒食词  
虞美人草词  
七夕宫词  
清隐亭  
雨香亭  
悦心亭  
送李仲积北上  
送吉夫北上  
双柏  
琼林台  
宣和滕奉使茂实  
和杨廉夫买妾歌  
代玉山子答  
待月坛  
题海棠  
石溪歌  
胡伯玉隐趣园君子池  
芦鸿四咏飞鸣宿食  
送李仲积北上  
送孙仲明尉再到东阳省墓归太原二首  
石  
山水  
送蒙古教授郭受益归洛阳  
白鹦鹉  
银谷涧山房  
春日  
雨二首  
送张仲举归晋阳举进士二首  
黄晋卿见过却归乌伤  
送乌经历归二十韵  
题建炎遗诏  
蛱蝶图  
北山别业三十八咏  
临花亭五首  
蜡屐亭  
上虞魏氏湖上精舍图  
霜岩石室二首  
石楼草庐  
空碧亭  
山房  
飞观  
宝掌泉  
春日闺思  
跳银溪  
分题翠光亭送李仲常江阴知事  
诗林亭  
玉雪亭六首  
三泉  
少微岩  
长安有狭斜行  
送厉生之天台  
竹枝词二首  

○出塞曲 【为戍潼关李总管赋。】  

属镂夜啼光属地，将军一出欃枪死。行尘不动人归市，带甲如云自天至。取君甲兵为君洗，分明袖有银河水。手中遗下泥一丸，不封函谷封泰山。  

○夜阑曲  

碧宇星回夜漫漫，灵芜烟暖重熏荐。冷翠香销青桂枝，冰荷盖光光遶帷。花楼艳舞金萎蕤，吴羹蜀酒精琼糜。酒阑半解龙绡衣，春朝曲渚闻鹍鸡。  

○海人谣  

海南蛮奴发垂耳，朝朝采宝丹涯里。夜光盈尺出飞鱼，柏叶收珠寒蕊蕊。幽箔连钱生绿花，切玉蛮刀如切水。九译来朝万里天，北风不动琅玕死。  

○东飞伯劳西飞燕题飞花  

东飞伯劳西飞燕，花光絮影从风转。蜂黄蝶粉照灵葩，不散明珠祇散花。沾衣堕袂花如雨，羽人化蝶随花去。与人下顾笑春红，春闺一昔生秋容。 【一作「吴蕉未省生秋风」。】 骨齐熊耳君知否？花艳春晖不经久。羽衣一拂千万春，春花堕蕊齐昆仑。  

○中秋月  

银汉西流乌接翼，回首人间化为碧。瑶台月里可避胡，三郎错路归鱼凫。《霓裳》月里亲偷得，却怪李謩偷擪笛。  

○寒食词  

绵上火攻山鬼哭，霜华夜入桃花粥。重湖烟柳高插天，犹是咸淳赐火烟。  

○虞美人草词  

美人不愿颜如花，愿为霜草逢春华。汉壁楚歌连夜起，骓不逝兮奈尔何。鸿门剑戟帐下舞，美人忍泪听楚歌。楚歌入汉美人死，不见宫中有人彘。  

○七夕宫词  

内人拜月金铺户，凤宿梧枝秋叶下。露华入袂玉阶寒，织署锦工催祭杼。月下金钿照骨明，同心丝绘红生缕。素瓜碧宝上华楼，夜阑飙驭下银州。  

○清隐亭  

白日照阳春，九陌扬远尘。往来酣蚁战，谁是投闲人？人生苟知足，政复贵隐沦。万事等大梦，汩没徒艰辛。所以贤达士，不肯劳其神。结亭林泉间，归来养清真。窗虚野鸟狎，树密山猿驯。草色上阶秀，花枝倚槛新。俯仰有佳趣，尊酒时相亲。终然远尘俗，不愧无怀民。  

○雨香亭  

花香不因雨，雨过花更香。氛氲入几席，馥郁侵衣裳。恍疑爇沈水，轻烟逐风扬。此时鼻观通，百虑都已忘。愿携白玉椀，掇英挹天浆。灌沐紫金丹，卯酉滋芬芳。服食养精魄，一息三千霜。绝胜仙掌露，灏气凝秋凉。  

○悦心亭  

清晨揽衣起，感物畅我情。春风从何来，草木忽已荣。深池跃游鯈，乔木迁鸣莺。俯仰极万类，气机足生生。哲人贵冥会，悠然竟何营。此乐难具述，酒至且复倾。  

○送李仲积北上  

图名当入朝，图利当入市。丘壑多贱贫，胡为久留此。入市不图利，入朝不图名。不如丘壑间，逍遥抗高情。白日从东来，忽焉向西没。急景易蹉跎，红颜坐消歇。鼎鼎百年内，已过四十春。借问百年老，能有几何人。纵使创还丹，可以长不老。志士惜分阴，立身亦不早。回首望堂上，慈亲双鬓皤。得禄奉荣养，其如迟暮何。绝裾固无取，负米良足美。违离膝下去，岂比荡游子。峨峨黄金台，凤诏求贤材。君行会有遇，名成早归来。  

○送吉夫北上  

之子冰雪姿，冥心学仙真。官卑且勿念，况复忧其贫。迩来太白山，山势凌秋旻。云尽月照夜，花开鸟鸣晨。闲居少公事，猿鹤为比邻。采芝过林麓，钓鱼游水滨。七年不得调，幽兴如逸民。通塞任物理，聊用安此身。忆昔始相识，交情日相亲。问君炼药说，秘之不肯陈。金液且莫采，何以制水银。岂伊蓬莱中，无分追后尘。君今别我去，九关朝帝宸。功名信可就，慎勿烦精神。阆风青峨峨，海波白粼粼。他年重会面，笑盼桃花春。  

○双柏 【题画。】  

亭亭山上柏，柯干如青铜。苍古拔俗姿，肯作儿女容。风霜日摇落，万木为之空。尔独不见摧，屹立如老翁。乃知归根妙，生意恒内融。愿乘雷雨兴，化作双飞龙。  

○琼林台  

上清琼林台，似有千仞崇。琪树交柯生，瑶草亦成丛。幻境类玄圃，凝辉接琳宫。天花或时堕，萦纡扬回风。仙人薛玄卿，手持玉芙蓉。傲睨八极表，洞见万象空。飞书约王子，弭节延赤松。步虚朗歌咏，流响入云中。  

○宣和滕奉使茂实 【县人。】  

鸭绿少年骄不舞，大梁花石春无主。天与辽人十四州。四海九州岛非汉土，汉使相看堕节毛。乌鸟黑头羝不乳，旧时别赠杨柳枝，插向云中今十围。  

○和杨廉夫买妾歌  

刘郎持玉笛，再入天台山。天台女儿不相见，采药直入桃花源。刘郎吹笛花能言，云离雨别三千年。青矑横波发鲜碧，蓝红染作夭桃色。刘郎今姓杨，相逢便相识。金条脱，龙缟衣。飙车木凤凰，飞下铁山西。蒨桃拂面丹如雨，红蝶黄莺解歌舞。桃源无路入人间，一身金翠来何许？玉山子，莫将迎。方平会麻姑，参语无蔡经。飞仙不入风沙地，无端夜过昆山市。三涤肠，三洗髓，绛雪玄霜玉池水。  

○代玉山子答  

建昌老父吹羌管，背花吹尽风花片。雪中花老花未知，我起开帘纳江燕。夏姬出境春争妍，房老不出金谷园。花奴鼓急人人顾，砑光帽滑花难住。  

○待月坛 【为胡伯玉赋。】  

忆昔待月钱唐秋，眼寒桂树枝相樛。桂枝半蠹花不实，折之不得令人愁。帝乡幽燕邈吴越，还向山中弄明月。闻道君家待月坛，坛空风露何漫漫。便欲因之遡寥廓，倒骑玉蟾飞广寒。广寒宫殿殊清绝，素娥婵娟皎如雪。笑指桂树对我言，留取高枝待君折。待君折，须几时。明年八月会相见，付与天香第一枝。  

○题海棠  

东风吹堕缃云影，别院春迟宫漏永。绣帷宝带绾流苏，梦入瑶台呼不醒。荧荧银烛花蕊多，城头乌啼奈晓何。  

○石溪歌 【为石汉和尚作。】  

石溪一滴水，本自明河来。明河倒泻箕尾湿，千里万里喧风雷。小龙挟向云间过，水滑瓢攲误倾堕。苍崖一息裂清泉，似是巨灵新擘破。南州衲子天下奇，夜撑铁笛欲渡之。珠船照耀明月冷，赤手拾得珊瑚枝。又复扬铃向东去，直到众流归一处。东方火发海影红，金乌飞上扶桑曙。  

○胡伯玉隐趣园君子池  

五月菡萏发，红妆明绿波。君看池上水，何似若邪多。若邪女儿歌艳歌，轻舟短棹相经过。倾城颜色有人妒，日暮凉风知奈何。  

○芦鸿四咏飞鸣宿食 【录二。】  

肃羽遵寒渚，渡江芦叶黄。谁云南去远？不敢过衡阳。  
沙汀栖处稳，夜漏有奴看。月暗芦花白，一身秋梦寒。  

○送李仲积北上  

北上京华去，名成几日归。春风折杨柳，离思两依依。  

○送孙仲明尉再到东阳省墓归太原二首  

游子思亲日九回，首丘无计转堪哀。故人相见休相问，不为东阳酒好来。  
西风老泪断人肠，滴死坟前草树荒。明日还家重回首，白云何处是东阳。  

○石  

拳石当轩玉色寒，雨苔蚀尽鹧鸪斑。也知好事无真见，不看真山看假山。  

○山水  

青山如髻树如麻，茅屋青帘认酒家。侵晓一番风雨过，满川流出碧桃花。  

○送蒙古教授郭受益归洛阳  

匹马金华道，西风过雁初。莼羹十里地，菰米九秋余。齐语传声涩，巴童问字疏。汤汤清洛水，旧学复何如。  

○白鹦鹉  

开元白鹦鹉， 【一作雪衣女。】 长在玉墀边。宫树栖应熟，胡书读未全。音余西域语，梦入广南天。莫把宫中事，偷归外国传。  

○银谷涧山房  

楼台依水石，石树带疏篁。洞口有灵药，水西无夕阳。天花空处没，春草定中长。芳桂已飞尽，有时闻妙香。  

○春日  

细雨花阴重，轻烟草色匀。惊禽长避客，娇燕却依人。弦管红楼酒，跧蹄紫陌尘。东风竞游赏，因想杏园春。  

○雨二首  

云气朝弥积，涛声晚更雄。鼃生沈灶下，人入漏天中。稍觉伤生意，深愁误化工。羲和司叱驭，为拥日车红。  
楚泽连空阔，吴天极杳冥。水添今日白，山没向来青。鸥鹭乘原隰，藜蒿翳户庭。出门知未可，试学卫生经。  

○送张仲举归晋阳举进士二首  

藉甚张公子，词华众所推。门闾千里望，天地一编诗。花落山公宅，云寒杵臼祠。看君归晋日，翻作别家时。  
挂帆谢公浦，把酒阖闾城。江柳不忍折，春风当别行。关云连楚暗，陇月向吴生。叶落长安道，思君北问程。  

○黄晋卿见过却归乌伤  

江雨间行人，江干雨又新。今朝下垂榻，几日望行尘。冰雪莺迁树，江湖雁得春。非君被轩冕，怀抱欲何伸。  

○送乌经历归二十韵  

大府罗宾彦，修门得俊贤。明时优外任，密画制中权。晓日卿云丽，高秋白月悬。千寻看壁立，百炼识金坚。殷浩名无忝，崔群美可专。绯袍临僻壤，华发忆流年。山揖金华秀，城当婺女躔。民风仍皞皞，王道故平平。玄畅尘嚣外，芙蓉爽气边。宪台依翠柏，幕府拥红莲。法谨持三尺，书应受一编。公言归可否，德意赖承宣。歙郡推夷直，河阳赞巨川。可能羞哙伍，岂复愧卢前。渊媚珠含彩，林辉玉吐烟。豫筹纔婉婉，归思忽翩翩。趋拜麒麟殿，违离玳瑁筵。几时嗟蠖屈，后日看莺迁。空遗参军纸，曾辞太守钱。双溪清若许，明月送归船。  

○题建炎遗诏  

解下涂金膝上衣， 【一作「蛾眉金缕衣」。】 怱怱命将墨淋漓。图中吴楚无端坼，月里山河一半亏。银汉经天都是泪，杜鹃入洛不如归。黄衣传诏三军泣，不是班师诏岳飞。 【鹿皮子律诗多出韵者，即吴才老通用之意。已为宋景濂《洪武正韵》发其端矣。】  

○蛱蝶图  

禁籞名园信所之，深红腻紫共春晖。人疑落叶有生色，我道飞花上故枝。掌上艳姬垂袖舞，屋头故吏窃香归。花中只许秦宫活，未必庄生入梦思。  

○北山别业三十八咏 【录十六首。】  

太霞洞  
飞雨洞  
碧落洞  
巴雨洞  
梅暾石  
越观  
陈氏山林春日杂兴  
少霞洞山居  
圁谷涧  
秦素坛  
招隐岩  
紫薇岩  
石甗峰  
飞花亭  
空翠堂  
鹿皮子墓  

△太霞洞 【冬春居此洞。】  

石林深处饭胡麻，几度登临送日车。 【一作「山中穴处逞春和，洞下栽桃揽物华。」】 雪到峰头犹是雨，云生石上半成霞。相看露下朝华草，不放春归冷艳花。 【地冷花迟。一作「树临阴壑元无影，日傍晴崖不度花。」】 魏紫姚黄风扫尽，人间蜂蝶到山家。 【一作「暮夜相过玩清月，山前邻笛两三家。」】  

△飞雨洞 【盛夏居此洞，流沫成雨，中有小泓。】  

蜀天万里入东州， 【一作「天梯石栈落东州」。】 冷翠侵扉翠欲流。朱鲤有灵时出穴，白狐生火几经秋。山中十暑寒犹在，潭上千年雨未收。昨日西林晞白发，湿云依旧满貂裘。  

△碧落洞 【秋初入居此洞。】  

灏气翻衣露满怀，人言天上我惊猜。近从月里种花去，遥见鼎湖飞叶来。使我加餐有黄独，为人题榜是青苔。杖头化作光明烛，愿逐东皇下九垓。  

△巴雨洞  

湿云侵袂 【一作「衣洞」。】 细■〈氵戎〉■〈氵戎〉，自晒蓑衣石上枫。海月长来飞雨下，仙家半入漏天中。石棱近水依崖长，山柹着霜连叶红。却笑当年补天手，炼成五色竟无功。  

△梅暾石  

篁竹萧萧暗 【一作隔。】 水鸣，朝暾奕奕耿残星。繁花无处分南北，明月何时厌死生。石树裹云长自湿，日华映雨半边晴。霜晨露夕长来往，几度携琴鼓再行。  

△越观 【在岩顶。】  

吴根越角两茫茫，石伞峰头俯大荒。鸟道北来通禹会，雁程南不尽衡阳。云移暂觉天河没，月暗不知松影长。天姥若邪他日事，明朝采蕺下山梁。  

△陈氏山林春日杂兴  

剩水残山瘴海滨，一丘一壑可全真。月华 【一作「夜光」。】 虽死犹随我，春色为尘亦污人。石护生香成石乳，花连别树作花身。 【新接梅。】 他年终拟忘名氏，碣石桐江理钓纶。  

△少霞洞山居  

太霞洞口 【一作里。】 采金芝，千岁山南 【一作前。】 听碧鸡。煮石鼎中饶 【一作烧。】 绿薤，封书函外有丹泥。度关僧寄娑罗树，入市人传木客诗。又 【一作却。】 抱瑶琴向阴洞，青禽啄碎碧梧枝。  

△圁谷涧 【一作台。】  

云在阑干叶在庭，瓢 【一作囊。】 中无药事 【一作自。】 飞腾。丹霄有路星辰近， 【一作「长河如带东南坼」，又作「银河属地西南湿」。】 明月无根日夜生。满袖天香和梦冷，半村雨色傍林青。仙人约我琼楼上， 【一作「琼楼玉宇丹霄里」。】 只恐月中秋更清。  

△秦素坛  

竹死烟寒树不荣，石坛千仞与云平。春来天上元无色，雨到人间方有声。梦入松风吹不断，诗如芳草剪还生。陶山北望飞霞散，夜半有时孤鹤鸣。 【一作「他年学制邹生律，尽种山樊与杜蘅」。】  

△招隐岩 【一作山。】  

何年积盖与山齐，树转峰回草径微。野火裂为方解石，秋风不到寄生枝。谁来树下看云坐，半入人间作燕飞。箬笠岩 【一作柏叶山。】 前今净社，不须更草《北山移》。  

△紫薇岩 【在兰池上。】  

手种岩花对北峰，花间无叶紫茸茸。人行凫雁不到处，家在莺花第几重。绿水值阴还又碧，青春着树却成红。紫薇莫入丝纶阁，且伴山中白发翁。  

△石甗峰  

柏叶山前莺乱啼，小楼西望石离离。北峰云出何曾断， 【一作「甑中云起长如湿」。】 东郡 【一作门外。】 山凡不解飞。萝茑相扶根着树，蟾蜍不死肉成芝。黄粱梦短风尘暗，不是山人好食薇。  

△飞花亭  

昨日朝华照夕曛，又看夕秀比朝菌。松高猿见古时月，花晚莺添几日春。盛露囊中封腊药，无尘袖里裹吴云。人间何用春长在，只爱飞红日日新。  

△空翠堂  

蕉叶茙葵照槛明，山光入室雨初晴。平分天上无边色，送尽江南未了青。息石长年依砌活，茯苓无种入阶生。亭西昨日林霏重，采药归来露满庭。  

△鹿皮子墓  

土蚀苔 【一作石上藤。】 侵古瓦棺， 【一作斑。】 化台深锁万松关。坐看天上楼成日，吟到人间诗尽年。勾漏无灵丹灶冷，孟郊未死白云闲。江南春草年年绿，又向他生说郑玄。  

鹿皮子北山诗咏多秀健之句。如《五云洞》云：「松花入酿传香碧，贝叶分题写硬黄。」《溪亭》云：「云随白鹤翔千仞，月与青猿共一枝。」《翻经台》云：「枝重有时来白鸟，雨残无处着晴虹。」《东白草堂》云：「卷帘帐下云先去，步月庭前树欲行。」《望站台》云：「松高琥珀无苗出，蟾老丹书满腹生。」《银谷涧空碧亭》云：「水鸟临池青入羽，仙人唾地碧如天。」《少霞室》云：「石壁水花泉涌出，海棠春色鸟衔来。」《少霞洞》云：「龙带雨花临砚滴，僧添槲叶上秋衣。」《北峰》云：「云傍楼台低地碧，天将草树染春青。」《水亭》云：「曲水傍人流白羽，娇花无语答黄莺。」《清凉台》云：「好风入夏传芳信，片雨随龙度月明。」《忘忧阁》云：「天外唾如云样碧，江南春与草俱青。」《南轩》云：「人来此地见山碧，月未冷时如日红。」《云山不碍楼》云：「庭虚只放溪云度，水浅不妨松影长。」《兰池》云：「猿窥涧底风枝动，莺踏花间水影翻。」《壶天》云：「神游八极皆吾土，天入三山不满壶。」又有《萝衣洞》、《醒酒石》、《圁谷涧》、《野芳园》、《山斋》、《山园》等题，共三十八咏。其栖隐之地，可以想见。后以鹿皮子墓终之，亦司空表圣王官谷生圹之意也。  

○临花亭五首  

恶雨愁风易结□，夜游秉烛昼传飧。香添荔子能消日，粥费桃花怕减春。绿暗有人来折柳，红飞剪纸为招魂。竹间午梦时惊觉，满眼卿云覆锦茵。  
芳草生烟药在房，鞓红衣紫共芬芳。丘园风雨三家市，草木文章万丈光。花正欲言还寂默，春无自性不坚良。晚来只有鹅红在，莫放香丝取次黄。  
满树琉璃闲碧瑶，当归叶长映芭蕉。树头生雨时时湿，春色如花日日销。杜宇有言终不践，绿鱼新种已生苗。今朝百舌闻莺语，飞上梧桐特地娇。  
松边柳下日徘徊，鸟散飞红堕酒杯。芍药成丛当户出，茯苓分种傍松栽。云高卷雨从风去，花晚将春入夏来。亭下肉红如斗大，耐看不似玉玫瑰。  
远山过雨绿崔嵬，竹外青松竹下梅。满树丹青随物换，平生富贵逐春来。歌珠一串莺流出，花影数重风揭开。关右牛酥贱如土，莫教红紫落成堆。  

○蜡屐亭 【晋阮孚避乱婺州。】  

七贤老死独南奔，袖有江亭堕泪痕。函夏尽为新土宇，醉乡不失旧乾坤。金貂曾入丹阳市，蜡屐应归白下门。惆怅黄门墓前柏，不禁三度见风尘。  

○上虞魏氏湖上精舍图  

湖上兰舟水上亭，有时水涨与阶平。亭前古柳经春弱，门外孤洲昨夜生。海气遥连 【一作侵。】 育王塔，蜃楼半入会稽城。山阴道士携琴至，写尽风声到水声。  

○霜岩石室二首  

洞天无暑亦无寒，淑气芳风不出山。扫叶僧归云未湿，卖花人去蝶先还。满庭修竹下黄叶，千岁古松生绿烟。尽道雪中依裸壤，我疑夏室是冰天。  
满林翠雾湿麻衣，山影遥侵白板扉。竹石无心吾所畏，烟霞有疾不须医。梦骑鹤处天逾阔，歌遏云时花不飞。燕子归来背人去，吾庐无地可栖迟。  

○石楼草庐  

一室宽于一亩宫，隔林竹树影重重。青春着地十分绿，白日经天两度红。小草自怜无远志，茯苓终不近孤松。未须西忆金华洞，只在周回百里中。  

○空碧亭  

晴光潭影共澄鲜，雨外林阴色更妍。碧海如杯谁缩地，青冥着水误忧天。河垂涧底遥相属，斗入人间却右旋。病叟年来倦登陟，朝朝玩水夜听泉。  

○山房  

冷云堆里散人家，鹿帻羊裘不衣麻。门外树身无岁月，山中人语带烟霞。云侵坏衲长生菌，风断游丝半度花。采蕺林深人不见，连筒引水自煎茶。  

○飞观  

日高空翠拂帘旌，茅阁飞飞照日明。银色榜题章草字，乌丝栏写越花名。何须举翮乘风去，曾入浮宫看月生。却笑群仙余习在，随身宫殿逐人行。  

○宝掌泉  

屋上无端雨乱飘，雨留石罅碧寥寥。浮光出穴藏丹浅，浣水为花到地消。石发年深长满洞，玉鱼春冷未生苗。泉中自是蛟龙窟，顷刻阴云满树腰。  

○春日闺思  

白玉堂前双燕飞，堂中思妇怨残晖。臂环寄远青芜合，琼宇题干白雁归。醉倚合昏惊叶暗，愁寻豆蔻妒花肥。窗间昨日同心锦，染罢香丝不上机。  

○跳银溪  

枕石听泉伏草莱，跳银溪上日徘徊。山间远树迎人出，日转晴虹渡水来。云气长连西涧石，春寒犹在北枝梅。谷亭几载秋无黍，沙上菰蒲暖更栽。  

○分题翠光亭送李仲常江阴知事  

亭前练水细如萦，亭上君山玉作屏。林断纔通吴月白，雁飞不尽楚天青。莓苔着雨长黏石，翡翠迎风欲堕翎。怪得步兵迷望眼，诗成正值酒初醒。  

○诗林亭  

少日论文气似霓，看花觅句到花飞。吟成思入月中去，语冷心从雨外归。林下树寒和石瘦，云边萤湿度花迟。眼中有句无人道，投老抛书衣鹿皮。  

○玉雪亭六首  

梨云柳絮共微茫，春入园林一色芳。枸杞通灵空吠月，芙蕖到死不禁霜。梦游蓬岛瑶台曙，歌落吴云玉树长。亦拟广寒亲学舞，朝来新制白霓裳。  
冰夷游遍列仙家，片片临风散六花。阴壑有光迷白月，乱山无处觅青霞。台高渐见石棱长，枝重不禁梅影斜。闻说银河都翦碎，津头几欲问星槎。  
冻云岩壑晓曈昽，目极齐州望欲空。落月回光窥上界，娇花无信误东风。曲吹铁笛惊云散，槎向银河与海通。野客烧丹深洞里，自调火候似春融。  
银汉倾翻贯月查，惊鸿无处认江沙。水晶帘密秋光冷，华盖峰高天影斜。飞瀑半凝苍玉佩，熏风不度碧桃花。山前山后多邻曲，尽作江南富贵家。  
俗尘无路到岩扃，琼作池台玉作亭。海月寒通千顷白，楚山瘦减八分青。回屏纹细裁龟甲，野褐年深补鹤翎。应有才华夺天巧，天葩飞堕满中庭。  
羽仙飞步驾青鸾，仙袂临风响佩环。琪树移根来月里，琼花无梦落人间。春回垄首梅先觉，舟入山阴客未还。我亦玉堂挥翰手，他年鹓鹭簉朝班。  

○三泉  

泉眼离离傍石棱，奔流脉脉到轩楹。诗成石面花无数，梦冷池头草不生。江夏《茶经》有遗谱，南磳水乐变新声。林居渐觉机心断，渴鹿逢人自不惊。  

○少微岩  

石丑松寒槲叶 【一作夏。】 干，振衣又在碧霞边。南州处士星犹近，今岁中秋月未圆。 【十六日望。】 云叶长黏岩上石，雨苔不满洞中天。麝香眠处休惊起，绿桂初红果欲然。  

○长安有狭斜行  

长安有狭斜，方驾秦中客。云是牛丞相，来自薄家宅。薄家万户侯，朱门映椒壁。长楸车马来，宾客御瑶席。金屋贮尹邢，阿娇泪沾臆。燕燕慵来妆，繁华照春色。转蕙光风翻赵带，徘徊月到班姬床。班姬辍芳翰，纨扇从风扬。明妃斗百草，玉环御云装。向来温柔地，尽入白云乡。何以慰王孙，琵琶随骕骦。何以□燕燕，罢舞歌慨慷。何以奉明主，绿珠奏清商。嫫母挟无盐，搔头爱宫妆。  

○送厉生之天台  

刘郎洞前药草肥，年年送春春不归。刘郎采药路不迷，路迷却是还家时。人间药尽采者稀，医师采药归未迟。终南快捷方式莫西去，正在刘郎路迷处。  

○竹枝词二首  

望夫石上望夫时，杜宇朝朝劝妾归。未必望夫身化石，且向征夫屋上啼。  
僻亭女儿坐可怜，今年同上采莲船。妾心恰是荷心苦，只食么荷不食莲。  

***◆谢□□宗可（咏物诗）***  

宗可字□□，金陵人。有咏物诗百篇传于世。汪泽民题其卷，以为绮靡而不伤于华，平淡而不流于俗。大抵元人咏物，颇尚纤巧，而宗可尤以见长。今择其雅练者录之。其它句法，多可存者，如咏《纸衾》云：「松床夜暖云生席，蕙帐香融雪满身。」《梅梦》云：「暖入罗浮春困早，香迷姑射晓醒迟。」《笔阵》云：「怒卷龙蛇云雾泣，长驱风雨鬼神惊。」《莺梭》云：「柳堤暗卷丝千尺，花坞横抛锦万机。」《鹭羽扇》云：「暑退沙头千点雪，凉生顶上几丝风。」《螳螂簪》云：「鬓雪冷侵霜斧落，发云寒压翠裳空。」《螺壳酒杯》云：「尊中绿照珠光润，掌上春擎海气多。」《网巾》云：「筛影细分云缕滑，棋文斜界雪丝干。」《琉璃帘》云：「净练悬风晴未落，明河接地晓难收。《水灯》云：「珠浮赤水光犹湿，火浴丹池夜未干。」《霜花》云：「有艳淡妆宫瓦晓，无香寒压板桥秋。」《纸鸢》云：「半纸飞腾元在己，一丝高下岂随人。」《蟠梅》云：「风霜气势从千折，铁石心肠亦九回。」《砚冰》云：「一泓晓色玄霜重，半夜天风黑水干。」《尘世》云：「微步缓随罗袜起，清歌飞绕画梁空。」《醒酒石》云：「苍骨冷侵酣枕梦，苔痕清逼醉乡春。」《梅杖》云：「江路策云香在手，溪桥挑月影随人。」《雪煎茶》云：「月团影落银河水，云脚香融玉树春。」《问梅》云：「钟残角断愁多少，月落参横梦有无。」《莼线》云：「冰縠冷缠青缕滑，翠钿细缀玉丝香。」类皆婉秀有思致也。  

睡燕  
纸帐  
晓色  
茶筅  
卖花声  
诗瓢  
雁宾  
红梅  
雁字  
龙杖  
萤灯  
绿阴  
雁阵  
鼠须笔  
龙涎香  
芦花被  
莲叶舟  
渔蓑  
走马灯  
莲灯  
柳眼  
花雾  
茶烟  
游丝  
海蛰  
醉乡  
仙槎  
天灯  
无弦琴  
松枝火  
藕花风  
水中梅影  
半日闲  
双陆  
水中月  
梅魂  
龙形松  
水纹  
竹夫人  
鸳鸯梅  

○睡燕  

补巢衔罢 【一作得。】 落花泥，困顿 【一作倚。】 东风倦翼 【一作翅。】 低。金屋昼长 【一作闲。】 随蝶化，雕梁 【一作玉堂。】 春尽 【一作静。】 怕莺啼。魂飞汉殿人应老， 【一作远。】 梦入乌衣路转 【一作欲。】 迷。却怪 【一作被。】 卷帘人唤醒，小桥深巷 【一作流水。】 夕阳西。  

○纸帐  

清悬四壁剡溪霜，高卧梅花月半床。茧瓮有天春不老，瑶台无夜雪生香。觉来虚白神光发，睡去清闲好梦长。一枕总无尘土气，何妨留我白云乡。  

○晓色  

远似烟霏近又空，非明非夜两朦胧。一天清露洗难退，几树暗云遮不穷。画 【一作断。】 角楼台浓淡里，残灯院落有无中。苍茫半逐鸡声散，又被朝阳染作红。  

○茶筅  

此君一节莹无瑕，夜听松声潄玉华。万缕引风归蟹眼，半瓶飞雪起龙牙。香凝翠发云生脚，湿满苍髯浪卷花。到手纤毫皆尽力，多因不负玉川家。  

○卖花声  

春光叫遍费千金，紫韵红腔细细吟。几处又 【一作偶。】 惊游冶梦，谁家不动惜芳心。暗 【一作响。】 穿红雾楼台晓， 【一作远。】 清逐香风巷陌深。妆镜美人听未了，绣帘低揭画檐阴。  

○诗瓢  

雨蔓霜藤 【一作条。】 老翠壶，吟边不是酒葫芦。剖开架上轮囷玉，着尽胸中错落珠。满贮苦心留宇宙，深藏清气付江湖。谁家半腹能千首，为问山人果在无？  

○雁宾  

地北天南万里身，惊寒昨夜过边城。暂随沙漠秋来梦，留得湘江社后春。水宿云飞同是客，风嘹月唳自相亲。荒汀断渚年年路，应认芦花作主人。  

○红梅  

梨云无梦倚黄昏，薄倩朱铅蚀泪痕。宿酒破寒熏玉骨，仙丹偷暖返冰魂。茜裙影露罗衣卷，霞佩香封缟袂温。回首孤山斜照外，寻真 【一作春。】 误入杏花村。  

○雁字  

芦花月底寄秋情，阵影南飞势 【一作写。】 不停。一画写 【一作「带画」。】 开湘水碧，半行草破楚天青。云笺冷印虫书迹，烟墨浓模鸟篆形。题尽子卿 【一作「故乡」。】 心事苦，断文无数落寒汀。  

○龙杖  

鳞甲光摇玉一枝，幽宫跃出袖中持。多因掌握提携晚，休恨飞腾变化迟。缓策不愁山雨湿，醉横长有野云随。会看挂壁风雷起，莫待诗翁过葛陂。  

○萤灯  

微荧闪闪拂晴波，几度黄昏误舞蛾。银粟无烟栖碧藓，玉虫留影缀青莎。秋空雨歇寒光堕，晚径风闲冷烬多。欲唤纱囊车武子，为渠还赋《短檠歌》。  

○绿阴  

万树东风涌翠澜，遮藏芳恨料犹难。入帘苍霭暮春晚，满地碧云清昼寒。柳暗池台烟乍湿，槐深门巷雨初干。阶前花落无人到，又染苔痕上石阑。  

○雁阵  

渡江秋影又南征，折苇衔枚夜不惊。冷聚圆沙盘地轴，晓浮寒水落天衡。风驰截破湘烟阔，云拥斜冲塞月明。洲渚网罗应有伏，横空千里不留行。  

○鼠须笔  

夜逐虚星上月宫，奋髯夺得管城公。橐中不搅吟窗梦，指下先争翰苑功。莫笑砚池濡醉墨，绝胜仓廪饱陈红。平生啮尽诗书字，散作龙蛇落纸中。  

○龙涎香  

瀛岛蟠龙玉吐涎，轻氛飞遶博山青。暖浮蛟窟潮声怒，清彻骊宫蛰睡醒。碧脑盈箱收海气，红薇滴露洗云腥。雨窗篝火浓熏被，梦驾苍鳞上帝庭。  

○芦花被  

白似杨花暖似烘，纤尘难到黑甜中。软铺香絮清无比，醉压晴霜夜不融。一枕和秋眠落月，五更飞梦逐西风。谁怜宿雁江汀冷，赢得相思旧恨空。  

○莲叶舟  

稳棹红衣泛渺茫，风帆浪檝水云乡。晓撑太华半峰月，晚载西湖十里香。藕放雪丝应作缆，荷敧翠柄若为樯。不须更捧金仙足，太乙真人梦正凉。  

○渔蓑  

翠结香莎付钓舟，一竿风雨不须愁。苔矶夜泊披寒去，苇岸昏归带湿收。月冷笼衣眠柁尾，天晴随网晒船头。羊裘莫笑狂奴错，也着烟波万顷秋。  

○走马灯  

飙轮拥骑驾炎精，飞遶人间不夜城。风鬣追星低弄影，霜蹄逐电去无声。秦军夜溃咸阳火，吴炬宵驰赤壁兵。更忆雕鞍年少梦， 【一作客。】 章台踏碎月华明。  

○莲灯  

万点芙蓉午夜芳，醉看疑是水云乡。兰釭照破西湖梦，火树烧残太液香。焰暖应愁擎夜雨，烬寒不为倒秋霜。元宵庭院东风晓，零落红衣绕画梁。  

○柳眼  

媚媆窥春浅碧浮，欲开还闭半颦羞。露垂烟缕秋波溜，雨歇风条晓泪收。上苑困酣兴废梦，灞桥看尽古今愁。五株彭泽回青否，应是生花雪满头。  

○花雾  

倦紫酣红总未醒，暗熏芳泪滴无声。罗帏隐绣迷春色，绮縠笼香护晓晴。薄暝枝头留睡蝶，轻阴树底咽啼莺。东风卷到阑干曲，半湿游丝舞不成。  

○茶烟  

玉川炉畔影沉沉，淡碧萦空杳隔林。蚓窍声微松火暗，凤团香暖竹窗阴。诗成禅榻风初起，梦破僧房雪未深。老鹤归迟无俗侣，白云一缕在遥岑。  

○游丝  

摇曳春光百尺轻，烟绡舞断任纵横。暗萦芳恨应无力，乱绾花愁似有情。一缕绿杨风正软，半痕红杏雨初晴。莫教飞到天机上，恐 【一作空。】 误龙梭织不成。  

○海蛰  

层涛拥沫缀虾行，水母含秋孕地灵。海气冻凝红玉脆，天风寒结紫云腥。霞衣褪色冰涎滑，璚缕烹香酒力醒。应是楚宫萍实老，误随潮信落沧溟。  

○醉乡  

曾笑三闾不解游，移家欲向曲城头。人酣方外鸿荒梦，谁识城中富贵愁。夜月放船浮酒海，春风扶杖到糟丘。相逢还似无何有，唤起东皋为赠侯。  

○仙槎  

曾作河源万里舟，尘根已断卧蛟虬。无心下土承烟雨，有路层霄犯斗牛。破浪远冲银汉晓，凌风径渡碧天秋。归来带得支机石，谁识人间博望侯。  

○天灯  

龙逐炎精下紫宫，夜深不肯落云中。光分霄汉三更黑，影乱星辰万点红。玉柱倚天擎火齐，金绳系日挂瑶空。照开仙阙光明路，绛节霓旌稳驾风。  

○无弦琴  

独茧长缫底用抽，蛇纹空锁凤枝秋。落星留 【一作有。】 晕绳光断，冻瀑无声练影收。别鹤那闻风外泣，孤鸾不向月中愁。多情只有柴桑老，寂寂高山 【一作「山高」。】 水自流。  

○松枝火  

藓骨谁教劫火侵，欲将春意破穷阴。鳞髯光动红云起，膏液香融紫雾深。余烬尚留霜后节，死灰难灭岁寒心。有时焰起随风转，犹是苍龙涧底吟。  

○藕花风  

舞落 【一作罢。】 红衣起未休，水云乡里正 【一作冷。】 飕飕。五更清逼银塘露， 【一作晓。】 六月凉生玉井秋。飐浪低翻霞影乱，凌波轻弄 【一作漾。】 锦香浮。莫教吹醒鸳鸯梦，好送真人一叶舟。  

○水中梅影  

澄澄寒碧映冰条，云母屏开见阿娇。春色一枝流不去，雪痕千点浸难消。临风倚槛云鬟湿，带月凌波玉佩摇。最是黄昏堪画处，横斜清浅傍溪桥。  

○半日闲  

闲处光阴未有涯，偶然一晌到山家。坐看云起昼停午，静听流泉日未斜。槐影正圆初破睡，竹阴微转罢分茶。也胜忙里风波客，十二时中老鬓华。  

○双陆  

彩骰清响押盘飞，曾记唐宫为赐绯。影入空梁残月在，声随征马落星稀。重门据险应输掷，数点争雄莫露机。惟恨怀英夸敌手，御前夺取翠裘归。  

○水中月  

晴波浸月月波浮，玉兔凉生万顷流。丹桂影沈江浦夜，白莲光浴海天秋。鲛人泣罢珠犹湿，龙女妆残镜未收。应是广寒眠不得，水晶宫里夜深游。  

○梅魂  

枝南枝北路迢遥，飞入孤山夜寂寥。水月浮香应自返，溪风弄影为谁招？缟衣梦里和愁断，玉笛声中逐恨消。似欠灵均歌楚些，逋仙坟冷草萧萧。  

○龙形松  

夭矫挐云海上来，蜿蜒蜕骨老莓苔。紫髯夜湿千山雨，铁甲春生万壑雷。影动欲翻平陆起，声号如卷怒潮回。蜷枝冷挂岩前月，犹似擎珠照九垓。  

○水纹  

新绿粼粼漾浅漪，织成春色上苔衣。一池碧晕雨初落，千迭翠鳞风更微。净縠光摇湘女镜，轻罗影动水仙机。何如袖取并刀去，剪取吴淞半幅归。  

○竹夫人  

胸次玲珑粉黛羞，宵征何必抱衾 【裯】 【稠】 。应无云雨三更梦，自有冰霜六月秋。尽节每曾陈讽刺，虚心那解老温柔。专房不怕蛾眉妒，只恐西风动别愁。  

○鸳鸯梅  

两两魁春簇锦机，文衾梦觉月分辉。枝头交颈栖香暖，花底同心结子肥。金殿锁烟妆粉额，玉堂环水浴红衣。有情一种随流去，莫被风飘各自飞。
