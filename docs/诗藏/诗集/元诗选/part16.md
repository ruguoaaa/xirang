---
title: 第16部分
index: true
icon: editor
order: 16
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选三集 戊集  

柯博士九思（丹丘生稿）  
刘都事致（时中集）  
项处士炯（可立集）  
李征士序（絪缊集）  
李推官裕（中行斋稿）  
李掾史贯道  

***◆柯博士九思（丹丘生稿）***  

九思，字敬仲，仙居人。以父谦荫补华亭尉，不就。在太学时，遇元文宗于潜邸。及即位，擢为典瑞院都事，置奎章阁，特授学士院鉴书博士。凡内府所藏法书名画，咸命鉴定。赐牙章，得通禁署。宠顾日隆，言者见忌，因乘间乞补外自效。翼日，御史章入，文宗召九思谕曰：朕有意留卿而欲伸言路，已敕中书除外，卿其少避，俟朕宣卿。九思拜泣辞出，而中书竟格诏不行。未几，文宗崩。因流寓江南，至正乙巳，得暴疾卒，年五十四。敬仲自号丹丘生，又号五云阁吏。天历间，与虞、李诸公相唱和，及归老松江，时往来玉峰、吴阊，与玉山诸君燕游。玉山主人爱其诗，类编《草堂雅集》以敬仲压卷。称其宫词尤为得体，议者以为不在王建下。向来藏书家奉《草堂雅集》为秘宝，而兵燹之余，独缺首卷。余尝以为恨。近者朱检讨竹垞偶于琴川毛氏得《草堂雅集》抄本一册，举以示余，阅之，乃首卷敬仲诗也。岂文人才士，其精光不能磨灭，片言只字，有鬼神阴相之，而使之聚于所好者与？因亟为付刊，并采入书画遗迹及杂志所见，附于卷末，都为一集云。  

宫词十五首  
宫词十首  
长信宫秋词  
和许彦温宫词  
汉长门词四首  
题风雨泊舟图  
题虢国走马图  
题金国端箭人马卷  
题赵松雪画马  
题小景便面  
题翠瓶色梅图  
题朱泽民临李营丘寒林图  
题从子伦画雪景便面  
题赵仲穆画桃花马  
题商寿岩画山水  
题明雪窗画兰  
笔生沈日新来求书就写旧诗以寄  
墨工林松泉来求荐就写寄  
赠相士王生  
就寄笔生温国宝  
赠周信之教授  
题雪溪逵上人像于玉山草堂  
明月歌送僧东游  
赠匡庐山人  
题匡庐山人所藏云松图于玉山书舍  
题周文矩画太真攀鞍图  
题赵松雪画扶弹图  
题赵松雪春山图  
题赵仲穆画  
题文与可画竹  
题李遵道春山图  
题李遵道画扇  
题王孤云界画山水图  
题道士黄松瀑诗帖后  
题达兼善书渔庄篆文  
题米元章海岳庵图  
题米元晖山水  
题渔父图  
题张萱画横笛士女  
题黄筌画红蕉十二红  
题芙蓉画眉  
题边武画苍松图  
题周文矩画熨帛士女  
题拜石图  
题王仁寿画驼  
题姚娄东所藏平台寒林图  
题赵子固画墨兰  
题所藏赵仲穆画江山秋霁图  
题李息斋画竹  
题郭元方画海棠蛱蝶  
题苏叔党画竹石  
题武洞清阿罗汉像  
题钱舜举画杏花  
张叔厚白描乘鸾仙  
题周昉画荔枝宫女图  
题李遵道画竹  
题温日观画蒲萄  
题从子伦写生芍药于玉山佳处  
题王元章写红梅花  
题冯子振横幅荷花图  
题卢益修画水仙花  
题宋好古绿竹图  
题宋徽宗画柔条雨燕  
春直奎章阁二首  
退直赠月  
元日会朝大明宫  
次杜德常典签玉泉寺秋日感怀韵五首  
送尚医林邦献归天台省亲  
赠医者徐复庵  
送王诚夫赴无锡知州  
题安僧元帅远景亭  
潞阳客舍和储生韵  
送秘书掾李道济之峡州知事  
送赵虚一还金陵书虞翰林后  
送李教授之湖州  
送达兼善赴南台御史  
送程鹏翼赴山东运司经历  
俞希声置竹石于几案间名曰小山阴山阴吾之故乡不能无题  
题钱舜举画梨花  
题画蕙  
题灵壁石  
题赵承旨墨竹  
题唐子华画秋江亭子  
题从子伦画南山晓霁图  
题山谷咏马诗帖后  
闺中词写寄三首  
乌夜啼写寄  
偶成三绝写上就□匡庐山人  
寓题寄玉山  
玉山书画楼口占  
姚娄东往玉山因书以寄  
春日偶成戏简玉山人  
姚娄东往武林和玉山韵以送  
午日有感书寄  
索阳庄瓜寄玉山  
题钓月轩  
至顺初上尝御奎章阁太禧使明理董阿中书左丞赵世安大司农卿哈剌八儿侍上从容询求江南之士臣九思以韩性张翥应诏上曰俟修皇朝经世大典毕卿至江南刊梓时可亲为朕召此二人者来试之馆阁臣九思再拜曰幸甚后有近臣自南使还者上问此二人其人亦曰佳士上颇悦后竟因循遂隔今举事玉山思之泫然流涕玉山请诗以纪因为四十字以寄二子云  
题黄筌梅花山茶野禽图  
题赵昌画牡丹鹁鸽  
......  

○宫词十五首  

万国贡珍罗玉陛，九宾传赞卷珠帘。大明前殿筵所 【一作初。】 秩，勋贵先陈祖训严。 【凡大宴，世臣掌金匮之书，必陈祖宗大扎撒以为训。】  
黑河万里连沙漠，世祖深思创业难。数尺阑干护春草，丹墀留与子孙看。 【世祖建大内，命移沙漠莎草于丹墀，示子孙毋忘草地也。】  
亲王上玺宴西宫，圣祚中兴庆会同。争卷珠帘齐仰望，瑞云捧日御天中。 【天历元年十二月二十七日，笃怜帖木儿怯薛，第二日宝房内对速古儿赤明里董阿、平章月鲁不花、右丞大都赤哈剌八、□□尚书□有来、典瑞院官吉宝儿、同佥答失蛮、经历柯都事奏，十月二十三日，上都送宝来的时分，兴圣殿御宴。其间有五色祥云捧日，当殿本院官院判郑立、经历张符、都事柯九思等，与众于殿前一同仰观，郁郁纷纷，非雾非烟，委系卿云。现似这般祥瑞应时呵，如今与省家文书行移国史院，标写入史呵。怎生奉圣旨您每行文书者？】  
四海升平一事无，常参已散集诸儒。传宣群玉看名画，先进开元纳谏图。 【凡御览法书、名画，群玉内史掌之。】  
万里名王尽入朝，法宫置酒奏箫韶。千官一色真珠袄，宝带攒装稳称腰。 【凡诸侯王及外番来朝，必锡宴以见之。国语谓之「质孙宴」，「质孙」，汉言一色，言其衣服皆一色也。】  
官家明日庆生辰，准备龙衣熨帖新。奉御进呈先取旨，隋珠错落间奇珍。 【御服多以天珠盘龙形，嵌以奇珍，曰鸦忽曰王□剌者，出自西域，有直数十万定者。】  
传宣太府颁宫锦，近侍承恩拜榻前。制得袍成天未晓，着来香殿贺新年。 【腊前分赐近臣袄材，谓之拜年段子。】  
凤城 【一作「天街」。】 女乐拥祥烟，梵座春游浃 【一作夹。】 管弦。齐望彩楼呼万岁，祥云 【一作「柘黄」。】 只在五云边。 【故事：二月十五日，迎帝师游皇城。宫中结彩楼临观之。】  
花明昼锦柳摇丝，仙岛陪銮濯禊时。曲水番成飞瀑下，逶迤银汉接清池。 【故事：上巳节锡宴于万岁山。】  
儒臣春直奎章阁，玉陛牙牌报未时。仙仗已回东内去，牡丹花畔得围棋。 【上日御奎章，报未时，则还内殿矣。】  
玉椀调冰涌雪花，金丝缠扇 【一作线。】 绣红纱。彩笺御制题端午，勅送皇姑公主家。 【皇姑者，鲁国大长公主，皇后之母也。天历二年端午，上赐甚厚，并御诗送之。】  
观莲太液泛兰桡，翡翠鸳鸯戏碧苕。说与小娃牢记取，御衫绣作满池娇。 【天历间，御衣多为池塘小景，名曰「满池娇」。】  
珠宫锡 【一作赐。】 宴庆迎祥，丽日初随彩线长。太史院官新进历，榻前一一赐诸王。 【每岁日南至，太史进来岁历日。】  
元戎承命猎郊垧，勅赐新罗白海青。得隽归来如奏凯，天鹅驰送入宫庭。 【海青者，海东俊鹘也。白者尤贵，有数十金者。】  
玉漏藏机水暗流，真珠射日动灯球。偶人自解开青琐，高拱龙床报晓筹。 【大明殿有灯漏，饰以真珠，内为机械，以小木偶人十二捧十二相属，每辰初刻，偶人相代开小门出灯外板上，直御床立，捧辰所属以报时。】  

○宫词十首  

徽仪阁内制春衣，日长倦绣立彤闱。奚官折送杏花去，笑看玉阶胡蝶飞。  
黄金幄殿载前驱，象背驼峰尽宝珠。三十六宫齐上马，太平清暑幸滦都。  
奉常告吉禴初冬，太室精禋一念通。传旨外廷休奏事，今朝天子坐斋宫。  
□华阁后春归早，百种名花腊日开。为是君王行不到，园官讲殿进盆梅。  
千嵓雨过翠玲珑，太液池边看彩虹。何处蓬莱通弱水，仪天殿在画桥东。  
中书已奏新除了，押宝还催内合开。斜插白麻龙篆湿，近臣当殿谢恩来。  
高鼻黄髯欵塞胡，殿前引贡尽龙驹。仗移天步临轩看，画出韩生试马图。  
皇心简注 【一作在。】 勋臣旧，未有人知拟拜除。宣索彩笺濡玉笔，榻前先命小臣书。  
夜深回步玉阑东，香烬龙煤火尚红。折得海棠无觅处，依然遗却月明中。  
小时歌舞擅宫庭，长忆先皇酒半醒。白发如今垂两鬓，佛前学得念《心经》。  

○长信宫秋词  

羊车声远意徒劳，望断长门月影高。犹恐九霄风露早，明朝拟送衮龙袍。  

○和许彦温宫词  

暖吹生香花半吐，三十六宫传笑语。雕阑并倚弄新春，翠裕不管沾微雨。小娃相对学吹簧，云母屏风白玉堂。中贵传宣日将暮，不省秋闺断寸肠。  

○汉长门词四首  

阿娇初入汉宫时，金屋承欢春昼迟。欲学新妆重览镜，如今羞画翠蛾眉。  
翠华明日游仙苑，为报春风候六龙。妾貌如花翻被妬，莫教花貌似奴容。  
梧桐秋雨滴昭阳，不忿灯花故近床。欲下罗帏宫漏永，细看当日绣鸳鸯。  
名花倾国占宫闱，香损僝风傍路飞。却忆夜来宫里事，箧中未熨衮龙衣。  

○题风雨泊舟图  

春风桂楫木兰舟，欲采芳蘅不自由。浅濑潾潾吹暮雨，苍梧云冷易生愁。  

○题虢国走马图  

月淡花浓酒半消，沈香亭暖度箫韶。传宣趣赐飞龙马，虢国夫人早入朝。  

○题金国端箭人马卷  

毡帐雪花寒，单于夜不还。分弓传令肃，明日猎天山。  

○题赵松雪画马  

沙场万里贰师还，天马如云入汉关。当日丹青谁第一？为传神骏落人间。  

○题小景便面  

渚宫正在绿杨西，凤管龙笙法曲齐。宋玉赋成争讽咏，荷花深处起凫鹥。  

○题翠瓶色梅图  

玻瓈瓶暖翠痕深，萼绿仙人出上林。不放春风吹绣合，妆魂无语昼喑喑。  

○题朱泽民临李营丘寒林图  

高林曾记旧黄昏，下笔生春昼掩门。剑器低昂动山岳，翠蛾谁解忆公孙。  

○题从子伦画雪景便面  

千山雪月绕渔矶，寒沁船窗酒晕微。魂断翠禽香入梦，梅花应笑美人归。  

○题赵仲穆画桃花马  

桃花出水映连钱，太液新酣绿树烟。催赐金鞍调得稳，翠华明日幸温泉。  

○题商寿岩画山水  

集贤曾画嘉熙服，勅赐黄金拜舞归。从此人间重山水，清泉白石转晴晖。  

○题明雪窗画兰  

清事相过日应酬，山僧信笔动新秋。王孙遗法风流在，解使平台石点头。 【王孙谓子固，子昂昆仲也，时雪窗住虎丘寺。】  

○笔生沈日新来求书就写旧诗以寄  

沈生笔妙能随意，曾记蓬莱应制时。三十六宫花漠漠，玉阶研露写新词。  

○墨工林松泉来求荐就写寄  

先朝谁进林家墨，曾试龙楼凤饼新。玉砚光华云彩动，殿中书诏赐功臣。  

○赠相士王生  

不见王生二十年，武夷山下看清泉。南柯梦里犹相问，台贮黄金可赴燕。  

○就寄笔生温国宝  

千金当日赋《长门》，温老中书预选抡。江上秋霜飞鬓影，怕拈湘管见啼痕。  

○赠周信之教授  

霞蒸春暖丹初熟，许我刀圭未暇寻。只在鸳鸯湖上住，杏花种得满园林。  

○题雪溪逵上人像于玉山草堂  

道人曾宿灵隐寺，能画寺前山意秋。古木立猿啼夜月，下有清泉如玉流。  

○明月歌送僧东游  

上人忤世祇好游，蹴蹋空翠凌清秋。时人问之寂无语，明月在天惟点头。吴山越峤皆明月，桂树相随渡东浙。烦师问讯吾故居，山近琼台瞰双阙。  

○赠匡庐山人  

道人欲筑希夷室，自向身中炼火丹。何日朝元游绛阙，九霄回首月华寒。  

○题匡庐山人所藏云松图于玉山书舍  

幽人结屋庐山侧，卧看九江天际来。白云万壑青松老，时抚丝桐坐绿苔。  

○题周文矩画太真攀鞍图  

春风别院奏笙歌，妃子攀鞍转晓波。不信开元太平日，香魂沦落马嵬坡。  

○题赵松雪画扶弹图  

夜合花开昼漏迟，王孙游骑出平堤。玉鞭缓策青林下，回首风前听子规。  

○题赵松雪春山图  

落花飞絮春日间，散策深林独往还。□成应对□人语，好似西湖西畔山。 【此纪管仲姬画眉时语也。】  

○题赵仲穆画  

山头应是馆娃宫，锦绣楼台路可通。年年长见五湖水，万斛舟行白浪中。  

○题文与可画竹  

湖州放笔夺造化，此事世人那得知。跫然何处见生气，彷佛空庭月落时。  

按敬仲善画竹石，得笔法于文同。尝自谓写干用篆法，枝用草书法，写叶用八分或用鲁公撒笔法，木石用金钗股屋漏痕之遗意。然其生意飞动，有龙翔凤翥之状，此诗所谓生气，非敬仲不能道也。  

○题李遵道春山图  

江上兰桡倚绿波，江头听唱《竹枝》歌。使君多少伤春意，新画青山作髻螺。  

○题李遵道画扇  

江清地僻野人家，门外桥通石径斜。不信东华尘十丈，万山晴雪看梨花。  

○题王孤云界画山水图  

满地山河如绣，回岩楼阁凌风。几度春花秋雨，不知秦苑吴宫。  

○题道士黄松瀑诗帖后  

道人下笔重黄金，尚忆宫墙古木深。独倚阑干挥老泪，江山风雨动哀吟。  

○题达兼善书渔庄篆文  

闲居正忆龙头客，喜见秦人小篆文。便到山中看摹勒，已 【判】 【□□】 十日卧寒云。  

○题米元章海岳庵图  

我弃朝归海岳庵，千岩万壑绕江南。先生预拟归来计，不待临风雪满簪。  

○题米元晖山水  

帝乡春日曾舒卷，溪馆秋风每见之。处处云生山似画，年年老去鬓如丝。  

○题渔父图  

黄金不用买骅骝，十丈红尘没马头。好买扁舟逐渔父，一江春雨看浮沤。  

○题张萱画横笛士女  

纤手锵宫征，纱痕薄暮霞。画眉人去后，深院落梅花。  

○题黄筌画红蕉十二红  

故国三千里，名禽十二红。白头供奉在，挥泪湿东风。  

○题芙蓉画眉  

谁道秋容澹，名花带露秾。画眉声欲碎，莫放晓妆慵。  

○题边武画苍松图  

疏竹摇秋雨，苍松凝晚烟。王孙归未得，谁复效春妍。  

○题周文矩画熨帛士女  

熨开香雾细裁缝，蜀锦吴绫五色秾。云母屏前秋冷澹，自将纤手折芙蓉。  

○题拜石图  

麾斥烟霞世莫俦，须江太守独清流。庭前见石即下拜，石若有情应点头。  

○题王仁寿画驼  

西域降王朝正朔，名驼载玉晓连山。两峰残雪随羌鼓，万里流沙攲汉关。仗内垂铃珠错落，驾头蒙背锦斓斑。汝南粉本□□□，宁识如今满世间。  

○题姚娄东所藏平台寒林图  

古木寒林欲断魂，家山落日近黄昏。相从便问桃源路，绝顶人行何处村。  

○题赵子固画墨兰  

王子当时倚玉楼，飘萧翰墨足风流。人间自有清香种，不逐湘累一样愁。  

○题所藏赵仲穆画江山秋霁图  

国朝名画谁第一，只数吴兴赵翰林。高标雅韵化幽壤，断缣遗楮轻黄金。忆昔京华陪胜集，郎君妙年才二十。江南春雨又相逢，笔底秋山那可及。便欲追踪僧巨然，破墨烂熳还清妍。倚阑人待沧海月，悬崖树拂潇湘烟。老夫□爱扁舟趣，风静波深疑可渡。顾生痴绝忽大叫，指点前峰问归路。  

○题李息斋画竹  

仙客挥毫不可招，绿云犹绕翠蕤飘。天风吹醒丹渊梦，冉冉青鸾下九霄。  
深宫雨过长苔痕，谁忆羊车旧日恩。惟有集贤癯学士，一枝漠漠记黄昏。  
笔端随意长清标，疏叶生风剪剪飘。羸马城南看新笋，雨余初散集贤朝。  
使君弭节毗陵日，屏障家家有画图。何似小窗横幅好，青鸾双过洞庭湖。  

○题郭元方画海棠蛱蝶  

名花楚楚近清尊，蛱蝶春生五色痕。金屋琼窗无锁钥，蓬莱飞坠太真魂。  

○题苏叔党画竹石  

别墅促煎茶，溪边路不赊。蓝桥曾种玉，春笋出仙家。  

○题武洞清阿罗汉像  

天厨送食鹿衔花，口诵恒河沙复沙。独立虚空无所住，石桥西畔老夫家。  

○题钱舜举画杏花  

一枝繁杏逞妖娆，曾向东风杨柳腰。金水河边三十里，落红如雨玉骢骄。  

○张叔厚白描乘鸾仙  

秦台缥缈近天涯，红露霏霏隔绛纱。萧史不归春欲老，吹箫祇在碧桃花。  

○题周昉画荔枝宫女图  

骊山宫殿九天开，盘出轻红破玉腮。中使传宣催驿骑，宫娥报道荔枝来。  

○题李遵道画竹  

秋风满纸老黄华，元气淋漓攲复斜。应是黄岩癯太守，青鞋时过野人家。  

○题温日观画蒲萄  

学士同趋青琐闼，中人捧出赤瑛盘。丹墀拜赐天颜喜，翠袖携归月色寒。  

○题从子伦写生芍药于玉山佳处  

九十春光事已非，翻阶红药尚天机。画工点染成生色，说与东君少待归。  

○题王元章写红梅花  

姑射燕支衬露华，一枝楚楚进天家。君王不作梁园梦，金水河边厌杏花。  

○题冯子振横幅荷花图  

水殿风生酒力微，三千宫女绿荷衣。美人应妬花随去，月上瑶阶未肯归。  

○题卢益修画水仙花  

暖琼柔翠晓慵妆，香损鸳鸯瓦上霜。帝子愁多春梦远，佩摇明月近潇湘。  

○题宋好古绿竹图  

仙子相邀驾彩鸾，瑶池玄圃拾琅玕。却怜宋玉多才思，貌得森森翠羽寒。  

○题宋徽宗画柔条雨燕  

双双紫燕承恩重，立尽柔条活欲栖。莫忘六宫春雨暮，珠帘卷处不曾低。  

○春直奎章阁二首  

旋拆黄封日铸茶，玉泉新汲味幽嘉。殿中今日无宣唤，闲卷珠帘看柳花。  
春来琼岛花如锦，红雾霏霏张九天。底事君王稀幸御，儒臣日日待经筵。  

○退直赠月  

西华门外玉骢骄，新赐罗衣退晚朝。绣枕魂清疏雨暮，海棠银烛度春宵。  

○元日会朝 【一作「朝会」。】 大明宫  

轩冕朝元涌翠埃，中天鸡唱内门开。云开 【一作飘。】 五凤层楼矗，日绕群龙法驾来。谒者引班联宝带，上公称寿进金杯。撞钟告罢宫花侧，人指儒冠锡宴回。  

○次杜德常典签玉泉寺秋日感怀韵五首  

万骑时巡九月回，年年望幸寺门开。儿童不识髯龙远，犹问君王几日来。  
玉殿珠楼漾水光，翠华来幸拂天香。高皇魂魄应思沛，时有祥云护此方。  
贝叶空闻驮白马，金根不复驾苍虬。当时迎日花如锦，一片人间逐水流。  
锦缆牙樯天上移，美人争挽绿杨枝。如今泪洒西风急，采尽苹花晚欲吹。  
萦波翠荇牵秋恨，泣露红蕖落晓芳。惟有旧时西岭月，自移阁影过朱墙。  

○送尚医林邦献归天台省亲  

尝药事亲师华扁，玉函方秘得真传。采芝曾斸琼台月，煮朮时飘碧海烟。几载尚医留帝里，一朝归省上江船。五云阁吏今华发，为报桃花洞里仙。  

○赠医者徐复庵  

人说徐卿有奇术，京华视病觅诗酬。能知梦里钧天乐，戏作壶中遯世游。客馆守丹和月坐，名山采药带云收。有人来问阳初复，杜若春风江上洲。  

○送王诚夫赴无锡知州  

黄金横带烂辉光，出守宁辞道路长。鹓序久陪苍水使，凤池曾赴 【一作赋。】 紫薇郎。双旌坐镇清溪月，列戟看凝宴寝香。肯汲惠山泉见寄，青春煮茗当还乡。  

○题安僧元帅远景亭  

东河亭子凭高爽，俯瞰平原绕茂林。沧海月生朱栱湿，秦山云起绣帘阴。梦回春渚钟声小，目倦晴空雁影沈。谁似诗书老元帅，清时于此写丹心。  

○潞阳客舍和储生韵  

逆旅栖迟笔砚香，柳车底事恋文章。云拖鸿雁生秋色，月冷鱼龙涌夜光。恸哭有谁怜贾谊，形容已老似冯唐。风沙忽遇江南客，佳句犹期万里骧。  

○送秘书掾李道济之峡州知事  

馆合论交久，都门出饯迟。同为游宦客，忍赋送行诗。蜀道传鹦鹉，江亭叫子规。地偏公事少，峡外看舟移。  

○送赵虚一还金陵书虞翰林后  

词臣通籍侍金闺，天语从容问旧蹊。云外山高龙虎踞，人间松老凤凰栖。翰林拟诏当红药，道士疏封出紫泥。更赐金钱祠泰畤，寥阳前殿丽璇题。  

虞翰林诗并序曰：天历二年三月廿五日，集侍立延阁，上顾问集：尝至金陵否？集谨对曰尝到。又曰：冶亭是汝所题，往年八九至其处，新松当长茂矣？集谨对曰：是未种松时到也。近臣奏言：道士赵虚一所种也。上曰：然，已升观为宫，汝知之乎？集谨对曰：臣奉敕题榜赐之矣。是日归，虚一来别归江南，即告以圣上不忘冶亭之意。又三日，吴大宗师持卷来索诗赠行，因录所得如上云。诗曰：「春明昼侍奎章合，圣上从容问冶亭？为报仙都赵真士，新松好护万年青。」  

○送李教授之湖州  

水精宫里寻春处，天目山前看月时。隔岸园亭俱可爱，旧时风物未全衰。广文游宦诗如锦，博士淹留鬓欲丝。欲谢君恩无寸补，他年杜牧去应迟。  

○送达兼善赴南台御史  

杨花满堤春已暮，况是都门送客时。共陪鳷鹊方自慰，远乘骢马令人思。汀州水阔生杜若，山驿云深啼子规。东南此去须行志，斗米七千人苦饥。  

○送程鹏翼赴山东运司经历  

齐人富国书犹在，煮海为盐属县官。千灶飘烟云树湿，万盘凝雪浪花干。西曹儒雅声华旧，东郡司存礼数宽。谈笑云霞公事了，大明湖上凭阑干。  

○俞希声置竹石于几案间名曰小山阴山阴吾之故乡不能无题  

昔年曾在山阴住，不谓山阴到此堂。苍苔翠竹汝所好，白石清泉吾故乡。禹穴有怀游太史，鉴湖无复赐知章。张帆明日竟东下，雨过西兴树影凉。  

○题钱舜举画梨花  

洛阳城西千树雪，走马看花徧阡陌。金鞭换酒为沈□，烂醉花前扶不得。粉香熏透诗人脾，思入吴笺洒残墨。别来风雨难为春，客怀几度孤清明。壮游回首已陈迹，一声啼鸟心魂惊。苕溪居士获天趣，造化潜移不知处。玉容寂寞澹春寒，犹记香山旧时句。羡君好古清有余，励志耻作黄金奴。梅边握手恨不早，老眼半世空江湖。画图诗笔耀当代，大嚼屠门意殊快。更须什袭为珍藏，静里春光常自在。  

○题画蕙  

一干生数花，春风折香玉。持之赠所思，幽人在空谷。  

○题灵壁石  

翠滑烟虚小洞天，一泗水不知年。君王半醉宣和殿，曾见惊尘落舞筵。  

○题赵承旨墨竹  

阊阖风来玉佩珊，洞庭秋入泪痕斑。至元朝士今谁在？翰墨风流满世间。  

○题唐子华画秋江亭子  

林皋霜老红初冷，岩畔烟虚翠欲消。记得山阴曾访隐，一筇秋色度溪桥。  

○题从子伦画南山晓霁图  

少年曾殢南山胜，画舫笙歌日日来。第二桥边春水满，晓晴芳树散轻埃。  

○题山谷咏马诗帖后  

道山书困下阶立，曾见先朝十二闲。紫翠楼台秋雨后，清诗零落向人间。  

○闺中词写寄三首  

阶前萱草可忘忧，底事王孙尚远游。却笑去年新种竹，锦■〈衤朋〉已露竹根头。  
物华生意隔湘帘，睡起残妆思更酣。微笑竟穿花畔去，背人低语折宜男。  
四月新笋长，五月萱草开。日长深院静，独自步苍苔。  

○乌夜啼写寄  

故宫芳草春日□，高林漠漠乌夜啼。乌啼不断愁深闺，万里封侯安足道，玉颜如花梦中老。东方欲曙乌飞去，门外落花红不扫。  

○偶成三绝写上就□匡庐山人  

□华云影漾中郊，光曜纷纭动翠旓。玉笛夜吹山石裂，有人骑鹤过三茅。  
放日轻霞破晓阴，北窗徙倚听龙吟。光摇翡翠蓬山远，浪拥玻瓈贝阙深。  
青鸟当时养得驯，碧梧露下覆清晨。纱窗忽见秋如许，应有蛾眉忆远人。  

○寓题寄玉山 【一作浣花馆。】  

溪行何处是仙家，谷口逢君日未斜。隔岸云深相借问，青松望极 【一作「极望」。】 有桃花。  

○玉山书画楼口占 【一作《湖光山色楼酒边口占》。】  

红颜欲醉倚高楼，玉管声中桂子秋。如此江山 【一作「湖山如此」。】 不归去，冷云风急卧扁舟。  

○姚娄东往玉山因书以寄  

相逢何事且徘徊，泽国桃花岸岸开。见说衡阳南去路，秋深无雁寄书来。  

○春日偶成戏简玉山人  

爱君谈笑俱清绝，昨日相逢是几回。春色不将尘事恼，杏花移得上窗来。  

○姚娄东往武林和玉山韵以送  

我欲从君马首东，钱塘湖上看东风。六桥歌舞欢娱地，万井楼台深淡中。  

○午日有感书寄  

红葵翠艾动千门，惟有苍梧雾雨昏。《离骚》歌舞湘妃怨，宋玉如花合断魂。  

○索阳庄瓜寄玉山  

谷雨初干可自由，荷锄原上倦还休。醉迷芳草生春梦，谁识东陵是故侯。  

○题钓月轩  

谈笑从吾乐，相过罢送迎。凭阑看月出，倚钓待云生。蝶化人间梦，鸥寻海上盟。轩居总 【一作稳。】 适意，何物更关情。  

○至顺初上尝御奎章阁太禧使明理董阿中书左丞赵世安大司农卿哈剌八儿侍上从容询求江南之士臣九思以韩性张翥应诏上曰俟修皇朝经世大典毕卿至江南刊梓时可亲为朕召此二人者来试之馆阁臣九思再拜曰幸甚后有近臣自南使还者上问此二人其人亦曰佳士上颇悦后竟因循遂隔今举事玉山思之泫然流涕玉山请诗以纪因为四十字以寄二子云  

二美人间少，胡为沧海涯。文章联璧贵，声誉九重知。宣室今无召，丘园谩有诗。苍梧云叆叆，回首泪空垂。  

○题黄筌梅花山茶野禽图  

萼绿仙人白玉冠，霞裙辉映碧云团。芳禽惯听吹箫暖，偎徧春丛午睡阑。  

○题赵昌画牡丹鹁鸽  

雕阑玉砌旧承恩，轻吹凝香瑞霭温。宫女传言妃子笑，笑看驯鸽出金盆。  

○余旧为顾长卿作梅竹图明年其弟仲瑛于姚子章席上索题遂成口号云  

晴雪禁梅蕊，春风袅竹枝。美人应失笑，记得卷帘时。  

○酬陆友仁城南杂诗十首  

尺五城南瑞霭浮，曾陪玉辂祀圜丘。太平礼乐逢昌运，亲见嘉禾屡有秋。  
尺五城南神御殿，云笼金碧半天开。羹墙每极终身慕，万乘旌旗拂晓来。  
尺五城南老圃家，牡丹如斗眩朝霞。君王宴坐奎章阁，中使人间不买花。  
尺五城南暖始开，柳林阅武振芳埃。鹘起鴐鹅天际落，侍臣□庙献鲜来。  
尺五城南悯忠阁，平壤归来有所思。魏征不作碑已仆，朝廷久乏谏诤姿。 【悯忠阁乃唐时建，荐征高丽战没之士。】  
尺五城南故国基，武元皇帝有穹碑。苔痕手剥推终始，载记当年备拾遗。 【金太祖也。】  
尺五城南可垦田，势随高下接平川。十年沃野连千里，能减东吴漕运船。  
尺五城南古寺深，燕台陈迹贮黄金。几回独立斜阳外，数尽归鸦月满林。  
尺五城南望帝都，孤臣去国意踌躇。箧中尚有忠臣疏，不是相如封禅书。  
尺五城南话往年，妆台明月媚华筵。欢娱未了闻笳鼓，岐国双娥锁翠烟。 【妆台者，金章宗所筑，以贮李宸妃。章宗尝曰：「二人土上坐」，宸妃应声曰：「一月日边明」。章宗大悦。我太祖皇帝伐金之初，金宣宗尝献岐国公主以请和。故云。】  

○题宣和书画博士李时雍画渭川烟雨图  

近代何人能画竹，只数熙宁文与苏。宣和复有李博士，亦作渭川烟雨图。图中萧萧风景暮，溪谷萦回森竹树。深林欲澹苍翠来，暗叶争翻乱珠度。石梁细路人家幽，生涯应比千户侯。老夫对此销百忧，坐觉满堂生素秋。笔端亦能工破墨，直节曾移江上色。先朝见之重叹息，吁嗟儒雅成陈迹，回首丹霄天地窄。  

○寄题听竹亭  

送客题诗学楚歌，君归听竹楚山阿。苍竿已觉逢秋劲，乱叶翻疑入梦多。月满潇湘初鼓瑟，风回阊阖旧鸣珂。杖藜作伴清心耳，惆怅如今鬓已皤。  

○中秋醉后偶作  

虞渊日沈群动息，露点苍苔鬼工泣。纤尘不染堪舆清，秋水无痕湛晴碧。初若照胆镜，飞上天一璧。又如骊龙珠，跳出沧海窟。冷光透体骨髓凝，灏气侵人毛发立。年年中秋事行理，孤馆残灯滞他邑。今岁居贫家，此景颇自适。持杯向月月堕酒，举酒长吞月随入。酒到胸中飞火车，月入诗肠□冰汁。眼花忽见仙人来，笑语欣然若相识。长笛叫虚寒，余响裂岩石。搔首于两间，今夕复何夕？云中老桂飘古香，树影婆娑印蟾璧。天风忽吹散，人月两俱失。玉山倒入无何乡，雄鸡声里东方白。  

○送倪仲刚迁淛西  

我昔少年气如鹘，万里肩书趼双足。归来思得人中雄，扪虱高谈破聋俗。病余此事便已废，学向衡门守雌伏。倪君表表淛右来，襟宇脱略无纤埃。相逢一笑即倾倒，使我郁塞怡然开。盐车久矣滞騄駬，熟路飘飘籋云起。丈夫有志在四方，出处还应异诸子。离筵兴浓舟且舣，翠袖吴娃嫩如水。清歌三迭动阳关，袅袅余音碧云里。愿君举觞不留滴，去去功名当努力。他时短棹为君住，把酒吴山卷晴碧。晚风推出海门潮，醉挽云涛洗胸臆。  

○商寿岩山水图  

老子胸吞几云梦，剩水残山藏妙用。酒酣时把墨濡头，收拾乾坤作清供。粉黛不写儿女颜，秃兔扫尽江南山。孤峰拔地起千尺，凛凛秀色撑虚寒。飞泉一道跃灵窟，古树千株舞烟骨。小桥流水隔红尘，中有幽人卧茅屋。众奇百谲鸟可名，笔力到处俱天成。王维久死唤莫起，此画一出疑更生。世人饮食鲜知味，淡里工夫属三昧。屠门大嚼空垂涎，口不能言心自醉。蹇驴驮我春暮时，观山仰面哦新诗。垂杨修竹夹古道，忽有桃杏横纤枝。浴沂风软摇轻袂，两过屏山滴烟翠。数家篱落近横塘，牛背夕阳明远霁。悠然对景心无穷，冥搜直欲收奇功。贪爱眼前闲世界，不知身落画图中。  

○雪夜冰琴诗为邓静春赋  

峄阳孤桐坚如铁，石上蟠根饱风雪。何年雷电驱六丁，曾入深山取蛟蠥。礔礰击碎余孙枝，流落尘寰知几劫。卓哉至宝斲斯器，声满乾坤擅奇绝。雪光照夜三尺冰，落指飞泉响云穴。霜空湛碧来西风，老鹤孤鸣下天阙。余生两耳获亲赏，所恨黔驴惟技拙。小斋人静月窥窗，古瓶水暖梅□香。拂衣再拜□君操，恍然挈我天游乡。茫茫是身非已有，块坐俄惊柳生肘。九原大叫伯牙醒，一洗雷同世间手。  

○赵孝子歌  

愁漠漠，歌乌乌， 【一作「呜呜」。】 哀鸿背雪鸣 【一作声。】 相呼。中原无书岁复宴，有父万里身羁孤。儿欲从之重回首，闱中有母母有姑。侧立乾坤行 【一作去。】 复止， 【一作住。】 浩浩落日明江湖。忆昔方褓 【一作保。】 抱，阿爷辞家去。倏忽三十年，儿今壮已娶。一朝祖母死，挥泪青山湿。却辞老母踰 【一作遡。】 江淮， 【一作湖。】 风沙何处收亲骨。燕市逢先友，迢迢指滨州。滨州东去二千里，城南乱处那可求。呼 【一作号。】 天顿地泪成血，天地为之色惨洌。 【一作烈。】 结发誓死不去此，发解冢开还见碣。儿能裹骨反如墓，妻能守志终同穴。君不见泣林冬斸 【一作出。】 笋，卧冰寒得鱼。古来纯孝动天地，我诗纪事诚非虚，玺书早暮旌其闾。  

○将进酒送九江方叔高南还 【一作《之邬子洲巡检》。】  

君不见潇湘之浦苍梧山，虞舜南巡去不还。当时揖让称大圣，但余湘竹秋痕斑。又不见汩罗江水杯 【一作「头深」。】 碧玉，屈原憔悴江头哭。皇天何高地何厚，忠而被谗空放逐。将进酒，君莫辞。圣贤亦尘土，不饮当何为？桃华水暖歌声度，杨柳风轻舞袖垂。况是骊驹促行役，美人惜别低蛾眉。有肉如陵，有酒如海。今朝尽醉 【一作「不饮」。】 极欢娱，莫待重来鬓丝改。黄金装 【一作束。】 宝剑， 【一作带。】 白玉饰琱弓。将军上马意气雄，赋诗横槊踰江东。  

○送陈玉林南还 【一作《飞龙亭》。】 二首  

谢安墩上新亭好，玉斧鸾旌记旧 【一作「纪昔」。】 游。五采已 【一作曾。】 瞻天子气，六龙初 【一作俄。】 起帝王州。元戎谈笑收京阙，阿阁论思侍冕旒。归卧沧江今白发，鼎湖云断使人愁。  
龙去亭 【一作台。】 空思惘然，道人和泪话当年。珠宫锡号开三岛，金榜承恩自九天。花落御床沾宿雾，苔生辇路湿苍烟。春来怕渡秦淮水，处处青林啼杜鹃。  

○送陈孟宾归九江省亲  

籍甚声华翰墨场，白云飞处思凄凉。滥分七略陪天禄，因识诸儒载奉常。游客久瞻金阙近，归舟贪看锦屏张。太平天子行封禅，莫滞周南岁月长。  

○送赵编修使秦蜀代祠岳渎  

岳渎由来崇祀典，岁遣使官达精禋。谈经暂辞白虎殿，持节非致碧鸡神。锦绣秦川怀往日，兵戈蜀道嗟遗民。敛福苍生待归奏，未央前席进儒臣。  

○苏文忠天际乌云卷九首  

山中覆 【一作见。】 鹿拾蕉叶，眼底生花二月明。不道人生俱梦里，新诗犹话梦中情。  
绿窗度曲初含笑，银甲弹筝不露尖。人生莫待头如雪，华屋春宵酒屡添。  
云中初下势如惊，白凤蹁跹雪色翎。多少旧游歌舞地，不堪回首又重经。  
桃花扇底露唇红，不 【一作无。】 复梳妆与众同。一曲山香春去也， 【一作「意动」。】 荼■〈艹縻〉无语谢东风。  
一颗摩尼不染尘，瑶池玄圃度千春。寥阳殿里云深处，谁是当时解佩人。  
三月旌旗幸玉泉，牙樯锦缆御龙 【一作清。】 船。千官车骑如云涌， 【一作拥。】 杨柳梢头月色娟。  
长忆眉庵鹤发翁，旧时阿阁赞皇风。如今流落那堪说，黼黻文章似梦中。  
鼓瑟湘灵欲断魂，洞庭风 【一作波。】 浪不堪论。 【一作闻。】 遥知旧赐宫袍 【一作「文窗」。】 锦双袖龙钟总泪痕。  
兴圣宫中坐落花，诗成应制每相夸。庐山面目秋来好，自杖青藜步白沙。 【此卷天历间得之都下，余爱坡翁所书之事，俊拔而清丽，令人持玩不忍释手。故侍书学士虞公见而题之，余携归江南，会荆溪王子明同余所好，携之而去。他日再阅于环庆堂，俯仰今昔，为之慨然，因走笔尽和卷中之诗，以舒其悒郁之气。傍观者子明之兄德斋、淮南潘纯、金坛张经、长安莫浩。至正三年夏五月，丹丘柯九思书。】  

○题雪泉三首  

山中积雪清如许，况是石矶临碧湍。好似瑶池归较晚，九霄骑鹤不禁寒。  
雪里寒泉喷薜萝，幽人于此可高歌。骊山底事融阴火，却与三郎浴翠娥。  
寒梅几树近山堂，映雪临流正吐芳。汲得泉归和雪煮，地炉茶熟带清香。  

○偶成  

蜀江西来春水平，洲渚萦回春日明。江头女儿唱歌去，风送杨花迷远情。  

○有所思  

云帆何处是天涯，辽海茫茫不见家。况是园林春已暮，有谁明日主残花。  

○初夏即事  

绿杨袅袅雨初晴，浴罢兰汤尚宿酲。帘卷流苏通乳燕，熏风楼阁看生成。  

○山馆  

山馆无人日日开，岩深林密晓猿哀。移文恐到人间世，羸马春风独自来。  

○记梦  

月色如银满碧空，扶摇九万蹋西风。梦魂不解寒生粟，直与秋毫挂影中。  

○送泽天泉上人  

湖外三天竺，溪边九里松。禅心秋寺月，诗思晚林钟。齐己名无敌，支郎说有宗。京华同惜别，泽国几时逢。  

○送林彦清归永嘉  

雁荡接银汉，翠涌生高寒。芙蓉散秋锦，飞落秋云端。我昔造绝顶，天阔路漫漫。遥瞻广寒殿，素娥正凭阑。白兔捣月魄，指顾成神丹。因招宋成公，吹箫乘紫鸾。俯视九万里，元气清团团。别来知几时，弱水如平滩。忽遇雁山客，霞佩青莲冠。还入雁山去，玉髓供晨餐。报我旧游者，久待凌烟峦。吾患为有身，南望空长叹。  

○春日病起看花走笔呈座上诸友  

几日不出门，花开已如许。锦绣薄流霞，臙脂透疏雨。暖生蝴蝶梦，风淡鸳鸯浦。底事远游人，鸥边荡柔橹。  

○秦长城  

驱车出长城，饮马长城窟。朔云黄浩浩，万里见秋鹘。白骨渺何处？腥风卷寒沙。蒙恬剑下血，化作川上花。祖龙一何愚，社稷付征杵。长城土未干，秦宫已焦土。千载不可问，似闻鬼夜哭。矫首武陵原，红霞满川谷。  

○半月楼  

蛾眉山色凝秋碧，山下云连镜湖湿。万里青天月半规，十二楼头夜吹笛。满庭桂树仙人家，玉兔捣药来红霞。青莲居士下东海，祇在蓬莱扫落花。  

○赋花上月送沃州良上人  

林园念良会，花月含清辉。娟娟媚繁萼，皎皎澄芳姿。临池春弄景，转树夕藏霏。凝香翡翠盖，散影沾罗衣。飞觞昔忘曙，秉烛贵及时。欲随夫遁废，行乐愿无违。  

○汉宫祠  

汉宫花发乱莺啼，望断霓旌意欲迷。莫种梧桐贪倚翠，雨声长在玉阶西。  

○送王止善入京  

君到金华怯暮暮，御沟波暖绿粼粼。城南牡丹大如斗，马上葡萄能醉人。  

○太白画像  

玻瓈潋滟酌蒲萄，独擅瑶台志气高。院吏持归青琐静，海棠移月上宫袍。  

○米元章画像  

宝晋斋中春日长，旧时宫砚墨痕香。海棠花发黄鹂语，临到兰亭第几行。  

○题光孝寺讷无言长老所藏宇南画龙  

道人画龙龙绝奇，何处人间曾见之。上京清暑朝初退，太液池边看雨时。  

○墨竹  

生意满孤根，香凝粉节痕。惊看雷雨夕，化作老龙孙。  

○题汲水美人图  

汲水立银床，照见红妆影。王孙殊未归，宝钏霜花冷。  

○题绿竹  

江南拨镫法，寂寞冷天涯。阿谁春雨后，貌得翠蛾眉。  

○题李伯时画马  

闻说龙眠画，曾师十二闲。桃花晴泛水，苜蓿晓 【一作晚。】 连山。蹴月驰周道，嘶云入楚关。骁腾万里志，顾影落人间。  

○题赵子昂诗卷三十韵  

江汉龙船下，东南王气收。求贤垂睿略，为治访嘉猷。使者班纁币，王孙觐冕旒。未央凝露掌，东序荐天球。颢气凌风上，祥光近日浮。看花陪雉尾，视草近螭头。清晓还闻履，严寒或赐裘。宋公周有客，项伯汉诸侯。人仰文章贵，身承礼数优。五朝通内籍，九命擅清流。昔滞京都久，时从几杖游。通家怜我慧，对酒慰羁愁。妙墨时相赠，新篇不厌酬。风流追鲍谢，文采驾枚邹。心慕归来好，官因老欲休。倚阑秋待月，携客暖经丘。歌罢闻啼鸟，机忘玩狎鸥。苕溪今寂寂，松雪自悠悠。马鬣遗封在，龙骧待诏不。断缣人共赏，只字世争售。挥翰能兼美，评量此莫俦。调高锵玉管，笔健映银钩。江海苍烟暮，湖山碧树秋。贾充能误国，王粲漫登楼。花落浑无赖，春归不自由。蜀笺临别墅，英颖胜他州。挥洒真成癖，吟哦可解忧。锺王多韵度，李杜极深幽。入室能攀践，趋隅恨阻修。锦标连玉轴，把卷共绸缪。  

○送黄炼师  

榴皮书壁走龙蛇，池上芭蕉又见花。北阙恩承新雨露，西湖光动旧烟霞。春风日长玄都树，秋水星回碧汉槎。修月功成三万户，蕊珠宫里诵《南华》。  

○春直宝阁  

宝章金钥直承明，袖捧祥云曙色清。亲侍鸾舆中道发，旁趋冠剑两街行。洞房夜景摇珠箔，别殿香风度玉筝。万物尽沾忠厚泽，苑花深处听流莺。  

○顾恺之瑶岛仙庐图  

虎头有三绝，丹青尤擅长。崇峰腾碧霭，断岸跨朱梁。萝结藏真馆，花明屏息房。广成参道诀，黄石悟心方。琼树依岩末，青芝立涧傍。山童持玉简，羽客佩琳琅。应见游麋鹿，翱翔起凤凰。丹梯萦百折，仙路敻非常。泉落众山雪，虹飞千锦张。设施神秀发，点缀韵清扬。金石归天府，璠玙岂雁行。应知还聚散，今再属珍藏。夙觏仍非偶，悠然入化乡。  

○关仝秋山凝翠图  

关仝善绘事，上宗洪谷师。长素写幽兴，宛似清秋时。天高气为肃，野旷山自奇。郁郁青于染，巍巍翠欲垂。远村人语动，近水渔梁支。霜飞万木变，风冽千家稀。空江渺无际，虚阁客有期。深情归惨淡，浅绛多媚姿。宣和昔年袭，人世何时遗。子虚惬所慕，把玩常在兹。会合不易偶，聚散聊自怡。书罢尔携去，何禁神为驰。  

○范宽江山秋霁图  

华原范中立，深得丹青要。仙游几百年，声誉尚流耀。图成三尺缣，旷远多诗料。山回起蚕丛，水涨没寒潦。落叶入空江，清晖映丹峤。归人望故原，栖禽集苍筱。轻舸泝中流，虚阑挂斜照。髣髴瀛海间，无限足清眺。何知荆与关，奚让唐吴道。愧余涉黄尘，未得无声奥。词组何足论，临风付长啸。  

○王叔明天香书屋图  

颍川有高士，落落无常居。不爱城市游，乃向岩壑庐。开窗俯西野，纵目聊自娱。青山望中来，白云与之俱。森森芳桂林，濯濯朝雨余。良时会佳朋，尊酒散襟裾。岂无荣宠念，穷达各有途。山来不必麾，山去不必呼。仙人王子蒙，挥洒作新图。优游自成趣，奚必谷名愚。  

○赵仲穆秋山访友图  

万壑寒萧森，千章树苍老。溪锦新织成，云文初脱稿。茅屋倚幽丛，鹿麋卧深草。呼童扫绿苔，晏坐听黄鸟。江山如有情，展卷舒怀抱。囊琴为寻幽，不辞涉深窅。疏林间红叶，远远出山杪。烟霭互吐吞，怳若笼轻缟。从来赵王孙，胸次有三岛。置之青玉几，云雾时旋遶。变幻为虎踞，光怪凝龙矫。只此一洞天，愈探愈不了。山形虽浑成，石貌实妍巧。宛然山阴游，万状难分晓。骨力故清奇，因知得名早。  

○陆探微员峤仙游图  

员峤方壶戴斗极，迭嶂横陈开碣石。翠崖丹磴互低昂，复阁层阑转空碧。碧桃花落笙声幽，双成吹玉彩鸾讴。跨凤腾云去无迹，清猿啼断层崖秋。霞光隐映山长在，寰海茫茫隔烟霭。旧游仙侣谩招呼，误落人间几千载。吴争越战何可数，束书何问桃源路。画图空见避秦人，隔水渔郎不相顾。  

○阎立本秋岭归云图  

唐室阎公多雅度，政暇舒怀染豪素。重迭青苍百丈山，参差绀碧无穷树。白云一抹时往来，阴翳千林忘朝暮。仙家寂寂野禽啼，板桥历历行人赴。迢遥白水接荒村，萧瑟黄芦鸣古渡。当年画手不乏人，谁似阎公能武步。宣和宝爱什袭藏，御笔亲题尚如故。屈指于今七百年，一失一得真有数。清容先生欣购之，倒橐倾囊惬所慕。吾侪何幸入奇观，满目氤氲起云雾。固知作者有深思，芜词何敢轻相附。摩挲继晷未能忘，惭余亦有烟霞痼。  

○王维辋川图  

猪龙儿嬉锦 【绷】 【棚】 好，三郎岁晚欢娱老。阿环姊妹拥华清，朝士宫前谁敢到。右丞脱却尚书履，布袜青鞋弄烟水。蓝田别业堪画图，矮本丹青自游戏。华子冈头辋口庄，湖亭竹馆遥相望。小桥折转青红窗，树巢历历烟茫茫。栾家濑前两舟上，柳浪一尺清风狂。诗成相与和者谁，我家裴迪无能双。丘壑风流固如此，安知画外清凉意。凝碧池头天乐声，白石累累净如洗。乱后归来旧第中，玄墙绿户老秋风。人生过眼皆梦境，乞与山僧开梵宫。半幅吴绡如传舍，俟谁得此千金价。客来寒具莫怱怱，三百年前御厨画。  

○上马  

眼昏身手钝，上马怕风沙。只好扶藜杖，循篱看菊花。  

○虞雍公诛蚊赋虞伯生书  

因读《诛蚊赋》，深怜爱国情。三公登间牒，四海失升平。早觉文章贵，争期德业成。云仍蒙世禄，翰墨负时名。  

○干马图  

员峤方壶戴斗极，迭嶂横陈开碣石。翠崖丹磴互低昂，复阁层阑转空碧。碧桃花落笙声幽，双成吹玉彩鸾讴。跨凤腾云去无迹，清猿啼断层崖秋。霞光隐映山长在，寰海茫茫隔烟霭。旧游仙侣谩招呼，误落人间几千载。吴争越战何可数，束书何问桃源路。画图空见避秦人，隔水渔郎不相顾。  

○题黄鹤樵叟竹石  

风落湘江秋正波，重瞳消息竟如何？竹间犹有斑斑泪，应是英皇恨更多。  

○黄大痴缥缈仙居图  

玉观仙台紫雾高，背骑丹凤恣游遨。双成不唤吹箫侣，阆苑春深醉碧桃。  

○菊山诗赠吴兴黄君  

菊蕊逢秋放，山居可醉眠。落英攲石冷，佳色傍云鲜。旧摘烟萝外，新栽水竹边。思君多道味，何日共攀缘。  

○岳王墓  

结发行间见此公，两河忠义俟元戎。勋成伊吕终方驾，算胜孙吴亦下风。拂剑未酬千古辱，赐环空坏十年功。奸邪卖国堪流涕，独立西风看去鸿。  

○方方壶云林图  

仙人危太朴，屏迹云林间。河车运金液，九转成大还。苦辛三十载，得道鬓已斑。弱水政清浅，蓬莱那可攀。娇娥贮金屋，霜露零秋山。勿猜松柏操，不及桃李颜。  

○王叔明双松图  

碧眼支郎耳更聪，轩楹占断白云中。有声听到无声处，错认长松是老龙。  

○玉山佳处  

神人夜斧开清玉，一片西飞界溪曲。中有桃源小洞天，云锦生香护华屋。主人意度真神仙，日日醉倒春风前。手挥白羽扇，口诵青苔篇。袖拂剑山云，足蹑蓝田烟。飘飘直向最佳处，潄润含芳掔琪树。世间回首软尘红，不须更向蓬莱去。  

○题赵鸥波古木竹石图  

水晶宫里人如玉，窗瞰鸥波可钓鱼。秀石疏林秋色满，时将健笔试行书。  

○题高尚书秋山暮霭图  

三代以来推盛世，九州岛之外有斯人。君看笔底生秋色，尽在潇潇楚水湄。  

○题倪幻霞良常草堂图  

幽馆晓山如沐，断桥春水初生。花下班荆酒熟，松间散策诗成。  

○自题晴竹  

岁寒有贞姿，孤竹劲而直。虚心足以容，坚节不挠物。可比君子人，穷年交不易。晔晔桃李花，旦暮改颜色。  

○李思诲柳浪轻舟小景  

晓烟如幕柳垂丝，曲曲春塘望欲迷。一个轻舟仍载酒，赤栏桥外听莺啼。  

○杨升蓬莱飞雪图  

仙山一夕遍琼瑶，万木森森长玉苗。处处楼台相掩映，素娥白鹤正逍遥。  

○荆浩秋山仙侣图  

奇峰回合映林光，霜气殷殷满竹房。知有高人山外住，故携绿绮入崇冈。  

○卢鸿蓬岛仙游图  

苍崖千仗有云封，刘阮何来策短筇。行过石桥看急涧，一声野鹤出长松。  

○韩干双马图  

渥洼自昔产龙媒，何事开元万骑回。千载韩公称入室，恐惊风雨未应开。  

○题危太朴所藏荥阳郑虔画秋峦横霭图  

虎头昔日称三绝，孰谓新图见郑虔。紫翠虚无晴嶂里，青红掩映夕阳前。从知嘉赏归明主，应许神工迈昔贤。满目秋光无着处，此身疑在碧云巅。  

○题危太朴所藏李昭道画春江图次苏东坡韵  

春江淼漫百迭山，晴烟笼山山吐烟。望君拄笏聊聘望，但见一气长苍然。千章绿树倚茅屋，复有涧谷奔寒泉。商舸迎阳泊沙岸，布帆吹籁弥平川。李侯生前得此景，骨格敻出探微前。胸中八九小云梦，笔底万顷沧浪天。铅丹金碧世希有，晶莹不让蓬瀛妍。江楼掩映临江碧，时见轻鸥落渚田。此图此景有神护，小住人间七百年。摩挲绢素开黯淡，飞舞妙思藏便娟。卧游斋头一展看，恍若身对湘巫眠。鼎湖髯挂李侯去，飘然久作芙蓉城内仙。邹阳后身薄自晓，舍我谁结三生缘。呜呼江烟幻灭在俄顷，短词聊次东坡篇。  

○题荆洪谷楚山秋晚图  

峰迥留深隐，天青袭素袍。栖身断人迹，游目送鸿毛。树挂栖崖鸷，藤悬饮子猱。龙眠石磵冷，虎撼树根牢。野客吟时共，山翁弈处遭。浮云过水尽，孤月挟霜高。羽使来三岛，胎仙舞九皋。左招玉斧饮，右揽赤松邀。空色收寥廓，虚声起驿骚。弹琴遗古散，问字度危桥。遂向图中见，谁能世外逃？乘槎几月至，一泛九秋涛。  

○题赵干春林曲坞图  

风暖柳仍绿，春晴花更浓。高低茅屋静，远近碧溪通。亭白分湖色，山青隔岸容。村翁无俗虑，相过说年丰。  

○题黄荃蜀江秋净图  

蜀江昨夜雨初歇，两岸青山净如拭。疏柯历历间青红，古渡何人相向立。扁舟吚哑过江来，酒家犹掩门未开。数声鸡犬知谁处？浩渺东流不复回。万竿修竹鸣苍玉，怪石巉岩倚茅屋。惊涛震荡战马奔，不动山翁卧深谷。江山尽属掌中看，画图莫作寻常观。成都要叔留妙笔，一缣秀色若可餐。堪叹宣和藏匪固，杜鹃啼断天津路。何知散落向人间，犹藉清容加袭护。吾侬幸尔相遭逢，谁数当年有项容？临窗展对未能已，祇觉飒飒来松风。  

○题吴莹之所藏郭忠恕画册  

恕先非漫士，却儗阆瀛仙。资禀山灵秀，胸罗锦绣妍。居周声誉重，仕宋位名迁。篆隶宗前哲，丹青迈昔贤。观楼殊壮丽，云水自澄鲜。泉落千重壁，峰回万井烟。春秋仍变幻，挥洒更悠然。啄木藏深树，鸱夷钓碧川。歌声振林表，笑语出花前。御舸乘红粉，扶留挂绿钱。素缣盈咫尺，妙境总堪怜。一入宣和袭，千秋取次传。故人持过慧，续尾愧残编。  

○李成江村秋晚图  

万壑秋风木欲空，流泉屈曲竹丛丛。山家已露炊烟白，鸟雀初归夕照红。篱落喜无车马迹，柴门时有故人踪。桃源渔父知何处？未若兹图景最工。  

○王晋卿万壑秋云图  

千山回合平原少，云去云来忘昏晓。绝涧奔飞万壑雷，丹枫萧瑟一林鸟。独坐长吟是阿谁，蹇驴骚客行迟迟。何来征舸江头泊，无限秋光属尔为。  

○题郭忠恕夏山仙馆图  

碧树沉沉覆草塘，湘帘齐揭藕风凉。人间无地逃炎暑，安得移家住上方。  

○奉题文与可十竹图二首  

过雨湘江翠羽攒，舞风清影玉声寒。当时嵇阮人何处，留得高标咫尺看。  
湖州仙去几经年，十竹新图属世传。点点墨花金错乱，离离月影凤翎鶱。  

○题赵令穰秋村暮霭图四首  

远岫千重青似染，平林一望锦成堆。回塘渔艇不归去，溪上数家门半开。  
溪上数家门半开，村翁傍晚却归来。霜林掩映芙蓉色，秋水微茫鸿雁哀。  
秋水微茫鸿雁哀，短桥曲渚锦林开。疏林欲下斜阳色，一抹青山入望来。  
一抹青山入望来，满林秋色总诗材。宣和当日珍天府，未许骚人费品裁。  

○米芾真迹  

树色模糊藓径平，人家只隔水泠泠。白云不解巃嵸去，远却峰峦一半青。  

○赵千里画长幅  

神区何处有此山，盘回耸峙如髻鬟。安期曾于此炼液，琼柯郁秀非尘寰。白云拥户不须掩，紫雾临窻未许关。朱楼缥缈足舒眺，虚亭幽绝时跻攀。珠帘轻揭青鸾舞，画舸徐牵白鹤还。溪回时有飞琼度，桥迥常凭弄玉扳。绛桃乱落无人扫，瑶草丛生若个删。山中胜概何可数，流泉■〈氵虢〉■〈氵虢〉空潺湲。谁能摹写长图好，伯驹笔妙趣自闲。固知作者有深思，展卷情驰未拟还。先生寤寐何时已，晴窗对阅娱心颜。陶贞白，在何处？胡不同来此中住。仙家自昔忘岁年，长啸拂衣自来去。  

○题赵千里画八幅  

数幅晴云翠岫，千重碧树琼楼。羡杀承平公子，笔端万里瀛洲。  

○题马远虚亭渔篴图  

五月江南雨乍晴，看山如在画中行。隔溪帘幕初飞燕，灌木池塘独听莺。暑向昨宵风雨尽，诗从今日簟纹成。昼长睡起无何事，蓦送沧浪渔笛声。  

○题危太朴集八大家  

诸君挥染映空碧，十日一水五日石。春山秋树绿更红，板桥野屋横且直。烟云蓊郁风雨交，夏木重重气犹湿。山花若笑山鸟鸣，五马骁腾仅盈帙。古岸疏林秋气清，石涧飞流疑咫尺。老来看画眼枯涩，便拟买田溪水侧。脱去赐带系芒屐，著书五车刻苔壁。  

○题邓善之集十大家  

展画能销夏，何如此更深。匡庐云互涌，湘水雨生阴。粉艳知春色，林疏识暮心。羡君幽致好，不必费遐寻。  

○题黄子久为姚子章卷  

空岩花落满林香，古殿松阴入座凉。清绝右丞名独擅，精妍北苑派何长。寂无鸡犬鸣晴昼，时有烟云遶上方。赖是一峰传正脉，故将冲澹洗浓妆。  

○题黄子久为徐元度卷  

一峰老人嗜泉石，八尺素缣写秋色。顿使窗头开翠微，复令箧里流丹碧。翩翩逸兴殊未已，更拨苔文青可指。摆脱骊黄见神骏，洗尽铅华出西子。徐君那得不破颜，此身如坐清泠间。未损嘉宾一日橐，买尽沃州千万山。吴中好事家相属，得陇何人堪望蜀。断无明月映连城，或可昆冈矜片玉。君不见开元王右丞，南唐董北苑。丹青一片流至今，前辈风神更超远。一峰固是餐霞侣，知音未敢轻舒卷。  

○题黄子久吴门秋色图  

幽人来往吴中道，独掉秋风海上仙。何处归帆频倚岸，几家茆屋傍流泉。水禽欵疑集深渚，夕照霏霏媚远天。点笔忽惊埃壒外，恍疑身在辋川边。  

○题梅道人为伯理十幅  

云溪吴仲岂凡俦，写得湖山数幅秋。良夜漏沈呼剪烛，不知风雨下前洲。  

○题曹云西画卷  

东吴高士云西客，爱染长笺浅深墨。空蒙不记山几重，万树疏烟气犹湿。渔人举网溪流清，野老何来款素情。上方钟磬出云表，归帆影落空江明。前村鸡犬日已暮，黄叶秋风满山路。个中妙境压古人，三复摩挲未能去。  

○题董北苑画  

树密重重万壑深，清溪决决更穿林。行人曳杖频回首，隔岸黄鹂送好音。  

○题李成秋山图  

萧萧木叶落欲尽，渺渺洞庭生白波。杜老因悲秋事晚，山翁斜日望苍螺。  

○题王晋卿钓鱼图  

雨歇见春山，菰蒲第几湾。鸥来又飞去，只有钓舟闲。  

○题赵千里春景  

朱楼不识有春寒，隔岸何人尽日看。为惜年光同逝水，肯教桃李等闲残。  

○题赵伯骕画  

车辙辚辚过别山，满林霜叶映红颜。晚来仍起云千迭，一片幽闲指顾间。  

○赵子昂画夏景仿王摩诘次韵为袁清容学士  

山楼开处映晴霞，消夏虚明水阁斜。云影倒窗思泳藻，松风吹落鸟衔花。  

○题赵子昂仿张僧繇笔意  

寒云淰淰碧峰攒，木叶惊风下急湍。何处山人残照里，罢琴犹向隔江看。  

○题赵仲穆画  

草堂仍着薜萝遮，地僻林深有此家。只道春风吹不到，门前依旧落松花。  

○题黄子久海岳庵图  

元章翰墨世称良，近代痴翁更擅长。海岳尚余清胜在，一江秋色两微茫。  

○题黄子久虞峰秋晚图为太朴先生  

古树尽归秋色里，人家常在水声中。数行旅雁入云去，一簇招提倚碧空。  

○题黄鹤山樵剑阁图  

天梯石栈自相钩，造物玄功笔底偷。挂起碧窗相对处，满堂风色剑关秋。  

○题画  

古木槎牙知几年，一丛修竹翠依然。空山莫道多寥落，自有春风到日边。  

○题画二首  

春浓不放小禽栖，白发冲冠向晓啼。帘幕半开人未起，楼台风暖日犹低。 【右白头。】  
春风娇软绿阴肥，上苑莺花紫翠围。却向后宫深院里，一枝闲自理金衣。 【右黄鹏。】  

***◆刘都事致（时中集）***  

致字时中，石州宁乡人。父彦文，字子章，着有《玉亭小稿》。历官广州怀集令。卒，权殡长沙。大德戊戌，姚文公燧游长沙，致自状其先人怀集令之出处，丐铭幽墟，且手所为文取正焉。燧读之尽卷，赏其为辞清拔宏丽，为之不已，可进乎古人之域，因为之作墓铭。致初任永新州判，历翰林待制，出为浙江行省都事。卒，贫无以为葬，王真人寿衍躬往吊哭，周其遗孤，举其柩葬于德清县，与己之寿穴相近，春秋祭扫不怠。详见陶宗仪《辍耕录》。  

对月  
题钱玉潭竹林七贤图  
青楼曲  
秋雨吟  
淮南歌  
古采莲曲  
望夫石  
姑苏台  
燕中怀古  

○对月  

凉霄在前墀，佳月堕我侧。此月如此心，旷朗一片白。开尊起相娱，佳月即佳客。月如感知己，为我好颜色。此时还独醒，奈此明月夕。  

○题钱玉潭竹林七贤图 【并序。】  

往岁居建康青溪第一曲，与苍筤谷相对，忆竹林众君子，故有此作。今观是图，遂书于后。  
门巷寡辙迹，静对溪南竹。溪水净堪染，竹色与分绿。有时澹相向，襟抱如莹玉。安得万苍筤，遮植青溪曲。岂无嵇阮辈，遁世尊往躅。浩歌日酣燕，达生亦云足。  

○青楼曲  

峭寒暗袭云蓝绮，鲛帐愔愔夜如水。美人骨醉红玉软，满眼春酣不忺起。幽禽关关唤霜曙，金壁屠苏溢香雾。有生只合老温柔，璧月长教挂璚树。鸳鸯同心暗中结，满意芳兰暖红雪。痴云騃雨自年年，不管人间有离别。  

○秋雨吟  

湿萤闪光飞不起，八尺风漪夜如水。仙姝不眠肌骨清，起驭夜凉吹玉笙。曲中忽作孤凤鸣，天帝感泣秋雨零。旱龙暍死嗟莫及，坐见扶桑落叶湿。前溪水高龙夜吟，不管西郊老农泣。  

○淮南歌  

甓社湖中出明月，斯须千山万山白。烛龙驰影不敢眠，淮上风烟黯无色。鼪鼯起啼鳅鳝舞，荷风惊涛战南浦。湖天无光湖水立，夜半行空洒飞雨。东方摇摇天欲曙，毕逋啼老扶桑树。淮天幽幽澹空素，老蚌潜辉寂无处。  

○古采莲曲  

长安女儿淑且浓，日日采莲溪水中。笑插荷花照溪水，韶容欲与花争红。溪中荷花深几许，溪上时时闻笑语。红酣绿缛不见人，应在荷花更深处。归时夜凉溪水清，扣舷踏歌荡桨行。荷叶盖头花■〈勹外盍内〉鬓，溪上月明潮已平。  

○望夫石 【一作矶。】  

望夫山头日欲颓，望夫山下江声哀。山头日日风雨恶， 【一作落。】 江上不见行人回。空山亭亭几朝暮，独 【一作犹。】 记行人去时路。知君渡河长不归，恨不当年逐君去。此身化石千仞矶，石犹可转 【一作悬。】 心不移。长江水涸黄埃飞，行人应有归来时。 【一作期。】  

○姑苏台  

麋鹿应知易代频，《吴趋》谁唱不堪闻。捧心台暗梨花月，抉目门深薜荔云。江阅水犀欧冶剑，气腾金虎阖庐坟。计然己死鸱夷逝，寂寞五湖西日曛。  

○燕中怀古  

荆卿坟上草离离，郭隗台前对落晖。战国山河秋气肃，中原豪杰晓星稀。乾坤纳纳无人识，南北年年有雁飞。谁似芦沟桥畔柳，安排青眼送将归。  

***◆项处士炯（可立集）***  

炯字可立，台之临海人。端行绩学，通群经大义，为时名儒，晦迹不仕。一时名公硕士，若金华黄溍晋卿、晋宁张翥仲举辈，多从之游。尝居吴中甫里书院，时与玉山唱和。其古乐府如《吴宫怨》、《公莫舞》、《空井辞》、《江南弄》等篇，酷似李长吉。惜其诗不多传云。  

感秋六首  
空井辞  
江南弄  
吴宫怨  
公莫舞  
妾所安居  
题赵子固水仙  
题赵子固兰菊  
宿凤凰山上方怀古四首  
即事  
送袁孟敏归潭  
次韵邓祭酒赠极元无师  
题野秀堂  

○感秋六首  

南风久不作，嚣祲曀中天。龙文裹羸 【牸】 【□】 ，熊貙散如烟。万蚁赴坠蝶，捷于下泷船。谁当昭若蒙，冻□栖枯莲。  
刘项龙虎争，遗民尽疮痏。故掾入收律，诸将醉斫柱。四老亦强出，两生终不起。三王盛礼乐，竟为吕政毁。乌乎百代下，汲汲岂无意。  
洛阳少年人，英风振四方。三表与五饵，可以绐中行。胡为恸岁余，不一试而亡。曾颜虽鲁愚，岂曰终荒唐。天才何代无，养之当有方。  
班超负奇气，投笔西出关。风尘髀肉消，日月鬓毛斑。苟可利吾国，何必求生还。伟哉马伏波，竟死壶头山。  
云雨手翻覆，越盟久已寒。尺布与斗粟，意态尤可怜。狂奴豹隐雾，故人龙在天。鹤书访羊裘，贱贵何足言。  
今年深入山，逝将同木石。时读古人书，抚髀成感激。颜生虽陋巷，易地亦禹稷。彬彬韶辂冕，损益文与质。杜陵安知此，妄语同盗跖。哀哉畴我晤，长林月如漆。  

○空井辞  

石 【阑】 【兰】 古藓青连钱，老梧石罅孤根悬。下有一斗琉璃泉，辘轳不鸣修绠断，蛛网蒙蒙梧叶干。  

○江南弄  

篁深雨过月色青，湿萤几点风穿棂。秋声满江龙一吟，江空漠漠悬疏星。凤凰城头石花吐，雷击老树蛇骨腥。鬼雄骑鼋潮际上，暗藤如山走漆灯。  

○吴宫怨  

绣楣洒黄粉，椒壁涨红青。倚檐树如鬼，深草蛇夜鸣。髑髅已无泪，古恨埋石扃。 【铁雅评曰：十字憯过牛鬼，髑髅无泪尤胜无语。】  

○公莫舞  

龙蟠锦帐金奕奕，虎旗无际人马立。肉林垂 【衁】 【■〈亡上皿下〉】 陵阜赤，万瓮行酒晴虹湿。大蛇中断狂魄灭，重瞳无光射宝玦。雷愤风愁三尺铁，河山未必如瓜裂。老荒捽珥语公莫，头上青天悬日月。 【铁雅评曰：锦囊子有奇语，无此奇气。】  

○妾所安居  

北风玉燕落云际，曲屏夜渺红冰碎。守宫不灭腕痕香，蕙帐垂垂双锦带。杜鹃声里发珠林，黄叶梦中行紫塞。防秋旧校马如狗，绣鹿毳袍新样制。芳魂一点渺何栖，烟雨菰蒲大江外。  

○题赵子固水仙  

龙波乍起湘云湿，帝子欲归归不得。十二烟鬟点遥碧，到今愁魄寄湘花，画出深愁云绕笔。  

○题赵子固兰菊  

凉云如波散银浦，飞虹不见行天鼓。野花幽草一团春，暖天相倚愁杀人。  

○宿凤凰山上方怀古四首  

夜豁山窗坐泬寥，一尊月下酹江涛。纵横龙尾霜痕断，彷佛虎牙云气高。谁云魂魄犹思沛，细看荃蘅忍反骚。百五十年真梦耳，古槐残蚁黑于毛。  
石壁削下三千尺，挂我双屐栖林庐。潮声夜半起天末，月色秋高照雨余。禅榻了无罗绮梦，酒家或见凤鸾书。塔根藓骨化黄土，宁使人间疟鬼除。  
江左夷吾浪得名，豫州英概亦沈冥。夕阳远 【一作枯。】 树山如赭，秋雨荒台草更 【一作自。】 青。汉苑玉鱼谁复葬，昭陵石马已无灵。可怜白发商人妇，犹向灯前话 【一作唱。】 《后庭》。  
楚声四 【一作夜。】 起国殇 【一作残。】 悲，运尽东南事可知。塞下 【一作上。】 径 【一作竟。】 推金马去，草 【一作冢。】 间俄见石鲸 【一作鳞。】 隳。祝宗端合 【一作兄。】 先祈死，丞相空闻后出师。落日半江秋寂寞，乳鸦啼 【一作犹。】 绕万年枝。  

○即事  

江南水阔疑无地，汉北风高忽似秋。鸿雁定应惊悄悄，麒麟何许泣幽幽。步兵阮籍唯耽酒，隐士庞公不入州。敢餍朝盘惟苜蓿，封侯浑是烂羊头。  

○送袁孟敏归潭  

吴门送客折杨柳，迢递邮亭短复长。五月海云应未热，孤舟江雨定微凉。春浓乳酒浮鸂鶒，夜冷牙床揽鹔鹴。归到故园无限乐，小山招隐莫须忙。  

○次韵邓祭酒赠极元无师  

麈尾天花洒石扉，莫教五色掩摩尼。峰头笑纵金衣鹤，竹里闲寻玉版师。言论每怀龙井夜，扶携浑似虎溪时。芝云更拟分蒲榻，黄叶满山题近诗。  

○题野秀堂  

霞际浮玉青霏霏，吴中景物天下稀。三江入海作秋浪，五湖满地摇夕晖。孤鹤忽与白鹭起，神龙或挟赤鳞飞。胡床抱膝但长啸，丈夫安得为轻肥。  
筑室湖湾种花柳，扫云岩阿坐薜萝。晓雨红披黄鸟路，春风绿漾白鸥波。招隐谁看《大山赋》，扣舷自作《小海歌》。莫收俗物挂眼底，由来胜事吴中多。  

***◆李征士序（絪缊集）***  

序字仲伦，东阳人。适庵先生惠之侄也。善诗文，年十七，追和李贺乐府。尝游京师，学士宋褧、左丞危素辈见其所著《四书新说》，引为莫逆交。左丞许有壬言于中书，牒江浙行省，俾为学校官。未用而省遇火，牒亦随毁，序叹曰：「命也夫！」遂绝意仕进，归隐东白山中，与友人陈樵日相吟咏以自乐。所著有《絪缊集》。今读其《武皇仙露曲》、《嗽金鸟行》、《铜雀台砖砚歌》诸作，气韵词调，杂诸《昌谷集》中，亦咄咄逼真也。  

暮行大堤上  
青云两黄鹄  
都门道  
明月  
远愁曲  
武皇仙露曲  
曲江芙蓉歌  
嗽金鸟行  
绸缪曲送都彦良  
次韵纳斋铜雀台砖砚歌  
和胡景云白玉心黄金泪二歌  
独漉篇有所赠  
大堤曲  
山鬼篇赠姜历山  
乌伤行  
云松巢歌赠陈国宾  
昆仑山牧童歌  
云庄歌赠云庄左丞  
七夕谣  
槐虫吟  
敬次叔父适庵先生六观图韵六首  

○暮行大堤上  

暮行大堤上，明月天上来。但能照欢乐，不解怜悲哀。谁家少年子？大宅高楼台。凉风管弦发，夜饮携金罍。宁知饭牛客，郁郁心如灰。欢娱岂终极，屈辱俱雄才。徘徊望明月，惆怅何由裁。  

○青云两黄鹄  

青云两黄鹄，双飞起南极。翱翔阊阖风，直上太行北。和鸣忽弃背，中路不相得。长言生死同，胡为自持击。天风高四方，毋乃伤羽翼。丹穴有凤凰，为君变颜色。  

○都门道  

清晨出南陌，平旦下城闉。东风微淡荡，草木一何新。郁郁游子情，祁祁女如云。翩翩桃花马，辘辘翠 【车轮】 【轮车】 。娟娟珠帘下，袅袅看行人。回眸不相见，摇动陌上春。岂不频见之，匪我所思存。所思在远道，感激意重陈。愿为双飞燕，南北长与亲。云霞不相隔，飞越复经秦。  

○明月  

明月入高楼，流光何辗转。佳人一寸心，千里如素练。浮光玉露起，华渚浮云散。光辉长若斯，君心不相见。  

○远愁曲  

桃杏忽已残，秾华逐流水。绿阶日色重，芳草青靡靡。飞燕衔落花，春风共吹起。飘散不相知，愁心满千里。  

○武皇仙露曲  

甘泉照月如钧天，千门万户生碧烟。碧天无云露盘出，明河夜拂金童仙。栖鸦起啼曲城晓，大官步进青龙道。昆山玉尽武皇老，茂陵春风吹绿草。魏人车马东方来，一朝秋磷飞空台。天荒地老骨亦摧，三川白日闻春雷。蕙花兰叶参差起，微月斜明光泥泥，仙人之泪犹泚泚。  

○曲江芙蓉歌  

绿波夭矫如龙尾，河汉英英拂云起。紫云楼下花映人，摇荡香风十余里。妖魂照夜春欲语，白玉容华旧丝缕。秦川望月锦绣纹，桂楫兰舟凤箫女。紫云头上飞鸟过，朱兰半折空嵳峨。怨红落粉生微波，芳华欲揽愁不歌，云裳绮袂风露多。  

○嗽金鸟行  

昆明使者南方来，洛阳宫阙如云开。玉阶奉进嗽金鸟，水晶镂刻辟寒台。错金为屑玉为饵，神刀取脑白龟死。美人自捣明月珠，赤玉盘中光靡靡。云高夜启月当户，展翼垂吭为君吐。白鸾之尾扫成堆，瑟瑟轻黄如粉蠹。冶烟五色何氤氲，后宫独赐承恩人。雕成宛转合欢钏，一尺春风袖中软。不知南国江水深，铁箕已尽愁人心。岸傍沙陇高百尺，卖儿买得云南金。安得群飞万千羽，不食珠玑食禾黍。呕出肝肠奉明主，天下黄金贱如土。  

○绸缪曲送都彦良  

天南翔雁鸣雝雝，城头旭日光瞳眬。长眉公子绸缪客，骑马乘冰上南陌。马蹄翩翩几千里，江汉水暖游双鲤。东风不□天上春，拂柳吹花为君喜。绮屏桂烛开洞房，暖红霏霏明月香。三星绰约正当户，流辉照见双鸾凰。鸾凰不惜双飞翼，天上神仙远相忆。  

○次韵纳斋铜雀台砖砚歌  

铜雀台倾见荒土，月黑妖狐上台舞。千年瓴甋堕人间，瑟瑟苔花暗秋雨。天荒地老奈愁何，台上青泥生碧莎。斜风吹雨啼蟋蟀，此是西陵长夜歌。魏人膏血今已古，漆色凝花人未覩。一从为砚今几年，漳水滔滔自东去。为君写作铜台吟，台前瓦砾犹伤心。  

○和胡景云白玉心黄金泪二歌  

我有坚白心，凝作方寸璧。与君交结终不移，都邑连城不能易。守灵童子无纎瑕，十年琢削如莲花。金铃珠带玉夭矫，中有七窍流精华。置之灵台缟如雪，相思一夜虹光发。美人千里共月明，直上秋天贯明月。飞神出入洞八荒，璆琳为衣为裳。光辉照子丹元府，昆山石烂无相忘。忆君更有和氏目，千载推之置君腹。  
长相思，□一方。仰天望明月，流泪何浪浪。西方白帝金为质，赐我瞳人外如漆。酸心烈烈不可支，火起灵台铸成液。为君洒向别时衣，一弹双指如星飞。为君写作加餐字，千载光辉犹不死。古来结交须黄金，眼中流出交更深。斑斑痕迹明镜小，镜中照我相思心。明珠只买蛾眉女，空使□人泪如雨。  

○独漉篇有所赠  

独漉复独漉，隔帘月影望微月。楼头夜语不分明，碧穗开香似云叶。蜻蜓天上来，春愁立死锦绣堆。岂知身是秋风客，为君容颜瘦如石。芳菲相望采不及，千里黄云覆沙碛。背人去，几日还。曾饮江南水，□向燕支山。汀洲三月柳风起，愿得秋来渡江水。  

○大堤曲  

野塘鵁鶄暖，水生桂叶。暮上大堤行，拂人飞蛱蝶。门前弱柳长纷纷，水花漠漠飞暖云。柔条自有烟露色，不如愁死堤上人。刘郎肉薄愁心重，天上离鸾思别凤。春风摇荡本无根，种得桃花绕新梦。  

○山鬼篇赠姜历山  

山中鬼不独，山中亦城市。衣中环佩无玉声，直入人家弄书史。小冠斑文剪湘竹，越衣芰制如流水。玉壶未竭歌未终，飘若空中野云起。门前月色夜茫茫，门外秋风满千里。朝餐松柏露，暮食兰蕙花。陇头青桂树，何处是君家。  

○乌伤行  

头白乌，毕逋尾。尔焉知作坟送人死，天公遣尔役孝子。头白乌，天上来。口中流血不自惜，却怜孝子心肝摧。鸦鸦夜宿坟边树，飞向山头啄泥土。新坟磊磊三尺高，衔得黄泥如返哺。秦人涸水筑山灵，飞乌为作颜氏茔。颜氏子，国有祀。乌作坟，秦无人。  

○云松巢歌赠陈国宾  

妫公子，碧烟里。薜萝引作鱼鳞衣，衣上清风如流水。云为宇，松为墙。绸缪牖户碧缕香，翠华之幄青瑶珰。乱发郁郁焕紫光，十年不出生文章。手扳苍虬上风雨，蓬莱山中木天下。  

○昆仑山牧童歌  

昆仑丘，云上头，河西之子牧牦牛。野田蓬莱牛不食，直上昆仑几千尺。凌絪缊，上昆仑。牛背上，弄碧云。牦牛努角旁无人，与云同入天之门。天门高高向西极，月华烂烂飞五色。云间夜食明月光，身上斓斌虎文碧。昆仑郁嵳峨，中高四下流黄河。黄河水流东入海，牧人自唱蓬莱歌。神刀断截牦牛尾，析木津头献天子。  

○云庄歌赠云庄左丞  

天上云，何方来。天之元气出变化，飞龙与尔相徘徊。龙飞不自行，乘云如水高飞腾。逶迤缥缈不可名，翱翔矫矫游太清。出紫薇，过箕尾。龙行亦行止亦止，与龙一心青天里。青天皎皎日正中，轮囷萧索飞溶溶。春风浩荡吹八极，氤氲五气流春风。忽然收卷不留迹，妙入无门閟玄极。冥冥窅窅神所宅，独有飞龙可以识。房山之上有屋名云庄，青壁突兀开栋梁。云兮云兮不可以敛藏，散为甘雨泽四方，年丰黍稻多穰穰。云在天，人乐康。  

○七夕谣  

明河之水流玉云，神乌为梁贯天津。河西织云天帝子，今夕东行见河鼓。瑶光如笑横碧渚，微风徘徊自成舞。风参差，夜逶迤，愿回六龙驻不飞。明星渐出明月底，珊珊灵雨随车飞。  

○槐虫吟  

槐虫复槐虫，高槐郁郁如青龙。枝枝叶叶被尔食，青云萧瑟生秋风。槐虫肥，枝上垂。一枝摇曳势欲绝，欲堕不堕风凄凄。下有车辙交马蹄，不可堕地身为泥。闺中女儿莫近之，令尔肌肉生疮痍。  

○敬次叔父适庵先生六观图韵六首  

晓起初褰薜荔裳，隔帘皓影杂红光。雪花映日孤峰起，玉柱浮空千尺长。风急露华都是霰，石寒芝草不生芳。朝曒正似丹砂色，照耀云间白玉床。  
两岸汀洲一浦分，隔帘啼鸟近相闻。逶迤绿水遶春色，窈窕东风交浪纹。杜若沙中香漠漠，■〈艹縻〉芜烟暖翠纷纷。灵源不记东西路，千树桃花日又曛。  
山下泉鸣似殷雷，山前倒影射崔嵬。斜阳迢递天边去，暮色苍茫溪上来。青壁高悬西若木，丹崖半长夜明苔。何时落日都门道，照见东城陌上埃。  
亭前月色散斜曛，林外滩声隔岸闻。碧浪有烟浑似雪，青天如水不生云。风吹白露千崖耸，秋映银河两派分。吹断紫箫闻鹤过，空中疑是玉宸君。  
蒙茸高壁踞山梁，流彩霏霏似彗长。玉气氤氲春日暖，翠华缥缈白云香。阳坡十里横烟树，阴壑千寻长露篁。坐向梧桐晞绿发，采芳自葺薜萝裳。  
在渊灵物或飞天，祷雨何须叩祝蜒。千尺白虹晴饮涧，半岩苍树昼迷烟。雁山云冷留飞锡，匡阜诗成忆谪仙。自昔南游看不厌，归来欲写作图悬。  

***◆李推官裕（中行斋稿）***  

裕字公饶，东阳人。尝从白云先生许谦游。至治间，诣阙上《圣德颂》，元英宗召见玉德殿，补国子生。至顺元年庚午，举进士，授陈州同知，转道州推官。所著有《中行斋稿》。公饶诗篇秀丽，尤工七言乐府，出入二李之间。与宋显夫、杨仲礼、陈居采诸公唱和。惜全集失传，所存仅什之一二云。  

拟古  
中秋  
夜行乌桓道  
阳台引  
秋千词  
题太真上马图  
次祭酒虞伯生先生壁间韵  
洛阳路  
赠人归江西  
休日燕太平园听胡琴歌  
听亦怜真给事中弹筝引  
云州行  
八月十三夜漫成寄江南友  
送王文学比玉教授宜兴  
送崔弘道尹沅江  
奉和王治书纸灯韵  
次宋编修显夫南陌诗四十韵  
八月十五夜怀山中友人  
次韵杨编修仲礼奉引法驾之作  
送权讲主  
次谢炼师简啸碧真人弈棋韵  
过发冠女仙庙  
过鹿皮子小玄畅楼  
对酒感怀漫赋  
送赵鹏举之西台掾  
青青淇园竹  
定情篇  
古意  
武林杂兴  
宫词二首  
采莲曲  
相逢曲  
送叶审思北上二首  

○拟古  

今晨揽衣起，及此春禽鸣。东风渐微和，草木亦已荣。矫首怀所思，所思伤我情。不如且命酒，真宰殊冥冥。  

○中秋  

待月滦水上，天寒月无魄。重云委城隅，秋色连径白。北邻有嫠妇，南邻足愁客。昏灯照梦魂，风雨满沙碛。  

○夜行乌桓道  

夜行乌桓道，风寒野气白。橐駞驾轻车，怒项不肯发。马嘶欲人立，令我竖毛发。四山无居人，明月照积雪。时方甲兵收，未干新战血。况乃多盗贼，白昼闻杀越。平生所经地，忧虞转恇怯。我行岂不迟，心伤望京阙。  

○阳台引  

阳台张燕日将夕，长风吹秋欲无色。燕丹奉酒荆卿歌，于期感激动毛发。酒阑拂剑凭凌起，当筵直立相睥睨。髑髅青血凝冷光，西入咸阳五千里。白虹贯日日不死，祖龙犹是秦天子。人间遗恨独荒凉，袅袅哀声流易水。  

○秋千词  

晴光几日飘游丝，幽窗小影含绿姿。卫娘新画双蛾浅，笑觅秋千下平苑。长绳袅碧垂垂动，盘桓宝髻摇金凤。华缨杂佩迎绪风，越罗半曳春烟重。紫燕惊飞翠鸾立，行云欲坠柳花湿。盈盈娇粉腻巾红，暖玉团香春一色。秾芳如梦秦蘅老，墙阴榆荚青钱少。整衣重起为君寿，海阔河清镇相守。  

○题太真上马图  

骊山复道凌紫烟，云旓翠花晴拂天。君王先乘照夜白，龙光射日金洄旋。太真犹凭花韀立，思入遥情迷曙色。暖香滞态娇若云，烂熳春风扶不得。杨花萦楹定谁主，蜀道渔阳总尘土。人间千古恨丹青，回首开元泪如雨。  

○次祭酒虞伯生先生壁间韵  

八月一日滦河滨，西风白草长如人。城乌未栖角未起，落日砧杵连比邻。砧声砧声一何急，露寒孀妇抱衣泣。行人独向明月中，望断星河夜深立。  

○洛阳路  

刘郎骑马出南陌，陌上桃花迷马色。梦逐游丝看春日，一夜东风杏花白。欲归不归思故乡，燕女缓带双鸳鸯。明朝别辔向何处，旭日晴烟洛阳路。  

○赠人归江西  

春深琼岛轻阴碧，翠殿瑶阶甃文石。貂蝉侍中晓传诏，殿头急宣供奉入。玉音春暖珠琅琅，金篦屈折盘龙香。十年珥笔向左掖，锦衣白日归故乡。故乡归去隔江水，江上■〈艹縻〉芜一千里。短楫红船载燕女，少妇深闺怨游子。江头风急杨花飞，鹧鸪暮雨烟中啼。  

○休日燕太平园听胡琴歌  

朱丝玉玺鸳鸯弦，花桐刻螭麟革鲜。虬须分紫连楚筱，小佩葳蕤云殿晓。女夷鼓歌弄天河，暖风坠露春婆娑。天马嘶烟不知处，武皇夜向甘泉路。婉声华思生古愁，醉拂尘韀独归去。  

○听亦怜真给事中弹筝引  

长杨侍中貂蝉客，手援秦丝泛轻雪。小响低徊入素商，飒飒凉风下秋叶。游丝欲睡莺呼起，珊瑚晓碎樛枝紫。陇水幽幽小雁寒，竹暗湘娥怨秋雨。少年书客多情苦，春思空蒙迷处所。风帘一夕感君弹，欲寄相思隔千里。  

○云州行  

云州域西 【一作北。】 草青青，落日欲没光晶荧。辎车毳帐纷簇簇，平原入夜凉风生。驼鸣马嘶人不行，牧儿长笛吹月明。我生何为困奔走，况乃北度乌桓城。有家有家隔江水，三年不归忧弟兄。妻儿寄书念我远，问我寝食仍良能。草堂步履喜无恙，石田春尽今已耕。子规何事啼向我，逡巡行亦将南征。明朝骑马登道路，世事浩渺谁能征。  

○八月十三夜漫成寄江南友  

草井度凉萤，风帘烛焰清。长秋为客日，明月捣衣声。归梦频宵见，愁心彻晓生。故园有丛菊，早晚掇秋英。  

○送王文学比玉教授宜兴  

诸生新进士，文学旧科名。经训知能事，才华况老成。高文惊吏部，小选得权衡。白发南州士，因君竟被荣。  

○送崔弘道尹沅江  

几日沅江去，今朝别远人。吏曹多任法，令尹亦勤民。峡树烟中远，湘波雨后新。野人怀善政，露冕看行春。  

○奉和王治书纸灯韵  

香茧凝脂薄，金刀逐意妍。轻清笼绛 【蜡】 【腊】 ，晃漾映罗笺。巧异云蓝莹，光□□火燃。好花迎宿蔼，初旭眩晴烟。制陋秦宫炬，工惭汉绮莲。映空珠网密，照夜绿玑圆。焰转虹垂浦，辉分宿丽躔。芳能欺雾縠，烨欲晕冰筵。春净波如蹙，云轻雨未悬。东风愁翦翦，华屋锁神仙。  

○次宋编修显夫南陌诗四十韵  

丽质过邯郸，春风直几钱。送情怜眼艳，凝竚觉身偏。霞澹斜侵雁，云轻巧衬蝉。芳金摇翠勒，暖玉藉绒鞯。脸媚风初信，眉弯月未弦。绿深芳草雨，红绽碧桃天。却扇羞花落，褰裳妒酒翻。关心时浅笑，忆别自微言。绦脱浓香暖，巾缨腻粉斑。幽期只窨约，私语每防闲。田木须连理，吴梅易引涎。襦长腰并柳，袜小步移莲。枕障熏沈水，屏围画远山。体轻嫌蔽膝，指嫩莹彄环。怅荡元非醉，朦腾不为眠。绣盘花猗傩，锦就字洄联。锁合沈鱼夕，筝闲少雁寒。美人何杳杳，良夜独漫漫。乍见都疑梦，相逢信契仙。怜才多婉娩，倚态转翩妍。璧月红窗外，银河碧树边。幔轻云影动，帘静浪纹悬。裙薄绡长皱，裀重锦未蔫。妆台宜向日，舞袖欲随烟。鸡舌遥闻韵，猩唇厌授餐。深衣留唾碧，系帛表心丹。只忆愁肠断，宁知别绪牵。宝钗分凤翼，钿合寄龙团。红豆膏凝箧，文鹓绣作繁。凄迷千日酒，惆怅五云轩。楚女窥墙日，文园病渴年。合欢连组带，解佩杂芳荃。缨断风前烛，香偷别后筵。额黄红粉澹，泪颗绀珠鲜。苔迹和尘印，花阴带露穿。时时伤往事，故故寄新篇。人去愁千迭，心伤恨万端。蝶晴随絮远，莺晓怨春残。梦好心多感，情深意已传。■〈艹縻〉芜空满地，欲赠思依然。  

○八月十五夜怀山中友人  

烟消天末夜膧胧，溶漾银河望欲空。长忆山中共明月，独怜都下见秋风。羽林警卫纷如织，龙虎公屯势更雄。远客不眠愁欲绝，起看鳷鹊露光中。  

○次韵杨编修仲礼奉引法驾之作  

清游小队肃都城，夹骑黄麾拂晓晴。仙岛云霞扶日上，紫垣星宿属天行。龙旗却傍重轮驻，雉扇徐分九彩明。共喜太平多扈从，愿因作颂着休声。  

○送权讲主  

闻师采药向江南，禅衲亲持使者骖。鹿献野花来宝地，龙偷海藏出珠龛。丹砂傍石分秋水，灵草和烟度嶂岚。此日归来进天府，芝云朮露晓昙昙。  

○次谢炼师简啸碧真人弈棋韵  

万寿宫前鹤发翁，箨冠千叶戴芙蓉。经行岩洞骑黄鹤，叱咤风霆起白龙。世外弈秋谁复见，山中玉质记曾逢。秋深琪树连云碧，怅望丹霞第几重。  

○过发冠女仙庙  

天上香云拥碧鬟，山中大药驻红颜。千年仙去空尘土，半夜月明闻佩环。芳草不知前度绿，古苔浑似旧袍斑。自怜轩冕驰驱者，目送浮云不得闲。  

○过鹿皮子小玄畅楼  

隐君昔向金华住，坐爱双溪八咏楼。别起危檐更萧爽，未应前哲独风流。空山明月定谁好，野水闲云亦自秋。他日相从问清静，便须乘兴到林丘。  

○对酒感怀漫赋  

半醉簪花出杏园，玉骢嘶过五门前。岂无绿酒酬佳节，坐对青山忆去年。蛱蝶有情嫌我懒，名花底事向谁怜。娇娘莫惜罗裙涴，看取腰肢醉后妍。  

○送赵鹏举之西台掾  

掾曹骑马赴西台，迢递关河几日回。秋草自随人去远，夕阳长共雁飞来。乱云荒驿迷秦树，落叶残碑有汉苔。最忆年年寒食节，华筵谁向曲江开。  

○青青淇园竹  

青青淇园竹，莫作乐中笛。吹出长相思，愁人头发白。  

○定情篇  

愿作云台镜，团圆誓不亏。朝朝绮窗里，相对画蛾眉。  

○古意  

美人汲深井，夜久井泉冷。独向明月中，徘徊顾秋影。  

○武林杂兴  

楼阁参差细雨，帘栊料峭轻寒。人去空余燕子，春来休倚阑干。  

○宫词二首  

馆娃谁比念奴娇，暖玉团香腻粉消。昨夜教坊传圣旨，梨园弟子属云韶。  
宫门烟柳映风蒲，别殿交鱼给傅符。太液池边下黄鹄，急宣立本画新图。  

○采莲曲  

长歌短棹满前溪，溪上鸳鸯对对飞。莫向中流荡双桨，水波容易湿人衣。  

○相逢曲  

郎骑白马妾驾车，妾车辘辘郎马嘶。相逢且莫相怜爱，妾家只在五门西。  

○送叶审思北上二首  

晓际风霆上紫坛，夜吹箫管向人间。月明孤鹤三千里，知过吴山与越山。  
领得除书好便归，故山芝朮已应肥。神仙政苦多官府，不及闲云自在飞。  

***◆李掾史贯道***  

贯道，字师曾，裕子。至正甲午，登进士第，授将仕郎、饶州路鄱阳县丞，未上。用荐者改詹事院掾史，寻扈驾清暑上京卒，所著有《敝帚编》等集。  

三星行赠季高  

○三星行赠季高  

三星射户金光芒，梧桐碧树栖鸾凰。窗前整夜合欢带，绣罗宛转成鸳鸯。云屏雾帐轻于縠，珍簟斓斑织湘竹。美人振佩江上来，粉面团团照红玉。桃腮杏脸天上娇，暖香腻色春妖娆。关雎窈窕泛流征，子夜国香春梦遥。重城漏断鸡声里，曙色曈昽照牕绮。暑天夜短君莫愁，百岁欢娱今夕始。

## ●元诗选三集•己集  

王参政都中（本斋集）  
王府判畛  
王□□畦  
吕左丞思诚（仲实集）  
干尚书文传（仁里漫稿）  
王宣慰艮（止止斋稿）  
林学士泉生（觉是集）  
李参政源道（仲渊集）  
杨提举敬惪（仲礼集）  
陈提举德永（两峰惭草）  
陈知州天锡（鸣琴集）  
陈知事阳至  
陈税课阳盈  
陈□□阳复  
陈□□阳纯  
陈山长阳极  
钱教谕良右（江村先生集）  
钱员外逵  
彭征士炳（元亮集）  
江南吟士倪道原（太初集）  

***◆王参政都中（本斋集）***  

都中，字符俞，一字邦翰，福宁州人。父积翁，宋宝章阁学士。降元，授江西行省参政，宣谕日本，遇害海上。都中甫七岁，元世祖给驿券南还，赐平江田八十亩，宅一区。年十七，授平江路总管府治中。秩满，除浙东道宣慰副使，迁荆湖北道。武宗诏更钞法，除江淮泉货监，历郴州饶州两路总管，以内忧去。服阕，除两浙都转运盐使，擢福建闽海道肃政廉访使，历迁福建、浙东、广东三道宣慰使都元帅。元统初，命以正奉大夫、行户部尚书、两淮都转运盐使，寻拜河南行省参知政事，中道疾作，南归。诏即其家拜江浙行省参知政事，至正元年卒，赠昭文馆大学士，谥清献。元俞幼留京师，从许文正公学，知所趋向，尤致力于根本之学。自号曰本斋，有诗集三卷。事母至孝，翰林国史院编修官章嚞撰《本斋王公孝感白华图传》云：公母张氏讳普贵，自号无为。至元甲申，公父闽国忠愍公衔命使日本，没于难，时母年三十，公甫七岁，留侍京师，讣闻，即以贞节自誓，祝发于京之净垢寺为尼，出主平江阳山妙净寺。道行冰雪，寻奉玺书护持，锡号「宏宗圆明佛日大师」，住山几四十年，至治壬戌，趺坐而逝。公闻永嘉心乐周真师有道，延至家，庭设黄箓，以展孝思。越十有四日，像设之筵，瓶簪丹茶，两旬浃矣，其花半萎，中有一萼，天然融结，状类桃实，非花非果，玉质縠章，宛分三脉，日渐以腴，烛之，内外映彻如净琉璃，骇乎优昙钵之一现也。诗之「白华」，岂即此耶！元俞因绘《白华图》，一时张翥、李士行、龚璛、汤弥昌、王寿衍、释大欣诸公，俱有题咏。按章嚞传，称元俞母张氏、父积翁殉国时，元俞已七岁矣，且留侍京师，而元史谓生三岁即以恩授从仕郎、南剑路顺昌尹，七岁从其母叶诉阙下，种种舛错，至以张为叶，尤可笑也。  

登苏峰  
武夷山  
游胜会寺  
和彬卿北湖  
和李源仲九日  
题如镜山林清气集  
题海会寺  
依紫崖韵和彬卿  
登东山寺  
和彬卿北湖  
题叉鱼亭  
和雪牖永兴山行  
督役江行和雪牖韵  
和彬卿江行即景  
登南塔  
武夷山二绝  
白鹭  
鸬鹚  
琼花  
和彬卿登仙山  
游北湖  
书怀二绝  

○登苏峰  

平生僻好登仙山，紫翠缥缈三岫间。公余杖策时一到，尘埃荡扫天风寒。苍松□□老龙出，身到洞天人不识。遥看玉殿底虚皇，香雾丹霞遶琼室。翠涛三吸赋玄言，何必研朱点《周易》。仙人舅氏空遗宅，楼阁玲珑倚苍石。好是凭阑对月时，一江倒浸千峰碧。  

○武夷山  

青峰玉凿芙蓉开，上有控鹤仙人来。怜怜曾孙望霖雨，手写深云沃焦土。仙人如今在何许？我欲从之一千古。握取青云行九州岛，长使人间无旱忧。  

○游胜会寺  

寺古唐朝立，山藏一径幽。木生灵寿异，花发蕙兰稠。瀹茗香浮齿，簪梅雪满头。公余寻胜会，此地约重游。  

○和彬卿北湖  

访古空遗迹，叉鱼旧有亭。苔封荒径绿，草没断碑青。老树根横水，寒芦叶满汀。渔歌何处起，倦客倚栏听。  

○和李源仲九日  

我爱秋容淡，东篱皜皜晖。黄花依旧发，白发几时归。明月辉官舍，清风爽客衣。今年好光景，长叹故人稀。  

○题如镜山林清气集  

不作西湖梦，归吴惬素知。山林有清气，泉石到新诗。花落晓风静，鸟啼春日迟。孤吟最佳处，犹在定回时。  

○题海会寺  

四围葱翠列奇峰，碧瓦朱甍护象龙。殿角风过铃自语，山腰云起洞长封。泉清似镜耳堪洗，路曲如肠步莫从。驿马倦人归道远，欲公禅榻寄尘踪。  

○依紫崖韵和彬卿  

捐躯难报圣明君，补拙惟将一寸勤。为政但当求实効，劝农何敢具虚文。夜来江上一犁雨，晓起山前万锸云。愿得岁丰民物阜，素餐犹可度朝曛。  

○登东山寺  

古寺岧峣隐翠微，松阴行尽见朱扉。岩花识面远迎笑，野鸟忘机近不飞。相国书堂今寂寂，山僧法座久巍巍。凭阑欲问当时事，白鹭无言立钓矶。  

○和彬卿北湖  

云容水态若为模，髣髴风光似鉴湖。桥跨沧浪泻寒玉，舟横沁碧滚明珠。且斟■〈酉灵〉醁醉鹦鹉，应用娉婷唱鹧鸪。席上嘉宾贤雪牖，高吟原不让三苏。  

○题叉鱼亭  

昌黎曾此赋叉鱼，披棘寻碑考郡图。重筑草亭存古意，双浮画舫仿西湖。激轮为磨供官费，隔水分塘笑我愚。寄语后来贤太守，相承无似此慵迂。  

○和雪牖永兴山行  

公驰兼夜役兵夫，轧轧轻舆稳胜车。山险似人人更险，星疏如我我犹疏。心持坦荡无留碍，路蹑崎岖信所如。行路古来难若此，相逢何必问其初。  

○督役江行和雪牖韵  

督役贤能不用刑，飘然东下似扬■〈舟霝〉。一江雪浪翻银屋，两岸烟峦立翠屏。白鹭对人神亦爽，乌鹚入水气犹腥。鲸舟指日功成就，万斛乘风驾渺溟。  

○和彬卿江行即景  

怪石奇峰迭削成，江行浑若泛仙瀛。崖松偃蹇蛇龙势，泷浪飞翻玉屑轻。山色入怀衣袂冷，溪光照影骨毛清。更阑放溜泊郴口，明月清风更有情。  

○登南塔  

自笑登临脚力微，也携藜杖叩山扉。禅僧入定浑无语，野鸟知还亦倦飞。一塔近天铃自语，千峰蘸水石空巍。何当快整东归棹，帆饱东风数过矶。  

○武夷山二绝  

层崖迭空翠，台阁倚云开。灵函锁仙蜕，神物护蓬莱。  
清溪照眉发，棹举扬清波。何当结茅屋，时与神仙过。  

○白鹭  

白鹭白如雪，照影临沙碛。翻被鱼先见，终日不得食。  

○鸬鹚  

鸬鹚黑如鬼，捕鱼入水底。搜抉虽无遗，吞吐良可鄙。  

○琼花  

六丈老人花满头，一枝流落在扬州。不知谁是栽花手？只到而今香未收。 【六丈，即今六丈市云。】  

○和彬卿登仙山  

远山葱翠近楼蓝，碧絮飞云自往还。独倚长松吟不尽，恍然身在画图间。  

○游北湖  

画舟摇曳泛空明，满酌流霞倒玉觥。山鸟亦知游乐意，夕阳高处两三声。  

○书怀二绝  

一心常欲洗民寃，清白炉烟可付天。但愧才疏为政拙，只宜及早赋归田。  
苏仙孝感动乡闾，橘井千年事若符。时上仙坛坛上望，白云飞处是姑苏。  

***◆王府判畛***  

畛字季野，都中之子，官至成都路判官。至正间，与弟畦流寓吴中，与陈叔方、郑明德并以文行着于时。  

早春十咏  
自遣二首  
放慵  
晚思  

○早春十咏  

春日流□熙，朱光射屋角。晶荧动几案，焜耀穿帘幕。淑气袭人温，轻寒侧衣薄。晴窗坐对久，盎背真意乐。  
东风生庭隅，拂拂翻衣浪。仁及红绽柯，德布绿回望。芳情达金闺，诵声递书幌。池塘溢波澜，柔条欣骀荡。  
江梅独清高，不与花争发。自是冰雪姿，岂受铅华夺。故来风雪底，玉人相蹙頞。照水昏黄时，孤标更超越。  
依依垂杨柳，青眼窥阳春。年年邮亭路，攀折送行人。临风搴翠缕，映日镕黄金。如何不自持，飘扬逐芳尘。  
蹁蹮先春雀，风暖喧晴檐。惊人鲜得食，阚阶无停瞻。不趋太仓中，小腹恣属厌。高秋寒露下，大水须深潜。  
春流溢芳塘，倒影开天镜。漪漪绿生涟，漾漾玉澄莹。闲鸥可寻盟，游鱼乐行泳。清斯清濯缨，鉴心鉴其定。  
鲜鲜墙根草，春染千堆蓝。光凌青袍色，梦入新诗谭。□马思塞北，阳乌辞江南。欣然郁吾目，生意性所L。  
提壶劝客饮，布谷催农耕。农耕困耒耜，客饮酣萧筝。劳逸分已定，废兴时改更。物生固如此，天运还循行。  
朝来睡未足，两眼□眵昏。春事已烂熳，我怀独□浑。骥尾不可附，虎舌谁能扪。芳尘困涸辙，北溟思鲸鲲。  
天公妙莫测，百卉巧剪裁。朱朱与白白，脂粉如匀腮。泽沾无遗物，烧却绿回荄。痼阴少成实，涉山良乏材。  

○自遣二首  

江湖肆鲸鳣，沟□难容身。人情不千日，世事有两心。朝暮有显晦，日月常升沈。天道我欲问，其理幽且深。  
生成无根蔕，飘忽寄此身。顾 【眄】 【盻】 绝青眼，相交少赤心。芝兰棘溷发，泥沙玉空沈。乾坤信浩荡，沧溟千古深。  

○放慵  

愁到心常结，事过心自凉。幽忧漫成疾，慵放且何妨。笼鹤声难出，床龟息稳藏。浮生付天地，澄虑博山香。  

○晚思  

熏风向晚急，吹动一身愁。意合情终美，心离事只休。鸟冲残日度，云逐暮天流。今古无穷恨，令人早白头。  

***◆王□□畦***  

王□□畦 【一作坑。】  

畦字季耕，都中子。  

次韵答倪云林录似良夫  
次韵呈愚庵禅师二首  
寄倪元镇六首  
谩兴三绝呈良夫  

○次韵答倪云林录似良夫  

重过城南隅，春风动经年。物候倏易改，飘泊念华颠。江干雨初歇，草色凝娟娟。聚首有亲朋，举杯无管弦。樽前语别离，但觉心茫然。旧游总尘埃，今古孰后先。揽衣陟崇岗，俯首临澄渊。修竹翳平林，□□藉庭延。有书盈我床，有琴横我前。卷舒贵所从，鸥鹭何翩翩。愿言留清欢，日夕醉后眠。  

○次韵呈愚庵禅师二首  

竹径初晴屐齿干，忽闻仙佩下层峦。多君有约同禅榻，老我无心整旧冠。几局文犀敦宿好，数杯浮蚁接清欢。别来湖水添新绿，应理丝纶坐钓滩。  
兰若深居昼掩扉，任教湖海仰光辉。窗前蕉绿兼云润，庭下榴红映日晞。石鼎香凝翻贝叶，竹炉汤沸煮山薇。独怜咫尺频相过，时策青藜步月归。  

○寄倪元镇六首  

至人无复事存亡，睡足身犹在华阳。何似江乡老迂客，终朝散发对炉香。  
钩帘早起看花飞，过雨修篁蔽竹扉。近日身如野鸥狎，得鱼逐浪竟忘归。  
茅屋柴门少市人，时看麋鹿走踆踆。风前忽见飞花堕，想是山中又一春。  
洞庭月色夜苍茫，欲驾扁舟独擅场。为问林间倪外史，古今尘世几兴亡。  
种朮耕云不厌勤，林间着我作闲人。渔矶沙渚江洲上，极目天涯总是春。  
久矣维摩误色空，愧无长翮遡晨风。空岩长笑一回首，又在扶桑东复东。  

○谩兴三绝呈良夫  

淡烟轻雨湿青螺，面面青山拱乐窝。坐对一池春草绿，联诗好客又相过。  
芍药初开第一枝，翻阶国色玉参差。当年记得平山下，花里时将凤管吹。  
呼童早起折荼■〈艹縻〉，插向银瓶映酒巵。为爱春光晚犹媚，莫教风雨褪香肥。  

***◆吕左丞思诚（仲实集）***  

思诚，字仲实，平定州人。母冯氏，梦一丈夫乌巾白襕衫红鞓束带，趋而揖曰：我文昌星也。及悟，思诚生，目有神光，见者异之。及长，从萧■〈奭斗〉学治经，擢泰定元年进士第。授景州县尹，累擢翰林国史院编修，进国子司业，拜监察御史，出佥广西、浙西二道廉访司事。复召为司业，累升侍御史，迁河东廉访使。未几，召为集贤侍讲学士，兼国子祭酒。出为湖北廉访使，入拜中书参知政事。三任中书左丞，累拜翰林集贤学士兼国子祭酒。左迁湖广行省左丞。复召为中书左丞，移光禄大夫、大司农。俄得疾，以至正十七年三月十七日卒，年六十五，谥忠肃。有文集若干卷，《两汉通纪》若干卷。仲实文章政事皆过人远甚，而廉洁不污。家甚贫，其未显时，一日晨炊不继，欲携布袍贸米于人，室氏有吝色，因戏作一诗曰：「典却春衫办早厨，老妻何必更踌蹰。瓶中有醋堪烧菜，囊内无钱莫买鱼。不敢妄为些子事，只因曾读数行书。严霜烈日皆经过，次第春风到草庐。」后果登第。  

嘉山灵源祠  
题政平楼  
桂林八景  
游嘉山  
松风书院  

○嘉山灵源祠  

山岌岌兮势若揭，水煦煦兮深黑色，晋公子兮凛而烈。坎坎兮击鼓，傞傞兮屡舞。八珍兮几清，肴核兮维旅。水之涯兮山之下，驾云旗兮乘雷车。倏从电影兮若有所覩。  

○题政平楼  

漓江江上古昭州，一带孤城有此楼。云护山容檐外立，月将波影槛前浮。朝廷只许平持狱，官府终当详谳囚。笔底判花生死地，百年雨露一时休。  

○桂林八景  

尧山冬雪  
舜洞秋风  
西峰晚照  
东渡春澜  
訾洲烟雨  
桂岭晴岚  
青碧上方  
栖霞真境  

△尧山冬雪  

尧山绝秀岭南天，雪压林峦飘素烟。高倚暮云屏掩翠，半消晴日玉开田。驿梅逢腊岩前发，羽檄冲寒徼外传。何日楼头闲拄笏，两阶舞罢对琼筵。  

△舜洞秋风  

西风飒飒桂林秋，万迭云山舜洞幽。晓气沿崖秋色冷，凉飙吹树桂香浮。轻摇斑竹江头恨，远送苍梧天外愁。一旦熏风随律变，露华山色满南州。  

△西峰晚照  

西峰西向桂林西，数点晴云落照低。绝岳倚空排宝戟，斜晖转树绕雌蜺。锦纹零乱霞前映，翠影参差雨后迷。还似岘山诗酒客，醉来听唱《白铜鞮》。  

△东渡春澜  

东门东渡柳青青，雨后晴澜春水生。月影流来波影碧，浪花飞起雪花轻。涟漪忽动鱼翻藻，浩荡初开凫啑萍。终日静观还有得，层层天色一舟横。  

△訾洲烟雨  

分合滩头见訾洲，訾洲烟雨水云秋。空蒙细縠沙头籁，散乱跳珠波面浮。鸥鹭飞翔来上立，蛟龙腾跃此中浮。蓑衣箬笠垂杨外，时有渔人横钓舟。  

△桂岭晴岚  

桂岭崇崇插绛霄，晴岚浮动翠云飘。峰峦碧润轻翻縠，岩壑精荧深染绡。晚霭忽开高突兀，余辉斜抹蔚苕峣。缓行鸟径衣裳湿，莫说梅花万里遥。  

△青碧上方  

献花随喜上方行，云影天光入户庭。江水远翻僧眼碧，山峰轻染佛头青。恒河莫讶沙无数，鹫岭休惊岳有灵。色界不空因相起，贝多叶上写莲经。  

△栖霞真境  

七星山畔列松杉，羽服栖霞雪一龛。人自世间来世外，洞从山北出山南。日边五色迷晴霭，顶上三华粲夕岚。仙去儒游真境在，一轮明月影寒潭。  

○游嘉山  

不到嘉山十五年，神林祠宇两悠然。鹅溪鹅泛溪头月，龙井龙蟠井底天。霖雨未能酬素志，烟霞且得遂高眠。一觞一咏归来晚，朋友相联若有缘。  

○松风书院  

夕阳林树欲栖鸦，偶到东山处士家。松子岭高岚气润，幽轩开碧落松花。  

***◆干尚书文传（仁里漫稿）***  

文传，字寿道，号止斋，平江吴人。父雷龙，乡贡进士。先世以武弁入官，而力教其子以文易武。故雷龙两举进士，生文传，乃名今名以期之。用举者为吴及金坛两县学教谕，饶州慈湖书院山长。延佑科举法行，首中江浙乡贡，明年会试乙科，授同知昌国州事。累迁长洲、乌程两县尹，升婺源、吴江两知州。至正三年，召修宋史，书成，擢集贤待制。寻以嘉议大夫、礼部尚书致仕，卒年七十八。所著有《仁里漫稿》。寿道为文务雅正，不事浮藻，尤长于政事，其治行往往为诸州县最，有古循吏之风。韩伯高廉访浙西，作《乌程谣》以纪其绩。初，寿道登第后，一夕梦入选，挂名为长、吴正官，觉而笑曰：我吴人，安得作长、吴二县正官？已而果知长洲县，复知吴江州，适与梦符。寿道以吴人而两任为本路之官，一时以为希遇云。  

至顺四年四月九日同王叔能柳道传钱翼之胡古愚游天平山次古愚韵  
自天平游灵岩次胡古愚韵  
自灵岩登天平山次柳道传韵  
题水村图  
敬题范文正公所书伯夷颂卷尾  

○至顺四年四月九日同王叔能柳道传钱翼之胡古愚游天平山次古愚韵  

苍壁屯云戟卫森，白云入户衮衣临。千章乔木祇如故，一尺流泉不在深。剩有桑麻居杜曲，岂无觞咏集山阴。登高却省曾游处，短发搔余不耐簪。  

○自天平游灵岩次胡古愚韵  

两峰阊门西，突兀俯众丘。昔年歌舞地，潺湲水空流。岿然白云祠，祀事久益修。尚书献纳后，聊复吴中游。东阳二佳士，并驱驷玉虬。相从泉石间，共赏花竹幽。振步极玄览，万象输吟眸。笑语落空谷，转觉吾生浮。登高固能赋，一洗千古愁。日暮微风发，山气凉如秋。老禅亦好事，款曲邀人留。清泉出岩窦，浊醪过墙头。吾曹亦何幸，去去同仙舟。  

○自灵岩登天平山次柳道传韵  

范公命世才，志欲清禹甸。高名冠礼闱，直道行谏院。气节凛霜柏，精神烂岩电。常怀天下忧，每恨党锢传。买田赡贫族，貤恩贲幽竁。致君岂无术，不采羞自荐。身未安朝廷，勋已树方面。稍亏一篑成，俄感两楹奠。相业贻后昆，源深流益衍。峨峨天平山，先茔神所恋。灵斿泝天风，□捷百夫牵。堂高庙貌尊，寺近法轮转。帘静香更清，庭幽香逾蒨。侯邦秩春祀，辟户丹青绚。系牲有丰碑，孰敢易以面。忠孝结人心，异代民不倦。兹游及初夏，乔木鸟声啭。遗构指吴宫，往事鄙勾践。至今十载后，红膏汗苍巘。青松自高卧，日出露光泫。衣从空翠沾，杯带流霞咽。溪声碎珠玉，势若疾飞霰。肩舆去如飞，侧径不容眄。人归华表鹤，石化洞中燕。惟有白云居，不知陵谷变。一亭俯流泉，颇觉游览便。龙门快先登，卓笔喜遥见。山形如罘罳，回合护台殿。一宿赞公房，莲花催晓箭。芳题勒岩壁，清饮却歌扇。平生子长游，奚暇论封禅。纪行诗固奇，属和语多谚。真同雩咏归，宁狂不为狷。识琴谁似邕，知玉莫如卞。  

○题水村图  

桑梓未能志楚甸，琴书已久住吴门。悠悠江海风烟隔，知是夕阳何处村？  

○敬题范文正公所书伯夷颂卷尾  

孤竹身为百世师，范公手染退之辞。不知青社挥毫日，得似天章论道时。  

***◆王宣慰艮（止止斋稿）***  

艮字止善，绍兴诸暨人。少受业郡庠，笃行励学。淮东廉访司辟为书吏，考满，调庐州录事判官。淮东宣慰司辟为令史，再调峡州路总管府知事，又辟江浙行省掾史，历建德县尹，除两浙都转运盐使司经历，改海道漕运都万户府经历，迁江浙行省检校官，除江西行省左右司员外郎，在任岁余。以中宪大夫、淮东道宣慰副使致仕。至正八年卒，年七十一。止善弱冠游钱唐，与浦城杨仲弘、鄜州刘师鲁友善。论诗务取法古人之雄浑，而脱去近世萎薾之习。间挟其所为文登诸大老之门，最为牟隆山、胡汲仲、穆仲、赵子昂、邓善之所赏识。拂衣归田后，家食者五年。扁所居曰「止止斋」，仍自号鷃游子以见其志云。  

追和唐询华亭十咏  
过花村将台怀荅剌罕丞相  
次韵风月亭留题  
简王君实佥事  
黄河道中  
黄楼  
歌风台  
发瓜州  
赠柯敬仲博士  
和敬仲韵  
题江风山月亭  
五泄山二首  
题杨补之雪梅卷  
钱唐雨中招申屠彦德  

○追和唐询华亭十咏  

顾亭林  
寒穴泉  
吴王猎场  
柘湖  
秦皇驰道  
陆瑁养鱼池  
华亭谷  
陆机宅  
昆山  
三女冈  

△顾亭林  

顾公读书处，乃是林塘居。竹树久凋谢，红翠何稀疏。鱼鸟非昔游，风烟尚遗墟。身灭名不朽，流闻千载余。  

△寒穴泉  

石窦出寒冽，湛湛天影平。处静能自洁，不汲元无声。饮之烦热除，鉴此毛骨清。寄语沈酣者，一啜当解酲。  

△吴王猎场  

孙氏保泽国，上马操金戈。获禽非其志，岂必施虞罗。霸气凌秋旻，精采一何多。俯仰迹已陈，禾麻被平坡。  

△柘湖  

湖瞰平林外，波摇断崖滨。柘山应孕秀，秦女乃能神。剪纸徼灵贶，乘槎觅要津。渡头风正恶，愁杀采菱人。  

△秦皇驰道  

秦皇混六合，荒诞殄厥修。求仙望蓬莱，驱车乃东游。道毙杂鲍鱼，腥风夕弥留。徐福竟不还，何处营丹丘。  

△陆瑁养鱼池  

华亭郭西偏，云是陆瑁居。宅墓了不存，况此池中鱼。纤鳞依藻荇，采取无复余。皇风反淳古，数罟或可除。  

△华亭谷  

邈邈华亭谷，远带松江流。亦有赏心人，于焉放扁舟。风将彩帆举，身与元气浮。拍手招鸱夷，傲睨三千秋。  

△陆机宅  

士衡多奇才，儒术何渊深。少年作《文赋》，吐秀含规箴。遭谗卒遇祸，白日云为阴。一闻华亭鹤，遗趾尚可寻。  

△昆山  

兹山孕奇秀，因人得佳名。人去山亦枯，竹柏藏秋声。寒泉湛空碧，石穴俨不倾。焉知千载后，岂无君子生。  

△三女冈  

传闻三女冈，不志三女名。萧萧白杨尽，靡靡芳草生。西施殆其国，此恨尚未平。碧血化游■〈虫粦〉，犹当照吴城。  

○过花村将台怀荅剌罕丞相  

槛外长江切岸来，曾陪丞相驻崇台。旄头不动军容肃，鹢首齐飞将令催。虎兕萧条荒垒在，鱼龙寂寞暮潮回。美人不见空搔首，更听云间白雁哀。  

○次韵风月亭留题  

重来扬子故人远，满目风烟如隔生。我游无往不适意，世故何者能关情。清宵宴坐山月上，白日缓步江风轻。扁舟欲发更留滞，隔岸杳杳来钟声。  

○简王君实佥事  

顾瞻幽蓟三千里，局促舟航十二时。篙拄岸沙移寸寸，雾迷朝雨下丝丝。白头应笑冯唐老，青眼几成阮籍悲。能向江边迂宪节，持杯来赴野人期。  

○黄河道中  

荒荒大野兼天远，浑浑长河与海通。云暗春城榆荚雨，浪翻沙岸鲤鱼风。简书上计千艘集，玉帛来朝九域同。献纳愿陪青琐议，衰迟已是白头翁。  

○黄楼  

山河壮丽雄三楚，人物风流忆二苏。自古必争形胜地，当年曾屈霸王图。吕梁东下波涛险，芒砀西来岛屿孤。试上黄楼酹明月，百金取酒未为迂。  

○歌风台  

淮南不轨天威及，清跸西还过沛中。乐作酒酣乡思激，云飞风起霸心雄。龙光已逐寒烟散，鸟篆空余碧藓蒙。极目荒台增感慨，冥鸿矫矫入秋空。  

○发瓜州  

一别芜城逾十载，重来鱼鸟亦相亲。童童碧树添新冢，段段青山似故人。把镜未须惊白发，持杯犹得及芳春。却将此日思前日，只觉今身是后身。  

○赠柯敬仲博士  

与子浮沈三十载，归来文采更风流。虚名聊尔或见录，尤物移人何足留。说剑谈玄皆外慕，买田筑室是良谋。眼花耳热争意气，泯灭无闻同一沤。  

○和敬仲韵  

忆子曾陪翠辇过，朔风海子起层波。上方授衣黑貂鼠，太官进膳金头鹅。此日此时甘放旷，某山某水且婆娑。但愿年丰饱吃饭，击壤细和尧民歌。  

○题江风山月亭  

往日扁舟渡扬子，水榭风轩吾旧游。天籁动波蛟窟夜，云根倒影兔华秋。岚光漠漠浮京口，树色依依到石头。试与题诗分物色，玉箫吹月上扬州。  

○五泄山二首  

七十二峰水碧，白云半掩招提。清昼焚香燕坐，绿阴深处乌啼。  
山骨层层刻画，溪流曲曲萦回。岩际玉龙歕雪，天风吹落瑶台。  

○题杨补之雪梅卷  

水边石上竹林西，香影亭前放鹤时。今见画图疑是梦，南枝雪压得春迟。  

○钱唐雨中招申屠彦德  

春云拂地雨淅淅，户外屦空生绿苔。朝天门外楼依水，好棹小舟乘兴来。  

***◆林学士泉生（觉是集）***  

泉生，字清源，泉之永福人。与卢琦、陈旅、林以顺皆以文学为闽中名士。泉生学邃于《春秋》，天历庚午，登进士第。授福清州同知，转泉州经历，迁永嘉尹，调漳州推官，擢知福清州。除翰林待制，以母老辞。会复置行省，改理问，寻升郎中，迁知漳州。召入翰林直学士、知制诰、同修国史，寻卒，谥文敏。清源以志略自负，不能下人。后稍自晦抑，号谦牧斋。晚益折节，更号觉是轩。为文宏健雅肆，诗豪宕遒逸。所著有《春秋论断》及《觉是集》二十卷。  

杂言四首  
落花怨  
杨柳怨  
赠永阳黄子邵和文丞相韵  
武夷山  
白鹤寺听琴楼  
真诰岩  
张戡猎骑图卷  
题高尚书夜山图  
岳王庙二首  
方广岩纪游  
题大龙湫和李五峰韵  
题瑞岩寺  
题曾彦明所藏雨竹  
玉虚洞  

○杂言四首  

大朴本淳默，结绳已多端。书契起百伪，千载不复旋。大道日已降，支离竞各言。安得万喙寂，俗厚如古先。仍当废简牒，置我六籍前。  
礼乐设空器，诗书无全经。仲尼既已矣，沮溺不耦耕。谁能笑庖牺，今亦无负苓。我欲观马图，黄河清未清？  
东家陶苦窳，适市日十千。西家琢瑚琏，待贾三十年。材轻信易售，器重良自怜。世事每如此，古今无不然。  
吾尝观四时，亦复悲草木。秋风落人间，百卉不敢绿。岂无岩谷英，粲粲若松菊。但得根本坚，自然耐幽独。  

○落花怨  

落花怨东风，情薄不可托。红颜为君开，衰颜为君落。愿落流水中，随君远漂泊。  

○杨柳怨  

杨柳愁春江，何事多离别。年年枝上青，日日行人折。安得如桃李，当使人娱悦。  

○赠永阳黄子邵和文丞相韵  

赠君以幽兰，弃之不如草。古来沟壑间，将见壮士老。忧君君不知，慷慨为君歌。歌竟欲痛哭，言辞不能多。但愿江海水，水化作杯酒。倾倒入君怀，得君一回首。  

○武夷山  

千山来武夷，势若群龙趋。峥嵘入霄汉，一一飞跃如。石城开楼台，神仙之所居。高岩挂锺鼓，幽壑藏舟车。一水九曲折，烟霞共萦纡。昂昂大王峰，回顾双玉姝。变态千万状，迥与人境殊。我行入幽深，凉云袭衣裾。王事有程期，未能尽崎岖。瞻望不忍去，为之少踌躇。青鸾竟何在，落日啼猩鼯。鬼工凿灵嶂，想在天地初。不知百粤前，谁其宅此都。魏王何代人，髑髅至今枯。精神在青天，此物蝉蜕余。还丹九转就，身外复有躯。鸡犬舐丹鼎，尚能游太虚。虹桥宴曾孙，何不与之俱。迩来二千年，谁使恩义疏。驼羹不见遗，无人荐干鱼。空余炼丹鼎，寒烟覆青芜。当时烧白石，黄金满洪炉。黄金果何用，亦为仙所需。安期不可见，此事知有无。吾将搴束茅，来依紫阳庐。青鳞既可钓，枸杞亦可蔬。遨游青山间，心朗气亦舒。时从二三老，野服歌唐虞。神仙果有之，必就贤人呼。长生如可求，吾当受其书。  

○白鹤寺听琴楼  

青山如横琴，双瀑为之弦。何人作此曲，一奏 【一作弹。】 三千年。上有倚天拂云之乔松，下有伏波步月之苍鼋。松今未凋鼋未老，人间此曲何时了。我来十月溪水销，古木万壑风萧萧。飞流向我作宫征，使我听之心寂寥。临轩再拜问此水，巢由去后谁知己。我今剩有两耳尘，不敢向此溪中洗。山僧煮茗樵父歌，吾亦无如此水何！  

○真诰岩  

山行一百五十里，人家鸡犬如桃源。上有太古白石洞，中是群仙炼丹坛。人间风雨不敢到，梁时栋宇今犹存。陶公真诰已入奏，孺子昆仑去未还。帝遣蛟龙护灵石，时闻钟鼓鸣空山。箫台回光日月白，河汉挂屋星辰寒。休粮道士逐白犬，种桃金母驱青鸾。千年茯苓长根蒂，百岁老人古衣冠。曾闻赤水出岩洞，饮者白日生羽翰。前朝此地禁樵采，迩来胜致多凋残。长松滴露封丹灶，独鹤衔烟锁洞门。神仙有楼不肯住，我辈走马何时闲。愿分半间云月屋，自种数亩枸杞园。岩头独坐洗尘耳，消此两涧清潺湲。  

○张戡猎骑图卷  

戎王小队猎秋野，豹尾服弓金络马。苍髯奚官喜追逐，隔马相呼意闲暇。鞭梢生风箭飞雨，乌骓如龙犬如虎。沙平草浅狐兔肥，穹庐月寒归未归。  

○题高尚书夜山图  

善画尚书高彦敬，能书学士赵子昂。两翁秋兴江海动，一尺夜山吴越苍。云松雾塔参差见，野水寒沙渺漭长。山窗抚卷应惆怅，却忆东坡赋雪堂。  

○岳王庙二首  

岳王坟上褒忠寺，地老天荒恨尚存。介冑何堪投狱吏，衣冠无复望中原。青山能掩苌弘血，落日空悲蜀帝魂。辽鹤不归人事别，吴宫青草又黄昏。  
谁收将骨瘗 【一作葬。】 西湖，已卜他年必沼吴。孤冢有人来下马，六陵无树可栖乌。庙堂短计惭嫠妇，宇宙惟公是丈夫。往事重观如败局，一龛灯火属浮屠。  

○方广岩纪游  

上方楼阁倚空明，磴路如天鸟亦惊。屋顶石岩常欲坠，檐前瀑雨不能晴。龙湫千古风雷气，山殿六时钟磬声。最爱白云飞不去，半山飘泊伴人行。  

○题大龙湫和李五峰韵  

雁荡峰头春水生，无边木叶作秋声。六龙卷海上霄汉，万马嘶风下雪城。春尽不知阳鸟去，岩高惟许白云行。故人家住青山下，野竹寒流亦有情。  

○题瑞岩寺  

危亭跨石出层虚，咫尺栏干翫月余。春入冈原分斥卤，烟生林樾认村墟。江流阔狭潮来去，山色有无云卷舒。安得一瓢供我老，风吟月啸度居诸。  

○题曾彦明所藏雨竹  

苍梧秋云来，寒翠滴不已。君看叶上波，都是湘江水。  

○玉虚洞  

空谷结层云，寒泉落空沼。中有太古灵，悠然隔深窅。  

***◆李参政源道（仲渊集）***  

源道，字仲渊，号冲斋，关中人。宦学三川，历四川行省员外郎。与弟叔行乐成都风土，卜居蚕茨，买田百余亩，因所居植竹十万个，覆以白茅，颜曰「万竹亭」，兄弟对床吟哦其中。后入为监察御史。延佑中，迁翰林直学士，出为云南肃政廉访使。累迁翰林侍读学士，出为云南行省参知政事。仲渊尝自录其五言诗，题曰《宗雅》，蜀郡虞集序之曰：五言之道，近世几绝，数十年来，人称涿郡卢公。故仲渊自序，亦属意卢公，然仲渊来朝廷为学士，而卢公去世已久，独吴兴赵公深知之，至以为上接苏州，信知言哉！临川吴澄序曰：仲渊心易直而气劲健，其为诗也肖其人，古体五言如生在魏、晋，略不涉齐、梁以下光景。七言杂言，翩翩乎钟山丞相，雪堂学士之间而无留难。约之而为近体也亦然。今古诗散亡，止录近体数首。  

虎丘  
虎丘剑池  
次韵送虞伯生使蜀降香  
燕中怀古  
赠刘宗道使安南  
题王朋梅金明池图  
送捧诏使  
送冯参政致事  
暮春即事  
题周曾秋塘图  

○虎丘  

吴山名胜处，独说此林丘。人去剑留迹，僧来石点头。苏台千古月，萧寺几番秋。岩壁寒泉响，辘轳声未休。  

○虎丘剑池  

倚天长剑斫山破，劈石对峙寒潭清。何年自出造化异，万古不与豪雄争。涧深黑虎威狞立，树老青龙鳞甲生。莲花峰头有玉井，谁当并此赋峥嵘。  

○次韵送虞伯生使蜀降香  

城南尺五去天低，回首彤楼十二梯。六月岷山犹有雪，三春云栈迥无泥。浣花溪上看秧马，芳草渡头闻竹鸡。见说草堂遗构在，公余须到锦城西。  

○燕中怀古  

荆卿墓上草离离，郭隗台边对落晖。战国山川秋气壮，中原豪杰晓星稀。乾坤纳纳无人识，南北年年有雁飞。说似芦沟桥畔柳，安排青眼送将归。  

○赠刘宗道使安南  

一介强于十万兵，秋风持节使清 【一作麋。】 泠。可容赞普窥唐壤，要遣莎车拜汉庭。蜃吐瘴烟骊洞暗，鲸掀巨浪海云腥。元戎已办安边策，万古千秋汗简青。  

○题王朋梅金明池图  

金明池水清且涟，宝津楼阁三山巅。鱼龙一鼓雷破壁，貔虎万艘风动天。银涛激起翻匹练，彩绳突出腾飞仙。锦标夺得未为快，东朝画史今龙眠。  

○送捧诏使  

霜落澄江水似蓝，江亭折柳送髯参。五条温语颁天北，一棹清风下斗南。父老疲癃沾利泽，山川胜概入豪谈。渝城好过黄花节，金碧台高酒半酣。  

○送冯参政致事  

天眷虽隆志叵渝，拂衣归去不踌蹰。百年乔木推耆旧，九老香山入画图。力疾不辞春命驾，感恩直欲夜含珠。圣王已有黄金像，一舸秋风下五湖。  

○暮春即事  

垂柳阴阴雪拥沙，残阳淡淡水明霞。夜来枕上初闻雨，今日枝头不见花。啼鸟已传春去信，狂蜂犹趁晚来衙。柴门尽日无人到，读罢《离骚》更煮茶。  

○题周曾秋塘图  

水禽容与满晴溪，折苇枯荷澹夕晖。安得扁舟江上去，烟波相对两忘机。  

***◆杨提举敬惪（仲礼集）***  

敬惪，字仲礼，台之临海人。历官应奉翰林文字。泰定三年夏，以选授浙江儒学提举。王中丞士熙作序送之云：杨君居史馆久，文精思缛，言议济济，志于事功，卓然勇往之资也。尝修《赤城元统志》。  

题秋景图  
登太白楼  
题郭主簿模摩诘本辋川图卷  
歌风台  

○题秋景图  

金门羽客茅山来，袖携千仞青崔嵬。开缄满堂秋色起，耳根彷佛清猿哀。白云溶溶涨川谷，谷口沧波泻寒玉。轻舠一叶何处归？锦树烟扉半红绿。汀沙空阔天渺弥，山有猰水鳄螭。篙师未必好看客，行人踽踽将安之。  

○登太白楼  

系缆任城下，登楼古堞边。远山低绿树，平野接青天。身世无何酒，神游不记年。怜才今昔意，汶月向人圆。  

○题郭主簿模摩诘本辋川图卷 【并序。】  

摩诘尝与裴迪唱和廿绝，纪辋川之胜，至今读之，如身游其间。此本甚精致，尚可想见其景与诗会之时也，因追而和之。  

孟城坳  
华子冈  
文杏馆  
斤竹岭  
鹿柴  
木兰柴  
茱萸沜  
宫槐陌  
临湖亭  
南垞  
攲湖  
柳浪  
栾家濑  
金屑泉  
白石滩  
北坨  
竹里馆  
辛夷坞  
漆园  
椒园  

△孟城坳  

春风孟城坳，年年自花柳。当日倦游人，何处谈空有？  

△华子冈  

蜿蜒浮远空，惨淡凝古色。出云亦何心，既雨返无极。  

△文杏馆  

种杏白云间，因之葺茅宇。莺声烟中曙，虎迹夜来雨。  

△斤竹岭  

苞竹秀孤岭，虚籁涵清漪。秋风何时实？凤饥竹不知。  

△鹿柴  

崖蹙石林稠，谷静山泉响。麕麚囿其间，攸伏息下上。  

△木兰柴  

手折木兰花，心忆怀沙侣。坠露玉可和，金盘羞帝所。  

△茱萸沜  

茱萸绽紫粟，白云封不开。似待陶元亮，共把菊花杯。  

△宫槐陌  

屯云荫广陌，零露湿古苔。中街日亭午，四面风徐来。  

△临湖亭  

积水涵倒影，万象凌虚来。鱼在山中泳，花从天上开。  

△南垞  

亭亭一风榭，脱屦席可即。阶前双白鹤，相迎似相识。  

△攲湖  

岸巾临水澨，酒醒呼隐君。收缗玉梭起，摇荡空中云。  

△柳浪  

年年黄金缕，照影曲尘漪。谁为南浦赠，纫佩扈江蓠。  

△栾家濑  

凿凿沸白喧，浩浩空青泻。渔翁互相呼，放船莫轻下。  

△金屑泉  

洗耳山下泉，永念童蒙岁。敢希作圣功，事心如事帝。  

△白石滩  

湍驶风逾清，水明石可把。倚杖独移时，白鸥翩然下。  

△北坨  

波影媚松樾，山色丽石阑。留连南川月，不肯下云端。  

△竹里馆  

此君俨相峙，清坐一晤啸。天风振空声，万境通寂照。  

△辛夷坞  

迎春发苍柯，映日在琼萼。欣欣各自私，先开还早落。  

△漆园  

黾勉 【徇】 【殉】 世名，鞅掌婴俗务。漆以津自枯，不如樗栎树。  

△椒园  

申椒芳声远，秉德类幽人。时来荐瑶席，慎勿佞夫君。  

○歌风台  

布衣千古一英雄，五载乾坤入手中。遥想帝魂垂浩劫，舜弦天上和南风。  

***◆陈提举德永（两峰惭草）***  

德永，字叔夏，号两峰，黄岩人。自幼岐嶷，从林□□纮斋、盛象翁圣泉游，得王柏鲁斋之学。台省辟为和靖书院山长，历官江浙儒学提举。清江杜本伯原称其文章似欧阳子，尤长于理，所著有《两峰惭草》。  

马节妇盛氏  
至日  
送同知黄岩事林起宗满归二首  
玉雪坡为周伯温学士作  
登灵峰  
雁荡吟送秦文学还吴  
暮春  
定居  
送萧起宗还凉上  
次韵周学士巾子山留题  
送瞿慧夫上青龙镇学官三首  

○马节妇盛氏  

白日忽中晦，阳春春陨霜。儿生未识父，姑老谁扶将？呜呼养姑心，引誓独永亡。仰无一瓦庇，俯无立锥场。宵机乱头绪，昼哭成徊徨。赋命谅使然，苦节良自伤。身前一世短，身后百世长。慨彼《梅花》诗，永媲《黄鹄》章。  

○至日  

重阴束地户，霜落浩如积。乾坤此何时，硕果久不食。今晨好云气，万类若动色。枯梢自号寒，根柢已含德。如何夸毗子，乃独悖天则。善端本无穷，恶念每充斥。达人妙观化，感此欲叹息。梅花定余知，怡然笑林日。  

○送同知黄岩事林起宗满归二首  

浮云暮南征，游子思故乡。官清甘旨少，有母不得将。昨夜梦倚门，揽衣起彷徨。翩然忽复去，水远三山长。  
贪官如苦雨，好官如流电。使君天下士，况也美文翰。出佐千里州，名在循吏传。行将补衮归，袖有五色线。  

○玉雪坡为周伯温学士作  

仙人修月天上归，袖里璞屑万斛余。当时委地不肯化，付与春风吹得飞。春风吹上坡头树，仙人着屋中间住。夜气英英到骨寒，又踏红光上天去。  

○登灵峰  

我疑邃古初，奔精堕南斗。元气淋漓擘石开，帝遣巨灵来试手。想当剥削时，震撼天亦惊。至今万万古，菡萏摇空青。空青离立尽奇峭，游子见之为改貌。又恐涛波舂蚀余，尺土无由逗痕窍。一峰黝黑中窈弘，下有线路攀幽藤。崖心如瞰鬼窟穴，石口忽漏天聪明。前直两峰上云雨，争来效奇若掀舞。横林掩苒夕气熏，飞翠走香洒晴紫。班荆久低回，沈思综玄理。壮哉天地功，设奇乃如此。大风簸积气，势至即凝聚。坳坎机则然，胡为浪嗟拟。翻然破来路，寒月照潭水。  

○雁荡吟送秦文学还吴  

雁之荡兮，乃在瓯越之野，瀛海之堧，有万菡萏镵青天。东南形胜此其最，我尝着屐周览于其间。厥初宰物孕雄怪，元气混沌何由穿。巨灵运斤凿鬼窍，列缺吐火施神鞭。遂令后尔万万古，见此错愕难为言。上疑日车解辔倾侧过，下恐地轴挠动相钩牵。昨梦寻君拂烟去，有拥芝盖导我前。崩崖旁豁瞰空洞，回溪不定行蜿蜒。狂雷砰訇起何处，白龙喷薄飞层巅。熊蹲豹掷，若怒若啼。霞明雾涌，倏闪倏开。重重掩掩，变幻不可以极兮，我方矫首睨立乎云梯。南望海水不满杯，湾环下绕山足来。仰攀玉女驾，笑踏飞鸾低。群仙集倒影，杂佩中徘徊。耸身直上浩无际，海月正挂吹箫台。于焉得深悟，扶桑警天鸡。蘧蘧惊觉在枕席，但闻落叶如雨风凄凄。君来谢我欲西迈，惜此不及穷扶携。我知君身有灵气，世上尘土胡能迷。推仁泽物本我事，成功敛退真奇哉。碧桃花发俟君到，勿使引领双眉摧。  

○暮春  

山馆青春老，溪扉白露斜。微风起新絮，小雨落余花。蜜满蜂登课，泥香燕作家。物情犹好在，人事益纷挐。  

○定居  

行客今如此，青山已定居。过云时傍户，流水暗通渠。道胜元无愧，身安即有余。南窗高卧起，随意读吾书。  

○送萧起宗还凉上  

客中送客意不乐，借问何门曳子 【裾】 【居】 。白下水高船起日，淮南木落雁飞初。壮怀更复频看剑，济世终当用读书。令弟少留数会面，北来音信未应疏。  

○次韵周学士巾子山留题  

昔日控鹤此山颠，今日何日集众仙。九天使节环佩响，三岛候车幢盖连。洗心已共江水白，受命正与山松坚。东西瞻顾起更坐，手挥五弦鸿雁边。  

○送瞿慧夫上青龙镇学官三首  

仕宦去家百里近，文采照人当妙年。想见弹琴读书处，墙头春日荠花圆。  
江上春风日夜催，即看柳色上衣来。莫言美玉难酬价，定有黄金为筑台。  
人生岂不相逢早，异县倾心有弟昆。却恨客舟无意绪，豫先载我出吴门。  

***◆陈知州天锡（鸣琴集）***  

陈知州天锡 【一作赐。】  

天锡，字载之，号晋斋，福宁州人。任本州岛学正，转盐运提举大使。至顺初，擢建阳尹。秩满，以六事闻于朝，加奉议大夫，知福清州。年未六十致仕归，与王荐等十人共为耆英会。寿八十终。所著有《鸣琴集》。子阳至、阳盈、阳复、阳纯、阳极，并有才名，时号五陈。尤工于诗，清新洒落，有《棣萼诗》五卷，福宁王参政都中为之序。  

西坡即事  
临平书事  
季夏书事  
清明有怀  
送包释可入幕  
都下偶成  
别桐城诸老席上作  
次滕玉霄韵  
呈草庐吴司业  
偶题  

○西坡即事  

人境得佳趣，青松处士家。成行看过雁，数点落归鸦。风动竹雕叶，秋高菊吐花。闲来媚幽独，吾志在烟霞。  

○临平书 【一作即。】 事  

四月临平路，江莲未着花。春风随客棹，绿水护僧家。对酒邀新月，披襟挹彩霞。晚来堪画处，飞鹭下圆沙。  

○季夏书事  

归梦遶沧洲，胡为此滞留。雨收三伏暑，风送一帆秋。汀树层层出，盐 【一作监。】 花拍拍浮。相思千里月，人在海边楼。  

○清明有怀  

春愁禁客况，夜梦绕天涯。淑景随流水，归心逐暮鸦。看书翻蠹叶，抚案落灯花。怅望松楸远，登临起叹嗟。  

○送包释可入幕  

州带福星明，君今指去程。乱山秋雨后，一路野蝉鸣。时静军书少，人闲官况清。归来话风土，尽识荔枝名。  

○都下偶成  

玉泉远接禁沟流，辇路春深碧草柔。细柳望迷秦女馆，清池学弄楚人舟。尊前艳态初疑月，云里新声欲变秋。不道有人骑瘦马，夕阳春树起高愁。  

○别桐城诸老席上作  

七人五百有余岁，高会尊前笑语哗。逸兴浓时过似酒，交情密处恰如家。朱颜鹤发明秋水，瑶句鱼笺动彩霞。明日马蹄衰草路，桐乡回首又天涯。  

○次滕玉霄韵  

自是男儿志四方，明时上国快观光。儒冠误我青绫被，人品还君白玉堂。取友平生半区宇，论诗今日得濠梁。岁寒只有梅和竹，风雪相看味更长。  

○呈草庐吴司业  

斯文梁栋在成均，自许儒冠可立身。拍塞胸襟五经笥，清高地位十分春。泰山北斗道行世，赤箭灵芝意自春。多谢春风荐贤笔，肯甘跃冶外陶钧。  

○偶题  

修竹千竿万卷书，水明沙净称幽居。春风架上吹残简，时复晴窗落蠹鱼。  

***◆陈知事阳至***  

阳至，字子善，天锡长子。举贤良，累官汀州知事。  

武夷山  
冲佑万年宫  
南禅禅寺  
华岩寺  
灵泉寺  

○武夷山  

宴罢曾孙不再期，彩桥断绝可胜悲。药炉火冷丹升鼎，坐石云闲鸟护棋。白凤舞空银阙迥，青鸾度嶂玉笙随。仙翁已许丹台约，拟濯尘缨向水湄。  

○冲佑万年宫  

九曲前溪碧玉流，停桡夜泊羽人丘。云容蜃气疑江岛，月色虫声讶晚秋。一别虹桥情黯黯，千年鹤驾事悠悠。爽灵五夜朝天所，吸取朱霞散九州岛。  

○南禅禅寺  

水南山寺逢秋社，几树芙蓉未着花。薄暮凉风渐吹急，月明山路接溪沙。  

○华岩寺  

岩花冷落春流浅，春已沿流花片片。一径莓苔老白云，斜阳燕子飞楼殿。  

○灵泉寺  

夜汲清江籁不哗，大瓢贮月沁胡麻。人间春色僧无分，一任东风落尽花。  

***◆陈税课阳盈***  

阳盈，字子谦，天锡次子。以父荫累官侯官尉，调泉州税课副使，以忧归。至正中，草寇攻州，知州王伯颜檄阳盈率民兵拒敌，奋不顾身，遂陷于贼。伪帅王善胁之使降，阳盈执大义骂贼，遂遇害。事闻，敕赠敦武校尉、安溪县尹，旌其门。  

北山尼寺  

○北山尼寺  

客中无事强登山，为爱清空压市寰。坏榻火寒茶灶静，古祠香冷石炉闲。风生春水起龙甲，雨落晴阶点豹斑。松牖不扃人不到，时看巢燕自飞还。  

***◆陈□□阳复***  

阳复，字子初，天锡第三子。  

灵泉寺  

○灵泉寺  

上方野马隔嚣纷，山接灵源一派分。夜静锡闲孤塔月，日高禅定半窗云。翠纱笼壁诗难续，玉斝流香酒易醺。爇柏煮茶清不寐，松风吹籁隔溪闻。  

***◆陈□□阳纯***  

阳纯，字子正，天锡第四子。  

凤翔庵  
妙香庵  
华岩寺  

○凤翔庵  

桐边植竹与坡连，凤去年深老石泉。龙喷夜云生殿角，鳌翻春浪到台前。僧归禅月随风锡，渔退腥风去□船。一点浮尘浑不到，起登孤塔上危巅。  

○妙香庵  

一栋翚飞锁白云，几看瑶月到黄昏。龛灯未灭僧初定，风挟潮声到寺门。  

○华岩寺  

千层金碧翠云翻，树满招提竹满山。十里清溪无觅路，水流花片到人间。  

***◆陈山长阳极***  

阳极，字子建，天锡第五子。举文学，任侯官山长。  

西峰寺  
白云庵  
灵泉寺  
南屏寺  

○西峰寺  

寒山多适兴，远上白云层。遇客每指寺，闻钟不见僧。摧巑横绝壑，堕石抱寒藤。几欲栖寒去，临歧又未能。  

○白云庵  

缘冈蹑丹崖，东风拂瑶草。飞鸟时往还，山间白云老。  

○灵泉寺  

白云深处寂无哗，香积惟余饭一麻。出定不知春已过，净瓶花落点袈裟。  

○南屏寺  

禅心不动法堂空，日影斜侵半榻红。一卷《楞严》看未了，篆烟香散竹窗风。  

***◆钱教谕良右（江村先生集）***  

钱教谕良右 【一作佑。】  

良右，字翼之，平江人。言谈举止，济济有儒者意。吴兴赵孟俯、巴西邓文原遇之尤厚，数引拔之，良右殊无仕进意。至大中，署吴县儒学教谕。已代去，辄不复出。闲居三十年，一室萧然，坐客常满，咏歌酣嬉无虚日。聊城周驰举良右宜在馆阁，未报。会被旨择工于书者，俾书《农桑辑要》、《大学衍义》，有司悉起良右以应令，竣事。交章荐，亦不报。至正四年以疾卒于家，年六十七。有诗文杂着若干卷，虞学士集为之序。翼之于古篆、隶、真、行、小草无不精绝，豪家贵人往往传藏以为珍玩。或有所挟而强使为之，虽百金弗顾也。晚自号江村民人，因以江村先生称之。  

自灵岩登天平山次柳道传韵  
自天平游灵岩次胡古愚韵  
次韵答虞道园  
至顺四年四月九日同王叔能柳道传胡古愚游天平山次古愚韵  
余自至元元贞间客杭得交子行父虽齿在余先甚款密也余往来于杭有年间归吴门每承以诗或书尺见寄今犹有存者其过山村翁诀别之诗按胡汲仲先生冢铭乃至大四年也越三十一年为至正改元始见其手迹于卢山甫家感悼之余为作七言一首以附于后亦挽之之意云时余六十又四  
题赵子固兰蕙图二首  
题赵子固四香画卷  
题所南老子推篷竹图  
题赵荣禄水村图  

○自灵岩登天平山次柳道传韵  

茫茫勾吴墟，旷远似淮甸。遇胜有山林，栖禅遗古院。其教本空寂，身世等飞电。是间多开士，名列方外传。奉先反见托，图以安吾竁。衣冠高平后，选席慎所荐。坐令一山灵，示现瞿昙面。白云深复深，香火同致奠。兼乃突众峰，百年足游衍。到山每恨迟，出山岂无恋。肩舆惯崎岖，未让逆流牵。石秀境益奇，峰回路频转。绿阴清旦繁，香草发幽蒨。心赏胜花时，谁夸众色绚。盘纡上灵岩，午供出僧面。肯为口腹留，颇慰仆夫倦。昔是歌舞场，歈音想清啭。只今钟梵居，放怀得往践。参差丹碧丽，结构衣绝巘。阴崖露未晞，风叶洒微泫。汲井讶高原，歇思当三咽。弱冠曾此来，知复几霜霰。苔碑难尽读，髣髴经再眄。行乐信及时，坐成避鸿燕。西日轮未侧，尚虑云物变。下坡仍相逐，健武觉尔便。俄然涵空胜，掩冉不可见。兀兀渎上归，怅望云中殿。飞翮亦已还，瞥眼急于箭。登舟舍山乘，凉飔袭葵扇。固知生已浮，来者政如禅。方是即已非，偶言遂成谚。酒徒人所厌，诗豪还类狷。兹会近殊无，座有儒林卞。  

○自天平游灵岩次胡古愚韵  

我乡本泽国，近郭惟西丘。群山青更□，太湖限洪流。咫尺可登览，道路若阻修。年来岂无缘，岁月成再游。深山多白云，长松交翠虬。灵泉发不竭，一窦穿岩幽。涵空倚山阁，物色纷入眸。天水永无际，坐觉身世浮。携尊相与酌，洗我今古愁。回首卧云地，老屋苔雨秋。兹行真胜集，言归仍少留。座有词林客，功名尚黑头。倡酬纪所历，燕笑迟回舟。  

○次韵答虞道园  

笔翰风流说晋唐，敢将拙恶比诸郎。健豪日费徒成冢，秃鬓年侵不待霜。才士宜从鹓鹭序，畸人合住水云乡。岂期天藻亭中老，远寄词章胜采芳。  

○至顺四年四月九日同王叔能柳道传胡古愚游天平山次古愚韵  

松门一径度萧森，门外澄渊得重临。翠木斩新随地长，白云依旧在山深。泉分茗椀来岩隙，香起熏炉出殿阴。篆墨题名志崖石，忘形容我亚冠簪。  

○余自至元元贞间客杭得交子行父虽齿在余先甚款密也余往来于杭有年间归吴门每承以诗或书尺见寄今犹有存者其过山村翁诀别之诗按胡汲仲先生冢铭乃至大四年也越三十一年为至正改元始见其手迹于卢山甫家感悼之余为作七言一首以附于后亦挽之之意云时余六十又四  

无家人拟地行仙，自号青霞小洞天。爱竹每留缘郭寺，吹箫时泛过湖船。诗魂渺渺波摇月，篆脚垂垂雨在川。老我犹能见遗墨，可堪回首断桥边。  

○题赵子固兰蕙图二首  

生意苦不繁，托根那计畹。只怜君子花，西风亦相偃。  
百亩不同调，数花常自春。风流高韵在，优孟是何人。  

○题赵子固四香画卷  

名卉交加迥绝尘，芳香秀色映清真。岁华相对空山晚，不羡长安桃李春。  

○题所南老子推篷竹图  

南翁高卧似渊明，不种黄花种竹君。挂起 【一作「起挂」。】 北窗长见此，苍烟一抹带斜曛。  

○题赵荣禄水村图  

每怜北苑风流远，笔底精神此日同。春水孤村无限意，题诗输与杜陵翁。  

***◆钱员外逵***  

逵字伯行，良右子，词翰有父风。丙申岁为江浙行省管勾架阁，历淮南行省员外郎。明初，选赴太常议礼。发凤阳居住，寻放归。洪武十六年，以事起遣入京，明年卒。  

寄乐耕傅子雨  
次韵陈敬初答虞清二子雨中见寄绝句六首  
赵子固兰蕙卷  

○寄乐耕傅子雨  

闻君素志乐耕耘，况是能诗趣不群。觅句想吟西岭雪，把锄长带北山云。秋来散发乘凉吹，草阁分题倚夕曛。拄杖几时来看竹，落花飞絮正纷纷。  

○次韵陈敬初答虞清二子雨中见寄绝句六首  

白箓裁笺带玉纹，乌丝题字寄衡门。风床展玩论书法，何似颜公屋漏痕。  
积雨孤村水满堤，杏花零乱落春泥。草堂近在桥东路，只借丹丘处士栖。  
喧喧春鸟报新晴，不遣春愁眼底生。拟约芙蓉洲上坐，暂分私地听蛙鸣。  
独立春江古岸基，风帆沙鸟总忘机。今朝闻有巢湖信，南陌东阡迟子归。  
村坞深如华子冈，东风花落涧泉香。故山猿鹤相望久，莫遣濡须草树荒。  
关河犹未息风尘，孤负春来绿草茵。莫报淮南近消息，题诗且慰白头人。  

○赵子固兰蕙卷  

王孙书画出天姿，痛忆承平鬓欲丝。长借墨花寄幽兴，至今叶叶向南吹。  

***◆彭征士炳（元亮集）***  

炳字符亮，崇安人。留心经学，诗效陶、柳。喜与海内豪杰游，历齐秦至都下，闻昌平隐者何得之名，遂往谒焉。由是知名，驸马乌谷孙事以师礼。至正中，征为端本堂说书，不就。有集一卷。如「明河夜无声，茅亭四檐月。」「璧树落秋子」「风吹白云起」之句。真不减柴桑、愚溪品致也。  

兰在二首  
明簪  
冲冲  
渺然  
南溪  
商州道中怀仲微  
愧浅  
无为人所怜  
楚山  
相重  
湘中曲  
长丝曲  
珊瑚  
溪亭  
草亭  
薄酒  
青藜  
武夷宫  
绝句四首  
渊明辞  
商山辞  
怀关中故人  
怀彦肃二首  
寄兼善  
月明归路  
长笛  
曲溪  
小桥  
清池  
钓鱼图  
野鹤  
楼上  
楚云曲  
人心  

○兰在二首  

兰在在楚泽，兰在在楚山。古人见心易，今人见心难。  
兰在在幽谷，行子在歧路。蓼虫居蓼中，人生不知苦。  

○明簪  

明簪倚修筠，抚擥自清绝。明河夜无声，茅亭四檐月。露寒鹤梦醒，山花落香雪。白云虽无心，今宵傥怡悦。持杯欲问之，忘言楚天碧。渺然思美人，芙蓉似颜色。乘鸾月明中，青霞拥鸾翼。苒苒别离时，吹箫苦幽咽。  

○冲冲  

日月行天高，日月行天深。高深亿万古，敛之一寸心。冲冲坐盘石，璧树落秋子。欲涉九疑山，风吹白云起。玉壶满清露，可以沐九州岛。缥缈桂林西，《霓裳》歌未休。  

○渺然  

明月照修竹，繁露骊龙珠。风起青松枝，白云行太虚。人心海一粟，独涵千古余。乾坤不敢先，渺然万化初。安得挽银河，从今洗天枢。  

○南溪  

南溪种修竹，千亩清娟娟。开门看流水，心在昆仑山。年来如病鹤，蹙蹙垂冻翰。瘦筇懒扶策，世路空漫漫。东皋幸有地，可庐亦可田。聊且饮美酒，濯我心上烦。醉歌渊明诗，山月照面寒。我病何时瘳，持杯问青天。  

○商州道中怀仲微  

□日照风林，扶疏动清影。磔磔好鸟鸣，微云度修岭。徘徊望蓝田，青山见锥颖。下有如玉人，思之暗愁耿。松竹在窗户，驯鹤舞柔颈。兀兀茅亭中，焚香瀹春茗。长咏芙蕖诗，澄波愿千顷。  

○愧浅  

汉宣在冲幼，危食剑刃间。壮大履宸极，罔知丙氏恩。大夫在帝左，侃侃不自言。光武草昧时，严陵相与友。乾坤洗疮痏，文叔乃天子。子陵披羊裘，逃往钓江水。两公绝世贤，愧死浅丈夫。何敢拟高风，尚不漂母知。  

○无为人所怜  

前有亿万年，后有亿万年。寓形此穹壤，百岁指一弹。古来多少人，灭没已不闻。草木与同腐，可怜生世间。独有圣与贤，明名长久存。圣贤在世时，小心常畏天。终始履周道，没身无过言。所居至广大，靡物可与权。万垂不为泰，一瓢亦自尊。我当师圣贤，无为人所怜。  

○楚山  

楚山琢青玉，斗酒浮汉江。叩舷歌明月，慷慨过楚邦。亡国非所恤，鹿门思老庞。此心出万物，富贵焉可降。卧龙拜床下，高风古无双。  

○相重  

申韩扫淳风，秦吕有天下。九围无建侯，经国弃王霸。相权重丘山，四海自陶冶。李斯至不仁，驱民纳机擭。忽如楚火炎，咸阳半天赭。汉朝相有功，萧魏古人亚。王陵聊可师，平也骋奇诈。元后资大奸，操威变刘社。董凶谁召之，东京解如瓦。大盗工窃攘，神器陷曹马。下民何命穷，皇天武侯舍。六朝吾厌之，无屑论王谢。李唐虽寡珍，房杜凤凰炙。彼绩成武殃，诛夷岂天假。向非狄张才，庐陵恐葅鲊。开元藉姚宋，天宇耿光射。林甫披剑腹，清阳竟长夜。后来炼赤心，何由补天罅。宋田膏雨深，鉏耘长灵稼。李韩诸大臣，声光泝风雅。气机春树花，风雨易潇洒。天津愁杜鹃，安石乱王化。沈疴苏未苏，妖狐舞秦贾。有元元气舒，京国凤麟舍。昂昂天马来，长风九州岛跨。金根承五云，矫矫六龙驾。弭弓休虎貔，弦歌满华夏。比年天寡情，兵尘涌岷华。大风掀海空，烈日悴中野。股肱非不良，干戈几时罢。青山虽晏如，忧心靡纾写。安得起夔龙，与之为御者。  

○湘中曲  

龙挟天河堕江陼，天子骑龙上天去。轰轰藏剑凿黄云，日落苍梧一抔土。两凤追天住湘浦，红泪湘筠满秋雨。青山九点又春归，花落无人见《韶》舞。  

○长丝曲  

青池秋高霜露繁，芦叶浸水长阑干。风吹枯荷双白鹭，池上木落云漫漫。萧萧马鸣燕草残，小窗清砧山夜寒，乾坤如茧缫未了，古今长丝千万盘。  

○珊瑚  

珊瑚生树碧海底，安得骑鲸斫大枝。独下昆仑倚风露，琼花吹落酒醒时。万山云尽水百折，中夜月高天四垂。不信此心如雪白，汉江同去照涟漪。  

○溪亭  

溪亭春草绿，白鸟下初晴。柳锁长堤暗，花摇深水明。愔愔隔帘影，袅袅听箫声。自酌壶中酒，无穷天地情。  

○草亭  

窗户连清泚，草亭如小舟。都来一壶酒，消得百年忧。燕拂轻花过，云随曲水流。绿杨沈影处，清杀两鸥浮。  

○薄酒  

薄酒歌明月，清髯不解愁。此心无险薄，何处有恩雠。春水洄青涧，桃花绕白鸥。乾坤如小艇，罢钓足优游。  

○青藜  

青藜扶倦足，芳草上坡陀。雨过梨花尽，莺啼柳树多。人心如海水，世路有风波。草莽非无酒，伤春可奈何。  

○武夷宫  

仙人缥缈踏春鸿，月落青峰第几重。琪树雪中巢一鹤，石坛秋后蛰双龙。古时有冢埋黄帝，今日无人见赤松。独愧曾孙幔亭上，翠华同醉玉芙蓉。  

○绝句四首  

矶头系渔艇，林下访樵牧。炯然一白鸥，独有满潭绿。  
独酌玩溪水，溪水清且漪。山月忽飞来，皎然谁与期。  
酒醒悦山桂，流泉夜弹筝。独上青峰去，中天见月明。  
坦坦黄金道，蛾眉七宝车。莫随双燕子，容易落人家。  

○渊明辞  

醉倚苍江看落花，阿舒扶上短辕车。河山万里皆刘裕，五柳春风自一家。  

○商山辞  

紫田云细玉芝香，龙蛰山潭草树光。清夜呜呜弄明月，一簪华发钓秋霜。  

○怀关中故人  

长安三月酒如酥，花落平堤水满初。杨柳簇门齐下马，九龙池上看叉鱼。  

○怀彦肃二首  

山亭浊酒思雀煦，天渴无人献露瓢。偶见癯僧采方竹，雪溪扶过木长桥。  
三年不见琼花树，修竹长松独倚楼。一片白云东海上，又随春雨过扬州。  

○寄兼善  

月在天游恰半痕，手■〈奭斗〉河汉上金盆。如今洗得都明彻，照见南山万树根。  

○月明归路  

常时花柳暗春风，红袖钩心咽小锺。昨夜珠帘罢歌舞，月明归路马如龙。  

○长笛  

长笛呜呜杨柳枝，卷帘清夜酒醒时。光风亭外春无影，明月中天水满池。  

○曲溪  

曲溪山崦白云多，历历梧桐紫凤窠。酿得冷泉成琥珀，月明吹笛看天河。  

○小桥  

落花如雪马蹄香，几树黄鹂欲断肠。行到小桥春影碧，一沟晴水浸垂杨。  

○清池  

春风留梦碧桃枝，双凤吹箫月上时。谁与秋莲共秋色，白鸥如雪落清池。  

○钓鱼图  

酒醒舡在子陵台，万壑千岩玉琢开。抛却钓鱼看雪落，一双青雁恰飞来。  

○野鹤  

野鹤高风双羽寒，重云吹尽过潼关。行人指点晴天角，一簇三峰是华山。  

○楼上  

辘轳鸣晓梦初醒，楼上南山暗又明。一片伤心无处着，渭川流过汉家城。  

○楚云曲  

花梢溜雨湿春泥，花底萦愁两燕低。小院玉筝檀柱冷，楚云凝梦上安西。  

○人心  

杯酒干戈相死生，人心窄路马蹄惊。太行若把填东海，展得中原万里平。  

***◆江南吟士倪道原（太初集）***  

道原，字太初，安仁人。以明经就试，弗利于有司。工诗文，好游览山川，所至吟咏弗辍，后没于都下，朝廷贵重而葬之，题曰「江南吟士之墓」。  

寄简吴宗师  
奉呈虞侍讲三首  
题张真人觐回行卷后  
送道者归闽省亲  
送人入京二首  
赠人远游  
题寿春堂  
题成趣亭  
送傅与砺广州教授  

○寄简吴宗师  

桂旗兰盖肃骖騑，暂领仙官出禁闱。泰畤神光修夜祀，函关紫气望东归。蛟龙宛尾承香案，鸾鹤分翎织缟衣。列岳徧祠回祝册，五云高拱近天威。  

○奉呈虞侍讲三首  

文帝中兴戢武威，元臣高步列彤闱。玉鞭调马陪春宴，银扇回鸾从夜归。立仗官曹移讲席，捧香侍女拂朝衣。龙舆一去桥山远，独抱孤云万里飞。  
五载抽毫侍禁中，上宾虞舜协时雍。频裁密诰颁三省，旋写新词降六宫。金井蟾蜍分碧露，玉杯鹦鹉醉香风。诏归特赐金莲炬，迢递苍龙阙角东。  
万里驱驰别帝乡，蜀江南下楚山长。宫衣满箧云霞烂，御酒分杯雨露香。恩湛镜湖新赐水，梦随玉殿旧班行。杏花疏雨催春色，人在吴中听乐章。  

○题张真人觐回行卷后  

龙蟠虎踞汉仙家，碧玉楼台护紫霞。春在猗兰开奕叶，风暄珠树吐三花。霓旌翼驾朝元早，云笈传书卜世遐。忝是蓬莱山畔客，星河惯识上天槎。  

○送道者归闽省亲  

采药求仙碧海东，客行重入故乡中。铜盘露滴三秋月，玉杵霜飞五夜风。榕叶尽从来后老，桃花只是去时红。南真奕世多仙气，衡岳峰头几岁逢。  

○送人入京二首  

十载秦城梦寐间，客衣重着思漫漫。江河众水分流出，济岱诸山对海安。茅店听鸡霜月白，柳桥饮马晓风寒。旧藏箧内阴符在，赢得苏郎对雪看。  
牢落乾坤见二毛，登丘却望凤城高。城头击柝樯乌起，塞上吹笳枥马号。壮士语深留宝剑，故人情重赠绨袍。庙堂进用多才杰，青眼高歌望尔曹。  

○赠人远游  

远辞云月谢松萝，频倚邮亭拂太阿。裘解鹔鹴春卧稳，杯干鹦鹉夜吟多。三韩方丈连沧海，华岳终南隔大河。此地经过重回首，天门佳气正嵯峨。  

○题寿春堂  

兵卫森门列彩■〈瞿戈〉，使君堂上足欢娱。醉攀北斗斟元气，坐领东风动九衢。千岁崖松收琥珀，三秋海树长珊瑚。故家旧德犹遗泽，奕叶兰芳衍庆符。  

○题成趣亭  

吴氏亭台水竹间，百年幽兴满松关。匏樽雪后移当径，石榻晴来卧看山。昼日鸣鸡花下散，春风飞燕柳边还。扬雄五亩城西宅，草就玄经未得闲。  

○送傅与砺广州教授  

秋尽黄茅瘴雾收，计程君合到交州。天垂北极星文□，地尽南图海气浮。灵药谩从方士采，明珠岂效贾胡留。临歧不作经年别，有约看花上苑游。
