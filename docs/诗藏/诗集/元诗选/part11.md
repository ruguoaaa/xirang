---
title: 第11部分
index: true
icon: editor
order: 11
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选二集  乙集  

姚文献公枢（雪斋集）  
张元帅弘范（淮阳集）  
张平章珪  
杨廉访奂（还山遗稿）  
王内翰盘（鹿庵集）  
杨总管果（西庵集）  
徐按察世隆（威卿集）  
李御史思衍（两山稿）  
郭宣慰昂（野斋集）  
姚承旨燧（牧庵集）  
参政孛朮鲁翀（菊潭集）  
李平章孟（秋谷集）  

***◆姚文献公枢（雪斋集）***  

枢字公茂，号雪斋，营州柳城人。后迁洛阳。少笃于学，自期甚高。宋内翰九嘉识其有王佐略。岁壬辰，杨中书惟中与偕觐元太宗，为燕京行台郎中，未几辞去。岁庚戌，元世祖召居潜邸。中统元年，拜东平宣抚使。明年，召拜太子太师，辞不受，改大司农。四年，拜中书左丞。至元五年，出佥河南行省。十年，拜昭文馆大学士，详定礼仪事。十三年，拜翰林学士承旨。十七年薨，年七十八。元贞二年，赠荣禄大夫、少师。至大三年，追赠太师、开府仪同三司，封鲁国公，谥文献。初，雪斋与惟中从太子阔出南征，军中得名儒赵复，始得程朱之书。后弃官携家来辉，中堂龛孔子容，旁垂周、两程、张、邵、司马六君子像，读书其间。自板诸经，散之四方。时河内许衡平仲、广平窦默汉卿并在卫。雪斋时过汉卿茅斋，而平仲亦特造苏门，尽室相依以居，三人互相讲习，而北方之学者始闻进学之序焉。许参政有壬曰：皇元启运，道复隆古，倡而鸣者为雪斋姚公。盖宋、金之际，兵燹频仍，版帙散亡殆尽，独首唱经学，阐明斯道，厥后名儒接踵而出，气运昌隆，文章尔雅，推回澜障川之功，论者谓文献公不在禹下云。  

聪仲晦古意廿一首爱而和之仍次其韵  
题虢国夫人夜游图  
被顾问题张萱画明皇击敔按乐图  
赋龙池水  
济渎庙祷雨感应  

○聪仲晦古意廿一首爱而和之仍次其韵  

圣圣继天极，授受惟一中。宣尼集大成，玉振条理终。尽性无思勉，中道何从容。乾坤有全德，尚资参赞功。  
韦编日三绝，孳孳何所嗜。人道合天心，天人本无二。盈虚消息几，进退存亡事。何当拟虚玄，百世老辅嗣。  
观人莫观貌，相马不相肉。群经无释辞，熟读意自足。《易》道微九师，《春秋》散公谷。古今有成言，此论非余独。  
人皆与时行，吾斯未能信。士子有当忧，忧在不如舜。至哉伊洛传，为发前圣蕴。先儒固所师，未暇穷诂训。  
高明悬万象，经纬成纵横。君子动静机，一以踪天行。后来英伟士，概举名书生。胡为事无用，篆刻风物情。  
天命日流行，维仁亦无息。君子以自强，兹言致其力。求仁固多方，寸心惟自克。四勿犹勇兵，摧枯破敌国。  
任重不易胜，无为鼎折足。小利害成事，不达缘欲速。闭户岂遗世，入仕非干禄。出处贵适时，违时招自辱。  
洙泗浸微没，继世承末流。谁能泝渊源，跬步还自留。安宅久旷居，正路奚弗由。知津定何人，接淅吾将求。  
夷齐顾名节，不食饿首阳。尚父应天讨，奋时清渭傍。心迹异天壤，日月同辉光。道义有如此，人惟重行藏。  
切问复近思，干行求艮止。人道无他焉，仁义而已耳。原始可要终，知生乃明死。伥伥失路人，何当与闻此。  
志士慕功业，富贵鸿毛轻。仁人怀道义，不为功业萦。富贵讵可求，功业从自生。狂狷奚所取，无由见中行。  
大舜与人同，人心本无恶。未达为善资，凡民曾不若。临深莫为高，见是方知错。出门有余师，刍荛未应薄。  
中孚自有喜，无妄从生灾。达人弭忧乐，世俗生嫌猜。短翼登云衢，鹓雏栖草莱。要知庸玉汝，天亦惜良才。  
富贵惟润屋，德艺能润身。蓬门信寒寂，道胜生阳春。颜渊百世士，原思千载人。先贤尝有此，吾辈甘常贫。  
得鹿未足喜，丧马勿用逐。初萌得失心，方寸成百曲。纤人恣物情，熊掌又鱼肉。曾推万祸原，古今从一欲。  
美人有硕德，辉光映儒□。□□□为食，生民以为心。螭蟠久存蛰，岩栖□□霖。忧时恒若疾，不为风雨淫。  
有士气凌云，孤松挺高节。壮怀入酣歌，歌长击壶缺。鬓发日以秋，肝肠老于铁。从知养浩然，此意潜□歇。  
四海一红炉，焦心待时雨。群生日熬熬，无从求乐土。百拜吁苍天，吁天天未许。亨嘉会有期，此非容力取。  
拔茅连其茹，激浊扬其清。云山兴大厦，谅非一木成。嶷嶷万斛舟，水积舟乃行。群材惟柱石，国势何用倾。  
旷世少知音，为谁歌《白雪》？风云重三顾，捐躯轻呕血。考盘在涧阿，永矢心如铁。千秋见锺期，朱弦难遽绝。  
天道有定常，推行无少忒。人心复何为，迁□莫能测。古人贵全交，所贵在恒德。黄金百炼余，不改当时色。 【甲寅春二月廿有七日，书于吐蕃满底城东北二百里荒山行帐中，为子益恳求故也。敬斋姚枢识。】  

○题虢国夫人夜游图  

宴安怀鸩毒，荡佚国将亡。缅思天宝载，声色迷君王。朝政出多门，十九分权纲。其谁堪炙手？秦虢连诸杨。攀附势莫比，所冀保椒房。宫中陪宴乐，昼短疑夜长。重为长夜游，细马驮宝装。胡不秉明烛，宴行撤礼防。一从此风炽，野鹿踰宫墙。五岳出洛泜，四海同惨伤。维时所贵显，赤族亦罹殃。马嵬脂粉暗，岷山涕泗滂。明年虽幸还，大海翻田桑。山河增惨淡，日月销精光。问民疮痍中，哭庙煨烬旁。女宠祸何酷，百悔不一偿。在莒岂足拟，于兹不可忘。  

○被顾问题张萱画明皇击敔按乐图  

阿萱五季名画师，尤工粉墨含春姿。君王游荡堕声色，不知声色倾人国。开元无逸致太平，天宝奢风生五兵。偃月堂近 【一作高。】 幽蓟远，潜谋不入芙蓉苑。咸阳行色马嵬尘，萱 【一作画。】 笔虽工恐未真。四海苍生半鱼肉，归来岂为香囊哭。一日重开日月光，黄金却铸郭汾阳。  

○赋龙池水 【即平水之源。】  

浊泾一斛几半区，白田一沃成膏腴。汾水流源亦不殊，循崖挟阜不可渠。姑射山高草木敷，精英四散清流疏。清流溉田田即癯，耕犍啬夫疲粪车。陈蕃一室还扫除，渊明亦复新其庐。伯夷柳惠圣之徒，其源逼窄其流污。春日秋霜与化俎，何当得此辅唐虞。中行未易良可吁，晋人努力无为迂。  

○济渎庙祷雨感应  

石坛飞尽赤章灰，蝗孽冥销澍雨来。归奏玉皇香案侧，天颜应为羽衣开。  

***◆张元帅弘范（淮阳集）***  

弘范字仲畴，河内人，蔡国公柔第九子也。中统初，授行军司马，以平济南李璮功，进顺天路管民总管，移守大名。六年，授益都淄莱等路行军万户。十一年，北兵渡江，弘范为前锋，长驱至建康。屡败宋师，上其功，改亳州万户。后赐名拔都，从中书左丞董文炳由海道会丞相伯颜，进次近郊，宋主上表降，师还，授镇国上将军、江东道宣慰使。十五年，张世杰立广王昺于海上，授弘范蒙古汉军都元帅，往平之。十六年正月庚戌，由潮阳港发舶入海。辛酉二月甲申，战于厓山，宋师大溃，陆秀夫抱宋主昺赴水死，岭海悉平，磨厓山之阳，勒石纪功而还。十月入朝，未几疾作，端坐而卒，年四十三。赠银青荣禄大夫、平章政事，谥武略。至大四年，加赠太师、开府仪同三司、上柱国，齐国公，改谥忠武。延佑六年，加封淮阳王，谥献武。仲畴善马槊，颇能为歌诗，幼尝学于郝信使经，故属意文事为甚。邓侍郎光荐曰：公天分英特，虽观书大略，率意吐辞，往往踔厉奇伟。据鞍从横，横槊酾酒，叱咤风生，豪快天纵，类楚汉烈士语。许治书从宣曰：王以事业之余，适其情性，而聊以见之吟咏。雅韵清辞，雍容谐协，固非服介冑者所能及。至其读韩信、李广传诸作，英气伟论，卓荦发扬，又岂拘拘律度之士所能道哉。  

雨霁登楼  
柳塘避暑  
花影  
述怀  
赴大名路任  
初夏  
新蝉  
雏燕  
射柳  
述怀  
过双塔  
宿龙门  
述怀  
襄阳答王仲思  
风柳  
南征二首  
读韩信传  
共赋行田  
春雪  
寄枢密院郭良弼  
槐井  
游春  
读李广传  
墨竹  
射虎  
出猎  
新燕  
青杏  
柳絮  
闻角  
寒食后  
碧桃花  
烛泪  
梅雨  
拆秋千  
榴花  
晚蝉  
骤雨二首  
春信  
霜月早行  
过江  
柳眉二首  

○雨霁登楼  

楼外雨初霁，乾坤望眼明。岸高秋涨满，帘卷暮霞生。燕入泥香润，龙归海气清。阑干残照底，一片古今情。  

○柳塘避暑  

避暑溪塘上，□然□□疏。挂冠疑过鸟，濯足碍行鱼。雨过波纹细，风来树影虚。消□长日事，棋罢数行书。  

○花影  

明月招春魄，移痕□□□。暗香□□簟，乘兴灭银釭。  

○述怀  

太古一轮月，浮云几度漫。阴晴从万态，桂影自高寒。  

○赴大名路任  

诏引春风下帝庭，恩教迁镇大名城。天寒日短催行色，雾重霜浓接去程。鹏翼垂天今日志，马头洒泪故乡情。深承父老殷勤送，何日儿童竹马迎。  

○初夏  

醉窗睡足碧纱凉，帘卷熏风燕子忙。满地落花惊晚吹，一溪流水带斜阳。等闲岁月过难再，牢落功名拙自伤。青镜祇愁霜鬓改，光阴空老郭汾阳。  

○新蝉  

齐宫怨女梦初惊，犹对熏风诉别情。一自返魂遗旧壳，便将秋恨入新声。断桥高柳天将暮，落日空山雨乍晴。铁石肝肠人听得，也应白发为君生。  

○雏燕  

羽毛香润态含痴，睡足云兜力尚微。唤母但能啾唧语，恋巢犹倦往来飞。熏风庭院帘初卷，落日池台人乍归。白凤赤龙浑异事，争如随分着乌衣。  

○射柳  

年少将军耀武威，人如轻燕马如飞。黄金箭落星三点，白玉弓开月一围。箫鼓声中惊霹雳，绮罗筵上动光辉。回头笑杀无功子，羞对熏风脱锦衣。  

○述怀  

春风满鬓绿鬅松，落落胸怀气吐虹。节操自知坚雪竹，行藏未必属秋蓬。歌终牛角两行泪，舞彻鸡声一剑雄。肯似少年场上客，笙箫日醉软香中。  

○过双塔  

千丈黄尘倦客涂，林梢遥认两浮屠。数家荒店留行李，一带遥山入酒壶。勋业壮年劳梦寐，等闲老境寄江湖。前涂默默深沧海，惆怅西楼日向晡。  

○宿龙门  

落日苍厓列翠屏，翠屏围宿暮云横。溪声清入诗人耳，山势斜盘客子程。青草路凉羸马饱，碧林月冷倦乌惊。明朝飞过龙门去，直挽春风下赤城。  

○述怀  

飘零孤影寄天涯，梦断春风二鼓挝。闷上心来须赖酒，愁驱睡去胜如茶。龙潜北海收雷迹，豹隐南山养雾花。天产我材应有意，不成空使二毛华。  

○襄阳答王仲思  

昼夜干戈备不虞，等闲诗酒兴全疏。承君西属三词至，愧我东回一字无。麾下雄兵山有虎，目中穷寇釜奔鱼。秋风咫尺襄樊了，好约扁舟泛五湖。  

○风柳  

澹澹池塘近楚宫，绿腰袅娜学盘中。乱摇芳草飞轻白，细搭朱阑拂落红。枝上娇莺啼恰恰，树边舞蝶意怱怱。东君应着吹嘘力，要把春愁一扫空。  

○南征二首  

百战归来气未松，紫泥又起作元戎。楼船万艓三山外，塞马千群百粤中。举目山川浑各异，伤心风景不相同。明年事了朝天去，铜柱东边第一功。  
离多会少古皆然，惟我平生苦太偏。已是十年驱战马，又还万里驾征船。相思回首南天角，独许倾心北阙边。寄语故人知道否，戮鲸沉海在来年。  

○读韩信传  

一怒燕齐楚赵收，将军今古果谁俦。后来肯为陈豨计，先日何辞蒯彻谋。自是多能惭哙等，何能轻举学留侯。可怜一片肝肠铁，却使终遗万古羞。  

○共赋行田  

不屑人间事业忙，日迷歌舞少年场。楼台夜月延佳客，花竹春风拥谢娘。笑倩钗金挑烛影，醉嫌杯玉擘橙香。谁知原上农家子，鞭袅残星晓露凉。  

○春雪  

余寒料峭黄昏暮，惊见东风吹柳絮。杜陵野老独归来，却入灞陵桥上路。黄莺愁立花深处，恨湿金衣寒两羽。园林浑似晚春时，一片琼花飞玉树。  

○寄枢密院郭良弼  

三百年基数战休，君臣束手愿归囚。上天有命圣皇福，下国无谋贤相筹。笑我青蝇随骥尾，看人沧海据鳌头。此行幸见太平了，收拾琴书觅旧游。  

淮阳王佳句可摘者，五言如《月夜独酌》云：「山风吹雨去，海月上天来。」七言如《晚凉楼饮》云：「龙驾金乌归海北，鲸吹璧月上天东。」《初夏》云：「香盈脾蜜蜂衙歇，泥足梁巢燕寝便。」《遇雨未发》云：「绝岫黑云笼古殿，虚檐玉柱碎空阶。」《述怀》云：「中酒未醒过似病，搜诗不得胜如愁。」亦复雄健新警，耐人吟咏也。  

○槐井  

翠围石甃雨苔青，影落寒泉堕月明。酒醒渴怀无处着，绿阴风送辘轳声。  

○游春  

闲逐东风信马蹄，一鞭诗思曲江堤。行行贪咏梨花雪，却被桃花约帽低。  

○读李广传  

弧矢威盈塞北屯，汉家飞将气如神。但教千古英名在，不得封侯也快人。  

○墨竹  

麝墨芸香小玉丛，澹烟横月翠玲珑。小屏春锁绿窗梦，也胜湖江烟雨中。  

○射虎  

黑风万骑卷空山，怒吼岩林出锦斑。得意将军飞铁镞，忽惊一点草梢殷。  

○出猎  

臂鹰携犬胯腰弓，四野长围马疾风。恨杀棘林狐兔走，肯教容易出围中。  

○新燕  

海棠开后月黄昏，王谢楼台寂寂春。柳外东风花外雨，香泥高垒画堂新。  

○青杏  

落尽残红绿满枝，青青如豆酿酸时。佳人摘得新尝怯，一点春愁锁画眉。  

○柳絮  

东风殢杀柳梢头，吹去香棉得自由。不到池塘成翠靥，颠狂飞入酒家楼。  

○闻角  

戍楼一曲老龙嘶，霜满秋空月影西。客里梦回听不得，残灯明灭伴人啼。  

○寒食后  

家家钻火露新烟，花褪残红柳吐棉。底是游人肠断处，杏桃影里拆秋千。  

○碧桃花  

应是玄都观里仙，为嫌白澹厌红蔫。故栽一种新颜色，疑是飞仙坠翠钿。  

○烛泪  

惜别终宵话不休，煌煌灯烛照离愁。蜡花本是无情物，特向人前也泪流。  

○梅雨  

轻云薄薄暗江干，几陈纱窗送嫩寒。浓醉呼童新摘得，未黄梅子已微酸。  

○拆秋千  

画柱青苔卧寂寥，彩绳无计恋春娇。可怜明月梨花院，闲杀春风第一宵。  

○榴花  

猩血谁教染绛囊，绿云堆里润生香。游蜂错认枝头火，忙驾熏风过短墙。  

○晚蝉  

三生齐女旧精魂，哭断残阳雨后村。千古闺愁无处着，断肠声里又黄昏。  

○骤雨二首  

沧海龙飞霹雳惊，云间电影万蛇明。六丁怒挽天河水，特为人间洗甲兵。  
风拥黄云龙驾海，雷驱紫电雨翻盆。长虹千丈忽截断，一片风波起市门。  

○春信  

庾岭梅花喷雪香，灞桥烟柳弄鹅黄。故乡望断无消息，独倚东风雁数行。  

○霜月早行  

霜满溪桥月满山，哦诗驴背怯清寒。那知年少青楼客，醉拥芙蓉梦未阑。  

○过江  

磨剑剑石石鼎裂，饮马长江江水竭。我军百万战袍红，尽是江南儿女血。  

○柳眉二首  

似敛还舒嫩觉羞，隋堤如为古今忧。翠尖管取传春意，莫向长亭管别愁。  
睡起沙窗对晓奁，暂时初识远山尖。多情笑杀张京兆，应恐香螺涴玉纤。  

***◆张平章珪***  

珪字公瑞，自号澹庵，弘范子。至元十七年，拜昭勇大将军，管军万户。弘范卒，屡着战功。二十九年入朝，拜镇国上将军、江淮行枢密副使。大德三年，擢江南行台侍御史，换文阶中奉大夫。迁浙西廉访使，入佥枢密院事，拜江南行台中丞，谢病归。至大初，召为太子谕德，进宾客，拜御史中丞。皇庆初，迁枢密副使。延佑初，拜中书平章政事，后以大司徒谢病家居。至治间，起为集贤大学士，寻复入中书，封蔡国公，知经筵事。泰定二年，得旨暂归。三年，复召拜翰林学士承旨、知制诰，兼修国史，继得旨还家，四年薨。初，淮阳王平广海，得宋礼部侍郎邓光荐，命公瑞师事之。光荐尝遗一编书，目曰《相业语》，曰：熟读此，后必赖其用。故其为学不尚章句，务求内圣外王之道。学书，腕力尤健，端重严劲，无惭笔谏之臣。真能世其家者也。  

登茅山  
喜客泉  
晋桧  
阴阳井  
展子虔游春图卷  
题王鹏梅金明池图  
题周曾秋塘图  

○登茅山  

久矣厌朝市，心栖岩壑幽。今朝复何朝，陟此苍峰秋。玉宇正寥廓，风籁寒飕飗。平生获壮观，万里供 【寸】 【十】 眸。烟岚缥缈中，青原间桑畴。琳宫一何丽，突出寒岩陬。茅君此仙去，遐想希前修。胡为尘玉踪，岁月徒悠悠。何当乘云虬，八表同周流。念念竟忘言，凝神入冥搜。彷佛鸾鹤音，还来故山游。  

○喜客泉  

昔闻喜客泉，今来欣见之。俯槛一凝盼，珠玑拂清池。山灵蕴神秀，出此天下奇。嗟余时所忌，而泉喜何为。丹忱天自知，愿兹谅弗疑。  

○晋桧  

晋代王气终，劫灰今几时。独余此苍桧，郁郁贞秀姿。深根盘厚地，云汉参高枝。风霜固久历，雨露无偏滋。一笑媚时荣，朝盛夕已衰。  

○阴阳井  

仙人修炼地，玉井着神功。日月双轮见，阴头两窍通。可堪清彻底，那便施无穷。尚冀丹砂力，当浇尘念空。  

○展子虔游春图卷  

东风一样翠红新，绿水青山又可人。料得春山更深处，仙源初不限红尘。  

○题王鹏梅金明池图  

万棹齐奔竞出头，锦标夺得志应酬。吴侬识此争先着，一度赢来便可休。  

○题周曾秋塘图  

荷枯苇折澹秋塘，岸侧芙蓉镜里妆。水宿云飞禽共乐，不须别处觅潇湘。  

***◆杨廉访奂（还山遗稿）***  

奂字焕然，又名知章，干州奉天人。母尝梦东南日光射其身，旁一神人以笔授之，已而奂生。甫胜衣，尝信口唱歌，有紫阳阁之句，问其故，则不能答也。未冠，梦游紫阳阁，景趣甚异，自悟以前为紫阳宫道士，后因以自号。金末举进士不中，乃作万言策，指陈时病，未及上而归，教授乡里。岁癸巳，汴京降，奂微服北渡，依冠氏帅赵寿之。戊戌，太宗诏宣德课税使刘用之试诸道进士，奂试东平，两中赋论第一，从监试官北上，谒中书耶律楚材，荐授河南路征收课税所长官，兼廉访使。在官十年，乃请老于燕之行台。壬子，世祖在潜邸，驿召奂参议京兆宣抚司事，累上书得请而归。秦中学者称为关西夫子。乙卯疾笃，引觞大笑而卒，年七十，赐谥文宪。所著有《还山集》六十卷行世。遗山先生元好问撰墓碑曰：「紫阳博览强记，作文刬刮尘烂，创为裁制，以盗袭剽窃为耻，其持论亦然。秦中百年以来，号称多士。较其声问赫奕，耸动一世，盖未有出其右者。」江汉先生赵复曰：「紫阳其志其学，粹然一出于正，其言精约粹莹，而条理肤敏，名教中南宫云台也。」  

谕内  
陶九嫂  
孙烈妇歌  
题赵继卿耕隐图  
李王夜宴行  
晋溪行感故人崔君宝冯达卿至  
金谷行  
有怀梁仲经父  
寄商孟卿  
寄朱生  
河道村  
宿草堂二首  
留别儒禅  
谢顾副言问疾  
雨夜  
题城南阴氏永思亭  
访耿君玉隐居  
饮山家  
青峰寺哭灿然弟  
晚至青口  
浮生一首怀裕之  
抚州  
至滑州堤  
宿南石桥  
出鸦路宿北石桥  
承德亨见访  
次答正卿二首  
答京叔文季昆仲  
未归  
雨夜  
次答伯直侍郎三首  
冠氏留别赵帅  
泊舟老鹳觜  
送张彦叔还陕二首  
送靳才卿之平阳  
呈君美  
得邳大用书复寄  
□杨飞卿  
□文纪行赠以小步马  
答张君美  
怀同祖卿  
宿重阳宫  
同完颜惟洪至楼观闻耗  
陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑向禹城侯先生司竹时与扶风张眀叙六曲李仲常凤翔董彦材从之学如白云楼海棠观所谓胜游也兵后吾弟主之亦西州衣冠之幸感今慨昔不能不惘然也握手一笑知复何年敢此以为质兼示鄠亭赵秀才四首  
呈公茂  
寄商孟卿  
病中赵之让见访  
次答庭干  
病中次答  
寄长安  
草亭既成招肥乡窦子声  
送马公远归桂庵  
长安感怀  
延祥观  
重阳观  
遇仙观  
通济桥  
试万宁宫  
至日  
谒庙  
题终南和甫提点筠溪  
录汴梁宫人语十九首  
酬昭君怨  
游嵩山十三首  
读汝南遗事二首  
读通鉴  
紫阳阁  
题二贤祠  
涿南见蚕妇本汴梁贵家  
出郭作  
过汤阴崇寿寺二首  
忆君美  
寄君美二首  
管宁濯足图  
答客  
泛舟  

○谕内  

天地具此身，胚胎乃潜受。甚者感异类，焉敢计妍丑。冠盖传百世，万求无一售。所以孟轲氏，立言痛无后。飘零风尘际，判作穷独叟。四年四悬弧，吉兆自申酉。顾我果何人，报施嗟已厚。今冬复尔耳， 【三国魏崔琰传，太祖曰：谚语生女尔耳！】 喜在得分剖。女亦吾所出，胡为生可否。天下尽男子，无姑卒无妇。伏羲画八卦，错综定奇偶。阿驹才五岁，见客谨拜叩。稍稍爱纸笔，门户知可守。女生愿有家，教之奉箕帚。乘龙非所期，随分逐鸡狗。  

○陶九嫂 【述蕲春刘益甫所言，以为强暴不道者之戒。】  

勿轻钗与笄，勿贱裙与襦。柘皋一女子，健胜百丈夫。家住庐州东，库藏饶金珠。天阴夜抹漆，暴客萌觊觎。胠箧不足较，父兄罹刳屠。女年十五六，以色竟见驱。捕捉星火急，亡命洞庭湖。既为陶家妇，九嫂从渠呼。寝息风浪中，四邻唯菰蒲。琴瑟未免合，积久产二雏。春秋祭享绝，对面佯悲吁。向来郎鬓黑，漂泊生白须。身后乏寸土，奈我子母孤。干戈又换世，幸在昔廛区。何当决归□，卒岁容相娱。闻语略不疑，意谓痴且愚。锐然□轻舟，携抱登长涂。青毡复旧物，水陆多膏腴。女儿拜夫前，灵贶焉可诬。儿初有秘祝，欲答神□扶。绐郎俟西祠，径往公府趋。画地诉首尾，曾不□锱铢。官长怒咆哮，俄顷就执俘。械杻满虮虱，□□临街衢。使女坐其旁，笑颊如施朱。自推二□□，□请加锧鈇。官曰产尔腹，颇亦怜呱呱。女□□□种，不可谓不辜。环观交感泣，猛烈今古无。□事鬼神畏，失机或斯须。甘露若训注，反遭□□图。政类窦桂娘，儿同心实殊。 【桂娘，建中时人，见杜牧言。】 隐忍寂寞滨，岂甘盗贼污。白玉投青泥，至宝终莫渝。此雠若不雪，何以见鸟乌。一息传万口，南北通燕吴。夫愿女为妇，妇愿女为姑。绿林肝胆寒，低头羞穿窬。佳人固不幸，能还谁尔拘。何事原巨先，遂使轻侠徒。 【见《前汉原涉传》。】  

○孙烈妇歌 【妇姓吴，小字二十，平陆人。适进士孙。】  

平陆有烈妇，地望雄诸吴。从居孩提间，体貌迥尔殊。举家爱惜心，不啻千金珠。眉拂夏茧蛾，鬓亸春林乌。芙蓉羡颜色，冰雪羞肌肤。十二巧针指，十四婉步趋。姻戚未省识，闺阃何曾踰。孙郎邑中秀，少小依师儒。双亲为择对，买红缠酒壶。青鸾得彩凤，誓结百年娱。屈己接妯娌，尽心奉舅姑。孰谓连理枝，半璧先摧枯。春风合欢床，分守夜雨孤。西邻久钦慕， 【指王氏子。】 诚与六礼俱。贿好靡不周，下逮役使徒。父兄去世乱，仓卒谁携扶。母嫂怜幼寡，且微反哺雏。号诉竟莫察，僵仆气不苏。同穴大义在，初言宁忍辜。日间势转逼，托媒致区区。将汝已死妇，配我未葬夫。朝决暮即行，参差当自屠。王族忽承命，搔首久踟蹰。此事难为谐，此理古亦无。女闻一抚掌，天道卒敢诬。腐骨尚知爱，而况生人躯。素志从此伸，里巷咸惊吁。秋风万马来，所至皆丘墟。粟堆坡头路，月黑忘崎岖。乡兵共乌合，焉能保不虞。俄顷鼓声绝，崩溃东北隅。壮者被杀戮，弱者遭縻驱。妇时飞悬厓，翩若赴水凫。皎皎盈尺玉，未甘苍蝇污。鲜鲜全匹锦，岂容浊秽涂。向是健男子，足授丈二殳。航海鲙长鲸，荡荆缚于菟。悲哉女子身，裙裾郁壮图。胡不具始末，奏之达帝都。外则诏郡国，内则正宫襦。胡不构祠宇，揭之当官衢。近使感义节，远使惩淫愚。不然布台阁，直笔一再濡。特书彤史上，永世瞻范模。  

○题赵继卿耕隐图  

惜君玉雪成老丑，知君近出太常后。 【太常名之杰，以谏南北征知名。】 求田问舍计差早，恐君不是扶犁手。长安冠盖闹于云，但说子真耕谷口。此心肯处万事了，直待钟鸣奈衰朽。溪山入眼画样新，雨翠烟岚浮户牖。松亭可琴水可舟，中有石田三百亩。剩鉏乌豆种红秫，十分桑麻居八九。软浸豆屑饭晨犊，浓汤 【去声。】 秫腴篘社酒。冷盆缫丝给公上，挑灯纺绩裹妾妇。索钱豪吏喜食肉，准备羹材养鸡狗。荆棘满野独漏网，太常遗泽亦已厚。军兴科徭古不免，为劝比邻死莫走。残年得饱实大幸，傍舍偎篱插花柳。君家平日无杂宾，我辈过门须一扣。若非代北少陵翁，定是周南紫阳叟。更阑朗咏除夜篇，聊与苍生洗尘垢。  

○李王夜宴行  

玉漏沉沉寒夜永，瑶阶月转梧桐影。重门深锁寂无人，醉倚银屏呼不醒。茜裙六幅拖朝霞，飞云髻稳盘双雅。一生偏得君王意，笑酬新宠弹琵琶。娇小不禁弦索滑，肠欲断时轻一抹。半遮粉面回春波，等闲忘却龙香拨。欢娱未毕北兵来，三十六宫如死灰。茅茨老死定谁问？纷纷哀乐长相催。  

○晋溪行感故人崔君宝冯达卿至  

并刀射日霜华起，谁剪沧溟半边水。千年冷浸西南天，瑠璃万顷清无底。瑶阶玉殿圣母家，春阳走碎油壁车。天阴人静百鬼出，山风泠泠吹浪花。花飞愁怕桂轮湿，蛰龙潜抱神珠泣。马蹄剥落梦不到，邂逅与君成雅集。金斗潋滟浮新香，秦客思家偏断肠。曲江池馆定何似，满眼青田空夕阳。  

○金谷行  

洛阳园池天下无，金谷近在西城隅。晋时花草不复见，野人犹解谈齐奴。齐奴豪奢谁比数，酒酣爱击珊瑚株。后堂春风满桃李，中有一枝名绿珠。千金买步障，百金买氍毹。时时吹笛替郎语，云窗雾户长欢娱。层阶欲下须人扶，岂料一日能捐躯。红飞玉碎顷刻里，空使行客悲踌躇。楼头小妇感恩死，君臣大义当何如。  

○有怀梁仲经父  

美人荧荧在何处？海阔天低隔烟雾。珊瑚零落芙蓉空，咫尺相望迷去路。翠辇金舆双凤皇，风吹环佩声琅琅。壶觞狼藉事已往，一日万里愁茫茫。刘郎竟是谁家客？岁晚霜华林叶赤。美人荧荧在何处？鸭绿江头江月白。  

○寄商孟卿  

无穷唯永日，有尽是流年。白发谁能免，丹经恐妄传。会心人健否，到处冢累然。衮衮风波地，方思万里船。  

○寄朱生  

不知朱记室，岁晚竟 【一作更。】 如何。老舅家谁托，孀亲鬓已皤。林泉忧患少，京国是非多。为客几时了，悲凉弹铗歌。  

○河道村  

官路人家少，边城驿使频。季鹰终去洛，王粲近归秦。天地群龙斗，泥沙尺蠖伸。亲朋应笑我，头白傍风尘。  

○宿草堂二首  

百顷逍遥苑，千年罗什家。荒林藏屋小，细径逐溪斜。老桧今何在，瑞莲春自花。山灵憎俗驾，朝暮白云遮。  
废寺人踪断，幽溪野性便。鱼须分浪细，虎迹印沙圆。驯雀偷僧饭，饥蚉破客眠。献芹吾岂敢，直欲斸山田。  

○留别儒禅  

溪行鱼不畏，岩宿虎相随。怕客谈新事，逢人诵旧诗。衲轻聊覆体，米滑欲翻匙。僧腊知余几，霜须 【一作髭。】 已满颐。  

○谢顾副言问疾  

久谢公家事，时劳长者车。可怜新病后，未觉故人疏。渭北偏饶梦，河南近得书。相忘吾岂敢，欲出怯篮舆。  

○雨夜  

关河隔千里，笔研寄余生。老觉乡心重，闲知世念轻。微风摇竹影，细雨簌檐声。落魄缘何事，吾今不用名。  

○题城南阴氏永思亭  

结庐守丘垄，种柏长孙枝。不为城府屈，况求时世知。曾无彩衣梦，谁有角弓诗。薄宦归来晚，因君涕满颐。  

○访耿君玉隐居  

居幽穿洞府，岸狭束溪流。细径邻翁熟，悬厓远客愁。桥明山月上，窗暗野云浮。世事何曾到，年侵亦白头。  

○饮山家  

为爱春风好，乘时把一杯。百年双眼在，万事寸心灰。花向坐中落，客从云外来。诗成无纸笔，画地惜苍苔。  

○青峰寺哭灿然弟  

长别惟生死，难忘是弟兄。但吾今到处，想汝昔曾行。乡社三年阻，兵戈一梦惊。青山风雨夜，此去更伤情。  

○晚至青口  

长年困行役，短发易飘零。世事惊春梦，交亲散晓星。烧痕侵路黑，柳色夹堤青。落日明霞底，原情动鹡鸰。  

○浮生一首怀裕之  

汉节飞云外，秦城落照边。浮生空自老，归计定何年？泪满陈蕃榻，心摇祖逖鞭。短诗聊遣兴，羞向故人传。  

○抚州  

北界连南界，昌州又抚州。月明鱼泊夜，霜冷鼠山秋。为客无时了，劳生有许愁。残年婴世网，吾欲谢浮 【一作溪。】 鸥。  

○至滑州堤  

旧事悲存没，残年厌往还。孤城晴雪底，双塔暮云间。马没长津 【一作堤。】 在，龙归老井闲。隔林青数点，多是浚州山。  

○宿南石桥  

江流平入楚，山势远连秦。岸柳犹含冻，溪花欲破春。石衔车辙古，沙印虎蹄新。晚境长为客，空山不见人。  

○出鸦路宿北石桥  

烧火连山暗，春云出谷迟。避人投野店，系马就疏篱。旧字颓垣在，新愁客枕知。清明无几日，细与数归期。  

○承德亨见访  

世事元无定，人生只合闲。君今悲白发，我亦负青山。废郭官居冷，荒年旅食悭。最怜情意厚，朝至暮方还。  

○次答正卿二首  

客愁青镜里，归梦白鸥边。故国人何在？新秋月又圆。米盐逢此日，诗酒负残年。长羡平林鸟，双飞入暮烟。  
何人依玉树，有客隐金华。老觉身为累，时劳梦到家。且骑山简马，谁识子阳蛙。日暮秋风起，飞尘满画叉。  

○答京叔文季昆仲  

何处音书至？刘家好弟兄。科名先世在，诗律早年成。岭北饶风雪，淮南困甲兵。论文吾有意，尊酒阻同倾。  

○未归  

渭水遥通洛，函关近隔秦。百年垂老日，千里未归身。梦寐嫌为客，妻孥不讳贫。一官无可恋，花气五陵春。  

○雨夜  

窗秋风猎猎，檐夜雨频频。蛩韵愁于我，灯花笑向人。此身犹在洛，何日定归秦。不必黄粱熟，真惭白发新。  

○次答伯直侍郎三首  

家贫余四壁，地胜接三乡。才赋狂司马，形容老遂良。画眉从尔阔，舞袖为谁长？生死交情在，书绅示不忘。  
升斗贪微禄，关河隔故乡。咏归怀靖节，知足愧张良。不问黄金尽，犹怜白发长。江湖风浪急，相喣胜相忘。  
汹汹何时定，飘飘着处乡。音书黄耳绝，兄弟白眉良。晚境情偏重，良宵话更长。旧游零落尽，别后实难忘。  

○冠氏留别赵帅  

主人情烂熳，客子自奔忙。不见犹频梦，相逢合断肠。秋凉抛药裹，夜雨倒壶觞。回首高城北，幽燕去路长。  

○泊舟老鹳觜  

衮衮风生嘴，涓涓月印沙。船头平压浪，棹尾旋成花。老去长为客，愁来转忆家。双栖疏影里，羡杀柳桥鸦。  

○送张彦叔还陕二首  

管宁犹避世，裨灶岂知天。安稳将何日，奔忙各暮年。且陪山简醉，未辨水衡钱。便了公家事，痴儿更可怜。  
翰墨知名久，风尘会面稀。病来嗟我老，秋到惜君归。瘦马驼残梦，寒蝉送落晖。区区问逋负，直觉宿心违。  

○送靳才卿之平阳  

却向他 【一作西。】 州去，萧萧雪满簪。丘园初到眼，儿女总关心。汾水野烟白，霍山寒雾深。得归归更好，吾亦爱秦 【一作春。】 音。  

○呈君美  

上阳门外路，日暮独归时。齿发各 【一作已。】 衰谢，风尘仍别离。断云横紫阁，急雨掠苍陂。地胜饶新句，君将寄阿谁？  

○得邳大用书复寄  

百年真梦寐，万国久风尘。老去偏相忆，书来恨不频。季鹰犹在洛，王粲未归秦。谷口知何似，他时愿卜邻。  

○□杨飞卿  

吾宗久零落，之子亦中年。紫逻 【一作阁。】 堪高卧，玄经拟共传。前言非戏尔，旧处想依然。留着新诗笔，教随过海船。  

○□文纪行赠以小步马  

洛水西头路，桃花夹岸香。偏宜红叱拨，小试紫游缰。雨径沙初软，春山草正长。杖藜犹过我，此别莫相忘。  

○答张君美  

我无茅一把，谁有橘千头。应物机仍拙，忧时涕欲流。谩违鱼鸟信，岂为稻粱谋。老去轻三仕，诗来抵《四愁》。  

○怀同祖卿  

东府仓皇别，西河迤逦回。元戎期坐啸，上客入行台。梦里惠连句，生前张翰杯。龙池清似染，应恨不归来。  

○宿重阳宫  

村落到山尽，轩窗临水多。野禽如旧识，邻叟渐相过。林静连官竹，篱疏补女萝。夜深眠不着，倚杖看星河。  

○同完颜惟洪至楼观闻耗  

蓬莱隔沧海，虎豹护天关。白发知谁免，青牛竟不还。茶分丹井水，诗入草楼山。顾我负何事，区区鞍马间。  

○陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑 【渊明诗《寄陶监使君秀》。】 向禹城侯先生司竹时与扶风张眀叙六曲李仲常凤翔董彦材从之学如白云楼海棠观所谓胜游也兵后吾弟主之亦西州衣冠之幸感今慨昔不能不惘然也握手一笑知复何年敢此以为质兼示鄠亭赵秀才四首  

家世江头令，风流竹里仙。海棠烘晓霁，野笋澹春烟。尊俎违今日，弦歌记昔年。挂冠吾有意，送老白云边。  
违别亦已久，萧萧双鬓丝。自怜多病后，不似早年时。暮雨千山道，春风五柳祠。剩留溪上竹，到处刻新诗。  
不见长杨馆，人家只翠微。溪流环监署，林影入宫闱。花鸭夜方静，竹秋更肥。青仙无处问，老泪日沾衣。 【侯先生舜臣没后，其家人辈梦为青仙观管香使。】  
老病乡心重，艰危世契疏。少年知自立，近日定何如。渭上千丛玉，陂头半尺鲈。往来元不恶，容我坐篮舆。  

○呈公茂  

冰雪相看十五年，照人风采只依然。我今自分蓬蒿底，君独何心道路边。渭北几时无梦寐，终南在处有林泉。不妨便作求田计，伴取疲扬草《太玄》。  

○寄商孟卿  

一望东原一惘然，芸窗谁与伴高眠。秋风有意招张翰，春草无由见惠连。王母信音青鸟外，溪翁心事白鸥边。殷勤为向侯芭道，判却残年老《太玄》。  

○病中赵之让见访  

洛阳三月不得雨，君家西来常苦阴。酒杯虽好怕到手，药裹底事犹关心。对床几日肯相就，拥被中宵愁独吟。莫疑衰疾便挥谢，解吐新句酬知音。  

○次答庭干  

岁晚周南见此翁，未应抵苦厌尘笼。人须老后心方定，诗到工时例合穷。饭颗尽从嘲杜甫，荆钗元不笑梁鸿。倚楹三咏鸱枭句，始信《离骚》继国风。 【来章有鸱枭□□□之句。】  

○病中次答  

一别南塘十五年，□□虚贷买山钱。梁园不□狂司马，洛社偏宜病乐天。□□形骸亲药裹，□将心计事征廛。他时涌翠亭前水，又是吾家 【阿】 对泉。  

○寄长安  

龟城旧事空悠悠，俯仰一别今几秋。遥知清谈落麈尾，应悔□□书□头。三川烟月四时在，两□关河千里愁。道人活计行处是，早晚策杖来□□。  

○草亭既成招肥乡窦子声  

走徧江淮鬓未华，归来重对旧生涯。论医不待肱三折，作赋曾闻手一叉。晚岁萧条嗟我老，春风摇荡醉谁家？杀鸡为黍初心在，目断西云日又斜。  

○送马公远归桂庵  

瘦马踏雪来长安，老□□云依空山。长年独处村落里，几日一笑□□□。□院风□□夜话，松□月冷趁晨班。终南太白四时好，不得倚阑相对闲。  

○长安感怀  

此心只 【一作直。】 欲作东周，再到长安已白头。往事无凭空击楫， 【一作磬。】 故人何处独登楼。月摇银海秦陵夜，露滴金茎汉殿秋。落日酒醒双泪眼，几时清渭向西流。  

○延祥观  

长□谁遣降精魂，气应潜龙道自存。玄女式中消日月，春明门外转乾坤。诸王决计戡多难，睿主应期即至尊。天□□归赤符后，遗风犹记老人村。  

○重阳观  

终南佳处小壶天，教启全真自此仙。道纪宏开山色里，通明高耸日华边。南连地肺花浮水，西望经台竹满烟。最爱云窗无事客，寂然心月照重玄。  

○遇仙观  

一饮甘河万事休，唤回胡蝶梦庄周。口传铅汞五篇诀，神驭云龙八极游。寰海玄风开羽客，遇仙清迹想毡裘。百年更有何人酌，人自无缘水自流。  

○通济桥 【壬子秋九月，被召过此。】  

五丁凿石极坚顽，陌上行人得往还。月魄半轮沈水底，虹腰千尺驾云间。郑卿车渡心应愧，秦帝鞭驱血尚殷。为问长江深几许，雪风吹马下天山。  

○试万宁宫  

月澹长杨晓色清，天题飞下寂无声。南山雾豹文章在，北海云鹏羽翼成。玉槛玲珑红露重，金炉缥缈翠烟轻。谁言夜半曾前席？白日君王问贾生。  

杨紫阳跋赵太常《拟试赋稿》后云：泰和丙寅春三月二十五日，万宁宫试贡士，上躬命赋，题曰《日合天弦》，侍臣初甚难之。而太常卿北京赵公适充御前读卷官，独以为不难。即日奏赋，议乃定。既而中选者纔二十有八人，仆时甫冠，获试廷下，而席屋偶居前列，朝隙闻异香出殿棂间，一紫衣人顾余起，问题之难易及氏名里贯年齿而去。少顷，复相庆曰：适驾至耳。薄暮出宫，传以为希遇。按万宁宫廷试，当在金章宗泰和六年，紫阳时年二十一，下第后乃作此诗，盖纪一时之事也。  

○至日  

忆初年少在南梁，兄弟欢游久未忘。春色共倾花底酒，雨声常对竹边床。怒鲸一夕掀洪浪，断雁何时续旧行。辜负乱来同被约，尺书不到十年强。  

○谒庙  

会见春风入杏坛，奎文阁上独凭阑。渊源自古尊洙泗，祖述何人似孟韩。竹简不随秦火冷，楷林空倚鲁城寒。飘零踪迹千年后，无复东西老一箪。  

○题终南和甫提点筠溪  

仙家静住西南溪，竹外须信无余师。平生高节鬼亦畏，一点虚心人得知。林深自有天地在，岁暮不受风霜欺。何时借我半窗月？万里黄尘双鬓丝。  

○录汴梁宫人语十九首  

一入深宫里，经今十五年。长因批帖子，呼到御床前。  
岁岁逢元夜，金蛾闹簇巾。见人心自怯，终是女儿身。  
殿前轮直罢，偷去赌金钗。怕见黄昏月，殷勤上玉阶。  
翠翘珠掘背，小殿夜藏钩。蓦地羊车至，低头笑不休。  
内府颁金帛，教酬贺节盘。两宫新有旨，先与问孤寒。  
人间多枣栗，不到九重天。长被黄衫吏，花摊月赐钱。  
仁寿 【一作圣。】 生辰节，君王进玉卮。寿棚兼寿表，留待北还时。  
边奏行台急，东华夜启封。内人催步辇，不候景阳钟。  
画烛双双引，珠帘一一开。辇前齐下拜，欢饮辟寒杯。  
圣躬香阁内，只道下朝迟。扶仗娇无力，红绡贴玉肌。  
今日天颜喜，东朝内宴开。外边农事动，诏遣教坊回。  
驾前双白鹤，日日候朝回。自送銮舆去，经今更不来。  
陡觉文书静，相将立夕阳。伤心宁福位，无复夜熏香。  
二后睢阳去，潜身泣到明。却回谁敢问，校似有心情。  
为道围城久，妆奁斗犒军。入春浑断绝，饥苦不堪闻。  
监国推梁邸，初头静不知。但疑墙外笑，人有看宫时。  
别殿弓刀响，仓皇接郑王。尚愁宫正怒，含泪强添妆。  
一向传宣唤，谁知不复还。来时旧针线，记得在窗间。  
北去迁沙漠，诚心畏从行。不知当日死，头白若为生。 【陶九成《辍耕录》云：杨文宪公录《汴梁宫人语十九首》，虽一时之所寄兴，亦不无有伤感之意。按紫阳又尝作《汴故宫记》，叙次甚悉，至今读之，犹可想见其制度规模也。亦载《辍耕录》及苏天爵《元文类》中。】  

○酬昭君怨  

玉貌辞金阙，貂裘拥绣鞍。将军休出战，塞上雪偏寒。  

○游嵩山十三首  

轘辕坂  
太室  
少室  
启母石  
少姨庙  
卢岩  
龙潭  
五渡水  
测影台  
箕山  
颍水  
卓锡泉  
巢翁冢  

△轘辕坂  

盘盘十二曲，石岭瘦峥嵘。脚底有平地，何人险处行。  

△太室  

茂陵骨已朽，万岁恐虚传。莫上中峰顶，秦城隔暮烟。  

△少室  

方若植嵬冠，森若削寒玉。明月夜中游，谁家借黄鹄。  

△启母石  

顽石本在世，启母人亦知。可怜宋太后，死骂宁馨儿。  

△少姨庙  

路傍双阙老，蔓草入荒祠。时见山家女，烧香乞茧丝。  

△卢岩  

避名名自在，身瘠道还腴。未到千年后，空岩已姓卢。  

△龙潭  

壮哉昌黎笔，谈笑排佛祸。不言动鬼神，翻疑触雷火。  

△五渡水  

几时落东溪，曲折卧天汉。语似登山人，可饮不可盥。  

△测影台  

一片开元石，愈知天地中。今宵北窗梦，或可见周公。  

△箕山  

土阶堕渺茫，多少曹与马。底事住青山，近代无让者。  

△颍水  

邂逅洗耳翁，去饮上流水。此日傥相逢，黄犊应渴死。  

△卓锡泉  

大士传心要，诸方叩道玄。至今卓锡地，莹彻有遗泉。  

△巢翁冢  

既知田间乐，焉知田间苦。惟是唐虞朝，所以有巢父。  

○读汝南遗事二首  

轵道牵羊事已非，更堪行酒着青衣。裹头婢子那知此，争逐君王烈焰归。  
六朝江水故依然，隔断中原又百年。长笑桓温无远略，竟留王猛佐苻坚。  

○读通鉴  

风烟惨淡驻三巴，汉烬将燃蜀妇髽。欲起温公问书法，武侯入寇寇谁家？ 【《辍耕录》霍治书云：紫阳杨焕然先生读《通鉴》，论汉、魏正闰，大不平之，遂修《汉书》驳正其事，因作诗云云。后攻宋军回，始见《通鉴纲目》，其书乃寝。】  

○紫阳阁  

碧瓦朱甍动紫烟，清风吹袂渺翩翩。梦回忆得三生事，悔落黄尘六十年。  

○题二贤祠  

从经操懿狎孤儿，世事尤非扣马时。若道后人真可诳，空山焉有二贤祠。 【癸丑二月望，奉天杨奂题《首阳山夷齐庙》，同里王璨、张端平、陆员择从行。】  

○涿南见蚕妇本汴梁贵家  

蚕月何曾出后堂，干戈流落客他乡。罗衣着尽无人问，自把荆篮摘野桑。  

○出郭作  

燕姬歌处啭莺喉，燕酒春来滑似油。自有五陵年少在，平明骑马过卢沟。  

○过汤阴崇寿寺二首  

城荒寺古冷于冰，绛帐谁烧照佛灯。闲绕空阶观石刻，偶闻音语得乡僧。  
老僧七十六春秋，霜满修眉雪满头。见说故人揩病目，几时携杖入西州。  

○忆君美  

寒雁明朝下五湖，长安西望独踌躇。无情谁似张公子，两见秋风不寄书。  

○寄君美二首  

不走瀍东走涧西，八年迎送愧山妻。长思醉卧高堂上，满枕春风听竹鸡。  
铜柱从君泣堕鸢，鸱夷心事五湖船。头颅如此人间世，不得青山对暮年。  

○管宁濯足图  

踏遍辽东未是痴，藜床欲穴只心知。好留一掬黄泥水，墁却曹郎受禅碑。  

○答客  

仕晚自知为学拙，家贫人道治生疏。满山薇蕨春风老，昨夜邻翁有报书。  

○泛舟  

燕子迎风掠水飞，楼前杨柳绿依依。十年不作南塘梦，怕见残阳上客衣。  

***◆王内翰盘（鹿庵集）***  

盘字文炳，广平永年人，徙居汝之鲁山。登金至大四年经义进士第。元中统初，擢益都等路宣慰副使。顷之以疾免，乐青州风土，乃买田渳河之上，题其居曰「鹿庵」，有终焉之志。师围济南，授参议行中书省事，迁翰林直学士，出为真定宣慰使。至元元年，复召入翰林，兼太常少卿，进拜承旨，累乞致仕，不许，年八十二，始遂所请。三十年卒，年九十二。赠太傅开府仪同三司，追封洛国公，谥文忠。文炳人品高迈，气概一世，尝曰：文章以自得不蹈袭前人一言为贵。又曰：为学务要精熟，当镕成汁，泻成锭，团成块，按成饼。故其文词波澜宏放，浩无津涯。李野斋称其为文冲粹典雅，得体裁之正，不取尖新以为奇，不尚隐僻以为高。诗则述事遣情，闲逸豪迈，不拘一律。其居翰林也，持文柄者余二十年，天下学士大夫想闻风采，得从容晋接，终身为荣。元初开国诸公，未有出其右者。  

游黄华山  
■〈山共〉峪山  
扁鹊墓  
巨源相过话旧有感  
嵇侍中庙  
百门泉二首  
昆阳怀古  
尧帝庙  
送尚书柴庄卿出使安南  
寿王学士秋涧七十  

○游黄华山  

林虑着太行，峰峦一都会。晴岚照郛郭，朝日炫金翠。盘盘黄华山，高秀众峰内。万仞青芙蓉，屹立见根蔕。有泉不知源，滂沛落云际。初疑玉虹垂，兼讶银河溃。翻翻雪练飞，汹汹风雷沸。前年会一游，披览恨未细。今兹重经过，适与佳客萃。坐分石上苔，行并林间辔。缅怀雪溪老，远出辽海外。飞声入中华，遂占此山丽。吾家墨灶峰，卑小众所易。婆娑百本松，龙蛇护清閟。烟雨一窗书，作我幽栖地。会看此名山，永无黄华配。江山无大小，玩赏因人贵。嗟我复何人，题诗聊自戏。  

○■〈山共〉峪山  

昨日游黄华，抵暮方言还。今晨到■〈山共〉峪，驱马五松边。未移金门日，还指元康烟。山中富清境，不暇相周旋。大似山阴客，望门却回船。空怀上方寺，矫首浮云颠。瀑布落晴雪，金灯开夜莲。何当重经过，岩下细留连。  

○扁鹊墓  

昔为社长时，方投未可录。一遇长桑君，古今皆叹服。天地为至仁，既死不能复。先生妙药石，起死效何速。日月为至明，覆盆不能烛。先生具正眼，豪厘窥肺腑。谁知造物者，祸福相倚伏。平生活人手，反受庸医辱。千年庙前水，犹学上池绿。再拜乞一杯，洗我胸中俗。  

○巨源相过话旧有感  

中统三年春二月，变起青齐带吴越。鲸鲵转侧海波翻，城郭横尸野流血。我时辛苦贼中来，兵尘模糊眼不开。妻孥弃捐豺虎口，飞蓬飘转无根荄。天寒日暮齐河县，破驿荒凉绝烟爨。骑行驿马钝如蛙，官吏散地无处唤。与君此地忽相逢，行台郎中气势雄。悯我白头遭丧乱，壮我临难全孤忠。急呼驿吏具鞍马，使我厄路还亨通。明晨相随济南去，出入条侯营垒中。死生契阔不相弃，起居饮食常与同。标山华注日在眼，绵历春草及秋风。四郊斫木桑柘尽，泺源饮马波涛空。凶渠腰领膏野草，始见齐鲁收烟烽。巨源巨源君且坐，我欲高歌君可和。往事回头十五年，犹想离魂招楚些。身逢播越百忧缠，生不成名空老大。我依破砚窃恩荣，君佐雄藩收最课。流萍暂聚不多时，且喜相看颜一破。我衰无力访君难，愿君得暇频相过。  

○嵇侍中庙  

十载家艰恨未消，又持手版仕昏朝。已知定乱功难就，犹幸临危节可要。忠血数班沾藻火，英名千古迫云霄。一杯欲酹祠前土，野鹤昂藏未易招。  

○百门泉二首  

济南七十二名泉，散出坡陀百里川。未似共城祠下水，千窝并出画楼前。  
半空风雨山头树，十顷玻瓈水底天。孤客南来无着处，相宜只有百门泉。  

○昆阳怀古  

行役宛叶间，路入昆阳城。滍水抱城左，荡漾东南溟。川源入四顾，盘互多冈陵。城颓削悬崖，草深恶鸱鸣。嗟尔一抔土，当此百万兵。莽图十九年，聚此天为坑。王者况不死，千骑惊龙腾。汉业兆丰沛，赤符此中兴。创复两不易，山川贲雄名。东南遥相望，盘盘两神京。千年事云散，草木含威灵。野人无所知，城边事春耕。扶犁上废垒，陇亩纵复横。只应怀古士，千古怆余情。  

○尧帝庙  

上古元气淳以腴，群圣既出如传胪。高辛登天帝挚痡，爰有真人起参墟。黄收纯衣握帝符，马如白练彤云车。璇玑玉衡拟天枢，七政循轨万物舒。耕田凿井人自娱，帝力于我何有诸。千秋万古仰范模，皎如白日临天衢。川流山峙雨露濡，圣人德泽何时枯。□□汉北声教俱，矧兹河汾其故都。邦人夸耀荣乡闾，遗庙世守无代无。迁新去故奠神居，道人精诚与神孚。觚棱金碧凌空虚，采椽土阶与古殊。岁时香火喧笙竽，神兮归来驻銮舆，佑我圣祚窥皇图。  

○送尚书柴庄卿出使安南  

单车奉使柴尚书，龙潭虎穴坦如途。丹青明着使外国，不减汉朝张与苏。共山李生有志谋，乐执鞭弭同驰驱。但愿皇恩弥宇宙，不须珍异输天都。  

○寿王学士秋涧七十  

早岁声华便轶群，学优不辍向来勤。两宫垂顾逢千载，三世读书萃一门。兰省柏台留谠论，玉堂金马焕雄文。平头七十无多贺，会见诸孙子又孙。  

***◆杨总管果（西庵集）***  

果字正卿，祈州蒲阴人。金正大初登进士第，元初为河南课税及经略司幕官。中统元年，拜北京宣抚使。明年，入拜参知政事。至元六年，出为怀孟路总官。其年薨，年七十三，谥文献。正卿美风姿，善谐谑，文采风流，照映一世。工为文章，诗尤长于乐府。所著有《西庵集》。其自洛阳起宣抚辽西也，既至莅事，戏为喻云：回妇越商，相为室家。言说不能通，画地为图，令以意求之，十纔得其一二。每夕，回妇焚香祝天，雪泣而言，越商不知也。邻有晓回语者，潜听译之云：注禄神官，独不能远以从近也邪！传至庙堂，诸公笑之，数日齿冷，其明年遂入大参。姚燧《牧庵文集》所记如此。  

羽林行  
老牛叹  
洛阳怀古  
过狄仁杰墓  
登北邙山二首  
村居二首  
岘山秋晚图  
游裴公亭  
济渎庙祷雨感应  

○羽林行  

银鞍白马鸣玉珂，风花三月燕支坡。侍中女夫领军事， 【一作子。】 黄金买断青楼歌。少年羽林出名字，随从武皇偏得意。当时事少游幸多，御马御衣尝得赐。年年春水复秋山，风毛雨血金莲川。归来宴贺满宫醉，山呼摇动东南天。明昌太 【一作泰。】 和承平久，北人岁献蒲萄酒。一声长啸四海空，繁华事往空回首。悬瓠月落城上墙， 【一作樯。】 天子死不为降王。羽林零落只 【一作祇。】 君在，白头辛苦趋路旁。腰无长剑手无鎗，欲语前事涕满裳。洛阳城下岁垂暮，秋风秋气伤金疮。龙门流出伊河水，北望临潢八千里。蔡州新起髑髅台，只合当年抱君死。君家父兄健如虎，一旦仓皇变为鼠。锦衣新贵见莫嗤，得时失时今又悲。  

○老牛叹  

老牛带月原上耕，耕儿怒呼嗔不行。瘢疮满背股流血，力乏不胜空哀鸣。日暮归家羸欲倒，水冷萁枯豆颗少。半夜风霜彻骨寒，梦魂犹遶桃林道。服箱曾作千金犍，负重致远人所怜。而今弃掷非故主，饱食不如盗仓鼠。  

○洛阳怀古  

洛阳云树郁崔嵬，落日行人首重回。山势忽从平野断，河声偏傍 【一作到。】 故宫哀。《五噫》拟逐梁鸿去，六印休惊季子来。惆怅青槐旧时路，年年无数野棠开。  

○过狄仁杰墓  

牝鸡声里紫宸寒，神器都归窃弄间。一语唤回鹦鹉梦，九霄夺得凤雏还。荒坟寂寞临官道，清节孤高重 【一作直。】 泰山。为问模棱苏相国，当时相见果何颜？  

○登北邙山二首  

干戈丛里过壬辰，原上累累冢墓新。寒食清明几家哭，问来都是陈亡人。  
魏家池馆姚家宅，佳卉而今采作薪。水北水南三二月，旧时多少看花人。  

○村居二首  

草堂有燕贺新成，沙渚无鸥续旧盟。满径落红风扫静，一渠春碧雨添平。  
春波澹澹卷寒漪，长日萧萧静竹扉。村舍蚕催桑叶大，山田鹿食麦苗稀。  

○岘山秋晚图  

江水江花遶大堤，太平歌舞习家池。而今风景那堪画，落日空城鸟雀悲。  

○游裴公亭  

裴公亭满竹林风，王屋天坛在眼中。月桂不随春共老，池波直与海相通。珍羞恐负将军腹，时雨休归社鬼功。天子仁明百灵助，连村箫鼓废年丰。  

○济渎庙祷雨感应  

醮坛人散碧云沈，天表吾君爱物心。一雨霶■〈雨上沱下〉三万里，成汤无用祷桑林。  

***◆徐按察世隆（威卿集）***  

世隆，字威卿，陈州西华人。金正大四年登进士第，元初为东平行台幕官。中统元年，拜燕京宣抚使。三年，除太常卿。至元元年，迁翰林侍讲学士，兼太常卿、户部侍郎。七年，拜吏部尚书，出为东昌路总管，擢山东道按察使，移江北淮东道。十七年，召为翰林学士，又召为集贤学士，皆以疾辞不行。二十二年卒，年八十。所著有《瀛洲集》百卷，文集若干卷。按明歙人汪子卿仲苏《泰山志》载：「徐世隆，别号复斋，不知何许人，官翰林学士，元季丧乱，变姓名居泰山岳祠，言人贵贱修短，多验。明天顺间，复至泰山升元观，一老道士识之，容貌如儿时所见，后不知所终。」考《元史》本传及东平徐琰撰墓碑，威卿生卒年月甚详，不闻有学道求仙事也。意别有一徐世隆，而仲苏不察，误以威卿翰林学士属之耳。元人名相同者如刘肃、张经、张枢、王沂、王思诚、张守中、叶颙、伯颜、达溥化、月鲁，字相同者如张仲畴、李伯宗、吴养浩、俞子中，此类不可枚举，而诗篇遂多淆乱，当时载籍散亡，未经订正，见闻互异，正史尚多渗漏，而山经地志更不足道也。略因所见而辨正之。  

胡氏杀虎歌  
挽文丞相  
后唐明宗庙  
纪梦  
送天倪子还泰山  
蒿里  
寄天倪子  

○胡氏杀虎歌  

滨州浡海县，兵籍有刘平。其妻曰胡氏，艰险常同经。起赴零阳戍，仍辇两儿行。暮宿沙河岸，忽闻啸风声。一虎蹲其间，视平若孩婴。吞臂曳之去，胡氏跃且惊。走逐十余步，掣足与虎争。急呼儿取刀，屠虎肝肠倾。虎毙平脱口，扶归季阳城。一支骨已碎，三日目乃瞑。夫殁入黄泉，妇哭入青冥。风云变黯澹，禽鸟为悲鸣。帅府取皋比，列状达省庭。庭庭状其义，复户仍免征。旌表见国政，激劝通人情。大哉夫妇恩，直与生死并。死同葬虎腹，生同食虎羹。谁谓荆钗辈，乃有如此英。班班古列女，好事多丹青。宜将杀虎传，题编家家屏。  

○挽文丞相 【符观《元诗正体》作王盘。】  

大元不杀文丞相，君义臣忠两得之。义似汉皇封齿日，忠于蜀将斫颜时。乾坤日月 【一作「精忠贯日」。】 华夷见，海岭风霜 【一作「劲节凌霜」。】 草木知。只恐史官编不尽，老夫和泪写新诗。  

○后唐明宗庙  

徽陵当日拯残唐，五季之间号小康。因兽害田秋罢猎，为民求主夜焚香。八年功德丹青在，千古明灵祭祀长。欲识此邦遗爱事，庙槐人敬似甘棠。  

○纪梦 【以下二首见汪子卿《泰山志》。意威卿按察山东时作也。】  

我梦天倪子，同登日观峰。骨强清似鹤，步健老犹龙。方外无官府，堂中有岱宗。仙闾真福地，杖屦会相从。  

○送天倪子还泰山  

九十行年发未华，道人风骨饱烟霞。洞天福地二千里，神府仙闾第一家。牛膝药灵斟美酝，兔豪盏净啜芳芽。隐居自爱陶弘景，莫作山中宰相夸。  

○蒿里  

世传蒿里蹑灵魂，庙宇烧残敝复新。七十五司阴□□，□千余里远祠人。天神志似张华博，地狱图如道子真。积少成多能事毕，泰山元不厌微尘。  

○寄天倪子  

父居郓府有牛膝，子倅泰山无鹿茸。寄与天倪怜老病，足痿手战更头风。  

***◆李御史思衍（两山稿）***  

思衍，字昌翁，一字克昌，号两山，余干人。至元间，丞相伯颜渡江，遣武良弼下饶，以思衍权乐平，寻授袁州治中，入为国子司业。世祖以安南未附，召拜礼部侍郎，副都省参议秃卢奉使招谕，安南奉表款附，赆使甚厚，时秃卢受，思衍不受。既还，上劳慰，问所赆，怒秃卢受。思衍曰：秃卢受，安小国之心，臣不受，全大国之体。上贤之，拜南台御史。卒，张侍讲伯淳挽诗云：「斯文谁与立，卓荦两山名。南粤麾兼馈，东州表独清。」盖纪其实也。  

鬻孙谣  
元日  
见王参政  
寄江西魏按察  
上雷御史  
妙高台  
次韵单徒提举  
汴京怀古  
会同馆  
华盖楼  
石牛行  
世子燕席索诗  
世子和前韵有自顾不才惭锡土只缘多病欠朝天之句即席次韵  
行赆有礼辞之世子举陆贾事亹亹见爱谢绝以诗  
彭城  
隆山塔院  
志古溪堂  
见维扬崔左丞  
拜许鲁斋像  
天庆宫  
安南观棋  
漂母墓  

○鬻孙谣  

白头老翁发垂领，牵孙与客摩孙顶。翁年八十死无恤，怜女孩童困饥馑。去年虽旱犹禾熟，今年飞霜先杀菽。去年饥馑犹一粥，今年饥馑无余粟。客谢老翁将孙去，泪下如丝不能语。零丁老病维一身，独卧茅檐夜深雨。梦回犹是悞呼孙，县吏催租正打门。  

○元日  

笋班玉立五云阶，曾醉天家舞马杯。坐困庾楼分月久，明从尧殿带春来。洪钧暖入宫 【一作官。】 桥柳，金鼎香传驿使梅。爆竹一声春梦晓，沈香亭北牡丹开。  

○见王参政  

猎猎风沙透纸窗，地炉火歇冷侵床。一声孤鹤唳残月，几杵疏锺敲晓霜。黍律嘘春燕谷暖，梅花入梦楚天长。归期乞趁东风软，醉袅丝鞭吟绿杨。  

○寄江西魏按察  

双气光收紫气沈，六丝辔动使华临。寒生柏府风霜面，清照梅花玉雪心。一道秋江澄浊浪，千厓晓色破顽阴。水天霞鹜吟情逸，只恐商家要作霖。  

○上雷御史  

台上栖乌颤晓寒，朱帘云静楚天宽。星芒摇动龙阿剑，霜气横陈廌角冠。苦透柏心风力劲，清临梅影雪痕干。浑源闻有传家谱，夜露心香借易看。  

○妙高台  

危亭新构客持觞，雨挹阑干面面凉。烟外好山供水墨，风前老树奏笙簧。接天净绿秋江白，着地彤云晚稻黄。騕褭丝鞭归兴逸，水晶宫殿桂花香。  

○次韵单徒提举  

百蛮冠带悉来庭，九处临关万雉城。汉殿风驰十行诏，唐藩雷动众军声。海涵春育民膏泽，雨施云行天性情。听得老癃扶杖语，紫微垣畔泰阶平。  

○汴京怀古  

沧海成田艮岳荒，谁能行役不彷徨。青城北狩隔万里，花石南来宝几纲。土暗尘昏天水碧，风轻雨过女真黄。 【自牡丹谱尚女真黄，宣和以肃冠姚魏昭与天水碧同谶。】 无人可语宣和事，九些陈留酹一觞。  

○会同馆  

万间顶■〈宁页〉翠光团，千尺廊腰眼界宽。鸭脚参天风雨老， 【馆乃亡金之义王府，怀远堂前双杏，大王所植。】 龙髯蛰地雪霜寒。 【燕寒，葡萄经秋，蛰藤于地。】 庭花飞墨空遗恨，宫叶流红不忍看。 【南来妃嫔常馆于此，或书吴彦高「南朝千古伤心事」之词于其侧。】 古往今来只如此，夕阳搔首倚阑干。  

○华盖楼  

三十六坊如掌平，长桥短艇水纵横。银河一道江连海，画障四围山绕城。老树烟云春绿暗，小楼帘幕晓红明。阴阴翠影谁家屋？梦觉草池莺一声。  

○石牛行  

寒牛觳觫秋江烟，五丁担落石一拳。惊涛拍岸撼不动，夕阳老背供鸦眠。天荒地老煮白石，顽懒不过苍苔田。腾腾卧地带佛性，尚肯远护风涛船。泥深蹄转重，鼻缺绳难穿。既不能西推紫气度函谷，五千道德言神仙。又不能粪金开秦塞，隔绝鸟道四万八千年。渴奔一斗酒，傲兀庐山前。潢池刀剑卖已尽，贞观斗米方成钱。雨犁急趁勾芒起，不然碎汝春风鞭。  

○世子燕席索诗  

乾坤气运会贞元，皓月腾空息瘴烟。北阙星驰新诰命，南郊春转旧山川。存诚乃可必事帝，保国无如是畏天。光觐紫宸归化锦，山河带砺保千年。  

○世子和前韵有自顾不才惭锡土只缘多病欠朝天之句即席次韵  

雨露汪洋普汉恩，凤衔丹诏出红云。拓开地角皆和气，净挟天河洗战尘。尽道玺书十行下，胜如琴殿五弦熏。乾坤兼爱无南北，何患云雷复有屯。  

○行赆有礼辞之世子举陆贾事亹亹见爱谢绝以诗  

绿玺南来奉玉音，九重恻怛为民深。蜀人爰命相如檄，越使何求陆贾金。冰雪孤忠臣子事，乾坤生物帝王心。从今但得天从欲，航海梯山岁岁深。  

○彭城  

一水渊渟绿不波，四山玉立碧嵯峨。城头刍石黄楼赋，台上风云赤帝歌。竹帛有香豪杰在，山河无恙废兴多。男儿要作千年调，戏马台高石可磨。  

○隆山塔院  

峰顶浮图第几重，四天尘界尽虚空。县居岛屿萦回处，海在烟霞叆叇中。浴水垂盘旸谷日，轰雷鼙鼓怒涛风。蓬莱咫尺阑干底，平步长桥跨玉虹。  

○志古溪堂  

堂成合入《辋川图》，尘隔香红九轨衢。诗泄骚情风格老，棋藏活着路头苏。梅黄着雨惊莺染，竹醉熏风倩鹤扶。一片丹青谁画得，吟肠恼断老耕夫。  

○见维扬崔左丞  

十里珠帘一半垂，扬州风物最宜诗。平山倚槛欧阳子，明月吹箫杜牧之。吟笔新添梅鼎手，歌楼争《竹枝词》。濡毫愿逐奚奴后，描尽春风芍药枝。  

○拜许鲁斋像  

玉笋头边懒押班，汗青笔削更重刊。直言何管雷霆怒，清节不知冰雪寒。性理晦庵真学术，须眉商岭古衣冠。欲求绘画耆英手，写过江南子弟看。  

○天庆宫  

紫盖星临北斗躔，金门客去几千年。蒙泉有味见福地，劫火离灰是洞天。尘外仙家山上屋，日边帆影海东船。飘飘云气蓬莱近，五彩飞鸾不用鞭。  

○安南观棋  

地席跏趺午坐凉，棋边袖手看人忙。槟榔■〈月若〉□又春绿，送到谁家橘柚香。 【安南柚花甚香如茉莉，岭北所无。】  

○漂母墓  

登坛抛却钓鱼竿，庙食难酬一饭恩。春老五陵佳气歇，近来谁复念王孙。  

***◆郭宣慰昂（野斋集）***  

昂字彦高，号野斋，彰德林州人。至元二年上书言事，平章廉希宪材之。授山东统军司知事，寻改经历，迁襄阳总军司，转沅州安抚司同知，佩金符，招降溪洞八十余栅。十六年，以诸洞酋入朝，赐金绮衣鞍辔，进安远大将军。二十六年，江西盗起，昂讨之。进逼南安、明扬、上龙岩、湖绿村、石门、雁湖、赤水、黑风峒诸蛮，立太平寨而还。授万户，赐金虎符，镇抚州，寻授广东宣慰使。卒年六十一，谥文毅。彦高少习刀槊，能挽强弰，通经史，尤工于诗，率多江关戎马之作。柳待制贯称其横槊赋诗，下马草檄，虽古良将复出，未敢多让也。  

寄张九万户  
过桃川宫  
客燕  
寓潭水院寄王鼎臣  
杜季明  
偶感  
呈董相  
从军  
宣春赠别  
开州卜居  

○寄张九万户  

三楚人惊挠击频，两淮形势壮分屯。秋风鼓角悲蛇阵，落日旌旗拥戟门。谈麈夜摇山月白，剑光晴照海涛浑。与谁共挽银河水，一洗中原战血痕。  

○过桃川宫  

桃花流水五云间，咫尺仙凡隔往还。白鹤不来华表在，翠鸾飞去玉箫闲。战尘满眼何时了，云驾无由得暂攀。六载苦辛谁与问，瘴烟空染鬓毛斑。  

○客燕  

昨夜乡关入梦遥，月明魂断更难 【一作谁。】 招。鬓边白发愁 【一作秋。】 能种，囊里黄金日易销。尺璧自惭投暗室，前涂何处是青霄。龙沙见说难容 【一作为。】 客，八月尖风彻敝貂。  

○寓潭水院寄王鼎臣  

落魄猖狂久陆沈，蛮金散尽力难任。魂摇漳水云烟阔，肠断燕台草树深。朽索谩羁千里马，樊笼空锁九皋禽。熏风一夜招提梦，明月关山处处心。  

○杜季明  

白发刁搔五十余，也随时宦觅新除。功名未了床头剑，活计空存架上书。虫臂敢劳私造化，獐头深愧强趑趄。春风但假吹嘘力，早趁花期到敝庐。  

○偶感  

满眼黄尘兴已阑，闭门高卧且加餐。一灯儿女团圞易，千古风云际会难。檐外日暄扪虱坐，庭前月出举杯看。翠藤尽着参天长，不与孤松并岁寒。  

○呈董相  

砥柱东南海一方，春雷隐隐震豺狼。彩旗猎日开晴雪，画戟森香照晓霜。西土山河如虎踞，南淮风景入鹰杨。棣华满眼春光好，尽带钧天雨露香。  

○从军  

祆氛惨白昼，天狼窥紫微。世故人心迫，秋高战马肥。乾坤增肃气，鼓角壮神威。刁斗凄风急，貔貅白羽挥。陈云愁不散，边月澹无辉。烽火千山起，炊烟万灶稀。兽踪惊远伏，鸟影避营飞。雷电奔长檄，旌旗拥戟闱。八风观世应，六甲秘天机。社稷悲雄剑，肝肠快铁衣。楼船功可继，铜柱愿常违。谈笑一时了，轩昂满意归。太平方有象，圣德自徽徽。  

○宣春赠别  

微茫烟浪浦帆开，一曲琵琶泪满腮。江水不如湘水好，送人东去复 【一作又。】 西来。  

○开州卜居  

旋买耕牛卖宝刀，草庐新结近东皋。贫无官府心常乐，闲为交亲菜自薅。卧虎城危斜日映，洪洋山浅白云高。蹇驴不怕傍人笑，时趁黄鸡醉浊醪。  

***◆姚承旨燧（牧庵集）***  

燧字端甫，文献公枢之侄，少孤，随枢学于苏门。及长，以所作就正于河内许衡，衡赏其辞。至元七年，衡为国子祭酒，奏召旧弟子二十人，驿致馆下，始为秦王府文学。寻提举陕西、四川、中兴等路学校，除陕西汉中道按察司副使，调山南湖北道，入为翰林直学士，迁大司农丞。元贞元年，以翰林学士与侍读高道凝总裁《世祖实录》。大德五年，出为江东廉访使，移病太平，拜江西行省参知政事。至大元年，入为太子宾客，进承旨学士、太子太傅。明年，授荣禄大夫、翰林学士承旨知制诰兼修国史。四年，得告归。卒，年七十六，谥曰文。所著有《牧庵文集》五十卷。牧庵为文，闳肆该洽，豪而不宕，刚而不厉，舂容盛大，有西汉风。宋末弊习，为之一变。济南张养浩序其集曰：公才驱气驾，纵横开阖，纪律惟意，约要于烦，出奇于腐，江海驶而蛟龙挐，风霆薄而元气溢。时元宅天下已百余年，倡鸣古文，群推牧庵一人，拟诸唐之昌黎、宋之庐陵云。  

姚嗣辉南桤堂  
寄畅纯父治中  
舆病高厓道中作  
舟达黄溪  
发舟青神县  
感事  
留别和杜紫微韵  
癸巳九日  
次韵时中  
别王良辅  
宋陆秀夫抱惠王入海图  
黄门飞鞚图  
赏花  
寄王宪使立夫  
次韵阎子济二首  
寄徐中丞容斋  
同柳山和尚登落星寺  
萑苇叹  
题贞节贾母刘氏  

○姚嗣辉南桤堂  

彼桤有土性，生植惟峨岷。栾栾干云姿，才与樗散邻。匠石过不睨，炀夫取蒸 【一作为。】 薪。所贵故山树，宁计世莫珍。一别十亩阴，清溪俄几春。笔名堂楣上，如对故乡亲。请事《小弁》诗，桑梓亦惟寅。盛德古自卑，木恶何关人。不见樗里疾，智囊终相秦。君才负栋柱，未许沟断均。无以桤自期，上孤明堂晨。  

○寄畅纯父治中  

欲闻真息耗，无使梓潼来。烽火平时报，田畴乱后开。徒歌王粲赋，不直士元才。遥忆牛头寺，思亲日几回。  

○舆病高厓道中作  

役役乾坤远，栖栖道路频。五年三入蜀，十梦九归秦。疟鬼偏凌客，山英定笑人。无劳问前渡，祇觉白头新。  

○舟达黄溪  

草木随寒暑，殊方荣悴同。苇花兼露白，柽叶未霜红。日月双飞鸟，江湖一病翁。晚来沙屿上，愁坐独书空。  

○发舟青神县  

青神开百丈，江岸转荒凉。薜荔缘松起，蒹葭并竹长。深披豺虎径，毒犯虺蛇乡。何莫非王事，牵夫可惋伤。  

○感事  

致位丞疑地，夔龙伯仲间。星当朝北斗，日已薄西山。取谤因雠恶，贪权失丐闲。此行虽铁甲，未足比惭颜。  

○留别和杜紫微韵  

身世支离似败衣，有戈难却鲁阳晖。不知此日公交车召，又复何时野服归。花信正愁风骀荡，麦苗还喜雨霏微。分携江上休回首，恐见樯乌作背飞。  

○癸巳九日  

去岁君山孤棹游，如今尽室石城州。明年白发桑榆日，何地青山萸菊秋。客气已为强弩末，宦情空遶大刀头。果成问舍求田策，未让元龙百尺楼。  

○次韵时中  

多君闻道粗知归，云雾何人识少微。尔后骅骝终独步，目前鸷鸟不群飞。淮南数日将寒食，客里三春尚腊衣。安得銮坡同给札，不妨苜蓿对朝晖。  

○别王良辅  

只闻官罢尚荆州，不谓相逢郢水秋。如我避贤三退舍，与君为客一登楼。人才妄自金鸣冶，世事从渠剑刻舟。明日分携武昌去，应烦南梦到沧洲。  

○宋陆秀夫抱惠王入海图  

紫宸黄阁共楼船，海气昏昏日月偏。平地已无行在所，丹心犹数中兴年。生藏鱼腹不见水，死挽龙髯直上天。板荡纯臣有如此，流芳千古更无前。  

○黄门飞鞚图  

太平无有羽书尘，局促龙鳞万里身。不着圉人时骋骛，天闲骄悍若为驯。  

○赏花  

出门京国事无涯，虚掷东风五物华。却谢病归催不起，故园今见碧桃花。  

○寄王宪使立夫  

庭树生秋风，炎炽夺如失。小虫鸣喓喓，高隼飞鴥鴥。缅怀素心人，若发未忘栉。百年能几见，过眼徂电疾。而君有官事，出言千里律。何暇喜蛩音，情与逃空一。昨因赵卿至，戒遣书新述。篇轴不害多，无惮费纸笔。且约来北州，罇酒留十日。晴天逼佳夕，共看华月出。非不思余论，门无一亲即。吾私如汲车，已脱复萦繘。晚菘生待种，早稻行可铚。少须黄花发，秋风亦萧瑟。倒冠独山巅，兹游或能必。  

○次韵阎子济二首  

吾友宋佥宪，颇闻思湘中。每云所遇奇，未易言说穷。崇兰春风花，岩桂秋露丛。三年一官内，身在香国东。朝航汩罗波，翻动海日红。暮揖岳麓寺，苍烟楼观霳。喧喧名都邑，百货聚商工。何时访君游，尽历西南雄。  
霜水收风涛，江船稳归路。唯应江间月，照汝来往屡。长沙隔南云，尚饱艰险趣。天涯念棋错，睽阔皆旧故。新知苟会心，何必欢有素。黄钟未悬业，众目齐瓦釜。大音故希声，欲说难至户。况我言毛輶，谁复听其句？所恃君盛年，学仕犹未暮。丈夫重道义，自足轻外鹜。观今纷华俦，愠喜随一芋。愿终藏山书，荣于鹿眠赋。  

○寄徐中丞容斋  

李侯安庆来，遭君江间柂。问云归湍水，示声偶及我。自揆衰钝质，旧学日兼堕。百事于大贤，资取无一颇。始疑逢蒙弓，亦有虚发笴。终知匠石斧，材不捐琐琐。增惭失喜余，背觉芒刺荷。平生声相接，睟盎见未可。文字亲友间，屡得观藻火。况闻闲世故，盘走夜光颗。仰止高山思，愿并余子颗。历推天日行，蚁右风轮左。吾徒不相值，其故政此坐。何时广陵游，倾盖愿终果。  

○同柳山和尚登落星寺  

抵掌女娲前功捐，炼石力尽还霣天。怒飞十有八万里，掷陷彭蠡三重渊。藏山于泽信有力，愚公欲移重万肩。黄家亚夫更痴绝，漫向麟史求何年。安知自分牛斗躔，天穴上当匡庐颠。银河一塞□□□，至今飞流挂长川。我来正逢槐火节，舣矶少系东吴船。相携诗僧上佛阁，箕踞对酒淡其然。渠闻舌挢若自失，子辨乃出邹衍前。无书太古何所得，为言乌有先生传。  

○萑苇叹  

濒江不可禾，岁惟葭苇茁。青林无端倪，永与江水匹。由为薪蒸时，责以租赋出。园人诚贪夫，苞苴黄金镒。暮夜钻权幸，入牒妻子质。输课或未偿，投之良不恤。他家皆办为，得者皆富室。秋风霜露落，百谷时已实。处处佣千夫，豚酒健力铚。稇载向城市，官外私羡溢。遗笴狼藉陈，入者必见叱。或因取束缊，随以盗采律。春风将新萌，剪伐未十七。下策付一炬，炎火赤天日。坐视煨烬空，不丐民贫疾。因推是为心，可见无仁术。周官衡虞置，为法未尔密。亦已开利源，千年谁能窒。  

○题贞节贾母刘氏  

常时易处变时难，掬育孤儿纺织间。向使相欢得偕老，贞名未必满人寰。  

***◆参政孛朮鲁翀（菊潭集）***  

孛朮鲁翀，字子翚，其先隆安人。金泰和间，定女真姓氏。属望广平，后徙邓之顺阳，生赣江舟中，釜鸣者三，人以为异。始名思温，字伯和，尝从新喻萧克翁学。克翁夜梦大鸟止其所居，翼覆轩外，出视之，冲天而去，明日翀至，故为易今名字。大德间，由宪府荐，授襄阳教谕，擢汴学正。至大间，用姚文公燧荐，授翰林国史院编修官，累迁陕西行台御史，入拜监察御史。泰定间，累迁国子司业，出为燕南河北道廉访使，入佥太常礼仪院事，兼经筵官。至顺间，拜汉中道廉访使，入佥太禧宗禋院，兼祗承神御殿事，改集贤直学士，兼国子祭酒，进礼部尚书。元统间，拜江浙行省参知政事，以迁葬归，至元四年卒，年六十，追封南阳郡公，谥文靖。子翚，学博而正，为文章严重质实，不为浮靡。其词悉本诸经，如米粟布帛，皆有补于世教。有《菊潭集》六十卷。姚牧庵谓子翚谈论锋出，文章不待师传而能，后进无是伦比。元初文章雄鸣一时者，首推牧庵，而亦推服子翚如此，宜后人以鲁姚并称云。  

范坟诗  
御宿行  
阅故唐宫  
题周公益墨迹  
题公益答孙鲁斋帖  
晋祠三首  

○范坟诗 【并序。】  

宋蜀郡开国公范镇景仁，谥忠文，其一世盛德伟烈，光着史籍，人固知之。其葬在襄城汝安乡推贤里，载东坡集中甚详。襄城故隶汝州，翀来访问故老，其坟俨然尚 【一作故。】 在，已为野夫豪农耕为禾黍之区矣。范氏当金季犹有居坟左者，自经兵烬，不知所存。拊事叹闵。故为作诗以纪其概，幸在官君子，知其为先贤遗垄，庶有以处之。  
忠文峨眉英，始也迹甚微。堂堂薛简肃，旟隼西南飞。其人古廉守，肯持蒟酱归。所得一伟人，天下大布衣。引以宾王家，光映春官闱。昭陵宋仁主，前星久无辉。犯讳言所难，雷电每霁威。雄哉炼石手，妙补天巍巍。丞相江南来，云掩扶桑晖。旧德陈苦辞，往往阨谤讥。诸贤抗章疏，弱卒攻坚围。公力斡禹鼎，正气砰黄扉。荆舒愤至骨，斥语笔自挥。赠之以蕙兰，何往无芳菲。时公与司马，声谐玉琴徽。解冠挂神武，甘老西山薇。九宇日瞀瞀，赤子将畴依。两公幸无恙，起拯或庶几。嗣君元佑初，痛洗前人非。民望属司马，欲遯天为鞿。帝命起公卧，门久车马 【一作停。】 騑。君实了吾事，此外何所希。清风溢寰海，不啻严陵矶。公既晚家许，道德人所腓。襄城下封竁，汝颍皆京圻。我来访遗垄，名姓存依稀。来仍散兵烬，雨雪无留霏。公名在天下，岂逐薤露晞。谁能禁耕牧，盛事乘薪机。吾力不足振，感叹徒歔欷。  

○御宿行  

苍茫帝星移紫微，露寒金屋人依依。梦断瑶池宴王母，地上麒麟鞭不走。山灵诃护魑魅中，何罪取憎逆旅翁。神龙脱渊命如蚁，老妪眼明龙得水。醉轰恶少慰君归，归来宫柳回春熙。仲舒三策贱于草，明日黄金赐山媪。  

○阅故唐宫  

锦帆 【一作佩。】 走灭淮海波，虬髯起操汤武戈。荡民疮痏六朝下，天开百二秦山河。我来傍徨旧宫土，细麦繁花忽谁主？终南王气三百年，仙李春风一千古。春风吹梦天茫茫，玉楼金殿春云香。开元舞马散冥寞，纥干冻雀含悲凉。世态苍黄几烟雾，秦汉英灵不知处。昆仑河脉自西来，湘浦雁行今北去。  

○题周公益墨迹  

今观益公帖，老气肃锋铓。孙氏青毡永，宜开宝墨堂。  

○题公益答孙鲁斋帖  

丞相裁诗答布衣，殷勤辞翰总珠玑。秋风吹落苍松树，二百年来此道非。  

○晋祠三首  

掌文握瑞既符天，宗子维城足尚贤。功在生灵报君父，礼宜尸祝配山川。群云色映三农壤，时雨神通万斛泉。幸与诸公谒祠下，令人长叹酇桐编。  
泉溜琮琤玉冻香，稻塍历落卦齐疆。山头云气结媒雨，木杪风声凛孕霜。神瀵有灵凝沆瀣，客缨无垢得沧浪。不须对境谈今古，聊咏新诗送夕阳。  
天泓雪溜荫寒松，圣母祠前可鉴容。水利万家丰稻畮，山灵千古壮桐封。司炎政虐连云稼，使宪情深望雨农。一洒甘霖徧寰宇，泉关呼起抱珠龙。  

***◆李平章孟（秋谷集）***  

孟字道复，上党人，徙居汉中。至元中至京师，裕宗召见东宫，不及用。成宗立，荐为太子师傅。大德初，武宗抚军北方，仁宗留宫中，日陈善言正道，多所进益。又从仁宗侍昭献元圣皇后降居怀州，四年诚节如一。成宗崩，安西王阿难答谋逆，力劝仁宗奉太后还都，收首谋及同恶者，奉御玺北迎武宗，及事定逃去，不知所之。武宗即位，仁宗为皇太子。追叙其功，特授中书平章政事、集贤大学士、同知枢密院事。仁宗立，真拜中书平章政事，赐爵秦国公。皇庆元年，授翰林学士承旨、知制诰、兼修国史，延佑元年，改封韩国公。七年仁宗崩，英宗初立，为丞相铁木迭儿所诬，尽前后封拜制命，降授集贤侍讲学士。至治元年卒，年六十七。诏复元官，赠太保、仪同三司、上柱国，进封魏国公，谥文忠。韩公才气跌宕，落笔纵横，诗尤清壮丽逸。仁宗尝亲授国公印章，召绘工惟肖其形，赐号秋谷，命集贤大学士王颙大书之，手刻为扁而署其上，又侧注曰：大德三年四月吉日，为山人李道复制。因自号所著曰《秋谷集》。元初因仍吏治，士气奄奄仅属。韩公侍仁宗潜邸，日夕启沃，谓儒可与守成。迨延佑当国，即议行贡举，其后如泰白野、余忠宣、李浔阳诸公，立节疆场，垂名竹帛，皆出自左右两榜。元朝尊贤养士之报，于今为烈，揆厥由来，皆韩公主行科举之力也。  

赠黄秋江处士  
偶成  
寄东宫二首  
初科知贡举  
金陵怀古  
喜雨  
舟中作  
在朝思乡  
迁葬毕还朝  

○赠黄秋江处士  

君钓秋江月，我耕秋谷云。逃名君笑我，伴食我惭君。老我素多病，壮君高出群。何时各归去？云月总平分。  

按黄溍撰《黄一清墓志》云：一清，字清夫，休宁人。年逾四十，始游京师，无所知名，洎李韩公以旧学相仁宗，贤才汇进，乃复入京师谒孟。一清古貌长身，须髯如戟，宽衣高冠，容止简率，又作吴语，左右多目笑之。孟望见大惊异，即下执其手，延之上座，自是名动京师。一清以秋江自号，而孟自号秋谷。遗一清诗，有：「君钓秋江月，我耕秋谷云。逃名君笑我，伴食我惭君。」之句，朝野传诵满口，内翰赵孟俯写以为图云。  

○偶成  

日午山中道，停骖进步难。鹻侵苔径滑，风吹 【一作入。】 毳袍寒。匡国终无补，全身尚未安。一尊茅店酒，强饮不成欢。  

○寄东宫二首  

艰危勤扈从，俯仰尽周旋。小试屠龙技，翻成抱虎眠。脱钩鱼纵壑，漏网鸟冲天。万事从今始，灰心未死前。  
十年陪顾问，一旦决安危。自合成功去，应惭见 【一作识。】 事迟。长城徒 【一作何。】 自坏，孤注莫相疑。辟谷求仙者，高名 【一作明。】 百世师。  

○初科知贡举  

百年场屋事初行，一夕文星聚帝京。豹管敢窥天下士，龙 【一作鳌，】 头谁占日边名。宽容极口论时事，衣被终身荷圣情。愿得真儒佐明主，白头应不负平生。  

按：此诗为延佑二年春始设科会试，韩公知贡举而作也。太宗即位之十年戊戌，开举选，特诏宣德课税使刘公用之试诸道进士，则元朝科举之设，已兆于此。后七十余年，皇庆癸丑冬十一月，诏曰：其以皇庆三年八月，天下郡县兴其贤者能者，充赋有司。明年二月，会试京师，中选者朕将亲览焉。是时韩公为平章，实主其议。许中丞有壬序《秋谷文集》曰：贡举倡于草昧，条于至元，议于大德，沮尼百端，而始成于延佑，亦戛戛乎其难哉！今读此诗，可以想见韩公为国求贤之苦心矣。  

○金陵怀古  

西风聒耳过黄芦，万水东流草树枯。蟾阙 【一作窟。】 一年秋色远， 【一作近。】 鹊桥万里客心孤。青山故国新丰市， 【一作树。】 芳草王孙旧酒垆。壮志未磨天地阔，剑光耿耿 【一作「夜夜」。】 照江湖。  

○喜雨  

谁调元气入淋漓，枯槁回生只片时。依旧野云无着莫，高天阔地任风波。  

○舟中作  

石激滩声缆钓船，夜寒人对白鸥眠。江风吹尽浮云片，南北东西总是天。  

○在朝思乡  

西望家山咫尺间，白头多病不知还。中书三入成何事，画里相看亦厚颜。  

○迁葬毕还朝  

绿暗丘园已暮春，还山堂上会乡邻。明朝却上燕南道，依旧征衫满路尘。

## ●元诗选二集  丙集  

鲜于太常枢（困学斋集）  
陈治中孚（观光稿　交州稿　玉堂稿）  
侍读学士小云石海涯（酸斋集）  
邓祭酒文原（素履斋稿）  
高尚书克恭（房山集）  
元学士明善（清河集）  
张侍讲伯淳（养蒙先生集）  
陈佥事思济（秋冈先生集）  
卢待制亘（彦威集）  
李宣慰京（鸠巢漫稿）  
文太常矩（子方集）  
郭掾郎天锡（快雪斋集）  
李□□材（子构集）  
何山长中（知非堂稿）  
任山长士林（松乡集）  
于处士石（紫岩集）  
揭经历佑民（旴里子集）  
何处士失（得之集）  

***◆鲜于太常枢（困学斋集）***  

枢字伯机，渔阳郡人。至元间，以材选为浙东宣慰司经历，改江浙行省都事。意气雄豪，每晨出则载笔椟，与其长廷争是非。一语不合，辄飘飘然欲置章绶去，渔猎山泽间而后为快。轩骑所过，父老环聚指目曰：此我鲜于公也。及日晏归，焚香弄翰，取数十百年古鼎彝器，陈诸阶除，搜抉断文废款，若明日急有所须而为之者。宾至则相对吟讽林竹之间，或命觞径醉，醉极作放歌怪字，亦足自悦，见者以为世外奇崛不凡人也。公卿以词翰屡荐入馆阁，不果用，迁太常典簿。晚年懒不耐事，闭门谢客。营一室，名曰「困学之斋」，自号「困学民」，又号「直寄老人」。大德六年卒。元初，车书大同，弓旌四出，金、宋之故老，交相景慕，一时人物，称为极盛。伯机与李仲芳、高彦敬、梁贡父、郭佑之，皆以北人仕宦于南，俱嗜吟，喜鉴定法书、名画、古器物。而吴越之士因之引重，亦数人焉。伯机居钱唐时，吴兴赵子昂常貌其神，蜀郡虞伯生赞之曰：「敛风沙裘剑之豪，为湖山图史之乐，翰墨轶米薛而有余，风流拟晋宋而无怍。」当时伯机文望，亦与子昂相伯仲云。  

戊午十二月十二日别家  
过桐庐漏港滩示舟人  
水荒子歌二首  
望峄山  
题唐摸兰亭墨迹  
湖上曲  
题董北苑山水  
范宽雪山图  
题赵模搨本兰亭后  
华鲸引  
赤乌行  
蛟龙引  
高尚书夜山图  
建德溪行二首  
湖上新居  
游北山呈云屋上人  
游智者寺  
石桥山留题  
留题广严寺  
宝林寺  
观寂照蒲萄  
高亭道中一绝留题净慧壁  
净慧寺四绝  
又戏题广严僧房壁  
僧巨然画  
王大令保母帖四首  
题纸上竹  
题高房山画  
过钓台  
次韵仇仁父晚秋杂兴三首  
清明日宴集贤宋学士园时梨花盛开诸老属仆同赋  
都中次张仲实见寄观梅韵  
方方壶苍颉作字图  
百步洪  

○戊午十二月十二日别家  

玄冬尚闭藏，游子戒远涂。出门少人迹，霜露沾衣裾。强颜辞老亲，低首恋蓬庐。牵舟逆北风，堕指哀仆夫。十年赋倦游，卜筑沧海隅。既无官守责，亦作饥寒驱。宴坐固所怀，复此畏简书。仰惭随阳雁，俯羡在藻鱼。  

○过桐庐漏港滩示舟人  

惊流激长滩，百折怒未已。篙师与水争，退尺进纔咫。技穷解衣下，力排过乃止。维时春冬交，冰雪寒堕指。我时卧舟中，起视颡有泚。迂疏一何补，辛苦愧舟子。  

○水荒子歌二首  

水荒子，日日悲歌向城市。辞危调苦不忍闻，妻孥散尽余一身。城中米贵匄者众，崎岖一饱经千门。城中昔食城外米，城外人今食城里。耕者渐少田渐荒，政恐明年不如此。水荒子，行歌乞食良不恶，犹胜弄兵狱中死。  
水荒子，听我语，忍死休离去乡土。江中风浪大如山，蛟鳄垂涎宁贳汝。路旁暴客掠人卖，性命由他还更苦。北风吹霜水返壑，稍稍人烟动墟落。赈济欲下逋负除，比着当年苦为乐。水荒子，区区吏弊何时无，闻早还乡事东作。  

○望峄山 【一本无望字。】  

东方巨镇宗岱宗，群山列侍臣妾同。西南崛起一万仞，却立不屈如争雄。何年天星 【一作皇。】 下天 【一作星。】 宫，坠地化作青芙蓉。外如刻削中空同，阆风玄圃遥相通。我昔东游访青童，群仙招我游中峰。悔不绝粒巢云松，失身误落尘网中。如今可望不可到，檥舟空羡冥 【一作南。】 飞鸿。神仙可学事亦晚，安用屑屑悲秋蓬。吾闻峄阳有孤桐，凤皇鸣处朝阳红。安得斲为宝琴献天子，为民解愠歌《南风》。  

○题唐摸兰亭墨迹  

君家禊帖评甲乙，和璧隋珠价相敌。神龙贞观苦未远，赵葛冯汤总名迹。主人熊鱼两兼爱，彼短此长俱有得。三百二十有七字，字字龙蛇怒腾掷。嗟余到手眼生障，有数存焉岂人力。吾闻神龙之初，《黄庭》《乐毅》真迹尚无恙，此帖犹为时所惜。况今相去又千载，古帖消磨万无一。有余不足贵相通，欲抱奇书求博易。  

○湖上曲  

湖边荡桨谁家女？绿惨红愁问无语。低回忍泪并人船，贪得缠头强歌舞。玉壶美酒不消忧，鱼腹熊蹯弃如土。阳台梦短怱怱去，鸳锁生寒愁日暮。安得义士掷千金，坐令桑濮歌行露。 【《辍耕录》云：浙省广济库，岁差杭城諲实户若干名，充役库子，以司出纳。比一家中侵用官钱太多，无可为偿。府判王某素号残忍，乃拘其妻妾子女于官，又无可为计，则命小舟载之，求食于西湖，以赀纳官，鬼妾鬼马不肖辈群趋焉。鲜于伯几作《湖边曲》云云。后王之子孙有为娼者，天之报施，一何捷也。】  

○题董北苑山水  

爱山不得山中住，长日空吟忆山句。偶然见此虚堂间，顿觉还我沧洲趣。阴厓绝壑雷雨黑，苍藤老木蛟龙怒。岸石荦确溪涧阔，知有人家入无路。一重一掩深复深，危桥古屋依云林。是中宜有避世者，我欲径去投冠簪。源也世本膏粱子，胸中丘壑有如此。后来仅见僧巨然，笔墨虽工意难似。想当解衣盘礴初，意匠妙与造化俱。官闲禄饱日无事，吮墨含毫时自娱。谁怜龌龊百僚底，双鬓尘埃对此图。  

○范宽雪山图  

前山积雪深，隐约形体具。后山雪不到，槎牙头角露。远近复有千万山，一一倚空含太素。悬厓断溜风满壑，野店闭门风倒树。店前二客欲安往，一尚稍前一回步。仲冬胡为开此图，寒气满堂风景暮。荆关以后世有人，几人能写山水真。李郭惜墨固自好，晻霭但若浮空云。岂如宽也老笔夺造化，苍顽万仞手可扪，匡庐彭蠡雁荡穷海垠。江南山水固潇洒，敢与嵩高泰华争雄尊。宽也生长嵩华间，下视庸史如埃尘。乱离何处得此本，张侯好事轻千缗。我家汴水湄，境与嵩华邻。平生亦有山水癖，爱而不见今十春。他日思归不可遏，杖藜载酒来敲门。  

○题赵模搨本兰亭后  

兰亭化身千百亿，贞观赵模推第一。百家聚讼谩纷纭，正传宁到山中石。论书当论气韵神，谁与痴儿较形质。想当填郭断手初，帝与欧虞皆太息。昭陵玉匣秘重泉，自此中天无二日。元章老去不及见，却见苏家评甲乙。北山居士得何许，购取宁论万金直。几年僦屋客江海，宝气奎光夜相射。南来北人多健者，名色连艘金满室。应嗟我辈太痴绝，常抱蠹书论得失。  

○华鲸引  

石上桐孙美如玉，化作长鲸唤僧粥。香严一击六根开，剥落皮毛换凡骨。中郎却顾中散惊，初非爨下鸣不平。批鳞拔角就绳墨，龙门绿绮瘖无声。昔闻北溟鱼，化作天池鹏。今见横海姿，解作威凤鸣。薾然败棺材，蠢尔牛阑撑。龙腾虎变固有待，不遇赏音徒尔灵。君不见饭牛自卖亦何者，逢时自致千秋名。  

○赤乌行  

木之用漆，初以为美观。覩兹赤乌材，乃知漆为木之九转丹。风雨霜露不能入，所以远历晋魏犹坚完。政如厚葬用珠玉，能令血肉经千年。凡物皆尚新，惟琴独求旧。古人遗迹既已少，近作吾无千岁寿。木不断生意，雨旸犹相通。及兹生意尽，发声始与金石同。巍巍乌龙山，岩壑秀且雄。桐江在其南，溟渤居其东。长滩落深峡，灌木号巅峰。子胥朝夕鼓余怒，子陵庙貌存高风。托根于此岂复有，凡木感化何让龙门桐。我本山林人，奔走鬓已翁。何期造物私，锡此哀吾穷。琴成灭迹入深谷，歌咏尧舜甘长终。  

○蛟龙引  

古剑咸阳墓中得，抉开青天见白日。蛟龙地底气如虹，土花千年不敢蚀。洪炉烈焰初腾精，横海已觉无长鲸。世上元无倚天手，匣中谁解不平鸣。割城恨不逢相如，佐酒恨不逢朱虚。尚方未入朱云请，盟盘合与毛生俱。谁念田文座中客，只将弹铗叹无鱼。  

○高尚书夜山图  

世人看山在山下，李侯看山向绝顶。世人画山画白日，李侯画山摹夜景。绝顶看山山更奇，夜景摹出人少知。远山苍苍近山黑，岩树历历汀树微。天高露下暮潮息，月明一片寒江迟。藏深乐渊潜，惊定安林栖。耳绝城市喧，心息声利机。古人无因驻清景，高侯有笔能夺移。容翁复作有声画，冥搜天巧为补遗。后来知有李侯之德高侯画，千年人诵容公诗。  

○建德溪行二首  

山截溪将断，川回路忽通。鸟声青嶂里，人语翠微中。玄圃参差是，桃源想象同。平生苦行役，翻爱打头 【一作「石尤」。】 风。  
碧水一千里，青山十二时。推篷皆是画，移棹总堪诗。乐此浑忘倦，公焉遂及私。船头有官酝，时复一中之。  

○湖上新居  

吾爱吾庐好，临池构小亭。无人致青李，有客觅《黄庭》。树古虫书叶，莎平鸟篆汀。吾衰岂名世，讵肯苦劳形。  

○游北山呈云屋上人  

荦确败芒屦，蒙笼碍笋舆。半空横鸟道，绝顶见僧居。兴尽拂衣下，诗成借笔书。弥天云屋叟，不见正愁予。  

○游智者寺  

四围松是祇园树，三面山开舍卫城。游子心随仙境化，老禅诗似石泉清。几人邂逅有今日，半载H趄成此行。安得尽抛身外事，长年来此学无生。  

○石桥山留题  

旁通日月上星辰，有路遥应接玉京。仙弈未终人物 【一作世。】 换，秦鞭不到海波平。当时混沌知谁凿？他日崆峒强自名。枯树重荣事尤异，欲从樵者问长生。  

○留题广严寺  

送客临平古佛祠，闻公房里住多时。骊歌不见金闺彦，浊酒聊参玉版师。龙像雕零余故塔，蛟鼍断缺有残碑。藕花未发风蒲短，空咏参寥七字诗。  

○宝林寺  

越国龟峰寺，楼台曜锦翚。许询初有造，徐浩久相依。开户琅玕裂。登山窣堵危。昔闻禅板少，今见  
讲花飞。祷雨灵鳗跃，看云老鹤归。童烹罗汉菜，客礼国师衣。白足三千指，苍松四十围。星河上界近，烟火下方微。浮世自荣辱，深林无是非。天台五台远，何必更骖騑。  

○观寂照蒲萄  

阿师已把书为画，俗客那知色是空。却忆西湖酒醒处，一棚凉影卧秋风。  

○高亭道中一绝留题净慧壁  

野酴■〈酉縻〉发气熏然，睡起时惊雪入船。安得鸱夷三百乘，空令馋客口流涎。  

○净慧寺四绝  

寂寂僧房半梦中，萧萧修竹四山风。唯应门外苍髯叟，解乱儋州秃鬓翁。  
晚雨纔收日已西，石梁沙路净无泥。清泉□□千峰迥，绿柳阴阴一鸟啼。  
坏壁苍苍上绿苔，笼纱无复护尘埃。只应枉驾游山客，总为坡仙宝墨来。  
学道当知髓与皮，圣门壶奥要探窥。十年来往临平道，争信山中有许奇。  

○又戏题广严僧房壁  

几年门外策征骖，不料能来共一龛。壁上未须书岁月，褚河南是护伽蓝。  

○僧巨然画  

秋鲈春鳜足杯羹，万顷烟波两棹横。就使直钩随分曲，不将浮世钓浮名。  

○王大令保母帖四首  

撞破烟楼固未然，唐摹晋刻绝相悬。莫将定武城中石，轻比黄閍墓下砖。  
姜侯才气亦人豪，办折区区漫尔劳。不向骊黄求驵骏，书家自有九方皋。  
临摹旧说范新妇，古刻今看李意如。却笑南宫米夫子，一生辛苦学何书。  
千年郁郁閟重泉，暂出还随劫火烟。靳惜乾坤如有意，流传君我岂无缘。  

按苏天爵《题鲜于伯机诗帖》云：鲜于公早岁学书，愧未能若古人。偶适野，见二人挽车行淖泥中，遂悟书法。今读论书诸作，可以知其所从入矣。  

○题纸上竹  

阴凉生研池，叶叶秋可数。京华客梦醒，一片江南雨。  

○题高房山画  

素有烟霞疾，开图见乱山。何当谢尘迹，缚屋住云间。  

○过钓台  

霜发孤舟客，风帆七里滩。渔家江树晚，雁影水云寒。乡近人情好，年丰老虑宽。归舟真误矣，何事着儒冠。  

○次韵仇仁父晚秋杂兴三首  

薄宦长为客，虚名不救贫。又看新过雁，仍是未归人。茅屋寒谁补，柴车晚自巾。清云有知己，潦倒若为亲。  
地静莓苔合，心闲落叶深。炎方秋尚暑，水国昼多阴。寓意时观画，怡情偶听琴。起予赖诗友，为尔动微吟。  
身共宾鸿远，心同野鹤孤。谋生知我拙，学稼任儿愚。北望空思汴，南游未厌吴。餐须问藜藿，兴不在莼鲈。  

○清明日宴集贤宋学士园时梨花盛开诸老属仆同赋  

琪树吹香荡夕晖，华簪人对雪霏霏。汉宫新火初传烛，楚女行云乍湿衣。一片花疑蝴蝶化，满枝春想玉钗肥。娥眉不用梨园曲，唱彻瑶台醉未归。  

○都中次张仲实见寄观梅韵  

花老蛮烟隔瘴尘，几惊清梦唤真真。夜窥幽树惟山鬼，暖入孤根有谷神。岁晚妆残金屋冷，月明歌散玉楼春。十年不醉西湖路，辜负先生垫角巾。  

○方方壶苍颉作字图  

石间点笔捻吟须，雄览江山为发舒。脱口欲令神鬼泣，临池清逼右军书。  

○百步洪  

滟滪三蜀险，吕梁天下壮。我昔过彭门，舍舟步青嶂。酾酒神龙祠，凛乎不敢向。间关一叶下，号呼百人放。篙师稍失律，身入鱼肠葬。至今仆夫辈，言之气辄丧。危哉石梁洪，势与吕梁抗。一石截中流，两山束惊浪。雷霆怒轰訇，鱼龙气栗怆。轻船泛顺风，大舰必秋浪。我行有期程，稽留速官谤。惭愧双白鸥，飘然凌滉漾。  

***◆陈治中孚（观光稿***　交州稿　玉堂稿）  

孚字刚中，号笏斋，台州临海人。幼清峻颖悟，及长，博学有气节。至元中，孚以布衣上《大一统赋》。江淛行省闻于朝，署上蔡书院山长，考满，谒选京师。二十九年，世祖命梁曾以吏部尚书再使安南，选南士为介，朝臣荐孚，调翰林国史院编修官，摄礼部郎中，为曾副。陛辞，赐五品服，佩金符以行。至安南，世子陈日燇以忧制不出郊迎，又不由阳明中门入。孚劝曾回馆，致书诘责日燇之罪。往复三书，宣布威德，辞直气壮，皆孚笔也。使还，除翰林待制，兼国史院编修官。廷臣以孚南人尚气，颇嫉忌之。遂除建德路总管府治中，再迁治中衢州，秩满，特授奉直大夫、台州路总管府治中。大德七年，台州旱，民饥，诏遣奉使宣抚循行诸道。时淛东元帅脱欢察儿怙势立威，不恤民隐，孚遂诣宣抚使，愬其不法蠹民事一十九条，按坐其罪。发仓赈饥，民赖以全活者甚众，而孚亦以此致疾，卒于家，年六十四。刚中天材过人，性任侠不羁。所为诗文，大抵任意即成，不事雕斲。其于安南道途往返纪行诸诗，山川草木虫鱼人物诡异之状，靡不具载，又若图经前陈，险易远近，按之可悉数也。钱唐皇甫暕谓其忠义之气，遇事触物，沛然发见，良非雕镌刻画有意为文者可比也。  

出门别亲友  
过镜湖  
越上早行  
夜泊六和塔下  
凤皇山  
湖上感旧  
和靖墓  
葛岭行  
飞来峰  
嘉兴二首  
平江  
吴宫子夜歌  
三高祠  
常州  
登北固楼  
金山寺  
瓜州  
真州  
金陵  
凤凰台  
臙脂井  
乌衣巷  
雨花台  
扬州  
平山堂  
后土祠琼花  
甓社湖遇大风  
长淮有感  
淮阴侯庙  
漂母冢  
黄河谣  
邳州  
古宿迁  
吕梁洪  
徐州  
黄楼  
百步洪  
范增墓  
燕子楼二首  
留侯庙  
沛县歌风台  
陵母墓  
鲁桥  
题太白酒楼  
望泰山  
高唐州  
陵州  
景州  
献州  
河间府  
雄州  
涿州  
咏神京八景  
出顺承门  
过卢沟桥  
良乡县早行  
涿州  
楼桑庙  
易州  
中山府  
真定怀古  
过滹沱河  
宿赵州驿  
望台  
鄗南光武庙  
过临洺驿大雨雪寒甚  
邯郸怀古  
磁州  
铜雀台  
彰德道中  
黄河  
博浪沙  
汴梁龙德故基  
登大相国寺资圣阁  
石假山  
鄢陵  
上蔡县驿  
蔡州至马乡遇大雪有作  
黄州黄陂驿  
阳罗堡歌  
黄鹤楼歌  
鄂渚晚眺  
鹦鹉洲  
吕仙亭  
岳阳楼  
潭洲  
潇湘八景  
衡州  
永卅  
盘石山  
全卅  
灵川县观桂林山  
马王阁  
七星山玄元楼栖霞之洞  
自永福县过八十里山  
马平谒柳侯庙  
宾州  
过牂牁江  
过邕州昆仑关  
......  

○出门别亲友 【以下《观光稿》。】  

停君汉水浮鸭之翠杓，听我峄山栖鸾之绿桐。男儿拂衣出门去，龙泉三尺光如虹。君不见磻溪鹤发钓鱼者，偶掷渔竿来牧野。白旄麾开炮烙烟，桓圭朱芾侯青社。又不见南阳卧龙人不识，不朝佐汉坐狠石。羽扇轻摇蛇鸟惊，火精焰焰天西极。旗亭四月柳如蓝，紫骝嘶风黄金骖。岂无叩牛歌，亦有扪虱谈。天生巉岩崒嵂骨，蒿莱槁死谁能甘。我欲登泰山，扶筇款天关。东溟若木如可攀，手弄日月青云间。我欲渡黄河，赤脚陵秋波。水仙楼阁银嵯峨，径叱海若笞蛟鼍。停君翠杓，听我绿桐。真人开天，六合同风。驺虞凤皇，飞舞镐宫。有线五色，献于重瞳。补舜衣裳，山龙华虫。虎豹九关兮不可以达，吾则脱冠归来兮丹丘之青峰。长揖二三子，目送西征鸿。  

○过镜湖  

镜水八百里，水光如镜明。偶寻古寺坐，便有清风生。天阔雁一点，山空猿数声。老僧作茗供，笑下孤舟轻。  

○越上早行  

青鞋三十里，草露惹衣斑。潮落曹娥渡，云昏夏禹山。秋声黄叶里，天影白鸥间。欲问钱唐路，渔家半掩关。  

○夜泊六和塔下  

碧天如幕垂，露湿星磊磊。渔灯射寒沙，万点乱光彩。壮哉大江水，浩浩东北汇。西风卷潮来，铁马拥万铠。木落烟障横，鸱夷魂安在。卧闻黄帽郎，一曲歌欸乃。扣舷起和之，逸兴渺云海。  

○凤皇山  

浮屠百尺耸亭亭，落日鸦啼野蔓青。故国尽销龙虎气，荒山空带凤凰形。金根辇路迎禅 【一作神。】 驾，玉树歌台语梵铃。惟有钱塘江上月，年年随雁过寒 【一作空。】 汀。  

○湖上感旧  

昔日珠楼拥翠钿，女墙犹在草芊芊。东风第六桥边柳，不见黄鹂见杜鹃。  

○和靖墓  

北邙翁仲拱朱门，玉椀时惊古帝魂。谁似孤山一抔土，梅花依旧月黄昏。  

○葛岭行  

葛岭相君之故居，昔年甲第临通衢。钱横花间甃作径，锦铺泉底疏 【一作流。】 为渠。后庭三千倾城姝，歌舞绝世冰肌肤。麒麟银裳龙绡裾，佩以文螺木难珠。相君出拥万虎士，各操阘戟左右趋。剑履上殿帝赐坐，驼蹄七宝分御厨。望尘拜者颂元老，伊尹周公所不如。岂知一旦事瓦裂，银铛铁锁载以驴。我偶过此访废址，狐兔纵横草焦枯。琨台瑶砌不复见，已有野人来种蔬。却怪当时凿隧道，挟诈出入潜如狙。大臣一身佩天下，板墙复壁何谬欤。山童从我一壶酒，回首落日悲欷歔。摩挲仆碑共踞坐，尚是御赐凌烟图。  

○飞来峰  

寒峰插天出，玲珑万菡萏。微风起松际，怪石势摇憾。上有百尺松，幽花缀红糁。野猿忽跃去，滴下露千点。回首冷泉亭，天镜光潋潋。游姬长眉青，娇童两髦髧。平生山水癖，如人嗜昌歜。对此一壶酒，玉色翻醉脸。路逢老祝发，绛袍金光闪。兹山信自佳，恨为缁尘染。置之且复醉，天竺鼓紞紞。  

○嘉兴二首 【有顾野王读书堆。】  

燕子穿烟水荇开，故家犹有读书堆。平生双耳松风里，又向华亭听鹤来。  
箫鼓声中十万家，垂杨浅映绿窗纱。象梳两两蝉鬟女，笑拥红娇买藕花。  

○平江  

沧浪亭下望姑苏，千尺飞桥接太湖。故里空传吴稻蟹，寒祠犹记晋莼鲈。芙蓉夜月开天镜，杨柳春风拥画图。为问馆娃歌舞处，莺花还似昔年无。  

○吴宫子夜歌  

紫贝楼阙郁金香，暖云七十红鸳鸯。玉蝉笑拥霞绡裳，星河不堕宫点 【一作漏。】 长。绿尊滟滟麟髓泣，露重花寒秋不湿。歈歌一声惊怒 【一作「起雪」。】 涛，海鲸 【一作龙。】 夹陛如人立。谁知浅颦蛾半扫，中有疏萤满秋沼。越兵晓跨 【一作踏。】 西风来，碧波一夜芙蓉老。  

○三高祠  

君不见洛阳记室双鬓皤，不忍荆棘埋铜驼。西风忽念鲈鱼鲙，归来江上眠秋波。又不见甫里先生心更苦，河朔生灵半黄土。夕阳蓑笠二顷田，口诵羲黄思太古。二君隐沦岂得已，一生不及鸱夷子。吴宫鹿走越山高，脱缨径濯沧浪水。丈夫此身系乾坤，岂甘便老菰蒲根。古今得失一巵酒，我欲起酹汀鸥魂。  

○常州  

毘陵城西渔火红，家家夜香烧碧空。荻花离离季子冢，枫叶索索春申宫。鸡声人语三十里，大船小船浪相倚。鸂■〈氵鶒〉一双飞上天，又在舵楼弄秋水。  

○登北固楼  

北固闲回首，荒城夕照中。烟光浮海阔，天影入楼空。星斗占吴分，江河见禹功。谁家两翁仲？无语立秋风。  

○金山寺  

万顷天光俯可吞，壶中别有小乾坤。云侵塔影横江口，潮送钟声过海门。僧榻夜随鲛室涌，佛灯秋隔蜃楼昏。年年只有中泠水，不受人间一点尘。  

○瓜州  

烟际系孤舟，芦花满棹秋。江空双雁落，天阔一星流。急鼓西津渡，残灯北固楼。商人茅店下，沽酒话扬州。  

○真州  

淮海三千里，天开锦绣乡。烟浓杨柳重，风淡芰荷香。翠户妆营妓，红桥税海商。黄昏灯火闹，尘麝扑衣裳。  

○金陵  

六代帝王州，寒霞 【一作「宫烟」。】 满石头。星河天北转，江汉水东流。步绝金莲雨，歌残玉树秋。白头有渔者，犹说景阳楼。  

○凤凰台  

凤皇台上野乌啼，笳鼓连营 【一作云。】 日又西。天地无情潮寂寞，英雄有恨黍高低。残桁夜雨迷朱雀，荒冢秋风怨白鸡。空有断碑苍藓里，千年留得谪仙题。  

○臙脂井  

泪痕滴透绿苔香，回首宫中已夕阳。万里山河天不管，只留一井属君王。  

○乌衣巷  

鳷鹊金波事已非，江山何限泪沾衣。台空凤去无人问，只说寻常燕子飞。  

○雨花台  

巍台千仞梵王家，云淡秦淮月映沙。天雨宝华今不见，空闻人唱《后庭花》。  

○扬州  

千载残城生乱莎，夕阳吹角秋风多。吴公台下已黄土，杨子桥头空白波。隔岸橹声桃叶渡，满楼灯影柳枝歌。当年杜牧亦何意？空向珠帘醉绮罗。  

○平山堂  

堂上醉翁仙去，芦花雪满汀洲。二十四桥烟水，为谁流下扬州。  

○后土祠琼花  

荒棘凄凄后土宫，芳根已逐彩云空。男儿别有扬州泪，不为琼花滴晓风。  

○甓社湖遇大风 【旧传有夜光之珠。】  

天低烟冥冥，平湖绕淮楚。一帆东南来，乃为风伯侮。前如残叶飘，后如轻蝶舞。惊涛涌雪山，湿浪溅银雨。尝闻贝宫胎，夜夜灵光吐。吾无盗睡心，龙兮尔何怒？舟师倚断桅，相戒不得语。亦有诵呪者，拱手面如土。回视天际雁，万点落远浦。彼物何悠悠，吾生浪自苦。  

○长淮有感  

一笛山阳上，东风蜃气腥。烟迷隋帝柳，潮涌楚王萍。晓市推淮白，秋郊猎海青。古今愁不尽，落日蓼花汀。  

○淮阴侯庙  

汉家罗网政高张，谁有勋名记太常。戏尔筑坛呼大将，危乎操印立 【一作岂。】 真王。烟中草木疑残帜，沙上风涛忆故囊。锺室千年君莫怨，未央宫殿已斜阳。  

○漂母冢  

英雄未遇亦堪羞，一饭区区不自谋。莫笑千金酬漂母，汉家更有颉羹侯。  

○黄河谣  

长淮绿如苔，飞下桐柏山。黄河忽西来，乱泻长淮间。冯夷鼓狂浪，峥嵘雪崖堕。惊起无支祁，腥涎沃铁锁。两雄斗不死，大声吼乾坤。震撼山岳骨，磨荡日月魂。黄河无停时，淮流亦不息。东风吹海波，万里涌秋色。秋色不可扫，青烟映芦花。白鸟亦四五，长鸣下汀沙。黄灵奠四渎，各剖盘古髓。千载今合流，神理胡乃尔。渔翁一鬓霜，扁舟依古树。隔浦欲扣之，翩然凌波去。  

○邳州  

沂水碧潺潺，江沙白鸟闲。林边郯子国，烟际峄阳山。茅屋秋先□，荒城夜不关。烹鱼呼浊酒，一笑夕阳间。  

○古宿迁 【宿唐豫县。】  

月落狐鸣野草荒，雁飞无数水茫茫。数星鬼火寒沙上，知是何年旧战场。  

○吕梁洪  

沂泗之水来鲁邦，平沙千里流淙淙。忽逢吕梁万石矼，势与石斗不肯降。半天卷起千尺泷，怒声日夜相摏撞。有如万骑腾骊駹，左挟贲获右羿逢。恶若哮虎鼎可扛，踊槊跃矢横矛鏦。风云蛇鸟万旌幢，大呼击碎龙文杠。死战不复留空羫，我生事业在北窗。蒙庄一卷映秋釭，每羡老叟何其惷。忠信出入言非哤，及此更觉心悾悾。西风吹衣衣茸尨，茅店沽来酒盈缸。篙人赠我尺鲤双，扣舷而歌和柷椌。问禹何故留此洚，何当理我小舽艭。东浮溟海西岷江，沛然一口吸老庞，要使后土安鸿庬。  

○徐州  

项王熊豹姿，气欲吞天下。大呼渡河来，山岳如崩瓦。当其火秦宫，血涌渭水赭。嗔目叱诸侯，胆落毛发洒。谁知阴陵路，浩歌泪如泻。惟徐乃故都，昔此奠宗社。尚想巍台上，铁槊拥万马。酒酣笳鼓鸣，旌旗蔽原野。及今亦何有，荒棘秋满把。皇天祚真主，神器不可假。岂有时雨师，刈人如土苴。天亡君勿悲，为君奠罍斚。  

○黄楼  

长河如带鼓城东，乱石蹴起百步洪。昔年民歌山鞠藭，孤城汇为河伯宫。城上闪闪鲸鬣红，雪堂先生人中龙。惊湍偃受丸泥封，手援赤子鱼腹中。黄楼千尺雉堞雄，巍梁画栋光眬眬。吹笙伐鼓撞歌钟，先生铿然一枝筇。麾斥八极凌星虹，酒酣叱起楚重瞳。为我拔剑舞西风，卯君作赋声摩空。至今读者毛发松，百年事往犹飞鸿，我独流涕将何从？孤角一声烟蒙蒙，又送落日沈西峰。  

○百步洪  

大山如飞虬，小山如伏牛。天河横空来，声撼山骨浮。我偶石上眠，梦惊霹雳怒。急起扶瘦筇，恐山亦流去。  

○范增墓  

七十衰翁两鬓霜，西来一笑火咸阳。平生奇计无他事，只劝鸿门杀汉王。  

○燕子楼二首  

长相思，久别离，东风不暖残燕支。乳鸦困，柔鸾悲。樱桃泫红腻，蘼芜凋绿滋。牙床琥珀枕，梦君君不知。  
长相思，久别离，珠楼无人但有月。翠屏寒，银烛歇。芙渠为谁怜，丁香空自结。泪滴锦襜褕，十年化为血。  

○留侯庙  

子房王佐才，其风凛冰雪。天遣鹤发翁，圯上授宝诀。博浪沙中千尺铁，祖龙未死胆已裂。况此喑呜扛鼎夫，不直秋风一剑血。谈笑帷幄间，六合雄雌决。卯金四百年，只在三寸舌。但恨汉德非姚虞，不得身为古稷契。雍熙至治如可作，岂肯脱冠挂北阙。留城古祠 【一作庙。】 今千载，碧藓溜雨眠断 【一作短。】 碣。我恐至人或不死，尚有笙鹤拥玉节。酌泉采菊往奠之，回首芒砀堕山月。  

○沛县歌风台  

沛上风云志未酬，彭城先有锦衣游。同为富贵归乡者，只是龙颜异沐猴。  

○陵母墓  

太傅勋 【一作功。】 名半纸钱，百年人子痛如山。缘何方寸非徐庶，忍死慈亲一剑间。  

○鲁桥  

东鲁三家市，长桥压怒涛。寒沙秋一雁，残月夜千艘。北极天形大，中原地势高。百年洙泗上，今得浣征袍。  

○题太白酒楼  

昔闻李太白，山东饮酒有酒楼。我今登楼来，北风吹发寒飕飕。太白天酒仙，人间不可留。金光绛气九万里，翩然而上骑赤虬。左蹴大江涛，右翩黄河流。手攀北斗招摇柄，琼田倒泻银湾秋。银湾吸干日月液，蟾惊兔泣黄姑愁。太白方悠然，掀髯送汀鸥。炯如晓霞一点映秋水，红痕微涌玉色浮。太虚变化如蜉蝣，仙今何在不可求？惟有胸中灿烂五色锦，化为元气包神州。我欲起从仙之游，安得羽翮飞上昆仑丘。  

○望泰山  

扁舟浮泗来，夜宿须句国。眼明忽见玉芙蓉，插天亭亭千丈碧。舟人为我言，此乃七十二君之泰山。天风吹落黄岘露，冰花乱洒龟蒙间。七十二君今何在？宝符朝朝吐光彩。千年老鹤巢云松，夜看白日涌东海。东海青童仙，踞龟啖蟹螯。笑秦亭上攀蟠桃，笑彼鞭石驾长桥。天帝之孙奠天极，鲍鱼狂魄腥山色。我有东封书，中含万古情。欲奏天子甘泉殿，手刻玉检黄金绳。寄声为报牵狗老，先向石坛种瑶草。  

○高唐州  

千里齐郊亦壮哉，扶筇城上动徘徊。马随济岱秋风去，雁带关河夜月来。驿路映墙榆叶老，渔村带水荻花开。吴侬误读襄王传，空向山东梦楚台。  

○陵州  

五里行尽桑麻畴，十里一见苹花州。十里五里乌鸟乐，隐隐烟火浮陵州。陵州大船腹如鼓，陵州梨枣贱如土。陵州女郎金缕衣，低鬟乱拥红窗舞。柳衣袅袅萦清河，绿头水禽飞带波。箫笙月下不肯饮，一笑如此陵州何。  

○景州  

聊摄之东一千里，昔为青社太公履。只今但有无棣沟，榆叶乱拥沙水流。车行半夜草露湿，路傍土堠如人立。丁当铎摇马不惊，黑天倒垂参昴星。吾生百年浪自苦，悲笳一声残月吐。  

○献州  

万里天东北，西风独杖藜。雁声秋带魏，树色晓浮齐。野阔青烟淡，天空白日低。人家在何处？隐隐野狐啼。  

○河间府  

北风河间道，沙飞云浩浩。上有衔芦不鸣之寒雁，下有陨霜半死之秋草。城外平波青黛光，大鱼跳波一尺长。牧童吹笛枫叶里，疲牛倦马眠夕阳。有禽大如鹤，红喙摇绿烟。路人指我语，似是信天缘。我生功名付樽酒，衣如枯荷马如狗。为问天缘可信否，旗亭击剑寒蛟吼。  

○雄州  

燕南垂，赵北际。昔年巍城铁可砺，城上烽火明如彗。只今残堞黄云曀，老榆半枯悬薜荔。市翁叱马声嘒嘒，叩以瓦桥潜出涕。英雄虎斗空万世，北风吹沙秋鹤唳。  

○涿州  

晨发白沟河，薄暮宿范阳。残城无雉堞，枯木鸣白狼。回首望中原，日落烟茫茫。天低鹘没处，彷佛见太行。缅怀昭烈帝，八尺须眉苍。平生汉社稷，志欲为高光。惜哉不得就，越在天一方。里人亦何知，牲酒奠楼桑。车盖不复见，但有秋草黄。我来已千载，谁复悲兴亡。天明登车去，尘雾沾衣裳。  

○咏神京 【一作州。】 八景  

太液秋风  
琼岛春阴  
居庸迭翠  
卢沟晓月  
西山晴雪  
蓟门飞雨  
玉泉垂虹  
金台夕照  

△太液秋风  

一镜拭开千 【一作秋。】 万顷，碧天倒浸琉璃影。寒飙夜卷雪波去，贝阙珠宫黛光冷。三千棹歌 【一作「歌棹」。】 摇绿烟，湿鬟吹堕黄金蝉。琪树飕飕 【一作「凉飔」。】 红鲤跃，衮龙正宴瑶池仙。  

△琼岛春阴  

一峰亭亭涌寒玉，露华不堕瑶草绿。珠楼千尺星汉间，天风吹下笙韶曲。万年枝上槲叶满，小鸾伥伥绕龙管。金根晓御翠华来，三十六宫碧云暖。  

△居庸迭翠  

断崖万仞如削铁，鸟飞不度苔石裂。嵯岈枯木 【一作「老树」。】 无碧柯，六月大阴飘 【一作飞。】 急雪。寒沙茫茫出关道，骆驼夜吼黄云老。征鸿一声起长空，风吹草低山月小。  

△卢沟晓月  

长桥弯弯饮 【一作眠。】 海鲸，河水不溅冰峥嵘。远鸡数声灯火杳，残蟾犹映长庚横。道上征车铎声急，霜花如钱马鬣湿。忽惊沙际金影摇，白鸥飞下黄芦立。  

△西山晴雪  

冻雀无声庭桧响，冰花洒檐大如掌。平明起视 【一作望。】 岩壑间，插天琼瑶一千丈。夕阳微漏光嵯峨，倚阑更觉爽气多。云间落叶有径否，想见樵叟犹 【一作披。】 青蓑。  

△蓟门飞雨  

黑云如鸦涨川谷，雷踊电跃风折木。半天万点卷海来，森森映窗 【一作地。】 如银竹。凤城无数笙歌楼，珠帘半卷西山秋。谁怜 【一作知。】 羁客家万里，一灯政拥寒衾愁。  

△玉泉垂虹  

灵波碧涌千崖高，落花点点浮寒瑶。日斜忽有五彩气，飞上太空横作桥。古寺钟残塔铃语，回首前村犹急雨。轻绡欲剪一幅秋，又逐西风过南浦。  

△金台夕照  

巍 【一作危。】 坡十二青云梯，老树偃伏犹躬圭。长裾已翳星辰去，残阳空 【一作犹。】 挂卢沟西。召南六百年宗社，一日黄金重天下。精缠宝气夜不收，又见残 【一作断。】 霞明朔野。  

○出顺承 【一作「承天」。】 门 【以下《交州稿》。】  

又骑官马过中原，袖有芝泥御 【一作诏。】 墨痕。岭海孤臣天咫尺，五云回首是都门。  

○过卢沟桥  

去天尺五禁城西，华表亭亭柳拂堤。海上飞来双螮蝀，云间拥出万狻猊。太行山色浮鲸浪，上国秋声送马蹄。谁识太微天极象，迢迢河汉玉绳低。  

○良乡县早行  

西风黄叶馆，晓起候钟声。驿吏张灯送，山童抱褥行。短筇千万里，长剑月三更。犹有钧天梦，依稀绕禁城。  

○涿州  

乾坤万里一征骖，马上弯弓胆气酣。回首太行青未了，不知身在涿州南。  

○楼桑庙  

古庙千年后，桑阴满涿州。乱山空北向，大火已西流。遗恨三分国，英风百尺楼。里人牲酒奠，想象衮龙浮。  

○易州  

白雁飞残水满洲，驿亭疏雨古槐秋。平生最恶荆轲事，手障西风过易州。  

○中山府  

马上秋云拥节旄，霜花如雪点征袍。要留醒眼看天地，不向山中饮浊醪。  

○真定怀古  

千里桑麻绿荫城，万家灯火管弦清。恒山北走见云气，滹水西来闻雁声。主父故宫秋草合，尉陀荒冢暮烟平。开元寺下青苔石，犹有当时旧姓名。  

○过滹沱河  

钲鼓连天战血红，存亡只寄寸冰中。凭谁剪取鳞鳞碧，画作云台第一功。  

○宿赵州驿  

晋家曲沃旧池台，无数行人去又来。可惜石桥三百尺，只留驴迹印青苔。  

○望台  

北道将军铁锁开，火旗万陈渡河来。君臣感会风云际，半在云台半望台。  

○鄗南光武庙  

赤伏真天子，玄圭衮藻明。千年高邑庙，一笑下江兵。野斗腾龙气，河流渡马声。列侯冠剑合，英采俨如生。  

○过临 【洺】 【洛】 驿大雨雪寒甚  

弭节发襄国，饮马清洺水。山冰忽阴冱，急雪白玼玼。北风利如矛，翦翦射双耳。饥乌时一鸣，仆夫寒堕指。平生三间茅，岂不愿田里。天子命有行，去去何敢已。道傍有旗亭，湿烟乱汀苇。尚想布衾衣，晏眠犹未起。  

○邯郸怀古  

数点寒峰拥翠岚，丛台落日 【一作「日落」。】 见漳南。火枯襄子残铜斗，土蚀平原旧玉簪。宫闭沙丘空有雀，兵吞函谷已如蚕。回仙逆旅今存否？世上黄粱梦正酣。  

○磁州  

漳水东流绕碧湾，风蒲猎猎夕阳间。帽檐不奈黄尘满，赖有磁州数点山。  

○铜雀台  

古台百尺生野蒿，昔谁筑此当涂高。上有三千金步摇，满陵寒 【一作松。】 柏围凤绡。西飞燕子东伯劳，尘间泉下路迢迢。龙帐银筝紫檀槽，怨入漳河翻夜涛。人生过眼草上露，白骨何由见歌舞。独不念汉家长陵一抔土，玉柙珠襦锁秋雨。  

○彰德道中  

偶逐征鸿过邺城，谯楼鼓角晚连营。雨垂魏武分香泪，水涌周文演易声。林虑山高秋雾湿，汤阴里近夜灯明。谁人得似韩忠献，乡社犹夸昼锦荣。  

○黄河  

千载金汤拥上流，只今惟有荻花秋。江南客子笑无语，闲看黄河绕汴州。  

○博浪沙  

一击车中胆气豪，祖龙社稷已惊摇。如何十二金人外，犹 【一作唯。】 有民 【一作人。】 间铁未销。  

○汴梁龙德故基  

书来海上劝连 【一作休。】 兵，已见金轮逐火精。醮绝绛楼无鹤唳，朝空丹扆有狐鸣。羽袍士尚传三洞，介帻人谁报六更。一代兴亡真大梦，陈桥驿畔见青城。  

○登大相国寺资圣阁  

大相国阁天下雄，天梯缥缈凌虚空。三千歌吹灯火上，五百缨缦烟雨中。洛汭已掩西坠日，汉津空送南飞鸿。阑干倚徧忽归去，飒飒两鬓生秋风。  

○石假山  

晨游大梁圻，涕泗不可忍。道间万崔嵬，插天涌若笋。尚想吴震泽，巨斧斸嶙峋。东南赤子脂，已逐枯藓尽。峨峨神霄君，瑶钟拥鸦鬒。摩挲太古姿，左贯右京稹。维国建宫室，天球树灵簨。胡为黑鬅鬙，罗此乱蛟蜃。事往不必议，阴雨洗残磷。回首丹凤门，古槐叶黄陨。  

○鄢陵  

鄢陵昔构兵，万骑夜流血。一笑忽飞来，射落楚山月。哀哉公子侧，战骨当速朽。胡为三日谷，易此半尊酒。我今不饮酒，但饮落月光。晋楚杳何处？雉鸣烟茫茫。  

○上蔡县驿  

上蔡城边雉兔肥，满川桑枣绿成围。东门牵犬无穷乐，谁遣君侯不早归。  

○蔡州至马乡遇大雪有作  

北风一夜声汹汹，大地歘如银浪涌。古槐夹道万玉虬，向人夭矫欲飞动。蔡州昔读昌黎碑，疾驰文城见真勇。我今跃马蹴瑶琼，马怒长嘶耳双耸。平生凛凛铁石心，意行万里无关陇。肤爪皴裂岂复问，政要岁寒报天宠。回头却笑鹤发翁，地炉如猬缩拥肿。 【「鹤发翁」，谓交趾老使臣也。】  

○黄州黄陂驿  

晨发定边驿，千崖红栎林。午度大胜关，万壑青松阴。寒泉写澎湃，乱石悬■〈山上攲下〉崟。呦呦走野鹿，角角鸣山禽。平生一两屐，若有山水淫。天台雁荡路，坐对清猿吟。朅来拥使节，跃马声骎骎。谁知长淮上，风露凝衣襟。黄州渺何处，雪堂苍烟深。因思苏长公，幅巾霜满簪。洞箫起月下，天地皆清音。千载岂云远，知我犹此心。  

○阳罗堡歌  

阳罗残堡高巑岏，乱山势如秋蛇蟠。长江西来五千里，雪涛怒溅秋风寒。忆昔王师驻江上，旌旗百万腾龙鸾。江神俯首不敢喘，镜光浮碧无惊湍。乾坤一统自此始，坐见北极朝衣冠。我来蕲黄望夏口，彷佛但认烟波竿。渔歌数声起何处，白鸟飞尽青天宽。鯶公盈尺不论价，翛然一笑生清欢。兴亡往事谁复问？矶头石老苍苔干。津鼓急催渡江去，又见晓日浮晴峦。  

○黄鹤楼歌  

嶪嶪乎黄鹤之楼兮，突起乎天之东南。吾不知其几百尺兮，踞石磴而仰望，眩金碧之眈眈。手扪星汉如可近，但见天飙吹发寒鬖鬖。瞿唐三峡之波涛汹涌訇击而下兮，雷声怒撼于江潭。忽绕城以北汇，净若万顷之青蓝。楚山数点鸾腾蛟跃兮，碧影倒浸乎烟岚。残霞似落未落兮，蒲猎猎以风偃，柳袅袅以露含。武昌亭台一十万，瓦光参差浮楩楠。下视十二之衢兮，袨服士女东西行者，藐蠕蠕之吴蚕。黄鹤之仙人，霓冠青瑶簪。御绛旌于列缺倒景兮，偶见我以大笑，欲驻我之征骖。攀东溟之博罗曜，折西极之优钵昙。饮我以蒲萄鸭头之绿兮，侑以洞庭之苍柑。洞庭帝子鼓轩辕之瑟兮，舞干戚而撞宫函。白也挟赤鲸以旁睨，崔颢怩缩而不敢以谈。浩浩乎万丈之气兮，长虹横空夭矫而方酣。下蟠黄之舆，上斡玄之堪。安得挽招摇以酌元气兮，妙太极而函三。慨彼在昔，如焚如惔。陶司马之狂悖，庾太令之贪惏。鹦鹉之洲何罪而戮，赤壁之矶何功而戡。吾岂若二三子斲昆仑之璞兮，轻蹈夫大阿之镡。飞来兮黄鹤，跨汝从兮彭聃。  

○鄂渚晚眺  

黄鹤楼前木叶黄，白云飞尽雁 【一作岸。】 茫茫。橹声摇月归巫峡，灯影随潮过汉阳。庾令有尘汗简册，祢生无土盖文章。阑干只有当年柳，留与行人记武昌。  

○鹦鹉洲  

大江东南来，孤洲屹枯藓。中有千载人，残骨寄偃蹇。贻汉党锢祸，荐绅半摧殄。况复啖葛奴，尽使羽翼剪。天乎鸾凤姿，乃此侣猰犬。想当落笔时，酒酣玉色洗。鹦鹉何足咏，仅以雕虫显。我来策蓬颗，清泪凄以泫。尚怅迷几先，不为无道卷。贤哉庞德公，一犁老襄岘。  

○吕仙亭  

昔日吕公游洞庭，玉箫吹裂芦花汀。秋空一剑忽飞去，夜月千山烟冥冥。天地茫茫乌兔急，波涛汹汹蛟螭腥。起呼老树欲与语，湿露乱洒苔痕青。  

○岳阳楼  

洞庭木叶风飕飕，雪浪万顷飞白鸥。气浸中天日月湿，影摇大地山河浮。数声裂玉洞宾魄，一点残黛湘娥愁。安得天瓢酌仙酒，跨鲸直上扶桑洲。  

○潭洲  

百万人家簇绮罗，丛祠无数舞婆婆。山盘衡岳树林密，水落洞庭凫雁多。斑竹痕深湘女泪，佩兰声断楚囚歌。洛阳年少胡为哭？不奈承尘鵩鸟何！  

○潇湘八景  

洞庭秋月  
烟寺晚钟  
江天暮雪  
潇湘夜雨  
平沙落雁  
远浦归帆  
山市晴岚  
渔村返照  

△洞庭秋月  

月明水无痕，冷光泫清露。微风一披拂，金影散无数。天地青茫茫，白者独有鹭。鹭去月不摇，一镜湛如故。  

△烟寺晚钟  

山深不见寺，藤阴锁修竹。忽闻疏钟声，白云满空谷。老僧汲水归，松露堕衣绿。钟残寺门掩，山鸟自争宿。  

△江天暮雪  

长空卷玉花，汀洲白浩浩。雁影不复见，千崖暮如晓。渔翁寒欲归，不记巴陵道。坐睡船自流，云深一蓑小。  

△潇湘夜雨  

昭潭黑云起，橘洲风卷沙。乱雨洒篷急，惊堕樯上鸦。鼋鼍互出没，暗浪鸣橹牙。渔灯半明灭，湿光穿芦花。  

△平沙落雁  

十里黄晶荧，菰蒲映原隰。乱鸿忽何来，影坠西风急。嘹唳三数行，欲起又飞立。水寒夜无人，离离爪痕湿。  

△远浦归帆  

日落牛羊归，渡头动津鼓。烟昏不见人，隐隐数声橹。水波忽惊摇，大鱼乱跳舞。北风一何劲，帆飞过南浦。  

△山市晴岚  

茅屋八九家，小桥跨流水。市上何所有，寒蒲缚江鲤。犬吠樵翁归，家家釜烟起。共喜宿雨收，霞明乱山紫。  

△渔村返照  

雨来湘山昏，雨过湘水满。夕阳一缕红，醉眠草菌暖。渔罾晒石上，腥风吹不断。野凫沈更浮，沙汀荻芽短。  

○衡州  

千里山逢十里平，巍楼突兀见澄清。州依岣嵝屏边住，人在潇湘画里行。海雁飞回秋渚野，江豚吹老夜涛声。何时得似庞居士，一钵空门了此生。  

○永卅  

烧痕惨淡带昏鸦，数尽寒梅未见花。回雁峰南三百里，《捕蛇说》里数千家。澄江绕郭闻渔唱，怪石堆庭见吏衙。昔日愚溪何自苦，永州犹未是天涯。  

○盘石山  

悬崖千仞铁崔嵬，势似飞虬卷海来。我见只疑山欲跃，马蹄不敢蹴青苔。  

○全卅  

城郭依稀小画图，佛光犹照铁浮屠。斑烂归洞见盘瓠，格磔满林闻鹧鸪。蒸水北吞双练急，湘山南耸一螺孤。停鞭欲问炎州事？不奈侏离见矮奴。  

○灵川县观桂林山  

碧波洗出万云鬟，堆满残阳紫翠间。三世眼根修得到，天教尽见桂州山。  

○马王阁  

千山万山紫翠芒，巍阁突起山中央。煜煜金身兜率佛，棱棱铁面扶风王。烟云浮动貔虎气，日月飞绕狻猊光。回望交州渺何处？孤鸢跕跕南海黄。  

○七星山玄元楼栖霞之洞  

悬崖插天千尺余，下有灵穴呀空虚。势如瑶宫耸渠渠，菡萏浮动金芙蕖。想当未判混沌初，元气旁魄不得舒。鬼斧凿裂苍崎岖，要令吞吐如蟾蜍。浩浩大海东南潴，洪涛荡激痕未除。白乳滴结色雪如，伏翼倒悬啄琼琚。满洞云烟谁所嘘，冷翠扑人湿衣裾。直疑窍通昆仑墟，十二玉楼钧天居。日华月华佩璠玙，天丁夹侍黄金舆。翻然而下骑鲸鱼，流铃似有声虚徐。平生嗜山如猿狙，南穷衡岳北医闾。数年侍直承明庐，章服政尔祠鶢鶋。今朝偶捧紫泥书，鵰题舌开象胥。见山忽觉形蘧蘧，三世热恼为之舒。手攀古藤倚栟榈，天风吹鬓寒萧疏。山僧留我羹野蔬，问我何时返樵渔。人生六合一土苴，胡能戚施与籧篨。有江可钓田可畬，便当箬笠随舂锄。冠卿何人堕泥淤，郡邑鞭背生虫蛆。日之夕矣吾归欤，欲归更为山踌躇。  

○自永福县过八十里山  

下山如井上如梯，乱石嵯岈割马蹄。正是行人行不得，鹧鸪更在隔林啼。  

○马平谒柳侯庙  

词华一代日星尊，茶臼村童俨尚存。山左竟令驱疠鬼，庭中已悔乞天孙。善和里隔生前泪，文惠祠封死后魂。欲奠荔蕉不知处，满池榕叶拥朱门。  

○宾州  

宾州大如斗，青林掩苍霭。乱石熊豹蹲，累累漱江濑。野妪碧裙襦，聚虚拥野外。青箬罗米盐，飘飘双绣带。日晚投古驿，酸风不可奈。绿竹乱生枝，离披影如盖。瘴雨飞为尘，鸺鹠声哕哕。府僚跪庭前，对我各一慨。浊酒强为饮，旅魂如可酹。故园何日还？白云绕吴会。  

○过牂牁江  

青草风吹毒雾腥，交州何在海溟溟。牂牁已恨天涯远，又过牂牁二十程。  

○过邕州昆仑关  

昨日过大林关，酸烟毒雾山复山。今日过昆仑关，寒泉怒泻声潺潺。道傍榕叶密如织，千柯万叶嵒崖间。怪藤倒悬一百尺，霜雪不剥皮坚顽。势如蛟螭夭矫下绝壑，驻马侧视不敢攀。老虺忽何来，眼闪电光尾弯弯。山童惊颤发卓竖，劝我急勒金鞍还。因思狄天使，貔貅夜度摧狂蛮。上元灯火杳何处，至今野烧痕斓斑。我虽一书生，袖有青丝纶。誓将报天子，肯避路险艰。邕州南征士三万，铁甲未解寒恫癏。我身七尺不能勇，金符正尔羞苍颜。铁鞭一挥出关去，孔雀飞下沧江湾。  

○邕州  

左江南下一千里，中有交州堕鸢水。右江西绕特磨来，鳄鱼夜吼声如雷。两江合流抱邕管，暮冬气候三春暖。家家榕树青不凋，桃李乱开野花满。蝮蛇挂屋晚风急，热雾如汤溅衣湿。万人冢上蛋子眠，三公亭下鲛人泣。驿吏煎茶茱萸浓，槟榔口吐猩血红。飒然毛窍汗为雨，病骨似觉收奇功。平生所持一忠壮，荒峤何殊玉阶上。明年归泛两江船，会酌清波洗炎瘴。  

○江州  

老母越南垂白发，病妻燕北寄 【一作待。】 黄昏。瘴烟蛮雨交州客，三处相思一梦魂。  

○度三花岭  

绝壁三千丈，荒烟八九家。黄茅青草瘴，黑质白章蛇。橄榄高悬子，芭蕉倒吐花。岭头一回首，何处是京华？  

○思明州元日  

去年元日步瀛洲，兽舞天墀拜冕旒。山驿今朝一樽酒，微臣身在岭南州。  

○思明州五首  

风吹蛮雨滴芭蕉，杵臼敲残夜寂寥。习得孤灯床榻畔，思明州里过元宵。  
手捧槟榔染蛤灰，峒中妇女趁墟来。蓬头赤脚无铅粉，只有风吹锦带开。  
鹿酒香浓犬彘肥，黄茅冈上纸钱飞。一声鼓绝长鎗立，又是蛮巫祭鬼归。  
毒虫含弩满汀沙，荒草深眠十丈蛇。遥望天边红似火，瘴云飞落木棉花。  
刺竹丛丛苦笋生，山禽无数不知名。元宵已似春深后，龙眼花开蛤蚧鸣。  

○度摩云岭至思凌州  

嵯峨摩云岭，石壁如梯绕天顶。千年毒瘴郁不消，怒入老枫结丹瘿。苍莽思凌州，悬崖结屋如蜃楼。寨门半掩刀槊健，隐隐云际闻鸣牛。奴獠下山健如虎，口红如血面如土。手捧椰浆跪马前，山虺水虫间殽俎。对此停鞭空自慨，吾独何为在荒裔。他年周京王会图，愿借丹青写椎髻。  

○禄州遇大风  

岩壑惊摇木树摧，满空苦雾卷尘埃。黑风鬼国漂流去，赤县神州梦寐回。病马不嘶毛似猬，征夫相对面如灰。夜深不解征衣睡，况有翻盆急雨来。  

○交趾境丘温县  

九月出蓟门，北风吹雪衣正温。正月至交趾，赤日烧空汗如水。天涯海角茫茫路，马蹄声里光阴度。万里长空一飞絮，飘飘知复堕何处？夜瞻天极思郁结，臣身南峤心北阙。愿颂圣王如天福，早见涂山班万玉。  

○二月初三日宿丘温驿见新月正在天心众各□惊异因诗以记之  

至元癸巳春，二月三日夕。陈子使交州，弭节丘温驿。云开林影明，出门看月色。但见天中间，弯弯贴半璧。同行二三子，相顾各太息。中原月初生，去地纔数尺。今胡翘首望，月乃在东北。神禹奠九州岛，维此实异域。玄象尚尔殊，礼义何由识。太息不能寐，风动松露滴。乱星不知名，累累拥南极。  

○交趾支陵驿即事  

六辔南驱下宝台， 【交趾山名。】 交州正月已青梅。富良江涌瘴云湿，安化桥昏蛮雨来。蝙蝠穿林红似焰，蜈蚣浮海黑如堆。防风犹后涂山会，终为生灵结祸胎。  

○交趾朝地驿山名即事  

帝德尧同大，山河共一天。玺书行万里，铜柱又千年。赤帜明云际，乌衣拜马前。舞阶干羽在，未必赖楼船。  

○交趾桥市驿戏作药名诗  

长空青茫茫，大泽泻月色。使君子何来，山椒远于役。虎狼毒草丛，泪如铅水滴。更苦参与商，骨肉桂海隔。问天何当归，天南星汉白。  

○安南即事  

圣德天无外，恩光烛海隅。遂颁南越诏，载命北门儒。万里秋持节，千军夜执殳。前驱严弩矢，后爨拥樵苏。睠彼交州域，初为汉氏区。楼船征既克，征侧叛还诛。五代颓王纽，诸方裂霸图。遂令风气隔，顿觉版章殊。丁琏前猖獗，黎桓后觊觎。一朝陈业构，八叶李宗徂。 【安南本汉交州，唐立都护府，梁贞明中，土豪田承美据其地。杨延艺、结洪、吴昌岌、昌文，互相争袭。宋干德初，丁公着之子部领立，传子琏、璇，大将黎桓篡之。桓子至忠，又为李公蕴所篡。公蕴、德政、日尊、干德、 【阳】 【杨】 焕、天祚、龙翰、昊旵，凡八传至宋嘉定乙酉岁，陈氏始夺其国。陈本闽人，有陈京者，伪谥文王，壻于李，值龙翰昏耄，不恤政事。京与弟本伪谥康王，盗国柄，昊旵冲幼，其子承篡立，僭号太上皇，死。子光炳嗣，在宋名威晃，上表内附，国朝封为安南王，死。子日烜立。在宋名日照，死。今日燇代领其众，于是有国六十九年矣。】 下俗浇浮甚，中华礼乐无。讳嫌讹氏阮，托制僭称孤。 【国讳李字，姓李者皆易以阮。临文为字不成，以父死，自称孤子，表疏文移及对其群臣皆然。】 祭祀宗祊绝，婚姻族属污。 【虽有寝庙，无岁时祀礼，惟供佛最谨。国族男女与同姓为婚，互相匹偶，以齿不以昭穆。今酋之妻，其叔兴道女也，盖窃国于李，惩创而然。】 尊卑双跣足，老幼一圆颅。 【民皆徒跣，间有蹑革履，至殿则去之。郊迎之际，袍笏百人，皆跣而已。男子悉髠，有官则以青巾羃之。民悉僧也。】 陟峤轻于鹿，泅洗疾似凫。 【足皮厚甚，登山如飞，芒剌悉无所惧。父子男女同川而浴，冬夏皆然。善水，有潜行数百里者。】 斜钩青缯帽，曲领黑罗襦。 【巾色深青，髹缯为之，贯额以铁线，前高一尺，而屈之及颈，以带束反结其后，顶有铁钩，有职掌则加带于钩。家居囚首，见客乃巾，远行则一人捧巾以从。惟酋髻以皁罗包束，远望如道家纶巾，而益广出，其旁发皆露垂。国皆衣黑，皁衫四裾，盘领以罗为之。妇人亦黑衣，但白里，广出就以缘，其领博四寸，以此为异。青、红、黄、紫诸色绝无。】 语笑堂前燕，趋鎗屋上乌。 【语音侏离，谓天曰「勃未」，地曰「烟」，日曰「扶勃未」，月曰「勃叉」，风曰「教」，云曰「梅」，山曰「斡隈」，水曰「掠」，眼曰「未」，口曰「血」，父曰「咤」，母曰「娜」，男子曰「干」，女曰「于多盖」。夫曰「重」，妻曰「陀被」，好曰「领」，不好曰「张领」，大率类此。声急而浮，大似鸟语。趋进轻佻，往来如风，深黑一色，如寒鸦万点。】 抵鸦身偃豕，罗我背拳狐。 【其舁人用布一匹，长丈余，以圆木二，各长五寸，挈布两端，更以绳挈圆木，上以大竹贯绳，两人舁之，人侧其中，若举羊豕然，名曰抵鸦。贵者则以锦帛，扛用黑漆，上拖黑油纸屋。高四尺许，锐其脊而广其檐，檐广约四尺，雨则张之，晴则撤屋而用伞。酋出入以红辇朱屏，八人舁之，甚丽。象背上施鞍辔，凡座名曰「罗我」，人坐其上，拳屈如狐。象颔编铃数十，行则琅琅然。】 寺号千龄陋，州名万劫愚。 【使者馆于太师府，左有小剎曰「天启千龄」。寺前有碑，载建中八年壬辰岁造，乃其祖僭号，为母李氏追悼冥福，李氏伪谥慈顺太后，龙翰女也。伪兴道王陈峻据万劫府，即唐浪州。马援驻兵浪西里地。甚重佛，故州名曰「万劫」。】 笙箫围丑妓，牢醴祀淫巫。 【尝宴于其集贤殿，男优女倡各十人，皆地坐，有琵琶、筝、一弦之属。其讴与弦索相和，歌则先哩■〈口仑〉而后词。殿下有踢弄上竿杖头傀儡。又有锦袴，裸其上体，跳掷号呶。妇人赤脚，十指爪槎枒起舞，丑态百出。人家门首必有小祠，其神曰「马大人」，刻木象，猥恶不可名状，朔望则陈于庭，老稚罗拜之。】 国尉青盘护，军掫白梃驱。 【当国二人，其叔伪太师陈启，弟伪太尉陈晔，国事巨细，晔、启皆专之。每至殿门下舆，则二人各执二大木，圆如镜，色青，广六尺，上画日月北斗二十八宿，意以自障也。每州县有官曰「将掫」，司巡徼之事，兼领士兵。有警则尽驱丁壮以往，器械悉自备，无弓矢，惟持药弩、标鎗，亦有操白梃者。】 阅条亲狱讼，明字掌机枢。 【官自司尉而下，有捡法、明字，皆执政官，今丁公文、杜国器、黎克复等为之。次有尚书、亚卿、翰林、奉旨、判首、三司。又有关条，则掌法令、刑狱。其族有昭明、兴道、昭怀、昭文、佐天，皆僭王号。正月四日，椎牛飨其官属。以七月十五日为大节，人家相问遗，官属各以一口献其酋，十六日开宴酬之。】 勃窣官中客，鬅鬙座上奴。 【奴皆涅其额，有曰官中客，则官奴也。曰座上奴，则可至酋左右，余皆白。】 台章中赞纠，邑赋大僚输。 【置御史台中赞，即中丞也，刑法酷甚，盗及逃亡，斮手足指，其人甘心，或付象蹴杀之。国有大钟楼，民诉事扣钟。州设安抚通判，县有大僚，箕敛烦重，鱼鰕蔬果，悉以充敛，皆大僚主之。】 吏榷槟榔税，人收安息租。 【产槟榔最多，其税亦重，专立官榷之。安息木取其津及叶，揉为小团，大数寸，岁收租利甚厚，然与西域安息不类。】 黄金刑莫赎，紫盖律难踰。 【民间金银，虽铢两悉征送官，有私服用者罪死。官品崇卑，视伞为差。卿相则用三青伞，次二伞、一伞，若紫伞，惟亲族用之，他人不敢用。】 安化桥危矣，明灵阁岌乎。 【自馆行六十里过安化桥，复一里至青化桥北，其上为屋十九间。至酋所居门曰「阳明门」，上有阁曰「朝天阁」，左小门曰「日新门」，右小门曰「云会门」，门内天井，广袤数十丈，升自阼阶。阁下扁曰「集贤殿」，上有大阁曰明灵阁，道右庑至大殿曰德辉殿，左门曰同乐门，右门曰桥应门，其扁皆金书。】 曲歌叹时世，乐奏入皇都。 【男子十余人，皆裸上体，联臂顿足，环绕而久歌之，各行一人举手，则十数人皆举手，垂手亦然，其歌有庄周梦蝶、白乐天母别子、韦生玉箫、踏歌、浩歌等曲。惟叹时世最怆惋，然漫不可晓。大宴殿上，大乐则奏于庑下之后，乐器及人皆不见，每酌酒，则大呼曰乐奏某曲，庑下诺而奏之。其曲曰降黄龙、曰入皇都、曰宴瑶池、曰一江风，音调亦近古，但短促耳。】 龙蘂常穿壁，蒌藤不离盂。 【以龙花蘂和安息香油揉为小铤如筯，长尺许，插壁上然之，终日不绝，香甚清馥。闽广人槟榔皆啖干者，以蒌藤石灰和之。交人惟啖软槟榔，取新采嫩者，以蒌叶二寸，涂蚬灰裹而食。贵者以黄银榼，僮携之不离左右，终日咀嚼不少休。】 玳簪穿短发，虫纽刻顽肤。 【妇人断发，留三寸束于顶上，屈其杪，再束如笔，无后鬓鬟，亦无膏沐环珥之属。富者玳瑁珥，余骨角而已，锱铢金珠无有也。人皆文身，为钩连屈曲之文，如古铜炉鼎款识。又有涅字于胸，曰义以捐躯，形于报国，虽有子姓亦然。】 有室皆穿窦，无床不尚炉。 【屋无折架法，自栋至檐，直峻如倾，栋虽至高，檐仅四五尺，又有低者，故皆黑暗，则就地开窗，如狗窦然。人用蒲席地，坐而向明。睡榻之侧，必有炉炽炭，盛暑亦然，以避湿蒸之气。】 星华舟作市，花福水为郛。 【星华府即唐驩州，去交州城二百余里，海外诸番，舟航辐辏，就舟上为市甚盛，酋叔昭文祖庙与其重宝皆在，实大镇也。交州无城壁，土墙睥睨而已。西有花福州，以水围绕，前有莫桥、西阳、麻他、老边四桥，以通出入。】 突兀山分腊，汪茫浪注泸。 【其国四面皆山，惟寄狼、宝台、佛迹、马鞍于境内为高。西南善汝县有赤土山，万仞插天，绵数百里。□□□□□□□□□□□南珊江以筏渡，行四十里至富良江，水湍急，不甚阔。江之南名桥市，居民颇众，又四十四里曰归化江，一曰泸江，阔与漠鄂等。江自大理西下，东南入于海，即诸葛武侯渡泸之下流也。有四津，潮汐不常。】 鼠关林翳密，狼塞涧萦纡。 【丘温东南行十数里，陟冈度岭。西南行，两山间，初所见黄茅修竹，既而深林茂树，水阔不数尺，然周遭百折，或百步一涉，或半里一涉，凡六七十。复度一岭，夹道皆古木苍藤，有巨石挺出，篁竹丛薄，最为崄，名老鼠关。西行有山峰，秀拔绵互不绝，是为寄狼山。翠壁苍崖，异木翳密，鹦鹉孔雀，飞鸣互答，猿猱无数，凡三十里，抵剌竹关，下有兵守之，关上两山相交，仅通马道。大竹皆围二尺，上有芒剌，盖其国控扼之地也。】 士燮祠将压，高骈塔未芜。 【吴士燮，苍梧人。兄弟四人，一为合浦太守，一为九真，一为南海，士燮为交趾太守，有惠政，死葬焉，土人祠之甚谨。高骈既定交州，遂于富良江上桥市之左立石塔，岿然犹存。】 铁船波影见，铜柱土痕枯。 【马援征征侧，造铁船四只沈于海，今水清犹彷佛可见。铜柱，援所立也，在干地铺，其刻有云：铜柱折，交人灭。今陈日烜以土埋之，上建伏波祠。】 墟落多施榻，颠崖屡改途。 【村落有墟，每二日一集，百货萃焉。五里则建屋三间，四面置榻，以为聚墟之所。使臣至其国，不复行旧径，皆凿山开道，萦回跋涉，意以示险远也。】 千艘商斥卤，四获粒膏腴。 【国无储蓄，惟恃舟航贾贩。稻岁四熟，虽隆冬，苗芃芃然。】 短短桑苗圃，丛丛竹刺衢。 【桑椹逐年种以供蚕，每家三五亩，竹篱环之。刺竹大者径七八寸，刺坚如铁，斩而插之则活。】 牛蕉垂似剑，龙荔缀如珠。 【芭蕉极大者，冬不凋，中抽一干，节节有花。花重则干为所坠。结实下垂，一穗数十枚，长数寸，如肥皁，去皮，软烂如绿柿，极甘冷，一名牛蕉。龙荔实如小荔枝，味如龙眼，木与叶亦相似。二果，古名奇果。有波罗蜜，大如瓠，肤礧砢如佛髻，味绝甘，人面子肉甘酸，核两目口鼻皆具。又有椰子、卢都子、余甘子，皆珍味可食。】 宝斚罗鹦鹉，名香屑鹧鸪。 【鹦鹉螺，色红如云母，形嘴翅似鹦鹉，故名。香材最多水沈，旜檀亦有之，似鹧鸪斑者为贵。】 揭旌图鬼像，击柝聚兵徒。 【旌旗黄黑青红簇色四脚，中画星官天神，或如罗剎之状。呼集俦类，则以大竹截为筒，叩之，虽远亦闻。】 鼻饮如瓴甋，头飞似辘轳。 【习以鼻饮，如牛然，酒或以小管吸之。峒民头有能飞者，以两耳为翼，夜飞往海际，拾鱼虾而食，晓复归，身完如故，但颈下有痕如红线耳。】 蚺皮为鼓击，虾鬣作筇扶。 【蚺蛇大者，如合抱之木，长称之，腊其皮，刮去鳞，以鞔鼓面，阔数尺，但用背皮，腹皮不与也。向明视之，黑质白章如方胜，交人乐以为前列。巨鰕大如柱，须有长七八尺者，海滨之人以为拄杖，甚佳。】 家必烹蛇虺，人能幻虎貙。 【山蛇水虺，乃其常膳，间以充脯醢。峒民有妖术，诵呪修炼，则幻形为虎，搏獐鹿生啖之，然不常有也。】 鱼鳞檐粲瓦，鹊尾海浮桴。 【瓦形如板，上正方而锐其下之半，如古圭然，横半竹以为栈，以为竹钉，钉其瓦于栈上，自檐以次相压至屋脊，宛如鱼鳞。舟轻而长，板甚薄，尾如鸳鸯之翅，两旁翘起，操以三十人，多有至百人者，其疾如飞。】 水弩含沙掷，山■〈犭参〉出穴粗。 【水弩一曰含沙射工，以气射三十步，射中其影，但觉红痒。即以刀抉去肉，不尔必死。大率毒虫毒药，广以南多有之，中州人至此，不善宝护，必为所害。山■〈犭参〉一曰山都，居在大木为巢，或居岩穴，独足跳踯，能眩惑人，盖山鬼水怪类云。】 鳄鱼鸣霹雳，蜃气吐浮屠。 【鳄鱼大者三四丈，四足，似守宫，黄色修尾，口森锯齿，一名忽雷，其声如霹雳，鹿走崖上，闻其嗥吼，则怖而坠，多为鳄所啖。海中大鱼多有之，惟海鳅最伟，小者亦数千尺，吞舟之说非虚也。蜃千春夏间吐气蔽天，如楼台宫室，亦有如七级塔者，人往往见之。】 寓县伤分阻，生灵困毒痡。舞阶犹未格，折简岂能呼。大社初传禡，辕门合受俘。貔貅微偃戢，蛇豕偶逃逋。天已殂渠恶，民犹奉僭雏。势如纯据陇，政以皓亡吴。凤札重宣令，狼心更伏辜。幸能宽斧锧，犹自恋泥涂。献颂尊天子，腾章遣大夫。象鞮言可订，蠹册事非诬。功欲收边徼，威须仗庙谟。沐熏陈此什，礼部小臣孚。  

○交趾伪少保国相丁公文以诗饯行因次韵  

一雨随车洗瘴烟，大鹏还击水三千。南来未了维摩病，北渡 【一作去。】 空思达磨禅。使节寻常铜柱外，天威咫尺玉阶前。临岐握手无他话， 【一作语。】 留取忠贞照暮年。  

○老鼠关  

春风又送使旄还，笑掬清波洗瘴颜。从此定知身 【一作心。】 不死，生前先过鬼门关。  

○柳州道中  

五岭炎蒸苦，征夫各惮行。荒哉秦象郡，痛矣柳龙城。水毒人多病，烟昏马易惊。闾阎雕瘵甚，边将莫言兵。  

○至永州  

万里归来一叶舟，淡烟疏雨满汀洲。梦魂怪得清如许，身在潇湘第一州。  

○回衡山县望南岳呈御史完颜正夫修撰庞或简二首  

雨洗松阴绿未干，今朝山下倚阑干。一天露重月华湿，七十二峰生翠寒。  
回雁峰前一棹孤，平波如镜漫菰蒲。楚天日落碧云合，山北山南闻鹧鸪。  

○泊安庆府呈贡父  

共拥旄幢度百蛮，今朝忽遇 【一作过。】 皖公山。幸承乙夜君王问，更喜丁年奉使还。旧梦未迷天禄阁，新愁犹忆鬼门关。尘缨笑濯沧浪水，少 【一作小。】 伴沙鸥半日闲。  

○采石月题娥眉亭  

昔年李白身翻 【一作翩。】 然，袖裹明月飞上天。刚风吹度瑶圃 【一作花。】 前，雪兔跳落千丈泉。白今已去八百年，明月犹向江中圆。我行万里拥使旃，柳根偶系东归船。三生似结明月缘，银 【一作镜。】 光射牖窥我眠。夜深忽梦羽衣仙，神如碧沼浮疏 【一作青。】 莲。脚踏赤鲸 【一作鲤。】 跨紫烟，问月何在摇玉鞭。耸身忽灭鸿 【一作形。】 翩翩，觉来试鼓朱丝弦。起诵国风月出篇，开篷视月月满川，鱼龙吐浪声溅溅。  

○交州使还感事二首  

少年偶此请长缨，命落南州一羽轻。万里上林无雁到，三更函谷有鸡鸣。金戈影里丹心苦，铜鼓声中白发生。 【孚年三十五，已见二毛矣。】 已幸归来身健在，梦回犹觉瘴魂惊。  
宝剑金符笑此身，灞陵今是旧将军。榻前未上征辽疏，囊底空留谕蜀文。七十亲闱双鬓雪，八千客路一鞭云。何时归棹烟江上，闲对沙鸥洗瘴氛。  

至元壬辰秋九月朔，诏命吏部尚书臣梁曾、礼部郎中臣陈孚，奉玺书问罪于交趾。越翌日，召至便殿，赐金符、袭衣、乘马、弓矢、器币，谕遣之。明年正月二十有四日至其国，三月望日，世子陈日燇遣陪臣明字陶子奇、奉旨梁文藻等奉表请命。以九月至京师，行李之往来及期，凡驻伪境五十有二日，其山川、城邑、风俗为图一卷，谕以顺福逆祸为书八篇，悉已上于史馆，兹不敢述。姑即道中所得诗一百余首，目之曰《交州稿》，以示同志云。癸巳除夕孚敬书。  

○偕翰林学士刘东崖礼部侍郎李西山登悯忠寺阁 【以下《玉堂稿》。】  

天京朝万国，十二舜神州。宫阙开中禁，关河拱上游。扶桑彤气近，析木绀光流。剑佩千牛卫，旌幢五凤楼。玉泉蟠地涌，金塔插天浮。北岳瑶符出，南溟瘴雾收。人皆跻寿域，我亦步瀛洲。智不如犀首，痴犹过虎头。帝恩难独报，儒术幸同俦。偶此登阿阁，悠然望蓟丘。长庚欣识李，太乙愿依刘。雪拥飞狐夜，风号涿鹿秋。黄花堆径湿，红叶带城幽。且尽一壶酒，掀髯送白鸥。  

○同国子司业王士能监丞滕仲礼谒南城文庙观周宣王石鼓各模数本以归  

退之昔为《石鼓歌》，子瞻亦尝咏石鼓。我从江左游京师，眼见石鼓心欲舞。周室中兴流彘余，尽复苍姬旧疆土。大搜岐下选车徒，虎贲三千健于虎。想当刻石纪勋时，载命臣籀臣吉甫。岂惟猗那清庙诗，要记丰功继丁武。兑戈和弓无复存，此独不磨耀千古。鲤鱮贯柳字班班，势如雷文斲天斧。由汉讫唐弃草菅，大观辇致图书府。黄金填画失之奢，金轮已整黄河橹。燕山潭潭素王宫，太史夜奏神光吐。谁知至宝在人间，乃是凤篆龙章祖。我皇御天开三雍，石渠金马列李杜。鼓昔有十今存七，搜剔崖薮尚可补。小儒更有笔如椽，作玄一经配邹鲁。  

○呈阎静斋学士  

四海文声重泰山，十年忠谠侍龙颜。屡分天上金莲炬，独占人间玉笋班。麟笔露寒青简湿，凤章云蔼紫泥闲。孤帆已有东风便，喜近蓬莱碧水间。  

○承旨野庄董公殊勋清节孚闻之缙绅纪以八诗 【录四。】  

盟府旗常策世勋，一门忠孝气凌云。衣冠盛事谁堪比，汉后元间万石君。  
铁马长驱栈路高，捷旗飞渡大江涛。汉南烟柳蓬婆雪，犹识团花旧战袍。 【扈从破大理云南，己未，飞渡为先锋，首奏捷功。】  
不负朝廷七十年，楼台无地榻萧然。清名当与温公并，只欠河南二顷田。  
万卷清灯味道腴，苦心欲探鲁邹余。朝回立马天衢上，又典春衣买异书。  

○偕承旨野庄公学士刘东崖侍讲张西岩游庆寿寺憩僧窗有作  

金碧楼台护紫霞，一尘不到小窗纱。老僧倚杖对疏竹，童子抱琴眠落花。风起乱飞千万叶，□□□□两三鸦。自知不是名缰客，消得曹溪一滴茶。  

○八月朝回呈学士阎静斋李野斋赵方塘二首  

十二光明阙，神仙奠巨鳌。风清双雉扇，天近五龙袍。玉斧红云合，金茎碧露高。圣明千载会，喜色动旌旄。  
兽舞龙墀下，青衫叶半枯。九重明主圣，八品小臣孤。鹊但依三帀，鹰犹待一呼。每惭僚吏问，袖有谏书无。  

○得家书寄呈可翁家兄  

风南枝北两沉沉，忽有书来似万金。三十年间听雨梦，八千里外望云心。旧书尚喜黄盈架，先陇应添碧满林。若问客游新况味，紫薇花发玉堂深。  

○燕山除夜简唐静卿待制张胜非张幼度编修  

万井笙歌彻晓闻，千官待漏夜纷纷。奴星有柳祠穷鬼，臣朔无柑遗细君。长乐钟声敲碧汉，广寒帘影卷红云。自知报国无他技，赖有诗书可策勋。  

○野庄公与孚论汉唐以来宰相有王佐气象得四人焉命孚为诗并呈商左山参政谢敬斋尚书  

诸葛孔明  
谢安石  
裴中立  
司马君实  

△诸葛孔明  

当涂哮吼健于虎，卯金一脉如寒土。民间只有大耳儿，真是高光宗祏主。南阳笑脱青梦衣，出试乌林万火炬。永安受遗辅太子，汉贼未诛忠胆苦。峨眉山高锦江寒，白旄一旌招摇怒。出师两纸流涕书，三代而下无此语。中营若不坠长星，何止逆雏衅征鼓。定知盛事继苍姬，礼乐光华耀千古。  

△谢安石  

典午叔世失纲纽，紫髯老奴垂涎久。谢公笑麾九锡文，姑熟一夜骨已朽。继以草付臣□□，九十六万猰吼。白羽从客别墅棋，破贼只在一尊酒。长淮西风夜鹤鸣，坐阅兵车见云母。古自医国到危殆，始见擎天活人手。谁能白刃在颈时，正色毅然以死守。如公信是社稷臣，定论要期千载后。  

△裴中立  

唐自天宝藩臣强，关东割地尊犬狼。宪皇赫怒思贤佐，十载始得绯衣郎。六龙夹日升黄道，魑魅谁敢争天光。惟有蔡州煽逆焰，假钺一指孤城亡。瘦骨骨昂五尺长，四夷闻名惊欲僵。垂绅搢笏坐台席，隐然一身佩巨唐。唐家太常纪勋烈，后有西平前汾阳。谁如公探皇王秘，笑睨伊召跻羲皇。  

△司马君实  

熙宁误相老安石，恶政变尽法三尺。头会箕敛祸尚可，动驱赤子陷锋镝。端明相君从西来，大梁草木亦动色。紫帘中坐女尧舜，甘雨一洗大地赤。平生受用惟忠贞，妻无完裾面如腊。十年布衾二顷田，走卒儿童服至德。谁将诬语仆魏碑，丹心自有苍苍识。至今涑水一卷书，尚为乾坤立人极。  

○翰苑荐为应奉文字二十韵谢大司徒并呈诸学士  

天上金銮客，人间第一流。贽为唐内相，禹拜汉元侯。鲲海三千水，龟峰十二楼。月寒红烛夜，风淡紫薇秋。凤诰窥姚姒，麟篇振鲁邹。佩随宫漏远，衣染御烟浮。淑气腾奎壁，祥光射斗牛。焜煌青琐闼，缥缈紫霞洲。玛瑙濡尧瓮，珊瑚耀汉钩。驼蹄中禁釜，豹尾上方驺。仆本师黄卷，生惟伴白鸥。亲庭双鹤发，家事一渔舟。偶预天官选，来为帝里游。绿章蒙独荐，青史许同修。故郡惊王勃，新丰异马周。队随鱼圉圉，角喜鹿呦呦。势似飞三凤，功如挽万牛。桑榆终有望，葑菲未为愁。国士恩难报，书生志易酬。誓坚冰雪操，正色赞皇猷。  

○史馆暮春有感呈承旨野庄公  

满箧诗意未必传，微官束缚正堪怜。蘼芜满院又三月，苜蓿堆盘无一钱。洛邑家书黄犬上，巴山旧业子规前。夜听儿女青灯话，似觉朱颜老去年。  

○呈李野斋学士  

青莲居士长庚星，手抉河汉翻沧溟。天子呼来红潮涌，冰唾溅几玻瓈声。仙人上天不可见，耳孙更待金銮殿。欲补十二龙火衣，袖中别有五色线。上帝册府红玉田，宫鬟对捧芙蕖烟。彩毫草就鸡竿诏，矞云赤绕寥阳天。江南客子年三十，布袍鸦黑秋霜湿。欲买侠骨无千金，雄龙一夜铜花泣。今朝出门忽胆惊，后五百载逢长庚。安得刚风九万里，从公横骑太乙鲸。  

○李尚书有唐画飞燕姊弟为娇困相倚之态  

玉鸾支枕珊瑚几，绿鬓微困娇相倚。太液东风扶不起，一双芙蓉袅秋水。粉痕谁写温柔乡，浅蛾对蹙烟峰长。意中似有赤凤皇，唾花犹溅榴裙香。合欢绣带飘金缕，含情两两春无语。冰魂缥缈空千古，月落鸳鸯渡南浦。  

○感怀呈庞夷简修撰张幼度应奉二首  

滥直承明署，身闲似地仙。虽无官长骂，未敢酒家眠。瘦已宽朝服，贫须 【一作犹。】 乞酒钱。最愁亲舍远，梦遶白云边。  
五湖烟浪阔，短棹早归休。有母思臣密，无人问客周。关河双鬓晚，风雨一灯秋。留取金銮梦，寒汀对白鸥。  

○李妃妆台歌  

南城之西台巍巍，欲问何代筑者谁。台前老叟为我语，创自泰和明昌时。 【金章宗年号。】 道陵御宇思倾国， 【道陵，章宗陵名。】 掖庭婑媠千蛾眉。其中荣宠震天下，依稀忆得李宸妃。朝陪金根辇升殿，夕则专御流苏帏。一月日边明炯炯， 【章宗与妃共对妆台，口占曰：「二人土上坐」，命妃对，应声曰：「一月日边明」。帝大喜。】 六宫珠翠无光辉。恩礼殊绝与后等，但无副笄翚翟衣。少尝没入宫籍监， 【本妃。】 论妃家阀何卑微。腐木作柱古所戒，胡乃重色轻国为。斯台实昔汤沐地，琼楼开镜迎朝曦。想见双蝉绿委地，兰钗半堕湘云垂。麝脐龙髓娇不尽，腰肢柳袅一尺围。雪艳透肤腻红重，仙姿何待铅华施。妆成独对东风笑，藕花一朵开涟漪。君王浓香梦魂里，紫宸晏朝酣不知。谏臣当时尽结舌，空有伶者为嘲讥。 【伶官尝对御叱飞禽曰：鸟、鸟，你只向里飞。】 一朝房山弓剑坠，燕飞啄矢不复遗。卫王有诏下永巷，太阿无情血淋漓。妖容寸斩何足惜，金源自此鸿图衰。宝钿零落今安在，露桃犹似湿臙脂。武元辛勤建大业， 【武元，金太祖谥。】 子孙一笑寒灰飞。台非不高筑亦壮，无奈社稷基先隳。我闻叟语忽惊起，谓叟不必苦嗟咨。君不见檿弧箕服亡周国，古来何限褒龙漦。  

○与李子构读开元天宝遗事  

四十乾坤拱紫宸，东风只属倚门 【一作阑。】 人。玉凫波暖骊山晓，金犊烟横绣岭春。七夕有钗留羽客，千秋无镜泣孤臣。红尘一骑君休笑，中有渔阳万骑尘。  

○出健德门赴上都分院  

北楼急鼓绝，南楼疏钟鸣。盥栉未及竟，驺官戒晨征。三年去乡井，已觉身飘零。今朝别此去，又有千里行。怀君岂不愿，王命各有程。小车如鸡栖，轧轧不得停。出门见居庸，万仞参天青。邻家三数妪，对我清泪倾。问我善饭否，虑我衣裘轻。大笑挥之去，我岂儿女情。  

○观光楼  

试上危楼望，东风尺五天。一溪寒泻月，万壑暝含烟。古塞黄云外，巍台白雁边。谁怜家万里，有客拥衾眠。  

○居庸关  

车棱棱，石角角。 【一作「确确」。】 车声彭彭斗石角，马蹄蹴石石欲落。不知何年鬼斧凿，仅与青天通一握。上有藤束万仞之崖，下有泉喷千丈之壑。太行羊肠蜀剑阁，身热头痛悬度索。一夫当关万夫却，未必有此奇巘崿。吾皇神圣混地络，烽火不红停夜柝，但有地险今犹昨。我扶瘦笻息 【一作立。】 倦脚，欲叩往事云漠漠，平沙风起鸣冻雀。  

○弹琴峡  

月作金徽风作弦，清声岂待指中传。伯牙别有《高山》调，写在疏松乱石边。  

○怀来县  

榆林青茫茫，塞烟三十里。忽闻鸡犬声，见此千家市。石桥百尺横，其下跨妫水。人言古妫州，残城无乃是。民家坐土床，嬉笑围老稚。粝饭侑山葱，劝客颜有喜。足迹半天下，爱此俗淳美。醉就软莎眠，梦游葛天氏。  

○鵰窠道中二首  

晓驰漠北暮居庸，千里山河一瞬中。江左故人知我否？马蹄声里过秋风。  
车外尘沙十丈黄，车中客子黑貂裳。拂云堆上闲回首，无数征鸿带夕阳。  

○桑干岭  

昔闻桑干名，今日登桑干。桑干是否不必问，但觉两耳天风寒。大峰小峰屹相向，空际谽谺一千丈。燕云回首夕阳间，长川历历平于掌。人家如蛎黏石壁，白土堆檐高半尺。门外毡车风雨来，平地轰轰惊霹雳。汉唐百战场，绿草今满碛。野夫耕田间，犹有旧铁戟。道傍谁欤三叹息，布袍古帽江南客。  

○李老峪闻杜鹃呈应奉冯昂霄  

三月十九日，客行桑干坂。杜鹃啼一声，清泪凄以潸。故园渺何处？万里隔云巘。燕子三见归，我车犹未返。杜鹃尔何来？吊我万里远。同行二三子，相顾一笑莞。问我此何鸟，怪我苦悲惋。掉头不复言，日落千山晚。  

○赤城驿  

一溪流水遶千峰，宛与天台景物同。魂梦不知家万里，却疑只在赤城中。  

○云州  

天险龙门峡，悬崖兀老苍。千蹄天马跃，一寸地椒香。夜雪青毡帐，秋烟白土房。路人遥指语，十里是温汤。  

○秦长城  

驱车出长城，饮马长城窟。朔云黄浩浩，万里见秋鹘。白骨渺何处，腥风卷寒沙。蒙恬剑下血，化作川上花。祖龙一何愚，社稷付征杵。长城土未干，秦宫已焦土。千载不可问，似闻鬼夜哭。矫首武陵源，红霞满川谷。  

○金莲川 【金章宗与李妃避暑于此。有泰和宫，今废。】  

茫茫金莲川，日映山色赭。天如碧油幢，万里罩平野。野中何所有，深草卧羊马。昔人建离宫，今存但古瓦。秋风吹白波，犹似衰泪洒。村女采金莲，芳香红满把。岂知步莲人，艳骨掩泉下。人生如蜉蝣，百年无坚者。安得万斛酒，浩歌对花泻。  

○明安驿道中四首  

野鹊山头野草黄，野狐岭上月茫茫。五更但觉天风冷，帐顶青毡一寸霜。  
貂鼠红袍金盘陀，仰天一箭双天鹅。雕弓放下笑归去，急鼓数声鸣骆驼。  
黄沙浩浩万云飞，云际草深黄鼠肥。貂帽老翁骑铁马，胸前抱得黄羊归。  
风吹滦水涌如淮，十万雕弓饮马来。长啸一声鞭影动，金鞍飞过李陵台。  

○李陵台约应奉冯昂霄同赋  

落日悲笳鸣，阴风起千嶂。何处见长安，夜夜倚天望。臣家羽林中，三世汉飞将。尚想甘泉宫，虎贲拥仙仗。臣岂负朝廷，忠义夙所尚。汉天青茫茫，万里隔亭障。可望不可到，血泪堕汪漾。空有台上石，至今尚西向。  

○夜宿滦河觜儿  

貂裘尘吐黑如鸦，海角孤臣扈翠华。万里亲庭应鹤发，一生客路又龙沙。囊中药卷苁容叶，盘里蔬堆芍药芽。渐见马前添喜气，明朝天近玉皇家。  

○桓州  

跃马长城外，方知眼界宽。晴天雷雨急，暑夜雪霜寒。铁骑秋呼鹘，金盘晓荐D。柳营弓剑满，容我一儒冠。  

○开平即事二首  

百万貔貅拥御闲，滦江如带绿回环。势超大地山河上，人在中天日月间。金阙觚棱龙虎气，玉阶阊阖鹭鸳班。微臣亦有河汾策，愿叩刚风上帝关。  
天开地辟帝王州，河朔风云拱上游。鵰影远盘青海月，雁声斜送黑山秋。龙冈势遶三千陌，月殿香飘十二楼。莫笑青衫穷太史，御炉曾见衮龙浮。  

○送罗子有奉亦愚右丞之丧归杭  

风沙万里一征鞍，短帽疏 【一作朱。】 髯泪未干。广武山川空阮籍，长平宾客只任安。故园有梦鹃声急，大厦无依燕翅寒。江左故人如见问，为言灯火客金銮。  

○送修撰辅伯贤同知滑州  

又作州官去，秋霜点鬓沙。风生白马渡，月冷紫薇花。三釜娱亲老，双旌放吏衙。重来定何日，云路有灵槎。  

○春日游江乡园 【一作《小城南吟》。】  

城南三月花乱开，花间羯鼓声如雷。蝉衫麟带谁家子，笑骑白马穿花来。美人如花映碧水，榴裙吹舞金鹊尾。手折杨枝掷水中，腰袅如弓送穷鬼。人言此是上河梁，满川罗绮东 【一作春。】 风香。年年穷鬼送不了， 【一作去。】 波心惊起双鸳鸯。莲茎一寸绿芒短，老尽碧桃春不管。游人醉归夜迢迢，十二天街御烟暖。  

○至元壬辰呈翰林院请补外二首  

微臣官蚁虱，无力报乾坤。政尔广文馆，何如神武门。世情三峡险，归梦五湖昏。朝市山林上，无非荷国恩。  
万里家书到，催归未得归。山妻愁掩袂，稚子病牵衣。客舍园林僻，官曹簿领稀。清时鸳鹭满，容得一鸥飞。  

○送应奉张幼度同知冠州  

张子美少年，濯濯春月柳。夜窗三尺琴，六籍洞户牖。我游承明庐，见此真益友。金柜共校雠，过眼十八九。僚吏坐俗谈，语乃不出口。美哉德如玉，温缜世未有。近诏开东观，天章烂琼玖。我本木强人，技已陈刍狗。君胡尔不留，得州大如斗。男儿抱奇气，荣进付之偶。血指古则然，今何怨袖手。但莫负所学，千载有不朽。北风号枯桑，落叶满林薮。送君蓟南门，山色照尊酒。监州岂不佳，千里民父母。愿回判花笔，桑麻劝南亩。竹马歌儿童，定胜牛马走。明年我南归，云卧鼻雷吼。当哦山中诗，寄君一搔首。  

○别离曲 【以下补遗。】  

杏花红压纱窗雨，画櫩孤禽弄娇语。翠绡晓帐双娥愁，泪湿菱花怨歌舞。龙香记昔调哀弦，一丝指拨春风前。罗衾未暖骊驹发，柳条折尽长亭寒。燕钗分恨藏尘玉，梦断云深楚江绿。舞鸾折翅锦字空，鱼目晴波接红烛。江南贾客千黄金，停鞭欲换天涯心。从教门外苔痕老，绣鞋不过屏山阴。  

○春风行  

子规催春春欲去，海棠片片飘红雨。幽人岂无儿女情，懒听画楼莺燕语。东风吹到古渡头，淡烟渺渺横孤舟。孤舟撑入菰蒲里，日落未落波悠悠。远峰几点青未了，前浦冥冥没白鸥。独倚短篷听渔歌，不知人世居□□。  

○题壁  

我不学寇丞相，地黄变发发如漆。又不学张长史，醉后挥毫扫狂墨。平生绀发三千丈，几度和云眠石上。不合感时怒冲冠，天公罚作圆顶相。肺肝本无儿女情，亦岂惜此双鬓青。只忆山间秋月冷，搔首不见髼松影。 【陶南村《辍耕录》云：刚中，国初时尝为僧以避世变，一日，大书所作诗于其父执某之粉墙上云云。父执见之曰：此子欲归俗也。呼来馆谷之。命养发，经半年余，谓曰：汝当娶，吾将以女事汝。刚中择日迎归，父执喜曰：五马入门矣。后果以功授治中典乡终老焉。若父执者，可谓识人也已。】  

○入安南以官事未了绝不作诗清明日感事因集句成十绝奉呈贡父尚书并示世子及诸大夫篇篇见寒食  

拜扫归来走钿车， 【《文类》、《体要》并作「十里宜春下苑花」。】 二年寒食住京华。自怜惯识金莲烛，奉使虚随八月槎。 【　杜牧之　胡曾　欧阳修　杜甫】  
回首扶桑铜柱标，芙蓉帐暖度春宵。　清明寒食谁家哭，折戟沈沙铁未销。 【杜甫　白居易　白居易　杜牧之】  
关山迢递古交州，物换星移几度秋。微雨微风寒食节，夷歌铜鼓不胜愁。 【《文类》、《体要》并作「水流花谢两无情，独上高楼望帝京。闲忆金明池上路，人生看得几清明。」　李郢　王勃　裴廷裕　陈羽】  
残花怅望近人开， 【《文类》、《体要》作「江东行客思悠哉」。】 不尽长江滚滚来。寒食清明都过了，鹧鸪飞上越王台。 【杜甫　杜甫　参寥子】  
台州地阔海冥冥，人踏金鳌背上行。独在异乡为异客，无花无酒过清明。 【杜甫　杨蟠　王维　魏野】  
慈母年高鹤发垂，乡书无雁到家迟。　初过寒食一百六，一日思亲十二时。 【　石介　许浑　白居易　黄山谷】  
昔藉梨花作寒食，孟光举案与眉齐。　越裳翡翠无消息，夜合花开日又西。 【苏东坡　苏东坡　杜甫　白居易】  
寒食家家出古城，满川风雨看潮生。　八千里外飘零客，起向朱樱树下行。 【王建　石曼卿　白居易　张籍】  
一百五日寒食雨，风光别我苦吟身。　尚书气与秋天杳，同是天涯沦落人。 【黄山谷　贾岛　杜甫　白居易】  
海客乘槎上紫氛，清明时节雨纷纷。　虎牙铜柱皆倾侧，水尽天南不见云。 【李商隐　杜牧之　杜甫　李太白】  

***◆侍读学士小云石海涯（酸斋集）***  

小云石海涯，阿里海涯之孙。父名贯只哥，云石遂以贯为氏，号酸斋。年十三，膂力绝人，使健儿驱三恶马疾驰，持槊立而待，马至腾上之，越二而跨三。运槊生风，观者辟易。或挽强射生，逐猛兽，上下峻阪如飞，诸将咸服其趫捷。稍长，折节读书。初袭父官为两淮万户府达鲁花赤，镇永州，一日，解所绾黄金虎符，让弟忽都海涯佩之。北从姚燧学，燧见其古文峭厉有法，及歌行、古乐府慷慨激烈，大奇之。俄选为英宗潜邸说书秀才。仁宗践祚，拜翰林侍读学士、中奉大夫、知制诰，同修国史。乃称疾辞还江南，泰定元年五月八日卒，年三十九，赠集贤学士、中奉大夫、护军，追封京兆郡公，谥文靖。酸斋晚年为文日邃，诗亦冲澹，草隶等书，变化古人，自成一家。其视死生若昼夜，绝不入念虑。临终有辞世诗云：「洞花幽草结良缘，被我瞒他四十年。今日不留生死相，海天秋月一般圆。」洞花、幽草，盖二妾名也。酸斋休官辞禄后，或隐屠沽，或侣樵牧，常于临安市中立碑额「货卖第一人间快活丸」，人有买者，展两手，一大笑示之，领其意者，亦笑而去。一日，钱唐数衣冠士人游虎跑泉，饮间赋诗，以「泉」字为韵，中一人但哦「泉、泉、泉」，久不能就，忽一叟曳杖而至，应声曰：「泉泉泉，乱迸珍珠个个圆。玉斧斫开顽石髓，金钩搭出老龙涎。」众惊问曰：「公非贯酸斋乎？」曰：「然、然、然。」遂邀同饮，尽醉而去。其依隐玩世多类此。  

桃花岩  
美人篇  
君山行  
画龙歌  
观日行  
采石歌  
别离情  
芦花被  
秋江感  
蒲剑  
三一庵  
神州寄友  
思亲  
题陈北山扇五首  
题庐山太平宫  
题岳阳楼  
题练川书隐壁  
筚篥乐为西瑛公子  
岳阳楼  
当涂郡有脱靴亭以谪仙采石得名乃绘之图而赞以诗  
山谷守当涂方九日而被谤谪宜州遂作返棹图而系之诗  
初至江南休暑凤凰山  
宫词  

○桃花岩 【并序。】  

白兆山桃花岩，太白有诗，近人建「长庚书院」。来京师时，中书平章白云相其成，求诗于祠林臣李秋谷、程雪楼、陈北山、元复初、赵子昂、张希孟，与仆同赋。  
美人一别三千年，思美人兮在我前。桃花染雨入白兆，信知尘世逃神仙。空山亭亭伴朝暮，老树悲啼发红雾。为谁化作神仙区，十丈风烟挂淮浦。暖翠流香春自活，手捻残霞皆细末。几回云外落清啸，美人天上骑丹鹤。神游八极栖此山，流水杳然心自闲。解剑狂歌一壶外，知有洞府无人间。酒酣仰天呼太白，眼空四海无纤物。明月满山招断魂，春风何处求颜色。  

○美人篇  

仙风雕雪玲珑温，吴姬翦月纤纤昏。行云补髻翠光滑，凤凰叫落空山月。手摘闲愁八字分，春山恨重画不伸。肌浓汗腻朱粉匀，背人挥泪妆无痕。霜刀自制石榴裙，闭门不识诸王孙。绿烟熏透 【一作暖。】 蓝田玉，罗带随风换装束。飞鸟衔怨过长门，芳菲不忍韶华屋。连环步窄玉佩响，霓裳袖阔春 【一作东。】 风长。钏松腕瘦觉多情，举手搔天天亦痒。锦香 【一作「枕昏」。】 帐冷兰灯沈，落花不入芙蓉衾。三山路杳银河深，彩鸾高诉愁人心。天与美人倾国色，不如更与美人节。梦里梅花梦外身，万古千年对 【一作一。】 明月。 【贯酸斋以乐府得名，同时有徐某号甜斋，时号「酸甜乐府」。】  

○君山行  

北溟鱼背几千里，负我大梦游弱水。蓬莱隔眼不盈拳，碧落香销吹不起。茜裙女儿怀远游，远人不归明月羞。宝钗绾髻翠欲流，凤鬟十二照暮秋。女娲炼石补天手，手拙石开露天丑。琼楼玉宇亦人间，直指示君君见不。斯须鱼去梦亦还，白云与我游君山。  

○画龙歌  

老墨糊天霹雳死，手擘明珠换眸子。一潜渊泽久不跃，泥活风须色深紫。虬髯老子家燕城，怒吹九龙无余灯。手提百尺阴山冰，连云涂作苍龙形。槎牙爪角随风生，逆鳞射月干戈声。人间仰视玩且听，参辰散落天人惊。潇湘浮黛蛾眉轻，太行不让蓬莱青。烈风倒雪银河倾，珊瑚盏阔堪不平。吸来喷出东风迎，春色万国生龙庭。七年旱绝尧生灵，九年涝涨舜不耕。尔来化作为霖福，为吾大元山海足。  

○观日行 【并序。】  

丁巳春三月，余之所谓宝陀，山颠有石曰「盘陀」，可观之，初疑其大不可量。既归宿作，方夜半之余，诗僧鲁山同赋。  
六龙受鞭海水热，夜半金乌变颜色。天河蘸电断鳌膊，刀击珊瑚碎流雪。朔方野客随云间，乘风来游海上山。飞骧拖空渡香水，地避中原杂圣凡。壮鳌九尺解霜鼓，瘦纹巨犬自掀舞。惊看月下墨花鲜，欲作新诗授龙女。人生行此丈夫国，天吴立涛欺地窄。乾坤空 【际】 落春帆，身在东南忆西北。  

○采石歌  

采石山头日颓色，采石山下江流雪。行客不过水无迹，难以断魂招太白。我亦不留白玉堂，京华酒浅湘云长。新亭风雨夜来梦，千载相思各断肠。  

○别离情  

吁别离之苦兮，苍梧之野春草青，黄陵庙前春水生。日暮湘裙动轻翠，玉树 【一作「修竹」。】 亭亭染红泪。又闻垓下虞姬泣，斗帐初惊楚歌毕。佳人阁泪弃英雄，剑血不销原草碧。何物谓之别离情，肝肠剥剥如铜声。不如斫其竹，剪其草，免使人生谓情老。  

○芦花被 【并序。】  

仆过梁山泊，有渔翁织芦花为被，仆尚其清，欲易之以绸者。翁曰：君尚吾清，愿以诗输之。遂赋，果却绸。  
采得芦花不涴尘，翠蓑聊复藉为茵。西风刮梦秋无际，夜月生香雪满身。毛骨已随天地老，声名不让古今贫。青绫莫为鸳鸯妒，欸乃声中别有春。 【欧阳玄撰贯云石神道碑云：云石尝过梁山泺，见渔父织芦花絮为被，爱之，以绸易被。渔父见其 【以】 贵易贱，异其为人。阳曰：「君欲吾被，当更赋诗。」公援笔立成，竟持被往。诗传人间，号芦花道人。公至钱唐，因以自号。】  

○秋江感  

澄净秋江一舸轻，不堪踪迹乐平生。西风两鬓山河在，落日满船鸿雁声。村酒尚存黄阁醉，短檠犹照玉关情。料应今夜怀乡梦，残月萧萧月二更。  

○蒲剑  

三尺青青古太阿，舞风斫碎一川波。长桥有影蛟龙惧，流水无声日夜磨。两岸带烟生杀气，五更弹雨和渔歌。秋来只恐西风恶，销尽锋棱恨转多。  

○三一庵  

茅栋萧萧水石间，放怀终日对林峦。梦回不觉丹临砌，吟罢始知身倚阑。药碓夜舂云母急，石瓶秋迸井花寒。群鱼亦得逍遥乐，何用机心把钓竿。  

○神州寄友  

沧海茫茫叙远音，何人不发故乡吟。十年故旧三生梦，万里乾坤一寸心。秋水夜看灯下剑，春风时鼓壁间琴。迩来自愧头尤黑，赢得人呼小翰林。  

○思亲  

天涯芳草亦婆娑，三釜凄凉奈我何。细较十年 【衣上】 【元下】 泪，不 【如】 【知】 慈母线痕多。  

○题陈北山扇五首  

秋鸣无数醉秦娥，却把轻风惹扇罗。明月碧澄天似水，此山云气动纤波。  
红旭如铅海上来，苍苍烟雾小蓬莱。东风昨夜醇如酒，吹得桃花满树开。  
翠幕低垂护午阴，碧缾里面水痕深。东风截断人间热，勾引清凉养道心。  
一帘明月倚阑干，宇宙尤宜就夜看。飞上仙槎河汉近，手招沆瀣海铜盘。  
功成不用服丹砂，笑指云霞总是家。清晓山中三尺雪，道人神气是梅花。  

○题庐山太平宫  

山上清风山下尘，碧沙流水浅如春。不知松外谁敲月？惊动南华梦里人。  

○题岳阳楼  

天远岳阳楼影孤，下窥梦泽渺平芜。城南老树依然在，试问仙童重到无。  

○题练川书隐壁  

朝来策杖轻天涯，东风落脚山人家。悠哉野服弃俗态，萧然未受豪华加。儿兮子兮嬉且悲，灯昏小帐连依依。山人已有春微微，吾侪必欲留新题。  

○筚篥乐为西瑛公子  

雄雷怨别雌雷老，云海镘沙地无草。□尘不受紫檀风，三寸芦中元气巧。微声辚辚喘不栖，魑魅梦哭猩猩饥。壮声九漏雪如铁，酥灯焰冷春风灭。神妻夜传髑髅杯，倒解昆仑饮腥血。紫台云散月荒凉，归路人稀腔更长。  

○岳阳楼  

西风吹我登斯楼，剑光影动乾坤浮。青山对客有余瘦，游子思君无限愁。昨夜渔歌动湖末，一分天地十分秋。  

○当涂郡有脱靴亭以谪仙采石得名乃绘之图而赞以诗  

锦袍兮乌帻，神清兮气逸。凌铄兮万象，麾斥兮八极。我思古人兮李太白，孰为使之朝禁林而暮采石也。其天宝之嬖幸欤，公则何所于欣戚。  

○山谷守当涂方九日而被谤谪宜州遂作返棹图而系之诗  

幅巾兮野服，貌腴兮神肃。孤骞兮风雅，唾视兮爵禄。我思古人兮黄山谷，曷为使之六年僰道而九日姑孰也。其符绍之朋党欤，公则何所于荣辱。  

○初至江南休暑凤凰山  

路隔苍苔卒未通，泉花如发玉蒙蒙。蛟浮海近云窗湿，螡怯山寒葛帐空。高枕不知秋水上，开门忽见暮帆东。物华万态俱忘我，北望惟心一寸红。  

○宫词  

风外丁当响佩环，玉人依约凭湖山。侍儿报有君王命，月下轻轻整翠鬟。  

***◆邓祭酒文原（素履斋稿）***  

文原，字善之，一字匪石，绵州人。父漳，徙钱唐。文原年十五，通春秋，在宋时以流寓试浙西转运司，魁四川士，至元间，行中书省辟为杭州路儒学正。大德间，调崇德州学教授，擢应奉翰林文字，升修撰。至大三年，出授江浙儒学提举。皇庆元年，召为国子司业。科举制行，文原校文江浙，虑士守旧习，大书朱子《贡举私议》揭于门。延佑四年，升翰林待制，出佥江南浙西道廉访司事，移江东。至治二年，召为集贤直学士，兼国子祭酒。泰定元年，以疾乞致仕归，致和元年卒，年七十一，制赠江浙行省参知政事，谥文肃。所著有《读易类编》、《内制集》、《素履斋稿》。义乌黄溍曰：公为文精深典雅，温润而有体，确实而有征，诗尤简古而丽逸。句章任士林曰：善之浑厚以和，沈潜以润，如清球在悬，明珠在乘。当大德、延佑之世，承平日久，善之与袁伯长、贡仲章辈振兴文教，四海之士，望风景附，王士熙、冯思温名位为最显，亦皆出善之之门。文章之柄悉归焉，其盛事可想见也。  

雨中次范德机见寄杂兴韵  
题高尚书夜山图  
题丁氏松涧图  
山中居  
梁贡父学士江行阻风图  
赠墨士吴雪堂  
满目云山楼  
伯夷颂  
送吴宗师南祀归二首  
陪高彦敬游南山  
十月十日出都城二首  
三月廿九日上御流杯亭听讲明日子翚司业有诗因次韵  
送刘时可还括苍兼寄洪中行  
赠白君举  
送人游天台  
寿何平章  
题子昂马图  
题林彦文诗卷兼送南归  
都中送元杰道士南归  
奉题延佑宸翰  
题小薛王画鹿  
题谢氏通济桥  
郎中苏公哀挽  
送李彦谦御史之西台  
送苏于伯机之官浙东  
送张纲父教官  
赠赵炼师奉祠南海会稽  
送姚利用入京  
独立  
正旦有感  
清明省墓  
赵孟坚水墨双钩水仙长卷  
松雪翁桐阴高士图  
除夕书怀  
万岁山广寒殿  
三月晦游道场山宿清公房与成父同行二首  
文湖州竹二首  
题陶渊明像  
袁安卧雪图  
松雪临郭熙溪山渔乐  
松雪墨梅  
江参百牛图  
钱舜举硕鼠图  
钱舜举瓜蔓图  
温日观葡萄  
周曾秋塘图卷  
米敷文楚山清晓卷  
李仲宾墨竹图  
郭恕先升龙图二首  
题高尚书秋山暮霭图  
题高房山墨竹图  
题王朋梅金明池图  
题开元宫图  
寄普福讲寺住持无公  
题圆觉天台教寺  
送俞观光赴义塾师  
题张繇所画霜林云岫图  
阎立本西岭春云图  
卢鸿庐岳观泉图  
题李思训寒江晚山图  
王摩诘春溪捕鱼图  
李昭道春江图  
赵干春山曲坞图  
王晋卿蜀道寒云图  
李思训妙笔  
唐子华云松仙馆图  
题顾善夫所藏张僧繇画翠嶂瑶林图  
刘松年春山仙隐图  
赵松雪重江迭嶂图  
顾恺之瑶岛仙庐图  
陆探微层峦曲坞图  
吴道玄五云楼阁图  
王维高本辋川图  
王维秋林晚岫图  
李昭道画卷  
卢鸿仙山台榭图  
题洪谷子楚山秋晚图  
郭忠恕十幅  
赵令穰秋村平远图  
赵千里山水长幅  
马和之卷  
危太朴集八大家  
赵松雪怡乐堂图赠善夫副仗  
赵仲穆秋山访隐图  
方方壶松岩萧寺图  
荆浩秋山问奇图  
顾恺之秋江晴嶂图二首  
阎立本秋岭归云图二首  
题危太朴所藏荥阳郑虔画秋峦横霭图二首  
题耕云征士东轩读易图次韵三首  
题赵千里春景  
题赵子昂为袁清容画春景仿小李  
赵子昂仿顾恺之  
王洽云山图  
赵子昂仿顾长康  
棣华堂为钱塘罗云叔题  
清溪谒象山先生祠  
登五岭  
贫居  
......  

○雨中次范德机见寄杂兴韵  

穷巷积阴雨，离居寡悰情。安得壒埃风，逍遥余上征。长日有逝川，春花无晚荣。永怀山泽居，好遯潜英声。于陵方灌园，庞公不入城。此意岂忘世，咏歌以濯清。今我梦江国，噭噭鹈鸣。不忧芳草歇，但恐白发生。归休企前哲，矢言着贞诚。悠悠莫识察，思子携手行。  

○题高尚书夜山图  

吴山面沧江，中秋气飒爽。楼居谪仙后，公退谢尘鞅。孤月出海上，高怀一俯仰。佳哉高侯画，得意超象罔。我来秋向晚，月色寒莽苍。山远落木净，风高怒潮响。奔腾万云气，忽驾苍虬上。平湖雨翻江，渺渺波荡桨。回思图画时，岁月倏已往。山川更晦明，阴阳递消长。人生何独劳，局促老穹壤。我将乘倒景，千载纵清赏。松乔遗世人，一笑凌烟像。  

○题丁氏松涧图  

天目之峰凌紫烟，下周林壑纡长川。清池斗绝涵倒景，神运直自疏凿先。彼美幽贞庐，闲房曲奥辛夷荃。苍官 【一作松。】 手植经几年，灵虬夭矫今参天。门前朝流暮流水，但闻激石泻濑鸣溅溅。山人养真衡茅下，有书可读琴可弦。意行清涧曲，长啸松风前。山 【一作溪。】 月出林高，溪花弄春妍。仙人歌 【一作欲。】 来夜将半，天空鹤唳山凄然。飙尘大笑狂驰子，口诵丹诀传真玄。我欲从之结邻屋，得疏药圃谋芝田。  

○山中居  

山人独向山中居，风雨不庇三椽庐。短衣破帽家无储，形忘意适心自娱。挂壁拄杖悬珊瑚，鬼神遯迹蛟龙趋。眼前不识为妻孥，生平岂解躬耕鉏。黄精采苗供晓餔，碧溪饮泉倾瓠壶。行歌紫薇眠枕书，梦游沧海坐钓鱼。云雾烟霞同卷舒，狙猿麋鹿相惊呼。颠崖苍苍日欲晡，举手拊掌笑挽须。起望八极吞五湖，乔松在足凭空虚。有客跨鹤来须臾，庞眉皓齿当坐隅。绮语唾落飞明珠，翻身别去登康衢。寄言击壤人有无，茅茨风俗今何如。  

○梁贡父学士江行阻风图  

匡庐枕长江，彭蠡居上游。我幼不识风涛怒，但喜青山绵亘急橹鸣中流。老来行道增百忧，山有虎兕水次多蛟虬。梁公示我江上图，空斋飒爽回高秋。想见飞廉簸荡驱阳侯，雷鼓动地万貔貅。连樯十日不得发，何异骏马伏枥鹰在鞴。行人徼福古祠下，洁觞置酒旨且柔。小姑倚绝岸，彭郎渺孤洲。脉脉关情隔烟水，不如天孙绝汉从牵牛。明发风止江镜净，楚天无际来棹讴。回首系舟处，惟有参差烟树飞凫鸥。世事翻覆那有定，人生忧乐为谁谋。慨彼东逝川，白日不得须臾留。濯沧浪，委浮休，买田结屋山之幽。撷芳钓鲜亦足乐，安用高门列鼎冠盖夸鸣驺。  

○赠墨士吴雪堂  

永宁赐笔世安有，易水良工今不传。了知胶漆用相得，亦悟膏火明自煎。昔从蒙庄观副墨，老归芸阁穷《太玄》。与子欲拟毛颖传，待我暇矣磨墨砖。  

○满目云山楼 【一作《米元晖云山短卷》。】  

芳草孤舟度，幽居一径通。 【一作云。】 江湖春雨外，墟里暮烟中。 【一作分。】 机息鸥先下，花飞水自东。 【一作「亦芬」。】 临流 【一作「氛氲」。】 无限意，画史若为工。 【一作「画里识敷文」。】  

○伯夷颂  

心田垂世远，手泽历年殊。谁购山阴叙，真还合浦珠。身惟名不朽，书与道同符。诸老珍题在，犹堪立懦夫。  

○送吴宗师南祀归二首  

国老分茅社，祠官从使星。鹤书来涧谷，羽节动仙灵。寸草春逾碧，黄花晚独馨。真人犹五采，归受《蕊珠经》。  
草木南熏候，神仙上界官。平生修月斧，万里御风翰。江雨鸣星剑，凉空忆露盘。白鸥秋水外，相与醉凭阑。  

○陪高彦敬游南山  

不到南山又二年，离离秋草映寒泉。东林萧散开莲社，西晋风流棹酒船。古寺云烟终日合，长松风雨半空悬。谢公未了登临兴，故向禅房借榻眠。  

○十月十日出都城二首  

倦客愁深素发生，分甘投劾谢尘缨。老来每愧公交车召，归去何须祖帐荣。红叶早霜催岁晏，白鸥野水与云平。腐儒漫任真无补，深负岩居与谷耕。  
朝拥皋比夕短檠，病余静息厌劳形。闲情只合营三径，便腹那能贮五经。忝侍禁帏惭启沃，欲寻耆社觉凋零。归欤啸傲西湖上，时看晴云度翠屏。  

○三月廿九日上御流杯亭听讲明日子翚司业有诗因次韵  

咫尺天颜仰照临，缉熙盛事见方今。上林花接南熏早，流水春函太液深。寒士简编穷皓首，野人芹曝抱丹心。退朝欲草清平颂，散作成均木铎音。  

○送刘时可还括苍兼寄洪中行  

洪郎不来鱼雁稀，君今岁暮告我归。故人青灯山水屋，游子白苎风霜衣。时俗俯仰妨道性，圣哲出处存天机。东还石门对飞瀑，卧看寒月投窗扉。  

○赠白君举  

昆仑西日水东溟，何处清 【一作东。】 风起独醒。远道云烟今古树，行人朝暮短长亭。草铺平野春如剪，花落重门昼不扃。不有茅茨容啸傲，终南山色为 【一作与。】 谁青。  

○送人游天台  

此去兰亭修禊后，平明驱马试征衣。海边山尽天无尽，花底春归人未归。一雨潮生鱼入市，远岩月上鹤投扉。旧游二十年前路，孤负东风赋《采薇》。  

○寿何平章  

位正三台拱太微，德人山立玉扬辉。致身直道难谐俗，救世危言易触机。空谷霜严苍桧在，长空雨尽白云归。闲庭燕坐观春草，依旧东风自款扉。  

○题子昂马图  

奔腾骏骨云路长，萧洒神鬉风露凉。沙场春牧草肥雨，野徼秋嘶枫陨霜。三关战士黄金甲，五陵侠客红丝缰。朝羁暮络祇肠断，华山烟树遥苍苍。  

○题林彦文诗卷兼送南归  

东周离黍先亡雅，南楚崇兰又变骚。上下汉唐观体裁，古今李杜擅雄豪。青林晓日鸣双鸟，碧海秋风钓六鳌。白发诗翁会天趣，吴山一笑返渔舠。  

○都中送元杰道士南归  

授节仙山得过家，都门津柳动春华。还乡近似千年鹤，奉使荣于八月槎。古井云封丹灶药，旧松风扫石坛花。道人冠剑鸣瑶佩，岂必高车昼锦夸。  

○奉题延佑宸翰 【并序。】  

钦惟仁宗上承祖武，搜罗俊彦，求治靡宁。尤尊礼儒臣，务敦风化。由是治书侍御史臣郭贯擢礼部尚书，凡在选者六人，惟贯进秩有加。亲洒宸翰，昭示龙光；忝备臣僚，咸增鼓舞。集贤直学士臣邓文原谨拜手稽首而作诗曰。  
宵旰需贤表荐绅，秩宗首选赞华勋。官联天府璇玑象，帝阐河图琬琰文。曾听箫韶瞻晓日，仰攀弓剑泣秋云。小臣作颂称仁圣，湛露承恩未足云。  

○题小薛王画鹿  

礼乐河间雅好儒，曾陪校猎奉銮舆。昼长灵囿观游后，政暇嘉宾燕集余。蛱蝶图工人去久，驺虞诗好化行初。宗藩翰墨留珍赏，凭仗相如赋《子虚》。  

○题谢氏通济桥  

涔阳川上压云涛，迥若仙山驾巨鳌。甃石不愁僧路滑，倾金宁计鬼工劳。泛槎客去银河近，题柱人归玉垒高。此地通津足佳兴，楚歌明月放轻舠。  

○郎中苏公哀挽 【志道。】  

塞垣重镇雪云堆，画诺人称幕府材。流马道艰逢岁俭，涸鱼民病得春回。阳关犹记歌《三迭》，杜老俄成赋《八哀》。夜静燕台山月冷，祇疑化鹤一归来。  

○送李彦谦御史之西台  

霜风十月长安道，健鹘凌空净羽毛。地控函关西极重，星联执法太微高。铸金古鼎奸先伏，发刃新硎用欲韬。雅志澄清付公等，我怀江海放渔舠。  

○送苏于伯机之官浙东  

衣冠文献参诸老，台阁功名负此公。十载黄尘看去马，万山青眼送飞鸿。挥毫对客风生座，载酒论诗月满篷。昭世需才公论定，起分春雨浙江东。  

○送张纲父教官  

我友白苹洲畔客，忽凌风雪问征涂。南州岁晚寻高士，西塞烟深忆钓徒。呼酒江船春水动，读书山馆雨灯孤。无钱自愧苏司业，聊赋《骊驹》为子娱。  

○赠赵炼师奉祠南海会稽  

函香南国羽衣师，东绕稽山谒禹祠。使驭稳如乘白鹤，仙都归及采玄芝。文园进稿无封禅，宣室求言有受厘。书就会同灵贶阔，词人休譔《九歌》辞。  

○送姚利用入京  

雪晴川净驾飞桅，舟入河冰二月开。壮士不缘弹铗去，故山曾见烂柯来。上林淑气催花柳，盛代英雄擢草莱。青眼诸贤如问讯，为言衰病懒登台。  

○独立  

数尽飞花一怆然，壮心迢递夕阳边。十年人事空流水，二月风光已杜鹃。过眼青春宁复得，涴人黄土绝堪怜。故园尚有平生约，可使苍苔到石田。  

○正旦有感  

干戈短景去怱怱，回首南朝一梦中。世事尽随天道北，春正依旧斗杓东。四时玉烛堪调燮，万国车书想混同。寂寞荒山老松树，看渠梅柳竞春风。  

○清明省墓  

短棹吴歌花满川，春帆愁断《蓼莪》篇。小溪苹藻墦间祭，春雨桑麻墓下田。黄壤有灵终异土，青山无树半荒阡。伤哉巴峡松楸路，狐兔苍寒六十年。  

○赵孟坚水墨双钩水仙长卷  

仙子凌波佩陆离，文鱼先乘殿冯夷。积冰斲雪扬灵夜，鼓瑟吹竽会舞时。海上瑶池春不断，人间金椀事堪疑。天寒日暮花无语，清浅蓬莱当问谁？  

○松雪翁桐阴高士图  

玉立桐阴十亩苍，托根何必在朝阳。迎风簌簌秋声早，洒雨阴阴月色凉。胜事只消琴在膝，野情聊倚石为床。高人自得坡头趣，不为花开引凤皇。  

○除夕书怀  

年光逝若片帆轻，坐惜宵分到启明。客舍张灯浮太白，禁钟和漏隔华清。摄提北斗中天运，太乙东宫吉日迎。身在词林无寸补，几陪鸳鹭听鸡声。  

○万岁山广寒殿  

雪残春意满仙台，碧树青葱翠作堆。三岛灵山浮海至，九天丹阙倚云开。仗穿玉兔轮中出，辇跨金鳌背上来。欲献甘泉辟雍赋，白头零落愧非才。  

○三月晦游道场山宿清公房与成父同行二首  

绝顶轩窗纳晚晡，下方灯火听钟鱼。天连震泽涵元气，地涌浮图切太虚。凉立松风观石溜，晚寻樵径扣僧庐。孤亭山麓荒苔积，犹想幽人夜读书。  
涧石萦纡紫竹丛，晴云吹落水晶宫。夜寒身宿群峰顶，花尽春归万木中。傥买山田营破屋，时过僧寺驾孤篷。只应渺渺轩前路，杖履长陪鹤发翁。  

○文湖州竹二首  

翰墨真儒者事，书生如山未知。判取诗书万卷，来看风霜一枝。  
此老墨君三昧，云山发兴清奇。我在蓬莱书府，曾看晓霭横披。  

○题陶渊明像  

诗中甲子春秋笔，篱下黄花雨露枝。便向斜川频载酒，风光不似义熙时。  

○袁安卧雪图  

门外雪深泥没膝，幽人怀抱自春风。可怜令尹无高致，乘兴何须见此公。  

○松雪临郭熙溪山渔乐  

峭石浮岚俯翠微，瀑流飞雨散林霏。渔舟来往清溪曲，怅望行人古道稀。  

○松雪墨梅  

忆昔冲寒踏雪时，百花零落愿开迟。如今收拾横书卷，一任无情塞管吹。  

○江参百牛图  

湿湿群行四百 【蹄】 【号】 ，耕黎初罢乐相随。春风绿遍川原草，回首牧人知是谁。  

○钱舜举硕鼠图  

禾黍连云待岁功，尔曹窃食素餐同。平生贪黠终何用，看取人间五技穷。  

○钱舜举瓜蔓图  

极目荒墟落木中，空山人静涧泉舂。秋来不用为霖雨，留得闲云养卧龙。  

○温日观葡萄  

满筐圆实骊珠滑，入口甘香冰玉寒。若使文园知此渴，露华应不乞金盘。  

○周曾秋塘图卷  

惨淡枯荷折苇间，芙蓉秋水转碕湾。鸣鸿飞度江南北，却羡溪禽满意闲。  

○米敷文楚山清晓卷  

蒙蒙烟树楚江湄，寂寞渔村护短篱。云梦舟中春睡足，醉余犹记牧之诗。  

○李仲宾墨竹图  

石根夭矫出寒梢，明月空山舞翠蛟。□作江湖墨风雨，曾随海浪过南交。 【仲宾曾使交址，故云。】  

○郭恕先升龙图二首  

海上参差十二楼，阆风玄圃彩云浮。神仙尚厌人间世，故作乘龙汗漫游。  
建章宫阙漏沉沉，翠辇春游接上林。未识嫦娥天上乐，广寒丹树五云深。  

○题高尚书秋山暮霭图  

傍溪草舍隔林中，望际云山翠几重。长忆雨余闲信马，轻鞭遥指两三峰。  

○题高房山墨竹图  

人纔有我难忘物，画到无心恰见工。欲识高侯三昧手，都缘意与此君同。  

○题王朋梅金明池图  

溶溶春水戏群龙，画鼓兰桡竞奏功。得失等闲成愠喜，人生万事弈棋中。  

○题开元宫图  

西湖春动风泠泠，歘忽鼓瑟窥湘灵。夫君要眇降云軿，椒堂桂栋罗芳馨。春城日逝崦嵫暮，幽梦重门锁花雾。玉箫声沈凤飞去，迸入秋风五陵树。至人高怀视云浮，昔者金屋今丹丘。白鹤来下明月楼，知有王乔飞舄游。仙人好幻多戏剧，海变桑田莲变碧。百灵呵护融风息，依旧琼台绛宇炫耀云五色。  

○寄普福讲寺住持无公  

净土谈玄屡款扉，平生我亦悟毘尼。天台道在毘陵记，庐阜神交惠远师。度岭白云飞锡处，散花清昼说经时。西南峰下龙泓路，曾记山房旧赋诗。  

○题圆觉天台教寺  

大圆觉境清凉地，要阐毘卢贝藏开。飞锡不妨随鹤下，蟠桃曾见有龙来。相逢定性三生路，尽了尘心万劫灰。忆我初年慕禅蜕，石桥烟雨过天台。  

○送俞观光赴义塾师  

越山岚翠俯青溪，念子怀归岁屡移。乘兴未寻安道宅，传经且下仲舒帷。稻粱秋足飞鸿外，灯火凉生积雨时。东老收书兼好客，何人诗写石榴皮。  

○题张繇所画霜林云岫图  

惭余生也晚，未能识君颜。宿秉川岳气，时发胸臆山。涧壑自回互，溪林若萦环。云光映天色，秋叶舒锦斑。室中有扬子，向晚启玄关。何如尘外侣，日夕相与还。悠悠个中意，未许落人寰。  

○阎立本西岭春云图  

旅人陟春山，回互临幽绝。马首触层云，鸟鸣当三月。桃萼烂虚空，松风吹洞越。高岑上青苍，曲磴敻敧缺。涧壑泻飞流，烟霭忽明灭。灵仙扣丹房，素女开瑶穴。乡关在遐方，中情向谁说。忽闻上方钟，午餐僧已设。阎子为此图，翫之未能辍。恐为造化憎，堤备六丁掣。  

○卢鸿庐岳观泉图  

九江峙庐岳，盘回几许深。绝壁倚霄汉，溅瀑直千寻。飕飗松风至，髣髴苍龙吟。叠石挺琼树，飞楼起危岑。流沫洒虚阑，长歌响涧阴。云深草木润，风度烟景沈。何来暂停辔，于焉散烦襟。余以罹尘鞅，未得谐夙心。能知此中意，奚事方外寻。良图为尔袭，比胜双奇琛。  

○题李思训寒江晚山图  

李唐王孙重毫素，爱写寒江千万树。上有蓬莱五色云，下有仙家几庭户。清霜点作秋满林，咫尺瑶窗起烟雾。西风吹动晚山苍，归舟掩映犹堪数。迢迢锦水泛双凫，漠漠青天飞雪鹭。人间画手非不多，谁似李侯得真趣。李侯宿世列仙俦，更有何人同出处。徽庙题来字字真，把玩殷勤乃奇遇。斯图斯景世莫传，古汴荒凉风景暮。眼中人事已非前，画里山川尚如故。老我披图一怆然，落日长歌漫为赋。  

○王摩诘春溪捕鱼图  

辋川之景天下奇，我惜曾闻不曾识。若人笔端斡玄气，万顷烟涛归咫尺。渔翁生事浩无穷，醉挹青蓝洗胸臆。或披蓑笠卧寒蟾，或倚孤篷蘸空碧。静观此理良可娱，应须仰慕王摩诘。  

○李昭道春江图  

江上乱山青束笋，平沙草树望不尽。大江入海来滚滚，吐雨吞云杂蛟蜃。中有崔嵬敻绝之高亭，远出晴空寒数仞。江山传舍观英雄，英雄尽说孙江东。自从得地双鹤翁，紫髯一拂豚犬空。石田睡起秋屡丰，归耕应羡汉阴翁。  

○赵干春山曲坞图  

春云尽敛青山出，雨过千林翠犹滴。桃花历乱柳芊绵，两两啼莺在林隙。短桥深树阿谁家，楼阁重重映晓霞。往来岂是避秦客，理乱不闻度岁华。衡门草绿深于染，回塘潋滟流青靛。鸡鸣犬吠各成村，岩际飞泉如白练。虚亭寂历倚江开，图画千重入望来。桃源山庄何足数，此卷真足称奇哉。画史当年推赵干，妙笔流传人所羡。吁嗟乎人去悠悠不可呼，为君赋此期重见。  

○王晋卿蜀道寒云图  

巨灵何年移五岳，石扇中开两厓削。峡中六月清风寒，仰视青冥何漠漠。碧溪屈曲通冷泉，绀叶玲珑带篱落。勾连石栈不可梯，缥缈烟中见楼阁。行行游子几经年，几度空林愁夜鹤。仙峰历览岂不嘉，还忆白云旧岩壑。江城过雨秋气凉，时有疏钟度寥廓。山林如此谁能为？都尉丹青深问学。当年故习一销镕，三百余年无与角。君家珍秘在云房，六时展对忘离索。我诗渠画相后先，固应不负三生约。  

○李思训妙笔 【并序。】  

思训作画，虽由于天性。然亦多宗阎立本，惜世罕有知者，因见此卷，为表而出之。  
李侯丹青胜结绿，贝阙珠宫看不足。偶研丹碧写春山，万壑千峰仅盈幅。应知深处有神仙，花落花开度岁年。扁舟自是寻真侣，为觅桃源一洞天。  

○唐子华云松仙馆图  

危峰削玉插晴空，淋漓秀色含鸿蒙。世间万物有时易，惟有青山今古同。隐君山下营茅屋，烟霞笑傲逃尘俗。日长心境鹤俱闲，自扫白云松下宿。溪头觅句行迟迟，童子囊琴归竹篱。猗兰调古少人听，等闲何处寻锺期。  

○题顾善夫所藏张僧繇画翠嶂瑶林图  

善夫夙有耽奇癖，珍秘何须羡贾胡。徽庙未销当日字，僧繇仍见昔年图。千林历落人烟密，万里萦回鸟道孤。几欲临风试题句，恍疑身世在冰壶。  

○刘松年春山仙隐图  

绿柳疏花遶舍栽，长松灌木覆亭台。云峦倒影水天敻，蒲苇有声山雨来。内史幽情觞咏乐，右丞别业画图开。何时许我游真境？野色桥边蹋紫苔。  

○赵松雪重江迭嶂图  

东风江上柳初团，海燕飞飞杏雨寒。帆影乱催人去远，烟光遥映嶂为攒。莺啼几处村方市，犬吠千家客正餐。满目溟蒙无着处，一林钟磬落潮湍。  

○顾恺之瑶岛仙庐图  

渺渺晴山路更幽，茸茸瑶草几春秋。岩栖自昔推巢父，学种于今说故侯。云物岂因时序换，鹿麛不共世尘浮。溪头蓦有寻真客，期向天台汗漫游。  

○陆探微层峦曲坞图 【并序。】  

善夫过访，出示探微妙笔，不胜惊讶。漫赋若此，以识奇觏。  
勾吴山水素称奇，个里神工已得之。山翠却从林外出，水深常遶屋东澌。鸡鸣竹里人何处？犬护柴门客正炊。一段风烟谁会得，避秦当日自相宜。  

○吴道玄五云楼阁图 【并序。】  

吾僚友赵松雪盛称此卷，余艳慕之已二十年余矣。一日危太朴出示索题，深慰夙怀，因书近诗一律于尾。  
观阁嵯峨起日边，春云叆叇倚层巅。天低青海一杯水，山落齐州九点烟。百尺长松神阙外，千秋灵柏古坛前。遨游尽是蓬山侣，瑶草金芝不记年。  

○王维高本辋川图  

辋口风烟春日迟，浅沙深渚带东菑。红杏花开翔白鹤，绿杨丝袅逗黄鹂。山云寂寂入寒竹，野露瀼瀼裛嫩葵。谁似右丞清绝处，千秋一士更何疑。  

○王维秋林晚岫图  

千峰凝翠宛神州，中有仙翁寤寐游。林麓渐看红叶暮，风烟俄入野塘秋。摇摇小艇寻溪转，寂寂双扉向晚投。我欲探幽未能去，画中真境许谁俦。  

○李昭道画卷  

松篁寂寂掩深居，一段清幽乐有余。麛鹿自来寻旧迹，高贤还去赋归欤。千山夕照耕初罢，隔树炊烟诵自如。有客临溪清话久，数声长笛过前畬。  

○卢鸿仙山台榭图  

仙都围合碧云笼，洞口绯桃着雨秾。丹阙春深巢翡翠，朱扉风暖出芙蓉。壶公不负三山约，向子终期吾岳逢。野鹤一声山馆寂，倚阑长听水淙淙。  

○题洪谷子楚山秋晚图  

旧知洪谷古先俦，五尺横图见十洲。千嶂排空青玉立，一江流水白云浮。琱檐共话当年雨，丹叶谁怜满径秋。最是无声诗思好，恍然身在赤城游。  

○郭忠恕十幅  

洛阳画史称忠恕，尺素能穷造化工。翠嶂倚云天外落，高林飞雨望中丛。彤楼风暖歌声细，绮阁春深舞袖红。应是宣和多爱惜，故将题墨琬琰同。  

○赵令穰秋村平远图  

白沙翠竹映江皋，几处村居对寂寥。水落渔梁人暗度，霜清曲渚荇初销。千山杂沓凝岚紫，万木萧森向晚雕。自是秋光无限好，谁如点染付轻毫。  

○赵千里山水长幅  

苍山高处白云浮，楼阁参差带远洲。千尺虬龙依绝壁，一群鹳鹤唳清秋。山翁有约凭双屐，野客无心泝碧舟。最是霜林好风景，居然咫尺见丹丘。  

○马和之卷  

回岚洞壑玉参差，满地浓阴日影迟。寂寂柴门云自合，深深灌木鸟仍窥。沧浪唱晚空天地，绿绮寻幽过竹篱。岂是柴桑归去者，时临清浅赋新诗。  

○危太朴集八大家 【并序。】  

余与太朴久别，一旦会于九龙山僧舍，因出诸名胜合作卷见示，随赋小诗于后，并叙远别之意云。  
忆昔相逢数十年，一朝邂逅碧山前。奚囊锦绣烟云湿，满目峰峦紫翠妍。岁月尽从忙里过，文章还向世中传。明朝无限东西路，马首仍怜各一天。 【按明东吴张泰阶爰平《宝绘录》太朴集八大家图为大痴道人黄公望《富春山图》、天水赵雍《五马图》、黄鹤山人王蒙《秋溪泛棹图》、房山高克恭《幽谷晴云》、东海倪瓒《长松绝壁图》、吴兴钱选花鸟、梅道人吴镇戏墨、武塘盛懋画也。】  

○赵松雪怡乐堂图赠善夫副仗  

一榻幽然乐事多，四时风景复如何？遶溪水色清流玉，排闼山光翠拥螺。静里研朱将易点，醉中邀月鼓琴歌。知君所好无尘趣，肯许吾侪见访过。  

○赵仲穆秋山访隐图  

城市山林路不分，画桥骑马是征君。树边高阁连青嶂，陌上红尘乱白云。碧涧涟漪鱼自泳，阳坡平软鹿为群。滑稽谁似东方朔，更向金门避世氛。  

○方方壶松岩萧寺图  

雨过鹧鸪啼歇，日斜猿兕声高。湖上长烟漠漠，山中古寺迢迢。人立东皋清眺，帆归西浦寒潮。  

○荆浩秋山问奇图  

木落千林秋气新，虚亭寂寂不生尘。悠然危坐草玄者，不负山桥问字人。  

○顾恺之秋江晴嶂图二首 【并序。】  

太朴危君所藏恺之妙卷，诚希世物也。出示索书，不胜叹羡！为书短句以志喜云。  
晋室风裁推虎头，山川灵气属君收。指端幻出千重秀，并作江南一段秋。  
静日携筇溪水头，何如风景鄣图收。与君相对坐不语，祇领千林万壑秋。  

○阎立本秋岭归云图二首  

贞观从知画有仙，能将万里尺图间。白云掩映枫林好，遮却溪南无数山。  
盘纡径路却何之，中有居人未卜谁？百丈飞泉云外落，一林霜叶九秋时。  

○题危太朴所藏荥阳郑虔画秋峦横霭图二首  

金风瑟瑟入空山，村落人家叶尽斑。羡杀个中奇绝处，一天烟霭有无间。  
郑君胸次有江山，应识区区只一斑。山色空蒙斜日里，郁林遥指碧云间。  

○题耕云征士东轩读易图次韵三首  

衡门寂寂有儒风，相对高人笑语同。何必隔篱沽取醉，新诗初就竹炉红。  
棐几清疏无俗物，图书杂沓有仙言。晚来静倚南轩下，始识山林道味尊。  
悠然结屋对南山，好鸟忘机自往还。昨夜天风吹月下，黄金散布一林班。  

○题赵千里春景  

笼烟杨柳娇无力，着雨桃花冶有姿。人在画楼春睡起，不知溪上有新诗。  

○题赵子昂为袁清容画春景仿小李  

王孙久别同朝侣，为写晴云百迭峰。挂起碧窗凝望处，画中今喜故人逢。  

○赵子昂仿顾恺之  

溪边春树绿成群，重迭青山翠影分。客子何来忘归去，歌声遥落水中闻。  

○王洽云山图 【并序。】  

王洽为百代云山之祖，故米氏父子皆由此出，何况易世之后乎！善夫尤宜宝之。  
五云深处拥蓬莱，树色苍凉映水开。何处书声映林樾，却教仙侣过桥来。  

○赵子昂仿顾长康  

苍厓突兀白云封，雨润金芝色更浓。采药刘郎何处去？桃花依旧笑春风。  

○棣华堂为钱塘罗云叔题  

江空暗雨飞鸿杳，天长古道行人少。芳草池塘梦欲迷，紫荆庭下无人扫。谁似君家常棣华？炫日矜春长媚好。文采风流诏谏孙，诗书满屋来华轩。我闻同姓古所敦，尺布斗粟何足论。  

○清溪谒象山先生祠  

我行厌尘役，爱山极幽阻。及兹叩岩扃，浮岚薄窗户。危石倚苍屏，盘盘一洞府。邈哉混沌根，疏凿自太古。或疑昏垫初，屹立中流许。悬崖泻惊瀑，洒空作飞雨。泓渟水镜虚，林影净可数。石阑少流憩，樛枝啼翠羽。山花明炫目，藓径劣容武。陡上高明台，桑麻蔽村坞。却笑群山卑，矜春相媚妩。了如静者性，孤洁耻俗伍。昔贤此鸣道，松风入谈麈。教锋振群哇，朋簪谢华组。末学分畛域，正道日榛莽。嗟余嗜探赜，离索增叹怃。入舟耿清梦，前溪听鸣橹。  

○登五岭  

去岁登斯岭，歊暑穷跻攀。兹历至源道，五岭九萦盘。鸡鸣戒行李，月明清露漙。笋舆兀残梦，絺衣飒微寒。峭立芙蓉峰，秀出群厓端。陟上扪烟萝，邈视凌风翰。想当混沌初，疏凿驱神奸。幸经资斧贯，犹有苍石顽。剑门倚崇墉，函谷封泥丸。顾此东南偏，夷险遂殊观。小憩天欲曙，岚光涨林峦。颇闻招提胜，峻绝逾商颜。野人耕凿共，山僧巾屦安。白首不出寺，岂复世虑干。我欲叩幽迥，策足嗟蹒跚。维时清秋暵，老龙犹泥蟠。洒空飞雨至，乃在半山间。稉稻绿如云，白水行碕湾。农意良已欣，我行讵云难。买酒浇磊块，临溪濯潺湲。山灵亦我娱，风松写清弹。  

○贫居  

闭户无尘杂，看山有卧游。半酣梳白发，新浴潄清流。读《易》茅斋曙，弹琴竹院秋。贫居聊足乐，轩冕欲何求。  

○桐川九日绝无佳菊小酌书怀奉简明仲博士一笑  

游宦年光逐雁飞，传杯好友念分违。欲 【遮】 老眼看黄菊，不遣秋香近绣衣。稻蟹霜迟聊取醉，莼鲈家近重思归。缅怀晋宋多才杰，得似风流落帽稀。  

○哭李息斋大学士  

冰纨乱扫拂云竿，不尽清风入谱刊。紫气直过铜柱去，苍龙欲卷墨池干。忆陪客馆灯花落，喜借僧房贝叶看。得遂悬车娱暮景，泪零耆旧向雕残。  
从游僧寺醉江天，疑语山亭濯涧泉。能悟庄周齐物论，能参居士在家禅。竹西卜宅他乡老，花底归朝上界仙。寄我楚江烟雨笔，每悬素壁一潸然。 【仲宾近刊《竹谱》廿卷，尝自京师寄墨竹双幅，题曰：「楚江烟雨」。】  

余两年往来江左道中，尘劳之余，辄赋数语以自适。坡老云：「多生绮语亦安用。」当不满大方一笑。因留桐川，明仲教官以此纸俾余书之，聊识其后如此。巴西邓文原。  

○祖孝子求母诗  

田家桑柳荫柴扉，谁道兵戈有乱离。住舍尚存萱草地，生儿不及木兰时。凤钗一折悲谁语，鹤表重归乐自知。想见乡闾欢会处，莱衣起舞对齐眉。  

○涔河桥  

清涔虹影落云涛，海上三山望不遥。春涨漫愁杯渡细，云深常护鬼功劳。泛槎客至银河外，题柱人归玉垒标。明月远天渔父意，一声铁笛一兰桡。  

○题赵子固墨兰  

承平洒翰向丘园，芳佩累累寄墨痕。已有《怀沙》、《哀郢》意，至今春草忆王孙。  

***◆高尚书克恭（房山集）***  

克恭，字彦敬，其先西域人，后居燕之房山。初仕为省郎，出为江浙行省左右司郎中。大德初，为御史，官至刑部侍郎卒，追赠刑部尚书，谥文简。彦敬好作墨竹，画山水，初用二米法。写林峦烟雨，晚更出入董北苑。每不轻于着笔，遇酒酣兴发，或好友在前，杂取缣楮，研墨挥毫，乘快为之，神施鬼设，不可端倪。赵松雪诗有「国朝名笔谁第一？尚书醉后妙无敌」之句。卒后购其遗墨者，一纸率千百缗。自号「房山老人」，因皆称曰高房山。为诗不尚钩棘，自得天趣。柳道传尝谓高公画入能品，故其诗神超韵胜，如王摩诘在辋川、李伯时泊皖口舟中，思与境会，脱口成章，自有一种奇秀之气。其画中题句如：「木落秋宇空，天寒远山静。」「峭寒留剩雪，暮影入浓云。」「云气外无出路，水声中有人家。」「冷光湿翠相抟处，曾向庐山月下来。」「青山万迭云无屋，中有仙人问站台。」具有妙思，故并录之。  

至正己亥四月廿二日宿翠峰禅室登留云阁数日与净莲公  
岳阳楼  
题管夫人竹窝图  
题怡乐堂为赠善夫良友  
仿老米云山图  
松涛轩题画为邓善之  
静观阁早兴寄怀善之先生  
种笔亭题画  
过京口  
过信州  
过弋阳  
拍洪楼  
□□□□  
满目云山楼  
即事  
赠英上人  
题道院二首  
无锡山中留题  
夜山图  
赵子昂为袁清容画春景仿小李  

○至正己亥四月廿二日宿翠峰禅室登留云阁数日与净莲公  

米老天机清，梦入烟云窟。山河大地影，玻瓈镜中出。任自选胜场，莫浪翻墨汁。今于西湖滨，割取南半壁。  

○岳阳楼  

九水汇荆楚，一楼名古今。地连衡岳胜，山压洞庭深。宿雁落前浦，晓猿啼远林。倚阑搔白首，空抱致君心。  

○题管夫人竹窝图  

云梢露叶秋声古，万玉丛深翠蛟舞。此君拟结岁寒盟，拄笏相看立烟雨。过雨山窗斜映日，带烟霜节总宜秋。冻雷迸出千崖翠，勒此高歌傲素侯。  

○题怡乐堂为赠善夫良友  

君家华堂号怡乐，已见檐楹佳致作。时张图画翫江山，晴敞窗棂咏风月。有书教子知义方，有席延宾酬斚觞。天壤不知更何乐，松门醉倚看斜阳。  

○仿老米云山图 【一作《秋山暮霭图》。】  

青山半晴雨，遥 【一作色。】 现行云底。佛髻欲争妍，政恐勤梳洗。  

○松涛轩题画为邓善之  

春雨欲晴时，山光弄烟翠。林间有高人，笑语落天外。  

○静观阁早兴寄怀善之先生  

君官近九列，我画将二米。不虚五年别，胜进各如此。  

○种笔亭题画  

积雨暗林屋，晚峰晴露巅。扁舟入苹渚，浮动一溪烟。  

○过京口 【以下七首见《水村图卷》。】  

北来朋友不如鸿，几个西飞几个东。多少登临旧台观，阑干闲在夕阳中。  

○过信州 【一作《题阳台道中》。】  

二千里地佳山水， 【一作「好耕桑」。】 无数海棠官道傍。风送落红搀马过，春风更比路人忙。 【王士熙云：房山乐府有云：「吴山青，越山青，两岸青山相送迎。」绝句云：「无限飞红随马足，春光更比路人忙。」大有唐人意度。】  

○过弋阳  

雷声驱雨过山西，山腹云根似削齐。日暮牧儿归不得，料应白水涨前溪。  

○拍洪楼  

仰有岚光俯有溪，轩窗初不计东西。云峰两岫安排定，松竹林林自整齐。  

○□□□□  

山腰涧曲绕短垣，百怪老树龙蛇蜿。山翁有时抱琴至，雪霁月明开此轩。  

○满目云山楼  

溪头白鹭来相安，溪上红桃雨打残。满目云山为谁好？一川晴色上楼看。  

○即事  

古木阴中生白烟，忽从石上见流泉。闲随委 【一作屈。】 曲寻源去，直到人家竹坞边。 【大德八年夏五，还自江西。过虎丘，舟中子敬携此卷见示，俗客以恶酒相挠情况，构诗不成，遂书途中所作，少答雅意。房山高克恭。】  

○赠英上人  

为爱吟诗懒坐禅，五湖归买钓鱼船。他时如觅云踪迹，不是梅边即水边。  

○题道院二首  

绿阴无际压苍苔，为爱幽深手自栽。风月早知烦耳目，不教春笋过墙来。  
草色琅玕逼两楹，早阴才过午阴清。斜阳又送西轩影，一就移床待月生。  

○无锡山中留题  

山深自昔无车马，道在何曾畏虎狼。祇恐闲人来看竹，淋漓醉墨污新墙。  

○夜山图  

万松岭畔中秋夜，况是楼居最上方。一片江山果奇绝，却看明月似寻常。  

○赵子昂为袁清容画春景仿小李  

春林如染缀溪容，几处幽居倚碧峰。不是两翁情话久，白云深杳未能逢。  

***◆元学士明善（清河集）***  

明善，字复初，大名清河人。读书过目辄记，尤深于春秋。弱冠游吴中，浙东使者荐为安丰、建康两学正，累辟掾台省，坐诬免。侨寓淮南，仁宗居东宫，首擢太子文学，及即位，改翰林待制，升直学士、知制诰、同修国史，迁侍读学士。延佑间，改礼部尚书，擢参议中书省事，复入翰林。岁终，拜湖广行省参知政事，召为集贤侍读学士，进翰林学士。至治二年卒于位，年五十四，赠资善大夫、河南行省左丞，追封清河郡公，谥文敏。复初早以文章自豪，晚益精诣，吴伯清称其文脱去时流畦径，而追古作者之遗。马伯庸亦谓公文刻而不见其迹，新而必自己出。蔚乎其华敷，鐄乎其古声，倡古学于当世，为一代之文宗者，柳城姚燧暨公而已。初，复初在江西金陵，每与虞伯生剧论，相得甚欢。至京师，乃复不能相下。真人吴闲闲与复初交尤密，尝求作文。既成，谓闲闲曰：伯生见吾文，必有讥弹，为吾治具，招伯生来观之。明日，伯生至，复初出文问何如？伯生曰：公能从集言，去百有余字，则可传矣。复初即泚笔属伯生，凡删百二十字，而文益精当，复初大喜，乃欢好如初。伯生亦尝谓复初文章发扬蹈厉，藐视秦汉云。  

跋南岳寿宁观碑后  
题息斋墨竹图  
题天冠山  
寄直夫  
寄翰苑诸公  
书湖广省中壁  
京师送玉虚宗师还山  
送湖南李直夫宪使  
送董慎斋左丞讨贼  
次韵危虚室过居庸  
谒先主庙二首  
祖孝子求母诗  
介春堂  

○跋南岳寿宁观碑后  

朱陵灵台天柱巍，太虚空 【一作宝。】 洞绿烟扉。上馆赤帝朱鸟飞，祝融宅南参与 【一作为。】 旗。羲娥两曜愁蔽亏，象纬冷逼嗟位迷。四观燕吴与秦齐，恒嵩泰华孰崇卑。五气顺布百志熙，流祥阜物宣后祇。雨风露雷岂其私，惠尔下土尸者谁。中有异人餐玉 【一作赤。】 芝，夜眠秋霞昼天倪。衣以青云裳白霓，风车八极参 【一作骖。】 两螭。七十二峰足幽栖，琳宫贝阙辉陆离。潜光炼魄如婴儿，大丹入咽无渴饥。谁其思之吴宗师，神变倏忽方张施。泠然御风渺何之，太君岁晏嘉予期。千秋万岁受鸿厘，星图景运永以丕。手持芙蓉朝紫微，旋飙天阖此来归。彰灵答贶达尔垂，磨崖镌我《瑶华碑》。  

○题息斋墨竹图 【并序。】  

己酉秋，玄卿道提举求赋墨竹诗。走笔快书，子昂、仲宾见之，当大笑其狂也。  
玄卿口哦子昂诗，手持仲宾墨竹枝。此诗此画真两奇，似为玄卿写幽姿。日光不下云扃暗，元气歘忽寒人肌。枫林青青少陵梦，无乃泽畔逢湘累。楚江小月晃初夜，淇园苦雨秋竹迷。二妃弹瑟泪如雨，幽壑龙潜春欲飞。天路迢遥独后来，黑雨挟风山鬼啼。老气盘空根彻泉，地灵上诉玄冥悲。摩挲老眼久知画，恍然吾与□物移。挥杯三叫我非狂，墨渖翻江江竹辞。  

○题天冠山  

仙翁昔住天冠山，夜呵鬼神卫炉丹。丹成飞去杳不还，药池丹井犹山间。翩翩学子鸣 【一作风。】 佩环，华榱巨丽青云端。思玄寻躅果安访，鹤归月落前溪湾。  

○寄直夫  

岳云低接使君舟，湘水无波桂树稠。井冽自涵千古月，弦清谁写一帘秋。青枫路暗空多梦，白雁天遥不见愁。闻说匡庐当税驾，策勋殊未到沧洲。  

○寄翰苑诸公  

苍烟绿树满汀沙，负手行吟日又斜。江水有时穷地脉，海云何处是天涯。生前几醉尊中酒，梦里曾乘海上槎。惆怅怀人重回首，晚风吹尽紫薇花。  

○书湖广省中壁  

鼎湖龙去欲无天，臣抱乌号泪作泉。四海重瞻尧日月，万年长履禹山川。恩波浩荡沾民物，文运休明属圣贤。窃禄四朝无寸补，何堪西掖进经筵。  

○京师送玉虚宗师还山  

句曲山高奠楚氛，神仙初祖大茅君。遥天归鹤盘秋月，幽壑潜蛟吟夜云。丹鼎神光松桂室，酒壶春色涧溪芹。一从待诏西清阁，石发梳香得梦闻。  

○送湖南李直夫宪使  

君去湖南我上京，思君欲见又芜城。沧波留月能归海，江雁拖云不到衡。一代豪华谁远识，百年惊畏护灵名。好来不作男儿事，有水可渔山可耕。  

○送董慎斋左丞讨贼  

负剑先驱意气闲，也胜局蹐着儒冠。古来每说从军乐，此去不辞行路难。使节再临民志定，兵锋一举贼心寒。书生奋力效驰逐，要写功名久远看。  

○次韵危虚室过居庸  

一山万里限中原，神凿居庸百二川。峰势陡回愁障日，地形高出欲扪天。风沙漠漠龙庭远，云物沉沉鸟道穿。眼底兴亡谁解写，石琴秋水学冰弦。  

○谒先主庙二首  

合散扶倾老益坚，荒祠重过为凄然。君臣洒落知无恨，庸蜀崎岖亦可怜。一县山阳尧故事，三年章武魏长编。锦官羽葆今何处？半夜楼桑叫杜鹃。  
一军南北几扶伤，长坂安行气已王。豪杰尽思为汉用，江山初不假吴强。两朝元老心虽壮，再世中兴事可常。寂寞永安宫畔土，争教安乐似山阳。  

○祖孝子求母诗  

冷月酸风夜，长年闻哭声。母今犹在隶，儿亦欲无生。岐路固多阻，人神孚至情。相逢还细认，悲喜此时并。  

○介春堂  

真常真人若冰雪，大年夜食清溪月。谁知袖里閟初阳，散作玄元春满堂。髯龙宵吼石坛秋，老竹风生翻陆江。天籁已沈群妙集，隐几嗒然今坐忘。云扃不钥瞰虚白，挥谢万象俱行客。  

***◆张侍讲伯淳（养蒙先生集）***  

伯淳，字师道，杭州崇德人。少善书法，宋末应童子科，□宗命给巨笔大纸写之。伯淳书天字在纸中间以进，诘之，对曰：「惟天为大，惟尧则之。」□宗喜，遂中选。寻举进士，累除太学录。元至元二十三年，用荐者言，授杭州路儒学教授，迁浙东道按察司知事。二十八年，擢福建廉访司知事。岁余，召至阙下，论事数十条，皆当世急务，辞意剀切，世祖为之动容。命至政事堂，将重用之，固辞。授翰林直学士，谒告归，授庆元路总管府治中。大德四年，即家拜侍讲学士。明年造朝，扈从上都。又明年卒，谥文穆。师道称赵魏公孟俯为内弟，与巴西邓文原同直词林，情义款洽。文原尝谓师道为文，耻尚钩棘，而春容纡余，铿乎如金石之交奏，然不喜以藻翰自能，殁后无成稿。其子河东宣慰副使采，长孙武康县尹炯，访求遗逸，厘为十卷。蜀郡虞集为序，刊之右塾，时至正六年也。  

送祥饯梦符行  
题董承旨野庄图  
题程雪楼黄庭经  
挽杨忠斋  
赠彭莱山  
病齿二首  
山居  
为范君泽赋梅屋  
题单吉甫携示江孝乡书卷  
萧兰英  
寄蔡复斋二首  
舞马图  
洗马图  
杨柳村  
皇甫松竹梅图  
钱舜举青骢图  
送李公略  
与刘伯宣  
送张永锡  
赴浙东  
送峄山邓同知  
次韵安野内翰梨花  
送陈仲孚赴天台教谕  
赠富翠屏  
挽赵太监  
挽张梅轩  
挽鲜于伯机二首  
送王廷用  
送林德隐  
寒食  
洪同佥座上次韵  
寄柳老  
共北楼  
赠赵治中  
赠王元帅  
送宣使趋省  
次韵  
送张孝先  
送王中丞  
送王御史  
送赵寿卿赴广西书吏  
送刘光裔  
送赵怀玉  
送王耕存使日本  
题杨坟  
呈田副使移治平江  
送廉佥事  
次韵完颜经历  
次韵光裔  
楞伽古木  
题赵子固水仙图  

○送祥饯梦符行  

古交重气谊，不为势位隔。会少别离多，志士深所惜。骢马东南来，来暮去何亟。留连苦无计，杯酒聊永日。绝嫌城市喧，一舸访荒寂。孤山芳意歇，青子渐堪摘。凄凄风雨横，黯黯杨柳碧。天公岂有意，助我动秋色。重来定何时，慰此长相忆。  

○题董承旨野庄图  

古人志道义，但觉利禄轻。朝市亦足隐，何必求郊垧。论心不论迹，乃称人物评。董公廊庙器，一门富簪缨。石张汉世冑，崔郭唐家声。笔下翻波澜，胸中韬甲兵。黄阁政柄举，乌台公道行。征谋与治法，和气与威棱。随施无不宜，因物以赋形。词林日月闲，班高地望清。公余扫俗轨，窗草阶苔青。楼台虽无地，诗礼胜金。田园虽荒薄，松菊还欣荣。有诗论国事，胆张目增明。使公遯江湖，秉心亦朝廷。所志真在隐，非必身归耕。野庄视绿野，他年定齐名。  

○题程雪楼黄庭经  

雪楼之中有至人，手持一卷《黄庭经》。闲居无事心太平，审能行之可长生。鼠须吐英玉螭蟠，山阴书仙脱尘凡。传之琬琰坚且完，拓以茧素资陈玄。白黑粲粲久可观，双瞳炯炯常凝注。天君泰定归俗虑，自然神全守深固。门中五城十二楼，粉黛当前身之蟊。被服《黄庭》急回头，长生之方勿外求。古今日月车两轮，昆仑蓬莱无晨昏。深藏巾笥培灵根，君能宝之可长生。  

按师道古诗，殊少合作。集中尚有题鲜于伯机所藏《黄庭经》七言一首，语气较古健，及阅《松雪集》，乃知子昂作也。因考孙元理《元音》、刘大彬《茅山志》，亦俱作子昂，其为编诗者误入无疑，故不录入。  

○挽杨忠斋  

五年新召綍，六馆旧儒冠。枌社年来好，棠阴种处难。家贫书簏富，居隘酒尊宽。郡府多咨问，阎闾遂妥安。少游乡誉蔼，老杜士心欢。盘屈千军笔，迟回四品官。使车将秣马，仙驭已鞭鸾。忆昔亲师范，论交在岁寒。离群虽苦早，为善每相观。顷日留班着，临风欠羽翰。嗣音无间断，满纸话辛酸。归恨幽明隔，时将简牍看。殊方悲宿草，余庆属庭兰。身世谁能驻，声名死不□。涉江传楚些，有泪湿毫端。  

○赠彭莱山  

总是江南倦客，君平到处生涯。老去黄尘没马，襟期付与莺花。  

○病齿二首  

萧萧一室老维摩，风日佳时电影过。病里不分春早晚，子规啼处夕阳多。  
宿有愆尤在齿牙，闭门经月卧沈疴。杏园旧梦还重醒，无奈红绫饼餤何。  

○山居  

兀兀山居觉日长，旧时松槚又成行。本无世虑何须遣，一缕晴窗柏子香。  

○为范君泽赋梅屋  

壑谷周遭万玉妃，当时茅舍映疏篱。祇今便作槐堂看，不问南枝与北枝。  

○题单吉甫携示江孝乡书卷  

单君昔佐吾乡幕，垂去还如到郡初。今日都门重晤语，筐中惟贮古人书。  

○萧兰英  

翠褭腰肢绛点唇，楚兰买断四时春。丁宁莫向游尘老，却顾萧郎是后身。  

○寄蔡复斋二首  

美人秋水隔丰标，老树阴森锁画桥。几度经过须檥棹，不缘茅店酒旗招。  
夜雨西窗铦岁寒，云萍自昔聚时难。殷勤不在同衾处，长作西窗夜雨看。  

○舞马图  

独立天衢骨相奇，缣缃犹记写真时。开元天宝今陈迹，舞破中原马不知。  

○洗马图  

萧萧雾鬣与风鬃，扑面征尘一洗空。相愿倍增神骏气，恍疑初在渥洼中。  

○杨柳村  

千丝万缕拂章台，陌上行人几去来。何事结根荒寂处，东风青眼为谁开？  

○皇甫松竹梅图  

三友亭亭岁晚时，政缘冷澹易相知。何须近舍今皇甫，却向图中觅补之。  

○钱舜举青骢图  

翠鬣朱缨骨相殊，贡来名种出单于。唐韩宋李都休论，且看钱家进马图。  

○送李公略  

风雪满吟鞍，长江望眼宽。宦情腾踏易，聚久别离难。人去鹤应怨，冬深梅不寒。暮云依旧碧，几度倚阑干。  

○与刘伯宣  

屈指六年别，关心万里长。重来深愿见，久病欲相忘。风物随人老，秋光似旧香。公门桃李满，多愧一庄荒。  

○送张永锡  

台阁文书静，相过眼倍明。澹交还有□，远别若为情。行色随秋薄，扁舟载月轻。书邮如可寄，休付石头城。  

○赴浙东  

涉水是东州，江南记旧游。中年偏苦别，薄宦欲何求？岸北雪仍在，岭头云未收。阴晴元不定，且泛剡溪舟。  

○送峄山邓同知  

邓君名谱系，邂逅软红间。解组邮京阙，题舆向峄山。秋清行色好，地僻宦情闲。已熟云霄路，何时报政还。  

○次韵安野内翰梨花  

玄景穷阴候，春林早着花。素妆临晓镜，红粉涴轻纱。胜赏怀京洛，吟情轶永嘉。泥中妨载酒，咫尺路头赊。  

○送陈仲孚赴天台教谕  

除书出紫微，百里较增辉。又趣横经去，应如衣锦归。乡枌迷驿柳，泮藻胜山薇。问讯诸亲友，秋高雁字稀。  

○赠富翠屏  

人海偶相逢，凄凉共客中。笑谈良不恶，去住若为同。春草池塘夜，梨花院落风。乡人如问讯，即此是诗筒。  

○挽赵太监  

贵宦犹韦布，能声在荐绅。当时供奉曲，晚岁义熙人。白首廛间隐，黄粱梦里身。阶庭珠树密，曾不染微尘。  

○挽张梅轩  

每侍吾兄话，乡闾称善人。未华班武旧，皁盖姓名新。岩壑何曾老，阶庭总是春。梅花香韵歇，云黯浙江滨。  

○挽鲜于伯机二首  

福星推乃祖，济美旧家声。浙水分乡社，湖山合墓茔。词华推哲匠，幕府负平生。犹想池亭上，高谈□座倾。  
廿载论□稔，闲中屡盍簪。北来凝望眼，西□报归音。□好空遗墨，人亡不问琴。幽明从此隔，庭树看成阴。  

○送王廷用  

满城风雨怕催租，赖有诸贤素望孚。农色载颁新号令，毘陵犹颂旧规模。江山入眼马蹄疾，南北关情雁影孤。客里不堪斟别酒，梦随流水到西湖。  

○送林德隐  

同年君是早归人，多羡乾坤自在身。客舍歌残朝雨后，扁舟兴尽雪溪滨。渊明入社何妨酒，摩诘怀乡祇为亲。若会东州诸故旧，莫将羊酪配羹莼。  

○寒食  

春雨松楸望眼赊，春城杨柳舞腰斜。四千里地江南客，五百风光陌上车。儿为归迟稀遣信，仆多愠见苦思家。公余少慰凄凉意，蓓蕾一枝红杏花。  

○洪同佥座上次韵  

万里同晴八月秋，耆英想象洛中游。相逢笔底翻三峡，共诧人间有十洲。舞袖卷回云又过，禁锺催散月还留。将诗酬酒吾何敢，早已输公第一筹。  

○寄柳老  

旅食京华两载同，钱唐邂逅苦怱怱。曾将漫刺投铃下，又报危樯过浙东。天阔云飞俱暮景，雪凝冰冱易春风。关情总在阑干曲，明月双溪徙倚中。  

○共北楼  

缥缈楼台十二阑，举头人在凤池班。天风不隔寻常眼，辰极长依咫尺天。更点分明关政事，规模雄丽厌江山。东南民物瞻尧日，乞得余光万里还。  

○赠赵治中  

要教岭海瘴尘清，胆气凌空身可轻。北阙肆颁温诏语，南州欣见老书生。马卿谕蜀惟传檄，裴相平淮不□兵。论赏云中还未竟，秋香晚节是功名。  

○赠王元帅  

奇绝曾闻海外游，瘴乡安适等中州。六韬三略传书出，二广重湖宦辙周。广将来从元帅府，杜陵吟到岳阳楼。公余莫恨登临少，民瘼须将念虑求。  

○送宣使趋省  

百里栖迟别驾才，好风飞下鹤书催。扁舟扬子江头去，两雁御儿溪上来。驿路相望秋月照，邦人专待使星回。临岐不作阳关想，聊写心期付酒杯。  

○次韵  

客中岁晚正天寒，几度行藏独倚阑。窗眼奏竽风借隙，檐牙间玉雪留残。同门合志成三益，剪烛论文羡二难。空作孤山香影梦，此君相对祇苍官。  

○送张孝先  

万人海里得吾宗，倾盖论文冷澹中。快覩冰壶映寒露，又催雾鬣趁秋风。凤皇悞喜台如昨，猿鹤才知帐已空。折柳津头重回首，暮云碧处是江东。  

○送王中丞  

学海波源识老龙，人生聚散苦怱怱。爱闲易得过从懒，临别还将姓字通。白简绛驺凌晓色，空城故国锁秋风。当年宦谱传江左，勋业凭高指顾中。  

○送王御史  

客里忘形足笑歌，西风吹恨落庭柯。不随远别情怀恶，况是中年感慨多。熟路马蹄偏馺■〈马沓〉，旧时廌角转嵯峨。从今侧耳朝阳凤，时借余辉到涧阿。  

○送赵寿卿赴广西书吏  

客中尊酒足清欢，骢马惊飞白鹭间。向上尽多清步武，极南更有好溪山。扁舟桂海冰天处，健笔红莲绿水间。人到中年偏惜别，不禁对雨听《阳关》。  

○送刘光裔  

客里相逢意味投，自怜无地可依刘。及民不问官高下，奉檄难从我去留。春事已随流水逝，湖光未卜几时游。悠悠千里共明月，别后相思付倚楼。  

○送赵怀玉  

倚门白发望悠悠，全璧言归古冀州。喜色不缘毛义檄，壮心欲效子长游。几年湖海滋吟笔，万里风霜入敝裘。临别莫为儿女语，琴书满载更何求。  

○送王耕存使日本  

要将谈笑息兵端，此举能为世所难。数日南风传号令，一时东海识衣冠。人言苏武持旄去，我作康功买磬看。名遂愿公身早退，送行不特劝加餐。  

○题杨坟  

为求闲旷访云林，触目□□都上心。涧水似鸣千古恨，墓门空锁一庭阴。穹碑短碣摩挲久，旧草寒烟感慨深。青眼主人山共碧，杖藜何日重登临。  

○呈田副使移治平江  

三年心事付西湖，门外游尘一点无。已报紫泥来北阙，暂移翠节过东吴。城狐胆落秋霜凛，枝鹊情深夜月孤。歌罢《阳关》重回首，澹云斜照落平芜。  

○送廉佥事  

□府清秋易地开，天移明月过苏台。行装拍塞惟诗卷，祖帐殷勤付酒杯。才大便应黄阁去，政繁须待绣衣来。悬知别后相思处，极目长空雁影回。  

○次韵完颜经历  

半年傲兀客毡寒，多愧侏儒蠹县官。饮少独怜书味好，愁多不觉带围宽。从教苍狗浮云过，留得黄花晚节看。但借余光聊自佚，终无梦想到登坛。  

○次韵光裔  

为民那肯为身谋，岁月蹉跎志士羞。砌下有蛩还促织，眼前何草解忘忧。湖光收入千军笔，世事催成两鬓秋。但愿丰年同一饱，巴歈正不减齐讴。  

按师道古诗，语意肤浅，近体率皆应酬之作，全篇殊不足观。而佳句颇多，如《简张畴斋》云：「白发游尘里，黄花过雨余。」《出郊》云：「瘦筇支彳亍，狭路写之玄。」《寿张右丞》云：「春意偏于天上早，月华长似夜来圆。」《次韵雪涧兄》云：「身疑梦里同清境，喜到眉间展碧峰。」《送王士能赴衢州同知》云：「纔从国子先生出，曾是分司御史来。」《送顾东圃》云：「一廉宜得能官誉，垂去还如始至时。」《送张可与参政》云：「不日可承三接宠，此官已较十年迟。」《贾氏望梅楼》云：「曾观海者难为水，自出山来无此游。」《送张从之台郎》云：「幕中颇见此客不，江左喧传某掾来。」觉意深语健，耐人吟讽也。  

○楞伽古木  

楞伽古木山门前，下有山石摩苍天。道林卓锡旧种此，髣髴于今八百年。皴皮刳腹不自爱，犹是童童一车盖。矫然化作龙虎蟠，劲节不为霜雪改。或时孤高烈风起，苍茫白日雷雨至。从容下荫数百人，赤金六月流清气。卷曲拥肿也可怜，天赋樗散终天全。道材不世骨已朽，人间岁月何足言。  

○题赵子固水仙图  

裙长带袅寒偏耐，玉质金相密更奇。见画如花花似画，西兴渡口晚晴时。  

***◆陈佥事思济（秋冈先生集）***  

思济，字济民，号秋冈，柘城人。以才器见称于时辈，世祖在潜邸，闻其名，召备顾问。即位，始建省部，俾掌敷奏。姚枢、许衡皆器重之，除右司都事，从中书廉希宪行省山东，未几召还，迁同知高唐州，入拜监察御史，出知沁州，迁同知绍兴路总管，转同知两浙都转运司，调陕西汉中道按察副使，丁母忧去官。服除，授同知浙东道宣慰司事，历两淮都转运使，擢岭北湖南道廉访，改池州总管，累迁中议大夫，佥河南江北等处行中书省事。大德五年卒，年七十，赠正议大夫、吏部尚书、上轻车都尉，追封颍川郡侯，谥文肃。有诗集若干卷，虞伯生为之序曰：秋冈先生平生文章之出，沛如泉原之发挥，而波澜之无津；譬如风云之变化，而舒卷之无迹。孙广东廉访使允文手自校储，梓而藏之。  

题赵德辉宣慰代友人偿债卷  
送卢处道提刑陕西  
寄沁州玄都观张汉卿  
漱石亭和段超宗韵  
移官淮东别杭州  
发南康赴江州  
寄陈处士  
惜花  
湖中醉呈崔郎中  
寄沁州史长老  

○题赵德辉宣慰代友人偿债卷  

人以利为利，利等丘山高。能以义为利，其利轻鸿毛。伟哉赵使君，重义轻币刀。周急乃君子，而况同气交。交游负宿债，代偿曾不劳。锥刀抵死竞，纷纷笑儿曹。义风久不作，千载空寥寥。佳声足传播，复有御史谣。余时亦安用，但续金之貂。尚愿君侯心，推之及蓬蒿。又愿君侯位，钧衡早持操。跻民富寿域，永永无逋逃。  

○送卢处道提刑陕西  

绣衣直指上长安，白简风生吏胆寒。三辅舆情应日望，九秋一鹗上霄抟。吟边嵩华云间供，画里周秦马上看。到后相逢李夫子，谓余白发已阑干。  

○寄沁州玄都观张汉卿  

为问张卿自别离，桃花几度发新枝。玄都宫阙连霄汉，故国山川入梦思。雪屋未忘餐豆粥，晴窗曾看理瑶丝。而今发白朱颜改，只有新诗似旧时。  

○漱石亭和段超宗韵  

风波万顷一官微，羡杀田家豆粥稀。后日秋冈冈上去，树腰移榻转斜晖。  

○移官淮东别杭州  

湖上云烟百态新，湖边幽趣属闲身。春风杨子江头路，白首行人又问津。  

○发南康赴江州  

绣斧重持白发翁，路人犹说宦情浓。一帆又下浔阳去，羡杀云间五老峰。  

○寄陈处士  

杏桃落尽清明后，姚魏开时谷雨中。为问西湖陈处士，青梅煮酒有谁同？  

○惜花  

长恐花残漫欲狂，千回百匝绕花傍。高张翠幄朱阑护，山雨溪风未易防。  

○湖中醉呈崔郎中  

杭州城西天下无，水晶盘里青珊瑚。江山胜概乃如此，醉笔走呈崔大夫。  

○寄沁州史长老  

旧时行县到金田，曾向禅窗借榻眠。别后小诗聊寄问，龛灯还有几人传。  

***◆卢待制亘（彦威集）***  

亘字彦威，汲郡人。幼即颖悟，日记数千言，自经传史汉诸子皆成诵。其为文，初若不经意，徐而读之，雄辞逸气，真足以追古作者。而尤工于诗，一时名流多宗尚之。元贞间，以拟着《滕王阁记》受知姚牧庵，荐为国史院编修官，时年二十四。迁应奉翰林文字，辞职省亲河南，及丁父忧服阕，除翰林修撰。寻除待制卒。尝着《藏书记》云：「余少年轻脱，喜爽迈，不乐沈静。或天日清淑，时入书室，巡架而视，抽所喜读书，按文疾读，校之他人章分句析，而余数十卷已过目矣，虽不能穷神入妙，而欣然会心，略无滞碍。翛然如登千尺之台，凭虚纵览，草木人物，可指而数。杳如夜入空山，秋高月朗，而丝竹清越，倏起数步之内，无首无尾，而宫征可辨，故读虽不多，而自悟不少。至不喜读者，虽世共指以为切要，而余未尝一过目焉。」蒋师文《皇元风雅》述其自序如此。  

送侍讲学士邓善之辞官还钱塘十首  
和阎子济韵二首  
题张国纲理问塞河诗卷  
送李应中检校江西  
读王维夷门歌尽述侯嬴朱亥之事今春侍大人官汴省得以周览城郭而遗台废圃往往瓦砾山积所谓夷门者不可复识其处而嬴亥遗迹无知之者千数百年于此矣用其意作歌续其后大德甲辰岁也  
题四皓图  
题金显宗墨竹  
行卢沟之南书所见  
九月十日接驾回因游香山寺饮于西厓之上酒酣呈主人  
送友  
送侯尊师  
奉贺李秋谷平章宿西郊  
题华山太古雪赠人  

○送侍讲学士邓善之辞官还钱塘 【一作《送邓善之提举江浙》。】 十首  

北门古深严，论思寄筹度。自非鸿才士， 【一作世。】 训诰何由作。夫君出巴蜀，文采动京洛。十年掌丝纶，摛藻扬景铄。荆璞抱瑾瑜，龙渊淬锋锷。肯献《上林赋》，宁居天禄阁。即今观浙江，眷恋睎金雀。黄图郁紫氛，绛节生 【一作森。】 碧落。依然难为情，清霜养 【一作卷。】 飞藿。  
春秋严笔削，凛若执玄钺。君独抱遗经，结发饱剞劂。明剖是非心，微探义理窟。下视群儿愚，争端王正月。朅来奋直笔，浩然心思竭。 【一作绝。】 王功与帝德，昭昭日月揭。胡为厌词林，南 【一作拟。】 欲观溟渤。荣华若浮烟，汗简青不灭。  
词林富声华，几人得精悍。悠悠三百年，篇翰孰承缵。夫君清庙器，祼荐盛圭瓒。五就惜繁缨，九游载云旱。依依风向翔，忽忽月新满。泠然时雨情， 【一作晴。】 短章不可断。  
风雨妒芳华，稂莠深嘉谷。天地岂不仁，盛德禀命独。明廷萃群英，四门延穆穆。既卜渭水钓，又起傅岩筑。声华何岌嶪，众辐辏一毂。銮坡俨清韵，硕人歌在轴。愿言往从之，星驾命宜夙。岂知彼玄鸟，戢翼辞云屋。幸无素丝悲，庶免穷途哭。  
离离天星高，皓皓云月光。候雁过楚泽，蟋蟀鸣中堂。天时谅难测，徒然多感伤。念子去意远，沈忧结衷肠。忆昔初奉欢，露白春兰芳。清尊罢新制，妙趣深濠梁。飞景急西匿，川流浩汤汤。玄发凄岁晚，木脱天雨霜。蔓草岂容惜，松柏在高冈。  
翰林子元子，武库森戈矛。英声迈千古，逸韵横九州岛。与君契金兰，投分何绸缪。清和谢夷惠，典刑追韩欧。坐令人文焕，允塞昭王猷。念君独远迈，寥落行人愁。木瘦楚山晓，风静寒江流。何当驾飞车，却忆昆仑丘。尘埃满腥腐，朝暮同蜉蝣。  
旸谷上寒日，影射扶桑枝。瞬息及中天，流光迅难持。人生百年内，昂昂何所施。孤鸿东南征，浮云西北驰。可怜万感身，会合须臾期。安得弄明月，皎皎远忧疑。折花芙蓉浦，荡桨江潢涯。优游以卒岁，身名良不隳。  
游云苍鳞穹。阊阖不可叫。徒令虎豹关，日月近辉耀。蒙蒙八表尘，隐隐万汇窍。泯然一归途，伊谁执其要。栖栖圣者徒，礼乐怀幼眇。闭门忍朝饥，风雨深蓬蓼。今年江海去，光景短萤爝。禾黍满故墟，闾巷余返照。挥弦送飞鸿，古今入长啸。  
昔我适吴会，日夕承欢颜。高堂乐起舞，彩服何斒斓。东海汹波涛，西湖翠烟鬟。北归余十年，谬迹通朝班。家祸一朝集，音容何可攀。悲号苍穹迥，往事思日艰。命穷时亦迫，志弱体自孱。安得腾化术，从君超人寰。执手不忍诀，临风涕空潸。  
我留君勿思，君归我当忆。十年胶在漆，一旦各异域。吴江激微波，震泽起暝色。鹍鹏隔天地，雁鹜杂南北。念我平生友，怆恨摧胸臆。独看燕山云，岁暮日初昃。永言长风翔，情寄南风翼。  

○和阎子济韵二首  

愁忧无端来，有巧不容措。平生兔三窟，挂网不知惧。君子事明哲，为善天下妒。俯仰无愧怍，于以理世务。祸罹忽然至，不幸我岂恶。所以终百年，任运恒优裕。哀哉古屈子，死岂忠贞误。委质复洁身，谗口焉得污。  
神仙冰雪姿，方丈难企覢。清高绝尘上，亦藉波涛险。世人空想像，年岁虚荏苒。秦皇与汉武，鬓雪不可染。猖狂遗余恨，略得笔舌贬。君看唐虞圣，闻君衽犹敛。  

○题张国纲理问塞河诗卷  

导河积石尧解忧，滔天之水成安流。何年决啮半南土，清淮怒卷黄云愁。宣房既筑汉歌喜，越巫抱璧神光起。害除梁楚二渠成，海溢西南九河死。后来群策知谁贤，何人捧土能防川。彭城楼堞照黄土，河平堰石愁金天。吾皇放勋超万古，泽世余功平水土。睢阳塞决付贤侯，解变狂澜作安堵。于今此功宁复有，从容小试经纶手。千年遗爱在邦民，春风吹水浓如酒。  

○送李应中检校江西  

故人昔御南风来，今年便逐轻鸿去。短亭古堠不记人，依旧青天覆长路。马鸣日落风萧萧，九月飞霜催柳条。出门相顾仰天笑，胸中直气干云霄。莫恨江山连百越，自有清游醒诗骨。都将万事付无心，徐孺亭前钓秋月。  

○读王维夷门歌尽述侯嬴朱亥之事今春侍大人官汴省得以周览城郭而遗台废圃往往瓦砾山积所谓夷门者不可复识其处而嬴亥遗迹无知之者千数百年于此矣用其意作歌续其后大德甲辰岁也  

忆昔词客歌夷门，七雄争战纷如云。信陵盗符侯嬴死，铁锤击碎邯郸军。后来谁震关河响，五季相乘如反掌。当年意气作飞烟，空余朽骨埋黄壤。宋家九叶二百秋，仁涵义染还生羞。寿山穹窿九州岛哭，独有遗民恨销骨。易水南流汴水清，黄河不洗中原兵。天戈一指八纮举，四海无波日月明。雄台屹立天垣近，夔皋继出扶皇运。桑阴蔽日麦连云，坐看龚黄清列郡。我来喜遇春如海，瓦砾生烟变光彩。红尘扑面人不知，独过屠门吊朱亥。  

○题四皓图  

姬昌圣瑞胤厥祖，泰伯仲雍逃荆蛮。坐令周历过所卜，高风千古谁追攀。惠皇畏废出奇计，四老昂藏趋殿陛。吕宗覆尽鼎再安，玉玺神光归代邸。赵王枯冢生秋蓬，谷城黄石埋幽宫。空山不闻《紫芝曲》，白云影没南飞鸿。  

○题金显宗墨竹  

天人赋物如天工，墨光洒竹回天容。千年劲玉寒不死，清波照响悲吟龙。烟凝草绿承华殿，鬼冷秋霜月如练。长毫写影竹不知，《子夜歌》残空记面。春云一散风吹尘，茫茫海色翻青鳞。金仙泪痕愁汉月，尚怜玉轴随时新。梦跨茅龙上天去，女娲补天天不语。海绡画鸾生翠羽，踏破银湾湿河鼓。射龙江深春不度，风色萧萧怨千古。  

○行卢沟之南书所见  

幽蓟忽如九天上，俯视左右分秦齐。万里南来太行远，苍龙北峙飞云低。冈回一崦花柳暗，川平百里风烟迷。丈夫出门自有乐，人生何必常栖栖。  

○九月十日接驾回因游香山寺饮于西厓之上酒酣呈主人  

迎銮北去迷风沙，看山西来走烟霞。苍山朝含太古色，长松百尺凌云斜。杰观重楼炫金碧，笑拍阑干倚天立。出门却得望东山，红树青林乱秋色。痛饮崩厓鲸吸川，径欲醉倒秋风前。但恨浮云蔽白日，使我不得瞻青天。忽忽今年负重九，树老山空复何有。莫将身世愧渊明，纵有黄花无此酒。  

○送友  

晴云半逐雨云低，九陌无尘共落晖。满目秋芜悲泽国，一声烟鹤到岩扉。西风帆饱随天远，残月砧寒入梦微。路隔蓬莱鳌背阔，剑光长拂海涛飞。  

○送侯尊师  

白雁风高锦树空，寒郊落日满飞蓬。心游太始鸿蒙外，命寄圜穹象纬中。京国轮蹄殊扰扰，烟霄岐路漫怱怱。青云别后仙山远，何日丹砂问葛洪。  

○奉贺李秋谷平章宿西郊  

春生骑吏飞尘外，便觉高情远世纷。酒泛泉香清易冽，梦侵仙骨冷难曛。珠生沧海还惊月，鹤舞层霄不见云。无象太平今有象，共欣良相遇明君。  

○题华山太古雪赠人 【太古雪，石名。】  

往时天大风，能吹华山裂。坠此一拳石，咸云太古雪。粤自开辟初，云气所凝结。已经六万岁，变化同嶻嶪。望之色正白，表里共澄澈。尘土不能涴，光彩耀日月。愿君勿爱此，持以献金阙。回中避暑时，可用清毒热。  

***◆李宣慰京（鸠巢漫稿）***  

京字景山，河间人。早岁起家掌故枢府，不数年，遂长其幕，遽坐废。大德五年春，奉命宣慰乌蛮，寻升乌撒乌蒙道宣慰副使，佩虎符，兼管军万户，悉其见闻为《云南志略》四卷，三年而报使，因以其书上之，即移病归乡里卒。景山于书，酷好《老子》，独慕白乐天之为人，平生为诗凡数百篇，而云南诸作，尤为世所传诵，总题曰《鸠巢漫稿》，鸠巢，其自号也。袁伯长谓其诗「质而不倨，绮而不踰，袭众芳之英，融寄于穷厓绝域之地。」虞伯生谓云南之诗，「虽悲宕动人，而无怨尤忿厉之气，其所存庶几不缪于古人。」余观景山之自叙曰：其词或传，幸得托于中州人士之末。其自命可知已。  

金沙江  
出使云南留别都城诸公  
过七星关  
过牂牁江  
初到滇池  
滇池九日  
越嶲元日  
元日大理  
天镜阁  
点苍临眺  
雪山  

○金沙江  

雨中夜过金沙江，五月渡泸即此地。两厓峻极若登天，下视此江如井里。三月头，九月尾，烟瘴拍天如雾起。我行适当六月末，王事役人安敢避。来从滇池至越嶲，畏涂一千三百里。干戈浩荡豺虎穴，昼不遑宁夜无寐。忆昔先帝征南日，箪食壶浆竟臣妾。抚之以宽来以德，五十余年为乐国。一朝贼臣肆胸臆，生事邀功作边隙。可怜三十七部民，鱼肉岂能分玉石。君不见南诏安危在一人，莫道今无赛典赤。  

○出使云南留别都 【一作京。】 城诸公  

苍龙双阙郁岧峣，曾侍鹓鸾趁 【一作赴。】 早朝。往事已随尘衮衮，虚名赢得鬓萧萧。长林丰草空相忆，瘴雨蛮烟苦见招。借问都门门外柳？为谁留着最长条。 【此诗见《元音》、《云南通志》，为李材作。】  

○过七星关  

七星关上一回头，遥望乡关路阻修。欲倚云山攀北斗，不辞鞍马过南州。两厓斩壁连天起，一水漂花出洞流。闻道清时无瘴疠，行人经此不须愁。  

○过牂牁江  

归欤何日是真归，惭愧山林与愿违。垂老八千余里谪，回头四十九年非。穷边野水黄云渡，梦里田家白板扉。珍重沙禽频见下，也应知我久忘机。  

○初到滇池  

嫩寒初褪雨初晴，人逐东风马足轻。天际孤城烟外暗，云间双塔日边明。未谙习俗人争笑，乍听侏离我亦惊。珍重碧鸡山上月，相随万里更多情。  

○滇池九日  

今日真成我重九，谁言风俗怆吾真。可无白酒招佳客，尚赖黄花似故人。终老柴桑聊自便，三年瘴海未全贫。不须更上高城望，野树寒鸦恨更新。  

○越嶲元日  

鸡人唱罢晓沉沉，仙仗遥分翠殿深。三岛楼台龙虎气，五云丝竹凤鸾音。普天率土皆臣妾，航海梯山总照临。今日南荒瞻北阙，不胜惆怅泪沾襟。  

○元日大理  

华马国里逢冬至，点苍山下见新年。饮冰嚼蘗将谁诉，断梗飞蓬自可怜。洱水北来明似镜，神州东望远如天。明年此日知何处，醉捻寒梅一泫然。  

○天镜阁  

槛外千峰插海波，芙蓉双塔玉嵯峨。银山殿阁天中见，黑水帆樯镜里过。芳草沧洲春思晚，野云孤鹤客怀多。共谁一夜山堂月，洞口参差长薜萝。  

○点苍临眺  

水绕青山山绕城，万家烟火一川明。鸟从云母屏中过，鱼在鲛人镜里行。翡翠罘罳笼海气，旃檀楼阁殷秋声。虎头妙墨龙眠手，百■〈穴上〈巾登〉下〉生绡画不成。  

○雪山  

丽江雪山天下绝，积玉堆琼几千迭。足盘厚地背摩天，衡华真成两丘垤。平生爱作子长游，览胜探奇不少休。安得乘风陵绝顶，倒骑箕尾看神州。  

***◆文太常矩（子方集）***  

矩字子方，长沙人。卢翰林挚廉访湖南，辟署书吏，敬其才辩，遇之殊常人。大德间，授荆湖北道宣慰司照磨，兼承发架阁，公卿闻其名，留补刑部宗正，转秘书省校书郎。延佑间，升著作郎，改翰林修撰，同知制诰，兼国史院编修官。至治初，议遣使持诏谕安南国，被选为奉议大夫礼部郎中，佩黄金符，奉使安南。复命，进太常礼仪院判官，卒于京师。赵松雪尝赠诗云：「我友文子方，其人美如玉。文章多古意，清切绿水曲。」吴草庐志其墓，称其「文章歌诗，虽疏宕尚气，有陈事风赋之志焉，惜其未传而遽止也！」  

和宁致陶幽怀  
题中庆学庙壁二首  
送马伯庸御史奉使关陇  
题楚山春晓图  
次元复初韵送虞伯生代祠江渎二首  
赠别任毅夫御史行台陕西  
九迭屏  

○和宁致陶幽怀  

时雨息氛翳，高林嘒风蝉。端居惬孤尚，图书静当轩。凉飔薄棂户，微爽生简编。客来聊与乐，客去自复眠。徜徉永今夕，庶以全吾天。  

○题中庆学庙壁二首  

世皇昔仗钺，泛扫开八垠。兹方迩彭濮，同气皆吾人。祥曦洞幽闇，化雨清炎氛。哀尔穷发黔，煦以天地春。魋卉袭冠带，鸟语同书文。迩来六十载，含哺知尊亲。人心异禽犊，适性非难驯。吾闻古王政，不以土役民。季世乃夸夺，畦町逾纷纷。七纵昧柔远，降女伤王尊。吾元有至德，万古钦皇仁。  
素王万世师，国经有常祀。滇南古荒服，荐祼岂异礼。王宫正南面，温厉思敬止。豆笾具威仪，登献何纚纚。升歌永齐商，琴瑟散宫征。共言唐法曲，岁久复惉懘。陋邦何足征，居夷圣所儗。于皇人文化，道大孰与比。六经如日月，洞照无远迩。叙秩敦彝伦，百王同一轨。邈哉天何言，悠悠政如此。  

○送马伯庸御史奉使关陇  

圣朝启文运，同轨来无方。夫君起天关，崛起千仞翔。修辞陋史汉，高步追黄堂。乃祖尚书君，树立何堂堂。昔在帝世祖，荣身事戎行。风云一朝会，奕世传芬芳。矧君擢高科，有业未易量。斯文系政教，治忽慎弛张。世岂无勇者，舍君吾何望。勿为守铅椠，局束徒苦伤。僦屋京城居，去君百举趾。闻君起冠廌，僮走亦欣喜。况当远于征，无言讵能已。朝风号空桑，众草日披靡。河关尚疮痍，圣度乃弘伟。翳彼涵大休，能不怀愧耻。艰危见臣节，维持赖风纪。温言表遗忠，生气凛不死。乃知烈丈夫，岂独鲁连子。  

○题楚山春晓图  

荆门雪霁江树芳，巫峡冉冉愁云长。山猿杜鹃叫落日，风洒露沐何苍凉。六龙从东来，晓气开扶桑。天高雨绝人事变，解环结佩空相望。渚宫西澨连三湘，画中隐隐听鸣榔。安得置我 【栖】 【凄】 其旁，为君一曲歌沧浪。  

○次元复初韵送虞伯生代祠江渎二首  

成均十载宛 【一作考。】 遗经，未识沙墩长短亭。旌旆晓霞穿化日，文章秋月映华星。鸟鸣春昼岷江白，鹘没天低陇树青。四海车书今混一，摩挲剑阁重镌铭。  
出宿春城宿雾低，阅人老眼似层梯。功名愧我蝇钻纸，文采怜君玉在泥。蜀道连云春系马，巴山踏月夜闻鸡。赠言知笑瀛洲客，冷落梅花日又西。  

○赠别任毅夫御史行台陕西  

金天行秋河汉凉，星轺夜起尚书郎。陇山晴树熙化日，炖煌楚道沾飞霜。天边鸾鹄意自远，草间狐兔无苦伤。丈夫树业方如此，探别不用愁中肠。  

○九迭屏  

吾闻匡山云锦九迭之胜神所栖，界天绝壁云为梯。鸟飞摩霄注壑不可到，上有泰始之积雪，下有历劫之冰澌。灵岫仙岩虎豹远，绿树杳杳青猿啼。蔡元君，腾空子，今何处？桃花石室徧岩户。扪箕历轸欲上去转迷，中有神君指仙路。石梁浮空来，浩然启天关。手扪五老顶，足蹑香炉烟。但见飞霞笑电摇光九道迭云锦，天河中断摧，铁山何嶻嶪，素浪决出昆仑巅。悬流一泻数千仞，跳珠迸出与石恣斗，却上倒作雪涛翻。长松吹香洒晴雾，玉泓直下含清寒。呜呼！安得南箕为杯此水为酒。手携云旗唤王母，排献吾君千万寿。畅皇风，包九有，七十二君同不朽。却容三十六帝有外臣，尽乞南山种三秀。清水黄尘一回首，庐君此意今知否？  

***◆郭掾郎天锡（快雪斋集）***  

天锡名畀，以字行，一字佑之，别号北山，丹徒人。累举不第，历鄱江书院山长，调吴江儒学教授，未赴。江浙行省辟充掾史，美须髯，人呼为郭髯。画学米南宫，师事高房山，得其笔法。尝往来锡山，与倪高士元镇交最久。元镇尝有诗题其画云：「郭髯余所爱，诗画总名家。水际三叉路，毫端五色霞。米颠船每泊，陶令酒能赊。犹忆相过处，清吟夜煮茶。」时至正癸卯十二月十日，写于笠泽蜗牛庐中，距天锡之殁已二十余年矣。  

题宋春卿城市山林  
普照寺楚山图  
大年便面  
为僧作山水二首  
三月十日寄了即休  
送乐伯善赴都三首  
赵千里小景  
元晖山  
下隍朱氏竹山图  
题米南宫像  
客有蓄青玉荷盘色奇古檠杯作莲蓬下屈为柄上覆作盖盖十九点青质而紫章匠氏剜为莲房殆夺天巧故人元复初命不肖赋诗  
明妃曲  
夜宿山寺  
赠笔工范君用  
次韵袁通甫  
唐摹兰亭墨迹  
赵子昂人马图  
李升林泉高隐图  
营丘江山招隐图  
题高尚书秋山暮霭图  
题雷雨护婴图  
游焦山  
元日登北固望金焦二山  
宿焦山上方  
龚翠岩天马图  

○题宋春卿城市山林  

功名身外聊复尔，丘壑胸中实过之。盘谷寿康怀李愿，辋川潇洒友王维。何人使气铁如意，老子放怀金屈卮。市井收声良夜永，竹风杉月乱书帷。  

○普照寺楚山图  

白衣处士息群机，高阁登临送夕晖。吴地荒凉征马尽，楚山空阔断鸿飞。画 【一作图。】 间塔影来朱户，月落钟声隐翠微。直下先人敝庐在，暮年莲社得相依。  

○大年便面  

疏雨洒荷气，微凉生柳阴。闲亭不受暑，坐占清湖心。无客且罢棋，有风宜披襟。向来行路错，足底黄埃深。此意一领略，落日孤蝉吟。  

○为僧作山水二首  

门有方袍客，图成水墨山。我非求肖似，汝亦爱幽闲。密树难分辨，高云任往还。行当绝世事，终老屋三间。  
有客被方袍，合爪前致辞。不独爱公画，仍复爱公诗。诗成纵意书，了此一段奇。世人称三绝，公胡不自知。我心了不知，晚岁聊嬉嬉。向来用世心，转首成弃遗。所嗟闻道晚，倏已双鬓丝。前贤去已远，来哲未可期。寓形宇宙间，伥伥欲何之。愿诲药石言，再拜真吾师。  

○三月十日寄了即休  

白水起寒雾，苍林腾湿烟。会心图已竟，假笔意难传。一悟空中色，相忘定外禅。裹茶来竹院，风雨落花前。  

○送乐伯善赴都三首  

石磴云昏笋蕨香，江城花落燕莺忙。黄金台高地形耸，白玉堂深春日长。之子显擢神所与，吾道将亨民小康。临行握手出软语，东邻夜雨淋槽床。  
燕赵感慨鼓侠气，江湖摇落嗟虚华。艰危历尽为忧国，事业无成非恋家。江光隐现鱼龙窟，云海苍茫鸥鹭沙。桃花水长三月暮，片帆挟雨飞天涯。  
篆籀堆床窥逸迹，歌诗到耳遗古音。岁华正似阮孚屐，世事真成昭氏琴。翦毛肥 【一作脾。】 羊快一饱，泛驾骏骨轻千金。暄风拂帽春衫薄，小憩官墙杨柳阴。  

○赵千里小景  

鸜鹆喧柳阴，生鹅乐清泚。竹风递荷气，长夏凉如水。王孙翰墨仙，丹青绝纨绮。何当着幽人，艇子沙头檥。  

○元晖山  

灌木荫沧洲，闲云迭层巘。茅茨在咫尺，径路浑莫辨。王家玉印章，翰墨屹冠冕。怅望海岳庵，禾黍西风转。  

○下隍朱氏竹山图  

凤台东南山万里，山人宴坐何从容。乾坤清气不可遏，一夜春雷起箨龙。诗家襟度蔚萧爽，百尺琅玕日应长。我欲驱车访此君，只恐山灵杜来往。  

○题米南宫像  

海岳庵空骨已仙，风神超迈画中传。凌云健笔飞光怪，不顾人间唤米颠。  

○客有蓄青玉荷盘色奇古檠杯作莲蓬下屈为柄上覆作盖盖十九点青质而紫章匠氏剜为莲房殆夺天巧故人元复初命不肖赋诗  

碧云亭亭水天永，翠盖翻风堕秋影。文姬团扇感初凉，露华乱落明珠冷。紫茎绿叶歌秋兰，涉江折得烟蓬还。前缘已被专房误，守宫血点犹斑斑。曲生邂逅夸奇特，倒卷沧溟供一吸。太华峰高归路遥，但觉满怀春拍拍。俗眼傲睨琉璃锺，金罍未用争夸雄。呜呼！古诗调高和者寡，拟唤杜陵醉中把。  

右近诗数首，书遗了堂高弟林上人，畀。　了堂上人方外友如天锡者，情为至矣。故其手迹盈箧，每皆惜之，不令有所散逸。虽俗士有不及之者，宜勤师拳拳不忘欧公于冥冥中也。钱良右跋。  

○明妃曲  

君不见王昭君，家住子规啼处村。生来近住离骚国，悲歌慷慨恶离群。纫兰结茝佩蘅芷，芝泽z面薇骨熏。瑶琴惯识《九歌》谱，怀感远道偏消魂。  

○夜宿山寺  

客行暂憩此禅林，路绕溪流石磴阴。山气入舟知夜久，雨声连树觉村深。寒添芋火增多事，风落灯花息妄心。忆与高僧宿灵鹫，月斜松顶一猿吟。  

○赠笔工范君用  

光分顾兔一毫芒，徧洒春分翰墨场。得趣妙从看剑舞，全身功贵善刀藏。梦花不羡雕虫巧，试草曾供倚马忙。昨过山僧余习在，小书红叶拭新霜。  

○次韵袁通甫  

晚风索索酒初醒，岩桂花开香满庭。掩书不读亦不寐，明暗一灯如露萤。  

○唐摹兰亭墨迹 【并序。】  

唐贤摹晋右军兰亭宴集叙，字法秀逸，墨彩艳发，奇丽超绝，动心骇目，此定是唐太宗朝供奉搨书人直弘文馆冯承素等奉圣旨于兰亭真迹上双钩所摹。与米元章购于苏才翁家褚河南检校搨赐本张氏石刻对之，更无少异。米老论精妙数字，皆具有之，毫铓转折，纤微备尽，下真迹一等。余家旧藏赵摹搨本，虽结体间有小异，而义类良是，然各有绝胜处。要之，俱是一时名手摹书。前后二小半印，「神龙」二字，即唐中宗年号。贞观中，太宗自书「贞观」二字成二小印。开元中，明皇自书「开元」二字作一小印。神龙中，中宗亦书「神龙」二字为一小印，此印在贞观后，开元前，是御府印书者。张彦远《名画记》，唐贞观开元书印，及晋宋至唐公卿贵戚之家私印，一一详载，独不载此印，盖犹搜访未尽也。余观唐摹兰亭甚众，皆无唐代印跋，未若此帖唐印宛然。真迹入昭陵，搨本中择其绝肖似者秘之内府，此本乃是。余皆分赐皇太子诸王，中宗是文皇帝孙。内殿所秘，信为最善本，宜切近真也。至元癸巳获于杨左辖都尉家，传是尚方资送物，是年二月甲午，重装于钱唐甘泉坊僦居快雪斋。  
神龙天子文皇孙，宝章小玺余半痕。鸾飞离离舞秦云，龙惊荡荡跳天门。明光宫中春曦温，玉案卷舒娱至尊。六百余年今幸存，小臣宁敢比玙璠。  

○赵子昂人马图  

平生我亦有马癖，曾向画图求象龙。曹韩已化伯时远，昂翁笔底写追风。  

○李升林泉高隐图  

为厌繁华爱好山，幽栖赢得此身闲。生平已足林泉兴，留取高名满世间。  

○营丘江山招隐图  

健枝无冗笔，树外来江山。洲渚芦荻空，斜阳澹烟鬟。归鞍倦危桥，短篷止荒湾。业渔古云乐，宁论晋宋间。菰米莼菜羹，妻儿有余闲。坐令王李辈，濡毫破天悭。展玩不去手，绿阴掩柴关。浩歌沧浪辞，濯我尘土颜。悠悠江湖梦，隐者招不还。  

○题高尚书秋山暮霭图  

远树含空烟，群峰缄积翠。离离雁外樯，落日来天际。高侯丘壑心，点墨悟三昧。我欲画沧洲，昼长枕篷睡。  

○题雷雨护婴图  

轰雷欲破山，急雨撼坤轴。母兮抱儿归，掩耳趋茅屋。画师巧为此，村景了在目。一时似可惊，四郊想沾足。明朝雨霁还复来，平畴却看秧针绿。  

○游焦山  

砥柱中流障北溟，海门对势两峰青。鹤归幽窦玄烟冷，龙卷□江树石腥。为尔欲招莲社侣，嗟余久负草堂灵。坡翁纶老之何处？西日荒寒照野亭。  

○元日登北固望金焦二山  

弟兄常共屋三间，元日登高北固山。江水拍堤知雪尽，晴风着面觉春还。新年且醉一杯酒，胜地同消半日闲。放目金焦天宇阔，暮云低处拥烟鬟。  

○宿焦山上方  

杨子江头风浪平，焦山寺里晚钟鸣。炉烟已断灯花落，唤起山僧看月明。  

○龚翠岩天马图  

髯龚画马师曹霸，相见开元天宝年。水满曲江春草碧，何知蜀栈上青天。  

***◆李□□材（子构集）***  

材字子构，京兆人。诗多奇句，早亡。年十七与赵松雪同赋《海子上即事》诗，松雪惊叹，以为杂于唐人诗中，未易辨也。会客有赋十月桃者，子构应声云：「刘郎再来岁云暮，王母一笑天回春。」众皆钳口不作。诗才敏妙如此，而竟不永年，唐人中李长吉也。  

悬瓠城歌  
过黄陵庙  
泊舟湘岸  
游山寺  
寿杜侍御  
席上赋老松怪柏图  
和王御史春诗韵  
元日贺裴都事朝回  
海子上即事  
送省郎杨耀卿使云南  
禁城秋夕  

○悬瓠城歌  

我经悬瓠城，试作悬瓠歌。残灰五百载，悬瓠不复峨。有唐中叶失驭将，退辱进危多诋谤。淮西孽雏手指天，百万官兵不敢傍。长安市上昼杀人，司隶走藏魂胆丧。晋公一语破纷纭，意断心谋神莫抗。谏书不到双阙下，诏检初成九天上。煌煌日月焕斧节，惨惨风云动鞬■〈革长〉。殿前虓虎神策军，愬武通颜分玉帐。夜深雪花大于璧，悬孤城头血埋仗。寒威方劲弓百钧，净影不摇旗十丈。已囚猰山更沸，再戮鲸鲵海无浪。蔡人不识绯衣儿，剑气磨天大丞相。方城大将拜道左，犀甲金戈光炫晃。凶嚚狡众五十秋，白日青天破昏障。儿童不遣避介冑，妇女争来沽绿酿。入朝论功功有差，晋公之功无与让。英雄事往名器虚，栗斯嚅唲竟相尚。外藩跋扈骄将侮，中禁深严嬖臣诳。山东何啻百少阳，秦苑洛阳随板荡。我歌悬瓠辞，歌声颇悲壮。呜呼！唐之覆车将谁尤？后人吊古徒哀怆。悬瓠城下流水流，悬瓠城边牧笛唱。悬瓠歌，歌已终。君不见丰碑野火化为土，怅望文公及晋公。  

○过黄陵庙  

黄陵庙前湘水绿，天寒渔郎唱巴曲。沙棠舟上月苍苍，翠蛟白蜃江茫茫。似闻清愁五十柱，万里鸿飞枫叶暮。神鸦翻舞祠门开，珠裳玉袖沾莓苔。玄猿昼啼薜萝 【一作「萝薜」。】 影，赤鳞夜去芙蓉冷。北渚泪痕斑竹纹，南风哀思苍梧云。山头古桂秋露碧，山下江流岂终极。荒凉揭车杂杜衡，灵风自吹烟雾旌。轻帆晚向芳洲 【一作渚。】 泊，聊荐苹羞奠兰酌。沅有汜兮湘有沱，洞庭水落生层波，徘徊独咏骚人歌。  

○泊舟湘岸 【《乾坤清气》作高克恭。】  

长沙今在眼，青草旧知名。二月风樯疾，三湘雪浪平。藤深帝子庙，花发定王城。暮檥江南岸，啼 【一作鸣。】 鹃处处声。  

○游山寺  

行行行复止，行到白云间。见客意不俗，逢僧心便闲。细泉分别涧，小径入他山。拟借禅房榻，追游信宿还。  

○寿杜侍御  

黄阁老臣踵夔皋，法冠苍佩陪霓旄。八龙委蛇卷春水，一鹗抟控明秋毫。华勋玉册耀天府，雄章银笔翻云涛。举觞献寿碧桃晚，南极正与文星高。  

○席上赋老松怪柏图  

仙人解衣般礡臝，造化惨淡秋毫端。枝柯千尺入层汉，笙籁万壑鸣惊湍。堂中日月不可老，壁上雷雨何当干。我来醉卧北窗下，梦跨黄鹄天风寒。  

○和王御史春诗韵  

莺啼燕语花渐稀，天明海碧涵晴晖。洛阳台榭春色在，山阴衣冠昔人非。梦云何处燕瑶席，舞雪谁家裁苎衣。独有倚楼无限意，年年烟草暮鸿飞。  

○元日贺裴都事朝回  

海上琼楼接五城，人间歌吹近蓬瀛。云移豹尾旌旗暖，日射螭头剑戟 【一作佩。】 明。拜舞尽随仙仗入，退归遥听玉珂鸣。欣欣百草含春意，得傍东君暖处生。  

○海子上即事 【一作「都门春日」。】  

驰道尘香 【一作「紫陌香尘」。】 逐玉珂，彤楼花暗弄 【一作鼓。】 云和。光风已转 【一作「渐绿」。】 瀛洲草，细雨微添 【一作生。】 太液波。月榭管弦鸣曙早，水亭帘幕受寒多。少年勿动伤春感，唤取青娥 【一作「蛾眉」。】 对酒歌。 【此诗一作卢亘。】  

○送省郎杨耀卿使云南  

飘飖使节出金闺，郭隗台前暂解携。天入五溪无雁到，地经三峡有猿啼。子云旧里风烟在，太尉家声日月齐。后夜客槎何处望？秋河迢递碧云低。  

○禁城秋夕  

绛宫星澹海无波，九陌犹闻动玉珂。阊阖微云藏夕漏，建章明月挂秋河。此身天地流萍远，故国关山落木多。欲听钧天尘梦隔，紫箫吹尽桂婆娑。  

***◆何山长中（知非堂稿）***  

中字太虚，一字养正，临川人。少颖拔，师进士张叔方、朱光甫、罗士鼎，遂以诗名。至大初，携所著书来京师。公卿列荐之，命未下而归。至顺二年，江西行省平章全岳柱聘为龙兴路学宗濂、东湖二书院山长。明年二月以疾卒，年六十八。揭侍讲徯斯志其墓。所著有《知非堂稿》十七卷、《知非外稿》十六卷及《易类象》二卷、《书传补遗》十卷、《通鉴纲目测海》二卷、《通书问》一卷、《韵补疑》一卷、《六书纲领》一卷、《补校六书故》三十一卷、《支颐录》二卷、《蓟丘述游录》一卷，门人潘懋类聚刻之。太虚藏书万卷，手自校雠，其学弘深该博，程巨夫、元复初、姚端甫、王肯堂、揭曼硕皆推服之。吴伯清与太虚为姻兄弟，亦以文豪相许，尝序其集曰：「表弟何太虚少负逸才，弱冠已能诗，而亦用意于文。余于病中授集读之。虽病余倦书，然喜之不极，为书其后而还其稿。」其为伯清所倾倒如此。  

别谢提刑  
安上人兰若  
菊二首  
读史三首  
穆山山中  
杂述二首  
夜久  
读晋史九首  
偶书  
掩卷  
游芙蓉山八首  
春日书怀二首  
李千户至自南海分遗椰实戏赋  
岁晚咏怀三首  
华盖山  
松野即事罗氏园林  
远离别  
秋日山行杂兴三首  
由书堂寺入芙蓉之麓五代时有胡先生隐居其地寺故名云今碑不书有游生者写华严经留寺清整可观生宁宗时人  
黄塘渡  
文江夜舟  
箬岭人家  
登北山塔  
东湖别吴伯清周栖云虞伯生诸君子  
聚远楼分韵得笛字  
梅  
赠元复初  
春风如少年效程汉翁  
西湖山  
皈信寺近曾文昭公墓次  
招仙观  
知非堂夜坐  
游乐安穆山寺  
宿田家  
发新淦金水亭  
小孤山  
晓发辞夫矶时李泂溉之友先行  
龙潭阻风夜兴  
望新安山投宿不及  
歌风台  
同乡客  
酬揭曼硕重赠  
宿十里村  
涿州道间雪霁  
河间晓行  
淮安道中  
得风自施团一日至梅根  
南浦旅怀  
朱方偶作  
访程汉翁不遇赋寄  
暮行城东怀程汉翁因寄  
丹霞洞天  
照武西塔山报恩寺  
三仙谣  
苦热得雨  
九日  
壶山绝顶望海  
登九仙山  
乌石山天王寺  
黄溪口看白水  
访贡仲章舟行阻风  
早起  
抚州魏坛观  
洪都灵应观榜云径  
新淦太平山  
崇仁钟山寺  
枥溪  
河湖市岐山观与友人皮季武同游  
丰城疏山寺  
樟树镇五公寺  
儒学提举司宴集  
除日文江书怀  
正月五日吾族诸老儒服纵游  
春郊二首  
雨后晚行二首  
伯艾坚白道人挽词  
奇石  
山中  
晓晴  
南居寺  
饶州道上  
采山归步  
病中感怀  
留金溪夜雨达旦有怀  
陈家源  
龙池寺蒲石  
刘太博挽词三首  
立秋夕作  
雨余桂花盛开  
槎溪  
送人归临川  
绝江  
鄱阳湖中除夕  
辛亥元夕二日  
送吴主簿之官石埭  
水口夜思  
除夕  
移菊  
皮氏逸亭  
......  

○别谢提刑 【并序。】  

戊子十一月二十四日，拜迭山先生于双桐驿，盖先伯见山同丙辰理宗亲擢也，先生叙旧好言同心焉。明日，中赋诗为别。  
峨峨楼观地，寂寂风雨墟。可怜零落身，万里投修涂。窅窕千蛾眉，已奉他人娱。主恩天罔极，苟生岂良图。行行重行行，善保千金躯。别怀不敢诉，顾步复踟蹰。  

○安上人兰若  

独寻小兰若，积翠森松筠。禽声悟禅家，幽花吐清芬。晴日水光合，时飞野鸭群。娟娟前山秀，适来何处云。清心欣有得，澹焉失腥氛。道人煮春茗，离坐与晤言。亦忘此境邃，两耳天乐闻。何当脱世网，于焉穷朝曛。  

○菊二首  

我耕不半亩，黄花列千丛。萧条变衰时，一夕万里风。立孤不作难，英英异风骨。君看墙东客，夜寒步霜月。  
菊花如幽人，梅花如烈士。同居冰雪中，标格不相似。道里阻荒寒，故人万里余。菊枝傥可折，持以寄远书。  

○读史三首  

桓桓韩将军，当年谁寄目。岂无漂母食，亦有胯下辱。雄剑一朝飞，举手拾秦鹿。风雷走倏烁，乾坤困驰逐。荥阳广武间，楚汉寄我足。王业四百年，尺封屡翻覆。赏厚岂势摇，功成乃身戮。所贵英雄人，岂甘草中伏。谁为后来者？感此空碌碌。举头见青天，天边有鸿鹄。  
嬴法四海热，震荡昏三光。云飞大风起，赤子沐清凉。当时周旋人，一瞰罹身殃。悠悠赤松子，不识为何祥。千年有崔浩，前修持自彰。岂知愧所事，乃是元家王。恐非凤衔图，但见雁求梁。伊尔山中人，勿弃兰蕙芳。  
鼎移炎德烬，南阳尚躬耕。胸中经济事，感我三顾诚。保蜀非王基，何似田一成。顾岂志功名，乃欲表忠精。煌煌汉家业，草木岂无情。谁知邺中儿，元是汉人生。运去身或移，事往恨难平。悠悠《梁父吟》，终古有余声。  

○穆山山中  

江南有丘壑，我生良独闲。秋风二三友，朅来游兹山。山深不见寺，但见飞泉寒。蛇行两山挟，天风鸣佩环。青烟从何来，堕我前林端。未知有径否，钟磬犹未残。长歌万谷应，仰见数峰攒。纡余缘涧入，侧步寒云关。豁然得空旷，聊复解破颜。殿静藓花润，松危鹤声干。僧宝炯数珠，相我般礡观。大开双白眼，应接几青鬟。徘徊日已晚，人间行路难。猛虎蔽丛薄，潜蛟漱风湍。振衣出山去，大啸惊人寰。  

○杂述二首  

天龙地用马，健顺理亦宜。谁于其两间，赤手握阴机。东门一长啸，四海皆惊迷。向来种桃人，此去当何之。悠悠黄唐远，来者邈难期。龙逝白云征，马轻九坂驰。行行马上郎，万里长风吹。不见长江边，折尽杨柳枝。  
萧萧白杨风，依依吹井烟。旷哉上下宇，逝者不待年。彼陇亦何祥，一日几新阡。谁招皋某复，递哭送九泉。高楼当西日，落花满寒川。流浪旷劫间，彭殇俱可怜。汉陵春萧瑟，回首尚变迁。万古一起灭，此意何茫然。  

○夜久  

夜久□□步，蛛露空盈襟。萧条川气高，惨淡浦色侵。河横星渐转，露厚山将沈。鸣虫促繁响，飞萤乱寒阴。时物遂如此，恻怆抱寸心。天将落月去，何当复东临。乾坤入冥汉，众窍酣哀音。欲令万梦觉，谁忧独难任。商歌浩忘疲，俯仰情逾深。忽闻鸡声起，左右风满林。  

○读晋史九首  

林疏暑风剧，窗户殊未凉。悠然倦不力，吾我已俱忘。眼醒见周秦，眼醉游轩黄。日月山外过，兴废枕中藏。振衣起长啸，六合何轩昂。斯人纵高视，旁皇复旁皇。于焉读晋史，感激系中肠。言言不能已，自笑已如狂。  
哀荣无尽变，俯仰还自推。陈留既作宾，何如山阳时。中都血流杵，江左中兴基。不待卯金刀，嬴强吕已移。天道巧相复，人理固易知。巢由遇高躅，今古无还期。  
天地一虚器，所寄在斯人。人能主天地，岂不贵我身。嗟哉嵇阮辈，酒乡为隐沦。朝醉既及暮，暮醉还及晨。裸饮或称达，丧□乃名真。独善谅非计，况此国与民。被发祭伊川，岂不在诸臣。平阳有余恨，千载同悲辛。  
蛰龙卧沧渊，瑞凤栖蓬海。悠悠接舆歌，千古消光彩。出处酌其宜，勿为世所骇。预人家国事，此身固有在。嗣宗济世心，无为着达庄。叔夜明养生，东市援琴伤。一出与一处，徒能决籓墙。淳风竟不返，二子俱亡羊。汲郡苏门山，其人游何乡？我欲振奇翮，碧宇追翱翔。  
高平释时论，鲁-钱神篇。晋辙固难挽，犹胜谈虚玄。夷甫晚良悔，将死复何言。谁登平乘楼，尚能议诸贤。老庄异端学，冥合归自然。萧曹相业大，文景王道便。尊尚本非异，兴衰由此迁。信知浮论者，亡国有余愆。  
江左二百年，立国初何恃。中夜荒鸡鸣，天地皆英气。枕戈刘越石，击楫祖士稚。如此中原间，端能了公事。局促并豫州，奇功中道坠。呜呼二豪雄，本为宗社计。异类禽兽心，推议谅非意。石死固可哀，稚则吾何议。徒怀墟墓间，还念金行祀。谁令若思来，后代常歔欷。  
两贤不相厄，王庾乃如斯。天步政多艰，此岂私愤时。东山谢安石，造次威凤仪。三贤抱宏器，继出相等夷。风流文雅尽，同惟世所推。但恨立朝间，典礼殊未施。玄谈竟浇俗，逆臣终乱阶。汤武肇王业，伊周垂纲维。桓景彰伯道，管晏横要规。古人不作远，所立百世师。奈何民具瞻，退食徒委蛇。卜世固天定，欲责当谁归？  
春风满南国，公子争为欢。锦绣少花艳，珊瑚耀日寒。美人佩兰麝，骢马驰雕鞍。酣歌金谷迥，笑舞凉台宽。一朝化为血，付与来世叹。人国亦如此，荣落朝夕看。悠悠劝进者，端似坠楼难。  
填石□□□，胶杯谁能舟。我岂不知我，量力乃哲谋。有才比管葛，感奋为武侯。保身慕夷齐，静退渊明俦。物亦非所忌，名亦非所求。北窗羲皇上，东篱晋宋秋。零陵一杯酒，终古属斯愁。  

○偶书  

桐寒叶落风，菊净花开雨。掩映半畦秋，好竹三四五。对此憔悴人，忽笑不复语。  

○掩卷  

掩卷如郁郁，郁郁亦何似。野人每多忧，不悟本无事。仰观千载前，去者极所诣。俯期千载后，来者邈难至。惟我于其间，欲策无名骥。出门万里远，寸挽何能至。山空白云合，日黑野风驶。独默已如瘖，闲送飞鸦坠。  

○游芙蓉山八首  

十里五里石，一步一长嗟。行行山转高，悠悠日将斜。萦折抵深谷，直下十数家。来往自成村，桃柳映桑麻。崖杉老绛叶，石椶垂枯花。阴凝四时雪，阳焰一川霞。谁令余到此，幽意浩无涯。行将办畚锸，来此耕山畬。  
岧岧青芙蓉，峻秀琢寒玉。危流千丈飞，铿鍧石相触。幽閟鱼龙宫，荒寒雾雨蓄。凄神不可留，前登散遐瞩。参差杂花动，香气泛深谷。日照丹霞开，万峰洗晴绿。同心有长镵，缓寻灵药斸。葛仙早见招，庶得从所欲。 【葛仙曾游此山。】  
春风吹众树，春唤如鸣梭。平烟带远村，时闻樵者歌。田父有真乐，东皋牧群鹅。烟暖众草合，艳绿如流波。搔首负白日，欢然得婆娑。事立或福的，识深乃愁多。西家酒正熟，况此天气和。  
侧足上翠微，石磴八九折。开尽满厓花，坐来群香歇。游目尽远空，随机数碧簪列。草木颇葱茏，云兴复霞蔚。不知十日雨，还长几枝蕨。山中无事业，特用慰采撷。盈筐归路遥，忽见满山月。  
绿峰在头上，落月在脚下。点点烟鬟开，春晴真无价。红泉响哀玉，苍石饮渴马。林穷兰雪香，厓古萝衣挂。属闻绝壑底，松声更清洒。世远事难即，趣深月弥暇。谁知须臾间，白云已无罅。都失眼中奇，茫然独悲咤。  
花开风自柔，谷深日无晖。高萝鸟声转，葱翠摇阴霏。孤娱有穷深，境异心不移。东峰虎长啸，西涧麞争啼。运往人理尽，物新古道违。欣然抱奇怀，白云遥相知。日夕意犹缅，信有忘归时。  
日日碧山去，香草生还蹋。幽禽识履声，间鸣故相狎。意行不知远，清啸得虚答。石上绿云生，岩下紫烟合。莫负今日晴，聊折山花插。  
商山非远遐，胡为可避世。人间已帝秦，紫芝尚周味。看瓜有奇祸，纷纷谁能避。此翁良优游，乃为秦所置。独恨六籍尊，友爱陋儒累。傥使诚德人，罗者谁敢睨。萧散东陵侯，隐约济南士。清风百世存，庶激懦夫志。  

○春日书怀二首  

墙东绿阴好，稍觉朝日迟。人间事轮囷，我枕聊复攲。开扉览晓色，万端集两眉。风狂忽倒人，迎立爱其吹。掠我径西去，花影□逶迤。微吟视青天，一笑聊自持。相如不妨慢，长康政须痴。  
¨声池上起，竹声窗外传。吹万不可息，聒我春昼眠。林外固多累，林间复多喧。誓欲蹑太清，冥冥不得前。□我一寸心，焚香小窗边。以我无尽目，送此有尽烟。  

○李千户至自南海分遗椰实戏赋  

乱余乏佳实，贱者犹贵之。招呼梨栗辈，已作席珍推。岂无仙人枣，无至山蹊。桓桓李将军，色映海峤奇。归马驼椰子，濩落魏瓠垂。徇华壳初剖，濯濯脍玉肥。来饷山中人，意重千金遗。香酽□石髓，味腴轻肉芝。尊前有南海，顿压众果卑。向当逋子龄，待亲曲江湄。啖此不知厌，亦与槟榔宜。既别十五年，犹有梦往时。故人忽相见，唤起三生悲。遇难心易快，感至情还移。百年能有此，再见安可期。子西忧蜜果，东坡叹荔支。虽云供贡劳，吾念君臣仪。安得白玉盘，登之白玉墀。万古还纲常，不令世愈衰。苍茫叫虞舜，魂绕天南维。梅花满庭净，香烟一帘迟。椰杯更自酌，聊欲捐余思。  

○岁晚咏怀三首  

阴风入空林，玄云羃平野。薄帷负閟寒，飞雪鸣古瓦。抱衾不成温，孤怀浩难写。荒荒豺虎区，三殇无遗者。王风不列国，安得犹存雅。黄竹声久沈，伤来泪盈把。  
前檐立闲夜，园中珍木长。雪云正澄澈，霜飙复飘扬。众星凭幽闇，各出争耀芒。东方起圆月，失此万点忙。不有照烛功，何以尊其光。安得骑蟾蜍，偃息桂树傍。  
门扃幽树声，窗销群峰影。寒气迎遥夜，华星在西岭。秋虫无余声，时雁有新警。天机自消长，冥参得深省。名衢万里辙，理海载孤艇。力弱昧前驰，心强遡真境。即俗幸无能，澹然聊自领。  

○华盖山  

三山立天半，苍翠横古今。断厓三万丈，花落紫烟深。路蟠一带危，上薄元气侵。乱霞导飞舄，闲云护行襟。风岩虎豹穴，泉壑蛟龙吟。川明散众色，空碧生清音。仰憩星河次，飞鸟下阶临。肃然刚风近，仙人抚瑶琴。立身如此高，人世宁不钦。苍茫万里色，浩荡一寸心。期为太清游，不独往山林。  

○松野即事罗氏园林  

娱心仗老筇，细数诸峰影。微烟过前树，澹日有半岭。幽鸟识归宿，遑恤云路永。冥鸿各有见，日边半行整。出处无定期，是非谅难省。归休忽已夜，夜月变光景。  

○远离别  

空村落叶乱，旷野飞云迟。抽尽园客茧，难比妾相思。自从出门来，足茧拆兆龟。夜宿茅篁杂，晓行霜露凄。仰举千重岑，俯涉百渡溪。骨肉无一在，亲戚知为谁？群刀血模糊，杀人相娱嬉。有声不敢吐，有泪不敢垂。妾魂久已逝，妾身终何之。行行忽遇兵，扰扰贪获资。力战岂不胜，何以救蒸黎。乡兵又掳妾，无异在贼时。朝汲风激面，暮春日皴肌。妾无使令者，远胜妾在兹。寄言北去鸟，妾死君得知。自从结昏姻，得备奉盥匜。幸甚终所托，可保黄发期。苟死又何慽，有此生别离。自尽亦非难，冀君赎妾归。君心宁绝妾，望君君来斯。又恐多险艰，为妾使君危。怫郁一寸心，撩乱百结丝。牵牛与织女，乘隔始不疑。昨夜梦到家，银烛照华榱。梦觉恍见君，回回日如迷。果如两龙剑，长怀相望悲。人人傥如妾，何以生世为。  

○秋日山行杂兴三首  

独往非避俗，散怀聊寻芳。流风澹翠麓，理策秋路长。苍石含幽色，樛木落寒香。一片太古云，化为孤凤翔。忽然归紫霄，荡漾不可望。浩歌向夕霁，敢事接舆狂。  
山回杉熛清，厓倾花雨下。讵知吾道非，偶然适旷野。磊落万陨星，赴流饮奔马。风微叶时落，磴寒雪自洒。孤松萦萝转，幽峰抱岚炧。景晦良遇稀，心异真赏寡。举手谢时人，岩阴栖古瓦。  
晚山菡萏开，浓秀映秋碧。长风泻万里，寒花落石壁。云气静欲消，霞光乱相射。缥缈浮丘翁，素手垂鹤翼。笑看蓬莱波，与世共陈迹。天地无恒春，群儿倚少色。功名犹自误，口体乃相贼。安知骨为尘，不得同瓦砾。 【浮丘经行之地。】  

○由书堂寺入芙蓉之麓五代时有胡先生隐居其地寺故名云今碑不书有游生者写华严经留寺清整可观生宁宗时人  

雨歇入幽麓，朝气笼澹晴。夷涂何所虑，乃此沿流行。夭矫玉虬飞，惊波□天明。急播万珠络，递应千雷轰。忽激群鹭跃，徐肆游丝萦。曲曲揭清浅，盘盘度崚嶒。明生一掬绿，幽閟两林清。胡为伙生聚，却羡非世嬴。苍烟出磬响，深谷藏经声。闲过小兰若，茶香满前楹。谁写天竺书？秋雁点寒汀。盛代安可及，隅谷有精能。尝闻昔五季，胡君亦豪英。读书向此地，讵冀千载名。俗士轻高人，不着石丽牲。空令绕竹泉，长作琅琅鸣。寸心持余感，出门陟寒青。驳石当目隙，高下拥精灵。朋聚鸟□伏，孤兀苍虎狞。左峰覆欲压，右厓危将倾。乾坤有此险，始□性命轻。前迈忽自哂，天定亦何惊。万杉列云际，浓澹因云成。佳椶交翠竹，茅屋矗相凭。向来看尽意，尽向眼中生。老翁理泉窦，东菑秧事兴。隃谓乐如此，翁颦诉其情。历述先朝美，言罢泪纵横。方余起醲羡，属闻意冥冥。古来多隐者，全身一何精。将非智不及，亦岂福难胜。不然幽胜地，自可饱芝苓。放麑心不忍，力极还小停。歌吟杂悲乐，写之苍石屏。他年有知者，此语良足征。  

○黄塘渡  

早闻东吴路，今识黄塘滩。聊乘舴艋过，一篙济艰难。绿秧映屋秀，古木垂村寒。旷野何所尊，乱跃千平峦。回眺寒烟外，浮屠乃上千。乾坤我来迟，促促宁遑安。遥谢山中人，合眼无悲欢。  

○文江夜舟  

北斗一何渴，下饮空江流。南雁知何愁，相唤不自休。东浦征人归，孤灯出篱幽。西渊捕鱼急，飞火走一舟。汉皇极宽仁，今年租税优。有生亦扰扰，吾道更悠悠。  

○箬岭人家  

溪回谷深盘，石阨水成布。风吹岩下云，挂在溪东树。雨深两岸花，高下楼台聚。安知主为谁？倚遍阑干去。  

○登北山塔  

闲驱葛陂龙，急追数峰雨。仙人专幽奇，我亦微径取。山花带云香，徘徊绿承字。身行元气表，心明万里俯。我今为我役，出没尘潦路。仙人何超然，应笑我如许。何当寄此山，隐几玩今古。  

○东湖别吴伯清周栖云虞伯生诸君子  

炎炎白日长，窅窅孤云去。身縻心久归，别至情更苦。良时难骤得，异县不同聚。名都亲友并，并翔文窵羽。处独忽多闻，至乐欣所遇。拆理挹清风，吟诗看疏雨。鸣琴挽幽听，评帖劣前武。有时纵登览，江山见吞吐。行襟浦草青，解带湖柳舞。兹游岂不佳，归来胡遽赋。顾兹山林姿，终非城市侣。故园芙蓉华，绿池照茅宇。我怀讵能忘，宁为倦旅。长歌招隐诗，诸君果何许？他夜宿山邮，明月照去住。  

○聚远楼分韵得笛字  

彩榜聚远题，登楼记畴昔。一尊集七贤，共领诸峰碧。云树分村容，岚霏长溪色。点点鸦影翻，沉沉市声□。古来多胜践，谈笑不知夕。欲去重倚阑，寥亮沧洲笛。  

○梅  

一径苍苔深，梅龙着花早。初回天际春，更觉江南好。月色冰霜寒，角声天地老。寄语宋广平，时无苏味道。  

○赠元复初  

暖云流青堤，光风转芳甸。远在天一涯，幽沈限闻见。点点秋归鸿，翩翩春来燕。天路万里通，胡宁 【一作为。】 绝遐睠。奇姿夺南国，怅望愧疏贱。良会慰夙心，愿君毕欢宴。  

○春风如少年效程汉翁  

春风如少年，狂逐无定处。垂杨曲江堤，细草东郊路。祇言今似昔，不悟新非故。流水何时归？残莺数声暮。  

○西湖山  

峨峨西湖山，灵秀入空碧。萝阴转累磴，松色渍幽石。微霞生绝陉，飞溜洒攲壁。鹤鸣岩光动，花落云影拆。危椒登古坛，百年此一息。声影混大荒，不见兴灭迹。刚风三天寒，元气万里色。怅望仙子期，凝神抚玄极。  

○皈信寺近曾文昭公墓次  

绿柘茅舍村，青山晚烟渡。何处棹歌还，直入深林去。隔畈数声钟，鸦啼翰林墓。  

○招仙观  

逶迤溪南路，窈窕招仙谷。空堂两道人，残棋映深竹。一叶响疏篱，双鸦啼高屋。出门随归人，远烧在山麓。  

○知非堂夜坐  

前池荷叶深，微凉坐来爽。人归一犬吠，月上百虫响。余非洽隐沦，隙地成偃仰。林端斗柄斜，抚心独凄怆。  

○游乐安穆山寺  

秋阴出南郭，佳色来远山。悠然渡野水，却宿前林间。朝气锐幽步，相携上孱颜。行穿绿萝远，共爱青杉闲。已穷高原路，忽得双石关。飞烟带香气，深木藏幽潺。景晏钟磬寂，桂花满苔斑。道人一尊酒，时听风珊珊。多悟从此始，尘缘谅能删。空廊对微雨，亦复不知还。  

○宿田家  

村暗烟火生，林深鸡犬静。麦花如积雪，月色澹相映。邻家夜汲归，寒虫满幽径。  

○发新淦金水亭  

振衣上野航，回首谢山阪。日澹秋水空，风清片帆远。沙光侵岸发，峰影随人转。前渡烟火深，离亭路今缅。  

○小孤山  

牵牛与织女，河汉有时渡。小姑绿发深，隔与彭郎语。流水去仍回，望郎郎不来。精神有相贯，形迹难相猜。年华朝又暮，江头晴又雨。灵风吹断矶，行人听钟鼓。  

○晓发辞夫矶时李泂溉之友先行  

荻暗鸡鸣村，平皋下残月。参差邻舫语，橹声带潮发。露华望中白，蓬阴散秋发。沙鸟知曙鸣，海云上空灭。念我前行友，青山已飞越。迟尔及相携，无嗟赏心歇。  

○龙潭阻风夜兴  

水宿滞前期，前津北风恶。林寒灯影深，莎鸡满篱落。荒忽寄孤迥，凄清愧离索。年光星河转，夜气衣裘觉。我前劲翮翻，我后大鱼跃。潮痕侵柳根，移船避沙阁。  

○望新安山投宿不及  

踰淮数百里，欣逢下邳山。新安十数峰，窈窕霞影间。遥看若可即，既近杳难攀。契深迹莫遂，怅然空厚颜。倦鹭辨沙落，远禽求村还。已暮将何归？回涛冒瀴湾。渡口双古柳，茅茨相与环。清时寄孤枕，敢厌闻惊潺。  

○歌风台  

神鱼骛远海，雄鹄陵高玄。区区一亭长，帝业何赫然。光芒三尺剑，群雄让锋先。嬴项屹山岳，扫灭如飞烟。故乡偶一归，艾老相周旋。百感忍中起，深情何由宣。往时同功人，今乃不一全。害能亦宁忍，远计有未便。竛竮视孤影，三侯发尊前。丈夫英雄气，儿女泪迸泉。纵观能几时，忧虞浩无边。西风吹古台，老屋攲河壖。低徊一长啸，乾坤多材贤。  

○同乡客 【有认余舟者，问龙兴消息焉。】  

遥见江西船，认是同乡客。何日发龙兴，迎人问消息。长河落雁秋，古渡啼鸦夕。不见楚天长，重重暮云色。  

○酬揭曼硕重赠  

岁晏君独留，路长我将发。林居难共语，帝里易成别。煮水逐人饭，依树因车歇。今夜抱衾眠，街头响钟绝。  

○宿十里村  

朝出顺承门，暮宿十里村。臂鹰猎骑归，积雪明郊原。居人喜客来，汲井邻墙温。羹汤稍暖热，饼饵亦烧燔。此夕旅意，深知路人恩。重林隐城堞，昉此劳心魂。  

○涿州道间雪霁  

昨日饭良乡，今失涿州城。此路有终去，安能缓车声。平野散寒景，流辉起浮英。蒙烘远树密，落削僵柳明。獝律共鸦牧，团瓢忽鸡鸣。殊方雪初霁，余抱孤赏情。胡尔同车人，苦云路难行。 【獝律《松漠纪闻》作「羖■〈羊历〉」。】  

○河间晓行  

归人心久归，车夫苦相促。衣裳急披揽，衾毯自装束。寒深肌骨痛，夜久情怀独。万里多往还，他人媚僮仆。霜枝叫羸雀，雪径过山鹿。望野欣海霞，辨烟识村屋。饥寻麦粉粗，到夕当得粥。南中好男儿，闬廛绝行躅。河间猴子多，毋烦记生熟。  

○淮安道中  

声钟起前林，悠悠向南客。天垂大野高，月澹行路白。鸡犬淮上村，云霞海边色。旧时塞垣地，来往人驰驿。  

○得风自施团一日至梅根  

泝游缩程期，景气异昏旦。波声船头响，旗尾樯竿转。施团方入望，忽过繁昌县。雄吹彻奫冥，阴色形怪变。凌虚彍超轶，坤六酣龙战。几日西南风，去帆眼中羡。苍苍水云乡，九华今不见。  

○南浦旅怀  

乡近岁已阑，犹为候风客。落霙盖篷深，三日不知息。浦树分城烟，水明远沙色。满筐红竹枝，渡人隔村夕。久滞妻孥望，孤还友朋惜。音形两暌离，情生自难抑。  

○朱方偶作  

雪余春水生，日上暖云泮。杳霭松林中，柴扉起樵爨。新妆携童稚，邻曲欣年换。坎坎村鼓鸣，沙头酒声乱。江西田家乐，丰岁尤盛观。山市溪桥春，还多看灯伴。  

○访程汉翁不遇赋寄  

高躅洽冥栖，钝资得暌阻。逢人问来期，指日往城府。俄闻幽軨至，迎候急江浒。沙柳归流风，阴虹割飞雨。还同骑马客，寻竹叩深户。多蕴喜顿倾，失觏还茹苦。度鸟遗还声，缄情促归武。怊怅新城云，秋山事晴妩。幸因揭阳侯， 【谓曼硕也。】 日日闲玄悟。  

○暮行城东怀程汉翁因寄  

倚郛起遥悲，日下沧波阔。何处是新城，层峰翰飞灭。始反今悔悟，沈想还成结。百里诡称遥，长年忍为别。回风归山霞，道景发沙月。独殷今夕情，凄迷转城阙。  

○丹霞洞天  

飞舄落丹霞，苍然洞天划。草木皆异香，烟雰有灵色。寒苔洁宜坐，幽水甘可涤。樵子指峰赏，野翁教药摘。琳宫积筠阴，虑消景难昃。道人供仙名，亹亹古所历。唐王悬旧照，唐帖式遗墨。使年知几何？山前事多易。稽首浮丘翁，归欤紫玄宅。  

○照武西塔山报恩寺  

山椒敞禅扃，幽欣失微倦。密林稍深沈，新笋亦葱蒨。磴折迎空香，台虚得清啭。芸芸趋前尘，往往遗胜践。始知佛力弘，能使地灵见。市声俯一席，山色照三面。郡小览易穷，兴高赏难徧。微生谅何缘，周流散遐睠。  

○三仙谣  

红纱笼玉香，金翠绣鸳小。鹤顶压青丝，斜戴花枝袅。何方马上郎，下马佯惊悄。罗扇掩微颊，答语相萦缭。郎有千金重，妾惜容华少。怕不称郎心，看郎几曾老。  

○苦热得雨  

炎德王瓯骆，羁羸负天刑。不为冰谷留，乃使热阪经。几席集蝇蚋，舆台乱猱鼪。居烦易激疾，习静难遗形。每倚高阁立，但爱方山青。林端动虚籁，殿角摇飞霆。雨影袭虹气，土香杂龙腥。翛翛改神虑，肃肃宾仙灵。散襟澹幽伫，稻花如雪馨。  

○九日  

嘱耳喧令序，虚旻景清温。久生理难期，阳德圣所尊。菊篱黄未坼，萸枝绿初繁。 【时萸尚青。】 幽嵎寡芳物，离索谁相存。白日照杯酒，壶山落秋痕。高歌行太清，海翳开浑浑。倚伏祥视履，登高倦跻攀。化机何由息，悠哉委乾坤。  

○壶山绝顶望海  

萦磴入苍霭，断厓倚晴暾。天飙荡□驶，城气回瞩昏。盘石偃危椒，谷王浩无垠。鸣交群龙战，舶点微鸥翻。浮云岌云朵，悬霄浴霞根。空溶东南突，■〈辶合〉□日月门。指数十洲翳，招呼九仙存。余怀已瀁瀁，前境方浑浑。乘槎寄虚感，微迹犹当论。  

○登九仙山 【仙何姓，兄弟九人。】  

吾宗九仙人，炼药此山上。渺渺嘉遯心，□烟一相访。海门葱茏外，山气嵽嵲状。侧目明远潮，归遐委孤嶂。尘缘误良契，仙事敦夙尚。何处乘鲤归？微风起清漾。  

○乌石山天王寺  

天王小精庐，山角临城闉。古称藩服雄，毕境环相陈。塔影六七枝，瓦缝千万鳞。烟明南台树，潮壮方山津。老僧肯前揖，似余异人人。指点壁间画，修庑行逡巡。观音大自在，维摩妙悲颦。苍然古木阴，寒山砦可亲。版扉几尊者，一一皆风神。老僧太息言，劫余偶遗珍。从今几年算，此壁终成尘。余笑谓老僧，子意亦良勤。适见俄已失，当悟无还真。  

○黄溪口看白水  

黄溪且缓程，白水方迎赏。石扇千余仞，雪源数百丈。幽光照天动，寒气发地爽。松杉含清英，猿鸟玩奇响。仰视葱蔚中，当得一席敞。移家结香茅，把书寄泉上。  

○访贡仲章舟行阻风  

今旦始自信，余坐非数奇。怀人发清兴，欲雪成良时。波响双橹涩，滩宽众帆驰。危槎立小渡，残竹悬断旗。指浦见鸦合，转篷惜峰移。深烟曲江磬，微雨三洲炊。寂阒有余适，蒙鸿无定姿。余宁不可奈，久与西山期。  

○早起  

觉来日已升，花梢众禽语。何许白浮萍，池间散还聚。起见梅已空，夜来几更雨。鱼行春到水，草暖香在露。溪上人语諠，樵薪满沙路。  

○抚州魏坛观  

何年女仙坛，百步远城堞。树色随春新，飞花袭枯叶。廊虚苔绿重，帘静药香浃。主人勉逢迎，小憩薄名呷。却读鲁公碑，仙事公素惬。是时中兴颂，笔力泰华压。此书最为小，劲气亦嶪嶪。大节照古今，片石即光烨。人生果何为，草草度尘劫。挥手谢坛扉，天长碧云叠。  

○洪都灵应观榜云径  

厌烦取萧闲，随意入云径。上堂敲响板，山童质辞令。地寂室生凉，体畅心逾静。出门看木阴，佳鸣发清听。风光匀可爱，水色艳相映。真契成自怡，归路得新咏。城市今滞留，将无失幽性。  

○新淦太平山  

纵观不知远，言登太平山。诸峰卷秋雨，日射风霏间。悬磴折古石，侧溪倒危潺。金灯如丹红，异卉相斓斑。忽怅经丘绝，俄欣寻壑间。筠阴聚森爽，樵人指幽关。声钟出晻霭，演梵作孱颜。静者足吾契，语莹冰珊珊。厓东野月上，露华膏夜鬟。松杉炯玲珑，流飙过瑶环。既静有余听，焉知趺坐顽。偶然在尘表，非能悟无还。  

○崇仁钟山寺 【宋乐史侍郎有诗在寺。】  

方看望仙雪，仍访钟山泉。石限阨危溜，峡厓减青天。不知路深浅，但爱山苍圆。俄惊侈楼观，一礼黄金仙。衲僧喜客来，觞行续茶煎。仰视慈竹题，俯吟慈竹篇。前修凛高躅，滋久余芳传。白日倚山转，倒晕千峰烟。悠悠思难极，且与樵风还。  

○枥溪  

林岭甚可爱，溪源无尽时。山花已乱发，烟暖东风迟。因与采樵者，坐谈树阴移。日斜自归缓，我兴非人知。  

○河湖市岐山观与友人皮季武同游  

旦旦望岐山，樛木森山椒。其下美清荫，仙真集萧寥。佳友谢尘虑，导余度飞桥。危潀溅跳雪，石磴藏灵飙。探邃裂凝阴，凭颠洞遐宵。寒苍贯晴紫，滉瀁峰壑摇。久无登临适，快此烦怯消。日驭谅难迅，人区亦非遥。迟迟敢迷复，亹亹同欢谣。  

○丰城疏山寺  

天气良晏温，山原足游衍。石溪试初涉，衣裳费牵挽。油油风力舒，恍恍烟色远。指峰左右赏，爱草行坐软。情兴俱笑谈，造诣各深浅。望望苍寒中，禅关路犹缅。  

○樟树镇五公寺  

久幽厌拘维，暂弛欣舒散。近关得禅扉，择步历苍藓。沉沉松阴重，滟滟水光远。残花起余香，乳禽响新啭。虚廊清昼长，高僧坐谈简。学空素所昧，虑妄 【一作远。】 还自遣。移晷始知归，生烟满林晚。  

○儒学提举司宴集 【至顺二年冬，平章全公命提举高才翁设宴儒司，酒酣分韵赋诗，得迎字。】  

贱子久在野，低头事躬耕。堂堂贤宰辅，胡为知姓名。许辞庠序责，复假宾师称。仰既惭简书，俯仍愧舆评。公馆良宴会，文雅有余清。粲粲珠玉质，嗈嗈鸾凤声。深意修绠汲，雄辩四筵惊。我衰但多感，一出宁非轻。白日照天碧，耿耿梅花明。城南有归路，西山能送迎。  

○除日文江书怀  

驰外心久息，求安志惜违。江受风雪压，帆从波浪飞。眄彼东山云，妄行已足非。为谁饯残腊，荡漾不知归。沉沉州郭暝，黯黯烟火稀。流炊理多悟，孤暌情自微。  

○正月五日吾族诸老儒服纵游  

山中忘世换，人事又从新。儒服吾宗老，南冠故国人。悲风千载泪，幽谷一年春。折取山花供，清香已满巾。  

○春郊二首  

试数乱离年，伤情更惘然。牛羊荒草树，天地老风烟。白骨苍苔外，山花野水边。幽禽未栖宿，来往自翩翩。  
归鸟情方远，啼鹃泪未收。渊明姑托醉，老杜不胜愁。云冷花无主，山寒雨似秋。江南春水足，何处具扁舟。  

○雨后晚行二首  

谩适闲中兴，应知事外情。江山归钓影，天地入笳声。小市风烟合，孤村竹树清。眼中赊小景，收拾即诗成。  
栖鸟黄昏后，归牛苍莽间。水明疑有月，烟澹欲无山。幽谷元非隐，高人自喜闲。徘徊不能去，莎碧耿荒湾。  

○伯艾坚白道人挽词 【即见山也。】  

昼静清江狱， 【临江录事参军。】 春调衣锦弦。 【知兴国县。】 去妖人共异，息盗史堪传。使节临乡国，郎星照楚天。穆陵亲擢士，公不愧诸贤。  

○奇石  

奇石争迎立，青杉互引前。泠泠两溪水，澹澹一峰烟。闲作题岩字，时逢采药仙。苍厓恐陡绝，松影一飔然。  

○山中  

何处征徭急，兹山水石奇。鸟鸣新叶长，磴仄断云移。趺坐天正碧，起行风自迟。径穿松罅去，巾袂罥蛛丝。  

○晓晴  

一雨生春色，千山起晓晴。落花萦树转，幽鸟过林鸣。杳杳天如古，茫茫世有兵。开扉小倚杖，沙上草初生。  

○南居寺  

闭户未从容，出门谁适从。聊随碧溪转，忽与白鸥逢。小雨十数点，澹烟三四峰。峰峰看不足，山寺已鸣钟。  

○饶州道上  

新晴破积阴，淑气泛行襟。千里山河眼，百年耆旧心。霞飞沧海远，烟入绿村深。学剑江东者，茫茫不可寻。  

○采山归步  

松边采药去，谷里带云归。步转半厓侧，影涵空涧微。独寻茅宇歇，因看水舂机。数点山花落，孤禽避客飞。  

○病中感怀  

多病他乡外，孤怀始觉愁。山围双鹭晓，门闭一蝉秋。遇合冯生铗，勋名季子裘。悠悠耦耕者，端暇为人谋。  

○留金溪夜雨达旦有怀  

忽见干戈动，他乡隔老亲。一窗如此雨，两地未归人。雁度关山暗，鸡催海宇晨。谁能更敧枕，聊挹曙光新。  

○陈家源  

翠雾断厓侧，丹霞流水西。竹从幽处密，松自古来敧。落叶半藏路，清风时满溪。仙家元不远，未许众人知。  

○龙池寺蒲石  

底有贪奇意，吾行亦偶然。寻泉经绝壑，看石到幽禅。鸟语前林日，鸡声曲巷烟。偶逢樵客歇，共坐偃松边。  

○刘太博挽词三首  

恳款忧危国，从容友大臣。竟孤婴臼志，遂作绮园身。名节非无寿，乾坤更有人。堂堂天下士，何必画麒麟。  
妙悟通群圣，微言刺六经。千年遗此老，四海□先生。文字空传迹，知闻谩敬名。岂无房杜者，犹足致隆平。  
如许龙门近，胡宁忍阔疏。不为终古别，讵信此生虚。未始壶丘学，颇知扬子书。向来香一瓣，薄命竟何如。  

○立秋夕作  

但觉焦原苦，何当沛泽流。夕风微报响，古木暗藏秋。未事冥难测，闲心远作愁。乱山高下碧，烟霭澹浮浮。  

○雨余桂花盛开  

搔首发清磬，开扉啼早鸦。西风一夜雨，丹桂满林花。老托心犹壮，愚云识有加。平生读书眼，闲送晓天霞。  

○槎溪  

岸断风敧柳，村寒雨病花。妄心贪自适，危路得长嗟。别壑乱云散，危滩归鹭斜。平生谢康乐，幽意满天涯。  

○送人归临川  

金河疏柳外，去棹响流澌。为客有归日，送人愁别时。寒云随雁远，南雪到山迟。旧隐书无恙，行藏莫预期。  

○绝江  

挂席乱惊湍，曾过此渡难。潮归扬子晚，山入秣陵寒。听语知乡近，忘年计日宽。稳行随夜泊，烟火满江干。  

○鄱阳湖中除夕  

除夕生能几，谁无骨肉亲。望乡偏恨路，在远并遗身。湖雪残波岸，船灯独夜人。淹旬须一到，珍重故园春。  

○辛亥元夕二日  

顽坐故贪默，忽行时自言。寒沙梅影路，微雪酒香村。时序鬓发改，人家童稚喧。街头试灯候，不到郭西门。  

○送吴主簿之官石埭  

簿领池州去，开帆带雨微。当令公事简，见说县人稀。云入九华碧，雁惊秋浦飞。丁宁桥下水，官满载书归。  

○水口夜思  

牢落不成寐，荔阴寒石矶。潮生滩响尽，海近夜凉归。旅思随时进，乡音逐递非。燕南与粤北，格是费征衣。  

○除夕  

我有百除夕，蘧庐是处安。翻因归路近，始觉到家难。浦隔雁声落，篷孤灯影寒。家人应共说，宾阁尚盘桓。  

新城王尚书士禛阮亭云：中诗工五言，其近体亦冲澹。如：「聊随碧溪转，忽与白鸥逢。」「小雨十数点，澹烟三四峰。」「寒沙梅影路，微雪酒香村。」「湖雪残波岸，船灯独夜人。」「落叶半藏路，清风时满溪。」「西风一夜雨，丹桂满林花。」皆有唐贤风味。  

○移菊  

仅得林间趣，闲寻菊本移。人家深竹里，枫叶夕阳时。汲井浇畦润，将鉏下手迟。护丛愁蕊损，带土怕根知。每被归樵问，深怜冷蝶随。寒香生径术，幽事补湾碕。斗柄西北落，雁声霜露垂。徘徊绕丛畔，自笑可能痴。  

○皮氏逸亭  

地僻藏吾逸，随宜托数椽。池新何许水？枫寿不知年。竹让前林月，花归隔浦天。彩鳞孤镜照，幽咔四窗圆。曲几清时里，闲心太古前。入因添晓起，出每及宵眠。句得思仙寄，棋高许客传。乾坤余蠹简，勋业老觥船。智有过荣计，先求胜祖鞭。太章短东极，夸父恨虞渊。世共称工者，吾知付莞然。他时耆旧传，应指某公贤。  

○汉宫春  

君不见汉宫六六多佳丽，露花半染云裾翠。少翁招得夫人魂，孤鸾夜啼月波坠。赵家姊妹专风流，双蛾不识人生愁。芙蓉并蒂敧一朵，西风青鸟徒离忧。飞龙翩翩上天去，云幕椒房土花雨。堕腻埋臙恨未消，香魂尚寄寒茎舞。人间炎日焦众芳，肯随葵藿来倾阳。柔情幽怨透地脉，烟帏寂寞强成妆。谁吹旧曲缘云切，寸寸婉婉应愁绝。绿罗几迭御赐衣，红绡半点守宫血。凄兮媚脸栖余妍，遥忆羊车望幸年。至今一片巫山雨，化为飞烟空潸然。故家陵苑孤云外，绿树如云草如海。殷勤唯有虞美人，同向墙阴弄晴霭。  

○春怨二首  

洛人倾国赏牡丹，东家绣毂西家园。黄鹂紫燕新得意，柔云如酥花迷魂。游人寂寂归何处？花亦年年占风雨。江南却遇李龟年，苏州空感杨开府。谁吹玉笛断人肠，斜桥浅浅流水香。惟有千年老铜狄，看尽人间几夕阳。  
天女手剪五色云，鞭雷控电行青春。散作江南万锦绣，烛龙眩转空无尘。燕儿眼寒心更苦，吴娃情酣梦无据。依然锦绣化为云，却恨风来挟云去。十二楼边芳草多，知今鹦鹉听谁歌。千金买取新丰酒，地久天长耐乐何。  

○用欧阳文忠公神清洞韵题维士鼎所藏米元晖神清洞图  

元晖昔作西江客，夜飞墨花晓无迹。春风留此二百年，幸是山中至人识。有千黄金双白璧，鹅溪白茧纔数尺。颍阳山高风露寒，几处高堂挂生色。  

○中秋走笔  

忽忽不知秋已中，起来望尽江之东。天风吹上一片月，万古有尽明无穷。自歌自酌自起舞，失喜堕在明光宫。须臾见云不见月，九州岛之外俱昏蒙。我狂绝叫天何聪，乾坤如此宁怱怱。江流冥冥上有枫，云边又叫南飞鸿。有酒且醉无酒可，有月不与无月同。丈夫意气见石裂，直欲扫裂云皆空。低徊一笑良自悟，事与变会谁其逢。仰看云月勿复道，西风落山人睡觉。  

○塞野纵目  

读书万卷不经济，懒境最佳工坐睡。手持绿玉信步行，穿破麦花到林际。萦回空谷含幽光，隐映深松发清吹。北风掠野牧者谁？牛影参差霜草悴。一牛闲卧意方安，童子何知鞭已至。回头一望尽天南，高下千峰洒浓翠。近村远浦合寒霏，落木平林归暮气。世工善画贵逼真，悠悠真境谁能契。古来文章亦如此，真处看来有深味。竞为幻语欲幻人，敢向人前辨醒醉。归来归来勿为留，幸有禽声媵予沸。  

○高囦四时歌  

春风东来泛幽谷，出门一笑人间绿。新雨池塘柳带莺，嫩云洲渚沙眠犊。一蓑一笠东西村，天高地下斯人存。归来醒醉聊随意，翠树无言花满门。  
阳乌炎炎焦九土，老农吁嗟气如缕。山中神化出移时，一片闲云半溪雨。谁家金谷有凉台？葵扇桃笙争自媒。清风却在长松下，不须用智不须才。  
杨柳矶头天万里，长笛一声风不起。翠洒千峰日映烟，清涵双涧霞通水。季鹰底事却思归，岂是鲈鱼轻别离。晚知□悔又何益，湾头钓竿君好持。  
寒鸦万点落叶赤，山风萧萧野日白。池上梅花俱有情，林间茅舍元无客。人言梅花知岁寒，花亦偶然冰雪间。向来群芳令欲尽，兰芽已动春将还。  

○宿紫玄洞天  

闲招双白鹤，驾我吹玉笙。去谒紫玄君，飞飞入青冥。石古天风吹不剥，银汉残波厓畔落。万年碧树春长花，花间弭节听天乐。戏拈北斗柄，细酌瑶露团。八面烟霞沧海曙，四垂星月碧天寒。珊珊晓佩人间去，万顷飞尘入挥麈。徜徉九县卖金丹，邂逅千秋人未度。  

○寄题疏山寺半闲禅房  

往时沿泝盱毋川，李花阴阴曾系船。丰茸沙草取幽径，叩关一礼白云禅。千柱空廊绝人迹，苍苔乱点飞红妍。松香四袭翠滴雨，江影半侵明映烟。鹳鹤流声出岩谷，轻霏忽散风锵然。长哦欲写不能就，每寄清梦时周旋。秋风吹空客如仙，名山有记持相传。乃知昙花解重现，弹指一瞬五百年。经阁香台雪几春，戏成小果留人天。先师吾乡白云寺，卓锡尚令题榜鲜。半间之半可着我，呼童亟办青行缠。身前旧境余一念，定许邻舍香茅编。  

○郝思温大字歌 【号东山，雪庵高弟。】  

东山手提雪庵笔，笔中出此万钧力。重如岱岳镇坤维，奇如古鼎跃泗侧。点如沧海之碣石，直如参天之古柏。曲如老龙恣盘挐，横如方城立铁壁。快如大泽斩蛇剑，妖夔幻魈□辟易，巨灵引指太华擘。三千狮子座，举臂可移得。偶然挥毫□，世间壮士不能掷。瘗鹤铭，摩厓碑，后来者谁谁继之。我尝见龙溪之字大如箕，五百年间无此奇。雪庵老，东山子，优钵昙花重现世。昆仑以为笔，东溟以为砚，青天以为纸，为我写太平两大字。持献天皇九九八十一万岁，我歌尔字我老矣。  

○题江南烟雨骑驴图  

风发发，雨潇潇。渡船未度山相招，骑驴不知前路遥。路遥抵何处？南山之南且稳住。莫向长安街上去，京尹今无韩吏部。  

○车碌碌  

车碌碌，车上行人雪中宿。三更驱驴声陆续，顿憾肝肠眩心目。霜棱飞刀风激镞，荒邮无烟抱空腹。橐驼不收马成簇，暗里低心避群牧。望断海光上东旭，木末天低星煜煜。  

○龙湾阻风次日舟人必行解舟风回喜赋  

东风吹船行，西风留船住。髼松黄头郎，作底使风去。芦篷两扇当江开，船船相趁风初回。龙渊烟气隔洲失，宣化山光随棹来。潮头又上推船走，一时便过新河口。两人胜负篷底棋，船行迟速人不知。黄头郎，稳扶柁，信风宿。大信肉色花枝红，采石酒波春水绿。  

○长风沙  

长风沙，酒旗斜。风沙有情留郎住，劝郎莫向前江去。前江去，转风波。牛渚圻边须过得，皇天荡里奈郎何。郎船但系门前柳，唱曲好歌劝郎酒。与郎不是平生亲，怜郎却愿郎长久。郎今必去当何为，教郎解有思人时。  

○山碅碅  

山碅碅，石确确，一滩翻下一滩恶。青衫黄帽扶招竿，铦锋如戟波心攒。打桨失手能荡过，扶竿失眼船随破。三山城中女如花，高楼酒贱多鱼鰕。荔支林中寻屋住，上滩难转莫归去。  

○冲虚宫景真堂  

怡山东麓堂静深，欲寻真景真难寻。华钟时发贞明韵， 【王审知时。】 秀木递悬天监阴。 【王伯梁天监中飞升。】 天风飂飂吹余发，戏绾幽藤作条脱。骑凤箫惊乌石云，降龙剑照古山月。丹炉药灶长周旋，六时采撷三芝鲜。蓬莱书札失幽约，几度归潮深碧烟。  

○了娘囝  

了娘囝，西禅寺里粥鼓鸣。殿前殿后荔支密，叶落当扫草久生。衣裙洁峭苕鉏轻，戏将苔石闲敲铿。廊阴同伴笑相谑，话字难通知有情。绀园花香日易晚，行童迟打昏钟声。  

○古秋夜长晴雨二首  

壁带悬素琴，冲牙起瑶林。月寒文甃百虫语，帘外桂花香雪深。绣茵暗辍双龙枕，纹笥密收团凤锦。西邻少妇少齐眉，宝帐芙蓉携醉归。独自佳期长是误，璇霜欲下雁惊飞。  
雪浪流碧虚，雨花散前除。西风红叶石栏曲，尽并寒声归绮疏。回文读罢双蛾敛，城上啼乌稀漏点。东家娇小乍迎郎，沈水银篝残晚妆。灯里镜台闲自照，红颜相似夜偏长。  

○题卢鸿十志图  

厓欲脱，峰欲飞。水洒洒，烟熹熹。石间老树不老色，翳萝悬阴石入黑。调琴未了趣观泉，十处奇踪日相迫。紫虚万里丹霞开，直上倒景之高台。佳云好花满嵩少，仙友为我今归来。莫嫌登山脚，曾踏东都路。姚崇宋璟可人故，不然岂肯容易出山去。  

○拟岘台  

拟岘台，山如杯，树如苔。台前东风花乱开，流云藏雨花间来。花根得雨新绿催，花枝随雨成香泥。神工鞭策不停手，七尺容形争好丑。桐林领头木香酒，百钱一盏当酤否？  

○雪中度崇仁望仙峰  

游乐之溪清可沿，天风剡剡山盘盘。愈行愈深愈幽邃，疑有仙者栖神丹。樛木怪藤鸟鸣答，绿潭青壁龙嬉蟠。徘徊赏爱不能已，步步驻目摇荒寒。寒云平凝帟帷妥，急霰乱下珠玑完。忽而两厓苍苍散花雪，板桥石路浮霎干。交迎密扑迷欲眩，怯下疑高行自难。凭涧茅房所居雅，叩门烟火相依安。澄渟夜气造宁极，婴冒晓冻追殊观。忍触珑璁纵健踏，喜聆环朗藏鸣湍。垂蕤不动偃杉竹，悬柱偶脱争岩峦。前源未穷取危磴，直上百折陵巑岏。新爪痕痕过饥虎，高翰叶叶游飞鸾。□然独立倚霄汉，波涛翻海镕银宽。双瞳四彻洞万境，肯与尘界循忧端。蹇余看雪知几处？何如此时望仙峰上看。仙之人兮来不来，浩浩元气与我同朝餐。  

○题五马猎归图  

秋野肃肃，秋草萋萋，天空雁度呼鹰时。一马前行四马随，前者回顾相指挥。最后两人俱下马，一人拱手俯听之，一人挐麞毛色肥。角弓在弢箭在房，人马意态何迟迟？知从底处射猎归，莫是营州少年并州儿。闲中貌此知为谁？笔力精劲妙莫窥。我疑此画有似汲冢古书出，蠹简残逸有缺遗。不须完足自可宝，古人日远何由追？呜呼古人日远何由追。  

○黄氏南园歌  

南园花，南园花。白于雪，红于霞。深处定有仙人家，花阴乱驻七香车。山香尽舞花不老，花艳直上摇金鸦。琼膏一吸香入骨，醉呵金鸦不令斜。南园竹，南园竹，寒于冰，绿于玉。割得何天土一丘，炎官虽炎谁敢酷。天山太古雪皎皎，蓬莱绝境风萧萧。白鹤翻空啼一声，下占清阴对棋局。君不见古南园，锦茵红皱琵琶弦，珊瑚碧树沈水烟。嘉宾列坐鼓咽咽，白石诗句吟成编，放翁记文笔如椽。挟策博塞若为贤，抚掌一笑睨青天。不如花竹之间汲清泉，且取粟粒香芽煎。  

○由宝塘舟行至临汝  

卢鸿十志看不足，爱雪贪行雪相逐。晴风吹散圯山寒，三十六陂水初绿。黄洲挐得罩篷船，松筠缭绕烟成渊。陂声迭下滩声恶，鲍照却歌《行路难》。  

○山中乐效欧阳公四首  

东方风回春山道，趁暖行歌霁华早。溪源露歇逢药苗，石径烟轻掇芝草。红英洒地燕将乳，绿树添阴莺未老。入笿鱼鰕朝赴馔，顷筐笋蕨夕供芼。山中之乐谁得知？我独知之来何为！水竹沙头闲检校，村村箫鼓太平时。  
堤柳绿摇新罨画，石榴红折娇裙衩。莲荡风闲翡翠敧，菱塘雨定鸳鸯下。溪女浣纱朝出村，行官饮水暮归舍。瓦缾手挈来年醅，石下坐围明月夜。山中之乐谁得知？我独知之来何为！空里乌蟾飞影过，桑麻课效胜书帷。  
空山一夜生新雨，凉起赏心千万绪。扇团自守不依人，桐叶知几寻脱路。隔陇笑谈杂樵牧，临流宾从惟鸥鹭。旋庖芦菔美胜酥，精淅新秔香满户。山中之乐谁得知？我独知之来何为！青林红树人烟湿，护得金橙密处垂。  
千花重作阳春节，野杏山桃随处发。莫思前度看花谁，已见新坟芳草歇。穆山山下数湾月，华山山厓千丈雪。幽人独在雪月中，要与梅花成四绝。山中之乐谁得知？我独知之来何为！除却山家新腊酝，世间无事可相宜。  

○龙雾洲 【时大王有南行者。】  

龙雾洲，水油油，中有驿驰南越舟。庾岭瘴天云不收，直到海边天尽头。天尽头，海茫茫，金珠璀粲平斗量。鸿毛性命此难忘，槛车何事招巫阳。不如回雁峰前雁，雁门旧侣年年见。  

○秋怀  

采采苹花可佩香，依依橘柚未全黄。人行塞北非征戍，雁过江南有稻粱。短笛疏钟来别浦，乱鸦飞鹜共斜阳。西风扰扰知何似，看见黄花满地霜。  

○阅穆陵丙辰御赐进士诗  

后代忠臣擢丙辰，穆陵魂断北征人。长江浩浩倾吴越，九野荒荒啸鬼神。鹃血纵干难返蜀，乌头未改竟留秦。琵琶绝域千年恨，青冢黄云不识春。  

○临川道中  

路随一水曳长烟，秋入重云拥乱山。过眼向来华屋处，寸心不挽盛时还。纷纷世故行人乱，漠漠林霏白鹭闲。忽遇长空飞骤雨，春泉一派落松间。  

○答清江皮季贤见寄  

古人千里梦相求，咫尺翻增隔绝愁。云护笺题醒处墨，雨深树色绿边楼。文章正法追前哲，句律新功却俗流。为问几时谈到剧？寿枫南畔菊花秋。  

○酬揭曼硕赠别  

来日君还在我前，归时我独占君先。冰寒断道鸣驼外，雪暗空村落雁边。画省诸公扶日月，南州孤客记山川。松声多处黄精好，举手青霞始学仙。  

○任城南  

自爱清游自怆神，五千里外独归身。马嘶平野呼鹰吏，犬吠寒沙射雁人。直北关山初合冻，近南气候渐知春。苍苔白石梅花路，长忆驱车鲁水滨。  

○偶成  

初啼山鸟篆香斜，荏苒明时翫岁华。三日雨深春在水，一林烟湿暖生花。寻盟旧卷钩帘展，开禁新醅隔竹赊。却忆去年归渐近，半篷残雪上寒沙。  

○壬子元夕  

□市人□啼倦鸦，常年歌吹稍喧哗。夜风十里灭灯影，春雪一林寒杏花。冻泞渐深缄蛰户，新滩微壮夺鸥沙。西林樵客同炉炭，闲试香芳品荈茶。  

○寄乡信  

谣俗伧荒越下州，西风孤旅倦悠悠。酒垆女静花落树，鱼市人归潮满沟。乡梦频经关上月，书题分寄海边秋。已期待腊西村畔，春在梅花雪映洲。  

○遇揭曼硕有赠 【时特赐其父荀坡贞文先生，奉敕立碑。】  

十年相隔 【一作劝。】 忽相见， 【一作赠。】 犹记书题独 【一作狎。】 故人。京阙诗传多应制，里门禄 【一作碑。】 建独荣亲。梅花满映林霏雪，柳眼初迷辇路春。知是高情难去住， 【一作任。】 此身谁是自由身。  

○新淦畈步作  

松筠色润翠成围，鹅鸭声多水渐肥。隔县贩人争野路，迎年■〈女它〉女试新衣。暖烟黄柳知春到，残雪青山伴客归。茅屋酒旗随处有，悠悠世事尽相违。  

○元日  

圣主龙飞肇纪元，野人相贺板扉前。不知颜色老昨日，共诧时光胜旧年。井口杏花春食雨。墙筐柳蕊暖肥烟。长沟缓绕风漪绿，林下乌犍渐受鞭。  
按太虚七律，殊少韵致，不逮五言远甚。其佳句可摘者，如：「蝉鸣晚日浓时树，鸦落秋烟澹处村。」「客如种放岂樵者，师似弥明非世人。」「四时胜日围芳草，一坞春风护牡丹。」「鹤为乘轩能致妒，马因立仗却移尤。」「缓寻芳草多谙药，笑指遥岑便说山。」惜全首皆不相称也。  

○即事  

落红瑟瑟迭苍苔，古径无人独到来。野蝶山蜂浑不见，春风更许草花开。  

○夕阳  

夕阳尽入笛声中，两岸樵渔一水通。杨柳已疏枫渐落，黄花浑未识秋风。  

○绝句  

山似芙蓉向晚开，水如罗带束林回。世间只有闲鸥鹭，立尽寒空待我来。  

○次史药房池上即事韵  

万蕊飞香百草芽，帘旌不动柳阴斜。幽禽还识栏边客，曾立东风仗外花。  

○登高  

数峰高耸万峰低，看到斜阳意欲迷。一朵碧云深浅碧，殷勤只在数峰西。  

○小斋独坐  

老苏朱墨十分工，应笑林间远世踪。翠树玄蝉秋满院，更添何处一声钟？  

○穆山  

一陂凝绿倒垂天，直上层峰积翠边。迢递烟云三百曲，水声徐出石门前。  

○维扬道中二绝  

淮天如水水如秋，叶叶渔郎下钓舟。北畔荷花南畔柳，殷勤送我到扬州。  
香霏满棹渡长沟，浓着秋光浅着愁。日暮女郎清唱发，鸳鸯斜拂柳边洲。  

○邗沟  

衰柳残荷并惨然，青山隔岸弄婵娟。多情唯有邗沟水，长送江南过客船。  

○微雨  

一天微雨湿芳尘，红绿相依几聚春。家在海棠花下住，伤心长是未归人。  

○放船  

晚色重重放客舟，轻风吹漾落潮流。林峦尽异来时路，知是明朝到福州。  

○莆阳歌五绝  

两两筠篮湿暖烟，窄衫短鬓袅行肩。到门迎着郎来早，待向街头卖海鲜。  
惯得骄骢识妾家，佛桑庭院绣帘斜。镂银合子槟榔片，戏喷猩红散唾花。  
天妃庙前斜日时，女郎歌断彩鸳飞。林花满地瓜船散，城里官人排马归。  
乌石山前飐酒旗，醉来健倒日平西。蔡家石刻端明字，卖与他人作墓题。  
丞相堂前草暗阶，尚书池上树生台。子鱼风起秋芜路，记得谁家甲第开。  

○山行随兴二首  

暖风吹雨湿平沙，远色疑青草欲芽。谁是多情能爱我，野梅一路腊前花。  
金石台前鸦乱飞，空蒙山影出阴霏。野塘水活柳生眼，茅舍聚人迎妇归。  

○清江道间阻雨  

峰影微昏树影明，人烟深浅水纵横。前时逢雪今逢雨，长在江南画里行。  

○新淦蓝步溪 【一作《畈步作》。】  

阴霭通烟翠作霏，春风入雨 【一作「吹入」。】 暖成泥。女郎挑菜不知湿，调笑相携过水西。  

○题墨菊  

橘枳兰芽玉易瑕，商山一出便忘家。几回惆怅梅花别，并有缁尘到菊花。  

○酬友人见访不遇  

荷笠深山采药回，荆扉石径损秋苔。花边稚子相迎说，昨日有人骑马来。  

○荷花  

曲沼芙蓉映竹嘉，绿红相倚拥云霞。生来不得东风力，终作熏风第一花。  

○除夜自封溪归高渊  

鸳鸯翻雨戏回溪，溪路迢遥湿翠围。隔竹杏花红万点，何因知我此时归。  

○豫撞登舟作  

城南无树识神仙，闲往闲来四十年。西岸青山东岸塔，为谁相对老秋烟。  

○象牙潭  

水禽两两树三三，近浦遥峰隔嫩岚。新换一天秋色别，短篷又过象牙潭。  

○丰城道中  

江村南北笑声频，红烛花时次第新。春水渐生桃叶渡，小舟时载嫁归人。  

○风雨 【以下四首见《元音》、《风雅》。】  

池上风雨来，柴扉人迹绝。隔水烟气生，林峰半明灭。蛤吠秋草深。鱼惊晚荷折。孤坐倚匡床。微红隐天末。  

○次韵宁志道表氏偕庵夜兴  

空庭山色重，积此松桂阴。微风从何来，一鸟惊前林。清心有密契，幽听得远音。寒灯照孤馆，岁晏夜偏深。  

○柳下  

是谁安宅子，占得绿杨阴。山色春来长，溪流雨后深。树遥飞鸟疾，人近戏鱼沉。舟子船头望，安知不解吟。  

○除夜  

风萦萦，雨霏霏。寒轻新柳润，春到落梅稀。筠篮入市买红烛，烟火松林人醉归。  

***◆任山长士林（松乡集）***  

士林，字叔实，句章人。其先居蜀绵竹，再徙而居埼山。士林六岁能属文，诸子百家，靡不周览，乡子弟多从之学。廉访完颜公深加敬慕，俾经理文公书院，既成，命职教上虞，后乃讲道会稽，授徒钱唐。至大初，中书左丞郝天挺以事至杭，闻士林名，举之行省，得湖州安定书院山长。俄而得呕疾，卒于杭之客舍，年五十七。叔实尝自作《松乡记》。有《松乡集》十卷。万历间，同邑孙能传纵观秘阁藏书，因得至正间旧本，耳孙一鸣复裒而刻之，以行于世。赵文敏公曰：叔实之文，沈厚正大，不作瘦语棘人喉舌，而含蓄顿挫，使人读之而有余味。明祭酒胡俨曰：其文笃实而弘博，深厚而舒徐，锵然而金石奏，灿然而琅玕呈。盖卓乎有道之言也。  

访牟大卿  
寄陈宣慰帖  
屏居  
海扇  
次韵吾子行新年三首  
公子舞歌  
凤求凰  
用子行韵简周景远应奉  
送许君实同知之任乡邦因简于有卿知州  
客游华亭访卫山斋  
刘将军射虎行  
晓发衡山访子昂学士  
屡访开元陈高士不值  
李唐春牧图  
用韵酬陈渭叟林伯清  
和唐玉潜用友人韵见寄  
四雁图  
重游升元归寄陈道士  
七夕客中  
喜陈茂阳客归  
上虞客中  
寄襄贵丁明府  
过华亭留别吴山诸友  
八月十五夜对月  
赠相者王月屋  
和杜元用见过韵  
送延庆济上人归西  
十二月初六日晓发松江  
九日诗寄明碧竹院  
送石棋盘醉归分韵得边字  
送徐春野  
四禽言  
题翰墨十八辈封爵图  
月下歌  

○访牟大卿  

自开黄叶径，城郭有山林。老失相如璧，贫嗟靖节琴。青天庭树在，白发镜尘深。欲叩黄唐事，寥寥千载心。  

○寄陈宣慰帖  

客从昆仑来，遗我一寸胶。投之东海中，浊浪生清涛。世人饮泾水，沦浃如村醪。醉久与俱化，复恶醒者劳。客笑余亦休，泾水方滔滔。  

○屏居  

壮志轮囷强未销，屏居万事饱尘劳。贫知渭竹真堪传，老恨江梅不入骚。山谷樵歌闲日月，江湖鱼计足风涛。妻孥灯后应相笑，头上如今有二毛。  

○海扇 【海中有甲物如扇，文如瓦屋，三月三日潮尽乃出。】  

汉宫佳人班婕妤，香云一箧秋风初。网虫苍苍恩自浅，犹抱明月冯夷居。至今生怕秋风面，三月三日纔一见。对天摇动不如烹，肯入五云清暑殿。  

○次韵吾子行新年三首  

有道贫方乐，无营坐亦深。新诗知病后，老鬓觉年侵。信有乾坤力，时劳江海心。文园亦消渴，浑愧白头吟。  
已分身将隐，还惊老易过。时来慰岑寂，相与惜蹉跎。白发短犹栉，青铜暗欲磨。人生有如此，我醉子当歌。  
雪后春风起，天空江水来。新年浑作客，多病孰怜才。有道身先老，无人首屡回。承祯须不爽，闻已扫丹台。  

○公子舞歌  

明河在天不可舠，我欲汲之成酒醪。维北有斗不可量，我欲把之为酒觞。人生豪诞有如此，况有开筵柳公子。公子平生白苎袍，酒酣起舞天为高。大鹏长风九万里，老蛟鳞甲秋江水。坐中忽唱河西曲，琵琶声高裂寒玉。态浓海树出鹧鸪，意足霜枝下鹦鹆。为君一洗儿女目，众宾自爱白宰酒，情欢不用夫起寿。长空更唤明月来，人影檀栾风满袖。  

○凤求凰  

凤将将，求其凰。凰既遂，辞母旁。逐凰孔良，不与母同翔。凤心长，海树凉。  

○用子行韵简周景远应奉  

供奉平生酒，中郎绝代书。自便青琐直，未放碧山居。辈行人谁在？行藏意自如。丝纶须世掌，曾识典坟初。  

○送许君实同知之任乡邦因简于有卿知州  

一出已十载，江流只目前。家乡荒政日，客路独醒年。南郡碑钱远，东山屐藓圆。归心随使鹢，漠漠海云边。  

○客游华亭访卫山斋  

东浙青山少，西湖白发新。渐多江海伴，更卜水云邻。杨柳初笼雨，蒹葭欲剩春。不愁成汗漫，天地有闲身。  

○刘将军射虎行  

半湿新蹄山径晓，于菟夜渡海中岛。百夫鼓噪屋瓦震，将军弯弓白日皎。地形平露草不长，狂啸无风威欲倒。玄翎一中洞心胸，坐据木床脱须爪。胃中白骨谁家魂？红肉已供人醉饱。人生意气不下堂，车铎当当冯妇老。  

○晓发衡山访子昂学士  

山林真学士，天地一诗翁。乘兴不可返，孤舟雪后风。浩荡襟期别，艰难道术穷。何当真卜宅，共老水精宫。  

○屡访开元陈高士不值  

我亦乾坤一腐儒，杖藜时访白云居。故人不入江海梦，道士空惊世俗书。箫史凤归云缥缈，刘郎桃在雨扶疏。当年亲见东风事，杨柳丝丝二月余。  

○李唐春牧图  

春气熏人未耕作，江草青青牛齿白。牛饥草细随意嚼，老翁曲膝睡亦着。蓬头不记笠抛却，午树当风梦摇落。梦里牛绳犹在握，昨夜囤头牛食薄。  

○用韵酬陈渭叟林伯清  

我本厌尘市，志在栖幽清。还听客城雨，深夜愁寒更。山中两道士，孤铛煮雷鸣。漱沐得清谣，久却世上名。何用王子乔，相从学长生。  

○和唐玉潜用友人韵见寄  

独怜鬓雪上蓬 【婆】 【姿】 ，未得逢君镜水波。世上冬青高谊少，山中日录好诗多。白云明月怀安石，细雨斜风老志和。人事参商那有此，时劳相望意如何。 【冬青事见别录。】  

○四雁图  

江北江南秋正骄，孤飞万里气方豪。平生惯有冰霜翼，却笑东风燕雀高。  
满腹秋风郁未开，一声清唳九天回。人间儿女有痴梦，明月楼头独往来。  
孤咮双翎睡古香，芦花水浅海云黄。城头未落三更月，梦入青天万里长。  
两翼清秋倦未翔，北风喉咶水云乡。菰蒲万顷食不尽，肯与群凫逐稻粱。  

○重游升元归寄陈道士  

独往有所适，重来兴未穷。苍云山色外，晴日树声中。世亦思遐举，吾方抱屡空。平生司马约，回首起玄风。  

○七夕客中  

容易乡心秋自生，纡余老态日纵横。无官谩赋五升籴，有妇难呼一石酲。露气满山高木落，秋声入屋短檠明。薄田可买归无计，星汉年年浪影清。  

○喜陈茂阳客归  

对坐头俱白，愁来强欲歌。出门知己少，遇事折肱多。海气低青嶂，年光暗绿莎。不堪妻子笑，舌在欲如何？  

○上虞客中  

黄叶空阶晓，清斋白发人。于于风力紧，滴滴雨声频。妻子千山远，诗书一饭身。人间有知己，重老未相亲。  

○寄襄贵丁明府 【丁亥，吾邑有瘦马，鬻之贾校尉。诗生讲后必一来，对余尝嘶。如此者两月。其甥徐天麟归奉承，故云。】  

小桂堂前手自栽，未沉沙塌已生苔。青山自笑不归去，白马相看时独来。凉月清宵谁与共？好花晴日不须开。明年应度卢沟水，早寄春风郭隗台。  

○过华亭留别吴山诸友  

出处何时定？归栖老尚迟。江山无倦客，天地有真知。竺岭呼猿日，华亭听鹤时。平生爱杯酒，到处付襟期。  

○八月十五夜对月  

客路惜年年，中秋月自圆。正怜儿女侧，不共弟兄前。老去一丘壑，人生二顷田。兹游谅何事，清影未能眠。  

○赠相者王月屋  

布囊诗卷胜黄金，白纻乌纱碧眼深。自是清时少遗逸，不须物色到山林。  

○和杜元用见过韵  

湖上新楼好，相过不厌君。年光吴地老，客梦越江分。聚散无虚迹，穷通有昔闻。时遮西望眼，冉冉见浮云。  

○送延庆济上人归西  

人世难为客，心空不待年。坐深千衲在，道许一灯传。白日论诗地，青山住世缘。高歌望吾子，我亦买归船。  

○十二月初六日晓发松江  

冬雾比春浓，舟行日未东。可能辞物役，岂敢怨涂穷。清兴乘江水，交情付晓风。流年今白首，何日慰飘蓬。  

○九日诗寄明碧竹院  

我岂人间客，秋风托尔邻。一声清唳晓，万里壮游身。出处自有道，栖迟未厌贫。黄花谩情思，清对未归人。  

○送石棋盘醉归分韵得边字 【并序。】  

诗酒日废，人事数日，故少疏之。道士黄季勉出荷包中钱二索，沽酒意行。初过吴守道，见菊花数本，正复可人，其翁出酌三行。再过谢希圣，盆花标致，殊倍于吴，试朱砂杯亦三酌。径上石盘上，看仙人弈棋遗迹，虽烂柯之客不来，而橘中之乐如在也。归坐溪西，酒肉具矣，为举大白剧醉。尚念吾徒兄弟四海，今郁郁山城间，意气相得，徒此五六人，如胶漆相投，匀合秤停，乃事磨刷。游以泄其趣，酒以陶其真，诗以出其蕴，岂独高阳徒乎！分杏树坛边渔父韵。  
一雁不渡海，衔芦列青天。孤疏怯走壑，远赴百道泉。结交贵日广，不广空壮年。抟沙固易散，投漆固易坚。所以日共饮，山花列秋筵。道士黄石孙，亦解供酒钱。初游濮阳家，再醉康乐前。却看仙人棋，危石如平田。山风子声寂，洞日瓢影悬。归来忽自笑，我岂非谪仙。更唤酒杯入，健倒东篱边。摸索溪石白，莫嗔我欲眠。  

○送徐春野 【并序。】  

往年徐春野来综吾州吏事，朔风裘马，意气伟甚。今紫髯飞雪，告父兄以去，人贫以仕，君仕而贫，吾不知人事竟何如也！其所游松乡任某歌以送之。  
昨日之酒月满楼，今日之酒月满舟。三十度月月圆缺，期君看月丹山头。君携月色钱唐去，我有浊酒谁为酬。功名一纸政复尔，岁月两鬓归来休。柳桥久负秋夜笛，花鬟老忆春风喉。鹏云正高眼历历，鲲海未运天悠悠。雄鸡一声骑当发，男儿顶上簪公侯。  

○四禽言 【录二。】  

行不得哥哥，未曙登程日已蹉。腹饥足趼可奈何，前山雨暗豺虎多。  
脱袴脱袴，破碎一针无补处。谁持箧中新，换我身上故。但得深闺有孟光，年年袴破亦不恶。  

○题翰墨十八辈封爵图 【并序。】  

翰墨十八辈，皆几案间不可阙一之物。上标封爵，下图其形，旁书赞语，殊有史臣之体，余观之不去手。画笔精妍，疑亦岛外人所制。诗题其左。  
公子装车从楚国，十九人行一不足。上阶卒赖毛先生，招手相呼公录录。迩来翰墨十八人，一日受封列华物。世上空成孺子名，论功却笑中书秃。人生慎勿为事先，乞留足矣张良独。  

○月下歌  

月从东出西壁沈，曾照千古万古之人心。人心只有月照破，达人当之成酒淫。卿不闻李太白苏子瞻，把酒频问月，无月酒不斟。月为抵愁之白玉，酒为买笑之黄金。吾徒俯仰明月下，月亦傲兀窥人深。径须椎罂倒瓮为月尽一醉，如何青天白眼放月还西岑。狂歌他日作佳事，共道此乐今宵今。  

***◆于处士石（紫岩集）***  

石字介翁，婺之兰溪人。貌古气刚，喜诙谐。早慕杜古高之为人，后从王宗庵业词赋，自负甚高。年三十而宋亡，隐居不出。一意于诗，出入诸家，豪宕激发，气骨苍劲，望而知其为山林旷士也。因所居乡自号紫岩，晚徙城中，更号两溪。有诗三卷，门人同里吴师道正传选次，金履祥吉父为之序。  

山中二首  
晚步  
宿栖真院分韵得独字  
探梅分韵得香字  
所怀寄何寺簿  
感兴三首  
示衢子  
鹊鸦行  
故家有乔木  
邻叟言  
母子别  
路傍女  
七月七日  
邻翁招饮  
我从山中游  
再游石壁寺  
小石塘源  
浪吟  
续金铜仙人辞汉歌  
夜烧松明火次韵黄养正  
梁父吟  
己卯寒食  
追和东坡次蔡郎中游湖韵  
西湖荷花有感  
张德裕盘谷隐居  
田家妇  
山居  
伊昔四首  
得家书  
栖真院  
半山亭  
春事  
清明次韵赵登  
潇江亭  
送友人之武林  
净居院  
秋思  
读史  
西湖  
次韵徐永之秋兴  
次韵何寺簿闲咏  
杂兴  
钓台  
兜率寺  
净居院遇雪  
次韵赵羽翁秋江杂兴  
旅中遣怀  
柳子厚  
次韵子益秋怀集句  
春游集句  
吊古行  
自笑  
次韵君会感恩  
小三洞  
旅夜  

○山中二首  

我家万山中，日日采樵去。扪萝上层巅，苔滑不留履。落日负樵归，云深失归路。谁家犬吠声？声在云深处。  
偶因抱瓮出，夜汲涧底泉。荡摇水中月，水定光复圆。问水水不语，问月月不言。倚树一长啸，万壑松风寒。  

○晚步  

径狭不容车，溪浅不容钓。平芜淡云烟，独鸟下残照。见山了无言，倚树忽长啸。徘徊澹忘归，空林明远烧。  

○宿栖真院分韵得独字  

空翠冷滴衣，石藓滑吾足。偶随白云去，栖此林下屋。楼影挂斜阳，钟声出深竹。山僧老面壁，谁与伴幽独。分我云半间，敧枕听飞瀑。  

○探梅分韵得香字  

绝壁两屦云，荒村半桥霜。孤往欲何之，林下幽径长。寒梅在何许？临风几徜徉。谁家断篱外？一枝寄林塘。水静不摇影，竹深难护香。无言独倚树，山空月荒凉。  

○所怀寄何寺簿  

斜日明远树，落叶走空阶。闭门寂无事，心澹境自佳。美人期不来，此乐谁与偕？岂无南飞雁，可以寄所怀。所怀不可寄，孤云渺天涯。  

○感兴三首  

吴起为鲁将，杀妻殊不仁。乐羊伐中山，食子太无情。功名苟为重，骨肉无乃轻。以此谋富贵，何如甘贱贫。沛丰三尺剑，抵掌收楚秦。未央玉巵寿，以功骄父兄。惜哉一杯酒，终愧一杯羹。  
卫人将授甲，鹤有乘轩宠。爱人不如禽，士固不为用。唐人竞朝梁，怒杀孙供奉。兽犹知有君，人胡不愧悚。  
群栖平沙雁，有警奴辄鸣。鸣多谓奴妄，哀嗷堕弓矰。甡甡中林鹿，以媒诱其群。相呼入罔罟，鹿死媒独生。骨肉不相信，效忠况他人。轻言托心腹，卖友终不仁。君子能审交，四海皆弟兄。  

○示衢子  

我学三十年，巧不能胜拙。汝年今弱冠，慎勿虚岁月。何必千里师，而后可受业。何必万卷书，而后称博洽。读书贵有用，岂徒资笔舌。立身一弗谨，万事皆瓦裂。蔬肉同一饱，自可甘薇蕨。布帛同一暖，何必轻裋褐。贫贱士之常，纷华安足悦。晴窗明几砚，夜灯耿风雪。汝今其勉旃，经史须涉猎。顾我何足学，当学古贤哲。  

○鹊鸦行  

世以鹊为吉，人多喜其鸣。世以鸦为凶，鸣多人辄嗔。吉凶一以定，嗔喜此焉分。相彼新罗鹞，于何分爱憎。群鸦竞喧集，有耳若不闻。一鹊不相容，搏击以为能。不知鹊可喜，甘与鸦为群。妒善复党恶，鸷悍徒不仁。石显恃权宠，望之不容身。林甫擅柄用，何有乎九龄。宁为望之辱，不作石显荣。宁为九龄死，不作林甫生。邪正苟倒置，是非竟难陈。人事无不然，何独此微禽。  

○故家有乔木  

故家有乔木，众鸟巢其枝。纷然各卵育，自啄还自飞。谁欤恣残忍，缘木登其危。毁室取尔子，杀戮轻如嬉。漂摇风雨中，巢破不复支。破者尚可完，死者终无归。自谓翔后集，今乃失所依。胡不舍之去，远择高林栖。主人不我爱，舍此复何之？哀哀鸣向天，路远天不知。吾闻重太息，事莫大于斯。弱肉强之食，扰扰今何时？人生且未保，尔死谁复悲。寄言民父母，赤子方流离。  

○邻叟言  

客行归故乡，依依一邻叟。把酒向我言，重叹生不偶。大男年二十，前年方娶妇。府帖点乡兵，井邑备攻守。万骑声撼天，战骨今欲朽。小男年十三，娇痴独恋母。所恃惟此儿，未忍辄笞殴。垂白力耕耘，一饭仅充口。东邻数十家，□火十无九。西邻破茅屋，萧然一无有。悍吏猛索租，椎剥及鸡狗。嗟子行四方，颇亦闻此否？偶述邻里情，勿讶言语丑。老妇洗瓦盆，呼儿进畦韭。愿子姑暂留，为我进杯酒。  

○母子别  

客游严陵道，中路哭者谁？哀哀母子别，云是夫弃妻。百年结欢爱，一旦生别离。妾去何足怜，怜此乳下儿。呱呱未能语，弃去良可悲。儿啼苦恋母，母闻转悲凄。欲语别离苦，孩提尔何知，徒能抚汝顶，相顾空泪垂。夫妇义已绝，母子恩亦亏。尔饥谁与哺？尔寒谁与衣？明年尔学行，谁与相提携？人言无母怜，有父尚可依。尔父忍弃我，弃汝将如遗。去去两相失，相见未有期。娟娟秀眉目，梦寐或见之。夜静涧声咽，犹似闻儿啼。  

○路傍女  

路傍谁家女？踌蹰不能去。自言妾小时，家本樵川住。十五嫁良人，长年秉机杼。辛勤奉舅姑，足不越庭户。去年秋枣红，边人健如虎。移家入深林，自谓百无虑。空山鸣剑戟，失色骇相顾。星散各偷生，不幸适相遇。妾身如风花，飘零委尘土。妾命如蜉蝣，焉能保朝暮。一死恨不早，空为年少误。去去忽相失，零落在中路。妾有乳下儿，吚哑方学语。四海尚干戈，安知尔生死！回首望天涯，家山在何处？妾命负所天，顾影惟自怜。自怜轻失节，天下何独妾。  

○七月七日  

西风扫残暑，微月澹新秋。相传织女星，今夕嫁牵牛。翩翩联鹊桥，亭亭拥龙辀。多少乞巧人，笑语穿针楼。吾尝夜观象，细与推其由。惟有五纬星，顺逆有去留。经星二十八，历历如缀旒。万古俨不动，分列十二州。其余众常星，烂然满空浮。休咎必有证，君德修不修。胡为牛与女，不与众星侔。乃知尘世人，配偶相绸缪。少陵号诗史，万象穷冥搜。亦云年年渡，秋期何用愁。彼哉柳河东，抱拙不自谋。傍趋事曲折，窃效儿女求。谁与倡邪说？诞谩不复收。淫亵转相袭，寖使其辞浮。仙槎傥可乘，我欲凌空游。再拜二星灵，一洗千古羞。天高不可问，河汉空西流。  

○邻翁招饮  

灯火隔篱落，呼儿掩柴门。邻叟挽我衣，笑指老瓦盆。酒尽意未已，语杂情更真。嗟嗟行路难，劝我归与邻。团圞一家乐，亦足娱其亲。低头愧叟言，未语面辄|。父昔教我书，意在为荣亲。十岁始知学，二十能为文。三十将远游，海波忽扬尘。年今几半百，亲老安可云。岁时一杯酒，父子祖与孙。客多在家少，暂聚还复分。曾不如尔乐，欢然力耕耘。父醉儿解扶，翁归妪相迎。十日九在家，笑语蔼生春。我无田可归，岂无山可耕。我无秫可酿，岂无泉可烹。幸及亲未衰，菽水或可营。无愧邻叟言，乃不愧予心。  

○我从山中游  

我从山中游，归来林壑暝。涧水冻不流，月出四山静。柴扉不敢敲，恐惊孤鹤醒。徘徊踏月明，倚杖看松影。  

○再游石壁寺  

曾为石壁游，更借僧房宿。楼阁倚林腰，溪山醒尘目。敲门寻旧僧，清响应林谷。老僧不厌客，分我云半屋。禅月岂后身，尚余诗满腹。疑我亦荀鹤，再与赋汉牧。汲井昼煮茶，洗钵夜分粥。山空人语寂，邀我入深竹。独抱无弦琴，不唱浮生曲。月树影参差，风滩声断续。翛然出尘表，身世转幽独。明朝出山去，无言笑相瞩。江上石牛眠，秋草为谁绿。  

○小石塘源 【源深几百里，属严之建德，接婺之浦江。民俗淳古，真避世之地。】  

万山郁回合，群木尤老苍。细路百盘折，崎岖陟羊肠。凉阴覆峭壁，萦回涧流长。缘萝下百尺，笑挹清泉香。甘寒试一漱，齿颊凝冰霜。拂石坐未去，樵叟来我旁。云此涧中水，其源来浦阳。浦阳婺属邑，亦我父母邦。欲我饮此水，而不忘故乡。叟言起予意，振衣欲飞扬。便将随水源，径度千仞冈。叟前挽我衣，迟留且勿忙。吾家隔前坡，林居愧荒凉。寒醅旋可压，为子炊黄粱。微径行荦确，柴门隐松篁。推户拂尘席，延我入中堂。呼儿出长揖，阔步何蹡踉。问我从何来？惊顾走欲僵。屡呼不复出，自起致茶汤。坐不分宾主，高谈到羲皇。炊烟澹茅屋，劝我饮尽觞。葫芦烂鹅鸭，盘饤罗芥姜。一饱共酣寝，此乐殊未央。摄衣起谢叟，听我歌慨慷。风埃暗宇县，干戈几抢攘。朽骨缠蔓草，呻吟卧残创。荒丘奔狐兔，断础悲蛩螀。奔逃不相顾，流离各凄伤。十年未返业，几人失耕桑。而此源中民，熙然独徜徉。数家联聚落，茅茨带林塘。笑语声相闻，隔篱灯火光。翁妪各垂白，童稚纷成行。嫁女必近邻，生男不行商。死徙无出境，耕织各有常。地垆老瓦盆，竹几素木床。俗淳气亦古，岂识时世妆。瓜瓠满篱落，麻苎翳门墙。缺窦出鸡犬，平坡散牛羊。豚蹄一盂酒，神休答丰禳。村讴杂社鼓，醉舞衣淋浪。昼无悍吏恐，夜无群盗狂。生者遂所养，死者得所藏。其乐有如此，宜与世相忘。叟前重致词，为子言其详。使我居华屋，绮疏交洞房。使我服鲜丽，翠襦绣罗裳。食必具水陆，饮必酣琼浆。出则盛车骑，锦鞯紫游缰。归则拥歌吹，粉黛环姬姜。贵封侯万户，富储粟千仓。如此岂不乐，患至难豫防。利者祸之的，何地非战场？况有吏椎剥，宁免盗陆梁。安贫即乐土，多财必遗殃。人生守常分，世事胡可量。我闻重叹息，临风几彷徨。林霏掩苍翠，回首路杳茫。远山衔落日，惨惨尘沙黄。因思桃源中，人多寿而康。山深事简寡，居安俗淳良。不与外人接，别在天一方。儿孙自生长，古今任兴亡。世以为神仙，此说诚荒唐。平生志远游，恨不穷八荒。去家百里近，绝境见未尝。邈与桃源居，异世遥相望。安知千载下，以我非渔郎。独恨无桃花，夹岸摇红芳。花落春水涨，一苇或可航。  

○浪吟  

十载驱驰翰墨场，翩翩霞佩高颉颃。赋窥贾马搜班扬，诗崇晋汉卑齐梁。斯文未丧道未亡，欲寻坠绪何茫茫？萧骚短褐凄风霜，匣中蛟龙吼干将。男儿有志行四方，安用把笔工文章。掀髯长啸眺大荒，残烟落日尘沙黄。纷纷蚁穴争侯王，邯郸一梦炊黄粱。断鹤续凫谁短长？世间万事俱亡羊。何如长歌归故乡？古松流水遶石床。浊酒一壶琴一张，卧听孺子歌《沧浪》。  

○续金铜仙人辞汉歌 【魏明帝遣宫官西取长安汉武帝承露盘，置洛阳。仙人临载，乃潸然泣下，俄而盘折，铜人重，遂不能致。唐李长吉赋《金铜仙人辞汉歌》，辞未能达意，因作后歌以广之。】  

汉皇锐意求神仙，神仙之效何茫然？蓬莱弱水不可到，且立宫中承露盘。饥餐玉屑不堪饱，谁谓有方能却老。人生修短数在天，多欲未必能延年。秋风吹老茂陵树，年年空滴金茎露。建章宫阙随烟尘，块然屹立惟铜人。宫官西来果何意，一朝辞汉将归魏。吁嗟铜人如有知，口不能言惟泪垂。自从曹氏盗神器，父子相传已三世。汉宫故物无一存，汝独犹能感旧恩。凄然照影临渭水，一折铜人扶不起。宁为弃物委道傍，不忍漂泊离故乡。迢迢东望洛城路，回首长安愁日暮。长安繁华非昔时，洛阳寥落谁复悲。汉魏兴亡何日了，长见铜人卧秋草。  

○夜烧松明火次韵黄养正  

银炉炽炭麒麟红，销金帐暖熏笼烘。爨下有蜡可代薪，笑我夜寒痴坐然枯松。贫富贵贱何不公，安能排云叫呼天九重。空怜尔松生抱有用材，不遇匠石梁栋施帡幪。盘根错节屹立冻不死，凛凛劲气犹足排严冬。颠崖峭壁人迹绝，闲云流水相冥蒙。胡为明不能保身，丁丁斧斤山其童。鹑衣百结缩如猬，地炉拥膝便可闲从容。当年榷油幸不严，汝禁余用尚及斯民穷。阳和无声入骨髓，不知夜雪没屋霜横空。但见蒙蒙香雾霭四壁，红辉紫焰明窗栊。御寒何必裘蒙茸，盎然一室回春风。何当散作一天暖，坐令四海尽在春风中。  

○梁父吟 【诸葛孔明好《梁父吟》，深不满齐相二桃杀士之事。辞气慷慨，可以想见其人。呜呼！天若祚汉，孔明不死，天下事未可知，吾于此重不满焉。】  

建安天下如溃瓜，一榻之外非吾家。黄屋飘飖定何许，龙为鱼兮鼠为虎。老瞒诈力敢欺天，朵颐羊鼎方垂涎。紫髯将军一攘臂，控荆引越三千里。慷慨山东大耳儿，南飞乌鹊栖无枝。草庐一语君臣契，目中久已无吴魏。堂堂大义凛不磨，灵关剑阁空嵯峨。昨夜西南一星落，六尺之孤竟谁托。渭水旌旗归故都，江上空存八阵图。抱膝长歌《出师表》，古柏苍苍为谁老。  

○己卯寒食  

今年客路逢寒食，村落无烟春寂寂。荒冢累累人不识，芳草凄凄吐花碧。麦饭一盂酒一滴，哀哀儿女春衫湿。我过其傍因太息，有坟可酹何须泣。干戈满地边云黑，路傍多少征人骨。  

○追和东坡次蔡郎中游湖韵  

昔年着脚穷深幽，藕花十里烟波秋。骑驴踏月杨柳市，买舟听雨菰蒲洲。酒楼倚天沸歌管，繁华转眼如云浮。山川悠悠尚如昨，岁月怱怱不可留。君不见钱唐江上潮，早潮生兮晚潮落，滔滔东去何时休？  

○西湖荷花有感  

我昔扁舟泛湖去，回望荷花浩无数。谁家画舫倚红妆，笑声迥入花深处。笙歌凄咽水云寒，花色似嫌脂粉污。夜深人静月明中，方识荷花有真趣。水天倒浸碧琉璃，净质芳姿澹相顾。亭亭翠盖拥群仙，轻风微颤凌波步。酒晕潮红浅渥唇，肤如凝脂腰束素。一捻香骨薄裁冰，半破芳心娇泣露。湖光花气满衣襟，月落波寒浸香雾。恍然人在蘂珠宫，便欲移家临水住。回首落日低黄尘，十年不到湖山路。花开花落几秋风，湖上青山自如故。  

○张德裕盘谷隐居  

盘谷四面环青山，晴岚暖翠浮云烟。盘谷之阻多幽泉，湛然深碧蛟螭蟠。中有华屋贮神仙，猿鸟不惊犬不喧。竹侵行径松碍檐，人疑无路堪攀缘。忽闻读书声琅然，始信别是壶中天。翩然振屐登其颠，仰林俯壑天地宽。桑麻尽处开平川，千帆来往无时闲。旁有一叶渔翁船，出没红蓼黄芦边。呼之来泊岩下湾，就船买鱼归烹鲜。煮茗有泉秫有田，问之世事笑不言。家藏黄石书一编，安用李愿归来篇。我欲前峰卜数椽，幅巾杖屦行其间。目送归鸿挥五弦，闲窗静听松风眠。  

○田家妇  

村南村北麦欲枯，桑麻阴阴满路隅。炊黍田头行饷夫，饼炉未熟儿呱呱。鸭头长袜短布襦，平生未识铅与朱。弹筝不用如罗敷，怀金不愿逢秋胡。眼前富贵何足娱，一身饱暖自有余。茅檐笑语寒灯孤，夜舂晓织奉舅姑。  

○山居  

结屋万山顶，柴扉昼懒开。捣茶惊鹤醒，抛果引猿来。笋短和泥掘，松高倚石栽。有时寻胜去，多趁暮钟回。  

○伊昔四首  

伊昔西湖柳，清阴满画楼。午凉欺舞扇，晚雨系渔舟。春尽花无主，风寒叶自秋。六桥今在否？空惜旧时游。  
伊昔西湖上，孤山几树梅。断篱深院落，流水旧亭台。明月无今古，春风自去来。逋仙不复作，消瘦为谁开？  
伊昔西湖里，娉婷十里莲。香凝花上露，影落镜中天。枕簟水亭雨，笙歌月夜船。双鸳不解事，常傍翠阴眠。  
伊昔西湖外，清阴九里松。天低深雨露，风怒走蛟龙。林霭通樵径，山云隔寺钟。何时一行乐？重到北高峰。  

○得家书  

久客秋又晚，思家梦屡惊。空阶闻叶落，隔树见灯明。亲老贫常健，儿痴学未成。凄凉今夜月，照我故乡情。  

○栖真院  

空翠凝寒不受埃，断崖千尺拥崔嵬。老僧倚树惊猿去，童子扫阶知客来。石径晴因松露湿，茶烟远趁竹风回。禅家也办吟边料，不种闲花只种梅。  

○半山亭  

万迭岚光冷滴衣，清泉白石锁烟扉。半山落日樵相语，一径寒松僧独归。叶堕误惊幽鸟去，林空不碍断云飞。层崖峭壁疑无路，忽有钟声出翠微。  

○春事  

白了江梅柳又青，游丝千尺网红尘。鹁鸠夫妇孤村雨，杜宇君臣故国春。客里易添芳草思，樽前谁是去年人。桃花源上空流水，安得渔郎一问津。  

○清明次韵赵登  

九十春光半晦明，东郊携手趁新晴。飘零风絮如行客，冷暖厨烟见世情。宿雨秋千花有泪，斜阳古冢草无名。劝君且尽樽前兴，柳上一声何处莺？  

○潇江亭  

背依古塔面层峰，曲曲阑于峻倚空。万屋参差江色外，片帆出没树阴中。五更钟鼓半山月，两岸渔樵一笛风。极目子陵台下路，滔滔惟有水流东。  

○送友人之武林  

钱唐江上一帆风，为我重寻旧日踪。十里湖山空战舰，千年宫阙咽僧钟。潮生潮落东西浙，云去云来南北峰。往事茫茫何处问？残烟衰草泣寒蛩。  

○净居院  

峰回涧曲路萦纡，万壑中藏一画图。雪堕枯枝龙解甲，藤缠怪石虎生须。满楼山色自浓澹，隔竹泉声半有无。纸帐蒲团清思足，更添梅种两三株。  

○秋思  

远水遥天起断鸿，秋光冷澹客情浓。一川疏雨平沙牧，半树斜阳隔坞舂。落叶轻于流俗态，寒花羞作少年容。凭高不碍乾坤眼，兴入晴岚第几重。  

○读史  

今来古往一封疆，虎斗龙争几帝王。百二山河秦地险，八千子弟楚天亡。朝廷有道自多助，仁义行师岂恃强。往事废兴何处问？寒烟衰草满斜阳。 【紫岩读史共七首，中云：「首录酇侯忘纪信，不诛项伯戮丁公。」又云：「郑君不肯更名籍，项伯胡为赐姓刘。」对仗极工，惜全首未称，故不录入。】  

○西湖 【乡人杜伯高昔与诸公饮于湖上，得风月一联，予爱其语，因为足成之。】  

西湖胜概甲东南，满眼繁华今几年。钟鼓相闻南北寺，笙歌不断往来船。山围花柳春风地，水浸楼台夜月天。士女只知游赏乐，谁能轸念及三边。  

○次韵徐永之秋兴  

谁谓四时秋最愁，胡床谈咏晋风流。山川长在英雄老，草木无边天地秋。惊雁一行渔唱晚，斜阳万里客凭楼。茫茫远水涵空碧，兴入芦花第几洲。  

○次韵何寺簿闲咏  

居喜山深人不知，凝岚空翠澹含辉。隔林樵语惊猿去，倚石松枝碍鹤飞。留客眠云听涧瀑，呼儿踏月扫苔矶。冥心静坐勿轻出，门外藤萝露湿衣。  

○杂兴  

采药归来竹径凉，满身草露湿衣香。怕惊幽鸟穿林去，不扫松花卧石床。  

○钓台  

傲睨群雄百战来，独全高节老蒿莱。三公不任云台将，物色何须及钓台。  

○兜率寺 【诗僧贯休道场也。】  

钱唐一剑倚霜寒，万 【水】 【木】 千山蜀道难。瓶钵生涯何处在？秋风松子落诗坛。  

○净居院遇雪  

梦回寒月吐层崖，汤响松风听煮茶。倚树恐惊残雪堕，起来不敢嗅梅花。  

○次韵赵羽翁秋江杂兴  

雁落芦花洲外洲，半川斜日独凭楼。笛声何处雁惊起，点破清江一片秋。  

○旅中遣怀  

片云相望浙东西，回首家山路欲迷。昨夜桐江江上梦，倒随流水上双溪。  

○柳子厚  

早缀朝班附叔文，晚随儿女拜双星。半生巧宦翻成拙，何用区区更乞灵。  

○次韵子益秋怀集句  

春草秋更绿，能得几时好？人生非金石，坐愁红颜老。振衣千仞冈，木落雁飞早。无营地转幽，逐动自纷扰。时哉不我与，全身以为宝。不是傲当时，用拙存吾道。  

○春游集句  

兴来无远近，吾得及春游。江月随人影，山光落钓舟。树交花两色，石横水分流。天外猿啼处，数峰生莫愁。  

○吊古行 【见《元诗体要》。】  

苍梧之南湘水头，烟波逐客增离忧。重瞳孤坟閟白日，双娥贞佩摇清秋。江空夜闻鬼对泣，泣罢仍为鼓瑶瑟。瑟声渐杳江声长，丹枫堕影天霜白。临江被发招帝魂，拔剑欲断东流奔。东流无穷帝不返，乌乎薄俗无由敦。  

○自笑  

归来更读十年书，自笑今吾即故吾。栗里溪山晋处士，桐江风月汉狂奴。种梅添得诗多少，爱菊何拘酒有无。随分生涯聊尔耳，门前应免吏催租。  

○次韵君会感恩  

满眼湖山感旧游，依然野水自横舟。一樽长照古今月，两鬓不禁天地秋。有屋有田清颍尾，自蒲自柳曲江头。虚名不落人间世，一径松风稳跨牛。  

○小三洞 【予所居有小三洞，金华洞天之附庸也。各赋一绝。】  

四山回合响幽泉，古木苍藤路屈盘。一局残棋双鹤去，石屏空倚白云寒。 【右上洞，旧名「白云」。】  
洞门相对是吾家，朝看烟云暮看霞。铁笛一声山石裂，老松惊落半岩花。 【右中洞。】  
断崖怒涌四时雪，虚壁寒凝六月霜。倚树老僧闲洗钵，碧桃花落涧泉香。 【右下洞，东莱吕公祖谦名以「涌雪」。】  

○旅夜  

拥炉兀兀坐成睡，梦到家山人不知。半夜酒醒还是客，一庭黄叶雨来时。  

***◆揭经历佑民（旴里子集）***  

佑民，广昌人。丰颔修髯，长身如鹤。泰定中，官邵武经历，延平太守桀骜自用，佑民直气待之。三至京师，公卿多乐与游，程承旨巨夫尤敬礼焉。后寓居旴水上，号曰「旴里子」。晚年自病狷介，又称「希韦子」。族子徯斯为作《旴里子传略》云：旴里子性抗直，仕闽海间二十余年，称能官。北游燕、赵，东至辽，览故都遗迹，必徘徊悲歌而去。泛黄河，作《河上赋》。过海口，作《海口赋》。遇空同子，作《空同子传》。腾掷宇宙，陵轹今古，颠倒万类，出无入有，如惊龙飞兔，不可羁而绁也。今录其诗，豪荡激昂，可想见其人矣。  

淮安王吴山歌六章  
河南王孙南谷平章诗三章  
永固庙  
南山泉  
登凤凰台  
西风碍长养  
泰山发秋潦  
中原道上次欧阳齐汲韵  
瘠马图  
绣妇行  
泽民分灵祠乐歌  
送落齿行  
题秋江晚渡图  
兴胜寺歌  
柳林词四首  
方鼓二山下  
哭胡石塘  
监绣  
二月游禅林寺  
送人上京  
历溪书事五首  
听儿读卫诗二首  
题露台夜炷图  
题玉版兰亭  
题四时折枝  

○淮安王吴山歌六章  

泽欲流，强用兵。仁者师，无威声。持百万，如云行。令所出，时扬鹰。不血刃，惟功成。  
来南东，用生道。前旍旗，后盾纛。称兑戈，存障堡。上韬略，匪勇暴。泯杀机，遂仁好。  
东苍龙，入震泽。民胥生，道得国。始用牡，振太白。徐用止，田有获。吴山高，着铭勒。  
虎丘奠，西师安。念越栖，稽山完。国既逊，无胥残。泰伯祠，在江干。过禹穴，碑勿讙。  
王临襄，继踰淮。以所履，觇云雷。利建侯，雄基开。入图像，麒麟才。视王仪，毋能侪。  
笳鼓竞，铙歌长。王有灵，福此方。男吹笙，女协簧。抚琴瑟，升中堂。惠我杭，时无疆。  

○河南王孙南谷平章诗三章  

河之水，波滺滺。见世泽兮在中流，夹日焜耀兮为国伊周。保合元气兮春阳和柔，功有绍兮名长留。  
杨之土，春煦煦。美有济兮世此所，荐生良弼兮为国申甫。辅翼治道兮还庞复古，猗其人兮衮是补。  
会稽之月，下照禹穴，履海岛兮被吴越。勤劳王孙兮秉玉节，为国南镇兮地罔触啮。彰旧闻，声烈烈。  

○永固庙  

凿凿龙虎死，集灵壮高居。其阳播江涛，其阴蓄澄湖。井固不可改，邑亦何尝殊。但感岁月迁，流入楣间书。重来二十年，旧碧眼欲枯。神在不可亵，下山仍踟J。  

○南山泉  

南山有泓泉，濯濯清不浑。下有到地株，上有号云猿。积石从西来，岁久根遂蟠。如何百年后，雕凿加钻刓。我恨来最迟，不见真气完。万物自有弊，至理难穷言。  

○登凤凰台  

西风扫建业，六朝倏更代。孤凤何年来，高台此留待。唐家日方中，忧昃深感慨。宗臣裂肝胆，词组到今在。痴云起大荒，事业果颠沛。遗吟所镌磨，岁月又屡改。梁园后悲秋，草草作南内。登台渺八顾，潮落石头碎。祸乱有本原，臣子出忠爱。夜深挹长庚，江月为谁对？  

○西风碍长养  

西风碍长养，冷气移当暑。河北饥未赒，燕中久无雨。传言山东地，亦有流冗故。细民辄疵疠，天意肯回互。犹闻客子船，买口向南去。饥馑事关天，肯使为利赂。南人多暴殄，米粟易珠土。此理焉可常，翻覆随朝暮。曩岁江浙间，眼见吁可惧。长愿四序平，秋香熟禾黍。  

○泰山发秋潦  

泰山发秋潦，东鲁数州没。及兹黄河交，南徐更汤割。我乘归船来，引缆行木末。高原尚为沈，低土焉得遏。夜来泊溪岸，寒螀啼冷月。鸿雁无宁宅，蛟蜃有深窟。秋成一月浸，百草俱烂物。客中视此意，忧事贯华发。茫茫下双洪，寥落寸心掇。  

○中原道上次欧阳齐汲韵  

中原七郡地，气厚风还淳。天分涧瀍水，路入河洛春。圣贤所经营，绳准相均平。六合昔有隔，一观恨无因。怀哉此盛区，理者皆先民。曾经龙虎啖，重为狼羊贫。大若斡元化，细物涵深仁。一士行其间，鞍马犹逡巡。解带思古道，题诗清路尘。望迷黄河北，欲度正怆神。遗黎当道隅，涕说青城滨。青城不可说，回首伤天津。  

○瘠马图  

念汝出塞下，四蹄疾如飞。半夜驰临关，气夺戎王围。被铁踏河冰，几度向武威。将军事百战，腾力不顾肥。祇今饮渭流，齿老不任鞿。坡寒暮风酸，碛瘠春草微。百感画者意，要见骏骨稀。但看古英贤，工苦常寒饥。  

○绣妇行  

回文未动机心忙，幼时学刺双鸳鸯。渐摹小景作芦雁，稍引初智成麏麞。几回停线望长晷，年深勾拨入教坊。宫罗裁就绣御用，伴伍推让尊前行。一丝欲理三涤手，龙凤密凑云分光。臂垂枯木挂猿狖，眼注寒水明鹙鸧。瘖瘖蜩蝉壳未脱，栉栉蚕腹丝为僵。晴天日杲等余事，清夜膏继争毫芒。鸣机裂下■〈衤朋〉忽解，掴掴一弗声闻廊。千秋万岁奉圣王，若比倚市真谁强。  

○泽民分灵祠乐歌 【祀唐诗人李频也。祠在建安郡学。】  

山为钩曲藏神宫，拂天云旗扬灵风。云何巫阳招之东，乘彼赤罴驾文熊。飘然遨游顾环雍，帝裔队仗王仪容。手挟垂矢并和弓，下庭考鼓兼鸣钟。铜盘白雉血在中，淋漓酒肴荐和雍。引接我士俱登庸，上天翩翩策飞龙。酹神一心谢惠蒙，祈与万世昌文宗。  

○送落齿行  

兔年羊月日加豕，我腭上震落一齿。剥果已熟无留根，辅车相依何忍弃。众城不动一城覆，终是风寒恶伤类。缺穿小窦未渠忧，恐作悬厓缒兵计。我今行年七十五，汝决辞行知汝意。平生不饱太官饭，共啜藜羹汝之耻。言枢难虞损机格，柔弊刚摧成止止。噬嗑唯宜见日中，过分人生当落几。落日减齿君勿笑，毁齿如同昔年少。  

○题秋江晚渡图  

柰榆株栎枫樗村，古台半隐溪林根。短桥细路入幽径，断无人屋谁乡枌。远山微云出木杪，白沙丹叶随洲痕。岸莎时方蘸净潦，天霜气欲浮黄昏。一舟横冲破秋色，中有坐止知奚云。应言去早失归晚，夕阳下掷潜无曛。巾衣各振离舸散，到家定未关柴门。吴越小景重摸索，江湘雅致费讨论。岂无片壑可与共，渔樵逸乐同鸡豚。彼翁欣还倚杖屦，谁能无酒妻儿温。我生只为书儋误，披卷坐对真消魂。黄金郿坞不若此，浣花书屋翻能存。还君图卷百感叹，武陵溪上难寻源。不能忘者旧山麓，春日起处思闻猿。  

○兴胜寺歌  

青齐门，北邙山。累累复累累，何丹能大还。使人堕清泪，使人雕朱穆。穆公以人从穴中，田横有士穿冢间。虽能就义死伤勇，空令后世悲潺湲。燕昭筑宫辟贤路，声名未终身谩故。今人欲吊望诸君，惟有黄埃黯墟墓。我今有泪，不到黄泉。兴胜之歌，悲不可言。  

○柳林词四首  

御柳摆绿春风前，帝策飞龙举玉鞭。大搜道合三千年，兽之所同三矢捐，后车载者当谁贤。  
虞人得意勤张罗，四入驺囿兽靡他。雪鹰腾击认鹏过，下掠雁鹜空鴐鹅，圣皇祝网仁心多。  
穹林熊豕驱若驯，五豝一发方肥春。封狐狡兔不足论，麝香女麋当美珍，偶获慎勿伤麒麟。  
臣生涉猎诗书林，鬻熊已老空遗心。鷃飞卑下鱼潜沈，有味不中庖经歆，无复能发长杨音。  

○方鼓二山下  

方壶地上日月转，屴鼓天半风涛鸣。楼船海市倏忽集，金客鲛人无数行。紫气暮浓千嶂合，黄云霜熟万畴平。何能买屋西山下，白稻银鱼了此生。  

○哭胡石塘  

颜乐斋修文史终，更千年后有胡公。名存宁海生祠里，神达青莲死榻中。饥赈公规着旴右，私居丧制过辽东。圣门三省工夫在，意合西铭是则同。  

○监绣  

凤阁龙庭庆自今，羽鳞颜色组丝深。美人百巧天孙手，才士一生红女心。愿化神蚕抽瓮茧，用将缫藉入瑶林。读书补报浑无力，渐愧临机惜寸阴。  

○二月游禅林寺  

溪桃二月逗残红，唤醒寻春到倦翁。骑马度桥观日瀑，支筇转岭听松风。才通麦气兼花气，政想农功比吏功。安得细民如庶物，离离生意满西东。  

○送人上京  

天上吟仙笑相觅，松间坐客饭青精。真游不知白日晚，身世相与浮云轻。冥冥落花啼鸟静，窅窅风磴寒泉鸣。丈夫邂逅志万里，沧浪水清宜濯缨。  

○历溪书事五首  

剥落一弊帚，自持扫休庵。老随筋力至，此外了非堪。 【弊帚】  
宝蓍藏椟中，不用亦持敬。愿作长生龟，相守尽性命。 【蓍椟】  
吾韦佩已久，韦弊将若何。纵有未革性，谢韦功已多。 【佩韦】  
我有一寸 【绠】 【缏】 ，能汲万古泉。无人同此意，闲看水中天。 【汲古】  
旧拙不可悔，新巧吾无能。闭户深养拙，拙久智自增。 【养拙】  

○听儿读卫诗二首  

羔羊同时缝素丝，抑抑有老尊其仪。如何多善臣子国，犹有北门怀仕诗。  
人生仕进亦偶尔，出门入室同一轨。书声听处千年心，霜月残缸夜如水。  

○题露台夜炷图  

赭红清夜露台香，月冷铜人正耐霜。心事意知惟密诉，帝青天语近琅琅。  

○题玉版兰亭  

临池旧眼被昏遮，玉版摩挲字隔纱。忽忆昔年观定本，绝胜枕臼与梅花。  

○题四时折枝  

京洛名花观盛衰，霅钱风景各随时。灵株本拨无留活，却恨图中误折枝。  

***◆何处士失（得之集）***  

失字得之，昌平人。负才气，与高尚书彦敬、鲜于太常伯机同学为诗。家善织纱縠，日出买纱，骑驴歌吟道中，指意良远。尝有诗云：「一井当门冻，寒光照四邻。」又云：「我住东街北，钟楼在屋西。」其景象可知也。至正间，名公交荐，以亲老不就，年八十而终。得之诗集散亡，京兆杜伯原稍忆其所口授者叙而传之，蜀郡虞伯生为记其后。东平王继学曰：余识京师耆老多矣，所敬者惟张子正及何得之。得之最能为诗，充然有得，如宋陆务观，可传也。豫章揭曼硕尝过其故居，作诗有云：「心事巢由以上，文章陶阮之间。」  

感兴四首  
对酒  
招贾元播马德昌饮  
招畅纯甫饮  
老病  
暮吟  
野性  
击缶  
辞荐  
我醉  
饮酒  
方镜二首  
雨中睡起  
燕都杂题三首  
书怀  
寄畅淳甫  
绝句  

○感兴四首  

大宝隐于石，哲匠莫核真。猛虎走四野，尺草岂蔽身。昧者虎不见，投石安足珍。所以卞和泣，千载共沾巾。  
饮酒莫啜醨，结交当求知。论人先论行，相马不相皮。一谄余何敢，三谗亲亦疑。投身入屠钓，犹胜坐书痴。  
人皆欲富贵，我岂愿贫贱。青云一差池，如药弗瞑眩。幼学苦不多，夜思曾得半。今也发尽白，梳头雪满面。长恐愧乡闾，一朝死愚懦。  
渥洼骐骥儿，自有绝尘足。锦张 【一作障。】 过都门，飞采射众目。叹彼辕下姿，亦非驽骀物。世乏伯乐俦，谁识千金骨？所以荷蓑士，烟水日沦没。  

○对酒  

古人不我俟，不共此酒醇。此酒复易尽，不能俟后人。并世有不察，毕代若为亲。茫茫宇宙间，此抱难具陈。惟应空中月，分留大江滨。  

○招贾元播马德昌饮  

积雨释炎热，凉飙变清商。薄帷纳朝景，倏尔颓西厢。念我二三子，不来复一觞。言笑吐兰菊，芬芳粲中堂。仰慕不昨日，忽别若殊方。况各迫桑榆，何以永夕光。  

○招畅纯甫饮  

地白雪方作，城乌夜始啼。风枝久不定，达曙未能栖。长安多逆旅，客意势连鸡。岂不怀其宝，念子寒与饥。我瓮酒初熟，葡萄涨玻瓈。野老日无事，出望几千回。如何不见来，覆此红螺杯。  

○老病  

老病积渐来，筋力日觉堕。南园一步地，杖藜不能过。阶前宿雨晴，屋角红日大。不是卖花声，晓梦谁惊破？  

○暮吟 【一作归。】  

独老朝朝出，或醉暮未归。高树挂新月，山妻候柴扉。饮伴更相送，欲辞意难违。感此乡曲情，泪下忽沾衣。  

○野性  

野性等麋鹿，长林足游盘。焉知廊庙器，峨峨巍其冠。有时一壶酒，花下自成欢。妻孥尽辛勤，生理固其然。我今虽白发，敢不思古贤。  

○击缶  

不爱种松树，以我非长年。不爱种竹竿，以我无闲缘。所爱一杯酒，吟咏诗百篇。酒能陶我性，诗能俟采官。得达至尊听，可使黎庶欢。诗还开国初，政似结绳前。委事一二人，削此机务烦。万一洪荒地，无人拾马鞭。  

○辞荐  

平生疏懒性，发赤向人前。岂识为官贵，那贪处士贤。慈亲俱老大，稚子始狂颠。此日能完聚，称觞赖圣年。  

○我醉  

我醉焉知老，人扶不论家。鹤衫飘月练，乌帽堕风纱。是处相逢笑，醒来更自夸。神仙岂无有，死后上烟霞。  

○饮酒  

野人早起懒梳头，遥见青帘一日休。席破贪书曾废食，鸡鸣趋利得无羞。况兼老病将为鬼，那更居浮强作囚。但愿尊罍容我了，乌鸢蝼蚁任渠谋。  

○方镜二首  

凿地作方池，背带千花草。万磨愈不情，一照一回老。  
十八事舅姑，机杼任蓬首。照面不照心，照心妾不丑。  

○雨中睡起  

闭门连日雨霏霏，一醉谁忧生事微。睡起不知风色暮，北窗花气湿人衣。  

○燕都杂题三首  

画屏谁画一风帆，阻隔千山与万岩。不护楼头些子雨，使人春尽怯春衫。  
一夜春阴彻晓寒，玉山无奈酒杯干。青娥知有愁多少，狼藉妆奁懒对看。  
花市东边柳市西，矮堂一笑百金挥。如今踪迹无寻处，谷雨绵山燕子飞。  

○书怀  

野性长便云水居，城中有屋不如无。悭时因记人来往，多少红尘污白须。  

○寄畅淳甫  

思君不见费人思，何日人思能已时。又见鸾坡三月柳，数枝浓绿自丝丝。  

○绝句  

出门何路觅亡羊，日日红尘枉了忙。唤杀东斋赵夫子，不来看菊过重阳。
