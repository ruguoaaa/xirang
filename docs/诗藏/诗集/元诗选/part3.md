---
title: 第3部分
index: true
icon: editor
order: 3
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选丙集  

赵承旨孟俯（松雪斋集）  
赵待制雍  
赵茂才奕  
袁学士桷（清容居士集）  
袁处士裒  
马中丞祖常（石田集）  
贡集贤奎（云林集）  
张中丞养浩（云庄类稿）  
曹中丞伯启（汉泉漫稿）  
许左丞有壬（圭塘小稿　圭塘欸乃集）  
许太常有孚  
许太祝桢  
马教授熙  
蒲提学道源（闲居丛稿）  
安处士熙（默庵集）  
陈乡贡栎（定宇集）  
胡学正炳文（云峰集）  

***◆赵承旨孟俯（松雪斋集）***  

孟俯，字子昂，宋秦王德芳之后。五世祖秀王子偁实生孝宗。赐第于湖州，故孟俯为湖州人。年十四，以父荫补官。宋亡家居，益自力于学，侍御史程巨夫奉诏搜访遗逸，以孟俯入见。神彩焕发，如神仙中人，世祖顾之喜，欲大用之。议者不可，授兵部郎中，迁集贤直学士，出同知济南总管府，历江浙等处儒学提举。延佑中，累拜翰林学士承旨，得请归，至治初卒，年六十九。追封魏国公，谥文敏。子昂以书法称雄一世，画入神品，四方万里重购其诗文者，所至车马填咽。自号松雪道人，有《松雪斋集》。史称其清邃奇逸，读之使人有飘飘出尘之想。戴帅初谓其古诗沈涵鲍谢，自余诸作，犹傲睨高适、李翱间。仁宗与侍臣论文学之士，以子昂比唐李太白、宋苏子瞻云。虞雍公伯生尝以诗诣子昂，有「山连阁道晨留辇，野散周庐夜属櫜」之句。子昂曰：「若改山为天，野为星，则尤美矣。」伯生心服之。故有元之盛，称虞、赵、杨、范、揭焉。子昂以宋王孙仕元为显官，其从兄子固耻之，闭门不肯与见。子昂之没也，宋逸士子虚题其诗卷曰：「文在玉堂多焕烂，泪经铜狄一滂沱。原陵禾黍悲丰镐，人物风流继永和。」亦深惜之词也。子雍、奕，并以书画知名。  

有所思  
和子俊感秋二首  
岁暮和刚父杂诗二首  
东郊  
寄题右之此静轩  
赵村道中  
奉酬戴帅初架阁见赠  
桐庐道中  
张詹事遂初亭  
罪出  
祷雨龙洞山  
题归去来图  
题耕织图二十四首奉懿旨撰  
次韵周公谨见赠  
哀鲜于伯几  
新秋  
庆寿僧舍即事  
游幻往庵  
清河道中  
七月六日承贞居先生远寄周锺铣间有文象凫之形则考工记所谓凫氏为锺者也击之与夷则合而是日又适立秋古物之来岂偶然哉辄成小诗拜贶之辱  
题钱舜举着色梨花  
题西溪图赠鲜于伯几  
戏题出洗马  
送孟仲则游荆湖兼往襄汉  
烈妇行  
送高仁卿还湖州  
谢鲜于伯几惠震余琴云是许旌阳手植桐所斵  
赠相者  
题商德符学士桃源春晓图  
秋夜曲二首  
孔道辅击蛇笏  
燕脂骏图歌  
赋张秋泉真人所藏研山  
兔  
春寒  
雪后同子俊游何山次韵二首  
早春  
重游弁山  
鱼乐楼  
次韵陈无逸中秋月食风雨不见  
次韵子山登楼有感二首  
次韵冯伯田秋兴二首  
奉和帅初兄将归见简二首  
和周景远见寄  
大都遇平江龙兴寺僧闲上座话唐綦母潜宿龙兴寺诗因次其韵  
送翟伯玉云南省都事  
雨  
次韵观复表兄见简  
送董参政赴召  
投赠刑部尚书不忽木公  
送夹谷公分省陕西  
题杨司农宅刘伯熙画山水图  
和姚子敬秋怀五首  
闻捣衣  
登飞英塔  
岳鄂王墓  
溪上  
次韵刚父无逸游南山作  
次韵信仲晚兴  
次韵王时观  
钱唐怀古  
次韵舜举春日感兴  
纪旧游  
次韵章得一同原父侄游兰泽  
见章得一诗因次其韵二首  
奉和帅初雨中见赠二首  
多景楼  
东阳八咏楼  
金陵雨花台遂至故人刘叔亮墓  
蛾眉亭  
大都红门外海子上即事  
赠周景远田师孟  
送缪秀才教授真州  
次韵左辖相公  
次韵左辖相公奉寄行台中丞徐公  
送吴思可总管汀州  
至元庚辰繇集贤出知济南暂还吴兴赋诗书怀二首  
刘端父御史见和初到济南诗次韵答之  
次韵端父和鲜于伯几所寄诗  
趵突泉  
继郑鹏南书怀  
德清闲居  
题山堂  
海子上即事与李子构同赋  
重用韵  
送杜伯玉四川行省都事  
次韵李秀才见赠  
人日立春  
送岳德敬提举甘肃儒学  
赠放烟火者  
题温雪峰诗迹  
胜概楼  
老态  
弁山佑圣宫次孟君复韵  
醉后同张刚父清风楼联句  
题秋山行旅图  
题萱草蛱蝶图  
黄葵词  
题太白酒船图  
......  

○有所思  

思与君别来，几见芙蓉花。盈盈隔秋水，若在天一涯。欲涉不得去，茫茫足烟雾。汀洲多芳草，何心采蘅杜。青鸟翱云间，锦书何时还？君心虽匪石，祗恐雕朱颜。朱颜不可仗， 【一作复。】 那能不惆怅。何如双翡翠，飞去兰苕上。  

○和子俊感秋二首  

明月照北林，翩翩栖鸟翻。虚室当静夜，幸绝人事喧。念子已独寐，无人相语言。吾生性坦率，与世无竞奔。空怀丘壑志，耿耿固常存。何由持此意，往与严郑论。  
白露泫然坠，草木日以雕。闲居无尘杂，日薄风翛翛。登高写我心，葵扇欲罢摇。感时俯逝水，回睇仰层霄。松乔在何许？高蹈不可招。愿言从之游，怀古一何遥。  

○岁暮和刚父杂诗二首  

惊飙吹白日，流光忽蹉跎。登山采众芳，荆蓁一何多。迷途幸未远，回车且委蛇。黄鹄志四海，雀鷃将如何？  
肥马黄金鞍，轻裘华且鲜。朅来从横驰，意气何翩翩。朝为人所慕，夕已为世怜。此道固应尔，祸福非虚言。生当称善人，死当谥为贤。勿羡夸毗子，狂驰终百年。  

○东郊  

晨兴理孤榜，薄言东郊游。清风吹我衣，入袂寒飕飕。幽花媚时节，弱蒋依寒流。山开碧云敛，日出白烟收。旷望得所怀，欣然消我忧。中流望城郭，葱葱佳气稠。人生亦已繁，惠养要须周。约身不愿余，尚恐乏所求。且当置勿念，乘化终归休。  

○寄题右之此静轩  

卜居无喧寂，尚论心所宗。山林苟不静，亦与朝市同。闻君南窗下，寄傲乐无穷。曲肱有余趣，战胜纷华中。好风从何来？吹子庭前松。清琴时一弹，浊酒尊不空。颇恨道里赊，不得往相从。人事矧好乖，我心何时降。  

○赵村道中  

朝出南郭门，遥指西山阴。马蹄与石斗，宛转愁我心。溪谷莽回互，寒风振穹林。黄叶洒我衣，岩泉走哀音。凄凄霜露降，穷思浩难任。人生亦何为，百年成古今。华堂昔燕处，零落归丘岑。况复不得保，悲来泪沾襟。  

○奉酬戴帅初架阁见赠  

仙人海上来，遗我珊瑚钩。晶光夺凡目，奇采耀九州岛。自吾得此宝，昼玩夜不休。生世勿恨晚，及与斯人俦。惜哉无琼玖，可以结绸缪。世德日下衰，古风向谁求？蛾眉亦何有，空受众女仇。适俗固所愿，违己良足忧。感子赠言意，再拜涕泣流。安得骑麒麟，从子以远游。  

○桐庐道中  

历历山水郡，行行襟抱清。两崖束沧江，扁舟此宵征。卧闻滩声壮，起见渚烟横。西风林木净，落日沙水明。高旻众星出，东岭素月生。舟子棹歌发，含词感人情。人情苦不远，东山有遗声。岂不怀燕居，简书趣期程。优游恐不免，驱驰竟何成。我生悠悠者，何日遂归耕。  

○张詹事遂初亭  

青山缭神京，佳气溢芳甸。林亭去天咫，万状争自献。年多嘉木合，春晚余花殿。雕阑留戏蝶，藻井语娇燕。退食鸣玉珂，友于此终宴。锺鼓乐清时，衣冠集群彦。朝市尘得侵，图书味芳远。纷华虽在限，道胜安用战。初心良已遂，雅志由此见。何事江海人，山林未如愿。  

○罪出  

在山为远志，出山为小草。古语已云然，见事苦不早。平生独往愿，丘壑寄怀抱。图书时自娱，野性期自保。谁令堕尘网，宛转受缠绕。昔为水上鸥，今如笼中鸟。哀鸣谁复顾，毛羽日摧槁。向非亲友赠，蔬食常不饱。病妻抱弱子，远去万里道。骨肉生别离，丘垄谁为 【一作缺拜。】 扫。愁深无一语，目断南云杳。恸哭悲风来，如何诉穹昊。 【子昂作《咏逸民》诗十一首，而出处之义有乖，宜此诗之深自悔也。】  

○祷雨龙洞山  

苍山如犬牙，细路入深谷。绝壁千余仞，上有凌云木。阴崖不受日，洞穴自成屋。萧森人迹少，荟蔚兽攸伏。云林互隐映，涧道相回复。翔禽薄穹霄，鸣鸟响岩曲。临桥濯清飔，汲井漱寒玉。神物此渊潜，愆阳有祈祝。风漓惭善教，吏懦耻厚禄。暂怀尘外想，独往疑有梏。过幽难久居，济胜乏高躅。策马寻故蹊，归樵相追逐。  

○题归去来图  

生世各有时，出处非偶然。渊明赋归来，佳处未易言。后人多慕之，效颦惑蚩妍。终然不能去，俯仰尘埃间。斯人真有道，名与日月悬。青松卓然操，黄华霜中鲜。弃官亦易耳，忍穷北窗眠。抚卷常三叹，世久无此贤。  

○题耕织图二十四首奉懿旨撰  

耕  
织  

△耕  

田家重元日，置酒会邻里。小大易新衣，相戒未明起。老翁年已迈，含笑弄孙子。老妪惠且慈，白发被两耳。杯盘且罗列，饮食致甘旨。相呼团栾坐，聊慰衰暮齿。田硗藉人力，粪壤要锄理。新岁不敢闲，农事自兹始。 【正月。】  
东风吹原野，地冻亦已消。早觉农事动，荷锄过相招。迟迟朝日上，炊烟出林梢。土膏脉既起，良耜利若刀。高低徧翻垦，宿草不待烧。幼妇颇能家，井臼常自操。散灰缘旧俗，门径环周遭。所冀岁有成，殷勤在今朝。 【二月。】  
良农知土性，肥瘠有不同。时至万物生，芽蘖由地中。秉耒向畎亩，忽徧西与东。举家往于田，劳瘁在尔农。春雨及时降，被野何蒙蒙。乘兹各布种，庶望西成功。培根利秋实，仰天望年丰。但使阴阳和，自然仓廪充。 【三月。】  
孟夏土加润，苗生无近远。漫漫冒浅陂，芃芃被长阪。嘉谷虽已殖，恶草亦滋蔓。君子与小人，并处必为患。朝朝荷锄往，薅耨忘疲倦。旦随鸟雀起，归与牛羊晚。有妇念将饥，过午可无饭。一饱不易得，念此独长叹。 【四月。】  
仲夏苦雨干，二麦先后熟。南风吹陇亩，惠气散清淑。是为农夫庆，所望实其腹。酤酒醉比邻，语笑声满屋。纷然收获罢，高廪起相属。有周成王业，后稷播百谷。皇天贻来牟，长世自兹卜。愿言仍岁稔，四海尽蒙福。 【五月。】  
当昼耘水田，农夫亦良苦。赤日背欲裂，白汗洒如雨。匍匐行水中，泥淖及腰膂。新苗抽利剑，割肤何痛楚。夫耘妇当馌，奔走及亭午。无时暂休息，不得避炎暑。谁怜万民食，粒粒非易取。愿陈知稼穑，无逸传自古。 【六月。】  
大火既西流，凉风日凄厉。古人重稼穑，力田在匪懈。郊行省农事，禾黍何旆旆。碾以他山石，玉粒使人爱。大祀须粢盛，一一稽古制。是为五谷长，异彼稊与稗。炊之香且美，可用享上帝。岂惟足食人，一饱有所待。 【七月。】  
白露下百草，茎叶日纷委。是时禾黍登，充积徧都鄙。在郊既千庾，入邑复万轨。人言田家乐，此乐谁可比？租赋以输官，所余足储峙。不然风雪至，冻馁及妻子。优游茅檐下，庶可以卒岁。太平元有象，治世乃如此。 【八月。】  
大家饶米面，何啻百室盈。纵复人力多，舂磨常不停。激水转大轮，硙碾亦易成。古人有机智，用之可厚生。朝出连百车，暮入还满庭。勾稽数多寡，必假布算精。小人好争利，昼夜心营营。君子贵知足，知足万虑轻。 【九月。】  
孟冬农事毕，谷粟既已藏。弥望四野空，稿秸亦在场。朝廷政方理，庶事和阴阳。所以频岁登，不忧旱与蝗。置酒燕乡里，尊老列上行。肴羞不厌多，炰羔复烹羊。纵饮穷日夕，为乐殊未央。祷天祝圣人，万年长寿昌。 【十月。】  
农家值丰年，乐事日熙熙。黑黍可酿酒，在牢羊豕肥。东邻有一女，西邻有一儿。儿年十五六，女大亦可笄。财礼不求备，多少取随宜。冬前与冬后，昏嫁利此时。但愿子孙多，门户可扶持。女当力蚕桑，男当力耘耔。 【十一月。】  
一日不力作，一日食不足。惨淡岁云莫，风雪入破屋。老农气力衰，伛偻腰背曲。索绹民事急，昼夜互相续。饭牛欲牛肥，茭稿亦预蓄。蹇驴虽劣弱，挽车致百斛。农家极劳苦，岁岂恒稔熟。能知稼穑艰，天下自蒙福。 【十二月。】  
右耕  

△织  

正月新献岁，最先理农器。女工并时兴，蚕室临期治。初阳力未胜，早春尚寒气。窗户当奥密，勿使风雨至。田畴耕耨动，敢不修耒耜。经冬牛力弱，相戒勤饭饲。万事非预备，仓卒恐不易。田家亦良苦，舍此复何计。 【正月。】  
仲春冻初解，阳气方满盈。旭日照原野，万物皆欣荣。是时可种桑，插地易抽萌。列树徧阡陌，东西各纵横。岂惟篱落间，采叶惮远行。大哉皇元化，四海无交兵。种桑日已广，弥望绿云平。匪惟锦绮谋，祗以厚民生。 【二月。】  
三月蚕始生，纤细如牛毛。婉娈闺中女，素手握金刀。切叶以饲之，拥纸散周遭。庭树鸣黄鸟，发声和且娇。蚕饥当采桑，何暇事游遨。田时人力少，丈夫方种苗。相将挽长条，盈筐不终朝。数口望无寒，敢辞终岁劳。 【三月。】  
四月夏气清，蚕大已属眠。高首何昂昂，蛾眉复娟娟。不忧桑叶少，徧野如绿烟。相呼携筐去，迢递立远阡。梯空伐条枚，叶上露未干。蚕饥当早归，秉心静以专。饬躬修妇事，僶勉当盛年。救忙多女伴，笑语方喧然。 【四月。】  
五月夏以半，谷莺先弄晨。老蚕成雪茧，吐丝乱纷纭。伐苇作薄曲，束缚齐榛榛。黄者黄如金，白者白如银。烂然满筐筥，爱此颜色新。欣欣举家喜，稍慰经时勤。有客过相问，笑声闻四邻。论功何所归，再拜谢蚕神。 【五月。】  
釜下烧桑柴，取茧投釜中。纤纤女儿手，抽丝疾如风。田家五六月，绿树阴相蒙。但闻缲车响，远接村西东。旬日可经绢，弗忧杼轴空。妇人能蚕桑，家道当不穷。更望时雨足，二麦亦稍丰。酤酒田家 【一作及时。】 饮，醉倒妪 【一作姑。】 与翁。 【六月。】  
七月暑尚炽，长日弄机杼。头蓬不暇梳，挥手汗如雨。嘤嘤时鸟鸣，灼灼红榴吐。何心娱耳目，往来忘伛偻。织为机中素，老幼要纫补。青灯照夜梭，蟋蟀窗外语。辛勤亦何有？身体衣几缕。嫁为田家妇，终岁服劳苦。 【七月。】  
池水何洋洋，沤麻水中央。数日庶可取，引过两手长。织绢能几时，织布已复忙。依依小儿女，岁晚叹无裳。布襦不掩胫，念之热中肠。朝缉满一篮，暮缉满一筐。行看机中布，计日渐可量。我衣苟已成，不忧天早霜。 【八月。】  
季秋霜露降，凛凛寒气生。是月当授衣，有布织未成。天寒催刀尺，机杼可无营。教女学纺纑，举足疾且轻。舍南与舍北，嘒嘒闻车声。通都富豪家，华屋贮娉婷。被服杂罗绮，五色相间明。听说贫家女，恻然当动情。 【九月。】  
丰年禾黍登，农心稍逸乐。小儿渐长大，终岁荷锄镢。目不识一字，每念心作恶。东邻方迎师，收拾令上学。后月日南至，相贺因旧俗。为女裁新衣，修短巧量度。龟手事塞向，庶御北风虐。人生真可叹，至老长力作。 【十月。】  
冬至阳来复，草木潜滋萌。君子重其然，吾道自此亨。父母坐堂上，子孙列前荣。再拜称上寿，所愿百福并。人生属明时，四海方太平。民无札瘥者，厚泽敷群情。衣食苟给足，礼义自此生。愿言兴学校，庶几教化成。 【十一月。】  
忽忽岁将尽，人事可稍休。寒风吹桑林，日夕声飕飗。墙南地不冻，垦掘为坑沟。斫桑埋其中，明年芽早抽。是月浴蚕种，自古相传流。蚕出易脱壳，丝纩亦倍收。及时不努力，知有来岁不。手冻不足惜，冀免号寒忧。 【十二月。】  
右织  

○次韵周公谨见赠  

池鱼思故渊，槛兽念旧薮。官曹困窘束，卯入常尽酉。简书督期会，何用传不朽。十年从世故，尘土满衣袖。归来忽相见，忘此离别久。缅想德翁隐，坐羡沮溺耦。新诗使我和，矉里忘己丑。平生知我者，颇亦似公否？山林期晚岁，鸡黍共尊酒。却笑桓公言，凄然汉南柳。  

○哀鲜于伯几  

生别有再逢，死别终古隔。君死己五年，追痛犹一日。我生大江南，君长淮水北。忆昨闻令名，官舍始相识。我方二十余，君发黑如漆。契合无间言，一见同宿昔。春游每拏舟，夜坐常促席。气豪声若锺，意愤髯屡戟。谈谐杂叫啸，议论造精核。巍煌商鼎制，驵骏汉马式。奇文既同赏，疑义或共析。锦囊装玉轴，妙绝晋唐迹。粲然极炫曜，观者咸辟易。非君有精鉴，畴能萃奇物。最后得玉钩，琱琢螭盘屈。握手传玩余，欢喜见颜色。刻意学古书，池水欲尽黑。书记往来间，彼此各有得。我时学锺法，写君先墓石。江南君所乐，地气苦下湿。安知从事衫，竟卒奉常职。至今屏障间，不忍覩遗墨。凄凉方井路，松竹荫真宅。乾坤清气少，人物世罕觌。绯袍俨画像，对之泪沾臆。宇宙一何悠，悲酸岂终极。  

○新秋  

夜久不能寐，坐来秋意浓。露凉催蟋蟀，月白澹芙蓉。渐觉綀衣薄，欲将纨扇慵。  

○庆寿僧舍即事  

白雨映青松，萧飒洒朱阁。稍觉暑气销，微凉度疏箔。客居秋寺古，心迹俱寂寞。夕虫鸣阶砌，孤萤炯丛薄。展转怀故乡，时闻风鸣铎。  

○游幻往庵  

雨后溪水溢，黄流行地中。轻舟何迅迈，沿波兼顺风。碧芦干始长，柔桑叶已空。瞬息抵山曲，窈窕微径通。青林夹道周，流泉响幽丛。多惭众衲子，前路相迎逢。禅居新结构，斧斤未辍工。双阁出尘嚣，六窗自玲珑。久矣厌城市，飘如脱樊笼。妙香清鼻观，新莺惊耳聋。汲水插山花，开牖纳风松。经声出廊庑，寂然闻鼓锺。蔬食饮一饱，亦与膏粱同。缅怀老尊宿，燕坐毗卢峰。尘缘苦未断，无由往相从。一宿返归棹，回望但青葱。  

○清河道中  

扬舲清河流，开篷素秋晓。斓斑被厓花，委蛇顺流藻。天清去雁高，野阔行人小。故园归有期，客愁净如扫。  

○七月六日承贞居先生远寄周锺铣间有文象凫之形则考工记所谓凫氏为锺者也击之与夷则合而是日又适立秋古物之来岂偶然哉辄成小诗拜贶之辱  

故人赏我趣，遗我凫氏锺。制与周礼合，试叩声舂容。是日新秋节，夷则还为宫。悬之西楣下，浮磬俨在东。金石互相应，间以丝与桐。八音虽未备，古乐将无同。鼎尊铎觯卣，罗列见古风。揖让于其间，令我怀周公。作诗报嘉贶，庶以开群聋。  

○题钱舜举着色梨花  

东风吹日花冥冥，繁枝压雪凌风尘。素罗衣裳照青春，眼中若有梨园人。攀条弄芳畏日夕，只今纸上空颜色。颜色好，愁转多，与君酤酒花前歌。  

○题西溪图赠鲜于伯几  

山林忽然在我眼，揽袂欲游嗟已远。长松谡谡含苍烟，平川茫茫际曾巘。大梁繁华天下稀，走马斗鸡夜忘归。君独胡为甘寂寞，坐对山水娱清晖。西溪先生奇崛士，正可着之岩石里。数间茅屋破不修，中有神光发奇字。绿苹齐叶白芷生，送君江南空复情。相思万里不可见，时对此图双眼明。  

○戏题出洗马  

啮覂驾谁能御？驽蹇纷纷何足顾。青丝络首锦障泥，鞭棰空劳怨长路。明窗戏写乘黄姿，洗刷归来气如怒。不须对此苦叹嗟。男儿自昔多徒步。  

○送孟仲则游荆湖兼往襄汉  

行路方难子何往，潇湘洞庭天一方。长江风来浪如雪，荆门木落天雨霜。千金养客不复见，万里访旧庸何伤。子才有用未得试，牛刀爱惜藏锋铓。似闻远游未渠央，更欲揽辔趋襄阳。昔年战斗且休息，白骨已瘗愁云黄。伏龙凤雏在何处？鹿门山色还苍苍。登高吊古一长啸，万事惨淡悲中肠。人生聚散安可常，为君起舞君举觞。明朝帆影拂浮玉，寄言客居思故乡。  

○烈妇行 【并序。】  

至元七年冬，滨州军士刘平之戍枣阳，与其妻胡俱道宿车下。平为虎所得，胡起追及之，杀虎脱其夫。吾闻之中原贤士大夫如此，乃为感激慷慨，作《烈妇行》以歌之。  
客车何焞焞，夫挽妇为推。问君将安去？言往枣阳戍。官事有程宿车下，夜半可怜逢猛虎。夫命悬虎口，妇怒发指天。十步之内血相溅，夫难再得虎可前。宁与夫死，毋与虎生。呼儿取刃力与争，虎死夫活心始平。男儿节义有如许，万岁千秋可以事明主，冯妇卞庄安足数。呜呼猛虎逢尚可，宁成宁成奈何汝！  

○送高仁卿还湖州  

昔年东吴望幽燕，长路北走如登天。捉来官府竟何补，还望故乡心惘然。江南冬暖花乱发，朔方苦寒气又偏。木皮三寸冰六尺，面颊欲裂冻折弦。卢沟强弩射不过，骑马径度不用船。宦游远客非所习，狐貉不具绨袍穿。京师宜富不宜薄，青衫骏马争腾骞。南邻吹笙厌粱肉，北里鼓瑟罗姝妍。凄凉朝士有何意，瘦童羸骑鸡鸣前。太仓粟陈未易籴，中都俸薄难裹缠。尔来方士颇向用，读书不若烧丹铅。故人闻之应见笑。如此不归殊可怜。长林丰草我所爱，羁靮未脱无由缘。高侯远来肯顾我，裹茗抱被来同眠。青灯耿耿照土屋，白酒薄薄无荤膻。破愁为笑出软语，寄书妻孥无一钱。江湖浩渺足春水，凫雁灭没横秋烟。何当乞身归故里，图书堆里消残年。  

○谢鲜于伯几惠震余琴云是许旌阳手植桐所斵  

仙人已归白云中，空余手植青枝桐，根柯盘郁如蛟龙。一朝霹雳驱雷公，烈火半爇随狂风。箕子之裔多髯翁，才气迈俗惊愚蒙。抱持来 【一作东。】 归寻国工，斲为二琴含商宫。我来自北欣相逢，持一赠我为我容。自吾得此不敢寐， 【一作慵。】 终 【一作中。】 夜起坐弹孤 【一作秋。】 鸿。下弦清泠上黄钟，转弦更张涕满胸。黄虞已远将无同，恨君不识牙与锺。恨我不识瞽与蒙，《周南》《大雅》当谁从？  

○赠相者  

吾闻伯乐善相马，一顾千金长高价。何人倜傥买权奇，满眼驽骀居枥下。张君年少目有神，走半江湖多阅人。我生瘦愞乏骏骨，浪许腾骧防失真。连朝春雨今始晴，花枝点眼生春情。楼前山色横翠霭，湖上柳黄飞乱莺。便须酤酒与君饮，醉倒花前犹满引。懒从唐举问流年，欲向德翁谋小隐。  

○题商德符学士桃源春晓图  

宿云初散青山湿，落红缤纷溪水急。桃花源里得春多，洞口春烟摇绿萝。绿萝摇烟挂绝壁，飞流淙 【一作直。】 下三千尺。瑶草离离满涧阿，长松落落凌空碧。鸡鸣犬吠自成村，居人至老不相识。瀛洲仙客知仙路，点染丹青寄轻素。何处有山如此图，移家欲向山中住。  

○秋夜曲二首  

雨声滴夜清漏长，朱帘金幕浮新凉。闺中美人动裁剪，故罗衣袂生秋香。东邻剥枣西邻获，旅馆无人念飘泊余不潦尽涵清辉。芙蓉压堤怨不归，墙根草绿阴蛾飞。  
蒲萄架空堕殷玉，遥夜露寒生体粟。暗蛩栖草鸣不平，无丝络纬空劳促。梦魂苦短道苦长，万山深处非吾乡。玉虫摇釭萤入屋，去雁来鱼应可卜，醒眼荧荧愁万斛。  

○孔道辅击蛇笏  

以笏击蛇有孔公，义与段公击贼同。事之巨细虽有异，正气愤激生于中。伟哉孔公圣人裔，岂听妖邪乱民志。即今槐木一尺强，气象凛凛含风霜。子孙守之慎宝藏，绝胜象牙堆满床。  

○燕脂骏图歌  

骐驎腰褭世常有，伯乐不生淹栈豆。歘见此图神自王，权奇磊落龙为友。隅目晶荧生紫光，锦毛错落蒙清霜。霜蹄蹙踏寒玉响，雾鬣振动秋风凉。朝浴扶桑腾浩荡，暮秣昆仑超象罔。雄姿似隘六合小，盛气欲籋浮云上。嗅尘一歕惊肉飞，奋迅不受人间鞿。岂惟万马羞欲死，直与八骏争先驰。只今相者多举肥，叹息此图谁复知！君不见王处冲，半生隐德真成痴。 【魏公自幼好画马，友人郭佑之赠诗云：「世上但解比龙眠，那知已出曹韩上。」】  

○赋张秋泉真人所藏研山  

泰山亦一拳石多，势雄齐鲁青巍峨。此石却是小岱岳，峰峦无数生陂陀。千岩万壑来几上，中有绝涧横天河。粤从混沌元气判，自然凝结非镌磨。人间奇物不易得，一见大叫争摩挲。米公平生好奇者，大书深刻无差讹。傍有小研天所造，仰受笔墨如圆荷。我欲为君书道德，但愿此石不用鹅。巧偷豪夺古来有，问君此意当如何？  

○兔  

少年驰逐燕齐郊，身骑骏马如腾蛟。耳后生风鼻出火，大呼讨来飞鸣■〈骨孝〉。如今老大百忧集，拄杖徐行防喘急。卷中见画眼为明，骥闻秋风双耳立。 【讨来，国朝语，谓兔也。】  

○春寒  

夜雨鸣高枕，春寒入敝袍。时光自花柳，吾意岂蓬蒿。失色黄金尽，知音白雪高。山林隐未得，空觉此生劳。  

○雪后同子俊游何山次韵二首  

兵革时犹动，山林日就荒。子真思隐遯，詹尹问 【一作卜。】 行藏。有意随三饭，无人馈五浆。远山湖外白，立马见微茫。  
湍驶波翻雪，风生地出雷。薄醪随意尽，寒气逼人来。更欲明朝去，何妨迫暮回。自怜非李广，醉尉莫 【一作勿。】 相猜。  

○早春  

溪上春无赖，清晨坐水亭。草牙随意绿，柳眼向人青。初日收浓雾，微波乱小星。谁歌采苹曲？愁绝不堪听。  

○重游弁山  

竹色迷行径，松声汹座隅。水清花自照，风暖鸟相呼。饮罢思局，歌长缺唾壶。重来潇洒地，聊足慰须臾。  

○鱼乐楼  

楼下南来水，清泠百尺深。菰蒲终夜响，杨柳半溪阴。日月驱人世，江湖动客心。向来歌舞宴，达晓看槽参。  

○次韵陈无逸中秋月食风雨不见  

溪月当圆夜，看云起莫愁。层阴连积水，伏雨暗清秋。白璧难容玷，明珠不可求。每因观节物，转觉此生浮。  

○次韵子山登楼有感二首  

西北高楼好，登临望眼空。弁山横雨外，笠泽浸天东。计乏千金药，羞看百炼铜。只应将顺 【一作世。】 事，都付酒杯中。  
怀古情何极，登危气尚雄。江山一时胜，宇宙百年中。翠袖愁空谷，绨袍受朔风。超然高举意，决眦送孤 【一作飞。】 鸿。  

○次韵冯伯田秋兴二首  

风紧草木变，露寒沙水清。萧兰嗟共悴，鶗忍先鸣。黄阁非吾事，青山不世情。浩歌聊感激，裘马任肥轻。  
兴逐秋风发，愁随秋夜长。系书阳鸟远，促织候虫忙。世已无刘表，家徒有孟光。故衣寒未补，发箧动幽香。  

○奉和帅初兄将归见简二首  

戴子文章伯，不为时所知。朱弦非众听，白璧易群疑。海树生秋早，江船度越迟。莫愁千里别，要作百年期。  
我坐幽忧疾，非君谁与娱。清谈忘日夜，高论到唐虞。天地无青眼，江湖有白须。客居宁郁郁，归兴托莼鲈。  

○和周景远见寄  

四海多兄弟，交情子独亲。方将寻舴艋，何意画麒麟。簿领淹豪士，江湖着散人。相看俱老大，喜见二毛新。  

○大都遇平江龙兴寺僧闲上座话唐綦母潜宿龙兴寺诗因次其韵  

闻说龙兴寺，多年未欵扉。风林发松籁，雨砌长苔衣。殿古灯光定，房深磬韵微。秋风动归兴，一锡向空飞。  

○送翟伯玉云南省都事  

万里云南路，青山落照边。省郎新紫绶，幕府旧红莲。见面嗟吾晚，观文觉子贤。只应清淑气，不受瘴溪烟。  

○雨  

摵摵众叶响，滋滋生意新。知谁实挥洒，解使尽圆匀。蛛网悬珠络，荷盘泻汞银。喜凉生枕簟，愁润逼衣巾。  

○次韵观复表兄见简  

载酒无人到，山园昼掩门。泥深妨步屧，雨暗只空村。每忆文园渴，难忘北海尊。何当来就饮，听我抚桐孙。  

○送董参政赴召  

丹极飞明诏，锋车召老臣。仲舒经术邃，贾谊谠言陈。偃草怀殊俗，安田慰远人。公心如皦日，江国自熙春。散乱堆床帙，萧飕满案尘。诡随吾不忍，高卧理还伸。入奏能回主，当言莫爱身。衮衣瞻望重，丈席侍趋频。铅椠工无益，樵渔意已亲。白鸥波万里，浩荡未能驯。  

○投赠刑部尚书不忽木公  

冑子何多士，明公特妙年。诗书师法在，簪绂相门传。曳履星辰上，分光日月边。帝心知俊彦，群望属英贤。大木明堂器，朱丝清庙弦。吉人词自寡，君子德为先。断狱阴功厚，优儒礼数偏。我非天下士，人谓地行仙。山好双游屐，溪清一钓船。赋诗时遣兴，好客恨无钱。政尔韦编绝，俄闻束帛戋。风尘驱驿骑，霜雪洒鞍鞯。别妇经春夏，离乡整四千。家书愁展读，旅食困忧煎。郎位蒙超擢，官曹幸接联。屡闻哦鄙句，信或有前缘。知己诚难遇，扪心益自怜。樊中淹泽雉，春晚怨啼鹃。骥病思丰草，鸿冥羡远天。仁言如借便，白首向林泉。  

○送夹谷公分省陕西  

忆从长杨猎，于时始识公。堂堂九尺干，落落万夫雄。补衮弥缝密，能书点画工。劳谦延士类，岂弟到儿童。黄阁归人望，青云有父风。驱驰常扈从，奏对每留中。暂辍尚书履，荣分陕右弓。秦山依昼锦，燕雪感秋蓬。粉署趋承旧，瀛洲忝窃同。因公动乡思，飞梦过江东。  

○题杨司农宅刘伯熙画山水图  

移得山川胜，坐来烟雾空。窗中列远岫，堂上见青枫。岩树参差绿，林花掩冉红。鸟飞天路迥，人去野桥通。村晚留迟日，楼高纳快风。琴尊会仙侣，几杖从儿童。疑听孙登啸，将无顾恺同。微茫看不足，潇洒兴难穷。碧瓦开莲宇，丹楼耸竹宫。乱泉鸣石上，孤屿出江中。藉甚丹青誉，益知书画功。烦渠添钓艇，着我一渔翁。  

○和姚子敬秋怀五首  

铜爵春深汉苑空，邯郸月冷照秦宫。烟花楼阁西风里，锦绣湖山落照中。河水南来非禹迹，冀方北去有唐风。溪城秋色催迟暮，愁对黄云没断鸿。  
落日孤城动鼓鼙，愁中画角不胜吹。山川萧瑟秋云净，草木雕伤暮雨悲。多病马卿聊假日，数奇李广不逢时。卷帘白水青山里，隐几无言有所思。  
搔首风尘双短鬓，侧身天地一儒冠。中原人物思王猛，江左功名愧 【一作忆。】 谢安。苜蓿秋高戎马健，江湖日短白鸥寒。金尊绿酒无钱共，安得愁中却暂 【一作尽。】  
吴宫烟冷水空流，惨淡风云暗九 【一作黯素。】 秋。禾黍故基曾驻辇，芙蓉高阁迥添愁。绣楹锦柱蛟龙泣，金沓瑶阶鹿豕游。宋玉平生最萧索，欲将《九辩》赋离忧。  
野旷天高 【一作低。】 木叶疏，水清沙白鸟相呼。胡笳处处军麾满，鬼哭村村汉月孤。新亭举目山河异，故国伤神梦寐俱。黄菊欲开人卧病，可怜三径已荒芜。 【子昂云：作诗用虚字殊不佳，中两联填满方好。殆以此力矫时弊邪。】  

○闻捣衣  

露下碧梧秋满天，砧声不断思绵绵。北来风俗犹存古，南渡衣冠不及前。苜蓿总肥宛腰褭，琵琶曾泣汉婵娟。人间俯仰成今古， 【一作昔。】 何待他 【一作当。】 年始惘然。  

○登飞英塔  

梯飙直上几百尺，俯视层空鸟背过。千里湖山秋色净，万家烟火夕阳多。鱼龙衮衮危舟檝，鸿雁冥冥避网罗。谁种山中千树橘，侧身东望洞庭波。  

○岳鄂王墓  

鄂王墓 【一作坟。】 上草离离，秋日荒凉石兽危。南渡君臣轻社稷，中原父老望旌旗。 【一作麾。】 英雄已死嗟何 【一作何嗟。】 及，天下中分遂不支。莫向西湖歌此曲，水光山色不胜悲。 【陶南村云：岳王墓诗不下数十百篇，其脍炙人口者，莫如赵魏公作。】  

○溪上  

溪上东 【一作春。】 风吹柳花，溪头春水净无沙。白鸥自信无机事，玄鸟犹知有岁华。锦缆牙樯非昨梦，凤笙龙管是谁家？令人苦忆东陵子，拟问 【一作向。】 田园学种瓜。  

○次韵刚父无逸游南山作  

绝顶清秋凌翠 【一作紫。】 烟，登临应费酒如川。平生能着几两屐，负郭何须二顷田。初日出云光射地，双溪入湖波接天。升高望远我所爱，青壁有路何当缘。  

○次韵信仲晚兴  

萧萧残照晚当楼，寒叶疏云乱客愁。岁月蹉跎星北指，乾坤浩荡水东流。古来人物俱黄土，少日心情在一丘。独立无言风满袖，青山相对共悠悠。  

○次韵王时观  

相思吴越动经年，一见情深重惘然。草木变衰人易老，江湖牢落雁难前。秦山半出青天上，禹穴遥临古道边。欲说旧游浑似梦，何时重上剡溪船？  

○钱唐怀古  

东南都会帝王州，三月莺 【一作烟。】 花非旧游。故国金人泣辞汉，当年玉马去朝周。湖山靡靡今犹在，江水悠悠只自流。千古兴亡尽如此，春风麦秀使人愁。  

○次韵舜举春日感兴  

沙头春日已喧妍，细柳新蒲色共鲜。世事底须求分外，人生何物胜尊前。飞花冉冉催华发，宿草青青失古阡。回首旧欢如梦过，不知今日是何年！  

○纪旧游  

二月江南莺乱飞，百 【一作杂。】 花满树柳依依。落红无数迷歌扇，嫩绿多情妒舞衣。金鸭焚香川上暝，画船挝鼓月中归。如今寂寞东风里，把酒无言对夕晖。  

○次韵章得一同原父侄游兰泽  

绿树闇闇草接天，已愁春尽更闻鹃。落花飞絮都成恨，痛饮狂歌浑欲颠。起舞有人如谢尚，著书无意似伶玄。绣筵宝瑟何时会，割锦缠头不计钱。  

○见章得一诗因次其韵二首  

水色清涟日色黄，梨花淡白柳花香。即看时节催人事，更觉春愁恼客肠。无酒难供陶令饮，从人皆笑郦生狂。城南风暖游人少，自在晴丝百尺长。  
片片 【一作「点点」。】 飞花欲送春，萋萋碧草正 【一作又。】 愁人。黄蜂酿蜜经营急，紫燕衔泥来去频。才似茂陵非晚遇，美如曲逆不长贫。久知求富都无益，但喜论诗若有神。  

○奉和帅初雨中见赠二首  

阴雨凄凄生夏寒，故人望望惜清欢。停云底事能相阻，后土何时可得干。无事甘为犀首饮，切云聊着屈平冠。闭门客散且高卧，户外泥深没马鞍。  
正坐清谈与世违，交情如子定应 【一作依。】 稀。图书跌宕心犹在，裘马清狂意已非。黄鹤未知何日返，饥乌故作傍人飞。溪南流水清如玉，终拟归休理钓矶。  

○多景楼  

层颠官阁几时修，遶槛长江万古流。白露已寒秋草绿，斜阳虽好暮云稠。平南筹策张华得，治内人才葛亮优。景物未穷登览兴，角声孤起瓮城秋。  

○东阳八咏楼  

山城秋色净朝晖，极目登临未拟归。羽士曾闻辽鹤语， 【楼在宝婺观，观中老道士能言诸父出处。】 征人又见塞鸿飞。西流二水玻瓈合，南去千峰紫翠围。如此山川良不恶，休文何事不胜衣。  

○金陵雨花台遂至故人刘叔亮墓  

雨花台上看晴空，万里风烟入望中。人物车书南北混，山川襟带古今同。昆虫 【一作「鱼龙」。】 未蛰霜先陨，凤鸟不鸣江自东。绿发刘伶缘醉死，往寻荒冢酹西风。  

○蛾眉亭  

天门日涌大江来，牛渚风生万壑哀。青眼故人携酒共，两眉今日为君开。苍崖直下蛟龙吼，白浪横空鹅鹳回。南眺 【一作望。】 青山怀李白，沙头官渡苦相催。 【时与刘伯宣尚书同登。】  

○大都红门外海子上即事  

白水青林 【一作山。】 引兴多，红裙翠黛 【一作袖。】 奈愁何。底 【一作祗。】 从暮醉兼朝醉，聊复长歌更短歌。轻燕受风迎落絮，老 【一作游。】 鱼吹浪动新荷。余不 【一作杭。】 溪上扁舟好，何日归休理钓蓑？  

○赠周景远田师孟  

与子同客帝王州，一日不见如三秋。风高气肃雁声急，天青 【一作晴。】 日暖蛛丝游。篱下黄花为谁好，水边红树令人愁。世间万事可拨遣，日日痛饮醉即休。  

○送缪秀才教授真州  

髯生别我将安适，言向真州作教官。但使清风生绛帐，何妨朝日照空盘。东园草木因人胜，北固江山隔岸看。才近中年已伤别，可堪南望送归鞍。  

○次韵左辖相公  

昔年闾里自浮沈，郎省那知遂有今。老去冯唐堪底用，愁来庄叟向谁吟？上林柳色春犹浅，西塞桃花水正深。知己如公居鼎鼐，不应长此泣南音。  

○次韵左辖相公奉寄行台中丞徐公  

尽日沈迷簿领书，何时重得赋闲居。已无梦想悬金印，岂有文章到石渠。白发故人霜柏在，黄尘游子断蓬如。旧游忆在吴兴日，自采溪毛脍白鱼。  

○送吴思可总管汀州  

七闽南去路崎岖，五马承恩出帝都。地气喜闻今有雪，民生宁似昔无襦。山城酒美倾鹦鹉，雨馆春深听鹧鸪。他日相思应怅恨，离筵不忍赋骊驹。  

○至元庚辰繇集贤出知济南暂还吴兴赋诗书怀二首  

五年京国误蒙恩，乍到江南似梦魂。云影时移半山黑，水痕新涨一溪浑。宦途久有曼容志，婚娶终寻尚子言。政为疏慵无补报，非干高尚慕丘园。  
多病相如已倦游，思归张翰况逢秋。鲈鱼莼菜俱无恙，鸿雁稻粱非所求。空有丹心依魏阙，又携十口过齐州。闲身却羡沙头鹭，飞去飞来百自由。  

○刘端父御史见和初到济南诗次韵答之  

少日居多隐遯情，微官犹喜得山城。腹中洞视浑无物，身外何因更有名。忽忆放船苕水去，终朝背郭草堂成。故乡一别三千里，看见池塘草又生。  

○次韵端父和鲜于伯几所寄诗  

画舸西湖到处游，别来飞梦到杭州。百年底用忧千岁，一日相思似几秋？苦忆东南多胜事，空吟西北有高楼。只今赖有刘公干，时写新诗解客愁。  

○趵突泉  

泺水发源天下无，平地涌出白玉壶。谷虚久 【一作只。】 恐元气泄，岁旱不愁东海枯。云雾润蒸华不注，波涛声震大明湖。时来泉上濯尘土，冰雪满怀清兴孤。  

○继郑鹏南书怀  

岂不怀归苦未闲，宦情羁思不成欢。可能治郡如龚遂，只合临流似幼安。棋局懒从先处着，医方留取用时看。夜来梦到苕溪上，一枕清风五月寒。  

○德清闲居  

已无新梦到清都，空有高情学隐居。贫尚典衣贪购画，病思弃研厌求书。圉人焚积夜防虎，溪女叩扉朝卖鱼。困即枕书饥即饭，谋生自笑一何疏。  

○题山堂  

手种青松一万栽，山堂留得 【一作在。】 翠屏隈。推窗绿树排檐入，临水红桃对镜开。山雉雊迎朝日去，野禽啼傍夕阳来。老妻亦 【一作也。】 有幽栖意，数日迟留不肯回。  

○海子上即事与李子构同赋  

小姬劝客倒金壶，家近荷花似镜湖。游骑等闲来洗马，舞靴轻妙迅飞凫。油云判污缠头锦，粉污生怜络臂珠。只有道人尘境静，一襟凉思咏风雩。  

○重用韵  

更从何处访蓬壶，花满平堤水满湖。韩嫣金丸落飞鸟，王乔仙履下双凫。姬姜自爱千金貌，游侠轻量一斛珠。我老不知年少事，水边行散似春雩。  

○送杜伯玉四川行省都事  

浣花溪上草堂存，今见能诗几代孙。橘刺藤梢隐丛竹，椒浆桂酒荐芳荪。日长画省文书静，春近岷江雪浪奔。我向东吴君向蜀，别离从古解销魂。  

○次韵李秀才见赠  

曾是先皇侍从班，龙髯飞去竟难攀。重来赤日黄尘里，梦到清泉白石间。岂有文章供世用，久判渔钓与云闲。何当便理南归棹，呼酒登楼看弁山。  

○人日立春  

今年人日与春并，人得春来喜气迎。宫柳风微金缕重。御沟冰泮玉鳞生。阴消已觉余寒散，阳长争看晓日明。霜鬓彩幡浑不称，强题新句慰羁情。  

○送岳德敬提举甘肃儒学  

苦欲留君君不留，奋髯跨 【一作跃。】 马走甘州。功名到手不可避，富贵逼人那得休。春酒蒲萄歌窈窕，秋沙苜蓿饱骅骝。儒冠也有封侯相，万里归来尚黑头。  

○赠放烟火者  

人间巧艺夺天工，炼药燃灯清昼同。柳絮飞残铺地白，桃花落尽满阶红。纷纷灿烂如星陨，■〈火霍〉■〈火霍〉喧豗似火攻。后夜再翻花上锦，不愁零乱向东风。  

○题温雪峰诗迹  

出拥旌麾一俊臣，归寻松竹作闲人。龙蛇留遗人间世，泉石逍遥物外身。自古神仙皆旷达，由来豪杰岂埃尘。山川良是诸孙老，华表归来又几春。  

○胜概楼  

楼下寒泉雪浪惊，楼前山色翠屏横。登临何必须吾土，啸傲聊因得此生。檐外白云来托宿，梁间紫燕语关情。济南胜概天下少，试倚阑干眼自明。  

○老态  

老态年来日日添，黑花飞眼雪生髯。扶衰每藉齐 【一作过。】 眉杖，食肉先寻剔齿櫼。右臂拘挛巾不裹，中肠惨戚泪常淹。移床独就南荣坐，畏冷思亲爱日檐。  

○弁山佑圣宫次孟君复韵  

意行骑马到林间，晴雾都沈远近山。琼树着花春自早，翠禽双语意相关。一杯到手先成醉，万事无心触处闲。犹欠抱琴来托宿，静中规写水潺潺。  

○醉后同张刚父清风楼联句  

碧树未黄风露秋，晚云萧瑟乱山愁。 【赵。】 千家疏雨催砧杵，两岸残阳入钓舟。 【张。】 画角吹残人罢市，清尊饮散客登楼。 【赵。】 古今回首俱陈迹，唯有溪声日夜流。 【张。】  

○题秋山行旅图  

老树叶似 【一作先。】 雨，浮岚翠欲流。西风驴背客，吟断野桥秋。  

○题萱草蛱蝶图  

丛竹无端绿，幽花特地妍。飞来双蛱蝶，相对意悠然。  

○黄葵词  

仙掌郁金衣，朝阳风露晞。可怜蜂与蝶，祇解弄春晖。  

○题太白酒船图  

萧洒稽山道，风流贺季真。相思不相见，愁杀谪仙人。  

○寄题真定明远亭  

未到新亭上，先题明远诗。云间归雁小，山外夕阳迟。  

○独夜  

秋风动林叶，夜雨滴池荷。孤客睡不着，乱蛩鸣更多。  

○题李仲宾野竹图 【并序。】  

吾友李仲宾为此君写真，冥搜极讨，盖欲尽得竹之情状。二百年来，以画竹称者，皆未必能用意精深如仲宾也。此野竹图，尤诡怪奇崛，穷竹之变，枝叶繁而不乱，可谓毫发无遗恨矣。然观其所题语，则若悲此竹之托根不得其地，故有屈抑盘躃之叹。夫羲尊青黄，木之灾也。拥肿拳曲，乃不夭于斧斤。由是观之，安知其非福邪？因赋小诗以寄意云。  
偃蹇高人意，萧疏旷士风。无心上霄汉，混迹向蒿蓬。  

○天冠山题咏 【录六。】  

龙口岩  
长廊岩  
金沙岭  
寒月泉  
玉帘泉  
一线天  

△龙口岩  

峭石立四壁，寒泉飞两龙。人间苦炎热，仙境已秋风。  

△长廊岩  

修岩如长廊，下有流泉注。山中古仙人，步月自来去。  

△金沙岭  

攀萝缘石磴，步上金沙岭。露下色荧荧，月生光炯炯。  

△寒月泉  

我尝游惠山，泉味胜牛乳。梦想寒月泉，携茶就泉煮。  

△玉帘泉  

飞泉如玉帘，直下数千尺。新月横帘钩，遥遥挂空碧。  

△一线天  

酰鸡舞瓮中，井蛙居坎底。莫作一线看，开眼九万里。  

○题周秀才此山堂  

青青云外山，炯炯松下石。顾此山中人，风神照松色。  

○晓起闻莺  

暑气晓来清，时时闻远莺。还思故园路，松下绿苔生。  

○牧废苑  

一片中原地，纷纷几战争。至今将不去，留与后人耕。  

○黄清夫秋江钓月图  

尘土染人衣袂，烟波着我船窗。为问行歌都市，何如钓月秋江。  

○题王子庆所藏大年墨雁  

鸿雁栖栖遵渚，黄芦索索鸣秋。羡杀承平公子，笔端万里沧洲。  

○初至都下即事  

尽日车尘马足间，偶来临水照愁颜。故乡兄弟应相忆，同看溪南柳外山。  

○送王月友归杭州  

云本无心漫出山，兴来依旧与云闲。何当从子东南去，扫地焚香昼掩关。  

○清胜轩绝句  

小草幽香动碧池，暖风晴日长新荑。南窗昼倚绿阴静，听尽行人过马蹄。  

○题东野平陵图 【事见《笠泽丛书》。】  

骑驴渺渺入荒城，积水空林坐自清。政使不容投劾去，也胜尘土负平生。  

○次韵刚父即事绝句四首  

玉树雕伤众草黄，夜虫时语怨流光。美人望望隔秋水，不寄相思书一行。  
凄凉鼓角北风传，嘈杂琵琶思远天。白雪有谁知幼眇，翠蛾空自惜联娟。  
摇落山川树影稀，陇云时逐雁南飞。苦无绿酒酬佳节，犹有黄花媚夕晖。  
溪头月色白如沙，近水楼台一万家。谁向夜深吹玉笛，伤心莫听《后庭花》。  

○戏题僧惟尧墨梅  

萧洒孤山半树春，素衣谁遣化缁尘。何如澹月微云夜，照影西湖自写真。  

○题范蠡五湖杜陵浣花二首  

功名自古是危机，谁似先生早拂衣。好向五湖寻一舸，霜黄木叶雁初飞。  
春色醺人苦不禁，蹇驴驮醉晚骎骎。江花江草诗千首，老尽平生用世心。  

○梅花  

萧洒江梅似玉人，倚风无语澹生春。曲中桃叶元非侣，梦里梨花恐未真。  

○送王子庆诏檄浙东收郡县图籍  

木落江南天地秋，西风吹子过东州。试开图籍寻佳处，便命舟车作胜游。  

○题龚圣予山水图二首  

泽雉樊中神不王，白鸥波上梦相亲。黄尘没马归来晚，只有西山小慰人。  
当年我亦画云山，云白山清咫尺间。今日看山还自笑，白头输与楚龚闲。  

○杭州雨中  

江南十日九阴雨，花柳欲开无好春。却忆京城二三月，秋千风暖涨香尘。  

○题舜举折枝桃  

醉里春归寻不得，眼明忽见折枝花。向来飞盖西园夜，万烛高烧照烂霞。  

○怀德清别业  

阳林堂下百株梅，傲雪凌寒次第开。枝上山禽晓啁哳，定应唤我早归来。  

○部中暮归寄周公谨二首  

日暮空街生白烟，归来羸马不胜鞭。明朝又逐鸡声起，孤负日高花影眠。  
三年谩仕尚书郎，梦寐无时不故乡。输与钱唐周老子，浩然斋里坐焚香。  

○绝句  

春寒恻恻掩重门，金鸭香残火尚温。燕子不来花又落，一庭风雨自黄昏。  

○都南张氏园寓居  

尺五城南迹似幽，乡心空折大刀头。杏花飞尽燕脂雪，日日东风未肯休。  

○和黄景杜雪中即事四首  

雪寒凄切透书帷，极目南云入望低。欲报平安无过雁，忽惊残梦有鸣鸡。  
君说江南苦未归，香橙新酒蟹螯肥。何当与子扁舟去，共挽清溪浣客衣。  
客里相从意最亲，高秋快饮见天真。明年去学潘怀县，满县栽花做好春。  
当年临水照春衫，浮玉山前水似蓝。归计未成羇思恶，为君飞梦到城南。  

○东城  

野店桃花红粉姿，陌头杨柳绿 【一作翠。】 烟丝。不因送客东城去，过却春光总不知。  

○湖上暮归  

春阴柳絮不能飞，雨足蒲芽绿更肥。政恐前呵惊白鹭，独骑款段遶湖归。  

○即事二首  

湘帘疏 【一作细。】 织浪纹稀，白苎新裁暑气微。庭院日长宾客退，绕 【一作满。】 池芳草燕交飞。  
古墨轻磨满几香，砚池新浴照人光。北窗时有凉风至，闲写《黄庭》一两章。  

○咏逸民九首  

驱车秣驽马，吾将适齐国。闻有鲁连子，倜傥好奇画。一谈秦师走，再说聊城拔。功成不受赏，高举振六翮。布衣终其身，岂复为世役。茫茫千载远，安往访遗迹。踌躇东海上，向风长太息。  
四时相代谢，荣耀何 【一作安。】 足恃。瓜田引新蔓，不见桃与李。知士解其会，遇坎当复止。邵生故秦吏，乃亦睹兹理。贤哉感我怀，三叹不能已。  
子真初亦仕，岁晚乃逃之。区区南昌尉，上疏忘其卑。忠言不见用，耿耿当告谁。飘然弃妻子，终身与世辞。抱关甘贫贱，所贵莫我知。至今九江濆，清风激群黎。神仙信茫昧，此士独不疑。孤云无定在，逝水何时归。遐思一矫首，怅望无由期。  
悠悠空山云，泱泱长江流。廊庙意不屑，山泽聊淹留。故人在天位，高步追巢由。岂曰子无衣，辛苦被羊裘。东京多节义，之子乃其尤。穷居虽独善，辅世岂不优。  
汪汪千顷陂，不为人浊清。道周言行表，荡然无得名。谁言牛医儿，乃是人中英。当时无闲言，后世流德声。思之不可见，使我鄙吝萌。淳风久已漓，此意岂复明。时无君子者，虽贤宁见称。  
南州有高士，食力事耕稼。优游聊卒岁，不矫亦不隘。大木行欲颠，绋纚岂足赖。何为诸老翁，栖栖不遑舍。斯言 【一作其。】 非无见，明哲自高迈。谁能悬一榻，待子来税驾。  
鹿门何亭亭，下有辟世贤。凤雏隐中林，卧龙蟠其渊。一朝起高翔，斯人独深潜。功名不可为，我志久已安。一闻耆旧传，使我心悠然。  
黄鹄羽翼长，一举思千里。幼安本中原，乘桴走东海。举世方尚同，远引存吾志。流风渐异俗，敦礼化邻鄙。子鱼平生友，胡乃不相委。  
尘事非所便，田园久见招。归来三径中，蔚蔚长蓬蒿。虽有 【一作「维不」。】 荷鉏倦，浊酒且自陶。茫茫大化中，委运将焉逃。唐虞去已远，由来非一朝。粲粲霜中菊，采采忘其劳。  

○次袁学士上都诗韵  

晓日夹云树，春风吹雪山。飞鹰玄兔碛，饮马白狼湾。宝带吴钩迥，金矛汉节闲。将军万里外，不怕二毛斑。  

○送陈都事云南铨选兼简李廉访  

送君铨选使滇池，部落诸夷自品题。明月梦回夔子北，长风吹度夜郎西。山连塞雨骅骝滑，花落蛮云杜宇啼。为问霜台李学士，白头官满尚羁栖。 【此诗见《元音选》本，《风雅》作薛玄卿。】  

○杭州拱北楼  

城上高楼接太霞，令严钟鼓静无哗。提封内向三千里，比屋同封百万家。心在江湖存魏阙，身随牛斗泛仙槎。举头便觉长安近，时倚阑干望日华。  

○赠脱帖木儿总管  

将军铁马拥琱弓，壮岁分符镇越中。山水多情留贺监，儿童拍手爱山公。紫髯似戟君犹壮，白发如丝我已翁。悦礼敦诗殊不忝，看君真有古人风。  

○和姚子敬韵  

同学故人今已稀，重嗟出处寸心违。自知世事都无补，其奈君恩未许归。沧洲白鸟时时梦，玉带金鱼念念非。准拟明年乞身去，一竿同理旧苔矶。 【子昂仕元，极被宠遇。世祖与论留梦炎、叶李优劣，曰：梦炎宋状元，位宰相，当贾似道误国，依阿取容。叶李一布衣，乃能上书请斩似道，贤于梦炎远矣！子昂因赋诗云：「往事已非那可说，且将忠直报皇元。」及桑哥柄国，子昂首发其奸。仁宗在位，字而不名，尝论子昂人所不及者数事：帝王苗裔，一也。状貌昳丽，二也。博学多闻知，三也。操履纯正，四也。文词高古，五也。书画绝伦，六也。旁通释老之旨，造诣玄微，七也。此诗颔联云云，虽悔出处之违心，而无及矣。】  

○题孙登长啸图  

在涧幽人乐考盘，南山白石夜漫漫。空林无风万籁寂，长啸一声山月寒。  

○咏史  

酒酣斫剑气如云，屠狗吹箫尽策勋。汉室功臣谁第一？黄金合铸纪将军。  

○宫中口号  

日照黄金宝殿开，雕阑玉砌拥层台。一时侍卫回身立，天步将临玉斧来。  

○四皓  

白发商岩四老翁，紫芝歌罢听松风。半生不与人间事，亦堕留侯计术中。  

○偶成  

竹林深处小亭开，白鹤徐行啄紫苔。羽扇不摇纱帽侧，晚凉青鸟忽飞来。  

○即事  

庭槐风静绿 【一作午。】 阴多，睡起茶余 【一作西窗。】 日影过，自笑老来 【一作夫。】 无复梦，闲看行蚁上南柯。  

***◆赵待制雍***  

雍字仲穆，孟俯仲子。夙慧，有父风。以荫守昌国海宁二州，历官翰林院待制。  

春夜曲  
早春  
暮春  
结羊肠  
美人曲  
千里思  
有所思  
七夕二首  
古诗  
思归  
初秋夜坐二首  
秋声  
即事  

○春夜曲  

去年美人未还家，绿窗青春桃始花。桃花今年只依旧，美人别后长咨嗟。芳心欲传向谁愬，卷却罗袖弹琵琶。琵琶声哀思欲绝，衣上啼痕几时灭。共君别久胡不来，菱花宝镜生尘埃。君隔扬子江，妾居黄金台。台虽高，望无极，人万里兮天咫尺。春水绿波春草碧，来鱼去雁无消息。日既暮兮月色寒，相思如梦雕朱颜。青灯炯炯照不寐，揽衣起坐空愁叹。  

○早春  

高卷珠帘日渐长，梅花庭院雪飘香。闲倚阑干看新柳，不知谁为染鹅黄。  

○暮春  

绿阴庭院碧窗纱，半卷珠帘映晚霞。芳草萋萋春寂寂，东风吹堕落残花。  

○结羊肠  

孟春之月春始和，陌头柳色黄如鹅。落梅纷纷稍觉多，白日炯炯曜绮罗。曜绮罗，日渐长，春风庭院花草香。十六初过上元节，家家女儿结羊肠。含情暗卜心自语，何时得似双鸳鸯。结成羊肠肠反断，惆怅春闺坐长叹。强持薄怒娇且羞，折花倒插金钗头。  

○美人曲  

美人如花花不如，翠滑难胜碧玉梳。道修且阻无音书，蛾眉长颦未曾舒。春风吹衣裳，黯然泪沾襟。莺啼出无心，转添愁海深。窗前红梅花，落尽不可簪。玉台明镜如秋水，疑有人间两西子。美人未可雕朱颜，朱颜但愿长如此。  

○千里思  

颜如花，肤如雪，秋水双眸面如月。千里相思不相见，当时却恨轻离别。美人美人颦蛾眉，绿窗寂寂春风微。巫山梦断君何处？化作朝云缥缈飞。  

○有所思  

纷纷落花飘，美人在何许？相思杳如梦，寂莫春已暮。一别久不见，一往久不还。相望虽咫尺，如隔千万山。  

○七夕二首  

初月纤纤照露台，枉将瓜果闹婴孩。今宵自有经年约，何暇闲情送巧来。  
牵牛河东织女西，相望千古几时期。夜深只恐天轮转，地底相逢未可知。  

○古诗  

我居水精宫，远游来朔方。离家近十载，兄弟遥相望。始见世情薄，纷纷名利场。富贵不可期，人生难忖量。乾坤本无私，江山叹兴亡。蝉声噪落日，露草啼寒螀。明月如有情，照我肝与肠。西风动林东，萧然秋意凉。回首岁云暮，信美非吾乡。展转复展转，愁多知夜长。  

○思归  

袅袅秋风动客怀，啾啾猿鹤苦相催。鲁侯不遇关天意，臧氏焉能沮我才。万里驱驰离旧国，十年奔走在尘埃。吴兴山水何清远，一棹扁舟归去来。  

○初秋夜坐二首  

夜深庭院寂无声，明月流空万影横。坐对荷花两三朵，红衣落尽秋风生。  
月明如水侵衣湿，台榭沉沉秋夜长。坐久高僧禅语罢，澹然相对玉簪香。  

○秋声  

邕邕鸣雁复南征，十载栖迟在帝京。黄叶未零寒未应，秋声偏动故乡情。  

○即事  

独坐对明月，遥遥千古情。西风两三日，庭树已秋声。 【文征仲跋仲穆诗词卷云：赵待制风流习尚，不减魏公。而诗文不传。间见于卷轴间，不过单词数言而止，未有若此卷之富者。楷行间作，转益妍美，后云书寄德琏姊丈，盖魏公长倩王国器也。国器长于今乐府，杨铁崖亟称之。故此卷所书，乐府为多。岂亦因其所好邪！余从乌程王天雨借观，遂题其后。是岁正德己卯五月既望，征明题。】  

***◆赵茂才奕***  

奕字仲光，孟俯季子。举茂才，不乐仕进，玉山称仲光天资秀雅，如芝兰玉树，王谢佳子弟也。  

玉山佳处分得解字  
春日书怀  
玉山与郯九成自姑苏来吴兴僧可传邀余陪游弁山之黄龙洞时有紫霞同席遂分韵得花字  
雨窗写怀  
送闻梅涧住弁山祥应宫  
游玉山佳处写赠仲瑛  
西湖竹枝词  

○玉山佳处分得解字 【并序。】  

至正辛卯冬十月，余从苕溪来访玉山隐君，舣船百花洲下，适友人吕伯起御史自闽来，邂逅于官驿，话旧尽日，赋诗为别。明日，携诗偕沈自诚同过玉山中，时省郎杨伯震、龙门山释良琦亦至焉，隐君佳客也。至乃置酒于草堂，复邀山阴王德辅、匡庐于彦成、汝阳袁子英同饮。时霜风初寒，松菊具秀，酒半，匡庐于山人举杯属余曰：「今日之会，诚不易得，子过宾，且文雅，能无言乎！」余遂以「何以解忧，惟有杜康」分韵赋诗，余得解字，复为序首云。  
我从姑苏来，高台逢吕豸。共坐话当年，日昃不能罢。回瞻玉山青，百里风帆挂。维舟草堂前，梧竹自潇洒。一别逾三秋，相见各惊骇。开筵出红妆，持杯擘紫蟹。黄花照白发，流光岂能买。兹辰且尽乐，一醉百忧解。  

○春日书怀  

忙里过韶华，东风日易斜。黄粱应未熟，白酒尚堪赊。蝶魄迷幽梦， 【一作草。】 蛛丝绊落花。百年能有几，随分度生涯。  

○玉山与郯九成自姑苏来吴兴僧可传邀余陪游弁山之黄龙洞时有紫霞同席遂分韵得花字  

盘屈度碕礒，嵚崟复谽谺。龙居潜石洞，花暖护蜂衙。峭壁生苍藓，清泉长赤砂。松涛响云壑，竹翠滴桃花。杖屦丹梯险，篮舆绿磴遮。攀藤啸猿狖，并草卧麕麚。绝顶望笠泽，倾溟想女娲。遥天连岛屿，远水接蒹葭。道士来邀坐，仙童为煮茶。林深多虎迹，地僻少人家。对景诗情逸，寻芝道气遐。窗幽尘不到，境胜兴无涯。堪种茅山术，宜栽邵圃瓜。宝书传正法，灵剑挂青蛇。径滑崎尤峻，苔荒突又洼。淙淙流暗涧，聒聒叫鸣蛙。下岭日欲落，登舟路更赊。平田飞白鹭，别墅宿归鸦。犬吠柴门近，鹃啼野树斜。菜畦黄扑簌，麦垄碧交加。老态倦跋涉，衰形独叹嗟！山翁荷锄锸，村妇倚篱笆。驻舫携红袖，停杯挟紫霞。金炉熏笃耨，玉手弄琵琶。错落倾香酿，玻瓈插艳葩。歌姬声缥缈，醉客笑喧哗。击柝城将闭，吹笳鼓尚挝。卷帘风灭烛，湿幔雨垂麻。今日虽云乐，他年还共夸。更阑归去速，灯影照笼纱。  

○雨窗写怀 【一作「春日雨窗寄玉山征君」。】  

幽窗谈笑话平生，三十年间几度更。白发满头今已老，青山排闼故多情。桃花灼灼应无语，春雨萧萧尚未晴。明日扁舟携好酒，南村笋蕨正堪烹。 【此诗见《云林集》、《玉山草堂雅集寄赠》，并作仲光。】  

○送闻梅涧住弁山祥应宫  

石磴悬崖人迹稀，林深地僻绝尘机。井边丹灶千年冷，窗外山云尽日飞。老虎每来廊下走，黄龙常向洞中归。先生有道开门坐，松响瑶笙月满衣。  

○游玉山佳处写赠仲瑛  

我爱玉山奇绝处，碧梧翠竹映阑干。轩窗傍水琴书静，楼阁连云宇宙宽。山色溟蒙还淡淡，湖光潋滟自漫漫。登临纵目无穷处，落日西风作暮寒。 【仲光与玉山友善，虽相去数百里，必一月一致书。】  

○西湖竹枝词  

湖头日日水光波，两两吴娃打桨过。笑隔芙蓉不相识，向人犹自唱吴歌。  

***◆袁学士桷（清容居士集）***  

桷字伯长，庆元人，宋同知枢密院事韶之曾孙也。童子时有能文名，部使者举茂才异等，授丽泽书院山长。大德初，阎复、程文海、王构交荐之，改翰林国史院检阅官。时初建南郊，疏十议以进。礼官推其博，多采用者。擢应奉翰林文字、同知制诰兼国史院编修官。累进翰林待制、集贤直学士，同修国史。至治元年，迁侍讲学士。泰定初辞归，卒年六十有一。赠江浙行省参知政事，追封陈留郡公，谥文清。伯长初师事剡源戴帅初。稍长，在王深宁之门，复从舒岳祥游。家固多藏书，又亲见中原文献，其学最为有本。及在词林，朝廷制册、勋臣碑铭，多出其手。家居以后，修辟南园故址，结小亭，读书其中。翰墨所传，极于海内。所著有《易说》、《春秋说》及《清容居士集》五十卷。元兴，承金宋之季，遗山元裕之以鸿朗高华之作振起于中州，而郝伯常、刘梦吉之徒继之。故北方之学，至中统、至元而大盛。赵子昂以宋王孙入仕，风流儒雅，冠绝一时。邓善之、袁伯长辈从而和之，而诗学又为之一变。于是虞、杨、范、揭，一时并起，至治、天历之盛，实开于大德、延佑之间。伯长没后二十余年，会修宋、辽、金三史。遣使者求郡国遗文故事，惟袁氏所传为最多。故家文物，萃于东南，百年以来，流风未坠，论者以伯长实有功焉，良不诬也。  

再从侄瑛幼孤学道龙虎山自伤不能鞠携述祖德以勉之  
舟中杂咏十首  
车行二十八韵  
鞭马图  
游长春宫分韵得莱字  
蒋商卿叙其先人客金陵与先子事契末章复以见属次韵  
集廉园  
次韵杂诗二首  
怀伯生  
夕佳亭  
潘孟阳上书不报归里作五咏  
送马伯庸御史奉使河西八首  
大名刘节妇吟  
育王珙禅师示寂二纪屿上人回山中因寄塔主  
善之佥事兄南归述怀百韵  
送赵虚一道士降香南海诸名山  
饮酒杂诗  
观真文忠公画像  
次韵元复初春思三首  
送薛玄卿归吴予时有上京之行  
有感  
三月十二日自殿庐归舍梨花盛开薄暮与陈汝海花下小饮  
次韵瑾子过梁山泺三十韵  
忆昔三首  
芳思亭  
题高彦敬桑落洲望庐山图  
秋泉德生仲章梅叔章周仪之皆次余韵题庐山图再次韵以谢  
谢王参议送练春红二枝  
络马图  
寄南剑李士弘使君  
■〈氵累〉阳张节妇瓶中杏枝着花因赋  
同子唯赋水车  
善之携酒招游西湖值雷雨分韵得杯字  
赋金华方君双鱼研  
寄张伯雨道士兼简邓庆长  
煮茶图  
赠张玉田  
次韵张伯雨梅花岛  
李士弘枯木风竹图  
过高邮湖  
赵昌荷花  
句曲山迎真送真词二章  
越船行  
新安芍药歌  
哀牢夷  
安南行  
李宫人琵琶行  
月海歌  
秋江钓月图歌  
三马歌  
庐陵刘老人百一歌  
东门行  
次韵善之杂兴三首  
月黑  
舟中杂书五首  
立春日宿大清口舟中见新月二鼓雪作  
次韵陈刚中待制初秋  
次韵马伯庸春思兼简继学二首  
赠瑛上人住洞林  
送苏子宁和林郎中韵  
寄开元奎律师二首  
髫龀侍诸父拜双峰祠堂未尝敢有题咏二十年来接武于玉堂瀛洲霜露之思缺然有腼近开平石长老兴废补仆光绍前闻遂述旧怀为六诗且伸叹仰  
次韵张希孟凝云石四首  
次韵仲章过陈氏城南书隐十韵  
入南城遇老医言山阳旧事因成十六韵  
寿李承旨四十韵  
送文子方著作受文趾使于武昌二十韵  
鲁子翚御史分按辽阳作长律五十韵爱其精密予今岁亦扈跸开平因次其韵  
次韵伯庸画松十韵  
送孙道士归杭  
次韵王寅甫侍读莅醮长春宫  
次韵陈又新  
西湖空蒙图  
张虚靖圜庵扁曰归鹤次韵  
送虞伯生降香还蜀省墓二首  
再次韵二首  
送王继学修撰马伯庸应奉分院上都二首  
寄王仪伯太守  
次韵李伯宗苦热  
次韵陈海阴  
马伯庸拟李商隐无题次韵四首  
送浦如渊辞官南归  
送巨德新四川省郎中  
送乐德敬甘肃儒学提举  
过扬州忆昔四首  
观物  
玉堂合欢花初开郑潜昭率同院赋诗次韵  
观闲闲斋红梅次苏公姿字韵二首  
次韵仲章舟中思南湖  
仲章诗律大进数日道中论诗亦颇相合复次前韵以勉之  
清明  
宜远楼  
游城南次韵陈玉峰  
次韵正旦会朝  
昌上人游京师欲言禅林弊事甫入国门若使之去者昌余里人幼岁留吴东郡遗老及颖秀自异者多处其地以予所识闻若承天了天平恩穹窿林开元茂皆可依止遂各一诗以问讯虎丘永从游尤久闻其谢世末为一章以悼六首  
元日朝回  
次韵周南翁退朝二首  
早朝兴圣宫次韵  
用早朝韵酬伯生试院见怀  
......  

○再从侄瑛幼孤学道龙虎山自伤不能鞠携述祖德以勉之  

煌煌玄冑，家越徙鄞。隐道閟躬，三世养真。是生祥符，观光绩文。占籍浚仪，佐邑孔勤。粤有光禄，亦奉于越。聿魁开封，老守于括。少保恂恂，卑退静阅。太保灵承，逃难乘筏。大耋韬明，闾里胥洽。笃生卫公，乔柯茂丰。敦让诒则，摄狱自公。绝蔓秉仁，千人着功。冥报氤氲，维垣锡崇。于赫少傅，受学族祖。 【讳觉，有书解行于世，正献亦师之。】 习绎典谟，正献同宇。正献首科，少傅踵举。 【正献，淳熙辛丑登第。少傅次举于乡。卫公夜梦神告曰：汝子宜迟上南省。甲辰，阖郡被黜，淳熙丁未中丙科。三岁学于正献公。】 复师以研，繄我族父。昭穆会稽，非宗畴谱。同源迢迢，宴堂是叙。 【少傅挽正献诗曰：「宴堂联族子，讲说后诸生。」】 相臣嫉忠，同党同锢。 【韩侂冑擅权，正献以太学正罢。入伪学，少傅以论苏师旦亦废。】 正学勃兴，象山武夷。相继登朝，奉常羽仪。维我少傅，抱其魁奇。曰：经武有本，日用不疲。绝币罢书，感励孜孜。乃登东观，乃佐宰司。岁为阉茂，正肃冠廷。 【嘉定甲戌，正肃进士第一，正献秘监兼祭酒。当是时，越公为秘丞兼枢密院检详。越公登第已二十八年。】 正献休休，少傅绳绳。载史纂谟，致事以行。少傅作程，均赢纪经。翼翼京邑，十载敉宁。憬彼介狄，回戈指淮。铁驷豗喧，为厉之阶。公在宥密，展诚弼谐。悉卒宵征，拉其妖霾。总戎辅京，秉纛受齐。 【李全叛，以同知枢密院，浙西制置使。】 奸沈于渊，公归在里。征彼寿俊，悬车告止。 【于时征公及东阳葛公、参政宣公皆不至，三公年皆近八十矣。】 三启公府，永楚赐履。复荒于齐，终越以祀。冢子庐陵，克谨其承。曰惟瑞安，俭不近名。生我俊兄，志学蜚英。上试铨曹，计偕荐膺。余年尚孩，企焉战兢。女纪既蒙，讫箓更符。匪曰愚智，阨穷同途。火焚高闳，戚戚告瘏。不敏其芸，莫植其居。泯奄长夜，衋然永徂。念子之稚，孔薿孔朗。不宁以餬，俾游泬荒。我虽异途，与汝同情。无为夸淫，无溺燕朋。壹尔气神，履冰奉盈。我宗匪微，德芬匪沬。来者之荣，逝者之戒。沾沾怀新，不究其败。鉴彼太素，曷其有坏。述我祖德，送尔言迈。匪穷咏歌，申以用诫。  

○舟中杂咏十首  

好花避车尘，飞入黄河洗。河流政茫茫，一去不得底。纳污有至道，胡为爱清泚。念兹物理深，玄钥从此启。  
飞雁翔南云，辟就端有得。旧年春风归，雪花大如席。阴阳眇难窥，造物司其职。慎勿事炎凉，来往任行役。  
道逢射生船，有鹤驯且臞。青丝闭其目，病翼寒萧疎。皋禽九天来，此岂真吾徒。独怜羽毛似，盘桓为长吁。  
家奴拾枯草，走兔来相亲。生来不识兔，却立惊其神。行人笑彼拙，归来始嚬呻。乃知特幸脱，未信吾奴仁。  
白苇生寒沙，残花摇敝帚。燕都百万家，借尔作薪槱。物微生最下，功用乃堪取。大胜桃李花，矜矜斗妍丑。  
清夜视北斗，正色摇我前。乃知中州殊，譊譊浪谈天。召公化南国，美教来自燕。乾坤傥一致，地气何由偏。  
纸鸢帖晴空，飞轮走盘线。东风恣昂藏，得意随手转。攀云政相喜，堕地忽复怨。儿童岂知此，得失终恋恋。  
恶马少驾车，驽马多驾船。驾船勿戚戚，驾车何翩翩。渠命有通塞，谁能别媸妍？君看盐车下，泪陨如奔泉。  
春菘种北土，三年变蔓菁。一为居养移，自觉颜无情。南山植松苗，深根定生苓。千年化瑿魄，岂比春菘荣。  
鸬鹚漾晴空，意态极楚楚。翻风苍雪回，转日烂银舞。盘旋傲孤鸿，清远敌凡羽。须臾下鱼陂，愧我觉疾去。  

○车行二十八韵  

乘车古云贵，此意昔空羡。河流露枯沙，桑本接晴甸。大车蓬蓬前，小车辚辚殿。高原缩先登，却立骇所见。隆如龟戴壳，缚如蚕裹茧。效驾何昂昂，帖耳复恋恋。高冈互回伏，远树时隐见。禅趺恣掀簸，尸寝作瞑眩。初疑肝胆倾，渐觉手足颤。两耳传鸣雷，双眸瞥飞电。萦回蚁旋磨，局促虫负版。气奔惊七还，心呕复三咽。地轴从此翻，日轮肯同转。轩鞫怒交撞，戚速急欲战。马悲望云嘶，牛走见月喘。恶棰恣调伏，詈语极鄙贱。中宵不知劳，亭午辄告倦。揩摩髀消肉，舍弃足成趼。薾惭朝飱薄，重胜春酲湎。土雾散游丝，沙尘起飞面。咫尺方欲离，顷刻已莫辨。素衣缁渐化，玄发白新变。人言道途苦，我意舟檝便。雍容渐追昔，丽缛时想缅。软轮贵尊贤，下足表置传。曳柴清时羞，高盖群牧选。况兹轨辙同，及此寰宇徧。诗成记劳勷，旅次时慰唁。  

○鞭马图 【为狄诚父作。】  

生驹万里意，所向知无前。圉人忌其德，未试先加鞭。要令俯首驯，使我尝相怜。伯乐死已久，此道不复传。驾车困泥途，伏枥老岁年。所用非所养，谁能别蚩妍？画师逐时好，谓尔诚当然。披图重叹嗟，我意何由宣。  

○游长春宫分韵得莱字  

珠宫敞殊界，积构中天台。神清历倒景，青红隐蓬莱。群山助其雄，衮衮从西来。八荒昔禹甸，为此增崔嵬。旧邑环蚁垤，清泉覆流杯。云低落日净，莽苍同飞埃。缅怀古仙伯，采芝雪毰毸。长春岂酒国，杀气为之回。天风起高寒，玉佩声徘徊。空余水中轮，历录环春雷。之人去已久，松声有余哀。  

○蒋商卿叙其先人客金陵与先子事契末章复以见属次韵  

堂堂金陵州，草草石台路。羽书急星驰，锋车却金错。飞雪古戍基，积雪寒沙步。我舟欲轻行，我马何局顾。乃翁入门初，此夕倾盖故。寒暄谢浮语，信宿陈薄具。兹年心尚孩，维时岁云暮。艰虞脱九死，邂逅欣再遇。贞姿固青松，雅曲废朱鹭。二老古先民，百岁等童孺。微疴隔音容，巨痛割心腑。孤根擢遗肄，淳鷇悲弱羽。缅怀青毡旧，力守韦编素。伊优笑侏儒，呫哔陋章句。珥貂匪七叶，插架同四库。谈空齐谐虚，守朴燕说固。芳林极荟蔚，溟海穷混濩。乃知山中云，政异岩下趣。心声要成律，易象那可注。群贤凛无几，余子兢自数。爱君思如泉，爱君美如瓠。愿为汪汪深，勿作翕翕附。巨构千础承，珍裘百狐聚。混世同餔糟，劳生已尝醋。整冠俨初服，拂衣谢纷务。沟断宁绘牺，户枢讵为螙。情深尽倾倒，醉剧多谬误。忘机绝矜絜，落笔化尘腐。水深嘉鱼潜，云重樛木怒。翩翩林间鹤，栖栖井中鲋。飘零记畴昔，慷慨合和煦。辱赠难与酬，临风复成赋。  

○集廉园  

芳菲廉家园，换我尘中春。古树不受采，白云为之宾。中列万宝枝，夭娜瑶池神。背立饮清露，耿耿猩红新。幽蜂集佳吹，炯鹭摇精银。层台团松盖，其下疑有人。奕罢忽仙去，飞花点枰茵。高藤水苍佩，再摘谁为纫？濯缨及吾足，照映须眉真。暝色起孤鸟，寒光荡青苹。信美非故居，整马来城闉。  

○次韵杂诗二首  

少年观沧海，天涛碧因依。下有珊瑚株，红光射云辉。玩之不忍舍，歘吸双龙飞。远为尘中游，坐觉颜色违。哀哉西山士，饥食周原薇。  
朝游东门曲，坏道荆棘存。累累者谁冢？举觞酹其魂。死无落魄名，生有呫喋言。所以荷莜翁，临流潄潺湲。遗簪隐世德，忍垢躬灌园。岂忘轻肥念，苟得诚少恩。采采松上花，饥来助吾餐。  

○怀伯生  

春雨消路尘，春风散林缬。荡荡长安门，客子千万辙。城阴有一士，淡食羹不啜。采彼松上露，煮石化晴雪。沈冥护真性，觞至那复说。向来舌本淡，今作耳根热。维南有樛枝，岩溜滋百结。在德良自防，居屯讵为折。念此长夜深，寒光吐残月。  

○夕佳亭  

赤云下平田，层峦紫光凝。疏钟息万籁，晴湖净奁冰。倦翮戢已栖，游云澹相承。吹箫者谁子？空林起孤灯。感彼金谷人，怪石樛寒藤。壮意耻未没，水涌风凭陵。亭亭玉浮图，百幻随废兴。振衣视天末，黯澹银河升。朝曛讵异境，气寂念始澄。  

○潘孟阳上书不报归里作五咏 【此题《元音》选四首。题作「送邵元道」，潘讱叔、曹能始俱刻入乃贤，误。】  

贾生蕴奇略，徒步西上书。昊天有正命，伤哉杞人愚。鹏翼垂云来，魂气与之俱。鼌氏竟寂寂，主父复何如。襄阳孟处士， 【一作浩然。】 拂衣归故山。放浪岩壑深，流咏遗人间。举袖岩 【一作林。】 花落，击楫江鸥还。羊公何堕泪，水声日潺潺。  
梅生一尉卑， 【一作微。】 喋喋正天纪。洗心洞玄化，削迹弃 【一作无。】 妻子。龙变孰能 【一作为。】 驯，蝉蜕乃真止。松回风泠泠，水落石齿齿。  
虞卿舌转丸，揣事精微茫。艰危见交态，穷愁名益光。黄金散逝水，白璧凝飞霜。丈夫有定志，得失非预防。  
仲连匡世姿，挥手却秦军。卷袂停白日，登车抗浮云。射书诚草草，孤城生死分。辞荣敦薄 【一作厚。】 俗，矫抗离其群。  

○送马伯庸御史奉使河西八首  

青琐倦迂散，执辔踰关河。黄流何奔倾，积石何嵯峨。承诏抚疲甿，惊乌在林柯。沙场有冻骨，野亩无遗禾。日夕寒云聚，宿磷明岩阿。访俗感素心，因之聆咏歌。  
咏歌者谁子？被发号天明。妇死不复悲，失儿谁与耕！承平五十载，不识战与争。残雪流银液，我泪同其倾。古云百二险，夸诞生甲兵。孰能转夷途，历劫永清宁。  
清宁阐文运，览彼古帝都。秦声激豪宕，洛咏夸敷腴。邙山何累累，下有白玉趺。感彼秉笔人，百金尽其谀。死者已寂历，兹文亦模糊。伟哉龙门生，悲愤有遗书。  
遗书纪河源，荒忽不可识。君行河之西，春雪深五尺。茫茫贺兰山，抽矢石为镝。坐阅三姓王，圣代始敛色。沙羊护毡房，名驼候土驿。观风惨无俦，云端羡飞翼。  
飞翼西北来，遗我书赫蹄。中有陈情词，复怜双雏啼。野旷川无梁，积荒气候凄。鸡鸣葡萄根，虎啸苜蓿畦。清霜集素裘，斗戴天益低。顿辔不得上，雪山在其西。  
其西何寥寥，云有古先生。岩居时一食，委形澹无营。朝日炫丹碧，匪以斤斧成。如何骄荣子。腾拏列层城。驱力超北海，逐影徙南溟。谁能佐玄化，泯默有遗情。  
遗情在相思，举酒不得起。永念编简功，笃志刊绮靡。倾盖已云旧，知我实知己。送君河之湄，冻柳光薿薿。修途马飞翻，少立尽瞻俟。植德绥令名，眠食慎道里。  
道里吾何能，托身承明庐。峨冠养深拙，清尘辟修途。驱马李陵台，望乡问长须。长须不能对，吾行益次且。羡君万里道，晴霞起襜褕。天山谅非远，椎牛植枌榆。  

○大名刘节妇吟  

孤鹤不累巢，离鸾不饮溪。溪明难为影，巢成谁与栖。飘飘无根云，流丽如虹蜺。下有贞松台，白日昼且凄。我思彻霄汉，冥邈不可梯。青青东园柳，子规当树啼。来者何用欢，去者日以迷。击石端出火，捣辛能作齑。妾心倘未明，请看井中泥。  

○育王珙禅师示寂二纪屿上人回山中因寄塔主  

石塔累荒土，月落冰棱棱。永怀跏趺叟，松风吹不。山房旧净供，素壁一枝藤。语寂绝禅观，机深超祖乘。击石迸新火，诸天化为灯。上有白玉峰，丹梯杳难登。黄流巨野涨，虎啸悬崖崩。斯道傥未泯，微言足搜征。  

○善之佥事兄南归述怀百韵  

并辔承明庐，荏苒十七。阳林集总翠，奥室丽文绮。宝函龙凤章，玉佩鹓鹄峙。泰帝兴鸿文，奎壁宪天纪。楩楠购群才，弓帛征四起。番番古遗直，正色论道理。深几虎生风，神契鱼在水。三光密轇轕，一札见万里。雍容丹地近，经纬审国是。霜封赉黄柑，冰盘锡朱李。蒲萄与法酒，承燕时漱齿。俯陈天人际，齰舌众披靡。始言官高卑，予夺慎其轨。终言琼林资，海宇极鞭棰。憸情曲如钩，谠论直如矢。或以首鼠窥，或以妖狐伺。奏终庆云开，再拜玉色喜。天青回海雁，万柳色薿薿。属车度居庸，整队行过蚁。老臣汝居守，清霜慎颙俟。秋风龙虎台，帐殿红旖旎。前驱列鹅鹳，后御肃犀兕。分行献瓜果，传醴复长跪。念昔词臣功，咫尺写天旨。大令追风雷，小言媲兰芷。约制如竟宁，浑噩回正始。告廷趣扬休，建社追赐玺。摛文具明训，援笔谢填委。飞涛卷天吴，历块超騄駬。咿嚘恩泽侯，过手直三褫。圜丘导景化，秘祝陋五畤。汉皇礼邹枚，食粟倡优比。遗恨存至今，文俳等方伎。缅思周廷彦，势若鹿角掎。怀忠牖纳约，凝命鼎出否。追琢罗宝尊，刻镂羞玉簋。朽索驭匪轻。深渊涉无涘。煌煌金匮书，世守司马氏。春秋尊为经，不复继鲁史。朝光鳷鹊明，千花烂朱蕊。松风转回廊，苍玉振徙倚。龙荒起神武，九域极芟薙。群公俨侍御，挟矢佩象弭。临河誓剖符，披图开赐履。永言卑退全，罔以强力恃。献功上王所，百一存宝庋。龟趺负穹石，浮语极褎侈。墨兵剿众妄，笔狱破积毁。载笔非无能，终岁不满纸。坐曹心靡宁，愒日颡有泚。清谈杂谐语，陟觉两曜驶。自取木雁中，俯首供诺唯。交章日轮囷，涉署绝臧否。或云以汇升，拾级上堂戺。或云选清望，后至实奇士。迎尘马交趋，候门足争累。冥鸿天机深，却立赋三已。总角勇志道，奇服曳芳茝。澄观竹素园，雠勘彻昏晷。儒宗丈人行，闻欬辄倒屣。深湛皇王学，挥手谢青紫。辞卑相如赋，操拟靖节诔。凄凉五公裔，淟涊羞筮仕。孤音叹寡和，激石转商征。浮云苍狗来，黾勉渡江汜。汤汤黄河道，桑枣日沦圮。耕童戏残镞，一一古战垒。霜丛射新兔，春蒲贯王鲔。荒州静无事，拍手歌于蒍。枯滩铁槎牙，积溜玉迤逦。太史非好游，所历广听视。振衣入阊阖，姻契论不鄙。相期在霄汉，薄禄慎砺砥。趋朝晓同班，退宿昏共止。填膺双髯张，快意并手抵。谈经陋荄兹，证字穷亥豕。断弦搜麟胶，灭迹问獭髓。爱兄静以絜，振鹭立水沚。雾深沐玄豹，日垧粲文雉。镛钟倡鸿声，众乐奏立伎。向来论交意，瞑目谢诸子。出处今不同，评议实相似。维吴稻蟹区，民俗久疮痏。贫檐蒲稗齐，富廪丘岳庤。倾金恣联络，所至各关市。令仪养叨懫，软语包诈诡。郭解都中夷，景氏关内徙。坐令袯襫徒，终岁力耒耜。兴文植清邵，省罚厉廉耻。重华政垂衣，化俾风俗美。行行度东鲁，野水足荷芰。微吟数鱼网，薄睡倚乌几。渔歌起微茫，逸兴舟戒檥。人言居移深，嘉橘化成枳。不见千金泉，一歃夷齐拟。离群增幽忧，溽暑积惉懘。登坡帽低昂，跋马益远企。管鲍非利交，金石誓生死。着鞭讶先之，税驾亦逝矣。共享黄发年，斯文永绥祉。  

○送赵虚一道士降香南海诸名山 【往从虞伯生降香成都。】  

振策峨眉巅，身轻瞥飞鸟。悬厓饮崩流，侧石穿暗筱。高骞荡心目，每恨所历少。捧香南溟使，绝足腾騕褭。龙渊明玕秀，恍惚百灵皦。乘飙讯八公，挂席招五老。岩光候阴晴，水气变昏晓。神君层峦倚，商祭通杳眇。念昔结空寂，厓广绝登眺。希彼巢居子，寝作止林杪。钟鸣驿吏动，危坐万籁愀。余龄水赴壑，历块迹电扫。韬精习澄观，俯瞩八纮小。  

○饮酒杂诗 【录四。】  

京师二十载，酒中有深欢。大雨即闭户，朔风尝解鞍。客至辄笑之，是岂宜居官。振容筮神蓍，鸿飞渐于盘。百岁苦世短，万锺非我干。所以东方生，吏隐神益完。  
阳鸟乘南云，飘飘振奇翮。迫此粱稻谋，居移遂成客。愧我食京尘，誓墓志未获。双峰十丈松，下有千载魄。当年侍蓬瀛，香芸森宝册。高斋集遗编，朱墨犹手泽。战兢愧匪承，永念在行役。  
弱冠不饮酒，篝灯横玉绳。或云酒中趣，湛湛浮云蒸。弃书试其言，杲若乌轮升。天根转晴雷，坚城为之崩。妙言粲琼屑，逸兴追飞鹰。醉乡傥可居，无功乃真朋。  
江梅生空林，岁晏美无度。挈身踰朔易，块独此室处。毡房望朝阳，耿耿不得语。雕笼粲珍禽，怅望秦乡树。爰居东门止，盛飨非素茹。临风嗅其英，雅志怀故土。  

○观真文忠公画像  

群贤辅绝学，嵯峨武夷峰。荧荧方瞳光，汲汲汗简中。缅怀文明初，苍佩极匪躬。执笔侍玉署，妙语工弥缝。飞尘变苍狗，潜渊閟游龙。空余经济心，劳徕饥飞鸿。浊水投神胶，扬清乃奇功。乔松不并世，寒飙转秋蓬。生世我已后，正绪遗颛蒙。惕然拜公像，斯道非终穷。  

曾大父枢密越公，嘉定辛未与先生同官奉常。宝庆初，同为侍从。先生被黜，先公亦以论边事去国。获拜遗像，并识于后。王忠简公嘉定入朝，曾大父越公获随班着。暨端明公嘉熙间以西山先生门人扬历麾节，先公则已捐馆。桷向游学婺女。得拜端明公之次子令尹，道家世遗事，纚纚不绝口。今复见其孙申伯于鄞，乔木摧落，桷深为此惧。瞻仰西山先生遗像，因叙事契。并以自励，亦以勉夫申伯。  

○次韵元复初春思三首 【此三诗潘讱叔、曹能始俱误作乃贤。】  

冻树回青阳，羁禽竞新咔。喧喧人语浮，稍稍春事动。澄心绝芳华，小睡足幽梦。梦觉天宇新，朝光集飞栋。  
游尘逐平皋，秀色翳榛莽。油云互东西，郁抑不能雨。昭苏在玄功，竟夕复延伫。何当抉其巅，振翮穷委羽。  
远客芳草思，湛湛天外舟。坐令亲知疏，低徊此淹留。古树擢奇石，清流汇芳洲。素心谅有在，胡不为兹游。  

○送薛玄卿归吴予时有上京之行  

飘飘江海游，渺渺关河役。燕鸿有相避，客子无定迹。南山火云高，北山雪新白。想此六月时，相顾各动色。堠傍青松树，上有双鹄翼。爱君慎舟楫，戒我专寝食。扰扰行路难，风花乱如棘。  

○有感  

皎皎白面生，长铗学短长。箕坐激楚声，大言响高堂。有客将止之，反唇臂欲攘。客退不敢言，彼怒庸何伤。盈盈百花露，拟作终岁粮。露晞百花陨，掩袂翻傍徨。  

○三月十二日自殿庐归舍梨花盛开薄暮与陈汝海花下小饮  

两人一百岁，共饮三十杯。双花夹苍桧，夭桃倚晴台。白团燕山雪，红注天台醅。振鹭拟高下，游蜂谢徘徊。昂首冠接■〈罒离〉，捧心舞毰毸。残日凝余霞，回风起轻雷。不念影寂寂，但惜光皑皑。珠衣点缀灭，粟尺弥缝裁。团团妆奁巧，宛转寒纹回。香深妒紫檀，色靓羞苍苔。幸兹艳阳盛，不以尘土摧。凡卉工后先，孤根静栽培。玩芳悟观象，撷英审抡材。輘轹青紫场，躏藉锦绣堆。高羞折腰柳，逸亚横枝梅。殷勤识花意，浩荡为我开。殿庐龙光动，琐窗驹影催。相迎复相恨，欲去还相陪。停云俨若思，落月寒如灰。当歌愿秉烛，渴吻惊耻罍。  

○次韵瑾子过梁山泺三十韵  

大野猪东原，狂澜陋左里。交流千寻峰，会合百谷水。量深恣包藏，神静莫比拟。碧澜渺无津，绿树失其涘。扬帆鸟东西，击楫鸥没起。长桥篙师歌，短渡贩客止。天平云覆幕，湾回路成砥。鹰坊严聚屯，渔舍映渚沚。柳丝翠如织，荇带组交薿。出日浮钲金，明霞纡绶紫。一歃浇肠回，三颒慰颡泚。高桅列鱼贯，远吹生凤觜。前奔何无休，后进复不已。遶如林乌旋，疾若坂马驶。飘飘愧陈人，历历见遗趾。流移散空洲，崛强寻故垒。波清凫聚阵，日落鱼会市。土屋危可缘，草广突如峙。莲根涨新圩，蒲芽护荒坻。水花碧团团，云叶白迤迤。浚修出飞泉，阐辟搜故址。缅思重华帝，允属夏后氏。彝伦着箕畴，伟功传迁史。目力渺无穷，行迹端可纪。前村捋柔桑，沃壤接良耜。余芳锦堆烂，宿麦翠围侈。乃知东鲁儒，终作中朝士。养源汇滉瀁，包荒纳遐迩。驱驰屡经过，感叹复慰喜！南还幸遂愿，永雪洗耳耻。  

○忆昔三首  

忆昔白云阡，有松如车轮。初日炫五采，湛湛珠露匀。是时十四五，恍不知其因。有客笑指之，慈荫在汝身。猛志亲六籍，百川渺无津。怀刺慎所从，一一先朝臣。文昌古遗直，谈经郁纷纶。授以漆简书，经纬通天人。碧波掣鲸鱼，瑞锦翻麒麟。昌歜世所鄙，食之乃奇珍。厕身金銮中，僶俛二十春。惧贻先师羞，执笔常逡巡。即今已六十，誓墓庐松筠。厚德靡有报，泪与寒泉沦。  
外家甘盘宅，门闳诚炜煌。高悬金碧榜，中有衮绣堂。珠玑左右侍，丝竹俨成行。幼不识慈颜，到彼心傍偟。每岁两过之，严训具有方。膏粱病居养，久尔生惰荒。七岁诵诗书，十龄学词章。骎寻志学岁，折节师老苍。纪事法班马，冥心契羲皇。谬与时彦交，宝书阅琳琅。今兹乞南归，往事增慨慷。兴怀陶与苏，秉笔追耿光。凯风有遗思，愿言继余芳。  
寥寥帝王州，我翁佐其治。有亭名朝阳，青溪清且驶。旁有筹边阁，群公集裾翠。翘翘万芰荷，雨过争旖旎。飞觞羽书来，翕霍江上燧。峨冠极游谈，戎弁生纵恣。予时侍其旁，侧耳听论议。翁言不见取，投劾乃谢事。坐令百万家，解甲竖降帜。徘徊夕阳亭，晋宋政相似。  

○芳思亭 【并序。】  

大父尚书公治圃南郊，有堂亭凡十五。方池修廊，屈折便宜，雨甚亦无碍游事。逮今荒废踰四十年，故基陈迹，不复可考。近筑一亭，杂植花木。广不踰亩，髣其万一，名之曰「芳思」。玩其英华，将以紬绎志兴，翰墨有绍，是则先公之志。作诗示瓘、瑾，并求亲友同赋。  
侃侃尚书公，投绂理泉石。五堂适寒暑，十亭送昕夕。琼英玄圃秀，美荫嘉树碧。修廊不受雨，来往随履舄。红云涨方塘，丹霞耀翠席。嘉鱼黄金掌，瞥见眇莫测。辛勤三十年，深逝晦朝迹。遗训示子孙，树艺比其德。浮云变须臾，百幻倏消蚀。空余郑公庄，耕稼给衣食。缅彼行乐时，种植各有职。以兹一亩园，髣像见畴昔。幽葩与群卉，生意日不息。朝阳漱灵根，三咽妙紬绎。旷怀事幽赏，逝矣躬六籍。  

○题高彦敬桑落洲望庐山图 【为秋泉作。】  

长江亭亭桑落洲，一塔独傲苹花秋。边声已逐鼙鼓尽，水气欲挟渔榔浮。谪仙骑鲸五柳老，真景变灭随沙鸥。空余秦筝与羌管，断续不洗琵琶愁。玉堂小窗解苍佩，宴坐得意毫端收。空青点云碧痕湿，方诸取月寒光流。匡庐老人在何许？似觉颔首相迟留。佳峰棱棱铁钩锁，寸树点点铜浮沤。要知翰墨洒清气，俗子政尔劳雕锼。秋泉山人息机事，青眼不与王公酬。高张素壁凛太古，拟跨独鹤还矶头。人生江湖在适意，底用绝俗埋林丘。披图览古重叹息，天际杳霭疑归舟。  

○秋泉德生仲章梅叔章周仪之皆次余韵题庐山图再次韵以谢  

海郡列戍连沙洲，榆柳插戟摇清秋。拟从京国洗氛瘴，黄尘复作烟花浮。西山紫翠不可望，但讶积雪如明鸥。爱君寒斋之画幅，潇洒不写人间愁。胸中丘壑我岂少，奈此磊嵬难为收。宣城诗法挺二妙，炯若玉瓒盛黄流。永兴天机爱神俊，碧眼一顾群无留。千年周子古风月，衮衮亦散空中沤。乾坤无言混沌凿，颇怪我辈劳镌搜。沈冥天台老仙伯，清坐自与庐山酬。天青无人月色古，缥缈五老疑骈头。功名营身旋蚁磨，刍豢得意崇糟丘。何当相从老其下，酿酒一醉黄金舟。  

○谢王参议送练春红二枝  

玉堂老仙玩幽独，闭户无人似初溽。倚阑岸帻领孤芳，蔌蔌轻红冠群绿。化工有意卑凡卉，积李崇桃空眩目。争先斗巧等堪怜，已向东风尽驱逐。此花清妍净如洗，收拾余春傲荣辱。何郎汤饼徒试妆，太真温泉空赐浴。天然生色铸真态，亭午低头睡初足。谁言花后最奇绝？我怪酪奴能污触。嫣然一笑奉清欢，莫把金尊歌别鹄。并刀妙翦骈头来，珠露淋漓袖新蹙。似嫌凡子多京尘，却恨高人付流俗。微风澹荡新雨生，强拭愁容吐残馥。拟将色笔写清意，绮语非工那忍渎。徘徊中庭月过半，翠袖娟娟泣寒玉。  

○络马图  

秋原苜蓿肥云屯，帖帖此马和且驯。属车效驾岂在力，愧汗绝足追奔尘。良哀不生造父往，公子毫端意凄怆。虞渊逐日终饮河，出门加鞭奈尔何。  

○寄南剑李士弘使君  

水云离离千迭峰，海日如镜行天红。使君新沐坐清樾，笔底丘壑生阴风。玉兰之花不受触，日给飞泉三百斛。高舂打衙人不来，鹤立苍苔动新绿。  

○■〈氵累〉阳张节妇瓶中杏枝着花因赋  

陶人妙合阴阳机，冻壶顷刻回芳菲。盈盈绿房缀冰蕊，玉蝶婀娜穿帷飞。佳人蓬鬓不下堂，手绣孤凤横匡床。宝刀翦缯试春色，翠袖惨淡颜无光。乌头可白珠九曲，造物深知怜不足。故应试此一枝春，点缀扶疏惊众目。君不闻天上瓢，髯龙平陆成波涛。又不闻壁间壶，两曜瞬息如跳珠。《齐谐》茫昧不可诘，炯目看朱动成碧。张氏之壶如截肪，真火炼质千年刚。枯根借润表贞志，慎勿语怪，归荒唐。  

○同子唯赋水车  

挈缾之智诚有余，抱瓮之劳亦良苦。何人尝巧抉天机，河伯逡巡鱼鳖舞。昂昂长身卧塍岸，卷地翻涛敌骄暑。谁云龙骨化梅梁，未信鱼身作桥柱。萦纡香轮过流水，突兀云梯卷清雨。横陈歌板促纷纶，倒流谷帘声龃龉。东家馌妇颜色恶，步步生莲空媚妩。阳乌流烁汗成浆，平陆须臾涌银乳。推移燥湿意本同，窃夺阴阳天所怒。人言无踵能自至，跬步周旋路修阻。不辞满眼看黄云，岁晚论功付梁梠。君不见田舍翁，年年苦辛与我同。天寒破褐厌糠核，仰视屋壁知谁穷？  

○善之携酒招游西湖值雷雨分韵得杯字  

南山树影糊轻煤，北山云花玉崔嵬。绝怜我辈少姿媚，幻此异景穷奇瑰。湖光山色两愁绝，更挟新雨除飞埃。千年龙公睡忽醒，顷刻驾浪鞭春雷。我生倦游端有意，陈迹黯澹漫苍苔。拟将铁笛写清怨，复恐翠袖含余哀。主人似怪不解乐，故结胜侣携尊罍。翩翩六鹤舞晴翮，华表清唳云光开。绝怜山鸡强联翼，照水寒影空徘徊。谢公屐齿殊济胜，偪仄蓬宇徒低摧。娟娟新青故堤柳，片片轻白孤山梅。春风佳游讵易得，相与一笑同衔杯。  

○赋金华方君双鱼研  

海上鳒鱼双鬣红，振鬣直上嫦娥宫。似嫌嫦娥太孤绝，耿耿冰雪难为容。须臾海枯不可下，骈头跃入空岩罅。翠藤交络石谼深，太古风雷催变化。得意相忘睡酣熟，开眼重光弄蛾绿。跳银破练何足奇，共饱云腴作寒玉。良工感此同死生，冥搜巧琢存其形。世人翕霍漫刎颈，对此三挹颜为赪。玄英闻孙古侠士，脱粟论交倾意气。朅来风雨泊江干，拂拭双鱼落清泪。平生谢子金石交，诗魂寂历飘黄茆。此中濡毫作新志，免与俗子同讥嘲。  

○寄张伯雨道士兼简邓庆长  

越罗作衫花纂纂，今年身长觉衣短。垂虹大堤迎棹船，彩袖翩跹酒巵暖。还家闭门百不知，桐叶题诗绿阴满。邻坊为约张隐居，细雨湖桥乘欵段。  

○煮茶图 【并序。】  

《煮茶图》一卷，仿石窗史处州燕居故事所作也。石窗讳文卿，字景贤，外高祖忠定王曾孙。仪观清朗，超然绮纨之习。聚四方奇石，筑 【堂】 曰「山泽居」，而自号曰「石窗山樵」。此图左列图卷，比束如玉笋，锦绣间错。旁有一童，出囊琴拂尘以俟命。右横重屏，石窗手执乌丝阑书展玩，疑有所构思。屏后一几，设茶器数十。一童伛背运碾，绿尘满巾。一童篝火候汤，蹙唇望鼎口，若惧主人将索者。如意、麈尾、巾壶、研纸，皆纤悉整具。羽衣乌巾，玉色绚起，望之真飞仙人。予意永和诸贤，放浪泉石，当不过是。而其泊然宦意，翰墨清洒，诚足以方驾而无愧。甲午冬十月，其孙公畴出以相示，因记而赋之，以发千古之远想云。  
石窗山樵晋公子，独鹤萧萧烟竹里。月湖一顷碧琉璃，高筑虚堂水中沚。堂深六月生凉秋，万柄风摇红旖旎。遵南更有山泽居，四面晴峰插天倚。忆昔王门豪盛时，甲族丁黄总朱紫。晓趍黄阁袖香尘，俯首脂韦希隽美。一官远去长安门，德色欣欣对妻子。岂如高怀脱荣辱，妙出清言洗纨绮。郡符一试不挂意，岸帻看云卧林墅。平生嗜茗茗有癖，古井汲泉和石髓。风回翠碾落晴花，汤响云铛衮珠蕊。齿寒意冷复三咽，万事无言归坎止。何人丹青悟天巧，落笔毫芒研妙理。黄粱初炊梦未古，旧事凄零谁复纪？展图缥眇忆遗踪，玉佩珊珊响秋水。  

○赠张玉田 【循王五世孙。来鄞设卜肆。】  

将军金甲明如日，勒马桥边清警跸。淮壖彻卫羽书沈，置酒行宫功第一。弹冠熊轼填高门，英英玉照称闻孙。 【张镃号约斋，堂名玉照。】 百年文物意未尽，玉田公子尤超群。紫箫吹残江水立，野雉惊尘暗原隰。夜攀雪柳踏河冰，竟上燕台论得失。丈夫未遇空远游，秋风淅沥销征裘。翩然骑鹤归海上，一笑相问夸绸缪。两曜奔飞互朝夕，璇府森芒蠡莫测。要须画纸为君听，落笔雌黄期破的。壶中白日常高悬，道逢落笔呼醉眠。清歌停云意惨淡，倚声更度飞龙篇。  

○次韵张伯雨梅花岛  

云屏油幕低覆垂，晴日倒映黄琉璃。孤根自有岩壑趣，屈曲缇室情依依。巍峨青女来蕊珠，赤脚独立层冰渠。燧人当阳朝宝鉴，金胥簇漏催铜壶。何人胸中藏九岛？内火回环不知晓。咄嗟已办天机深，顷刻能成化工少。阴阳在手司帝春，坐窗更试明窗尘。江湖远涉汝良苦，门外万窍笙竽吟。  

○李士弘枯木风竹图 【为玉隆陈又新作。】  

狂蛟舞空苍髯挐，双铁蒙顶云交加。亭亭霜标不受侮，惨淡天籁扶槎牙。西山古渊人莫测，一柱承天万牛力。会须截玉化陂龙，拂拭苔光遗剑迹。  

○过高邮湖  

七十二湖春浪浓，风力翦霰跳玲珑。参差冻柳皁纛重，伛首俟命朝珠宫。淮南田父身龙钟，灼龟沥酒占年丰。旧秋积水挟丰隆，长鱼扬鬐蒲荡中。桑颠高下凄冥鸿，黑禾生耳随飞蓬。瓢囊扶携出城东，至治天子达四聪。诏书宽大蠲民农，秀麦菶菶翠织茸。赫日出海扶桑红，岁熟于酉年相逢。击壤鼓腹歌时雍，展牲美报湖神功。  

○赵昌荷花  

我家东湖三百顷，瑞锦纵横绿云凝。森森晓气天香飞，星斗光沈水花净。远如婴儿脱文褓，近若胎仙临玉镜。琼杯欲侧雨丝垂，金掌初调露珠定。尽将机心付鸥鹭，小雨轻烟穿短艇。京尘乌帽二十年，梦入沧洲寄清兴。赵生画意不画格，浅粉轻砂养真性。韬精敛容羞自陈，三沐无言月华靓。迩来冯于号能事，老嫩风晴毫发证。玄黄已辨神俊枯，逐影之人道中病。高堂视此青琉璃，香色俱忘保清静。  

○句曲山迎真送真词二章 【并序。】  

往岁在翰苑，尝草三茅君制书。近张伯雨道士寄示陆鲁望《句曲山朝真辞》二章，盖每岁大茅君十二月二日相传由天台归茅山，春三月十八日复归。鲁望所制乃十二月，而三月独缺。予不揆，用韵以补。后章「■〈糹卛〉■〈糹卛〉」，字书即「繂」字，古率字作繂。吕道士过三茅，因书以寄，且为异日朝真之资。伯雨词气清简，必以予言为陋也。  
参差窈窕行云急，翠旌飘飘露华湿。神君夷犹疑未来，矫首精思各山立。瑶台章彻星斗冷，碧扉丹透红流影。春雷迸壑人不知，独鹤眠松已先醒。 【迎真。】  
妙颜朝回宝衣解，乘龙高驼赋遄迈。山中老人年送迎，一酌寒泉过玉瀣。翠气纷霏森孔盖，挟以流铃光■〈糹卛〉■〈糹卛〉。帝子高歌归去来，白月追云送飞佩。 【送真。】  

附鲁望诗云：「九华磬荅寒泉急，十绝幡摇翠微湿。司命旍旌未下来，焚香抱简凝神立。残星下照霓裳冷，缺月纔分鹤轮影。空洞灵章发一声，春来万壑烟花醒。」「萦云凤髻飘然解，玉钺玄竿俨先迈。朝真弟子悄无言，再拜碧杯添沆瀣。火铃跳跃龙毛盖，脑发青青赮■〈糹卛〉■〈糹卛〉。万象消沈一瞬间，空余月外闻残佩。」  

○越船行  

越船十丈青如螺，小船一丈如飞梭。平生不识漂泊苦，旬日此地还经过。三江潮来日初晚，九堰雨悭河未满。当时却解傍朱门，醉眼看天话长短。年来官府催发纲，经月辛苦鬓已霜。布裘漫作解貂具，入门意气犹猖狂。自古鱼鲑厌明越，明日今朝莫论说。买鱼沽酒不计钱，被发江头傲明月。劝君莫作越船妇，一去家中有门户。沙上摊钱输不归，却向邻船荡双■〈木虏〉。  

○新安芍药歌 【送胡伯恭之婺源。】  

洛阳花枝如美人，点点不受尘土嗔。轻朱深白铸颜色。高亚绿树争精神。那如新安红芍药，透日千层光闪烁。碧云迸出紫琉璃，风动霓裳凝绰约。我闻种花如种玉，尽日阴晴看不足。微云澹荡增宠光，细雨轻蒙赐汤沐。何人看花不解理，香雪纷纶手中毁。酒酣跌踢空低昂，得意须臾竟如此。翩翩骕騻云中君，爱花直欲留青春。青春如流欲归去，明年看花君合住。  

○哀牢夷 【送张子元佥事云南。】  

哀牢夷，苍山迭翠云无梯。洱河西倾去无底，晴日倒射红琉璃。相传沈木儿，背坐曾遨嬉。筑城蜿蜒似龙尾，千古髯君乃其始。缚绳驾长桥，皮船中荡摇。危巅石楼高百尺，子孙生长今渔樵。空林明月手可拾，仰饮飞流须发湿。寒藤罥径侧足行，饥猿儿啼鼠人立。惨淡虚无间，鸟道开人寰。峨眉东望止一发，参旗玉井闪闪上下随跻攀。君不闻木皮冈前九折坂，客行胡为车欲返。又不闻青溪关上三碉城，累累战骨耕未平。轻家许国要有道，矍铄是翁夸不老。张公子，当有行。绣衣青春照琼英，笑夸紫燕辞天京。朝餐五粒之松子，暮食侧生红入齿。从来蛮客尊汉官，但饮亡何端有理。南飞雁足何憧憧，不能与日随西东。相思望君日西下，去天一握疑有云气时相通。  

○安南行 【送李景山侍郎出使。】  

輶轩使者安南来，紫泥封诏行风雷。湿云翻空海波立，铁网山裂狂蛟摧。神京煌煌镇无极，火鼠烛龙穷发北。弹丸之地何足论，蚯蚓为城雾为域。瘴江如墨黄茅昏，群蛮渡江江水浑。千年白雪不到地，十月青梅犹满村。赤脚摇唇矜捷斗，竹箭藏蛇杂猿狖。崛强曾夸井底蛙，低徊自比泥中兽。龙飞天子元年春，万邦执璧修臣邻。朱干玉戚广庭舞，笑问铜柱今何人？君不闻重译之人越裳氏，有道周王输白雉。又不闻防风之骨能专车，神禹震怒行天诛。李侯桓桓水苍佩，舌本悬河四方对。后车并载朝未央，稽颡九拜乞取金印归炎荒。  

○李宫人琵琶行  

先皇金舆时驻跸，李氏琵琶称第一。素指推却春风深，行云停空驻晴日。居庸旧流水，浩浩汤汤乱人耳。龙冈 【在上都。】 古松声，寂寂历历不足听。天鹅夜度孤雁响，露鹤月唳哀猿惊。鹍弦水晶丝，龙柱珊瑚枝。愿上千万寿，复言长相思。广寒殿冷芙蕖秋，簇金雕袍香不留。望瀛风翻浪波急，兴圣宫前敛容立。花枝羞啼蝶旋舞，别调分明如欲语。忆昔从驾三十年，宫壶法锦红茸毡。驼峰马湩不知数，前部声催檀板传。长乐昼浓云五色，侍宴那嫌头渐白。禁柳慈乌飞复翾，为言反哺明当还。朝进霞觞辞辇道，母子相对犹朱颜。君不闻出塞明妃恨难赎，请君换谱回乡曲。  

○月海歌  

水国红叶下，万山白嵯峨。扶胥无垠接天际，望舒力挽沈金波。人言老蟾那有光，为借三足之乌起荧煌。乌已入地蟾在天，此说讵得然。或言大块蓬蓬气为主，浮空五色神后辅。顾菟在腹不得吐，下入八瀛金碧聚。贝宫楼台珠结户，穹龟前驱老蛟舞。千人之目皆在水，各持一月得欢喜。夜阑斗转银河倾，变灭消沉去无趾。  

○秋江钓月图歌  

南山舞空趋翔鸾，北山人立如啼猿。长流东来贯其腹，谓是浙水屈曲万丈之上源。大鱼奔腾鳍鬣焦，小鱼委靡随江潮。中有白玉蟾，落落五采凝不消。人言此蟾在天主阴魄，沦没何为水中宅。籊籊千尺纶，蟾永不受吞。广寒高居凌紫清，日逐乌御不得停。爱此江水碧，倒空浴影潜金精。感君缠绵如有素，瞬息还须上天去。君不闻任公子，东海投竿非小智。又不闻严先生，羊裘古濑成高名。君家慈母占毕逋，百尺楼观端可居。黄金之钩不复理，明月年年在秋水。  

○三马歌 【东坡三马赞本。】  

羌水浑，蜂解屯。瑞至人，率兽尊。参以陈，仰天门。龙为鳞，炳虎文。髯悍狞，效伏驯。銮锵锵，驰道遵。帝乘虬，相攀云。逝无留，返昆仑。  

○庐陵刘老人百一歌  

昔闻宁王嘉定时，平淮如掌粮如坻。襄阳高屯十万卒，武昌金埒饶军资。西蜀环山堆锦绣，滔滔南纪喉襟首。峨眉积雪不动尘，玉垒浮云古今守。当年行都号全盛，翠箔珠帘争斗胜。西湖不识烽台愁，北关已绝强邻聘。宝庆天子来自外邸朝诸侯，土疆日窄边庭忧。大帅偃蹇藩镇侔，小垒椎剥租瘢稠。春城弦管暗烟雨，四十一年变灭同浮沤。咸淳太阿已倒持，铜山之贼专宫帷。楼危金谷山鬼泣，舸走白浪江神悲。老人年周一甲子，至元大帝车书合文轨。每话承平如梦中，万事东风过马耳。只今行岁一百一，坐阅天地同昨日。秭归声苦红叶翻，邯郸睡熟黄粱失。门前手种青桐百尺长，笑指截取谐宫商。少君荒唐方朔诞，不如老人亲见深谷为高岸。我孙之孙为玄孙，翔鸾峙鹄高下飞集骈清门。凭公欲补先朝事，濡毫更作长生记。  

○东门行  

神皇挥戈度黑河，四厢捧日肩相摩。金袍珠萦帽七宝，剖符带砺功难磨。年年舞马鱼丽列，宴罢玉帐经南坡。严更传警夜气肃，貔貅千列环象驼。华盖西倾星散雪，殿前兰膏犹未灭。千金匕首肘腋生，拉胁摧胸惨凝血。平明群凶坐周庐，传旨东西骑交迭。弃马之邦身被絷，执简以朝笔犹舌。煌煌厚恩浃肌髓，悲泪填胸痛天裂。金缯盈车内府竭，虎视眈眈终一咥。  

○次韵善之杂兴三首  

习隐渐成癖，苔光绿映扉。避名常好好，绝俗任非非。日落长镵柄，天寒白苎衣。南鹏五月息，戢翼笑群飞。  
昔日登临地，狂歌祗自求。汉宫空有恨，吴女不知愁。云叶寒沙霁，江花古岸秋。何人持铁板，击彻旧边楼。  
邓子清如竹，萧萧澹世情。下帷怜草色，倚杖爱松声。嗜癖成书贾，身穷付笔耕。乘槎空有约，何日海边城。  

○月黑  

月黑斗杓转，昏昏古柳壕。干掫寒戍响，窣堵乱乌号。风定归潮急，门深落叶高。向来江上意，无语独萧骚。  

○舟中杂书五首  

野色连云白，春声引树清。游鱼新浪急，归鸟片帆轻。晓梦三千里，风餐第几程。萍蓬元未稳，徙倚问天明。  
挂席疏星外，停舟独柳边。团团风始阵，怗怗月初弦。陇曲沙成雪，吴歌水拍天。行藏有如此，把卷独悠然。  
春睡元无着，乡心比酒醲。飞花空有意，小雨不成容。独树疑新堠，群鸦似乱峰。艰难怜浩荡，散发遂初慵。  
河落浑无底，飘零总客尘。春洲芦雁少，晓户柘蚕匀。京洛饶丰稔，江湖乐贱贫。低徊吾不恨，应有故山筠。  
桑柘斜阳道，天然锦绣机。云容催溽暑，花片忆春霏。水落新鱼瘦，风清宿麦肥。归程时屈指，重午试生衣。  

○立春日宿大清口舟中见新月二鼓雪作  

春月如佳士，翩翩欲上船。相逢疑昨日，一别又新年。水镜心胸朗，空轮体质全。更深飞雪急，直与斗清妍。  

○次韵陈刚中待制初秋  

岸帻倚书楹，寒砧彻四城。马归人独语，雁过月初生。寂寂候虫急，凄凄落叶清。客怀谁与共？搔首见参横。  

○次韵马伯庸春思兼简继学二首  

洛花千万朵，一一为君开。粟晕排金缕，酥凝烂玉杯。美人乘马至，仙子抱琴来。莫学飞红侣，随风唤不回。  
行窝春匝匝，下榻望君来。双玉矜娇思，联镳骋逸才。题诗红袖拥，传诏锦袍回。羞杀高眠者，杨花满绿苔。  

○赠瑛上人住洞林  

托钵千岩里，松花冻未开。哀猿依讲席，饥鸟下生台。潭影留云定，钟声送月回。山中太古雪，为寄一瓢来。  

○送苏子宁和林郎中韵  

貂帽护寒沙，冰天阅岁华。断溪驼听水，密雪犬行车。云尽难寻雁，春深未识花。昔人奇绝处，八月解乘槎。  

○寄开元奎律师二首  

开元古坛主，老至律精严。洗钵鱼游水，开门鹤入帘。拾薪供茗具，滴露写经签。已悟如来意，看花不用拈。  
开元古坛主，身世两相忘。客至尝扃户，僧来不下床。神光千里鹘，玄辨九秋霜。白业浑消尽，莲池任意香。  

○髫龀侍诸父拜双峰祠堂未尝敢有题咏二十年来接武于玉堂瀛洲霜露之思缺然有腼近开平石长老兴废补仆光绍前闻遂述旧怀为六诗且伸叹仰 【录三。】  

惭愧双峰老，光明两足尊。 【新装释迦佛像。】 午窗钩竹影，冻笔点梅魂。斋近乌啼树，禅回虎伏门。春来有新雁，劝我趣归辕。  
经院辛勤日，千金记始兴。 【创寺时以赐金千两经始。今八十有四年。】 雨荒虫蚀栱，壁坏鼠缘藤。旧观丹青复，诸天锦绣承。短檐增突兀，会见出卢能。 【书来修选僧堂，旧有术士言太高，俾沙门减其柱。然清班亦不闻有显者，故未及之。】  
寒彻清泉底，山童上水华。定金非在井， 【罗堠罗尊者语，传昔有一女子坠钗，其水遂定。】 煮米却成沙。洗目能生电，搜肠可当茶。人持一月去，此月落谁家？  

○次韵张希孟凝云石四首  

我爱凝云好，朝昏境不同。金芽养灵谷，铁网起晴空。月色古今正，潮痕子午中。点头那有意，吾欲问生公。  
我爱凝云好，神清湛欲留。岷峨千古雪，泰华一天秋。独鹤离群皎，层冰出涧幽。无言有深抱，山立正扬休。  
我爱凝云好，模糊老墨仙。痴蟆端食月，渴骥欲奔泉。守黑壶中日，谈玄洞里天。烟霞元自足，尘世未为贤。  
我爱凝云好，能归万古春。遗簪三岛客，椎髻八蛮臣。栢子添清供，梅花写旧真。天心元不动，东海任扬尘。  

○次韵仲章过陈氏城南书隐十韵  

矮屋参差倚，平芜黯澹看。梦回榆塞远，愁绝翠峰寒。白发游丝罣，丹心古镜蟠。槐明金琐碎，菊铸玉巑岏。忆月时看剑，临风复整冠。乡音怜过雁，古调拂离鸾。去矣歌《招隐》，终焉乐《考盘》。晚知交态薄，老识宦途难。口腹非真累，毋烦馈一箪。  

○入南城遇老医言山阳旧事因成十六韵  

邂逅山阳老，相传事已讹。奸雄归草莽，天地入悲歌。太守筹谋误，将军礼数苛。鞬櫜同下吏，驺御失前珂。淟涊颜如此，凭陵事若何。比肩身肯辱，却立齿争摩。水卷寒云甲，风挥白日戈。耳闻人作脍，眼见血成河。翕霍同么子，仓皇类小皤。官车奔及马，妇女走乘骡。自古儒冠忤，难将杯酒和。功成真草草， 【先公在宥府。论山阳事去国。后维扬论功，咸谓偶幸。】 时至复峨峨。漂母恩徒快，中郎咏未磨。 【荀羡为中郎将，有北征诗。】 遗屯迷鳖石， 【邓艾筑。】 旧浴暗龙涡。土沃村村麦，湖深处处荷。人生贵行乐，何必问铜驼。  

○寿李承旨四十韵  

宝历开三，琼章集万神。苍龙回插子，玉兔候交辰。潞水丹腾渚，壶关气接旻。道传莘野正，学比傅岩醇。帝运昌文统，师臣秉国钧。清宫高赞画，潜邸旧经纶。意得超今古，才雄异等伦。春浮霞错落，秋映玉嶙峋。三执中书柄，重开大国畇。黄钟阳脉脉，瑶圃雾氤氤。仙鼎神膏秘，宫壸掌露真。恩醲锡麟脯，味薄谢猩唇。瞳碧光流漆，颜红色耀银。垂绅凝泰岳，设席陋平津。手挈重华古，心追贞观新。至人专上寿，八表乐同仁。非虎耆年并，犹龙祖谱亲。息深忘蝶化，机静狎鸥驯。荡荡心无竞，肫肫俗易淳。极知调鼎餗，不惜污车茵。竹帛千年事，桑麻万里春。管商谋可鄙，房杜迹尝遵。斟酌扶元气，弥缝护国珍。倚风怜竹弱，听雪喜松皴。玉署亲裁诏，青蒲独奉宸。蜀江移戍罢，浙土减租匀。榻净唯乌几，堂虚且角巾。手挥廷下吏，目送幕中宾。习隐时思许，题诗尚忆秦。黍田溪溜溜，花坞涧粼粼。问俗停车缓，贪贤倒屣频。药囊储赤箭，水鉴彻青苹。沧海收毫末，空林绝隐沦。籍功文馆定，约法论堂询。出处关吾道，安危佩一身。政须陈蹇蹇，直与纪麟麟。绩艺惭班马，抽才颂甫申。占天徒有管，望冶眇无垠。阅岁桃成实，知年海拂尘。扶疏惭小草，葱蒨托灵椿。  

○送文子方著作受文趾使于武昌二十韵  

万里蛮陬贡，清秋督使驰。乘车专述命，受币听陈辞。紫舌音声狡，雕题聚俗滋。玉门心愈逊，铜柱约难移。江汉尊南服，星辰拱太仪。趋庭输齿革，授馆列膏脂。私觌情钩隐，公言理折疵。弹丸空有险，束矢定无疑。桂蠹消烦溽，蓍龟审事宜。要荒工跌宕，保障慎羁縻。鹦鹉寒汀远，蒹葭晚岸欹。壮游诗句豁，古戍角声悲。月矗珠帘正，山低翠浪欺。班超空耿耿，陆贾政怡怡。楚水愁肠结，衡峰望眼眵。过门王事急，去鲁驿程迟。缅想垂衣治，深求补衮资。大夫谋可利，小客礼须持。谕蜀徒烦檄，平南漫拟碑。伫看王会传，端假使臣为。  

○鲁子翚御史分按辽阳作长律五十韵爱其精密予今岁亦扈跸开平因次其韵  

象御天街正，乌轮海观升。省方秋戒慎，扈跸岁因仍。石迸根骈拇，山回势左肱。尘深疑帽重，雾密觉衣蒸。午顿炊难熟，宵征酒易胜。解鞍心惘惘，执辔念兢兢。酪水分罂缶，通薪算斗升。皮毛均制服，脂膟或然灯。统幕迷高下，烽台阅废兴。度关泉水咽，出口月华澄。狼戾官刍峙，鱼丽餫粟征。千房云迭迭，万灶墨层层。列帐排衣甲，行营护棘矜。斾旋环似翼，鼓发去如绳。斗北瞻红栈，云西指白登。草肥青■〈禾罢〉稏，松耸翠崚嶒。积雪疑忘象，抟风讶徙鹏。属车攒幄帐，行殿俨茵凭。白氎时逢贾，朱衣定指僧。翠旄逼华盖，金瓮耀觚棱。观阙天经界，仪台象纬凭。佽飞拳似虎，铁杖足如能。竹帛司常焕，丹青职贡增。会朝珠帽簇，锡宴宝巵凝。陛立齐垂橐，师行陋释掤。广寒通月窟，高爽寄凉橧。上圣英资异，丁年武德弘。天戈中夜渡，星檄百川承。同轨严行夏，明禋耻用鄫。别州端首冀，分器定先滕。德启无疆服，光传有道曾。皇威宣绝漠，阳泽散坚冰。表正辰居所，渐仁水集堋。庭开下鸣凤，苑废罢飞鹰。举逸尊加璧，抡材鄙贩缯。邓林搜八柱，瀛海取三凌。曲学惭绳祖，孤闻赖得朋。沈思云外弋，冥索泽中罾。客议鸡同鹤，人疑骥聚蝇。濡毫终有思，执简岂无惩。谓可兼遐迩，胡云立爱憎。清芬兰佩结，芳荐蕙殽蒸。鸿笔吾诚忝，輶轩子累乘。共知心耿耿，明对发鬙鬙。马磨谁怜许，龙门共企膺。枚生词过实，扬子德徒称。盛化乾坤辟，王纲日月恒。麟符昭炳蔚，豹雾骇超腾。虚白难为绘，空青不受矰。欲追千古笔，为付一枝藤。  

○次韵伯庸画松十韵  

妙思通灵素，玄阴接帝青。抗颜躬蹇蹇，蒙顶发星星。飒爽龙羞豢，萧疏鹤炼形。壁虚生地籁，斗近界天经。蝶梦春涛涌，虫疑晓日冥。云生停斝候，风入倚窗听。屈曲车连轸，腾挐簴列庭。恋乡思海岱，封爵鄙云亭。月落孙生啸，天寒屈子醒。雄姿轻虎豹，浮迹陋鸥鶄。  

○送孙道士归杭  

送雁南飞十五年，朔风吹雪上华颠。梨花的的疑蝴蝶，燕子深深似杜鹃。东野先生愁外句，西湖处士梦中缘。抱琴独去知无奈，一棹春江水拍天。  

○次韵王寅甫侍读莅醮长春宫  

蜕骨棱棱似鹤轻，觚坛危处玉为成。天街正候三能色，云所疑呼万岁声。气篆通灵归廓落，心章祈岁报清平。金穰上瑞吾皇意，不用神芝朶朶生。  

○次韵陈又新  

登台底用惜春菲，平楚微茫落照时。烧后断碑遗鸟迹，耕余残璧隐蚕眉。泉分去路萧萧玉，山耸归云簇簇旗。驻马应须更搔首，远烟回雁不胜诗。  

○西湖空蒙图  

旧隐湖山笔底收，相从京洛意中游。昏昏车马飞花雨，寂寂锺鱼落叶秋。千古登临翻昨梦，百年歌舞漾清愁。何当化鹤看沧海，不用呼猿吸涧流。  

○张虚靖圜庵扁曰归鹤次韵  

招仙游馆构亭亭，万迭松寒晓日青。玉局讲残春换劫，石台丹在草通灵。红羊赤马悲沧海，白虎苍龙俨大庭。为爱子乔笙鹤美，月凉时许夜深听。  

○送虞伯生降香还蜀省墓二首  

玉雪祠官貂帽低，笑乘飞雁上天梯。宝幡绣重团金粟，钿合香严印紫泥。官馔每供千岁鹿，驿程深听五更鸡。流沙可是河源地，摇首扬鞭更欲西。  
丞相坟前双阙摧，泉声隐隐柏崔嵬。金牛已向秦中去，铜马空传渭上来。丛竹雨留银烛泪，落花风扬楮钱灰。百年华表尘千劫，闻道曾孙始一回。  

○再次韵二首  

振衣千仞笑云低，扪历星辰履剑梯。度坂正须三尺棰，入关应笑一丸泥。神君祭重祠青马，墨客才工颂碧鸡。万里遨头端不负，花开缓醉玉东西。  
阁道新平旧石摧，望乡使客意嵬嵬。犀牛坐见降王去，杜宇声随望帝来。三卯录成魂有磷，五丁神泣劫扬灰。推酾欲作乡邻会，挥手先催弩矢回。  

○送王继学修撰马伯庸应奉分院上都二首  

玉京高处雪流脂，连插鸡翘绿鬓垂。蹀躞有泥歌独漉，琵琶无梦说相思。黑河旧乐催填谱，白海名花拟进词。羽猎上林俱罢赋，卿云何以报明时。  
浅坡平迭碛漫漫，拂岭青帘罨画看。毡屋起营羊胛熟，土房催顿马通干。挏官走驿传金椀，冰正分奁贮玉盘。莫上乡台望南北，白云微处是枪竿。  

○寄王仪伯太守  

维扬太守文章伯，故垒荒烟取次题。逆浪风高淮白上，寒沙云落海青低。极知后土花如雪，不惜平山醉似泥。跋马使君官驿畔，扬鞭却在夕阳西。  

○次韵李伯宗苦热  

庭院无眠夜气深，繁星闪闪漏沉沉。祝融焮火翻初劫，姑射凝冰易旧心。角枕云蒸纹欲断，蜡灯烟暖泪难禁。萧骚忽作还家梦，翠木扶疏万竹森。  

○次韵陈海阴  

三月雪花飞作毡，春风似欲驻新年。梦当好处成乌有，歌到狂时近自然。村树绿齐黄鸟界，海山青尽白鸥天。何人会得庞公意，布领长披不上船。  

○马伯庸拟李商隐无题次韵四首  

金缕歌残月堕江，玉颜曾忆侍油幢。象床云重恩专壹，鲸锦波翻赐迭双。春浅正宜毡作幕，夜凉深恨魫为窗。浣纱可是无灵匹，侧足寒溪溅石淙。  
翠帘匝匝护朱光，千叶宫桃满院香。阆苑有鸾通尺素，灵桥无鹊寄流黄。《上林》赋罢归巴蜀，兴庆词工谪夜郎。不是月中亲度曲，世人那解听《霓裳》。  
相期来似石城潮，日望晴虹结彩桥。却月眉愁歌渐远，凌波步近意非遥。抽琴有恨回清角，迭袖无尘转《绿腰》。弄玉最怜随凤去，秋来谁与伴吹箫？  
白发词臣两耳垂，华腴堆吻陋牛医。宫娥引烛催麻日，院吏传更写制时。蜡捻化生秋夕赐，翠标迭胜岁华移。低头欲说唐朝旧，愿侍虚皇进玉巵。  

○送浦如渊辞官南归  

厌听朝鸡拥被吟，吴船水滑碧千寻。平洲种橘清霜重，小墅栽花绿雾深。瞿鹊真能谈孟浪，鸱夷端自爱浮湛。因君摇荡还家思，烛影秋房恨不禁。  

○送巨德新四川省郎中  

退食公庭日未西，浣溪清雨换障泥。筹边旧式传铜马，吊古新诗问石犀。荔子绿阴鹦鹉过，杏花红影秭归啼。遨头雅集须频领，不惜郫筒取次携。  

○送乐德敬甘肃儒学提举  

磅礴坤舆总帝图，手提文印化沮渠。旋宫更问《凉州》谱，尚右时通梵国书。枸杞夜号端入驿，蒲萄秋落易盈车。飞沙斜日频回首，归雁相迎亦惘如。  

○过扬州忆昔四首  

汉东之国古随州，一老昂藏死即休。黑发虎头真骨相，青春麈尾斗风流。人言谢傅为朝镇，谁信锺仪作楚囚。浩荡乾坤纳今古，好将汗简写千秋。  
空遗蒸壤白如银，不见当年指画因。高视汉庭无出右，清谈洛学竟成真。极知羽扇为痴具，更恨乌衣是偶人。六合车书端有意，百年荆棘已生春。  
萧萧冻雨湿旌旄，犹着殷红旧战袍。金盌昔闻归马埒，牙牌谁肯信龙韬？楼头换箭鼓声急，堂上传杯歌韵高。到底奸雄有真态，木绵庵畔鬼车号。  
四城赋拟张衡丽，十鉴书同贾谊哀。 【公有《四城赋》、《江东十鉴》。】 腹里春秋纳云梦，案头今古起风雷。青山不受折腰辱， 【旧尉慈溪，为郡守厉文翁劾去。】 白眼岂知徒步回。 【乙亥间道归里。】 舟泊城南更回首，寒风吹泪下天台。 【此诗属胡怀宁三省。】  

○观物  

黄河不信从天下，济水那知有伏流。自古乾坤合神化，空将简牍费冥搜。张华博物身终死，邹衍谈天舌竟休。我亦从今销绮语，春风碧眼玩沙鸥。  

○玉堂合欢花初开郑潜昭率同院赋诗次韵  

一树高花冠玉堂，知时舒卷欲云翔。马嘶不动游缨耸，雉尾初开翠扇张。旧渴未须餐玉屑，嘉名端合纪青裳。云窗雾冷文书静，留取余清散远香。 【崔豹《古今注》：青裳一名合欢。今但名合欢，而青裳之名不着。】  

○观闲闲斋红梅次苏公姿字韵二首  

腊底飞霙瑞已迟，天将绛雪报清时。施朱可是良工手，补衮端归大雅姿。溜溜温泉传赐浴，斑斑辱井愧沦肌。闭门已觉寒如许，回首江南竹外枝。  
云合香温睡觉迟，不堪残角晓钟时。玉妃琼屑难为从，青女铅华敢弄姿。可怪鲛绡能幻色，谁将猩血解填肌。团团似就回文锦，薄暮凝愁下翠枝。  

○次韵仲章舟中思南湖  

绿阴浓处彩毫挥，忽忆春残理棹归。约略晚花团锦幄，招邀稚笋试斑衣。长年客影如云度，五月湖光似雪飞。从此清林供笑傲，莫看回雁损天机。  

○仲章诗律大进数日道中论诗亦颇相合复次前韵以勉之  

气劘屈贾欲平挥，格律论诗要有归。石髓定成千岁乳，藕丝空缀五铢衣。寒原草尽苍鹰□，凉月松阴白鹤飞。从此穷河天已近，还家何用诧支机。 【此下尚有次韵诗三首，题云：仲章诗律，已入唐人风调，而下语犹未驯妥，殆类唐人过桥断桥之意。近世学者，类有此失。仲章德业远大，当不若是，此殆其弄翰也？其诗中警句，如「苦心欲寄千年简，妙语谁传半夜衣」。「麒麟瑞世非关走。鵰鹗呈空不为飞。」俱见古人相勉之意。】  

○清明  

水落浑黄风晦冥，不知节物是清明。道旁新冢悲欢尽，柳下长亭聚散轻。门静秋千归燕逐，沙寒笭箵过鱼惊。河南禁酒河阳饮，醉醒相看总有情。  

○宜远楼  

紫翠光中拥翠鬟，分明倒影落西山。游尘自逐钟声去，过雨能将月色还。万里关河新胜概，一天星斗旧跻攀。绝怜想象空题咏，后会应须共倚阑。  

○游城南次韵陈玉峰  

市桥水断绿交加，簇骑隃寻处士家。坐听虫声行木叶，卧看云影落檐花。清晨采露筠笼重，薄暮沽春乌帽斜。一径寒英端手种，好烹晴绿代煎茶。  

○次韵正旦会朝  

阊阖春回旭日鲜，花光摇曳佩僊僊。金莲漏下催初刻，玉笋班齐祝万年。香拥衮龙开黼座，风回笙鹤舞钧天。朝元法曲谁传得，归醉蓬莱话日边。  

○昌上人游京师欲言禅林弊事甫入国门若使之去者昌余里人幼岁留吴东郡遗老及颖秀自异者多处其地以予所识闻若承天了天平恩穹窿林开元茂皆可依止遂各一诗以问讯虎丘永从游尤久闻其谢世末为一章以悼六首  

人说江湖少旧僧，悬崖高挂一枝藤。采苓欲取千年魄，击石曾烹六月冰。天上星辰端历历，胸中楼阁自层层。相逢止说前朝事，知是松源第四灯。  
青鞋高挂天平壁，指点云门三两峰。禅榻已容黄叶覆，诗瓢从把碧苔封。晓风残月千村橹，细雨疏烟隔水春。我向京城疑老尽，吴山清浅越山浓。  
独木山寮不出门，一缾一钵送朝昏。岩迷鸟迹千崖泣，松吼龙吟万壑奔。掩息端如鸡抱子，爱闲屡见竹生孙。海门月落寒潮急，准拟乘槎与共论。  
玉几峰头第一枝，老禅吃吃我深知。曾将铁杵敲冰骨，似怪铅刀割蜜脾。法外无心犹涉解，句中有眼即成疑。袈裟不展蒲团稳，此是开元妙总持。  
我识虎丘三十年，精神霄汉鹘张拳。机当危处即烧印，语到尽时难续弦。路涉两岐空有泣，溪流一滴竟无传。双峰古树苍藤罥，时有子规啼彻天。  
山人归去意何如？八尺方床自卷舒。侧岸采茶敲石火，隔峰翦竹溜清渠。碧潭印月菱花镜，白雁横空贝叶书。后日相寻定何处？不于吴下即康庐。  

○元日朝回  

万国梯航满禁衢，卉裳象译语音殊。凤箫声送纤腰舞，雉扇行分两翼趋。花气欲浮金凿落，云光疑下锦流苏。词臣不识金泥秘，点指薇垣颂六符。  

○次韵周南翁退朝二首  

跸道声回觐后皇，霞旌双引拂朱光。龟台新按《霓裳》曲，兽鼎重然甲煎香。歌板遏云穿泱漭，酒车流水度汪洋。重轮瑞世思齐圣，传信应须属子长。  
雉尾高张拥玉皇，彤庭金榜粲明光。舞阶飞絮呈 【一作宣。】 滕六，执卫 【一作鈗。】 传胪转阿香。珠帽箫声双窈窕，翠旌云影互方洋。侍臣谁近前螭立，愿纪尧年化日长。  

○早朝兴圣宫次韵  

万马东西甬路斜，银河初曙起宫鸦。天香随辇凝三素，风絮沾袍点六花。铜史漏浮催卓午，玉奴声转进流霞。词臣点缀瑶池事，底用秋风海上槎。  

○用早朝韵酬伯生试院见怀  

玉署松深月半斜，研朱和露勘涂鸦。射熊心苦穿杨叶，吐凤声清饱竹花。过眼似迷三里雾，腾身谁上九层霞。故人掉首南山去，应钓秋风汉水槎。  

○寄城南友人  

三入承明愿已酬，蓬瀛又复接清流。碧笺时写飞花恨，宝瑟曾传细雨愁。梦遶故园追过雁，眼穿乡树认归舟。荼■〈艹縻〉落尽啼鹃急，惭愧群公得纵游。  

○寄史允叟 【一作「公升」。】  

故国王孙佩碧 【一作楚。】 兰，春云凉月倚朱阑。玉箫曲趁莺声转，金鼎香随蝶梦残。碧沚 【一作泚。】 波清 【一作深。】 堪把钓，黄尘风急倦弹冠。外家文 【一作丰。】 采唯君在，笑我冰髭跨晓鞍。  

○寄开元恩禅师  

恩公遯迹阊门寺，欲下绳床谢不能。露滴花光珠五采，月涵江影塔千层。石榴红帽明如火，海艾青毡冷似冰。俯首西山人物论，独听孤雁对残灯。  

○题郝伯常雁足诗  

深羁孤馆鬓毛斑，猛虎摇鬒障海寰。玉树已歌归逝水，羽书难射隔平山。不须羝乳终回汉，肯学鸡鸣诈度关。一寸蜡丸凭雁寄，明年春尽竟生还。 【帛书称中统十五年九月一日放雁，中统十五年乃至元十一年也。明年乙亥四月奉使还。】  

○小院四月十二日牡丹始开乃单台花也余将上开平作诗示瑾  

暖风吹雨佐花开，送我滦阳第四回。内院赐曾传侧带， 【旧赏花宴，有大侧带、小侧带。】 江南画不数重台。 【徐熙牡丹无重瓣者，至崇嗣始有之。重台，婢之下者，见常谈云耳。】 回黄抱紫传真诀，媲白抽青陋小才。自是妖红居第一，他年折桂莫惊猜。 【韩魏公牡丹诗：「自惭折桂输先手，羞杀妖红作状元。」魏公第三，王尧臣第一。】  

○寄开元奎律师  

双塔亭亭透夕阳，芭蕉深处碧窗凉。江神夜听光明偈，天女朝分解脱香。斋钵午空乌守树，经台云冷鹤归房。平生欲结西方社，似怪渊明作吏忙。  

○伯庸开平书事次韵四首  

沉沉椶殿内门西，曲宴名王舞马低。桂蠹除烦来五岭，冰蚕却暑贡三齐。金罂醅重凝花露，翠釜膏浮透杏泥。最爱禁城千树柳，归鸦拣尽不曾栖。  
身如病鹤倦梳翎，往事犹存旧汗青。伏日赐冰来上苑，晚风传竹度疏棂。承恩裁诏心抽茧，落笔诛奸眼拔钉。惆怅当今人物论，披衣危坐望晨星。  
的的新愁涨碧波，可堪跋马上危坡。明知风伯秋当路，更候天孙夜渡河。沙碛共传歌《敕勒》，阴山那复见延陀。周廷王会须椽笔，惭愧陈人奈老何。  
马足曾穷五色河，更将舌本品浮槎。新声促轸传三迭，宝构悬铃镇四阿。短榻雁来愁不奈，小窗人去酌毋多。白头慵作东封颂，愿效诸生赋止戈。  

○十一月十四日驾至京城杨仲礼有诗次韵  

金舆清跸发龙城，干雪坡陀甬道晴。师起晋阳戈尽倒，令传代邸辔徐行。鸾皇合奏云光遏，龙虎交章曙色明。欲认鸡翘新法从，驼车深处听铃声。  

○安山晓泊  

两袖飞仙舞玉龙，晓来朝岳日华东。门当杨柳湾湾碧，水贴芙蕖岸岸红。隔艇茶香知楚客，连罾鱼熟总吴侬。白头已忘干戈事，不用乘轩问土风。  

○发御河  

一棹黄流去复回，飞沙积岸雪皑皑。梨花乱逐沙鸥起，燕子深随野马来。晚岁宦情初岸帻，暮云乡思独停杯。荼■〈艹縻〉满架留春住，知我将归为缓开。  

○忆双溪  

清溪明处水交流，万井鳞鳞冠盖稠。杯凝玉光明月入，幕遮翠影落花留。云生古洞千山雨，风送层楼万壑秋。丽泽祠前最佳绝，藕花零乱胜沧洲。  

○信州招真观二十八咏 【录五。】  

鬼谷岩  
寒月泉  
玉帘泉  
月岩  
丹井  

△鬼谷岩  

纵横太古石，短长千岁藤。感彼岩居子，独饮古涧冰。  

△寒月泉  

晓汲寒泉清，明月各在缶。缶空不见月，引水复在手。  

△玉帘泉  

截玉作明帘，不知帘外事。应有碧眼仙，隔帘见人至。  

△月岩  

顾兔乐嬉遨，入地不得骋。化为白玉泉，彷徨返东井。  

△丹井  

金鼎閟寒泉，真火弥不坏。年深定飞腾，子夜吐光怪。  

○朱窝杨柳青地近沧洲余爱其名雅作古调三首  

朱窝杨柳青，明日是清明。地下不识醉，悲欢总人情。  
朱窝杨柳青，黄河泻如注。还俟飞絮时，相同入海去。  
朱窝杨柳青，自爱青青好。亦如送行客，相逢不知老。  

○题应德茂游吴纪事二绝  

涧冻冰泉咽，松悬月露清。何人会真趣，细坐与君评。  
听鹤鸳湖晓，呼猿鹫岭昏。十年南北恨，无语独销魂。  

○六月二十四日夜梦剡源师同游山寺主僧延入丈室出梅花画卷赋诗旁有胡用章先生坐主僧下时剡源对席仆居其次案上绿竹一枝青翠可爱剡源赋诗桷即援笔  

一白不受采，重玄今罢论。窗前有绿竹，密雪打黄昏。  

○题湖曲小景 【穆陵御题诗句。】  

流水无言寂寂，落花有意毵毵。往事空余华屋，倚阑愁绝江南。  

○送邓师禹归龙虎山  

小帽飞花一寸，轻舟流水三分。落日独归洞口，隔溪短笛犹闻。  

○题美人图 【录四。】  

昭君  
班姬  
绿珠  
张丽华  

△昭君  

鬓影愁添塞雪，花枝羞杀宫春。谁道佳人倾国，解从绝域和亲。  

△班姬  

望幸眸凝秋水，倚愁眉簇春山。已悟箧中纨扇，须看镜里朱颜。  

△绿珠  

金谷烟迷清晓，玉箫春怯余寒。可恨花钿委地，当时莫倚危阑。  

△张丽华  

结绮尘空楼暗，景阳春断钟迟。红叶无言在手，同成井上臙脂。  

○潜昭九日赠龙团次韵  

月碾旧裁玉胯，云炉温浴银芽。九日殷勤相赠，淡罗犹记金花。  

○夜读唐将遗事二首  

合江雨暗裂珠旗，鼙鼓冬冬怒促围。不是帝羓车上去，元戎那得衮衣归。  
雉尾云深汉殿开，将军铁马响春雷。太平未睹怱怱去，空忆君王白玉杯。  

○童时侍先人泊京口旅楼一月正对江山楼繁丽特甚江津流民散处不可悉数今皆不复有追忆旧事因成绝句十首  

碧瓦参差第一楼，风旗猎猎唤行舟。兵厨有酒真堪饮，不学弓刀也白头。  
红袖娟娟舞旋齐，銮江一曲唱尤奇。西湖院落曾翻得，未识君王知不知。  
灯火阑珊月色低，少年乘醉马东西。楼头画角声悲壮，又听歌声促晓鸡。  
白苇萧疏野火焚，流民草舍各星分。沙田土瘦新耕得，宁死江头不作军。  
朱门高插相风旗，千里船行总得知。稻米流脂江上去，健军何处是男儿？  
日日楼头算酒钱，峨冠太守号筹边。鸣驺传入丹阳馆，为是行都过客船。  
淮马低如果下骝，春风小队打红球。日斜台上人争看，银盌分明第一筹。  
明月曾随多景楼，幅巾长袖是清流。金焦山势元相望，不揜诸公富贵羞。 【刘改之旧有「山掩诸公富贵 【羞】 【愁】 」之句。】  
砚山园下将军宅，脱却兜鍪强学儒。闻说高堂拥红粉，醉翻笔阵墨模糊。  
白云一片愁千迭，此地重来百不如。空忆当年觅梨枣，小楼灯火了残书。 【先人课子最严，时在旅楼，不废讲诵。】  

○支家口  

荡底天鹅杂橹声，南乡今有几长亭。钱湖未尽沧洲兴，卧看荷花十二汀。  

○古黄河口  

温温河水似汤泉，送我南归意万千。入海定从天上去，不知重会是何年？  

○甓社湖  

甓社湖中新水清，风牵荇带引帆行。灵妃夜度霓裳冷，轻折菱花玩月明。  

○舟中得功远琼花露戏成三绝  

琼花瑞露十分清，客里相看眼倍明。自是江南春色好，错教骑马到京城。  
平生嗜酒不殢饮，最忆停杯微醉时。花下盈盈似相待，莫教春倒最浓枝。  
繁禧观里花如雪，留取清阴待我来。应有真真花底坐，生香一曲舞三台。  

○送危功远  

居庸关外雪模糊，簇骑分明似画图。犹有深春后归雁，见君曾宿洞庭湖。  

○晚访仲章不遇  

小院春浓落照间，碧篁相对乳禽还。晚风阵歇游丝尽，留得归云在屋山。  

○静芳亭  

帘外群山当画屏，白云如水度中庭。松花落径无人扫，失却莓苔一半青。  

○大年宿雁图  

寒夜沙汀睡已成，雁奴翘首独深惊。朝陵闲说燕王事，恨杀人间兄弟情。  

○次韵马伯庸应奉绝句八首  

玄都观里桃花句，沈香亭前芍药词。今年春风似怜我，明年春风更相思。  
肥红盈盈锦步障，浅黄深深绿油幕。绝怜旧嫁小娉婷，一曲生香泪双落。  
垂髻双双白马郎，看花不语愁昼长。堂前有妇不肯守，遍看吴姬与赵娼。  
小楼昨夜听琵琶，推手却手怨王家。不辞远嫁卢龙道，可怜长城骨如沙。  
红衣夜唱娑罗树，云是西天好儿孙。吹螺日饮官法酒，笑渠骑马傍人门。  
谁家弄玉矜少年，采莲艇子歌娟娟。转首那知颜色老，犹抹横云啼镜前。  
向曾六月桓州住，雪歇前岩散冰树。王郎马郎太愁生，两骑双双辞我去。  
乌靴窄窄称宫袍，双鬓风翻见二毛。闻道中山止十驿，急须乘马酿松醪。  

○次韵继学伯庸上都见寄二首  

阴阴椶殿水云苍，鳷鹊风微夏日长。浑似醴泉宫畔境，千官齐立从文皇。  
纱縠单衣佩水苍，碧笺裁诏茧丝长。日斜双入通明殿，云母屏前对玉皇。  

○钱舜举折枝菊  

醉别南山十五秋，雁声深恨夕阳楼。寒香似写归来梦，背立西风替蝶愁。  

○葛仙翁移居图  

翁媪相携入翠微，转头犹有可怜儿。丹砂不是神仙药，勾漏归来鬓已丝。  

○离宫图  

龙首渠开王气埋，浅沙残草认天街。当年金屋寒鸦聚，时有耕人拾宝钗。  

○子昂逸马图  

神骏飘飘得自闲，天池飞跃下尘寰。青丝络首谁收得，留与春风十二闲。  

通叟状元以秘书满职言归，泊然若无营者。桷旧与殿庐详定，得通叟卷，气完以充，议者争缄口。今其南归，以子昂画马求言，怆然以别。吾徒之责深缺然矣。至治元年八月二十九日桷书。  

○薛涛笺二首  

蜀王宫树雪初消，银管填青点点描。可是春山留不住，子规声断促归朝。  
十样蛮笺起薛涛，黄筌禽鸟赵昌桃。浣花旧事何人记？万劫春风磷火高。  

○宫女度曲图  

望瀛法曲紫霞觞，更按《伊州》奉玉皇。翠竹凉深宫院密，新声那得过宫墙。  

○简马伯庸  

象榻香浓翠幌春，美人倦绣态横陈。平明欲进朝天袜，小立兰灯熨贴频。  

○开平第一集 【并序，甲寅。】  

延佑改元五月三日分院，十五日始达开平。得诗数篇，录示儿曹。  

居庸关  
雨中度南口  
度怀来沙碛  
龙门  
弹琴峡  
云州  
金主画孟浩然骑驴图  
李陵台  

△居庸关  

太行领群山，万马高下拜。平峦转城隍，隐隐南北界。危坡互交牙，寒溜泻泙湃。阴风玄虬涌，巨石忽崩坏。周遭青松根，下有古木砦。石皮散青铜，云是旧战铠。天险不足凭，历劫有成败。驱车上林杪，出日浴光怪。肃肃空岩秋，天风迅行迈。  

△雨中度南口  

山寒绝禽鸟，独闻子规啼。石壁飞雨骤，众木摇凄凄。瘦马蹴乱石，高下啮其蹄。陟巘沮洳深，渐觉所历低。暝色起亭午，土屋流寒泥。须臾过雷声，倏忽生晴霓。水清亦可度，戒仆踰前溪。  

△度怀来沙碛  

沙清圆石瘦，千里闻风声。驱此觳觳车，索索莎鸡鸣。远山列翠席，近坡环碧城。高下各有险，辙迹那由平。惊兔导我前，历录为之惊。天低云摇荡，土旷尘纵横。谬膺翰墨选，远行有期程。回头望南坂，初月随风生。  

△龙门  

瀚海双龙铁鳞甲，卷壑挐云蹲冀阙。千泉百道凑东南，急雨翻空迸晴雪。古言神禹功最多，导山凿石疏九河。幽都之地不复顾，乃使双龙下地成盘涡。阴风何飕飕，磅礴太古秋。崩崖落车礟，怪木森戈矛。碎沙晴日铺金麸，云是昔日当关挽劲之仆姑。寒泉组练结九曲，亭午赫日光模糊。车声何辚辚，昨宵急水迷无津。垂堂之言犹在耳，游子商人行不已。子规彻天呼我归，翠华北幸那得辞。龙门之石高不磨，泚笔书我龙门歌。  

△弹琴峡 【在居庸。】  

寒泉飞玉峡，谁弹使成声。下有战士骨，呜咽水中鸣。丝石本异调，摩戛生亏成。凿迹匪神禹，佳兵构秦嬴。驻马为听之，逝者何不平。虚牝纳新雨，急促浊复清。重华初省方，百神静相迎。为作熏风弦，散彼岩下情。  

△云州  

天阔云中郡，刚风起泬寥。毡房联涧曲，土屋覆山椒。橦布朝朝市，通薪户户烧。遥看尘起处，深羡霍嫖姚。  

△金主画孟浩然骑驴图  

生前明主已遭嗔，身后君王为写真。家国总缘诗句废，灞陵犹胜蔡州尘。  

△李陵台  

雪衮寒沙风衮灰，眼穿犹上望乡台。陇西可是无回雁？不寄平安一字来。  

○开平第二集 【己未。】  

登候台  
上京杂咏十首  
再次韵十首  
松林行  

△登候台  

蜿蜒西龙冈，绿草摇晴波。旁有双玉井，石角增峨。明良佐神运，目力穷坡。层垣睥睨雄，宝构通羲娥。昂昂铁竿耸，飞鸟光荡摩。土屋粘蜜房，文毡围锦窠。缅思皇猷远，默止松林戈。匪以清暑游，跋履劳鸣珂。阴森晚色晦，寒沙聚群驼。悲笳月初上，戴斗瞻天河。  

△上京杂咏十首  

云护中街日，风开北户天。千沟凝白雪，万灶起青烟。午溽曾持扇，朝寒却衣绵。松林空有界，翦伐不知年。  
土屋层层绿，沙坡簇簇黄。马鸣知雹急，雁过识天凉。墨菊清秋色，金莲细雨香。内园通阆苑，千树压群芳。  
天阙虚无里，城低纳远山。白榆迷雁塞，青草补龙湾。市簇家家近，官清日日闲。重游深问俗，渐恨鬓毛斑。  
旧岁寒冬恶，霏霏土雨迷。门荒悬马革，草净绝牛蹄。列帐烟光惨，空营月色低。县官捐粟帛，岁晚得扶携。  
上国饶为客，天凉眼倍青。白鱼沙际网，黄鼠草间翎。芍药围红斗，摩姑缀玉钉。渐知尘骨换，振佩接青冥。  
天锡清凉国，晴霞绽雪峰。月低疑堕兔，云近得攀龙。宝鉴颁水彻，筠笼赐果封。白头貂帽客，为我话深冬。  
驼鼓村村应，传更趣进程。草肥凉露白，树薄晓风清。帐殿横金屋，毡房簇锦城。属车流水度，细点侍臣名。  
伏日琼林宴，名王总内朝。帽尖花压翠，衣角锦围貂。炙熟牛酥芼，醅深马乳浇。《柘枝》旋舞急，宛转称纤腰。  
市狭难驰马，泥深易没车。冻蝇争日聚，新燕掠风斜。晚汲喧沙井，晨炊断木槎。闾阎通茗酪，俗简未全奢。  
长夏崇真馆，疎帘洒静便。支颐推万古，止息契重玄。月窟窗如雪，天瓢酒似泉。主人怜老客，下榻不曾悬。  

△再次韵十首  

帝京环陆海，平野接冰天。龙吐青林火，狼沈紫塞烟。风花秋黯澹，云叶雨连绵。昔日君臣意，深符卜洛年。  
宝阁凌空涌，金壶映日黄。梵音通朔漠，法曲广伊凉。御榻惟经帙，宫炉独篆香。吾皇清净德，银管愿垂芳。  
高下云中树，疏明雪外山。坡凹茅结屋，岭转水回湾。禁路分驰道，沙场当内闲。通明风露冷，时许侍清班。  
晨起仪台立，烟青望眼迷。草低鹰侧目，车逼马回蹄。风劲弓弦直，泥融柱础低。蚊蝇深敛迹，麈尾不须携。  
紫极中天正，森森接帝青。雁归传帛信，雉落舞红翎。宝所金千顷，朱门带万钉。瀛洲清浅处，高坐纳空冥。  
昔年曾扈跸，宿直对鳌峰。锦掣兰苕翠，波翻墨沼龙。起居青简注，除拜紫泥封。共说先皇日，千官总住冬。  
土驿高低置，苍茫七日程。马通分熠耀，牛酪注深清。残雪明珠阙，繁星列火城。前山黄白处，草药不知名。  
千堞蜂腰凸，群山马首朝。沙场调俊鹘，草窟射丰貂。闹舞花频簇，狂歌酒恣浇。今年春事减，土舍雪齐腰。  
箭落惊游骑，铃传督运车。土风殊楚越，驿道仿-斜。细雨三更枕，清秋八月槎。夜听繁管急，渐习五陵奢。  
长斋孤馆静，捧腹睡便便。酒断眸凝碧，尘深鬓返玄。冻蜂粘暖草，乳燕啄冰泉。过翼时频数，乡心日夜悬。  

△松林行  

阴阴松林八百里，昔日相传为界址。玄云卷甲天马来，雪兔霜狐先委靡。山前犬牙十六州，石郎屈膝轻相投。浅沙圆石古辙迹，草青草枯无尽愁。□□拂天镇南北，万井燃松烟似墨。大车□□龙角全，小车轮囷束矛戟。松花落子□复抽，不如昔日当道稠。采薪之人不辞□，出郭十里争相酬。君不闻雪山之西铜柱南，混同鸭绿成东渐。金山橐驼争贡宝，翦取平林作驰道。  

○开平第三集 【并序。辛酉。】  

至治元年二月庚戌至京城，壬子，入礼闱考进士。三月甲戌朔，入集贤院供职。四月甲子，扈跸开平。与东平王继学待制、陈景仁都事同行。不任鞍马，八日始达。留开平百有五日，继学同邸。八月甲寅，还大都。得诗凡六十二首。道涂良劳，心思雕落，姑录以记出处耳。是岁八月袁桷序。  

次韵继学途中竹枝词四首  
戏题桦皮  
龙虎台  
桑干岭  
龙门  
晓发  
合门岭  
滦河  
杨花曲  
装马曲  
次韵继学竹枝宛转词二首  

△次韵继学途中竹枝词四首  

红袍旋风漾金泥，车前把酒长跪齐。忽听琵琶相思曲，迎郎北来背面啼。  
毡房锦幄花簇匀，酥凝迭饼生玉尘。晚传宫壶檀板急，酒转一巡先吐茵。  
土屋苫草成廜■〈疒稣〉，前床翁媪后小姑。我郎南来得小妇，芦笛声声吹鹧鸪。  
阊阖云低接紫宫，水晶凉殿起熏风。侍臣一曲无怀操，能使八方歌会同。  

△戏题桦皮  

褐裳新脱玉层层，红叶朱蕉谢不能。拟制小冠韬短发，意行云水一枝藤。  

△龙虎台  

群山朝宸居，层台纳灵秀。百泉暗东西，千嶂明左右。 【沙碛水多伏流。】 先皇雄略深，省方岁巡狩。翠华悬中天，问俗首耕耨。沉沉貔貅垒，濯濯鹰犬薮。前行节驼鼓，执御各在手。侍臣仰天威，长跪四方奏。往闻父老言，罗拜上万寿。山桃与黍酒，启齿时一嗅。乘云去无踪，过者必稽首。登坡望储胥，紫气彻牛斗。  

△桑干岭  

兹山西北来，旋转十二雷。昔人望乡处，生别何崔嵬。我来坐绝顶，云汉森昭回。出日腾金钲，积露流银台。长空不受暑，雪花散皑皑。毡车引绳过，屈曲肠九回。微愧三至，南望心低回。长风马耳迅，何当赋归来。  

△龙门  

苍厓出双阙，群山俯首尊。阴风起晴雷，摩荡昼日昏。铁峡拥偪仄，百川为之奔。疑下有龙湫，逞怪蹲天门。渰兮出肤寸，顷刻黄流浑。侧径出石壁，巨浸存遗痕。缅昔设天险，事久难穷论。征衣袭轻雨，神君俨云根。  

△晓发  

蓐食慎王事，晓星当前户。跨马官道行，细草泣寒露。乱石鸣琮琤，啼鸟守荒树。行行未十里，问堠坐当路。年衰胫力拘，望远弥窘步。天风卷飞蓬，白日互吞吐。深知非世才，归耕誓先墓。  

△合门岭  

寒沙高冈聚，积溜开土门。地媪神功奇，兹焉奉帝尊。先皇岁巡幸，属车烂华轩。令严植前茅，高下相攀援。鱼贯别后殿，蚁行定前屯。飞丸落千尺，瞥裂惊危辕。履险深自持，人情戒居安。寒云蔽出日，去去踰前村。  

△滦河  

近山马昂鬉，远山凤腾羽。百谷奔乱流，屈曲长蛇赴。维时雨新过，急溜糟床注。居人汇为井，千屦集沙步。寒光澄玉膏，甘冽过牛乳。兹泉成白沟，巨浸合沮洳。莲芡充糇粮，鱼虾足租赋。塞翁话畴昔，陋彼成险固。往事不复论，沄沄日东去。  

△杨花曲  

上都杨柳瘦且坚，叶叶不展圆如钱。年年飞花作端午，远客乍见心茫然。上都飘雪不知数，此花与雪相旋舞。黄鹂声绝孤雁鸣，万骑千车互来去。手攀短条心欲绝，宛转成球恨初结。寒风飞蓬卷车轮，点点相亚随明灭。南邻荡子衣夜单，晓望出日如黄绵。辛勤掇拾不敢弃，愿刮龟毛同作毡。  

△装马曲  

彩丝络头百宝装，猩血入缨火齐光。锡铃交驱入风转，东西夹翼双龙冈。伏日翠裘不知重，珠帽齐肩颤金凤。绛阙葱昽旭日初，逐电回飙斗光动。宝刀羽箭鸣玲珑，雁翅却立朝重瞳。沉沉椶殿云五色，法曲初奏歌熏风。酮官庭前列千斛，万瓮蒲萄凝紫玉。驼峰熊掌翠釜珍，碧实冰盘行陆续。须臾玉巵黄帕覆。宝训传宣争俯首，黑河夜渡辛苦多。画戟雕闳总勋旧，龙媒嘶风日将暮。宛转琵琶前起舞，鸣鞭静跸宫门闭。长跪齐声呼万岁。  

△次韵继学竹枝宛转词二首  

闻郎腰瘦寄当归，望尽天边破镜飞。昨夜灯花圆似粟，倚门不肯 【一作停去。】 送郎衣。  
年年河鼓度天津，郎在滦阳见得真。今夕定知郎到日，桂花浮魄满香轮。 【约八月十五日抵京。】  

○开平第四集 【并序。壬戌。】  

至治二年三月甲戌，改除翰林直学士。四月乙丑，出健德门，买小车卧行，八日至开平，舍于崇真宫。有旨：道士免扈从，宫中阒无人声。车驾五月中旬始至，书诏简绝，仅为祝文十三道。 【已入内制。】 悲愉感发，一寓于诗。而同院亦寡倡和，率意为题，得一百篇。闰五月，上幸五台山，以实录未毕，趣史院官属咸还京。是月丁巳发，癸亥还寓舍。五月，滦阳大寒。闰月，道中大暑。观是诗者，亦足知夫驰驱之为劳，隐逸之为可慕也。六月丁卯朔，桷叙。  

端午日由车中抵开平客中三度端阳怆然有怀  
天鹅曲  
客舍书事五首  
华严寺  
行路难二首  
视草堂岁久倾圮述怀  
翰林故事莫盛于唐宋聊述旧闻拟宫词十首  
五月廿六日大寒二十二韵  

△端午日由车中抵开平客中三度端阳怆然有怀  

居庸昔日逢端午，子规声声劝归去。旧岁滦阳万寿宫，九节菖蒲泛琼醑。今年车中饱掀簸，盲风北来雨如注。沙坡马鬣高下迎，土屋鱼鳞先后附。旧家松篁百寻碧，薝卜花前石榴树。停车俯首不得语，邻墙箫声杂驼鼓。劳生得意同蜗牛，旧历却行等蝇虎。  

△天鹅曲  

天鹅颈瘦身重肥，夜宿官荡群成围。芦根啑啑水蒲滑，翅足蹩曳难轻飞。参差旋地数百尺，宛转培风借双翮。翻身入云高帖天，下陋蓬蒿去无迹。五坊手擎海东青，侧眼光透瑶台层。解绦脱帽穷碧落，以掌疾掴东西倾。离披交旋百寻衮，苍鹰助击随势远。初如风轮舞长竿，末若银球下平坂。蓬头喘息来献官，天颜一笑催传餐。不如家鸡栅中生死守，免使羽林春秋水边走。  

△客舍书事五首  

客景真愁绝，凄凉倍旧年。草穿沙嘴缩，云住屋头偏。灶冷厨烟湿，窗低檐溜悬。畏寒难出户，尽日得高眠。  
愁极吟肩耸，尘深望眼迷。屋随冰上下，山趁雪高低。干酪瓶争挈，生盐斗可提。日斜看不足，蹋舞共扶携。  
蟾影穿窗矗，龙光拂席流。凄清三伏暑，淅沥九天秋。水恶停泥井，冰坚宿瓦沟。年年游上国，那识望乡愁。  
禁堞防危石，官衢漾浅沙。犬能搜兔窟，马解避驼车。童翦青蔬甲，僧分墨菊芽。飘零堪慰藉，小雨垫乌纱。  
宿雾成疎雨，寒蓬卷细尘。云飞疑到地，草长不知春。香几蜂喧密，花房燕语真。白头关塞外，犹作未归人。  

△华严寺  

宝构荧煌接帝青，行营列峙火晶荧。运斤巧斗攒千柱，相杵歌长筑万钉。 【殿基水泉涌沸，以木钉万枚筑之。其费巨万。】 云拥殿心团宝盖，风翻檐角响金铃。隃知帝力超前古，侧布端能动地灵。  

△行路难二首  

桑干岭上十八盘，赫日东出红团团。回首平田树如发，北去沙石何弥漫。青帘高低知客倦，劝汝一杯下前坂。马蹄护铁声琮琤，帖石朱阑列危栈。度岭林昏泊官驿，冰涌虚泥踰五尺。马行犹知泥浅深，重车没踝路莫寻。  
敝裘蒙茸苏季子，两足重趼行不已。一朝佩印何累累，列鼎腥膻夸国士。班生远出玉门关，被甲夜度随黄间。飞沙击面燕颔失，晚望落日思生还。书生守株灯火勤，终岁不通南北邻。一朝安车入关内，老不能言愿求退。  

△视草堂岁久倾圮述怀  

视草堂前草木青，微臣三入鬓星星。坏墙雨透蜗生角，旧灶泥深菌露钉。深恐雨钟催晓箭，独听寒殿响风铃。堂堂诸老冰澌尽，病叟应归种茯苓。  

△翰林故事莫盛于唐宋聊述旧闻拟宫词十首  

禁钟初动趣传宣，衣袖熏香到御前。渐近宫前扶下马，内官分引导金莲。  
御笔圆封草相麻，龙笺香透拥金花。仪鸾敕设庭前候，赐酒方终更赐茶。  
制草涂鸦未敢删，内珰宣引侍龙颜。已分笔格金蟾滴，更赐端溪紫砚山。  
春帖分裁合分多，宫娥争馈缬绡罗。青丝菜并银盘送，幡胜新题墨旋磨。  
文思如泉涌墨林，屏风院吏不须寻。旧时内相诸孙在，犹有当年扫合金。  
入院听宣席未温，赐金已向案头存。 【故事：入院传旨毕，赐叶金十两，始草制。】 清晨上马还家去，内出黄麻付合门。  
清馥香温酒玉脂，祝文已撰报都知。夜来奉旨传丞相，五朵云浓押省咨。  
天孙夜度玉潢清，内托银盘涌化生。秋思未多团扇在，拟题宫怨月分明。  
盘雕晕锦是冬衣，鸽炭初生酒力微。闻道边臣风雪苦，口宣腊药布皇威。  
赞书誊副节楼前，筐篚盈庭邸吏传。深恨葫芦陶学士，受渠犀玉索金钱。  

△五月廿六日大寒二十二韵  

地界幽都正，风传委羽来。阴机坚积冱，空窾起荒埃。炎帝辞施设，玄神擅展裁。气疑翻溟涬，势欲压恢台。北户严云结，中街宿雾霾。睫流惊炙毂，吻咽讶衔枚。野旷狐归穴，林荒雀下台。趁虚人瑟缩，走驿吏徘徊。旧箧裘频索，残炉火易灰。当阳纨扇弃，薄暮酒尊催。牛喘犹瞻月，龙藏敢挟雷。晓吟肩峭直，午睡发毰毸。絺绤聊增袭，帘帷莫浪开。鼎温延上客，灶炀集群孩。鸟认南枝宿，驼鸣北路回。泬寥河汉接，惨淡雪霜堆。重甲身僵仆，铢衣说诡诙。已知邹子的，更觉杜生哀。泽国朝曦赫，畬田溽雨催。鸿钧陶石烁，金鉴煮冰摧。旧俗惭卑窘，新闻骋博该。广寒今已到，姑射不须陪。  

○皇城曲  

堂堂瞿昙生王宫，幼年夙悟它心通。梵书未睹口已诵，底用城阙穷西东。净居老人幻境异，故作恐怖生愁容。世间习妄了莫喻，要以神化开盲聋。岁时相仍作游事，皇城集队喧憧憧。吹螺击鼓杂部伎，千优百戏群追从。宝车瑰奇耀晴日，舞马装辔摇玲珑。红衣飘裾火山耸，白伞撑空云叶丛。王官跪酒头叩地，朱轮独坐颜酡烘。蚩氓聚观汗挥雨，士女簇坐唇摇风。人生有身要有患，百岁会尽颜谁童。西方之国道里通，至今生老病死与世同。  

○龙门  

君恩八度过龙门，眼见蜿蜒守黑云。漠漠沙田荒砾满，空将霖雨一溪分。  
清容居士《戏题开平四集》云：「开平四集诗百首，不是故歌行路难。竹簟暑风茅屋下，它年拟作画图看。」又王士熙《奉题开平百首诗后》云：「玉海云生贝阙高，骑鲸人去采芝遨。滦江一夕秋风到，瑟瑟珊瑚涌翠涛。」  

○青闺怨 【此首从《体要》录入。】  

妾家住在湘江曲，门枕湘江春水绿。年年长是暮春时，两岸人家啼布谷。自君话别湘江头，独上层楼弹箜篌。蛾眉不扫远山碧，满堤芳草春正愁。举头不见君，但见湘江云。江云聚复散，妾心空如熏。举头不见君，但见湘江水。江水去不回，妾颜为谁美？湘江云，湘江水，云水悠悠何日已？举头望君君不回，门前杨柳空依依。  

○至治癸亥八月望日同虞伯生马伯庸过枪竿岭马上联句  

有岭名枪竿，其上若栈阁。白云乱石齿，青峰转帘脚。积冰太古阴，出矿无底壑。马饮沆瀣泉，鹰荡扶摇幕。辙迹委垂绅，人声发虚橐。舄飞接鸟背，羽没疑虎鞹。 【一作膊。】 雾松秋发长，霜果春颊 【一作「红脂」。】 薄。升樵不知疲，独往端有愕。兢兢矛头淅，扤扤井口索。凝睇见日观，引手探月廓。南下眇尘海，北广终沙漠。金桥群 【一作迎。】 仙迎， 【一作游。】 玉幢 【一作「宝塔」。】 百神凿。禽鸣蜀帝魂，铁铸石郎错。钩钤挂阑干， 【一作「阑干挂钩冲」。】 搀抢敛锋锷。属车建前旄，驰道徇严柝。载道三人行，弭节半途却。  

○送曾编修同王继学联句  

奇鹤慕南云，俊鹘欣北雪。行藏龟左顾，去住坂九折。纂书墨兵从，拟制铜史挈。佩委松籁回，冠峨星光彻。砖花窥日轮，井藻旋风铁。归思红叶高，家忧紫荆裂。晨装发五两，夕祖谢驷驖。沙明石痕瘦，川远桅影列。吴歌导鸥舞，楚制惨鹑结。汀葭青女临，岸橘黄人揭。组练危瀑悬，箫磬古滩咽。诗笺江神幻，目送山君别。炯炯雁集洲，挺挺鹳鸣垤。贾颿鱼贯直，僧屐鹭飞灭。前坡指迎帽，旧墓拜表碣。明知绍世谱，讵肯逐宦辙。儿孤文襁昏，女乳粉钿湼。深思振鸰原，后胤超凤穴。过都块非历，去鲁淅岂接。歌骊念暌违，瞻蟾数盈缺。  

***◆袁处士裒***  

裒字德平，与伯长为族兄弟。善书法，隐居沙家山。常作求志赋以叙次先世遗业，诗多失传，并附联句诸作。  

东湖联句  
远游  
秋雪联句  
送仇仁父分教溧阳兼寄张仲寔  
送屠存博分教溧水  

○东湖联句  

旧学芜三史，新居隘一廛。煎熬鱼煦辙，奔窜鸟惊弦。拟整登山屐， 【伯长。】 须乘破浪船。出关尘已远， 【德平。】 过埭意争先。归舶攒桅聚， 【伯长。】 浮梁断锁悬。潮浑江葑没， 【德平。】 塍破岸藤缠。戍栅依樟密， 【伯长。】 官堤砌石平。机闲蚕唤织， 【德平。】 砧响雁传笺。乍静喧烦耳， 【伯长。】 犹欣辗转眠。鹘桥华屋废， 【德平。】 鹅汇曲河连。稇实闲农具， 【伯长。】 鹾严绝灶烟。急装红蔽膝， 【德平。】 辫发黑垂肩。估客编文贝， 【伯长。】 村家纬木棉。生涯疲剥割， 【德平。】 世路窘迍邅。龛室休行客， 【伯长。】 邮亭叹逝川。鞴鹰围猎罢， 【德平。】 联骑纵游旋。路转分支港， 【伯长。】 川明幻别天。鄮城花已暗， 【德平。】 甬水恨空传。数堠搜唐刻， 【伯长。】 题诗纪宋编。会堂夫子像， 【德平。】 汲井隐居泉。海眼藏龙窟， 【伯长。】 山心射鹿田。水鸣知棹急， 【德平。】 岸走讶途迁。隐见冈峦近， 【伯长。】 低昂橘柚鲜。青山犹五里， 【德平。】 绿树已千年。归犊如云拥， 【伯长。】 闲花似火然。苎裳游女净， 【德平。】 芦管野伶妍。系缆披团氅， 【伯长。】 循溪舍竹箯。径香幽菊傲， 【德平。】 土薄假山偏。灯火精庐古， 【伯长。】 衣冠故物全。登门论子姓， 【德平。】 对坐叙姻联。金魄筛窗影， 【伯长。】 丹砂养井渊。萤飞光熠熠，【德平。】 鹤唳翼涓涓。斗室横乌几， 【伯长。】 方床藉素毡。魂清时入梦， 【德平。】 意得竟忘筌。过墓成扃户， 【伯长。】 遵湖复扣舷。沧洲迷秀麦， 【德平。】 真隐拱朱椽。碧洞诸天杳， 【伯长。】 苍珉帝画镌。梯危频缩武， 【德平。】 像寂且擎拳。紫府商霖歇， 【伯长。】 丹书汉泽宣。铜铺苔暗蚀， 【德平。】 经庋燕新穿。倦鸟辞枯柳， 【伯长。】 游龟戴旱莲。古奁开潋滟， 【德平。】 斜縠绉漪涟。淤塞茭排剑， 【伯长。】 洲干蓼糁钿。官征都尉粟， 【德平。】 渔纳水衡钱。王绝山灵泣， 【伯长。】 祠荒野老怜。纸旗邻社闹， 【德平。】 草广曲河填。此去真聊尔， 【伯长。】 斯行信偶然。柏幽藏魍魉， 【德平。】 潭黑衮蜿蜒。雅兴呦呦鹿， 【伯长。】 劳生跕跕鸢。揽芳真啖蔗， 【德平。】 写绝拟和铅。辙迹芜菁翳， 【伯长。】 麻綦枲耳缘。贞娥郁龙虎， 【德平。】 冑相绍貂蝉。宰木分神隧， 【伯长。】 思亭列石筵。风霜翁仲老， 【德平。】 香火释迦专。楚些招归魄， 【伯长。】 王官慨昔贤。拜峰谁控勒， 【德平。】 篆水自书玄。屈曲东西路， 【伯长。】 纵横南北阡。繁华眸转电， 【德平。】 得失口垂涎。絮酒悲宗老， 【伯长。】 囊经想地仙。房温连梵呗， 【德平。】 市近接腥膻。破露生衣湿， 【伯长。】 登坡弱足胼。卧牛遗扁暗， 【德平。】 眠鹿绘容虔。金剎从兹访， 【伯长。】 尘缨合少蠲。伐山灵运躁， 【德平。】 冲雪子猷颠。桧暖蜂偷蜜， 【伯长。】 芦寒鸟啄绵。蟹稀螯数百， 【德平。】 樵伙斧论千。淡日收人影， 【伯长。】 空岚涨土埏。蒲葵遮望眼， 【德平。】 茧纸论吟篇。除道家僮懒， 【伯长。】 偷程地主儇。蚁封徒曲折， 【德平。】 驹隙漫拘挛。碎石行行直， 【伯长。】 修篁个个圆。深丛惊雉翠， 【德平。】 夹径耸楠楩。濯锦芙蓉艳， 【伯长。】 飘香桂子骈。雕楹回复道， 【德平。】 斜阁布陶砖。刻画功难尽， 【伯长。】 翚飞势欲翩。奉常陈剑履， 【德平。】 尚服锡纮綖。幰织鲛人网， 【伯长。】 帷凝罽国旃。妖姝污粉颊， 【德平。】 土偶耸高颧。袪石当时力， 【伯长。】 临渊昔日权。只今留旧业， 【德平。】 何处觅幽禅。燕颔风云会， 【伯长。】 龟趺日月躔。蛛窠缘衮服， 【德平。】 鼠迹上朱笾。累仆供朝沃， 【伯长。】 因僧进午■〈衍上食下〉。佳城蹲五凤， 【德平。】 素业废三鳣。胜已穷兰若， 【伯长。】 名犹慕偓佺。台空霞佩冷， 【德平。】 殿寂羽幢蔫。观主何年住， 【伯长。】 真官永世键。画梁谁复葺？ 【德平。】 美荫久频朘。木已非真李， 【伯长。】 僧宜贱寿籛。悲来云羃羃， 【德平。】 恨极水潺潺。重岭藏椒屋， 【伯长。】 斜晖指蕙櫋。暂归心未稳， 【德平。】 欲去眼空眩。忆昔穷诛辟， 【伯长。】 如今猛弃捐。慈山名转赫， 【德平。】 困墺耻谁湔。积翠林霏悄， 【伯长。】 流波海月娟。远钟催宿鸟， 【德平。】 横笛挂乌犍。拄笏风骚敻， 【伯长。】 携壶主仆牵。情怀同黍醴， 【德平。】 臭味比香荃。圆泽休论旧， 【伯长。】 华胥复记前。乳彪号涧侧， 【德平。】 哀狖啸云巅。惇族盘餐盛， 【伯长。】 通家笑语阗。鵁鶄归桨熟， 【德平。】 舴艋逆风沿。济胜应难促， 【伯长。】 临流且赋遄。鸱夷歌逝矣， 【德平。】 渔父卜终焉。紫槿遮篱角， 【伯长。】 丹枫压庙堧。炼形金骨化， 【德平。】 团础土砂坚。破屋啼山鬼， 【伯长。】 荒碑立老鹯。岁时羞野赛， 【德平。】 水旱祷灵篿。西帝澄金宇， 【伯长。】 东湖铸玉璇。凉飔舟泛泛， 【德平。】 晴日草芊芊。射鸭萦长弋， 【伯长。】 叉鱼击短鋋。酒庐横矮瓮， 【德平。】 屠几斫肥牷。衒市僧袍丽， 【伯长。】 招虚贩鼓鼘。登临难婉恋， 【德平。】 想象费平铨。更欲南窥海， 【伯长。】 谁能北跨燕？同心双茧绪， 【德平。】 狥俗走珠蠙。朗鉴词联写， 【伯长。】 玄谈茗更煎。翱翔诚放浪， 【德平。】 匍匐类狂孱。已乏凌云句， 【伯长。】 时思缩项鳊。还家如梦寐， 【德平。】 共点晓霞边。 【伯长。】  

九月望日，送姊归余氏先茔之庐。登其高祖少师墓，相传为外高祖忠定王所相。余氏之兴兆于此。支垄为尚书公墓，亦为佳兆。十六日早发，遵山行一二里，拜外舅之考待制公。守墓僧畏祗迎闭关，叩之终无人声。山势左行，清兴未已。借余庵舟过东湖，上外曾祖忠宣公沧洲堂故基，凄惋久之。舟上埭，余与德平行至月波，忠定王所建寺。后有洞，像补陀示相。舍舟，登叶夫人八行太师墓，又上五祖堂，观招魂辞。暮抵鹿野，拜正肃公祠，奠永州几筵。行久殊为疲劳。是夕，德平抱儿相示，眉宇修广，予许以永大。十七日平明，过种德，拜正献公墓。读杨文元公碑。庵僧洒然，非郑氏庵比。是日，德平携壶，同庵僧指领游大慈七山。有僧年七十余，能道嘉定、绍定间事。示忠宣公所制沧洲堂上梁文，益重远想。拜忠献王墓。归，复宿鹿野。严君命以十八日归。归游鲍王祠。日已昃，余亲翁病疟，复留宿。诗成，凡一百二十韵。繁华感慨，悉纪于诗。词虽不工，然二人缀缉之勤，有不可不示于好游者，用识于后云。己丑十月某日，桷书。  

○远游 【壬寅冬，与伯长同留姑苏，时伯长将赴都。】  

海鹏跨南云，一去抉浩荡。宛驹踏北雪，绝足追罔象。宵征车载脂， 【伯长。】 明发灯在幌。行迈念悄悄，离愁怀养养。违吴始接淅， 【德平。】 过越类 【一作犹。】 指掌。蛛网结遐 【一作长。】 思，羯鼓促新响。觞至不复辞， 【伯长。】 驾逸谁能仿？明堂企栋梁，武库输 【一作须。】 筱簜。气合芝兰芬， 【一作材同瑚琏英。德平。】 学愧蓬麻长。大施朱弦清，小荐金茎沆。云间鹤孤唳， 【伯长。】 天外鸿横上。晓舲斸层 【一作轻。】 冰，午店憩平壤。追攀瞰烟涛， 【德平。】 涉历走尘鞅。长淮桥螮蝀，薄雾裘骕騻。风台牛一鸣， 【伯长。】 日观鸡三唱。团桑沃如盖，宿草乱若襁。青帘客沽酒， 【德平。】 素鬣渔收网。心观洙泗流，眼豁恒岱爽。追程骑侵星， 【一作云。伯长。】 劝耕农植杖。俗厚喜丰登，气侠存慨慷。伊河既东流， 【德平。】 维斗复北仰。谁云风土殊？始觉宇宙广。骨耸终超腾，神清何戃怳。钧天梦非真， 【伯长。】 广寒步空想。铢衣入阊阖，芥粒视北坱。千官紫府荣，九奏彤庭昶。摛文翦金炬， 【德平。】 展采簇挫仗。清都踰咫尺，弱水漫方丈。绛旗云雾开，宝扇日月晃。仁声被八表， 【伯长。】 德意苏 【一作昭。】 群枉。泥检极封崇，芬苾严肸蠁。瑞气蔼重重，泰阶瞻两两。驼峰出天厨， 【德平。】 褭蹄锡中帑。鸣珂接俊彦，正笏嫉 【一作远。】 偏党。德人笑采芝，逋客弃拾橡。茅拔要有方， 【伯长。】 矢来本无向。湘累但瑰词，越相仅金像。遭谗气徒愤，得计身何往。岂如及承平，相与穷昭朗。君行步飘飖，我滞心悒怏。轻霜着衣 【一作裘。】 帽， 【德平。】 微霰点 【一作「雪留」。】 草莽。离歌起蒹葭，古制出 【一作却。】 盆盎。先登匪十获，后至激孤奖。城南灯火深， 【伯长。】 塞北音书暀。东 【一作春。】 风渐披拂，腊水初 【一作将。】 滉瀁。诗成愈加险，酒尽未为强。双眸秋水炯， 【德平。】 累语春波荡。经行度崎危，交友希倜傥。羁游弃楚荒，远客怜齐伧。光阴尺璧重， 【伯长。】 事业千金赏。行还雁塔题，复睹鸿都榜。时来戒步窘，事至勿技痒。脂韦本凡近， 【德平。】 铁石乃忠谠。词林纳疵美，书田课荒穰。列仙会儒癯，群仕趋吏驵。陆生强咿嚘，陶令终肮脏。贞心百壬辟，正色上帝享。徒为捧心施，莫学画眉敞。功名要无心，之物端有相。行行遂初志，作事记畴曩。 【伯长。】  

○秋雪联句 【九月十五日同伯长继学。】  

金神缩兑泽，水妃表玄英。西郊散冰粟，北户垂珠栟。三登发重瑞，六茎凌孤清。白藏缟衣舞，颢气霓裳呈。楚客迷望眼，羌戎候军声。桂粉灵杵飞，谷精露囊盛。降霜邹子愤，停日阳侯争。澄霄鹤失顶，空江鹭摇睛。菊贞返素朴，木落超空明。铿锵商籁谐，大小蓝璞成。荞花剩垄亩，梅蕊光檐楹。初疑蚊蚋集，渐觉鹅鹳迎。汉盘结夜瀣，韩堂灭宵檠。阳和趋报社，严凝俨书正。掩袂青女辟，沾巾素灵惊。击鹰眩莽苍，树羽登峥嵘。长杨散旃屋，五纛增门闳。絮团柳残叶，盐裹荷留茎。铅飘孀娥匣，旄落少昊旌。井梧炫银床，庭樱转珠缨。万入西帝游，六变坤母宁。初惊遽然至，忽讶乃尔轻。单衣亟捣素，黄裳倏飘琼。陶姬却帐暖，唐皇咽箫横。昊天有正命，杀气何横行。沉沉宸居肃，两两台阶平。朔吹偶先集，泽雷久藏鸣。硕果理固在，飞葭澹无营。  

○送仇仁父分教溧阳兼寄张仲寔  

往读大历才子诗，常恨诸人不公卿。当时将相漫豪举，谁如千年丽句留佳名。破帽饥吟孟贞曜，一尉辛勤晚初调。至今山水余妖妍，尚有当年赋诗料。广文清绝非警曹，况君意气凌云高。黉宫宽闲衿佩集，底用如彼雕镌劳。丹阳湖西足烟树，想象昭关遁逃路。六朝旧迹徧蒿莱，尽是诸贤醉游处。人生自古并合难，诗人今日盟未寒。联珠粲比百里聚，会见卜史昂头看。西秦公子眸炯炯，阳羡三年官舍冷。凭君为我致相思，行矣追寻啸烟艇。  

○送屠存博分教溧水  

海内文名三十年，青衫初映彩衣鲜。积薪未许论工拙，拾级那能较后先。鳣舍谈经周礼乐，鹢舟临赋晋山川。春风无限分携意，目断杨花绿水边。  

***◆马中丞祖常（石田集）***  

祖常，字伯庸，世为雍古部，居靖州之天山。其高祖锡里吉思，当金季为凤翔兵马判官，子孙因号马氏。曾祖月合，乃从元南伐留汴，后徙光州。祖常七岁知学。延佑初，贡举法行，乡贡会试皆第一，廷试为第二人。授应奉翰林文字，擢监察御史。劾奏柄臣铁木迭儿十罪，罢之。柄臣复相，左迁开平县尹，因欲中伤之，退居光州。铁木迭儿死，乃除翰林待制。累迁礼部尚书，两知贡举，一为读卷官，寻参议中书省事，参定亲郊礼仪。元统初，拜御史中丞，转枢密副使，辞归。起为江南行台中丞，又改陕西，皆不赴。至正四年卒，年六十。赠河南行省右丞魏郡公，谥文贞。伯庸文章宏赡而精核，刮除近代南北文士习气，而专以先秦、两汉为法。与姚文公燧、元文敏公明善，实相继后先。尤致力于诗，大篇短章，多可传者。所著曰《石田集》，以所居有石田山房也。浙东廉访苏天爵请于朝，刻以行世。序之曰：「公诗接武隋、唐，上追汉、魏。后生争效慕之，文章为之一变。与会稽袁公、蜀郡虞公、东平王公更唱迭和。金石相宣，而文益奇。」史官陈旅亦曰：「公古诗似汉、魏，而律句入盛唐，散语得西汉之体。」文宗尝驻跸龙虎台，祖常应制赋诗，尤被叹赏，曰：「孰谓中原无硕儒乎！」  

都门一百韵用韩文公会合联句诗韵  
壮游八十韵  
赠客  
送袁伯长归浙东二首  
西方泺  
春云  
赋海月送彭君教授九江  
饮酒五首  
留别沂州张君仲  
观耕者有言  
礼部合化堂前后栽小松  
寄六弟元德宰束鹿  
端午效六朝体  
移梅四首  
初日二首  
史馆闲题二首  
拟古  
登都北神山醉中题壁  
种桃  
拟古  
度居庸关次继学韵  
题惠崇画  
淮安路池山  
赠陈众仲秀才缬云辞  
湖北驿中偶成  
李后主图  
寄乡友  
题明皇端箭图  
上京书怀  
室妇叹  
息斋风竹图道士华山隐得之命予赋之  
上京效李长吉  
李夫人  
蔡州妓赵氏坠崖以死自誓作诗讽俗  
秋意  
寄家书  
送文著作往鄂州谕南使  
送王眉叟真人  
伯长内翰与继学内翰联句赋画松诗清壮伟丽备体诸家祖常实不能及后尘也仍作诗美之焉  
春寒  
谒告书怀  
送董仁甫之西台幕  
灵州  
宿迁县  
吕梁  
海子桥  
秋谷平章生日  
泉南孙氏园亭  
次韵继学三首  
陪可用中议祠星于天宝宫  
崇真宫西梨花  
明日在罗中官园池次韵  
卢师山下过郝景文参政墓  
送史正翁经历之嘉兴  
姚左司墨竹为贾仲章尚书赋十韵  
送宋诚夫大监祠海上诸神  
求赵伯显画家山图用唐李中韵  
猗绿园  
出都  
登雨花台  
赠杨洞天道人  
五言六首  
北行  
送同年赵继清尹安陆  
寄舒真人  
送华山隐之宗阳宫  
石田山居八首  
用乐天韵因效其题咏闲意  
寿郝大参  
寄隐士  
奉和奥屯都事秋怀  
双头菊  
送忽都达儿著作祠岳渎  
和继学郎中送友归越中  
挽何得之先生  
钱塘潮  
追和许浑游溪夜回韵  
赋王叔能宅芍药  
上京翰苑书怀三首  
次韵王参议寄上京胡安常诸公二首  
贡院忆继学治书  
治书宠和误用光字仍再次韵  
治书再和复次韵  
贡仲章待制宠和次韵  
画古木  
鄢陵别南客  
寄弘长老云山  
龙虎台应制  
徽政院公退  
奉陪荐食英宗神御殿用继学韵  
送王参政上京奏选二首  
赠内  
画海棠图  
送毛真人还山  
奏对兴圣殿后  
杂咏二首  
西山  
试院杂题五首  
光山县尹孔凝道作县有声乡人为图  
......  

○都门一百韵用韩文公会合联句诗韵  

返躬操耒耜，奉身寡帷幕。田居水舂硙，城宿霜鸣柝。凝尘尚沈冥，幽赏任飘泊。行歌鲜同欢，起舞真独作。啸咏气颇雄，攀跻力或弱。樛木植幢荫，丑石掀兽恶。心耻妇女仁，志薄游侠诺。校书扬雄官，入粟卜式爵。娱情惬禽弄，失意被蜂蠚。佩履侍殿陛，觚牍宴馆阁。佣童饲栈驹，贱婢占屋鹊。上书愿封禅，监祠议尝礿。红璎缀花房，碧刺罥丛薄。春旗天仗浮，秋驾星河涸。补衮子何能，怀禄我所怍。英名袭莲炬，贵籍谢鱼钥。造谒每赧然，循默譬沃若。壁蜗涎篆欹，穴蚁战垒却。组绣红缕连，罨画翠色着。卿云羃邑屋，瑞雪涂郛郭。群儒修麟经，诸将宣豹略。请剑斩楼兰，传檄喻邛筰。贾区紫贝粲，酒炉银瓮铄。泼剌鲙翻砧，郭索蟹就缚。水戏斗鱼龙，山搜献熊玃。奇服燕姬姹，獠语滇童愕。东郊买斗鸡，西市卖驯鹤。宛宛绿项凤，濯濯红头雀。豪僧佛宗开，大巫鬼物托。迎祥有时和，驱厉无旱虐。漕粟大庾盈，赋桔崇廥错。圈虎割肉喂，鞲鹰搏禽嚼。荔丹贡瓯闽，橘颗苞沔鄂。能赋皆邹枚，飞翰尽卢骆。未央曲罘罳，长杨市羽缴。闲棋遇笑仙，杂剧坐忘疟。佽飞头虎毛，刑官面瓜削。朝仪征鲁生，庙献宾商恪。天池漾文波，海岛通潜壑。妇功春蚕溢，穑事秋田获。器美镂桐梓，冶良铸钱镈。街樾布虚阴，观阙翔寥廓。治廷播训敕，清边禁剽掠。穷发炙驼蹄，句丽醢熊脚。诘奸鉏大猾，恤隐发深瘼。灵圃白兽游，禁籞黄鹄落。时方追古治，事乃继畴昨。巢橧尚羊裘，荜门仍苇箔。周封表镇望，禹画首河洛。声名惜马缨，音律辨牛铎。郎署纡银艾，王邸施丹雘。辙浚千车驰，尘坌万马跃。碣石入渤澥，太行分岭■〈山上咢下〉。士女工鞶丝，王孙带河橐。清明日月悬，统正宇宙拓。分行下观风，立听上宣噩。服官绮纚属，虞衡鞹旁魄。腒■〈月肃〉贩泽国，乳湩给沙漠。木禾神所食，石蜜刀乃斫。天枢夹杓垣，日畿络雄幕。鼎岂以金铸，山岂以铜凿。戴凭席重重，周舍言谔谔。锡宴属在镐，咸秩亟祠霍。造邦象邰室，立法简汉约。吾生类凫鹥，贱迹杂兔狢。囊书烂星芒，匣剑莹霜锷。雨耕稗频耨，月斸石或搏。寻真养三芝，求方问五药。传奇存山经，舆地指井络。悠悠秋翦菘，晏晏春食藿。亲欢戏假面，客至乐吹钥。恃才颇优游，使酒渐谐谑。山深木敷荣，野迥鹤寂寞。担簦踏槐黄，迭袂联棣萼。移官居旗常，职领专錞鑮。遮尘帽顶席，随俗屋盖蒻。俸钱具菹醢，饮馂尝膋臄。孤危众易倾，独立古难卓。徒跣防毒蛇，空拳困狂■〈犭足〉。出弊季子裘，入舍居士屩。海运知化鹍，泥蟠见屈蠖。门高誉荀龙，才逸荐祢鹗。逍遥投壶歌，慷慨掷骰噱。有兴即骑行，无疑岂龟灼。俎豆观揖让，宾介谓献酢。风棂李涵冰，日幌樱裛酪。邻饥马通爨，市醉羊屠醵。耘德钐砺刃，称艺弩引彍。任情受世疵，肆志探古博。奏赋始中程，谏猎终失度。不念嫠恤纬，已谓童舞勺。寝兴避弹射，周折准规彟。幞被丘中琴，扬舲池上酌。桐孙迸空枝，竹穉穿石箨。南翁日种漆，北地日产柞。蓄厚用不踬，材众工岂格。甘泉祠犹清，西河居乃索。菁莪采衢谣，湛露兴徒咢。帝仁载大舆，臣诗埒微爝。史官详纂记，储以掩瓮粕。 【自注，诗中有三字非元韵。盖祖常荒学，不能用古韵故也。延佑五年八月作。】  

○壮游八十韵  

十五读古文，二十舞剑器。驰猎溱洧间，已有丈夫气。裹粮上嵩高，灵奇发天秘。烨烨三秀芝，为我擢粲翠。空青丹银品，伏龟镂文贝。骈罗星辰精，附丽日月会。紫凤友朱鹭，翩翩剧翔戏。飞阁舒鸟翼，悬泉泻珠琲。磨崖见古刻，应是列仙记。扪萝欲登观，苔滑阻凌厉。烟霞荟蔚隮，雾雨萧飒至。余时戴箨冠，绿壁照缟袂。檀栾有盘石，真人每同憩。北临黄河水，浊流触天沸。蛟龙逐鼋鼍，鳞介满水裔。冲波崩金堤，万夫废穑事。官家忧其劳，玉马岁沉祭。江淮画鹢船，夜上歌嘒嘒。鱼盐不直钱，寡妇岂拾穗。酿酒相呼饮，颠倒再拜跪。中心忘嗔诃，纵谈诋汉魏。三十能歌诗，鄙薄雕虫技。不肯学仕宦，慷慨负高义。持钱送酒家，觞至即一醉。羹芼嶰谷笋，饭煮山阳穄。峨冠拟鲁儒，短衣真楚制。远行探禹穴，六月剖丹荔。巫峡与洞庭，彷佛苍梧帝。三吴震泽区，幼妇蛾眉细。唱歌搅人心，不可久留滞。沿淮达汶泗，摩挲泰山砺。圣乡有亡书，求道亦容易。童子操觚牍，价重麒麟罽。京国天下雄，豪英尽一世。舞羽肃文教，櫜甲饰武备。马迹见腾尘，车辙闻戛。翚骞天观起，鳞杂井屋缀。千亩开灵潢，驯象浴其汭。我皇拓文场，群髦咸战艺。汩予黔娄生，言辞罔絺绘。但幸晁董死，收拾在等第。胪传下阊阖，恩泽承滂沛。春云覆林塘，杂花悬火齐。词垣正舒华，吹竽独无喙。执笔御史府，羞缩如牡蛎。弹评则春秋，龃龉失剞劂。问俗西夏国，驿过流沙地。马囓苜蓿根，人衣骆駞毳。鸡鸣麦酒熟，木柈荐干荠。浮图天竺学，焚尸取舍利。安定昆戎居，贪鄙何足贵。返途历邠岐，原田表古畷。宛宛陶穴民，艰难谋树艺。骊山葬秦魄，茂陵迷汉竁。《黍离》悲故宫，《修竹》编清渭。日入狐狸骄，天阴螮蝀翳。温泉山津阳，古瓦识唐字。关河隔山东，华岳秋更霁。首阳饿夫薇，霜露已憔悴。铸牛挽浮梁，恍惚水所噬。晋俗枣齿黄，冀马电蛇驶。井陉阨坤维，太行逼象纬。煌煌日围近，赫赫天人瑞。田舍植汶篁，邮亭撷吴桂。优游逢化国，俯仰咏乐岁。岂用百二险，自乃十一税。北都上时巡，扈跸浮云骑。宴镐帐殿移，拜洛周庐卫。岩空山樱繁，川曲红药腻。列障敕勒塞，万里静烽燧。九节菖蒲良，贡篚充药饵。畴昔闭户居，耽读未见试。三年不窥园，自谓五经笥。四十得俸禄，仅可给美饎。谁能薄淮阳，不作鸿胪寺。简书畏怀归，弧矢示初志。振鹭方擢质，冥鸿忽垂翅。感叹对囊萤，兴言友荷蒉。谅非廊庙具，颇异市井辈。当曳邹阳裾，愿拥文侯篲。  

○赠客  

迭巘擢荟蔚，繁英粲纷葩。银茧霞已积，翠幢柏方遮。剧饮肆豪纵，清谈宴宾嘉。叫啸虎当岩，趍跄鹤行沙。联蛾聘赵女，贯珠唱吴娃。露庭泛兰丛，风闺透窗纱。鱼泳文波圆，禽翔矞云斜。逸乐谐金石，清真况烟霞。洗药秋汲涧，种秫春烧畬。寓言托庄列，潜心着羲娲。所贵丘园贲，终然心匪遐。  

○送袁伯长归浙东二首  

龙角不如犀，常不生马廏。麟趾不如牛，终当在君囿。我行泰山阿，日观望朝候。见子被云服，家居夹灵鹫。揖之不得近，跂慕尘光后。  
鸡鸣戒仆御，具食起就涂。仅取资给周，岂谓车骑都。行过青齐野，忍见人逃逋。翁姑累带索，跟胫无完肤。即欲与盘餐，但可饱一夫。迟迟去国旌，能得不疾驱。  

○西方泺  

鲁郊秋已深，西泺多蒲鱼。日暮积霭重，维舟月生初。露凉水禽宿，雨晴艳芙蕖。撷花结楚佩，宛若湘南居。  

○春云  

高云起城阙，流离度庭树。依风拂回塘，波缬光影注。荒林带疏烟，照日乱萦缕。婉娈连浮阳，空明映凄雾。岚翠含玉晖，景采满岩屿。逍遥幽赏谐，缅邈世娱阻。  

○赋海月送彭君教授九江  

江月照人近，海月涵太清。大地积微尘，何能翳其明。遡光俪阳耀，阴魄独含精。况尔朝夕驰，呼吸成虚盈。持兹烛玄造，万类无遁情。彭君忽起揖，子以知言名。  

○饮酒五首  

进士当盛明，自谓非时才。狂斐学文字，无圣为我裁。二者俱寡合，终令智士咍。斯旦已阳春，对我聊持杯。祖母在堂上，小孙方稚孩。俯仰见五世，居生岂悠哉。  
简编有重讹，折衷无权衡。黎庶有重困，救药无持平。昔者贤圣出，屯蹇踬其身。踬身不踬道，龙蛇果能伸。弃置姑饮酒，陶然会天真。万物各遂性，杂沓向我陈。  
考妣早弃我，得禄不逮亲。幸兹有祖母，九十康强身。我情终不乐，日思我亲仁。襁抱免水火，少长俾知伦。出入邹鲁俗，用变宿习因。植松在淮山，稼田为齐民。兴念辄涕泣，有酒亦逡巡。  
昔我七世上，养马洮河西。六世徙天山，日日闻鼓鼙。金室狩河表，我祖先群黎。诗书百年泽，濡翼岂梁鹈。尝观汉建国，再世有日磾。后来兴唐臣，胤裔多羌氐。春秋圣人法，诸侯乱冠笄。夷礼即夷之，毫发各有稽。吾生赖陶化，孔阶力攀跻。敷文佐时运，烂烂应璧奎。  
嗟哉寡谐合，苍发秃不齐。觞至即饮嚼，犹恐逢诃诋。众人以儒进，我不限吏资。入官养交誉，惟恐不合时。含笑作雅咏，遭骂亦诡随。出入践华要，諈诿成其私。积阶渐崇贵，剽猎章句辞。鼓颊说古今，证据称云为。斯世岂可诬，小夫甘自欺。兴言发喟叹，饮者终不知。  

○留别沂州张君仲  

扬舲下彭城，分颿上沂水。与子作别离，眷言重徙倚。曩在京华居，连室同井里。出则马辔 【一作「镳御」。】 联，入则衣袂比。今也 【一作「兹辰」。】 各散去，相顾意未已。我操田器归，子执州符仕。慎勿轻此身，期以善自止。  

○观耕者有言  

庶矣新田殖，疲民得无饥。先输公家赋，又足食其私。老父揖我语，岁功实由兹。劝农古有官，助给牛种施。今官亦劝农，行田吏奔驰。尔去告尔长，我自安无为。  

○礼部合化堂前后栽小松  

买松栽两阶，绿发已可梳。恐是女元君，截须生地腴。迟尔千尺长，下产黄琥珀。服以安心神，飞身作仙客。  

○寄六弟元德宰束鹿  

我有六兄弟，我长汝最幼。我长守田庐，汝幼侍亲右。跋涉万里途，随牒越闽岫。亲复当官清，昼坐寘宴豆。教汝读诗书，夙夜猎文囿。不幸亲弃予，万里汝扶柩。汝兄元礼贤，斩服携汝走。我自河淮南，迎丧匍匐救。号哭天不，崩裂屡颠踣。归安桐乡阡，铭文手自镂。买石砻古仪，树栢夹汉兽。俯仰叹存没，今兹霜露又。汝今出作县，我偶尚书簉。戒汝忆亲教，公田代耕耨。汝素谨礼法，口未见嗔诟。更宜歌我诗，无视我老谬。憔悴伤民恫，恚忿两莫斗。县政书考功，同去听山溜。  

○端午效六朝体  

修篁发秀林，新荷迭芳池。采丝撷雾缕，纱縠含风漪。蕤宾应乐律，端阳正岁时。馥馥兰汤浴，滟滟蒲酒持。汉宫斗草戏，楚船张水嬉。江心铸龙镜，好用照湘累。  

○移梅四首  

幽屏逐鱼鸟，沈迹俦隐沦。所欣在林薮，嘉植日以亲。眷言江介品，纷葩号南珍。遇我好奇服，移根得良因。井井十亩园，菁茆荫涧滨。缟裳擢玉质，宜此空山春。  
始逃爨下厄，复脱燎原焚。结根园亩间，炯炯临水濆。疏华照岁暮，绿萼栖宝熏。春阳桃杏繁，鼎实独已先。遐情惬真赏，来置我石田。北枝散余霞，苔光生碧鲜。  
玄冬阳已复，仙葩缀疏星。隔浦映碧竹，随风堕寒灯。我来刈薪蒸，弛檐南山陉。攀茎嗅清馥，撷英嚼芳馨。樛结灌木丛，颜色无光荧。彷徨未忍弃，洗濯归林亭。  
植尔当庭隅，岂复资鼎味。迁尔自谷中，岂复相妩媚。冽冽玄冥候，众植各浮脆。高标自凌寒，孤尚独冠岁。么禽何处来？飞下双羽翠。  

○初日二首  

初日照我树，我树日华滋。檀栾绿阴合，四顾无曲枝。盛暑炽烦歊，其中有凉飔。成林荫千亩，栖息任所宜。  
初日照我书，我书在东牖。赫矣先圣言，天地相永久。秦火虽燎原，其灰为世寿。人文待兹成，老死学敢后。  

○史馆闲题二首  

骑马到画省，冠佩趋几筵。岂但文字美，所乐长官贤。京国足府寺，金谷相百千。飞书日杂沓，奔命惧不先。肃肃馆阁严，操瓢绩简编。上有日月光，下有草木妍。森罗大象列，俟此言语宣。蹇予昧儒学，群髦辱官联。遭逢赖明世，益喜身悠然。  
画省真仙居，华屋映丹树。青石倚阑干，松发沐云雾。绮疏刻连钱，承尘画翔鹭。中有河汉文，夜深室光聚。玉函黄金钥，太史自侍御。河上一竖儒，伊吾诵章句。偶趋彤庭诏，词林迩天路。虽乐文雅懿，终惭紬绎误。  

○拟古  

长安青云士，任侠日娱游。千金为人寿，万金买名讴。小舅拜郎官，女壻恩泽侯。出入意气盛，欢乐不知忧。银柈荐海品，羊酪乞苍头。生逢承平世，死葬昆仑丘。  

○登都北神山醉中题壁  

过溪踏瑶琼，入山采苍翠。仙宫名神山，下负六鳌背。我来访丹药，羽人已千岁。清啸响山谷，幽姿媚松桧。白水从北来，南与众川会。开窗目沃野，千峰俨相对。自是山林乐，何但官爵贵。买田酿清泉，里社日相慰。诗成怅如失，天风逼衣袂。东望邹衍庙，杯酒可远酹。谈天剧当时，古屋尚粉绘。骑驴独归去，人世空一喟。  

○种桃  

种桃南山麓，三岁不得实。种瓜东郊园，撷之在百日。岂不思迟暮，终焉有常食。如何种 【一作植。】 瑶草，千岁始一获。  

○拟古  

驱车上疾坡，六马汗满沟。解航下急泷，百夫不能留。微机有逆顺，无用卜筮谋。车迟或可安，航速或覆流。  

○度居庸关次继学韵  

飞鞚陟云巘，决眦尽图画。天气吹高寒，山雨洒长夏。冥冥白鸟去，寂寂松子下。陆行石当途，水舂泉绕舍。高与蜀道齐，深乃盘谷亚。笋舆约重来，羸马苦常跨。朋从咏连迭，酬应给闲暇。得见王子乔，吾将骖鹤驾。  

○题惠崇画  

龙门千尺梧桐树，多在石崖悬绝处。上有古巢生凤凰，凤凰台高山水长。吴蚕入茧白云丝，画史落笔光陆离。江天万里莫射雁，春草年年出湖岸。  

○淮安路池山  

淮浦蒲花秋渺渺，淮岸杨花春袅袅。白鱼初下酒船来，十里风烟隔飞鸟。吾生欲向淮安居，更闻池山好田庐。濯足沧浪箕踞坐，不问朝家求聘车。  

○赠陈众仲秀才缬云辞  

缬云织波射金水，郎君水西着皮履。南陌紫尘十丈高，捋须买酒意气豪。万里将书凭好鸟，荔枝千颗团团小。天津不隔少微星，阊阖门开夜光晓。  

○湖北驿中偶成  

江田稻花露始零，浦中莲子青复青。楚船祠龙来买酒，十幅蒲帆上洞庭。罗衣熏香钱满箧，身是扬州贩盐客。明年载米入长安，妻封县君身有官。  

○李后主图  

泽国中寒岁年宴，沙屿潮痕明石栈。风吹半树野梅发，天上书来问春雁。江南后主丹铅手，画尽冰丝世无有。宫中长昼谏囊稀，媚妩吴娃双进酒。  

○寄乡友  

河边老父念我出，远寄京华书一行。谓言白发今多少，又报南园竹树荒。门前石田耕秫熟，犊子新生走如鹿。莫恋官家有俸钱，长年作客身如束。  

○题明皇端箭图  

宁王玉笛吹凤凰，桐花秋露宫昼长。开元天子忽思武，手中金箭照眼光。何物群婢出后房？羽林孤儿射杀将，坐中凛凛无渔阳。  

○上京书怀  

燕子泥融兰叶短，迭迭荷钱水初满。人家时节近端阳，绣袂罗衫双佩光。共笑江南五杂组，画鹢浮波供角黍。沙苑射柳追风驹，古来北地为名区。  

○室妇叹  

南陌日长春已半，天风犹寒室妇叹。咄哉室妇尔何为？卉衣廪粟充冻饥。饱暖无忧乐以嬉，乃此屡叹将有私。室妇涕泗言复咽，食鲜袂良焉足说。近闻官家赈贫民，雄保诸州已捐瘠。翁姑带索行累累，弱儿失爷夫失妻。哀号村空野树槁，蔀屋见斗饿鼠啼。县令具名报大府，星火符来应期聚。索钱买饼饲公卒，书券质田问邻主。艰难憔悴不易状，谁实为之俾无养。呜呼吾人痛切肤，忍死莫作盗贼徒。君不见苍鹰乳虎有司靡，何但岁凶人化鬼。  

○息斋风竹图道士华山隐得之命予赋之  

往年家住篔筜谷，丹鸾之实美如粟。玄云翻空下深靓，昆吾宝刀削秋玉。石衣渍锦侵书光，风微粉堕生细香。琳馆瑶台九天近，夜寒笙磬声锵锵。万斛苍烟郁江雨，二妃弹瑟潇湘浦。郫筒蜀酒亦堪沽，蟠石双杖令谁取。河朔岁晏冰为梁，群木鳞皴临雪霜。迟汝狂飙莫吹裂，截管他年侑帝觞。  

○上京效李长吉  

龙沙秋浅云光薄，画罗宫衣侵晓着。吴娃楚娘侍团扇，象舆凤辇明珠络。椒花染紫风雨香，三十六盘天路长。南都北都望行幸，千秋万岁迎君王。  

○李夫人  

未央天子香熏骨，夫人不贮黄金屋。水铜无光涩秋月，留得当年旧蛾绿。瑶台夜佩声阑珊，沈云叫雁沙泉寒。二十五弦弹凤凰，玉钗小燕飞春山。  

○蔡州妓赵氏坠崖以死自誓作诗讽俗  

鳞鳞汝水冰碧光，汝之左右百草芳。红兰紫桂媚长昼，钩辀鸟子回银塘。茭蒲无数菱叶小，西家秋千属年少。燕泥霁雨风景酣，帘箔依稀有歌笑。赵氏女子邯郸娼，彩丝绣履踏春阳。心思宛转萦云缕，羞对儿郎唱凤凰。乐山嵯峨石生雨，乡人迎神奏歌舞。婆婆起向神祠前，祝愿生身事针组。野风吹目双泪零，泉声松韵相泠泠。谁言女子情爱癖，誓死命轻如鸟翎。鸟翎飞上合欢树，开花夜夜无愁苦。秋香不断相思浦，玉钗断股埋黄土。  

○秋意  

银床坠露下高桐，竹练含冰留麝笼。蒲萄酒作码碯红，湘娥江边采芙蓉。月华流影天汉东，素商凄清扬微风，草根知秋有鸣蛩。  

○寄家书  

春云阁雨花泥少，池上波平飞白鸟。蓟中河外尽天涯，莲叶圆时身到家。  

○送文著作往鄂州谕南使  

大化均天施，黄图象岳宁。宣风依日月，发号布雷霆。貔虎严分镇，鹓鸾蔚在廷。芝茎联孔庙，蓂叶茂尧庭。珠米圆圆白，楼桑个个青。讴吟兴陇亩，游衍及郊垧。楚俗那三户，滇童信六经。已知含煦育，复此仰仪刑。使得皇华美，歌应湛露听。赐衣裁锦段，官酝应瑶瓶。上国崇怀服，熙朝尚德馨。鱼书闲粉蠹，鸡卜枉轺星。鄂渚翔鹦鹉，燕台念鹡鸰。归途回四牡，枫树失江汀。  

○送王眉叟真人  

秋晖上寒竹，白鹤立苍苔。石洞松花落，云房涧水来。弹琴翻道曲，捣药应猿哀。别浦回船急，孤山看早梅。  

○伯长内翰与继学内翰联句赋画松诗清壮伟丽备体诸家祖常实不能及后尘也仍作诗美之焉  

吴绢冰丝白，秦封石发青。沐华浮鹤露，戢景蔽鹑星。刻画风云状，雕镵鸟兽形。哦诗铿玉署，集句灿珠经。烨烨舒光气，沉沉逐杳冥。离歌三迭唱，凯奏万铙听。肃穆官师位，雍容乐舞庭。江花春艳艳，山竹雪亭亭。自笑如尘俗，怀惭似酒醒。无因题琥珀，有去对鵁鶄。  

○春寒  

春寒犊子瘦，谁与念农耕。地底多生暖，天边正要晴。落梅栖雪晕，裂竹见风声。为问催花鸟，如何得使名？  

○谒告书怀  

先子桐乡地，年来忆旧游。山春花竞发，沙晚水闲流。石屋青霞夜，藤床碧树秋。防身龙具在，强欲问吴钩。  

○送董仁甫之西台幕  

西南万里地，诏属大行台。秦树浮天去，巴江带雪来。山河无用险，邦国正须才。台幕风流美，书签想尽 【一作昼。】 开。  

○灵州  

乍入西河地，归心见梦余。蒲萄怜酒美，苜蓿趁田居。少妇能骑马，高年未识书。清明重农谷，稍稍把犂鉏。  

○宿迁县  

河伯朝宗日，黄昏 【一作尘。】 出岸高。蛟龙分窟穴，舟楫用波涛。使者修堤急，田甿弃屋逃。无钱谁贳汝，岁晚更嗷嗷。  

○吕梁  

天府河流北，徐方禹迹难。青山开石峡，白日看风湍。星宿光芒合，坤维脉络蟠。吴船牵百丈，酾酒酹阴官。  

○海子桥  

朝马秋尘急，天潢晚镜舒。影圆云度鸟，波静藻依鱼。石栈通星汉，银河落水渠。无人洗寒露，为我媚芙蕖。  

○秋谷平章生日  

上宰儒宗重，中台位望隆。承天施坱圠，捧日照曈昽。汾洛精灵合，文章运会通。酇侯初亦 【一作生兆。】 昴，周翰降维嵩。姬正逢阳复，羲车舍斗中。眉毫齐绀发，仙骨炯方曈。鸾凤翔千仞，貂蝉侍两宫。天池浮画鹢，公衮焕华虫。造命毗元化，书思沃帝聪。山河尊社稷，礼乐赖臣工。韩国蕃宣永，高皇报施崇。从来黄阁贵，只属紫芝翁。槛竹沉沉翠，庭花灼灼红。道山藏画象，词馆转诗筒。洛下耆英盛，人间寿域同。君王自养老，何羡菊潭东。  

○泉南孙氏园亭  

凿石通归汐，浮梁看浴暾。鸭阑萍上甃，鹿栅藓生垣。薝卜垂栀子，篔筜长竹孙。书香芸辟蠹，席暖锦裁鹓。交客登仙籍，承家荷帝恩。冰瓯蜂蜜溜，酒榼荔浆翻。吹钥花围屋，弹琴鹤舞园。海云春有态，闽雪夜无痕。谁谓衣裳懒，予今杖屦烦。捋须歌月地，翘首望天门。  

○次韵继学三首  

金爵层霄外，银猊曲槛边。含香俱国士，持槖半神仙。岂有遮尘手，应无见曲涎。池清天似水，席暖罽如绵。客送蒲萄酒，人分苜蓿田。书思趋豹省，掞藻赋龙船。 【时上京自大都移舟至。】 谁念冯唐老，为郎白首年。  
鸡塞西宁外，龙沙北极边。有天皆入贡，无地不生仙。鹊玉光含水，骊珠湿带涎。香清堪闭合，衣薄岂胜绵。珥笔游鳌禁，扶犂占鹤田。酒来扬子宅，人上剡溪船。自信篇章贵，能歌击壤年。  
丞相晨趋漏，元戎夜拓边。碧鸡崇汉畤，丹药监秦仙。敢谓鳌头选，初逃虎口涎。柳词方濯锦，雪赋已抽绵。艳艳金为屋，辉辉玉满田。客衣随楚制，乡梦逐吴船。所赖三阶正，螭坳记有年。  

○陪可用中议祠星于天宝宫  

教命司诸席，元辰集醮筵。星君符介寿，岁纪辑安躔。炬焰天无夜，熏焚树有烟。音如缑岭上，拜似竹宫前。蕊笈祥延世，飙轮俨御仙。日余青炜接，宿耀罽坛连。象纬昭重润，斋明祝大年。步虚垂佩响，奠币织文鲜。诚感将馨祀，神娱乐鼓渊。蕃厘归帝冑，孚佑播农田。  

○崇真宫西梨花  

春日梨花下，相逢把臂行。香痕怜粉白，酒晕惜红轻。影动帘穿燕，声来树度莺。共当■〈扌弃〉一醉，莫待鬓华生。  

○明日在罗中官园池次韵  

帝里春光媚，花前可独行。额黄团带小，眉绿画痕轻。荡浆波浮鹢，裁衣粉妒莺。却愁风信恶，明日树阴生。  

○卢师山下过郝景文参政墓  

故相声名远，荒阡松柏长。地能终不夜，天暮借飞光。旧客驱车过，新诗洒泪伤。千年此山下，樵牧禁牛羊。  

○送史正翁经历之嘉兴  

京华春满眼，楚客榜船归。花送行衣舞，莺从上苑飞。莼鲈随俸入，桑苎接田肥。铃阁文书少，还知小吏稀。  

○姚左司墨竹为贾仲章尚书赋十韵  

江渚春生雨，山楹夜宿云。箨鳞穿石锦，节粉带书芸。玄玉昆刀削，素丝并翦分。鱼竿方问野，凤管已招君。莫作宣房楗，还歌华泽文。露零忻鹤警，星度恐萤焚。影似风棂见，声如雪幌闻。裁冠终有制，作屋更无氛。移植惊燕叟，盘根识楚妘。中郎挥墨汁，宗伯侑炉熏。  

○送宋诚夫 【大】 【太】 监祠海上诸神  

上圣崇明祀，元臣属有文。内香开宝炷，制币出玄纁。授节临前殿，传胪听后军。酒清黄木庙，鱼祭武夷君。母应回雨，天妃却下云。不劳风有隧，犹愿楚无氛。漕粟琅琊见，还珠合浦闻。穹苍天坱漭，溟渤气絪缊。龙户编鱼赋，鲛人织雾纹。畤祠光炯炯，宣室语欣欣。鹏运连番舶，轺归愿冀群。观书曾拜洛，歌赋不横汾。越水琉璃静，闽花茉利熏。伏波封莫请，宵旰念华勋。  

○求赵伯显画家山图用唐李中韵  

春雁南来后，家书一纸无。山花应向日，陂水计通湖。羸牸衣资絮，生蚕薄藉芦。久宜拂白石，强此伏青蒲。琴客分抄谱，仙翁许借壶。园红榴火炼，沼绿芡盘铺。岚气飘檐隙，烟光郁座隅。呼云横螮蝀，问月看蟾蜍。倚杖心何逸，观鱼兴不辜。新开竹林径，并乞写成图。  

○猗绿园  

殖产吾何取，开林我独能。缚船尝取竹，捣纸每移藤。池曲波涛小，花繁雾雨蒸。春云同础润，秋月共江澄。凤下非因食，鱼来不可罾。写经还道士，裹饭乞行僧。笋屦新青折，荷衣旧翠凝。浮瓯茶有乳，溢瓮酒无冰。香灺留文篆，书囊剩缭绫。清晨餐玉罢，东坐日初升。  

○出都  

长城怀古处，身在日华东。水出卢龙塞，山连碣石宫。沙鸥终自白，霜树忽然红。云海鸿蒙气，归颿杳霭中。  

○登雨花台  

积翠生层巘，凝光浴巨涛。吴城花覆井，楚舸竹栽篙。地近鱼龙逼，天空鹤鹳高。野桥皆螮蝀，溪水尽蒲萄。雨石逢芝箭，风林得凤毛。臙脂儿女小，罨画鬼神饕。六代都衔璧，三山尚戴鳌。故宫犹荏苒，古树漫周遭。仙洞歌瑶草，人家宴碧桃。饭香非接淅，酒好不篘糟。绿雾春连阁，丹霞晓映袍。攀跻忻境胜，跋涉惮人劳。老我才还劣，清资愧重叨。采诗今有使，问俗似无曹。佳丽千年最，声名一世豪。岁时休澣日，携手可游遨。  

○赠杨洞天道人  

我自不入俗，君今又欲仙。鸟啼百花里，屋住万山边。密树云难过，空潭月易圆。题诗秋卷了，为说小行年。  

○五言六首  

太行东北去，形势自天分。一苇航吴越，千车挽朔云。衣冠今复盛，豪杰古犹闻。欲献三都赋，茫然愧不文。  
不作还山梦，因吟李杜诗。平生无饱饭，抵死只忧时。事实兼唐史，风流揖楚词。山川旧游处，千载有余悲。  
好去春山路，骑驴罨画中。徜徉紫芝客，憔悴鹿皮翁。得酒宁辞醉，逢人莫语穷。乾坤皆古意，人自不相同。  
御史青骢马，词臣白玉堂。有才皆展骥，此老尚亡羊。云海迷舟路，天风失雁行。不须愁白发，正欲媚幽光。  
闻道光山县，城南十里赊。人家依翠竹，野水乱梅花。应有仙烧药，宁无客■〈舟羲〉槎。行当问田亩，结屋贮烟霞。  
栽竹复栽花，居然处士家。有田供白饭，无句咏青霞。春雨浮邻瓮，秋船系树槎。渔樵相见熟，来听读《南华》。  

○北行  

山转疑无路，溪深似有云。衣裳沾沆瀣，鞍马入氤氲。岩树花凝画，崖藤蔓驻曛。佛宫金币币，帐屋锦文文。尘坌车争出，霞舒骑乱分。烟中听犬吠，天畔见人耘。草檄期诛泚，歌诗拟吊蕡。家家收枣栗，处处种榆枌。枕有仙人记，琴无山鬼闻。时巡劳圣主，灵会召神君。泉脉流钗股，松身镂缬纹。团团留象迹，矗矗立驼群。龙虎盘南石，貔貅镇北军。井盐仍皛皛，马酒亦醺醺。越贡珠玑错，夷琛翠羽纷。弓旌征隐逸，斧钺赐功勋。俗已多羊酪，民还贱豕豮。雨余雷菌长，秋入地椒芬。井邑联山海，仓箱溢陇汾。白鹰随雪雁，黄鼠掘田鼢。太祖初飞御，中原正溺焚。剑光明塞道，箭影落冥氛。圣嗣开元极，天声震大■〈鼓上贲下〉。辕门方纳禹，国镜又收员。降主来衔璧，奔君自束缊。只今修栒簴，何但去■〈车宛〉轒。公子衣缝掖，王妃曳练裙。期绵尧历祚，物阜舜风熏。学士工谟训，成均载典坟。小臣难颂德，祇合采书芸。  

○送同年赵继清尹安陆  

席帽文场里，于今十七年。白须俱满镜，墨绶独行田。鹈翼知吾刺，鸾栖觉汝贤。高才多晚达，未可叹迍邅。  

○寄舒真人  

金阙来华盖，琳坛集羽衣。石因锺乳腻，松为茯苓肥。剂墨香翻杵，修琴玉布徽。天低临象纬，日近逼光辉。竹里开长径，池边蔽小扉。红迷霞绮错，绿涨水环围。仙杏葩凝赤，蟠桃萼翦绯。龙来还独宿，鹤去更知归。割蜜蜂先避，衔书凤自飞。祠雷陈古磬，符鬼掣灵旗。丹井泉偏冽，铜盘露未晞。俗人那得识，诗客尽相依。伊我逢休澣，从兹咏浴沂。凭师消鄙吝，犹可采山薇。  

○送华山隐之宗阳宫  

江阁鱼龙近，山房雾雨多。地清天不暑，池曲水无波。笋箨迎书带，樱桃送锦窠。呦呦呼伴鹿，唼唼换经鹅。养素行编屦，乘闲坐织蓑。几篇餐玉法，一帙醮星科。香灺沈银叶，衣裾佩紫荷。丹光留海月，绛景出松萝。醉忆泉浮乳，幽怜石烂柯。神君攀绿桂，天女踏青莎。邀客登山顶，寻真入涧阿。洞箫吹道曲，云纸写鱼歌。予发今如此，君心可奈何！高谈见明月，为我问娑罗。  

○石田山居八首  

甲子人愁雨，河田麦已丹。岁凶捐瘠众，天远祷祠难。贾客还沽酒，王孙自饱餐。更怜黧面黑，征戍出桑干。  
积雨衣裳湿，愁人是麦田。泥将深没马，雾欲堕飞鸢。爨火劳薪尽，家居老屋穿。墙根杂蛙蚓，拟买系篱船。  
光山枫制锦，潢浦荻飞绵。秫熟何论酒，鱼来不计钱。卜邻多野老，求药有神仙。为客留羹笋，清晨步石田。  
四月淮天雨，清林荫碧池。笋香邻瓮酒，禽响 【一作听。】 客窗棋。田鼓春迎社，乡巫夜赛祠。渐知飘泊久，自觉是农师。  
无麦夫何极，吾忧陇亩空。岂能驱盗贼，得忍鬻儿童。荼蓼充肠熟，樵苏救口穷。无端县小吏，召役到疲癃。  
作客何多意，淮南即是家。自牵萝屋小，不正葛巾斜。书懒眠尤熟，诗来酒更赊。春天云妩媚，相对坐鸥沙。  
竟日无宾主，山房一秃翁。竹光浮昼碧，花蕊扬春红。田父分鸡桀， 【一作栅。】 邻僧乞 【一作与。】 鹤笼。时行亲杖屦，未觉坐书空。  
淮南穷僻地，先世有林庐。花曙鸣山鸟，芹春跃岸鱼。鼓琴仙度曲，种杏客传书。朋旧如相觅，休嗔礼法疏。  

○用乐天韵因效其题咏闲意  

缫丝车响雨来稀，罨画图中住翠微。村北村南桑扈叫，家前家后竹鸡飞。青怜藤蔓春牵屋，绿爱荷盘夏翦衣。更忆江天家万里，行逢僧子借船归。  

○寿郝大参  

退傅归来发尚青，角巾闲对老人星。凤凰池上辞松阁，鹦鹉洲边买竹亭。留客只谈三里雾，见人不问五侯鲭。惭无刚卯为公寿，他日淮南种茯苓。  

○寄隐士  

林下萧然一病身，可怜家计若为亲。葛花藤蔓供山贡，菰米莲房给水珍。鹤子见贫能代仆，犬儿知主会憎人。清朝日日弓旌出，谁说巢由不肯臣？  

○奉和奥屯都事秋怀  

灵河七夕巧云稠，坠露声清夜得秋。月冷桂花飘左界，山寒 【一作空。又作深。】 荔子落东瓯。人怜纨缟裁衣袂，谁借蒲葵翦扇头？竹影近窗砧杵急，梦随南客问行舟。  

○双头菊  

金屈巵边醉袖垂，秋云如幄贮仙姿。寒生小靥回鸾动，香入流苏睡鸭移。结绶巧承西颢曲，落钿羞带月支眉。青霜为我催憔悴，银屋何人怨别离？  

○送忽都达儿著作祠岳渎 【戊午状元。】  

日长东观著书清，绛荐龙香为帝擎。山□发灵银瓮出，河宫迎节马图明。行观谣俗期星使，归奏蕃厘拜月卿。千里楚乡乘传去，关人应识弃繻生。  

○和继学郎中送友归越中  

蓟门东望海无波，谁许山人问薜萝。雀舫春声留水燕，鹄袍秋影动天鹅。鉴湖草满芙蓉少，鄞县 【一作水。】 潮来牡蛎多。羞见京尘遮帽顶，羊裘亦欲换渔蓑。  

○挽何得之先生  

手织乌纱日卖钱，全家闲 【一作移。】 住五云边。伏生有女书空在，伯道无儿世共怜。北市行歌花烂熳，西亭坐啸月婵娟。少微光气 【一作星彩。】 今年闇，知是诗随过海船。  

○钱塘潮  

石桥西畔竹棚斜，闲日浮舟阅岁华。金凿悬崖开佛国，玉分飞瀑过人家。风杉鹳下春鸣垤，雨树猿啼暝蹋花。欲赁茭田来此住，东南更望赤城霞。  

○追和许浑游溪夜回韵  

溪水连云过竹间，溪声云影半潺潺。鹤来近屋童看熟，鹭下长松客对闲。直待月痕侵石坞，还期烟色认柴关。人生岂独官为贵，好向君王乞越山。  

○赋王叔能宅芍药  

莺粉分奁艳有光，天工巧制殿春阳。霞缯襞积云千迭，宝盝凝脂蜜半香。并蔕当阶盘绶带，金苞向日剖珠囊。诗人莫咏扬州紫，便与花王可颉颃。  

○上京翰苑书怀三首  

沙草山低叫白翎，松林春雨树青青。土房通火为长炕，毡屋疏凉启小棂。六月椒香驼贡乳，九秋雷隐菌收钉。谁知重见鳌峰客，飒飒临风鬓已星。  
门外春桥漾绿波，因寻红药过南坡。已知积水皆为海，不信疏星又隔河。酒市杯陈金错落，人家冠簇翠盘陀。熏风到面无蒸暑，去鸟长云奈客何。  
万里云沙碣石西，高楼一望夕阳低。谷量 【一作深。】 牛马烟霞错，天险山河海岱齐。贡篚银貂金作藉，官窑磁盏玉为泥。未央殿下长生树，还许寻巢彩凤栖。  

○次韵王参议寄上京胡安常诸公二首  

石甃冰澌古不消，广寒张乐喜闻《韶》。五防戏马春旗合，百队回龙晓仗朝。阊阖门高承藻井，番禺县远贡鲛绡。年年载笔陪京道，题柱相如又过桥。  
省中温树昼阴阴，郎署熏衣尽麝沈。星近紫垣明上界，日行黄道对天心。和鸾秋驾车尘静，佩玉朝鸣漏水深。好乞龙门滩上石，种桐千尺断为琴。  

○贡院忆继学治书  

棘闱粉署隔重墙，校艺分官属正郎。五夜风帘烧蜡烛，九天冰树剂龙香。周旋接武尚书履，供帐留茵御史床。胪唱合门春色曙，侍臣应奏庆云章。  

○治书宠和误用光字仍再次韵  

金吾鱼钥限南墙，幞被淹旬借直郎。灯转九枝回昼景，笔题双榜夺春光。番禺珠琲宁无树，勾漏丹砂信有床。明日大廷亲策试，昭回云汉见天章。  

○治书再和复次韵  

西南春巷杏花墙，索米长安汉戟郎。市里忽闻鸡吐绶，海边还报鸟含香。月移桂树通阶石，芝发铜池谢井床。儤直合门休沐夕，新诗刻烛赋千章。  

○贡仲章待制宠和次韵  

宫云光影度椒墙，待制官高不是郎。夕拜日升龙尾道，朝回天赐马人 【一作牙。】 香。戴凭久负谈经席，阮籍唯知近酒床。春巷杏花开未遍，门前欣得碧霞章。  

○画古木  

桑空河上生贤相，枫老山中化羽人。未借九关当地轴，还曾八月上天津。雷烧桐尾琴材古，玉刻龙形剑具新。雨蚀苍皮苔护石，泉舂玉乳月翻轮。东堤杨柳春烟暖，西浦芙蓉晓露匀。偃蹇孤根岩壑气，我知棫朴不为薪。  

○鄢陵别南客  

棱层林表白浮图，古鄢城高旅望孤。秋雨喜沾梁土麦，暝烟愁合楚田芜。行人北上随沙雁，归客南还对渚凫。溱洧波清多草树，百年生聚尚绳枢。  

○寄弘长老云山  

曙雨初生螮蝀桥，梵山吟呗不移朝。曾分禅榻春盘礴，更想云山夜寂寥。茧纸题诗寻伴少，郫筒沽酒入城遥。佛龛千丈金银界，照世酥灯弟子烧。  

○龙虎台应制  

龙虎台高秋意多，翠华来日似鸾坡。天将山海为城堑，人倚云霞作绮罗。周穆故惭《黄竹赋》，汉高空奏《大风歌》。两京巡省非行幸，要使苍生乐至和。  

○徽政院公退  

早春天气半晴阴，坐隔宫墙望上林。御水有波皆浴凤，官桥无柳不拖金。相风竿直青云近，井干楼高绿雾深。朝路暮归尘更合，五方调马出骎骎。  

○奉陪荐食英宗神御殿用继学韵  

垂石松阴偃翠虬，先皇曾此驻龙辀。茂陵弓剑随天御，原庙衣冠奉月游。藉玉已行周制度，酎金不罚汉诸侯。百馨水陆修菹醢，望拜孤臣涕莫收。  

○送王参政上京奏选二首  

滇池细马踏龙沙，宰 【一作参。】 相朝天路不赊。峡里琴泉春作乳，月中珠树夜成花。三千礼乐尊儒术，百二山河壮帝家。鱼上禹门无点额，直郎宣奏日当衙。  
千官吉日听宣麻，白发文 【一作词。】 臣帝汝嘉。池凤有毛皆五色，蕊珠无树不三花。绿绨诏底书分雨，红锦囊中字翦霞。天路北盘三十六，归时秋月满京华。  

○赠内  

几年不到鹿门山，妻子相看亦强颜。桂树有枝曾独折，女萝无蔓不同攀。仙人楼上骑黄鹤，野客笼中放白鹇。莫恨五湖波浪阔，鬓毛归去未全斑。  

○画海棠图  

石家五尺珊瑚树，海国千房火齐珠。风雨春寒围锦护，艳阳天暖倚阑扶。浣时应贮芙蓉水，香处重熏翡翠炉。红腻不随蜂觜蚀，粉匀终为蝶身敷。葳蕤彩缬盘仙绶，襞积云罗落舞襦。青帝化成非幻有，杜陵吟老却知无。催开每赖斟鹦鹉，吹落还因唱鹧鸪。曾见赤城花亚蕊，丹铅此去不须图。  

○送毛真人还山  

朱提仙印碧霞裳，赐履承恩自尚方。雨洒石坛苔锦滑，日穿油幌竹书光。叶凫此日还沧海，汉鹄当年下建章。琪树万丛芝万本，江南归路水云乡。  

○奏对兴圣殿后  

万花簇锦宝帘垂，化日舒舒漏下迟。马酒金盘流沆瀣，凌人玉井出琉璃。侍臣橐笔皆鹓凤，御士櫜弓尽虎罴。他日沧洲应梦想，紫宸端御放朝时。  

○杂咏二首  

百丈牵船泝上流，清淮从古有三洲。浮山堰逐降王去，淝水波因小谢收。红树有霜还可骑，白苹无雨更宜舟。平生自是多行役，莫信吾家马少游。  
濠梁无客更观鱼，游子行过莫问书。潮落沙痕鸥泛少，风回云影雁行疏。归帆夜宿山前寺，从橐秋辞仗外车。俯仰此身天地内，沧洲重去带经鉏。  

○西山  

凤城西去玉泉头，杨柳堤长马上游。六月熏风吹别殿，半天飞雨洒重楼。山浮树盖连云动，露滴荷盘并水流。舣岸龙舟能北望，翠华来日正清秋。  

○试院杂题五首  

小雨霏微不作泥，棘闱鱼钥待晨鸡。银袍影近花灯立，彩户光连粉署题。霢霂已沾文运庆，絪缊犹觉化钧齐。端门三月黄金榜，应有商霖应上奎。  
莲炬银台堕蜡泥，氍毹重席织文鸡。计偕万里人交趾，骨买千金马月题。省树春回珠蕊亚，御沟冰泮缬波齐。胪传名上多龙虎，昨夕官占已报奎。  
春闱新雨透花泥，学士联诗拟斗鸡。騕褭龙媒来大宛，狻猊狮子出雕题。宫花压帽牌金小，官锦裁袍绶彩齐。奏牍三千方朔健，天章烂熳象西奎。  
歌诗且莫到青泥，好倩王襃颂碧鸡。人去淮南愁米价，雁来江北问书题。催花晓树飘帘密，滋麦春膏覆垄齐。最喜泰阶平在位，众星分次绕明奎。  
游客春来醉若泥，摄官一月伏雌鸡。连茵夜听同年语，写纸朝分举子题。画阁熏香金篆郁，银台烧烛玉虫齐。太官已具恩荣宴，列宿重辉想次奎。  

○光山县尹孔凝道作县有声乡人为图 【一作「题光山县孔宰豳风亭」。】  

光山近在故山西，树满江头稻满畦。邻屋读书相教授，社祠醉酒共提携。水牛砺角嫌耕浅，野茧抽丝喜价低。春雨行田无从吏，独骑斋马畏青泥。  

○无题四首  

瓦沟银竹曙翻江，阆苑凉风满石幢。葛令寄来丹臼一，陶公归去酒瓢双。梧桐寂寞陈公井，薜荔扶疏玉女窗。天畔帝车呼小凤，桂花流水夜淙淙。  
鹤城十二迭瑶光，琪树悬秋四面香。蛱蝶染花生粉白，玻璃着酒暖金黄。熏炉旧梦凭荀令，烛扣闲吟属沈郎。南国雁来书不至，江楼谁为制荷裳。  
三湘潇洒恨无潮，乌鹊填河愿有桥。丹穴凤来龙树远，海门鱼去蜃楼遥。已知京兆夸高髻，不信章华斗细腰。船尾横江春水急，长年无事醉吹箫。  
爱酒书生白发垂，鸾胶獭髓岂能医。汉宫斗草端阳节，唐殿穿针七夕时。竹上蛎房真可买，石间芝箭似难移。扬雄拟奏河东赋，但乞君王酒一巵。  

○次前韵四首  

岷峨山下锦成江，好买玄都翡翠幢。竹种篔筜千万个，鸟飞鸂■〈涑鸟〉两三双。铜龙漏下春生水，金马神来雾入 【一作敛。】 窗。花落天台招小隐，胡麻饭熟石淙淙。  
切玉龙刀宝气光，祫罗半臂麝脐香。荔枝囊密嫣嫣紫，卢橘团金颗颗黄。秦氏故侯更汉主，石家小妇嫁孙郎。江心谁铸芙蓉镜，照见嫦 【一作姮。】 娥织翠裳。  
钱塘八月水生潮，邛筰千年竹架 【一作作。】 桥。簟织龙须天路近，衣裁蝉翼渚宫遥。府中丞相鱼垂带，阃外将军箭插腰。无奈黄金闲买赋，云间学得凤凰箫。  
乐部韦娘舞小垂，病来能召 【一作识。】 翰林医。嗔人书奏三千牍，劝客歌诗十二时。金谷花枝随雨尽，石城江水逐潮移。世间若有神仙术，西去瑶池醉酒巵。  

○龙门  

万壑奔流一峡开，君王岁岁御龙来。人间尘土常相隔，天上星辰到此回。草木四时承午日，风云半夜束春雷。自惭曾奏《长门赋》，跋马傍徨念暴鳃。  

○还过龙门  

紫塞秋高凤辇回，龙门有客去还来。荡摩日月昆仑坼，吐纳风云混沌开。天帝有神司主宰，地灵无力戴崔嵬。谁吹石濑成飞雨，不使时人污酒杯。  

○驾发上京  

苍龙对阙夹天阍，秋驾凌晨出国门。十里貔貅骑腰褭，一双日月绣旗旛。讲搜猎较黄羊圈，赐宴恩沾白兽尊。赫奕汉家人物盛，马卿有赋在文园。  

○和袁伯长待制送虞伯生博士祠祭岳镇江河后土  

房闼歌儿翠黛摧，不禁夫婿陟崔嵬。一春花好人相别，四月梅黄雨又来。酒酌玉缸酣脸晕，香消银叶蠹炉灰。祠官好致君王意，早奉神休马首回。 【此题《清容集》本是两韵。《石田集》亦载二首，而前一首低字韵见《萨天锡集》，各本皆然。及《元音》、《体要》诸选，亦俱作萨诗。岂伯庸、天锡各存一诗耶？抑其中必有一误也。姑仍其旧以俟考。】  

○琉璃帘  

吴侬巧制玉玲珑，翡翠虾须迥不同。万缕横陈银色界，一尘不入水晶宫。月华远射离离白，灯影斜穿细细红。相隔神仙纔咫尺，灵犀一点若为通。  

○菊枕  

东篱采采数枝霜，包裹西风入梦凉。半夜归心三径远，一囊秋色四屏香。床头未觉黄金尽，镜底难教白发长。几度醉来消不得，卧收清气入诗肠。  

○野兴  

沧洲梅发月生波，屋角寒藤半挂萝。孤石隐林真似马，乱云渡水却如鹅。步随野老逢人少，闲过邻家有酒多。转忆淮南粳稻熟，夜归冲雨借田蓑。  

○开平事  

金马门东画省西，千官花覆曙光低。九茎芝盖云衣合，百石铜盘露颗齐。鹿栅已营修竹坞，燕巢还补落花泥。上林伏日金桃熟，鹦鹉来时不敢栖。  

○次韵进士宋显夫海岸春行  

灵沼春波殿影高，行人苑外望蟠桃。街尘曙雨沈红雾，宫瓦晴霏动翠涛。鸟度镜中还避弹，鱼跳船尾不因篙。曲江别有新承宴，笑我官曹似马曹。  

○驾发  

紫绣鸾旗不受风，北都驾发日曈昽。九秋宫殿明天外，十部箫韶起仗中。白海水波浮晓绿，赤城花蕊带春红。神皋不用清尘雨，辇路龙沙草藉重。  

○送宋显夫南归  

琵琶沟北识君初，藉甚才华二十余。欲赋兔园干孝邸，不同狗监荐相如。潇湘路熟逢知己，韦杜天低望故居。携幼归来拜丘陇，南游莫恋武昌鱼。  

○寄淡渊提点  

仙客吹箫踏月轮，因游淮海误寻真。松花捣药分贫士，柿叶题诗寄远人。秋浦有潮留载酒，春云不雨取裁巾。江都千树隋宫柳，曾见先生绿发新。  

○送客西归  

陆机初入洛，王粲却归秦。春草无愁思，杨花送远人。  

○雪中登郡城西亭二首  

石路屐齿滑，天风吹高寒。花明喜珠缀，竹瘦愁露漙。  
楚甸无层冰，霢霂土膏湿。更怜三角湖，澄彻莹寒碧。  

○吊节妇  

白日松台閟，青山石椁沈。空余哭夫泪，下入九泉深。  

○题四皓图  

不听高皇召，还来太子宫。阿■〈弥上女下〉人彘祸，吾恨紫芝翁。  

○僧院蜀葵  

紫晕成丹景，黄敷缀绿幢。何因女冠子，却近老僧窗。  

○闲题树叶上  

秋意凤城多，凉飙奈夜何？题诗满霜叶，不见洞庭波。  

○山水图  

石壁云生树，涛江雨闇船。居人属仙籍，长负免丁钱。  

○李陵台二首  

故国关河远，高台日月荒。颇闻苏属国，海上牧羝羊。  
蹛林闻野祭，汉室议门诛。辛苦楼兰将，凄凉太史书。  

○画鹰  

侧视窥霄汉，低飞近草莱。金鞴时一脱，肉饱更须回。  

○题猿图  

江渚无来雁，山樊有宿猿。秋高卢橘熟，巴月树连村。  

○黄河  

尘海东南下，云山西北高。黄流荡中潏，万里费波涛。  

○独石  

秋濑喧石梁，临流不肯渡。与客坐忘归，山寒日将暮。  

○六言三首  

南塘雨晴草满，西林春早花疏。道士烧丹借灶，山翁种树求书。  
白鸟飞来何许，青山闲对谁家？日暮一尊浊酒，不知风帽欹斜。  
绝涧花迎暮竹，回塘水媚春云。欲赋淮南招隐，山中桂树留人。  

○杨妃墓  

汉庙衣冠照碧磷，唐陵翁仲作黄尘。马嵬坡上棠梨树，犹占秦原几日春。  

○南城二首 【《元文类》作《竹枝歌》。】  

城南牡丹一百本，翰林学士走马来。渡水杨花逐飞燕，蓟中芳草送春回。 【一作「翦衣雪影覆春台」。】  
粟侯亭前 【一作「宅中」。】 花一园，客来日日 【一作「饮酒」。】 费金钱。明朝碧树春城令，恨不江东问酒船。 【京城南粟侯玩芳亭，仲渊子于同赏牡丹。】  

○骊山二首  

绣岭春来绿树圆，东风吹影入温泉。华清梦断飞尘起，玉雁衔香堕野田。  
玉女泉边翠藻多，石池涵影媚宫娥。可怜绣岭啼春鸟，犹似梨园弟子歌。  

○河湟书事二首  

阴山铁骑角弓长，闲日原头射白狼。青海无波春雁下，草生碛里见牛羊。  
波斯老贾度流沙，夜听驼铃识路赊。采玉河边青石子，收来东国易桑麻。  

○七夕舟中苦热  

尝忆银床桐泣露，更思玉椀蔗流浆。天孙初嫁龙绡薄，却恐秋河入夜凉。  

○戏马台  

将军一叱靡 【一作废。】 千人，未可掀髯便笑秦。枉筑高台闲戏马，汉王将地拟功臣。  

○春日即事  

梨花白罢海棠红，谁为韶光次第工。小合卷帘春事晚，竚看蝴蝶过庭东。  

○送胡古愚还越二首  

越江秋水得霜清，夜夜天南婺女明。客子布衣风又急，世间无用是才名。  
送客归山天正霜，吴江蟹美橘初黄。上林千树樱桃熟，莫恋金华是故乡。  

○过故相宅  

瓦坠当檐燕不来，白头老妾卖花栽。旧时小吏今身贵，羞近门西上马台。  

○闽浙之交三首  

闽峤人居罨画图，客行只欲望京都。笋舆轧轧相思岭，秋雨空蒙叫鹧鸪。  
路入闽中尽翠微，家家蕉葛作秋衣。石墙遮竹松围屋，时有丹禽哺子归。  
山溪秋濑急飞淙，万斛跳珠溅石矼。闽女唱歌来漂苎，素馨花插髻丫双。  

○诮燕  

风雨池塘斗颉颃，春来秋去一生忙。世间多少宽闲境，辛苦营巢傍屋梁。  

○五月芍药  

红芍花开端午时，江南游客苦相疑。上京不是春光晚，自是天家日景迟。  

○潘居士施饭  

饭饱千僧洗钵归，生台饥鸟拂檐飞。山中丈室维摩病，独向长松挂衲衣。  

○骏马图  

天马西来入帝闲，风鬃雾鬣驳文班。房星一夜光如水，却怨龙媒万里还。  

○贡院次曹子真尚书韵二首  

杏园三月换银袍，燕子西飞背伯劳。赋罢长杨传唱急，天门金榜日华高。  
红绫饼餤出宫闱，赐宴恩荣玉殿西。白发词臣曾射策，榜名欣见武都泥。  

○和史参政韵 【一作「殿试和李参政韵」。】  

五云天近昼香残，红白花枝满药阑。一夜东风吹小雨，殿头持卷隔帘看。  

○丁卯上京四绝  

山雨晴时已是秋，苑中行殿日华浮。长杨十里旌旗宿，不使飞霜入画楼。  
离宫秋草仗频移，天子长杨羽猎时。白雁水寒霜露满，骑奴犹唱蹋歌词。  
海国名鹰岂鹘胎，渥洼天马是龙媒。明时不惜黄金赐，只欲番王万里来。  
持橐词垣已赐金，对衣侍拜更恩深。何如坐索长安米，只有诗歌满翰林。  

○御沟春日偶成二首  

御沟流水晓潺潺，直似长虹曲似环。流入宫墙才一尺，便分天上与人间。  
水南沙路雨清尘，桃李花开蛱蝶春。三月京华寒食近，东风十里酒旗新。  

○赵中丞折枝图  

洛阳春雨湿芳菲，万斛臙脂染舞衣。帐底金盘承蜜露，东家蝴蝶不须飞。 【牡丹。】  
乘槎使者海西来，移得珊瑚汉苑栽。只待绿阴芳树合，蕊珠如火一时开。 【石榴。】  
馆娃宫里醉西施，不觉秋生水殿时。酒病却嫌丹粉恶，洗妆天上影娥池。 【芙蓉。】  
火齐珠红拂翠翘，石家步障晓寒消。千枝蜡炬烧春夜，羯鼓催花打六么。 【山茶。】  

○代悼亡为陈云峤作  

燕子楼空花不开，绣帘天晚月初来。手痕留在红牙板，犹有余香妒落梅。  

○次王参政延福宫韵二首  

蕊珠宫阙画云扉，么凤桐花白日飞。冰水藕丝清暑宴，偷桃方朔醉忘归。  
唐家涨水望云亭，三月千花隔障屏。不似仙人华绿洞，双笙吹凤五芝庭。  

○题吴娃图二首  

金莲烛下看蛾眉，应是吴王半醉时。一自馆娃宫坏后，仙魂都上落花枝。  
千两金盘浴小儿，玉钗双堕燕差池。绣窗白日无针线，却笑罗敷不画眉。  

○吴宗师送牡丹  

十五年前花发时，仙翁邀赏醉瑶池。如今头白无情思，只见瑶池花满枝。  

○杨村  

霜明野水晓粼粼，芦叶黄时少白苹。船上忽逢吴客子，牵衣双手拂征尘。  

○绝句  

一春不得见花开，何况飞红堕酒杯。今日城南花万树，看花不肯放春回。  

○绝句七首  

吴王莲宫夜张乐，急管哀丝翠帘幕。可怜西子眉少颦，坐使长洲百花落。  
天上冰蚕白雪丝，裁成纨扇好题诗。南风恰住西风起，莫道班娘有怨词。  
初嫁郎时正盛年，画眉涂颊斗婵娟。只知百岁专房宠，谁料君恩不似前。  
江南女儿年十五，两髻丫丫面粉光。小红船上采莲叶，北客初来应断肠。  
盈盈小客抱琵琶，歌舞王孙帝子家。弹得开元教坊曲，金钱还只当泥沙。  
翡翠明珠载画船，黄金腰带耳环穿。自言家住波斯国，只种珊瑚不种田。  
甬东贾客锦花袍，海上新收翡翠毛。买得吴船载吴女，都门日日醉春醪。  

○寄示男武子  

烂熳天孙织锦机，春风吹雨洗芳菲。香泥满地臙脂湿，只许新来燕子飞。  

○桃花马  

白毛红点巧安排，勾引春风上背来。莫解雕鞍桥下浴， 【一作洗。】 恐随流水泛天台。  

○南方贾客词  

江岸琅玕悲帝妇，云光漏日波含雾。泷船春下鹧鸪林，青帻蛮郎占龙户。千寻高杉生翠微，北人去买椒葛衣。鸡骨卜神铜铸鼓，却意冰纨将北归。  

○踏水车行  

松槽长长栎木轴，龙骨翻翻声陆续。父老踏车足生茧，日中无饭倚车哭。干田荦确穉禾槁，高天有雨不肯下。富家操金射民田，但喜市头添米价。人生莫作耕田夫，好去公门为小胥。日日得钱歌饮酒，朝朝买绢与豪奴。识字农夫年四十，脚欲踏车脚失力。宛转长谣卧陇 【一作「陇亩」。】 间，谁能听此无凄恻。  

○缫丝行  

缫车轧伊茧抽丝，桑薪煮水急莫迟。黄丝白丝光縰縰，老蚕成蛹啖儿饥。田家妇姑喜满眉，卖丝得钱买羃■〈罒离〉。翁叟惯事骂妇姑，只今长男戍葭芦。秋寒无衣霜冽肤，鸣机织素将何须。翁叟喃喃骂未竟，当门叫呼迎县令。驺奴横索马鞭丝，妇姑房中拆纑经。  

○拾麦女歌  

垄雉飞，桑扈鸣，老蚕入簇茧欲成。原头腰鎌者谁子？刈麦归家作饼饵。心知栖亩有滞穗，恻恻忍收寡妇利。寡妇持筐衣蓝褛，终朝拾麦满筐筥。儿啼妇悲灶无火，寒浆麦饭晡时取。岂不见贵家妾，岂不知娼家妇，绣丝系襦莲曳步。银刀鲙鱼佐酒杯，狎坐酣歌愁日暮。拾麦女，拾麦女。尔莫嗟，尔莫忧，人生赋命各有由。前年贵家妾，籍入为官婢。今日娼家妇，年老为人弃。贫贱艰难且莫辞，毕竟荣华成底事？  

○古乐府  

天上云片谁翦裁，空中雨丝谁织来？蒺藜秋沙田鼠肥，贫家女妇寒无衣。女妇无衣何足道，征夫戍边更枯槁。朔雪埋山铁甲涩，头发离离短如草。  

○河西歌效长吉体  

贺兰山下河西地，女郎十八梳高髻。茜根染衣光如霞，却召瞿昙作夫壻。紫驼载锦凉州西，换得黄金铸马蹄。沙羊冰脂蜜脾白，个中饮酒声澌澌。  

○淮南田歌三首  

东塘水初满，西塘泉又生。春风两塘侧，多少路人行。  
蒲生亦有笋，菰生亦有米。可怜芙蓉花，照影秋塘里。  
借钱买盐茶，倩人莳早秧。日望秋田熟，仍防野鸭伤。  

○淮南鱼歌三首  

棹船淮水上，晒网赤岸南。船中捕来鱼，卖钱买鱼篮。  
小艇如凫鹥，湘东柴杉木。载家复捕鱼，夜夜系江竹。  
渡江问鱼价，人来索酒钱。妇姑亦不恶，便煮缩项鳊。  

○和王左司柳枝词二首  

郎君巧歌《杨柳枝》，柳眉初出学月支。隋堤千树烟光暮，不如柳眉初出时。  
凤城三月草色青，池塘飞絮相飘零。风吹宛转低扑人，长空 【一作天。】 白日流榆 【一作疏。】 星。  

○和王左司竹枝词二首  

日边宝书开紫泥，内臣珠帽辇步齐。君王视朝天未旦，铜龙漏转鸡人 【一作「金鸡」。】 啼。  
金炉宝熏留篆云，花间百舌鸣 【一作啼。】 早春。五坊戏马赛争道，传声 【一作宣。】 催赐十流银。 【《西湖竹枝词序》云：中丞诗名敌虞王。西夏氏之诗，振始于《石田集》也。竹枝，盖和继学之作。其音格矫健，类山谷老人。】  

○北歌行  

君不见李陵台、白龙堆，自古战士不敢来。黄云千里雁影暗，北风裂旗马首回。汉家卫霍今何用，见说军还如裹痛。不思百口仰食恩，岂念一身推毂送。如今天子皇威远，大积金山烽燧鲜。却将此地建陪京，滦水回环抱山转。万井喧阗车戛轮，翠华岁岁修时巡。亲王觐圭荆玉尽，侍臣朝绂蠙珠新。高昌句丽子入学，交趾蛮官贡麟角。斗米三钱金如土，国人讴歌将军乐。将军乐，四海清，吾皇省方岂田猎，观风察俗知太平。  

○车簇簇行  

李陵台西车簇簇，行人夜向滦河宿。滦河美酒斗十千，下马饮者不计钱。青旗遥遥出华表，满堂醉客俱年少。侑杯小女歌《竹枝》，衣上翠金光陆离。细肋沙羊成体荐，共讶高门食三县。白发从官珥笔行，毳袍冲雨桓州城。  

○前宛转曲  

紫檀出海南，削成琵琶槽。上有鸳鸯弦，弹曲声嘈嘈。客问此何声，新声名绛桃。一奏桃始华，再奏花枝斜。笑靥颊晕粉，仙源饭蒸霞。度作新声曲，春树双莺逐。双莺掷金梭，鱼藻荡圆波。陌上行车带结罗，绛桃年少光阴多。  

○萧姓渊善鼓琴予尝为之作我思操今自和林归再任巡徼之职于江南比行又求予诗遂为赋汉铜马式歌以送之  

汉家金铜铸马式，求马相比不失一。塞上将军得一匹，骕骦如龙高八尺。日斜骑出阴山道，猎猎霜风鸣浅草。鞍后并悬双白狼，归来穹庐月弓好。江南绿芜春接天，只须一抹蹴云烟。摩诃旧是将军种，酒涴青衫学控弦。  

○杨花宛转曲  

空中游丝已无赖，宛转杨花犹百态。随风扑帐拂香奁，度水点衣萦锦带。轻薄颠狂风上下，燕子莺儿各新嫁。钗头烬坠玉虫初，盆里丝缫银茧乍。欲落不落春沼平，无根无蔕作浮萍。缬波绣苔总成媚，人间最好是清明。清明艳阳三月天，帝里烟花市酒船。石桥横直人家好，小海白鱼跳碧藻。榆荚荷钱怨别离，不似杨花宛转飞。杨花飞尽绿阴合，更看明年春雨时。  

○公子行  

绿香绣帐乘流苏，床头三尺红珊瑚。十八窈窕秦罗敷，曲房小步珰鸣襦。高台公子吹笙竽，百斛明珠买氍毹。兰灯桂浆炙文鱼，但苦不驻羲和车。  

○拟唐宫词十首  

华清水殿绣芙蓉，金鸭香消宝帐重。竹叶羊车来别院，何人空听景阳钟。  
银床井泠露漙漙，半臂熏衣钏辟寒。不恨长门冬夜永，小奴休报袜罗单。  
长门月转漏声催，自熨寒衣减带围。休怕官家嫌体弱，细腰曾是楚王妃。  
合宫舟泛跃龙池，端午争悬百彩丝。新赐承恩脂粉硙，上阳不敢妒蛾眉。  
茧馆缫丝湿翠翘，夫人纤指织龙绡。罗襦双佩清晨响，只恐君王有晏朝。  
八姨粉翠锡千缗，脂盝新妆百宝匀。白发上阳宫女老，补衣重拆绣麒麟。  
卯酒微微解宿酲，催花羯鼓变新声。君王好赐承恩宴，辛苦边头百将营。  
露兰研粉寿阳妆，帘内新烧百刻香。圆舌教成鹦鹉语，偷将玉笛送宁王。  
银河七夕度双星，桐树逢秋叶未零。万岁君王当宁立，妾身不怨 【一作顾。】 命如萍。  
花气蒸霞淑景明，望仙楼上看弹莺。李謩吹笛宫墙外，学得梨园第几声。  

○书上都学宫斋壁  

斋居芹宫旁，永日少人迹。清心慕古躅，简编颇紬绎。徒自伤迷民，位卑力莫及。苟禄亦可羞，吾将反蓬荜。  

○集袁王二学士诗为首二句祖常足成之  

石城月落鸦栖堞，秋浦天清雁拂檐。春送乱红浮酒面，山飘空翠湿书签。  

○鹦鹉联句同王继学赋  

雕笼居啄桃，袨服仪采绿。南荒孕灵质，西颢发丽曲。颈绶红萦丝，喙棘赪屈玉。蓄慧婉含章，襮彩粲成缛。能言贯珠舌，善舞凌云躅。金眸肖鞴隼，珍畜异巢鹄。层塔宝舍利，深杯注醽醁。流丹曙林度，堕翠春洲浴。石镜影毰毸，铜梁步陆续。题赋吾岂能，入贡尔应录。  

○都城南有道者居名松鹤堂暇日同东平王继学为避暑之游因作松鹤联句  

偃云耸层霄，惊露落古雪。虬枝喜垂涧，鹭羽陋鸣垤。蟠石千岁苓，顶朱百龄血。胎禽哺春巢，乳脂凝冱节。舞盖竽籁喧，啄粒苔藓啮。玄玉熏麝煤，碧胫隘鸡桀。陟岳秦爵崇，授甲卫轩劣。沐发豹雾深，引吭凤竹裂。风驭八极小，河舟三翼拙。鲁缟曳褵褷，夏社挺嶻嶭。任重明堂材，言归华表别。拳缩包胥立，坚刚伯夷烈。延世饵方液，顾步炫高洁。作室擅兹美，观物入独阅。誓将束囊书，从尔解佩玦。  

○天庆寺纳凉联句  

槐屋夏阴繁，石池暑气清。高堂瞰福田，邃宇依王城。午磬梵呗集，夜廊酥灯明。龛经郁金字，壁础承丹楹。寂寂鸽栖罘，宛宛燕穿荣。露葵炫昼艳，霞药敷阳英。境阒便静室，心古乐高情。逍遥祇园赏，迤逦庐社盟。山枕藉云润，水簟凝冰轻。饭盂给香积，袈衲褫华缨。共忻朋簪合，敢谓词锋并。睥睨荒草棘，横纵按林垧。幽寻振尘鞅，雅谈忘飞觥。鄙哉河朔饮，投愤得世名。  

***◆贡集贤奎（云林集）***  

奎字仲章，宁国路宣城人。自少以文学名，檄为池州路齐山书院山长。秩满，授太常奉礼郎，擢应奉翰林文字，兼国史编修。延佑初，迁江西等处儒学提举，入为翰林待制。至治初，以母年垂九十，谒告归。益治园池，莳花木，筑亭曰「爱日」。兄弟奉母游宴其间，乡人荣之。泰定中，母忧服阕，拜集贤直学士。天历改元，命代祠北岳、济淮、南镇。其明年春，还自会稽，以疾归故里之南湖，至秋疾愈。十月朔旦早作，谓犹子师文曰：「吾夜梦作诗，有『竹树萧萧夹泉石』之句。其末云『九转丹成生羽翼』，是何祥也？」语已，泊然而逝，年六十一。赠翰林直学士，追封广陵郡侯，谥文靖。仲章为文，闳放儁傀，不狃卑近。大德中，朝廷方议行郊祀礼，诸大臣以仲章识鉴清远，引置礼属，多所讨论。其在词林，与元复初、袁伯长、邓善之、马伯庸、王继学、虞伯生辈相唱和，皆一时豪俊声名之士。晚年萃撷诸礼书，欲定为一家言而未竟。所著诗文有《云林小稿》、《听雪斋纪》、《青山谩吟》、《倦游集》、《豫章稿》、《上元新录》、《南州纪行》，凡百二十卷，悉藏在秘府。明弘治间，曾孙吏部郎元礼编其所存者曰《云林诗集》，刊行于世。  

避暑  
敬亭山  
荅陈华仲二首  
梦故人  
题董简卿所藏潇湘图  
夜坐二首  
雪晴  
送夹谷伯敬之官单父  
和袁伯长冬至燕集韵  
题陈氏所藏着色山水图  
秋日陪大学士赵公憩龙山玄真宫  
登齐山  
荼■〈艹縻〉架  
宿凤口会九万兄  
登虎丘山  
河上阻风次韵袁伯长  
贯州  
送九万兄之乐清主簿  
送俞元明之官仙居县  
送张谦仲南台御史  
杂言四首  
送史高士谒吴闲闲  
度吕梁洪  
沙河  
河流  
读马伯庸学士止酒诗  
访渭口葛秀才因题其壁  
次韵牟成甫  
雨中  
汉剑歌  
赠送蒙古字周教授  
将过池阳留别诸叔兄弟诸友人二首  
赠任丹碧炼师  
赠张姓  
无题  
高侯画桑落洲望庐山  
袁伯长虞伯生约重赋次其韵  
牵舟行  
度闸行  
除日登大岩山  
赠杨生  
题商侯画山水图  
济州  
题赵虚一山水图  
送郭教授归镇江  
送刘道夫  
秋日陪集贤学士赵公敬夫憩龙山玄真宫  
和郑义山韵  
阳墅道中  
灯花  
和戴剡源同史宪使游三天洞二首  
同朱克齐蒋教授游大梵寺二首  
再和前韵二首  
居庸关早行  
枪竿岭  
次韵袁伯长舟中杂书三首  
宿三闸  
济州  
清河  
彭城夜泊  
真州  
郊行  
无题  
立秋日留阳墅庵  
久留翰院思归  
寄张芳洲  
舟过湖州  
得家书  
通州道中  
褱胡则大  
饯王敬叔  
寺丞公索赋鹤雏  
五月三日出城南书所见  
邳州  
采石矶  
惠安桥  
送马伯庸学士赴上都  
过河西务  
送师道侄赴太常奉礼并寄勉师泰二首  
司业李公哀挽  
赋牡丹  
次王士容经历赋广东二十韵  
题虞少监小像  
舟宿荻港  
枪竿岭  
李陵台次韵杨学士  
上蓝寺  
舟中偶成  
过广德  
偶成  
池州郡斋除夜寄呈家君  
望池州山  
慈湖矶  
题扇  
寄报国寺欣笑隐  

○避暑  

避暑北山下，修篁夹林阴。客来澹忘言，稍觉清我心。酷暑尚可避，酷吏不可禁。迹绝畏途辙，凉飙散尘襟。却嗟避名者，犹恨山未深。为言暑与吏，纵酷何能侵。  

○敬亭山  

名山镇宣郡，古祠崇敬亭。杰构靓深岩，飞廊引重扃。陟彼百仞高，始觉万类形。楼殿势益弘，兵卫森幽灵。增秩覩隆典，纶音播明廷。丰穰走祈报，烟燎浮芳馨。竹树蔽险壑，虚阑俯南垧。麻姑湖上碧，华阳天际青。神飙飒然起，新凉濯微醒。疏雨映白石，垂虹截苍冥。永言李谢游，岂惜岁月零。悠悠孤云去，渺渺从双軿。招之殊未来，庄思展函经。  

○荅陈华仲二首  

海上三神山，上有学仙侣。泠泠紫箫声，吹作飞凤语。回飙荡溟海，散落成烟雨。岂无知音者，一振九苞羽。持之献天庭，上以奉明主。  
贫贱交有道，富贵多异途。所以古君子，择交严所趋。霜剑闲宝室，烈士发长吁。隔世或相慕，同居分越吴。寥寥千载间，羡彼管鲍徒。  

○梦故人  

千里万里道，三年二年别。鸿雁去复来，我友音书绝。梦中忽一见，款语情更切。觉来失处所，残釭半明灭。相思各天涯，长夜寒慓冽。风霜草木变，贫贱不易节。中心谅谁知，素月当空洁。  

○题董简卿所藏潇湘图  

潇湘在何处？展卷心悠然。是中有云飞，上与苍悟连。忆昔弄扁舟，载雪清江天。湘君招不来，明月随我前。微钟破征梦，落雁栖寒烟。回首行万里，揽衣羡孤搴。可怜楚人辞，憔悴穷岁年。图画岂不好，此意谁复传？已矣三叹嗟，临风叩商弦。  

○夜坐二首  

京国雨初霁，虚堂夜气凉。新月上团团，坐久流清光。露叶闪明晦，河云互飞扬。机籁发天秘，起弄琴与觞。千里同今夕，幽愁结中肠。湿萤低复举，栖鸟亦惊翔。适时物乃贵，人生何慨慷。  
夜久境逾静，居然庭树秋。气机发群动，时节无淹留。凉露浴蟾彩，浮云澹河流。微生竞如发，弥思志常周。精爽一以竭，榛烟蔽前丘。道贵善持养，日入当偃休。寄言学仙子，文字徒冥搜。  

○雪晴  

今晨持我书，燕坐雪照屋。闭门谢尘鞅，展卷自朗读。众说初若攻，冥思意纔复。旭日上团团，清泉涣春绿。涓涓晴櫩溜，洗眼溅飞瀑。岂不事游观，驱车泥及腹。永怀同袍士，岁晚在空谷。好风忽东来，起玩庭前竹。  

○送夹谷伯敬之官单父  

燕州连日雨，六月寒装绵。闭户断车辙，修途溢如川。朝晴悦物性，槐阴起初蝉。衣篝曝余润，照眼阶葵鲜。闻君去仪曹，五马行翩翩。缅怀古单父，高堂坐鸣弦。政理日以偷，宝此千载贤。矧此荐岁饥，夏潦仍相缘。嗷嗷东南州，流移踵车船。死者相枕藉，羸瘠甘弃捐。民命悬守令，壅遏谁当怜？君怀策世才，往哉寄承宣。譬彼善牧者，鞭击非所先。戴星亦有人，何乃任力专。凄凉二子远，故老应相传。我昔尝经游，土风尚熙然。回河抱阡陌，桑麻绿浮烟。岂无稌稻区，草木纷华妍。维兹重责任，慎彼浇俗迁。会征太史书，家声振当年。  

○和袁伯长冬至燕集韵  

黄钟起葭管，王树华宝宴。清交寡常流，铿辞表时彦。盈盈劝浮蛆，袅袅簪彩燕。雅服称仪新，嘉蔬列乡荐。香销神用舒，棋覆心罢战。培花候奇识，煮茗遂清咽。虚幌云度英，空檐冰落线。永言悦书玩，亦岂慕盘馔。尘合浮萍，芳岁惜流箭。念此远道逢，□人久怀羡。  

○题陈氏所藏着色山水图  

独卧晓慵起，梦中千万山。推窗烟云满，一笑咫尺间。袅袅美人妆，金碧粲笄鬟。素波净如镜，绿苹点溪湾。美哉笔墨工，貌此意度闲。孤禽立圆沙，渔舟远来还。我方厌阛市，坐对忘朝餐。安得林下扉，深居长掩关。  

○秋日陪大学士赵公憩龙山玄真宫  

岩岩居庸关，左挟飞仙居。苍茫四山合，石径穿盘纡。人家稍相接，林木何森敷。觚棱生晓烟，玄风凌紫虚。念彼羽流集，岂与世俗俱。溪流转云碾，余润分园蔬。钟磬荅空谷，斋供荐芳腴。穹碑纪宗传，道一教乃殊。素餐贵崇本，卒岁事耕锄。渔父在何许？空有桃花株。坐惭秉文干，尸禄常旷迂。日暮陟层巅，丹霞成长裾。遥睇空中云，超然能卷舒。  

○登齐山  

出郭行五里，落日众山赤。中环翠凝峦，秀色起千尺。风流杜牧守，壮语镌妙画。我来严冬初，俯仰一今昔。人烟久变故，鬼怪据幽僻。披丛得小径，往来遭折屐。乱石排犬牙，荒洞泯龙迹。空余岩前碑，雨日自淋炙。黄花既非时，何以供太白。但须历层巅，一笑天地窄。  

○荼■〈艹縻〉架  

西园检春事，积雨断余红。荼■〈艹縻〉压高架，皎皎晚日烘。翠蔓点残雪，清香度微风。幽人对之坐，莹然此心同。徘徊不忍去，片月来高空。宛如万玉娥，素袖舞云中。珠玑露颗缀，翠佩烟光笼。爱花不受折，枝柔刺盈丛。携酒醉其下，慰此良夜终。  

○宿凤口会九万兄  

扁舟下沧溟，日暮浮云散。青山衮衮随，十里行不断。古廛集人烟，舣缆临绝岸。谁知兄弟情，邂逅忽相见。篙师轻波澜，呼啸惊夜半。贪程虑涉险，欲往还自算。推篷视天宇，白露下凌乱。众星亦已没，落月破微暗。念此局促身，倐然重三叹。  

○登虎丘山  

古士雅巾屦，具舟约芳游。朝晴出西郭，午凉登虎丘。松径度遥岭，历此层级修。当时吴王剑，硎光裂岩幽。平甸眺万顷，闲瞻烟树稠。颇闻山僧贤，飞锡下林陬。独遗方丈室，于焉集清流。一簟可平生，岂惜半日留。煮茗试泉冽，焚香延宿篝。疏雨催晚归，溪波散浮沤。  

○河上阻风次韵袁伯长  

奔河逆牵舟，北风忽中阻。篙师勇支撑，腾跃势如舞。尘沙晦高旻，泥水污后土。雹飞起潜蛟，树拔乱惊羽。须臾西日霁，云端散红缕。维此造化工，而我获窥覩。故人适同怀，破险出奇语。明朝稳张帆，万里端自许。  

○贯州  

扁舟放河流，骤暑消雨余。既忻归计谐，矧与佳士俱。云雾重回首，葱茏郁瑶居。微波散碧縠，簸荡明月珠。风急帆满张，猎猎病股舒。亚树花换叶，离巢燕将雏。眷彼别时语，不知今何如？简书岂足畏，青山念吾庐。勿谓道路遥，坐觉山川驱。华樽方自持，相思少欢娱。缄情何以写，揽情起踟蹰。  

○送九万兄之乐清主簿  

宿云澹朝暾，春风散轻寒。振衣既行迈，惨别情所难。王事劳蹇蹇，征车戒桓桓。孰云枳棘微，蔚此五采翰。海县还靡俗，涛江激回澜。道路岂不遥，怀居诚匪安。勖哉西都秩，愿言继弹冠。  

○送俞元明之官仙居县  

赤城离东南，苍岩间石扉。灵槎截尘界，晓日明烟霏。古称神仙居，欲往事已非。林树藏野县，空街行迹稀。之子万里役，黄尘手频挥。辛苦事科举，一笑辞布衣。我公得兹地，扁舟惬南归。讼简民俗淳，官清吏仍饥。荒庭啮瘦马，钩帘燕交飞。健笔凌青云，江梅素英蜚。性静恒自安，謲辞速群讥。士生亦乐乐，矧以友道微。持罇赠远别，矢心谅无违。  

○送张谦仲南台御史  

仲夏炎气盛，江河沸焦。层云张虚伞，电光掣金鳌。旱魃奋为虐，九土民嗷嗷。矧兹东南区，飓风挟惊潮。漂流孰可御，弊积成瘵凋。侧闻峨豸冠，远策神骢骄。冰檗期素守，风霜厉严操。譬若激清泠，慰彼方渴消。忧私隐田里，吏牍上下胶。要当得其情，察察穷秋毫。金陵古佳丽，地控荆楚遥。翠柏集飞鸟，苍鹰击秋郊。台端咫尺天，明月手可招。勖哉重名德，山岳非云高。  

○杂言四首  

举世称伯乐，顾马价倍增。价增马何益，夙负千里能。饥饱燕山雪，渴饮瀚海冰。但令遂真性，超逸非所矜。  
楚冈产至宝，草木为华滋。一朝献君门，借问识者谁？居然刖其足，九死终不移。枯荣祗自辱，造物真有知。  
孤桐挟风雨，毙此龙斗争。弃置百年后，斲琴发清声。昔为沟中断，今作膝上横。宠荣亦既美，曷若能全生。  
凤饥啄琅玕，飞鸣以其时。仪羽人罕识，寄迹苍梧枝。城枭饱腐鼠，自得谓过之。贵贱讵不分，已矣随所宜。  

○送史高士谒吴闲闲  

春水武昌船，帆飞敬亭雨。孤城厌喧嚣，听此樯燕语。挥手谢时人，开胸散烦暑。煌煌阙下书，曳曳云间侣。真人紫霞佩，执简授璇宇。揽衣欲从之，神交谅倾许。霁雨沐霄容，风微鹄初举。游心惬高明，脱屣迈行旅。怀哉会何时？酌彼盈尊醑。  

○度吕梁洪  

朝发下邳山，黄流泝迢遥。吕梁开险关，悬河倾奔号。南通广越疆，琛贡来千艘。连樯驻其下，祈赛声啁嘈。冈环岸势侧，庙奠岩阴高。横滩绝东注，乱石不可篙。嶙峋布戈戟，屈曲蟠虬蛟。湍飞稍旁激，盘涡散惊涛。修缆危一线，千钧泛鸿毛。凌虚独凝睇，屹若登云霄。寒云暗腥蛰，落日摇金鳌。我老才气薄，搜吟愧前豪。神京望何极，轻帆竞群飘。  

○沙河  

沙河冬欲涸，流浅日以急。胶舟不可行，念此劳苦剧。巨舰鱼贯尾，小艇纔转折。褰裳力推挽，进寸还退尺。呼啸荅林谷，荡摩激沙石。前瞻兖泗源，高堰限通塞。启闸暴漂浮，绝岸骇平溢。篙樯起纷拏，跳跃如奋敌。安流心稍舒，十里慰行役。舟人忽相告，上闸晚仍隔。官程急方贡，陆辇空委积。永念平水功，岂遂一朝适。壮游俟时来，欲速非我力。郊连秋草黄，日闪霜树赤。孤村隐溪曲，聊以供散策。白云山嵯峨，矫首三叹息。  

○河流  

十月寒气盛，长河流冰澌。征艎泝浩浩，钩曲苦逶迟。滉漾圭角露，稍冱还参差。恍疑戈戟森，出没相倾攲。或员如堕礟，或利如铦锤。须臾骤风激，琼瑶积山危。樯檝一冲击，縻烂不可支。穷阴生极底，乃见造化奇。履霜固知坚，物序矧及期。行役何未已，君子宜慎思。岂无冠盖华，挥霍遵大逵。千钧载车毂，络绎驷马驰。覆前罔戒险，陨身悔何追。我昔居南州，感此日未窥。朅来二十年，战兢常自持。终当挂高帆，春洲扬绿漪。  

○读马伯庸学士止酒诗  

今晨不可出，大风吹我帷。陋巷泥沮洳，空墙雨淋漓。研朱课儿书，冥思解群疑。敲门童子来，袖有止酒诗。读之至再三，击节喜且悲。若饮此玄酒，揖让陶唐时。峨峨古冠裳，执彼璋与圭。短褐纔掩胫，藜藿空忘饥。风雅久已衰，作者微君谁？嗟我重景仰，老大将何为？  

○访渭口葛秀才因题其壁  

山尽江势急，江回护平林。中有隐者居，树木敷清阴。推窗万里适，快我三年心。摘蔬荐浊酒，拂石题新吟。醉来纵言笑，起坐临渊深。鱼鸟亦遂性，向人自升沈。斜阳忽满地，引杖穷幽寻。主人乐未足，明朝期抱琴。  

○次韵牟成甫  

我屋青山下，江净余霞赤。三年卧忧患，迹绝城府入。扁舟乘兴来，猎猎风满席。岂无知心人，邂逅谈燕集。抚物空自嗟，白鸥亦闲适。虚名苦劳生，于事竟何益。  

○雨中  

骤热变风雨，气候一日殊。绿树拥如盖，残花落无余。闲居日偏永，手把种艺书。幽幽鱼鸟适，寂寂车马疏。田父二三辈，浊酒时来俱。愁阴每思霁，微凉意稍舒。携筇独延伫，层云起遥墟。  

○汉剑歌 【为吴闲闲作。】  

古剑粼粼一泓水，高堂脱鞘神光起。何年失势竟飞来，风雨灵雌泣渊底。自从掌握归山人，句连铁锁羁烟尘。山石裂开鸣碧玉，土华蚀尽浮苍鳞。天官下勅百灵守，呼吸云雷任驱走。或云其来由汉始，留侯佩从赤松子。千载相传有定名，造物忘令书太史。君不见干将莫邪离复合，气冲牛斗森灭没，长鲸掉尾沧海阔。  

○赠送蒙古字周教授  

周宣石鼓久剥落，浮云变化字迹讹。八分小篆亦已废，纷纷行草何其多。洪惟盛世自作古，制书勒石传不磨。知君达时尚所学，落笔星斗光森罗。蒙恩千里领教职，养育多士培菁莪。谐音正译妙简绝，穷究根本芟繁柯。牙签玉轴点画整，照耀后世推名科。愧予鄙俚事章句，儒冠多误将如何？  

○将过池阳留别诸叔兄弟诸友人二首  

拍手唱歌莫放狂，举觞饮酒莫令醉。歌声出口难为情，酒味入肠化为泪。男儿书剑从此始，岁晚烟江片帆起。相如题柱过长安，靖节辞官归栗里。人生穷达固有时，我辈行藏得其理。沙头执别意如何，莫对酒，莫听歌，我折梅花君折柳。明日天涯愧奔走，世路茫茫重回首。  
有耳不听阳关词，有口不饮长沙酒。丈夫肯作儿女情，对酒悲歌惜分手。天荒地久岁云暮，飞霜急霰势欲走。丘峦奔摧山月堕，鲸鲵翻波江水破。江水万里从天来，长风日夜千帆过。皇英二女今辽绝，太白千年古离别。往者不可追，浮生何足悲。君不见延平风雷起一夕，神剑会合当有时。  

○赠任丹碧炼师  

火云压峰斜日明，下照百尺清溪横。丹葩碧树光熌烁，妙笔可作诗无声。买田筑屋者谁子，江海欲归吾老矣。袖中岂无干世书，当年曾说黄冠师。  

○赠张姓  

张家女儿八岁余，手把椽笔夸能书。翠眉玉貌画不如，一朝献艺承明庐。风云会合冠佩集，当面濡毫翻墨汁。弱身窈窕纔过膝，步腕回旋万钧力。怒鲸横海枯树立，震空忽堕颠崖石。功成直与造化俱，歘见声名起京邑。紫裘蒙茸年少儿，宝刀琼带羊角觿。平生一字不到眼，对此悄然颜色赧。君不见蔡文姬，班婕妤，风流文采绝代无。吁嗟陶家五男子，总令纸笔为荒芜。  

○无题  

空房独卧风夜号，孤灯垂烬光影摇。旧语已逐香尘消，玉琴瑶珥应自玩，巧计却爱蛛丝娇。  

○高侯画桑落洲望庐山  

楚江浩浩山磝磝，澹然粉墨凝冰绡。直峰横岭藏曲折，笔力巧处疑镌雕。高堂净如拭，坐觉风萧骚。暮云春树隐复见，人家半落沧洲遥。中有隐者居，平生不受东林招。日夜千帆万柁过未已，谁肯拂袖同寂寥？我爱高侯得天趣，所见历历穷秋毫。米家父子称好手，率意尚复遭讥嘲。灵机直恐神鬼设，变态叵测鱼龙骄。玉峡飞孤泉，香炉障层霄。自怜失脚行万里，微官0系何由逃。焚香沽酒静相对，长日令人愁恨消。  

○袁伯长虞伯生约重赋次其韵  

长江西来生远洲，极目凝作人间秋。奇峰列笋拔地起，晴岚积翠凌空浮。当时怀抱真快事，笑拨短棹随凫鸥。乘清弄影歌窈窕，洗净万斛黄尘愁。风涛击岸石欲裂，日月出海云还收。别来闲身堕0束，抚手叹惜年光流。高侯胸中蟠景概，落笔肯为仙翁留。神工超出八极表，下视海岳如浮沤。至人不遣魂作梦，咫尺已足穷追搜。我爱题诗招靖节，况有二子鸣相酬。便当开罇醉其下，髣髴领□为鳌头。苍烟历历辨庐屋，丹树烨烨明林丘。安得高侯数相见，添写一叶南归舟。  

○牵舟行  

河水沄沄流不已，泝流牵船鱼贯尾。怒风卷地涨黄尘，白日茫迷雾云起。前船缆影百丈微，号呼并力行如飞。后船缆断势一失，汗身满足不相及。须臾十里回天风，举樯撇柁悬高篷。谁知日暮泊处所，成功却与前船同。篙师接语告劳苦，仆从亦复讥途穷。持樽傲坐且引醉，悲喜岂足关吾躬。君不见何独人生行与止，请君万事推此理。  

○度闸行  

新河十里分三闸，闸束水奔河势狭。万里昂昂拥不前，我愁度闸如度峡。下闸已开上闸闭，牵舟稍前复留滞。两髯咆哮气敌虎，击鼓鸣锣竟何计。低回却坐同叹嗟，咫尺攀跻未能至。忆昔枝江南赋归，手招五老风生衣。挂帆一日走千里，锦鲸拔尾开烟霏。尔来闭身落0系，安得化作孤鸿飞。人生百年复何有，羡杀津头老渔叟。野祠日暮乌鸟啄，得鱼唯知换村酒。故山花木春事深，回首漂零不知久。明朝度闸舟已东，归来归来乎山中，高阳旧徒吾尔从。  

○除日登大岩山  

大岩颙颙昂众峰，长年秀色摩苍穹。中峰独高势最雄，支牵脉贯相附庸。朝宾大明沧海东，岫云勃郁凝青红。悬崖万仞寒潭空，下有晴雪生乔松。形劳胆怯望莫穷，但觉一气浮洪蒙。松摧雪冻藏蛰龙，峰颠镇以龙王宫。拥潭出云如白虹，妖魃却走年穰丰。南村北崦篁树丛，喧招巫觋挝鼓 【钟】 【镜】 。苔荒怪石低复崇，嵌空欲堕疑神功。直者覆釜横列墉，森布兵戟罗群童。盘回绝顶路杳通，扳藤举膝撑心胸。嗟予北游览岱宗，太行西来连华崧。浮生万里随飞蓬，梦寐岂与当时同。虎行草偃吹烈风，苦寒侧翅号冥鸿。麻姑敬亭知几重？李谢空复遗尘踪。悲来狂呼赤鯶公，五湖烟波驾孤篷。  

○赠杨生 【生能琢砚。】  

余闻江东之山出新安，千峰万岭龙屈蟠。黄山崔嵬九华对，雄雌时作风雨会。中藏龙尾气清淑，山骨崚嶒石如玉。六丁呵护云气漫，不知何年凿深谷。南唐绿砚肤起鳞，手摩润泽疑新浴。罗纹刷丝名渐殊，谷深水浅真难复。旧石既无新石出，贵介视之轻瓦砾。杨生磨琢独非常，手持一二来豫章。百金酬价犹自惜，故家云有千岁藏。或闻山崩泉脉涌，翻□当时遗石动。至今散落樵牧家，敲火磨刀随日用。冲烟踏雨忽惊逢，席裹毡包不辞重。我嗟拙书好蓄收，松烟秃兔非其俦。呜呼人生抱才坎壈勿轻许，时来相遭亦如此。  

○题商侯画山水图  

秦巩诸山天下美，相君爱山心独喜。商侯落笔图画里，盘回咫尺藏千里。远山天际抹修眉，近山淡黛连云起。下有百尺清溪水，石阑木盾悬崖底。时见行人去如蚁，危桥吹断横沙尾。村落林园接遐迩，云中世家重释流。东剼凌虚构华侈，挝钟击鼓两岩间。西剼辉煌贺兰氏，商周遗俗亦在耳。岂无当时隐君子，我欲追游茧双趾。却爱孤舟岸旁舣，商侯商侯巧能拟。安得从之慰我思，呼酒尽扫溪藤纸。  

○济州  

兖泗支流鲁山麓，会济分河向南北。扁舟高枕卧看山，青入齐云雨新沐。六年归老敬亭闲，忘却尘埃道路间。松声入梦山岩里，惊散风帆去千里。  

○题赵虚一山水图  

我爱青山欲归去，偶见生绡喜还住。层峦迭嶂远冥蒙，旭日东生光采注。帘阴微闪数枝丹，疑是岩前半开树。晴岚晓翠千万重，一览底须携杖屦。郭生十年不相见，笔意从容入天趣。青田道人如瘦鹤，能跨生驹穷海岳。何如挂此素壁间，终日焚香相对闲。政尔胸中有丘壑，乌帽黄尘漫飘泊。向来山中我醉眠，白云孤飞兴悠然。清幽到处画不出，自遣数语人间传。  

○送郭教授归镇江  

长江日夜东南来，千岩万壑云屏开。楼船挟■〈木虏〉行若飞，白昼击鼓轰晴雷。屹然中流浮两峰，飓风撞澜势欲回。珠宫贝阙掩灵怪，滉漾百尺琼瑶堆。扶桑之西接巨岛，日月出没荒城隈。英雄遗迹尚可识，人物往往锺奇才。嵯峨黄鹤起烟雾，杜鹃花落苍莓苔。当时我马曾驻息，浩歌散策为徘徊。霜髯古色犹在眼，恍若薄梦堕飞埃。六年买屋住京洛，凤毛忽来光璨璀。论交问旧喜复叹，诗酒邂逅常开怀。如何掉头不肯住，笑张短席悬归桅。故山早晚我亦往，莫遣猿鹤相惊猜。  

○送刘道夫  

西罨松篁路，雪消沙水清。天寒行役倦，酒醒别愁生。落日横车影，长云送雁声。梅花应未发，留待照春晴。  

○秋日陪集贤学士赵公敬夫憩龙山玄真宫  

山转疑无地，人家近隔村。野田秋获闹，冈路晚行喧。川净云生石，溪平水到门。偶寻高士隐，相见遂忘言。  

○和郑义山韵  

自笑谋身拙，相逢客岁寒。江湖犹泛梗，日月奈飞丸。冻雪封阶合，微灯照影单。乡愁千万斛，消得酒杯宽。  

○阳墅道中  

马上千峰列，溪行不尽源。野船高似屋，山县小如村。路绕田间曲，池漫雨后浑。静来应最乐，绿树拥柴门。  

○灯花  

今夕离家远，灯花尽意开。绿烟浮小晕，红焰落轻煤。影照频占喜，心挑莫见猜。遥知儿女坐，欢笑对银台。  

○和戴剡源同史宪使游三天洞二首  

洞底天无隔，多应禹凿开。海声通屈曲，石汗洗尘埃。欲探岩崖去，空令杖履回。无端僧占住，多少后人来。  
古寺何年建，□低屋乱巢。老松擎雨盖，修竹拂云梢。石压泉声伏，山回陇势包。追随记今日，照影俯池坳。  

○同朱克齐蒋教授游大梵寺二首  

远客闲无计，微官欲赋归。偶寻幽寺去，颇觉俗情非。涸泽饥鹰恋，高空独雁飞。西风如有意，向晚袭人衣。  
梅竹野人家，横塘跨古槎。日斜鸣远犊，风急乱栖鸦。细路妨行辙，高楼促怨笳。感怀无尽景，流恨到天涯。  

○再和前韵二首  

乔木苍烟合，清江旅雁归。功名遗史在，城郭昔人非。家远书犹隔，春阴絮欲飞。缁尘空满眼，终日到征衣。  
清溪盘百曲，虹影驾横槎。春事怨行客，夕阳啼乱鸦。山明分众木，天阔散悲笳。却羡僧家胜，推窗瞰水涯。  

○居庸关早行  

茅屋闻鸡起，羸骖并辔行。涧深孤碓响，山暗数灯明。细忆昔题处，空惭不弃名。客愁偏切耳，斜月候虫鸣。  

○枪竿岭  

薄宦辞家远，经秋未得归。直随山北去，却背雁南飞。川净白云起，郊平红树微。忆曾留宿处，立马认还非。  

○次韵袁伯长舟中杂书三首  

百里长堤上，茏葱夏木清。山云含雨重，溟浪挟风轻。弱质辞官责，归心数驿程。江湖眼前阔，点点白鸥明。  
忆昔相逢日，维舟夕树边。岸花飞别酒，江雁落鸣弦。梦断三年客，云分万里天。因君共行役，抚卷重凄然。  
渐老惭何益，扁舟稍涴尘。贴云鹰翅阔，浮日草光匀。坐侧民风歉，行甘客计贫。遥知故园竹，新绿半成筠。  

○宿三闸  

小市人家簇，扁舟晚色清。山回倾地势，闸险着沟声。岸石篙存迹，溪风树引情。明朝顺流去，万里眼初明。  

○济州  

旧济知何处，新城久作州。危桥通去驿，高堰裹行舟。市杂荆吴客，河分兖泗流。人烟多似簇，聒耳厌喧啾。  

○清河  

溪碧石生处，山青云起时。藕花红映岸，藤蔓翠牵篱。落日渔家网，微风酒市旗。顺流船渐急，翻觉去心迟。  

○彭城夜泊  

今夜彭城月，楼头又许高。故乡千里别，浮世百年劳。酒力消残梦，诗怀起旧豪。西风稻粱雁，江海去嗷嗷。  

○真州  

一雨淮南霁，新城喜暂登。江平流浩浩，山远路层层。大舶连樯发，高楼列槛凭。北居殊觉久，眼畏火云蒸。  

○郊行  

树末炊烟绿，人家住涧西。风轻莺语滑，泥重燕飞低。病渴怜新酿，闲吟忆旧题。小庄蚕最熟，喜欲报山妻。  

○无题  

驰道尘香逐玉珂，彤楼花暖弄云和。春风渐绿瀛州草，细雨微生太液波。月榭管弦鸣曙早，水亭帘幕受寒多。少年易动伤春感，唤取佳人对酒歌。  

○立秋日留阳墅庵  

林阴攲枕午鸡啼，薄梦惊回尽已迷。漠漠苍烟杉一径，粼粼碧浪稻千畦。龙湫剩救年来旱，虎迹新行雨后蹄。自表泷冈何日事？伤心泪洒夕阳西。  

○久留翰院思归  

日日思归未有期，梦魂几度绕园池。白云满地山深处，红日当檐雪霁时。竹外板舆春步小，花间银烛夜筵迟。好将乌鹊频占喜，便买归舟泛碧漪。  

○寄张芳洲  

客里秋风厌道途，归来决策侣樵渔。知心白石烟霞在，满眼青山故旧疏。畏热还思亲枕簟，爱闲应愧负琴书。麻姑池上花如锦，何日相过驾短车。  

○舟过湖州  

楼台金碧照嵯峨，故国诸公奈乐何。辽鹤归来城郭在，海鸥飞处水云多。春回废苑花新发，愁满空船客自过。回首蒹葭三十里，天风落日断渔歌。  

○得家书  

睡起相思劳寸心，卷帘无语立檐阴。故人千里碧云合，斜日半川红树深。江雁忽传秋后信，陇梅应待雪中寻。天涯奔走成何事？输与寒窗抱膝吟。  

○通州道中  

万雉参差云雾开，四千里外客重来。平冈日出车牛喘，古道尘飞驿骑回。白玉至今传楚璞，黄金自古说燕台。高楼红斾应如昨，莫遣新愁到酒杯。  

○褱胡则大  

疏林日暮雨潸潸，睡起秋声满树间。高阁卷帘人北望，短帆随雁客南还。栖迟自觉身全懒，忧患潜惊鬓欲斑。应有山灵回俗驾，不妨长日掩云关。  

○饯王敬叔  

十年湖海一尊同，醉里那知鬓欲翁。投辖不缘今日雨，论文未减昔人风。春随流水三分尽，酒重交情百罚空。莫道双溪堪举棹，片云来往敬亭东。  

○寺丞公索赋鹤雏  

楚楚玄裳映缟衣，长身渐见顶丹微。夫乘辽海秋风去，应待缑山夜月归。珠箔小开频饮啄，玉琴闲弄学鸣飞。主人驯养情方狎，莫似鸥盟海上机。  

○五月三日出城南书所见  

短衣出郭暑风清，衮衮西山晚日明。密树藏村疑断径，小桥分市识荒城。碧涵波晕随鱼没，白隐沙痕逐马生。到眼天机无解处，乱鸦欲息更纵横。  

○邳州  

荒城十载路重经，暂舣扁舟坐驿亭。春到梅花何处白？雪晴山色向人青。惊心家远书难寄，迎面风寒酒易醒。莫忆牵衣儿女态，晓猿夜鹤笑林扃。  

○采石矶  

断矶江上碧嶙峋，漠漠芦花转岸频。舟小风微犹胜马，山高石立宛如人。羡渠钓艇沧波阔，老我征途白发新。寂寞蛾眉在天际，远烟青处晚双颦。  

○惠安桥  

涔阳山水壮南州，千尺飞梁连去邮。蛟鳄翻涛声吼夜，虹霓分雨气横秋。险疑云栈通车马，高比银河挟女牛。巨万功成书大史，绝胜舟楫济中流。  

○送马伯庸学士赴上都  

人间六月沸炎波，上国清凉乐事多。视草旧传真学士，散花新起病维摩。千年结友心相似，万里辞家意若何？料想胜游偏得句，秋风先寄雁南过。  

○过河西务  

两年衣袂扑京尘，出郭青山照眼新。食禄无功酬圣主，弃官归隐奉慈亲。交游此别三千里，衰病今逾五十春。自笑虚名成底事，闭门何恨著书贫。  

○送师道侄赴太常奉礼并寄勉师泰二首  

江浦风帆拂翠微，官程日日去如飞。容台昼静花明佩，玉禁春深柳染衣。随直定知车北上，思亲莫忘雁南归。青云故友应相问，为说烟蓑老钓矶。  
四月含桃喜荐新，紫衣赞礼属芳辰。官称犹是青毡物，老大潜惊白发人。客久虀盐怜汝弟，病多药石愧吾身。小窗风雨连床夜，记取挑灯莫厌频。  

○司业李公哀挽  

山立庭绅耸众观，名高真不愧儒冠。文章清庙藏琛玉，勋业乌台振羽翰。誉重朝端知有子，贫怜身后似无官。百年耆旧凋零尽，展卷哀辞忍泪看。  

○赋牡丹 【得千字。】  

曲槛春如锦，晴开晓日妍。树摇风影乱，枝滴露光圆。玉佩停湘女，金盘拱汉仙。翠填宫鬓巧，黄染御袍鲜。力费青工造，名随绮语传。细翎层拥鹤，弱翅独迎蝉。倚竹成双立，留华任众先。久看心已倦，欲折意还怜。洛谱今存几，吴园路忆千。可应频载酒，相与醉华年。  

○次王士容经历赋广东二十韵  

巨镇雄江表，炎州介岭巅。通津波险涉，接驿路高缘。土贡来遐远，舆图按末颠。犷民疲斗蚁，狡吏攫饥鹯。蛊念山多瘴，蒙知地出泉。黄浮乌影淡，红晕蜃光连。石老苔成藓，崖阴笋作鞭。翠屏开近嶂，素练杳回川。禽弄千般巧，花分四序妍。九重严政治，六辔选时贤。喜际风云会，同沾雨露天。胜谈莲幕内，妙句药阶前。苦味槟榔好，清香荔子悬。罕逢苑北马，富聚海南船。古迹荒城碣，晴炊野墅烟。行经韩子窜，蛮耻越王偏。贾客财常万，僧尼寺或千。整絺冬亦尔，乘屩俗依然。人物生唐相，儒风盛孔编。快心时小憩，过眼境频迁。发兴超言外，销愁向酒边。入朝应报最，何得赋归田。  

○题虞少监小像  

岩壑高堂上，烟霞眼底清。向来曾寄迹，老去未忘情。茅屋苍林掩，藤崖白道萦。远峰云际直，孤嶂水边横。宿雨分浓澹，斜阳闪晦明。折梅惊雪坠，倚竹待风生。岭断炊烟补，沙回甃岸倾。杂花浮野意，飞瀑送溪声。妇馌忻鸠唤，儿耕感犊鸣。揽衣随处坐，曳杖有时行。拄笏曾招爽，投簪每惧盈。他年著书乐，应不愧虞卿。  

○舟宿荻港  

冉冉秋云暮，冲寒买去船。长江泻吴、楚，故国澹风烟。日黯芦翻雪，矶危浪拍天。蛟鼍潜暗壑，雁鹜起平川。虎饮沙遗迹，龙归窟濩涎。岸崩悬老树，山暗失层颠。灵庙森长戟，奔滩抱古廛。渔家罾网集，商舶鼓钲阗。登览谁无恐，漂零客有篇。浮生行役苦，即合卧林泉。  

○枪竿岭  

百折回冈势欲迷，举头山市与云齐。经行绝似江南路，落日青林杜宇啼。  

○李陵台次韵杨学士  

青山绕驿客重来，十里羸骖首重回。今古李陵悲绝处，夕阳野牧下荒台。  

○上蓝寺 【在洪城内，乃马祖道场。】  

古寺回廊雪满阶，官闲因访老僧来。一方晴日檐声响，绝爱小窗临竹开。  

○舟中偶成  

稻花水落正鱼肥，湖上孤云带雨归。林影倒涵波镜动，白鸥低傍钓船飞。  

○过广德  

黄尘鞍马夕阳边，不到桐川十二年。万事只多新白发，虚名何日赋归田。  

○偶成  

潋潋横塘柳四围，雨余来看绿阴肥。燕翎拂处波如縠，半幅深红漾落晖。  

○池州郡斋除夜寄呈家君  

郡斋寥落夜无眠，纸帐青灯思悄然。不是今生惜今夕，却缘明日是明年。  

○望池州山  

少年江上一官闲，老去重来似梦间。欲觅故人行乐处，白云遮尽九华山。  

○慈湖矶  

碧萝交蔓络崖阴，潭底潜蛟万仞深。今古江流推不去，湿云长护最高岑。  

○题扇  

花禁春游玉辇迟，君恩同载妾深辞。娉婷团扇秋风底，犹似增成宠幸时。  

○寄报国寺欣笑隐  

江海无端客路长，扁舟明日棹沧浪。遥知风雨溪窗夜，梦逐潮声到上方。  

***◆张中丞养浩（云庄类稿）***  

养浩，字希孟，济南人。自幼以才行名，荐为东平学正。游京师，献书于平章不忽木，大奇之。累辟御史台丞相掾，选授堂邑县尹，擢监察御史。疏时政万余言，为当国者所忌，除翰林待制，寻罢之。恐祸及，乃变姓名遁去。尚书省罢，召为右司都事，迁翰林直学士，改秘书少监。延佑设科，以礼部侍郎知贡举，累拜礼部尚书。英宗即位，命参议中书省事。以父老弃官归。召为吏部尚书，不拜。泰定间，屡召不起。天历二年，关中旱，饥民相食，特拜陕西行台中丞，慨然就道。祷华山岳祠，泣拜不能起，天忽阴翳，一雨二日。到官四月，倾囊橐以赈饥民。日不胜给，每抚膺痛哭，遂得疾不起。赠行中书省平章政事，追封滨国公，谥文忠。别号云庄，有《云庄类稿》行世。江浙行省参政孛朮鲁翀为之序曰：「本朝牧庵姚文公以古文雄天下，天下英才振奋而宗之，卓然有成。如云庄张公，其魁杰也。」又曰：「其文渊奥昭朗，豪宕妥帖，辞必己出，凛有生气。」今观其句法，如「江空孤月白，天阔片云高」，「月色虫边苦，秋容雁外深」，「断岭云通气，颠崖树倒根」，又「鹤嫌客俗穿云去，燕喜春阴掠地飞」，「华发半簪天与老，丹枫两岸水分秋」，「半窗春梦子规月，满院客愁杨柳花」，「勘破宦途盘谷序，蹴开天网漆园书」，其风致潇洒，亦在元和、长庆间也。  

维日之良  
有田  
寿子  
得子强也书诗以答之  
夜雨寄吕叔泰  
拟四季归田乐  
登司天台同李景山元复初分韵得色字  
趵突泉  
郊行  
郊居许敬臣廉使见过  
长安孝子贾海诗  
毛良卿送牡丹  
游香山  
赠刘仲宪  
过长春宫  
西岩醉笔  
我爱云庄好四首  
惜鹤十首  
山行  
晚霁  
晨起  
冬夜早起  
登泰山  
游香山  
同元复初饮许仲文别墅  
过颜鲁公庙  
上都察院  
秋日梨花  
九日  
大雨  
寒食游廉园  
留别元复初  
中都道中  
客中除夕  
直省  
留别乡里诸友  
兴和道中  
建宁道中  
泉州  
寄李道复平章  
黄州道中  
饮城东刘氏园亭  
哭张澹庵平章  
翠阴亭独坐寄莫俊德经历  
寄省参议王继学诸友自和四首  
山中拜除自和二首  
云庄遣兴自和二首  
绰然亭落成自和二首  
田居自和二首  
读史有感自和二首  
和鲁子翚学士见寄诗韵二首  
书半仙亭壁自和二首  
翠阴亭落成自和三首  
遂闲堂独坐自和三首  
秋日村居  
郊饮醉归  
堂邑宣化堂退食  
行水灾郊外  
绰然亭口号  
过李溉之天心亭  
咏史  
赠李秘监  
哀流民操  
上都道中  
久雨初霁书所寓壁  
休日郊外  
廉园会饮  
晨兴用俞立之韵  

○维日之良  

维日之良，嘉荐令芳。于豆于俎，是登是将。于祖考之堂。烛辉其前，锺韵其傍。神具亿止，风帷褰扬。俨承其容光，俨觌其冠裳。俨聆其謦欬，俨被其文章。维灵歆止，我侑我侍。胥悦胥怡，载鼓载吹。工祝有严，仪物孔备。将何以祈，躬躬惟畏。匪位秩欲隆，匪货利欲充。匪居第欲侈，匪祯瑞欲丰。子祈其贤；妇祈其从。兄祈其友，弟祈其恭。德祈其厚，业祈其崇。族祈其睦，时祈其雍。维神人攸同。  

○有田 【野人遂其闲也。弱冠出仕，知命而归。爰处于郊，有琴书以自乐也。】  

有田负郭，伊迩匪辽。我倦而归，于焉逍遥。爰力于书，且勤于苗。朝斯夕斯，以咏以谣。式结今好，言报夙劳。山既我狎，川亦余媚。维禽维鱼，亦莫余畏。林则有风，洞则有云。酿则有秫，馔则有芹。樵则有柯，钓则有纶。维人至乐，曰丘曰壑。得而颛之，何有人爵。彼爵与名，岂不我荣。其或舍旃，允有未任。允有未任，且以鼓琴。  

○寿子 【示引也。】  

于维我祖，肇基青阳。挥为弓正，爰氏以张。厥族孔殷，奕叶振芳。周仲孝显，汉良智彰。释之平决，博望远扬。折辕有湛，埋轮有纲。吴惮昭直，蜀贤飞刚。五龙佐宋，九龄辅唐。睢阳之节，山斗与昂。燕公之文，江汉叵量。玄素遗直，志和真藏。下迨五季，全义循良。天水之兴，齐贤慨慷。乖崖崛起，西土是康。横渠道学，于圣有光。南轩继之，益炽益昌。天开皇元，有公有卿，凡吾之冑，皆时之望。繄我王父，更世多故。服戎前茅，艰险伊屡。其周人急，空橐弗顾。垂百其龄，可灼平素。父年十八，独任家务。于江于淮，是乱是遡。以隐于贾，以晦其着。以俭其出，以阜其聚。以开我人，以笃我祜。余时昉冠，儒雅是慕。维诗维书，靡旦靡暮。其业未竟，乃仕乃骛。亲实命之，弗荷恒惧。幸无失坠，以永终誉。岂曰能官，菽水攸助。甫出五旬，遂引而去。二子丧一，今惟汝独。汝兄使存，吾岂汝督。兹因诞辰，略汝之告。彼圣与贤，非四耳目。第性湛然，不汨于欲。夫道非远，在志之笃。维志之笃，无坚不窟，无远不躅。无高不升，无深不瞩。其弱可强，其暗可煜。铁焉可金，石焉可玉。毋小成是梏，毋细娱是逐。毋师友是拂，毋祖宗是辱。维人之心，匪恶伊善。由弗修养，道乃违叛。处彼下流，只将孰怨。粤天地分，岁月无算。此身始有，胡忍涂炭。古人遗训，方册具见。吾指其南，汝进毋惮。  

○得子强也书诗以答之  

有客附书至，封识墨尚新。展读笑良久，劝我归及辰。我岂不汝怀，爱此泉石邻。官事亦既简，又多素心人。刘生书满家，扬叟酒味醇。而况俱好客，有假眉不颦。缅思霄壤间，实与逆旅均。焉往非寄寓，奚必家园亲。置书桃笙底，且复乐我真。  

○夜雨寄吕叔泰  

隆隆暑威歇，稍稍秋意深。丰草渐改色，穹林亦萧森。况兹风雨夕，微灯翳寒阴。潜蛩泄幽语，徂雁遗哀音。以我耿耿怀，知子难为心。含情睇层昊，咫尺犹商参。裹饭孰子遗，载酒孰子斟。岂不欲一往，畏彼泥潦侵。古人道义交，非惟让分金。斯事久索莫，念之恨弥襟。愿言轨前躅，尚期勖来今。  

○拟四季归田乐  

春  
夏  
秋  
冬  

△春  

日月底天庙，阳瘅土脉生。习习协风来，颙颙众蛰惊。农人服厥亩，薄言事春耕。缺堤流■〈氵虢〉■〈氵虢〉，灌木鸣嘤嘤。白扉飐青帘，绿野明丹英。蚕妇喜形色，牧竖歌传声。天随野色遥，山与吟怀清。向来悭一际，今者幸四并。徜徉子真谷，万事秋毫轻。  

△夏  

北陆展修晷，熏风荐微凉。麦波浩无津，细路如桥梁。溪光林樾润，雨气桑麻香。舂声破幽寂，人影来微茫。缺垣谁所居？红碧相低昂。翁媪老瓦盆，儿女前捧觞。我行适见之，亦觉心乐康。昔闻太古俗，今历华胥乡。向令早知此，讵使田园荒。迷途谅非远，淑景良未央。于焉遂平昔，孤陋庸何伤。  

△秋  

黄云亘郊野，农力今有功。兹乃民之天，治理根其中。我虽未及粒，已觉饥肠充。田头父老过，击壤今岁丰。自愧无寸积，坐享雍熙风。秋成既如彼，况对菊与枫。气澄天宇高，心寂尘累空。木落山献体，波缩沙留踪。遐兴何悠悠，迅景何怱怱。俯仰田舍底，或能保初终。  

△冬  

岁晏日南至，场圃靡所劳。告成三务功，盈耳康衢谣。鸦飞岭外陂，虹断林边桥。将期养疏拙，讵厌居寂寥。负暄坐晴檐，煦煦春满袍。对山阅吾书，怀古酌彼醪。此乐天所靳，何幸及草茅。虽非鹿门庞，或庶彭泽陶。为诗写幽尚，刊落华与豪。集以贻知音，怅望心摇摇。  

○登司天台同李景山元复初分韵得色字  

湫居厌纷厖，升高百忧失。河流耿微明，野烧还故碧。太行望中低，断处仍雪色。翠华天尺五，金城年万亿。美哉山河固，两有险与德。区区辽与金，铜驼几荆棘。开阖看烟云，兴废感今昔。所恨难久留，悲风晚来急。  

○趵突泉  

物平莫如水，h阻乃有声。云胡在坦夷，起立若纷争。无乃沧溟穴，漏泄元气精。不然定鬼物，搏激风涛惊。奇观天下无，每过烦襟清。茫茫彼区域，载物良不轻。微水坤焉浮，非天水奚生。孰知一脉许，而与天地拜。因之有真悟，日晏忘濯缨。  

○郊行  

远山如遁藏，近山如见逼。老夫缓策行，超遥历阡陌。清风动林木，浮岚上巾帻。云雾自远来，忽觉川陆黑。霏微数点雨，顾视衣不湿。野色含苍茫，如游化人国。平生喜清景，揽之欲杯吸。讵惟可乐饥，亦足已沈疾。幽闲自能年，直恐人未识。千载桃源春，莫谓访无迹。  

○郊居许敬臣廉使见过  

野处欲忘世，况乃平昔友。寥寥数亩园，甘此养衰朽。兹晨君见过，童穉骇而走。牙纛明郊原，骑从隘岩薮。辉光生泉石，意气排户牖。握手论夙心，相看各白首。亹亹及经术，眷眷接杯酒。嘉我高尚怀，一卧七年久。自言微亲老，亦欲谢纷纠。从仕非不佳，其奈多掣肘。所以明哲人，往往去之陡。此言公近谀，彼节余何有？本期野老俱，孰敢达者偶。渺渺烟林合，浩浩风隧吼。涓涓水穿竹，忽忽日低柳。出门俱黯然，人影乱田亩。  

○长安孝子贾海诗  

天历元二载，西土罹荐饥。愚时拜中丞，帝曰汝往厘。嗷嗷三辅间，十室九困疲。行者总沟瘠，居者恒馁而。亲戚自鱼肉，遑恤父子离。鄠县民有贾，竭力奉母慈。阖门为口四，一妻仍一儿。操瓢日行丐，有得归母贻。不幸值虚往，见母颜忸怩。退省百无有，满屋风凄其。以汤和糠籺，进母母不怡。曰我幼汝饲，非珍即甘饴。而汝今我哺，以我犬豕为。况我老且病，累汝无几时。子惧白其妻，无言第头垂。妻曰携此子，从鬻无问谁。市呼不见售，复归泣涟洏。子心救火急，儿命累卵危。阴携至他所，恩爱从此辞。解衣缢不殊，反为子禁持。取盆拔佩刀，手足随纷披。绐云黄犬炙，雅于补衰宜。母知口腹美，不悟骨肉亏。子幸母解颜，不计妻攒眉。余闻惊此言，怒诘官失治。使民至如此，赈贷犹迟疑。即引造行省，使细陈毫厘。且命出儿肉，阖府徧示之。饤诸相坐前，余为失声悲。促掾状其故，闻上星夜驰。或将复徭役，或将表门楣。或斥兼金赐，或选好爵縻。上以劝臣子，下以安期颐。廷议必不爽，命下会有时。昔人有埋子，天怜以金遗。复有货视者，哀鸣走通逵。亦有弃半途，完侄与相随。未闻刃所爱，万古犹绝奇。嗟哉贾生心，世俗彼乌知。毋以贾为忍，毋以贾为痴。子失或再有，母失庸可追。孰能庭桂惜，使我堂萱萎。惟其持是心，屠子如屠狸。粤从王政圮，风靡俗亦漓。子囊钱贯朽，母箧无针锥。子妾曳绮罗，母裙露肤肌。不虑亲犹天，以利为根基。不究身何来，以货为宗枝。于物尚尔靳，矧乃襁褓私。嗟哉贾生心，堪为世俗规。尝闻前哲言，一孝盖万疵。孝可包众善，孝可动两仪。孝可神鬼格，孝可贤圣期。能孝斯能忠，厥心自亲移。愿彼为人子，终身诵吾词。 【史称希孟为行台中丞，闻民间有杀子以奉母者。为之大恸，出私钱以济之。即此事也。】  

○毛良卿送牡丹 【并序。】  

同闬毛良卿家牡丹盛开，意余一过，而未敢显言，日者以折枝数花见贶。余愧老懒，不能副其意，故作是诗以释之。  
三年野处云水俱，逢春未始襟颜舒。故人持赠木芍药，慰我意重明月珠。入门神彩射人倒，荒村争看倾城姝。急呼瓶水浴红翠，明窗净几相依于。自言私第惟此本，每开蹄毂穷朝晡。树高丈许花数十，紫云满院春扶疏。栽培直讶天上种，熏染不类人间株。有时风荡香四出，举国皆若兰为裾。贫家蔀屋仅数椽，照耀无异华堂居。天葩如此忍轻负，转首梦断巫山孤。明当洒扫迟凫舄，未审肯踵荒寒无。余闻感德良勤劬，久习懒散倦世途。深藏非是德公傲，索居莫哂仪曹愚。禁厨一脔味已得，类推固可知其余。君持诗去为花诵，蜂蝶应亦相欢娱。  

○游香山  

山行弥日山益奇，乱峰挟翠如吾随。游人联蚁度林杪，细路一线云间垂。茫然四顾动心魄，岚光荡秀浮双眉。路回宝剎忽风堕，大鹏九万离天池。林烟媚景翳复吐，欲见不见神护持。松藏雷雨太阴黑，泉迸岩薮银虹驰。我来青帝已回驭，太古残雪犹离离。一声啼百花落，两崖红雨春淋漓。笑驱虎豹坐盘礴，悠悠万古归支颐。须臾兴尽下寥廓，长风又送云边诗。蓬莱兜率杳何处，无乃造物移于斯。往年梦里记曾到，先声已为猿鹤知。惜无奇语勒丹壁，坐令清赏成绝痴。斜阳忽将瞑色至，山灵应怪归鞍迟。人间胜事忌多取，毋使乐极还生悲。  

○赠刘仲宪 【并序。】  

仲宪，卫州人。以儒掾台省者十余年，清苦如一日，人馈遗皆不受。能诗，喜谈政治。尝谓为天下不自农桑始，三代之盛，终不能致。闲尝叩之，其言激切，或至泪下。余器其人类古君子，故以诗赠之。  
庙堂鼎食穷水陆，风纪惠文寒耸玉。而君名位不省台，常见私忧结眉目。朅来我过白所怀，如枉末伸功未录。谆谆三代治安本，修水火金并土木。烝民既粒教乃敷，和气春风生比屋。自从秦鞅废井田，王政丝棼民湿束。利归兼并富囓贫，万世祸基从此筑。汉兴文帝殊有为，瓦砾黄金金玉粟。蠧农一切悉禁绝，千耦如云四郊绿。下及魏晋隋若唐，或耀武功或货黩。尽刳民力供上需，何异养身还饵毒。间时偶尔值小登，悔祸元出天公独。劝农使者徒上功，虚丽祇堪文案牍。绎骚后迨五季间，竞投钱镈悬刀镯。民间十室九呰窊，父子几何不沟渎。吾元有国天所资，世祖躬历艰难熟。未遑礼乐刑政颁，首辟司农惟穑督。至今在在著作林，枝干排云叶犹沃。当时治效概可知，行不赍粮居露宿。兹非前圣后圣规，岂特千年万年福。统元欲复今何难，政坐因仍弗加勖。骏奔期会夸独贤，深竟根株衒能狱。毁方求媚为通融，涤垢搜瘢称干局。呜呼是岂经远图，刑剭谁虞覆公餗。孟氏古称王佐才，照世格言星日煜。论治略无奇异闻，唯说耕桑与鸡畜。使当此日出此言，可必诸公尽颦顣。圣贤于彼非不知，但恐违天拂民欲。窃尝窥管得一斑，端本澄源在当轴。仍择师帅专抚绥，且谕臬司精考鞠。的行黜陟表惰勤，重立赏罚旌慝淑。如斯上下不裕宁，伏锧市朝甘显戮。我闻其语汗雨如，始也解颐终项缩。半生醉梦郑卫音，一旦醒心韶濩曲。刘君刘君策固佳，俯仰悠悠知者孰？传存拾渖示永箴，书着兴戎昭往躅。君不见东家求官交近侍，西家豪富相征逐。奈何温饱不自谋，日为黎黔欲长哭！我知君心如古人，我知君才非世俗。子牟身远志在廷，梁父调高音振谷。贾生流涕叫虎关，屈叟甘心葬鱼腹。旧闻造物辅善良，比岁看来亦翻覆。纷纷已往姑莫论，目击试将吾友卜。承家千里止一男，半夜麒麟去何速。泪巾又燥女又殇，兰玉埋香见无复。士夫固以贫为常，门户那堪祸相属。我尝送米犹见却，一芥他人肯轻触。处勤节义愈凛然，风雪倒山松柏矗。迩来踪迹尤可嗟，十倍戒途舆脱辐。劳劳簿领头斑白，承务酬官在昏夙。否极或者泰运还，有诏吏止七品服。君由弱冠冠儒冠，一概谁分鸾与鹏？世间屯难表里攻，阮籍途穷未为促。昨朝跋马过所居，圭荜荒凉雀堪扑。座无裀褥甑生尘，庋有诗书盘苜蓿。归来叹羡原宪贫，却顾轻肥还自恧。蹇余亦本山野民，仕路强趋终蹐局。向非亲命须官为，定买烟霞事耕斸。书生所见然颇同，欲奋不能宁韫椟。因知世事如意少，讵止君家为不足。子孙笋列多冥顽，玉帛山堆足忧辱。国忠贵显奴隶憎，黄宪清贫古今伏。人生果在官有无，可与智言难众告。今晨霁色雨洗新，群木疏明丽朝旭。一杯陶写千古情，我起踏筵君击筑。天开罗幌云千迭，地展锦屏山四簇。不须华俎饤薧鲜，政要露杯羞杞菊。须臾酩酊彼此忘，哀玉满庭风动竹。  

○过长春宫  

往年尝梦蓬莱宫，三山鳌背谣虚空。沧溟俯视一衣带，银河鼓浪来天风。兹游良不异畴昔，半日惝怳迷西东。平生颇似有仙分，足迹未到神先通。层楼复观此谁构，只疑天巧非人工。绕檐松影黑于海，步惊栖鹤翔云中。西山亦喜得佳客，巍峨相向如争功。辽金兴废渺何许？今人一笑怜鸡虫。须臾遍历至方丈，壶酒盘果罗青红。心清已觉破烦暑，左右况复扇两童。道人见我乐幽胜，故为留恋谈无穷。鼎铛百沸失膏火，风水万里忘萍蓬。默求诗句为相答，半醉挥出毫端虹。烟云满室动鬼神，不但为彼开盲聋。笑谈人境两相称，此会讵与寻常同。却愁归去到尘世，又随俗迹堕樊笼。  

○西岩醉笔  

兴来放步白云岭，海阔天高异人境。乱山万马东南驰，只恐郊原碎俄顷。乾坤谁管白鸟闲，今古空余野烟冷。何当结屋最上头，摆脱尘纷事幽屏。  

○我爱云庄好四首  

我爱云庄好，溪流转玉虹。惊飙荷背白，残照鸟身红。远意微茫外，真欢放浪中。终身能若此，甘作灌园翁。  
我爱云庄好，柴门俗客稀。行田虫扑帽，坐树蚁缘衣。云水一铜镜，霜林万锦机。东冈陂故在，辞聘未全非。  
我爱云庄好，衡门昼寂然。苔香花覆砌，石润竹通泉。独处蓬为室，闲游杖挂钱。白头乡社里，未觉愧前贤。  
我爱云庄好，民风太古淳。妇勤丝满籰，儿懒砚凝尘。秦系唐高士，张融齐逸人。只因疏散久，每每忘冠巾。  

○惜鹤十首 【并序。录四。】  

鹤，仙禽也。由凡翼非其比，恒不为世人所爱。而爱之者，往往皆山林中人。盖物以气合，理势然也。予尝得其尤者一，豢之既久，翩跹与人相习。日者为田妪伤其胫丸，病两月毙，惜哉！因取其始末作十诗，将以慰其不幸云尔。 【尚有友鹤、医鹤、招鹤、瘗鹤、梦鹤、图鹤六题。孙存吾《风雅》本中全载。】  

购鹤  
病鹤  
挽鹤  
忆鹤  

△购鹤  

野处幽独甚，千金得令威。挟云出尘网，领月到柴扉。縻足妨扬去，遮亭使学飞。至今湖上路，树石亦光辉。  

△病鹤  

渠本仙家物，胡为久不安？强行时搨翼，攲立欲遗丹。谁药相如渴，独怜范叔寒。一鸣虽确确，犹自彻云端。  

△挽鹤  

共处人烟外，谁期祸乃身。九皋空有恨，四野欲无春。华表云应泪，瑶台月亦尘。当年林处士，泉下定相亲。  

△忆鹤  

玉立昂藏态，山中我与君。几年游赏共，一夕死生分。徐步闲窥沼，高飞远带云。为谁重起舞？倚杖立斜曛。  

○山行  

一懒将成性，春游尚尔勤。花攲知雨力，水皱见风文。碧落一明月，青山半白云。却愁从此去，尘冗又纷纷。  

○晚霁  

老懒便幽静，空庭步翠行。牵牛上篱落，斗雀下檐楹。斜照悭窗影，停云足野情。田园无限乐，夫岂为逃名。  

○晨起  

恋枕嫌多梦，开帘曙色迷。鹤寒依户立，猨馁近厨啼。蹴石泉鸣屋，吞烟树隐堤。村居真可喜，触处是诗题。  

○冬夜早起  

推枕人初起，出门星尚存。岁寒郊野阔，天早树林昏。窗影犹残月，鸡声已远村。孜孜何所事？时取故书温。  

○登泰山  

风云一举到天关，快意平生有此观。万古齐州烟九点，五更沧海日三竿。向来井处方知隘，今后巢居亦觉宽。笑拍洪崖咏新作，满空笙鹤下高寒。  

○游香山  

常恐尘纷汩寸心，好山时复一登临。长风将月出沧海，老柏与云藏太阴。宝剎千间穷土木，残碑一片失辽金。丹崖不用题名姓，俯仰人间又古今。  

○同元复初饮许仲文别墅  

晓日楼台海市仙，春风歌吹酒家天。五云分彩来琼岛，两鹤联飞下玉田。流水故将尘隔断，好花都被雨开全。人生佳处无何国，锺鼎山林恐未然。  

○过颜鲁公庙  

李唐失纪相非夫，竟遣忠良与祸俱。抗虏一身皆是胆，留名千古不因书。极知老境桑榆近，争忍清朝社稷孤。下马荒祠访遗躅，北风吹树眇愁余。  

○上都察院  

柏台人散坐堆豗，默记滦江四往回。发为廌冠容易雪，心因蜗角等闲灰。惭无元素回天策，空负坡仙酹月杯。两处飘零家万里，乱山遮断白云堆。  

○秋日梨花  

雪香吹尽树头春，谁遣西风为返魂。月影已非前日梦，雨容独带旧时痕。只知秋色千林老，争信阳和一脉存。莫讶殷韩太多事，仙家元不计寒暄。  

○九日  

一行作吏废欢游，九日登临拟尽酬。诗有少陵难着语，菊无元亮不成秋。云山自笑头将鹤，人海谁知我亦鸥。幸遇佳辰莫辞醉，浮云今古剧悠悠。  

○大雨 【不用风、雪、雷霆、江海等字。】  

六合乾坤一太阴，仰观毛发为萧森。排空疑有鬼争战，对面不闻人语音。元气只愁今日竭，桑田更比向来深。须臾林杪标新霁，一抹斜阳湿欲沈。  

○寒食游廉园  

湖天过雨澹春容，辇路迢迢失软红。花柳巧为莺燕地，管纮遥递绮罗风。群仙出没空明里，千古销沈感慨中。免俗未能君莫笑，赏心吾亦与人同。  

○留别元复初  

台阁联飞二十年，临岐欲别重凄然。人言廉蔺才相轧，谁信陈雷志愈坚。古井不妨风浩荡，浮云何损月婵娟。江湖秋净多来雁，莫惜平安到瘴烟。  

○中都道中  

细草和烟展翠茵，杂花匀簇道傍春。鸣禽旷野栖无树，破屋荒山住有人。露湿弊袍寒衬月，风餐行钵暗凝尘。去年闽海今沙漠，赢得霜华镜里新。  

○客中除夕  

野性峣峣不耐官，强颜尘土步邯郸。移文久为云山笑，捧檄聊供菽水欢。香返梅魂春一脉，愁丛灯影夜千端。古人事业余何有，羞见茅斋岁又阑。  

○直省  

微风吹雨湿层阴，寂寂长廊静足音。怒虎九关天日远，冥鸿一线海云深。求田素有陈登志，作吏初非叔夜心。说与饥鸢休吓我，掉头巢父正长吟。  

○留别乡里诸友  

粉署衔香十许年，故乡重到重留连。子牟恋阙心空赤，江总还家鬓尚玄。金缕歌残华鹊月，兰舟摇碎泺湖烟。一襟离恨东州路，莫讶羸骖不肯前。  

○兴和道中  

底事劳劳形与神，道途鞍马动经旬。烟横绝涧疑无地，风响深林似有人。早发举鞭挥雾露，夜行翘首认星辰。何时却逐桑榆晚？爱杀坡仙此语真。  

○建宁道中  

行尽溪山得市廛，桥楼深入路绵延。商帆腥带诸蕃雨，天宇昏连百粤烟。言语不通刚作字，道途良苦且停鞭。老兵来报肩舆稳，使我愀然愧昔贤。 【不敢以人代畜，半山事。】  

○泉州  

万里飘零两鬓华，瘴烟为屋海为家。山无高下皆行水，树不秋冬尽放花。得句珠还合浦月，乱怀杯吸赤城霞。蓬莱咫尺无由到，惭愧当年犯斗槎。  

○寄李道复平章  

文武才全每许君，逢时谈笑建奇勋。世称李道为贤相，帝重严陵是故人。沧海两扶新日月，青天一扫旧烟云。盛名自古多难处，好及明时乞此身。  

○黄州道中  

濯足常思万里流，几年尘迹意悠悠。闲云一片不成雨，黄叶满城都是秋。落日断鸿天外路，西风长笛水边楼。梦回已悟人间世，犹向邯郸话旧游。  

○饮城东刘氏园亭  

昨日余酲尚未醒，玉溪丝竹又寻盟。烂游偿我从前债，沈醉由他已后名。雨点残红花意动，风敲疏翠竹阴清。闲来吟啸无虚日，未觉归田负此生。  

○哭张澹庵平章  

平生许国胆囷轮，谔谔危言不顾身。人道龙逢非俊物，我知汲黯是忠臣。辕驹仗马宁无愧，缚虎擒蛟似有神。故剑年来渐零落，讣闻不觉泪沾巾。  

○翠阴亭独坐寄莫俊德经历  

抗俗支尘力不任，故园归卧遂初心。近山障雾还疑远，浅水涵天却讶深。有幸鸥盟君与我，无情鹤发古犹今。年来酷爱香山老，都把悠悠付醉吟。  

○寄省参议王继学诸友自和四首  

曩昔尘奔为悦亲，而今云卧复天真。山林充隐当容我，馆阁求贤岂乏人。噩梦久随风散曙，衰容难与物争春。绰然烟景无穷在，莫怪沙鸥不易驯。  
身与功名果孰亲，万锺何似一瓢真。若教宇宙无难事，未必山林有退人。遗语五千方外教，行窝十二洛中春。老怀久矣忘机巧，猿鹤欣欣燕雀驯。  
木密垂枝手可亲，娵隅罗勒味尤真。诗情沧海骑鲸客，世故青楼掷鼠人。 【列子。】 庭树有阴僧结夏，野花无语女怀春。清风一榻茅檐底，六贼三尸犬许驯。 【「娵隅」，见郝隆与桓温诗语。】  
鹿豕同游木石亲，家山归卧伪邪真。情知五袠县舆客，肯作千金鬻帚人。往事回头皆噩梦，故园投足总阳春。麒麟掣断黄金锁，为问群仙孰可驯。  

○山中拜除自和二首  

窗下孔宾归去来，春随三十六宫开。虚言徒使燕人泪， 【列子】 。实用休争楚国才。 【左氏。】 世外此心无芥蔕，海中何物是蓬莱。漫郎耳顺宜知止，谁敢重尘视草台。  
文季休歌子夜来，渊明自拆瓮醅开。举觞月与春挑战，得句人惊天假才。尚友谁能追北海，寻真吾欲候东莱。 【见汉武求仙事。】 何时晤对安心竟，拂落菱花不用台。  

○云庄遣兴自和二首  

中年才过即归闲，好在河汾屋数间。病里检书多为药，老来忘世不因山。翠翻平野禾抽颖，锦委深林笋脱斑。莫恨韶光太相促，若非衰暮讵能还。  
人云五十未宜闲，我道彭籛亦梦间。五斗折腰惭作县，一生开口爱谈山。荒村未暮门先掩，老树才秋叶已斑。只恐溪翁厌喧聒，隔林遥唤野猿还。  

○绰然亭落成自和二首  

地僻门无长者车，身闲不遗子公书。群山侑坐人堪醉，万事忘怀世自疏。碧玉滟池新雨后，绿云滃径落花余。凭谁唤起濂溪老，听说窗前草不除。  
僮挟琴尊子御车，丹崖到处总堪书。白云有志寻华表，黄阁无心恋绮疏。鼓舌为名怜季子，舍身逐利笑陈余。自从投绂归来后，荆棘胸中有翦除。  

○田居自和二首  

萍蓬一世百无功，转首俄成六十翁。往事锲舟求坠剑，虚名影斝悟悬弓。展开明月清溪阔，吹断香风锦树空。托意莼鲈归故里，始知张翰是英雄。  
稼穑无非雨露功，农家分喜到诗翁。劳心漫刻七年楮，贻戚空成九载弓。山展野屏随地远，风挥天帚扫云空。绰然到处皆佳景，安得毫端句不雄。 【「七年刻楮」见《列子》。「九载修弓」见《淮南子》。】  

○读史有感自和二首  

不信忠良信诡随，于兹可灼乱亡机。东京党锢迷臧否，西晋玄谈混是非。被祸枉投冠在地，复仇空拔剑挥衣。因知高蹈丘园者，不是区区爱翠微。  
政有经纶孰汝随，疏迂况复动违机。久知好瑟吹竽拙，每笑还珠买椟非。幕府高谈人侧目，田园长往子牵衣。分明二者安危在，不信君其问子微。 【唐赤城居士司马承祯也。】  

○和鲁子翚学士见寄诗韵二首  

佳句人传自雪堂，万人如海一身藏。骑鲸有志寻仙李，刺虎无心效卞庄。高枕拂云眠薤谷，直钩和月钓林塘。寄声沙鸟休飞去，老子年来物我忘。  
青春回首去堂堂，衰白侵寻底处藏。老我痴蝇钻故纸，何人肥马耀康庄。翠光挟日山排闼，练影翻秋水满塘。自笑此心犹有着，几时喧寂两俱忘。  

○书半仙亭壁自和二首  

丘园投老谢麾招，相与无非莫逆交。破屋带花红掩陋，矮墙围柳翠添高。日明窗户蟏蛸网，风动兰苕翡翠巢。人境清幽尘事少，诗成元不费甄陶。  
可人密迩若难招，俗士纷然每易交。流水树围三面阔，远山云放一头高。坐呼赤脚浇新圃，卧看乌衣葺旧巢。衰白太平当自贺，试听工部咏陈陶。  

○翠阴亭落成自和三首  

一退愁城万里降，从今按堵乐吾邦。睡残蕙月猿推枕，吟断松风鹤啄窗。槁木不春从换岁，虚舟无物任飘江。抚尊笑向儿童道，安得佳肴锦鲤双。  
无奈诗魔未易降，顿兵坚壁鹊华邦。古今不卷江山画，日月长开宇宙窗。我爱园公并甪里，谁夸陆海与潘江。寄声农父须勤力，已办良田四十双。  
锦里归来万虑降，戴逵何必适他邦。 【晋戴逵为避征君，远依王珣。】 幼思弓剑驱千骑，老爱琴书占一窗。分芋带烟寒斲玉，寻梅和月夜临江。漫郎虽是扁舟客，政恐渔樵不敢双。  

○遂闲堂独坐自和三首  

击鲜酾酒有余甘，种竹移花不是贪。世事灰残心上火，年光丝尽鬓边蓝。地环赤县神州九， 【中国外，又加赤县神州者九，见《史记》。】 人共山猿野鹤三。六载丘园凡六召，小臣何德圣恩堪。  
世味宁同酒味甘，野情不似宦情贪。乘舟远遁谁如范？拍板高歌每羡蓝。追狗仅能功第二，卧龙竟使国分三。英雄事业无涯苦，举似高人一笑堪。  
至味何尝有苦甘，大观初不校廉贪。苔垣蜗篆斜行玉，柳岸莺梭巧织蓝。饮兴平吞云梦九，吟魂高绕华峰三。青编黄发林泉下，此乐惟应我辈堪。  

张文忠自和凡十题，每题皆十首。今择其警练者录之，其外有秀句可摘者，如「断岸树连衣带水，好山天展画图春」，「无事举杯浇邃古，对花和露折香春」，「乱拨浮萍嫌盖水，稀栽垂柳恐遮山」，「淡无情绪烟中柳，暴有精神雨后山」，「园花拨乱嫌春冗，窗竹芟繁爱月疏」，「捣残斜照春声急，摇碎浮云水影空」，「溪流隔断尘千丈，云气遮残树半空」，「任使货盈元载屋，莫教尘化士衡衣」，「林果簇金低藓径，山泉分玉注莲塘」，「谋身安用营三窟，容膝惟堪占一巢」，「地宽飞鸟如争远，天阔行云欲斗高」，「日展树阴浓压地，云萦岚气湿穿窗」，「鸦株影闹斜阳屋，蚕叶声干暮雨窗」，「尊中竹叶能忘世，枕上杨花不渡江」。  

○秋日村居  

衰年卜宅喜山村，俗事经年不到门。疏雨与秋添索莫，远烟因晦学黄昏。倚松野叟清于鹤，偷果溪童捷似猿。莫笑吾庐太孤癖，尘嚣终胜市朝喧。  

○郊饮醉归  

昨朝醉田间，欲借山为枕。青山不肯前，却枕白云寝。  

○堂邑宣化堂退食  

县斋公退炷炉熏，聊为尘烦一解纷。开户不教香远去，簟纹浮动半窗云。  

○行水灾郊外  

云驳疎阴漏日华，昽昽晨色散林鸦。马前怪底犹明月，路转满川荞麦花。  

○绰然亭口号  

十年坚卧玉溪东，多谢山灵肯我容。为问赏心谁是伴？抱云挂月两奇峰。  

○过李溉之天心亭  

放眼乾坤独倚阑，古今如梦水云闲。南山也解留连客，直送岚光到坐间。  

○咏史 【录四。】  

苏武  
龚胜  
朱震  
庞德公  

△苏武  

为臣惟命敢辞难，脱遇艰难亦自安。试看子卿持节处，雪花如席不知寒。  

△龚胜  

解印归来老分甘，素衣不受一尘沾。忽惊有诏从天下，顿觉衰癃十倍添。  

△朱震 【陈蕃友也。蕃诛，为匿其子。事觉考掠，终不肯言。】  

交道衰微数百年，死亡谁肯与周全。如何当日陈蕃榻，止为南州孺子悬。  

△庞德公  

鹿门佳处恣游遨，谁识沈冥一世豪。莫把功名论出处，卧龙终让德公高。  

○赠李秘监 【至治间曾画御容。】  

封章曾拜殿廷间，凛凛丰仪肃九关。回首桥山泪成血，逢君不忍问龙颜。  

○哀流民操  

哀哉流民！为鬼非鬼，为人非人。哀哉流民！男子无缊袍，妇女无完裙。哀哉流民！剥树食其皮，掘草食其根。哀哉流民！昼行绝烟火，夜宿依星辰。哀哉流民！父不子厥子，子不亲厥亲。哀哉流民！言辞不忍听，号哭不忍闻。哀哉流民！朝不敢保夕，暮不敢保晨。哀哉流民！死者已满路，生者与鬼邻。哀哉流民！一女易斗粟，一儿钱数文。哀哉流民！甚至不得将，割爱委路尘。哀哉流民！何时天雨粟，使女俱生存。哀哉流民！  

○上都道中  

穷冱惟沙漠，昔闻今信然。行人鬓有雪，野店灶无烟。白草牛羊地，黄云鵰鹗天。故乡何处是？愁绝晚风前。  

○久雨初霁书所寓壁  

痴雨歇檐滴，顽云开日华。穴垣惊暗笋，抢地惜幽花。市隐静于野，客居闲似家。故园亦皆寓，心定自无哗。  

○休日郊外  

久厌官居苦，幽寻到涧阿。鹤知松岁月，鸥狎海风波。野迥塔孤立，岭高云半过。菟裘良未暇，聊此慰蹉跎。  

○廉园会饮  

倥偬常终岁，从容偶此闲。雾松遮老丑，雪石护苍顽。池小能容月，墙低不碍山。殷勤问沙鸟，肯与厕其间。  

○晨兴用俞立之韵  

寒碧洲痕浅，深青地势平。嵒姿呈雅淡，树影碎空明。窗纳一天晓，人怀千古荣。移床高处坐，遥看日东生。  

***◆曹中丞伯启（汉泉漫稿）***  

伯启，字士开，济宁砀山人。至元中，荐除冀州教授，改江阴路经历，累迁集贤侍读学士，进御史台侍御史，出廉访浙西，遂引年归。乡人贤之，表所居为曹公里。天历初，起使淮东，拜陕西诸道行台御史中丞。喟然曰：「吾年且八十，尚忘知止之戒乎！」辞疾不起，天下之士高之。至顺三年，子震亨殁于常州，伯启往拊之。其明年卒，年七十九。赠河南行省左丞，追封鲁郡公，谥文贞。所著诗文有《汉泉漫稿》十卷，子复亨所编。士开弱冠，从学于李文正公谦。其筮仕幕僚，江南初定，里居乡寓，大夫士殷集，公余每与陆宪使垕、史总管孝祥、陆文圭辈讲磨义理，诗咏酬答，未尝废滞府事也。遭遇承平，扬历清望，宦辙所至，多寄寓纪述之辞。如《村居》云：「露坐分藜榻，郊行解葛衣。」《宿吕梁》云：「澹烟新店舍，斜月旧河山。」《赠周可山》云：「立谈千古意，坐占一生间。」《嘉祥道中》云：「积水不胜流水碧，远山翻比近山青。」《乡饮礼罢次诸公韵》云：「十年人事成今古，数老天留载典刑。」《除夜》云：「去岁关心如昨日，平明回首又东风。」《江阴咏怀》云：「山色欲冥知雨信，岸痕齐剥记潮生。」欧阳文公以为思致敏赡，襟韵朗夷。临文抒志，造次天成。斯足以称其为人矣。  

寄谢陆义斋廉使诸公  
和傅茌山九日秋闱  
澣衣图  
济州登太白楼怀郑从之御史二首  
萧县道中早行  
休日陪汉阳诸名胜登秋兴亭觞咏移时尘虑顿息但以不得会仲通为慊因缀长句呈钦夫佥司士元太守君平察推仲通宰公暨座中诸友  
陪诸公杖屦登梁王吹台悠悠悼古之情不能自已呈孟子周子文二友  
夜宿太湖岸  
寄胡教谕  
乙卯清明沅州郊行  
陪翟沈二文学岁暮登宴嬉台  
秋夜西斋有感  
和陈爱山  
再和  
初到江阴寄徐路教仲祥三首  
兰溪郊行  
夏夜露坐  
辛亥三月陪马克修治书谒天游孙真人方丈阶前牡丹盛开巵酒同玩座中范提点索诗  
咏鴈  
夜雨  
暮春用唐寿卿韵二首  
就学东平嘉祥道中书事  
夏夜露坐  
梦酒诗会  
泾阳述怀  
子规  
送翟庆之  
咏怀寄赵君  
谢朱鹤皋招饮  
舟至常德出陆由辰抵沅书事三首  
南塘戏赠立斋主人  
华亭道中连前诗寄卢知州王仲通朱文炳  
中丞敬公九日登真州南城以诗见示爱其闲逸迈往之气惜不得侍行想象和呈  
题伏波将军庙  
冬至日白霫道中偶成录呈朱叔茂郎中段惟德鲁子翚二都司仍希于张伯高参议郭干卿治书与两司幕长及按郭郎中邢孟直诸公处以区区薄况达之  
河从封丘北寻故道所过庐里荡然无遗壮木连抱披蔽中流者强半泰定乙丑秋予自开封归砀山买舟神马渡载书倒前领石而东湍瀑冲激神魄骇动有不可形于言者因念年老亲违历此艰险幸出坦途思警诸子遂述所怀寄众友  
长安早发  
过长桥书所见  
游西湖  
游灵隐  
过白沟河  
九日省舅氏郭西独行因书所见五首  
谢朱鹤皋招饮  
送张润夫之辽阳簿尉  
九日月下小酌咏怀  
题宋成之画马卷  

○寄谢陆义斋廉使诸公  

峥嵘古暨阳，事简风俗淳。仆也一何有，忝为幕中宾。齐瓜六见熟，于今作闲身。东皋事游息，联镳出城闉。时当仲夏初，万木繁阴新。眺览悉幽胜，主宾若同寅。云间陆公子，丰姿迈群伦。妙龄心老大，富贵不骄人。石居状元后，累叶俱搢绅。海翁文章伯，子弟尽麒麟。何有两夫子，家声德相邻。行乐兴非浅，杯盘夜及晨。名园开锦绣，品馔罗奇珍。晚入清凉界，诸公礼极臻。于菟亦无惧，酒力乃尔神。处士叶其姓，绿绮随乌巾。时闻操一曲，天地还氤氲。歌调间南北，手谈弃疏亲。黄云徧四野，遐迩不忧贫。凝睇即成趣，满怀俱是春。主人捧觞劝，厌饫难为嗔。斜日觅归路，瞢腾入嚣尘。梦觉思梗概，拥鼻如酸辛。惓惓无以报，作诗记天真。  

○和傅茌山九日秋闱  

宦游何所得，岁岁客殊方。驰骛不自已，别离是寻常。资身素无策，返愧工与商。光景一何速，瞥然度飞黄。瀛洲良不恶，复到澄清堂。借问堂中人，生平果何长？梦想枌榆社，披襟坐床。晦息存夜气，晨兴玩天光。云胡不归去，老大徒悲伤。秋雨忽开霁，乾坤变清凉。偶于职守外，沿檄监文场。诸生竞葩藻，寸晷何仓皇。藩臣喜扬激，宾筵秩觥觞。秋阳暖慈闱，春风游帝乡。瓶中有红腐，稳博太官羊。  

○澣衣图  

静女思归宁，澣衣拜高堂。隐士履贞固，濯缨视沧浪。苟有涓洁心，顦顇犹姬姜。常怀济时策，进退皆康庄。  

○济州登太白楼怀郑从之御史二首  

高城蘸云根，聊可慰心迹。长风万里来，如对骑鲸客。监州好事者，树此楼与石。隆鼻号金仙，更长谩嗟惜。  
堂堂郑使君，美誉粲星文。不羡草头露，愿栖山上云。罄躬事女冠，无乃承异闻。贱子抱负浅，仙凡未能分。 【郑弃官，师女士号「发冠」者。】  

○萧县道中早行  

行行古天堑，幂幂桑与梓。树枝防刺人，天明仅十里。功名果何物？白发仍早起。赖闻瀑水声，清彻畸人耳。  

○休日陪汉阳诸名胜登秋兴亭觞咏移时尘虑顿息但以不得会仲通为慊因缀长句呈钦夫佥司士元太守君平察推仲通宰公暨座中诸友  

散材生世元无堪，强持陋质偕楩楠。年余耳顺雪垂领，误承任使来江南。公庭日午了官事，西州散步成奇探。岁寒亭树发秋兴，名公齿序相朝参。鸳鸯梅梢欲蓓蕾，凤凰山顶飞晴岚。江水朝宗净拖练，湖光照影清揉蓝。旅雁书空度荆楚，浮云护日横湘潭。苍茫宇宙一俯仰，形役道路何痴憨。移尊伟观排小酌，紫霞潋滟堆红柑。人生扰扰有今日，座客云云无俗谈。长安富儿不识字，但能几案罗肥甘。眼中梵剎如比栉。焉知晓事无瞿昙。知音更有骢马客，威棱坐可惩奸贪。山边圣人恶旨酒， 【禹庙在侧，故云。】 望之不敢成醺酣。一襟清兴岂终极，催归黄帽牵羸骖。渔歌悠扬风色暝，人影散乱波光涵。船开棹进一回顾，怱怱欠到王公庵。  

○陪诸公杖屦登梁王吹台悠悠悼古之情不能自已呈孟子周子文二友  

天宇廓然秋已暮，幽人欲作登高赋。联镳沽酒上繁台，千古兴亡一回顾。百鸟喧啾塔半摧，荆榛掩映台前路。黄花采采未成欢，目断荒城起烟雾。  

○夜宿太湖岸  

太湖西望如沧溟，木落霜寒波更清。闻道是中多巧石，明朝岂用劳生灵。晚风作恶蛟鼍走，摇荡乾坤洗星斗。大隐乘舟不见人，而今盗贼为渊薮。  

○寄胡教谕  

风雨愁城楚江暮，前人岂尽非常遇。怀材抱艺储琅玕，击柝守阍司庾库。襄王抵死负灵均，子敬无心事公路。我曹奔走谩H趄，钻纸篆科蝇友蠧。  

○乙卯清明沅州郊行  

信马沅江江上路，历览芳菲忘故步。因逢古庙说前朝，忽见孤舟横野渡。二难恨识十年迟，四美岂期今日具。人生能得几清明，莫对残阳怨迟暮。  

○陪翟沈二文学岁暮登宴嬉台  

一雨开新霁，长空绝点埃。眼明初出郭，心远乍登台。矮塔培黄壤，摧碑渍绿苔。几人遮日去，双燕受风回。稚柳沿新堑，神祠映古堆。翠峰依旧好，金菊为谁开？日夕牛羊下，天寒鸟雀哀。黄流随去住，元气接周回。风箒谁操执？云衣自翦裁。松杉诚异质，樗栎谩多材。效北衣冠变，平南士卒来。功名殊未已，伏腊迭相催。吊古情何益，哦诗愧不才。归欤风景暮，携友且衔杯。 【因饮张氏席上故云。】  

○秋夜西斋有感  

旅况随秋变，凄凄百感生。白云凝望眼，黄鹄计归程。褴褛临邛服，齑盐漂母羹。旧痾虽少瘥，新业竟何成！财匮交情淡，门卑礼意诚。淹留谙世态，出入论家声。眉锁将诗解，心田仗笔耕。莼鲈张翰兴，灯火退之檠。雨积堪舆暝，霜欺枕簟清。天风筛竹响，檐溜泻阶鸣。伏翼生怜暗，飞蛾死趁明。雁鸣如有诉，虫语不知名。兀兀心犹醉，栖栖梦亦惊。邻砧催薄暮，楼鼓辨深更。目断家何在？年衰志未平。自怜飘泊久，坐起若为情。  

○和陈爱山  

拉友寻佳致，迢迢远市喧。度山宁惜马，傍水得观猿。净尽0人恨，招回远客魂。树头参汉表，石齿漱云根。植柳人如在，吟梅墓亦存。风杉苍晚节，雨径绿秋痕。数亩栖霞洞，千年落照村。谁怜丞相宅，我爱故人樽。叱道僧归寺，还家仆候门。贾留真有意，谁可代晨昏？  

○再和  

酷爱西山景，经年可避喧。一声何处鸟，百样此中猨。地雅僧成趣，峰高客断魂。长藤梯藉力，茂树石黏根。贱子心君骇，贤人手泽存。水亭寒有素，云洞秀无痕。古篆纡清涧，新图挂远村。乾坤双断梗，身世一芳樽。戍角催归路，吟鞭懒入门。五年申浦住，卜宅愧吾昏。  

○初到江阴寄徐路教仲祥三首  

自古江南地，澄江小翠微。讼清衙散早，路僻客来稀。季子高风在，春申故宅非。晚凉无一事，携酒坐苔矶。  
自古江南地，林泉胜概多。扁舟波潋滟，羸马路陂陀。戎服人凈笑，吴乡语渐讹。兹游谅奇绝，奈得倚门何。  
自古江南地，民安乐最深。稻畦云漠漠，松畹雾森森。鹅鸭喧池水，鸡豚憩竹林。小舟维古岸，销我利名心。  

○兰溪郊行  

千里飘零客，双亲喜惧年。马嘶青嶂外，人望白云边。要领知谁授，舒徐颇自便。此行羞伏枥，何必较夔蚿。  

○夏夜露坐  

露坐夜如何，村居即涧阿。苍烟喷素月，碧落转银河。病抑诗情减，愁添睡思多。秋风庭树响，勋业愧蹉跎。  

○辛亥三月陪马克修治书谒天游孙真人方丈阶前牡丹盛开巵酒同玩座中范提点索诗  

拉友寻佳致，琳宫引兴长。服膺思酒圣，拭目待花王。逝水年华急，行云世态忙。无因驻清景，春色又斜阳。  

○咏鴈  

塞色波光秋影涵，数行天字到江南。衔芦有为防矰缴，择地无心入瘴岚。寒暑相催犹可避，稻粱虽好不宜贪。哀鸣欲动何人意，猎骑弯弧酒正酣。  

○夜雨  

老屋淙淙榻屡移，披衣起坐候晨鸡。四檐急溜三江泻，一道寒声万弩齐。飞雪过窗闻宝鉴，震雷鼓物揭征鼙。平明点检人间事，流水溶溶涨小溪。  

○暮春用唐寿卿韵二首  

一天晴碧日迟迟，暑气蒸人力自微。幽径雨余芳草合，小园风急乱花飞。卧思沂上歌诗去，梦到山阴祓禊归。还忆去年乘小骏，西湖游罢北山围。  
流水年华去不穷，眼看浓绿换芳丛。半溪浅碧春前雨，满地残红午后风。客舍萧条唯感物，壮心寂寞谩书空。吟诗羡杀唐公子，兴在三山碧海东。  

○就学东平嘉祥道中书事  

行潦萦纡会古溪，一行白鸟自高低。敝裘恐惹途边棘，瘦马愁颠雨后泥。思入石林风浩浩，吟成沙草日凄凄。相逢莫问经行地，万壑千崖总是迷。  

○夏夜露坐  

露下晴空酿薄寒，坤舆厚德载人寰。星光逊月明珠碎，云气停风白练闲。水鸟自搏空阔际，烟蚊常在有无间。儿童为数秋期近，书剑无成益厚颜。  

○梦酒诗会  

身世年来忆藉糟，华胥此夕赖熏陶。半窗凉雨青绫薄，一片春风翠旆高。乌蚁混游槐国市，绿醅初泼汉江涛。流莺唤觉西轩底，箕踞分明指二豪。  

○泾阳述怀 【八月分司到县，呈王仲瑗御史。】  

晚境难期博望侯，微官且学子长游。泾清渭浊源何异，物换星移志未酬。陇月照人征雁晓，金天飞露候虫秋。尘缘衮衮今犹古，唯有书生易白头。  

○子规  

蜀魄曾为古帝王，千声万血送年芳。贪夫倦听空低首，远客初闻已断肠。锦水春残花似雨，楚天梦觉月如霜。催归催得谁归去？唯有东郊农事忙。  

○送翟庆之  

书剑飘零二十年，风流谁识玉堂仙。柳营一顾膺新命，兰室三生赋薄缘。以道自居元有地，若人空老是无天。功名迟速皆前定，莫使苏生坐马鞯。  

○咏怀寄赵君  

铅椠生涯二十秋，无依如鹊拙如鸠。胸蟠子美千间厦，气压元龙百尺楼。知命岂争蕉底鹿，兴宗要远梦中牛。壮怀磊落凭谁语？时问东陵谒故侯。  

○谢朱鹤皋招饮  

里巷浮沈适自由，江城久住似菟裘。广文活计贫无那，好客情怀挽不留。满院竹风吹酒面，两株榴火发诗愁。料应此外无佳致，人物相看总上游。  

○舟至常德出陆由辰抵沅书事三首  

盘礴崎岖力不任，遐方风景变鸣禽。舟浮湖面波澜阔，马憩山腰涧壑深。千里晓烟炊紫葛，一春寒雾锁青林。纷纷寇盗何时静，龚遂登车是好音。  
兰澧分岐望芷沅，渡头杨柳欲飞绵。囊无薏苡防私论，茶有茱萸敌瘴烟。心定渐忘行役苦，愁浓不觉岁时迁。从今暴殄为明诫，曾见山头火种田。  
武陵回首望巴陵，摈退舟师就马程。潏潏青沟穿路过，峨峨苍岭送人行。庙堂任使谁能避？箐麓猖狂只自惊。欲为伏波寻胜迹，草间闻有鹧鸪声。 【延佑中，湖广诸猺以前帅失驭，西南多扰，伯启为刑部侍郎，承命偕两台御史本省参政贾驯莅鞫之。行次沅州，道且梗，伯启曰：进非兵卫不可。彼诸番酋长万一惊疑狙候，为患不细，若驰一介与之议，靡不有济，众然之。乃遣监察御史杨鹏单骑诣之，果得要领以归。此三诗即是时所作。】  

○南塘戏赠立斋主人  

南塘幽阒似山林，是是非非总不侵。诗有静功联句好，坐无俗客话情深。花枝徙倚闲居乐，柳絮颠狂薄宦心。闻说主人村酒熟，几时携杖一相寻。  

○华亭道中连前诗寄卢知州王仲通朱文炳  

茫茫广斥望中迷，地尽东吴土自泥。寒气袭人沧海近，湿云当眼昊天低。萧条古树旌茅屋，诘曲清沟护稻畦。莫诧鲈鱼风味好，月明闻鹤更凄凄。  

○中丞敬公九日登真州南城以诗见示爱其闲逸迈往之气惜不得侍行想象和呈  

四事难并举世闻，登高今喜夹河滨。美哉陶令杯中物，老矣长安陌上人。江限华夷晴浩渺，山磨今古莫嶙峋。醉归应被儿童笑，犹有黄花在角巾。  

○题伏波将军庙 【辰州。】  

佐汉功臣矍铄翁，择君不受子阳封。椒房偶累云台像，薏苡还伤铜柱功。幸自生前识朱勃，不妨床下拜梁松。五溪未服星先陨，文叔端难比沛公。  

○冬至日白霫道中偶成录呈朱叔茂郎中段惟德鲁子翚二都司仍希于张伯高参议郭干卿治书与两司幕长及按郭郎中邢孟直诸公处以区区薄况达之  

槲叶萧萧朔吹寒，山行病瘦怯衣单。驰驱一带滦江险，彷佛重经蜀道难。旅邸僦床虽自愧，绣衣持斧要同看。穷途恰值书云节，秫酒糠灯语夜阑。  

○河从封丘北寻故道所过庐里荡然无遗壮木连抱披蔽中流者强半泰定乙丑秋予自开封归砀山买舟神马渡载书倒前领石而东湍瀑冲激神魄骇动有不可形于言者因念年老亲违历此艰险幸出坦途思警诸子遂述所怀寄众友  

桑颠榆蹶大河倾，舟过陶波浪始平。篷影学遮冠盖道，橹声如斥子孙名。塞鸿已厌趋南北，沙鸟谁知乐性情。想象故园松菊在，为谁漂泊尚劳生。  

○长安早发  

夜气溟蒙塞两仪，客怀牢落动清悲。月明宿鸟啼烟树，风劲寒蝉泣露枝。西北乡关除梦到，东南民力谩心思。路难无奈篙师促，八月长安早发时。  

○过长桥书所见  

柳如青帜导姑苏，桥若垂虹饮太湖。渺渺天光接波浪，凄凄秋色上菰蒲。行囊只剩新诗稿，身世端如古画图。独倚危阑追往事，雁衔霜信下平芜。  

○游西湖  

郁郁0愁暑不堪，画船西出事奇探。柳边和气苏公路，梅底清风处士庵。已觉湖山入胸臆，更容丝竹荐肥甘。锦云一段三千顷，记取平生作盛谈。  

○游灵隐  

岧峣鹫岭梵王城，秋气平分宝界清。火宅久居心独苦，云林初识眼增明。禅关已被猨参透，仙洞谁教鬼凿成。惭负半生泉石约，暂来偷暇洗尘缨。  

○过白沟河  

久听人间说白沟，两朝曾此界中州。而今六合无关禁，依旧潺湲碧水流。  

○九日省舅氏郭西独行因书所见五首  

田家桑梓碧幢幢，过客鞭声引吠尨。终岁耕耘竟何有？桑枢茅屋短篷窗。  
霏微林雾惨秋容，撩乱山禽起晚舂。营马欲来粮已尽，二三癃老诉年凶。  
浩浩阴风酿宿霾，道边佛剎记曾来。荞花不识秋光老，犹向桑阴密处开。  
遥空无碍日凄凄，过雨平田尚有泥。极目断鸿明灭处，淡烟衰草一时低。  
豪家此日醉金樽，驴背愁诗睡正昏。野雉一声惊梦散，苍烟起处是前村。  

○谢朱鹤皋招饮  

石火能留几许红，人生南北马牛风。春光倒指无多日，相遇休辞酒盏空。  

○送张润夫之辽阳簿尉  

客途相顾足情欢，几度青灯语夜阑。明日遽成离别去，因风毋吝报平安。  

○九日月下小酌咏怀  

宾雁来时燕又东，三年薄宦竟何功。晴窗偶读登楼赋，昨夜家山入梦中。  

○题宋成之画马卷  

奚官珍重玉花骢，纵意清涟碧草中。幸际四庭烽火静，不须腾踏待秋风。  

***◆许左丞有壬（圭塘小稿***　圭塘欸乃集）  

有壬，字可用，彰德路汤阴人。年二十，畼师文荐入翰林，不报。授开宁路学正，登延佑二年进士第，累官参议中书省事。元统二年九月，拜参知政事。至正初，转中书左丞。六年，召为翰林学士承旨，改御史中丞，以病归。起河南行省左丞。十五年，迁集贤大学士，复拜中书左丞，寻兼太子左谕德。十七年，致仕，给俸赐终其身，越七年卒，年七十八，谥曰文忠。可用历事七朝，垂五十年。有元词人由科举而登政府者，可用一人而已。当权臣恣睢，稍忤意则诛窜随之，可用绝不为巧避计。善笔札，工辞章，欧阳元功序其文，以为雄浑闳隽，涌如层澜。迫而求之，则渊靓深实。其深许之如此。揭曼硕云：「相下许公文章誉望，矫然为当世名臣。而扈从上京，凡志有所不得施，言有所不得行，忧愁感愤，一寓之于酬倡。」晚年得康氏旧圃，出所赐金买之，名曰圭塘别墅。昆弟翁季宾客，留连觞咏其间，酒酣赋诗，顷刻成什，传于四方，所著《至正集》百卷。其弟有孚，别辑其诗为《圭塘小稿》。序之曰：《至正集》卷轴浩繁，以犹子桢起遣南行，仓卒不及收拾，有孚为辑小稿，并平生倡酬纪行诸作，为别集以传于世。  

神山避暑晚行田间用陶渊明平畴交远风良苗亦怀新为韵十首  
应制天马歌  
题友人所藏明妃图  
喜逢口  
哀弃儿  
李惟中学士自西台侍御召入以未央宫瓦砚为贶作此谢之  
沙湖道中  
夜至鲁港  
荻港早行  
上京十咏  
寻梅  
水木清华亭宴集十四韵  
送马明初教授南归二十韵  
送黄文复归长沙  
和谢敬德学士见寄韵  
登岳阳楼  
闲居杂诗四首  
和傅汝砺寄来韵二首  
琳宫词次安南王韵二首  
和康里子山韵  
李陵台  
令狐学士金莲图  
都门柳  
夜次馆陶  
即事二首  
送张囦亮炼师  
和可行展省归过圭塘即席韵  
四月二十七日庄之渊昆季治具至圭塘醉中赋奉寄一笑  
秋露白酒熟卧闻槽声喜而得句可行当同赋也  
至正改元四月十三日戊子皇帝御龙舟幸护圣寺中书右丞臣帖木尔达实参知政事臣阿鲁臣有壬扈行乐三奏命右丞前特授平章政事参政进右丞臣有壬进左丞恳辞不允惶汗就列平章右丞曰今日游骋之盛恩遇之隆不可不纪也悚惧之余为二十韵以献  
和虞伯生学士壁间韵  
张礼部溪山真乐图  
寄赵秉彝  
七夕露坐感牛女事因成驳杂无实之言  
题赵干江楼风雨图  
次贾伯坚左司寄来韵二首  
代书寄可行弟二首  
出郭  
黄华山中杂诗二首  
墨灶寺追和缑山先生韵  
九日登凤宁山  
次和可行圭塘杂咏  
圭塘独坐  
新秋即事  
次和可行乡友具宴谩成  
次和可行赴圭塘  

○神山避暑晚行田间用陶渊明平畴交远风良苗亦怀新为韵十首  

田塍晚独策，及此时雨晴。东畦与西疃，决决流水声。丰年已足欢，清风复多情。归来藉草坐，浊酒还自倾。不用浇磈磊，我怀无不平。  
寝迹非绝世，雅志便林丘。青山足一至，胜处靡不游。意适辄忘返，兹焉夏已秋。遥遥目力穷，青青尽田畴。迷复幸不远，归欤无异谋。  
脱身豪侠窟，里氓缔新交。爱其心无穽，不较醉语譊。生儿更有教，治地尽肥硗。禾黍已在眼，瓜蔬早登庖。愧子良已多，况敢希虫巢。  
浮生若无悰，道近人自远。重外乐徇身，遗世几赫咺。老农初不知，遑遑岁年晚。清晨负耒出，日夕行歌返。悠悠千载心，他人莫予忖。  
落日照我影，颀然溪水中。凉飙动絺衣，势欲凌虚空。顾之一大笑，与尔将无同。昔也尔何达，兹焉尔何穷。莫道山林陋，乃有黄虞风。  
昔人植松柏，映蔚弥崇冈。不为朝夕利，千载当自长。植槿非不荣，我圃因之荒。白发走畏途，途修马非良。桑榆赖未晚，此乐且无央。  
静念少日事，躁中剧揠苗。欲令千载淳，反之在一朝。斥鷃不自量，上欲抟扶摇。世态任盲俗，林讥愧清谣。傲骨日已长，及辰事逍遥。  
渊明昔归休，开岁纔五十。我虽年近似，我道惭什百。兼金与尺璧，敢取侪瓦砾。缅焉动真想，迅往孰诱掖。庶几归田园，千载可同迹。  
我闻昔桃源，民风近无怀。兹山亦深窈，中有读书斋。但绝车马迹，不惜云烟埋。旁围靡靡山，上荫高高槐。聊以永今朝，得酒从无膎。  
我发日以变，山色日已新。举杯试问山，古今阅几人。我非山主人，聊为山之宾。杖可入幽险，诗能写清淳。但恐我他适，山乎尔谁邻？  

○应制天马歌  

臣闻圣元水德正色在朔方，物产雄伟马最良。川原饮龁几万万，不以数计以谷量。承平云布十二闲，华山百草春风香。又闻有骏在西极，权奇俶傥锺干刚。茂陵千金不能致，直以兵戈劳广利。当时纪述虽有歌，侈心一启何由制。吾皇慎德迈前古，不宝远物物自至。佛郎国在月窟西，八尺真龙入维絷。七逾大海四阅年，滦京今日才朝天。不烦翦拂光夺目，正色呈瑞符吾玄。凤鬐龙臆渴乌首，四蹄玉后■〈殹上石下〉其前。九重喜见远人格，一时便勅良工传。玉鞭锦鞯黄金勒，瞬息殊恩备华饰。天成异质难自藏，志在君知不在物。方今天下有道时，绝尘讵敢称其力。臣才罢驽亦自知，共服安舆无覂轶。  

○题友人所藏明妃图  

臂香骨沁守宫虐，金锁重门怨银钥。深宫有眼不识春，昼长时听云间乐。平生所见惟监宫，今朝岂期见画工。君王知画不知妾，薄命已分如秋蓬。黄沙漫漫天无穷，惊飙吹老红芙蓉。穹庐明日又何处，此生遂负南归鸿。和亲纳侮号上策，建议诒谋娄敬责。妾身虽苦免主忧，犹胜专宠亡人国。关山寥落梦亦迷，嫁鸡正尔随鸡飞。人间生女莫望贵，只可近作田家妻。琵琶声断霜天月，青冢至今青不歇。后来却有蔡文姬，千古胡笳辱哀拍。  

○喜逢口 【并序。】  

滦阳驿东北四十里有双冢，世传昔有久戍不归者，其父求之，适相遇此山下，相抱大笑，喜极而死，遂葬于是，俗因谓之喜逢口，亦犹望夫之有石也。虽莫究其世代姓氏，而其言有足感人者。故作是以纪之。  
儿寒解衣重抚摩，儿饥推食孰忍诃？长成与国远负戈，一去不返当如何。去时云戍东北鄙，直出榆关度辽水。白头郎罢与影俱，岂惮山川千万里。天教此地适相逢，父曰从天坠吾子。笑疲乐极俱殒身，谁谓情锺遽如此。官家开边方未已，同生又别宁同死。山云漠漠风飕飕，山头双冢知几秋。当时不忍一朝喜，今日翻飞千载愁。犹胜贞女化为石，终古孤身双不得。清江寒影日悠悠，行人一去无消息。  

○哀弃儿  

雪霜载途风裂肌，有儿鹑结行且啼。问儿何事乃尔悲，父母弃之前欲追。木皮食尽岁又饥，夫妇行乞甘流离。负儿远道力已疲，势难俱生灼可推。与其疐尾莫我随，不如忍割从所之。今夕旷野儿安归，明朝道殣非儿谁。父兮母兮岂不慈，天伦遽绝天实为。十年执政虽咸腓，发廪有议常坚持。昔闻而知今见之，仓皇援手无所施。儿行不顾寒日西，哭声已远犹依稀。  

○李惟中学士自西台侍御召入以未央宫瓦砚为贶作此谢之  

汉家作宫法紫微，金铺玉户明华榱。甄官陶瓦极能事，铅丹细捣咸阳泥。一朝神雀去不返，秋风禾黍惊离离。谷陵且变此宜尽，一二时出农夫犂。人间购求作珍玩，洗刷篆籀分毫厘。西台执法好事者，砻磨为砚尤瑰奇。体呈全璧径尺许，沼开新月才一眉。坚如铁石润如玉，墨声瑟瑟松风吹。惠然匣送感高义，但惜所与非所宜。公才真是谪仙裔，善事利器方相资。嗟予芜学忝词馆，虽有此器无能为。世传铜雀亦佳品，搜刔黄壤今无遗。高皇垂统四百载，老瞒何物敢等夷。爱人屋上乌亦好，况兹适用逾端溪。楮生毛颖贺得友，坐令几案增光辉。代言挥制固多愧，玉堂风月犹能诗。  

○沙湖道中  

城居如坐井，出郭始知春。草色纔翻烧，禽声便可人。远山来逦迤，羸马去逡巡。唤醒三年梦，东华足软尘。  

○夜至鲁港  

桴鼓远铜笼，前驱列炬红。星芒寒拂地，江影静浮空。听语渔村近，连航水驿通。不才惭传食，鲑菜足为供。  

○荻港早行  

水国宜秋晚，0愁感岁华。清霜醉枫叶，淡月隐芦花。涨落高低路，川平远近沙。炊烟青不断，山崦有人家。  

○上京十咏 【并序。】  

元统甲戌，分台上京，饮马酒而甘，尝为作诗，丁丑分省，日长多暇，因子土产可纪者尚多，又赋九题，并旧作为上京十咏云。  

马酒  
秋羊  
黄羊  
黄鼠  
籸面  
芦菔  
白菜  
沙菌  
地椒  
韭花  

△马酒  

味似融甘露，香疑酿醴泉。新醅撞重白，绝品挹清玄。骥子饥无乳，将军醉卧毡。挏官闻汉史，鲸吸有今年。  

△秋羊  

塞上寒风起，庖人急尚供。戎盐舂玉碎，肥羜压花重。肉净燕支透，膏凝琥珀浓。年年神御殿，颁馂每沾侬。  

△黄羊  

草美秋先腯，沙平夜不藏。解绦文豹健，脔炙宰夫忙。有肉须供世，无魂亦似麞。少年非好杀，假尔试穿杨。  

△黄鼠  

北产推珍味，南来怯陋容。瓠肥宜不武，人拱若为恭。发掘怜禽狝，招来或水攻。君毋急盘馔，幸自不穿墉。  

△籸面  

坡远花全白，霜轻实便黄。杵头麸退墨，硙齿雪流香。玉叶翻盘薄，银丝出漏长。元宵贮膏火，蒸墨笑南香。 【南乡荞面黑甚，熟则坚实若瓦石，可代陶盏贮膏火。】  

△芦菔  

性质宜沙地，栽培属夏畦。熟登甘似芋，生荐脆如梨。老病消凝滞，奇功直品题。故园长尺许，青叶更堪赍。  

△白菜  

土羔新且嫩，筐筥荐纷披。可作青菁饭，仍携玉版师。清风牙颊响，真味士夫知。南土称秋末，投簪要及时。  

△沙菌  

牛羊膏润足，物产借英华。帐脚骈遮地， 【此物喜生车帐卓歇之地，夏秋则环绕其迹而出。】 钉头怒戴沙。斋厨供玉食，毳索出毡车。莫作垂涎想，家园有莫邪。  

△地椒  

冻雨催花紫，轻风散野香。剌沙尖叶细，敷地乱条长。楚客收成裹，奚童撷满筐。行厨供草具，调鼎尔非良。  

△韭花  

西风吹野韭，花发满沙陀。气校荤蔬媚，功于肉食多。浓香跨姜桂，余味及瓜茄。我欲收其实，归山种涧阿。  

○寻梅  

何以慰吾衰，梅花秀发时。晚香传远树，春雪避南枝。林静来差早，溪深行独迟。与君谋一醉，及此未离披。  

○水木清华亭宴集十四韵 【并序。】  

水木清华亭，侍御史王公公俨别墅也。位都城巽隅，出文明门余里许，园池构筑，甲诸邸第。予客京有年，识公俨亦久，而未尝迹其地。至正乙未春，自汴召入。俄公俨由辽省拜中台，握手倾倒。屡约宴集，尘冗不果。致期宿具，复有意外之挠，乃七月二十又三日，始遂盍簪。左辖吕仲实、中执法杜德常、右司王本中、左司尚彦文实同尊俎。酒旨乐备，物腆意勤。适雨霁秋清，尘空地迥。庭木涌翠，渚莲散红。北瞻闉阇，五云杳霭。极目西望，舳舻泛泛于烟波浩渺云树参差之间，萧然有江乡之趣，不知其为毂击肩摩之境也。烦襟滞虑，涤濯净尽。兹游奇绝，宜造物之不轻畀也。公俨请曰：「人生四美，百年几遇，不可不纪也。」乃即水木清华亭为韵赋诗，有壬分华字，其诗曰：  
世禄推门阀，天墀几拜嘉。高情忘势利，大隐谢纷哗。朝市尘无染，蓬瀛路岂赊。眷言营别墅，初不远东华。画舸堂前过，青帘柳外斜。晴红迷菡萏，寒翠接蒹葭。挥麈风生座，扶笻雨压沙。萍开轻泛鸭，荷侧重擎蛙。只讶神仙府，谁知宰相家？宾朋玄圃王，文采赤城霞。丽曲凝云表，鲜妆炫水涯。添栽三径竹，递赏四时花。心事尊中物，人生海上槎。相逢须尽兴，明日各趋衙。  

○送马明初教授南归二十韵 【并序。】  

后至元戊寅，予得请归江夏别业。明年冬游长沙，又明年二月，安仁马君明初来见于琅瓈山。其人温醇，其文粹精，倾盖如平生。同游南岳，更唱迭和，遂同归江夏。甫七日，复参知政事命下，以小儿累之，又同北焉。至任城，明初舟覆，几不免，间关跋涉，不忍予弃，用中台翰林荐堂除缑山书院山长，及格，擢右卫率府教授，始释褐。卫官若胥卒皆国人，明初请收书教其子弟为华学，官属韪之。鸠俸檄明初买书江南，因得归省其家焉。过予相下，将别请言，吁！世俗之交，翻覆云雨，况延之馆塾者，其为交不又密乎！饔飱之不精不时也，供侍之不慎不及也，脯修之不腆也，汲引之不酬也，为主人者，有能不犯于是者乎！人情久则狎，狎则慢，慢则隙生焉。宾主至是不□欢者鲜矣！而明初与予，十年如一日，始终无间言，有德君子哉！述其概，为诗以饯之。其诗曰：  
吾子昔倾盖，琅瓈古渡头。袖文惊蜀锦，怀宝重天球。心既同金断，胶因向漆投。有邀须共往，无倡不为酬。南岳朝联辔，湘江暮舣舟。屐穷峰顶寺，诗满水边楼。访古由来喜，寻芳到处留。遂移衡浦隐，便作武昌游。坐席何曾暖，招旌遽见求。高情安旅次，遐躅又神州。道路多尝险，山川只荐愁。扫云髠兔颖，鏖雪弊貂裘。善诱儿何幸，深藏价未收。忽看鸿鹄举，甘效蟨蛩休。洹水寒偏莹，林虑晚更幽。谁知三仕已，相累十春秋。公道先扬善，真才自拔尤。恩袍明翡翠，教铎振貔貅。行役仍清淡，言归藐阻修。临岐惟一语，音信莫悠悠。  

○送黄文复归长沙  

半生湖海梦依稀，但诵湘南远寄诗。先友凋残公独健，故园荒尽我方归。百年未满常忧畏，千里相逢又别离。他日瓈江松下路，西州难似此沾衣。  

○和谢敬德学士见寄韵  

淡霭轻风弄野姿，江天寥廓鸟飞迟。从知宇宙多闲地，谁信襟怀胜旧时。夜雨不惊逋客梦，暮云犹入故人诗。山中亦有阳春曲，拂拭朱弦待子期。  

○登岳阳楼  

半空轮奂壮巴丘，消得骚人一系舟。云气远携湘雨至，湖光寒入蜀江流。山川信美非吾土，天地无穷有此楼。三十四年如梦过，可怜华发赋重游。  

○闲居杂诗四首  

鬓发苍浪齿动摇，自知宜退待谁招。茶余引鹤消春昼，酒醒闻鸡记早朝。肥截玉肪羹缩项，香翻云子饭长腰。尚嫌门有征诗客，时与山人破寂寥。  
半山云树接修篁，镇日无尘到草堂。瓮牖风来书叶乱，胆瓶花落砚池香。壶觞自酌教微醉，松菊犹存及未荒。护果灌园常不暇，谁知闲里更多忙。  
鹄山东北接郊墟，郭影岚光画不如。九十日春朝暮雨，两三间屋古今书。庭花红碍经行处，园竹青回翦伐余。满地苍苔愁踏破，年来深喜故人疏。  
窃禄多惭号具臣，归田何幸作闲人。登山临水今非客，病酒愁花又过春。梦断紫霄黄阁远，眼明青镜白头新。芥薹竹笋来相续，不道茅柴味更真。  

彻里帖木儿为江浙平章。会科举，驿请试官，供帐甚盛，心颇不平。及还朝，首议罢科举。时有壬为参知政事，力争之。丞相伯颜议已定，乃温言慰谕。翌日宣诏，特令有壬为班首以折辱之。治书侍御史溥化诮有壬曰：「参政可谓过桥拆桥者矣。」有壬以为大耻，移疾不出。有壬三入中书，皆以病免。观此等诗，亦可以知其不得意之概矣。  

○和傅汝砺寄来韵二首  

江水舟航日夜东，故人音问得常通。君才能挽千钧重，我老惟怀一亩宫。自古山林容小隐，只今台省有诸公。欲知别后诗成处，都在花香竹影中。  
春红园圃眩西东，花下萦纡一径通。不向雷门操布鼓，要从人海见珠宫。多言浪负三千牍，老梦都忘十八公。珍重吾宗有成训，人间何似在山中。  

○琳宫词次安南王韵二首  

凉入帘帏夜色轻，瑶台添月更虚明。一壶天地浑无迹，只有清风动竹声。  
山中活计只餐霞，世事茫茫日自斜。谪到玉堂无好况，夜深犹草侍中麻。  

○和康里子山韵  

洞深春早透兰芽，窗晓云香乱海霞。万丈红尘飞不到，紫箫吹绽碧桃花。  

○李陵台  

李陵台下驻分台，红药金莲徧地开。斜日一鞭三十里，北山飞雨逐人来。  

○令狐学士金莲图  

九天光彩动金闺，辇路风香树影齐。却笑汉家恩数薄，只教天禄待青藜。  

○都门柳  

都门四十里青青，几度迎人几送行。老子有言来致柳，只烦相送莫相迎。  

○夜次馆陶  

三老趋程不惮劳，船头坐看月轮高。烟村渔火微茫外，一簇人家是馆陶。  

○即事二首  

几家门系钓鱼船，一阵风香燎麦烟。画出太平村落景，酒旗多在绿杨边。  
远浦客帆明冉冉，前村牧笛响呜呜。园桑叶尽蚕成茧，庭树阴浓燕引雏。  

○送张囦亮炼师 【以下别集。】  

杏园陈迹梦暄妍，马上相逢岂偶然。每忆可人如隔世，不闻新句又经年。花迎驿路飞红雨，香到朝山散紫烟。王事游方归有日，迟君洹水白鸥前。  

○和可行展省归过圭塘即席韵  

墟里烟尘外，巾车日日来。疏竹呈半塔，初日见三台。酒每从邻贳，诗宁待雨催。衰年怀易感，为我少迟回。  

○四月二十七日庄之渊昆季治具至圭塘醉中赋奉寄一笑  

拂水垂杨贴水荷，圭塘风景正清和。岂能奇字□人问，深愧群贤载酒过。花露坠红沾杖屦，松云凝翠遏弦歌。也知节饮宜衰病，其奈乡情醉更多。  

○秋露白酒熟卧闻槽声喜而得句可行当同赋也  

治曲辛勤夏竟秋，奇功今日遂全收。日华煎露成真液，泉脉穿岩咽细流。不忍泼醅■〈奭斗〉瓮面，且教留响在床头。老怀磈磊行浇尽，三径黄花两玉舟。  

○至正改元四月十三日戊子皇帝御龙舟幸护圣寺中书右丞臣帖木尔达实参知政事臣阿鲁臣有壬扈行乐三奏命右丞前特授平章政事参政进右丞臣有壬进左丞恳辞不允惶汗就列平章右丞曰今日游骋之盛恩遇之隆不可不纪也悚惧之余为二十韵以献  

宇宙承平日，邦畿壮丽乡。宫中无暇逸，湖上暂翱翔。凤辇重云降，龙舟万斛骧。风霆随桂楫，日月运牙樯。五卫分翚羽，千官列雁行。长年花压帽，仙妓锦连航。绒繂初徐引，銮旗渐远扬。厘靬呈曼衍，僸佅递铿锵。玉食传麟脯，冰壶出蔗浆。鱼鸢知永跸，莺燕逐余香。夹岸金戈翊，弥空绣幕张。汀回开瀚海，天近胜钱塘。翠阁峨双岛，珠帘护两厢。九霄披瑞霭，四表覩朝阳。补助资游豫，登崇贵俊良。不图推朽质，亦复被清光。左辖纲维地，中书政事堂。出谋惭不武，好学愿无荒。喻水民堪畏，从桥策最长。济川非所任，歌咏献岩廊。  

○和虞伯生学士壁间韵  

在公抱隐忧，出塞得奇观。青山万马奔，龙门忽中断。地平豁四维，天阔张一幔。寄语鸣笳儿，休惊暮鸿散。  

○张礼部溪山真乐图  

悠悠春天云，想见平时闲。独游溪桥上，暮宿山堂间。澹然不知愁，亦复忘□欢。出山初无心，既出还思山。苍生待霖雨，欲归良独难。山堂怅何许，萧萧松桂寒。  

○寄赵秉彝  

从军苦乐不难明，肯使毛锥负此生。铁骑蹴云秋校猎，油幢敲雨夜论兵。发应瘴疠催全白，诗为江山帮助清。诏下凯还今有日，阿绵闻已候门迎。  

○七夕露坐感牛女事因成驳杂无实之言  

别况经年惯，佳期此夕逢。终天为伉俪，一水任西东。人世非无鹊，0窗渐有蛩。鄜州共明月，应是忆衰翁。  

○题赵干江楼风雨图  

人间蕞尔东南陬，金陵李家无远谋。词华欲继后庭曲，不见东风空上楼。当时百事尚纤丽，况在画工专末技。洪河乔岳昧平生，曲阑幽槛穷清致。石头城下无重关，甲马营中有佳气。九天飞坠曹将军，尽卷版图充上计。小儿造化吁可怜，乾坤又到宣和年。君王摇毫自涂抹，片纸落世人争传。坐看南北又分裂，遂使两家同一天。偶从断缣阅小景，慨念兴亡岂天定。而今荡荡混一图，但少侬归理钓艇。  

○次贾伯坚左司寄来韵二首  

酒来宛国注红香，鱼出凉亭荐雪肪。多病浪仙都□此，空哦清句嚼冰霜。  
赐沾炰凤玉脂香，大笑轻身服雁肪。华发侍臣归有日，驾鹅先报一天霜。  

○代书寄可行弟二首  

汉川云梦有租田，今岁应逢大有年。约束诸僮公出纳，羡余留粜杖头钱。  
文竹移栽只五根，来时无数长儿孙。不因繁冗休轻翦，要使清阴过酒尊。  

○出郭  

万虑攻催雪满头，还乡纔得纵遨游。太行云尽青浮晓，洹水霜余碧染秋。渐老始知闲有味，此回真与世无求。溪山好处鸱夷满，况有风流老郡侯。  

○黄华山中杂诗二首  

道人邂逅一开颜，为借邛枝策我孱。鸟语留人还小住，晚风吹破水中山。  
挂镜台西挂玉龙，半山飞雪舞天风。寒云直上三千尺，人道高欢避暑宫。  

○墨灶寺追和缑山先生韵  

丹霞圆锁翠潭潭，仰面青天镜出函。解组已能辞好爵，判山还欲署新衔。冷传霜信风生谷，清透云根月满岩。却忆瓈江旧林壑，几多烟雾护松杉。  

○九日登凤宁山  

亭亭凤宁山，形势若飞动。胡为不飞去，仙真此抟控。灵迹既不閟，烟霞遂增重。城居见其图，清赏时入梦。本朝事幽寻，霜风肃飞鞚。适与佳节会，更与佳人共。危亭构两翼，飞云连画栋。翠柏泻秋声，红树列清供。遐观千里近，长歌百杯送。洹流嗽其根，俯瞰清可弄。陟降自忘疲，酬酢益豪纵。牛山何用悲，兹方待鸣凤。  

○次和可行圭塘杂咏 【录三。以下《圭塘欸乃集》。】  

与客泛舟  
日夕观山  
雨中移竹  

△与客泛舟  

欸乃声中动画桡，不烦舟子更相招。而今赤壁荒寒里，试问何人有洞箫。  

△日夕观山  

林虑千仞翠岩岩，罨画工夫在暮岚。徙倚崇台观未足，红轮西北月东南。  

△雨中移竹  

山人聚景作池台，移得龙孙带雨栽。顷刻云间晴日上，便教阴过酒尊来。  

○圭塘独坐  

我屋来西圃，轮蹄二里遥。晚风收菡萏，秋雨长芭蕉。有酒容开口，无官免折腰。柴门莫坚闭，恐负野人招。  

○新秋即事  

莫蹋苍苔破，茨门昼亦关。林风秋入树，波日晚摇山。原野苍茫外，烟霏指顾间。更须安一榻，月夜不须还。  

○次和可行乡友具宴谩成  

相望不隔一牛鸣，尊俎过从见至情。荷露清涵芳酒气，松云寒遏艳歌声。高车驷马初无意，白酒黄鸡旧有盟。醉脱乌纱从露顶，绝胜前日缚尘缨。  

○次和可行赴圭塘  

卜筑何如履道坊，千红万绿浸银塘。要回衰境为全盛，却使闲人号最忙。活水清围容膝屋，新篁高出及肩墙。烟霞遮断尘埃路，才觉山林白昼长。  

***◆许太常有孚***  

有孚，字可行，有壬之弟也。登进士第，历官南行台御史，同佥太常礼仪院事。鄱阳周伯琦《圭塘欸乃序》曰：中丞安阳公谢事归相州，于其第之西二里得康氏废园，薙灌莽，刬菑翳，凿池其中，袤广以步计者千余，深八尺，形如桓圭。双洲右枕，孤岛左峙。夷堤缭垣，崇台在肘。夫蕖、杨柳、枣、栗、桑、榆、梅、榴、桃、杏、苍松、翠竹之属，周于池之中外，盖培植踰年而后成。惟二古桧岿然，乃康氏故物。公时杖屦，携弟若子，会宾友觞咏其间。以池之占胜居多，故以圭塘名。此倡彼和，宫商递宣，少长同欢，主宾相忘，遂名其篇曰「欸乃」，若渔歌互答然。公季弟都司君自为之引，裒成巨帙，凡得诗古律五七言总若干首。亦以见安阳一门文物之盛云。 【欸乃，棹船相应声也。元次山有《湖南欸乃曲》，旧误作款乃，并误音袄霭，今改正。】  

圭塘杂咏  
双洲  
柳巷  
蔬圃  
侍饮圭塘和桢韵  
次和可翁新秋即事  
睡起偶成  
嘉莲亭宴罢奉陪泛舟夜分始归赋诗三十韵是日之宴渤海县尹吴安之以使来具也  
十二月廿又二日观雪泠然台城郭山川四顾清爽小儿诵东坡先生聚星堂诗甚习殊可乐也因忆马明初云往岁德常杜左司尝与诸公和之成巨轴然皆不及一见仆则不敢言和但对景乘兴谨用其韵尔僭越之罪观者恕之  

○圭塘杂咏 【并序。录三。】  

圭塘亭台浚筑之役，经始及落成，有孚实皆与闻。吾兄时一来游，虽乘兴忘返，而芳春长夏，秋晴冬燠，有孚独得赏玩竟日。不敢孤兄之赐，谨取日所为事，各成小诗，题曰《圭塘杂咏》。用发长者一笑，塘之可咏者不止此，又当别撰拜呈。  

柳下听莺  
日夕观山  
遶堤种菊  

△柳下听莺  

阴阴烟翠足潜身，其奈娇喉百啭新。却忆当年阊阖晓，恩袍光照上林春。 【登第日唱名西宫，密迩上林，尝闻莺也。】  

△日夕观山  

晚晴台上看巉岩，万壑千峰起翠岚。恰似云间招五老，今宵有梦定江南。  

△遶堤种菊  

酒熟同招隐士看，饥来忍把落英餐。春风无限闲桃李，不似黄花耐岁寒。  

○双洲  

吾闻东海之上有十洲，群仙出入洲上头。瑶花琪树聚麟凤，不与尘世同春秋。吾池不啻涔蹄水，孰谓蓬瀛敢相拟。独怜亦复椭双洲，云霞嶪岌烟波里。飞桥子午凌空虚，朱阑绿柳阴扶疏。亭台倒影山色好，四顾弥望皆芙蕖。清风为宾月为友，但恨不将池变酒。恍如乘槎泛天河，又疑身在无何有。从知云海空复空，仙凡一笑将无同。浪游不必访弱水，人间亦有蓬莱宫。吾侪小人可惜无仙骨，由来二洲不是池中物。 【以下三诗见《圭塘小稿》，以其专咏圭塘之胜，故类附于杂咏之后。】  

○柳巷  

种柳圭塘路，行行便向荣。雨晴羞眼涩，烟暖细眉横。色比金犹嫩，枝看翠易盈。林疏无系马，叶接有啼莺。线乱柔条袅，毡铺落絮平。寻诗常独往，送客或同行。归院尘难到，还家月每明。上通陶令宅，不接亚夫营。京兆时非昔，平康梦自惊。阳关休迭曲，司马易伤情。但恐春回驭，何将酒解酲。托根因胜境，由径得嘉名。莫讶公休吏，诗成句未精。  

○蔬圃  

有池可汲园可斸，拂袖归来心愿足。自甘学圃为小人，爱此菜茹画苜蓿。元修雨后脆且腴，诸葛数荣□浓绿。萝卜生儿芥有孙，芋魁出水频浇沃。罢锄时或钓池鱼，隐几何曾梦蕉鹿。既无抱瓮老翁劳，亦免趋炎胁肩辱。吾尝寓甲第，纷纷厌粱肉。吾今旦烹葵，食郁杂野。彼紫驼峰出翠釜，争如菘韭侑炊粟。五侯之鲭世所贵，五辛之盘吾亦欲。庸人皆被富贵熏，或羡吾饕是清福。但令此色贯驻颜，隽味啮根充我腹。三年不窥惭仲舒，吾侪何可轻樊须。九月筑场十月涤，连年藉此输官租。  

○侍饮圭塘和桢韵 【并序。录一。】  

至正己丑岁，相城春夏不雨，旱既盛，六月廿九日始雨，入夜沾足。吾兄乘椶舆，挈壻侄，来圭塘纵观，乐甚。犹子桢具馔，且有诗。兄谓有孚曰：「诗虽不高，其意可取。」遂走笔答之。有孚亦技痒弗禁，依韵得四首，兄载赓之。桢亦自和，共八章。觞咏间作于荷声树色中，不谓此身之在尘世也。时东平孟彦超来尹安阳，方走神祠致恳祷。甘澍适应，尤可喜也。故并及之。  
买得园亭位面阳，百年心事一时偿。风吹杨柳回鸾舞，雨浥芙蕖堕马妆。相下未成真率会，洛中空记姓名香。当时太液池边宴，不信人间六月凉。 【辛巳之夏，吾兄以左辖被命留京师，遵故事率留守臣登广寒殿视罅漏。适御酒至，恭宴池上，有长句。故及之。】  

○次和可翁新秋即事  

池亭残暑去，乐事日相关。径列霜前菊，窗招雨后山。好诗来枕上，爽气满人间。极目崇台晚，遥天一鹤还。  

○睡起偶成  

清风枕簟水云乡，梦觉槐根百虑忘。起课山僮笑多事，饲鱼跟藕摘莲房。  

○嘉莲亭宴罢奉陪泛舟夜分始归赋诗三十韵是日之宴渤海县尹吴安之以使来具也 【闰七月二十一日。】  

池亭秩芳筵，落日船始放。晴空散余霞，秋水净氛坱。高荷虽离披，尚尔绿弥望。搴豁成璧池，不碍双桨荡。萦纡湛澄碧，天宇益虚旷。石窦来惊湍，松堤俯新涨。鼎立洲屿连，沿洄时一傍。饤饾罗珍羞，倾倒出奇酿。侑以二名姬，朱弦倚清唱。凝云响空翠，幽禽或颉颃。所愧杯行迟，负此百川量。须臾群动息，露气白沆砀。洒然毛骨轻，不独情绪畅。灯火空蒙中，仿像江湖上。陋彼西园游，飞盖何冗长。云胡渼陂行，亦复怯风浪。而我方扣舷，凭虚恣摇荡。吾兄严郑流，高节张邴亢。少饮如醉翁，浮此斋画舫。颇恨交游稀，每每折辈行。遂令子弟间，日侍屦与杖。楼船忆当年，乐事炊一饷。望洋失所操，伏枥今在鞅。静言校畴昔，所得多所丧。与从天上人，何似山中相。但恐时易失，俯仰异欣怅。银汉浅且清，神槎喜无恙。人生贵适意，前修语非妄。榜人报更阑，列宿光荡漾。故旧东海头，何当剡溪访。  

○十二月廿又二日观雪泠然台城郭山川四顾清爽小儿诵东坡先生聚星堂诗甚习殊可乐也因忆马明初云往岁德常杜左司尝与诸公和之成巨轴然皆不及一见仆则不敢言和但对景乘兴谨用其韵尔僭越之罪观者恕之  

花飞六出乱无叶，泠然台上偏宜雪。茫茫大地迥无尘，渺渺予怀正奇绝。山容喜从天际改，竹声时听池边折。相知更有灞陵翁，长途不信人踪灭。平原饥兔巧跧藏，空阔苍蝇饱飞掣。小儿忍冷从吾观，楚楚毳裘蒙采缬。坡诗诵得聚星堂，字字珠玑飞玉屑。怀贤抚景慷慨生，岁月堪怜去如瞥。丰年但愿太史书，故事须从汝南说。归来举似宋广平，却笑梅花心似铁。 【时梅皆冻损。】  

***◆许太祝桢***  

桢字符干，有壬之子，以门功补太祝应奉。翰林金台王翰称许氏昆季之贤，群从之才俊，有非他人之所能及者。并见于《圭塘欸乃集》中。  

次和圭塘杂咏  
瑞莲歌次可行叔韵  
睡起偶成次韵二首  

○次和圭塘杂咏 【录二。】  

日夕观山  
月下观梅  

△日夕观山  

亭西咫尺耸千岩，清气侵凌涌碧岚。红日欲沈山更好，从他快捷方式在终南。  

△月下观梅  

老树清溪映白沙，可人竹外一枝斜。黄昏信步前村去，香到松林卖酒家。  

○瑞莲歌次可行叔韵  

太行山下溪名洹，洹溪主人今得贤。石渠分溜入方沼，种出万柄红白莲。就中一茄发挺特，艳妆双出云髻鬈。有如二女降妫汭，翠裙红袖相牵连。岐分骇目未信宿，里□传耳何喧阒。波神有为献嘉瑞，要并太史书丰年。主人谦德不敢有，福善自是天行权。亭亭植立万花表，可人适在亭之前。日酣欲语转娇婉，风动似舞尤轻便。一时图写溢纨素，十日车马空市廛。昔闻蓂荚曾表异，乃因土阶与采椽。景星凤鸟岂常有，考信前史真宜传。醴湖芜塞不复见，而今乃濯圭塘泉。祯祥奕叶定不断，藕丝万缕相缠绵。幽人到此自怡悦，膏肓泉石尤难痊。要须纪录入郡乘，千年增重吾山川。  

○睡起偶成次韵二首  

乞得西园作醉乡，浮生俗务总相忘。水云清彻荷香里，小艇虚明似洞房。  
赋诗舒啸杖藜行，水色山光不世情。醉卧午窗谁唤醒，柳阴啼鸟两三声。  

***◆马教授熙***  

熙字明初，衡州安仁人也。历官至右卫率府教授。尝作《摸鱼子》乐府十阕，并圭塘补和诗附记于后。其原序云：「欸乃既歌之明年，熙如京师，可行洎桢日侍安阳公觞咏圭塘，更唱迭和，诗辞凡二百四十有九。又明年，桢来京师，熙始得伏读全集。大篇云行，短章泉流，无非乐日用之常，而忧国忧民之实，亦未尝不默寓其间也。桢闻诗趋庭，日有新益，而熙乃以抗尘走俗，不得与于斯文，愧可胜言邪！然可行序引有张本同声之说，固欲援之入社，今虽末至，未必峻拒之也。于是忘其芜陋，勉强补和，得诗七十八，词八，录次左方，惟二先生进而教之。」  

和可行圭塘杂咏  
和可行即事  
和可行乡友具宴  

○和可行圭塘杂咏 【录二。】  

携妓落成  
开窗看雨  

△携妓落成  

省事山翁许鹤随，燕莺奔命为谁疲？情知欸乃多幽事，不付樵青付雪儿。  

△开窗看雨  

洞房编药屋编荷，八面玲珑得月多。谁遣天飘籋云过，嫩凉扶我入无何。  

○和可行即事  

载书逾十乘，储酱乏千缸。竹影明窥户，荷香暗度窗。对山方目击，见客又心降。落日层台表，苍烟白鸟双。  

○和可行乡友具宴  

石溜穿渠■〈氵虢〉■〈氵虢〉鸣，眼中幽事总关情。故人载酒不尽醉，好鸟隔花空有声。但使轩扉常款客，不妨松菊屡寻盟。西风瘦马长安路，说与山灵笑绝缨。  

***◆蒲提学道源（闲居丛稿）***  

道源，字得之，别号顺斋，世居眉州之青神，徙家兴元。道源强记过人，究心濂洛诸儒之学，尝为郡学正，罢归，绝口不言仕进。晚以遗逸征入翰林，改国子博士，岁余引去。起提举陕西儒学，不就，优游林泉。病，弗肯御医药，饮酒赋诗而逝。以仲子机贵，赠秘书少监，裒辑其遗文曰《闲居丛稿》，二十六卷。黄文献公溍为之序曰：国家统一宇内，士俗醇美。一时鸿生硕儒所为文，皆雄深浑厚，而无靡丽之习。承平滋久，风流未坠。皇庆延佑间，公以性理之学施于台阁之文，譬如良金美玉，不俟锻炼琱琢而光辉自不可掩。盖当时之风尚如此，可以征世运焉。  

闲居纪事二首  
送府史窦彦立迁调奉元  
次德衡弟韵  
春晚山茶始开示德衡弟  
仲春十三日大风雪  
赠龙岩上人草书  
送吴闲闲真人  
赠传神李肖岩  
题钱舜举画烟江迭嶂图  
新曲米酒歌  
将至中山  
偶书  
九月十八日黄菊始开时且禁酿谩成示德衡弟  
偶记少时小年能缀文诗  
觉和尚庵赏白莲  
郭某席间赋  
饯杨同知任满西归  
九月八日赋二种芙蓉二首  
次耶律奉使镇南楼诗韵  
九月同李子文罗寿甫行城南溪上  
次韵王仲礼  
初至京城寓居言怀  
题答失帖木儿大夫所藏王维画寒林晓行图  
和霍思齐接驾  
辞陕西儒学提举闲居言志  
金钗翦烛  
漫题  
和赵君锡题王仲礼壁韵  
题王羲之凤墅续帖  
次德衡弟九日以萸酒来贶  
次仇教授西乡道中言怀二首  
题洋州土神祠海棠  
题苍玉亭卷  
题墨梅图  
题瘦马图  
题江皋雪霁卷  
题白汝明秋江晚渡卷  
己巳上元  
赋柳  
赋石竹  

○闲居纪事二首  

客从长安回，叙阔访邻里。貌悴于去时，因而问所以。客悲向我言，此行幸脱死。长安遭饥荒，食尽到糠粃。升合贵不赀，珠金何足恃。凌晨出求籴，于于如栉比。暮归持空囊，菜色皆相似。老弱困且羸，行随墙壁倚。村墟向昏黑，剽掠群凶起。咸云田中麦，苗枯无雨水。今年如弗收，炊爨当易子。予闻重叹嗟，祸及乃至此。八政食为先，周书本微旨。天下苟有饥，稷思若由己。梁惠战国时，民粟知移徙。一夫不获所，古人心愧耻。如何填沟壑，遽忍立而视。此邦粗偷生，唇亡寒及齿。嗷嗷食口众，身不亲耒耜。今朝听此言，徒增惊悸耳。  
古人制昏礼，所贵在人伦。冠笄年既迈，受币方交亲。后世虽偷薄，十中五犹遵。如何至今日？彝典俱湮沦。男痴已合配，女幼皆成姻。安知虑夭寿，奚暇占吉辰。媒妁走市井，鼓吹喧城闉。百年祗仓卒，大事为因循。问之何遽然，诏云选佳人。传闻至太甚，意失非本真。正道难化俗，讹言易惑民。于初苟不慎，其末弊将臻。寄声秉钧者，风俗何时淳。  

○送府史窦彦立迁调奉元  

蔼蔼府中英，夫谁可屈指。窦君长安人，众论共推美。气和更敏才，志锐方壮齿。留胸无芥蔕，出语有纲纪。一朝过我辞，试问其所以。庙堂新立法，为吏互迁徙。简书迫程期，信宿不容止。门当道途旁，所幸还乡里。闻之心惘然，别绪纷莫理。一杯送归鞯，一言赠吾子。人生重名节，不义深可耻。青云路虽高，欲致由践履。去去宜勉旃，好音行洗耳。  

○次德衡弟韵  

古道不可作，转觉浇风长。人心所去就，但与时炎凉。燕石藏什袭，连城遗路傍。汝贤乃迂阔，汝直成狂徉。世味鼎一脔，人争染指尝。伊我澹无虑，箪瓢身世忘。处污奚害洁，视变皆为常。彼哉声利徒，末路空皇皇。  

○春晚山茶始开示德衡弟  

山茶本冬花，憔悴遂开晚。侪辈斗芬芳，己独尚息偃。及兹春事深，渥丹始赫烜。参列姚魏前，正色无婉娩。因之观我生，平昔匪骄蹇。衡门自栖迟，临老遇推挽。朱紫皆少年，迹亲心自远。华颠岂怀荣，田里幸得返。功名船上滩，岁月轮下坂。抚树三叹息，岁寒同缱绻。  

○仲春十三日大风雪  

两日东风何作恶，横将桃李花吹落。阳和歘忽变寒威，晓来陡觉春衫薄。纷纷扑面飞虫乱，细看六花惊雪作。须臾眼界失旧观，玉殿琼林起沙漠。细思节物恐差谬，始信化工难测度。初迁乔木悔新莺，久屈重泉愁尺蠖。仰天致诘不我酬，运候果谁司槖钥。便当努力战客阴，一扫晴空开六幕。  

○赠龙岩上人草书  

韩云浮屠多技能，祗今复见龙岩僧。高闲怀素去已久，肯向死灰求续灯。手追心慕忽有得，笔底涣然无滞凝。云烟结瞑鬼神泣，雷电索怪蛟龙腾。悬崖百寻泻瀑布，老树千岁垂寒藤。铁为门限自兹始，但恐纸价相仍增。我闻雪庵亦工此，好事往往输缣缯。都城颜扁妙天下，骤得荣宠非阶升。龙岩更须追三昧，无俾斯人专美称。  

○送吴闲闲真人  

天风吹衣雨浥尘，卢沟晓别诗境新。石梁雄据天下津，群峰迤逦西北垠。草木点缀生精神，骄马驻足车停轮。纷纷追逐皆朝绅，相与祖饯为何人？闲闲嗣师方外臣，貌虽老氏心儒珍。恩许还家寿乃亲，翁媪年皆八十春。饶国启封降丝纶，上尊分赐光禄醇。道傍见者咨嗟频，此行岂为思鲈莼。觚棱远瞻恋严宸，青云我亦忝致身。先世赠典蒙深仁，但恨不及生存辰。因君此图泪沾巾。  

○赠传神李肖岩  

人生天地洪炉中，形色散殊俱不同。画师笔底要真似，妙想乃与天机通。肖岩后出独超诣，睥睨众史如儿童。京师摹写富箱箧，奇厖福艾多王公。神情所赋各臻极，千变万化无终穷。遂为当代顾陆手，足配向来褒鄂雄。明窗副本得寓目，起敬毛发森寒风。祇今声价愈增重，姓字已彻明光宫。尘容俗状亦何者，年齿未及先成翁。既无开朗谪仙韵，又无图画凌烟功。君胡惠然肯相过，坐对熟视心神融。煤黳纸上略点画，稍类云月犹朦胧。须臾壁间出幻影，恍若面映新磨铜。人能肖吾不自肖，内发感愧颜生红。圣贤体貌等人尔，所贵践履惟能充。作诗答谢肖岩贶，但恨意远辞难工。  

○题钱舜举画烟江迭嶂图  

江山奇绝吴楚乡，画史又与生钱郎。钱郎下笔得天趣，意象髣髴开衡湘。浮空水光接巨浸，隔岸岚翠摩穹苍。幽岩梵宫半隐见，老树樵舍相迷藏。中流一叶泛小艇，远涧千尺横修梁。山居熙熙自太古，下视扰扰徒奔忙。我来京国行九轨，尘土眯目须眉黄。困余偶作林壑梦，归计未遂惊彷徨。明窗豁然看此画，便觉胸次生清凉。何时挐舟径成往，长啸振衣千仞冈。  

○新曲米酒歌 【梅隐先生命作，就为寿。】  

骄阳行空势方烈，刈麦农夫宁惮热。天旋雷动飞玉尘，雾渤云蒸成曲糵。麦秋方罢还插秧，■〈禾罢〉稏西风千顷黄。腰鎌肩担行相逐，共趁晴色催登场。碓舂糠粃光如雪，汲泉淅米令清洁。炊糜糁曲同糅和，元气絪缊未分裂。瓮中小沸微有声，鱼沫吐尽秋江清。脱巾且漉仍且饮，陶然自觉春风生。君不见渊明有田惟种秫，醉里作诗聊自述。又不见豳风十月获稻忙，春酒介寿俱徜徉。但愿年年遇丰稔，更须三万六千场。  

○将至中山  

中山何处是，隐隐望孤城。远霭青林暗，斜阳白塔明。韩苏名不朽，辽宋恨应平。策马长途晚，风沙老客情。  

○偶书  

入树秋风早，惊心节序迁。晚云兼去鹤，凉雨静鸣蝉。得句因新意，耽书是宿缘。平生爱冲澹，何事亦华颠。  

○九月十八日黄菊始开时且禁酿谩成示德衡弟  

苒苒秋事杪，幽丛花始黄。直须雕众卉，纔许见孤芳。重露洗金质，严风吹绿裳。陶翁如有酒，何日不重阳。  

○偶记少时小年能缀文诗  

彼美谁欤子，崭然早见称。缀文当世有，惟汝小年能。稚齿为星凤，清姿秀玉冰。联章成脉络，缉句合规绳。颖悟过长吉，推扬自少陵。可怜东鲁客，头白短檠灯。  

○觉和尚庵赏白莲  

冰雪肌肤出淤泥，伶俜寒影照涟漪。晓风浮冷梦初醒，夜月婵娟清更宜。未要露浓垂别泪，先看水滑洗凝脂。陶诗近体惊儿女，大笑庐山远法师。  

○郭某席间赋  

喔喔晨鸡唤梦醒，窗衔好月壁衔灯。宦情嚼蜡淡无味，世路登天吁可憎。十载飘零都是客，一廛寂寞静于僧。调羹事业无劳说，深谢诸公愧不能。  

○饯杨同知任满西归  

道傍笳鼓记迎新，又作长亭惜别人。千里畏途成雅俗，一言寒谷变阳春。朝廷有意归杨震，父老无从借寇恂。金印此行如斗大，西还遥望使车尘。  

○九月八日赋二种芙蓉二首  

红芙蓉  
转观芙蓉  

△红芙蓉  

丰肌弱骨与秋宜，宿酒酣来不自持。岂为严霜成槁质，要凭初日发妍姿。燕姬入画犹嫌陋，蜀锦团窠未足奇。独对芳丛寄幽兴，子高真是遇仙时。  

△转观芙蓉  

露凉风冷见温柔，谁挽春还九月秋。午醉未醒全带艳，晨妆初罢尚含羞。未甘白纻居寒素，也着绯衣入品流。若信牡丹南面贵，此花应是合封侯。  

○次耶律奉使镇南楼诗韵  

雄视坤维有此楼，恍疑八表继神游。山连秦蜀相邻际，水接襄樊不尽头。阴阖阳开增伟观，月明风冷怯清秋。百年豪杰登临处，诗兴飘飘隘九州岛。  

○九月同李子文罗寿甫行城南溪上  

溪水泠泠玉佩声，沿溪路转忽川平。襟怀郁滞得开豁，腰足痹顽时散行。几树霜红明夕照，数峰烟碧倚寒晴。兹游胜友相酬和，殆与秋光欲斗清。  

○次韵王仲礼 【上巳约出郊，雨不果往。】  

朋友惟君气味投，相寻一笑果何由。暇中值雨唯思睡，贫里逢春只办愁。行乐忍令佳节负，光阴不为少年留。且看明日开晴霁，拄杖从公到处游。  

○初至京城寓居言怀  

道途奔走四千余，憔悴京城僦屋居。晓逐时英登馆阁，夜因羁梦到乡闾。将衰敢望功名显，临用应惭学术疏。落日孤云天一角，眼穿谁为附来书。  

○题答失帖木儿大夫所藏王维画寒林晓行图  

野景荒寒霜意边，疏林僵立势参天。定应画妙王摩诘，故着诗清孟浩然。驴怯小桥鞭不动，风掀危帽整还偏。官闲老我叨君赐，红日三竿尚昼眠。  

○和霍思齐接驾  

六军严卫抱珠旛，晓发冲开宿雾寒。象辇尘清千里至，龙颜喜动万人看。践禾屡戒畋秋骑，献果争迎住夏官。自愧涓埃无以报，敢辞奔走候仪銮。  

○辞陕西儒学提举闲居言志  

布谷声中雨散丝，晓窗浓睡正忺时。春来暖透黄紬被，老去甜归白粲糜。仕及引年何况病，官虽闲局亦当辞。为予多谢门前客，莫怪慵夫应接迟。  

○金钗翦烛 【幼作。】  

歌舞兰堂夜色深，烛花轻翦试钗金。分开小凤双飞翼，拨尽寒灰一寸心。玉泪乱随红袖落，蜡香留得碧云簪。短檠二尺挑寒雨，头白书生正苦吟。  

○漫题  

花下提壶劝酒，桑间布谷催耕。甚欲晴天行乐，却因春雨关情。  

○和赵君锡题王仲礼壁韵  

迅速光阴一旅亭，功名不贷鬓毛青。此身未入云台画，半夜披衣望列星。  

○题王羲之凤墅续帖 【一作「题萧寺」。】  

吴山佳处梵王宫，楼阁峥嵘出断峰。不见子云当日字，暝烟残照但闻钟。  

○次德衡弟九日以萸酒来贶  

萸如蝇子攒头赤，酒似鹅儿破壳黄。馈我真成两奇绝，为君大醉作重阳。  

○次仇教授西乡道中言怀二首  

荆榛莽莽暗前村，间有花枝弄好春。谁料山禽解生事，一声肠断未归人。  
花枝不管人为客，笑向春风满意开。忽忆寻芳年少事，梦魂曾绕故乡来。  

○题洋州土神祠海棠  

一点芳心肯破悭，恨无红锦护朝寒。花如解语应须道，多谢诗人着眼看。  

○题苍玉亭卷  

冷光翠色入疏棂，岁晚相看眼共青。静听萧萧有余韵，似能和我读《黄庭》。  

○题墨梅图  

春风不解惜琼英，可是招魂有客卿。记得小桥曾度处，数枝和月浸溪明。  

○题瘦马图  

谁写骅骝草野间，身行万里骨如山。绝胜秣饲无他技，枉占君王十二闲。  

○题江皋雪霁卷  

山川玉洁映朝晖，人世鸿蒙果是非。只许诗家占清景，渔蓑偷载一船归。  

○题白汝明秋江晚渡卷 【白号横舟。】  

冈峦迤逦水悠悠，雁落沙洲古木秋。隔岸有人愁日暮，急须济我勿横舟。  

○己巳上元  

太平节物自欣欣，灯火鳌山闹彻晨。今夜月华依旧好，可怜只解照愁人。  

○赋柳  

枯树生荑色已娇，低垂江岸映溪桥。东君不惜黄金缕，散作春风十万条。  

○赋石竹  

短篱新见出梢梢，葱蒨都无尺许高。茜色芳葩工点缀，莫教容易混蓬蒿。  

***◆安处士熙（默庵集）***  

熙字敬仲，真定稾城人。先世以赀雄离石，藏书万余卷，金亡徙家。熙少承祖父之学，闻容城刘静修名，将往从之游，未行而刘卒，走往拜其墓，录其遗书而还。宪司数以其行荐于朝，无所就。至大四年卒，年四十二。学者称默庵先生，门人苏天爵辑其遗文为《默庵集》。谓其文章以理为主，皆有为而作。诗学渊明晦翁，第以吟咏性情、陶写造化而已。自金源氏与宋分疆，以词章辨博相雄长。元初姚公茂得赵江汉之书而北，许鲁斋力起而昌明之，而理学始传。静修能以所学羽翼鲁斋，而推源于周、程、邵、朱者也。敬仲私淑静修而尊朱子之说以为教，游其门者，望而知为安氏弟子。北方之学，于是乎益振。敬仲固刘氏之功臣，然其诗去静修远矣。  

拟古次韵六首  
酬王治书仲安  
病卧穷庐时咏静修仙翁和陶诗以自适辄效其体和咏贫士七篇非敢追述前贤聊以遣兴云尔  
封龙十咏  
次韵书事  
病中斋居杂诗次和仲韵五首  
冬日有怀忆故人  
仲冬初吉归途即事  
钱霅溪宫人图  
中秋不见月  
故县道中  
杏花始开连日大风不获一赏晨起携笻往观之归而小酌得三绝句  

○拟古次韵六首  

郁郁嵒下柏，青青水中蒲。嵒前有幽人，壮岁常独居。独居亦何为，不羡春华敷。十年掩关卧，门庭尽荒芜。美人殊不来，日夕听轩车。  
零零白露下，嵒谷悴芳兰。兰悴不复辞，谁与念时艰？坚冰行复至，雪深路漫漫。愁绝将奈何，抚几一长叹。  
中州有寒士，块然守空堂。清贫久有信，壮怀殊未央。岂不愿驰骋，冒雪凌风霜。振策万里途，超忽追鹏翔。永念同怀人，渺在天一方。怅望不可见，慷慨发清商。独处谁晤语？百感摧中肠。人生谅难必，且莫徒悲伤。  
采柏空嵒下，倚竹荒庭前。人生非金石，君心讵能坚。君心或有渝，贱妾终不疏。天地一瞬息，今古一长途。借问离别苦，君心竟焉如。不见园中树，日日争华敷。秋风一夕至，已逐严霜枯。岁晚□得去，山空难久居。  
昆仑一何高，出此无穷河。遥遥何所往，不啻万里多。一意在朝东，日夕无停波。远游计不早，壮志成蹉跎。夫君不我顾，郁郁将如何？览物悟物变，端居阅年华。兴来展遐眺，缓步空山阿。四顾渺尘世，杉柏纷森罗。吾乐诚何极，忧子独长嗟。眷焉谁晤语，一笑空烟萝。  
人生有定分，所贵能乐天。自轻失所乎，欲进安敢前。思君重思君，此情谁与宣？举头见明月，顾影徒自怜。终当谢尘世，洗心闻涧泉。  

○酬王治书仲安  

少年不解事，妄意欲闻道。力小任匪轻，今兹半摧倒。生平寡师友，恨不识君早。所期亲杖屦，函丈供汛扫。尽出胸中疑，为我细分剖。奇章忽见示，踧躇警中抱。过许君岂然，无乃习称好。抠衣或有幸，同游万物表。他年重盍簪，会观《太玄》草。  

○病卧穷庐时咏静修仙翁和陶诗以自适辄效其体和咏贫士七篇非敢追述前贤聊以遣兴云尔 【录二。】  

士生三季后，伥伥渺何依？空余身后名，炯炯留清晖。自古有商颜，冥鸿快高飞。白云在空谷，哀歌叹安归。虽无首阳薇，紫芝足疗饥。九原不可作，抚己良可悲。  
静中有真趣，非弦亦非琴。耿耿方寸间，千年有遗音。手植庭下兰，奇香惬幽寻。独处谁晤语？有酒还自斟。西山蕨薇多，长往夙所钦。尘迹尚淹留，低回愧初心。  

○封龙十咏 【录四。】  

熊耳峰  
白云洞  
修真道馆  
吟台  

△熊耳峰 【高五百丈，摩云插汉，峭出群峰，山之极高峰也。】  

穷探不惮远，行登最高峰。顿觉天宇近，一洗群山空。奇哉此绝境，造化天无功。神襟一以旷，写我浩荡胸。远意殊未极，更思脱樊笼。何当着神鞭，驾此慵飞龙。翩翩上箕尾，再见开鸿蒙。长啸暮云合，轻衣振天风。  

△白云洞 【在狮子峰后、华盖峰西，天欲雨则云从洞出，霁则如归焉。】  

峨峨两峰间，崔嵬耸双阙。中有仙人洞，恍若仇池穴。朝开白云生，暮掩白云灭。朝昏有奇变，宛与人世隔。我来搴绿萝，深寻得幽绝。平生栖遁志，兹焉益超越。未成长往计，复愧固穷节。永怀静修铭，凄其仰前哲。会当结茅屋，来此寄疏拙。沈思毕旧闻，长歌抱明月。白云应更深，老眼益清彻。未敢献吾君，聊尔自怡悦。  

△修真道馆 【在狮峰下。中央平坦，泉石甚盛。宋政和中赐敕额，迄今殿宇犹为山中之冠。】  

龙山古灵境，连峰郁苍苍。林谷四环合，修真据其阳。怪石通流泉，洞府余清凉。杰阁耸奇观，烟霏恣微茫。眷予平生心，丘壑真膏肓。今朝定何朝？遂惬栖云房。晴岚染衣襟，顿觉尘虑忘。矧尔羸疾拘，快若脱絷缰。月高风露清，空明渺银潢。蓬莱信非远，何处求仙乡？  

△吟台 【在中溪书院。宋初李文正公昉于此受业。】  

步上吟台荒，极目但平楚。四顾渺无人，持杯欲谁语。心期友招隐，自笑非梁父。抱膝一长歌，商声振林莽。  

○次韵书事  

野性元孤洁，无朋尽自皤。业荒闻道浅，静久阅人多。灵凤宁栖枳，冥鸿本避罗。南游有高兴，何处是沧波？  

○病中斋居杂诗次和仲韵五首 【录二。】  

时事今如此，幽居独慨然。心期钟鼎外，身世水云边。病骨便清昼，高怀惜壮年。前修渺何在，目断夕阳天。  
多病交游少，相看动浃辰。赋诗聊遣兴，观化足怡神。问字有知己，过门无俗人。伊谁同此乐，愿许卜东邻。  

○冬日有怀忆故人  

病鹤孤鸣在九皋，虚名多累恐难逃。残阳入谷隐犹见，新月穿云出未高。江上莼鲈君自适，山中泉石我徒劳。兴来欲驾扁舟去，何处沧波有巨鳌？  

○仲冬初吉归途即事  

雾惨云愁结暮阴，游方客子正悲吟。霜风有恨号平楚，寒日无光下远岑。沧海齐州半摇落，乾坤今昔几消沉。意长世短知谁会，一曲商歌万古心。  

○钱霅溪宫人图  

露冷月华白，悠悠方寸心。夫君渺何许，怅望碧云深。  

○中秋不见月  

萧飒西风起暮愁，无端阴翳掩晴秋。何当放出中天月，重照山河十二州。  

○故县道中  

尘事年来亦屡更，此身与世澹无情。弊裘羸马嘉阳道，只有云山管送迎。  

○杏花始开连日大风不获一赏晨起携笻往观之归而小酌得三绝句 【录二。】  

生红和露滴臙脂，又到芳春寂寞时。便拟提壶花下醉，却愁羞杀背阴枝。  
杖藜吟绕去还来，收拾春光入酒杯。自是风花要题品，等闲蜂蝶莫相猜。  

***◆陈乡贡栎（定宇集）***  

栎字寿翁，徽之休宁人。七岁通举子业，宋亡，科举废。慨然发愤，以为有功圣门莫若朱氏之学。乃着《四书发明》、《书传纂疏》、《礼记集义》等书数千万言。延佑开科，栎雅不欲就试，有司强之，中选。竟不复赴礼部，教授于家，不出门户者数十年。临川吴澄亟称之，凡江东之士就学于澄者，悉遣而归栎。学者称为定宇先生。卒年八十三，有诗一卷。其句法如：「笑渠柱笏看山色，容我扶笻听水声。」「柳枝水洒一溪月，豆子雨开千嶂烟。」「先苦半生真食蓼，回甘晚景异尝茶。」亦殊不多见也。  

送汪希道入都  
寄郑耕岩  
次光侄诗韵  
再用易巾韵  
子静和易巾韵五用韵答之  
围猎  
晚蝉  
秋后蝇  

○送汪希道入都 【希道尝为廉访司照磨，鞫洞蛮狱，以失出，阻仕进者十年。】  

行行触秋暑，勇往观国光。修途或濡滞，一瞬北风凉。不仕余十年，养亲灶罕炀。将谒吏部选，寸禄愿少偿。庶略助甘旨，赎其不遑将。不仕果何因，宪幕尝翱翔。驱驰海南北，讯狱主慈祥。诖误陷贼党，诘问加精详。活千七百人，解纵还善良。几以失出谴，究竟靡滥臧。久之天日开，岁月坐荒荒。濂溪范参父，议狱俱慨慷。杀人求媚人，毋乃欺穹苍。活千人有封，君后必当昌。安得当吾世，而不蒙荐扬。当路愿鉴之，萱草癯北堂。俾得早言归，为养及寿康。临期重丁宁，白云遥在望。  

○寄郑耕岩  

古来隐士多躬耕，身将隐矣焉用名。巢由以降名著称，皆违本志非真情。真隐充隐分伪诚，终南快捷方式招讥评。隐而无名妙不胜，诗之众瞶将惊霆。君家子真当河平，五侯雾塞黄冥冥。此何如时可轩腾，宜哉掉头呼不应。遂使谷口闻西京，名挂法言声铿鍧。君其裔邪良铮铮，几载龙舒以道鸣。岩居高尚追芳馨，时哉不同逢文明。胡忍被褐韬连城，郑公乡想多豪英。仲容方奋青云程，曷不弹冠濯尘缨。天风再秋鹗孤横，春浪红暖翻飞轻。幡然尧舜君与甿，他年身退当功成。法疏广受辞恩荣，明农岩下相携行。世有工画传丹青，与令手卷双合并。  

○次光侄诗韵  

误子穷途计已疏，择栖所恨匪冈梧。酉申乞舍传书雁，庚癸呼驰汗血驹。儒术谋身惭杜甫，老农请学合樊须。细思金亦何劳跃，陶铸从诸天地炉。  

○再用易巾韵  

随处聊凭制漆纱，岂其官样必京华。竹皮最古今苴履，■〈木邪〉子称奇亦贮茶。 【■〈木邪〉子可为冠，亦可为茶瓶。见山谷诗。】 秃发已知头似笔，笑颜底用面如靴。小冠子夏时方尚，岌嶪青云难自夸。  

○子静和易巾韵五用韵答之  

月移梅影上窗纱，恰读新篇对月华。和似鹅黄盈盎酒，清于兔褐半瓯茶。金身丈六莲生座，汗脚尺三霜满靴。选佛选官俱是幻，诗名不朽后人夸。  

○围猎  

昆虫已是蛰藏时，猎骑纷纭绕翠微。勿谓火攻为下策，略同兵战寓危机。仁心谁去网三面，杀气似环城四围。干豆元来因报本，充庖岂但爱鲜肥。  

○晚蝉  

秋早梧桐飐晚风，鸣蝉无数树阴中。斜阳似假渠声势，只是斜阳不久红。  

○秋后蝇  

夏日营营遶案飞，转多秋后亦何为？从教引类集瓜上，落蔕秋瓜能几时。  

***◆胡学正炳文（云峰集）***  

炳文，字仲虎，徽之婺源人。父孝善先生斗元，从朱晦庵从孙小翁得《书》、《易》之传。炳文尤潜心朱子之学，作《四书通》、《易本义通释》诸书。吴文正公尝荐诸朝，不就。辟信州道一书院山长，再调兰溪学正，未赴。至大间，其族子淀为建明经书院，以处四方来学者。儒风之盛，甲于东南。面山而居，碧峰耸秀。尝作诗云：「举头山苍然，一峰立云表。」因自号曰云峰，元统初卒，年八十四，集贤院札谥文通先生。有文集二十卷，荐经兵火，所存者六十余篇。  

星源八景  
拜岳鄂王墓  
题治平寺  
濠观亭  
内乐室  
送董深山  
题祁门郑氏墓  
桃花马  

○星源八景 【录四。】  

龙井晓云  
仙岩夜月  
北寺昏钟  
西湖水榭  

△龙井晓云  

华光殿东泉有灵，下穴空洞神功冥。当时忽见苍虬精，年年箫鼓来相迎。五风十雨今年好，灵物不要人祈祷。非烟非雾腾清晨，五色祥光焕晴昊。  

△仙岩夜月  

谁凿太阴开四洞，蟾光照破人间梦。灵源千层石髓香，金鸡一唱岩花动。白玉柱边眠苍虬，绛花桥下行青牛。我来绝爱读书室，石圆水冷天风秋。  

△北寺昏钟  

日斜一路红兰干，日落四山苍翠寒。云深不见招提处，一声两声起林端。遥度前溪声欲绝，溪上渔舟撑未歇。众鸟栖定树头云，一僧归踏松间月。  

△西湖水榭  

蚺城谁筑溪之涯，层楼簇簇排人家。两岸春风好杨柳，一池霁月芙蓉花。香与清风远方觉，污泥不染尘不着。小亭红瞰碧波心，着我中间看飞跃。  

○拜岳鄂王墓  

有公无此日，再拜泪交颐。大义君臣重，孤忠天地知。鸩毛何太毒，龙渡只如斯。坟畔休留桧，行人欲斧之。 【明休宁汪循后序云：先生所学之大概，行己之大节，平生不可以告人者，偶于此泄焉而不自觉。】  

○题治平寺  

一十年前到治平，青山历历记吾曾。花因百五有孤注，寺过十三无一僧。云影长昏天外日，榆烟谁换佛前灯。新安山水依然在，不为空门管废兴。  

○濠观亭  

鱼不知子乐，何必濠上观。子乐子自知，月白秋江寒。  

○内乐室  

我有安乐窝，春风方寸地。收拾早归来，此中有深味。  

○送董深山 【并序。】  

山深之号，盖有取于艮止而求深于斯道者也。一日访予明经，敢发此意，题于诸吟卷之尾。  
洞口桃花易见，源头活水难寻。欲知云尽不尽，须到山深更深。  

○题祁门郑氏墓  

参天独秀几经春，拜墓曾玄数百人。隔陇不知谁氏冢？断烟荒草卧麒麟。  

○桃花马  

望夷宫里失天真，走入桃源避虐秦。背上落红吹不起，至今犹带武陵春。
