---
title: 第6部分
index: true
icon: editor
order: 6
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选初集•己集  

渊颖先生吴莱（渊颖集）  
吴礼部师道（礼部集）  
周征士权（此山集）  
李承旨士瞻（经济集）  
朱提学德润（存复斋集　存复斋续集）  
陈龙泉泰（所安遗集）  
杜征君本（清江碧嶂集）  
方布衣澜（叔渊遗稿）  
白云先生许谦（白云先生集）  
李征士存（俟庵集）  
赵处士偕（宝峰集）  
栲栳山人岑安卿（栲栳山人集）  
去华山人洪希文（续轩渠集）  
袁检阅士元（书林外集）  
张沟南端（沟南存稿）  

***◆渊颖先生吴莱（渊颖集）***  

莱字立夫，浦江人。集贤学士直方之子。延佑间，贡举法行，有司以春秋荐，下第归。出游海东洲，历蛟门峡，过小白华山，登盘陀石，着《观日赋》以见志。还寓同县陈士贞家。与龙湫五泄邻，榛篁蒙密，似不类人世。日啸咏其中，畅然自得。御史行部，以茂才荐，署饶州路长芗书院山长，未行而疾作，卒年四十四。门生学子金华宋濂等议曰：先生经义玄深，非渊而何？文辞贞敏，非颖而何？私谥曰渊颖先生。先生与黄侍讲溍、柳待制贯，同出方韶父之门。身羸弱如不胜衣，双瞳碧色，烂烂如岩下电。人或以古文试之，察其辞气，即知为某代某人所作。一日于故人家，见几上堆剡纸数十番，戏为长歌，顷刻而尽，观者惊以为神。所著有《尚书标说》、《春秋世变图》、《传授谱》、《古职方录》、《孟子弟子列传》、《乐府类编》、《楚汉正声》等书。其子士谔，裒次其遗文为十二卷，门人胡翰为之序。东阳胡助谓其如千兵万马，衔枚疾驰，而不闻其声。他人恒苦其浅陋，而立夫独患其宏博。黄侍讲尝谓人曰：立夫文崭绝雄深，类秦、汉间人所作。皆确论也。  

观孙太古周天二十八宿星君像图  
早秋偶然作寄宋景濂四首  
泰山高寄陈彦正  
严陵应仲章自杭寄书至赋此答之  
题钱舜举张丽华侍女汲井图  
问五脏  
黑海青歌  
大食瓶  
时傩  
北方巫者降神歌  
题袁子仁所藏巴船出峡图  
东夷倭人小折迭画扇子歌  
忆寄方子清时子清久留吴中  
椀珠伎  
方景贤宋景濂夜坐观吴中杂诗遂及宣和博古图为赋此  
客夜闻琵琶弹白翎鹊  
小园见园丁缚花  
得大人书喜闻秋末自散不剌复回大都赋寄宣彦高  
次韵柳博士五泄山纪游二首  
方景贤回闻吴中水涝甚戏效方子清侬言  
题毗陵承氏家藏古钱  
白鼻騧  
寄吴正传  
楼彦珍北游京师予病不及往饯岁晚有怀并寄彦昭浚常  
送俞观光学正赴调京师  
同吴正传咏龚岩叟小儿高马图  
浦阳十景  
刘龙子歌  
五泄东源有地度可十数亩后负山前则石河如带幽敻深窈盖隐居学道者可筑室偶赋一诗属陈彦正  
楼光远家观宋绶景德卤簿图  
射的山龙瑞宫问阳明洞天洞盖是禹穴  
题赵大年林塘秋晚图  
寄喻国辅张宜之  
检故庋得故洪贵叔所书李铁枪本末寄洪德器  
浦阳旧有明月泉久而不应今乃疏道其源似颇与弦望晦朔之间相为消长者遂作是诗  
吉祥寺  
王滹南太山石室  
西域种羊皮书褥歌寄李仲羽  
次定海候涛山  
夕泛海东寻梅岑山观音大士洞遂登盘陀石望日出处及东霍山回过翁浦问徐偃王旧城八首  
还舍后人来问海上事诗以答之  
去岁留杭德兴傅子建梦得句云鼋鼍沧海赋龙马赤文书间以语予及其乡人董与几山空岁晚恍然有怀为续此诗却寄董  
山中人二首  
柳博士自太常出提举江西儒学来访宿山中二首  
秋千行寄赵季良时赵留京邑  
寄张子长  
二月六日雨书都城旧事  
姑苏台歌寄方养心  
女杀虎行  
烈妇行  
秋日杂诗二首和黄明远  
漷州二首  
沧州  
夕乘月渡荆门闸  
风雨渡扬子江  
寄柳博士  
一笑  
岭南宜蒙子解渴水歌  
观隋王度古镜记后题  
双林寺观傅大士顶相舍利及耕具故物  
登岸泊道隆观观有金人闯海时斫柱刀迹因听客话蓬莱山紫霞洞二首  
秋夜效梁简文宫体二首  

○观孙太古周天二十八宿星君像图  

大圜杳何极，鳌柱屹不倾。日月光最耀，众星莽纵横。周天二十八，错粲各有名。荒哉审厥象，晃朗夺目睛。东垣青龙崛，西圉白虎狞。翾飞鸟隼状，偃伏龟蛇精。紫宫自然拱，银汉无复声。五行所经纬，甘石知性情。上界足官府，神人居穆清。韡晔逞幻怪，顤顤振铿轰。跳踉鬼脚捷，舑舕兽面赪。裳衣互M袭，角鬣纷披鬇。岂其太白变，嬉戏类孲孾。或者荧惑动，威怒流欃枪。照临多芒角，躔次在缩赢。揣摩过人料，彩绘匪世程。伊谁驾一气，得以导九坑。想象陵倒景，观游抚层城。虚空何宫宇，苍莽孰节旌。毋宁秉笔际，溘此埃风征。凡夫本狭见，四顾惟寰瀛。夜叉冰澨呀，罗剎炎徼瞠。鲛女买绡出，狗夫衔筯争。祇疑列宿质，却混殊方氓。山神对我博，刻石华山陉。海神靳我画，浪卷沧海鲸。天神讵可识，万古欺聋盲。星占世有职，画史吾奚评。  

○早秋偶然作寄宋景濂四首  

西风吹梧桐，一叶两叶积。故书翻有尘，雄剑挂在壁。时非合穷困，事到即辉赫。除却双鹿行，门前少人迹。  
故人两三人，江北久羁旅。寻香古径风，步屧修廊雨。莼鲈最有味，稻蟹纷难数。我欲往从之，蛮潮正掀舞。  
北山有古寺，修竹炎天凉。蛟龙踞两涧，鹳鹤鸣层冈。心台月照白，鼻观烟通香。可思未可到，咏此招隐章。  
往者东入海，飘然任所如。大风戕波浪，飞雪洒舳舻。壮志昔尚少，狂游今并无。誓登盘陀石，重望扶桑墟。  

○泰山高寄陈彦正  

泰山一何高，高哉极青天。世人欲上不可上，层岩峭壁徒攀缘。望中绝顶路已断，石穴上出，铁锁下緪，历趢相钩连。谁欤爱奇者，步步喜若癫。一心不顾死，只手捩长烟。毛群惊回少虎豹，羽族跕堕多乌鸢。浩气刚风抟结虚空作世界，飞龙捷鬼凿开混沌巢神仙。道逢四五叟，含笑使来前。黄冠皓发傲几榻，野菜素粥铺盘筵。自非尔愿力，何计此留连。当知仰扣暧昧云霄有顶处，得不俯慑崭岩箐栈无穷渊。嗟兹大凡夫，行尸走肉真腥膻。段■〈契，石代大〉思家最可惜，李绅恋俗终难镌。举头告神人，苦乏风马与电鞭。藤萝束缚即缒下，但见松柏櫹槮数万仞，石棱突兀横戈鋋。古来秦汉东封不到此，惟问梁父并肃然。日观嵯峨恍在下，蓬莱浩渺空楼船。彼云鲸可射，此谓狗能牵。安期羡门一往不复返，文成五利受宠骤贵祈长年。仙人自有真，至道何由传。逖焉龙汉延康纪，去授金珰玉佩篇。  

○严陵应仲章自杭寄书至赋此答之  

故旧何悬绝，闲居欲反招。幽并风雪紧，楚越水云遥。短褐缁尘破，长镡宝气销。门垣成隐逸，笔椟到耕樵。逆旅呼灯夕，修闱彻棘朝。囊书题荟蕞，发论献刍荛。舌焰真熏灼，胸兵剧锻□。乘轩南国鹤，解旋朔庭鵰。斡运天垂斗，飞腾海作潮。荃兰骚地变，橘柚贡年凋。色采黄金黻，音声征角韶。潜身甘蛰蠖，赋命类苕鹩。筮仕龟无兆，攻经教有条。秦灰完竹帛，汉粕味箪瓢。画品翎毛贵，鸡场爪距骄。文章通政理，道义胜官僚。岁月嗟悠久，湖江耐寂寥。花浓携酒榼，柳霁卖饧箫。制虎摇金锡，驱鼋驾赭桥。流连光景赏，播荡别离谣。世笑乌非鹊，吾怜狗续貂。呼号三刖璞，忼慨五陵镳。落落山中桂，丛丛涧底苗。依然百将略，付与霍嫖姚。  

○题钱舜举张丽华侍女汲井图  

景阳宫中景阳井，手出银盘牵素绠。铅华不御面生光，宝帐垂绡花妒影。临春结绮屹层空，璧月琼枝狎客同。鸳鸯戏水池塘雨，蛱蝶寻香殿阁风。日高欢宴骄若诉，床脚表章昏不寤。吴儿白袍战鼓死，洛土青盖降船渡。井泥无波井兰缺，半点臙脂污绯雪。蕙心兰质吹作尘，目断寒江锁江铁。  

○问五脏  

我问昔生我，系胎果何神。上颅下负趾，五脏交错陈。胎经已不足，乳湩复不匀。黔袴不我职，粉饰强为人。自宜多灾害，无以保命真。元气日啙败，客邪作艰屯。彼何瓠而肥，言貌勇若震。此何霉而瘠，肢骨弱不伸。嗟夫赋命间，岂不汝由因。我诚不汝慊，赢啬胡不均。五精被我恼，诉我苍苍旻。恍然欲我答，天道汝当遵。粤自汝有生，躔次逆星辰。矧从汝生后，戕贼逯汝身。心兮本中居，与汝相主宾。汝何不祗敬，狂役类风轮。坎离渐违行，龙虎起战嗔。一元竟不守，散入万微尘。惟脾制水谷，四体氶华津。肴胾噤汝口，酒浆绝沾唇。司禄不上计，畀汝藜藿贫。饥肠常九回，苦吻添荆榛。何天不汝锡，服用无箱囷。抑汝弗事天，寝食失鼎茵。天本不病汝，汝实使病臻。汝仍不耐病，虚躁复善颦。内亏但外养，众药聚毒芬。金石草木虫，乱投剧斧■〈矛堇〉。五精恒不宁，乖沴积相熏。寒增热或壮，顷刻异冰薪。当知汝五脏，独不与汝亲。何庸汝反诘，斗我似越秦。吁哉一脏损，五脏遽不醇。齿牙渐雕■〈蠢，匿代春〉，肤肉还削皴。汝徒职汝职，躯壳有君臣。天曾尽赋汝，造化匪不仁。我闻五精言，凿凿总有伦。曰人本之天，辟若泥在钧。一时巧相值，万物混无垠。圣愚且同臝，毛介与角鳞。我惟有心肝，是号横目民。心肝既属我，荣卫盍絪缊。徧历燥湿滑，备尝酸咸辛。虐汝重役汝，汝得我缁磷。蚯蚓尚无脏，静夜解唱呻。蝴蝶亦复然，翾飞媚阳春。彼宁心肝具，物性各有循。镠纳或土化，死生仅昏晨。自今我即安，无往不宠珍。忍令百岁后，销变为烟磷。曲肱便莞箪，就口取膮臐。五精速归脏，大宅集灵氛。张毅喜奔走，热中果如焚。单豹好容颜，饥虎特汝邻。二者乃天道，我将何所云。作诗示同党，聊以博笑忻。  

○黑海青歌  

越山山有黑海青，长拳快眼健羽翎。三年笼养未得饱，万里骁俊犹飞星。黄芦老苇日摧折，白鹭文鸧看磔裂。腥沾石碛久远风，髓击寒冈散轻雪。伊人脱手本凡禽，岁晚连绦到上林。钳奴素贱多侯骨，骑士虚豪即侠心。晋宫邸废身欲死，燕国云销草如砥。嗟非鸾凤高杳冥，望尽狐狸众披靡。当时奉使探远巢，两徼驰兵闻勇鏖。南土谁知此鸷猛，北州骤见争惊号。天鹅薄天垂尔翼，海青虽黑打可得。太平八极无不通，函谷何问关西东。  

○大食瓶  

西南有大食，国自波斯传。兹人最解宝，厥土善陶埏。素瓶一二尺，金碧灿相鲜。晶荧龙宫献，错落鬼斧镌。粟纹起点缀，花穟蟠蜿蜒。定州让巧薄，邛邑斗清坚。脱指滑欲堕，凝瞳冷将穿。逖哉贾胡力，直致鲛鳄渊。常嗟古器物，颇为世所捐。幞衫易冠衮，盘盎改豆笾。礼图日以变，戎索岂其然。在时苟适用，重译悉来前。大寰幸混一，四海际幅员。县度缚绳緪，娑夷航革船。凿空发使节，随俗混民编。汉玉堆椟笥，蕃罗塞鞍鞯。城池信不隔，服食奈渠迁。轮囷即上据，鼎釜畴能肩。插葩夺艳冶，盛酪添馨膻。当筵特见异，博识无庸诠。藏之或论价，裹此犹吾毡。珊瑚尚可击，碛路徒飞烟。彼还彼互市，我且我桮圈。角貒独不出，记取征西年。  

○时傩  

古人重傩疫，时俗事襘禳。岁阳欲改律，舆鬼寖耀铓。厉神乃恣肆，魃蜮并猖狂。侲僮幸成列，巫觋陈禁方。虎头眩金目，玄制炳赤裳。桃弧驱灾沴，豆砾毙瘅刚。八灵悉震慑，六合高褰张。清宁信不害，动静维吾常。世途颇险盭，人魅更跳梁。狐鼠戴介帻，夔魖窃香囊。煎熬到膏髓，击剥成疕疡。乘风作国蠹，抵隙为民殃。自从九鼎没，谁使百怪藏。瘃寒服褅帛，饥窭食闲粮。芦花敝汝体，橡栗馋吾肠。地肤竟卷去，天孽俱雕伤。神荼欲呀啖，蟠木蔓不长。蒙倛强颜貌，枯竹无耿光。圣言谓近戏，五祀徒惊惶。惜哉六典废，述此时傩章。  

○北方巫者降神歌  

天深洞房月漆黑，巫女击鼓唱歌发。高梁铁镫悬半空，塞向墐户迹不通。酒肉滂沱静几席，筝琶朋掯凄霜风。暗中铿然那敢触，塞外祅神唤来速。陇坻水草肥马群，门巷光辉耀狼纛。举家侧耳听语言，出无入有凌昆仑。妖狐声音共叫啸，健鹘影势同飞翻。瓯脱故王大猎处，燕支废碛黄沙树。休屠收像接秦宫，于阗请騧开汉路。古今世事一渺茫，楚禨越女几灾祥。是邪非邪降灵场？麒麟被发跨大荒。  

○题袁子仁所藏巴船出峡图  

巴山一带高崔嵬，巴江万里从天来。前夫疾挽后夫推，黄牛白狗遽船开。晓风东回水西上，淫滪堆头伏如象。盘旋鸟道怕张帆，汩没龙渊惊棹桨。世人性命重涛波，吴盐蜀麻得利多。怪石急流须勇退，贪夫险魄谩悲歌。神禹酾江江更恶，五丁凿路空岩■〈山上咢下〉。舟船可坐尚发危，栈阁能行终泪落。嗟兹举目无不然，直愁平地即山川。至喜亭边聊酹酒，长年三老好摊钱。  

○东夷倭人小折迭画扇子歌  

东夷小扇来东溟，粉笺折迭类凤翎。微飙出入挥不停，素绘巧艳含光荧。银泥蚌泪移杳冥，锦屏罨画散红青。皓月半割蟾蜍灵，紫云暗惹鲛鱼腥。徐市子孙附飞舲，奝然家世杂梵经。文身戴弁旧仪形，对马绝景两浮萍。殊方异物须陈廷，富贾巨舶窥天星。祝融嘘火时所丁，岛滨卖箑送清泠。白龙浸皮暑欲醒，玉阶涵水夜扑萤。蓬莱仙人降辎軿，扶桑茧丝结彩綎。祖州芝草酿绿醽，穹龟巨鼋动遭刑。海神惜宝轰雷霆，鄙夫卧病临虚扃。蒲葵百柄称使令，冰浆蔗液但满瓶。石榻被发气自宁，新罗一念终飘零，涂修雉尾吾何铭？  

○忆寄方子清时子清久留吴中  

一别嗟何处，相思抚旧蹊。月明施濑北，云起蠡岩西。跋涉舟车动，过从笈箧携。邻光因借烛，道味肯吹虀。好学萤分照，论交雁择栖。丘园心薜荔，海国气鲸鲵。卷帙签翻蠹，讴吟砚发黳。经筌参《老》《易》，乐府录铙鼙。治法推周稼，淳风仰汉绨。谈玄知野马，考字守家鸡。土域标鞮象，天图辨辉鑴。遗文多废坠，妙契极端倪。独树盘桓久。平芜眺望低。霜林红玳瑁，雾雨碧玻瓈。屏迹依狐兔，销愁对鹭鹥。尘书投梵夹，美饷挈童觿。檞叶时遮峒，藤梢或罥溪。龙居瞡雪瀑，虎路蹑霞梯。出入恒联袂，追随几杖藜。竹山香岭峤，花岛绣湖堤。尚义开黉始，延儒振席齐。生徒修枣脯，祭品授菹臡。锦石看还数，苍松倚却题。吾伊朝屡集，浑灏夜同稽。自谓菖为歜，人疑谷似稊。中悁真抑郁，外物总筌蹄。岁序空流迈，涛波益惨凄。故袍寒擘茧，雄剑滑膏鹈。绿映牵帆水，红黏曳屧泥。娃宫钗钿拾，甫里笔床赍。鹤市歌喉引，鲈乡鲙手■〈扌〈蓖，去艹〉〉。吴趋夸粉黛，越产购珠犀。富业连橙圃，菑霖溃稻畦。占归仍浩眇，结客重酸嘶。彼此身如寄，参商梦欲迷。蓬飞甘扫轨，桂落得通闺。侠眼收丹电，仙襟化素霓。贫期金埒骋，贱许玉阶跻。病矣长忧痼，闲哉敢恨睽。■〈扌剪〉除须尔镊，磨刮更予篦。本欲睎王贡，兹犹慕阮嵇。猖狂疏奏椟，软弱谢耕犁。习静求神悟，超群畏俗挤。清琴桑有鲤，巨弩跖非鼷。教驾传衔辔，观隅识橑枅。锄芝黧受谪，抱璞跀闻啼。性命缘穷鬼，功名属嬖奚。悠悠鸾与凤，泯泯鹿将麑。白谷今安驷，青霄古执珪。毋宁枉隐逸，辛苦等黔黎。  

○椀珠伎  

椀珠闻自宫掖来，长竿宝椀手中回。日光正高竿影直，风力旋空珠势侧。当时想象鼻生葱，宛转向额栽芙蓉。筯头交筯忽神骇，矛叶舞矛忧技穷。昔人因戏存戒惧，后人忘戒但戏豫。汉朝索撞险还愁，晋世桮柈危不寤。徘徘徊徊夺目睛，攲攲倾倾献玉璎。滑涎器从龙堂出，辉■〈火蒦〉命与鬼骨争。君不见王家大娘材艺绝，勤政楼前戴竿折。市人欢笑便喧城，惊动金吾白梃声。  

○方景贤宋景濂夜坐观吴中杂诗遂及宣和博古图为赋此  

壮岁何心老一儒，东游饱食有江鲈。诗宗鹤膝蜂腰体，礼象龙头豕腹图。三士操琴知尔达，八公遗药忍吾臞。吴中胜处多朋故，话尽寒宵燎叶炉。  

○客夜闻琵琶弹白翎鹊  

白翎鹊，东海来，十里五里何摧颓。一飞飞上青霄际，再飞飞堕黄沙堆。少年臂名鹰，齐出跨骏马。放鹰一驰跃，与鹊相上下。身佩木弓，射必命中。中迭双蹀血，芟毛天欲雪，摩云压草地多风。冲突三边有意气，指挥八极无英雄。白翎鹊，西海去，千里万里何轩翥。一飞飞上贺兰山，再飞飞过铁门关。少年领强兵，乘胜即转战。戟头吹火光，旗帜舞秋练。手持生铁刀，空城鸟雀尽死鏖。麋鹿疮痍无处避，角貒踯躅向人号。收拾广轮奠郡邑，肃清星岳静波涛。白翎鹊，东海西海都驱霩。太常召见日月山，治定礼行，功成乐作。大雅清商久寂寥，鹍鸡逻娑多弦索。上林花开早浮艳，榆塞叶落终回薄。一声高，一声低。一声慑懦百虎豹，一声束缚千鲸鲵。白头汉士闻先拍，青眼胡儿听却啼。君不见康昆仑、罗黑黑，开元绝艺倾一国。若还睹我白翎辞，二十四弦弹不得。  

○小园见园丁缚花  

我嗟众草木，高出陵云端。丛生或满地，品汇可不完。山园我栽莳，作此小屈蟠。龙头何其蠢，凤翼乃若干。胡然赞化育，任意骋雕剜。勾萌欲旁达，节目终液樠。萦回挟烟彩，刻剥献雨瘢。立身既不直，生理寝雕残。春阳彼一时，花发黄白丹。歌讴杂舞吹，酒炙饫桮柈。岁晚忽焉至，北风吹汝寒。皮肤早蝎蚀，骨髓惧枯干。圣人治天下，万国无不欢。视民本如伤，动植总相安。刑名威雪雹，剑戟血波澜。庙堂苟失策，闾里转穷殚。彼哉彼园子，此况儒尔冠。人生但心剿，若处得体胖。我方即移汝，前有苍藓坛。世非郭橐驼，何以垂鉴观。  

○得大人书喜闻秋末自散不剌复回大都赋寄宣彦高  

一纸江南到屋扉，高秋漠北奉宫闱。金微驻跸踰唐塞，铁勒鸣弰接汉畿。绵蕞行朝因贽玉，蹛林望祭类游衣。明年草赋呈亲去，想象汾阴扈从归。  

○次韵柳博士五泄山纪游二首  

日晓行呼野鹤群，山溪五级洗岩氛。虹霓射壁从空现，霹雳搜潭到地闻。桑苎茶铛遗冻雪，偓佺药杵落晴云。飘然早已同仙术，老我曾探岳渎文。  
一点刚风削玉蓉，仙山肺腑閟重重。眼穿上界成官府，舌卷西江得祖宗。鹫岭鸡峰浑未到，龙湫雁荡岂多逢。年来卧病吾环堵，负却诗家九节笻。  

○方景贤回闻吴中水涝甚戏效方子清侬言  

客来自吴土，示我吴侬言。吴侬岁苦水，谓是太湖翻。太湖四万顷，三江下流泄。疏瀹久无人，■〈土于〉污与海绝。东风一鼓荡，暴雪如颓城。屋扉蚌蛤上，畦畎鱼龙争。嘉种不得入，种亦悉烂死。民事何所成，食天俱在水。富豪仅藏蓄，官府更急粮。贫窭徒艰馁，妻子易徙乡。散行向淮壖，随处拾稆粟。虽然远乡土，恐可完骨肉。东吴本富盛，数岁偶雕残。世非欲茧丝，官曷任虎冠？国家自充实，财赋有渊薮。给复当我及，安宁到鸡狗。何人讲平准，何人议河渠。荒政固有典，水利复有书。龙蛇方未驱，鸿雁尚在泽。纵令可还定，何计免沟壑。何时水幸退，我得刈稻禾。水退泥尽出，草屩更捞虾。我思告朝廷，来岁不可待。毋庸水争地，便放江达海。客今听我言，我欲解侬忧。所争但一水，民气庶今瘳。自从唐季来，吴越无兵械。至于宋南徙，淮蜀此都会。大田连阡陌，居第拟侯王。锦衣照车骑，玉食溢酒浆。居然甲东南，遂以侈济侈。掊克自此多，雕瘵亦以起。天宁不汝恤，有此水潦淫。要令沃土瘠，民得生善心。岂惟生善心，且用戒掊克。采诗观民风，愿踵太史职。  

○题毗陵承氏家藏古钱  

我观《泉志》颇识钱，古今钱品不一传。历山铸金史靡纪，泉府职币开其前。五铢半两日以变，榆荚鹅眼争相缘。重轻子母信有制，周郭肉好俱完全。吾知圣人利世用，要在百货得懋迁。农夫红女寘不易，尺布斗粟储为渊。嗟哉后王弊自此，竟使匹庶握利权。剪皮凿鍱伪莫禁，执签障簏悭称贤。国储何当调度足，民食矧是虀盐先。潜交鬼神欲着论，臭衒富贵仍开鄽。冶卒铜工各鼓鞴，偏炉盗铸多烟烻。一朝变通别改币，余尽沉朽徒埋船。承君好古此收拾，宝玩有若编埒然。大贝南金特啬厚，元圭博璧同瑛鲜。汉官受一洁簠簋，晋士挂百酣桮桊。白水真人笑有谶，上清童子猜非仙。古钱勿用幸久聚，古货难卖空精甄。时能抚摩却秽梦，坐与饕浊收馋涎。世间万物裹可尽，床脚一瓮踏欲癫。试看营室锁星处，何似扬州骑鹤年。  

○白鼻騧  

白鼻騧，白鼻騧，当轩迥立喷风沙。名骥留良定北土，蹇■〈马蒙〉索价犹东家。青松缚柳晓安皁，红锦裁鞯春映草。支遁心机爱神骏，伏波骨力轻衰老。去年禁马无马骑，天下括马数马皮。浮沉乡闾万里足，笑傲品秩千金羁。幸哉汉武重修政，往矣刘聪真覆镜。立防战备要马稀，藏富民寰须马盛。向来河陇色为群，目极川原乱若云。庶人徒行未足恤，世间醇驷何由得。  

○寄吴正传  

日晚天寒揽敝裘，西南目尽濲江流。养生有论空成懒，招隐无骚却好游。雁鹄吟风灯照机，蛟龙跃雪剑鸣鞴。平生自笑飞腾莫，幸矣心犹与道谋。  

○楼彦珍北游京师予病不及往饯岁晚有怀并寄彦昭浚常  

日晚北风起，少年方远游。徘徊上谷塞，眺望黄河流。峥嵘十月冰，朔色压九州岛。荧煌大明殿，御道接龙楼。时巡向滦水，腊雪拥蓟丘。前驱鸾凤旗，后乘貂鼠裘。尚食丰宴饫，教坊乐箜篌。百官散城邑，驼马尽归休。自今帝王都，想尔观览周。却疑书传间，不谓秦汉优。何家非许史，无客不枚邹。投轮即雨集，挥袂遽云浮。东航扶桑阴，西笮昆仑陬。变化指顾异，刍荛立言收。文物彼洛禊，土音吾越讴。私将窃禄志，勇赴随阳谋。随阳即泽雁，窃禄岂梁鹙。美玉献剑璏，精金镂帣鞴。出门亟装束，行路肯滞留。布韦谩老耋，乡里惟田畴。功名幸一遇，蝼蚁尚公侯。学问敢强饰，黍稷待锄耰。当令竹帛上，直与先达侔。毋使萤爝光，肃然寸草秋。嗟予久抱疢，饯酒弗及篘。念尔忽万里，征梦或见求。宣生颇俊逸，郑子复绸缪。趾高有捷步，胸正无昏眸。早看拜家庆，共许动宸旒。传车定不碍，关钥便若抽。杏花开如锦，杨柳满陌头。去时小儿女，来诧真骅骝。  

○送俞观光学正赴调京师  

昆仑东南禹九州岛，山高海阔峙以流。齐秦相袭一介丘，梁魏何有真浮沤。天邑当中控四陬，先生去矣不可留。二十起家今白头，独骑麒麟诵春秋。我无粮食无车舟，出门笑看双吴钩。神气化作青金虬，大江有路通淮洲。汴河急下蛟鼋愁，吕梁奔谼压黄楼。故墟荒草项与刘，泽蛇台马一战收。东连巨野荷花稠，泰山凫绎倚鲁邹。北泝衡漳冰凌浮，滹沱碣石带白沟。田光荆轲尚夷犹，掷鼃屠狗何烦求。天门荡荡开长楸，日暮道远吾骅骝。谁欤遇者多公侯，眼中劳苦问所由。南土有客非常俦，百年文献尚汝优。公交车奏椟幸早投，孔姬礼乐正傍搜。齐楚辨智虚前筹，祖朝肉藿岂异谋。庾信诗赋俱雕锼，朔风吹尘织卉裘。炕床煤炭手足柔，非虀豆粥却满瓯。真珠滴槽酒或篘，伐狐燖兔进庶羞。妖歌慢舞陈箜篌，老当益壮在此游。选曹已似执券酬，皁鵰一飞即掣■〈糒，冓代米〉。先生去矣听我讴，悠然独酌更马周，长安索米毋庸忧。  

○同吴正传咏龚岩叟小儿高马图  

北平猿臂久不侯，伏波矍铄空持矛。并州小儿十岁许，双足捷走真骅骝。金鞍玉勒丝辔络，肉鬣风鬉雪龂腭。郊衢一跃自矜骄，血气未完先躏跞。汉皇神武驾英雄，西极飞来八尺龙。城东斗鸡尔尚可，碛外鸣剑吾无功。初阳却照长楸道，白发奚官泣枯草。悠悠翠盖与鸾旗，老矣骅骝那得知。  

○浦阳十景  

仙华岩雪  
白石湫云  
龙峰孤塔  
宝掌冷泉  
月泉春诵  
潮溪夜鱼  
南江夕照  
东岭秋阴  
深褭江源  
昭灵仙迹  

△仙华岩雪  

手倚晨扃一渺漫，山神拥出玉巑岏。光侵道者祠星室，迹破樵家斲药坛。石笋撑空穿宿瞑，天机织素挂余寒。俄然唤醒西南梦，怕作松州徼外看。  

△白石湫云  

独上南山最上头，朝隮一点便成湫。岩腰动石风初起，海眼输泉雨欲流。蜥蜴含珠光照夜，丰隆卷铁黑沉秋。明当去挟骑笼叟，直到扶桑第几洲。  

△龙峰孤塔  

老眼前头尺五天，真龙角上正攀缘。规橅白马驮经过，想象玄鳗护塔眠。梵呗将回知磬绝，神珠欲陨见灯悬。何妨宴坐初禅界，蠛蠓纷飞即大千。  

△宝掌冷泉  

乍拨山亭木叶堆，老僧千岁喝岩开。天从白石云根出，地带青泥雪髓来。竹影自深斜映月，鱼腥不到半凝苔。世间梦渴知多少，可待金茎露一杯。  

△月泉春诵  

古木丛中息世諠，老生力学掩溪门。危弦未绝人须听，蠹简多忘我欲温。白兔流光分石色，苍龙拥沫验沙痕。从今更浚源头水，莫待投胶与救浑。  

△潮溪夜鱼  

昨夜寒潮与此通，荒溪尚趁百川东。行依桕树林头月，钓拂芦花屿畔风。插竹侵沙鱼扈短，篝灯映草蟹碕空。太公远矣吾将隐，赤鲤何书在腹中。  

△南江夕照  

偶出官桥倚落曛，诗家触景谩纷纷。弹琴在峡惊闻瀑，罨画为溪喜得云。竹筱晚深樵弛担，莎根秋短牧归群。道旁更有枌榆社，欲脱蓑衣藉酒醺。  

△东岭秋阴  

几点晴云着树梢，寒山苍莽类城壕。鸡豚日落声相接，鹳鹤风凉势自高。小径残榛分岭脊，平畴净绿带溪毛。朝来雨足多秋意，井上无人事桔槔。  

△深褭江源  

半遶山根但一洼，真源凿破杳无涯。清澄灌或于陵圃，窈窕寻犹博望槎。积雨冲堤蜗自国，微烟羃渚鹭专沙。欲行复坐皆云水，只属骚人与钓家。  

△昭灵仙迹  

一掌嵯峨是玉京，连峰欲向鼎湖倾。高张黼座龙随下，静拥珠軿虎独行。白雪松扉双立影，清风药井倒吹声。长歌为问西王母，却把荷花与送迎。  

○刘龙子歌  

刘龙子，龙子出山龙母死。一双赤鲤媵来多，玄鼋独战翻天河。山头种枫高不得，枫叶落波秋正黑。潜游蟹断岛无人，饱啖虾须汊作国。巢湖龟眼看欲红，邛都鱼头辟为宫。绝磴悬梁但一勺，云绡雾縠余长风。刘龙子，龙子为龙犹念母，桮江沼海归何所。研中墨水吾乞汝，昨夜蛇医送飞雨。  

○五泄东源有地度可十数亩后负山前则石河如带幽敻深窈盖隐居学道者可筑室偶赋一诗属陈彦正  

越中五泄古名山，东源峻岭空云间。老石崚嶒欲见骨，天河泻破莓苔湾。蛟龙缩身似蜥蜴，魑魅出没司神奸。雷公一声忽下击，鸟迹不到犹重关。青华仙真旧治所，碧落侍从登清班。穴疑彩狻据一柱，户想铜兽衔双镮。凤驭鸾鞭白羽瓘，芝楼菌阁朱茎殷。梯梁未绝或可值，洞府寖远多愁颜。向曾褰衣得揭涉，别拟凿径通茅菅。宽弘颇占十数亩，敻静粗觉非人寰。涧流带绾玉缭绕，峦翠髻拥花斓斒。截断尘埃与世隔，构成栋宇宁吾悭。陈君寻常有道力，况此跬步临幽潺。虚室光明白不动，宝炉温养丹将还。丈夫出处我已定，驰字早寄孤飞鹇。休拘昆仑并涨海，遇有胜处同跻攀。  

○楼光远家观宋绶景德卤簿图  

东朝盛文物，四海极丰富。粉饰郊祀间，驰驱汉唐旧。奉常夙有掌，卤簿列前后。车軨麾飞黄，戟盾服错绣。启胠龙虎动，扈卫鸳鹭簉。嵯峨屹丘岳，灼爚罗星宿。陈兵吉利队，择马騊駼廐。严须呵八神，喜欲抃百兽。祖宗所继承，宇宙徧包覆。上公敬执笾，天子亲献酎。灵光旍旗林，缛典礼乐囿。威仪一以整，琐碎无不究。时惟正垂拱，国幸息战斗。玉策恐人闻，帛书疑鬼授。纷纭务欺阿，制作穷刻镂。老幼咸骏奔，穹示总歆臭。中诚乃根本，外貌特肤腠。封宁重■〈石感〉绳，飨或贵型馏。居安昧危机，致治启乱窦。文华终耗财，武弱益招寇。虽然喧一朝，孰得燕末冑。五辂忽已没，三京杳难救。惜其初讨论，盍不返朴陋。临风披此图，叹息我以绶。  

○射的山龙瑞宫问阳明洞天洞盖是禹穴  

意行得古洞，忽到阳明天。人传是禹穴，愧我匪史迁。上摩青冥出，涌作芙蓉巅。下开巨石窟，郁以藤萝纒。自昔乘四载，于兹理百川。岳渎通脉络，蛟螭被拘挛。真长或可待，宛委空风烟。衣冠竟一窆，简札犹遗编。世间后百世，龙鬼巧相挻。安能洗涤尽，却见鸿荒前。惜哉不可及，恐此复偶然。黄庭或秘景，绛府尚灵仙。精英倚怪木，狡狯戏神泉。 【无】 论凤文舄，肯降狐鸟筵。长啸望天末，白云年复年。  

○题赵大年林塘秋晚图  

老景青黄笔底收，晴凫冷雁共汀洲。王孙画学空花竹，不到铜驼陌上秋。  

○寄喻国辅张宜之  

手挟残编只蠹尘，山林着我最闲身。槁梧可据瞑须熟，华黍虽亡补欲真。危坐但看灯作晕，远游还觉剑生鳞。相思正是多风雨，沧海无涯可问津。  

○检故庋得故洪贵叔所书李铁枪本末寄洪德器  

天地昔未一，朔南遂分疆。中原久丧乱，白刃皎如霜。李全本崛强，手挟但铁枪。山东数十城，叱作古战场。茫然即断指，设誓如刳羊。一朝与旌节，正面将假王。云何引盗贼，遽尔升堂隍。岂其弱能立，当彼骄则亡。日落山海暗，群龙血玄黄。陈安偶从晋，侯景徒祸梁。于人欲使诈，在国须谋长。大福岂无妄，佳兵终不祥。谁令送死处，竟以抱甲僵。汉盘忽已折，周鼎那能常。吁兹抚旧墨，我涕徒为滂。俯仰千古意，悲风啸枯桑。  

○浦阳旧有明月泉久而不应今乃疏道其源似颇与弦望晦朔之间相为消长者遂作是诗  

大区何浑沦，元气乃潜泄。忽然为山水，无往不融结。遥天偶一照，厚地空余冽。盈将光共生，涸与魄同灭。玄机自消长，至理谁圆缺。发挥虽有在，窥测尚未决。枯柤曾几栖，断洑遽中裂。半倚岚翠云，微通海潮雪。昔人来推求，于此得表蕝。虚亭奚其敞，静甃独不啮。岁年竟悠远，沙石渐填咽。宁加疏瀹功，肯使见闻亵。恍疑合图经，环坐到稚耋。傥非蟹投碕，几类鲋处辙。纤纤浮晶彩，湛湛浸寥泬。旧观方尔还，真源可吾绝。争言彼月行，岂为兹泉设。萧丘胡长寒，汉井或再热。逝寻白兔公，直探神龙穴。狂歌水仙词，击碎如意铁。  

○吉祥寺  

一昔逢寒食，行吟采物华。风生敲槛竹，雨湿堕船花。曲坞青龙树，长滩白鹭沙。回看江上水，直去到吾家。  

○王滹南太山石室  

我将呼巨鳌，沧海欲掀播。于兹玉鼎沦，遽使金瓯破。兵氛塞中原，卦气协大过。谁封函谷关，便扫太微座。长矛左右盘，劲矢五十个。歌凤几能来，跨骡吾得莝。当其一手麾，岂止千夫和。力须坼老拳，事且居奇货。真儒虽有材，用武竟无佐。青云飞遐心，白羽洒宝唾。抚时乃纷纶，结客仍轗轲。人生足穷通，世故更吊贺。荧然冻雾中，仰见明星大。宜哉泰阶平，返汝云壑卧。专门尚吾醇，致币徒尔蓌。既为梁鸿逃，复厄龚胜饿。从知大耋嗟，肯以淫威挫。抆泪且泣歧，闻风犹起懦。滹河自波涛，石室今堀堁。寥寥纾我哀，苦语不成些。  

○西域种羊皮书褥歌寄李仲羽  

波斯谷中神夜语，波斯牧羊俱杂虏。当道剚刀羊可食，土城留种羊胫骨。四围筑垣闻杵声，羊子还从胫骨生。青草丛抽脐未断，马蹄踣铁绕垣行。羊子跳踉却在草，鼠王如拳不同老。饫肉筵开塞馔肥，裁皮褥作书林宝。南州侠客遇西人，昔得手褥今无伦。君不见冰蚕之锦欲盈尺，康洽年来贫不贫。  

○次定海候涛山  

悲歌忽无奈，天海何渺茫。放舟桃花渡，回首不可量。南条山断脉，北界水画疆。居然清泠渊，枕彼黄茅冈。朝渗日星黑，夜凄金碧光。蹲虎岩倚伏，斗鸡石乖张。磨砻越湛卢，荡泊吴余皇。幽波视若亩，巨壑深扶桑。招徕或外域，贸易丛兹乡。嗢咿燕国语，傎倒龙文裳。方物抽所宝，水犀警非常。驱鳅作旗帜，驾鳖为桥梁。似予万里眼，徒倚千尺樯。稍疑性命轻，终觉意气强。寄言漆园叟，此去真望洋。便拟学仙子，被发穷大荒。  

○夕泛海东寻梅岑山观音大士洞遂登盘陀石望日出处及东霍山回过翁浦问徐偃王旧城八首  

山月出天末，水风生晚寒。扁舟划然往，万顷相渺漫。星河白摇撼，岛屿青屈盘。远应壶峤接，深已云梦吞。蟠木系予缆，扶桑缨我冠。寸心役两目，少试鲸鱼竿。  
起寻千步沙，穹石塞行路。怒涛所摐击，徒以顽险故。卓哉梅子真，与世良不遇。上书空雪衣，烧药乃烟树。玄螭时侧行，缟鹤一回顾。从之招羡门，沧海昼多雾。  
茫茫瀛海间，海岸此孤绝。飞泉乱垂缨，险峒森削铁。天香固遥闻，梵相俄一瞥。鱼龙互围绕，仙鬼惊变灭。舟航来旅游，钟磬聚禅悦。笑捻小白花，秋潮落如雪。  
长啸山石裂，我今在东溟。游目出重徼，搴衣穷绝陉。奇氛抱珥赤，远影摩空青。想象旸谷水，徘徊烛龙形。晨昏相经络，稚耋不得宁。岂若柯斧烂，看棋了千龄。  
遥观杳无极，宛与东霍邻。悲夫童男女，去作鱼鳖民。纻屿尚余聚，蓬山宁尔神。古棹苔驻迹，仙枰竹袪尘。短褐徒为拂，飞槎邈难亲。好携支机石，去跃织女津。  
笑挥百川流，东赴无底壑。青天分极边，白浪屹为郭。卉裳或时采，椎髻亦不恶。投珠鲛人泣，淬剑龙子愕。海宫眩鳞纕，商舶丰贝错。盍不呼巨鹏，因风泝寥廓。  
老篙回我舟，沙墺晚烟起。苍茫鱼盐场，寂历鼓吹里。人民悲旧王，岁月祀遗趾。终捐玉几研，不捄朱弓矢。东西八骏马，今古万蝼蚁。此事如或然，须湔会稽水。  
我行半天下，始到东海隅。水落嶕石出，中飞两鹈鹕。情知瓌奇产，势与险阻俱。在夷岂必陋，虽圣犹乘桴。吭风丹穴凤，尾雨青丘狐。幸随任公子，不愧七尺躯。  

○还舍后人来问海上事诗以答之  

去家纔五旬，恍若度一岁。岂不道路艰，周流东海■〈氵裔〉。故人喜我返，来问海何如。所经何城邑，相去几里余。我言始戒涂，尚在越西鄙。随波到句章，满目但积水。人云古翁洲，遥隔水中央。一夜三百里，猛风吹倒樯。初从蛟门入，极是险与恶。白浪高于山，神龙■〈勿上目下〉以跃。似雪复非雪，倚樯欲上看。舟子禁不可，使入舟中蟠。寻常重性命，今特类儿戏。信哉昌黎言，有海无天地。掀掀终达岸，盐卤间黄芦。人烟寄岛屿，官府犹村墟。水族纷异嗜，鱼蟹及螊■〈虫越〉。我宁不忍餐，抹藓相吐沫。荒尘栖予发，旭日照我身。似闻六国港，东压扶桑津。或称列仙居，去此亦不远。蟠木秋更花，蓬莱辟真馆。我非不愿往，此险何可当。天吴布牙爪，出没黑水洋。于奇岂易得，似足直一死。方去徒自惊，既归亦云喜。珍重故人言，勿以险为奇。兹行已侥幸，慎勿疾平夷。虽然此异乡，固是难久客。圣出风且恬，时清海如席。我犹爱其然，恨不少淹留。尔毋为我惧，遭此千丈虬。试看尘世间，甚彼大瀛海。衣裳日沉溺，篙橹相奔溃。奔溃孰能救，沉溺将奈何。口呿舌不下，聊为故人歌。  

○去岁留杭德兴傅子建梦得句云鼋鼍沧海赋龙马赤文书间以语予及其乡人董与几山空岁晚恍然有怀为续此诗却寄董  

触目怀招隐，兴歌托遂初。俗尘多汩没，天籁几吹嘘。晚景翻蒙泛，秋潮泄尾闾。祥云旗凤鸟，瘴雨弩鲸鱼。洒泪鲛人室，漂魂建木墟。鼋鼍沧海赋，龙马赤文书。上谷空豪举，西河久索居。蛮琛遗翡翠，鲁价掩璠玙。远矣鸣■〈骨孝〉箭，悠哉薄笨车。影摇青薜荔，光璨白芙蕖。自昔攻占毕，于今载耒锄。弹冠身有待，铸研志非虚。苏子纵横术，韩生内外储。乾坤瞻魏阙，日月梦周庐。炫耀螭雕佩，蹁蹮隼建旟。列衣腾朔漠，胶棹入黄淤。赵女弦鸿鹄，奚儿驾駏驉。词林应聘汝，侠窟肯愁予。结骑幽并窄，抡交楚越疏。奇功生鼎鼐，猛气死籧篨。药物金鹅采，兵钤赤鲤渔。中条分雍豫，四序出堪舆。小榻琴心展，长缨剑胆舒。按图稽獬豸，觞酒笑鶢鶋。野屐偏求蜡，山巾尚着綀。贫犹思禄士，老不废耕畬。卓棹才终用，猖狂习未除。文章同一默，岁月或三余。策竹登玄圃，然藜问石渠。定须追乐毅，端为谢曹蜍。  

○山中人二首  

贫贱素所有，岂辞辛与勤。清晨腰我斧，往伐西山薪。高岩屹巨壑，蛇虎气逼人。衣裳既不完，出入在荆榛。日日一接淅，釜甑恒生尘。白石几时烂，青烟空满邻。家徒四立壁，冬令方行春。亦有偓佺子，翛然为世珍。  
去经十数里，霜露凄枯田。蓑笠既挂壁，桔槔亦倚垣。相从尽邻曲，言笑仍喧喧。惟此老瓦盆，酒浆稍罗前。奈何不解饮，而喜鲸吸川。有如善泅人，观者乃在船。寸心久已醉，双眼方醒然。世俗正驰骛，悲哉东西阡。  

○柳博士自太常出提举江西儒学来访宿山中二首  

一扫空山鹿豕踪，车如流水马如龙。黄麾法仗知宸辇，青史勋名问景锺。宣室受厘端有召，曲台传礼尚为容。少年作赋将投献，东北孤云是岱宗。  
尚有欧曾旧典刑，森然人物照青冥。身从北阙攀燕桂，梦压西江食楚萍。万里毳袍春值雪，千年龙剑夜占星。此身恨不轻簦笈，的的根源在一经。  

○秋千行寄赵季良时赵留京邑  

京城寒食来沽酒，城北城南映杨柳。人家欢笑踏秋千，杏板丝绳相对悬。宫锦翻衣真富贵，俗躯走肉尽神仙。徘徊宛转当风立，春晚多风吹汝急。秋千已坠蹴踘空，华镳翠鞁拥青骢。轩辕台前日月近，无终国里山川同。远方羁旅纷驰逐，燕赵佳人美如玉。燕歌赵舞欢未足，去年芳草今年绿。  

○寄张子长  

世岂无推挽，人谁有典刑。稍怀南国彦，恒愧北山灵。万里麻衣敝，千年竹简青。羲文先索象，鲁颂或歌駉。杞梓儒林挺，鱼龙侠窟鯹。尘埃完结绿，纷黛饰娉婷。脱略苏张穽，渐摩管乐硎。道途余雪屩，岩穴但云扃。本拟陈三策，吁嗟守一经。迹卑沦燕雀，踪远及猱■〈犭廷〉。种菊行荒楥，看松俯绝陉。仙棋闲度日，旅剑懒占星。故里青桐巷，双溪白鹭汀。交游多握手，岁月此忘形。志气需来哲，才华压妙龄。秦坑收末烬，汉粕浸奇馨。正器陈笾豆，专门识鼎铏。奔腾鞭用骏，袒裼割分腥。卓立撑乔岳，孤流混浊泾。鹊飞持或布，鲸吼扣非莛。别袂逢秋怯，邻灯入夜荧。沉沉犹在野，宪宪欲扬廷。舜殿瞻仪凤，尧阶数历蓂。螭坳文锦褥，兽闼紫金钉。列徼环霄汉，游车发震霆。紬书官命史，吹律乐求伶。迅奋君须竞，栖迟我未宁。檐风歌警枕，井雨泣羸瓶。古陌垂杨柳，空山老茯苓。只今驰尺楮，何所问南溟。  

○二月六日雨书都城旧事  

燕南赵北吹黄尘，九天宫阙生紫云。十二门开衢路直，画轮骢马多行客。岁寒殿外柳纔青，金水河边冰尚白。鸡人传漏放晓朝，文石分班押百僚。南阳近亲最舞蹈，京兆耆旧争歌谣。教坊供奉饰玉女，钟能钟声鼓能鼓。锦来西蜀被玄驼，肉出太官餐猛虎。初日扶桑稍照人，内筵锡燕杏花春。沐犊骍牲泰畤祀，鸾旗翠盖骊山巡。东风万里飘寒雨，我昔所闻今不睹。怏然呼酒击酒壶，茂陵徐生曾上书。  

○姑苏台歌寄方养心  

姑苏台南阊阖开，姑苏台北鸿雁来。春花秋月几时好，步屧寻香去如扫。冤胥愤血空海潮，老濞妖妆又烟草。少年为客谁我令，千里汝犹谈一经。黄龙挟舟夜有雨，白虎司剑天无星。山中昌蒲十二节，未肯落尽青头发。姑苏台上愁杀人，身在句吴望句越。  

○女杀虎行  

山深日落猛虎行，长风振木威鬇鬡。父樵未归女在室，心已与虎同死生。扬睛掉尾腥满地，狭路残榛苦遭噬。岂非一气通呼吸，徒以柔躯扼强鸷。君不见冯妇来下车，众中无人尚负嵎。又不见裴将军出鸣镝，一时鞍马俱辟易。丈夫英雄却不武，临事H趄汗流雨。关东贤女不足数，孝女千年传杀虎。  

○烈妇行  

落日沉海云压城，官军多载妇女行。大弓劲箭自山下，颜色如灰愁上马。我生不惯生马驹，存者吾子亡吾夫。毋宁完身吐玉雪，忍使馁肉当熊貙。青枫岭头望回浦，血指画岩心独苦。老螭扣地救未及，芳草迷天泪零雨。卓哉一死可百年，此事已过永泰前。黄沙野塞多降骨，忠义传中收不得。  

○秋日杂诗二首和黄明远  

明月出东山，流光射窗牖。美人曼声歌，翠袖拂南斗。别离终不常，欢乐讵能久。笑折青桂枝，凉风吹我手。  
西风披白苹，楚客自枯槁。扳龙思上天，勋业苦不早。遐心随落鸿，短发等衰草。亦有芙蓉花，嫣然为谁好？  

○漷州二首  

四月一日尚绵衣，知是故乡花片飞。白头慈母倚门久，目断天南无雁归。  
数株杨柳弄轻烟，舟泊漷州河水边。牛羊散野春草短，敕勒老公方醉眠。  

○沧州  

荒亭贳酒壮心违，目极东州雾雨微。百里齐封沧海接，千年禹迹浊河非。暗尘掉马呈金辔，衰草看羊着锦衣。犹记上元鸣鼓夜，满船灯火越歌归。  

○夕乘月渡荆门闸  

初更渡荆门，触眼舟楫乱。堤吏时一呼，举篙类鱼贯。野鸡悄无声，行子空扼腕。绿树烟霭沉，清波月光烂。分凉短衣披，习静单帻岸。畸愁本难袪，美景聊此玩。荒荒东原平，泯泯鲁济断。岁俭菅蒯繁，时康萑苻散。秋槎别星河，晓梦窥日观。悬知平生奇，历览天下半。长衢红尘腥，古调白石粲。徒聚几州铁，肯餐三斗炭。人生空自怜，岁序忽已换。出门更呼车，春浅冰未泮。  

○风雨渡扬子江  

大江西来自巴蜀，直下万里浇吴楚。我从扬子指蒜山，旧读《水经》今始睹。平生壮志此最奇，一叶轻舟傲烟雨。怒风鼓浪屹于城，沧海输潮开水府。凄迷滟滪恍如见，漭滉扶桑杳何所。须臾草树皆动摇，稍稍鼋鼍欲掀舞。黑云鲸涨颇心掉，明月贝宫终色侮。吟倚金山有暮钟，望穷采石无朝橹。谁欤敲齿咒能神，或有伛身言莫吐。向来天堑如有限，日夜军书费传羽。三楚畸民类鱼鳖，两淮大将犹熊虎。锦帆十里徒映空，铁锁千寻竟然炬。桑麻夹岸收战尘，芦苇成林出渔户。宁知造物总儿戏，且揽长川入樽俎。悲哉险阻惟白波，往矣英雄几黄土。独思万载疏凿功，吾欲持觞酹神禹。  

○寄柳博士  

试续《儒林传》，南州定几人。清标腾凤翼，素手截鲸鳞。卓荦初观国，轩腾早致身。燕秦争骋侠，邹鲁共称醇。旅剑浑如淬，家毡在一振。于焉征有道，自此教成均。学术诸生识，才名六馆亲。土床然烛夜，茸帐结餐晨。上下笙镛间，纵横俎豆陈。岐原周鼓老，阙里魏碑真。白日需前席，青云仰后尘。山林稽猛驳，文字到祥麟。岂独呻占毕，犹应逐缙绅。讨论抽秘典，扈从得良臣。绝漠幽州暗，沧波碣石邻。鸾旗飞旖旎，革辂压轮囷。御苑材官集，离宫突骑巡。赤狐翻远译，黄鼠割时珍。法酒蒲萄熟，天花芍药春。遡风沙鹘健，冲雪野驼驯。北海谁求隐，东都或对宾。三关宁设险，八极总归仁。怅望怀今古，赓歌迈等伦。短衣曾见宠，长铗每忘贫。共往仍联驷，同吟更接茵。玉山森巨石，金水濯芳津。本拟追枚乘，终然愧郄诜。鹿鸣来已再，鹏击去何因。色挺淮王桂，香生楚客苹。圣朝初荐士，江汉有垂纶。  

○一笑  

一笑长竿折，徒怜大海鱼。文章犹酱瓿，尘土只盐车。白日燕台剑，清风禹穴书。上林谁献赋，愁绝马相如。  

○岭南宜蒙子解渴水歌  

广州园官进渴水，天风夏熟宜蒙子。百花酝作甘露浆，南国烹成赤龙髓。棕榈亭高内撤餐，梧桐井压沧江干。柏观金茎擎未湿，蓝桥玉臼捣空寒。小罂封出香覆锦，古鼎贡余声撼寝。酒客心情辟酒兵，茶僧手段侵茶品。阿瞒口酸那得梅，茂陵肺消谁赐杯。液夺胡酥有气味，波凝海椹无尘埃。向来暑殿评汤物，沉木紫苏闻第一。  

○观隋王度古镜记后题  

王家有古镜，轩氏昔铸成。太一来护冶，玄冥与储精。日月锺璀璨，龟蛇助威狞。万灵吐真水，全体洞泰清。彩奁出未半，冰片弄光晶。宝匣收不动，玉鳞闻呴声。有身尚变化，无翼欲飞行。恍然百世后，流落汾阴城。高士观即赏，胡僧识还惊。金铅拭膏泽，绛碧穿屋楹。墙垣照可彻，脏腑烛能萦。涕泣念鹦鹉，悲酸逢豹生。一朝忽屏迹，六幕黯不明。狐狸递隐现，魑魅莽纵横。皮肤峻刮削，骨髓穷敲榜。雷风傥有作，厉虐敢纷更。嗟吾幸居山，猿鹿与我争。嗟吾愿渡海，鲛鳄恐并迎。杨氏雀环在，张公龙剑并。因兹访洞穴，得不振冠缨。  

○双林寺观傅大士顶相舍利及耕具故物  

古稠大山趋古原，古寺突兀倚山根。小溪前流未及渡，白塔岌起高蹲蹲。傅公故宅奉香火，厦屋万间周四垣。梁朝到今数百载，兜率说法天中尊。世曾出世役妻子，家或渔扈随犁犍。道冠儒履忽一变，胡膜梵呗争骏奔。萧衍老公坐玉殿，舍身建剎开祇园。花幡乱飞欲满席，拍板歌唱闻槌门。云光灵异竟何有，仉■〈启，月代口〉怪神宁复言。藕丝袈裟上所赐，奇锦照耀扶桑暾。龙宫四万八千卷，宝藏一转百鬼掀。贝多遗文白氎像，经律论疏洪其源。黄罗绣褥裹顶骨，舍利五色摩尼炖。一牛眠云已化石，双鹤覆雨仍轩骞。劫风吹地日渐坏，楼阁树林无半存。青梼并耸碧宇上，落叶散到人家村。浮屠仁祠始自汉，文罽华盖何翻翻。梁时佞佛特太甚，宗祀断血徒饔飧。父兄子弟且学佛，绝灭恩爱生雠冤。台城矗天或死守，虏骑乘衅真游魂。幸灾乐祸却圜视，入室操戈恣啮吞。蜡鹅厌埋冢难远，乌幔囚辱兵氛昏。人夭小果岂不有，宇宙缺■〈殹上齿下〉畴能藩。一朝佛出救不得，沧海搅作黄河浑。傅公家居自天属，时复耕耨不惮烦。朝廷聪明愿不及，塔庙涌出如云屯。长干空迎佛爪发，满国欲饱民膏腱。群僧无功并仰食，我佛独不忧黎元。惜哉后王永不寤，前后丧乱同一辕。后民皈向复未已，拱手礼跪骈肩跟。咒口波澜岂祝蟒，禅心寂默犹拘猿。终然百欺几一遇，世俗琐琐吾何论。  

○登岸泊道隆观观有金人闯海时斫柱刀迹因听客话蓬莱山紫霞洞二首  

我舟半夜发，举目流滔滔。倏然风万里，谁谓水一篙？幽岛不可辨，乱嶕出如鳌。侵晨始登岸，身静心实劳。小径连沮洳，玄扃閟蓬蒿。弹涂争走穴，杰步拥朱■〈敖上骨下〉。怪花络璀璨，阴木森萧骚。东都昔奔溃，南海纷战艘。檐楹偶潜伏，部伍争遁逃。将施攻城火，尚见斫柱刀。黄屋袪晓祲，翠华湿秋涛。运往龙蜕久，人来鹤飞高。曲峦迷丹鼎，清沼烛鬓毛。毋烦踞龟壳，自此辞卢敖。  
起行海东洲，重险忽已渡。由来产神奇，政为孤绝故。幽芳岝■〈山上客下〉搜，修蛰高嶅赴。荒烟凄暗潮，旭日照晴树。似闻蓬莱山，去此特跬步。蟠根迄中立，发乳森外护。紫氛蒸作霞，玄浪激为雾。古穴通若舆，灵文读不句。赤玉舄者谁，黄金阙何处。常疑方士说，未省仙子遇。芝草空汉廷，鲸鱼压秦路。彼犹莫能得，今我独何据。冯夷开水宫，御寇控风驭。从渠指虚无，此计恐迟暮。  

○秋夜效梁简文宫体二首  

无奈良夜永，起登楼上头。鹊翻金殿宿，萤近玉阶流。梧桐老叶恨，芙蓉新蕊愁。婕妤团扇上，那得不惊秋。  
曾是昔年宠，如今谁与同。秋猎长杨苑，夜幸猗兰宫。琼杯香泫露，翠袖薄禁风。将心与明月，流入君帷中。  

***◆吴礼部师道（礼部集）***  

师道，字正传，婺州兰溪人。登至治元年进士第，授高邮丞。再调宁国路录事，迁建德县尹，入为国子助教，寻进博士。以礼部郎中致仕，终于家。所著有《易诗书杂说》、《春秋胡传附辨》及文集二十卷。正传自羁丱知学，善记览，工词章。发为诗歌，才思涌溢，弱冠读《西山真氏遗书》，幡然有志为己之学，务在发挥义理而辟异端。其在成均，一遵许鲁斋成法，六馆诸生皆说之。尝与同郡黄晋卿、柳道传友善，数以诗篇相往来。吴立夫与为同宗，尤所推重，尝寄诗云：「恢奇俊伟莫子若，便可上拂句陈垣。」正传和云：「丈夫穷达岂所论，要以不朽垂乾坤。」知其相契者，又不独以诗也。  

秋怀二首  
李龙眠莲社图  
梦先大父有感  
送人贡秔米之京  
金华观分得琴字  
合欢木  
九日登响山奉呈同游者  
庐山纪游赠黄伯庸  
望九华山  
十二月二十二日宿七里寺书壁  
德兴开化道中三首  
过常山赵忠简公墓  
信饶道中雪  
入建德界  
目疾谢柳道传张子长惠药  
送徐检校之浙省并简前政王正善  
留昌平四诗  
分韵赋石鼓送达兼善出守绍兴  
十台怀古  
促织吟  
晚霜曲  
杀虎行  
落花行  
苦旱行三首  
落叶行  
春雨晚潮图  
燕子行  
桐庐夜泊  
舟行得风  
仙坛秋月图  
五月一日即事  
七月十八日出郊外抵昭潭沿道观虫食松叶尽枯感而赋  
池阳纪事  
李龙眠飞骑习射图  
红玉杯为陈云峤太祝赋  
三月十八日张仲举赵伯器吴伯尚王元肃同游西山玉泉遂至书山  
九月廿三日城外纪游  
送友人  
春日杂咏二首  
送人北归  
题官舍壁  
中秋泊淮安望张仲举助教不至  
江山秋色图  
为叶敬甫赋母线石  
和黄晋卿北山纪游韵  
次韵王继学参政胡古鱼编修翦灯诗  
观南阳高武宣王诰词其子浑璞治书征赋  
分题蕃宣楼送山佥宪之闽  
次韵许可用参政从幸承天护圣寺是日升左丞  
寄友  
送林初心  
赤壁图  
溪亭夜宿  
野中暮归有怀  
寄张子长  
和黄晋卿客杭见寄二首  
次方韶父韵  
送许益之之金陵赴赵侍御招二首  
客杭九日别柳道传黄晋卿出饮江头陈氏楼客杂甚  
京城寒食雨中呈柳道传吴立夫  
三月二日丽正门书事  
寄刘士明同知  
和芊希曾宪史韵二首  
游三天洞  
中秋次同院人韵  
山行即事  
九月初旬临清下陵州舟中  
端午  
次韵张仲举助教上京即事四首  
闻危太朴王叔善除宣文阁检讨三首  
至大庚戌黄君晋卿客杭与邓善之翰林黄松瀑尊师儒鲁山上人会集赋诗今至正辛巳晋卿提举儒学与张伯雨尊师高丽式上人会再和前诗上人至京以卷示因写往年所和重赋一章  
城外见杏花  
次韵柳待制直院晚归  
送陈生北游  
简王文学  
东津暮泊  
鹭  
莲藕花叶图  
水西道中  
题高彦敬越山图  
病起  
元夕  
夏夜江上  
次韵黄晋卿清明游北山二首  
和陈景传寄方韶父韵  
春日独坐  
七夕  
题山水图送人归仙居  
禹柏图  
子昂兰竹图  
十一月十二日崇文阁下私试二十三日出和张仲举  
段节妇  
送夏学正赴奉圣州  
赵子固画梅  
送人之宣城  
宋显夫司业出乃兄诚夫尚书中秋五首并达兼善侍郎诗因次其韵  
元旦朝回书事二首  
闰二月朔日  
桐江道中  
......  

○秋怀二首  

江南木叶飞，江北百草黄。风烟澹莽苍，怅望川途长。寒鱼聚其群，鸿雁忽成行。俯仰念时物，索居耿凄凉。昔我二三子，敦好攻文章。漂零时相失，尺素不得将。人生四方志，企尔扬声光。登山岂无车，涉水亦有航。真诚谅不隔，离别庸何伤。  
忽忽意不怿，独步登高丘。群山纷纠蟠，前当大河流。八月草木凋，万里风云愁。寒晶荡白日，孤鸿去悠悠。鸿飞不可极，其下禹九州岛。古来英雄士，百战横戈矛。念我当壮年，弗获兹地游。岂无干时略，欲往谁见收。君看天马驹，失足羞牦牛。  

○李龙眠莲社图  

远公庐山下，手种玉色莲。清修香火社，杂还山林贤。龙眠弄笔墨，貌出晋宋前。横桥虎溪水，古木东林烟。须眉策遗老，瓶磬趺枯禅。石坛花雨落，稽首西方仙。休吟散梵帙，风炉荐寒泉。矫矫靖节翁，归心赴斜川。分手溪上笑，攒眉社中缘。淋浪漉酒巾，篮舆摇醉眠。止饮谅匪难，耻受异教牵。空山旧行迹，寂寞余千年。竟令妄庸儿，慑诱纷相传。陶翁我尚友，掩卷心茫然。  

○梦先大父有感  

死别一纪余，故迹随流波。哀端在肠臆，惨若婴沉痾。昨梦临我前，俨服冠峨峨。手持一卷书，授我仍长哦。觉来惊且悲，庭树酸风多。悻怳送归魂，冉冉荒山阿。永怀钟爱心，生死耿不磨。保躬蹈前训，没世期无他。奈何人事乖，志愿常蹉跎。平生素无泪，此夕如倾河！  

○送人贡秔米之京  

后皇制任土，职贡来四方。珍异匪余求，服食乃其常。金华有嘉种，玉粲会芬香。土人昔肇端，每岁赋其乡。颇闻播种初，行者避畎疆。敛收异征纳，老稚不敢尝。扰扰府中集，数日何奔忙。珠玑历万指，错落照九光。圆好中式度，缄封谨缣囊。矧今岁旱干，弥望茅苇荒。野人惧不供，挈瓶越林冈。及兹幸充数，扬帆上天仓。惟民秉恒性，食芹犹不忘。勤动非所辞，有司贵循良。贤侯重承命，护视严周防。行行不可迟，去去凌风霜。玉食傥见登，仁恩沐汪洋。愿推及物心，共乐斯时康。陈风以为赠，别意何悠长。  

○金华观分得琴字  

春晏践宿期，云间陟高岑。获从胜友俱，遂此物外心。月窟探万仞，临渊测重阴。盘坐白石台，长啸青栎林。莫探虚皇居，急雨含萧森。松风飞淙合，终夜凄笙琴。何能发孤咏，千载同遗音。  

○合欢木  

合欢爱嘉名，矧复知昏旦。淮土产特多，葱茏荫沟岸。离离青叶解，冉冉红茸散。静和宿露卷，动与微风恋。物意岂悦人，和乐自堪玩。蹇予寡所谐，触事多忿悁。亦儗学嵇生，植根向庭畔。  

○九日登响山奉呈同游者  

响山临响潭，曾识太白来。我欲游其间，却愧非仙才。况乃博微官，终年走尘埃。幸兹九日至，获与群彦陪。高秋惨云物，薄日翳复开。驻马青松阴，披衿上崔嵬。前睨孤城低，下瞰清溪回。诸峰送远色，揽结何雄哉。野菊半含英，浊醪初发醅。且尽一笑欢，良会不易谐。溪山宛如昨，斯人化飞灰。想见登临时，逸气横九垓。宁知千载后，我辈兹徘徊。呼之傥可作，相共挥予杯。凄其暮色合，飒飒疾雨催。扶携下登舟，水行沿湾隈。仰看千仞壁，浩歌散余哀。  

○庐山纪游赠黄伯庸  

昔闻匡庐名，今睹雄秀姿。我舟薄其趾，阴雨深蔽之。平生洁清念，谅受庐君知。宁辞三日淹，未恨一见迟。邂逅得佳士，欣然即追随。时云散诸峰，攒青逗参差。五色太古色，相对心融怡。披衿寻鹿迹，抉洞征贤祠。风雩杳余韵，书台抗层基。前瞻辨五乳，仰顾指狻猊。却招白鹤仙，下瞰神龙陂。飞桥度三峡，舣棹凌深危。喷涛电雪眩，转石雷霆驰。薄暮不可留，淅淅山风悲。明发开先游，寒溪涉清漪。入门双剑色，夹道万虬枝。飞虹泻青嶂，漱玉下深池。竹亭敻幽阒，四壁多残碑。出林送落日，踏月仍遨嬉。移舟星子湾，回首烟雾时。归来记所历，一一天下奇。兹山信绵邃，览胜犹多遗。简书属有程，逼仄嗟绊羁。悠悠此时路，依依后来期。巢栖云松间，瓢饮涧水湄。昔贤有高躅，安用微官为。  

○望九华山  

轻舟下池口，遥望青阳郭。云间见九华，争先出锋锷。参差敔背缺，峭锐圭首削。竹箭拔春芽，芙蓉攒秋萼。奇姿信明丽，远势仍联络。下有岩谷幽，真灵谅兹宅。诡哉末世士，强以名号托。 【谓宋齐丘。】 丹崖不受滓，青峰镇如昨。千载知属谁？含情寄冥漠。  

○十二月二十二日宿七里寺书壁  

微宦不适意，一身抱长忧。况此凶歉年，饿者拥道周。及物岂无念，越职非所尤。博济古云难，劝分动成仇。荒村走风雪，破寺寒飕飕。中夜耿不眠，胡为此淹留。  

○德兴开化道中三首  

春晨气澄穆，杂卉香满路。百舌鸣高林，墟烟淡如雾。农夫启门出，在野各有务。行人独何为，憧憧自来去。  
宿云逗疏雨，睒睒吐晨旭。晴光动千花，霞雪眩川谷。白鹇戏深丛，黄鸟鸣灌木。俯仰竟忘疲，历此溪百曲。  
两崖苍石间，湍水激清泻。山桃烂红芳，光影连上下。春风忽怒起，意乃媚行者。飞花扑人来，揽之欲盈把。  

○过常山赵忠简公墓  

客行常山道，溪駃波沄沄。泝流睇崇冈，问是丞相坟。舍舟步榛翳，隧道不复分。石麟已零落，宰树何披纷。其傍曾玄居，混迹随耕耘。亦有显仕者，远去忘榆枌。长吏类俗流，但识期会勤。葺治禁樵采，此事今无闻。堂堂中兴烈，忠正而德文。祸胎偃月奸，冤魄炎海氛。凄凉槥车还，仓卒书疏焚。谁知尉职卑，乃能杜使君。苍天佑贤俊，微尔几空群。兴怀慨前事，空山黯愁云。咸阳骨安在，唾骂奚足云。骑箕俨天上，千载弥清芬。  

○信饶道中雪  

五载乐闲旷，闭关每安眠。祖行复言迈，迫此将残年。江湖多北风，临流竟回船。连旬踏冻雪，驱马不得前。锦溪何沦漪，芝山亦清妍。岂乏故人居，欲往无由缘。漫漫四野白，青是谁家烟？仆夫慰饥面，呼酒还忻然。我独不解饮，自苦谁汝怜。前途幸云迩，努力勤挥鞭。职思在忧民，才薄志自坚。只应高人笑，胡不甘田园。  

○入建德界  

纔登东阳桥，复涉兰溪渡。千里名地同，依依乡井故。六合岂不宽，遐瞻恣驰骛。嗟此穷山中，宁知拟予步。三生有夙习，兹游亦奇遇。独怜迂狷姿，谐俗匪心素。腼颜民社寄，抑志簿书务。烦尔父老迎，停车劳前路。  

○目疾谢柳道传张子长惠药  

处世五十年，寡嗜仍少病。天与两目光，炯炯素清净。前年翳生左，赤脉欻交横。审因察其源，五色非所竞。学书信夙习，耽读亦本性。虽于二事切，未必致兹证。从来不解饮，杯勺强酬应。积毒根胃肠，标表发昏瞢。针刺争杂施，流血和泪迸。丹砂与空青，数市窘赀罄。栀檗动盈筐，日啖不论命。重氛幸全扫，余眚时一盛。荏苒三载间，视眺犹未莹。偏盲亦何害，忌者遂相庆。惟兹二三友，为我忧怲怲。许君屡贻书，力劝宜习静。损读复省思，默坐但微瞑。心肾上下居，火实以水胜。炎炎降不怒，行之久自定。殷勤柳与张，有便常致讯。为言医法难，俗师慎毋听。一朝得奇药，千里转持赠。缄封谨视护，述语颇详竟。开罂异香发，着筯金膏凝。试之累旬日，奇效他莫并。感之欲次骨，报尔无照乘。我生未见道，绝尘悦犹瞠。眊焉惭训言，亦岂中未正。扶持谢诸公，磨刮完两镜。渐惊容衰老，谬忝小邑令。乡山杳在望，归船行可榜。把卷欣复适，看云远相映。挥弦送孤鸿，飘然动高兴。从令没暮齿，不复忧伥伥。永怀何能忘，临风寄孤咏。  

○送徐检校之浙省并简前政王正善  

皇朝树藩垣，江淛天下最。岂惟财赋强，政体亦宏大。群僚极高选，吉士多蔼蔼。赞参每从容，句检尤倚赖。徐卿世名家，践历振风裁。运筹佐漕挽，遗声满吴会。今兹缀班行，深意良有在。更张化弦新，洗目盛除拜。眷怀东南逼，明见万里外。元宰回北辕，贪墨亦狼狈。终然公论白，少觉众心快。谁当进良谟，清静抚雕瘵。诸公正虚左，愿言亟行迈。王公山阴裔，前政民所爱。一时欣接武，二妙实同载。我生一何幸，识君向蒸代。与王迩乡井，而不共倾盖。相知十五年，未面已如对。因之道怀思，望望久相待。后日都城南，春朝及王会。  

○留昌平四诗  

居庸关  
虎峪淙淙泉  
刘谏议  
朱怀珪碑  

△居庸关  

神京望西北，连山郁崔嵬。百里达关下，两崖忽中开。林霏递掩映，磴道随萦回。岂知古燕塞，径以越与台。夙闻弹琴峡，涧响逾清哀。行行未及远，秋风涨黄埃。翠华届榆林，丞相前驱来。疾还惮迫险，顾瞻复徘徊。惟天设限蔽，万古何雄哉。抚迹思往代，键钥每自摧。皇衢坦荡荡，来往无惊猜。毡车正联络，怒辄奔春雷。前趋见行殿，遥峙积雪堆。腾凌万马驹，暮绕龙虎台。愚生一何幸，获忝儒臣陪。凭高未成赋，琐琐嗟微才。  

△虎峪淙淙泉  

居庸古塞口，诸峰并嵯峨。左转万栗林，黄叶堕残柯。路出草棘间，石沟泫微波。黄尘欻腾起，知有饮马驼。前趋俯绝壑，素砾没坡陀。穷秋水没竭，泓渟不盈科。无复声淙淙，虚名误来过。下马小徘徊，土屋依岩阿。野老向我言，深入水木多。前年邑中人，来此乘干戈。委蛇数十里，隘险无谁何。桃源志乐土，商山有遗歌。谁知战争场，咫尺隔网罗。欲游苦怱怱，斜阳下前坡。  

△刘谏议  

李唐祚中微，刑臣执其柄。贤良-然来，一策骇群听。事机戒不密，昌言毋乃病。吾职非近臣，陈义固当正。为时吐忠愤，誓不顾躯命。同游虽厚颜，得失非所竞。滔滔徇曲学，胡不愧元圣。□□辟祠宗，名教系邦政。居庸峭摩天，过者竦深敬。  

△朱怀珪碑  

昌平官道傍，卧碑何壮伟。有唐营府督，怀珪姓朱氏。卢龙昔强藩，巨孽所根柢。尔胤泚与滔，逆气粤有始。眈眈元相国，肆笔方述纪。宁知两月后，口袜不贷尔。千载托斯人，遗臭同一轨。荒坟莽芜迹，石兽相攫倚。双螭已插地，文字未残毁。徒令行路者，唶唶嗟僭侈。圣贤树功德，金石无溢美。末世乃济奸，事定有公是。奈何极穹崇，来者纷未已。留此惩不忠，并以愧谄子。  

○分韵赋石鼓送达兼善出守绍兴  

石刻三代遗，独数岐阳搜。剥落卧榛菅，奇宝谁见收。金源亦好事，驼载来蓟丘。岂知桥门镇，天为兴邦留。我老幸摩娑，考古思西周。使君精篆法，声华振皇州。足追史籀制，惜值车攻休。騑騑五马来，东向会稽游。会稽岂无碑，颂述徒夸浮。愿言宣仁化，嗣续垂千秋。  

○十台怀古 【并序】  

友人自杭来，示及济南王□《十台怀古》诗，读之感慨不已。夫江山故宫，歌舞遗迹，千载之上，英雄游焉。千载之下，狐兔行焉。俯仰废兴，孰能无情？而诗人尤甚。发为咏歌，词虽不同，而意总合。若物之鸣，以类而应，余安得忘言哉，余生好游，尝闻司马子长、杜拾遗览观四方山川之胜，以壮其文，心窃慕之。异时浮江淮，泝湘沅，上巴峡，过秦、汉故都。历燕、赵、齐、鲁之阳，所见如十台尚多。访遗老，询故实，足以发一时之兴，快宿昔之愿。归而读马、杜之诗文，以证其所得焉耳。  

姑苏台  
章华台  
朝阳台  
黄金台  
戏马台  
歌风台  
望思台  
铜雀台  
凤皇台  
凌歊台  

△姑苏台  

百花洲上姑苏台，吴王宴时花正开。半空画烛西子醉，三更铁甲东门来。吴波渺渺吴山簇，不见娇嚬倚阑曲。丹枫落月怨啼乌，碧草东风惊走鹿。阖闾丘墓相连处，应恨夫差迷不悟。断指千年血未干，游魂夜哭台前路。  

△章华台  

灵王倾国崇台宇，按剑章华睨中土。弁裳伏地走诸侯，钟鼓凌空震三楚。骋骄不畏伍子谋，落成乞与吴兵游。孤舟竟走江上路，块土独枕山中愁。十年伯气终萧索，回首华容归不得。饥魂漂泊啼秋烟，细腰却舞新王前。  

△朝阳台  

神娥缥缈高唐上，楚宫楼阁森相向。丹枫苍桂涌孤阙，锦石清江簇连嶂。行云漠漠 【一作「冥冥」。】 飞雨寒，孤猿咽咽秋 【一作千。】 花间。翠旗龙驾杳何处？断魂残梦愁空山。微臣宋玉夸能赋，当日襄王岂真遇。千古秋风恨未平，高泉飞落三巴怒。  

△黄金台  

昭王锐志移青社，筑土悬金奉贤者。四方剑佩集强燕，千里风尘驰 【一作空。】 骏马。郭君自举先群豪，乐生独步超凡曹。酬恩一雪伯国耻，建功并倚云天高。君臣意气千年少，落日荒墟没秋草。黄金买贵满长安，惆怅英雄布衣老。  

△戏马台  

项王战马从东来，意气蹴踏全秦摧。入关不并沛公辔，还乡却上彭城台。重瞳按剑风云靡，万匹腾空烟雾起。凄凉垓下泣名骓，零落江边 【一作滨。】 余数骑。寄奴千载心争雄，登高把酒临秋风。诈移晋鼎非男子，君看百战东城死。  

△歌风台  

沛宫置酒君王归，酒酣思惨风云飞。儿童环台和击筑，父老满坐同沾衣。一歌丰沛白日动，再歌淮楚长波涌。龙髯气拂半空寒，虎士心驰四方勇。河山萧瑟长陵荒，野中怒响犹飞扬。高台未倾风未息，故乡之恨那有极。  

△望思台  

桐人气迫前星黯，思子宫成翠华晚。高台有恨碧草新，大野无踪金犊远。一朝弄兵儿罪轻，百年钟爱天伦深。戾园魂魄夜寂寂，湖城风雨秋阴阴。汉宫楼观连天起，方士熏香召仙鬼。望思望思终不归，茂陵老泪如倾水。  

△铜雀台  

半空高栋翔金雀，玉扆繐帷尘漠漠。西陵老树暝色寒，建安残妓春情薄。曲终红袖辞樽前，檐倾断甓飞人间。分香老泪恨不灭，秋风吹入苔花斑。汉家一片当时土，肯为奸雄载歌舞。销尽曹瞒万古魂，落日漳河咽寒雨。  

△凤皇台  

金陵王气飞祥云，凤皇台上声和鸣。凤来春风花冥冥，凤去秋风荒草生。娇娥舞散高城暮，青山迥隔丹丘路。斜阳门巷语乌衣，细雨汀洲飞白鹭。江空天阔凤影遥，谪仙吟罢谁能招。六朝宫阙烟萧萧，月明半夜人吹箫。  

△凌歊台  

大明 【一作宋家。】 天子游南国，红粉三千台百尺。歌钟激浪楚日白，帘栊凝树湘云碧。凌歊高宴金舆来，侍臣狎笑朱颜开。台城宫扉锁花柳，寄奴土障生尘埃。昏昏醉梦春风几，不顾江东数千里。酒罢歌阑帝业销，青山空映当涂水。  

○促织吟  

高秋白露如零雨，促织惊寒近床语。美人不寐空闺深，共向西风诉离苦。玉关征人去不归，无书寄与来鸿飞。背壁孤灯照清泪，谁家急杵敲寒衣？寒衣八月当寄时，今年独恨衣成迟。天吴颠倒旧绣裂，春蚕冻损新丝稀。夜长抱膝三太息，此怀促织那能知。微霜凄凄月欲没，四壁萧萧声转急。吟成锦字长相思，万里秋空凝愁碧。  

○晚霜曲  

空云黯淡青鳞斜，月色惨惨黄铺沙。九天青女曳裾带，笑抛珠露成飞花。僵禽淅飒动庭竹，城上啼乌怨如哭。琐窗疎帘点轻毳，古砌芳花凝碎玉。绣帐垂深□□处，两两金乌喷晴雾。春浓入骨不知寒，屏外凄风倒回去。烛龙破梦惊晴光，酒波暖滟酥花香。笑看碧瓦冻鸳鸯，岂知茅屋悲无裳。  

○杀虎行  

兰溪太守 【今】 【令】 刘昆，痴虎有耳胡不闻。夜深妥尾古道上，日暮搏犬荒城根。风吹黄茅走白额，猎夫一 【见】 【贝】 欢踊跃。乱刃交挥白雪翻，双眸怒迸金丸落。后车传送如献俘，当轩裂肉空须臾。长河无蛟恶党静，里中三害今何如？平生意气多豪野，亦欲短衣驰匹马。一扫腥魂险穴空，长歌慷慨南山下。  

○落花行  

东风吹花花作团，美人脉脉凭阑干。倦投红筵逐舞凤，故寻翠袖萦钗鸾。去年送别城南道，城南飞花映 【一作委。】 芳草。关河万里人未归，风雨一番春又老。抱愁无语还空 【一作深。】 闺，拂钗揽袖香依依。绿阴锁窗蝶影断，空枝吊月鹃声悲。青春不复回，游子不顾期。美人掩泪长相思，恨身不似花能飞。花飞终恨沾尘泥，安能与花飞去阳关西。  

○苦旱行三首  

五月苦旱今未休，青空烈火燔新秋。雨师不仁龙失职，百鬼庙食茫无谋。我欲笺天诉时事，只恐天公亦昏睡。苍生性命吁可哀，风云何日从天来。  
皇天不雨一百日，千丈空潭断余湿。连山出火槁叶黄，大野扬尘烈风赤。田家父子相对泣，枯禾一茎血一滴。中夜起坐增百忧，云汉苍苍星历历。  
吴乡白波田作湖，越乡赤日溪潭枯。衾绸不换一斗米，细民食贫衾已无。连艘积廪射厚利，乌乎此曹天不诛。闻道闽中米价贱，南望梗塞悲长途。  

○落叶行  

山窗独眠抱秋冷，四壁无声中夜醒。天清急雨忽万点，月出枯蛇纷众影。开门飒飒非故林，满空乱叶抟愁阴。石涧流红□泉咽，藓痕掩碧孤蚕吟。高秋共谁听萧瑟，却忆江南远游客。楚天摇落白日高，万里扁舟荡秋色。江南客来归，山中叶亦稀。相思绕徧寒树下，有恨愿随秋风吹。山空夜寒风渐微，惨惨霜露沾人衣，哀鸿独叫残云飞。  

○春雨晚潮图  

昔年曾看钱塘潮，龙山山下乘春涛。中流回首洲渚变，孤塔不动青崖高。云昏水暗雨阵黑，雪喷电转 【一作「雷卷」。】 潮头白。浙江亭远乱帆飞，西兴渡暝千花湿。空江茫茫魂欲断，归来十年惊复见。浩荡东风满画图，淋漓海气飞人面。春深故国芳草生，鸱夷遗恨何时平。重游吊古惜未得，掩卷歌罢空含情。  

○燕子行  

清江朱楼相对开，去年燕子双归来。东风吹高社雨歇，一日倏忽飞千回。翻身初向烟中没，掠地复穿花底出。花飞烟散江冥冥，城郭参差满斜日。无情游子去不还，短书寄汝秋风前。绣帘不卷春色断，空梁泥堕琵琶弦。飞樯冉冉潇湘浦，春尽天涯路修阻。一夜相思柳色深，独上楼头泪如雨。  

○桐庐夜泊  

合江亭前秋水清，归人罢市无余声。灯光隐见隔林薄，湿云闪露青荧荧。楼台渐稀灯渐远，何处吹箫犹未断。凄风凉叶下高桐，半夜仙人来绝巘。江霏山气生白烟，忽如飞雨洒我船。倚篷独立久未眠，静看水月摇清圆。  

○舟行得风  

江豚卬鼻濆惊波，秋来江风西北多。掣帆鼓篷疾于电，银屋怒拥高嵯峨。江南江北青山色，着意相看忽如失。我行小迟亦何害，人生取快宁多得。贾人舟子勿啸呼，野有垂泣耕田夫，三月不雨田水枯。  

○仙坛秋月图 【宫扇，马远画，宋宁宗后杨氏题诗，自称杨妹子。】  

宫中美人秋思多，夜揖明月追仙娥。画阑桂树倚楼阙，碧落天坛飞□□。画师不解西风梦，笔端便有华阳洞。更将妍画写清词，轻扇君王心已动。炎精季叶堪叹嗟，矧尔妍丽倾其家。申生遗祸到济渎，府中丞相真奸邪。吴宫一扫荒烟冷，旧事凄凉复谁省。百年永鉴不可忘，留与人间看扇影。  

○五月一日即事  

黑云滃渤如颓山，白雨注地声潺潺。须臾云散雨亦歇，斜阳□着高林间。林间沉沉万浓绿，影弄微风自相触。新蝉忽作去年鸣，使我凄然感心曲。  

○七月十八日出郊外抵昭潭沿道观虫食松叶尽枯感而赋  

县南县北几百里，沿道苍松半枯死。毳虫无数枝上悬，食尽青青成茧子。雪霜不朽千年质，摧败一朝天所使。残髯磔磔怒犹张，流膏滴滴泣未止。顿令林壑少光色，政似鳣鲸困蝼蚁。土人云此实旱兆，昔岁逢之旱无比。炎风烈日势转虐，更说飞蝗西北起。救灾无策空自嗟，谁能为挽天河洗。  

○池阳纪事  

至元四年十月冬，池府承命两马骢，惟池学廪素赡丰。十夺七八归豪雄，□尔按核务尽公。校官遣偕俱谬庸，唯有姚琏心颇同。贵池属邑最近乡，拏舟此去宜先从。人言群恶张其锋，昔岁往者人马伤，焚香再拜先圣宫，愿依皇灵保微躬。沙夹一带临大江，上有牧地连元戎。悍卒夜伏芦苇茸，按行不侵循旧封，伏者引去无留踪。官湖周遭十里通，数家根据窟其中。良田美稼供螟螽，按图诘实辞皆穷。归途却绕山之东，小屋突出妇女翁。前遮行舆扼其杠，白挺四出相奔冲。忽擒一夫捽其胸，愬兹事者众所攻。捶击宛转恣毒凶，止之不可徒忡忡。为陈法理开其聪，稍复散去穿棘蓬。古来王官势穹崇，尸取鼠辈须臾空。我今有志权不充，念之羞愤徒满容。明朝港出新河旁，遡江未远腾颠风。排矶怒响如撞舂，仓皇未及拄短篷。桅樯倾侧浪溅窗，已分投骨归鱼龙。一卒力胜百柁工，正帆近岸离奔谼。同舟神色方怡融，此行不谓有此逢。善人每倚天为宗，天亦愒我何蒙蒙。书生昧事真愚惷，犹欲区别见寸功。微官已及三年终，归欤归欤逐轻鸿。  

○李龙眠飞骑习射图 【龙眠手帖云：元丰初，点检南宫试卷毕。预集英殿门应奉廷试，因得至卫士班见飞骑习射校球扬技戏。时乘舆将幸宝津，今进图大概云。】  

东都全盛称元丰，天子慷慨思奇功。搜兵阅马振百度，坐欲折棰笞羌戎。羽林卫士天下选，内厩汗血皆飞龙。射球穿柳虽戏剧，移置行阵宁非雄。从臣绝艺龙眠翁，曾侯唤仗明光宫。斫鬃飞■〈石昆〉亲眼见，十年落笔逾精工。君不见开元天宝马蕃庶，画手亦有曹韩同。承平涵育赖休泽，人与物会真奇逢。好头赤玉五花骢，转首一笑浮云空。盛衰反复古今梦，宝津无树吹秋风。纷更扰扰竟何益，祸启大梁尘再蒙。披图考古三叹息，我思圣人忧日中。  

○红玉杯为陈云峤太祝赋  

夷人拣玉河源水，夜候霞光矗空起。将归万里售中州，琢刻为杯世无比。截肪粟色非不奇，鸡冠通赤希见之。筵间乍置争注目，谁复更顾黄金巵。小槽新压真珠滴，擎向桃花花下吸。但余落日争光辉，未许妖姬比颜色。主人今代陈孟公，闭门留客酒不空。千金之裘五花马，不惜买醉酬春风。公侯家世多珍物，独宝此杯为故笏。华堂舞罢饮阑时，什袭深藏莫刓缺。  

○三月十八日张仲举赵伯器吴伯尚王元肃同游西山玉泉遂至书山  

肃清门外春草青，背城曼衍趋郊垧。西山晓晴出苍翠，高下不断如连屏。道傍巨冢乌鸟噪，寒食野祭遗膻腥。沟深路狭雪泥在，缓控瘦马仍竛竮。行行山近寺始见，半空碧瓦浮晶荧。先朝营构天下冠，千门万户伴宫庭。寺前对峙两飞阁，金铺射日开朱棂。截流累石作平地，修梁雄跨相纬经。平台当前白玉座，刻镂精巧多殊形。常时御舟此游幸，清箫妙管鱼龙听。沿堤万柳着新绿，未见蒲苇弥烟汀。凫飞鹭起渺空阔，使我清思凌沧溟。游船两两棹歌起，亦有公子携娉婷。主僧说法据高座，撞钟击鼓声发霆。欣然肃客道周历，顾瞻幻怪何神灵。后园小殿翳花木，绣帏香阁犹深扃。坐陪方丈谈亹亹，伊蒲清供分余馨。出门暄风掠人面，前趋复历岘与陉。泉干土劲草树少，祇有广塔高亭亭。香山兰若金源旧，犹余大定残碑铭。长松老桧见未有，涧水绕屋鸣清泠。扳危涉险剧喘汗，却下迅走谁能停。班荆列坐杏花底，■〈木弃〉觞受此香雪零。日规渐隐半峰侧，酒行不尽双玉瓶。众宾来醉有余兴，惟我却饮嗟独醒。疾驱信马路已熟，遥见楼堞尘冥冥。归来门巷木深黑，春云黯黮明疏星。广文官况淡于水，矧复聚散如浮萍。玉泉颇恨不少住，客意更拟同扬舲。明朝清游堕梦境，拥书却坐槐阴厅。  

○九月廿三日城外纪游  

杪秋暇日休弦歌，五门城外观新河。斗门决水已数日，浅沙漫漫无余波。纵横疏凿引别派，监官督役犹挥诃。循堤侧足惧疏恶，惊见崩坼当盘涡。故桥旧市不复识，祇有积上高坡陀。城南靡靡度阡陌，疏柳掩映连枯荷。清台突兀出天半，金光耀日如新磨。玑衡遗制此其的，众环倚植森交柯。细书深刻皇佑字，观者叹息争摩挲。司天贵重幸不毁，回首荆棘悲铜驼。长春宫苑最宏丽，飞楼涌殿凌层坡。乔松天矫百岁物，复有偃盖低婆娑。平生素闻百一帖，乐石壁置周檐阿。金源中华盛文物，玉堂学士锵鸣珂。旁搜纸墨作藻饰，欲与唐晋争嵯峨。至今摹搨传好事，道士却换人间鹅。仙杯珍袭巨桃核，御画云鹤题宣和。不知何处有此木，偶尔结实良非他。瑶池汉殿语茫昧，遂使世俗犹传讹。寻幽访古意未已，起视落日归禽多。却趋林亭憩清绝，盆菊采采黄金窠。蟹螯研雪新酝碧，对此不乐将如何。京华酒垆方歌舞，锦鞯翠袖迎娇娥。儒冠已受俗子笑，况复衰容双鬓皤。下帷闭阁来迹少，肮脏不肯侯门过。清游良友幸追逐，未思返棹寻渔蓑。今朝不饮心已醉，笑看坐客朱颜酡。凤城半掩归路暝，争道击毂如飞梭。九衢冥蒙涨尘雾，渐见灯火稀星罗。作诗写实不可缓，马上已复成微哦。  

○送友人  

秋风吹古道，木叶堕征衣。明月今宵缺，孤云何处飞。关山行路恶，文字赏音稀。莫待相思剧，天寒早赋归。  

○春日杂咏二首  

二月忽将半，一春能几时。寒随鸿雁别，雨赴杏花期。江水碧于酒，山云白似炊。登楼思无限，孤客在天涯。  
怒雹时闻落，惊雷夜转多。摧花亦太甚，裂树欲如何。幸不关调燮，犹应废啸歌。明朝好风日，一舸弄春波。  

○送人北归  

被褐南州客，依先北府居。起辞从事辟，归读古人书。暮雨江云湿，春风汴柳疏。他年有来雁，毋惜问何如。  

○题官舍壁  

官舍千峰里，迎秋气已清。池烟明鹤影，林雨断蝉声。红惜芙蓉落，青怜薜荔生。今朝少公事，吟啸且怡情。  

○中秋泊淮安望张仲举助教不至  

中秋淮浦夜，谁共好怀开。看月坐复坐，可人来不来。独谣惭短思，多病负深杯。想见芜城路，吹箫拥醉回。  

○江山秋色图  

江南何处景，一幅淡含晖。草木半黄落，楼台深翠微。桥连秋水渡，船与暮云归。我亦渔樵客，怅然思拂衣。  

○为叶敬甫赋母线石  

密密线缝裳，依依石在匡。石如心不转，线与恨俱长。尚想精神聚，宁容发体伤。殷勤珍袭意，尔后永毋忘。  

○和黄晋卿北山纪游韵  

三洞金华北，苍苍夹径松。泻空喷百涧，拔地立千峰。林石敧还整，岩梯绝复通。向田瑶草碧，隐树晚花红。嵌窦推舟入，椒庭载酒从。洗觥忙羽士，捧研喜山童。陟岭惊逾峻，沿流竟莫穷。千年杏仙鹿，两寺互僧钟。擘裂森开峡，传闻旧化龙。转霆奔雪浪，禜旱却玲珑。水际朱藤荫，岩阿青桂丛。亭荒余磊磊， 【旧有「磊磊亭」，今字镌石。】 云出正蒙蒙。兰若知何许，芙蓉复在东。五盘随屈曲，一路听琤琮。山断俄为野，湍平不见空。暮房深榻静，朝磬小楼重。传玩遗髹钵，兴嗟对殡宫。拂衣登岭去，穿棘少人逢。飞殿仍遥峙，重关故不封。归寻草堂卷，坐恋水轩风。两纪三人合，相看一笑中。孤踪忻影逐，薄技愧才雄。别袂分残雨，衡门翳野蓬。后游宁未卜，思剧谩憧憧。  

○次韵王继学参政胡古鱼编修翦灯诗  

剡渚推冰纸，并州剪水刀。轻明新雅制，丽巧极纤毫。不让琉璃贵，浑疑锦绣韬。皱纹萦细縠，迭缕引长缲。花草形相错，鹓鸾势欲翱。腾光宜秉炬，透色贱涂膏。爱着诗联缀，嫌逢骑驿骚。香风翻玉带，华月涌云涛。良夕娱佳赏，元臣念小劳。都人应共乐，歌舞送春醪。  

○观南阳高武宣王诰词其子浑璞治书征赋  

历数归真主，英雄起壮年。挺身辞汝蔡，仗剑走幽燕。武略纷谁敌，神锋奋独先。攻城蒙矢石，拓地揽山川。淮甸威如扫，蛮方命已悬。长驱越东角，直捣海南边。名冠三军帅，功开半壁天。至仁惟不杀，伟绩更无前。铁马戈鋋息，貂蝉佩服鲜。曹公创尚在，鄂国志逾坚。星陨悲苍汉，山崇想故阡。分祠徧南纪，遗像俨凌烟。疏傅曾开国，承家复象贤。绣衣躬入奏，丹陛诏仍宣。圣代昭恩数，王封衍土田。风云摅壮气，日月漏重泉。制辟奚斯庙，光增太史编。哀荣千载少，忠孝一家全。奕奕丹青绘，绵绵带砺传。桐乡修秩祀，愿荐侑神篇。  

○分题蕃宣楼送山佥宪之闽  

大府开闽土，危楼镇海涯。飞云浮画栋，丽日照高牙。昔驻蕃侯马，今迎使者车。三山归指顾，万井仰光华。缥缈临城处，逍遥散吏衙。榕阴千树翠，荔子半空霞。岭峤俱清谧，宾僚亦静嘉。宣风问民俗，作屏扞皇家。去去青冥樾，依依紫禁花。登高应有赋，留待碧窗纱。  

○次韵许可用参政从幸承天护圣寺是日升左丞  

西北群山迥，盘盘护帝乡。玉泉流海阔，金剎倚云翔。四月龙舟迈，千官马首骧。落花萦剑佩，高柳拂帆樯。采女遥分队，材官迸缀行。和声宣鼓钥，珍献集梯航。天雨清初雾，湖波静不扬。瓦光浮璀璀，铃语振锵锵。梵呗雷音偈，醍醐雪色浆。玉林敷御坐，翠殿散天香。内宴肴初秩，仙韶乐更张。驺虞游近野，黄鹄下回塘。驰道风随辇，行宫月转厢。应同游上苑，何以幸云阳。心共斯民乐，谟咨上相良。传宣升列辅，稽首答休光。勋业期千载，精神萃一堂。序调尧历象，泽浃舜要荒。盛事传新句，迂儒乏寸长。愿将归美意，弦诵播修廊。  

○寄友  

聚散悠悠水上萍，相思千里梦魂惊。门扃白日闲花落，愁入春风芳草生。天北云遥回雁影，江南春尽老鹃声。飘零王粲今何处？想见登楼此日情。  

○送林初心  

溪上开樽洗客尘，千篇高咏句清新。春风冠盖英雄梦，夜雨江湖老大身。万里燕山驰壮气，十年吴国起闲人。时来须得文章力，去看薇花紫禁春。  

○赤壁图  

沈沙戟折 【一作「草荒残垒」。】 怒涛秋，残垒苍苍战斗休。 【一作「遥忆英雄涕自流」。】 风火千年消伯气，江山一幅挂清愁。丈夫不学曹孟德，生子当如孙仲谋。机会难逢 【一作「不来」。】 形胜在，狂歌吊古谩悠悠。  

○溪亭夜宿  

闲亭来伴野云栖，翦翦东风冷客衣。孤鹤有声溪上啄，落花无影月中飞。愁销绿发三春过，梦拂青山半夜归。混迹渔樵莫惆怅，得时奴隶总轻肥。  

○野中暮归有怀  

野田萧瑟草虫吟，墟落人稀惨欲阴。白水西风群雁急，青林暮雨一灯深。年丰稍变饥人色，秋老谁怜倦客心。酒禁未开诗侣散，菊花时节自登临。  

○寄张子长  

落落长遭俗子憎，别来怀抱向谁倾。有时错莫呼张丈，无力吹嘘荐贾生。叱石山中寻药侣，玩云林下读书声。知君亦有逍遥兴，肯与卑栖叹不平。  

○和黄晋卿客杭见寄二首  

一从君客江城去，诗思凄凉酒盏空。天末倚楼孤岫雨，春深闭户落花风。半生正坐才名悞，万里谁怜意气同。坐忆王孙咏《招隐》，萋萋草色向人浓。  
书问萧条已半年，知君近买过湖船。江花日暮吹红雪，店树春晴起绿烟。客里光阴遽如许，人间歧路正茫然。离群得似游从乐，纸贵钱塘日万篇。  

○次方韶父韵  

婺女城头掩半扉，沈侯楼上锁斜晖。听鸿前度同游尽，化鹤重来万事非。山水娱人真不恶，文章惊世故多违。何如有酒身长健，竟月登临莫便归。  

○送许益之之金陵赴赵侍御招二首  

扬帆千里载书琴， 【一作「抱遗经」。】 此事光华喜见今。青眼怜才真有道，白云出岫本无心。校书灯火西斋静，听讲衣冠北 【一作柏。】 府深。岁晚幽期良自保，孤根未恨远穹林。  
绣斧乌台峻碧霄，金陵佳丽未萧条。诗书正气存诸彦，花月残歌笑六朝。山倚石头青入画，江吞天际白吹潮。胜游健笔追雄浑，为寄林间慰寂寥。  

○客杭九日别柳道传黄晋卿出饮江头陈氏楼客杂甚  

黄菊开时酒价廉，晚声沙市簇青帘。不堪衣袂犹为客，偶上楼头试卷帘。良友相逢还易别，老兵对饮且无嫌。西风放棹龙山去，何必疏狂脱帽檐。  

○京城寒食雨中呈柳道传吴立夫  

春深不见试轻衫，风土殊乡客未谙。蜡烛青烟出天上，杏花疏雨似江南。松楸昨夜频来梦，樽俎何人可与谈。闭户不知佳节过，清泥满道没征骖。  

○三月二日丽正门书事  

万骑遥闻发上林，内前车马去骎骎。风回辇路香烟合，雨映龙楼柳色深。杂卒屡呼惊过客，冷官凝望促华音。修门此日逢佳客，咫尺清光傥照临。  

○寄刘士明同知  

前望谯楼带古城，濯缨河畔水泠泠。共分草径临门入，最喜书声隔屋听。宦路驰驱足尘土，人生聚合等云萍。琴清茗冷何时共，直待秋风月满庭。  

○和芊希曾宪史韵二首  

高步青霄计未差，征途祇暂走尘沙。烟波江上吟芳草，风雨城东看落花。揽辔欲追千载士，扣门肯向五侯家。遥知斋阁清无事，满架残书整复斜。  
平生忤俗苦无朋，心事萧然有发僧。作吏祇师三尺法，读书肯负十年灯。空持璞玉嗟谁赏，误落樊笼去未能。梦忆金华三月暮，踏云穿雨上崚嶒。  

○游三天洞  

稽亭山下三天洞，忆我金华物色同。拔地飞崖云汹涌，映空嵌穴树葱茏。不知混沌何年凿，直恐神仙有路通。终拟赤松归隐去，清游还堕梦魂中。  

○中秋次同院人韵  

鸣驺杂沓款庭中，宴罢扶携看醉翁。禁钥锁深秋院月，天香吹湿露华风。终宵倚树怜吴质，何处登楼觅庾公。挹取清光照方寸，此时分散莫怱怱。  

○山行即事  

穿云渡水百盘回，身在青红锦绣堆。野老怪人冲雨过，牧儿疑我看花来。山林自足平生志，州县元非健吏才。但得翳桑无饿者，不妨归卧守蒿莱。  

○九月初旬临清下陵州舟中  

谁云北土异南方，九日晴暄未陨霜。河水浑黄千里疾，柳阴浓绿两堤长。丰年有象占农亩，佳气非烟望帝乡。驿酒一升犹可饮，祇愁无客共重阳。  

○端午  

今年重午住京华，一寸心情万里家。楚些祇添当日恨，戎葵不似故园花。案头新墨题纨扇，墙外高门响钿车。朋侣萧疏欢事少，谁令衰鬓受风沙。  

○次韵张仲举助教上京即事四首  

海波填碧涌金鳌，当日经营得俊髦。周鼎卜年开帝业，汉都作镇奠神皋。宫中双凤朝扶辇，帐下千牛夜捉刀。万国会同时肆觐，众星遥拱北辰高。  
大驾时巡镇北庭，皇风万里畅威灵。有年太史仍书雨，卜日祠官已祭星。白草黄云秋漫漫，朱楼翠树晚冥冥。南归却作滦阳梦，应是平生旧所经。  
翼翼行都岁幸临，名王诸部集如林。毡车满载彤庭帛，宝马高驮内府金。莫散歌呼滦水上，夜腾光气黑山阴。世皇谟略真宏远，共感湛恩到骨深。  
孔鸾敛翅久盘回。延阁穹崇际复开。四海宣文千载仰，两生接武一时来。紬书共启缄金匮，持笔行登视草台。努力深期报知己，明时肯负出群才。  

○闻危太朴王叔善除宣文阁检讨三首  

阴山分脉自昆仑，朔漠绵延迥北门。遥见马驼知牧地，时逢水草似渔村。穹庐勅勒秋风曲，青冢婵娟夜月魂。今日八荒同一宇，向来边檄不须论。  
两都赋意入经营，今日奇逢有此行。弟子弦歌临壁水，诸公篇翰出承明。眼中高阙祥云色，梦里空斋旧雨声。千里相望劳问讯，追扳无路若为情。  
亭障连山入杳茫，毡车如雪谩沙场。鵰盘天际秋云白，雁去关南木叶黄。独客应怜冠戴楚，闲愁无奈管吹羌。归来若度桑干水，莫忘并州是故乡。  

○至大庚戌黄君晋卿客杭与邓善之翰林黄松瀑尊师儒鲁山上人会集赋诗今至正辛巳晋卿提举儒学与张伯雨尊师高丽式上人会再和前诗上人至京以卷示因写往年所和重赋一章  

后先人物一时雄，心迹宁须较异同。来此清谈散花雨，依然旧梦听松风。画图长共湖山在，烟火频惊殿阁空。万里忽逢东海客，前诗重写思何穷。  

○城外见杏花  

曲江二十年前会，回首芳菲似梦中。老去京华度寒食，闲来野水看东风。树头绛雪飞还白，花外青天映更红。闻说琳宫更佳绝，明朝携酒访城东。  

○次韵柳待制直院晚归  

庭松吐焰引凌霄，露井银床冻不消。云雾窗深隔风日，凤皇声集和箫韶。书成给札分曹写，直罢携香满袖飘。自昔词臣宜白发，礼贤珍重此时招。  

○送陈生北游  

万里长风入马蹄，江干旧隐掩闲扉。乾坤清气随时卷，关塞征尘上客衣。日落太行孤鸟没，天高燕阙五云低。提携喜有王维在，回首南山暮便归。  

○简王文学  

有客空斋叹不归，乡心二月乱于丝。杏花深巷春风梦，茅屋荒田夜雨诗。天气未佳宜小住，人生行乐竟何时。乞君安得千壶酒，烂饮狂歌慰别离。  

○东津暮泊  

四山敛暝色，百虫沸哀声。夜久月未出，川光虚自明。  

○鹭  

振振风生柳，沾沾雪点矶。白攒秋水立，青映暮天飞。  

○莲藕花叶图  

玉雪窍玲珑，纷披绿映红。生生无限意，只在苦心中。  

○水西道中  

鸣鸠林外桑密，眠犊沙头草添。春水石桥红杏，夕阳茅屋青帘。  

○题高彦敬越山图  

潮平风定日落，云白山青雨干。忆得晚秋天气，浙江亭上凭阑。  

○病起  

单衣小立怯西风，病骨诗愁冷淡中。一片清秋在何处？豆花篱落雨蒙蒙。  

○元夕  

柳台梅巷锁春晴，酒思灯光负赏心。听彻宣和太平曲，独看明月到更深。  

○夏夜江上  

绕屋清江竹万竿，水风萧瑟竹光寒。夜深月上门不掩，卧听钓归船过滩。  

○次韵黄晋卿清明游北山二首  

行歌共访采芝翁，绝壑层云一荡胸。谁念愁吟溪上客，落花微雨独搘筇。  
一壑风烟自可留，十年湖海漫狂 【一作曾。】 游。短衣射虎真堪乐，莫恨将军老不侯。  

○和陈景传寄方韶父韵  

风流遗老曙星残，湖海知心夜梦间。欲访玄英向何处，猿声木叶满秋山。  

○春日独坐  

茶烟淡淡风前少，庭叶沉沉雨后添。何处杨花念幽独，殷勤入室更穿帘。  

○七夕  

木槿篱边络纬哀，卧看河汉远天回。西风不管扁舟客，吹下楼头笑语来。  

○题山水图送人归仙居  

仙居直接天台路，无数青山与云树。行人已在画图中，又复携图入山去。  

○禹柏图 【汉阳县大别寺中。】  

柏贡荆州任土风，汉阳遗树尚葱茏。休夸此是亲曾植，四海青青尽禹功。  

○子昂兰竹图  

湘娥清泪未曾消，楚客芳魂不可招。公子离愁无处写，露花风叶共萧萧。  

○十一月十二日崇文阁下私试二十三日出和张仲举  

官烛风帘彻夜明，屋高人醉易寒生。不知卧听萧萧雪，何似山窗洒竹声。  

○段节妇  

南国征人去不归，春妍懒着旧时衣。至今门外冬青树，不与风花上下飞。  

○送夏学正赴奉圣州  

书卷囊衣共一车，出关千里漫风沙。祥云五色天西角，喜及高秋望翠华。  

○赵子固画梅  

千树西湖浸碧漪，醉拈玉笛绕花吹。祇今无限凄凉意，留得春风雪一枝。  

○送人之宣城  

昭亭山下宛溪头，杨柳芙蓉岸岸秋。总是旧时迎送处，梦魂犹逐故人舟。  

○宋显夫司业出乃兄诚夫尚书中秋五首并达兼善侍郎诗因次其韵 【录三。】  

曲江联辔踏春云，二十年前逐后尘。今日重来隔存没，相看祇有两三人。  
翠华南下拂秋天，龙虎台高古塞边。谁料江南白头客，连宵清语对床眠。  
会稽太守出清朝，进逐扬镳过灞桥。想见相思浙江夜，月明酒醒卧闻箫。  

○元旦朝回书事二首  

朱衣高唱御楼东，清漏迟迟画景中。黄伞宝幢微影动，一时吹面受东风。  
朝散纷纷下紫微，挥鞭争道疾如飞。同来各向朱门去，祇有西山伴我归。  

○闰二月朔日  

病过春光两月程，几番风雨几番晴。不知开到何花树，今日才闻燕子声。  

○桐江道中  

东风绿水动微波，晚泊滩头理钓蓑。唤起江湖昔年梦，一帆寒雨听渔歌。  

○集句一首赠答潘季通  

江上春风 【留】 客舟，鸟啼花落水空流。劝君更尽一杯酒，与尔同消万古愁。  

***◆周征士权（此山集）***  

权字衡之，别号此山，处州人。磊落负隽才，不得志，一旦束书走京师，见袁伯长，伯长大异之，谓其诗意度简远，而议论雄深，可以选预馆职，力荐诸朝，弗就。乃益肆力于词章，欧阳原功亦盛称之。陈众仲复为选其最佳者，题曰《周此山诗集》。原功见之，以为益倍神采。原功尝为之序云：「宋金之季诗人，宋之习近骫骳，金之习尚号呼，南北混一之初，犹或守其故习，今则皆自刮劘而不为矣。世道其日趋于盛矣乎！」有元之诗，每变而上，伯长、原功、众仲，皆文章巨公，善于持论，特借此山诗发之耳。揭曼硕谓诗之正，如日月、星辰、山川、草木、鸟兽。而其变，如风云雷雹、龙腾虎踯。要在尽其常，通其变而已。惜不得与衡之共论之。衡之句法，实多可观，如《荷亭》云：「风细晨气润，月澄夜香寒。」《村溪即事》云：「鹤行松径雨，僧倚石阑云。」《倦游》云：「断猿明月曙，疏雨碧梧秋。」《村行》云：「桥断春堤多积雨，溪深野碓自舂云。」《访陈子高》云：「竹深四壁生虚籁，山近半村无夕阳。」又如：「芳朮旋收同茗煮，落花闲拾和香烧。」「鸠雨欲晴桑叶晚，燕泥新湿杏花余。」即众仲所谓简淡和平，而语多奇隽者也。  

古乐府  
古别离  
牧童词  
古塞下曲  
桃柳词  
东林行  
怀别  
游山寺  
溪之滨  
悯蔬  
仙源  
夏日偕友晚步饮听泉轩  
山中云  
玄上人  
访友  
接竹引泉  
湘中  
九日偕友登东岩定香寺  
明妃曲  
松下泉  
相逢吟  
徐仲晦作书惠水墨梅图有和靖题纪岁月绢素蠹败余字不存作诗归之  
羸骥行  
惠山寺九龙峰下酌泉  
次韵徐景端席上  
鸿门宴  
赤壁泛舟  
子陵钓图  
次韵褚仲明苦热行  
锦鸡  
焦山寺  
舟行阻潮  
采莲曲  
夜泊吴江  
雪轩高士以白纻制服作歌戏赠  
金山龙游寺  
八里庄渡淮入黄河水浑不可饮过徐入清河水方澄洁信笔闲记  
徐州暮泊风雨骤至  
鸡鸣台  
鲁桥  
济南原上  
冠州  
蒲萄酒  
古琴漆有蛇蚹纹者材之良也道友携一琴甚古谓是零陵湘石枯桐斲成索价三百缗无偿之者戏作湘桐吟  
夏日访黄府尹席上次黄德厚韵  
长城  
次韵冯仲远听邻舟孟监州琵琶  
客枕  
冷泉亭  
淛江观潮  
次春日即事韵  
曙岩上人  
赠别  
访张山民  
次韵古琴上人  
野趣  
赠别  
僧舍逢故人  
宵征  
郭外  
意行  
卜隐次韵  
来云僧舍  
次韵王可道  
再次邵本初韵钓台  
秋霁  
赠松崖道士  
春初宿湖山僧舍次云崖道士韵  
西村  
暮春  
病起  
张氏新居  
秋日  
次韵秋望  
次韵孟韶卿  
送友东归  
九日  
毗陵城东  
晚春  
信题  
多景楼  
有怀  
晚春  
次韵令尹解官归九江  
金焦两山  
懒庵讲主得九江饼茶邓同知分饷其半汲泉试之因次韵  
杂兴六首  
扫径  
晚眺  
渔翁  
次韵友竹弟南明山  
晚渡  
次韵晚眺  
村居  
白石庵  
晚棹  
雨后  
邳州  
客枕  
......  

○古乐府  

妾有嫁时镜，皎皎无纤滓。照妾芳华年，涂泽如花美。郎行向天涯，岁月忽踰纪。空闺生远愁，妾容为谁理。妾容匪金石，宁复昔时比。重拂故匣看，炯炯光不已。人情重颜色，反目如覆水。愿郎待妾心，明与镜相似。  

○古别离  

天河限东西，经岁别女牛。社燕辞归鸿，亦背春与秋。人生苦离别，别多白人头。十年阻江汉，音问何沈浮。岂惟肠九回，轮转日万周。君看江头水，东去无回流。君看山上云，来往任悠悠。  

○牧童词  

我牧不惮远，牧多良苦辛。所幸牧已狎，驯扰无败群。平原湿春烟，碧草何披纷。大牛隐重坡，小牛饮芳津。旦出露未晞，及归景常曛。时复扣角歌，歌俚全吾真。取乐田野间，世事非所闻。歌阑卧牛背，仰见天际云。  

○古塞下曲  

朔风号枯榆，厚地冻欲裂。大漠无人行，长云欲飞雪。阴阴古长城，野磷明复灭。草死沙场空，饥乌啄残骨。  

○桃柳词  

灼灼绛桃花，袅袅黄柳丝。风流少年场，妖冶不自持。春风日夜变，点拂飞故枝。飘红惹飞絮，流水同天涯。美人丽南国，兰蕙熏柔姿。青春妒娉婷，笑盼生光辉。素丝感青镜，朱粉难为施。奈何桃柳质，岁晏徒伤悲。  

○东林行  

意行忘远趣，所诣欲登仙。绝峡下苍黑，半壁悬银泉。峰回路不定，曳杖聊夤缘。延流忽舒旷，槠楠影翩联。恬目霁孤墅，洗心玩芳荃。永昼无樵斤，芳洲惬鸥眠。幽迥人境异，似与隐者便。岩花映石濑，渔舟起孤烟。  

○怀别  

青桑蔽繁阴，玄鸟春将暮。东风老松花，长林翳黄雾。俯首事铅简，流光暗中度。淮水日夜流，美人邈难晤。宾鸿尽北归，谁与达书素。长歌复徘徊，晴川渺烟树。  

○游山寺  

空林净如扫，石径穿岭细。绀庐出深树，飞湍下云际。偶逢赤髭侣，嘱我听真谛。菘肥斋钵丰，樾古佛灯翳。遭檐棘篱短，野枳香入袂。夕磬两三声，半岩花雨霁。  

○溪之滨  

小雨净川绿，玩心鸥鸟群。拂藓憩幽磴，松花点衣巾。禅扃杳何处，疏磬时远闻。青烟湿山道，牛羊下斜曛。  

○悯蔬  

富人厌梁肉，贫士怀虀盐。采芳得野荠，终朝不盈襜。矧兹春候和，学圃滨涧南。席地历疏块，罣畦理长镵。孙芥紫芳茁，早韮绿且纤。亦复种晚菘，稚角俄已含。期此旦夕效，菜把日可添。时阳忽久亢，生意几不堪。岂惮抱瓮劳，灌沃终难沾。马齿一何茂，纵逸徒尔芟。所忧谷不登，饥馑今乃兼。矫首向昊旻，霖泽何日覃。  

○仙源  

桃花悄无有，仙源渺何许。流水清于铜，松色与崖古。长林暮萧飕，似与幽人语。翛然卧空庵，清猿夜深雨。  

○夏日偕友晚步饮听泉轩  

终日局环堵，散策穷深幽。嘉我二三子，落落诚罕俦。适意随所诣，行行遂经丘。青松如高人，含风自萧飕。夕云度深翠，爽气衣上浮。石根泻幽泉，戛戛锵琳球。乐彼泉上趣，幽构飞岑楼。新兰秀而滋，旧竹清且修。欵我情颇厚，清尊频献酬。盘桓有余乐，啸傲成迟留。池深风露香，荷意澹欲秋。饮散众喧息，微月生林陬。  

○山中云  

空山有白云，雅与高人约。卷舒本何心，乃似悦遐瞩。色幽淡山翠，意远度溪绿。日暮久徘徊，前村雨应落。  

○玄上人  

安禅简清素，趣与外迹绝。玄谈落松风，洒我一襟雪。逍遥雨花外，岂复念浊热。夜久白河沈，挂檐耿疏月。  

○访友  

闲携绿玉枝，远诣诗老家。断涧秋木落，寒沙炯泉花。高谈意偶合，脱落偪仄歌。从容饭雕胡，屡沦粟粒茶。亦复事文翰，醉字萦秋蛇。慷慨振吟袂，归途及栖鸦。  

○接竹引泉  

苍润隐石脉，幽源迸山椒。连筒入云窦，势接河汉遥。引兹一线秋，高下穿林梢。联络袅相拄，旋折不辞劳。挽之归我庐，晴雨注屋茆。乍窒或细细，久续俄嘈嘈。空阶落琴筑，虚瓮鸣钧韶。盥浥足自洁，心迹良已超。固无鼎釜珍，颇煮溪涧毛。未能学许由，厌喧解风瓢。  

○湘中  

天寒楚云净，木落湘山幽。空江夜来雨，水满芦花洲。西风何渺渺，沧波日悠悠。有怀谁与言？注目孤鸿秋。  

○九日偕友登东岩定香寺  

兹岩何穹窿，迥出尘壤隘。当时补天余，偶堕灵鳌背。神丁挟奇功，塞此沧溟汇。翠涛化千峰，尚作掀舞态。色连空宇高，气薄坤舆大。绀庐切层云，粲然金银界。犹封开辟土，迂旷无斩薙。至今绝顶泉，下迸万丈内。阴阳互轇轕，造化自根蔕。崖壁凿灵境，洞壑橐寒籁。旁开一罅峡，天影落青黛。阴风洒晴雪，夏练结幽晦。石门耸峨峨，屹若剑门势。在昔干符间，绿林肆凶厉。托兹保遗黎，残石犹纪载。凭高达遐观，访古起余嘅。荡胸泻河汉，散发沐沆瀣。烦襟忽如遗，举步寄一快。携朋作重九，秋高崖菊细。浊醪艳华觞，浩唱发雄迈。反身下天磴，百盘经险怪。目眩神萧森，冷风荡归袂。人生谅逍遥，岁月岂予贷。吁嗟谢公屐，去此遗胜概。回首山苍苍，夕钟渺云际。  

○明妃曲  

逝水无回波，去箭无返筈。十载昭阳春，万里龙荒月。风沙满宫衣，惨淡余香歇。哀弦湿丝泪，泪尽弦亦绝。寄语汉飞将，此计诚太拙。蛾眉岂长好，不久为枯骨。  

○松下泉  

长松荫层峦，岱色入崖骨。郁为翠雪浮，蒸滃香不歇。融液作寒泉，飞迸出石窟。不濯软红尘，空山泻明月。  

○相逢吟  

客从郢中来，抗志青云表。持螯共拍浮，江远孤舟小。寒夜潮气白，楚树晴乌早。酒阑起推篷，落月在西岛。  

○徐仲晦作书惠水墨梅图有和靖题纪岁月绢素蠹败余字不存作诗归之  

溪藤捣霜寒夺目，硬黄瘦字疏相续。墨花出袖吐春妍，一片玲珑水苍玉。分明寄我孤山图，上有岁月书林逋。古丹漫漫篆窠暗，败素飒飒形神枯。西泠桥畔黄昏景，船头鹤梦风吹醒。一从马鬣锁荒寒，万古人间几香影。苦吟老尽诗坛豪，穷愁到我心徒劳。还君此画三太息，雪晴月映横窗梢。  

○羸骥行  

高秋吹霜沙草衰，駉駉牧野无龙媒。伶俜羸骥空伏枥，长秸短豆随驽骀。筋耸脽高眼如井，月冷沙空徒顾影。飒辣长嘶万里心，雄姿困顿无由骋。乃知天闲十二屯如云，龙膺豹股八尺身。蹴翻青云振绿发，金羁照耀皇都春。朝辞天山暮碣石，飞电流云迈无迹。风吹欲轧拳毛騧，意气能倾照夜白。短衣奚官霜虬须，圉养刍粟多遗余。绝怜羸骥不满腹，剪刷犹可同驰驱。我欲进之嗟远道，神全角枯难自好。按图举世识骊黄，怀哉骏骨秋风老。  

○惠山寺九龙峰下酌泉  

惠山郁律九龙峰，磅礡大地包鸿蒙。划然一夕震风雨，欲启灵境昭神功。六丁行空怒鞭斥，电火摇光飞霹雳。一声槌破老云根，嵌洞中开迸寒液。道人甃玉深护藏，镜涵万古凝秋光。陆翁甄品亲试尝，翠浪煮出松风香。我来山下讨幽境，自挈瓶罂汲清冷。味如甘雪冻齿牙，绀碧光中敲凤饼。昏尘涤尽清净观，心源点透诗中禅。亟呼陶泓挟玄玉，挥洒字字泉声寒。投闲半日聊此驻，孤棹明朝又东去。红尘人世几浮云，钟鼓空山自朝暮。  

○次韵徐景端席上  

洞庭霜橘包黄银，海边丹荔输闽珍。高堂开筵荐华俎，风味隽美怀芳新。蒸花厌玉饤鹅炙，雕盆犀筯行鲜鳞。纷纷歌管奏名妓，秩秩簪履罗佳宾。芳尊细酌绿琬琰，宝罽共拥红麒麟。烧残绛烛转留客，疑有四角生车轮。书生商歌风雨室，此志郁郁何由伸。短衣穿肘不掩胫，五穷相与为雷陈。青阳开动生意达，短翅亦拟凌空云。豫章远志各有适，黄锺瓦缶俱陶钧。且安粗粝盘涧滨，未厌紫豉羹吴莼。  

○鸿门宴  

项王高宴鸿门北，风云奔走天为黑。椎牛刺豹酒三行，谈笑戈矛生顷刻。岂知天命非人谋，玉玦三提事何益。兴亡汉楚两干将，开辟乾坤双白璧。喑呜谩说万人敌，隆准天人竟谁识。玉斗声中霸业空，乌江江水还流东。  

○赤壁泛舟  

赤壁之山何峻嶒，下有江水何清泠。天空月出夜寥泬，玻瓈万顷涵秋冰。为问黄州雪堂老，迁官何如谪官好。酒酣携客夜挐舟，忧患都将谈笑了。划然长啸来天风，神游八极世虑空。但见横江秋露白，错落低垂斗柄红。 【一本有「举袂欲挹浮丘公」句。】 洞箫声断潜蛟舞，月下清尊贮千古。老瞒当日困周郎，十万楼船斗貔虎。烟销水冷沈戈矛，空余野磷寒沙头。江山牢落满陈迹，追忆往事怀风流。胜游到我知几度，感昔视今犹旦暮。乾坤何事老英雄，滚滚长江自东去。  

○子陵钓图  

东都热官手可炙，吴侬面似秋江色。平生落拓一羊裘，七叶貂蝉不堪易。功臣尽在云台中，丹青化作灰尘空。先生遗貌乃在此，钓竿尚袅桐江风。悠悠世事江云白，过眼轻帆自朝夕。人间万古仰孤风，天上有星犹是客。  

○次韵褚仲明苦热行  

烛龙衔火飞南陆，万迭云峰天地窄。鲸波沸海泣阳侯，涸尽泉源铄金石。人间何处逃隆暑，细葛如裘汗如雨。苍生堕此深甑中，救暍何时命如缕。我欲太华峰头酌琼液，醉卧青瑶啸松月。明星邀我玉井旁，共折芙蓉弄香雪。扶摇直上九万里，高揖卢敖太空里。手攀斗柄睨尘寰，濯足银河弄秋水。  

○锦鸡  

巴山灵鸟初离群，葳蕤丽组云锦文。羽翎新刷爪距利，采色胜似沙头鸳。晴暾入户烂相射，嗉中有物垂红碧。绶光若若花盘绦，出示山童有矜色。文章固足媒尔身，雕笼拘束还悲辛。区区啄饮岂不厚，情深野树溪云春。  

○焦山寺  

赤霞夜出扶桑东，海云卷浪凌虚空。刚风浩浩吹不去，崔嵬化作青莲宫。万衲月寒清梵寂，四面沉沉皆海色。钟声不许到人间，自送潮音落寒碧。  

○舟行阻潮  

江流浩浩吞长天，打篷巨浪翻银山。篙师维舟不敢发，东望微茫尽溟渤。荒村古渡生客愁，丹枫落叶秋飕飕。夜半西风卷江雨，咿轧数声闻过橹。风收雨霁晨气清，金乌荡漾波间明。舟人欢呼指归路，十幅蒲帆顺风去。  

○采莲曲  

越溪女郎十五六，翠绾香云双凤蹙。嫣然一笑似花妍，艳试新妆照湖绿。罗衣露浥红芳秋，少年陌上情绸缪。兰桡容与隔花语，惊散鸳鸯生晚愁。莲花莫折茎有刺，藕丝易断针难度。清歌一曲入湖烟，空载香风满船去。  

○夜泊吴江  

弥茫巨浸无坤轴，溶溶一镜天东北。两虹渴饮驾空来，千寻横截玻瓈碧。啮堤骇浪飞晴雨，晦冥白昼蛟鼍舞。万家灯火水晶宫，令肃貔貅夜挝鼓。斗柄衔城湖月白，清愁恼我江南客。安得风流张志和，共醉渔舟擪长笛。  

○雪轩高士以白纻制服作歌戏赠  

经冰纬玉纷纵横，三盥寒露方织成。晓机裂下不敢玩，一道雪瀑来中庭。天然精洁不可涴，犀熏麝染惭吴绫。制成素服轻于雪，雅称仙官锵佩玦。星斗离离夜插椽，高兴飘飘白银阙。乘风便鞚紫鸾车，琼箫吹落蓬莱月。  

○金山龙游寺  

金山突兀摩青冥，六鳌驾海来蓬瀛。风涛卷雪撼不动，中流涌出毘耶城。山僧眼底乾坤阔，俯瞰朝暾乘落月。钟声薄暮来蜃楼，灯影晴霄入蛟窟。马衔韬怪苍龙蹲，听法卧护孤云根。参旗历落倚阑楯，金碧照耀沧海门。天光万顷涵虚碧，扁舟独舣玻瓈国。六朝兴废几英雄，往事云浮江露白。穷高一览双眼明，天风洒我毛骨清。淮山数点不可写，矫首九万抟风鹏。  

○八里庄渡淮入黄河水浑不可饮过徐入清河水方澄洁信笔闲记  

河流汩汩如泾水，浊浪崩腾疾驰驶。一石中胶数斗泥，舟客居民皆饮此。黄河不复行故道，下注清淮通海涘。十人度索上一洪，寸寸强弓挽难起。屹然趺坐如僧禅，日与篙师同愠喜。青山一发认邳州，萧条暮上鱼豚市。酒边一笑我何为，独冒惊涛行万里。争如林下混渔樵，俯仰啸歌行复止。回头寄语北山云，征尘待向风泉洗。  

○徐州暮泊风雨骤至  

清河绿涨琉璃堆，黄河浊浪排空来。两流合一混泾渭，喷薄东注无时回。孤城迤逦枕其左，昼夜怒激声喧豗。人烟蚁集一哄市，夕阳孤塔空崔嵬。客舟簇簇闹河浒，极目但见烟中桅。黄垆呼酒足自慰，愁城顿破红颜开。须臾笑电急驱雨，神物变幻令人猜。狂飙扬沙昏白昼，黑云卷地翻风雷。  

○鸡鸣台  

横空阵气长云黑，戈鋋照耀旌旗色。龙跳虎跃神鬼愁，汉楚存亡一丝隔。相持两地皆雄据，楚力疑非汉能拒。瑞启炎图硭砀云，悲歌霸业乌江路。空余故垒传遗迹，离合山河几勍敌。战尘吹尽水东流，落日沙场春草碧。  

○鲁桥  

泗河汩汩流青铜，鲁桥突兀横长虹。惊波荡潏石斗怒，石门空洞如■〈施，弓代方〉弓。风霜剥蚀势欲压，乱石齿齿填深洪。南连淮楚九地厚，东导齐鲁群流通。征商贸迁百货阜，来帆去棹纷奔冲。车轮彭鍧铎声急，马蹄蹴跃尘影红。我游天京偶经此，一见淳俗真尧封。扁舟胶涸守连日，欲去未去心忡忡。嗟予行役浪自苦，飒飒吟鬓将秋蓬。摩挲残碣讨遗迹，搔首蹢躅斜阳中。衔杯一洗胸芥蔕，浩歌目送吴天鸿。  

○济南原上  

朔河春透冰未裂，黄芦伐尽洲渚阔。荒祠老栋压欲颓，古树无枝枯复活。长嘶飞骑抹流云，草舍微茫聚疏樾。夕阳返景低黄埃，漠漠平沙浩如雪。  

○冠州  

临津冲要环墟市，横桥断岸人如蚁。车声轧轧风蓬蓬，道上黄尘半空起。御河柳色如蓝绿，翻翻酒旆风高矗。归马声喧烟火深，落日孤城催暮角。  

○蒲萄酒  

翠虬夭矫飞不去，颔下明珠脱寒露。累累千斛昼夜春，列瓮满浸秋泉红。数宵酝月清光转，襛腴芳髓蒸霞暖。酒成快泻宫壶香，春风吹冻玻瓈光。甘逾瑞露浓欺乳，曲生风味难通谱。纵教典却鹔鹴裘，不将一斗博凉州。  

○古琴漆有蛇蚹纹者材之良也道友携一琴甚古谓是零陵湘石枯桐斲成索价三百缗无偿之者戏作湘桐吟  

黄钟沈声喧瓦缶，良材入爨知多少。谁裁鸣凤千年枝，蛇蚹龙纹巧蟠纽。泽坚古漆光不磨，徽弦不具含云和。已无伯牙之手子期耳，三叹如此湘桐何。  

○夏日访黄府尹席上次黄德厚韵  

畏途漫漫正烦热，故人一见忙解榻。竹根冻绳汲寒泉，一室空明意清豁。夜凉华月流素光，忻然狎客飞琼觞。千篇已羡奴岛可，五咏未许余山王。绮筵秩秩罗珍具，蔗浆椀冷芙蓉露。浩歌夜久兴徘徊，残蟾西没斜河曙。  

○长城  

长城峨峨起洮水，盘踞蜿蜒九千里。朔云浩浩天茫茫，悲笳落日腥风起。犹传鬼神风雨夕，知是当时苦苛役。征人白骨掩寒沙，化作年年春草碧。祖龙为谋真过计，自成限域非天意。力穷城杵怨声沈，祸起萧墙险难恃。岂知一朝貔虎来关东，咸阳宫殿三月红。  

○次韵冯仲远听邻舟孟监州琵琶  

江州司马真愁绝，浔阳夜醉黄芦月。琵琶拨动儿女情，泪湿青衫写凄切。汉东杰客老监州，云梦胸中吐奇崛。春风斗酒忽邂逅，暮雨扁舟谈激烈。酒酣古调手自传，鹍弦撼动龙香拨。抑扬按节气雄放，清度回飙激林樾。迢迢诉尽出关情，汉宫往事孤鸿灭。黄云万里绝音尘，马上谁能记呜咽。新声洗尽《郁轮袍》，清和扣舷歌间发。曲终一笑两茫然，江水泠泠满襟雪。  

○客枕  

寒更四点鸡未号，行人道上声嘈嘈。骏风惨栗寒赑屃，长河争渡冰坚牢。霜花着面肤欲裂，虬髯棱棱冻欲折。征车卷地声如雷，橐驼吼落燕山月。  

○冷泉亭  

昔人来自天竺国，缥缈孤云伴飞锡。天风吹落凝不去，化作奇峰耸空碧。至今裂峡余云髓，桂冷松香流未已。翠光围住玉壶秋，不放晴雷度山趾。道人宴坐无生灭，炯炯层胸照冰雪。夜深出定汲清泠，寒猿啼断西岩月。  

○淛江观潮  

钱塘江上风飕飕，谁驱逆水回西流。海门山色暗蛾绿，翕忽澒洞惊吴艘。飞廉贾勇咄神变，倒掀沧溟跃天半。阗阗霹雳驾群龙，高击琼崖卷冰岸。初疑大鲸嘘浪来瀛洲，银山雪屋烂不收。又疑当时捍筑射强弩，至今水战酣貔貅。溪盈壑满留不住，怒无泄处潜回去。乘除消长无停机，断送人间几朝暮。吴侬何事观不休，落日沧波万古愁。汀苹沙雁年年秋，海云一抹天尽头。  

○次春日即事韵  

吴蚕欲老畴未秧，拍堤野水回横塘。淡烟疏树绿阴薄，落花飞絮白日长。寒具油干过冷节，怱怱芳事归鶗鴂。枕书睡足午窗明，雪乳浮浮翻兔褐。  

○曙岩上人  

岩扉人不到，竹色满僧阑。林雨添经润，窗云入砚寒。夜龛猫占卧，晨钵鹤分餐。客至无余事，敲冰煮月团。  

○赠别  

之子梁园彦，才华迥不群。书灯双鬓雪，野饭一犁云。久病怜为客，多愁忍送君。钟山吾旧隐，不用勒移文。  

○访张山民  

又携诗卷出，几度不逢君。枯沼肥添雨，寒松暖借云。山窗多树色，石径老苔纹。后夜梅应发，清尊拟共分。  

○次韵古琴上人  

曳杖云中寺，岚生古殿阴。泉冰冬涧涩，山雨夜钟沈。酒熟村家近，梅开野岸深。松风千古意，留客听清琴。  

○野趣  

地偏居自稳，石路接平田。云合茅檐树，雨添花涧泉。空山晴滴翠，远水绿生烟。唤酒青林渡，斜阳系客船。  

○赠别  

南雁归应尽，携书始问程。别离情易恶，贫贱意难明。树色春城暗，钟声晓寺清。孤灯山驿酒，后夜共谁倾。  

○僧舍逢故人  

空寂禅栖地，跫然偶盍簪。关河千里道，风雨十年心。归鹤投松暝，流萤度竹深。绝怜清夜兴，话旧不成吟。  

○宵征  

野路无邮传，迢迢第几程。天河山外落，江月水中行。客久衣偏冷，车单马易惊。前津分曙色，依约有农耕。  

○郭外  

郭外人家少，鱼村扬酒旗。江云低压树，沙竹细穿篱。地暖梅花早，天寒潮信迟。夕阳烟景外，倚杖立移时。  

○意行  

略彴三家市，溪回野路分。轻暾晞竹露，宿雨落松云。山寺依岩见，村舂隔坞闻。欣欣农事集，聊得狎鸥群。  

○卜隐次韵  

养钝习成癖，居贫道已闻。蒲团延客话，芋火就僧分。林润夜疑雨，窗寒曙拂云。丛丛墙下菊，书暇亦锄耘。  

○来云僧舍  

联云开佛屋，接竹引岩泉。路滑迷霜叶，钟寒阁曙烟。有为皆是幻，无想总成禅。梦觉僧檐雨，重来又十年。  

○次韵王可道  

楚楚山阴彦，长游楚水滨。尺书新寄雁，十载几怀人。客梦芦花雨，诗情柳絮春。何时归话旧，酤酒荐吴莼。  

○再次邵本初韵钓台  

羊裘人已远，犹说汉江山。不为三公贵，轻抛半日闲。遗台苍树杪，清濑白云湾。千载惟鸥鸟，相看不厚颜。  

○秋霁  

梧雨声干爽籁生，年华流水鬓星星。夜涵露气漫漫白，秋入山光楚楚青。攲树带蝉侵竹座，断云和雁落芦汀。酒醒谁鼓松风操，炷罢炉熏洗耳听。  

○赠松崖道士  

名山历遍气飘浮，面带风霜雪满头。碧涧寒通丹井曙，青松影落石坛秋。布袍洗药香犹湿，砂釜藏茶火自留。笑问阆风何处是，追游还许借青牛。  

○春初宿湖山僧舍次云崖道士韵  

竹床纸阁净无尘，僧芋闲边偶共分。炉火夜红松节耐，渚波春绿荻芽新。林深瀑润全疑雨，日落山寒半是云。相对不知身是客，了然房管悟前因。  

○西村  

松声翠气薄吟衣，曲径盘盘护槿篱。野碓舂泉分涧急，山钟送曙出云迟。人家绿艾端阳节，天气黄梅细雨时。刈麦稼秧农事足，西郊生意绿无涯。  

○暮春  

绿树亭亭午荫迟，倦游情思不成诗。落花春晚客中酒，啼鸟日长人正棋。盘篆香销空院寂，秋千影阁画阑攲。闲边颇适观鱼兴，飞絮风萍约半池。  

○病起  

坐学跏趺念已轻，偶亲药裹识参苓。半年多病头应白，万事无心梦转清。剩有农谈来野老，已无官况忤山灵。不嫌革带频移眼，得似梅花太瘦生。  

○张氏新居  

小雨东风拂袂寒，神仙华屋画图间。茶香入座午烟歇，花影压帘春昼闲。翠竹白沙泉细细，朱阑绿树鸟关关。客来一笑推棋局，坐占溪南十里山。  

○秋日  

石脉泉花蘸眼明，竹根沙路旧经行。云归天际山容澹，日落江头雁影横。梧叶庭除秋渐老，豆花篱落晚初晴。客行迢递归心远，烟火苍茫起暮程。  

○次韵秋望  

暮鸦归处断霞明，搔首风前万里情。烟抹山光翠屏冷，水涵天影玉壶清。虫鸣沙径宵初永，雁落芦汀月未生。何事数声江上笛，吹将离恨满孤城。  

○次韵孟韶卿  

知道庞公不出山，客来访鹤借山看。海棠开尽雨方歇，燕子来迟春尚寒。一坞烟霞随步屧，千峰紫翠入凭阑。掉头巢父成何事，谩向珊瑚拂钓竿。  

○送友东归  

东华厌逐软红尘，一见潘郎兴味真。落落孤松霄壑志，昂昂野鹤水云身。关山客梦三更月，驿路梅花十里春。谁唱渭城朝雨曲，坐中愁绝未归人。  

○九日  

座上风流忆孟嘉，凭高目断楚天涯。百年岁月催蓬鬓，十载江湖负菊花。小雨酿寒侵白苎，西风怜醉避乌纱。闲携楖栗吟归路，流水残云带晚鸦。  

○毗陵城东  

数家烟火自成邻，寂寞荒祠野水滨。坏屋有基余瓦砾，古坟无主自荆榛。暄风绿树莺声老，晓雨青郊虎迹新。四月三山山下路，野田犹殿菜花春。  

○晚春  

轻车繁吹尚纷纭，衮衮香浮紫陌尘。杜宇青山三月暮，桃花流水一溪云。东风旗旆亭中酒，小雨阑干柳外人。何许数声牛背笛，天涯芳草正斜醺。  

○信题  

虎头食肉浑无分，闲隐白云幽桂丛。岁月催人成老大，江山遗恨几英雄。平生心事琴三迭，末路人情酒一中。拄颊西山成久坐，更无尘可污西风。  

○多景楼  

北固峰高翠色浮，断崖千尺障东流。谁言宇宙无多景，今见江山第一楼。云气晓含檐箔雨，涛声夜落海门秋。客来莫问孙刘事，狠石苔深万古愁。  

○有怀  

鼎食难登苜蓿盘，虀盐滋味笑儒酸。白云望断亲闱远，红叶吟残客路寒。心事蹉跎忙里过，人情翻覆静中看。何如归去苍山下，闲听松风煮月团。  

○晚春  

花事怱怱弹指顷，人家寒食雨晴天。香浮夜月梨飘雪，绿染春风柳拂烟。涉世百年真逆旅，忘机万事即安禅。独怜顦顇江湖客，犹记风流棹酒船。  

○次韵令尹解官归九江  

满眼山河落木秋，远游时复赋《登楼》。解官彭泽如元亮，呼酒新丰似马周。岁月骎寻人易老，乾坤浩荡水空流。输君已了公家事，卧对庐山雪满头。  

○金焦两山  

海暾红处谒仙山，不管刚风客棹寒。一鉴寒光开玉匣，两螺青黛落银盘。天低塔影搀云耸，地窄钟声度水宽。羡杀禅心如止水，任教四面自波澜。  

○懒庵讲主得九江饼茶邓同知分饷其半汲泉试之因次韵  

解组归来万事轻，日长门巷澹无营。团香小饼分僧供，折足寒铛对客烹。色卷空云春雪涌，影沈江月夜潮生。一瓯洗却红尘梦，坐爱风前晚笛横。  

○杂兴六首  

流水数家村，青山白云坞。春晚落红深，夜寒溪上雨。  
凉蟾净如洗，酒醒夜初寂。山檐宿雨多，空阶响余滴。  
枯藤堕晚花，竹外溪光满。山僧出几时，石上云犹暖。  
晨光烂乌几，博山穗烟碧。山童汲泉花，来作砚蟾滴。  
寒童引羸骖，路入苍巘去。深处有人家，鸡鸣白云树。  
西阳转林腰，水木愈清丽。归云不肯栖，浩荡弄山翠。  

○扫径  

剥啄无人昼掩门，庭花春晚雪纷纷。山童不解山翁意，扫破苍苔一径云。  

○晚眺  

闪闪归鸦过别林，斜阳流水意沉沉。数声樵笛人何处，一路寒山晚翠深。  

○渔翁  

转棹收缗日未西，短篷斜阁断沙低。卖鱼买酒归来晚，风飐芦花雪满溪。  

○次韵友竹弟南明山  

秋深斛叶满空山，饭罢僧袍挂石阑。洗尽十年尘土梦，天风吹瀑落云寒。  

○晚渡  

离离野树绿生烟，灼灼山花烂欲然。酤酒人归春渡寂，柳根闲系夕阳船。  

○次韵晚眺  

翠润侵衣竹满阑，雨余爽气挹西山。一声孤鹤归何晚，带得闲云作伴还。  

○村居  

疏竹人家短短墙，绿阴深处水村凉。山风吹断岩前雨，高树蝉声正夕阳。  

○白石庵  

地幽山气霭空岚，落叶萧萧白石庵。归鹤一声无觅处，松梢擎月影毵毵。  

○晚棹  

白水青林荡晓晴，野禽树底向人鸣。东风十幅蒲帆饱，快试淮南第一程。  

○雨后  

鸣鸠村暗晓寒天，白水交流乱野田。落尽残红春不管，一川风雨阁榆烟。  

○邳州  

百战残城古下邳，白门楼下草萋萋。古来多少英雄恨，落月城头乌夜啼。  

○客枕  

落叶萧萧拥石阑，辘轳声断井花干。夜深天阔风霜紧，雁落沧江月正寒。  

***◆李承旨士瞻（经济集）***  

士瞻，字彦闻，先世南阳人，后徙汉上。至正初，以布衣游公卿间。荐为知印，非其志也。寻中大都路进士第，辟中书省掾。累迁户部尚书，出督福建海漕，就拜行省左丞。召参议中书省事，进参知政事，改枢密副使、翰林学士承旨。封楚国公，二十七年卒，年五十有五。彦闻襟度弘远，立朝謇谔，有经济之才。遗文五卷，曰《经济文集》。子守成，后名延兴，至正丁酉进士，官翰林检讨。明洪武间，尝典邑校。有《一山文集》传于世，兹不复录也。 【李彦闻以进士起家，占籍东安。四子皆知名。孙方曙，明行人司副。曾孙伸，国子监丞。侃，正统壬戌进士，山西巡抚佥都御史。玄孙德容，襄城训导。 【德】 宪，松江通判。德恢，严州知府。德仁，刑部员外郎，乙未戊戌两科进士也。《经济集》、《一山集》，皆曾孙伸所编次，侃及德恢、德仁校定焉。吉安知府张廷玺又尝合彦闻父子诗文为《济美集》云。】  

楚门述怀  
赠贡泰甫先生牙笏诗  
坏舵歌  
送泰甫贡先生还朝便先往浙东访妻子  
始予发京师时已闻河南平章公克复济南渠魁就擒计益都之寇可不烦余力而下矣夫大将系国家安危行当慎重为宗社计舟中有怀援笔为赋是又不能不留情也大将名察罕帖睦尔字廷瑞云  
纪事  
舟中听雨  
甲午岁题江汉王粲楼和答石蛮彦修韵  
春日陪燕道山亭口占  
松林午憩  
纪见  

○楚门述怀  

我昔放船日，乃在孟冬初。此时风寒竞，雨雪纷载涂。是行死生别，妻子不得俱。江南地偏下，况复在海隅。严冬如初秋，天气恒多殊。草木未摇落，布褐被体肤。纲工此邦人，室家念居诸。系舟楚门湾，一住十日余。我心如锋攒，从行念踟蹰。虽沐主家顾，志愿良未舒。情虽公私牵，轻重亦异趋。君家素忠义，所望同吾徒。王程已愆期，日夜畏简书。苟重君父忧，内省还何如？愿君竟兹意，早发勿H趄。  

○赠贡泰甫先生牙笏诗 【并序】  

牙笏一张，长劲且阔，古所谓记事之笏也。聊为从者之赠，诗以志怀，不胜增感。  
象简霜凝重，苍髯雪色新。转输劳算用，报答费经纶。扶病朝明主，临轩问老臣。此时江海上，人已厌风尘。  

○坏舵歌  

南溟之鱼头尾黑，身长竟船头似铁。浮游偃蹇气欲吞，斜日昏冥映旗鬣。煦沫成烟浪花起，逐我船头趁船尾。恐是昔年未死之蠥龙，一经谴斥偕厉鬼。舟中健儿眼尽白，弯弓拟之三复止。明日疾飙驱长云，巨颿高张万马奔。舟卒思家穷力使，瞬息千里若不闻。捩舵逆指冲怒涛，欻如生马当春骄。又如惊□直上干云霄，万里一息非为遥。须臾有声如裂帛，三百余人同失色。铁梨之木世莫比，今作舵根为水啮。是木之产非雷同，来自桂林日本东。当时不惜千金置，便欲云仍传勿替。箕裘相绍近百年，甑已堕矣奚容言。眼前生死尚未保，惟有号泣呼苍天。苍天高高若不闻，稽颡齐念天妃神。我知天命固有定，以诚感神岂无因。少时风驯浪亦止，以舵易舵得不死。我今幸尔同更生，开辟以来无此比。女娲氏，天妃神，补天护国相等伦。世代虽异功则均，我皇开国同乾坤。一年四百万斛运，麾叱雷电役五丁。片艘粒米皆风汛，财成本是神之功，直与天地传无穷。愧无如椽五色笔，磨崖刻颂惊愚蒙。  

○送泰甫贡先生还朝便先往浙东访妻子  

圣主中兴忆旧臣，白头自分老无闻。伤心转在朝天日，经乱纔存报主身。去国十年浑似梦，到家一饭忍忘君。太平政尔烦经济，宣室非干问鬼神。  

○始予发京师时已闻河南平章公克复济南渠魁就擒计益都之寇可不烦余力而下矣夫大将系国家安危行当慎重为宗社计舟中有怀援笔为赋是又不能不留情也大将名察罕帖睦尔字廷瑞云  

久闻大将下山东，一战名成破竹中。调度敢烦廊庙计，畴咨仍藉相臣功。宣光接武扬先烈，方虎联勋振古风。宗社有灵须慎重，毋劳亲手定雌雄。  

○纪事  

风送轻帆浪送船，神游万里水中天。鱼龙吹雨三更后，星月怜人午夜前。梦涉关山犹惴惴，起看烟水尚绵绵。贤劳讵敢言王事，虎穴频探已数年。 【十月十八日夜睡间纪事，并怀尚书彻通理、张自南、侍郎吕伯益、韩汝舟，皆一时烟波覊旅之人也。明年相会，遂得抵掌一笑。】  

○舟中听雨  

雁荡山前船夜湾，雨声篷外响潺潺。半生萍梗何时定，万里冥鸿与梦还。南海有珠输上国， 【自议必往，往泉州希输上意，盖阿述鲁丁回纥冀在此处也。】 江东无警报杉关。 【近有人传建宁官兵已复邵武，江西贼人已过杉关。衢、婺二路复奉正朔。】 五更赋看潮生后，亲见祥风起舵间。  

○甲午岁题江汉王粲楼和答石蛮彦修韵  

大江西下思漫漫，憔悴王郎旧倚阑。貔虎昼嗥沙草白，辘轳夜转井梧寒。帛书喜托云中雁，锦字羞题梦里鸾。魏国山河刘社稷，可怜无地望长安。  

○春日陪燕道山亭口占  

二月春明花乍残，道山亭上翠如鬟。天开图画峰攒戟，地接蓬莱雪满关。双凤巢云朝贝阙，六鳌驾海出人寰。薇垣官从多时彦，听取山人半日闲。  

○松林午憩  

松林坐久午风清，溪水潺潺树有声。何处小舟撑柳外，来迎潮落去潮生。  

○纪见  

榕树根垂荔叶齐，绕檐宿雾绿初迷。鹧鸪啼彻山头雨，午梦醒时日正西。  

***◆朱提学德润（存复斋集***　存复斋续集）  

德润，字泽民，九世祖贯，为睢阳五老之一，其后世渡江为吴人。德润好诗文，善书札，尤工画山水人物。赵孟俯荐之，驸马沈阳王以闻仁宗，召见玉德殿，命为应奉翰林文字，兼国史院编修官。未几，沈阳王斥外，表授镇东行省儒学提举。又明年二月大雪，英宗猎于柳林，召见，献《雪猎赋》，累万余言，留京师。英宗晏驾，遂归。杜门屏处者三十年。汝颍兵起，江浙行省平章三旦八统师东征，起为行中书省照磨官，参军事，慨然应命。进安集之策，遂定杭湖二郡。摄守长兴，一岁移疾免。以至正十五年卒，年七十三。有《存复斋集》十卷，合沙俞焯称其理到而词不凡，非诩诩以求售于人者。蜀郡虞伯生尝曰：泽民文章典雅，惜以画事掩其名，自兹以往，泽民其丰于文而啬于画可也。盖讽之云。初，泽民之大母施病，卜圹于阳抱山之原。梦一衣冠伟丈夫来告曰：勿夺吾宅，吾将为而孙。既而治地五尺许，得一石，刻曰太守陆君绩之墓。别有刻在旁曰：此石烂，人来换。石果断矣，亟掩之而更卜兆焉。复梦伟衣冠者来曰：今真得为夫人孙矣。是夜遂生泽民。泽民卒，葬于郁林太守之墓旁。今其墓石尚在，可考也。  

晚春即事三首  
十四日泊安陵  
对月  
山川图诗呈解之昂御史  
次方叔渊先生自赵屯归城中韵  
送冯海粟待制入京  
寓武林闻失火  
别后怀权赞善李仲思二宰  
和虞先生榆林中秋对月  
大长公府群花屏诗  
石民瞻山图  
泛太湖访友  
题拙作小图二首  
黑谷东路山  
和杨廉夫县尹游山诗韵  
赠笺纸吕生二首  
出郭  
重过彭城  
访刘道士  
题赵仲穆瀛海图  
游梁溪暮归  
送赵季文任湖州录判  
俞元明参军雪中以诗招饮就和韵时学士东泉鲁公大参叔能王公御史子昭郭公同行  
送达兼善元帅赴浙东  
三月十八日卧病感怀  
和李仲节咏落花韵  
大明殿口占  
次韵王继学参政题美人图  
汉铜虎符歌  
偕张清夫登道场何山  
题张参政所藏骢马滚尘图  
仙山图为赵彦昭赋  
和赵季文觱栗吟  
陪于思庸训导登道山亭观梅  
陪杨仲弘先生观董羽画江叟吹笛天龙夜降图  
次韵林彦栗赋小塑双睡婴  
观内厩洗马  
宿杨大使书斋晨起画扇  
上元夜闻有司括勘田粮并禁金玉  
为邓静春作幽谷图  
春暮感怀  
题张樗寮楷书公孙大娘舞剑器行  
春堤游子行  
读隋书  
德政碑  
无禄员  
外宅妇  
官买田  
水深围  
题张参政所藏太真上马图  
题石崇锦障图  
游玉泉山呈袁伯长学士  
廿四日出京口河冰阻舟二日方抵吕城  
雪中观渔  
八月九日武林达宣差招宴时武良弼太守廉山御史同席  
题李唐村社醉归图  
群峰秀色图仆廿八年前所作也恭甫出以见示且征题诗因成长短句书于卷后并奉叔方府博一笑  
山水屏图诗  
题陈直卿一碧万顷  
翠雨亭诗  
题周仲杰古泉  
暮登德清谯楼  
简赵宗吉佥宪  
题常州玄妙观陈□□飞霞楼  
十一月二十七日冬至  
又和顾仁甫观潮  
题子明雪泉  
秋江  
过西山  
晓晴  
访刘道士  
题赵仲穆揩痒马图  
送王信仲过淮阳  
沙湖晚归  
题李□古御史柏山  
雪竹双雉图  
牡丹鹁鸽图  
题淮阴梅鼎画蜀山图  
题甘泉宫图  
题梨花折枝  
三月二十日送姜侍郎南游  
西兴  
宜兴山行值雨  
至元二年二月八日陈子善范昭甫同游虎丘四首  
拜郊台晚渡  
无题  
送郝道□  

○晚春即事三首  

柳絮觉春归，轻盈着处飞。东风好收拾，莫遣坠征衣。  
谁道林莺老，金衣薄更新。春来复春去，老却听莺人。  
柳丝缲十丈，蘸水绿条鲜。何事江边客，相过不系船。  

○十四日泊安陵  

广川六百里，驿道上皇州。紫极星辰近，黄河日夜流。村明深夕火，滩泊过年舟。明发乘车去，逢人说浪游。  

○对月  

云间一片月，照我被素襟。为持一尊酒，聊成对月吟。月虽不解饮，我来意自深。乔松引长风，吹作丝篁音。瑶光映几席，六合清沉沉。情舒物理畅，万古同兹心。  

○山川图诗呈解之昂御史  

山川结灵根，厚地秉阴窍。神功自模范，嵲屼起双峤。层峦倚天开，仰盼绝飞鸟。岚光变气候，草木通深窈。东山吾旧游，纨素记行稿。平生丘壑情，藉此写怀抱。荆关竟已矣，咞吮岂真好。会当蹑丹梯，共登天门道。  

○次方叔渊先生自赵屯归城中韵  

晨发赵屯路，郊务曷胜纪。扁舟转重滩，棹激浪还汜。村深鸡竞鸣，时见出农耜。枫林宿霭收，茅屋炊烟起。依稀远江湖，渐觉近城市。逢人问归程，舟子行且喜。宿雨起新涨，蒹葭没秋水。思倦名利涂，醒心甘洗耳。先生弃儒冠，高蹈出乡里。优游吴楚间，生事丹砂里。壮年厌世纷，岁暮少知己。欲拂珊瑚竿，东溟钓青鲤。学仙终难期，世事那有已。得钱聊问道，垂老无妻子。故人怀千里，岂念固穷士。  

○送冯海粟待制入京  

人生百年间，会面能几何？昔年送公去，冰雪满长河。今年送公去，堤柳青婆娑。春塘漾轻舸，晓日生微波。柔橹数声动，游子行不歌。梦随征帆杳，思逐春流多。落花粘空尊，错落金叵罗。聚散未足道，且使朱颜酡。  

○寓武林闻失火  

九月五日夜，抱衾方熟眠。半夜闻传呼，巡官敲玉鞭。连街报遗火，援救喧争先。老兵起惊讶，烟焰上逼天。小桶灌滴水，巨索相钩连。健儿走掠夺，贫富分目前。孰云可扑灭，况非燎于原。钱塘辐辏地，居处层楼巅。版墙不隔尺，万家手可传。一遭回禄灾，乐岁如凶年。明朝出闾巷，行听老翁言。火患尚可延，输官忧酒钱。  

○别后怀权赞善李仲思二宰  

采采凌冬花，夹道多荆菅。驱车蹈前辙，我仆衣裳单。良集既已定，敢辞行路难。怀人在东南，岁晏路漫漫。轩车来何晚，凝睇登巑岏。苍天虽咫尺，安得生羽翰。幽居竟晨暮，旅食惟加餐。夜寒飘风寂，水涸零露漙。相思不得寐，起舞影蹒珊。天垂四野静，落月金团团。  

○和虞先生榆林中秋对月  

月高星藏光，天静四山出。炊烟敛林墅，群作向昏毕。物情初无干，浮生自啾唧。征途行复止，镜发玄又白。人生身抱器，志老剑在室。百年生谁存，一士死不没。兢兢凌霜干，幽花当春发。  

○大长公府群花屏诗 【录三】  

芙蓉  
白茶  
石榴  

△芙蓉  

夹城遗芳栽，摇落及千年。芙蓉发靓妆，绝艳秋江边。临风拂罗帏，红裳拥三千。素抱拒霜质，亭亭赤城仙。曾携一枝去，生绡记余妍。  

△白茶  

秋高银河泻，碧宇净如洗。飞仙自天来，幻作白茶蕊。清香不自媚，迥出山谷底。盈盈双玉环，婉立庭户里。风霜非故林，雨露结新意。  

△石榴  

雨余鸣蜩歇，众绿郁阴翳。绡囊蹙红巾，光焰当林丽。映日萼先皱，临风叶如缀。秋深荐红实，颗裂排皓齿。祇应乘槎客，天上得先味。  

○石民瞻山图  

女娲炼五色，大磈补不牢。至今西天首，天近山常高。嵯峨苍云表，百鸟不敢巢。仙人十二楼，城阙金岧峣。下连丹砂井，皓气冲寂寥。似闻笙竽韵，有客醉仙桃。采芝者谁子？霞冠赤霜袍。手持长年书，邀我同游遨。我今胡不乐，失志在蓬蒿。思仙不得去，作图谢尘嚣。终当访王子，跨凤腾九霄。  

○泛太湖访友  

扁舟去何所，渺渺太湖阴。依依桑梓村，拍拍枕寒浔。飞云入遐睇，鸟道横青岑。篙师戒勿渡，柔橹力不任。我身虽骨立，未肯折壮心。放船当中流，浩歌激清音。何当被宫锦，再作峨眉吟。  

○题拙作小图二首  

碧山高阴岑，老树立突兀。岚光凝晓候，隐现苍林密。空谷有佳人，胡宁欲行役。  
招提抱层岩，阑楯出虚迥。微微宿霭收，转见苍林静。客子更何之，扶笻蹑云磴。  

○黑谷东路山  

高冈盘崔巍，白石落绝壑。鸣泉咽古窦，岩麓净如削。缅想融化初，元气下磅薄。山灵托奇范，株脉下连络。大峰齐云霄，群峤入云脚。朱阑围碧瓦，隐见仙人宅。良境不可负，行将理芒屩。  

○和杨廉夫县尹游山诗韵  

青山倚天高，崖谷入晦冥。虎豹踞九关，无由闭岩扃。企想贤哲士，寥落如晨星。寒风健鸟翮，暑雨吹鱼腥。《竹枝》变《韶舞》，羯鼓如震霆。黄流浑淳源，浮尘滓沧溟。凤去几千载，苍梧山更青。  

○赠笺纸吕生二首  

玉肌匀腻粉初干，淡淡空青印碧阑。晓日《长杨》新赋就，墨云时度玉螭寒。  
罗文缉缉染湘流，中莹晴空一段秋。莫问杀青千古事，漆书应让管城侯。  

○出郭  

步出东皋隔市尘，青山高下欲迎人。汀花有意开何晚，野草无名亦自春。  

○重过彭城  

谁云河广不容舠，急桨凌风渡晚潮。却望彭城旧游处，黄楼碑畔屋萧萧。  

○访刘道士  

云林深处翠微多，石室春深长薜萝。当代衣冠正高贵，不须间诵《采薇》歌。  

○题赵仲穆瀛海图  

玉观仙台紫雾高，昔骑丹凤恣游遨。双成不念吹笙侣，阆苑春深醉碧桃。  

○游梁溪暮归  

古树呼风作雅音，石梁溪渡景沉沉。山横宿霭晓晴薄，人倚曲阑秋思深。颍水空遗黄鹤恨，茂陵多感白头吟。栖迟莫厌归来晚，明月惊乌绕故林。  

○送赵季文任湖州录判  

百里奉亲官署近，萱堂春早燕呢喃。桃花红似郎君马，杨柳青于从事衫。苕水渔舟烟浩渺，何山书舍石巉岩。莫思杜牧寻芳晚，剩有新诗寄一缄。  

○俞元明参军雪中以诗招饮就和韵时学士东泉鲁公大参叔能王公御史子昭郭公同行  

上方山头雪迷路，石湖桥上作行春。湖光万顷送归棹，山鸟一声如唤人。静乐可忘轩冕贵，清游端胜绮罗尘。人间今古谁能赏，诗思不如图画真。  

○送达兼善元帅赴浙东  

伏波将士出鄞东，夜斩鲸鲵碧海中。虎帐护寒云蔽日，龙旗催晓浪翻风。帆开鹢羽桅星白，箭拂髦头血点红。洗手便听歌凯捷，大藩文帅作元功。  

○三月十八日卧病感怀  

卧病兼旬忤物机，梦游蓬岛欲心飞。无心缩地忧行役，有意谈天畏是非。流水点红桃雨霁，长林迸绿笋芽肥。便须再约坡仙去，为觅还山旧羽衣。  

○和李仲节咏落花韵  

谷莺啼老稚桑新，粉褪红消只数晨。轻逐晓风粘酒斝，半和尘土上车轮。香随流水千年恨，影别残阳几度春。却忆当时砑光帽，山香一曲泪沾巾。  

○大明殿口占  

丝竹声传鼓似雷，宝装驼象列三台。从官绯紫东华入，阿母旌幢兴圣来。绣凤铺裀氍迭暖，金龙缠柱扆屏开。大官献纳盐梅味，独有双成捧玉杯。  

○次韵王继学参政题美人图 【录二】  

红叶题诗  
对镜写真  

△红叶题诗  

金殿风微拾坠红，题诗聊寄御沟东。芳情有意随流水，细字无心学断鸿。别馆乍凉霜透幕，长门深夜月移宫。才情偶尔成佳配，不道《周南》有国风。  

△对镜写真  

千金画史托铅华，难写春心半缕霞。两面秋波随彩笔，一奁冰影对钿花。情怜晓月秦川雁，思逐朝阳汉树鸦。不信云间望夫石，解传颜色到君家。  

○汉铜虎符歌  

建章前殿金凤凰，兵符五出单于降。汉家明诏下鸡鹿，将军夜送呼韩王。棘门骠骑多猛士，酒酣击剑愿效死。征和丞相佐君王，从此合符兵不起。霜风千年换陵谷，铜秀土花青似玉。班班只忆汉彤庭，用夏那知变夷俗。当时衔命出关中，编须岂敢要奇功。平原豺兽不择肉，印章千里空泥封。  

○偕张清夫登道场何山 【用坡仙韵。】  

松楸夹道云迷麓，细泉无声走空谷。扪萝倚磴行转缓，百折峰峦看未足。鹧鸪泣雨山漫漫，悬崖老树苍虬蟠。登楼倚槛俯木末，漱泉汲涧分余湍。老僧延坐话夙昔，夜半谈空屡前席。自言久是兹山主，殿下长垣屡封植。山头碧瓦如连环，曾闻仙客来云间。猿惊鹤怨知几许，伊吾声断愁空山。明朝烟雨开晴旦，折花临水春将半。我亦归山读故书，何必怀仙生浩叹。  

○题张参政所藏骢马滚尘图  

盛唐太仆王毛仲，八坊分队三花动。当时画马称曹韩，尺素幻出真龙种。玉花照夜争新妍，一马滚尘鬉尾鲜。昂头不受金丝络，汗血辗沙生昼烟。翰林妙写不减古，名驹染出青豪素。延佑君王赏骏材，金盘赐帛开当宁。时清处处生骊騧，何必汉朝称渥洼。王良幸勿嗔踶啮，一跃天衢千里沙。  

○仙山图为赵彦昭赋  

空同之山戴斗极，迭嶂横陈开碣石。翠崖丹磴互低昂，复阁层阑转空碧。碧桃花落笙声幽，双成吹玉彩鸾讴。跨凤腾云去无迹，清猿啼断层崖秋。霞光隐映山长在，寰海茫茫隔烟霭。旧游仙侣谩招呼，误落人间几千载。吴争越战何可数，束书欲问桃源路。画图空见避秦人，隔水渔郎不相顾。  

○和赵季文觱栗吟  

高堂风露生凉秋，兴来乘月登西楼。杜宽对客被短褐，独吹觱栗惊群优。移商换羽穷雕锼，箜篌匏笙声不侔。梨园宫人清泪收，昔闻此曲供王侯。金花玉管苍凤头，当筵咿哑和《梁州》。缓急应节如解牛，清风席上寒飕飗。关山叶落清渭流，朝供暮奉何时休。归来白屋书谩抽，走谒高贵多请求。拨剌惊鱼度寒湫，山空鹤怨中夜愁。时作低韵同羌讴，赵公一闻能解忧。先生作歌君少留，昔曾天上聆锵球。翕如鸾凤鸣丹丘，听之不厌两耳浮。便当携君跨双虬，拂衣和曲参天游。  

○陪于思庸训导登道山亭观梅 【用坡仙韵。】  

道山亭下梅花村，坡仙作诗为招魂。明姿照人隔寒水，瘦影带月欺黄昏。先生颇厌郡斋冷，持书晚约窥山园。松风吹香清人骨，地炉烟销酒初温。孤标已出群卉上，故遣雪意迷晴暾。和羹结子时较晚，先传春色来衡门。天寒谷幽翠袖薄，岂知青鸟能传言。明晨看花重有约，呼童扫石罗清尊。  

○陪杨仲弘先生观董羽画江叟吹笛天龙夜降图  

黑云冥冥江叟出，暮泊孤舟夜吹笛。怪雨盲风动地来，奔涛只欲沈江国。一声吹罢关河黑，乱石随波山树侧。云端夭矫见双龙，水气高寒星渐没。闻声解意似相感，一曲未终人听寂。吾闻应干龙在天，潜鳞或跃藏深渊。仙翁幻术偶惊世，粉图萧瑟能相传。宋初董生学画龙，龙惊皇储真枝穷。三百年来似转瞬，空令丹雘留遗踪。请君急缄卷还客，叟似欲言龙欲逸。淮南赤日土欲焦，祈汝飞腾作甘泽。  

○次韵林彦栗赋小塑双睡婴  

碧纱笼高天气清，枕肱睡熟谁家婴。两家提孩各一态，昂头肥腮肌骨明。仰者欠伸睫欲醒，俯者肉压丝裀平。胖唇脱乳睡涎落，殷红淹眼春娇生。自离襁褓恶泥土，况若塑就令人惊。长安美人好华侈，臂环金彩娇颜頩。低呼王孙挟金弹，勿使窗外栖禽鸣。  

○观内厩洗马  

黄云洒雨沙场秋，滩高水平凝不流。晓霜袭透苍驼裘，圉人浴马津水头。绿骠连钱双骅骝，日光射波脂腻浮。青丝脱鞚黄金钩，轻爬短刷湿未收。三花剪鬉平且柔，籋云骏气将无俦。束刍斗豆岂马羞，茫茫丰草生林丘。霜蹄胡为踏长楸，振鬣一跃期天游。  

○宿杨大使书斋晨起画扇  

关河月落星垂空，怒蚊如雷窥帐中。屋头初日炎雾起，坐想冰雪撑心胸。人间能消几炎热，竹马小儿成老翁。百年事过只如梦，痴蝇着人欺睡浓。素纨入手意萧爽，挥斥暑酷无余踪。昔闻误笔王大令，我亦写作双长松。他时爱画不爱扇，梧桐叶落生秋风。  

○上元夜闻有司括勘田粮并禁金玉 【甲寅岁作。】  

东风凝寒寒欲谢，凤历初临三五夜。闲门寂寂暗尘生，闻道喧吟在官舍。吾闻终岁食在农，耕桑处处随春风。东南疆界有程限，何须括勘劳农功。古来礼制缘人情，骄奢踰越有常刑。世间金玉众所贵，讴歌乐土民怀生。普天之下皆王土，日中为市通商贾。四民衣食在勤生，以法急之何所措。弘羊一来人意殊，愁者已多欢者疏。大人不问逃亡屋，世事悠悠争可图。  

○为邓静春作幽谷图  

山深冥冥溪谷阴，怪石突出当重林。回壑奔流石礧磈，寒雾喷薄浮轻岑。猿猱飞攀山欲立，悬崖老树苍鳞湿。有客担簦负长笈，欲行不行驴脚涩。风吹征衣天欲暮，旅馆不逢前沮渡。此际遥知行路难，却向今朝画中覩。  

○春暮感怀  

辛夷花落芳林静，啼鴂声干云欲暝。暖风吹雨绿阴生，梅子心酸犹未醒。书窗睡思将无凭，故山幽梦青峥嵘。平生自有泉石念，寸禄无干何用名。熏天富贵那足恃，厚禄未为身后计。破垣发屋笑王涯，良弃勋名如脱屣。  

○题张樗寮楷书公孙大娘舞剑器行  

飞仙堕翮堆成山，堂堂楷法留人间。宜官无徒梁鹄往，隐锋藏角尤为难。大书五寸径方丈，字贵紧健力出捥。八诀具全真足高，不学谩草鹦哥娇。黄华老人在金国，宋季独数张樗寮。似闻高艺两不下，各抱地势夸雄豪。今观张书劲且奇，笔力欲抵三军师。吴钩斫断怒蛟尾，瘦竹折石回风枝。君不见庾征西，何须野鹜论家鸡。  

○春堤游子行  

燕子社前春雨歇，碧堤芳草连天末。柳回青眼欲窥人，间关黄鸟初调舌。绿窗红袖开婵娟，谁家高楼入云端。十二阑干凭欲徧，楼前荡子驰金鞍。少年何必生远图，金张高贵无时无。郎君解作凌云赋，妾效文君当酒垆。只今功名论月俸，弯弓射策俱无用。十年回首别京华，莫遣春闺生远梦。  

○读隋书 【炀帝平陈。】  

广通渠边渭水流，长安猛将悬兜牟。陈郎酣睡未知晓，采石夜渡江声秋。韩擒不待贺若报，呼得蛮奴作乡导。铜钲一声歌管阑，望仙阁下旌旗绕。兵家女儿发照人，金井梧桐三坠身。血痕已污青溪草，遗恨空怜高使君。当时只道明良会，三十年间转头事。江都未放锦帆回，晋阳城内惊尘起。  

○德政碑  

德政碑，路傍立石高巍巍。传是郡中贤太守，三年秩满人颂之。刻石道傍纪德政，傍人见者或歔欷。借问歔欷者谁子？云是西家镌石儿。去年官差镌此石，官司督工限十日。上户敛钱支半工，每年准备遭驱责。城中书生无学俸，但得钱多作好颂。岂知太守贤不贤，但喜豪民来馈送。德政碑，磨不去，劝君改作桥梁柱。乞与行人济不通，免使后来观者疑其故。  

○无禄员  

无禄员，仓场库务税课官。尊卑品级有常调，三年月日无俸钱。既无禄米充口食，家有妻儿徒四壁。冬来未免受饥寒，聊取于民资小力。宁将贪污受赃私，不忍守廉家菜色。贪心一萌何所止，转作机关生巧抵。臣闻古者设官职，俸禄养身衣食备。父母妻儿感厚恩，清白传家劝子孙。良吏每书廉吏传，邑民常奉长官尊。国家厚德际天地，禄养官曹有常例。更祈恤养无禄人，免教饕餮取于民。  

○外宅妇  

外宅妇，十人见者九人慕。绿鬓轻盈珠翠妆，金钏红裳肌体素。贫人偷眼不敢看，问是谁家好宅眷。聘来不识拜姑嫜，逐日绮筵歌宛转。人云本是小家儿，前年嫁作僧人妻。僧人田多差役少，十年积畜多财资。寺傍买地作外宅，别有旁门通巷陌。朱楼四面管弦声，黄金剩买娇姝色。邻人借问小家主，缘何嫁女为僧妇？小家主云听我语：老子平生有三女。一女嫁与张家郎，自从嫁去减容光。产业既微差役重，官差日夕守空床。一女嫁与县小吏，小吏得钱供日费。上司前日有公差，事力单微无所恃。小女嫁僧今两秋，金珠翠玉堆满头。又有肥膻充口腹，我家破屋改作楼。外宅妇，莫嗔妒，廉官儿女冬衣布。  

○官买田  

官买田，买田忆从延佑年。官出缗钱输里正，要买膏腴最上阡。不问凶荒岁水旱，岁纳亩粮须石半。农家无收里正偿，卖子卖妻俱足算。每岁征粮差好官，米价官收仍助钱。不是军储与官俸，长宁寺内供斋筵。寺僧食饱毳帽红，不知农耕水旱与荒凶。里正陪粮家破荡，剥肤槌髓愁难穷。普天之下皆王土，赋税输官作编户。春秋祭祀宗庙中，长宁僧饭真何补。官买田，台不谏，省不言。不知尧汤水旱日，曾课民粮几千石。  

○水深围  

水深围，田畴荡荡如湖陂。围低水深岸不立，虽有木石将何施。里正申官官不允，征粮每岁归仓廪。稻粮无种长菰蒲，民产陪偿官始准。今春水涝忽无津，四分灾作五分申。问渠何故作此弊，府州伏熟成三分。吏胥入乡日旁午，二分征作陪官赋。傥逢人诉熟为荒，破尽家赀犹不补。因此年年怕官恼，水渰水深俱不报。东南民力日渐穷，不愿为农愿为盗。人生盗贼岂愿为，天生衣食官迫之。水渰偿米或时稔，陪粮无奈水深围。  

○题张参政所藏太真上马图  

开元朝野时清明，姚宋庙谋多辅成。紫宸前殿焚锦绣，花萼楼高延弟兄。那知暇豫生淫乐，慢舞霓裳羽衣薄。龙漦流祸入宫墙，野鹿衔花污帘箔。春晴并辔曲江行，回顾阿环娇态生。绣衣珠趿如花旋，秦虢椒房恩宠新。宫中舁出锦■〈衤朋〉儿，兵满渔阳人未知。一朝犯顺入宫阙，咸阳烟尘迷日月 【「一朝」二句涵芬楼秘籍旧钞本作「九龄忠谏漫不省，林甫养奸滋乱基。」】 。翠华杂沓惊尘蒙，剑阁西回渭水中 【「中」，旧钞本作「东」。】 。王臣下微同列国，从此藩镇争豪雄。人生富贵真迷途，倾城褒姒无时无。漫道玄宗不知政 【「漫道」句旧钞本作「焉知寡欲成善治」。】 ，试问当年无逸图。  

○题石崇锦障图  

浴阳金谷园中花，雕玉为阑绣作遮。琉璃器多出珍馔，玛瑙街长行钿车。椒房涂香贮歌舞，曳珠珥翠笼轻纱。珊瑚扶疏三四尺，王羊贵戚争豪奢。那知花淫风雨妬 【「淫，旧钞本作「被」。】 ，古来山泽生龙蛇。婵娟坠楼宝珈碎，月明夜半啼惊鸦 【「月明半夜啼惊鸦」句起，旧钞本作：「不惟亡身亦亡家。千年台榭委陵谷，月明夜半啼惊鸦。晋代君臣好华靡，庶姓僭踰从此始。都城百雉古难堪，锦幛何缘五十里。君不见衣不曳地慎夫人，文帝戈绨风俗淳。」】 。  

○游玉泉山呈袁伯长学士 【以下续集。】  

宛平佳山水，历历蟠心胸。忽登群峰顶，下瞰青莲宫。长松腾翠蛟，古磴妥垂虹。云开扶舆气，翕忽如仙翁。我来方醉后，游览彻九重。长啸出林杪，振袂扬天风。愿同安期生，携手凌昊穹。  

○廿四日出京口河冰阻舟二日方抵吕城  

舟行出京口，夜宿丹阳县。严风吹港曲，河冰白如练，寒侵肌粟生，光耀目花眩。连艘若胶缀，两宿冒霜霰。素历行路难，辛勤敢辞怨。敲冰望吕城，日倒气微转。明旦春阳回，吾道复堪羡。小人散阴霾，君子履刚健。  

○雪中观渔  

同云蔽天江茫茫，门前雪高一尺强。渔人并舟鼓双棹，大罾入水瑶绳长。老翁哺儿姑曳网，瓮头酒熟炊粳香。醉中不脱一蓑玉，仰天叫笑鸣双榔。自从水利算湖泺，渔盐大载需官场。耕桑虽佳租税急，县前胥吏如贪狼。江天四时各有象，人世反复多炎凉。劝君更放雪中饵，饥鲸挂鬣江中央。  

○八月九日武林达宣差招宴时武良弼太守廉山御史同席  

八月九日天气凉，老仙会客登高堂。会稽太守廊庙器，黼黻政事多文章。乌台御史守风节，州牧县令皆循良。盍簪偶尔动清赏，开筵四座罗壶觞。太玄真人眉宇秀，辞辨析理推毫芒。举杯问答兴未已，歌舞落日增辉光。娇鬟戏作猛将跃，大娘解演词人狂。冰弦戞击筝雁度，玉板拍裂鸣鼍轰。婵娟鬓亸珠阿娜，细腰裙动金珰琅。霜糖炊粳荐膏膋，海错饤盘传蔗浆。蜡炬照席飞银烬，桂花绕屋吹天香。人生得意须尽醉，酒渍啼痕秋梦长。东山谢傅等陈迹，洛阳金谷何茫茫。月明上马清露下，无使乐极生悲伤。  

○题李唐村社醉归图  

村南村北赛田祖，夹岸绿杨闻社鼓。醉翁晚跨牸牛归，老妇倚门儿引路。信知击壤自尧民，季世龚黄不如古。披图昨日过水南，县吏科徭日旁午。  

○群峰秀色图仆廿八年前所作也恭甫出以见示且征题诗因成长短句书于卷后并奉叔方府博一笑  

青天不补罅，山色秀可揽。红树醉秋风，碧峰开菡萏。崎岖深谷有行人，攀磴扪萝不知险。倚岩楼阁高复低，时见隔溪云冉冉。忆昔少壮日，征鞍度居庸。画笔记行稿，点滴苍翠夸全工。三十年来重看画，星星两鬓生秋蓬。今看古画我何数，因画思人今亦古。但愿升平日，鱼钓山中泉。食耕山下土，归乎归乎盘之阻。  

○山水屏图诗  

丈夫无奇才，虽显不足名。高山乏秀丽，兀立培塿形。况乃画图间，两夺造化精。中堂素壁本虚静，谁令挥洒研丹青。女娲五色不补天，神功鞭石来苍冥。驱山奔海入纨素，扶舆之气青荧荧。赤城霞彩千峰明，洞庭湘浦云英英。风帆昼卷潇湘雨，黄苇堆滩插渔罟。独木庄前野水流，夕阳川上攲桥渡。大峰倚天接天门，又如特立太华尊。群山趋俯不敢动，山前星辰手可扪。我欲托身上山巅，丹梯百尺何由缘。画兴欲来别有趣，颠毫醉墨飘如仙。山成却服九还丹，两腋清风飞上天。  

○题陈直卿一碧万顷  

浩荡具区尾，苍茫不断流。水光浮四际，云气接三州。日月双丸吐，江山万古愁。吟轩未能敞，乡思独登楼。  

○翠雨亭诗  

翠树元无雨，空蒙暗湿衣。林深迷远嶂，风卷杂晴晖。岚润侵书几，阴凉拂钓矶。苍云何处密，清晓傍檐飞。  

○题周仲杰古泉  

闻说东园好，渐江暗发源。凿池疏地脉，迭石种云根。涤研鱼鳞动，烹茶蟹眼温。欲知隐者乐，何日扣柴门。  

○暮登德清谯楼  

万马拥貔貅，暮登城上楼。哀笳风送客，长剑月临帱。阃外分边计，灯前借箸筹。二城如可复，江面更何忧。  

○简赵宗吉佥宪  

石磴红泉翠影摇，仙人归隐倩谁招。千年管乐尊周社，七叶金张珥汉貂。麟阁故人银印大，豸冠分使玉骢骄。独怜补报应无所，论画哦诗点素绡。  

○题常州玄妙观陈□□飞霞楼  

绮结飞霞散满空，阑干高倚夕阳中。冲融昼景横窗碧，绚烂晴光入座红。宛有霓旌来汉表，直疑蜃气出城东。楼居自是神仙宅，不待乘桥蹑彩虹。  

○十一月二十七日冬至 【泰定二年。】  

卷地颠风响怒雷，一宵天上报阳回。日光绣户初添线，雪意屏山欲放梅。双阙倚天瞻象魏，五云书彩望灵台。江南水暖不成冻，溪叟穿鱼换酒来。  

○又和顾仁甫观潮  

候潮翻雪响泷泷，砥柱中流势激撞。岂有明珰遗洛浦，欲投圆璧誓长江。雪涛杂沓蜃楼起，海峤微茫雁字双。莫讶伍胥遗恨在，越山南去未成降。  

○题子明雪泉  

万壑轻澌渡薄寒，碧云深处互漫漫。六花溅沫成天巧，一脉潜流激暮湍。石鼎茶温风味冽，玉壶冰皎露华干。荆溪白石天寒夜，悞作山阴道上看。  

○秋江  

堤边古木风，江上飞鸿影。秋江待渡人，立到前山暝。  

○过西山  

黄尘飞白日，黑雨洗青山。水静渔舟渡，林深倦鸟还。  

○晓晴  

天寒欲晴犹雨，晓色将明未明。万里碧云平野，一林落叶无声。  

○访刘道士  

春入山坳长蕨芽，青童邀我饭胡麻。野桃开处仙家近，闲向溪头数落花。  

○题赵仲穆揩痒马图  

渥洼天马骨如龙，散步春郊苜蓿中。揩徧玉鬉尘未落，日斜宫树影摇风。  

○送王信仲过淮阳  

春江拍拍去帆孤，树底人家燕引雏。曾向秦淮登暮阁，碧云低处认三吴。  

○沙湖晚归  

山野低回落雁斜，炊烟茅屋起平沙。橹声归去浪痕浅，摇动一滩红蓼花。  

○题李□古御史柏山  

缑山无侣共吹笙，金碧楼台拂晓行。帝子不来春又暮，野棠开尽绿阴生。  

○雪竹双雉图  

雪压林梢竹倒垂，石边双雉欲惊飞。天寒野静寻余粟，犹胜樊笼刺锦衣。  

○牡丹鹁鸽图  

深院朱阑覆锦裀，百花开尽牡丹春。粉毛双鸽多驯狎，对浴金盆不避人。  

○题淮阴梅鼎画蜀山图  

西望巴江隔锦官，青泥黄栈细盘盘。人间到处羊肠险，何必长歌《蜀道难》。  

○题甘泉宫图  

汉郊五畤答鸿禧，草木甘泉夜色移。昨日长安道傍过，故宫无奈黍离离。  

○题梨花折枝  

玉压帽檐花底春，惜无花下洗妆人。阿娇一掬东风泪，聊仗丹青为写真。  

○三月二十日送姜侍郎南游  

京城花雨晓沾沾，陌上红娘已浴蚕。无奈金鞍少年客，携将春色过江南。  

○西兴  

八月海门天气凉，潮头如雪上钱塘。斜阳更比归人急，又引轻帆入富阳。  

○宜兴山行值雨  

溪行六月不知暑，竹鸡飞度鸣钩辀。黑云行天卷雨去，老树忽作千山秋。  

○至元二年二月八日陈子善范昭甫同游虎丘四首  

东望吴山紫翠缠，凭阑忽坐小吴轩。石桥杨柳半塘寺，修竹梨花金氏园。  
蔓木丛篁古梵寒，凿开崖窦见波澜。莫邪久化苍龙去，犹作东吴剑气看。  
碧鸡银甃锁吴娃，台阁千年属梵家。不见金精化为虎，日斜荒冢乱啼鸦。  
野色空蒙锦鴂啼，东风吹雨湿罗衣。一堤芳草花开徧，落日马嘶人醉归。  

○拜郊台晚渡  

风扬松花落涧滨，荻芽洲渚水鳞鳞。莫教行到崇台上，忘却山前唤渡人。  

○无题  

索索西风白露零，隔林砧杵助秋声。欲寻隐者门前路，落叶漫山碍屐行。  

○送郝道□  

长江日夜向东流，送子西津晓渡头。却忆望京楼下路，一宵风雨酿新秋。  

《存复斋集》，其孙勉斋所刻。家乘载有正续二集，藏宗姓家。裔孙□□购得勉斋手录本，多未刻者，共录为若干卷。泽民为昆山旧族，弘治丙辰状元希周，其后人也。  

***◆陈龙泉泰（所安遗集）***  

泰字志同，长沙茶陵人。延佑初，与欧阳玄同举于乡，以《天马赋》得荐。考官评曰：「气骨苍古，音节悠然。天门洞开，天马可以自见矣！」官龙泉簿，以吟咏自怡。别号所安，有《所安遗集》一卷。其曾孙明乡贡进士朴所编。后华亭教谕章刻之以行世。成化中，内江令铨重刻，而蠹损过半，所存者歌行为多。亦清婉有致也。  

题赵子昂画马歌  
秋江钓月图歌  
将离京师别李朝端陈伯奎二同年  
朔方歌  
邯郸道上书所见  
梅花五友歌  
松障图歌  
纸帐歌和全初上人韵并简刘光朝时朝纳宠故戏之耳  
奉和赵秋巘闰七夕乐章  
题苍龙戏海图  
送钱塘琴士汪水云  
丁都护  
醉书王玄德德聚亭  
贫女行  
三月望日攸舆楚昭王庙观乐舞以落花游丝白日静分韵得静字  
李陵悬军遇敌图为秦孝先题  
渔父词  
万里行  
贽呈平山王万户  
集民谣二首  
和陆放翁白苎词  
失列门故宅  
咏双芙蕖  
赋桃实  
秋阴野坐  
偕犹溪诸公同游青原山谒七祖塔步韵  
游定林寺和韵  
马头馆居  
僧房  
次尹立大韵二首  
天岳图歌  

○题赵子昂画马歌  

九原骏骨埋地中，一夕尽化霜皮松。画史刳松作神墨，扫出骐驎带松骨。烟沙漠漠披风鬉，精气炯炯房星同。天山无人草木白，西极日没黄河东。时平使汝困辕轭，不得变化腾为龙。黄金掷送燕台下，当日君王惜高价。自从汗血去人间，老死英雄空见画。千年祇说曹将军，弟子韩干终无闻。今之画者赵翰林，呜呼三晋贤子孙！  

○秋江钓月图歌 【并序。】  

秋谷李平章所善客鄱阳叶天文，隐居不仕。其行卷曰《秋江钓月图》。同年鲁伯昭阔里吉思赠之以诗，属余次韵。  
青萝断岸苔如发，天清水落鱼龙窟。中有江南漫浪翁，独棹秋江钓明月。秋江月白芙蕖深，扣舷夜和江神吟。不须槎上泛牛斗，琼楼玉宇空人心。千年白石今可煮，一掬泉香捣云母。富贵知君已厌看，翠黛红妆梦中舞。人间月色尽风波，闻道君家月最多。我亦扁舟下彭蠡，到门相访定如何。  

○将离京师别李朝端陈伯奎二同年  

陈生射策未三十，笔箭如锋不破的。自古英雄感慨多，直比枭卢悬一掷。文章有命不论巧，得丧穷通两何惜。吾州二妙真豪放，白璧明珠炯相望。飞英已迈时辈先，通籍还兼伯兄行。霜蹄历块千里空，风采承恩九天上。我辞君归春正晚，天风吹帆落花满。青冥浩荡南极深，白日波涛洞庭远。感君惜别重徘徊，令我长歌激肝胆。云山之东佳气浓，磔裂华盖晶荧通。纷纷鸾鹄好羽翼，莫笑垂翅南飞鸿。  

○朔方歌  

朔方大野何寥哉，悲风惨淡从天来。初如巨壑吼阴浪，忽似暗空行怒雷。严风吹霜石为裂，淅沥飞沙砭人骨。万里书生二十余，匹马来为朔方客。朔方之人胆如斗，不斗才华斗身手。无复悲歌慷慨声，犹能使气屠鸡狗。凭高仰视太行山，山气空蒙紫翠间。东西日月自吞吐，今古烟云相往还。太行势尽西山起，凤舞龙蟠耸神伟。昨夜燕山雪作团，散落飞花汉宫里。朔方猛士气凌云，白首防边未策勋。马上相逢泪如泻，嗟我何为朔方野。  

○邯郸道上书所见  

马珑珑，车碌碌，古道茫茫沙扑扑。帽翻翻，袖速速。丁丁零零西番经，轧轧刺刺单于曲。西番经，无人听。单于马上琵琶声，乌纱辫发双娉婷。不知是河西，不知是女真。有时唤驴儿，玉色微生嗔。东风日暮邯郸尘，去去共踏长安春。往来只在都门下，可笑相逢不识君。  

○梅花五友歌  

古人一水画十日，今我此画凡几笔。生绡数幅画水石，独立寒梅妙难识。当其痛饮三百觞，胸蟠劲气不肯降。龙牙弄泉噀白雪，鹤翅捩汉飞玄霜。潇湘之滨渺平楚，望美人兮在南浦。梦回残月照寒衾，忽见瑶台淡妆舞。此时见画心怅然，吟蛩落木秋无边。化工知我惜花意，墨香到骨花能言。长松飞来蹙成卷，竹色兰芳静相见。吾庐虽小物色多，不待更买鹅溪绢。  

○松障图歌  

何人独立身堂堂，十八公子须髯苍。凝冰不遣势摧折，清籁时与髯低昂。兰为兄兮雪为友，燕坐松间自呼酒。眼花耳热鳞鬣生，千尺龙蛇入挥手。手中松月自离笔，已见云烟生蓊郁。傥非白昼堂宇空，真恐幽阴鬼神出。平生始识颜平原，坚苦绝胜甜中边。世间画史千金价，惜哉此松不多画。  

○纸帐歌和全初上人韵并简刘光朝时朝纳宠故戏之耳  

道人于事百不闻，岁晚鹤骨谁相温。禅床茧光薄如雾，宜月宜霜复宜露。梦回蕲竹生清寒，五月幻得梅花看。初疑脆膜轻无力，一片凝秋剡中色。道人巧手天机深，两杵独伴阶蛩吟。卷舒似听桔叶音，珍重莫遣烟煤侵。百年富贵谁能免，锦幄彤庐语恩怨。可怜老楮岁寒心，用舍在吾难自荐。君不见燕山穹庐毡百幅，狎坐围春醉红玉。道人不学制戎衣，空煮南山卧茅屋。安知幕天席地一希夷，长共青山白云宿。  

○奉和赵秋巘闰七夕乐章  

翠凤毵毵刷新羽，一霎香车洗尘宇。秋瓜老尽画屏空，小扇无人拜星渚。武丁去作宫门仙，昨暮重开青琐烟。长河十日一到海，三迭回波金碧鲜。刚风汹涌太古裂，天上至尊宁晏眠。六龙西行鼓声急，芙蓉卷露旌旗湿。今年乌鹊最辛勤，秃尾爬沙向龙泣。祇忧帝怒星为石，八极长悬曙光赤。鹊飞入海海未回，化石相望见何日。  

○题苍龙戏海图  

天孙织云春锦红，玉梭悞落乘刚风。一夕变化云冥蒙，海水起立为珠宫。坐令年年机杼空，谁与黼黻上帝躬。求梭不得愁鬼工，安知入君怀袖中。  

○送钱塘琴士汪水云  

三十年来丧耆旧，天下弹琴水云叟。犹疑胆气世间无，自说蹉跎晚何有。汉宫丽华阴贵人，臣忝近岁居宫门。东观初令习书史，宝诏再直行丝纶。熙明殿中早朝罢，仗内玉辇扶皇君。昭容传诏促侍燕，屏弃旧乐嫌缤纷。调弦始学凤凰语，度曲便觉声有神。银山千片潮卷雪，天马万匹风驱云。龙颜正色动一笑，锦幄劝醉葡萄春。今时富贵眼看尽，异域飘零心尚存。流传弟子竟谁在，散落江湖嗟独闻。人生底用夸长健，白首青衫泪如线。尊前指法斗呼韩，玉腕香余梦中见。  

○丁都护 【并序。】  

城西夜归，戍妇孀哭甚哀。为述其情。  
丁都护，妾夫已死长辛苦。结发相从畏别离，身不行军名在府。去年为君制袍衣，期君报国封侯归。红颜白面葬乡土，反愧老大征辽西。辽西纵不返，马革垂千年。君今葬妾手，空受行伍怜。相思坟头种双树，恸哭青山望归处。妾命如花死即休，儿女呻吟恐无据。当窗玉龙镜，照影弄春妍。团圆不忍见，结束随君还。愿持镜入泉下土，照见妾心千万古。  

○醉书王玄德德聚亭  

前日相逢一尊酒，即欲写向君家亭。别来十日不会面，胸次硉兀愁难醒。忆我曾为帝城客，客里论交话畴昔。玉楼弦管天下春，醉舞杨花日西夕。此时聚首情皆真，云萍转盼难重陈。高官坐揖小官拜，九州岛四海知何人。长安少年更翾薄，一饷飞蚊聚欢乐。残杯冷炙心已悲，此士平生惯藜藿。君不闻汉时豪杰称东方，列卿太史尚书郎。就中亦有贫贱者，威动星宿回清光。为君痛饮亭边月，怀古伤今重离别。丈夫有志江海深，匣中雄剑知君心。  

○贫女行  

贫家养女纔十五，手足如绵独当户。阿爷前月去行商，小弟伶仃未离母。筠篮日暮挑菜葵，倩人远籴防朝炊。簪花枝重黄垂额，汲涧泉深绿照眉。生时不得嫁时力，却喜夫家惯耕织。堂前供养老姑存，姑为艰难少颜色。夜来小弟报平安，见说新年百计宽。此身岂愿独温饱，父母养我良辛酸。  

○三月望日攸舆楚昭王庙观乐舞以落花游丝白日静分韵得静字 【祠称楚昭王圣帝。】  

吁嗟人暴今方定，同姓秦徐异衰盛。君看芉屈复何存，犹有遗民奉昭圣。晶荧丹碧飞甍间，仿佛章华渚宫静。四时歌舞尚巫觋，三月莺花满城径。骍弓宝校争晓出，锦带宫袍与春映。卷发盘龙剑士高，细腰勒马宫娥莹。熊君珥貂当警跸，鹭序称觞俨朝觐。麾幢影散绿云飞，弦索声迟玉箫并。我闻神灵本正直，恐有凭依骇观听。春秋未许僭王章，尸祝宁应窃天柄。  

○李陵悬军遇敌图为秦孝先题  

壮哉射虎将军孙，惜哉扼虎边军魂。旌旗半卷日光薄，风吹野水秋无言。生降孰与死战乐，天子未负将军恩。阵前八骏血为泪，仰面不见咸阳门。 【祁】 【祈】 连山头堆苜蓿，将军多马今何赎。  

○渔父词  

蝉声欲断虫声悲，江天月上初弦时。渔翁身老醉无力，矫首坐看云离离。痴儿不识老翁意，苦道平生贫作祟。卖舟买得溪上田，昨暮催租人已至。君不见长安康庄九复九，雨笠烟蓑难入手。人间万事谁得知，沧江夜变为春酒。  

○万里行  

恨身不及生北方，出门万里无赢粮。饥鹰志岂在狐兔，日暮啄雪犹彷徨。早年结束耻游侠，绝处季孟并李阳。摴蒱又不学刘毅，百万一掷生辉光。纵鳞暂脱骑鲸势，弱羽徒干荐鹗章。门下虽通齐相国，马前难拜北平王。归来把镜但搔首，科斗虫鱼负君久。金章一笑雷电奔，我岂终身合箝口。锦嫣鸭绿芙蓉秋，■〈舟光〉船卷月秦姬楼。蛾眉为我歌，世事何必愁。东边日出西边没，南北生人俱白头。  

○贽呈平山王万户  

将军壮年不可羁，走马直上长安西。腰间白羽净如雪，数肋笑射双狻猊。省中大舅汾阳子，文采风流重当世。两家勋业冠麒麟，晚学王郎更相似。去年引见蓬莱宫，云衣跪捧瞻天容。归来三军尽呼舞，葛巾羽扇生清风。将军谈兵用儒术，幕下书生剑三尺。槐阴满地绿如山，醉抚桓筝看空碧。  

○集民谣二首  

苗青青，东阡西陌苗如云。经年不雨过秋半，苗穗不实空轮囷。田家留苗见霜雪，免使粜岁劳耕耘。县官催租吏胥急，籴粟输官莫论直。劝农使，不汝恤。  
蕨澄澄，新春食蕨留蕨根。凌晨斸根暮舂杵，潋潋大瓮流黄浑。常年春寒粉始冻，谁信秋暑霜翻盆。穷通有数今已识，为死为生尚难测，独立苍茫面如雪。  

○和陆放翁白苎词  

美人独宿青楼空，素烟不断杨柳风。含情脉脉翦刀里，一片湘江明月中。去年秋机织双杵，裁寄征夫送寒暑。望断辽阳信不归，长夜停梭听鹦鹉。  

○失列门故宅  

北园之东隅，数株桃与李。上有黄落实，下有罗生绮。金窗绣户绿珠楼，万草千花矗晴绮。秀眉窈窕，扬袖中起。手弹箜篌，不见纤指。一弹寿主君，再弹寿帝子。愿君日醉千石醴，玉骨童颜鬓垂耳。杨花雪尽草连空，高楼月转啼鸦起。  

○咏双芙蕖  

双芙蕖，连理发。不恨狂风顷刻吹，只恐游人轻易折。君莫折，花有情。不是同心眼前久，还他同死复同生。  

○赋桃实  

狂风吹春堕红雨，碧蒂团香上芳树。东方小儿偷不得，暗洒齐州三士血。仙山日冷一万岁，黄土清埃遮海水。海中无地种千年，王母重来汉皇死。  

○秋阴野坐  

秋阴何漫漫，原野终日晦。形羸起彷徨，悄怆若有待。山高荟蔚尊，谷狭渔樵对。惊风西北吹，祥云偃飞盖。古来形胜场，蟠屈自千载。其间豪俊人，生死迭相代。幽光浩无穷，感发有时会。若人世所乖，邂逅不可再。天运岂吾能，沈吟寄慷慨。  

○偕犹溪诸公同游青原山谒七祖塔步韵 【并序。】  

青原山七祖塔悟真寂禅师，乃六祖法嗣也。其塔中旧有锡杖贝叶，出塔之东为井泉者三，一曰雷涌，二曰飞锡，三曰虎跑，清冽可爱，皆七祖所开者。其初参曹溪六祖数契合，石碑上具述，张公无尽、信国公文山皆有诗刻于后。今并录之。  
梦里青原四十年，六朝来觐塔中仙。传灯有记贝书在，飞锡无声霜井圆。石壁倚云僧入室，饭钟萦树鹊通禅。看碑忽悟曹溪旨，拟向人间息万缘。 【附录无尽诗云：「一派青原出少林，信衣到此只传心。寻常示众无人会，尽向庐陵米价寻。」信国公诗云：「空亭横蝃蝀，断碣偃龙蛇。活水参禅笋，真泉透佛茶。晚钟何处雨，春水满城花。夜饮灯前客，江西七祖家。」】  

○游定林寺和韵  

一灯何处起，千载续黄梅。世与身俱幻，吾携影独来。山空钟自响，日淡鹤将回。寄语沙头鹭，相逢慎勿猜。  

○马头馆居  

入夏楼偏迥，推窗揖远山。柳烟笼岸碧，梅雨着衣斑。乔木年年异，幽斋日日闲。风流无复见，坐待暮鸦还。  

○僧房  

僧房吟坐久，孤枕已中宵。灯尽寒侵幌，梅香梦过桥。江湖残岁逼，风雪故山遥。明日又行役，天涯影寂寥。  

○次尹立大韵二首  

有力聊供世，无家却累亲。独怜为客意，每向故人真。枕簟风光入，林塘晚色新。一尊谁与共，愁极好生春。  
乡关无百里，归梦祇漫漫。月色苦无奈，秋声已似寒。悟缘更事入，穷为读书宽。尚有东园酒，烦君破恨端。  

○天岳图歌 【并序。】  

云间康炼师来自岳阳，称其友蔡素蟾好道之笃，乃作《天岳图》以寄，征余题卷末。岳阳，予旧游也。爰集杜陵句以赠之。  
知君重毫素，好手不可遇。壮哉昆仑方壶图，对此兴与精灵聚。云来气接巫峡长，影动倒景摇潇湘。湘妃汉女出歌舞，矫如群帝参龙翔。大江东流去，忽在天一方。初月出不高，照我征衣裳。忆昔北寻小有洞，青枫叶赤天雨霜。先生有道出羲皇，晚有弟子传芬芳。神仙中人不易得，今我不乐思岳阳。蔡侯静者意有余，戚联豪贵耽文儒。致身福地何萧爽，几岁寄我空中书。  

***◆杜征君本（清江碧嶂集）***  

本字伯原，临江清江人。博学善属文，江浙行省丞相忽剌木得其所上救荒策，大奇之，力荐之上，召至京师。适武宗晏驾，去隐武夷山中。文宗在江南，闻其名，及即位，以币征之，不赴，书《周书•无逸篇》以进。至正三年春，丞相脱脱以隐士荐，授翰林待制，兼国史编修官。使者趣之行，至杭州，以疾笃辞归。伯原为人湛静，无疾言遽色，笃于行义。所著有《四经表义》、《六书通编》、《十原》等书。学者称为清碧先生，年七十有五，卒于武夷。门人程嗣祖录其遗诗为《清江碧嶂集》。伯原自谓得浦城杨仲弘诗法，尝集宋末遗民二十九人诗百篇，题曰《谷音》。平日所作诗，未尝存稿，或问之，笑曰：亦尝念之。然观《艺文志》所载古人文集，何翅千百，今其存者，百无一二，又有幸不幸焉。故不必存也。今集中所载，应酬俚率，殊不称其名。又安知伯原之不欲存稿者，非自为藏拙地耶！  

题薛玄卿琼林台  
武当山张真人奉诏祷雨有应  
天冠山同诸学士为祝丹阳赋  
题吉学士墨梅  
题江村图  
题小景  
题道士许冰壶游维扬诗卷  
和何得之岁暮见寄  
寄题竹轩  
和潘明之  
暮春遣怀  
中秋寄高混朴  
秋兴  
送李伯循  
送赵伯常归扬州  
寄杨仲弘  
酬虞伯生  
题周南翁悠然阁  
廉州阻风  
渔隐图诗为程子纯赋  
题柯敬仲梅  

○题薛玄卿琼林台  

上清山灵都，凡山无与俦。况兹琼林台，云气接神州。岳祇扶地轴，鬼神动天球。珠树粲瑶墄，玉衡悬清秋。层冰积高寒，梯构靡其由。外史洞玄化，于焉采真游。珊珊紫霞佩，皎皎明月钩。手携千岁藤，足弄万里流。仰观玄圃运，俯视八极周。缅彼大瀛海，变灭多浮沤。悠然发舒啸，永矣此夷犹。  

○武当山张真人奉诏祷雨有应  

祈禳致风雨，传说自古先。京师大旱连二年，地蒸热气如云烟。林林嘉木尽槁死，毋论黍稷生秋田。武当真人张洞渊，为道有心如铁坚。粗衣恶食夜不眠，两眼奕奕光射天。天子有勅丞相宣，诏君祷雨纾忧煎。君坐默不语，奏达虚皇前。将吏驱蛟龙，雷电相后先。童童雨脚昼夜悬，平地涌水如通川。穉禾出土芃芃然，小草大木争芳妍。都人士女喜欲颠，谓君直是真神仙。我今为作喜雨篇，勒诸厓石千年传。  

○天冠山同诸学士为祝丹阳赋 【录五。】  

炼丹井  
逍遥岩  
玉帘泉  
石人峰  
小隐岩  

△炼丹井  

凿石通泉$，铸鼎炼丹砂。丹成骑鹤去，满地生云霞。  

△逍遥岩  

鹏抟九万里，篱鷃飞咫尺。所以达观人，亦各适其适。  

△玉帘泉  

灿烂金为屋，玲珑玉作帘。飞泉来百道，定有老龙潜。  

△石人峰  

临风衣自整，对月影偏长。独立经寒暑，真成石作肠。  

△小隐岩  

山深人寂寂，涧曲水沄沄。顾尔非忘世，遗身在白云。  

○题吉学士墨梅  

冰雪肌肤铁石肠，翩翩和月按《霓裳》。临窗喜见横斜影，却有王孙翰墨香。  

○题江村图  

树林蓊蔚水萦环，知是江南何处山。几载幽并倦行役，按图欲借屋三间。  

○题小景  

秋云满地夕阳微，黄叶萧萧雁正飞。最是江南好天气，村醪初熟蟹螯肥。  

○题道士许冰壶游维扬诗卷  

淮南秋月漾清波，照彻冰壶秋气多。二十四桥春似海，羡君骑鹤数经过。  

○和何得之岁暮见寄  

篱下菊斑斑，犹能傲岁寒。春风谁主宰，客梦自清安。此老怜才乏，何人惜夜阑。管宁如可友，浮海竟谁叹。  

○寄题竹轩  

绿竹翛翛处，华轩楚楚深。莫留雏凤宿，晓听蛰龙吟。月进窗棂影，云移几席阴。居然淇澳趣，莫使俗尘侵。  

○和潘明之  

欲试淮南术，难期海上翁。自为吴地客，不记楚人风。蒲黍随时白，葵榴过眼红。独醒还独醉，至竟与谁同。  

○暮春遣怀  

东风吹尽满林花，底用无涯始有涯。饮量素悭难止酒，客怀虽恶少思家。已谙世味荼如荠，未信仙人枣似瓜。为爱绿阴春昼永，出门转觉换年华。  

○中秋寄高混朴  

去年见月转添愁，满地于戈未肯休。动有万人涂草莽，岂论斗米换衾裯。今宵相对还青眼，后夜相逢又白头。尤恨故人难会合，若为把酒独登楼。  

○秋兴  

两峰高耸并秋霄，双涧分流送晚潮。月冷谁家频捣练，风清何处细吹箫。七闽荔子丹砂颗，五岭梅花玉雪标。黄鹄不来空怅望，自歌雅曲和渔樵。  

○送李伯循  

已闻盘谷最深幽，便欲从君遂此游。春气和柔朝采药，秋风清彻夜行舟。岩花冉冉难留客，汀草纤纤独倚楼。杨柳新条不堪折，只须买酒换离愁。  

○送赵伯常归扬州  

往年初记抵京师，正类机云入洛时。未说鳌头分赤管，先传马首控青丝。琼楼旧醉家家酒，金剎新题处处诗。此日扬州归去路，锦衣光采照城池。  

○寄杨仲弘  

老来自爱黄叔度，少日真期鲁仲连。高卧独无田二顷，曳裾谁有客三千。苍波渺渺浮鸥鹭，白日翩翩换岁年。却忆江东杨少尹，剧谈终夜不成眠。  

○酬虞伯生  

满窗风雨夜沉沉，独对青灯万古心。徒有故人怜白发，自无奇骨换黄金。茅檐暖日须看献，竹简遗经正用寻。岂愧执鞭非所好，甘随麋鹿放山林。  

○题周南翁悠然阁  

大江之东彭蠡南，周家高阁与云参。秋风猿狖啼青嶂，暮雨蛟龙起碧潭。遶屋千丛生杞菊，过檐百尺长楩楠。何时共此登临乐，指点山川与纵谈。  

○廉州阻风  

自因三宿致绸缪，岂为狂风殢客舟。乡国十年思旧雨，河山千里记前游。黄云酿雪禾将刈，绿雾笼霞橘渐收。离别不堪成怅望，雁孤飞起白苹洲。  

○渔隐图诗为程子纯赋  

山下白云缥缈，水边红树依稀。信有桃源深处，渔人今亦忘归。  

○题柯敬仲梅  

点点苔枝缀玉，疏疏檀蘂凝香。还记当年月色，箫声暗度宫墙。  

***◆方布衣澜（叔渊遗稿）***  

澜字叔渊，莆阳人。隐居吴中，自少时不娶。闭门读书，训徒以自给。后至元己卯卒，年七十有七。平生喜吟咏，然不苟作。友人樊士宽子厚录其五言诗若干首，其诗句如《咏乐天》云：「以诗为佛事，随地学山居。」《临平道中》云：「暖容时借酒，寒力晓欺绵。」《梅花》云：「香能占夜月，春不弃茅檐。」《夜雨》云：「万绪集双鬓，百年堪几愁。」皆从苦吟得之。朱泽民曰：「壮年厌世纷，岁暮少知己。」即其人亦可知也。  

渊明  
荆轲  
金山寺  
早秋夜坐  
秋日钱塘纪事二首  
秋夕有感  
初冬作  
海陵道中  
石门夜泊  
春日遣怀  
幻住庵听松轩  
过吴江  
石门晓行  
玄妙观访刘澹然  

○渊明  

郑声与雅乐，今我并无弦。尚不归莲社，谁能爱秫田。青山栗里宅，白发义熙年。嵇阮能逃世，终非出自然。  

○荆轲  

计出不可测，襟期相激昂。悲风寒易水，侠气小咸阳。六国群谋失，三军一匕当。英雄幸不幸，愁入代云长。  

○金山寺  

江心胜绝处，人饮不知源。楚浪夜喧寺，浙山晴到门。清寒入僧梦，太古结云根。欲问前朝事，松风若有言。  

○早秋夜坐  

万星都让月，势不并光芒。尘陌闻钟静，风庭洒顶凉。明河西落野，飞露下沾裳。但息人间累，仙乡不离房。  

○秋日钱塘纪事二首  

吴越南去远，万峰青照杭。江流拍岸阔，海气入城凉。落日菰蒲暗，行人禾黍香。天开地辟后，知历几兴亡。  
阜物家家市，濒湖处处园。童时今父老，梦里古乾坤。佛石千像在，风潮万马奔。谁予指新路，梧落故宫垣。  

○秋夕有感  

摇落秋渐晚，露香篱下花。疏钟出烟寺，新月入人家。蛩语日夜急，雁飞天汉斜。蹇余不能去，尘世事如麻。  

○初冬作  

泬寥萧瑟后，霁色却怡人。霜已千林曙，天犹十月春。黄花蝶过晚，白苇雁衔新。野性自夷旷，非关绝世尘。  

○海陵道中  

漠漠平楚远，扣舷歌昔游。风颠碧海岸，春老绿苹洲。自古利名急，更东天地浮。客心不自得，落日傍渔舟。  

○石门夜泊  

积雨暮天豁，炊烟隔林起。人喧落帆处，野语新月里。桑径绿如沃，麦风寒不已。一夕舟相衔，扰扰利名子。  

○春日遣怀  

陆续画船去，晓风料理人。泥香燕嘴草，路暖马蹄尘。海色曈昽日，花光撩乱春。浮生孰无事，惜取自由身。  

○幻住庵听松轩  

不与俗同调，风生高树林。老僧无法说，满院但潮音。人静野禽下，雨凉山叶深。悠然悦天籁，宛自是闲人。  

○过吴江  

离离远村落，晴不见炊烟。秋水涨无岸，野舟撑入田。天留新稼穑，人恋旧山川。不待鸿飞定，西风已肃然。  

○石门晓行  

风高木叶脱，从此晓寒新。积雨见初日，远山如故人。烟村一苇渡，野寺数家邻。独念行藏异，沙鸥未我驯。  

○玄妙观访刘澹然  

仙扉晓更寂，香霭石狻猊。日出松杉外，风来殿角西。篔筜沐雾湿，薜荔压墙低。林下非无趣，浮生万不齐。  

***◆白云先生许谦（白云先生集）***  

谦字益之，金华人。受业于仁山金履祥，尽得所传之奥。浙东宪府闻其名而辟之，弗就。廉访使刘廷直、副使赵宏伟先后举茂才异等，复以遗逸荐，皆固辞。延佑初，居东阳八华山，学者不惮百舍重趼而至。著录者千余人，随其材分，皆有所得，独不以科举之文授人。曰：此义利所由分也。不出里闾者四十年，四方之士以不及门为耻。至元三年卒，年六十有八。世称白云先生，赐谥文懿。所著有《读四书丛说》、《读书传丛说》、《诗名物钞》、《观史治忽几微》若干卷行世。先是北山何基，得朱子之传于黄勉斋，而鲁斋王栢又师友于北山，仁山金氏，则学于鲁斋而及登何氏之门者也。学者推原统绪，以三先生为朱子之世适，而文懿实任其传。江浙行省为请于朝，建「四贤书院」以奉祠事。其所传《白云集》四卷，亦多扶翼经义，张维世教之言。徒以词章论之，浅矣。  

遣兴四首  
华盖山  
中川龙翔兴庆寺  
暮过东津馆  
游钟山至八功德水  
舟中杂兴三首  
采药  
用潘明之韵遣兴  
萧兄临行索诗即席赋赠  
次韵丘以道  
秋夜二首  
题延月楼  
游龙回寺碧云堂有何无适草书  
冯公岭  
雨花台  
春城晚步分我字  
放棹行  
三月十五夜登迎华观  
西山万象亭  
九月十七日登清凉寺翠微亭故址  
春夜次韵二首  
秋暮有怀  
即席用苏世贤韵送郭子昭  
次韵潘明之秋思  
夜过黄泥渡  

○遣兴四首  

秋日常苦短，秋夜不可阑。叶鸣迅风晚，虫怨零露寒。月白天炯炯，振衣起盘桓。山川出浮滓，翳彼明不完。幽兴中道绝，百感来无端。何当诛丰隆，致身无羽翰。清光亦何私，不照方寸丹。  
猗猗澧有兰，馥馥沅有芷。猎猎石上蒲，泛泛水中芰。鲜鲜三径菊，旎旎百畮蕙。采掇集众芳，粲烂成杂佩。佩服何所从，将以待君子。  
春风荣众芳，秋露悴百草。羲和策日月，疾急两飞鸟。枯桑号天风，俯仰波浩渺。气流物随化，金石不自保。人生寄蜉蝣，时迈胡不老。天地有终穷，微眇何足道。  
乾坤无停运，清气日夜生。人居覆载闲，所息能不萌。握机养天和，持守如捧盈。得丧固有命，宠辱何足惊。一身盘石重，万锺浮云轻。丈夫有志愿，谁为吾无成。  

○华盖山  

群山如斗形，华盖气独壮。奋身地势高，目极天宇旷。周回万象澄，一一来献状。中江漾孤屿，濒海横迭嶂。楼台市中居，棋列相背向。烈风搅沧林，落日鸣白浪。蜃气薄浮云，溟蒙杳东望。长濠浸寒水，短楫起渔唱。同游岂特达，竟尔忘得丧。山下出蒙泉，夷坐待清涨。一掬襟怀空，自谓羲皇上。  

○中川龙翔兴庆寺  

孤屿浮中川，昼夜汩潮汐。何年地维裂，中断洲渚失。两峰峙东西，蔽影互朝夕。浮屠据棱层，梵宇绚金碧。飞龙迫风雷，曾此一憩息。昔时梐枑居，今作大士室。了师择灵地，为假蛟鼍窟。聚沙合旧港，连亘如片石。山扉夜无关，神物便入出。乱流携故老，一一访陈迹。轩亭倚葭苇，涛浪傍几席。豫章号凄风，筱簜翳寒日。凭高慨今古，天海相荡激。景在人易非，悠悠意何极。  

○暮过东津馆  

薄暮下东津，滩急舟剧箭。渔灯互明灭，陇月时隐见。清飔从东来，凉气袭我面。目送两山青，天长净如练。  

○游钟山至八功德水  

悠悠钟山云，朝夕碍我目。褰衣试一往，行与云相逐。驱马出东门，十里至山麓。幽人昔已亡，谁能继芳躅。猿鹤乘古林，鼪鼯啸深木。彼哉西方人，胡为擅斯谷。岂云事幽栖，政尔眩华屋。泓泉抱何德，浊热供一沃。岩回屐欲倦，小憩倚修竹。凉飔自披襟，佳兴亦云足。  

○舟中杂兴三首  

冉冉江上芦，离离路傍草。霜露侵衣裳，何用涉远道。鸿雁方有序，孤飞任林表。岂不顾其群，长风翮难矫。  
亭亭岭上云，玄鹤相与飞。俯啄恋故巢，不得从云归。秋风扬黄叶，飘飖各何之。赢粮事远游，在昔闻断机。栖鸟辞茂林，徘徊更依违。悠悠两江水，共此明月辉。  
岚烟紫崔嵬，波月光滉瀁。星宿悬虚篷，云雨暗逸桨。震泽商气深，雄风驾涛浪。白鸥与苍雁，来往同簸荡。吴潮海门阔，飞雪喷秋响。重重越山迎，汩汩溪流上。舟行历旬日，佳景阅万状。孤征抱结思，所感重凄怆。安得同心人，咏歌共清赏。  

○采药  

亭亭北山松，宿蔼荫深碧。苍根走虬龙，巨干蟠铁石。平生栋梁具，不受霜雪厄。兔丝得所附，袅袅挂千尺。流脂入九地，千岁化琥珀。我欲掇其英，俯仰费搜擿。红炉转丹砂，石髓变金液。但恐茫昧间，图骥不可索。意长时苦促，双鬓日夜白。刀圭或可试，习习在两腋。蓬莱三万里，讵谓弱水隔。他时来山中，故老应不识。  

○用潘明之韵遣兴  

秋山撼虚林，秋水扬素波。缓衣踞蟠石，怡眄庭树柯。芳景良可惜，去日亦已多。天寒道路远，奈此两鬓何。兴来勿引酒。醉饮空悲歌。丈夫志有适，慷慨扪太阿。  

○萧兄临行索诗即席赋赠  

相逢嗟久别，归路复怱怱。我愧今原宪，君非旧阿蒙。山风惊落木，江日数飞鸿。舟扬西流水，明朝定向东。  

○次韵丘以道  

汲汲时能几，蘧蘧梦未醒。自怜头染白，谁解眼垂青。心事沾泥絮，生涯逐浪萍。何人可私淑，诸老渐雕零。  

○秋夜二首  

月落窗仍暗，灯残卷未收。家人催杼柚，稚子问更筹。冷露虫 【专】 【传】 夜，凄风树怯秋。百年一瞬目，万虑几搔头。  
志大空怀璧，交疏少断金。半生成白首，十载对青衿。朝市灰心久，山林托兴深。红尘多汩没，清夜几沈吟。  

○题延月楼  

崦嵫税驾红尘息，玉镜飞空天地白。婵娟先得何处多，齐云晕翥高百尺。清光无私照寰海，举头千里明长在。主人欲擅四时秋，夜夜掀帘为延待。人生见月几圆缺，今昔人殊同此月。人迷梦觉月晦明，终古相摩宁暂歇。倚阑清啸酒莫迟，铜壶催晓轮易敧。  

○游龙回寺碧云堂有何无适草书  

苍鳞作霖回壑里，竟化长冈飞不起。何年老僧飞锡来，强架檐楹万山底。碧云石梯如登天，俯视竹树行其巅。岩恋起伏呈怪状，壮若群马奔吾前。何仙仙去不复返 【「何仙」，明正统本作「絅仙」。】 ，满壁龙蛇惊醉眼。可怜一半委涂泥，况复阽危混苔藓。山翁模搨妙入神，永和茧纸且逼真。劝君勿辞一日力，为我留为百世珍。君不见二王旧帖皆残编，至今不惜千金传。  

○冯公岭  

层峦迭嶂危相倚，乱若飘风涌秋水。寒松荒草闲苍黄，照眼峥嵘三十里。初如井底观天门 【「天门」，明正统本作「空虚」。】 ，一峰巍然中独尊。萦回百折至绝顶，俯视众岭来儿孙。人言此山插霄汉，马不容鞭仆夫叹。攀援何异蜀道难，气竭神疲背流汗。熟视徐行路觉平，心宽意适步更轻。志须预定自远到，世事岂得终无成。我来正值穷冬月，倚秋岩前嚼松雪。午店烟生野饭香，阳坡日近梅花发。寄语悠悠行路人，乾坤设险君勿嗔。胸中芥蔕未尽去，须信坦道多荆榛。  

○雨花台  

大江断后谁绝前，右踞苍虎龙左蟠。英雄角逐三百载，庭花玉树歌声残。王气消磨城郭改，荒村古木栖寒烟。我来两月不出户，登台始觉天宇宽。城中楼观在井底，环视百里皆峰峦。烈风拔树云蔽野，飞电霹雳驱蜿蜒。虚亭坐视河海涌，平地立见波涛翻。天开翳扫群响息，空翠削出滁和山。阴阳云雨反复手，向来喜惧诚无端。兴亡世事亦如此，俯仰千岁须臾间。  

○春城晚步分我字  

红楼鼓歇乌轮堕，浅水横舟弄渔火。春风生草雉堞青，随处软茵供小坐。断烟飞鸟入杳冥，关市行人竞幺么。溪城斗大无远趣，目碍云山环琐琐。骅骝骋驾路或迷，蜩鷽枪枋计非左。归同三子歌考盘，茫茫宇宙谁知我。  

○放棹行  

安溪湖平行棹多，黄头竖儿倚棹歌。梅花照眼送寒色，酒晕着脸生春和。炎凉世态翻覆手，江水长静风吹波。出门一笑天万里，白鸥浩荡如吾何。  

○三月十五夜登迎华观  

夜深来此倚阑干，千里楼台俯首看。月到中天花影正，露零平地草光寒。气清更觉山川近，意远从知宇宙宽。长啸一声云外落，几家儿女梦初残。  

○西山万象亭  

乱峰尽处接浮云，东望悠悠万事陈。百里江流萦缟带，满城居室比鱼鳞。野僧倚竹啸留客，山鸟穿林啼唤人。落日亭中一杯酒，何年复此对晴春。  

○九月十七日登清凉寺翠微亭故址  

梵宇峥嵘枕石头，倚风极目立荒丘。黄花覆地初经雨，白雁横云带远秋。城郭已非山故在，江淮失险水空流。衲僧八十仍多病，抆泪殷勤说故侯。  

○春夜次韵二首  

饥乌惊鹊起南枝，梦入槐柯觉亦悲。花里楼台春到早，竹间窗户月来迟。篝熏翠被炉存火，灯落红星砚污池。可惜风光半尘土，明朝火急报君知。  
两部蛙声似打衙，披衣清坐夜纷哗。门同靖节日长闭，家近相如酒可赊。低幕风生翻宿燕，小檐雨歇落轻花。玉琴声断寻幽梦，回首西窗月未斜。  

○秋暮有怀  

十二阑干倚翠微，露华寒重逼罗衣。碧天连水思空远，衰草满庭人未归。秋雨楼台几寂寞，春风院落自芳菲。冥鸿应有青霄侣，为隔闲云尚独飞。  

○即席用苏世贤韵送郭子昭  

揽辔春风入骏蹄，两堤烟柳护晴溪。黄莺自有留人意，相对残红不忍啼。  

○次韵潘明之秋思  

西风冉冉鬓毛侵，凤老梧衰锁夕阴。倚遍阑干重回首，断鸿千里暮云深。  

○夜过黄泥渡  

夜深风息水安流，白雁黄芦满眼秋。行李萧萧官棹稳，卧看明月过真州。  

***◆李征士存（俟庵集）***  

存字明远，更字仲公，饶之安仁人。好为古文辞，通医术。既而游于上饶陈立大之门。延佑开科，一试不第，即决计隐居。三以高蹈丘园荐，不应，秘书李孝光举以自代，当事者将以翰苑处之，不果。葺书室曰竹庄，题曰俟庵，人称为番阳先生。四方兵起，门人何琛迎养于临川。以至正十四年卒，年七十四。有《俟庵集》三十卷。仲公与祝蕃远、舒元易、吴尊光三人游，志同行合，号「江东四先生」云。虞山钱牧斋《列朝诗集》载俟庵诗，称为洪武中年卒者，误也。危学士素所撰墓志年月甚明。《俟庵集》，刻于明永乐三年，国子祭酒徐旭序之，谓其距俟庵之没五十二年，则俟庵已卒于明太祖未定金陵之先也。牧斋于史学最为详密，而不能无误，考证之难盖如此。  

杂诗三首  
赠胡巡检民  
昔年  
次韵戚总管赋雪  
次高元博韵  
下第南归别俞伯贞  
叉鱼  
伪钞谣  
祝丹阳以古琴见惠且寄以诗次韵答之复以史略一本为谢  
山中留夜宿明日以风雨对床眠为韵赋诗  
哀祝明远  
题云庵  
义役谣  
送徐典史归四明  
次汪簿秋日见寄  
送王季宝归江西  
早起  
别黄俊昭  
赠胡大使  
周伯清秋江晒网图  
怀友  
赠禹弼  
题寒青亭  
追旧二首  
梦祝直清  
赠人  
春帆  
落梅  
晚步  
呈原卿萧翁二表兄  
和吴宗师滦京诗  
挽三十七代仙姑  
次子勉韵二首  
次何高士成道韵  
赠别杨秀才赴真扬二州打捕提举司都目  
送倪东江之上元县主簿  

○杂诗三首  

老去无所为，结庐在竹庄。竹庄荆棘深，宿昔狐兔藏。岂无江海愿，齿发不足偿。生则居庵中，死则埋庵傍。  
秋日方杲杲，独行溪水干。纷然浣纱女，及此清未寒。相语有相厉，岁晏霜雪繁。谁云陶唐风，远矣不可还。  
慕古既多沮，从俗宁可安。吾冠方委尘，政尔不必弹。群醉敢独醒，孤芳若为园。秋风况无情，最解吹朱颜。  

○赠胡巡检民 【志 【父】 【文】 光卿，皆当年叛寇。奸臣指近年伯颜而言也。】  

重云闭湿热，欲作夏至雨。胡子溪上来，披衣一相语。南风解人意，稍亦入窗户。开樽荐瓜韭，汲井具鸡黍。子为庐陵秀，家世蕃且巨。早岁走京师，骞然好仪矩。诗书虽素习，杀气在眉宇。暂为巡警吏，出入备钲鼓。手弓张黑角，腰箭开白羽。里疃散鸡豚，垣墙奔狗鼠。因思闽广间，壤地有深阻。凶豪据溪洞，老幼负戈弩。几微相啖噬，动辄生龃龉。古今声教远，往往累南土。整齐非束缚，全活在绥抚。荒忽固无常，跳踉乃其所。虽云聚蜂蚁，颇亦顿军旅。远道困供输，穷陬多毒蛊。幸逢天子圣，元帅复雄武。前岁醢光卿，今年烹志父。此虽下愚者，生育皆父母。端由一念失，血肉涴砧斧。天道实宽容，皇威安敢侮。今闻豺狼窟，悉已反农圃。早暮或笙竽，村墟且商贾。奸臣操国柄，近亦死南浦。诏书一日下，海内尽歌舞。横算罢舟车，求贤复科举。闾阎皆跨马，流谪归故处。百祥斯可至，万恶为之沮。顾余头已白，甚觉负章甫。眼目更昏眵，筋骸将伛偻。子年纔十五，声价满吴楚。朋友实天伦，磊落倾肺腑。行当分阃椟，终可立朝着。相看方侃侃，索别何踽踽。波涛随地有，切莫倦篙橹。双双鹳鹤来，一一渔樵去。凄迷斜照草，髣髴晚烟树。出处莫为谋，音书可相许。  

○昔年  

昔年有语双白头，弃我忽作齐梁游。云鸿不飞音信断，宝镜尘昏秋鬓乱。君心一去如飘风，妾心死与黄河东。清霜昨夜入庭树，欲寄寒衣不知处。  

○次韵戚总管赋雪  

长风剪水不成片，城上将军铁为面。五更吹角堕梅花，天女骑龙泪如霰。坐令万瓦白参差，人在蓬莱水晶殿。黄河夜合鼋鼍深，太行晓裂豺狼战。尚怜庐阜足佳致，五百寒僧不开院。昆仑朔南日本东，未信天花一时遍。塞边勒马公所闲，桥上骑驴吾不倦。化工作巧本容易，腊尽春临已三见。明知无酒俱冷落，岂有多情更欢宴。长安市上一贫士，白昼闭门何所羡。  

○次高元博韵 【乱后作。】  

老逢盗贼繁，俛尔度昏旭。萧萧数茎发，连月不暇沐。昼常雨中餐，夜或林下宿。深惟昆冈上，谁辨石与玉。茹珍盖糠籺，饮水即醽醁。相逢破肝胆，岂但皱眉目。大宜适他所，采撷皆可蓛。朅来安且静，殆若立于独。南风满窗檐，衣袂清不醭。梅实得调鼎，松明胜然烛。顾此若蜗牛，壳中少涎足。故人意不满，蓬荜无乃辱。置酒对榴花，誓将徙华屋。吾闻学仙者，随处武夷曲。矧兹秋风近，白酒家有熟。虽无鱼羹饭，赖与盐虀粥。  

○下第南归别俞伯贞  

驱车出都门，别酒忽在手。去国古所悲，况复失良友。芃芃丘中麦，郁郁道傍柳。挥手从此辞，烟云黯回首。  

○叉鱼  

霜风刮面冰如刀，持叉入江矜厥豪。投深中叉始一出，眼涩肤冻如红桃。嗟尔得食亦稍稍，性命或与蛟龙遭。安得长叉一万丈，直向海中叉六鳌。  

○伪钞谣 【代为耆社作帐辞，谢尹杨思齐。】  

国朝钞法古所无，绝胜钱贯如青蚨。试令童子置怀袖，千里万里忘羁孤。岂期俗下有奸弊，往往造伪潜隈隅。设科定律非不重，奈此趋利甘捐躯。纵然桎梏坐囹圄，剩有囊橐并尊壶。生平心胆死相遁，口舌所挂多无辜。人生既以不堪此，恶卒乃藉生危图。苦之捶楚甘酒肉，役用在手犹柈珠。或思夙昔报仇怨，或出希觊倾膏腴。搜求宁肯剩鸡狗，污辱间有连妻孥。何如巧遇贤令尹，烛照剑断神明符。先穷支蔓到根本，矿铁虽硬归红炉。非唯此境少忧畏，亦遣邻邑多欢愉。自怜弱肉脱虎口，从此饮水皆醍醐。誓将白首至死日，顶戴岂与劬劳殊。愿推此举徧天下，咸使良善安田庐。  

○祝丹阳以古琴见惠且寄以诗次韵答之复以史略一本为谢  

凉风萧萧吹井桐，佳怀如宝千不逢。二年踪迹走阛阓，面目土炭心盲聋。萁荄岂异伏枥马，云汉独羡高飞鸿。诗琴远致心甚厚，金玉备具相玲珑。大珠沈渊炯不动，朗月照水清欲空。亦知庐阜入幽梦，幻此三迭银河风。纷纷醉里不知老，有此二美谁吾同。弹琴固可消世虑，作诗乃或令人穷。未如祝仙古岩下，往往遇会方瞳翁。聊将史略报深意，并问马首何时东？  

○山中留夜宿明日以风雨对床眠为韵赋诗  

雅性厌喧隘，结庐林野中。林中果何有，势利罕相从。异哉四子心，春江遡孤篷。洒洒竹方雨，泠泠松欲风。贫家百无为，蔬食随所供。但于文义间，稍愿相磨礲。顾此有余乐，言旋胡怱怱。人生难定期，往往如萍蓬。岂不易分别，谈谐谁与同。尚怀秋花前，兴满山园东。豆寒始能荚，韭润亦已丛。傥或不遐弃，清游应可重。  

○哀祝明远  

我昔游师门，与子始相识。襟怀蔼春气，颜色泽而皙。怜我学无方，为我数开迪。子言虽恳恳，奈此正茅塞。他时七月暑，子与舒元易。芒鞋杖而盖，访我到荒僻。松阴作参坐，快饮不余滴。清论秋夜长，草舍随所息。蚊■〈亡上虫下〉及风露，义不作宾客。别来子久病，传者亦非的。但云类痁疟，岂意至兹极。我尝习医药，此候颇不惑。中干而外强，翕翕唇颊赩。痰涎屡吞吐，寒热互煎逼。我虽弗果问，子固不能即。寄书或浮沈，遣价胡不克。纵无续命方，未必大差忒。一朝计音至，造物果难测。老师倡绝学，正赖相附翼。譬如万稂莠，初覩一二穑。有子未为多，失子良可惜。深惭病莫助，执绋当致力。及知已没土，尚拟瞻几席。因循至如此，过矣复奚饰。昔为同舍好，今有生死隔。嗟我凡下资，意欲填胸臆。支离久成熟，岂悟本方直。灵苗不自爱，日日纵螟蠈。今虽来照彻，实信已非亿。缉熙苟无怠，非久当有得。子虽在重泉，岂不念畴昔。明明为子告，执笔重凄恻。  

○题云庵  

夜宿云庵中，白云满床头。客来云不语，客去云不留。明日在山下，白云何处求？  

○义役谣  

八都安仁最下都，易水易旱生理无。奉公往役名主首，半是摘箬担柴夫。或因苗麦仅升斗，或忝殷实元空虚。千中得一称上户，土赤聊当辰砂朱。五更饭罢走画卯，水潦载道归来晡。夫丁木物诸琐碎，每以附近先供需。课程茶酒率倍开，所取盐米何锱铢。逃粮逃金不待论，职田子粒尤难输。公家督促过星火，唯听捶挞生虫蛆。几年辛苦垤容蚁，一界了毕锅游鱼。间逢令宰贤恤者，苏息无术空嗟吁。省府郡帖一朝下，义逊得许从乡闾。徐君更是好义者，率以公正人争趋。同时共事数君子，但有赞协无次且。出多出少由厚薄，若小若大皆欢愉。支吾纵广非独力，佽助能几咸安居。移东走西可免者，那上趱下归谁欤。不闻隳突到鸡狗，但觉和睦安犁锄。愿依此举更坚久，美事无以三年拘。  

○送徐典史归四明  

细雨堂前酒，初梅雪后吟。谁云新识面，已是旧知心。冉冉莲花幕，青青桂子林。箪瓢千古意，临别一何深。  

○次汪簿秋日见寄  

隔水秋云薄，连山夕照荒。去鸥分远色，来雁带初凉。风物何常异，人生亦自忙。因怀吾友问，医俗若为方。  

○送王季宝归江西  

露白村村晓，霜红叶叶飞。愁边仍岁晚，客里又人归。未别情无奈，临分语复遗。往来黄子敬，莫惜寄新诗。  

○早起  

短发梳残月，轻裳试晓风。无言浑似道，多病欲成翁。竹简聊千载，藜羹亦万锺。昂昂非自异，琐琐得无同。  

○别黄俊昭  

归矣黄夫子，清愁叶叶风。深知疑我独，无补与人同。天地年年老，江河日日东。相思有新语，并寄鲤鱼中。  

○赠胡大使 【黄河沧洲人。】  

久客徒催老，微名不救穷。寻诗亦及我，好事岂非公。勋业游天北，家乡望海东。重逢知几日，小酌晚林中。  

○周伯清秋江晒网图  

晒网夕阳斜，携壶入荻花。平生误识字，恨不作渔家。  

○怀友  

美人不可见，烟雨一登楼。隔岸谁家竹，娟娟不解愁。  

○赠禹弼  

相思不见最愁予，奈此村醪尽可沽。安得片帆风色顺，一时飞过洞庭湖。  

○题寒青亭 【并序。】  

余结庵竹庄上，率平阜浅流，唯南望山有连山，如楼台帘帷之在百里外，临川之云林也。天色清彻时，尝倚杖面之不能已。叹曰：彼生居是间者，其乐当何如也！他日蒋君自述其寒青亭者，传以示余，余欣然赋一绝寄之。时五月二十又二日。  
檐头鸟影案头蝇，鹅鸭沟渠渐渐腥。想见高人延客罢，披衣岸帻坐寒青。  

○追旧二首  

自是瀛洲第一人，玉浆麟脯几曾贫。想今尚秉千金帚，欲扫蓬莱海底尘。  
空谷何由滞此人，束书万里岂忧贫。秋清车驾滦河上，匹马嘶风在后尘。  

○梦祝直清  

斜窗半夜月娟娟，宿火添香独自眠。忽梦浔州祝经历，满头如雪坐空船。  

○赠人  

没马尘埃白昼驰，人生得似此翁稀。西风墙竹疏疏雨，短帽长髯百衲衣。  

○春帆  

能举人间万斛舟，中流何用橹声柔。杨花两岸东风软，送尽斜阳更未收。  

○落梅  

更开残酌不成欢，一片多情拂袖干。想见孤城吹画角，朔风斜日暮江寒。  

○晚步 【用唐高蟾韵。】  

茅屋青帘隔晚桥，白沙红树水迢迢。人生到底头如雪，莫管春风消不消。  

○呈原卿萧翁二表兄  

浓露微霜菊正开，红梨紫栗共衔杯。云山百里头俱白，十五年间三度来。  

○和吴宗师滦京诗  

紫驼白象壮行仪，但觉炎威日日微。露透地椒清宝仗，风生天棘满旍旗。金盘蔼蔼行新馔，玉体翛翛进夹衣。自得仙吟因想象，半生元不离门畿。 【又一首颔联云：「千官拥驾云朝起，万帐随营雪夜铺。」亦自壮丽相称。】  

○挽三十七代仙姑  

前身知在月中央，金缕瑶环梦未忘。麟馔已供仙府贵，鸾封犹被国恩长。碧云万里箫声远，黄壤千年剑气藏。空使人间有凄怆，满山松柏雨浪浪。  

○次子勉韵二首 【甲午年避地于彼，绝笔之作也。】  

蛇虎纵横二载余，偷生于此计何疏。俗情只欲分茅土，国士终当顾草庐。留世但知瓶有雀，携家敢叹食无鱼。试看何氏新园里，种菜墙根已蔼如。  
疲马常思卷旆旌，如何处处尚屯兵？为邦喜有汉三杰，习礼惭无鲁两生。虽觉风沙成昼晦，终期河汉向秋明。买牛负耒归乡里，没齿箪瓢亦已荣。  

○次何高士成道韵  

许我重来意甚真，山林城郭路由分。十年共忆青灯旧，一日相看白发新。促席未衔杯里月，携鎌先割陇头云。临流尽有西风便，杖屦终当逐后尘。  

○赠别杨秀才赴真扬二州打捕提举司都目  

锦江重会各苍然，别梦惊回二十年。虞府已需君入幕，诗坛犹笑我无毡。琼花月冷看骑鹤，玉椀春香取献■〈豸开〉。此去帆樯千里近，封书到得故人边。  

○送倪东江之上元县主簿  

沙头烟际挹征襟，嚼尽梅花出短吟。乡党又成千里别，功名聊尽百年心。东南形势风流远，吴晋山河苍莽深。此去吟边有高迈，客樽应与尔同斟。  

***◆赵处士偕（宝峰集）***  

偕字子永，宋魏王廷美之后，迁于慈溪。自以前代宗室，不求禄仕。尝读杨文元公遗书有省，隐于大宝山之东麓，学者称为宝峰先生。郡守县令多执弟子礼，受成法焉。门人乌斯道序其遗文，谓为有道之言。六世孙文华重刻。其诗不多，类皆陈腐之语，录其稍蕴藉者存之。  

送叶伯奇入官  
送阿里择之都目之浮梁  
题引子龙  
送宗元始和尚之天竺维那  
题梅书于周砥道宅壁间  
送伯奇入官  

○送叶伯奇入官  

朔风列列，海天茫茫。良朋告别，我心皇皇。既卜隐居，花屿之阳。既有诸贤，可以徜徉。岂宜今日，有兹远行。吁嗟大道，不明久矣。矧我后进，流俗靡靡。正喜幽人，所居依迩。开我清明，涤我尘滓。庶其有赖，日新无已。不谓此行，匪人可止。荡荡上帝，厥鉴昭然。福善祸淫，至公无偏。吾友伯奇，道心本全。落落默默，融融渊渊。于人弗欺，常畏于天。矧今执政，笃于敬贤。岂不念女，孝心虔虔。岂不容女，奉安尔父，以享万年。  

○送阿里择之都目之浮梁  

古人在畎亩，尚不忘乎君。为官不尽职，何以为人臣。吾观四海内，茫然浩无垠。兵甲尚未息，伤哉此良民。省台与州县，冠盖多如云。真知小民苦，落落今几人。先生业儒术，其才尤出群。皇朝有此老，合置要路津。白发已满鬓，青衫不挂身。郁郁淹下僚，壮志何由伸。天寒途路长，北风扬沙尘。勖哉加餐饭，此外安足云。  

○题引子龙  

黑云万里随长风，白日失色天蒙蒙。老龙翻身出海底，瞬息之间升太空。小龙奋跃力尚微，举头大叫追其宗。老龙正飞复回顾，辉辉紫电生双瞳。浩然神气两相接，其间变化难形容。秋蟾老子写此图，野夫一见心忡忡。苦念苍生久枯槁，焚香再拜心肃恭。上祈老龙垂恻隐，特遣龙子施神功。四时膏泽及时降，大有五谷年登丰。风不鸣条雨破块，厝民寿域时熙雍。龙兮龙兮，有功如此，斯不失其为真龙。  

○送宗元始和尚之天竺维那  

觉来何处有莺鸣，寒碧山中正五更。遥想高人思我处，霜华月色半窗明。  
数声钟罢木鱼鸣，不管桑田几变更。惟有西来意无限，一溪寒玉照人明。  
上人自有荆山玉，岂爱骊龙颔下珠。杨柳湖边天未晓，偶随孤棹落西吴。  

○题梅书于周砥道宅壁间  

老梅枝老花逾妙，几度相看正眼开。不道夜深人正睡，一枝随月上窗来。  

○送伯奇入官  

目断斜阳雁不来，碧空无畔绝尘埃。此心久矣坚如石，生意萧然冷似灰。之子入官偏局蹐，谁人为我暂徘徊。秋风已到桂枝上，借问缘何花未开。  

***◆栲栳山人岑安卿（栲栳山人集）***  

安卿，字静能，余姚人。自号栲栳山人，以所居近栲栳峰也。与李著作季和、危学士太朴相善。尝作《三哀诗》，吊宋遗民之在里中者。寄托深远，有俯仰今昔之思焉。岑氏昆季多以科名显者，而静能独沦落不偶。其《简王子英诗》云：「平生耕稼心，愧此老病躯。」又云：「老成愧苟得，童稚羞无官。」又《会资敬庵诗》云：「我穷不出门，颇觉天地窄。」何其坎壈抑郁之甚也。兵火之余，典籍散佚，而今日尚知有静能者。岂非显晦亦各有数邪。  

古意四首  
百雁图  
食新笋  
盆兰  
梦中作  
送景融侄之淛  
次兹息庵冬日海棠韵  
和李宰韵  
灌畦  
送任正之旋里  
伤心行用李长吉韵  
咏范氏池亭  
三哀诗  
题太真春睡图  
次韩明善题推篷图  
题晴川图  
二月二日大雪偶赋时寓州郭  
出门偶赋  
予观近时诗人往往有以前代台名为赋者辄用效颦以消余暇  
八月上旬出游晚归  
题张彦明所藏剪纸惜花春起早图  
美人行  
防盗夜行  
求叶仲舆写墨竹扇面  
逢秋  
谢李仲容见赠  
次王敬助见寄韵三首  
八月十九日宿慈水车轮桥野人家夜闻犬吠有一人立门首忽问曰鸡鸣否诘之乃入县膺役者盖卜夜之早晚恐违官事也感而枕上有作  
九月三日晚与郑元秉对坐至日暮小雨后归宿偶成  
夏夜偶成  
沙县小楼  
寄易礼弟  
简王东皋  
重峰寺祈雨后简李元善  

○古意四首  

亭亭千岁松，起自一寸植。苟无斤斧患，寿可比金石。青青园中草，一雨回故色。清霜忽飘零，雕悴在顷刻。  
宝刀不断水，线溜可穿石。君看城门轨，要非两马力。为学不苦心，虚谈政何益。伟哉大禹功，犹思寸阴惜。  
浚冲执牙算，武子蓄金埒。积镪不能施，名秽身亦灭。富贵何足云，道义自可悦。偃蹇彭泽腰，不为五斗折。  
江河东入海，天汉恒西流。感此不息机，宴安匪良谋。农夫务耘植，为学奥义求。青春厌老大，还可回施不？  

○百雁图  

离离鸿雁群，渺渺水云国。白雪剡川藤，玄香牧溪迹。形真具生意，彷佛二百翼。四海兄弟情，于兹见叙秩。前鸣后如应，高下低复逆。随阳足稻粱，直夜防机弋。水寒芦叶黄，霜清苇花白。群游得所止，一气同悦怿。哀哉《淮南谣》，布粟歌斗尺。东阿赋豆萁，才高终摈斥。观图适念此，翻为古人戚。今人犹古人，毋为后人惜。  

○食新笋  

黄虀瓮已竭，枯■〈月肃〉筐亦空。老芥长芒刺，食久咽为痛。山雨拆竹胎，未入春盘供。畦丁适踵门，致我亲戚送。脱绷锦纹散，切玉霜刀弄。新香歕汤鼎，馋涎迸齿缝。未倩搜诗肠，已破食肉梦。参禅诚滑稽，煮箦宜笑哄。赞宁谱亦佳，涪翁句堪诵。僻居东海偏，斯味时一中。山僧应厌餐，饱食听春咔。  

○盆兰  

猗猗紫兰花，素秉岩穴趣。移栽碧盆中，似为香所误。吐舌终不言，畏此尘垢污。岂无高节士，幽深共情素。俯首若有思，清风飒庭户。  

○梦中作  

积雨稍开霁，晴川棹孤舟。双目豁阴翳，四望余云收。轻风生衣袂，洒洒舒烦忧。桥横落日迥，水与山俱流。白鸥洲渚凉，黄鸟林塘幽。十旬九阴雨，兹晴信难求。美景与心会，及暮犹迟留。宾朋惬清赏，晤语更献酬。归途见明月，华颠风飕飕。  

○送景融侄之淛  

宴安人鸩毒，我老嗟无闻。知汝行有日，送汝宁无言。汝父早即世，汝子衣犹斑。汝弟颇知学，且识应门难。别家思自奋，托荫薇花垣。王侯近下士，接待礼尤宽。人观所为主，结交慎扳援。期汝在远大，嘱汝犹殷勤。蛟龙蛰深壑，变化斯须间。鵰鹗志霄汉，奋迅凌风翰。钱塘萃佳丽，比屋人烟寰。寝食须自谨，勿蹑春风门。酌此一杯酒，我心愈忧烦。功名倘相遂，寄我归来篇。  

○次兹息庵冬日海棠韵  

盈盈宫锦仙，厌彼繁华场。当春不自献，婉娩怀无方。托根旃檀林，金仙借恩光。群阴正凝冱，特与回春阳。拒霜宜愧死，江梅亦羞香。翻令桃李颜，应有趋时伤。定惠一笑姿，未免随春芳。始信鹤林仙，解逞非时妆。  

○和李宰韵  

春风吹繁花，秋露净孤月。壮年嗜好新，对此每倾悦。年来百念灰，搔首惟短发。流光不我与，苔生古人骨。常怀却世纷，宴坐学龟息。心乎茂叔莲，兴乃子猷竹。从渠鹏去留，不问马得失。李侯宦游踪，来僦海上宅。庭兰茁春芽，笑语落霏雪。诗文尝我过，老晦资启发。穷思独善身，自献殊未屑。对酒还当歌，甘旨肯朝夕。君心与我怀，相对交叹息。  

○灌畦  

灌畦起清晨，汲水甘自劳。微露湿裳屐，凉风吹鬓毛。缅怀汉阴丈，东陵亦其曹。顾予何为者，佚豫敢自骄。日午得偃息，读书志弥高。年饥见秔稻，万民免煎熬。寄迹天壤间，于焉遂逍遥。  

○送任正之旋里  

君居东海国，投犗思钓鳌。持竿三十年，归来鬓萧骚。六鳌不可得，动荡空波涛。跋涉山海间，力费心徒劳。惟余诗酒兴，不负平生豪。朅来三山居，燕坐楼阁高。开窗纳新月，展席延清飙。此乐我所嗜，爽气生肤毛。世人附炎热，反为我辈嘲。穷冬雨雪途，竹舆替兰桡。归隐五磊峰，俯视双丸跳。何当共登览，长啸青云霄。  

○伤心行用李长吉韵  

朔风动清吟，孤月流寒素。白发困青灯，红妆泣秋雨。罗扇沿网虫，宝鉴青鸾舞。白昼魍魉行，山昏鬼无语。  

○咏范氏池亭  

虚亭巧结构，有此观鱼境。碧沼风生纹，高林月留影。花竹列我前，松杉瘦而颖。山环翡翠屏，水莹琉璃井。书生东海来，山水颇深省。喜有郑家湖，诗文每相警。  

○三哀诗  

故厉先生  
故高先生  
故李先生  

△故厉先生 【先生讳元吉，字无咎，号半村。宋末举进士第，为乌程尉。】  

厉公予先师，侃侃国髦士。文词奋白屋，名识动丹扆。帝乡眷遇殊，曲宴锡丰侈。青衫何足云，倏忽期显仕。云何尉苕溪，露泣秋萱死。朔风撼南极，黄屋继隳圮。归栖从山云，松柯荫琴史。挥泪新亭悲，诗穷《黍离》旨。雪霜转侵凌，故里不可止。漂泊海东西，生计日雕靡。暮年赋归欤，幸遂首丘志。遗经惜无传，嗣续但耘耔。死别三十春，恨未致一慰。何当马鬣封，秋菊荐寒水。  

△故高先生 【先生字师鲁，里先儒。】  

我忆总角初，群立侍师鲁。苍然太古姿，肩发垂素缕。慨思英发时，济济整风度。承家二百，衣冠踵余武。驰骋文藻林，濩落老无遇。转盼五十春，国祚倏非故。荒凉东海滨，谁复嗟罄窭。幸余慈溪翁，诗文接情素。孙枝复萎折，宗祏凛无主。斯文竟何辜，不缀一线绪。嗟予三世交，念此转增慕。萧萧务樟风，悲号惘难诉。  

△故李先生 【先生字天锡，号碧峰，里先儒。】  

吾乡山水佳，间世产英特。迩来百年间，接武愧寥寂。苍苍栲栳峰，东西峙空碧。先生擅斯名，挺挺无愧色。驰声翰墨场，群彦咸辟易。五色日迷眼，造物秘莫测。余年付诗酒，琴诗自朝夕。晚交无功师，妙语契金石。谈空眇生死，奚以贫贱戚。青衫固不就，纵就国步革。凄凉文会基，狐兔穴遗甓。我生恨后时，不及风采识。空余书一编，焚香得翻绎。  

○题太真春睡图  

东风吹香荡晴昼，长安宫殿花如绣。海棠一夜拆轻红，淑气熏蒸困醇酎。太真徙倚沈香亭，宿酲未解春冥冥。眉峰敛翠翳秋水，侍儿夹拥花娉婷。玉床腻滑芙蓉展，水沈烟袅金屏暖。丹腮融润珊瑚温，宝钗斜鬌乌云绾。上皇玉笛那敢吹，地衣红皱靴轻移。传令别殿罢歌管，流莺不语游丝垂。渔阳鼙鼓边尘动，台阁无言卿士懵。妇人一睡四海昏，主闇臣谀总如梦。翠华西狩九庙隳，祸胎未剪三军疑。马嵬之梦生死诀，一时悔祸人心归。骊山举燧供欢笑，犬戎蹴踏周原草。丹青谁写春睡图，后世不须箴太宝。  

○次韩明善题推篷图  

青松阴阴间修竹，六月翛然破炎溽。梅花一味只宜冬，江上孤舟水边屋。笔端春信回孤根，鲛绡浅抹玄霜痕。江南烟雨正愁绝，一枝唤醒罗浮魂。无声诗生有声画，吟咏工夫见挥洒。坡翁仙去二百春，梦绕松风古亭下。兹花清致谁堪当，孤山题品渊源长。推篷细认心凄凉，鼻端彷佛闻天香。  

○题晴川图  

清溪粼粼生浅花，晓日倒射摇金沙。翩然双鹭下危石，玉雪照影无纤瑕。溪边小景入图画，青烟绿树渔翁家。渔翁归来歌未终，鹭鸶忽起芦花风。回眸遥望不可极，但见白玉飞青空。昔年夜宿潇湘浦，彻晓不眠听急雨。解衣曳杖立沙头，何似今朝得容与。长安马寒泥没腹，雪满朝衣冻肩缩。试令援笔题此图，长篇应赋《归来》曲。  

○二月二日大雪偶赋时寓州郭  

东风吹寒春漠漠，海气作暝天昏昏。空阶夜落雪一尺，起看万树梨花云。诗翁捻须僵不死，开窗强作饥猿蹲。欲呵冻笔写清思，瓮中余沥催频温。山僧积财富畎亩，驱驰役事何纷纷。木鱼停挝磬声绝，但听衙鼓趋公门。何如孤舟钓鱼叟，一蓑独钓寒江濆。  

○出门偶赋  

老骥伏枥风萧萧，饥鹰侧目看青霄。骊龙抱珠海底卧，虎豹不噬群狐嗥。河边老人倚墙坐，六合茫茫弹丸大。平生剩读古人书，倒箧青钱无一个。侧闻朝廷遗逸征，集贤著作空盈庭。紫微堂上日羊饭，世祖山河如砥平。  

○予观近时诗人往往有以前代台名为赋者辄用效颦以消余暇  

章华台  
姑苏台  
朝阳台  
黄金台  
歌风台  
戏马台  
望思台  
铜雀台  
凤凰台  

△章华台  

周纲陵夷九鼎轻，玉帛交错朝蛮荆。熊虔北睨志未已，积材垒土搀青冥。姬姜丽质郑卫音，台中燕乐森如林。汾沮远略肘腋变，干溪一散愁人心。荒山饥走归无所，睡酣又失涓人股。棘闱深闭魂魄飞，申亥负尸埋浅土。章华台上空子规，啼杀游魂终不归。  

△姑苏台  

吴王筑土山为址，俯视水云三百里。台中歌舞萃华丽，金碧巑岏眩珠翠。江花泛泛浮鸱夷，会稽思霸甘卑辞。千金不买西子笑，一舫竟逐陶朱归。丹砌草深麋鹿卧，凄凄棘露沾人衣。阖庐丘墓虎为卫，至今钟磬闻余悲。游人不悟国倾亡，松间援笔题真娘。  

△朝阳台  

巫峰十二青参差，石形俨现仙娥姿。苍藤翠木怯凄冷，精诚夜感襄王思。仙衣缥缈仙裙湿，云影飘飖雨声急。阳台朝暮不胜情，高唐想象愁无极。梦中寄遇事杳冥，公子雕辞亦胸臆。荒凉古庙屹江干，台空不见行云迹。游人怅望尚徘徊，古碑寂寂荒莓苔。  

△黄金台  

雕墙峻宇无不亡，蓟城筑宫国乃昌。屈身延士礼优异，四方英俊如云翔。郭生马喻真良策，亟拜乐卿为上客。兵行旬日入临淄，秦楚诸君咸辟易。夙心已雪先王耻，七十齐城祇余二。君王仙去主帅逃，叹息后人非继志。巍台悲惨朔风号，不知骑劫何时招。  

△歌风台  

嬴秦北筑声万里，芒砀无人识云气。鸿门斗碎骊山焚，汉楚残民半为鬼。重瞳失道身首分，沛公酒叙还乡恩。风云飞动白日永，歌声激烈悲勋亲。四方备御思虎士，进取守成良不易。长陵崇奉四百春，歌台遗筑今荆杞。壮哉一曲《大风歌》，千古英雄尽怀愧。  

△戏马台  

彭城负险河为障，南屹崇台势雄壮。重瞳奋迹入秦回，诸侯揽辔皆东向。酒酣蹴马升崔嵬，鬉翻鬣振云烟开。倚鞭四顾示无敌，指挥貔虎心雄哉。黄金间行亚父去，帐下茫然失谋主。楚歌声合溃重围，昔日名骓空故步。千年积恨气未消，绕台泗水撞飞涛。  

△望思台  

金茎擎露空崔嵬，湖台筑恨心犹哀。剖桐殡土事暧昧，祸机元自长生来。寿踰大耋世已稀，赵国憸人心险巘。盗兵诛佞两非是，屈牦督战犹惊疑。衔冤竟殒鸠泉里，壶关三老言非迟。向无少卿护病已，上林僵柳何缘起。空余老泪滴纹甃，斑斑相间苔花紫。  

△铜雀台  

汉室分崩成鼎峙，铜雀翚飞邺宫起。碧甃漾日覆纹鸳，蕙帐凝香集余妓。我观创始既骄逸，后裔焉知惕奢侈。洛阳宫阙凌青霄，公卿负土何焦劳。玉音亲责役夫缓，瞬息身首横霜刀。荒游日恣典午肆，西陵空掩欺孤智。至今砚墨抱遗羞，千古奸雄秽青史。  

△凤凰台  

万里长江东入海，千年高台今尚在。当时谁道凤凰来，览德何人足相待。凤声悠悠梧叶空，谪仙文采流长虹。跨鲸一去不复返，后人欲语羞雷同。海上三山渺何许，群仙骑凤隔风雨。登临空咏谪仙诗，白鹭斜飞过秋浦。  

○八月上旬出游晚归  

栲峰老人头雪白，竹扇如箕障炎赫。徐行阡陌稻花间，稚子歌呼手高拍。西风吹我衣巾轻，鹭鸶飞起鸜鹆鸣。西山一饷挂龙雨，薄暮归来新月明。  

○题张彦明所藏剪纸惜花春起早图  

流苏帐卷春寒轻，纱窗弄碧天微明。软红娇紫怯朝露，美人推枕心为惊。鬓云未绾香奁开，侍儿侧立肩婴孩。黄莺飞动花影乱，停梳睥睨犹相猜。谁将妙意寄工巧，溪藤雪莹金刀小。丹青退舍松煤枯，剪出天真数分杪。筌熙倾轧空自夸，惟竞时人颜色好。无声有声两相副，此景此诗均压倒。司空见惯了无言，应是禅心被花恼。  

○美人行  

锦云窣地春风软，彩鸾影展乌云绾。绣茸慵理怯余寒，宝凫烟断花阴转。露晞香径苔藓肥，凤鞋湿翠行迟迟。凭阑无语何所思，默看双蝶花间飞。  

○防盗夜行  

翠萝滴露络纬鸣，熠耀照影秋水清。轻云度白河汉明，月挂半璧生东溟。幽人不寐起夜行，铁挝攫地铿有声。绿林豪客慎勿惊，白昼大盗犹纵横。  

○求叶仲舆写墨竹扇面  

此君一日不可无，子猷笃爱心欢愉。延平官舍斩伐余，稽山倦客心烦纡。先生抛官南海来，胸中丘壑争崔嵬。笔端造化夺天巧，箨龙一夜惊春雷。素绢团团剪秋月，愿染玄霜写幽绝。萧然便觉风雨生，顷刻清寒屏炎热。昔时与可称绝伦，息斋近世尤逼真。我持此扇出门去，要使袜材咸萃君。  

○逢秋  

高梧脱叶金井寒，璧月夜挂珠阑干。银河万里浸虚白，凌风欲访乘槎仙。金壶箭水声第一，画角《梅花》听凄恻。三山楼阁碧海凉，老鹤不眠清露滴。  

○谢李仲容见赠  

海风立水天空蒙，瘴云昼掩蓬莱宫。仙人跨鹤天姥东，归来楼阁昏无踪。九仙山高玉为户，广寒夜访乘鸾女。桂香滴露梦不成，看彻《霓裳羽衣舞》。宫袍舞锦花翩翩，诗成毛骨生清寒。飞章赠我归剡川，推篷月在梅花边。  

○次王敬助见寄韵三首  

开元古名剎，独客思凄然。不佩六国印，元无二顷田。吾犹甘自守，人政不须怜。堪笑陶朱子，西施共上船。  
琴书曾远访，访我海东滨。对酒不成醉，看花惟惜春。青灯书有味，白眼世无人。尽有耕桑趣，翛然一幸民。  
秘图留滞日，乡思已凄凄。黄卷挑灯阅，红妆掩镜啼。交新情僶俛，感旧恨低迷。语及深知处，应怜独鹤栖。  

○八月十九日宿慈水车轮桥野人家夜闻犬吠有一人立门首忽问曰鸡鸣否诘之乃入县膺役者盖卜夜之早晚恐违官事也感而枕上有作  

官道月瞢瞢，微云弄薄晴。居人闻犬吠，行客问鸡鸣。王者化无外，公家事有程。民心虽谨畏，何日是升平。  

○九月三日晚与郑元秉对坐至日暮小雨后归宿偶成  

归人归未得，天际复生阴。小雨湿官道，清砧伤客心。萧肥兰蕙瘦，雀语凤鸾瘖。坐对荥阳老，空怀正始音。  

○夏夜偶成  

雨下山云黑，雨收山月明。凉风蚊蚋散，活水蚓蛙鸣。露顶中庭坐，披衣曲砌行。遥怜荷戈士，触热入占城。  

○沙县小楼  

半载客延平，沙阳梦愈惊。蛩鸣深巷静，月昃半楼明。故国三千里，归途一月程。西风在庭树，絺绤不胜情。  

○寄易礼弟  

越客半年住，闽溪千里流。山高不碍梦，日暮易为愁。兄弟终相忆，乡闾非所忧。何当先垄侧，同理钓鱼舟。  

○简王东皋  

剑光飞射斗牛寒，应笑如今铗尚弹。万国梯航朝帝阙，百年礼乐付儒冠。黄金用尽无颜色，白发交深见肺肝。重念蒲轮东鲁客，暮年名动汉朝端。  

○重峰寺祈雨后简李元善  

麈尾高挥演大乘，火云不散愈崚嶒。谩同三岛吟诗客，闲访重峰醉酒僧。 【僧谓竺西。】 翠竹阴移凉梦远，碧莲香散暮云凝。归途未即天瓢注，犹有长风解郁蒸。  

***◆去华山人洪希文（续轩渠集）***  

希文，字汝质，莆田人。其父岩虎，号吾圃，宋贡士，为兴化教谕。希文，其次子也。岩虎与坐万山中，朝晡盂饭，烧芋咬菜相倡和，无愠色。岩虎有集曰《轩渠》，希文因自号《续轩渠集》。岩虎卒，嗣为乡先生，郡之名族争致西席。郡庠聘为训导，大宾延请无虚岁，卒时年八十有五。以生年考之，当生于前至元壬午，卒于至正丙午，实与元代相终始。郡人林以顺谓其诗得意处，皆自肺腑流出。至于造语炼字之法，颇费工夫。易隐卓器之曰：吾圃试校游洋翁季枕边谈诗，以「僧敲未敢一言定，鸟过曾安几字来」之句授之。《夜卧三鼓闻书声》云：「有子定知吾事足，贫家颇觉此声佳。」《志喜》云：「甫讥失学难为比，琰见趋庭喜可知。」所谓是父是子，自成一家机轴者也。  

闰八月郡庠小集呈高一初广文并会间诸老  
闻清漳近信  
送林景惠和兴化教谕三首  
贫甚食草具作  
癸酉闰三月十六日仙邑馆所儿子琦入梦怅然不怿后八日自解  
枕簟入林僻  
尝新橄榄  
拟古呈贺郡公  
续聂夷中伤田家  
读涑水司马公和金陵王半山烘虱  
初冬述怀十四韵戏简周介福陈仲敷二先生  
题圣墩妃宫湄洲屿  
书夏政斋欠伸背面美人图  
饭牛歌  
煮土茶歌  
听琴歌  
癸酉六月十四日臂痛不自聊戏作短句  
春寒无炭  
晓行途中书事  
读杜拾遗老瓦盆戏作  
独立  
少睡  
郊行  
龙华上人馈白粲  
览镜戏作  
述近怀示诸庚老  
癸巳新春作  
寄潘茂  
客中遇寒食二首  
寿峰翫月  
秋声  
蒲萄  
仙邑馆所归溪行书触目  
春半采花  
菜羹  
春晚郊行书所见  
种竹  
首夏偶成  
清明游陈氏园亭  
糖霜  
陪东泉郡公作霖料院登檝江水亭  
朱千户自京归  
春晚同数客游灵岩广化寺书所见  
新秋客中  
牡丹  
书画扇  
夜坐偶书  
无题  
田舍曲  
明皇太真避暑安乐图  
周广文溥别莆且半载地远不及奉状□□□自杭简莆诸老离索之怀见于言外次韵奉谢聊发千里一笑  
幽居二首  
寒食途中书事  
二月梅花  
春晴  
至正庚子十一月二十七日梦中作  
守岁  

○闰八月郡庠小集呈高一初广文并会间诸老  

今年中秋月，不见白玉盘。天公莫省事，留待闰月看。邂逅至此夕，万里云漫漫。孀娥为谁怨，不肯骖素鸾。尊酒兴不尽，聊借今日欢。庭前桂花开，更觉酒量宽。随寓皆可乐，何必游广寒。相从君子堂余庆由衣冠。当时金谷园，徒起长恨端。丁宁坐中客，慎勿嫌冷官。东篱菊渐黄，尚可供游观。  

○闻清漳近信  

龙逃海水热，简书亦足畏。蹇蹇皆王臣，或有独劳悴。有司输军储，风■〈舟风〉往供馈。朔风卷欃枪，愿散旄头彗。苍生岂不困，督责太烦碎。侧闻良家子，坑堑纷填弃。坐视若不闻，勇壮失赑屃。毋负朝廷恩，泥沙倾廪饩。猖獗迫河隍，踟蹰果何迟。堠鼓日夜鸣，击鲜交劳吏。燕寝尚宵衣，健儿独搴帜。圣祖仁立国，垂统千万祀。方隅有窃发，敢不趋父事。宜推子弟恩，疾痛■〈月片〉膺臂。奈何当此时，反若秦越视。太平日已久，凶恶无噍类。富庶非不多，休祯靡不至。何当秽浊清，凯奏欢童稚。使我闽囝翁，翘首瞻佳气。  

○送林景惠和兴化教谕三首  

华星何历历，际此时休明。向来章甫冠，太平皆长缨。某也收科第，濯濯邦国桢。某也受书礼，拟作观光行。侬亦清浪儿，岁月徒峥嵘。寿陵欲进步，蹇涩路不平。岂不念憔悴，借誉无公卿。逝将买一廛，空谷为耕氓。歌声出金石，聊以陶吾情。  
朝游夹漈山，漈水何涟漪。暮登石门山，山石亦差差。水石太古色，山人去何之。君今游此山，为予访颓基。多谢吹藜翁，七略今有归。矧兹十室邑，文献犹庶几。君子乐育才，薪槱理不遗。白袍久延伫，雪立风披披。喣之以惠风，畅若春阳熙。前程虽云迈，来者犹可期。 【夹漈，郑夹漈所居。石门，陈聘君所居。】  
昔我侍吾翁，设教山水乡。抠衣琴册暇，问礼俎豆行。在寝皆渊骞，籍湜走以僵。五年饱藜苋，粗粝甘我肠。别我事瓦解，改邑从新冈。蓁荆暗丹雘，岿然鲁灵光。回首三十年，追忆成荒唐。独有溪水声，弦诵犹琅琅。  

○贫甚食草具作  

赤苋赤如脂，苦荬甘如饴。盘登恶草具，味等薇与芝。贤哲逝已远，昧昧余所思。伊人既忘世，此外皆若遗。梁肉世岂乏，饱死黄儿。千金渥洼种，岁晚鸣枯萁。尚余耽书癖，不与尘土缁。此乐岂在外，箪瓢犹山雌。蹇劣安所性，所恨生清时。 【扬子《法言•修身》：「或问回之箪瓢，臞如之何？曰：明明在上，百官牛羊，亦山雌也。闇闇在上，箪瓢捽茹，亦山雌也。何其臞。」】  

○癸酉闰三月十六日仙邑馆所儿子琦入梦怅然不怿后八日自解  

人生寿几何，过若飞鸟速。讵云垂老日，欠汝泪一掬。弃来将一期，触感常在目。夜梦或见之，恍若牛舐犊。回头语锺琰，此子岂不蓄。得非爱惑聪，戏我如蕉鹿。吾年在桑榆，期汝犹丝竹。胡为舍我逝，世事如水覆。嗟哉六如身，悟道讲已熟。莫将恩爱刀，更刻风中烛。  

○枕簟入林僻  

朱夏困蒸郁，城市多淫哇。闲招啸云侣，来食山中霞。山中有何好？泉石端可嘉。清溜接笕筒，火种怜菑畬。枯松偃涧壑，赤日流丹砂。茂林无珍禽，眢井空讙蛙。桃笙寄惫懑，菊枕便昏花。烦襟顿消释，密荫争交加。羲皇有神交，蘧庐等仙家。久坐令人健，微吟到日斜。浮云沧海狗，歧路常山蛇。祥飙偶披拂，哀音余掺挝。山深民多醇，邻酒亦易赊。去去下岩扃，归途暝栖鸦。  

○尝新橄榄  

橄榄如佳士，外圆内实刚。为味苦且涩，其气清以芳。侑酒解酒毒，投茶助茶香。得盐即回味，消食尤奇方。宫商舌底发，星宿胸中藏。虽云白露降，气味更老苍。山林假岁月，颜色饶风霜。以兹调众口，谁敢轻颉颃。作此橄榄诗，远继葑菲章。大器当晚成，斯言君勿忘。  

○拟古呈贺郡公  

乔林巢独鹤，自爱经几秋。戛然伸其喙，众鸟噤不啾。饥啄玉山禾，渴饮清渭流。岂不念饥渴，芳洁慎所求。翘首仰云衢，亦有健翼游。云衢非吾事，所性林泉幽。林泉有何乐，鸡鹜相与俦。贼粮固其性，耿介难自谋。鸡肥鹤日瘠，谩自高一头。况又去其半，半载不见酬。众禽■〈言厄〉然笑，饿死予尔羞。饿死则犹闲，未死将谁尤。 【扬子《学行》：「频频之党甚于■〈与鸟〉，斯亦贼夫粮食而已。」】  

○续聂夷中伤田家  

贸贸丘麦秀，蝡蝡吴蚕生。微行执懿筐，亦既受厥明。上焉给王赋，下焉纾官征。岂为饥寒念，所念疮痏平。哀哀生理窄，了了无余赢。恻怛夷中诗，万古田舍情。  

○读涑水司马公和金陵王半山烘虱  

文人语多任务，徽纆自绳纠。啮虫至么么，谓可悬户牖。胡为大车轴，贯心竟何有。御寇近道翁，纵此澜翻口。景略疏救时，袖此无用手。挂名青史中，遗笑传不朽。后世为美谈，姓字记谁某。二公廊庙资，力可扶宇宙。如何唱酬间，爬剔便絮垢。仁义虱其官，有益国家不？三叹《商君书》，掩卷重搔首。  

○初冬述怀十四韵戏简周介福陈仲敷二先生  

颛顼方用事，威节何辛酸。百卉无遗秀，千林变成丹。阴风日凄厉，梯此长恨端。妖艳不可极，予生尚多艰。寒炉守煤烬，枯条满青山。干釜忆瀺灂，甘井生波澜。新霜骨髓痛，永夜衾裯单。病马闻饥嘶，霠猿听号寒。起坐复■〈疒幸〉■〈疒束〉，有酒难为欢。愁如匪澣衣，何时思一浣。弃置儿女悲，壮志生羽翰。况当警寇盗，戒备严乡关。愿请受长缨，殄彼为民残。天乎矜其能，夕死意所安。  

○题圣墩妃宫湄洲屿  

我昔缆舟谒江干，曾觌帝子琼华颜。云涛激射雷电汹，殿阁硉兀鱼龙间。此洲仙岛谁所构，面势轩豁规层澜。壶山峙秀倒影入，乾坤摆脱呈倪端。粉墙丹桂辉掩映，华表耸突过飞峦。湘君小水幻灵骨，虞帝迹远何由攀。银楼玉阁足官府，忠孝许入巫咸班。帝怜遐陬杂鲸鳄，柄授水府司人寰。五云殿邃严侍卫，仙衣发驾朝天关。危樯出火海浪破，神鬼役使忘险艰。灵旗毵■〈沙上毛下〉广乐振，长风万里翔孔鸾。平洲远屿天所划，古庙不独夸黄湾。至人何心恋桑梓，如水在地行曲盘。升阶再拜荐脯藻，不以菲薄羞儒酸。日谈书史得少暇，石桥潜度凭雕阑。诗成不觉肝胆醒，松桧蓊荟鸣玦环。骑鲸散发出长啸，追逐缥渺乘风还。  

○书夏政斋欠伸背面美人图  

■〈髟上委下〉鬌高髻宫样妆，天风飘飘云锦裳。心华未肯开桃李，纵有粉黛难辉光。怪渠何事长背面，百岁风花能几见。云收雨散易伤神，齐鲁姬姜颜色变。当时画史笔亦神，风流酝藉作欠伸。丹青意在毫素外，纵使貌得非天人。可怜前代汗青史，薄命佳人类如此。几多宠极爱歇时，失意长门暗宫里。老人耳冷不欲闻，世人儿子徒缤纷。摩挲喜见法眼净，为君起炷炉中熏。  

○饭牛歌  

牛咤咤，蹄趵趵，枯萁啮尽芳草绿。自晡薄夜不满腹，撷菜作糜豆作粥。饲饥饮渴两已足，脱纼解衔就茅屋。不愁饥肠雷辘辘，风檐独抱牛衣宿。丁男长大牛有犊，明年添种南山曲。  

○煮土茶歌  

论茶自古称壑源，品水无出中泉。莆中苦茶出土产，乡味自汲井水煎。器新火活清味永，且从平地休登仙。王侯第宅斗绝品，揣分不到山翁前。临风一啜心自省，此意莫与他人传。  

○听琴歌  

疏帘曲槛苹风凉，细腰美人藕丝裳。神闲意定丰度远，玉指纤纤弹履霜。乔林莺啭日卓午，幽涧泉鸣夜未央。孤鸾别鹤生暗恨，毋以冰炭置我肠。  

○癸酉六月十四日臂痛不自聊戏作短句  

卿不见将军力挽十石弓，勇没矢筈寒气隆。又不见翰林醉挥数寸管，勑赐宫袍天色晚。古人文武具全材，但见伎俩忘形骸。君看朱亥椎晋鄙，袖千钧铁何伟哉。诗翁不复作是梦，磨墨研丹足吾用。晴窗卷手不停披，涂窜典谟笺雅颂。天公何事不见怜，坐失肩背生忧煎。顽然自觉不属体，纵有杯杓令谁传。诸君莫笑老无力，他日为郎能执戟。  

○春寒无炭  

古人坐客寒无毡，我今为客寒无烟。东风兼领玄冥权，今年春寒过去年。梅子含酸实未坚，荠麦虽茂胎未全。海棠羞涩开紫绵，山南山北无杜鹃。诗翁缩颈耸两肩，玄龟守壳冻不前。吟成呵砚冰尚坚，毛颖蹇涩非张颠。唤起石鼎句再联，倚墙道士鼻息喧。此时得酒真解仙，博取一醉真可怜。君不见云安斗水直万钱，杜陵虽老性命悬，画灰对雪思悄然。忍寒披絮夜不眠，牛头何日双锦缠。  

○晓行途中书事  

冥发昧所适，东西觉惘然。门敲村店酒，钟落客津船。猿叫荒山月，鸡号墟里烟。回思在家日，日晏尚高眠。  

○读杜拾遗老瓦盆戏作  

此翁坦率性，长享瓮头春。觞客终颓玉，倾人懒注银。干戈尘世泪，风月草堂身。莱尔有苏郑，情亲不厌贫。 【杜诗：「早岁与苏郑，痛饮情相亲。」】  

○独立  

雨后衡门立，郊垧晚气清。鸭头流水净，鱼尾断霞赪。并舍开新酿，平畴饷晚耕。微吟扶楖栗，信步自闲行。  

○少睡  

少睡多宵坐，占星看碧虚。病根常捡点，客气久消除。清有焚香癖，臞因服药疏。眼前书未读，肘后看方书。  

○郊行  

天亦自多事，一春劳应酬。哺雏冲雨燕，唤妇出林鸠。有累俱关抱，无生始断愁。忽逢林下士，羞默但低头。  

○龙华上人馈白粲  

报道龙华老，驱车入市回。如何迫岁出，端为馈年来。香钵停留供，朱门迤逦开。也应怜范叔，莫遣甑生埃。  

○览镜戏作  

涂抹东西遍，床头膏沐香。恐为嗔老物，不敢近新妆。翻覆百年态，凄凉数寸光。道心无老少，憔悴亦何伤。  

○述近怀示诸庚老  

与君同甲子，霜鬓白于银。朋旧归新鬼，乾坤信老身。干戈犹未替，盘琖幸相亲。句法如江鲍，如何救得贫。  

○癸巳新春作  

盗贼生涯困，回头尽战尘。春来长是病，老去不如人。屋小香常集，杯深酒尚醇。何时洗兵甲，同作太平民。  

○寄潘茂  

别后听鸣舻，君曾有夙期。如何三阅月，不寄一联诗。独立海山对，相思沙鸟知。端能乘兴否，一苇谅非迟。  

○客中遇寒食二首  

长到清明寒食时，客怀如梦复如痴。庭空月淡梨花少，爨冷烟寒麦饭迟。阻隔家山常入梦，挨排节物可无诗。暮年自是难为别，非为栖身近子规。  
桑柘村村已禁烟，萧条井邑傍山前。了无诗酒空三月，如此时光又一年。对景莺花如寄尔，见人儿女倍潸然。业儒不及为农好，麦已登场蚕又眠。  

○寿峰翫月  

素娥准敕六丁擎，下照尘寰似水晶。河汉无云天万里，溪山不夜月三更。蓬莱弱水何曾隔，玉宇琼楼无此明。今夜寿峰峰绝顶，与君端坐细推评。  

○秋声  

悚动西南底不平，触于金石碎鏦铮。气回海岛波涛势，令压边庭人马声。胆薄生僧窗纸擘，梦回错认枕棱惊。壮怀何事销磨尽，宋玉中年白发生。  

○蒲萄  

走架龙须弱不支，炎天待月立多时。醍醐纵美输清滑，璎珞虽圆让陆离。珍异曾夸太冲赋，累垂已入退之诗。当年若得传方法，博取凉州亦一奇。  

○仙邑馆所归溪行书触目  

杏花深处酒堪赊，来访渔翁溪友家。短堑插篱防鹿豕，小舟牵网截鱼虾。乡村畜牧连荒野，墟落人烟阁浅沙。自是升平生聚久，女郎共唱《后庭花》。  

○春半采花  

芳菲着雨便成苔，问讯东君几日回。闰月不曾花下去，今朝偶到树边来。几何间阔莺偏老，如此生疏蝶也猜。流水时光容易过，举头枝上已青梅。  

○菜羹  

雨后过畦嫩甲长，士夫此味未能忘。筠笼采撷朝餔供，土锉烹熬雨露香。盐豉匀调仍点露，香粳细捣旋加姜。老饕赋好人争诵，唤醒欧生为洗狂。  

○春晚郊行书所见  

柳下经行不碍□，莎平草软绿陂斜。雨余溪涧浅深岸，门外野棠红白花。隔水明边知晚照，倚山尽处是谁家？随他亭馆春皆好，拟看东邻果下车。  

○种竹  

移得霜根趁雨栽，墙阴踏破一方苔。甫能引汝清风到，未暇招渠俗子来。猿讶便当书案立，鹤知早避钓船回。不妨更了岁寒计，早晚栽松兼种梅。  

○首夏偶成  

春光恰好便分违，一眺园林绿正肥。幽草早关牌印出，浮花远卸辔衔归。蛙王踞坐楚歌发，蝶使行成汉骑围。快入时妆佻闼子，也将絺绤换春衣。  

○清明游陈氏园亭  

村村花柳暗晴川，百五时光过客然。 【一作「不暂延」。】 绿暗园林尚佳节，清明亭馆自新烟。喜逢熟食传遗俗， 【一作老。】 怕着新衣学少年。惆怅东阑花似雪，人生底处胜尊前。  

○糖霜  

春余甘蔗榨为浆，色弄鹅儿浅浅黄。金掌飞仙承瑞露，板桥行客履新霜。携来已见坚冰渐，嚼过谁传餐玉方。输与雪堂老居士，牙盘玛瑙妙称扬。  

○陪东泉郡公作霖料院 【雨】 登檝江水亭  

峨峨高阁临江渚，千古惊涛拍石矶。瓦栋龟鱼知客至，水天霞鹜背人飞。奔流电激玻璃碎，潋滟风生杖屦微。文采风流旧朝士，岳阳景物尚依依。  

○朱千户自京归  

几年食玉桂为薪，不染京华一点尘。孤雁旅怀沙漠雪，蹇驴诗思灞桥春。纡朱喜换头衔旧，衣锦荣归鬓发新。海晏河清予日望，与君同作太平人。  

○春晚同数客游灵岩广化寺书所见  

塔外青山匝四围，涧边流水遶松扉。白云一坞僧常住，红杏数枝春渐归。雨足人牛耕旷野，山深鸟雀咔晴晖。长廊响屧皆明禁，口自忘言心自非。  

○新秋客中  

一望澄江欲尽头，乡园断绝使人愁。江山辽邈英雄老，河汉微茫天地秋。蛩助吟声风淅淅，雁传客信水悠悠。眼前有句怀王粲，烟树重重倦倚楼。  

《汝质集》中警句，如《题灵岩广化寺》云：「佳句不随飞鸟尽，名山可想属僧多。」《守岁》云：「沈香已带寅前气，腊酒初闻子后香。」《水仙花》云：「月明夜色玉连锁，露冷秋茎金屈巵。」《夏政斋权府再举留莆郡镇守》云：「作赋重游前赤壁，题诗一笑再玄都。」《雪髭》云：「功名不建头颅老，日月如驰髀肉生。」《幽居》云：「旧书余草风搜遍，好树开花月送来。」《官筑城垣起众坟石》云：「凄其死者无归路，羞与人共戴天。」皆自成一家机轴，酷肖其父。所谓以似以续是也。  

○牡丹  

国色酣朝酒，天香散晓风。荒村蜂与蝶，老死菜花丛。  

○书画扇  

世上无名鸟，人间绝色花。始知天地阔，未尽入唐家。  

○夜坐偶书  

灯晦客无寐，床空夜不眠。凄凉心下事，月到小窗前。  

○无题  

二八当筵舞《柘枝》，东涂西抹赛新奇。而今粉暗臙脂冷，懒去翻腾十样 【眉】 【看】 。  

○田舍曲  

杏花开后雨如烟，燕子来时水满川。眉雪老翁刍一束，省犁扶犊出新田。  

○明皇太真避暑安乐图  

已剖冰盆金粟瓜，旋调雪水试凉茶。宫娃未解君恩暖，尚引青罂汲井花。  

○周广文溥别莆且半载地远不及奉状□□□自杭简莆诸老离索之怀见于言外次韵奉谢聊发千里一笑  

轩渠许序索诗催，别后东园不寄来。几度将心付潮去，夜深和月又飞来。  

○幽居二首  

柴门掩断径生苔，坐阅东君几往回。看尽床书无客到，残花风送过墙来。  
投老安闲世味疏，深深水竹葺幽居。床头昨夜风吹落，多是经年未报书。  

○寒食途中书事  

去年召募赴霞城，尘暗貔貅百万兵。又是去年去时节，数声啼鸟断人行。  

○二月梅花  

夺得冰姿过岁华，远离尘垢迥堪夸。即今年少多脂粉，只恐春光不称花。  

○春晴  

鹧鸪声歇日曈昽，山谷溪桥暖信通。花柳村村自生意，青鞋布袜逐春风。  

○至正庚子十一月二十七日梦中作 【并序。】  

予尝暇日读前贤梦中得句或觉而足成之，尝以为迂。忽于是夜梦与前埭林学成相聚，视其书几上有二绝句，以钓鱼为题，中间有小鱼巨鳞为韵。予语曰：小鹿角为小鱼，以全鳞胜巨鳞，辄书一绝以遗之。既觉而忘，学成二绝，不知胡然作此语也。书以记之。  
烟波荡荡寄闲身，筐筥携归色似银。莫笑江湖钓竿子，担头挂得两全鳞。  

○守岁  

扫退阴凝万瓦霜，儒家守岁似如常。沈香已带寅前气，腊酒初闻子后香。冻雪惊春先瀑竹，祥云夹日上扶桑。熙熙民物皆生意，天建皇畴福万方。  

***◆袁检阅士元（书林外集）***  

士元，字彦章，庆元鄞县人。德佑忠臣镛之孙，性至孝，父患背疽，吮之立愈。年几四十，未尝求仕。御史奥林以茂才荐，授县学教谕，调鄮山书院山长。危参政太朴荐为平江路学教授，擢翰林国史院检阅官，不赴。筑城西别墅，种菊数百本，自号菊村学者。所著《书林外集》七卷，太朴为之序。称其诗清丽可喜，往往自放于山颠水涯之间，与山僧逸人相与为倡酬，何其兴致之高远也。子珙孙忠彻，皆以相术知名。珙别号柳庄，尝识明成祖于潜邸者也。  

送张路教  
和吕啬斋三教饮韵  
用吕啬斋和郑以文望霞屿寺韵  
题慈隐庵  
题兰水仙墨竹  
和元善郎中  
和松石斋寒食客中  
送张月卿  
简楼伯容  
北门团练贝子美  
送信孚中住龙翔集庆寺  
和刘德彝海棠  
米贵  
喜雨三十韵  
题城西书舍次韵  
题西山傅庵  
送李叔易郎中之闽  
送柴养吾先生游四明山  
送沙孛丁平章孙秉彝  
和江亭纳凉  
和嵊县梁公辅夏夜泛东湖  
和松石舍人秋夜不寐  
过高钱探子章及禅寂咏心源不值  
鄞之青山乃衣冠文物之地潜斋刘公实居是焉仆往岁与象山樊公天民长灯卓公宜之皆尝读书于斯暇日潜斋与吾二三子徜徉山水闲以诗酒自娱如此者十有余年后仆回里诸公亦渐散处近云此地为郁攸所废良可叹也兹闻潜斋宅甬东去仆书舍不远因述旧怀寄之  
借韵咏城南书舍呈倚云楼公  
寄小溪周复礼  
九日后有感  
谢樊天民先生朱以仁先生谢德清见访并述怀  
游东湖醉中歌  
题寒江独钓图  
题水西轩和府推何德孚韵  
上陈达卿架阁  
雨中遣怀  
夏日山居  
甲子七月廿二日忽坐后闻弹鹤  
暮雨  
孤梅  
水仙  

○送张路教  

北风何栗烈，木落清霜飞。天高鄞水寒，客子话别离。三载县博士，官冷苦自縻。青灯坐深夜，竹屋风凄凄。齐人报及瓜，喜色浮双眉。翩然告归去，浩气不可羁。丈夫太阿剑，断玉如切泥。绿尘凝古匣，岂终韬光辉。县邑聊小试，才大当优为。天空雁影寒，日暮烟光微。行行各自励，勿叹功名迟。  

○和吕啬斋三教饮韵  

我昔湖上游，怅望湖中屿。相去咫尺间，一水颇修阻。地偏禽鸟乐，春静花自吐。欲往兴复阑，佳期空侧伫。  

○用吕啬斋和郑以文望霞屿寺韵  

倚杖立湖曲，夕阳明远屿。隔水见招提，游兴浩难阻。轻舟荡轻波，鱼吹浪花吐。四望山意佳，推篷吟复伫。  

○题慈隐庵  

高僧以慈隐，远在石桥西。地接支郎寺，门临孝子溪。松风斜落径，竹影乱侵畦。不见中岩老，荒村独杖藜。  

○题兰水仙墨竹  

上林春又老，在野抱幽贞。泣露丹心重，凌波玉步轻。孤山初雪霁，三径午风清。志操浑相似，何妨共结盟。  

○和元善郎中  

水馆春将晚，凭阑静自吟。蜂粘飞絮起，鱼噞落花沈。济世身无术，邻邦贼又侵。临风搔白首，空负读书心。  

○和松石斋寒食客中  

王孙归未得，芳草接平芜。边报不时有，乡书绝迹无。马怜桥外洗，猿忆洞中呼。客邸又寒食，故乡天一隅。  

○送张月卿  

野水秋风起，孤村落日清。寸心江百折，双鬓雪千茎。村迥群乌合，天高独雁鸣。题诗送归客，远别不胜情。  

○简楼伯容  

雨霁江城晚，凉生六月秋。鸟栖烟树暝，萤出水村幽。残笛鸣邻巷，严更起郡楼。故人何处在？新月柳梢头。  

○北门团练贝子美  

四野尚风尘，民生日转贫。谁知持戟士，亦有读书人。过客多怜我，深衣不称身。晚来归侍母，莫为点行频。  

○送信孚中住龙翔集庆寺  

梵王宫阙皆名山，金陵佳丽非尘寰。龙蟠凤翥气磅礴，楼台缥缈烟霞间。上人昔年住东海，两袖天香云霭霭。盘陀石上迎朝暾，潮音洞口瞻神采。寻幽近复游天童，万松径里支吟笻。寒泉迸石影清浅，高崖挂月光玲珑。祇今飞锡凌云表，妙高台上天花绕。秋风江汉动余思，何日留衣一倾倒。  

○和刘德彝海棠  

主人爱花如爱珠，春风庭院如画图。搴衣曲径步花影，翩翩夜月飞长裾。海棠睡起春正美，花貌参差玉人似。主人吟赏夜不眠，直欲题诗压苏子。  

○米贵  

去年避寇荒农天，今年捕寇无客船。江头白米纔一斗，索我三百青铜钱。  

○喜雨三十韵 【并序。】  

重光大荒落之岁，自春而夏，不雨兼月，东作几废。郡幕有为民忧者，控辞力请啬斋吕炼师设坛致祷。不三日，甘泽霈然。官吏交庆，实五月一日也。因以三十韵纪其事。  
仙术由来能致雨，诚心所感可回天。公家既尽祈禳礼，洞府宜分造化权。明处浙东虽大郡，鄞居海右乏深渊。每罹暵旱忧为甚，况历饥荒恐复然。春后一犁方欲动，田无勺水绝堪怜。木龙谩吼江头月，秧马犹沉屋角烟。病暍征夫心正折，望霓农叟眼将穿。此时奚啻千金直，民命危如一线悬。郡幕有官偏恻隐，旻天无路莫夤缘。遴才几度询诸老，荐口咸推汝独贤。闭户固辞徒至再，下车力请寖勤拳。一笺丹悃求嘉应，即喜玄机妙斡旋。众览但知惟兀兀，神飞谁识自翩翩。心香虎闼初无阻，膏泽龙宫讵敢专。蜥蜴捧符来洞口，神祇森仗立云颠。顿惊百辟争趋事，始觉群巫乃备员。电逐剑光纔动处，雷轰印令未施前。天瓢乍滴终倾倒，月额初开渐复连。别院始看庭积溜，前村已见水行田。秧针被润青而秀，菜甲分甘绿且鲜。壤畈田翁惊破块，井眢灶婢喜添泉。干禽澡羽鸣溪树，涸鲋扬鳞跃涧川。竚见桑麻还郁郁，行吟花竹正娟娟。槐边市有新鸣屐，柳下塘无久系船。已扫螟氛消毒暑，渐清燕寝饱高眠。童谣争唱升平曲，祖帐高题志喜篇。试术葛玄应敛衽，论功束皙可随肩。世人独叹重玄秘，真宰多怜一念虔。往岁作霖频复见，巨公题石久曾镌。谁知白首当今日，犹为苍生作有年。  

○题城西书舍次韵  

自笑茅檐多野意，水边栽柳翠成堆。鹤因无恙老犹健，燕若有情贫亦来。曲径斜穿花影入，小池低傍竹阴开。故人有意能相访，细啜茶瓯当酒杯。  

○题西山傅庵  

新筑茅庵仅数楹，翼然轮奂出林垧。溪头春水绕篱白，门外晓山当户青。山妓折花来供佛，老樵弛担坐听经。凭谁作赋能招隐，我欲依岩结草亭。  

○送李叔易郎中之闽  

茅檐仅隔几渔罾，五载无由识李膺。牛渚月明船久泊，龙门春暖客初登。三山果熟催征骑，四月莼香忆旧朋。奈尔相逢又相别，河梁携手复何能。  

○送柴养吾先生游四明山  

春游清兴已阑珊，送子扁舟独上滩。诸老谩期花下醉，好山应待画中看。晓行嶂雾侵衣润，夜漱溪泉透齿寒。林壑夏凉宜避暑，主人瓜熟许分餐。  

○送沙孛丁平章孙秉彝 【秉彝又名长寿者，寓项庵前，监生。江浙宣使军功，举鄞邑监。有母七十，航海北归，丁亥五月十二日。】  

公孙年少尚轻肥，回首谁知世事非。万里荒烟迷故道，半江斜日照渔矶。帆开雨后南风正，家指天边北斗归。我亦乘桴浮海去，沙头白鸟故飞飞。 【按丁亥岁为至正七年。是冬沿江兵起，八年遂有方国珍之乱。彦章又有《和王从素感时》一诗，可见其素志矣。其诗云：「十载中原未解兵，生民逃难散如萍。移家楚峡嫌山浅，饮马淮河厌水腥。壮士守边头尽白，老夫忧国泪交零。何时四海还归一，使我王心喜再宁。」】  

○和江亭纳凉  

晚来避暑水边亭，短发萧萧凉思清。笑摘藕花娇欲语，细看鸥鸟淡忘情。月依檐转窥人近，风逐潮来拂面轻。适意不知身坐久，渔村渐见一灯明。  

○和嵊县梁公辅夏夜泛东湖  

短棹乘风湖上游，湖光一鉴湛于秋。小桥夜静人横笛，古渡月明僧唤舟。鸳浦藕花初过雨，渔家灯影半临流。酒阑兴尽归来后，依旧青山绕客楼。  

○和松石舍人秋夜不寐  

抛书欲卧意迟迟，坐听秋声思惨凄。萤火独飞侵幔小，星河斜落压城低。牙筹历历随更转，磷鬼啾啾隔水啼。更为挑灯移近榻，与僧相对话曹溪。  

○过高钱探子章及禅寂咏心源不值  

载酒东湖岁已阑，拟同朋旧醉开颜。长须吟客近入郭，多病老禅纔出山。霞屿寺连寒水远，月波楼锁暮云闲。停舟自对梅花酌，雪压孤篷夜未还。  

○鄞之青山乃衣冠文物之地潜斋刘公实居是焉仆往岁与象山樊公天民长灯卓公宜之皆尝读书于斯暇日潜斋与吾二三子徜徉山水闲以诗酒自娱如此者十有余年后仆回里诸公亦渐散处近云此地为郁攸所废良可叹也兹闻潜斋宅甬东去仆书舍不远因述旧怀寄之  

弹铗归来感旧游，天涯何处话离愁。青山有分长为客，白发无情忽上头。冠盖尽随云影散，楼台近逐电光收。闻君近卜江边宅，仍许闲情共白鸥。  

○借韵咏城南书舍呈倚云楼公  

晓倚吟窗曙色开，江头野趣亦佳哉。平芜宿鸟冲烟起，远浦春帆带雨来。闲种石田供鹤料，旋开园沼买鱼栽。读书自古城南好，择地多惭吏部才。  

○寄小溪周复礼  

书阁闲吟祇自凭，短帘风峭酒微醒。向阳溪岸梅先白，得雨山田麦渐青。老衲倚筇林下寺，野翁待渡水边亭。寄言归隐濂溪客，新岁还来了旧经。  

○九日后有感  

满城风雨重阳后，客况凄然叹薄游。白酒黄花非旧日，乌巾素发是今秋。时艰开口难成笑，事往惊心转觉愁。无复山东有兄弟，雁声莫遣过南楼。  

○谢樊天民先生朱以仁先生谢德清见访并述怀  

诗思蹉跎四十余，未穷经业鬓先疏。归来自愧穷途客，枉顾多劳长者车。荷叶池塘疏雨歇，榴花庭院晚晴初。吟怀浩荡凭谁遣，几向东家借蹇驴。  

○游东湖醉中歌  

青山偃蹇不可呼，我行青山如画图。荡舟春波并山去，青山尽处横陂湖。周湖一百二十里，湖波极处山孤起。下临沧海上青天，南有浮屠抱山址。事幽兴集天风来，乘风便欲归蓬莱。忧长未释天地隘，眼阔稍觉心颜开。酒酣重踏孤舟发，此兴平生浩难遏。横山西去复清沟，屠苏巧构林岩幽。园翁剪花春在手，蟠回石磴穷雕锼。兴尽归来月犹在，盘礴解装春叆叆。呼童置酒复徘徊，明月清风如有待。临水轩窗次第开，玉山自倒非人推。吁嗟劳生快意少，故园茅屋今苍苔。明朝阴晴未可必，携手重游定何日。借我仙人九节筇，直欲拄上太白峰头立。  

○题寒江独钓图  

堪笑江湖几钓徒，朝来相唤暮相呼。祇今风雪蒙头处，回首烟波一个无。  

○题水西轩和府推何德孚韵  

积雨荒池水欲平，轩窗长夏有余清。吟余一枕沧浪梦，卧听风荷受雨声。  

○上陈达卿架阁  

金猊香透小窗纱，莲幕归来日未斜。掩却竹扉清昼静，呼童汲水更浇花。  

○雨中遣怀  

云压低檐雨未收，隔林犹听叫钩辀。诗翁惯作天涯客，滴碎空阶不解愁。  

○夏日山居  

疏帘拂拂扬南熏，睡起茶舂隔岸闻。蚕老已收松上雪，麦黄初涨陇头云。  

○甲子七月廿二日忽坐后闻弹鹤  

鹤立高枝暂尔安，无情荡子弹金丸。老来还有冲霄志，莫作投林倦翮看。  

○暮雨  

山北寒云去复还，黄昏院落雨珊珊。数声捎入芭蕉上，不道愁人独倚阑。  

○孤梅  

玉骨冰肌迥不群，罗浮山下几黄昏。应时桃李知谁在，月冷霜清欲断魂。  

○水仙  

醉阑月落金杯侧，舞倦风翻翠袖长。相对了无尘俗态，麻姑曾约过浔阳。  

***◆张沟南端（沟南存稿）***  

端字希尹，江阴人。博学好修，以荐授绍兴路和靖书院山长。历官海盐州判官、江浙行枢密院都事。人称为沟南先生。所著有《沟南漫存稿》。子宣，洪武初与修《元史》，擢翰林编修。  

和传可除夕  
和秦仲对雨  
次韵酬马国瑞都司二首  
穹窿寺次倪云林韵  
城南游次秦仲韵  
和杨孟载对花五咏  
澄江诗社赋得斩白蛇剑  
大雨  
秋怀  
答大方厓禅老  
捣衣  
答秦仲感秋  
宾鸿吟  
送徐仲盟还松江  
白苎词送孟季成崇明同知  
白头母次徐孟岳韵  
和姜将仪寒食韵  
酬秦仲纳凉三绝  

○和传可除夕  

历尽年俱往，寒多火未销。为怜无去日，翻恨有来朝。世路看何隘，家山望更遥。双娥灯影里，剪彩待元宵。  

○和秦仲对雨  

雨多檐溜响潺潺，矮屋深窗面面关。秉烛襟期怜昼短，看花心绪恨晴悭。银塘水满鸥先下，翠幕春寒燕未还。执戟扬雄今白发，久无梦到紫宸班。  

○次韵酬马国瑞都司二首  

老去人闲百不宜，晷长何补岁阴移。绝怜识字翻投阁，肯为窥园废下帷。一树梨云迷醉眼，十年春草误归朝。倚阑片月能知我，故故穿云照影迟。  
寂历东风草尽生，绿阴啼鸟过清明。江山望眼他乡美，雨露怀思我辈情。身老不堪春去速，名虚底用晚来成。才难自古人兴叹，一将贤于万里城。  

○穹窿寺次倪云林韵  

穹窿佛寺买臣居，台殿犹存汉代余。山势盘陀真是画，泉流宛委遂成书。从渠说梦迷蕉鹿，着我眠云听粥鱼。十顷薄田桑八百，南阳只合卧茅庐。  

○城南游次秦仲韵  

城南与君十日游，柳条拂盖花迷舟。穹窿上方青未了，点缀时见双飞鸥。花深湖曲不肯住，直欲寻源过湖去。军装小妓起清歌，争看风流汉都护。亭台已荒麋鹿走，笑指吴王□□□。纷纷往事何足论，冉冉流光暗中度。小年看花花在眼，只今看花花隔雾。故园树树开东风，油幕金铃有谁护。人言花落春与归，未省春归在何处？纵令剪彩强留春，不禁青天走乌兔。古人秉烛良有以，行乐及时恐迟暮。明朝满地绿阴多，青草池塘吠蛙怒。我歌君饮君鬓黑，我衰强欢须酒力。颠秦蹶刘且勿言，翻云覆雨何由测。人生所贵肝胆倾，有酒不饮难为情。有酒不饮难为情，杜宇苦向春山鸣。  

○和杨孟载对花五咏  

种花以娱情，而必去恶草。草恶人所憎，不似花枝好。莫教花易飞，花飞迫人老。岁晏孰华予，行乐宜及早。 【右种花。】  
春风方衮衮，春雨亦疏疏。江南二三月，好花无处无。看花不知疲，饮酒须百壶。明朝酒重载，红雨落纷敷。 【右看花。】  
灼灼树上花，枝枝可攀折。折以赠所思，亦复自怡悦。今日颜色好，明日风光别。年年送清明，一树东阑雪。 【右折花。】  
万井夜雨歇，一枕春日红。开帘买花看，恰与去年同。花枝固须好，人生自飘蓬。未信卖珠儿，不作白发翁。 【右买花。】  
见花心目舒，惜花怀抱恶。日日池上行，片片风前落。盈盈一春愁，脉脉无处托。残红抱余香，遗恨芳洲泊。 【右惜花。】  

○澄江诗社赋得斩白蛇剑  

芙蓉秋水湛青萍，曾伴高皇起沛亭。蛇断恍闻神妪泣，人传疑带鲍鱼腥。山河帝业凭三尺，雷电龙光护百灵。却笑丰城深瘗土，精英空射斗牛星。  

○大雨  

海上雷驱雨，人闲陆可舟。群龙低在野，双燕急归楼。楚甸连天暗，吴门六月秋。咎征谁任责，珍重庙堂忧。  

○秋怀  

半年旅邸愁听雨，七夕楼头偶见星。竹树苍苍思故国，江山历历话新亭。谁家素练敲明月，独我絺衣步广庭。住向锦城心未乐，自缘垂老感飘零。  

○答大方厓禅老  

吟得诗成写贝多，维摩问讯意如何？贪看案上《传灯录》，不管门前奏凯歌。寸寸娑罗低作树，累累窣堵乱成波。黄花翠竹西风外，杖屦无嫌屡见过。  

○捣衣  

为捣清砧素，令人念藁砧。近寒将雁至，入夜正蛩吟。霜月三更杵，关山万里心。金风何太弱，不与送余音。  

○答秦仲感秋  

哄市楼居小似车，读书声怕恼邻家。自怜不及双鸥鸟，占断溪南十亩沙。  

○宾鸿吟  

鸿雁来，天雨霜。鸿雁去，春日阳。雁来雁去如嘉宾，寒寒暑暑愁杀人。一声叫落秋空云，不觉泪下沾衣巾。如宾又复如兄弟，吁嗟人兮不如彼。 【张仲简云：此数句胜作大篇，关系世教。】  

○送徐仲盟还松江  

十年不见南州士，吴下相逢涕泗横。鬓发苍苍俱老大，襟怀耿耿尚峥嵘。年来江上鱼无味，夜半云闲鹤有声。明日扁舟入空阔，岸花汀草不胜情。  

○白苎词送孟季成崇明同知  

歌吴歌，舞吴舞，吴儿蹋浪鸣双橹。春风衮衮送行舟，新除使君衣白苎。君衣一何素，娟娟照青年。飘摇举长袖，亦足相回旋。白衣之白白于鹭，看时莫使缁尘污。  

○白头母次徐孟岳韵  

白头母，结缡亦尝作新妇。鸡皮鲐背行龙钟，数挽青裙不掩股。自从夫壻死军中，夜夜西风吹独树。问之言是余杭民，义兵当年起闾伍。生子谁如孙仲谋，忧国谁如祭征虏。白头母，自伤还自语。情知有生不如无，人间何似黄泉路。记妾当年出嫁时，人言李下元无蹊。只今瓶沈宝钗折，纵守贞心何足埒。丑非鸠盘茶，妒悍裴谈家。妍非张丽华，解唱《后庭花》。岂学乳媪嫁窦老，竟使世人呼阿奢。白头终当死村坞，有足何曾入城府。近闻金鸡夜半啼，天子肆赦平淮西。白头母命在丝忽，得见太平无此骨。东家箜篌急于雨，西家银筝移雁柱。请君弹作《白头吟》，莫放哀声入云去。  

○和姜将仪寒食韵  

倦拈重碧擘轻红，困坐江城似酒中。送却春光三月雨，吹来花信几番风。人离桑梓艰难遍，泪洒楸梧感慨同。浩荡烟波千万顷，苦愁无地着溪翁。  

○酬秦仲纳凉三绝  

庭树团团散夕阴，浴兰步屧懒冠襟。残蝉犹恋余熏好，故故长缫独茧琴。  
空庭坐待月华生，莲叶吹香到骨清。谁把银筝弹别院，听来多是断肠声。  
池上寻诗绕百回，何须东阁对官梅。静中赏识人知少，一个山萤度水来。
