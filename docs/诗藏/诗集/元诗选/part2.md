---
title: 第2部分
index: true
icon: editor
order: 2
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选乙集  

耶律中书令楚材（湛然居士集）  
刘太保秉忠（藏春集）  
刘尚书秉恕  
郝信使经（陵川集）  
许文正公衡（鲁斋集）  
王学士恽（秋涧集）  
程承旨巨夫（雪楼集）  
吴文正公澄（草庐集）  
吴参政当  
元总管淮（金囦吟）  

***◆耶律中书令楚材（湛然居士集）***  

楚材，字晋卿，辽东丹王突欲八世孙，金尚书右丞履之子也。生三岁而孤，比长，博极群书。旁通天文、地理、衍数及释老、医卜之说。下笔为文，如宿构者。贞佑初，辟左右司员外郎。元太祖定燕都，闻其名召见，处之左右，呼为吾图撒合里而不名。吾图撒合里者，犹言长髯人也。太宗朝，拜中书令，先后历事三十余年，薨于位。至顺元年，赠经国议制寅亮佐运功臣太师上柱国，追封广宁王，谥文正。所著《湛然居士集》十四卷，万松野老行秀为之序曰：「湛然居士年二十有七，受显诀于万松，尽弃宿学，冒寒暑无昼夜者三年，以至扈从西征六万余里，历艰险，困行役，而志不少沮。跨昆仑，瞰瀚海，而志不加大。客问其故，曰：『汪洋法海，涵养之力也。』又尝慨然曰：『惟屏山、闲闲可照吾心耳！』片言只字，皆出于万化之原，而肤浅未臻其奥者，方索诸声偶锻炼之余。正如捡指蒙学对句之牧竖，望涯于少陵诗史者矣。」平水王邻曰：「中书湛然有天然之才，如宝鉴无尘，寒冰绝翳。」按元裕之《中州集》载右相文献公诗。又称赵闲闲为吾道主盟，李屏山为中州豪杰。知晋卿学问渊源有自来矣。旁通诣极，而要以儒者为归。故当经营创制之初，驰驱绝域，宜若无暇于文。而雄篇秀句，散落人间，为一代词臣倡始，非偶然也。  

和黄华老人题献陵吴氏成趣园诗  
和平阳王仲祥韵  
和李世荣韵  
和移剌继先韵  
和薛伯通韵  
和南质张学士敏之见赠  
和冀先生韵  
题西庵所藏佛牙  
和移剌继先韵  
阴山  
过阴山和人韵  
再用前韵  
用前韵送王君玉西征  
过济源和香山居士韵  
和裴子法见寄  
用李德恒韵寄景贤  
思友人  
寄平阳净名院润老  
外道李浩和景贤霏字韵予再和呈景贤  
过天山周敬之席上和人韵  
王屋道中  
用万松老人韵寄郑景贤四首  
和移剌子春见寄  
寄景贤二首  
和景贤  
过东胜用先君文献公韵  
过夏国新安县  
过青冢用先君文献公韵  
过云川和刘正叔韵  
过云中和张伯坚韵  
过白登和李正之韵  
过武川赠仆散令人  
过燕京和陈秀玉韵三首  
还燕京题披云楼和诸士大夫韵  
谢飞卿饭再用韵纪西游事  
再用韵赠抟霄  
再用韵  
和抟霄韵代水陆疏文七首  
寄贾抟霄乞马乳  
和李振之  
连国华饯予出天山因用韵  
蜡梅  
和武川严亚之见寄二首  
己丑过鸡鸣山  
寄天山周敬之  
赠蒲察元帅五首  
庚辰西域清明  
壬午西域河中游春四首  
游河中西园和王君玉韵  
河中游西园二首  
河中春游有感  
过闾居河  
过沁园有感  
西域从王君玉乞茶因其韵七首  
和冲霄韵  
西域河中十咏  
西域有感  
早行  
寄清溪居士秀玉  
戏秀玉  
寄张子闻  
和正卿待制韵  
雪轩老人邦杰久不惠书作诗怨之  
思亲二首  
辛巳闰月西域山城值雨  
十七日驿中作穷春盘  
戏作  
过太原南阳镇题紫微观壁  
过金山和人韵二首  
谢王巨川惠蜡梅因用其韵  
和王巨川  
和景贤  
过覃怀  
请照老住华塔  
过济源登裴公亭用闲闲老人韵四绝  
和薛伯通韵  
西域尝新瓜  
和张敏之诗七十韵  
继孟云卿韵  
扈从冬狩  
和邦瑞韵送行  
谢西方器之赠阮杖  
和非熊韵  
继武善夫韵  
扈从羽猎  
和冯扬善韵  
冬夜弹琴颇有所得乱道拙语三十韵以遗犹子兰  
戏景贤  
怀古一百韵寄张敏之  
和景贤赠鹿尾  
鹿尾  

○和黄华老人题献陵吴氏成趣园诗  

雪溪词翰辉星斗，纸蠹尘蒙诗一首。湛然挥墨试续貂，嗫嚅使人难出口。丁年彭泽解官去，遨游三径真三友。悠然把菊见南山，畅饮东篱醉重九。献陵吴氏治荒园，成趣为名良可取。养高不肯事王侯，闲卧林泉了衰朽。今年扈从过秦川，可怜尚有萧条柳。归计甘输吴子先，丽词已后黄华手。知音谁听断弦琴，临风痛想纱巾酒。嗟乎世路声利人，不知曾忆渊明否？  

○和平阳王仲祥韵  

一圣扬天兵，万国皆来臣。治道尚玄默，政简民风纯。明明我嗣君，宽诏出丝纶。洪恩浃四海，圣训宜书绅。逆取乃顺守，皇威辅深仁。贪饕致天罚，长吏求良循。河表背盟约，羽檄飞边尘。圣驾亲徂征，将安亿兆人。湛然陪扈从，书剑犹随身。翠华次平水，草木咸生春。冰嵒上新句，文质能彬彬。冰雪相照映，珠玉如横陈。诗笔居独步，唐都一逸民。圣政罔二三，裁物惟平均。综名必核实，求儒务求真。经术勿疏废，笔砚当可亲。伫待寰宇清，圜丘祀天神。选举再开辟，仲祥当超伦。一旦腾达时，献策宜诜诜。  

○和李世荣韵  

圣主题华旦，熊罴百万强。兵行从纪律，敌溃自奔忙。百谷朝沧海，群阴畏太阳。黎民欢仰德，万国喜观光。尧舜规模远，萧曹筹策长。巍然周礼乐，盛矣汉文章。神武威兼德，徽猷柔济刚。自甘头戴白，误受诏批黄。我道将兴启，吾侪有激昂。厚颜悬相印，否德忝朝纲。佐主难及圣，为臣每愿良。翠华来北阙，黄钺讨南疆。明德传双叶，宽仁洽万方。九服无不轨，四海愿来王。兵革虽开创，诗书何可忘。洪恩浮晓露，严令肃秋霜。符应千龄运，功垂万世昌。绵绵延国祚，烨烨受天祥。多士咸登用，群生无败戕。此行将告老，松菊未全荒。  

○和移剌继先韵  

泽民我愧无术略，且着诗鸿慰离索。诗书满载升金山，弦歌不辍踰松漠。世上元无真是非，安知今是而非昨。连城美玉涅不缁，百炼真金光愈烁。已悟真如匪去来，自然胸次绝忧乐。断梦还同世事空，浮云恰似人情薄。尚记吾山旧隐居，松风萧瑟松花落。枕流漱石轻轩车，吟烟啸月甘藜藿。春山寂寂春溪深，萧条庭户堪罗雀。而今不得安疏懒，自笑绦笼困鵰鹗。勉力龙庭上万言，男儿志不忘沟壑。  

○和薛伯通韵  

滴滴秋光溢远山，穹庐寥落酒瓶干。 【一作「一天空阔雁声干」。】 诗章平淡思居易，禅理纵横忆道安。不忿西风霜叶脱，难禁秋雨菊花残。闾山旧隐天涯远，梦里思归梦亦难。  

○和南质张学士敏之见赠  

桃源刘，凤楼萧、镌冰斲玉哦通宵。珠玑错落照兰室，龙蛇偃蹇蟠霜绡。和我新诗使予起，却得琼瑰酬木李。边城十载绝知音，琴断七弦鹤亦死。而今得识君姿容，胸中郁结涣然空。诗坛君可据上位，笔力我甘居下风。笔阵文场宽且绰，驰骋看君能矍铄。学海波阑千顷陂，厌饫经书烂该博。几时把手潇湘边，生涯自有壶中天。鸣榔一笑舟浮莲，沧波万里凝苍烟。  

○和冀先生韵 【并序】  

东垣士大夫以《兴王圣德》诗见寄，用酬雅意。  
运出三爻兑， 【以太一推之而得。】 龙飞九五干。要荒归化育，豪哲入陶甄。有幸恩涵海，无私德应天。偏师收百越，一鼓下三川。天子能身正，元戎不自贤。重光道同轨，累圣德相联。策决九重内，功归万乘权。群雄哀稽颡，多士喜摩肩。辅弼规左右，丞疑赞后前。开夷逾汉武，平叛跨周宣。冠盖通穷域，车书过古埏。览机云母障，受谏翠华軿。欵塞诸蛮洞，来朝百济船。降王趋陛阙，强虏列氓编。净扫妖氛变，潜消烽火烟。词臣游馆阁，幽隐起林泉。尧舜文明盛，商姬礼乐全。九成合古奏，二雅咏新篇。世卜千百世，年斯亿万年。宗亲成蒂固，国祚等瓜绵。圣政舆人颂，天威万古传。勉旃封禅事，不用策安边。  

○题西庵所藏佛牙  

殷勤敬礼辟支牙，缘在西庵居士家。午夜飞光惊晓月，六时腾焰灿朝霞。一番顶带因初结，七转生夭果不差。庸士执方犹未信，防风安得骨专车。  

○和移剌继先韵  

旧山盟约已愆期，一梦十年尽觉非。瀚海路难人去少，天山雪重雁飞稀。渐惊白发宁辞老，未济苍生曷敢归。去国迟迟情几许，倚楼空望白云飞。  

○阴山  

八月阴山雪满沙，清光凝目眩生花。插天绝壁喷晴月，擎海层峦吸翠霞。松桧丛中疏畎亩，藤萝深处有人家。横空千里雄西域，江左名山不足夸。  

○过阴山和人韵  

阴山千里横东西，秋声浩浩鸣秋溪。猿猱鸿鹄不能过，天兵百万驰霜蹄。万顷松风落松子，郁郁苍苍映流水。天丁何事夸神威，天台罗浮移到此。云霞掩翳山重重，峰峦突兀何雄雄。古来天险阻西域，人烟不与中原通。细路萦纡斜复直，山角摩天不盈尺。溪风萧萧溪水寒，花落空山人影寂。四十八桥横雁行，胜游奇观真非常。临高俯视千万仞，令人凛凛生恐惶。百里镜湖山顶上，旦暮云烟浮气象。山南山北多幽绝，几派飞泉练千丈。大河西注波无穷，千溪万壑皆会同。君成绮语壮奇诞，造物缩手神无功。山高四更纔吐月，八月山峰半埋雪。遥思山外屯边兵，西风冷彻征衣铁。  

○再用前韵  

河源之边鸟鼠西，阴山千里号千溪。倚云天险不易过，骕骦局蹙追风蹄。签记长安五陵子，马似游龙车如水。天王赫怒山无神，一夜雄师飞过此。盘云细路松成行，出天入井实异常。王尊疾驱九折坂，此来一顾应哀惶。峥嵘突出峰峭直，山顶连天纔咫尺。枫林霜叶声萧骚，一雁横空秋色寂。西望月窟九译重，嗟呼自古无英雄。出关未盈十万里，荒陬不得车书通。天兵饮马西河上，欲使西戎献驯象。旌旗蔽空尘涨天，壮士如虹气千丈。秦皇汉武称兵穷，拍手一笑儿戏同。巉山陵海匪难事，剪斯群丑何无功。骚人羞对阴山月，壮岁星星发如雪。穹庐展转清不眠，霜匣闲杀锟铻铁。  

○用前韵送王君玉西征  

湛然送客河中西， 【西域城名也。】 乘兴何妨过虎溪。清茶佳果饯行路，远胜浊酒烹驼蹄。结交须结真君子，君子之交淡如水。一从西域识君侯，倾盖交欢忘彼此。当年君卧东山重，守雌默默元知雄。五车书史岂劳力，六韬三略无不通。诗咏珠玑无价直，青囊更有琴三尺。奉命西来典重兵，不得茅斋乐真寂。鱼丽大阵兵成行，行师布置非寻常。先生应诏入西域，一军骇异皆惊惶。武皇习战昆明上，欲讨昆明致犀象。吾皇兵过海西边，气压炎刘千万丈。先生一展才略穷，百蛮冠带文轨同。威德洋洋震天下，大功不宰方为功。隐居自有东山月，风拂松花落香雪。退身参到未生前，方信秤锤元是铁。  

○过济源和香山居士韵  

覃怀胜游地，济渎垂名久。忽见乐天吟，笑我输先手。丽词金玉振，老笔风雷走。乘兴试续貂，启我谈天口。平湖涌泉注，清凉莹无垢。凭槛瞰涟漪，风髯尘抖擞。龙孙十万竿，蓊翳浓阴厚。沁水济源东，天坛王屋右。秀色已可餐，何须杜康酒。步步总堪诗，佳篇如素有。赓酬淡相对，独有龙冈叟。亭上几徘徊，斜阳西入酉。晚年归意切，对此空沈首。何日遂初心？营居碧林后。 【一作「翠林」。】  

○和裴子法见寄  

人生都几何？半被功名役。一旦燕山破，西行过千驿。颠沛不违仁，先难而后获。鹓雏捐腐鼠，乌鸢其勿吓。扈从出天山，从容游大石。琴书澹相对，尚未忘丘索。前岁入关中，戈甲充商虢。明诏典兰省，自愧承深责。秦陇成劫灰，京索空陈迹。长河尚浊流，南山自浓碧。把酒酹青天，兴亡吊今昔。长安非衣君，壮年学问积。天上玉麒麟，英才可珍惜。诗魂素月高，饮量沧海窄。清谈咳珠玉，便腹笥经籍。服君百韵诗，谢子万言策。易道已变屯，世爻当应革。淮阴正虚襟，左车宜筹划。须要莲峰手，乾坤再开辟。昂藏绿野翁，真我龙门客。  

○用李德恒韵寄景贤  

牢落十年扈御营，瑶琴忘尽水仙声。酷思诗酒闲中乐，见说干戈梦里惊。林下因缘千古重，人间富贵一钱轻。此身未退心先退，独有龙冈识我情。  

○思友人  

落日萧萧万马声，东南回首暮云横。金朋兰友音书绝，玉轸朱弦尘土生。十里春风别野店，五年秋色到边城。云山不碍归飞梦，夜夜随风到玉京。  

○寄平阳净名院润老  

昔年平水便相寻，握手临风话素心。刻烛赋成无字句，按徽弹彻没弦琴。风来远渡晚潮急，雨过寒塘秋水深。此乐莫教儿辈觉，又成公案满丛林。  

○外道李浩和景贤霏字韵予再和呈景贤  

尘缘划断已忘机，布鼓徒敲和者稀。中隐强陪人事过，禅心不与世情违。昔年勋业真堪笑，旧日家山懒欲归。我爱北天真境界，乾坤一色雪花霏。  

○过天山周敬之席上和人韵  

憩马居延酒半醺，寂寥寒馆变春温。未能鹏翼腾溟海，不得鸿音过雁门。千里云烟青冢暗，一天风雪黑山昏。天涯幸遇知音士，子细论文共一樽。  

○王屋道中  

胜克河中号令齐，神兵入自太行西。昏昏烟锁天坛暗，漠漠云埋王屋低。风软却教冰泛水， 【一作「冰解水」。】 寒轻还使雪成泥。行吟想象覃怀景，多少梅花坼玉溪。  

○用万松老人韵寄郑景贤四首  

破船无渗漏，流水不能沈。雾锁青山秀，花藏古径深。白云陪野兴，晴月洗烦襟。绝后重苏息，飞花枯木林。  
隐隐三星出，依依片月沈。鹤飞辽海阔，猿啸楚山深。柳色云沾袖，芦花雪满襟。普天秋意露，一叶坠梧林。  
个事不容针，迷徒自陆沈。西天三步远，东海一杯深。凉月盛玄钵，轻云剪素襟。曹溪无一滴，波浪沸禅林。  
渔家何足好，乘兴一钩沈。路僻苍苔滑，舟横古渡深。小晴掀蒻笠，微雨整蓑襟。梦断知何处？寒潮没晚林。  

○和移剌子春见寄  

邂逅沙城识子初，天山风雪醉吟余。文章光焰君堪羡，节操仪刑我不如。曲糵乡中前进士， 【渠有诗云：「老去惟耽曲糵春。」故有是句。】 风波堆里老中书。他年归去无相弃，同到闾山旧隐居。  

○寄景贤二首  

龙冈漆水两交欢，纵意琴书做老闲。未得一言安海内，已输三箭定天山。肯容诗思妨心慧，岂使声尘碍耳还。信手拈来无不是，清风明月有何悭。  
人间聚散妄悲欢，何似林泉遯世闲。十载残躯游瀚海，积年归梦遶闾山。 【先人旧隐居也。】 空嵓猿鹤招予往，满驾琴书伴我还。多谢龙冈怜老隐，新诗酬酢路无悭。  

○和景贤  

天下奇才郑使君，清名不使世人闻。五车书笥独穷理，三峡词源迥出群。未得开怀重话旧，常思抵足共论文。自从一识龙冈老，余子纷纷不足云。  

○过东胜用先君文献公韵  

依然千里旧山河，事改时移随变磨。巢许家风乌可少，萧曹勋业未为多。可伤陵变须耕海，不待棋终已烂柯。翻手荣枯成底事，不如归去入无何。  

○过夏国新安县 【时丁亥九月望也。】  

昔年今日渡松关， 【西域阴山有松关。】 车马崎岖行路难。瀚海潮喷千浪白， 【一作千里雪。】 天山风吼万林丹。气当霜降十分爽，月比中秋一倍寒。回首三秋如一梦，梦中不觉到新安。  

○过青冢用先君文献公韵  

汉室空成一土丘，至今仍未雪前羞。 【一作「可惜冰姿瘗古丘，佳人犹自梦中羞。」】 不禁出塞涉沙碛，最恨临轩辞冕旒。幽怨半和青冢月，闲云常锁黑河秋。滔滔天堑东流水，不尽明妃万古愁。  

○过云川和刘正叔韵  

西域风尘汗漫游，十年辜负旧渔舟。曾观八阵云奔速，亲见三川席卷收。烟锁居延苏子恨，云埋青冢汉家羞。深思篱下西风醉，谁羡班超万里侯。  

○过云中和张伯坚韵  

一扫氐羌破吐浑，群雄悉入北朝吞。自怜西域十年客，谁识东丹八叶孙。射虎将军皆建节，飞龙天子未更元。我惭才略非良器，封禅书成不敢言。  

○过白登和李正之韵  

十年沦落困边城，今日龙钟返帝京。运拙不须求富贵，时危何处取功名！腾骧谁识孙阳骥，俊逸深思支遁鹰。客里逢君赠佳句，知音相见眼偏明。  

○过武川赠仆散令人  

班姬流落到而今，闻道翻身入道林。歌扇舞裙忘旧业，药炉经卷半新吟。闲眠白昼三杯醉，静对青松一曲琴。更看他年栖隐处，蓬山楼阁五云深。  

○过燕京和陈秀玉韵三首  

回首亲朋半土丘，嗟予十稔浪西游。半生兵革慵开眼，一纸功名暗点头。下士笑予谋计拙，至人知我谓心忧。再行不惮风沙恶，鹤迹云踪任去留。  
狐死曾闻尚首丘，悲予去国十年游。昆仑碧耸日落处，渤海西倾天尽头。君子云亡真我恨，斯文将丧是吾忧。尚期晚节回天意，隐忍龙庭且强留。  
余生不得乐林丘，犹忆丁年选胜游。几帙残编聊映眼，一张衲被且蒙头。貔貅已报西门役，柱石犹怀东顾忧。自料荒疏成弃物，菟裘归计乞封留。  

○还燕京题披云楼和诸士大夫韵  

闲上披云第一重，离离禾黍汉家宫。窗开青琐招晴色，帘卷银钩揖晓风。好梦安排诗句里，闲愁分付酒杯中。静思二十年间事，聚散悲欢一梦同。  

○谢飞卿饭再用韵纪西游事  

河中 【西域寻思干城，西辽目为河中府。】 花木蔽春山，烂赏东风纵宝鞍。留得晚瓜过腊半，藏来秋果到春残。亲尝芭榄宁论价，自酿蒲萄不纳官。常叹不才还有幸，滞留遐域得佳餐。  

○再用韵赠抟霄 【以抟霄戒肉罢鹰犬，故以是诗美之。】  

凛凛风神白玉山，罢游鹰犬逞金鞍。瑶琴高挂么弦绝，牺易频翻断简残。息念如僧还有发，忘形见客似无官。伽陀诵罢炉熏冷，一钵疏羹当晓餐。  

○再用韵  

云山叠叠复云山，瘦马芦鞭矮面鞍。瀚海去程千驿远，扬州归梦五更残。尘缘淡处应忘世，逸兴浓时好解官。二顷良田何必觅，春山笋蕨亦供餐。  

○和抟霄韵代水陆疏文七首  

资生无畏济人深，便见能仁六度心。尘世捐财矜苦厄，寒林洒饭拔幽沈。既临巨海钩神物，试叩洪钟伺好音。今日湛然攀旧例，珠缨休惜挂 【祇】 【秪】 林。  
新朝威德感人深，渴望云霓四海心。东夏再降烽火灭，西门一战塞烟沈。颙观颁朔施仁政，伫待更元布德音。好放湛然云水去，庙堂英俊政如林。  
五派分流道愈深，尘中谁识本来心。穿心土椀元无漏，没底胶船却不沈。山色水光呈妙相，鸟啼猿啸露圆音。云霞活计无求饱，何事狂童 【狂童影元写本注作独夫】 作肉林。  
前生未了妄缘深，薄宦相萦负夙心。只见渊明能印弃，谁知居士解舟沉。穷通荣辱皆真梦，毁誉称讥尽假音。中隐冷官闲况味，归心无日不山林。  
新诗欬玉起予深，独有抟霄我许心。真迹居尘聊俯仰，高名与世任浮沈。同成雅会清茶话，共赏枯桐白雪音。他日归休约何处？燕山参谒万松林。  
贤帅文章蕴藉深，云川倾盖便同心。掀髯谈道檠灯灺，抵足论文塞月沈。有眼句中君得意，无弦琴上我知音。乘舟误捉波中月，莫学当年李翰林。  
渔矶旧隐荻花深，尘世宁忘昔日心。两岸清风单舸稳，满江明月一钩沈。饥来煮稻无兼味，醉后鸣榔笑五音。闲卧烟蓑春梦断，不知潮起没青林。  

○寄贾抟霄乞马乳  

天马西来酿玉浆，革囊倾处酒微香。长沙莫吝西江水，文举休空北海觞。浅白痛思琼液冷，微甘酷爱蔗浆凉。茂陵要洒尘心渴，愿得朝朝赐我尝。  

○和李振之  

半纸功名未可呈，无心何处不安生。十年沧海尘空起，百岁黄粱梦乍惊。旧径既荒松菊在，丹诚不变鬓髯更。年来渐有升平望，每恨栖鸡半夜鸣。  

○连国华饯予出天山因用韵  

十年不得舞衣班，一忆江南胆欲寒。黄犬候来秋自老，白云望断信何难。军中得句常横槊，客里伤心每据鞍。游子未归情几许，天山风雪正漫漫。  

○蜡梅  

越岭仙姿迥异常，洞庭春染六铢裳。枝横碧玉天然瘦，蕾破黄金分外香。反笑素英浑淡抹，却嫌红艳太浓妆。临风浥此蔷薇露，醉墨淋漓寄渺茫。  

○和武川严亚之见寄二首  

今年又得亚之诗，每叹风云会遇迟。拙运且淹童子役，雄材宜作帝王师。羡君笔下挥千字，知子胸中蕴六奇。静对西风和新句，凄然南望动深思。  
寥落龙沙寄此生，情锺我辈岂无情。参商管鲍贤朋友，南北机云好弟兄。莲叶飘香思晚浦，梅花飞雪梦春城。故园日夜归心切，未济斯民不敢行。  

○己丑过鸡鸣山  

三年四度过鸡鸣，我仆徘徊马倦登。寂寞柴门空有舍，萧条山寺静无僧。残花溅泪千程别，啼鸟伤心百感生。今古兴亡都莫问，穹庐高卧醉腾腾。  

○寄天山周敬之  

当年倾盖识君初，烂饮天山驻使车。秋去安仁空有赋，雁来公瑾又无书。林峦红叶如人老，篱落黄华亦我疏。为向天涯道岑寂，强吟新句附双鱼。  

○赠蒲察元帅五首  

闲骑白马思无穷，来访西城绿发翁。元老规模妙天下，锦城风景压河中。花开杷榄芙蕖淡，酒泛蒲萄琥珀浓。痛饮且图容易醉，欲凭春梦到卢龙。  
使君排饭宴南溪，不枉从君鸟鼠西。春薤旋浇浓鹿尾，腊糟微浸软驼蹄。丝丝鱼脍明如玉，屑屑鸡生烂似泥。白面书生知此味，从今更不嗜黄虀。  
筵前且尽主人心，明烛厌厌饮夜深。素袖佳人学汉舞，碧髯官妓拨胡琴。轻分茶浪飞香雪，旋擘橙杯破软金。五夜欢心犹未已，从教斜月下疏林。  
主人开宴醉华胥，一派丝篁沸九衢。黯紫蒲萄垂马乳，轻黄杷榄灿牛酥。金波泛蚁斟欢伯，雪浪浮花点酪奴。忙里偷闲谁若此？西行万里亦良图。  
闲乘羸马过蒲华，又到西阳太守家。玛瑙瓶中簪乱锦，琉璃锺里泛流霞。品尝春色批金橘，受用秋香割木瓜。此日幽欢非易得，何妨终老住流沙。  

○庚辰西域清明  

清明时节过边城，远客临风几许情。野鸟间关难解语，山花烂熳不知名。蒲萄酒熟愁肠乱，玛瑙杯寒醉眼明。遥想故园今好在，梨花深院鹧鸪声。  

○壬午西域河中游春四首  

幽人呼我出东城，信马寻芳莫问程。春色未如华藏富，湖光不似道心明。土床设馔谈玄旨，石鼎烹茶唱道情。世路崎岖太尖险，随高逐下坦然平。  
二月河中草木青，芳菲次第有期程。花藏径畔春泉碧，云散林梢晚照明。含笑山桃还似识，相亲水鸟自忘情。遐方且喜丰年兆，万顷青青麦浪平。  
异域春郊草又青，故园东望远千程。临池嫩柳千丝碧，倚槛妖桃几点明。丹杏笑风真有意，白云送雨太无情。归来不识河中道，春水潺潺满路平。  
寓迹尘埃且乐生，垂天六翮敛鹏程。无缘未得风云会，有幸能瞻日月明。出处随时全道用，穷通逐势叹人情！凭谁为发丰城剑？一扫妖氛四海平。  

○游河中西园和王君玉韵  

清明出郭赴幽期，千里江山丽日迟。花叶不飞风定后，香尘微敛雨余时。雕镌冰玉诗尤健，挥扫龙蛇字愈奇。好字好诗独我得，不来赓和拟胡为。  

○河中游西园二首  

河中春晚我邀宾，诗满云笺酒满巡。对景怕看红日暮，临池羞照白头新。柳添翠色侵凌草，花落余香着莫人。且着新诗与芳酒，西园佳处送残春。  
几年萍梗困边城，闲步西园试一巡。圆沼印空明镜莹，芳莎藉地翠茵新。幽禽有意如留客，野卉多情解笑人。屈指知音今有几，与谁同享瓮头春。  

○河中春游有感  

西胡 【寻斯干有西戎梭里檀故宫在焉。】 构室未全终，又见颓垣遶故墉。绿苑连延花万树，碧堤回曲水千重。不图舌鼓谈非马，甘分躬耕学卧龙。粝食粗衣聊自足，登高舒啸乐吾慵。  

○过闾居河  

河冰春尽水无声，靠岸钩鱼羡击冰。乍远南州如梦蝶，暂游北海若飞鹏。隋堤柳絮风何处？越岭梅花信莫凭。试暂停鞭望西北，迎风羸马不堪乘。  

○过沁园有感  

昔年曾赏沁园春，今日重来迹已陈。水外无心修竹古，雪中含恨瘦梅新。垣颓月榭经兵火，草没诗碑覆劫尘。羞对覃怀昔时月，多情依旧照行人。  

○西域从王君玉乞茶因其韵七首  

积年不啜建溪茶，心窍黄尘塞五车。碧玉瓯中思雪浪，黄金碾畔忆雷芽。卢仝七椀诗难得。谂老三瓯梦亦赊。敢乞君侯分数饼。暂教清兴遶烟霞。  
厚意江洪绝品茶，先生分出蒲轮车。雪花艳艳浮金蘂，玉屑纷纷碎白芽。破梦一杯非易得，搜肠三椀不能赊。琼瓯啜罢酬平昔，饱看西山插翠霞。  
高人惠我岭南茶，烂赏飞花雪没车。 【是日作茶会值雪。】 玉屑三瓯烹嫩蘂，青旗一叶碾新芽。顿令衰叟诗魂爽，便觉红尘客梦赊。两腋清风生坐榻，幽欢远胜泛流霞。  
酒仙飘逸不知茶，可笑流涎见曲车。玉杵和云舂素月，金刀带雨剪黄芽。试将绮语求茶饮，特胜春衫把酒赊。啜罢神清淡无寐，尘嚣身世便云霞。  
长笑刘伶不识茶，胡为买锸谩随车。萧萧暮雨云千顷，■〈稳，石代禾〉■〈稳，石代禾〉春雷玉一芽。建郡深瓯吴地远，金山佳水楚江赊。红炉石鼎烹团月，一椀和香吸碧霞。  
枯肠搜尽数杯茶，千卷胸中到几车。汤响松风三昧手，雪香雷震一枪芽。满囊垂赐情何厚，万里携来路更赊。清兴无涯腾八表，骑鲸踏破赤城霞。  
啜罢江南一椀茶，枯肠历历走雷车。黄金小碾飞琼屑，碧玉深瓯点雪芽。笔阵陈兵诗思勇，睡魔卷甲梦魂赊。精神爽逸无余事，卧看残阳补断霞。  

○和冲霄韵  

星星华发镜中惊，好赋归欤接淅行。重位宁贪高一品，故园无惮远千程。晴天花络春山色，落日松和秋水声。无恙闾峰三百寺，遨游吟啸老余生。  

○西域河中十咏 【录八】  

寂寞河中府，连甍及万家。蒲萄亲酿酒，杷榄看开花。饱啖鸡舌肉，分餐马首瓜。 【土产瓜，大如马首。】 人生唯口腹，何碍过流沙。  
寂寞河中府，生民屡有灾。避兵开邃穴，防水筑高台。六月常无雨，三冬却有雷。偶思禅伯语，不觉笑颜开。  
寂寞河中府，颓垣遶故城。园林无尽处，花木不知名。南岸独垂钓，西畴自省耕。为人但知足，何处不安生？  
寂寞河中府，西流绿水倾。冲风磨旧麦， 【西人作磨，风动机轴以磨麦。】 悬碓杵新粳。 【西人皆悬杵以舂。】 春月花浑谢，冬天草再生。优游聊卒岁，更不望归程。  
寂寞河中府，清欢且自寻。麻笺聊写字，苇笔亦供吟。伞柄学钻笛，宫门自斲琴。临风时适意，不负昔年心。 【得故宫门坚木三尺许，斲为琴，有清声。】  
寂寞河中府，西来亦偶然。每春忘旧闰，随月出新年。强策浑心竹，难穿无眼钱。异同无定据，俯仰且随缘。 【西人不计闰，以十二月为岁。有浑心竹，其金铜芽钱无孔郭。】  
寂寞河中府，声名昔日闻。城隍连畎亩，市井半丘坟。食饭秤斤卖，金银用麦分。生民怨来后，箪食谒吾君。  
寂寞河中府，遗民自足粮。黄橙调蜜煎，白饼糁糖霜。漱旱河为雨，无衣垄种羊。一从西到此，更不忆吾乡。  

○西域有感  

落日城头鸦乱啼，秋风原上马频嘶。雁行南去潇湘北，萍迹东来鸟鼠西。百尺栋梁谁着价，三春桃李自成蹊。功名到底成何事，烂饮玻璃醉似泥。  

○早行  

马驼残梦过寒塘，低转银河夜已央。雁迹印开沙岸月，马蹄踏破板桥霜。汤寒卯酒两三盏，引睡新诗四五章。古道迟迟四十里，千山清晓日苍凉。  

○寄清溪居士秀玉  

鹪鹩犹欠一枝栖，不得燕山半土犂。时复有琴歌碧玉，年来无梦绕清溪。数行文字聊遮眼，半纸功名苦噬脐。回首故人今健否？余生甘老碧云西。  

○戏秀玉 【并序】  

辱书闻秀玉油房萧索，马溺卫死，田亩水灾，不胜感叹。清溪达士，岂芥蒂胸中邪？因作诗以戏之。  
清溪掀倒打油房，五卫凋零三径荒。未信塞翁嗟失马，须知御寇觅亡羊。东湖菡萏从君赏，西域蒲萄输我尝。各在天涯会何日，临风休忘老髯郎。 【清溪尝戏呼予为髯郎。】  

○寄张子闻  

忆昔携琴论《太玄》， 【渠通《太玄经》。】 湛然初识子闻贤。回头葱岭仍千里，分手松轩已五年。 【常会万松老人之室。】 东望卢龙倾玉表，西来青鸟阙金笺。几时重会燕山道，一曲临风奏《水仙》。 【予弹《水仙》，公常学之。】  

○和正卿待制韵  

布袖龙钟两眼尘，丹诚如旧白头新。暮云西畔犹怀汉，晓日东边纔是秦。酒贱不妨连夜醉，花繁长发四时春。花繁酒贱无佳思，谁念天涯万里人？  

○雪轩老人邦杰久不惠书作诗怨之  

当时倾盖便忘年，别后春风五度迁。万里西行愁似海，千山东望远如天。不闻旧信传梅岭，试道新诗怨雪轩。更上危楼一回首，朝云深处是燕然。  

○思亲二首  

老母琴书老自娱，吾山侧近结蘧庐。鬓边尚结辟兵发， 【昔予从征，太夫人以发少许赐予云：俗传父母之发，戴之可辟五兵。今尚存焉。】 箧内犹存教子书。幼穉已能学土梗，老兄犹未忆鲈鱼。谁知万里思归梦，夜夜随风到故居。  
昔年不肯卧茅庐，赢得飘萧两鬓疏。醉里莫知身似蝶，梦中不觉我为鱼。故园屈指八千里，老母行年六十余。何日挂冠辞富贵，少林佳处卜新居。  

○辛巳闰月西域山城值雨  

冷云携雨到山城，未敢冲泥傍险行。夜听窗声初变雪，晓窥檐溜已垂冰。泪凝孤枕三停湿，花结残灯一半明。又向茅亭留一宿，行云行雨本无情。  

○十七日驿中作穷春盘 【是日早行，始忆昨日立春。】  

昨朝春日偶然忘，试作春盘我一尝。木案初开银线乱，砂瓶煮熟藕丝长。匀和豌豆揉葱白， 【西人煮饼，必投以豌豆。】 细剪蒌蒿点韭黄。也与何曾同是饱，区区何必待膏粱。  

○戏作  

苍颜太守领西阳，招引诗人入醉乡。屈眴轻衫裁鸭绿，葡萄新酒泛鹅黄。歌姝窈窕髯遮口，舞妓轻盈眼放光。野客乍来同见惯，春风不足断人肠。 【一种白葡萄酒，色如金波。】  

○过太原南阳镇题紫微观壁  

廷臣侍从蔑前驱，道侣忻奔迓使车。县吏喜闻新号令，村民争认旧中书。累累山果盈磁钵，薄薄浊醪半瓦壶。隐逸竞询新事迹，几时迁洛卜新都。  

○过金山和人韵二首  

金山前畔水西流，一片晴山万里秋。萝月团团上东嶂，翠屏高挂水晶球。  
金山万壑斗声清，山色空蒙弄晚晴。我爱长天汉家月，照人依旧一轮明。  

○谢王巨川惠蜡梅因用其韵  

雪里冰枝破冷金，前村篱落暗香侵。令人多谢王公子，分惠幽芳寄好音。  

○和王巨川  

今年扈从入西秦，山色犹如昔日新。诗思远随秦岭雁，征衣全染灞桥尘。含元殿坏荆榛古，花萼楼空草木春。千古兴亡同一梦，梦中多少未归人。  

○和景贤  

今日边城又见君，试弹流水爇梅魂。声和塞色金徽润，香散穹庐玉鼎温。  

○过覃怀  

信断江南望驿尘，十年辜负岭头春。而今重到覃怀地，却与梅花作主人。  

○请照老住华塔  

华塔当年隐蛰龙，轰雷掣电满云中。而今却请还山去，折脚铛边煮晓风。  

○过济源登裴公亭用闲闲老人韵四绝  

山接晴霄水浸空，山光滟滟水溶溶。风回一镜揉蓝浅，雨过千峰泼黛浓。  
掀髯坐语闲临水，仰面徐行饱看山。竹里忽闻春雪落，天教着我画图间。  
侍中庵底春山色，裴老亭边秋水声。修竹茂林真隐地，但期天下早休兵。  
劫外玄机好细参，他年卜筑绕澄潭。琴书活计无多子，祇与龙冈共一庵。  

○和薛伯通韵  

黄华红叶满秋山，月浸银河夜未阑。寂寞梧桐深院落，有人何处倚阑干？  

○西域尝新瓜  

西征军旅未还家，六月攻城汗滴沙。自愧不才还有幸，午风凉处剖新瓜。  

○和张敏之诗七十韵 【并序】  

敏之学士远寄新诗七十韵，捧读之余，续貂以尾，聊资一笑。  
壮年多轗轲，晚节叹行藏！故国颓纲秽，新朝明德香。雄材能预算，大略固难量。迭出神兵速，无敌我武扬。本图服叛逆，何止剪诪张。西讨穷于阗，东征过乐浪。彗侵天垒壁，光动太白铓。整整车徒盛，鳞鳞旗鼓望。天皇深责重，贤帅庙谟臧。江左将禽楚，河阳已灭商。英雄皆入彀，强御敢跳梁。采访轩车闹，司农官吏忙。轻徭常力足，薄赋不财伤。勋业超秦汉，规模迈帝王。流言无管蔡，奇计有平良。增葺新文物，耕耘古战场。蛟龙方奋迅，鵰鹗得翱翔。偶遇风云会，争依日月光。永酬千古耻，一怒四夷攘。虎帐十年梦，龙庭几度霜。迎降初请命，出郭远相将。久敌真宜死，宽恩何 【一作未。】 敢当。赦书民有幸，歌咏寿无疆。扶杖听黄诏，称觞进白狼。散财竭库藏，拔将出戎行。殷绝仁犹在，周倾道不亡。来招燕郡内，入觐大食傍。戎服貂裘紫，星轺驳马苍。中春辞北望，初夏过西凉。瀚海汹而涌，阴山彷且徨。闲云迷去路，疏雨润行装。出处空兴叹，风光自断肠。典刑陈故事，利病上封章。天下援深溺，中州冀小康。风俗承丧乱，筹策要优长。痼疾如神附，游魂笑鬼伥。仁术能骨肉，灵药起膏肓。避祸宜缄口，当言肯括囊。遭谗心欲剖，涉苦胆先尝。北漠绝穷域，西隅抵大洋。诗书犹不废，忠信未能忘。毡补连腮帐，绳穿朽脚床。郊行长野兴，人静若禅房。回鹘交游熟，昆仑事迹详。风烟多黯黯，云水两茫茫。灾变垂干象，妖氛翳太阳。髯龙三岛去，玉叶一枝芳。明主初登极，愚臣敢进狂。九畴从帝锡，五事合天常。大乐陈金石，朝服具冕裳。降升分上下，进退有低昂。拓境时方急，郊天且未遑。应兵无血刃，降虏自壶浆。按堵无更肆，因敌不馈粮。宸心尊德义，圣政济柔刚。恩泽涵诸夏，威棱震八荒。势连西域重，天助北方强。举我陪三省，求贤守四方。锦衣捐毳褐，肉食弃糟糠。隐逸求新仕，流亡集故乡。百官欣戴舜，万国愿归唐。耕钓咸生遂，工商乐未央。会将封泰岳，行看建明堂。每叹才雕篆，长惭学面墙。君恩予久负，贤路我深妨。覆餗恒忧惧，持盈是恐惶。故山松径碧，旧隐菊花黄。太守方遗，初平正牧羊。厚颜居此位，若已纳于隍。吟啸须归去，香山老侍郎。  

○继孟云卿韵  

归欤奚待鬓双皤，无恙闾山耸岌峨。万壑松风思仰峤，千岩烟雨忆平坡。 【仰山平坡，皆燕然名剎也。】 开基气概鲸吞海，遁世生涯鼠饮河。好买扁舟从此逝，醉眠江国一渔蓑。  

○扈从冬狩 【并序】  

癸巳扈从冬狩，独予诵书于穹庐中，因自讥云。  
天皇冬狩如行兵，白旄一麾长围成。长围不知几千里，蛰龙震栗山神惊。长围布置如圆阵，方骑云屯贯鱼进。千群野马杂山羊，赤熊白鹿奔青麞。壮士弯弓殒奇兽，更驱虎豹逐贪狼。 【御闲有驯豹，纵之以抟野兽。】 独有中书倦游客，放下毡帘诵《周易》。  

○和邦瑞韵送行  

幸有和林酒一尊， 【尚酝出于和林城，故有是句。】 地炉煨火为君温。昔年相见兴三叹，此日临行赠一言。士行莫忘直报怨，人情须信害生恩。而今跃入惊人浪，珍重风涛过禹门。  

○谢西方器之赠阮杖 【并序】  

了然居士素蓄东坡铁杖洎地字号阮，真绝世之宝也。天兵既克汴梁，先生携二君来燕，欲藏之，恐不能终宝。欲赠湛然，南北相去不知其几千里，虑中道浮沈。是以献诸秀玉殿学田公奉御，欲转致于予也。甲午之秋，陈、田入觐，果馈之于我，因乱道数语，用酬厚意。  
睢阳三绝从来传，坡仙铁杖为之先。宋朝四美岂易得，地君神器称乎贤。了然居士隐洛瀍，读书好古有积年。擒龙捉日获二宝，宝之凿栋屋壁穿。龙庭万里迭山川，欲来馈我嗟无缘。将夺固与此理玄，殷勤携赠陈与田。陈田今岁来朝天，惠然出赐穹庐前。乌虬入手苍壁悬，恍然遗世如登仙。长蛟倚壁光娟娟，鳞介欲生如蜿蜒。澄澄秋月莹朝镜，须臾洗尽余腥膻。足方法地顶法干，四十五节松柏坚。七尺乌金三十两，微篁瑟瑟鸣哀蝉。云项纤纤空腹圆，十三玉柱鸿翩翩。耽耽云坐踞猛虎，岩岩山口双双弦。铁君伴我游林泉，足疾顿减冲云烟。临风三弄碎琼玉，清商秋水声涓涓。安仁得此如临渊，子聃求杖不惜钱。湛然坐受匪劳力，不胜其服心胡然。西方讽我求终焉，故令二友相招延。抱桐扶杖闾山巅，举觞笑咏秋风边。 【了然居士作《铁君传》云：长七尺，重三十两，顶圆足方，中有微篁，凡四十五节，世传嵇生造。又云：昔显宗东宫时，常读东坡铁杖诗。因召侍臣郑子聃问杖之存亡，子聃以在睢阳为对，因以数千缗购于张文定公之孙。其孙藏于屋栋，子聃竟不得一见云。地字号阮，亡宋之故物。天地玄黄，此四阮为绝宝也。泰和间，秘于禁中，待诏孙安仁之姊，以琴阮得入侍，上以此阮赐之，安仁屡求之，其姊以阮见寄。旧制，宫掖中侍人不许与亲戚通耗。安仁冒法得之，其好事有如此者。故予引用其语。】  

○和非熊韵  

蔼蔼英声镇北州，非熊人物本风流。时逢佳客开青眼，久领元戎尚黑头。已发丰城神剑出，休嗟暗室夜光投。驱兵经略关中了，题遍长安旧酒楼。  

○继武善夫韵  

老子年来酷爱闲，不堪白发映苍颜。十年兴废悲歌里，半世干戈寤寐间。北阙欲辞新凤阁，东州元有旧闾山。熊经鸟引聊终老，岩下疏松正好攀。  

○扈从羽猎  

湛然扈从狼山东，御闲天马如游龙。惊狐突出过飞鸟，霜蹄霹雳飞尘中。马上将军弓挽月，修尾蒙茸卧残雪。玉翎犹带血模糊，騄駬嘶鸣汗微血。长围四合匝数重，东西驰射奔追风。鸣鞘一震翠华去，满川枕藉皆豺熊。自笑中书老居士，拥鼻微吟弓矢废。向人忍耻乞其余，瘦兔瘸獐紫驼背。吾儒六艺闻吾书，男儿可废射御乎？明年准备秋山底，试一如皋学射雉。  

○和冯扬善韵  

天道不可穷，此理自古然。大暴寿盗跖，至仁夭颜渊。伟材鲜遭遇，君臣难两全。庸愚厌粱肉，广文寒无毡。未逢知音人，伯牙故绝弦。我爱冯公子，孔教穷高坚。忧道不忧贫，一室如磬悬。却笑庠序生，供荐徒备员。诗书贮便腹，一斗吟百篇。远蹈颜孟迹，近比苏黄肩。宁受胯下辱，不为天下先。升平已有期，上道化日躔。九州岛成一统，刑赏归朝权。汴梁三战定，乐浪一檄传。先生谒承明，万里来秦川。徒步沙碛中，往复几一年。揲蓍说易传，应诏命席前。十年符亿兆，十世盈十千。男儿志在道，何论胝与胼。一旦得荣遇，闾巷车马填。穷通固由命，何必兴孜煎。用之自可进，舍之便可还。自笑髯中书，有过仍不悛。三代不同礼，勉欲相袭沿。贤人正退隐，强起居官联。冰炭岂共器，安可浑愚贤。可惜和氏姿，庸工浪雕镌。不能作大器，取次成弃捐。潜龙喻君子，或跃或在田。未遂马周志，好垦扬雄廛。伏腊粗酒脯，旦夕充羹饘。穷途不足泣，吊影无自怜。人生一瞬息，日月如玑璇。学道如牧羊，后者为之鞭。离群谢富贵，遁世安林泉。勿学躁进人，扼腕长呼天。  

○冬夜弹琴颇有所得乱道拙语三十韵以遗犹子兰 【并序】  

余幼年刻意于琴，初受指于弭大用。其闲雅平澹，自成一家。余爱栖岩如蜀声之峻急，快人耳目，每恨不得对指传声。间关二十年，予奏之，索于汴梁，得焉。中道而卒。其子兰之琴事，深得栖岩之遗意。甲午之冬，余扈从羽猎，以足疾得告。凡六十日，对弹操弄五十余曲，栖岩妙旨，于是尽得之。因作是诗以纪其事云。  
湛然有琴癖，不好凡丝竹。儿时已存心，壮年学愈笃。仓忙兵火际，遗谱不及录。回首二十秋，丝桐高阁束。栖岩有后人，万里来相逐。能继箕裘业，待予为季叔。今冬六十日，对弹五十曲。五旬记新声，十朝温已熟。高山壮意气，秋水清心目。《阳春》撼琼玖，《白雪》碎瑶玉。洛浦太含悲，楚妃叹如哭。离骚泣鬼神，止息振林木。秋思尽雅兴，三乐歌清福。自余不暇数，渴心今已沃。昔我师弭君，平澹声不促。如奏清庙乐，威仪自穆穆。今观栖岩意，节奏变神速。虽繁而不乱，欲断还能续。吟猱从简易，轻重分起伏。一闻栖岩声，不觉倾心服。彼此成一家，春兰与秋菊。我今会为一，沧海涵百谷。稍疾意不急，似迟声不局。二子终身学，今日皆归仆。我本嗜疏懒，富贵如桎梏。幸遇万松师，一悟消三毒。早晚挂冠去，闾山结茅屋。蔬笋粗充庖，粝饭炊脱粟。有我春雷子，岂惮食无肉。旦夕饱纯音，便是平生足。  

○戏景贤 【并序】  

景贤弹《雉朝飞》，予作诗戏之。蒙宠和，有「若有余阴乞一枝」之句，予再用前韵以拒之。  
遏住行云不敢飞，一声还噎一声悲。蛮儿深惬龙冈意，唱得香山《杨柳枝》。  

○怀古一百韵寄张敏之  

兴亡千古事，胜负一枰棋。感恨空兴叹，悲吟乃赋诗。三皇崇道德，五帝重仁慈。礼废三王谢，权兴五伯漓。焚书嫌孔孟，峻法用高斯。政出人思乱，身亡国亦随。阿房修象魏，徐福觅灵芝。偶语真虚禁，长城信谩为。只知秦失鹿，不觉楚亡骓。约法三章日，恩垂四百基。汉兴学校启，文作典章施。黩武疲中夏，穷兵攘四夷。嗣君恩稍失，刘氏德难衰。新室虽兴难，真人已御期。魏吴将奋起，灵献自荒嬉。贼子权移汉，奸臣坞筑郿。三朝如峙鼎，四海若棼丝。纔奉山阳主，已生司马师。仲谋服孟德，葛亮倍曹丕。唯晋成独统，平吴混八维。有初终鲜克，居治乱谁思？蝉鬓充兰掖，羊车遶竹岐。孙谋无远虑，神器委痴儿。国事归椒室，民饥询肉糜。为人昧菽麦，闻蟆问官私。卫瓘尝几谏，何曾已预知。五胡云扰攘，六代电奔驰。川谷流腥血，郊原厌积尸。天光分耀日，地里裂瓜时。历数当归李，驱除暂假隋。西陲开鄯善，东鄙讨高丽。鸾驾如江国，龙舟泛汴漪。锦帆遮水面，粉浪污河湄。府藏金帛积，生灵气力疲。盗贼天下起，章奏禁中欺。海内空龙战，河东有凤姿。元戎展鹰犬，颉利助熊罴。奉表遵朝命，尊王建义旗。经营于盗手，禅让托君辞。豪哲归吾彀，要荒入我羁。太宗真令主，贞观有皇规。正美开元治，俄成天宝悲。曲江还故里，林甫领台司。裂土封三国，缠头爱八姨。《霓裳》犹未罢，鼙鼓恨来迟。逆寇陵丹阙，君王舍翠眉。两京贼党灭，方镇重权移。朱李元堪叹，石刘亦可嗤。九州岛重构乱，五代荐荒饥。辽宋分南北，翁孙讲礼仪。 【昔宋事辽为兄，仍请随代以序昭穆。至季年，辽为翁，宋为孙。】 宣和风侈靡，教主德庸卑。背约绝邻好，兴师借寇资。悬知丧唇齿，何事撤籓篱。失地人皆怨，蒙尘悔可追。辽家遵汉制，孔教祖宣尼。焕若文章备，康哉政事熙。朝廷严衮冕，郊庙奏埙箎。校猎温驰射，行营习正奇。南州走玉帛，诸国畏鞭笞。天祚骄人上，朝鲜叛海涯。未终三百祀，不免一朝危。鸭绿金朝起， 【鸭绿江，武元起义之地。】 桑干玉玺遗。 【金兵逼京师，天祚西狩，遗传国玺于云中之桑干河，竟不获。】 后辽兴大石，西域统龟兹。万里威声震，百年名教垂。 【大石林牙，辽之宗臣，挈众而亡。不满二十年，克西域数十国，幅员数万里。传数主，凡百余年，颇尚文教，西域至今思之。庙号德宗。】 武元平宋地，殷礼杂宗姬。 【金谓箕子之裔，杂用周礼。】 治国崇文事，拔贤尚赋词。邦昌君洛汭，刘豫立青淄。大定民兴咏，明昌物适宜。日中须景昃，月满必光亏。肘腋独夫难，丘墟七庙隳。北朝天辅佑，南国俗疮痍。天子潜巡狩，宗臣严守陴。山西尽荆枳，河朔半豺狸。食尽谋安出，兵羸力不支。长围重数匝，久困再周期。太液生秋草，姑苏游野麋。忠臣全节死，余众入降麾。文献生三子，东丹第八枝。虚名如画饼，遗业学为箕。自笑蓬垂鬓，谁怜雪满髭？抚膺长感慨，搔首几嗟咨。车盖知何处，衣冠问阿谁？自天明下诏，知我素通蓍。发轫装琴剑，登车执策绥。穹庐或白黑，驿骑半黄駓。肥脔白如瓠，琼浆甘似饴。天山连北府， 【天山之北，唐北庭都护府在焉。】 瀚海过西伊。 【伊州之西北有瀚海。伊州又谓之西州。】 天马穷渤澥，神兵过月氐。感恩承圣勅，寄住到寻思。 【寻思虔，西域城÷名。西人云：寻思，肥也，虔，城也。通谓之肥城。】 春色多红树，秋波总绿陂。 【西域风俗，家必有园，园必成趣，多有方池圆沼。】 不须赊酒饮，随分有驴骑。畎亩栖禾粟，园林足果梨。春梗光灿玉，煮饭滑流匙。圣祖方轻举，明君应乐推。龙庭陈大礼，原庙献明粢。万国朝金陛，千官列玉墀。求贤为辅弼，举我忝丞疑。才德真为慊，颠危不解持。愿从麋鹿性，岂恋凤凰池。投老谁为伴？黄山有敏之。 【余作《怀古》诗百韵，非徒作已，使世之人知成败之可鉴，出世之人识兴废之不常也。因作偈以见意云：「历代兴亡数张纸，千年胜负一盘棋。因而识破人间梦，始信空门一着奇。」】  

○和景贤赠鹿尾  

日暮长杨猎骑归，西风弓硬马初肥。今年鹿尾休嫌少，且喜君王不合围。  

○鹿尾  

銮舆秋狝猎南冈，鹿尾分甘赐尚方。浓色殷殷红玉髓，微香馥馥紫琼浆。韭花酷辣同葱薤，芥屑差辛类桂姜。何似毡根蘸浓液，邀将诗客大家尝。 【一作「流匙滑饭大家尝」。】  

***◆刘太保秉忠（藏春集）***  

秉忠，初名侃，字仲晦，其先瑞州人也。曾祖官邢州，徙家焉。秉忠少补邢台节度府令史，慨然投笔去，隐武安山谷间。久之，从浮屠法，更名子聪。世祖在潜邸，海云禅师邀与俱入见，大悦之。留赞大计，人称聪书记云。世祖正位，一时规模制作，皆所草定。至元元年，拜光禄大夫太保，参领中书省事，更名秉忠。诏以翰林侍讲学士窦默女妻之，赐第奉先坊。十一年秋八月，端坐而逝。赠太傅赵国公，谥文贞。成宗时，改谥文正，赠太师。仁宗时，追封常山王。仲晦自幼好学，至老不衰。既贵，斋居蔬食澹然不异平昔。书得鲁公笔法，行草独师二王。天文、卜筮、算数，皆有成书。自号藏春散人，有集十卷，学士阎复序之，谓当云霾草昧之世，赞成文明。至于裁云镂月之章，白雪阳春之曲，在公乃为余事。史称其诗萧散闲澹，类其为人。盖以佐命元臣，寄情吟咏，其风致殊可想也。  

尝云芝茶  
江边晚望  
岭北道中  
九日满坦山  
江上寄别  
江边梅树  
过玲珑山  
黄河  
春日效宫体  
寄友人  
劝友人酒  
客兴  
宋义甫弹秋风  
宿中山干明寺  
过居庸关  
秋日途中  
晚游  
楼上  
睡起  
寄张平章仲一  
过天井关  
过界墙  
有怀遂长老四首  
读遗山诗四首  
三月  
留燕  
暮春  
春晓  
新开牡丹  
雨过登楼  
宫中曲  
驼车行  
小溪  
晴望  
溪上  
清明后一日过怀来  
闲书  
春深  
城西游  
征西回  
远别离  
客馆  
春始来  
焚胜梅香  
亭帐  
东胜道中  

○尝云芝茶  

铁色皴皮带老霜，含英咀美入诗肠。舌根未得天真味，鼻观先通圣妙香。海上精华难品第，江南草木属寻常。待将肤凑浸微汗，毛骨生风六月凉。  

○江边晚望  

沙白江青落照红，沧波老树动秋风。天光与水浑相似，山面如人了不同。千古周郎余事业，一时曹孟谩英雄。东南几许繁华地，长在元戎指画中。  

○岭北道中  

雨霁轻烟锁翠岚，五更残月照征骖。王戈定指何方去，天意仍教我辈参。霸气堂堂在西北，长庚朗朗照东南。江山如旧年年换，谁把功名入笑谈？  

○九日满坦山  

凌云气节鬓惊秋，书剑荒寒事远游。万里岚光乘马背，一川红叶上鳌头。西风不管参军帽，绝塞空凋季子裘。谁把茱萸念行役？凭高拭目望神州。  

○江上寄别  

军中无酒慰飘零，辜负沙头双玉瓶。鞍马几年南北路，关河千古短长亭。好风到枕客愁破，残月入帘归梦醒。梦断故山人不见，晓来江上数峰青。  

○江边梅树  

江边缭绕惜芳丛，绝笔天真在眼中。素艳乍开珠蓓蕾，暗香微度玉玲珑。一枝倒影斜斜月，满树浮光细细风。明日行经山下路，几回特地驻青骢。  

○过玲珑山  

世外徒闻说洞天，桃源迷路再无缘。摩青磈磊谁能凿？绣白玲珑自可穿。别有一壶藏日月，正看万窍吐云烟。劳生得遇崆峒客，炼诀还丹问隐仙。  

○黄河  

万仞昆仑顶上头，颓然委□下林丘。九随地势曲千里，一返天源经百州。积石西边才北转，太行南下已东流。□匀一线穿沧海，直接银河浸斗牛。  

○春日效宫体  

雨洗芳尘绝点埃，桃花零落海棠开。沈香亭小围红树，太液池清映绿苔。夜月也曾悬汉殿，朝云何只在阳台。六宫帘卷东风软，一派仙音翠辇来。  

○寄友人  

悠悠离阔感中年，我辈情锺岂不然。好景与时浑易过，可人和月只难圆。五更残梦鸡声里，千里归心雁影前。漠北云南空浪走，今春又负杏花天。  

○劝友人酒  

西风落叶共萧飕，百感中来不自由。豪客空携铁如意，舞嬛徒费锦缠头。曳过雨脚云归岫，涌出山头月满楼。一曲清歌一杯酒，为君洗尽古今愁。  

○客兴  

关河牢落别离中，到处题诗记转蓬。啼鸟不知春是客，落花还逐水流东。云开千里远山碧，楼映半溪残照红。雌蝶雄蜂不同类，双双相趁舞回风。  

○宋义甫弹秋风  

穹庐悄悄夜漫漫，午醉醒来坐席寒。富贵有媒皆豹变，功名无分独璃蟠。子陵实愧三公爵，靖节非轻一县官。高卷毡帘对明月，秋风一曲入琴弹。  

○宿中山干明寺  

客散关门厌事哗，炉香满屋卧烟霞。人辞故里凡三载，僧到伽蓝自一家。梦破小窗浮月色，漏残寒角奏梅花。天明又上滹阳道，鸳水归程渐有涯。  

○过居庸关  

车箱来往若流泉，绝壁巉嵓倚翠烟。限破中州四十里，凿开大路几千年。函关不谓平如地，蜀道无知险似天。万里挥鞭犹咫尺，谁能掌上保幽燕？  

○秋日途中  

半纸功名满地愁，都教白了少年头。早应未拜曹参相，终不当封李广侯。曲水乱山红树晚，西风残照白云秋。归鸦一片投林去，自笑劳生未解休。  

○晚游  

山水清佳自在游，利名莫莫复休休。瘦筇此日真忘世，长笛何人效倚楼？鸦落点成千树墨，雁飞横绝一天秋。归来小院松梢上，新月低斜玉一钩。  

○楼上  

睡起重持金曲巵，要凭芳酒缓离思。醉魂屡作还山梦，吟兴多因寄友诗。千里波光风定后，一楼山色雨晴时。碧云望断佳人远，投树栖鸦已满枝。  

○睡起  

连岁驱驰万里程，碧台歌舞笑争名。山中猿鹤丹心在，塞上风烟白发生。对客倦谈当世事，向人难悉未归情。雪花乱打西窗急，总似芭蕉夜雨声。  

○寄张平章仲一  

春光满眼酒盈尊，难得同观易见分。秋气着人凉似水，晚山和我淡如云。清歌月影檐头转，残梦锺声枕上闻。玄鸟欲归黄鸟断，诗哦伐木正思君。  

○过天井关  

云冷风高天井关，太行岭上看河湾。九州岛占绝中原地，一堑拦回左界山。王霸分争图未卷，英雄鏖战血犹殷。华阳春草年年绿，汗马南来不放闲。  
树锁苍烟白鸟鸣，春风花满凤凰城。无才难料人间事，有酒何求纸上名。分别是非谁得正？摩挲今古自宜平。闲愁枉压眉头重，且放襟怀伴曲生。  
青楼歌舞碧城春，王谢风流日斗新。洛下残花犹殢客，璠间余酒也狂人。无田易佩苏秦印，有扇难遮庾亮尘。白昼锦衣多睥睨，一鄽何处不安贫。  
三冬蛰物听雷惊，二月余寒尚旅亭。春色未归桃李树，剑光空射斗牛星。待船客子思同济，酤酒人家竟独醒。一曲沧浪洗烟雨，汩罗江上楚山青。  
东君号令忽传新，一点阳和处处匀。白玉花残梅过腊，黄金条嫩柳回春。雁离湘浦独淹客，莺啭皇州已可人。睡杀海棠吹不醒，风前桃李看精神。  

○过界墙  

地老天荒雪亦苍，车声轧轧转羊肠。短衣蓬鬓沙陀路，一岁三番过界墙。  

○有怀遂长老四首  

雨过幽庭长绿苔，东风时为扫尘埃。无人曾见春来处，门外桃花只自开。  
山迭崔嵬水渺茫，故人万里未相忘。飘零更惜天边雁，独驾秋风不入行。  
孤城寒角噎南楼，黄叶关山过雁秋。忆起滹沱相别处，一窗风雨梦西州。  
堂上笙歌醉耳红，牡丹香散一帘风。谢家鹦鹉金笼里，笑杀池边绿继翁。  

○读遗山诗四首  

剑气从教犯斗牛，百川横放海难收。九天直上无凝滞，更看银河一派流。  
北里笙歌劝酒杯，南邻门巷冷如灰。秋风万里方摇落，叫杀孤鸿春不回。  
青云高兴入冥搜，一字非工未肯休。直到雪消冰泮后，百川春水自东流。  
云霞闪灿动霓旌，轰磕征鼙震地声。千里折冲归指画，将坛孙子独论兵。  

○三月  

背阴花木锦成丛，幽谷莺啼上苑中。李白桃红杨柳绿，天涯无处不春风。  

○留燕  

衔泥旧燕垒新巢，来往如辞曲折劳。蜗舍虽微足容尔，画梁争得几多高。  

○暮春  

百花眼底乱飘零，绿满池塘草又生。绝色海棠春也妒，况他风雨本无情。  

○春晓  

海棠微露湿胭脂，杨柳轻风弄碧丝。一片春光都是恨，佳人睡起倚楼时。  

○新开牡丹  

四月新来三月还，一春光景镜中看。东风也逐情浓处，吹落桃花放牡丹。  

○雨过登楼  

锦里春光晓望中，雨余花润草蒙茸。青山尚在浮烟里，楼上分明见几峰。  

○宫中曲  

帘卷东风户半开，闲庭烟锁绿纹苔。海棠花上黄昏月，曾照金鸾几度来。  

○驼车行  

驼顶丁当响巨铃，万车轧轧一齐鸣。当年不离沙陀地，辗断金原鼓笛声。  

○小溪  

小溪流水碧如油，终日忘机羡白鸥。两岸桃花春色里，可能容个钓鱼舟。  

○晴望  

楼头凝眺倚晴晖，山势长看水附堤。燕子双双衔不遍，凤凰城里落花泥。  

○溪上  

芦花远映钓舟行，渔笛时闻三两声。一阵西风吹雨散，夕阳还在水边明。  

○清明后一日过怀来  

居庸春色限燕台，山杏凝寒花未开。驿马萧萧云日晚，一川风雨过怀来。  

○闲书  

千里家山入寸眸，碧天无际月横钩。书成得得秋风夜，一线微鸿独倚楼。  

○春深  

新染蔷薇一扑黄，梨花乱舞白霓裳。凭谁收拾春风去，催发酴■〈酉縻〉满架香。  

○城西游  

昨朝信马凤城西，鞭约垂杨过小堤。春色满园花胜锦，黄鹂只拣好枝啼。  

○征西回  

春回三月过西州，芳草青青不断头。多少冻溪凝住水，尽随归客向东流。  

○远别离  

霜落江寒鸣雁稀，倚楼人定怨归迟。笛声唤起山头月，飞上青天照别离。  

○客馆  

客馆萧条动客情，飞萤个个傍窗明。楼头鼓角风吹断，漏下银壶第一声。  

○春始来  

三月南州草木长，落花飞絮满池塘。东君也惜天涯客，尽放春光过界墙。  

○焚胜梅香  

春风吹灭小檠釭，梦断炉香结翠幢。檐外杏花横素月，恰如梅影在西窗。  

○亭帐  

草色如波照碧空，新开一朵玉芙蓉。雄风吹断襄王梦，高卷巫山十二峰。  

○东胜道中  

天荒地老物消磨，赢得诗人感慨多。两鬓黄尘秋色里，又投东胜过黄河。  

***◆刘尚书秉恕***  

秉恕字长卿，秉忠之弟，尝受易于威州刘肃。世祖召同侍潜邸，至元中，累官礼部尚书，历湖州平阳两路总管，有惠政。卒于官。秉忠无子，以秉恕子为后。  

白云楼  

○白云楼  

旌旗袅袅入随州，江涨祥烟散复收。黄耳不来家信远，西风肠断白云楼。  

***◆郝信使经（陵川集）***  

经字伯常，泽之陵川人。祖天挺，遗山元好问尝受学焉。经少遭兵乱，徙家顺天。贾元帅辅、张蔡公柔，先后辟为子师。有书万卷，恣其搜览。遗山尝谓之曰：「子状类乃祖，才气非常，勉之。」遂与论作诗作文之法。世祖以太弟开藩。征经入见。荆鄂用兵，经上书言宋未可取，不如修德布泽，相时而动。宪宗设江、淮、荆、湖南北等处宣抚司，命经为副。宪宗晏驾。会宋贾似道请和，世祖自鄂州引兵还，即位。以经为翰林侍读学士，佩金虎符，充国信使，赍书入宋通好。似道方以鄂围之解为己功，恐经之至而泄其情也，拘之真州。至元十一年，伯颜南伐，乃礼而归之。至燕京病卒，年五十三。累赠昭文馆大学士司徒冀国公，谥文忠。伯常之出使也，以为南北生灵，庶几有息肩之日。既而被留于宋者十六年，鐍锢急迫，益肆力于文章。着《春秋外传》、《易外传》、《太极演原》、《续后汉书》及《陵川文集》若干卷。延佑五年，诏江西行省刊行。史称其文丰蔚豪宕，诗多奇崛，今观其集信然。而真州诸作，尤极凄惋。北还之岁，汴中民射雁金明池，得系帛书云：「霜落风高恣所如，归期回首是春初。上林天子援弓缴，穷海孤臣有帛书。中统十五年九月一日放雁，获者勿杀，国信大使郝经书于真州忠勇军营新馆。」是时南北隔绝，不知中统之为至元也。元人高其节，以比苏子卿焉。  

原古上元学士  
雁媒  
去三汊见太行  
游灵岩寺  
赠青社诸公  
青州山行  
随州  
云梦  
渡江书所见  
冬至后在仪真馆赋诗以赠三伴使  
橄榄  
秋思四首  
仪真馆后园海棠两花于秋因为小酌赋诗  
甲子岁后园秋色四首  
幽思六首  
白沟行  
贤台行  
天赐夫人词  
湖水来  
听角行  
怀素青帘斗将二帖歌  
赵邈龊伏虎图行  
纬亢行  
唐十臣像歌  
宣和内人图  
入燕行  
跋鲁公送刘太冲序帖  
楷木杖笏行  
乙卯秋月十九日登泰山太平顶  
华不注行  
居庸行  
怀来醉歌  
化城行  
赵州石桥  
闲闲画像  
晓登昆阳故城  
巴陵女子行  
武昌词三首  
使宋过济南宴北渚亭  
三汊北城月榭玩月醉歌  
望京府赏红梅  
青城行  
灵泉行二首  
八月十五夜五河口观月  
书磨崖碑后  
江梅行  
江声行  
后听角行  
长星行  
狠墙叹  
冤鐍叹  
忆宝刀歌  
阳春怨二首  
秋兴五首  
雪意  
呈王内翰  
送董巨源  
老马  
题杨之美尚书寄王运使守太原书后  
南堂即事  
大宛二马  
落花  
次韵答王国范  
赠马德璘  
静香亭二首  
晓渡溠河  
营独山谷  
孟少保后园瑞香  
题汶阳王太师彦章庙  
宿州夜雨  
震南楼  
沙洲夜泊  
月丹  
伴使秦文举欲入维扬故赋诗以见意  
芍药  
生朝祭先有感  
镜芗亭  
甲子秋怀  
己巳三月二十六日  
升贤村  
开平新宫五十韵  
春夜  
仪真馆中暑一百韵  
二月二十三日犹在仪真馆二首  
月夜感怀  
雨中感怀  
晓起  
江云  
新馆感春二首  
新馆夜闻杜鹃  
癸酉闰六月十三日夜病中闻笛  
满城道中  
抱阳寺  
九日郭外二首  
蚕  
龙德故宫怀古八首  
帅正堂  
长芦舟中遇风二首  
赠渔者  
......  

○原古上元学士  

麟死九鼎沦，万世无孔孟。文字糠粃余，扶藉不绝圣。伊昔大观季，天王始失政。中声入哇淫，吾道孰不竞。金源东北来，一洗河海净。斯文甚滥觞，几坠土梗横。吴楚割半天，疮痍仅续命。伊洛遽骞腾，朱张立朝廷。弘肆六艺学，俾与日月并。中原有奇才，词赋方斗饤。天门黄金榜，赫耀动万姓。君臣此为得，父师此为令。或者语诗文，环视惊盼瞠。孰意元化精，不遂入昏瞑。浚发自蔡党，高步出辽敻。墨浸天壤深，笔扫风雷劲。丝纶帝载熙，训诰王言莹。诸公继踵作，互执造化柄。黄山与黄华，双凤高蹭蹬。清风玉树鸣，千古一辉映。有若闲闲公，光彩璧月恒。云烟恣挥洒，乾坤快歌咏。亹亹金声铿，矫矫银钩硬。杨冯李雷麻，嶷■〈山上咢下〉胥倡应。五行连丽天，四海望而敬。伟哉遗山老，青云动高兴。文林刬荆棘，翰府开蹊径。秋空玉琴张，搏拊分雅郑。三闾一曲歌，忽唤刘伶醒。哀哀汴蔡亡，六合为悬磬。此老独巍然，声价骇群听。振袂凌孤霞，珠璧飞欬謦。人宗一代文，天赋百年盛。纷纷夸毗子， 【□】 【捆】 摭为訾评。自谓人胜天，讵知天已定。行行野史成，共为天下庆。作噩建子月，投我以照乘。蔀屋惊见斗，寒焰忽蟠亘。经也生已晚，弗及拜先正。穷阎一束书，十载成堕甑。学问苟有归，贫窭安足病。今乃得溟渤，问津有龟镜。挈我登龙门，绠我出虎穽。摇摇风中旌，兹始见依凭。缅思先世泽，于今果无竟。呜呼世道丧，欲语寒泪迸。何时倒银汉，与世开■〈冥色〉靘。昂头冠三山，俯瞰旭日晟。陆海辟文源，生民共涵泳。  

○雁媒  

云衢眇飞鸿，往来解随阳。序当夜有所，次进朝有行。瀚海天山西，卵育岁为常。八月秋风高，雝雝共南翔。水国足汀洲，江湖多稻粱。晻霭带残芦，老岸青草长。哀鸣洞庭月，乱点潇湘霜。太和开冰天，北去颃穹苍。信禽法天运，断不为炎凉。偶为篝灯误，缚足离江乡。饮啄养为媒，朋俦总相忘。嗷嗷解愁人，乃反无愁肠。弋人见冥鸿，矰缴潜施张。置媒使号呼，投网来抢攘。奄忽一举尽，羽毛皆摧戕。厌然束缚去，又向云间望。嗟嗟罔民徒，诡计不可防。被获反为用，竭力如鬼伥。有信复无智，终自为身殃。误己更误人，不悟真可伤！  

○去三汊见太行  

二年大河间，胸次汹余浪。身与天根浮，泱漭随下上。灵槎杳虚舟，颠倒泥底样。恍疑浑沌初，溟涬天水象。扬鞭得西归，瞠目为一放。举首见太行，逸翠蜚万丈。爽朗肝胆张，豁达气宇旷。真宰耸奇骨，顿觉天地壮。兹山自佳色，何乃气雕丧。吾家在椒峣，老雾横莽苍。松楸日樵采，山灵亦凄怆。何时鹤发翁，携我蹭迭嶂。虽无锦绣裹，粗着文彩状。山河表里全，自古更霸王。于今何索然，死石徒映向。在人不在山，先民语无妄。行行重行行，落日两相忘。  

○游灵岩寺 【并序。】  

乙卯秋九月十九日登泰山，二十二日下太平顶，遂游灵岩寺。  
岱宗西北驰，倒卷碧玉环。岳灵秘雄丽，势欲藏三山。初从谷口入，两崦争孱颜。渐疑下地底，细路深屈盘。仰视觉天窄，石井攒峰峦。陆海沙劫开，突兀仁王坛。桐鲸吼西风，栋宇横高寒。石龙喷清泉，洒落几案间。修竹扫山色，莹绿穿云根。丹凤饥不来，寂寞青琅玕。上方在天上，下视无尘寰。空霏锁霜树，翠锦蒙朱殷。西日回清辉，轻金满烟鬟。何时脱世网，挂席高盘桓。静境求初心，滞虑驱万端。向晚苍烟合，更欲穷跻攀。路断不得前，矫首重一看。  

○赠青社诸公  

北风吹海氛，雄鲸偃修鳍。皇皇择木鸟，落日将安之。清霜摧丰林，枯沙没卑枝。况复天地闭，岂汝飞腾时。嗷嗷复嗷嗷，途穷愈多岐。寸心增郁陶，拊髀潜生悲。苍茫欲问津，谩使行人嗤。赖有鲁连子，亦在东海湄。举手谢浮世，共欲寻安期。扶摇三山巅，笑傲云涛低。半夜开扶桑，弄日腾清辉。伊昔孔尼父，亦欲居九夷。世网傥可逃，去去夫何疑。  

○青州山行  

薄游东诸侯，致敬多拥篲。讫无安巢木，岁晏复反鞁。饮马南洋桥，摩玩米芾记。蛟龙郁蟠拏，剑戟磔芒刺。酌别表海亭，潋滟吸空翠。霜风吹鸿鹄，草野簇车骑。日斜过云门，凌跨方半醉。垠■〈山上咢下〉 乱叶滑，蹭蹬几欲坠。悬岩半遏面，绝涧黑无地。入险难遽止，眩运不敢视。层崖宿山家，坐久犹胆悸。居民畏马嘶，游子喜犬吠。汲远终夜喧，月斜人未睡。柴关见星稀，枕石余藓腻。酒散身逾困，饥透食有味。忽闻炒椒巅，虎去失羸牸。阴森木石怪，惨冽霜露气。黎明转重崦，呀互急幽閟。缭绕天一线，陷日孤光细。嵌隙深且苍，白昼悲魍魅。过午纔得水，饮潄解鞍憩。却是城西河，山间更清驶。弯环折■〈鱼畺〉肠，诘曲乱之字。跋步重踆涉，深浅频揭厉。林开见石田，数顷牛角锐。淳俗久深居，见人但惊避。农妇帛缠头，应门耸高髻。破屋有村翁，无言但流涕。举鞭为抚摩，俾说山中事。都因七十堌，卤莽各称帝。实户三百万，食尽犹未弃。白骨与山齐，查牙谁与瘗。幸得脱齿颊，疮残余一臂。年来立海州，遗噍更疲弊。边郡增仇敌，深山无子弟。闻此不忍闻，怆怳复■〈口歔〉嚱。海岱称东秦，山河号十二。峡口吞穆陵，渤澥卷无棣。初从霸国后，往往逞凶猘。虢公死岩邑，恃制殆非计。祗为残民区，每起奸雄志。窟宅多龙蛇，桃源难避世。数日出修阻，川途渐平易。云梢见莱芜，孤城隐霾曀。回视青万叠，乾坤屹轩轾。穿出过徂徕，背转逾汶泗。泰山正面看，益见崇高势。目中好全齐，蒯生莫儿戏。为告慕容超，勿谓燕得岁。  

○随州  

山南楚甸坼，汉东随为大。尽日涉艰阻，极力出险隘。川途落木杪，忽覩天宇快。长林偃秋色，百雉露茫昧。疑向远水曲，隐映修竹外。捷去不得前，横亘断崖碍。烟深梅欲春，石乱水相带。飞鸟不知人，投树声甚怪。探骑隔岸言，转出西城背。火壕削紫土，斩绝黑欲坠。当时不受攻，例与安陆溃。居人尽室去，涵养尽一败。荒空二十年，繁伙日芜秽。白垩余屋壁，狐狸窟庭内。穿窗枣枝曲，倚柱岩桂坏。谁种当道棘，乱长侵阶菜。奥室没蒿莱，何处觅粉黛。湿气杂土腥，当昼半暝晦。相国来秉钺，下令急翦拜。伫马开天荒，欲复太平代。勿谓少师侈，今有季良在。  

○云梦  

群山避鄢郢，霜净楚天远。秋色浮雁背，风水芦花满。陂泽通江湖，田岸藏町疃。横汇渊薮大，散漫稻畦浅。积烟晚翠重，老浪虚白卷。乾坤入涵混，鱼龙深宛转。残岭土崖断，余浸黑壤软。平冈缭中洲，阔甸负长坂。劲竹密如箦，绿粉封紫笴。忽向青枫末，半出黄槲岘。北人有图画，却向此间展。选锋一万骑，掣电铁满眼。更不顾卤获，直向腹心翦。昨去今饮江，扫道草尽偃。何处仍三户，践蹂殆不免。荒庄自池台，寒蔓相挂罥。鹅鹳不知家，悠悠忘还返。注目浩无际，驰想首重俛。何时结茅屋？老吟寄残喘。濯缨谢渔父，瞑卧汀沙晚。  

○渡江书所见 【并序。】  

己未秋，奉命宣抚江淮，自邓南入新野，蹈宋北鄙，渡泌河及湖阳，入于舂陵。陂塘联络，畎浍萦属，村墟蓊翳，荒空不可行。佳木修竹，奇花异卉，栉比林莽间，怵然有感于中。而取野莲、荒竹、秋桐、野菊四者，姑以寓感焉。  

野莲  
荒竹  
秋桐  
野菊  

△野莲  

陂塘渺烟芜，秋波淡浮空。蒹葭杂芙蕖，依稀见愁红。轻销露华凉，亭亭倚西风。金粉亦自香，霞腴为谁容？无言恨最深，失偶情更浓。摇摇似相招，为喜诗人逢。翻思彼桃李，反在罗绮中。复忆岩下兰，绿叶翳荒丛。西子出苎萝，原思老蒿蓬。万物在生处，莫谩仇天公。  

△荒竹  

荒竹遶废宅，高下随女萝。新梢入林莽，迸叶杨条柯。玉骨清且癯，埋没还奄阿。病绿烟惨凄，枯黄雨滂沱。剑断戟复折，壮士空悲歌。伊昔主家安，森森气相摩。箨龙起云雷，平地烟霄过。幽香澹庭除，静阴延绮罗。一自兵尘生，人去斤斧多。寂莫秋不实，饥凤将奈何？  

△秋桐  

高秋江汉波，卉木入摇落。荒林拥孤桐，蔓草重绕缚。凄迷气日丧，憔悴若陨箨。黄雕晚风吹，青裂饥鸟啄。无时亦无俦，幢幢老阴薄。仪凤安所栖，宫树空寂莫。谓汝无自伤，植根亦娇弱。岂能持风寒，况乃失所托。何时此焉居，扬锄翦荒恶。携幼扳庭柯，遂我生聚乐。  

△野菊  

乾坤入消数，万物呈晚节。秋晏菊始华，荒丛翳林樾。野迥幽姿清，冈断寒艳接。丝虫罥青苞，啼螀抱枯叶。瀼露积玉华，层层拥金屑。我欲摘以杯，饮之濯中热。霜栽郁高标，胡与荒秽列。嗟尔夷惠俦，玉质难变灭。不谓无人看，便使幽香歇。安得老瓦盆？坐对浇古月。  

○冬至后在仪真馆赋诗以赠三伴使  

突兀天壤间，洞视及八轨。区宇入割裂，疆场更彼此。哄怒寻干戈，祸乱无期已。孰能着手援，下石往往是。予方闭关居，不忍安坐视。复有弓旌招，飙然为时起。仁义一万言，麻鞋见天子。天道本好生，天颜亦为喜。乃曰哀吾民，去杀兵当弭。今日践阼初，急务惟尔耳。三人奉书行，一信盈尺纸。诏下癃老泣，春风动田里。入境及淮壖，肺臆即开披。铲薙撤藩垣，罗列倒瑚簋。万变惟悃赤，一念无幸诡。白虹昼贯日，清江秋见底。行人不能行，在所辄顿止。一自入仪真，改馆七牢美。坐使庖丁劳，徒增鲁连耻。空庭重咨嗟，闇室还徙倚。蹉跎两朝事，惨淡一江水。堂上接玉帛，何如四郊垒。万众七奔命，何如一行李。新阳复生意，岁律已穷纪。节候中易感，挺特入骫骳。折梅愧皇华，对酒生颡泚。苍生苟能活，志士岂惜死。愿借君悬河，发我弦上矢。天下本一气，南北只一理。处置一何难，鸿毛扇糠粃。中原帝高光，遽可辽金比。君家祖宗法，亲仁载良史。可令富郑公，树立太平址。一若泰山安，一若九卵累。事几或一失，千载贻诟訾。中间乐祸徒，沮遏逞奸宄。以为富贵镃，瞰鼎磨血齿。高天无风飙，侧伫羽翮俟。激怒起兵端，冯锋肆蛇豕。皇皇仁圣资，比复当谨始。发言谩盈庭，执咎谁敢尔。是非在目前，胡为眩红紫。政如道傍室，牵制终误己。区区谩多议，纸上何足恃。出门惧垂堂，何尝见边鄙。睽孤还自睽，见鬼急张弛。一断即遇雨，群疑皆披靡。天运属安治，何当合离仳。不能鹰脱鞴，还成肉在几。盘飱宁忍食，欲断南八指。  

○橄榄 【南人谓之格览。】  

南果足韵胜，北人■〈罒上干下〉 为奇。银盘献青子，爱玩惊见之。莲房饱出踊，枣滑生下枝。翠粉苔■〈土孛〉新，清烈凝松脂。齿牙喷艰涩，苦硬不可持。气韵久始来，灵根瀹天池。洒然凌清飙，甘露濡仙芝。有如宿瘤妻，苦节真可期。亦如相韩休，朕瘠天下肥。危辞遽逆耳，终自为良规。先难阻欲速，后得卒莫违。默默心语口，此乐夫谁知？始觉众果俗，橘奴复梨儿。海岭瘴天黑，异味翻荼饴。雨露存天真，飓雾不可滋。岛屿出乳泉，造化亦若兹。元气舌本甜，酸苦归涕洟。本来甘受和，众味相假移。居然复其源，伪妄焉能欺。何当谢世网，兀坐忘奔追。深山石室空，煮石疗调饥。破鼎煎春芽，嚼此吟湘累。翛然沃肺肝，看山坐支颐。物表有真味，载歌采薇诗。  

○秋思四首  

星麾重霜露，落月窥弊裘。久客心易伤，况乃逢暮秋。谁知楚江边？即是穷海头。赤子解虎斗，先■〈扌弃〉十二牛。太阿授楚柄，涛涂竟拘囚。昊天有肃杀，未肯休戈矛。书生本迂阔，国计无身谋。俯仰但不愧，万事从悠悠。  
江声万马来，势欲冲夜枕。志士足多感，坐起安得寝。静听风雨急，透骨寒凛凛。湖湘凑远浸，巴蜀动余淰。谁令限南北，汹怒欲相谂。落落弭兵心，于今成贝锦。荐玉期捧盘，堕甑如拾渖。尊中有琼花，明朝且轰饮。  
木叶堕积水，西风白雁来。祇应破月氏，曾过黄金台。昔年吊荆卿，台边把酒杯。落日督亢陂，莽苍秋云开。浩歌易水寒，晚山青崔嵬。谁知坐江馆？两见飞鸿回。空庭日徙倚，惨淡生莓苔。援溺先堕井，计拙良可哀。  
昔游东诸侯，秋晚登泰山。伫立太平顶，超然出尘寰。日观望吴越，浩渺秋云间。长风漾江海，天末生微澜。今年坐舍馆，江声满重关。却如在幽陵，修阻不得看。好花静有色，相对婉且闲。无由写哀怨，日遶歌幽兰。  

○仪真馆后园海棠两花于秋因为小酌赋诗  

二年海棠秋，幽妍对寥索。霜后辄载花，枯株吐纤弱。化工为诗人，故令造物错。木落出奇芬，风度亦不恶。尖黄簇短叶，翠光欲铄。蹙缩包红栗，殷浓入深萼。稀疎生意怯，静丽尤绰约。飞丝罥青虫，蟏蛸共联络。深闺养春娇，霜华满珠箔。赖得西风轻，微熏小阴作。盈盈出宫妆，新寒翠绡薄。空庭自颜色，含恨谁附着。息亡楚无言，意婉心不乐。琵琶怨昭阳，所遇非所托。独有未归人，相看慰孤酌。却似海南时，坡仙政漂泊。有酒仍有花，世事且高阁。后时亦何迟，适寓今犹昨。香雾沾新橙，倾酒两螯嚼。银烛更高烧，秋花易零落。  

○甲子岁后园秋色四首  

鸡冠  
牵牛  
葡萄  
野蓼  

△鸡冠  

夷则播新律，卉木协秋候。绾结流火余，的皪金天宿。峨峨列庭除，摘摘俨雄秀。炎帝朝火官，绛帻轩宇宙。植立竟不拜，离披拥青袖。奕叶初类苋，吐心渐如豆。脉络引丝起，一片珊瑚瘦。云芝茁红腴，紫茵卷翠脰。碎颗蹙丹砂，肉绽殷血透。怒割赤龙耳，劲磔还乱糅。麻叶薄且耸，山字缺乃覆。查牙欲成角，拥肿下连咮。生全余小穗，展尽带残皱。昂藏偃膺高，突兀出群骤。还将早霞映，欲向朝日雊。月露终夜栖，风雨几回斗。再砺复自止，交退谁与救？区区闲草花，象物与接构。弭兵日观战，亦是自贻咎。垂帘且相忘，高枕卧清昼。  

△牵牛  

野花照天星，星中花亦盛。长夏蔓草深，疎篱掩斜径。幽庭日无事，森寂澹相映。缭绕丝乱垂，点缀叶相并。金风一披拂，零露光彩竞。参差碧玉簪，绾插滑欲迸。霜丝吐冰同，容色好娟净。堂阴青锦张，墙背紫苔莹。时方鹊桥成，佳节当秋孟。织女能翦裁，天河洗尤称。女以秋为期，郎将花作证。风雨开云屏，鸾凰锵月镜。处处乞巧筵，家家喜相庆。五年江馆客，万事成堕甑。不能致龙节，空自悲虎穽。永日鏖炎蒸，中暑甘卧病。对花泪盈目，坐起不觉瞑。云汉见双星，回头看斗柄。遥怜小儿女，昏嫁俱未竟。中流虞风波，相见何日更。  

△葡萄  

深院荒草长，短蔓裂砖缝。葡萄本西果，南国谁与种？插芦为扶持，灌溉甚珍重。瘦骨紫节舒，龙头青线控。蟠蟠上疏篱，蒨蒨将远纵。遭遇虽后时，取实望秋仲。摘露添俎豆，庶闲馆人供。谁知六月旱？卉木焦死众。断秧余几花，强勉着土拥。竟作缠结枯，日遶空悼痛。肺渴口重干，望梅心欲烘。忽忆河陇秋，满地无歇空。支离半空架，串草十里洞。拇乳积成岸，澒癑接梁栋。一派玛瑙浆，倾注百千瓮。往岁见沙陀，回鹘正来贡。诏赐琥珀心，雪盛瓶尽冻。查牙饮流澌，气压黑马湩。一旦离魏阙，五载犹在宋。见此复何时？鸟道目逆送。  

△野蓼  

窞池莲蒲短，久旱余浅淤。墙隈积余埃，玉凤秋不翥。野蓼根茎坚，幸得侵沮洳。节叶瘦且赤，蘼芜交翠箸。细蕊亦鲜洁，粉米糅丹素。独窣袅轻穗，离披滴清露。水花澹晚色，幽窅足真趣。忽忆过梦泽，千里渺烟树。芦花与蓼花，露锦荡雪絮。深入芙蕖薮，远映蒹葭渡。举鞭问飞鸿，驻马嚼佳句。乃今四壁中，浩渺隔烟雾。日斜对幽丛，聊以慰迟暮。大似辛苦虫，无复风标鹭。来因援沈溺，底事极幽锢。屡上刳肠书，无地沥血诉。嗟嗟好花草，焉用生此处。祇因为诗人，故故独不去。尝胆如啖蔗，食蓼犹鳝御。仰首但有天，志节久愈着。  

○幽思六首  

江山郁幽思，静止有天光。宛然褰薄帷，明月照我床。蟋蟀鸣孤根，鸿鴈颃飞霜。惄惄动羁衷，耿耿发清狂。有万来无端，百折萦回肠。晤言且伏枕，一寐成两忘。  
鸾凰翥丹霜，尺鷃抢枯株。知止各翱翔，卑高一何殊。精卫苦填海，寃愤一何愚。鸤鸠不为巢，亦自有所居。伟哉衡门士，高卧一束书。曲肱有余乐，不用长者车。  
濯缨厌世尘，入海求夜光。贝阙涵珠宫，异色森绮芒。采采满怀袖，驾龙登扶桑。赤乌惊上天，火曜舒干阳。回视乃瓦砾，自愧空奔忙。书生莫谩愚，敝帚安足藏。  
有物莫不由，万古长安道。区区往来者，总向尘中老。年年雨洒清，日日风驱扫。行人竟无迹，涸辙生秋草。我欲谢帝阍，离居事幽讨。束载无良辰，几回问苍昊。  
藏舟泰山巅，偶值怀襄流。忽从归墟东，直向西海头。洗日复濯月，光抱空中楼。扶疏散青红，异气缠九州岛。忽焉阁寒沙，伫立令人愁。明朝早潮来，欲住不得留。  
景晏念虑歇，支颐坐看山。起来复何为？结佩纫幽兰。万事从悠悠，不愧俯仰间。举杯谢尘世，月落梅花残。深江总风波，天淡孤鸟闲。气数当闭塞，我亦方闭关。 【此题本六十首，特就其警拔者录之。又和陶诗二卷，以其于本意不合，不载。伯常用韵，于入声任意出入，如北风一首云：「愤叱一气转，大呼天地窄。扫来长城隍，卷起黑山碛。云飞月缩艳，日落天失色。长歌叶落柯，笑掷千金璧。」甚有奇气，惜全首多失韵也。】  

○白沟行  

西风易水长城道，老泞查牙马频倒。岸浅桥横路欲平，重向荒寒问遗老。易水南边是白沟，北人为界海东头。石郎作帝从珂败，便割燕云十六州。世宗恰得关南死，点检陈桥作天子。汉儿不复见中原，当日祸基元在此。沟上残城有遗堞，岁岁辽人来把截。酒酣踏背上马行，弯弧更射沟南月。孙男北渡不敢看，道君一向何曾还。谁知二百年寃孽，移在江淮蜀汉间。岁久河干骨仍满，流祸无穷都不管。晋家日月岂能长，当时历数从头短。日暮途穷更着鞭，百年遗恨入荒烟。九原重怨桑维翰，五季那知鲁仲连。只向河东作留守，奉诏移官亦何疚。称臣呼父古所无，万古诸华有遗臭。  

○贤台行 【古黄金台也，土人称为贤台。】  

高台突兀燕山碧，黄金泥多土犹湿。晓日曈昽赤羽旗，燕王北面亲前席。费尽黄金台始成，一朝拜隗人尽惊。谁知平地几层土，中有全齐七十城。礼贤复雠燕始霸，遂与诸侯雄并驾。七百年来不用兵，一战轰然骇天下。二城未了昭王殂，火牛突出骑劫诛。台上黄金少颜色，惠王空读乐毅书。古来燕赵多奇士，用舍中间定兴废。还闻赵括代廉颇，败国亡家等儿戏。燕子城南知几年，台平树老漫荒烟。莫言骐骥能千里，祇重黄金不重贤。  

○天赐夫人词  

八月十五双星会，佳妇佳儿好昏对。玉波冷浸芙蓉城，花月摇光照金翠。黑风当筵灭红烛，一朵仙桃降天外。梁家有子是新郎，芊氏忽从锺建背。负来灯下惊鬼物，云鬓欹斜倒冠佩。四肢红玉软无力，梦断春闺半酣醉。须臾举目视傍人，衣服不同言语异。自说成都五千里，恍惚不知来此际。玉容寂寞小山颦，俯首无言两行泪。甘心与作梁家妇，诏起高门榜天赐。几年夫壻作相公，满眼儿孙尽朝贵。须知伉俪有缘分，富者莫求贫莫弃。望夫山头更赋《白头吟》，要作夫妻岂天意。君看符氏与薄姬，关系数朝天子事。  

○湖水来  

枯风怒遏长川回，两湖五月生黄埃。水晶宫碎洲渚出，昆明老火飞狂灰。鱼龙错落半生死，乾坤枯槁无云雷。海鲸怒抉海眼破，涛头一箭湖水来。新声汩汩入黑壤，寒虹矫矫收苍霾。鸥鸟静尽波不起，澄清无瑕玉镜开。浮光四动青云第，倒影半浸黄金台。何当乘兴呼太白，棹歌长入琉璃堆。满船明月露花冷，翠绡银管飞琼杯。  

○听角行 【赠汉上赵丈仁甫。】  

疏星澹不芒，破月冷无色。千年塞下曲，忽向窗中得。当空劲作六龙嘶，四海一声天地寂。长呼渺渺振长风，引起浮云却无力。此声谁谓非恶声，借问何人有长策。汉家有客北海北，节毛落尽头毛白。听此空令双泪垂，中原雁断无消息。南枝越鸟莫惊飞，牢落天涯永相失。江上旧梅花，今夜落谁家？楼头有恨知何事，牵住青空几缕霞。  

○怀素青帘斗将二帖歌  

青布高垂夸美酒，醉僧扶书赊几斗。朝朝挂向长安市，行人看书不饮酒。唐家既灭酒家亡，青帘草圣千载后。瀚海西边唐将斗，将军挥戈虏连彀。当时本自说战功，却使醉僧夸好手。笔势更比青帘雄，常山长蛇救尾首。贾侯爱玩看不休，不肯插向万卷楼。壁间一双岳湛璧，洒落神俊悬清秋。见我酒酣使题评，快饮数锺浇枯喉。为说草书秦汉间，变出楷隶盖有由。但存妙处遗土苴，纵笔自如成锁钩。大巧既穷出大拙，作者每向无心求。所以颠张醉素嗜酒能出奇，放浪纵恣隘九州岛。夭矫腾蛟龙，峻利森戈矛。婀娜春树花，肃飒秋江鸥。兔起复鹘落，云行溪水流。神聚精不散，抉怪还撑幽。都非有意举自然，所以超凡入圣直与造化侔。陶然以酒寓天趣，一着直在最上头。莫言只作醉僧图，君未得醉方隐忧。一身缠缚万古愁，焉能浩浩复悠悠。侯乃大笑言，君更饮数瓯。壁间又添珠一斛，三帖使我子孙收。  

○赵邈龊伏虎图行  

南山射虎曾得名，壁上忽见令我惊。何物敢尔来户庭？屡叱不动仍生狞。画师前身是山灵，胸中有虎无丹青。老槲数笔平扫成，杀气惨淡猛气横。头颅半妥蹲孤城，怒尾倒插蟠霜旌。铁须张磔疑有声，赤吻沥血犹带腥。抱石欲卧伏欲腾，爪入石角瞠不瞑。寒电夹镜骞两睛，四座凛凛阴风生。威棱神采出典刑，邈龊乃是金天精。伊昔诗家杜少陵，酷爱赋马并赋鹰。为怜神俊故屡称，我今赋虎亦有征。要得猛士建太平，坐令四海皆澄清。吁嗟掷笔还抚膺，世间道路多棘荆，伥鬼磨牙不可行。  

○纬亢行  

岁临鹑火斗插子，穉阳欲复老阴死。朱灵南极元龟首，望舒北至明堂里。乾坤翻覆变已穷，气数朝元将有启。旄头日没正当中，五纬将且躔苍龙。群阴已伏众星没，玄天变白生清风。两角在南大角北，龙头半妥朝上宫。谁知总向亢中聚，同舍参差不同度。岁镇荧惑共光明，金水煌煌俱不怒。东西络绎似连珠，色正芒寒共昭布。往年长星扫金源，前年孛入紫微垣。欃枪妖客不时出，天狗枉矢还惊传。今朝太平有此象，不久再见成康年。昔时曾闻入房驷，兆启金商六百祀。同来东井汉元年，四百年中称帝制。后来丁卯焕文章，二百余年方季世。曾逢丙午当百六，今日重逢又重六。五星忽来会辰前，不知谁祸谁为福？纲纪梁栋两摄提，招摇玄弋动光辉，马祖直欲饮亢池。星翁历史休相欺，正是君臣会合时。 【丙午冬十有一月，越十有五日辛未，五星会于亢。太阳躔斗十九度，太阴经心五度，木星躔亢二度，八十三分十杪在辰前逆行。六日行一度，土星躔亢宿一度，三分在辰前顺疾。十日半行一度，金星躔亢一度，六十四分四十六杪在辰前顺疾。一日行一度，火星在亢东五度，六十二分半在辰前顺疾。二日行一度，水星躔亢三度，三十二分三十杪在辰前顺疾。一日行一度，以其五纬皆躔于亢，故谓之纬亢云。】  

○唐十臣像歌 【魏征、李白、郭子仪、浑瑊、颜真卿、韩愈、白居易、牛僧孺、崔慎由、司空图。】  

郑公山立面粟黄，袖中隐隐露谏章。致君尧舜肩禹汤，太宗一镜今不亡。谪仙翩然来帝乡，淋漓龙巾倚御床。斗酒百篇锦绣肠，光焰至今万丈长。汾阳沈雄异姓王，中兴功业冠有唐。人臣始终寿且昌，深山大泽龙蛇藏。咸宁气貌惨不扬，杀气凛凛横天狼。回天再造忠且强，功名端不让汾阳。太师鲁公日角方，挺特不挠百炼钢。端笏正朝貌堂堂，卢杞蓝面不敢望。昌黎高冠何昂昂，泰山北斗元气傍。天衢摇曳云锦裳，斥去老佛擅文章。乐天翛然世相忘，江水荡漾江花香。不作房杜庸何伤，歌诗直与日月光。奇章重厚国栋梁，乱来粗能立纪纲。太平无象称小康，不计党祸深膏肓。崔相忧国眉两厖，区别流品何太忙。天子闭目犹自防，曹节侯览不可量。司空表圣宜贤良，清癯不欲游岩廊。诗外有味谁肯尝？寡鹤飞去高翱翔。  

○宣和内人图  

牡丹横压搔头玉，眼尾秋江翦寒绿。金翠冠梳抹且肩，正是宣和旧妆束。腰肢一搦不胜衣，当时宜瘦不宜肥。三千想见无颜色，偏有亲题御制诗。蔡攸恢复燕山府，曾索君王不曾许。萧条万里去中原，偶见花枝泪如雨。却将换米向三韩，遂令流落在人间。道君一顾曾倾国，今人休作等闲看。  

○入燕行  

南风绿尽燕南草。一桁青山翠如扫。骊珠昼擘沧海门，王气夜塞居庸道。鱼龙万里入都会，澒洞合沓何扰扰。黄金台边布衣客，拊髀激叹肝胆裂。尘埃满面人不识，肮脏偃蹇虹蜺结。九原唤起燕太子，一尊快与浇明月。英雄岂以成败论？千古志士推奇节。荆卿虽云事不就，气压咸阳与俱灭。何如石晋割燕云，呼人作父为人臣。偷生一时快一己，遂使王气南北分。天王几度作降虏，祸乱衮衮开其源。谁能倒挽析津水？与洗当时晋人耻。昆仑直上寻田畴，漠漠丹霄跨箕尾。  

○跋鲁公送刘太冲序帖  

鲁公笔法皆正笔，出奇独有刘太冲。初从真草入行草，削去畦町尤清雄。悬针数笔皆侧锋，往往矫矫如飞龙。轮囷权奇恣挥洒，瑰伟乃见烈士风。观此好向书家道，未有能真不能草。  

○楷木杖笏行 【并序。】  

金源以来进士登第，例授楷笏，无则以槐代之。今曲阜祖庭有孔道辅释褐时击蛇笏，殷血犹在，横络一线旁迸数砂粒，色若枣漆，以水濯洗，则其色鲜红如新溅著者，今此笏乃其尺度故制也。孔氏族人又以长材为杖，以赠好事者。乙卯秋九月，经拜谒坟林，家长翁以笏杖各十相贻，故为赋此。  
两楹梦断坏梁木，天出斯文生宰木。翳云拥雾二十里，虎踞龙蟠泰山足。道德仁义为根株，礼乐枝叶光扶疏。芘荫百代吾道尊，户有弦诵家诗书。中间杨墨常蠧食，重欲翦伐逢老释。崔嵬枯干尚生意，千古堂堂孟韩力。年来旦旦加斧斤，干为扂楔枝为薪。知音抱去甚泣玉，观者掩面如悲麟。大横庚庚紫蛇腹，手板沾恩照绯绿。老儒扶藉见圣人，岂并枯藤与桃竹。斯文将坠吾道亡，不绝一线甚滥觞。岂为区区徇枯木，亦如告朔存饩羊。孔氏家庭手植桧，楷树相望阅千世。乱来秦火几番烧，土黑灰寒共憔悴。灵光殿基秋草深，牧童相唤穿坟林。青蛙乱聒颜氏井，饥乌落日啼白禽。佩玉长裾新进士，回视诗书等闲事。赭袍白马飞将军，阔剑长枪不识字。中原惨惨无神灵，白骨蔽野无苍生。只知下石谁手援，老夫有泪洪河倾。皇极厄会数流血，谁与澄清倒溟渤？摩挲东家扣胫杖，拂拭囊中击蛇笏。会当立圣蠲祆昏，鞭击鱼龙起春窟。  

○乙卯秋月十九日登泰山太平顶  

穷秋老雨四十日，坤轴欲烂阴霾缠。我来方作泰山游，玉虹一夜收云烟。山灵奕奕生喜色，突兀撑裂青罗天。轻裾飘飘过黄岘，乘兴直到三峰前。霜余灌木出秋色，万迭红锦幪椒巅。泓澄寒溜浸太古，翠壁细泻珠玑圆。当时秦汉极侈丽，未必如此皆天然。天门中断两屹立，箭筈一磴蛇蜿蜒。凌层绝顶肆崇峻，伫立矫首望八埏。长天沉沉入西极，九州岛却在东海边。冲风惨淡万里来，海窟劲刮鲲鲸涎。须臾白云生岳麓，脚底泱莽无山川。秦坛周观觉浮动，满地覆冒兜罗绵。忽疑山移入海中，白浪四汹虚涛掀。山阴瑰诡光怪出，赤气翠晕相钩连。下从谷底上碧落，宝塔万级高蟠旋。遂登日观叱日驭，六龙倒着珊瑚鞭。玉鳞剥落金甲拆，九芒迸绮生血鲜。三山摇荡海水沸，蓬壶缥缈来飞仙。为言此色与此界，君自固有非尘缘。恍然记悟复无语，把手一笑三千年。  

○华不注行  

昆仑山巅半峰碧，海风吹落犹带湿。意气不欲随群山，独倚青空迥然立。平地拔起惊孱颜，剑气劲插青云间。济南名泉七十二，会为一水来浸山。我来方作鲸川游，玉台公子邀同舟。君山浮岚洞庭晚，小孤滴翠清江秋。酒酣兴极烟霏昏，鱼龙惨淡回山根。少陵不来谪仙死，举杯更欲招其魂。魂兮不来天亦老，元气崔嵬山自好。超超绝顶凌长风，注目东溟望蓬岛。  

○居庸行  

惊风吹沙暮天黄，死焰燎日横天狼。巉巉铁穴六十里，塞口一喷来冰霜。导骑局脊衔尾前，毡车轣辘半侧箱。弹筝峡道水复冻，居庸关头是羊肠。横拉恒代西太行，倒卷渤海东扶桑。幽都却在南口南，截断北陆万古强。当时金源帝中华，建瓴形势临八方。谁知末年乱纪纲，不使崇庆如明昌。阴山火起飞蛰龙，背负斗极开洪荒。直将尺棰定天下，匹马到处皆吾疆。百年一偾老虎走，室怒市色还猖狂。遽令逆血洒玉殿，六宫饮泣无天王。清夷门折黑风吼，贼臣一夜掣锁降。北王淀里骨成山，官军城上不敢望。更献监牧四十万，举国南渡尤仓皇。中原无人不足取，高歌曳落归帝乡。但留一旅时往来，不过数岁终灭亡。潼关不守国无民，便作龟兹能久长。汴梁无用筑子城，试看昌州三道墙。  

○怀来醉歌  

胡姬蟠头脸如玉，一撒青金腰线绿。当门举酒唤客尝，俊入双眸耸秋鹘。白云乱卷宾铁文，腊香一喷红染唇。据鞍侧鞚半淋鬣，春风满面不肯嗔。系马门前折残柳，玉液和林送官酒，二十五弦装百宝，一派冰泉落纤手。须臾高歌半酡颜，貂裘泼尽不觉寒。谁道雪花大如席？举鞭已过鸡鸣山。  

○化城行  

东郊野马如马惊，依稀隐约还成城。参差雉堞云间横，鳌头岌嶪擎长鲸。壮哉三都与两京，殿阁楼观颃空明。丹雘峭丽欹且倾，烟气荏苒摇斾旌。其中似有百万兵，是邪非邪寂无声。秦邪汉邪杳难名，长风忽来一扫清。赤日如血高天青，霜净沙干雁鹜鸣。路傍但见棘与荆，祇有惨淡万古情。人间城郭几废兴，一抔聚散皆化城。君不见始皇万里防胡城，人土并筑顽如冰。屈丏按剑将土蒸，坚能砺刀草不生。神愁鬼哭枯血腥，杀人盈城着死争。只今安在与地平，平地深谷为丘陵。江南善守铁瓮城，城外有田不敢耕。西北广莫无一城，控弦百万长横行。身为心城屋身城，一朝破坏俱化升。伫立感化参玄冥，乾坤翻覆一化城。  

○赵州石桥  

轮囷太古绿玉月，半插水面不挂天。一矼一段数十丈，大业至今七百年。深衔密帀无罅隙，嵌磨妥帖坚且圆。仰视压面势飞动，劲欲拔起疑坠颠。鬼功神力古未有，地维欲绝还钩连。蛟龙辟易洚水伏，细纹参错如新镌。晴虹不散结元气，海撁缥缈缠飞烟。冲风倒景鲤背摇，金澜滉瀁青环偏。乾坤壮观全赵雄，几回笑杀秦人鞭。往来细读张相碑，直与北岳相轾轩。先君有诗不忍看，摩挲华表空泫然。  

○闲闲画像 【王安仁藏。】  

乌巾鹤发鸢双肩，丹砂噀面深两颧。存神垂老孰与传，正大八九天兴前。金源一代一坡仙，金銮玉堂三十年。泰山北斗斯文权，道有师法学有渊。中华命脉屹不偏，楚妃正色绝纤妍。石光玉洁无腥膻，高文大册职所专。润色帝业星霓缠，体制妥帖开坤干。官样奥雅舂容篇，笔力壮浪倾源泉。草圣肆意挥云烟，晚年游戏西域禅。月江卷尽藤萝涎，清风修修易一编。每欲杖屦寻伊川，荧惑犯昴光竟天。不与亡国天惜贤，始终无慊独巍然。国初学士汴与燕，世章蔡党方腾骞。宣政佻靡快濯湔，补完大朴无雕镌。卿云腴霞凤鸾翩，贝阙宝府珠璧联。崇极欲圮龙步迁，此老始终元气全。大儒岩廊笔如椽，六鳌一掣三山连。纪甗堕地谁续弦？破觚顿脰皆沈绵。东涂西抹竞取怜，夸红姹紫十百千。安得起公重着鞭，万古一日当天悬。 【德陵尝赐公所服丹，潮红满面。公先壬辰之变以礼部尚书翰林学士丞旨卒于第，人以为天幸！】  

○晓登昆阳故城  

弓刀蹀西风鸣，惨淡夜入昆阳城。疏星牢落楚氛黑，立马起坐东方明。凌晨历览增壮观，世祖凛凛犹如生。以寡敌众古亦有，以怯为勇夫谁能？始知谨厚是真勇，彼伪不足当吾诚。眼中百万已破碎，着手一战成中兴。天定岂容人复胜，新莽犹然事符命。汉家王气满咸阳，空向渐台看斗柄。凭高落落生壮怀，万里一片青山来。子陵不屈亦堪惜，乃使耿邓升云台。东都制度遂狭陋，王室陵夷寖倾覆。漫将风节与维持，终入曹瞒莫能救。岩岩高节固可奇，济时行道胡不为。钓鱼台上秋风老，我欲与子论襟期。萧萧草木南阳道，龙虎舂陵气仍好。须当策杖向军门，整顿乾坤济时了。  

○巴陵女子行 【并序。】  

己未秋九月，王师渡江，大帅拔都及万户解成等自鄂渚以一军觇上流，遂围岳。岳溃，入于洞庭，俘其遗民以归。节妇巴陵女子韩希孟誓不辱于兵，书诗衣帛以见意，赴江流以死。其诗悲婉激切，辞意壮烈，有古义士未到者。今并其诗录于左方。呜呼！宋有天下，文治三百年，其德泽庞厚，膏于肌肤，藏于骨髓。民知以义为守，不为偷生一时计。其培植也厚，故其持藉也坚。乃知以义为国者，人必以义归之，故希孟一女子，而义烈如是。彼振缨束发，曳裾峨冠，名曰丈夫，而诵书学道以天下自任，一旦临死生之际，操履云为，必大有以异于希孟矣！余既高希孟之节，且悲其志，作《巴陵女子行》，以申其志云。  
北来诸军飞渡江，突骑一夜满岳阳。楼头火起入闾巷，曹逃偶走如牛羊。巴陵女子尚书妇，生平不识门前路。乱兵驱出势仓皇，夫婿翁姑在何处？吞声掩泪行且啼，啼痕沾湿越罗衣。此身忍使人再辱，裂帛暗写临终诗。上言社稷安危事，下说投江誓天志。一回宛转一悲辛，心折魂飞不成字。诗成泪尽赴江流，蛾眉萧飒天为愁。芙蓉零乱入秋水，玉骨直葬青海头。古来烈妇纔一二，谁似巴陵更文理。名与长江万里流，丞相魏公还不死。  
巴陵女子韩希孟，魏公五世孙，嫁与贾尚书男琼为妇。岳州破，被虏之明日，以衣帛书诗，愿好事君子相传，知吾宋家有守节者，其诗云：宋未有天下，坚正臣礼秉。开国百战功，每陈唯雄整。及其侍幼主，臣心常炯炯。帝曰卿北伐，山戎今有警。死狗莫击尾，此行当系颈。即日陛辞行，尽敌心欲逞。陈桥兵忽变，不得守箕颍。禅让法尧舜，民亦普安静。有国三百年，仁义道驰骋。未改祖宗法，天何赐太眚。细思天地理，中有幸不幸。天果丧中原，大似裂冠衽。君诚不独活，臣实无魏邴。失人与得人，垂诫常耿耿。江南无谢安，漠北有王猛。所以戎马来，飞渡巴陵境。大江限南北，今此一舴艋。本期固封守，谁知如画饼。烈火燎昆冈，不辨金与矿。妾本良家子，性僻守孤梗。嫁与尚书儿，含香署兰省。直以才德合，不弃宿瘤瘿。初结合欢带，誓比日月昞。鸳鸯会双飞，比目愿长并。岂期金石节，化作桑榆景。旄头势正然，蚩尤气先屏。不意风马牛，复此逸鄢郢。一方遭劫虏，六族死俄顷。退鹢落迅风，孤鸾吊空影。簪坚折白玉，瓶沈断青绠。死路定冥冥，忧心常炳炳。妾心坚不移，改邑不改井。我本瑚琏器，安肯作溺皿。志节匪转石，气噎如吞鲠。不作爝火燃，愿为死灰冷。舍生念曲蛾，乞怜羞虎穽。借此清江水，葬我全首领。皇天如有知，定许血面请。愿魂化精卫，填海使成岭。  

○武昌词三首 【并序。】  

王师围鄂，游骑于金牛镇得一妇人。欲侵之，厉声曰：「我夫壻翁姑皆死，目前未即死，又可受辱邪！速与我死。」遂置之。自称梅溪主人张素英，作歌诗数篇以见志。寻以疾卒。于湖中得一路分妻，一日以无夫选赐有功军人。即以掌批其颊，对今上大呼曰：「妾夫将千五百人扼敌沅州，妾命妇也，岂可辱于是，乞速赐死。」上矜其志，赐之衣粮，使有司存恤之，以俟其夫。亦寻以疾卒。又有汉阳教授之妻为一兵所掠，义不受辱，投于沙湖。三人者，仆亲见之，皆可附希孟之义。各为赋词以寓意云。  
巴陵女子韩希孟，梅溪主人张素英。解作歌诗还死节，不论倾国与倾城。  
乌鬼山头闹鼓鼙，武昌恭人携孺儿。黄须回鹘便批颊，义感万乘真英奇。  
汉阳宣教是妾夫，妾身未死缘事姑。骑士朝来强拥去，抱石半夜投沙湖。  

○使宋过济南宴北渚亭  

往年薄游宴渚亭，高秋霜落波光清。今年持节又来宴，菱叶荷花香半城。城南倒插泰山脚，城北沈涵海气横。周围尽浸楼台影，鱼鸟惯闻箫鼓声。锦堂流出珍珠冷，花底漂摇碎光炯。名泉多在府第中，绣帘深掩臙脂井。推波委涛到北渚，汇蓄涵渟数十顷。虹 【去声】 桥桁柳平分破，巨壑云庄入烟瞑。济南名士多老成，行台突兀皆名卿。尊中正有李北海，坐上宁无杜少陵。堰头腊瓮满船求，歌舞要送行人行。江南风景已不殊，渚亭即是西湖亭。  

○三汊北城月榭玩月醉歌  

大河奔放千里一片黄，鳌头杰观突起河中央。露华涨冷濯桂窟，氛露洗尽豁四旁。涛山隐映生金轮，水天不辨浑金光。杳然坐我月宫上，星斗错云锦裳。玉虹高挂饮酒海，黄流倒卷都淋浪。两行美人列嫦娥，翠绡深夜冰肌凉。悄然清唱多怨曲，搅乱羁思为停觞。轻飙忽来四座觉浮动，吹落桂子飒飒生秋香。急令挝鼓歌慷慨，骊龙掀舞白凤翔。玉床插天抱孤月，醉卧万里银河长。  

○望京府赏红梅  

汴梁宫中绛绡梅，移向汴河堤上栽。青条团掿杏花颗，琐细向阳才半开。张公小队呼我饮，风色偃髯寒气凛。玉衔径踏黄河冰，貂帽飒檐掀紫锦。金鞍细马歌舞人，雪压小桥不动尘。入门下马簇花宴，红莲旧府花正新。玉川金波碧香酒，折花遍插分素手。春透寒梢未全绽，风流正要臙脂瘦。赏梅不用歌落梅，缓歌却着银笙催。爱香细撷生霞蕊，浮动云腴嚼一杯。本是前村冷澹花，不称王侯将相家。明朝会散更向明月底，藉雪冻吟疏影里。  

○青城行  

坏山压城杀气黑，一夜京城忽流血。弓刀合沓满掖庭，妃主喧呼总狼藉。驱出宫门不敢哭，血泪满面无人色。戴楼门外是青城，匍匐赴死谁敢停？百年涵育尽涂地，死雾不散昏青冥。英府亲贤端可怜，白首随例亦就刑。最苦爱王家两族，二十余年不曾出。朝朝点数到堂前，每向官司求米肉。男哥女妹自夫妇，腼面相看寃更酷。一旦开门见天日，推入行间便诛戮。当时筑城为郊祀，却与皇家作东市。天兴初年靖康末，国破家亡酷相似。君取他人既如此，今朝亦是寻常事。君不见二百万家族尽赤，八十里城皆瓦砾。白骨更比青城多，遗民独向王孙泣。祸本骨肉相残贼，大臣蔽君尤壅塞。至今行人不叹承天门，行人但嗟濠利宅！城荒国灭犹有十仞墙，墙头密帀生铁棘。  

陵川集诗，叙金亡事最详。又有《金源十节士歌》序云：金源氏播迁以来，至于国亡，得节义之士王刚忠公等十人，皆死事死国，有古烈士之风。可以兴起末俗，振作贪懦。其名字官阶始终行业，自有良史。其大节之岳岳磊磊，在人耳目，虽耕夫贩妇，牛童马走，共能称道者。作歌以歌之，庶几揄扬激烈，由其音节，见其风采云。天兴诸臣，国亡无史。不能具官。故皆祇以当世所称者，如郭虾蟆、仲德行院等书之。俟国史之出，当为厘正云。十节士谓王子明、移剌都、郭虾蟆、合答平章、陈和尚、马乌古、孙道原、仲德行院、绛山奉御李丰亭、李伯渊也。  

○灵泉行二首 【并序。】  

乙卯秋八月，及行台严公猎于东山，遂会于凤山之灵泉。故赋二诗。  
赤云夹日腾清晖，太阴杀气缠海霓。元戎小队数百骑，金镳玉勒红牙旗。长鞭一点阵偃月，稍骑两合前山围。查牙折角获挺鹿，模糊生血禽孤罴。霜蹄剥落落涧石，饥燕乱掠秋草飞。应弦霹雳迭破碎，掇拾挂马皆累累。一川错莫半山赭，空穴破冢妖狐悲。将军推仁亦中怛，弛弓服矢收神威。力士下马各数获，从官解剑称酒巵。山河惨淡生壮观，乾坤突兀增雄奇。溶溶喜色动归路，满城楼观重烟霏。  
萧萧弓剑秋山行，老玉破碎前相迎。石蛇绕径入烟树，一天忽在青山层。三嵒鼎峙势欲坠，元气突兀强拄撑。相君坐定从官列，游子乘兴穷其登。穿云石磴上方远，忽入洞窟行幽冥。黑风吹衣出大隧，泉源湛彻光泚清。翛然溅弄胸次豁，一匊流尽千年酲。凭高悠悠肆遐瞩，天宇旷阔秋毫明。泰山西来忽中断，翳翳桑土西南平。须臾挝鼓震虚谷，尊酒坐啸还同倾。醉歌扣碎一明月，欲入碧海骑长鲸。  

○八月十五夜五河口观月  

去年燕南醉明月，黄金台上秋风发。两行燕玉笑姮娥，直着风神比颜色。前年山南醉明月，露气风声缠玉节。甲士挝鼓边声雄，汉水波翻岘山裂。今年又作江南行，五河河口浇雄 ■〈鱼畺〉。举杯对月月浮动，酒浪摇碧金鳞生。彷徨四顾天宇豁，九州岛四海一月明。谁令此地限南北？哄起祸乱挐甲兵。人生大抵随所遇，南北东西无定住。今宵对月倾金尊，便可长吟嚼佳句。醉时抱月凌孤风，桂苑烟霄快高步。浩歌乱扣白玉盘，天上人惊亦何惧。不须槌碎黄鹤楼，何必翻倒鹦鹉洲。大江江头呼李白，我欲与汝蓬山游。赤城城头摇曳紫绮裘，白云云边倒卷苍玉瓯。双成佐酒飞琼唱，不解人间更有愁。  

○书磨崖碑后 【并序。】  

书至于颜鲁公，鲁公之书又至于《中兴颂》，故为书家规矩准绳之大匠。河朔尝见三数本，皆完好，而森森如剑戟，有不可犯之色。今得此本，颇为残缺，既装褙，则反得古中韵胜。乃知崖角刓獘，本真全露，有李白所谓「秋水出芙蕖，天然去雕饰」者，尤可赏激也。乃为赋诗云。  
汝南昔曾谒公祠，霜日暠冽森英姿。乃今江馆坐牢落，夺目忽覩中兴碑。神明焕若还旧观，义烈凛凛生见之。滞气激起天宇豁，快意发冢挥金锤。生平每为二贤惜，以技掩节公羲之。不阿桓温止殷浩，遗世脱屣终游嬉。平原突兀杲卿死，李唐中叶公能持。政令二贤书不工，只字片楮犹当奇。矧于超出二王笔，冠冕百代书家师。坡仙论书至公止，此本于公又奇至。正笔篆玉藏李斯，出笔存锋兼汉隶。古硬陵轹瘗鹤铭，韵胜韬抉兰亭记。离堆雄峻仅能亚，画赞沈深还栉比。书法至此为绝尘，顿觉诸家异端异。恢宏正大极遒紧，驰骛刚方穷壮丽。万古千秋讨贼心，二十四城忠义气。惜哉岁久颇残缺，苔蚀潮舂寖磨灭。去国几年似者希，沧海遗珠亦奇绝。酒酣对酌虎贲郎，况乃摩挲是明月。断画崭崭屹断金，倔强常山笔端舌。中间剥泐尚含胡，惨淡中丞面余蔑。载看激裂壮士肝，意苦时危将泣血。置书勿论抚膺叹，更有何人似公节。忠贞端不负巡远，文字尤令重元结。只今谁识段文昌？世上焉知李希烈！终南太华皆可磨，后人竟莫堕嵯峨。惟余浯溪青天一片石，照耀邃古驰江河。谁能与世见此不朽业？荡攘邪秽蠲祅痾。再立元气攎浇讹，踵武至德肩元和，九原起公吾其歌。  

○江梅行  

江城画角吹吴霜，破月着水天昏黄。波澄烟妥林影澹，双梅带雪横溪塘。此时承平风物盛，家家种玉栽琳琅。朝来伴使宴江馆，银瓶乱插吹银管。霏微香雾入红袖，零乱春云遶金碗。都将和气变荒寒，锦瑟愁生燕玉暖。为言仪真梅最多，苔花古树深烟萝。一年十月至二月，红红白白盈江沱。自从天马饮江水，草根啮尽梅无柯。杨子人家楚三户，今年幸有烧残树。忽闻星使议和来，尽贮筠笼待供具。从今江梅好颜色，烂醉长吟嚼佳句。  

○江声行  

雁啼月落扬子城，东风送潮江有声。乾坤汹汹欲浮动，窗户凛凛阴寒生。昆阳百万力一蹴，齐呼合噪接短兵。铁骑突起触不周，金山无根小孤倾。起来看雨天星稀，疑有万壑霜松鸣。又如暴雷郁未发，喑呜水底号鲲鲸。祇应灵均与子胥，沈恨郁怒犹难平。更有万古战死骨，衔寃饮泣秋涛惊。虚庭徙倚夜向晨，重门击柝无人行。三年江边不见江，听此感激尤伤情。须臾上江帆欲举，舟子喧豗闹挝鼓。江声渐小听鸡声，惨淡芙蓉落疏雨。  

○后听角行 【并序。】  

丁未冬十有一月，汉上赵先生仁甫宿于余家之蜩壳庵。霜清月冷，角声寥亮，乃作听角行以赠其行。近在仪真，每闻角声，因思向来卒章四句：「江上旧梅花，今夜落谁家？楼头有恨知何事，牵住青空几缕霞。」便有江城羁留之兆。故作《后听角行》以自释云。  
燕南壮士江城客，孤馆无眠心已折。那堪夜夜闻角声，怨曲悲凉更幽咽。一喷牵残杨柳风，五更吹落梅花月。霜天裂却浮云散，雁行断尽疏星接。余音眇眇渡江去，依稀似向愁人说。劝君且莫多叹嗟，家人恨杀生离别。可怜辛苦为谁来？雕尽朱颜头半白。万绪千端都上心，一寸肝肠能几截。当时听角送南人，南人吹角不送人。不如睡着东风恶，拍枕江声总不闻。  

○长星行 【甲子岁七月一日始见，九月十六日没。】  

银槊万条日没酉，玉虹千丈月合丑。雄鸡一声半天赤，太阳欲出星在柳。东南势妥裁冰刀，东北迸开驱雪帚。行侵荧惑掩太白，直从北斗向南斗。上相黯惨忽无色，上将参差都不守。明堂帝坐总茫昧，房驷王良欲奔走。渐过舆鬼漫两河，浑扫三垣当井口。突烟滚滚欲浮动。异事惊人古未有。初从暵旱忽风雨，拔木轰山声乱吼。尔后妖芒忽亘天，七月初吉又踰九。纵横凌犯卧复坚，自暮至朝长更久。五年江馆戴片天，变故纷纭翻覆手。摧心褫魄又见此，闭目不敢窥户牖。天倾地裂由积衅，败国亡家皆自取。吾闻有道必得寿，长星劝汝一杯酒。  

○狠墙叹  

危墙阔峻倒插棘，四檐抵帀无罅隙。东日晒透西日炙，周兴铁瓮炽火逼。置予此中不许出，虐哉狠墙甚狠石。呜呼何时见天日！  

○冤鐍叹  

重门重锁禁不开，伴使送入不复来。铁簧生涩深金苔，沴气缠结埋阴霾。窦中进食当门回，咬唇闭目犹疑猜。呜呼冤鐍孰为哀！  

○忆宝刀歌  

生平知己压腕刀，借交报仇燕南豪。一从濠梁成隔绝，枭獍触忤狐狸嗥。夜夜斗牛多异气，玉虹萦天光烛地。几回梦里飞入手，痛惜当年都废弃。近来馆下遇家贼，空拳无奈徒忿激。撼床一夜宝刀鸣，黑风卷地吹霹雳。只今使节犹未回，祇应玉琫生青苔。何时磊落却在手，为我讨贼除氛埃。  

○阳春怨二首  

江头怕见杨柳春，杨花飞来愁杀人。红颜落尽花片新，黄昏无人泪沾巾。旧花被迭凝春尘，梦中忽见浑未真。隔花半面春山颦，恨郎不归多怨嗔。不知两处同苦辛，同是天涯愁恨人。几年心事向谁说？花落莺啼昼掩门。  
芳草萋萋春又青，阶前院后唤愁生。隔墙飞花带莺声，都因无情却有情。强饮不醉愁难醒，欲睡不着梦难成。一帘斜日堆绿英，春风澹江无声。杨花茫茫扬子城，总是天涯流落情。夜来说杀梁间燕，一世春愁在此行。  

○秋兴五首  

风振长天秋气豪，幽人兴与雪山高。霜缠短褐歌商颂，月满空庭读楚骚。万事已应随弊俗，一身宁忍堕尘牢。会须散发沧溟上，鞭击鱼龙舞碧涛。  
世事虽穷道不穷，金声犹振鲁王宫。看书极探天人理，下笔全侔造化功。未洒后尘心有赘，忽惊前哲坐生风。六经依旧垂天地，千载秦灰散劫空。  
沙冷云平塞外天，霜风掣箭射幽燕。群狐蹀血濡腥尾，一鹘抟空弄老拳。白玉楼成贺安在，黄金台废隗犹贤。翩翩精卫休填海，驱石秦人已断鞭。  
永夜漫漫苦饭牛，北溟谁下钓鳌钩。拘云琢句鬼神泣，倚剑长歌天地愁。日暖桃源秦世外，月明兰国楚江头。但能握节终吾事，绝食犹轻汉五侯。  
万里长风扫阵云，浩歌一曲倒清尊。昔人犹有未埋骨，邃世难招不返魂。阴沴岂能昏日月，浊河难使贯乾坤。皇天不许中州静，夜夜长庚出蓟门。  

○雪意  

旸谷初冰冽晓霾，瑶花一夕满瑶台。云飞海岳寒难吐，风振堪舆冻不开。秀魄暗成冰井月，冷魂潜入楚江梅。梁园此日多豪俊，濯濯无因展异才。  

○呈王内翰  

霜落云枯秋尽时，翰林遗得桂林枝。春风久已归桃李，劫火从渠照虎貔。白发操戈浮世在，赤心倾盖几人知。壶中有酒无天地，醉后休歌贝锦诗。  

○送董巨源  

错落霜华季子裘，茫茫何处是西周。乾坤破碎无元气，岁月蹉跎漫客愁。举世横身归虎口，几人怀策射龙头。相逢不得从容地，空着长歌慰远游。  

○老马  

百战归来力不任，消磨神骏老骎骎。垂头自惜千金骨，伏枥仍存万里心。岁月淹延官路杳，风尘荏苒塞垣深。短歌声断银壶缺，常记当年烈士吟。  

○题杨之美尚书寄王运使守太原书后  

忆昔风尘暗两京，北门此日赖真卿。乾坤翻覆见忠节，臣子危亡置死生。一柱数年支大厦，孤军千里重长城。尺书便是中丞传，读者犹能感义声。  

○南堂即事  

长夏禅房绝点埃，郁蒸襟袖迥然开。半轩流水移天去，满榻雄风送雨来。不记闲愁千万种，有时清唱两三杯。轻鸥也自知人意，浮入惊波却便回。  

○大宛二马 【天廏所育。诏锡张蔡公。】  

二马飘飘万里来，玉花萧飒上金台。风生两耳云霄近，电掣双瞳日月开。渥水虎文连杀气，大宛龙种绝氛埃。将军正欲成勋业，看汝骁腾展骥才。  

○落花  

彩云红雨暗长门，翡翠枝余萼绿痕。桃李东风蝴蝶梦，关山明月杜鹃魂。玉阑烟冷空千树，金谷香销谩一尊。狼藉满庭君莫扫，且留春色到黄昏。  

○次韵答王国范  

薄寒孤影澹黄昏，步出空斋自掩门。霜落池萍清见底，风雕庭树静归根。天高雁去人千里，江阔乌惊月一痕。两国音尘俱断绝，几年怀抱与谁论？  

○赠马德璘  

从君跃马入长途，尊酒风云日便疏。白璧暗投皆若此，赤心知己更谁欤？不能北阙纡奇策，甘向南山守敝庐。抱膝长吟意萧索，半生孤负五车书。  

○静香亭二首  

南风吹绿满庭槐，门巷翛然绝点埃。红玉生烟尘世隔，锦帏遮日洞天开。莺知好客飞无语，蝶为新花去复来。好着生前无限酒，浩歌长醉乱霞堆。  
小山曲槛映回廊，别有一天深处藏。人物风流还似晋，衣冠儒雅尚如唐。四围红锦春风软，满地绿阴清昼长。坐久杳然忘世味，碧云高兴欲飞扬。 【燕自两河之战，遂非唐有。荐罹辽金，几四百年。然而不渐宣政佻靡之化，豪劲任侠，浑厚敦雅，犹有唐之遗风焉。故是诗有「衣冠儒雅尚如唐」之句。】  

○晓渡溠河  

旌旗断续出林峦，部曲喧豗过石滩。残月没时愁地险，宿云收处觉天宽。自知不武还为将，漫使闲身也属官。落尽黄榆秋色老，楚山清晓石楼寒。  

○营独山谷  

秋风猎猎建牙旗，月澹昏黄马不嘶。区脱定时林影黑，逻兵行处草声低。豺狼远迹终宵遁，乌鹊惊飞到晓啼。中夜几回还自惜，缺壶歌罢意凄迷。  

○孟少保后园瑞香  

羽葆层层拥细花，甲梅斜映隔山茶。两三丛里氤氲气，数百年来富贵家。雕玉香浓团瑞雪，翠翘春暖插轻霞。主人一去无消息，庭户萧疏落晚鸦。 【又咏山茶云：「秦树怨离抛翡翠，汉宫愁绝冷臙脂。内家最爱常留得，生色屏风有数枝。」亦甚佳。】  

○题汶阳王太师彦章庙  

不许乾坤属李唐，孤军直与决存亡。大梁仅得延三日，匹马犹能敌五王。谁意人间有冯道，幸因身后遇欧阳。千年豹死留皮在，破冢风云绕铁枪。  

○宿州夜雨  

飞电穿窗满室光，却从陡黑见昏黄。雷霆半夜翻龙窟，风雨终宵撼客床。塞上诗怀尤索莫，天涯壮气独昂藏。星麾何日平康了，两国长令似一王。  

○震南楼  

危楼雄麈楚氛收，缓带轻裘日燕游。赤羽万夫开虎幕，黄流一曲枕鳌头。天高树老关河暮，水落云枯泽国秋。北地谁教限南北，苍茫极目使人愁。  

○沙洲夜泊  

一来驻泊便淹旬，洲渚人家雁鹜村。满地月明疑白昼，半帆烟影易黄昏。天连平楚无边阔，河入长淮彻底浑。夷甫诸人凭寄语，莫教石勒上东门。  

○月丹  

小艇移来江涨桥，盘盘矮矮格仍娇。丹霞皱月琱红玉，香雾凝春翦绛绡。一种是花偏富贵，三冬无物比妖娆。广寒记忆曾攀折，满殿光摇照紫霄。 【王承宣致月丹一本，云：山茶大者曰月丹，又大者曰照殿红。故为赋此。】  

○伴使秦文举欲入维扬故赋诗以见意  

东风吹落琼花雨，南浦潜生荔子烟。夜久有怀闻独鹤，春归无语怨啼鹃。天沈海底涵金锁，日隐鳌头顿玉鞭。千尺丝纶万年井，文园消渴竟谁怜。  

○芍药 【王承宣送扬州芍药数本。】  

夜来风雨洗残春，芍药还开春又新。入座忽惊持酒客，举杯先酌送花人。烟轻雪腻丰容质，露重霞香婀娜身。铁石肝肠总销铄，都将软语说风神。  

○生朝祭先有感  

金橘堆盘荔子丹，琼花满奠爇沈山。风生香案空遥拜，月掩重门尚未还。目断松楸心耿耿，气填胸臆泪潸潸。三冬又尽三年数，两国无成两鬓斑。  

○镜芗亭  

薄薄轻云似雾尘，阴阴江气冷侵人。一庭芳草留连客，两树夭桃断送春。槛外流莺仍语巧，梁间旅燕又巢新。东城饮伴西湖柳，寒食中间入梦频。  

○甲子秋怀  

江馆无家久似家，西风院落老天涯。黄缠薯蓣犹多叶，绿拥芙蓉尚未花。纱幕坠尘归晚燕，窞池生草窟秋蛙。枯肠欲断谁濡沫，击柝声中夜煮茶。  

○己巳三月二十六日  

梦游故国人仍独，春到空梁燕自双。云淡星疏祇见斗，浪平风定不闻江。五更鼓角缠孤枕，千里关河入破窗。落尽好花春又老，依然尘土暗金杠。  

○升贤村  

两岭青林夹，孤山黑石围。云携疏雨过，风约断虹飞。为告奸雄叟，难逃笔削讥。荒村好终老，白首竟忘归。  

○开平新宫五十韵  

日月旋天盖，星辰合斗枢。光腾掌内铁，气绕泽中蒲。金帛羞重赐，弓刀奋一呼。真人翔灞上，天马出余吾。尺棰初开辟，群雄竞走趋。无劳为更举，乘胜即长驱。蹴踏千年雪，骁腾万里驹。长城冲忽断，弱水饮先枯。肃杀威灵盛，驱除运会俱。华夷尘澒洞，天地血模糊。地尽诸蕃外，兵穷两海隅。九州岛皆瓦砾，万国一榛芜。谁与重休息？徒为妄骇吁。治平须化日，杀伐岂良图。圣子曾当璧，神孙会握符。铁山深蕴玉，瀚海特生珠。历数终当在，讴歌信不诬。欲成仁义俗，先定帝王都。畿甸临中国，河山拥奥区。燕云雄地势，辽碣壮天衢。峻岭蟠沙碛，重门限扼狐。侵淫冠带近，参错土风殊。翠拥和龙柳，黄飞盛乐榆。岐山鸣鸑鷟，冀野牧騊駼。风入松杉劲，霜涵水草腴。穹庐罢迁徙，区脱省勤劬。阶土遵尧典，卑宫协禹谟。既能避风雨，何用饰金朱。栋宇雄新造，城隍屹力扶。建瓴增壮观，定鼎见规模。五让登皇极，群生赐大酺。还闻却走马，即见弛威弧。简策询前代，弓旌聘老儒。恢弘回一气，徼幸绝多途。雷雨施庞泽，乾坤洗旧污。直为提赤子，遂使出洪炉。远檄收疲薾，穷边罢转输。江壖遗鄂岳，石窟弃巴渝。刀槊存残骨，膏粱换毒痡。却令逢有道，免使叫无辜。契阔还同室，鳏惸得字孤。八荒皆寿域，六合极欢娱。白叟休垂泣，苍生获再苏。只知期用夏，更拟论平吴。旭日冰天透，仁君雪国无。终能到周汉，亦足致唐虞。遇主得知己，逢时合舍躯。弭兵通信誓，奉招敢踟蹰。顿觉心田豁，还将肝纸刳。行行重回首，瑞气满闉阇。  

○春夜  

春雨江湖夜，东风花柳寒。举头不见日，何处是长安？岁月缠星节，乾坤遶血盘。控拳纷愈甚，排难古来难。  

○仪真馆中暑一百韵  

五载淹江馆，三年错雨旸。热中蒸滞气，涸辙断枯肠。黑井盐煎火，红炉铁链钢。帡幪加诞罔，坎窞触机张。直壮无身慊，穷坚着命当。鼻烟从燎炬，沟汗尽翻浆。噎塞难通七，摧颓懒揭裳。沾濡粘敝屣，毒螫上空床。甑拥轮囷肉，瓶熬觱沸汤。噞喁气尤偃，叫吼怒如狂。晓瘴煤生柱，晴霾土抹墙。片云遮日薄，疏雨洒晴忙。荧惑凝青血，长庚迸赤芒。槁天高破碎，干月死昏黄。翕熇浑无露，萎焦似有霜。燕呀栖不垒，鸢跕堕难翔。雷殷轰蚊塔，沙生闇■〈或上虫下〉枪。飞萤空自爝，战蚁竟深藏。盘礴摧腰脊，低垂塌目眶。本来观化日，谁使遇愆阳。风土闻南国，江山异朔方。岂期惟酷烈，无处别炎凉。故国包全晋，吾家压太行。高寒雄地势，潇洒静云庄。六月衣冠冷，千年草木香。长松撼潮海，绝壁隐虚堂。却到燕山北，行歌易水傍。雁霜雕夏木，鸠雨润春桑。聘币辉光重，征车道路长。沙陀瞻帝里，雪谷拜天王。的皪星衔冻，严凝日隐光。群雄奋冰窟，六合入毡囊。半世无蒸湿，于今重祸殃。襟裾堆蚤虱，肘腋沸蜩螗。岂免泥涂辱，还令羽翮戕。甘言虽未已，毒手益难量。夹栅仍规觇，重围更限防。堑门深虎圈，击柝闹鱼榔。箝逼炉锤密，枝梧觜吻荒。釜鬵烹则易，刀俎食非强。气数俱臻极，天人尽反常。旱灾绵岁月，祸本入膏肓。重怒非长策，佳兵甚不祥。捓揄肆岩阻，鄙外极戎羌。信誓犹然在，明征固未妨。但令心匪石，尽自口如簧。喟叹愁仍积，吁嗟气不扬。行人竟何罪，国体岂无伤。反己私尤责，知微实愧惶。逢时当际会，援溺止怀襄。自缚悬难解，输人律否臧。恧心煨肺腹，畏景急炮煻。欲掘阴山鼠，翻思雪窖羊。履危从蹇剥，挺节不低昂。伊昔当崇庆，金源复靖康。白虹缠帝座，紫电激天狼。傅说骑箕尾，王良策驷房。一龙轰霹雳，万马快腾骧。历块无完国，蜚锋举断吭。纔闻过燕赵，又已出河湟。此际通和好，惟时正扰攘。浑如沃薪火，大似堰流糠。狼藉三峰败，颠连五国亡。济师攻汴蔡，徼节到余杭。海上盟空阔，城南事渺茫。剑关开要害，淮海失城隍。 ■〈宀禹〉县余骸骨，乾坤一痏疮。百年血肉运，万里战争场。边将徼功赏，兵人藉糗粮。居然忘厄会，但请复侵疆。虎怒宁须激，鲸吞更请尝。肌膏坐销铄，节钺漫荧煌。破屋浑生薍，方畦孰插秧。蘼芜没洲渚，潢潦漫陂塘。莽苍人何在？阴森鬼正伥。雁兵秋滚滚，鱼窟夜遑遑。岂忍仍挤石，无为更药疡。欃枪闹三纪，丝枲紊千箱。已乱仁明出，中兴祚胤昌。胜残须必世，奕叶始呈芳。秦府凤鳞质，周家金玉相。河山收杀气，云汉焕文章。潜邸人皆仰，春宫德益彰。厌兵符太母，归马劝先皇。礼乐尊周孔，声名慕汉唐。恢弘张治具，突兀振干纲。骏发渝平急，铺敦大命将。奉书祇局蹐，驰驿敢彷徨。加额人皆贺，摩肩众所望。只今全父子，无复痛孤孀。延入拘营垒，周罗帀庑廊。只将人桎梏，不用铁锒铛。龙节埋泥穽，狐涎汩土■〈冈瓦〉。焚身无取齿，避灶岂争炀。炎赫惟加炽，风飙不许凉。祗愁化灰烬，何处荐珪璋？天问终无语，冥搜未易详。艰屯果谁敢？坏乱实难匡。有赋夸鹦鹉，无媒献骕骦。何当快风雨，吹去卧沧浪。  

○二月二十三日犹在仪真馆二首  

向晚日华紫，殷然轰夜雷。龙蛇开蛰窟，桃李动春台。泪逐催花雨，心同泼火灰。何由复龙动，百感坐中来。  
二月还如夏，炎蒸郁震惊。迅霆侵骨冷，飞电透心明。海气沾衾湿，江声拍枕平。从今休禁火，一雨万家生。 【是月初二日火，二十日丑刻火，午刻复火，一月凡三火。独遗舍馆及漕台州治在。故有是句。】  

○月夜感怀  

去国期星岁，无家阻万金。江山沈苦思，花月动哀吟。变故空长策，蹉跎惜此心。遥怜灯火罢，儿女夜愁深。  

○雨中感怀  

舍馆年年老，江边日日阴。雨声便熟睡，花气动幽吟。树密莺愁湿，庭荒雀畏深。晚风吹鼓角，惭愧弭兵心。  

○晓起  

傍枕衾稠薄，还家梦亦难。月华终夜白，江气先秋寒。心苦天为碎，辞穷海欲干。起来看北斗，何日见长安？  

○江云  

江云似江水，渺渺复粼粼。晻霭无穷态，纡余不尽春。遮回断行雁，望杀未归人。何日星轺路，冯高更忆亲。  

○新馆感春二首  

东风吹敝褐，水气扑虚檐。月窟星河澹，江城鼓角严。年深愁不醒，春至恨犹添。为问秦通守，何颜说锦帘。  
伫立无人语，巡檐思惨然。夜江寒浸月，春树暝生烟。计拙仍持节，途穷拟问天。难为绕指铁，万折志弥坚。  

○新馆夜闻杜鹃  

啼落深江月，催残故国春。不堪多恨鸟，偏聒未归人。血尽肠应断，哀余声更频。关心尤入耳，一枕夜愁新。  

○癸酉闰六月十三日夜病中闻笛  

深夜凉风发，迢遥送笛声。只愁江月破，不放野云行。怨曲人多感，离肠恨易生。病中催坐起，倾侧若为情。  

○满城道中  

十二西郎缥缈中，颜行壁立插晴空。欲携天地诸山去，不逐秦鞭过海东。  

○抱阳寺  

孱颜苍玉抱幽村，突兀双龙窟宅尊。回首万山东尽处，冷烟平远半乾坤。  

○九日郭外二首  

溪上苍烟一道开，谁家日夕采菱回？片帆不举波间过，无限好山波底来。  
萋萋宿草暗荒丘，落日徘徊上上头。一曲悲歌天地窄，怪人独鸟入长楸。  

○蚕  

作茧纔成便弃捐，可怜辛苦为谁寒？不如蛛腹长丝满，连结朱檐与画阑。  

○龙德故宫怀古八首  

国是当时总是非，强将商鞅作皋夔。莫言天变浑无畏，不见雷轰党籍碑。  
蔡京奸计假荆公，绍述虽同事岂同。不向岭南消祸本，更从海上立奇功。  
人间未省有金国，地底唯知幸铁楼。忽见城头鹧鸪舞，卖花声断不胜愁。  
复国诛雠事岂难，背城借一据河山。汴梁更不回头望，直送汪黄到浙间。  
少康一旅便南奔，畀付英雄国可存。宗泽云亡李纲罢，衣冠不复到中原。  
却许邦昌为纪信，浑将秦桧作程婴。甘心江左成东晋，长使英雄气不平。  
金人不敢驻幽燕，刘豫犹令帝八年。若守汴梁和且战，关河一半尚能全。  
建炎新焰起江东，冤血青城尚几重。闽越两王还有后，天教太祖继高宗。  

○帅正堂  

秋渚芙蓉澹澹香，新亭爽气酿新凉。晚风吹断溪南雨，一片金烟挂夕阳。  

○长芦舟中遇风二首  

海风栗栗刮鲸涎，吹裂西南一半天。瞑色忽开随酒散，浪花和月上船舷。  
杯盘楚楚下中流，风顺帆轻暮霭收。忽忆黄河轰敛日，翠绡凉月转船头。  

○赠渔者  

一尺新鲂绿柳穿，渔人馈我不论钱。斫开细雪银膏莹，旋折黄芦爇晚烟。  

○寓目  

错莫坤灵惨不春，抢攘戈戟闹风尘。可怜万里中原土，一段荆榛愁杀人。  

○宿黄陂县南  

茅屋欹斜竹径荒，稻畦残水入方塘。营屯未定斜阳下，雁点秋烟不着行。  

○烛花  

江城深夜作轻寒，金粟堆盘蜡炬残。应是灯花怜久客，故随人意报平安。  

○正月三日见月  

小雪初晴卵色天，虚庭摇曳动江烟。忽闻归雁惊回首，新月梅梢又一年。  

○八月十六日晓起见月  

冷云收尽月当西，过却秋宵已失期。何事天公太相妒，只教人看不圆时。  

○橄榄  

半青来子味难夸，宜着山僧点蜡茶。若是党家金帐底，只将金橘送流霞。  

○丁卯新馆寒食无花二首  

四围击柝锁重扉，春去春来总不知。肠断东城中酒后，春衫走马拂花枝。  
阳和浑不到空斋，深院无人长绿苔。为报监门暂开锁，少分春色入门来。  

○馆内幽怀  

狂花野蔓满疏篱，恨杀丝瓜结子稀。独立无言解蛛网，放他蝴蝶一双飞。  

○梦游木香洞府  

月窗青锦麝尘寒，梦遶烟条露蕊看。但觉身轻似蝴蝶，种香风物异槐安。  

○莫春  

重围雨久塌苍苔，火铺喧呼着棘栽。唯有东风难禁约，隔墙吹过落花来。  

○同阚彦举南湖晚步  

荷花临水殿，绮月转帘腰。晚吹动银管，暮凉生翠绡。  

○促织  

乱聒霜前夜，忙催机上秋。无衣汝何益，重作旅人愁。  

○太平顶读秦碑  

岱宗太平顶，磨崖与天齐。左列则天颂，右刻张说辞。文采与书法，不离近代规。汉封宛在周观东，秦坛敻出绝顶西。坛前圆平值中峰，突兀上有始皇碑。年深雨渍百裂余，析作两峰蹲半规。面阳数字仍可辨，隙缝重衔苔藓皮。中间隐约见制可，完好可辨惟臣斯。拳如钗股直如筋，屈铁碾玉秀且奇。千年瘦劲益飞动，回视诸家肥更痴。当时风雨有余怒，岂容夸石独在兹，祇应神明爱九物，不肯轰击常护持。昔年韩文公，曾赋峋嵝诗。字青石赤皆传闻，漫为咨嗟涕连洏。何如亲登泰山日观峰，光怪特见绛气缠金虹。摩挲细读秦相碑，天门高咏来清风。乃知山灵不相负，夜宿天边不忍去，醉倚云窗重回顾。  

○和陶咏荆轲  

燕国八百里，最为远秦嬴。可作殷周基，何乃事荆卿。痴儿强复雠，匕首揕咸京。径刎于期首，更图督亢行。仓皇事不就，狼藉断冠缨。寒风死别歌，睥睨一世英。不若专设诸，饮恨复吞声。纵使杀一秦，宁无一秦生。吕政方忘燕，忽作绕柱惊。并吞势不已，举兵复有名。扫平黄金台，故鼎入秦庭。昔我渡易水，晚登燕子城。投文吊田畴。思贤重屏营。举事本道义，不系败与成。为国恃刺客，夫岂豪英情。  

○仪真馆中杂题五首  

心事悠悠逐去鸿，梦魂渺渺入西风。无边木叶无穷恨，一夜秋容满镜中。  
鞍马怱怱改馆来，芙蓉开罢海棠开。梁间笑杀新来燕，去了重来尚未回。  
花落深庭日正长，蜂何撩乱蝶何忙。匡床不下凝尘满，消尽年光一炷香。  
持节江头久食鱼，馆人供雁意踟蹰。呼儿细看云间足，恐有中原问讯书。  
只见星帘挂月钩，银河依旧隔牵牛。遥怜玉雪佳儿女，泪满西风乞巧楼。  

***◆许文正公衡（鲁斋集）***  

衡字仲平，河内人。与姚枢、窦默同隐苏门。得程朱氏书，日相讲习，慨然以斯道为己任。世祖在秦中，闻其名，征授京兆提学，辞。即位后，召为太子太保，不拜，改国子祭酒。未几，谢病归。至元初，命议事中书省，条奏数万言。七年，拜中书左丞。寻以集贤大学士兼国子祭酒，人安其教。十六年，复起，领太史院事，成授时历，请还，特命其子师可为怀孟路总管以便养，年七十三，卒。语其子曰：「我平生为虚名所累，竟不能辞官，死后慎勿请谥立碑也。」大德二年，赠司徒，谥文正。至大二年，加赠太傅，开府仪同三司，魏国公。皇庆二年，诏从祀孔子庙庭。学者称鲁斋先生。所著有《鲁斋集》。先生开国大儒，不藉以文章名世。然其古诗亦自成一家。近体时有秀句。如《登东城》云：「乱云随日下，荒草过堤平。」《秋寒》云：「云影水边去，雁行天际来。」《用吴行甫韵》云：「五亩桑麻舍前后，两行花竹路西东。」《谢梁安抚》云：「太行西对千峰玉，淇水东窥万斛珠。」《秋霖初霁》云：「两旬秋雨余三丈，一日人心抵十年。忽睹浓云卷空际，便添喜色上眉颠。」讽咏之余，恍然如在吟风弄月间也。  

游黄华  
训子  
有感  
送窦清淑  
读东门行  
别西山二首  
病中杂言五首  
继人葵花韵  
中秋不见月继窦先生韵  
游孙氏别墅  
病中有感  
游黄华宫  
学题武郎中桃溪归隐图二首  
春雪  
晚步西溪  
偶成  
北门观涨  
病卧  
不寐  
别友人  
喜秋晴  
喜晴  
赵氏南庄  
夜雨  
和吴行甫雨雹韵  
宿卓水二首  
大暑登东城  
风雨图  
别友人  

○游黄华  

我生爱林泉，俗事常鞅掌。十年苦烦剧，一念愈倾仰。峰峦看画图，云烟入想象。久成心上癖，欲忍不可强。荷有敬斋公，恒以善相长。携我游黄华，一洗尘虑爽。行行叹奇绝，举目皆胜赏。镜台耸百崄，瀑布落千丈。石苔积重痕，溪风动幽响。使我躁竞息，使我心志广。恍如梦中身，翱翔千古上。回首声利场，谁能脱尘网。我老得仁心，动作皆可像。还家拟邻居，求田冀接壤。便许朴钝质，于此静中养。  

○训子  

干戈恣烂熳，无人救时屯。中原竟失鹿，沧海变飞尘。我自揣何能，能存乱后身。遗芳藉远祖，阴理出先人。俯仰意油然，此乐难拟伦。家无儋石储，心有天地春。况对汝二子，岂复知吾贫。大儿愿如古人淳，小儿愿如古人真。平生乃亲多苦辛，愿汝苦辛过乃亲。身居畎亩思致君，身在朝廷思济民。但期磊落忠信存，莫图苟且功名新。斯言殆可书诸绅。  

○有感  

娇儿未成人，病苦不肯退。忧伤动中怀，惨惨心欲碎。老妻情更恶，中夜泣相对。何如早还归，山阳坟陇在。平生所愿心，展转不得遂。十年误同游，回首只多愧。病连肝肺深，因觉妻子累。悠悠故乡情，滴滴眼中泪。狐死知首丘，人生恋乡土。我心久焦劳，宿疾安能愈。所贵还故乡，微骸近先祖。他事足叹嗟，西风动寰宇。归兴不可遏，归程待何时？悠悠故乡心，一夕千里驰。西风动霄汉，惨惨令人悲。况我多病身，天涯久栖迟。交游义难忘，岂忍轻别离。重念丘陇远，娇儿正愚痴。因循死异邑，后世将何遗。所愿经营日，及此未全衰。树桑墙以下，开畦水之湄。既得舒困难，且可为镃基。幼无孝悌称，老无恩泽施。唯有近先茔，一死乃其宜。诸君苦留连，雅意金兰期。我自无遐福，形骸变焦痿。生平尚求友，得友还差池。中怀起愁叹，欲别难为辞。试将问吾庐，何日当西之？缓急有拟议，行止更无疑。作诗叙恳款，为报吾亲知。  

○送窦清淑  

初来识君面，此行见君心。匡时有长策，虑远忧且深。俗情取近效，雅意入幽沈。人生贵所依，所依贵知音。知音得长布，身将比黄金。我本贫贱士，多思委相寻。未得办一饭，胡为遽分襟。征鸿出远塞，西风动疏林。去去渺万里，何年酒同斟？含情望无极，白云障孤岑。  

○读东门行  

贵德德乃显，尚力力为优。二者各有时，天运非人谋。举世皆好义，贫贱固可羞。天下方事强，声誉将何求。人生会此意，出处皆无忧。但恐利欲驱，由非所当由。足蹑虎狼尾，手撩虺蛇头。一触祸患机，相寻遽难休。新闻李侯子，快意复父雠。雄名与英概，一日倾九州岛。美事固可羡，犹当究源流。掘地得深泽，积土为高丘。造端起不平，是果谁之尤？君子慎谋始，责躬重以周。弱德较强力，明知势难侔。驰马走峻坂，中间岂容收。颠越既莫救，岂得乘桴浮。君不见群雀满树急喧啾，隋侯有珠不肯投。一鸦死时一珠碎，得轻失重非良筹。友之直谅仁可辅，药之瞑眩疾易瘳。不知当日谁与乃父为交游？  

○别西山二首  

大山如蹲龙，小山如踞虎。烟岚郁苍翠，远近互吞吐。我来苏门居，遨游成乐土。策杖望朝云，卷帘看暮雨。佳意豁尘腥，胜概入谈尘。使我郁陶消，使我劳瘵愈。生平鄙吝心，一洗出千古。回首声名人，何殊坐囹圄。远役非素怀，况有跋涉苦。吟鞭袅春风，迟迟如去鲁。芳菲二三月，追游盛梅坞。归来愿无违，一觞相对举。  
我爱林虑山，不处要路津。兹焉几千古，绝彼朝市尘。我来成素交，澹澹日益亲。形骸两相忘，谁主复谁宾。充然乐我饥，怡然栖我神。朝光连暮色，佳意含余春。心境一融会，世味殊未真。奕奕草木光，熙熙禽鸟驯。众物欣有托，吾庐行亦新。诗书咏而归，况有耆德邻。  

○病中杂言五首  

花递香风入短棂，草抽新绿倚柴荆。正忧多病作身累，还喜幽居见物情。花为可观遭夭折，草因无用得欣荣。世间巧拙俱相半，不许区区智力争。  
莫怪新贫压旧贫，贫来尤觉此心真。自怜孤力膺邪议，常欲幽居远市尘。千里烟霞山障晓，一竿风月野桥春。凭谁寄问乡间老，我去何人愿卜邻？  
但愿吾儿会读书，不妨贫苦一钱无。头颅有肉元难厚，项颈生筋自合粗。暗里乘除皆造化，分中操守是良图。年来识尽荣枯理，却笑苏张见趣迂。  
直须眼孔大如轮，照得前途远更真。光景百年都是我，华夷千载亦皆人。痴阴冷堕云间雪，和气幽生地底春。此意若教贤会得，也甘颜巷乐吾贫。  
春来秋去客中情，转首光阴十岁经。学苦炼成心下赤，愁多消却鬓边青。眼前世事翻棋局，梦里家山忆画屏。何日归同林下友，笑谈书史有宁馨。  

○继人葵花韵  

戎葵花色耀深浓，偏称修丛映短丛。绛脸有情争向日，锦苞无语细含风。舒开九夏天真秀，压倒千年画史工。但恨主人贫且窭，不教相对舞衣红。  

○中秋不见月继窦先生韵  

拨去尘机得暂闲，秋蟾思比去年看。谁知黯黯阴云合，故作凄凄夜色寒。好友不来倾绿蚁，诗人徒想凭阑干。世间万事难前定，付与无心却较安。  

○游孙氏别墅  

闻道孙家别业新，招呼诸子共寻春。红韬瘦藟花初动，黄染轻梢柳未匀。兴况便为生意好，风光殊比画图真。何当对此常无事，慰我年来老病身。  

○病中有感  

十载天涯客寄身，今年憔悴不堪闻。病来与死传消息，老去无家遗子孙。故里欢游频入梦，春城凝眺独消魂。如何藉我知音力，五亩归耕沁北村。  

○游黄华宫  

闻道黄华山水好，我来一览气增豪。镜台对耸千峰起，瀑水惊喷万仞高。晓色云烟生洞府，霁天霏霭散林皋。凭谁早遂终焉计，日月登临不惮劳。  

○学题武郎中桃溪归隐图二首  

桃溪风景写横披，浑似秦人避乱时。万树春红罗锦绮，一湾晴碧卷琉璃。饮中更听琴声雅，静里初无俗事羁。他日君侯归此隐，肯容闲客日追随。  
门外秋千摆翠烟，篱边鸡犬亦闲闲。更教烂熳花千树，对着萦纡水一湾。好景已凭摩诘画，他年重约长卿还。寻思此世人心别，又爱功名又爱山。  

○春雪  

玉尘如糁满东风。人道天教兆岁丰。麦已埋深郊外绿，花都封却树头红。半年枯槁从今润，千里芳菲是处空。为问王孙与农叟，忧欢应见两难同。  

○晚步西溪  

拉友西溪往步联，西溪佳景丽秋天。日回林影苍烟外，风转滩声白鸟前。迅走双轮机磨巧，连安独木小桥偏。老年活计寻幽隐，须拟冈头置一廛。  

○偶成  

屈指年华四十三，归来憔悴百无堪。远怀未得生前遂，俗事多因困后谙。百亩桑麻负城邑，一轩花竹对烟岚。纷纷世态终休论，老作山家亦分甘。  

○北门观涨  

雨水添新涨，陂湖没旧痕。人迷堤口路，船上树头村。岁事知前误，秋耕未可论。谁怜徭役外，天亦吝深恩。  

○病卧  

一病连三载，孤身萃百忧。干戈良未已，妻子若为谋。生可陪诸弟，归当老故丘。难忘终始义，忍死更迟留。  

○不寐  

秋宵初感慨，展转不成眠。老况青灯外，羁愁白发边。蹉跎嗟往事，安稳忆归年。却起开门望，霜清月满天。  

○别友人  

良朋不易得，此去复谁群？别酒无劳劝，浓愁已自醺。间关花外鸟，冷淡日边云。莫唱《阳关》彻，离声忍更闻。  

○喜秋晴  

苦雨伤秋稼，朝云忽放晴。碧空云尽卷，沧海日初升。久客天涯兴，耕夫陇上情。鸡豚并社酒，处处是欢声。  

○喜晴  

霁色开晴望，春风破客颜。绿纡东去水，青起北来山。魏府方期往，共城已梦还。芳菲梅坞盛，要醉竹花间。  

○赵氏南庄  

晓起北窗凉，清谈戢羽觞。入帘花气重，落地燕泥香。梦里青山小，吟边白日长。秋风载书籍，相对筑茆堂。  

○夜雨  

苦雨变秋霖，潇潇入夜深。乱敲惊叶脱，清响杂蛩吟。往事十年梦，故乡千里心。西风助凄切，不管客难任。  

○和吴行甫雨雹韵  

山风突起凌碧虚，怪状奇态成须臾。惊风急雨迸飞雹，飘骤散落千万珠。半空光冷掣电火，平地声走轰雷车。神龙奋怒乃若此，不识造化将何如？默知嘉禾半漂没，坐看积潦横穿窬。小民咨嗟复愁叹，谩执俗议尤当途。当途于今藐房杜，机略自知天下无。有才足使人羡慕，有势足使人奔趋。暇考阴阳论调燮，暇纾征敛矜号呼。今年金缯满千驮，明年好上登封书。  
青山偃蹇与世疏，只将秀色供吾徒。知君如我有山癖，深探远讨吾不如。金灯峰上诗千首，挂镜台前一杯酒。人间万事尽浮云，故人曾为相思否？云边鸾凤玉鞭鸣，跛鳖蹒跚迭茧生。天末碧云凝远思，夕阳无语下西城。  

○宿卓水二首  

寒釭挑尽火重生，竹有清声月自明。一夜客窗眠不稳，却听山犬吠柴荆。  
山水年来满意看，只无幽竹伴幽闲。从君愿乞龙孙去，栽向西城空隙间。  

○大暑登东城  

三丈危城日暮登，暑威殊不霁凭陵。何时太华高峰上，细嚼松阴六月冰。  

○风雨图  

南山已见雾昏昏，便合潜身不出门。直到半途风雨横，仓惶何处觅前村。  

○别友人  

永怀不得遂，偃卧惜分阴。沁北田园计，山东故旧心。  

***◆王学士恽（秋涧集）***  

恽字仲谋，卫州汲县人。史丞相天泽镇卫，一见接以宾礼。中统初，姚左丞枢宣抚东平，辟为详议官。时省部初建，令诸路各上儒吏之能理财者，授中书省详定官。寻转翰林修撰，兼国史编修。至元五年，建御史台，首拜监察御史。论列百五十余章，权贵侧目。出为平阳路判官。历河南北、燕南、山东诸道提刑按察副使。进福建闽海按察使。二十九年，召至京师，上书极陈时政，擢翰林院学士。大德五年，再上章求退，得请归。八年卒。赠学士承旨，追封太原郡公，谥文定。仲谋少受知元遗山，与东鲁王博文、渤海王旭齐名。入仕以才干称，扬历中外，尤好著述。裕宗在东宫，进《承华事略》凡二十篇。览之称善，赐酒慰谕，令诸皇孙传观其书。成宗即位，献《守成事鉴》一十五篇。元贞初，奉命纂修《世祖实录》。集圣训六卷上之。其杂着诗文曰《秋涧集》，合为一百卷。秋涧诗，才气横溢，欲驰骋唐宋大家间，然所存过多，颇少持择，必痛加芟削，则精彩愈见。北方之学，变于元初。自遗山以风雅开宗，苏门以理学探本。一时才俊之士，肆意文章，如初阳始升，春卉方茁，宜其风尚之日趣于盛也。  

拜奠宣圣林墓  
陪总管陈公肇祀商少师比干庙  
鹿喻  
过刘元海陵寝  
游万固寺  
沁水道中  
过鹿台山  
御骠出厩图  
苦热叹四十六韵  
野河渡  
挽漕篇  
过深州故城有怀韩昌黎解牛元翼围事  
出香奇石  
汲冢怀古  
双庙怀古  
江船二咏  
食鲈鱼  
东征诗  
觅风字歙砚诗赠侍其府尹  
游妫川水谷太玄道宫  
飞豹行  
大雹行  
捕鱼歌  
宿仙山朝元观题示  
僧传古坐龙图严东平所藏至元二年秋九月张签省耀卿处观七年闰十一月甲戌公退马上偶得时秋苦旱冬天无雪  
赵邈龊虎图行  
清江引为僧永真赋  
醉歌行  
玉壁城怀古至元甲戌冬十月廿五日由稷山入万泉道出故城临风吊古慨然有作  
羽林万骑歌  
日蚀诗  
签院赵公许惠欧苏集作诗以问之  
小边行一百五日同总尹张彦亨赴小边口相视河流回马上偶作此诗  
梦陈节斋  
滹沱流澌行  
义侠行  
入奏行美圣政而重民急也  
紫藤花歌  
滹沱秋涨行  
平原行  
华不注歌  
椒兰怨  
汜水行  
通漕引  
李夫人画兰歌  
清霜怨  
湘中后怨至元十八年岁辛巳冬十月按事顺德晨起灯下读沈下贤文集偶赋此或云郑即子春也  
春夜宴史右相宅  
谒武惠鲁公林墓四十韵  
灵岩寺二十六韵  
送李郎中德昌北还情见乎辞  
番禺杖  
题常仁卿运使西觐纪行二首  
秋夜  
星子镇道中  
田间  
午憩阳城北龙泉寺  
清苑道中  
辞长乐先垄  
望舍弟消息  
高邮道中  
望岭  
首夏家居即事二首  
和仲常牡丹诗  
大行皇帝挽词八首  
望淮  
夏夜  
梦中得  
披襟  
送王嘉父  
清明日锦堤行乐  
南城纳凉晚归  
送萧四祖北上  
雨中与诸公会饮市楼  
自适  
哀故宫  
登凌云阁  
铜台怀古  
镇州怀古  
燕城书事  
夏日南堂即事  
送王子初总管奉诏北上  
开平晚归  
赋西域鹦鹉螺杯  
宛叶道中  
次宿汝楼韵  
临武堂燕醉后有怀省台诸公  
夏县道中  
饯陈签省行台西夏  
题赵宣抚樊川山中杂咏  
至元七年庚午奉陪宪台诸公阙下贺正口号  
同马才卿暇日登昊天寺宝严塔有怀  
追挽元遗山先生  
西苑怀古和刘怀州景融韵  
糟鱼  
过沙沟店  
山阳偶与大继长相遇自辛亥年相别至今廿八年矣追念畴昔作诗为赠  
种玉亭  
桃花菊  
......  

○拜奠宣圣林墓  

庭训堕渺茫，师授悖严诫。予不惑年，行己得夷隘。今岁客东鲁，似为神所介。驾言逐秋风，得展阙里拜。遥遥鲁甸余，汶水走湍濑。凭轼望云林，郁郁佳气叆。齐庄趋两楹，奠献成孤酹。岿然三圣封，仰止高泰岱。恨生千年后，今夕备扫洒。披云覩天日，太极开一画。彼苍讵能言，谆谆圣为代。三纲与九法，范围无内外。君臣以之定，乾坤以之泰。东周不可为，述作万世赖。藐聆徇铎音，元化雷雨解。敬想燕居容，金声锵玉佩。当时七十子，授受俨如待。凤兮鸣几时，诸子沸秋籁。一朱乱红紫，百谷茷稊稗。愚者甘下达，诞者乐语怪。韫藏宝康瓠，斡弃清庙鼐。明伦得不泯，而有六经在。天高孰可阶，一气包厚载。兹游固难言，默契心有会。胸中九云梦，吞纳失蔕芥。循循善诱辞，师也书诸带。缅怀伯禽业，郁郁文献最。三桓张公室，霸功炽而忲。一奢去无复，荒陵余石獬。煌煌天乙孙，肤敏半冠盖。德博庆自修，道大世能迈。金石贯元精，泗波来远派。汪濊一圣海，不随梁木坏。归侍金丝堂，摄齐闻謦欬。怳如到帝所，钧天广乐备。洗我两耳聪，肉味忘一嘬。咏归写遗音，风雅变墉邶。一箪老东家，吾知其乐大。迟迟不忍去，寒日下苍桧。  

○陪总管陈公肇祀商少师比干庙  

元化形万汇，浩浩无时无。云何忠贞气，大畀先生躯。念昔有殷季，天步移独夫。淫酗荡祀典，下民为毒痡。所崇尽奸回，启遯箕子奴。师保乃去尔，余敢编其须。炎炎鹿台火，已兆明珠儒。先生岂不知，蔓草不可图。顾亲叔父尊，以位仍三孤。强谏诚我任，剖心不为愈。自靖暨杀身，要之宗社扶。所以宣父笔，三仁同一途。繄公存亡间，所系重有殊。堂堂柱天手，能摰火德乌。当时戡黎兵，所侵良及肤。周虽彼苍眷，加翼十乱谟。天其谏少行，终鄙西人居。称师止观政，安取商郊车。一朝叹云亡，宗国随之墟！丹诚皎白日，余烈光八区。准尔来代臣，大节知所趋。呜呼介士叹，万万狂童且。今来二千载，殷周两榛芜。巍然一丘土，高与西山俱。清霜九月节，肇祀陪干旟。肃拜列阶下，精爽动佩裾。世道有沦丧，一忠千万谀。商歌振林樾，日下悲风徂。  

○鹿喻  

我本麋鹿性，出处安自然。金镳非所慕，志在长林烟。得远机穽地，食苹饮清泉。呦鸣锡同类，甘以辞华轩。野兕出其侧，暗蹂山前田。农家伺所害，乃知兽之愆。彼兕以计去，嘉禾岁芊芊。野人居山中，数亩事垦斸。虑为町疃场，指鹿乃兕属。虽无擉刃心，见之恶且逐。鹿心素无机，淡与标枝闲。遁迹入幽谷，择音远人寰。尚为山中人，置疑齿颊间。  

○过刘元海陵寝  

汉统天久绝，汉恩一何深。隔远魏晋代，犹足收民心。咄嗟呼韩子，崛起蒲离阴。自云汉婿甥，赫怒开实沈。左顾龙在野，右咤虎啸林。吹嘘炎烬余，五部来讴吟。阿聪奋余烈，两京随扫平。窃据二纪强，文物有足矜。我来拜陵寝， 【悚】 然振冠缨。风云渺何许？废堞余金城。贤哉刘淑妃，成此直谏名。在聪未为疵，假义渊可称。孰云仁义师，可敌不可征。桓桓祁山举，一出三辅惊。天其假公年，载洗六合清。此志竟莫遂，此邦还有成。所以广武叹，痛惜无豪英。山烟知客意，斜日生荒陵。  

○游万固寺  

中条郁苍苍，首尾固雄大。连山一卧虎，矫首尽两戒。东南万峪门，荦确入幽阨。空青上绝壁，嶻嶪两崖对。南山开画■〈巾屏〉，高下蔚万桧。扶藜到山门，黄衣六七辈。寺残薄水赏，一水良可爱。寻源入云萝，不惜阮屐败。掬饮清臆尘，坐睨巨石怪。山空响佩环，林迥腾怒獬。行听溪声回，周览询胜概。当年爽心亭，万竹争映带。碧鲜照清泚，襟袂濯沆瀣。人境两渺茫，佳句尽夸迈。 【旧有石刻坡诗云：「水自竹根流出，风从松顶飘来。座上尽为佳士，更无一点尘埃。」】 开轩邀客饭，放目欣一快。盘餐固疏粝，泉洌几肉嘬。 【少】 焉林风振，万壑一气噫。前林疑虎啸，作勇助吾惫。笔落还自惊，一扫众峰叆。 【寺僧请书殿云阁名，故云。】 山僧喜醉颠，海会得珠贝。兴来本无心，游藏诧佛界。夕阳送归鞍，依约虎溪外。风烟作破墨，塔庙失所在。锺美厌摹写，閟伏化机蔼。盘空乏硬语，技痒若无赖。马首诗遽成，一笑豁吾隘。  

○【沁】 【汾】 水道中  

苍巅互出缩，峪势曲走蛇。回眺惊后拥，迎看复横遮。云林荡高秋，半岭翻晴霞。十里九渡水，清流带寒沙。山溪本幽寂，激之声乃哗。解鞍憩美荫，觉我心静嘉。风枝满秋实，野菊被水涯。幽馨散兰馥，红鲜缀丹砂。二物固琐碎，托兴骚人夸。我欣记所见，信笔书田家。  

○过鹿台山 【在泽州沁水县南二十里。时被安西王命，伐石于此。】  

远寻文石岗，来历南山缠。鹿台台为山，幽径蟠古篆。后峪行未尽，前岭已当面。秋声荡林樾，风露凄以泫。阴壑气蓊郁，疑有虎豹变。山田苦无多，沟崦耕已徧。柴楥结半空，罗络碧岩转。自怜终岁勤，兽患防一旦。我本山中人，束带对邮掾。顿然还旧观，潇洒偿夙愿。行经双蟾岭，石怪惊变现。闯首槲树间，气自太古练。月中谁推坠，囚锁属山县。乃知北平守，认虎饮 【一作拍。】 羽箭。物肖本偶然，长歌下层巘。  

○御骠出厩图  

何人拂绢素，写此房驷精。一马老伏枥。志在千里行。二马骋踶啮，角壮犹龙腾。一马方辊尘，海岸翻鲲鲸。画师惨淡意，落笔矜多能。我观寓所感，国制贵有经。唐人重马政，分屯列郊垧。当时百万匹，肃肃罗天兵。东封与西荡，岁用不可胜。嗣王猎其余，尚足开中兴。乃知三军本，匪马将奚凭。圣经说备预，万古为世程。仓卒事亦办，未免众目惊。我思立仗间，振鬣伸长鸣。吾言固刍荛，圣经其可轻。  

○苦热叹四十六韵 【效昌黎体。】  

祝融驾火虬，顿辔周八裔，战酣西北干，回薄余暮炽。朱光沸虞渊，大地蒸一气。苍茫夜色湿，酗郁玄象醉。今年六月中，荼毒逾往岁。金晶才始伏，熛怒势此锐。炎官张火伞，屏翳扬赤帜。四合歊陈来。一鼓赫离治。天潢影半涸，星鸟芒欲彗。吟风树叶噤，塌翮林鸟坠。并兼坎兑权，不使天地闭。王城十万家，熏灼迫一势。乾坤堕炽瓮，逸德骇天吏。掩关人事绝，藏伏敢口议。褰裳起中夜，通夕不容寐。扪背赭汗流，窥井汤泉沸。松间有困鹤，无梦到清唳。墙根有腐草，萤化光晢晢。穿帘入我室，照眼惊火齐。阴蟾遁老魄，火鼠骋黠智。夜深过我前，跳踯翻饮器。屋古又足蝎，伺螫尤谨避。簟纹燎炎辉，侧胁能少憩。举动体愞熟，歔欷气短细。抱水眠或可，挥翣何所济。二年客京师，身幸置散地。虽无束带劳，唯老觉加倍。彷徨不知曙，种发沐而被。四序本平分，偏盛谁所致。火攻出下策，不已熸万类。嗟此一世人，暍死将何厉。此生匪金石，流铄吁可畏。内热复自焚，衰槁将立至。燥惟以静胜，事须以义制。冰山讵可依，炀灶非所媚。遐想昆陵巅，庭观何伟丽。巍然五千仞，日月光隐蔽。回环十二楼，空明淡无际。水晶作柱础，群玉绚轩陛。天风掠枕席，月露湿环帔。瑶台拥灏灵，万舞发清吹。真仙事朝元，鸾凤互骖翳。阆风接玄圃，追陪忆游戏。何年堕尘缘，坐想无由诣。安得万里风，振此垂天翅。脱落区中囚，高举寻吾契。  

○野河渡  

苍茫刘桥渡，南北凡几过。清霜十月交，澄湛东流波。饮马立水边。照我两鬓皤，行役非所苦。伤怀动悲歌，三年恒山赵。弹劾兼拊摩。嗸嗸眼中民，力弊差与科。不能一勺润，慰彼烦与痾。顾此衣带水，溉载功实多。人而反不若，低首愧野河。素餐吾可逃，奈此苍生何。  

○挽漕篇 【一作拖舟谣。】  

汤汤汶水波，西骛复东注。势虽汗漫来，止可流束楚。发源本清浅，才夏即沮洳。安能浮重载，通漕越齐鲁。有时泛商舶，潦涨藉秋雨。船官行有程，至此日艰阻。巨野到齐东，着浅凡几处。必资州县力，涩滞方可度。漫村赶丁夫，所在沸官府。先须刮流沙，推挽代篙橹。硬拖泥水行，奚异奡荡努。涉寒痹股腓，负重伤背膂。咫尺远千里，跬步百举武。兹焉幸得过，断流行复阻。又须集牛车，陆递入前浦。中间吏因缘，为弊不可数。蛮梢贪如狼，总压暴于虎。所经辄绎骚，不若被掠虏。盻盻入海口，未免风浪鼓。舟中一斛粟，百姓几辛苦。今复起堰坝，壅积百方御。木石动万计，科配困氓伍。不思根源微，堤障深几许。转漕本便民，广储实国补。事功贵顺成，勉强终龃龉。海道事已然，又复有此举。惜将生民力，委弃若泥土。山东实重地，一静乃可抚。尝闻建隆间，有相曰赵普。凡百投利人，罢遣皆不取。以兹报国恩。后世比申甫。黄阁十余年，清风一万古。  

○过深州故城有怀韩昌黎解牛元翼围事  

维唐有藩镇，连衡皆盗区。污孽互相济，殆似背胁疽。心腹讧蟊贼，膏血化虫蛆。厉阶安史乱，王泽不远敷。河朔有故事，誓作效逆徒。堂堂裴中令，夷蔡恢皇图。聊乘破竹势，一制三镇污。腐败就与决，大赫天王诛。彼相中妒梗，百裴竟无如。事机一堕地，涵溃终丧躯。所以贼凑辈，血人于牙须。既戕弘正忠，复抗新使符。靖安门昼锁，长围困豼貙。昌黎解一言，王略始得舒。信乎立大事，临机见真儒。东征过故城，往事秋风徂。得人国无弱，怀古重欷歔。文公岂多得，元翼何代无。  

○出香奇石  

张生贮奇石，携来有遐观。一峰华不注，堕我几案间。穿穴作怪供，突兀横苍颜。炷香烟满窦，野烧生春山。我久汩俗冗，对之心暂间。瞑坐清兴远，梦与孤云还。  

○汲冢怀古 【并序。】  

丁亥岁三月十八日，观稼西畴。遂至伍城，抵安厘王陵下，归作是诗者，盖自江左平后，竹书多传于世。予忧好奇攻异者读之，恐有致远汩泥之弊，故不得不辩云。 【晋太康中，汲郡盗发魏安厘王冢，得竹简逸周书七十篇。】  
迩迤伍城郡，背水犹陈图。魏陵废已久，磅礴如覆盂。草树惨不春，穿穴狐狸墟。我来登其颠，怀古心踌躇。忆当战国际，安厘亦狂且。泽麋被皋比，坐为秦人驱。败亡自此始，保邦何乃疏。不知身后藏，安用书十车。上窥姒与商，下逮苍周书。零乱竹简光，诡说何纷拏。征南辨已详，多出行怪徒。稽古不适正，死为毛颖诬。其中亟当辨，阿衡被夷诛。孔子修六经，亦已防奸污。大书一德后，薨葬开亳都。在易最奇法，安取理所无。兹焉万世程，洋洋真圣谟。何烦事幽赜，致远泥所趋。长歌望陵去，乐过风乎雩。  

○双庙怀古  

铁舆动地来，猎火烬九县。睢阳东南冲，江淮国所援。蔽遮不使前，恢复可立见。二公明此机，死守誓不变。虽危所保大，如蝮螫解腕。最难结众心，存殁匪石转。彼苍畀全节，谁为落贼便。已矣君不忘，握爪掌为穿。竟能济中兴，淮海了清奠。至今忠烈气，皎皎白日贯。贺兰观成败，不饮浮屠箭。杀亡计多寡，此论诚可辨。我来拜遗像，凛对如生面。乞灵激懦衷，剸决刚同炼。朔风吹树声，尚想登陴战。暮倚晕月城，悲歌泪如霰。  

○江船二咏  

篷  
橹  

△篷  

尺箦编黄芦，节□数须只。长短随所宜，张弛易为摘。 【长者二十九节，广二丈余。】 一傍系脚索，若网纲总缉。北人布为帆，南俗篷以荻。舟师贪重载，高挂借风力。顺流与遡波，巨鹢添羽翮。望从远浦来，一片云影黑。乱冲渚烟开，重带江雨湿。百里不终朝，用舍从顺适。夕阳见晚泊，堆栈纷襞积。水虽物善利，其助乃尔益。  

△橹  

江船一巨鱼，橹柁乃尾鬣。当其渊水深，棹弱不救乏。故令施航后，前与棹力合。济川具有五，此物乃其甲。一声天际来，欸乃中流发。或浮大河东，并岸行若狎。终朝卧舷间，兰桨但空插。缅怀剡木皇，智创万古法。  

○食鲈鱼  

鲈鱼昔人贵，我行次吴江。秋风时已过，满意莼鲈香。初非为口腹，物异可阙尝。口哆颊重出，鳞纤雪争光。背华点玳斑，或圆或斜方。一脊无乱骨，食免刺鲠防。肉腻胜海蓟，味佳掩河鲂。灯前不放箸，愈啖味愈长。张翰为尔逝，我今赴官忙。出处要义在，不须论行藏。倚装足朝睡，且快所欲偿。梦惊听吴歌，海日方苍凉。  

○东征诗  

东藩擅良隅，地旷物满盈。漫川计畜兽，荡海驱群■〈鱼畺〉。盛极理必衰，彼狡何所惩。养虺得返噬，其能遁天刑。远接强弩末，近訹乳臭婴。一朝投袂起，毡裘拥矛矜。天意盖有在，聚而剿其萌。荓蜂有螫毒，大驾须徂征。寅年夏五月，海甸观其兵。凭轼望两际，其势非不勍。横空云作阵，裹抱如长城。嚣纷任使前，万矢飞欃枪。我师静而俟，衔枚听鼙声。夜半机石发，万火随雷轰。少须短兵接，天地为震惊。前徒即倒戈，溃败如山崩。臣牢最忾敌，奋击不留行。卯乌嗢都间，天日为昼冥。僵尸四十里，流血原野腥。长驱抵牙帐，巢穴已自倾。彼狡不自缚，鼠窜逃余生。太傅方穷追，适与叛卒迎。选锋不信宿，逆颈縻长缨。死弃木脔河，其妻同一泓。彼狡何所惜，重念先王贞。择彼顺祝者，其归顺吾氓。万落胁罔治，无畏来尔宁。王师固无敌，况复多算并。君王自神武，岂惟庙社灵。三年哂东山，殪戎营柳清。都人望翠华，洗兵雨何零。长歌入汉关，喜气郁两京。小臣太史属，颂德职所承。虽非平淮雅，动荡耳目精。赫赫桓拨烈，仰之如日星。泚笔为纪述，发越吾皇英。召穆美常武，且莫夸雷霆。  

此诗为李璮而作。璮为李全养子，全叛宋降元败死。璮袭为益都行省，仍得专制山东。世祖即位，加璮江淮大都督，凡蒙古汉军之在边者，皆听节制。中统三年，璮复叛元归宋，据济南，世祖命史天泽将兵攻之。城且破，手刃妻妾，自投大明湖水中，不得死。执而杀之。仲谋尝作《中统神武颂》一篇，与此诗同意。  

○觅风字歙砚诗赠侍其府尹  

砚本发墨具，不尔安用他。碧紫晕鸜眼，黝黑深宫鸦。彼端类高人，风姿固云佳。远韵不少吝，清谈浩无涯。但于当机时，未免思棼拏。若或砥砺用，茫然手空叉。硬则墨为褪，软则磨泥沙。惟歙士之杰，体性何交加。罗纹与刷丝，一寸皆可嘉。回视端溪公，有名实则差。新安山水窟，泽大生龙蛇。举世被其利，何有蛭与鼃。山高溪水清，其芒例如碬。尝闻右军砚，风字琢手奢。是名为水箕，朶颐骇唅呀。松煤烬无余，惟恐中书丫。池宽水弥漫，挹彼如尊洼。陂陀浸半海，挥洒生云霞。平生未尝有，梦寐江之涯。君今去为邦，过此空成嗟。包公尹端州，归不一砚拏。彘肝类安邑，一笑春生华。书生乞索态，殆是心贪邪。祢衡溺所爱，竟糁渔阳挝。今冬与来春，会有泛斗槎。雄雯或雌缦，分送张华家。  

○游妫川水谷太玄道宫  

迎谒次妫野，将为旦夕间。尚余百里远，却得三日间。追陪玉堂翁，清游指仙山。穷秋草木尽，诸峰惨无颜。两崖蓄余暖，岩树如春妍。洞口疑有光，望中已欣然。始至觉夷旷，稍深更幽宽。山英喜客来，夜雨濯翠鬟。层峦与迭巘，供我拄笏看。云封石上钵， 【初大道郦五祖者，逃难北山。众追及，弃衣钵石上而匿，其物重，众莫能举，异焉。遂请主其教，今道院盖郦所创也。】 玉漱山腰泉。灌溉滋树艺，一脉穷湾环。西台颇峻绝，两折跻其巅。诗翁见精健，登顿不作难。■〈石盘〉礴凛莫留，松风吹袂寒。降阿集晴疏，高谈渺孤攀。山荒苦无称，似待新诗传。诸君垂橐来，稇载风烟还。因公得胜赏，此诗其可缓。但恐云霞举，暮景去犹悭。我非桓野王，今识东山安。  

○飞豹行 【并序。】  

中统二年冬十有一月，大驾北狩， 【时在鱼儿泊。】 诏平章塔察公以虎符发兵于燕，既集。取道居庸，合围于汤山之东。逐飞豹取兽，获焉。时予以事东走幕府，驻马顾盼，亦有一嚼之快。因作此歌以见从兽无厌之乐也。 【予时为左司都事。】  
二年幽陵阅丘甲，诏遣谋臣连夜发。春搜秋狝是寻常，况复军容从猎法。一声画鼓肃霜威，千骑平岗卷晴雪。长围渐合汤山东，两翼闪闪牙旗红。飞鹰走犬汉人事，以豹取兽何其雄。马蹄蹴麋歘左兴，赤绦撤镞惊龙腾。锦云一纵飞尘起，三军耳后秋风生。豹虽逸才不自惜，雨血风毛摧大敌。风烟惨淡晚归来，思君更上单于台。血埋万甲战方锐，爪牙正藉方刚才。古人以鹿喻天下，得失中间系真假。元戎兹猎似开先，我作车攻补周雅。大笑南朝曹景宗，夸猎空惊弦霹雳。何曾梦见北方强，竟堕闭车甘偃息。扬鞭回首汉家营，一点枪缨野烟碧。  

○大雹行 【至元四年五月十五日也。】  

雷师掠地西山麓，北会丰隆出苍峪。崩云掩落赤日乌，列缺光腾烛龙目。黑风驾海天外立，万骑先声振林谷。云涛怒卷恶雨来，中杂冰丸几千斛。杀声咆哮屋碎瓦，百万神兵自天下。奋然横击合阵来，昆阳之战何雄哉！又如马陵之道万弩发，矢下雨如无魏甲。斧形鸡卵见自昔，异状奇模此其匹。野人庭户变绡馆，雾涌烟霾与龙敌。又疑鲛人泉客泣相别，泪洒珠玑恣狼藉。叶穿鸟死庭树惨，禾麦击平惊赭赤。神威收敛俄寂然，潇潇合浦还珠玭。整冠变色立前庑，但见土窝万杵一一皆深圆。五行有占非小变，调元失所谁之愆？又闻夏冬愆伏之所致，亦以坎冶持化元。孔子修《春秋》，二百四十二载间。特书雨雹凡两次，大率贬黜臣下侵君权。况今朱明壮阳月，胡为纵此群慝之所颛？历关上诉九虎怒，虮虱小臣非所言。独怜田家被灾者，寒耕热耘手足成胝胼。差科大命寄一麦，盻盻见熟疗饥涎。一新到口不得食，哀哉何以卒岁年！  

○捕鱼歌  

坞西溪水深及篙，渔户晓集拖轻舠。纵横张网截两涘，挺叉远混惊银鱽。柳阴潜涔深且密，大鱼小鱼争遁逃。须臾合网环深碧，薄掺提纲从掇拾。小鱼骨罣半死生，口颊噞喁无足惜。就中一鱼匪常材，黄金作鳞尾砂赤。泳游本在孟津居，波荡江湖事行役。中涂遇厄梦不神，腾跃舟中有时立。渔郎回艇催归急，几处金盘待鲜食。夕阳澹澹洲渚空，回风潇飒溪神泣。网罟设兮水不深，役物而君戒贪得。古人数罟不入池，以时渔捕须盈尺。今人古道弃如泥，竭泽焚丘意方毕。野人有乐在濠梁，泽畔行吟三叹息。  

○宿仙山朝元观题示  

太行北走开四门，川原落落风烟屯。仙山西峙如虎踞，石岭东抱犹龙奔。道林中蟠百余亩，顾揖殿寝何雄尊。仙翁得仙事惝慌，碧霞洞主玄元孙。百年朝元去不返，宝箓秘泄风雷炖。阴灵诃护石坛古，老雨留渍苍苔痕。缅怀矫矫东瀛老，变化能大天溟鲲。谢公本是济时具，谁使卧老东山墩。丰碑不愧蔡邕笔，再拜遗像俨以温。我来夏交树阴翳，万橘翠琐芬兰荪。平生素有林壑癖，苦厌圜圚埃霾昏。每来福地爱潇爽，跬步乃与仙凡分。山川景气得人胜，喜对羽客开清樽。夜深静卧月东出，林影布地翻瑶琨。天风吹空万籁息，明星当上手可扪。恍然人境两奇绝，月露一洗清心魂。世间尘土几千丈，有梦不到瑶台垠。人生几何胡不乐，例自局束驹服辕。惜哉清景不可驻，一声啼开林烟。明朝人事随日出，坐看蚁穴蜂衙喧。  

○僧传古坐龙图严东平所藏至元二年秋九月张签省耀卿处观七年闰十一月甲戌公退马上偶得时秋苦旱冬天无雪  

深山大泽物所蛰，千丈县淙挂青壁。潭阴水黑不见底，老雨初开元气湿。苍龙何处行雨归，闯首踞坐红云堆。山僧骇绝噤不语，万壑阴雾生缁衣。咄哉传古隐龙性，隔户写影窥天机。一从元化堕此笔，饮海不复观晴霓。世间画本万尺蠖，尾鬣一掩无晶辉。比年一旱几焚如，牲币空事山川雩。群龙痴睡洞府黑，六合任使黄霾污。何当铁匣出雷火，冲屋而去腾天衢。六丁奔命仆射御，倒卷溟渤天瓢■〈奭斗〉。滂沱一洗乾坤净，却敛神功寂若无。  

○赵邈龊虎图行 【田给事和卿所藏。】  

巅崖老树缠冰雪，石觜枒杈横积铁。北平山深林樾黑，下虽有径人迹灭。眈眈老虎底许来，抱石踞坐何雄哉！目光夹镜尾束胯，百兽却走潜风埃。赵侯欲尽神妙功，都着威棱阿堵中。想当■〈石盘〉礴噀墨时，众史缩手甘凡庸。至今元气老不死，神物所在缠阴风。前年驱马下靖边，崖东突起草底眠。腰间恨无铁丝箭，寝皮食肉空长叹。今朝过喜一嚼快，熟视须顶为摩编。货驯跖服暴戾息，弭耳道义思拳拳。主人爱玩中有谓，遇事炳变通经权。我闻汉家大猎阹冰天，豸冠思赋长杨篇。四方猛士今云合，早晚龙旗到渭畋。  

○清江引为僧永真赋  

秋江水清深几竿，渔郎放舟烟渚间。中流举网紫鳞出，不祇博酒供盘飱。借问渔翁乐何主，泛宅浮家无定所。卖鱼生怕近城门，肯到红尘污人处。芦花两岸晚潮平，忆着莼鲈思径去。朝廷物色那可得，泽畔行吟何自苦。沧浪水清濯我缨，林婆酒熟容赊取。人间万事一醉休，睡煞江南烟与雨。觉来满眼是青山，独速绿蓑还自舞。渔父乐，真可与，细泻焦桐入新谱。 【谓琴操有 【清江引】 也。】 朅来山城官事纷，簿书凫吏对斜曛。开图空会渔家趣，我恨不若江头人。  

○醉歌行 【燕平湖作，时为平阳府判。】  

苍陂水涨玻璃滑，堤柳含烟翠蒲茁。当年亭馆已陈迹，老树遗台犹秀拔。我来置酒池上头，使君不负骢马游。县曹供张散平碧，呼集妓乐罗珍羞。君侯一笑开怀抱，十日东风醉芳草。自嗟客子何所有？春色三分二分老。人生欢乐不易得，况值清明时节好。终年尘土簿书里，未碍金尊重倾倒。湖光照眼明罗绮，碧潋瑶翻歌扇底。气酣急遣张水嬉，取乐不论冠佩委。溪风吹面縠纹生，两叶兰舟铙鼓起。红衣飞坠彩绳高，没入苍烟惊跃鲤。郡人亦喜岁华新，四面纵观空巷里。佳人弄水祓不祥，公子联镳特观美。锦筵香细酒不空，既醉穷欢忘夸靡。溪神捧出柘枝娘，翠袖娉婷矜便体。绣靴画鼓随节翻，罗袜尘生步秋水。一春盛集固云乐，此会宾僚尤燕喜。山阴修褉晋诸贤，畅叙幽情差可拟。客言行春似蜀守，醉到浣花而已矣。树梢晴日向斜晖，使君皁盖先醉归。就中二公最爱敬，移次临流尽余兴。一杯未了风翻浦，山公倒载寻归路。自怜白发非春事，多为湘妃厌歌舞。呼儿觅纸纪岁时，不以斯文乌所覩。至元乙亥三月春，元巳纔过日在寅。浩歌月底还自笑，醉里诗成似有神。 【上二公谓同知张明卿、治中忽英甫。】  

○玉壁城怀古至元甲戌冬十月廿五日由稷山入万泉道出故城临风吊古慨然有作  

我行河东几欲徧，大抵盘回山阜转。南崖高与北山齐，玉壁城根分一线。荒烟废垒点抔土，炮具梯冲经百战。短碑盛说郧君灵，万骑阴风想平甸。一曲悲歌敕勒川，当时神武已凄然。韦公守御尽良策，更着百斗飞上天。乃知诬杀咸阳日，即是邕皇入邺年。 【郧君，韦孝宽封号。有宋元佑间庙碑，邕即宇文武帝名。建德六年，平齐入邺。】  

○羽林万骑歌 【并序。】  

至元丙子岁立春后三日，醉八奉御宅。明日，酒恶，隐几坐，殆不能为怀。遂取《通鉴》阅唐明皇帝清宫事迹，作古乐府一章，号曰《羽林万骑歌》。书示表弟韩从益。且浮太白数四，觉酒气拂拂从指间出去矣。其辞曰：  
韦娘鸡晨遵篡武，牝雏啄李求太女。履霜得冰忽深戒，祸始房陵帝私语。神龙殿前虹贯日，王气龙池濯烟缕。羽林万骑骁且雄，守捉内外生阴风。鞯裁文豹虎衣炳，扼腕久弗诸韦容。潞州别驾眼横电，虬髯英姿真太宗。暗中结纳许清禁，继以幽求玄礼仙凫忠。玄武门前听二鼓，散乱天星陨如雨。平明一扫妖氛空，相王已是玄真主。东城瑞霭朝日鲜，五王甲第临天渊。三郎归来龙在沼，晴波翠滟终南烟。开元隆平此张本，烟火万里春熙然。谁图勇断蛾眉剑，翻作环儿并辔鞭。 【画家有玉环并辔图。】  

○日蚀诗  

至元十四载，维龙集丁丑。孟冬丙辰朔，诘旦阴风吼。朝家有移告，日蚀百司守。伐鼓币用社，庶啬哄奔走。都城十万家，竟日喧釜缶。壮于田单兵，声势助冲掊。盎水观日景，占刻入午辰。 【蚀午正三刻。】 阳精从西亏，若有物噬吞。初看偃珥玦，再覩已半轮。终风转蓬勃，天影惨以昏。斯须食之既，阳光蔀无垠。始似昏晕镜，久乃挂铁钲。团团溢阴影，环轮玉为绳。晴天朗昼藏厚夜，九衢草草人面青。众宿不多出，争光见三星。 【谓填星、角、大角三宿也。】 只愁六凿浑沌死，苍生百万沦幽冥。盼盼向申正，轮圆复其明。炷香再拜立前庑，心魄动荡久尚惊。邻翁行年八十一，如此灾变见未曾。我问长老说，日月中有乌兔精。顾兔固微物，性狡阴邪萌。人间三窟厌不处，缘云入月为家庭。太阳养火乌，赫赫森神兵。词内祝融家，渴饮咸池泠。三足利钩戟，炬火燃两睛。婪婪铁作喙，啄云下开变阴晴。曜灵壮汝觜与距，外侮有犯乌维凭。六龙顿辔或少轫，知有神物拥护终是阴为惩。不然日围千里不一蓄，栖尔其内将何营？及兹阴精盛，所历乖常经。阳乌虽神力寡弱，势重不敌从侵凌。避集扶桑枝，噤缩潜威灵。想当既厄时，如何炎官赤熛不率其徒来助势与声。彤幢绛天鼓雷霆，振乌挟日腾两翮。火吻喷薄摧阴凝。逐兔入月胁，隐伏跧其形。朴朔知所惧，弥离黯光晶。含章合玄度，安曜周八纮。天公此两目，万古更不盲。嗟予既匪羲和官，区区空抱倾阳诚。天高不可阶，此事难具陈。作诗拟月蚀，欲见此志终或伸。卢仝抚掌韩愈笑，吾等狂德君其邻。  

○签院赵公许惠欧苏集作诗以问之  

平生性癖耽坟籍，细字牛毛早年笔。只今五十眼昏花，清昼看时满行黑。投身散地百无事，不著书遮如有失。赵公嗜书似邺侯，不为章句非雕搜。绾持枢纽日多暇，借箸自有胸中筹。更寻往事较所处，有梦不到琳琅璆。嗟予何者登瀛洲，残膏未免窥前修。奫然渊海鲛鳄翥，洞视千古苏韩欧。文如不作作取法，舍是三子将谁求。穷阎虽具何足玩，破碎熏黑支吟头。牙签插架三万轴，谁省浙本铺银钩？或苏或欧两俱可，勿使石璧成空投。仁存义举侯门事，却恐乘机似巧偷。 【仁存义举，用《史记》「侯之门，仁义存」。晋石璧见《管子》。】  

○小边行一百五日同总尹张彦亨赴小边口相视河流回马上偶作此诗  

北趋小边相河害，坐看长堤惊裂坏。中流忽起刘子叹，疏浚神功思禹大。忆当残金竟河界，两涯峡束如萦带。灵鼍万鼓动地来，汹汹声闻千步外。堤防不议四十年，河行虚壤任徙迁。乃今去京无一舍，冲波南卧翻鲸鳣。今年筑堤捍渰水，明年卷扫防洄渊。涛头况与酸枣直，南北高下尤相悬。既非经渎久远计，徒费民力妨农田。正有避移策上闻，放之旷野从奔冲。不然建议以土湮，大堤缕水横西东。楗以木石束逾钟，递河东去过京角。此是永逸无穷功，作诗拟达宣房宫。  

○梦陈节斋 【并序。】  

至元十六年己卯寒食夜，卧开封后堂，梦节斋陈公。既觉，呼童吹灯，信笔赋此。追忆往事，令人短气。书示正甫、敬甫二君子。同为一嘅也。  
花枝入帘春梦香，游丝翻空清昼长。今年寒食客梁苑，追忆往事心彷徨。前年考试登兹堂，陈侯馆予罗酒浆。拊床高咏逸兴发，不觉灯前大雨声淋浪。生平胸臆向予尽，使我肝胆争开张。重来物是人不复，夜梦见之昼微茫。谁期此会乃死别，刬血不灭吴云苍。揽衣起行步落月，梅影满庭空断肠。  

○滹沱流澌行 【并序。】  

冯征西传云：世祖自蓟驰至饶阳芜蒌亭，南渡滹沱入信都。王将军霸称冰坚可渡处，今鼓人指县东北龙华乡故河道曰全渡者，即其处也。且以饶阳取直趣冀，其经鼓县东界无疑。但河自收国庚午徙县南行流，问诸父老云：今七十有一年矣。春秋鼓聚在今县西五里，废城尚在，今曰下曲阳者是也。至元庚辰夏，予按部是州，士子张春卿者请予纪其事，因为赋此。  
王郎何人着柘黄，欲与赤伏争翱翔。汉炎中断天复炽，肘后顽石胡为光。萧王挥戈指幽蓟，战血满野风尘苍。募兵返得市人噱，当时南驰亦苍皇。鸢鞮城东滹水长，北风烈烈天雨霜。前驱候骑两失色，河虽流澌无可航。兔肩麦饭未下咽，大冰横合坚于梁。古称王者阨不死，淮陵一言殆天使。赤龙已渡凌四开，白鱼跃舟未逾此。坛亭王气如水清，妖彗邯郸死灰耳。彼苍有意开真主，固令若辈先驱处。君看陇蜀最健者，一旦等蛙终汉虏，王郎区区安足数。苍茫此日龙华渡，漠漠野烟生绿树。留在长河阅世人，万古朝宗浩东骛。  

○义侠行 【并序。】  

予为王著作《剑歌行》，继更曰《义侠》。或询其所以，因为之解曰：彼恶贯盈，祸及天下，大臣当言天吏，得以显戮。而着处心积虑，一旦以计杀之，快则快矣，终非正理。夫以匹夫之微，窃杀生之柄，岂非暴豪邪，不谓之侠可乎？然大奸大恶，凡民罔不憝。又以春秋法论，乱臣贼子，人人得而诛之，不以义与之可乎？又且以游侠言，古今若是者不数人，如让之止报己私，轲之劘躯无成。较以此举，出于寻常万万也。凡人临小利害，尚且顾父母、念妻子。虑一发不当，且致后患。着之心，孰谓不及此哉？然所以略不顾藉者，正以义激于衷，而奋捐一身为轻，为天下除害为重。足见天之降衷，仁人义士，有不得自私而已者，此着之心也，何以明之？事既露，着不去，自缚诣司败，以至临命，气不少挫。而视死如归，诚杀身成名。季路仇牧，死而不悔者也。故以《剑歌》易而为《义侠》云。着字子明，益都人。少沈毅，有胆气，轻财重义，不屑小节。尝为吏不乐，去而从军。后与妖僧高比行假千夫长，归有此举，死年二十九。时至元十九年壬午岁三月十七日丁丑夜也。  
君不见悲风萧萧易水寒，荆轲西去不复还。狂图祇与蝥蛛靡，至今恨骨埋秦关。又不见豫让义所激，漆身吞炭人不识。劘躯止酬一己恩，三刜襄衣竟何益。超今冠古无与俦，堂堂义烈王青州。午年辰月丁丑夜，汉允策秘通神谋。春坊代作鲁两观，卯魄已褫曾夷犹。袖中金锤斩马剑，谈笑馘取奸臣头。九重天子为动色，万命拔出颠崖幽。陂陀燕血济时雨，一洗六合妖氛收。丈夫百年等一死，死得其所鸿毛輶。我知精诚耿不灭，白虹贯日霜横秋。潮头不作子胥怒，地下当与龙逢游。长歌落笔增慨慷，觉我发竖寒飕飕。灯前山鬼忽悲啸，铁面御史君其羞。 【是月受南台侍御史，故云。】  

○入奏行美圣政而重民急也 【一作《免租谣》，赠崔中丞。】  

君不见燕南饥民行且泣，膏泽屯来三百日。蚕沙啮尽木皮空，剉末草根充糗食。追胥星火县帖严，官不汝怜需税石。人生乡土孰不恋，一殍迫临那得惜。扶羸载瘠总南逋，鹘面鸟形犹努力。比之坐毙不相保，趁熟庶几延旦夕。刑司府解两虚文，道路无言空叹息。吾皇德并唐虞圣，轸虑斯民期日靖。传闻一介或可相，不问草茅分政柄。因思治道责有归，未洽鸿熙臣下病。纔丰禄秩即患失，又以材疏难仰称。蹲而不去噤无声，老凤饥乌同一证。西台入奏沃渊衷，蹴踏群疑开善政。尽蠲秋赋出御女，百色支供皆省并。若稽黄屋帝尧心，一语乂安无不听。万方欢喜声一概，远过汉家宽大令。三钱斗米说开元，二税户除闻大定。限田固是平世法，未免区区与民竞。况今江淮岁入数不赀，经画有方财恐剩。人和天地气自舒，一雨行随明诏应。老癃扶杖愿少留，又赖鸿恩拯县罄。两河千里麦青青，预贺有年天子庆。 【是年三月廿七日，燕迤南至河南皆大雨，有三二尺处。】  

○紫藤花歌 【并序。】  

癸未岁三月二十八日，宋宾客乘泽车过道宫访予。时庭中紫藤花盛，烂若锦摛，道师萧公邀宋与予坐藤阴下。寻友人张明之亦至，酒数行，开口笑粲，殊适然也。宋因出名纸属予作字，一春天气不佳，此日颇清润可爱。既援毫，觉幽香馥郁时集笔端。放手喜书，初不计其工拙也。遂话及乐天梦元九故事，予曰：二公虽神交如此，恐未若今日之乐衎也。若取紫桐诗例赋长句歌之，以为他年林下一段奇事，可乎？宋曰：吾子便可承当，遂率尔而作歌曰：  
竹宫琐窗云雾垂，紫藤花发何葳蕤。仙家驻景出异供，横掩桃李无晶辉。群蛟奋蛰力犹困，鳞鬣不耐凄风吹。天孙夜掷紫霞被，满意下覆须春曦。幽禽缩喙不敢啄，囚锁恐泄苍精机。又如王恺紫丝障，夸雄斗侈光陆离。倒冠落佩众宾醉，临风零乱千缨緌。虬柯扶疏散苍翠，季伦击碎珊瑚枝。青宫宾客今园绮，杖藜来扣仙人扉。遥惊紫艳翻半空，造物乃尔争新奇。君不见香山老居士，梦与元九神交驰。觉来清吟增怅望，紫桐花下空怀思。何如吾侪时燕集，对床话久藤阴移。兴余属我扫笺素，烂柯不着山间棋。刺檐入户要学腾蛟螭，鸟归花落香下来，时集毫彩沾人衣。一杯春露助香润，清气贮满诗人脾。依依青袅厨烟起，好命庖人办新美，炷香供具祷群龙。莫学痴藤蟠未已，燕南饥民饥欲死。 【时普旱无雨二载矣。】  

○滹沱秋涨行 【七月十日前次范家渡。】  

君不闻蒙庄说秋水，两涘犹见马与牛。今年滹沱水大涨，墟落濈濈生鱼头。云蒸老雨注万壑，上不少止下可忧。冯夷不受土所制，黑浪怒蹴鼋鼍游。望洋东视夸海若，似愤蛙比跳跃井坎湫。金行气肃坎宜缩，狂澜不逐西风收。东行我济小范口，水势淼漭方淫流。秋禾尽为鱼鳖饵，庐舍漂荡迷田畴。二年旱暵例乏食，彼稷幸得逢今秋。嗟哉一饭到口角，渰没无望将谁尤。河防久废不复古，惟预揵治为良筹。翻堤决岸势不已，虽有人力谁能谋。近年遇灾幸无事，其或成患徒嗟诹。两河农民被灾者，逃避无所栖林丘。夜深投宿闻聚哭，悲声暗与虫声啾。  

○平原行 【至元甲申岁正月作。】  

羯奴骋兵伤滥恩，天宝之祸将自焚。三郎宫中略不省，履霜有戒知何人。平原蹇蹇真王臣，沈虑久识幽营氛。泛舟从酒运奇略，一日楼橹惊云屯。铁舆南来从猎火，河朔风靡烟尘昏。孤城平地独与抗，勇鼓义旅争鲸吞。西开土门掎蛇阵，南激睢守遮厓垠。滔天腥秽思一扫，誓与此羯不两存。书生信能立大事，竟掣贼肘西南奔。事虽旷代有足感，鲁公之义世所尊。我来吊古增永慨，苍烟草树连荒闉。欲寻遗庙不复见，宝刻留在东方珉。栖盖亭前野日曛，平原城下酹忠魂。朝廷何尝容直道，志士蹈难甘捐身。此心自视无愧已，一时知否非所论。嗟予何者敢跂慕，屡书不厌枭鸾分。当年纪载两鬼域，九泉奄奄随埃尘。先生一死固不朽，雅操何翅同松筠。故应烈日秋霜气，千古堂堂凛若神。  

○华不注歌  

齐州山水天下无，泺源之峻华峰孤。秦鞭有力驱不去，天遣一柱标齐墟。初疑太素女娲氏，补天断手兹遗余。又如翠凤翥郊薮，来应世瑞开昌图。南山连络虽可爱，未免阿附相承趍。孤撑直上夹右碣，猛视又似天门貙。庆封齐豹两元恶，哆啮犹露雄牙须。不然齐太史，寃血凝碧老不渝。化成直笔插天外，堂堂使表春秋诛。乾坤乃有此雄跨，未许鹊药争头颅。江山胜概尽轩豁，远客吟眺增踌躇。李白上天不可呼，云烟变化何须臾。后人摹写觑天巧，百匝空绕青芙蕖。文章李杜光焰在，有诗无诗将何如。我思齐晋迭雄长，山灵枉被兵埃污。桓公九合犹霸事，三周其下真夸谀。会须扶策凌绝顶，望入苍梧叫帝虞。  

○椒兰怨  

昭皇迫东迁，望绝忠臣援。堂堂雁门兵，祗足速祸变。帝酣长星杯，醉魄迷椒殿。神龙失水几上肉，恶枭啄门夜漏半。龙兴赤雾天为红，一竁三百皆皇宗。唐家大业至此尽，自古亡国未有若此之哀恫。梁王归罪将谁给？奴辈虽诛天有在。金祥殿空杀气高，贼珪白刃专相待。  

○汜水行  

五季权在兵，逆顺系财贿。同光当宁能几朝，牝鸡司晨倾内外。添都买宴物山积，尽入掖庭充内费。君王政荒优宦狎，将相无辜恣诛杀。蜀资百万贼所徼，纵有其能供近渴。一夫夜呼汜水东，绛霄楼头兵反攻。雍陵竟堕所好死，英武杳逐仙音空。先皇有识如相问，三矢虽还未克终。  

○通漕引  

汉家鼎定天西北，万乘千官必供亿。近年职贡仰江淮，海道转输多覆溺。东阿距泉 【清泉县。】 二百八，瀹 【济】 西来与清合。安流取直民力省，积水浮纲纔两闸。自昔河防争横议，秖办薪刍不胜计。宣防瓠子至今悲，以彼方兹功极细。役徒三万期可毕，一动虽劳终古利。裹粮荷锸去莫迟，行看连樯东过蓟。休说春潭得宝歌，长笑韦郎空侈丽。从今粒米斗三钱，狼藉都城乐丰岁。  

○李夫人画兰歌 【为郎中孙荣甫赋。】  

清閟堂深不知暑，瑶草佳期梦玄圃。孙郎笑折紫兰来，素影盈盈映修渚。李夫人，澹丰容，天然与兰相始终。剡藤一笔作九畹，落墨不减江南工。芳姿元与凡卉异，晔晔况是湘累藂。离骚不复作，遗恨千古沈幽宫。君看此花有深意，似写灵均幽思悲回风。君家大雅堂，文彩东野翁，并入惨淡经营中。秋风拂帘秋日长，芳霏霏兮汜崇光。淡妆相对有余韵，画栏桂子空秋香。淡轩托物明孤洁，五十年来抱霜节。固知色相皆空寂，妙得于心聊自适。仿像湘娥倚暮花，黄陵庙前江水碧。生平佩服真赏音，升闻紫庭非素心。唤起谪仙摇醉笔，为翻新曲泻瑶琴。 【曲一作操。】  

右夫人名至规，号澹轩，亡宋状元黄朴之女，长适尚书李珏子，早寡。今年七十有二，善画兰抚琴。近为郎中孙荣父作《九畹图》，若与兰为知闻也。且自叙其后云：予家双井公以兰比君子，父东野翁甚爱之，子亦爱之，每女红之暇，尝写其真，聊以备闺房之玩，初非以此而求闻于人也。郎中以兰省之彦，一日来征予笔，遂诵「点污亦何忍，但觉难为辞」之诗以应之，孙求歌诗于予，因乐为赋此者，正取其节而不以其艺故也。秋七月初吉，秋涧老人题。  

○清霜怨 【赠吴省参君璋。】  

日落偶过吴郎家，入门两阑姚魏花。金盘洗妆都几日，已觉鬓乱钗横斜。韩卿秉烛惜佳丽，便恐翠袖倚竹空春华。鹤翎红糁玉蝶粉，堕髻睡美吴宫娃。我欲问花不解语，何故忽尔令人嗟。东皇醉着初不问，青女潜妬飞银沙。花神敛袂避阴惨，驻颜何有仙人砂。京师各圃花不少，今岁闲杀游春车。客怀岂独被花恼，俗事扰扰惊无涯。西风巷陌尘障面，酒楼寂寂空箫笳。我因未事得闲在，尽日饮客前溪芽。天教世务不挂口，遮眼幸有诗书葩。时时弄笔散幽滞，钱裹忘计东坡叉。为花作谱见衰盛，自笑思涩颐空呀。因声寄谢紫山老，落落高举凌青霞。  

○湘中后怨至元十八年岁辛巳冬十月按事顺德晨起灯下读沈下贤文集偶赋此或云郑即子春也  

洛桥晓月光朦胧，彼姝娇啼桥水东。郑生早发与之遇，挈去媵御甘长终。雾绡烟縠已戃怳，《九歌》《招魂》皆楚风。一朝谪满与郑诀，云是蛟娣非凡庸。岳阳楼高花映红，满筵歌舞鲛人宫。海风吹散歘不见，倚云望入湘江空。  

○春夜宴史右相宅  

勋阀汾阳业，金貂汉相家。阳春元有脚，玉度莹无瑕。神骏推宛马，跳梁笑井蛙。相逢成夜集，畅饮厌流霞。绮席围声妓，银筝合凤琶。晚妆添粉黛，杂舞见渝巴。炉暖融螺甲，盘香供露芽。透空敲雨杖，促节掺渔挝。侑食增阳盛，纾怀发兴赊。旧声今渐远，新体此无加。楼转三更月，灯垂半夜花。歌长萦曲调，狮猛奋须牙。辞谢宁容退，留连暂乐佳。直须穷薄 【伎】 ，尤异是雄踏。登踏寒林判，轩呈迓古丫。侍筵更纪仆，归烛黯笼纱。下客陪簪玉，清吟拥鼻瓜。嗣侯非自乐，先业念无涯。待士无疏密，筹边静噪哗。有时陈乐籍，张宴为宾嘉。此夕真仪凤，明朝等散鸦。宠光需北阙， 【时有进拜隆兴省平章之耗。又以二月七日先相忌辰，约往汴京故第享祀。故云。】 春禴动南衙。岂特调银字，重看拜白麻。转头虽契阔，后话足雄夸。碧草伤淹赋，清江吊屈沙。别怀增惓惓，独雁谩哑哑。霄汉嗟垂翼。庭阶愧倚葭。情悠天共远，心在地无遐。会作登楼客，聊停泛斗槎。朱门三十载，未分鬓空华。  

○谒武惠鲁公林墓四十韵  

金驭成阴朽，山东自古强。限田标镇戍，积愤致抢攘。武惠当年杰，天心霸业匡。云龙时际会，风虎日翱翔。五十连城重，三千战士良。一朝归版籍，遗爱在耕桑。甫定先文治，来威戒伐张。俭恭希大帛，号令肃秋霜。气革耰锄扰，风还礼义乡。颂方歌鲁盛，人骇陨星镗。云出青崖顶，乌瞻泰岱傍。驱车经鹊里，故宅似汾阳。山倚祁连冢，祠荒绿野堂。门旌虚将幄，燕寝尚清香。有客追畴昔，怀人动慨慷。王师初破汴，河朔久沦纲。文物随云散，招徕不一亡。尽收周礼乐，重辟汉科场。清秩铨华省，群英萃郡庠。有金皆冶器，无玉不追章。蓄德需明主，流波及四方。星躔从落落，奎彩独煌煌。嗣相图光绍，先猷在益彰。雪山宜久重，世业浸丕昌。帝道开中统，皇风煽八荒。重推黄阁相，轻是尚书郎。两署分荷橐，千官列雁行。至今称济济，所在见跄跄。原治无多术，推贤用叵量。措材真得所，收效尽非常。侯国能如此，朝家化更皇。阐明虽实理，勉励乏明扬。一代徐通议，中流号巨防。试图援手助，潜有跋胡妨。薄宦新过鲁，诸生惧面墙。泮田饶乐育，师授奈无望。可惜弦歌地，虚成笱在梁。力扶虽切切，事迫去遑遑。量分功名薄，伤时涕泗滂。野烟知客恨，先自柏城苍。  

○灵岩寺二十六韵  

中土论名剎，兹山第一岩。地灵连海岱，境胜隔仙凡。绀殿通虚阁，丹崖间翠岚。天低神宝岭，佛出证明龛。鸡警阴魔暴，僧驯怒虎眈。定师兴寺始，党刻不辞惭。石状殷公怪，眉庞老衲毵。锺声盘绝壑，幡影走枯柟。法护双椤树，经严七宝函。巢栖松鹤赭，茗瀹露泉甘。花雨蒙沙界，岩团抱碧潭。布金仍赵魏，仰食不耕蚕。富览山无尽，幽寻力不堪。微官嗟缚律，小隐欲投簪。吟就篮舆往，禅思玉版参。静缘天或假，世味苦相谙。城市蛙居坎，功名蚁战酣。有来求福利，谁复减嗔贪？风化吾儒在，慈恩释氏覃。教崇缘世主，风靡过周南。以此山林胜，皆为佛老探。兹游聊适意，他日尽横谈。翠琰诗如此，清吟口讵缄。顾瞻因咄咄，前后至三三。山主留昏宿，官程畏众碞。夕阳人影淡，犹惜动归骖。  

○送李郎中德昌北还情见乎辞  

一自新河别，经今已十年。为寻江表传，重会岭南天。鸿鹄乘风健，骅骝得路先。鸡香芬省署，襟谊动星躔。洒落生平契，留连祖送筵。自嗟衰病客，愁卧瘴江烟。岁月邻期耄，乡关近五千。依依枝遶鹊，跕跕水飞鸢。外望何其切，中坚未易镌。崇高畴弗恋，筋力若为前。落日乡音杳，秋空望眼穿。委心歌已矣，适意俟终焉。行止虽存数，周旋正赖贤。省台公道在，万一故人怜。  

○番禺杖  

异种来番国，知名自老坡。杖才任操倚，节目喜摩挲。尺度天然足，柑黄气色和。奇姿含海雾，孤植映江沱。物眇离乡贵，材稀审实讹。声音铿爪甲，鳞介讶鲛鼍。鞭驭真雷策，批亢格鲁戈。重轻欣得所，长短称闲拖。扶老携行便，持危得力多。金蛇僵自劲，鲐背痒忘苛。不自浮槎使，来从老伏波。见归情郑重，未许老婆娑。入手嗟神物，传看骇玉柯。支颐看月出，横膝伴诗哦。选胜寻泉石，穷幽入薜萝。有时儿女触，却恐鬼神呵。盖节空笻竹，神锋黯太阿。笑挥堪解虎，静倚可降魔。灵寿轻无赖，梅条皱可捼。花藤昏玳晕，斑点惨湘娥。桃竹那能比，桃榔未足歌。望尘甘却立，敛迹总无过。用舍时当审，敲撞责果何？更防雷雨夜，冲屋学陶梭。  

○题常仁卿运使西觐纪行二首  

九万鹏抟翼，孤忠驾使轺。功名元有数，风雪不知遥。抵北踰鳌极，维南望斗杓。胡生摇健笔，且莫诧东辽。 【出《五代史•突厥附录》。同州合阳县令胡墧，亡归中国，作《陷虏记》。】  
三策条民便，逾年致节旄。梦惊羊胛日，崄历幻人刀。碧盌昆坚异，黄金甲第高。白头书卷里，留滞敢辞劳。  

○秋夜  

卧榻铺筠簟，风檐递晚凉。云枯涵旱气，星烂射寒芒。钟鼓寒更永，乾坤夜色苍。时危关百虑，低首拊空床。  

○星子镇道中  

北下星关道，川开百里宽。梦残倾锦帢，吟细缓征鞍。土峡深回洞，山田迭醮坛。一杯亭传酒，来为敌霜寒。  

○田间  

斜日秋瓜圃，云间雨过初。平畴交晚吹，凉意满轻裾。草木浮元气，河山拥草庐。拊心欣有得，重展故人书。  

○午憩阳城北龙泉寺  

倦客鞭催急，龙泉一解鞍。在家贫亦好，行路古来难。寺古松杉老，山空水石寒。万松亭废久，重拂短碑看。 【碑，大定间泽州刺史杨庭秀撰，真奇作也。】  

○清苑道中  

野店春风里，行人避绣衣。剑华寒有晕，山日惨无辉。孤隼梢云下，群鸦结阵飞。惊鸥无远泛，事外本忘机。 【又作「澄清吾有志，天意肯从违。」】  

○辞长乐先垄 【并序。】  

己丑岁秋九月二十六日，将赴任福唐。拜辞长乐先垄，归宿野竹赵氏田舍，且喜闻村之故名，因有是作。 【谓野竹讹为野猪。】  
展墓过农里，衔恩使远方。气随天北转，人与雁南翔。肝胆孤忠在，江湖去路长。此回当自信，不必泥行藏。  

○望舍弟消息  

忆弟居穰县，嗟予宦建阳。三书曾未报，一别谩相望。喜信占晨鹊，清吟梦夜床。残年能几许，长与汝参商。  

○高邮道中  

筑甬余三百，湾环护漕沟。重桥穿宝应，一岸入高邮。水陆开亭转，烽烟静塞愁。腰缠无十万，官遣上扬州。  

○望岭  

溪岭无千里，崎岖半月间。事机须勇退，天意许生还。顺处从多厄，趋时免强颜。越禽忻我往，长路语关关。  

○首夏家居即事二首  

懒帻从鬅鬓，披衣任曳裾。都忘身外事，贪读意中书。比老心能尔，虽贫乐有余。绕园欣细履，树影绿扶疏。  
竹茂资泉润，花荣藉圃沙。钩帘来舞燕，锁树护栖鸦。客至留酤酒，吟长待煮茶。几时容却扫，一向似仙家。  

○和仲常牡丹诗 【三月廿三日饮中作。】  

汉殿承恩早，金盘荐露新。色酣中省乐，香重锦窠春。尽殿群芳后，谁辞载酒频。清如司马相，也作插花人。  

○大行皇帝挽词八首 【并序。录四。】  

至元二十一年岁次甲午，正月廿二日癸酉夜亥刻，帝崩于大内紫檀殿。既殓，殡于萧墙之帐殿，从国礼也。越三日乙亥寅刻，灵驾发引，由建德门出次近郊北苑。有顷，祖奠毕，百官长号而退。臣恽职在词馆，追思不已，作挽词八章。庶几鼎湖攀髯之意。其词曰：  
滦水龙飞日，长杨羽猎时。天颜凡五见，雨泪遽双垂。化日中天赫，阴灵万国驰。何由知帝力，耕凿乐雍熙。  
威破群雄胆，恩藏四海心。声明三五盛，垂拱九重深。国论多儒断，天机入睿临。小臣面血，无路洒松林。  
去岁回銮辂，旌麾拥万灵。今春辞画翣，弓剑閟泉扃。黼扆虚琼岛，云龙惨帝庭。 【是夜殿庭间有光，焕烂若灯烛然，良久方散。】 词臣思补报，泪湿简编青。  
帝系三宗上，麟经一统尊。火盘承正据，虎落入雄吞。穷南交兽，奔腾北海鲲。不教擒一索，遗恨付皇孙。  

○望淮  

朝日惨无色，昏昏水气间。到淮犹数里，隔岸见尖山。  

○夏夜  

庭竹影扶疏，清风晚骚屑。夜凉人未眠，卧看窗间月。  

○梦中得  

持酒濯利剑，青蛇光黯然。金鞭鞭骏马，汗血沾锦鞯。  

○披襟  

凉风东北来，荡尽中夜热。起视河汉星，微云淡明灭。  

○送王嘉父  

新知虽乐道弥亲，樽酒灯前便故人。时宦尽从间处着，浩歌还爱醉时真。红莲幕府名兼隐，春草池塘句有神。恨煞百门山下水，锦波流不到东秦。  

○清明日锦堤行乐  

浪说兰亭褉事修，年年春好锦堤游。花翻舞袖惊歌板，柳隔高城暗酒楼。绿树恐应春事老，金鞭重为使君留。竹西路晚归时醉，何处珠帘半上钩。  

○南城纳凉晚归  

书院归休日已曛，南城风细晚相亲。坐来近市喧初息，归到衡门夜向分。矮榻趁凉欣稚子，疏灯留影伴厨人。一杯粥了从高卧，须信闲身等策勋。  

○送萧四祖北上  

丹凤衔书下紫庭，秋宵光动少微星。蒲轮再起秦遗逸，天意将新汉典刑。长策正劳黄屋梦，故山从使白云扃。中原有幸经纶了，天外高鸿本自冥。  

○雨中与诸公会饮市楼  

每恨人生会合难，兴来一醉尽君欢。雨沾翠佩帘花细，酒凸金杯饮兴宽。《胡旋》舞低翻翠袖，串珠喉稳怯春寒。朝来酒醒蓬窗下，依旧春风苜蓿盘。  

○自适  

旋收柏实炷炉熏，纸帐低垂自有春。竹几隐眠无俗梦，蒲团容膝胜华裀。窗间白日惊涛迅，门外黄尘万事新。幸与圣贤相晤语，未辞藜藿此生贫。  

○哀故宫  

掖庭依约粉垣丹，行入荒宫重黯然。华表忽惊人世换，昆明重见劫灰寒。石龙委地埋秋草，湖玉临池倚暮烟。满目悲风吹酒醒，东华门外泪阑干。  

○登凌云阁  

布衣尘满戴儒冠，风袂来登上将坛。栋藻云飞朱栱湿，檐牙霜重玉梯寒。风烟远胜筹边迥，气势雄吞汴水干。经略江淮有成算，不须重展地图看。  

○铜台怀古  

都邑盘盘据四冲，登临形势觉天雄。歌楼暖响春风细，绮陌香销宝气空。笑着孱王承宋弊，至今奸孽擅唐终。凭高谁识神州恨，付与衡漳日夜东。  

○镇州怀古  

赵武雄图不可寻，风烟东接九门深。炎凉到此分南北，战伐无情自古今。弹蹑流风犹战国，椎埋遗俗带燕音。剑歌不遇平原客，落日滹沱动旅吟。  

○燕城书事  

都会盘盘控北垂，当年宫阙五云飞。峥嵘宝气沈箕尾，惨淡阴风贮朔威。审势有人观督亢，封章无地论王畿。荒寒照破龙山月，依旧中原半落晖。  

○夏日南堂即事  

一雨清凉恰四朝，雾丝萦户见蟏蛸。病因戒酒成真止，辞免书门绝妄交。道拙尚忧儿坠简，家贫且喜稼盈郊。间庭绿藓泥融徧，燕子飞来补旧巢。  

○送王子初总管奉诏北上  

圣代崇儒意匪轻，征车相望半诸生。九天雨露思贤相，十载经纶见老成。更化有方先定制，救时无验是虚名。烟霄未遂攀鳞志，葵藿空怀向日诚。  

○开平晚归 【七月一日授翰职。】  

龙首冈边野草深，秋风滦水动归心。百年蓬巷开圭窦，一日恩光照士林。吟鬓有光浮镜玉，家书封喜认泥金。料应晓月帘栊底，干鹊飞来报好音。  

○赋西域鹦鹉螺杯  

老月沦精射海波，珠绳分秀贯神螺。鹧斑渍粉垂金薤，鹦喙嫌寒缩翠窠。樽出瘿藤纹浪异，瓢成椰子腹空皤。饮余疑与溪娘遇，一笑相看发浩歌。  

○宛叶道中  

六合云蒸一气霾，漫漫长路渴生埃。诗从白雨明边得，人自青山尽处来。世路有机难预料，剧谈供笑不时开。济时赖有诸君在，汉苑秋风愧不才。  

○次宿汝楼韵  

微云河汉半晴阴，夜景萧森梦化城。山色不随乔木老，月华偏对故人明。鹤缘露警清无寐，蛙属官居重有声。廊庙只今纷治具，正容坚坐看升平。  

○临武堂燕醉后有怀省台诸公  

桂月流光雪满台，月明人影两徘徊。行云不逐歌尘散，往事还随去雁哀。双鬓入秋无可白，寸心于世未全灰。遥怜红药阶前客，玉树相依一笑开。  

○夏县道中  

湿云压树际岗平，溽暑还因小雨增。官事困人如缚虎，秋风吹野梦翻鹰。趋时未必儒冠误，并隐端为野鹤憎。遥忆筠溪亭下水，万竿苍雪照吟灯。  

○饯陈签省行台西夏  

汉家威德际髦蛮，牙孽其中虑阻艰。金节远开丞相府，春光先渡玉门关。正烦烟火通青海，未用梯航致白环。银字诏还知不远，好来弹压紫宸班。  

○题赵宣抚樊川山中杂咏  

苍崖如削静烟霏，中有高人住翠微。夜鹤听琴依蕙帐，晓泉和月落山扉。一龛静体炎凉理，两眼深明倚伏机。毕竟名高难久卧，野猿偷褫芰荷衣。  

○至元七年庚午奉陪宪台诸公阙下贺正口号  

盘盘帐殿敞彤庭，天仗宵严拥万灵。玉笋东班分列辟，龙墀首拜认前星。烟蟠鳌柱沾吟袖，乐泛仙音近御屏。岁岁大酺恩例溥，自惭虚薄仰皇扃。  

○同马才卿暇日登昊天寺宝严塔有怀  

高标直上跨苍穹，物外方知象教雄。九陌市声开晓色，两都乔木动秋风。遥怜汉马屯湘渚，安得长书附塞鸿。寂历村墟野烟外，谁家帘幕夕阳红。  

○追挽元遗山先生  

文奎腾彩忆光临，孺子何知喜嗣音。 【子年廿许，以时文贽于先生，公喜甚。亲为删诲，且有文笔重于相权泰山微尘之说。即欲挈之西行，以所传畀予，以事不克，至今有遗恨云。】 党赵正传公固在，阳秋当笔我奚任。天机翻锦余官样，月户量工更苦心。野史亭空遗事坠，荒烟埋恨九原深。  

○西苑怀古和刘怀州景融韵  

彩凤箫声彻晓闻，宫墙烟柳接龙津。月边横吹非清夜，镜里琼华总好春。行殿基存焦作土，《踏锥》舞歇草留裀。野花岂解兴亡恨，犹学宫妆一色匀。 【踏锥，舞名。见景元所录金人遗事。】  

○糟鱼  

霜刀截断玉腴芳，暖贮银罂酿粉浆。锦尾带|传内品，金盘堆雪喜初尝。解酲未减黄柑美，隽味能欺紫蟹香。一筯餍余乘醉卧，梦横沧海听鸣榔。  

○过沙沟店  

高柳长涂送客吟，暗惊时序变鸣禽。清风破暑连三日，好雨依时抵万金。远岭抱枝围野色，行云随马弄轻阴。摇鞭喜入肥城界，桑柘阴浓麦浪深。  

○山阳偶与大继长相遇自辛亥年相别至今廿八年矣追念畴昔作诗为赠  

解鞍林下振清埃，怀抱樽前得好开。白发满头心事在，青山当眼故人来。风流自有高贤识，感慨还深漂母哀。读尽深香转萧爽，清吟不到伯伦台。 【深香系继长父宜之文集。号曰深香闲适。予此行本拟游百岩，不果，故云。】  

○种玉亭 【徐子方宣慰有诗，因拟作。】  

灵沼云深宝气存，素蘤一夕发芳根。烟中髣髴溪娘语，波面轻盈越女魂。江月借妆增皓彩，露华和屑贮芳温。夜深更待瑶环供，细挹秋香共一樽。  

○桃花菊 【一名胭脂红。】  

泪洒明妃寄露葩，换根非为贮丹砂，黄轻白碎空多种。碧烂红鲜自一家。骚客赋诗怜晚节，野人修谱是头花。九秋霜露无情甚，时约行云护彩霞。  

○秋怀  

醉头扶起日三竿，扫罢幽轩到药阑。傍架整齐书帙乱，绕篱料理菊枝残。日融虚阁留余暖，雨积高空促早寒。处置身心闲里过，不将勋业镜中看。  

○丁亥岁十月十日夜梦乘船渡一大河既济望南岸一阁高数百尺窗户北向自檐至地上下以琉璃大帘垂蔽翠色半天甚奇丽也  

云间高阁翠为帘，疑是仙居拥卫严。虹影荡摇青帝阙，海风吹堕宝陀岚。半空倒景惊奇绝，千丈摇光入顾瞻。我自平生多异梦，似怜方朔诧雄谈。  

○清明后一日雨中招林韩李三君子小酌且为梨花洗妆 【时新植梨花一株，盛开。】  

花满金罍酒满樽，一杯欢饮得佳宾。近年乐事无今岁，此际闲身有几人。禄美胜于三品料，腊香清彻六根尘。风檐数点催妆雨，办与梨花作好春。  

○海棠  

桃李无光分落英，海棠姿色占春荣。云鬟绿拥妆初罢，醉脸红匀睡未醒。任使无香真可意，放教千叶更多情。光风流转都能几，莫惜沙头倒玉瓶。  

○小园即事  

小园清润稍堪观，翠有庭筠馥有兰。未放蔷花金作蕾，已开梨蘂雪为团。鸟欣有托扶疏树，客喜来凭诘曲阑。深院日长须细履，也胜愁坐两眉攒。  

○仪封道中  

驿馆残釭曙色分，马驮残梦走踆踆。去家已远谁为侣？到处相逢有故人。健羡鵰盘惭始击，静便蠖蛰返求伸。一杯拜酹睢阳庙，激懦扶衰尚有神。  

○西湖  

西湖三面簇青山，净拭菱花照翠鬟。苍海月寒龙穴露，彩云仙去凤箫闲。无多楼观犹图画，最好风烟近市阛。郑重绣衣周漕使，画船春酒待予还。  

○三山元日  

台爇天香簇绛纱，三山箫鼓乐年华。竹枝歌后多淫祀，燕子归来识故家。荷鬓闹妆余翠贝，蔬盘匀饤杂鱼鰕。殊方风物虽堪赏，争遣衰年客海涯。  

○近读夜永不寐等作觉清而颇寒吾恐伤中和而病吾子也因复继前韵假辞而熏炙之亦晁补之拟骚之遗意也  

烛影红摇夜色侵，香添菱叶郁重衾。凤琶调软歌能合，竹叶杯深醉易沈。绿鬓追欢燕市乐，翠屏归梦越江吟。平明剩买扶头酒，不向诸儿计橐金。  

○佛狸祠 【在瓜洲城。】  

江山照眼舒清眺，千古兴亡堕眼前。瓜步市长连野戍，佛狸祠古惨荒烟。柁楼看取平吴日，父老空传饮马年。此日不须开浊浪，好风都属往来船。  

○琉璃肺  

击鲜为具乐朋簪，辣品流馨涨绿沈。犀箸喜辛忘海味，霜刀争割快牛心。四筵谈屑霏余烈，一缕冰浆濯□襟。胜过屠门矜大嚼，梦云飞绕蹛林深。 【一作阴。】  

○题香山寺画卷  

送客当年过玉泉，醉中游赏得奇观。一泓湛碧浮僧钵，几叶秋黄打石阑。山色空蒙金界湿，松声清泛海波寒。吟鞭回首都门道，斜日归时翠满鞍。  

○送舍弟南归穰下 【壬辰十月廿日，彰德相别。】  

相思渭北常年事，远送漳南恨别心。沙暖暂联鸿雁序，霜寒凄断鹡鸰音。两乡健在都能几，千里含情老更深。慰浣此怀知恳切，不教消息到浮沈。  

○德寿殿玉方池砚 【理宗所御。德寿殿为太上皇后所居殿。缉熙，讲经殿也。砚即碧丝歙。】  

玉斲坤形霮四溟，丹书犹认寿宫名。纷纷落墨腾蛟雾，淅淅秋风拉瑟声。神物不知昆火烈，碧丝今对玉堂卿。眼中多少兴亡事，白发孤臣最怆情。 【当时同僚承旨留中斋，学士刘东崖、侍读赵方溏，皆宋人也。】  

○送总统佛智师南还 【师姓积宁氏，名沙啰巴。华言为吉祥慧也。西番人。】  

白足毗耶不易逢，鬓丝禅榻偶相同。经来震旦三千界，人在天龙八部中。满送酒船浮北海，细熏香雾供南丰。江东父老催飞锡，要沸潮音与海通。  

○谢徐容斋赠梅  

燕钗宫额蜡妆匀，梦绕罗浮雪里村。持赠一枝遮老眼，淡依疎影度黄昏。风流灯下佳人面，潇洒吟边竹叶樽。我老忘情被花恼，曲屏深锁惜芳温。  

○梦升天诗 【并序。】  

庚子春正月壬午日夜，梦天风吹来，星汉未曙，梯云上征，极天宇而止。予倚云下视，倒景四垂。滉漾灭没，有不可望焉者。既而觉清寒逼人，神思飘扬，毛发为森竖也。遂蹑空而下道宫，与张仙翁遇，良久出翠拂紫端相遗而悟，闻夜漏下廿刻矣。予平日异梦甚多，皆莫之比，因作诗以记其祥。  
沉沉玉漏三更后，鹏背扶摇九万抟。彤管梦传江令笔，紫袍归抱上岩端。苍溟赤日瞻天近，碧落银河照眼宽。欲蹑帝关谁汝画？九霄风露不胜寒。  

○西池幸遇诗 【并序。】  

壬午岁十月十二日，某以承华事略求见，引见者工部尚书张九思。巳刻，拜太子于宫西射圃内，比前，命近侍趣入者再。既见，问秦始皇何如主？某以所行过暴为对。太子首读明分篇，问汉成帝不敢绝驰道事，喜甚，至辍射翻阅，悉问其各篇主意。张九思、珠勒忽乃略为应对。读毕，以书付董八哥，会静时细听。未刻赐酒，沾醉而出。  
射殿风清巳午间，曳裾挟策拜隆颜。首询帝子龙楼召，喜辍犀弓偃月弯。葵藿尽酬承日志，简编不负半生闲。满樽春露沾恩处，光动西池玉笋班。  

○洛中吟 【并序。】  

近读邵氏所书洛中杂事，抚卷三叹，令人有不能已者。呜呼！五代间乱离相继，其否极矣。生逢兹辰，一何幸哉！故孙樵有生恨不得为太平人，良有以也。因效康节谢温公买园诗格，缀集所见，赋《洛中吟》一篇。其辞曰：  
万方文物洽尧雍，若论声明极洛中。地自水南连洛北，治从真庙到神宗。总将六合清明气，散作三川礼让风。道统有传程邵在，勋名无比富文崇。棚车载酒都人赏，名教传家习俗同。花木四时春不老，耕桑弥野岁长丰。三千步障家虽侈，十二行窝乐最融。春酒泛香沽翠幕，夜花和露买筠笼。小车高阁期真侣，魏紫姚黄擅化工。爱育总归君父圣，论思不出庙堂公。荆舒变法无期月，社稷垂亡到一空。读罢适然清兴远，一帘花影晓光红。 【一作「读罢窈然还复感，斯民何幸此何穷。」】  

○游琼华岛四首 【中统元年作。】  

蓬莱云气海中央，熏彻琼华露影香。一炬忽收天上去，谩从焦土说阿房。  
蹑尽寒云最上层，土花春碧梦觚棱。江山如画人空老，更倚残阳望道陵。  
玉树歌声绕北虚，朔风吹恨入南都。六鳌不戴三山去，留与都人泣鼎湖。  
光泰门东日月躔，五云仙仗记当年。不烦细读江南赋，老树遗台倍黯然。  

○梁园对月  

儿时曾住汴梁城，二十年来重此行。一片凤凰池上月，向人还似旧时明。  

○夏夜  

野云明处电飞光，海牵青浮落日黄。想得近山多雨过，满庭风竹月波凉。  

○春夜独坐  

读书声歇烛华残，润入琴弦觉夜寒。寂寞小窗云影薄，隔帘梧叶雨声干。  

○仙游曲五绝 【录二。】  

庭竹无人绿满窗，幽香和露湿霓幢。日长孤绝坛边鹤，啄徧晴苔影一双。  
金简朝元拥玉华，碧壶香满谪仙家。石坛冷挂银潢水，会待秋风送客槎。  

○同刘劝农彦和葛县令佑之游苍谷口四首  

四山遮尽外来风，山崦人家不觉冬。独立苍崖重回首，山形浑似入居庸。  
九龙分部中天雨，何处痴蟠睡不开。一勺凤凰台下水，有时风雨洗天来。  
方山忽断两崖开，中有苍河自北来。行出山门俱不见，玉龙翻作地中雷。  
地炉火在壁灯昏，睡觉山堂笑语温。豆粥一盂官事了，缓摇吟辔出山门。  

○游霖落山杂诗二首  

东山削出翠芙蓉，西壑■〈石叉〉砑贮雪风。人说魏王曾避暑，殿基犹是旧离宫。  
滴乳岩前挂瀑流，青林飞洒动高秋。玉龙跃入青冥去，堆栈苍烟万壑愁。  

○游栖嵓寺三首  

翠嵓回抱郁苍官，绝境轩横杳霭间。老矣瑞峰 【寺僧名。】 应健在，护持长伴八龙间。 【宇文周末年，大禁释教。有昙延师者，遯隐北山。久之，有樵叟日来听经。后师道成，复有七人者来。师问故，曰：「子八人皆龙也，其一已传师教，故子等亦来受戒。」】  
一径萦纡入杳冥，望川亭迥夕阳明。欲知眼界宽多少，放出秦川似掌平。  
层岩重倚尚斜阳，山下风烟一漫苍。恨煞爱山王老子，不来同宿赞公房。  

○清明后一日作  

懊恼春悰困宿酲，偶随游子到溪亭。多情几行城南柳，三度春风见汝青。  

○关山秋霁图  

望京楼上晚凭阑，长记居庸八月还。一段紫烟吟不尽，枉分秋色与南山。  

○题张梦卿双清图  

淡妆疏影两依依，点缀横斜画总宜。恰似孤山篱落畔，小溪如练月如眉。  

○禹庙  

大地河山绣错明，野烟孤庙枕荒城。杜鹃饶舌知何事？血洒东风怨未平。  

○泽潞即事杂诗三首  

自古徒兵泽潞雄，选齐尤见四州公。堂堂气与鼙声壮，闪闪旗翻日脚红。  
角声催日上牙城，白羽风清坐阅兵。盾鼻恐烦磨檄墨，莫教华发等闲生。  
一檄风驰万有降，天兵开国古无双。寄声璧月琼枝客，铁锁休夸一苇江。  

○游青莲寺  

上方层阁倚晴烟，回合诸峰耸碧莲。午枕不容诗梦就，天风吹雨下危巅。  

○显宗墨竹  

离离香粉淡争妍，莫作荒寒景趣看。绝似承华宫槛畔，春风和露湿阑干。  

○闻方响 【时过一第宅。】  

丁东铿戛碎璆琳，掩尽朱弦窈眇音。花外粉墙遮不断，佩环清彻洞房深。  

○春江独钓图 【前金平阳人孙子安笔，十三科皆工。】  

渺渺春江碧若空，一丝斜袅钓坛风。富春莫拟幽栖稳，已在君王物色中。  

○题烟江迭嶂图  

楚水吴山万里秋，风帆吹饱北来舟。应怜满眼新亭客，空对江山双泪流。  

○山行杂诗二首  

太行元气老洪蒙，草树风前带润容。山色只宜差远看，近移空翠上高峰。  
西来游宦半忙闲，六日迢遥道路间。回转羊肠三百里，天教马上饱看山。  

○毳幕卓歇图  

牙旗风软马萧萧，渭水归来气更豪。想得龙沙西北道，际天秋草黑山高。  

○韩干画照夜白图  

缨绂驺衣一色红，玉华光照苑门空。昭陵六骏秋风里，辛苦文皇百战功。  

○滕王蝶蚁图二首 【刘侍御家藏。】  

槐壤纷纷事暂欢，枕中栩栩伴周闲。丹青欲识滕王意，须着人间比梦间。  
粉香金翠梦能甜，细写春悰入笔尖。却恐寻香飞便去，六宫争下水晶帘。 【王建宫词有「传得滕王蛱蝶图」之句。】  

○万寿节同宋太常弘道出左掖门口号五首  

禁漏穿花夜已央，宫槐笼晓色苍苍。殷勤一点东华日，先到红鸾扇影光。  
隔夜端门分板位，平明簪笏列鹓行。紫云低覆千官拜，润入金炉百和香。  
羯鼓声高吹管清，九天合作凤鸾鸣。侍仪赞喝三成后，磬折齐呼万寿声。  
花映岩廊近紫宸，宫官行酒过三巡。共携满袖香烟出，散作都城十日春。  
对品班分玉笋行，一时望拜殿西厢。百官燕出宫闱静，疏雨蒙蒙湿建章。  

○题乐天不能忘情图二首  

病来心事转蹉跎，身外犹嫌长物多。况是春归留不得，侍儿无用蹙双蛾。  
青衫憔悴老江州，放逐归来万事休。止有醉吟情未减，又翻新样柳枝愁。  

○汴梁清明  

连日风沙此日晴，东君有意作清明。垂鞭醉入宫城去，一片伤心画不成。  

○寒食日过隆德宫  

当年陆海骇珍藏，此日繁华堕渺茫。春草不随人事换，依然分翠入宫墙。  

○宫井  

清时瑶殿引瓶金，百尺还闻坠水音。想得日长宫阁静，玉盘珍果看浮沈。  

○武元直雪霁早行图 【□谢宣慰。】  

雪拥天山六月寒，冷云西北是长安。行人马上扬鞭喜，犹胜南荒作热官。  

○庚辰岁人日前一日书梦中所见  

碧树翻香满洞春，一声长笛隔花闻。似嫌燕语莺吟碎，暖喷宫音遏梦云。  

○小桃  

梅粉飘零柳未烟，一枝春色独当轩。今年盼得红苞折，风雪禁持第几番。  

○周文矩勘书图  

宫槐阴合玉堂清，书叶翻香入细听。内苑近来游宴少，太平天子要传经。  

○楼居春望图  

翠敛双娥底事愁，不缘春去落花稠。归鞍未得朝天信，望断东风燕子楼。  

○游百家岩杂诗  

月池悬溜落苍洼，岩窦分居可百家。不羡碧澜秋色好，倚天惊绝赤城霞。  

○太一宫  

庭树潇潇绿满廊，日长深锁碧窗凉。隔帘遥见秋来处，一叶轻黄堕井床。  

○玉堂闲适图  

醉岸乌纱殿影东，宫花低映酒波红。兴来草罢《长杨赋》，独占高槐洒晚风。  

○庄宗横吹图  

郭相西征奏凯还，阿娇欢宠镜交鸾。却嫌暖殿春风燠，玉管横翻晓吹寒。  

○细君崔氏哀辞二首  

去年扶病上新茔，歌管杯盘水曲亭。今日重来人不见，杏花零落柳条青。  
兰枯蕙槁不禁风，一夕吹香入殡宫。把酒试浇桥下水，不容将恨到湘东。  

○润州 【甘露寺近为火焚扫地。】  

望空北顾无双寺，行入西津第一州。江影隔山摇素练，行云和梦锁朱楼。  

○白峰岭  

仪曹苦厌为山囚，雾障烟屏看未休。行过白峰三十里，桐庐江上重回头。  

○兰溪县女步道中  

豫樟蔽日无黄落，竹笋经霜更碧鲜。记取江南光景异，暖烟晴日是冬天。  

○全氏小楼与南山相对殆几案间物也暇日觞予其上索赋鄙作因口占三绝句 【录二。】  

闾阎扑地不容闲，迭起重棚翠霭间。楼下市声喧午枕，药炉头上看青山。  
东篱遥见喜悠然，况在风烟咫尺间。满劝银杯留客醉，夕阳佳处鸟飞还。  

○予自闽中北还舟行过常秀间卧听棹歌殊有惬予心者每一句发端以声和之者三扣其辞语敷浅而鄙俚曾不若和声之欢亮也因变而作十二阕且道其传送艰苦之状亦刘连州竹枝之意云 【录五。】  

今秋湖泺两相通，差遣虽频力易攻。度险却防连夜发，泝流还怕打头风。  
两浙人稠不易安，少罹凶慊即流迁。今年苦恼苏常地，易子营生不计钱。  
朝来回棹喜空船，坐唱吴歌踏两舷。淘米墩头风浪起，最防吹入太湖烟。  
岊江滩石苦经过，音节听来燥未和。不似吴侬音韵美，遗声全是竹枝歌。  
干当江南有许多，往还冠盖似撺梭。因兹力役无朝暮，欵乃翻成懊恼歌。  

○题刘总管宅御爱峰  

太湖清润岱宗雄，金字宣和第一峰。绝似水晶宫里看，一堆寒碧玉玲珑。  

○龙虎台二首  

翠华行殿拂明开，北狩南巡此往回。长忆先皇重词翰，玉堂今岁几人来。  
山灵拱护走风雷，万马云屯驻汉台。今日鼎成弓剑在，西风吹泪不胜哀。  

○甘不剌川在上都西北七百里外董侯承旨扈从北回遇于榆林酒间因及今秋大狝之盛书六绝以纪其事 【录三。】  

千里阴山骑四周，休夸西伯渭滨游。今年较猎饶常岁，一色天狼四十头。  
今年大狝蹛林秋，青兕黄羊以万筹。摇吻戍儿欣有语，好云从此到南楼。  
今秋天饷住冬粮，万穴空来杀气苍。渴饮马酮饥食肉，西风低草看牛羊。  

○题钱舜举画梨花  

掖西千树闹春华，莫把芳容带雨夸。看取一枝横绝处，洗妆还是汉宫娃。  

○疏梅寒雀图  

长记扁舟过武夷，仙家梅竹满清溪。山禽尽日怜幽致，争拣寒枝趁晚栖。  

○枯木寒鸦  

枯树寒梢冻欲冰，野鸦翻影若为情。锦鸠呼雨烟林外，红杏香中过一生。  

○农里叹 【并序。录四。】  

至元廿八年秋九月，检视水灾赵之东偏，自平丘至刘村渡，凡一十一处。因老农问答集为十绝句，庶以见农家有终岁作苦，卒至于无成者，可哀也哉！作《农里叹》，其辞曰：  
今岁冯夷势蹇骄，漫流西岸不知遥。枯槎聚沫犹然在，时见田间拥树腰。  
洨水南来接北滹，两河会合泛田庐。官来检验承尊重，所望申圆得早除。  
每年秋涨赖横堤，水纵漫堤害尚微。近为鹿城偷堰破，放交流潦到柴扉。  
谷穗虚穰草色熏，满前堆积漫如囷。一餐到口还无济，辛苦田间力稼人。  

***◆程承旨巨夫（雪楼集）***  

巨夫，名文海，避武宗讳，以字行。其先自徽州徙郢京山，宋末，季父飞卿摄建昌守，家焉。元兵南下，从飞卿入觐燕京，遂留宿卫，授管军千户，世祖召见香殿，奇之。命给笔札书二十余幅以进，改应奉翰林文字，累迁翰林集贤直学士。尚书省初立，诏为参知政事，固辞。又命为御史中丞。台臣言文海南人，且年少，世祖怒曰：「汝未用南人，何以知南人不可用？」遂拜侍御史，行御史台事。奉诏求贤于江南，荐赵孟俯等二十余人，皆擢置清要。大德八年，召为翰林学士，商议中书省事。武宗朝，进翰林学士承旨。延佑初，议行贡举法。三年，以病求去，加光禄大夫。命廷臣饮饯齐化门外。给驿南还，勅行省时加存问。居三年卒，年七十。赠大司徒柱国，追封楚国公，谥文宪。巨夫仪状峻伟，音吐如钟。少与吴文正公同门，遭时革命，宠遇优渥，历事中外者踰四十年。郢州有白雪楼，尝以名所寓，故世称雪楼先生，又号远斋。所著有《雪楼集》三十卷。虞文靖公谓宋季士习卑陋，以时文相尚。病其陈腐，则以奇险相高，江西尤甚。公之在朝，以平易正大之学，振文风，作士气。今代古文之盛，实自公倡之。公之致仕也，赵文敏公孟俯代为承旨。先往拜其门而后入院，时人以为衣冠盛事焉。  

送人赴浙东木绵提举  
天门山  
至洪王肯堂治书见示芙蓉诗次韵  
家园见梅有怀畴昔同僚诸君子因成廿六韵奉寄徐容斋王肯堂俞正父赵元让黄文瑞诸公  
次韵肯堂学士冬日红梨花  
送胡适斋先生教授瑞州  
和王寅夫郎中元日立春  
寅夫惠教游鼓山四诗细读如在屴崱杖屦间想象追和用坚重游之约四首  
次韵寄谢旴江学院诸先辈  
忽剌木御史还台索诗二绝为别  
寅夫示再登鼓山四诗仆虽不获同游然来诗不可虚辱次韵奉谢且致归班之饯  
次韵寅夫晚凉感事  
题采莲舟杯  
题仲经家江贯道潇湘八景图  
十一日浯畬登舟十绝  
板桥午食  
为曹仲坚题渔父图  
送余率翁职满谒选并寄容斋承旨肯堂学士  
奉饯学舟老先生之武陵  
寄阎子静唐静卿二翰长  
次韵卢疎斋就以赠别二首  
舜举画棠棃练雀  
送尹生归江西  
乔达之画江山秋晚图二首  
渔翁图  
送完颜总管赴平阳  
卢学士诗卷  
七真山洞云观  
寄郑信卿参政  
上赐潘司农龙眠拂菻妇女图  
赵一德季润忠孝诗  
和陶诗  
早行图  
寿李秋谷  
孤云  
送武当张真人赴召祈雨南归  
长江归棹图  
秋江钓月  
题许仲仁墨迹  
汪忠卿御史梅庵  
送札法经历赴山西幕  
邓教授致仕还江东  
次韵解安卿石假山  
春江小景  
送戴道士住天台  
重送戴道士  
李伯时马  
赵大年小景  

○送人赴浙东木绵提举  

曾历金华三洞天，风流历历记山川。柏林白绽梅花小，柿实红垂橘弹圆。访古但闻羊化石，因君又喜木生绵。霜风浑似当时峭，愁绝双溪八韵篇。  

○天门山  

万里弥漫地，天门据要冲。乾坤大开辟，江汉此朝宗。往事空多垒，千年只二峰。舟人亦痴绝，遥认两眉浓。  

○至洪王肯堂治书见示芙蓉诗次韵  

春风歇桃李，秋雨深莓苔。萧然公馆间，得此奇种栽。九天清露零，一道红云开。句牵绿衣队，酣宴瑶池杯。秾妆月鉴悬，丽服霜刀裁。瑞莲涌平地，妙色分五台。暂陪飞仙游，偏称幽人怀。终疑阆苑去，嘉会何时谐。此日眼双明，临风首低回。长当歌楚骚，招得花神来。  

○家园见梅有怀畴昔同僚诸君子因成廿六韵奉寄徐容斋王肯堂 【俞】 正父赵元让 【黄】 文瑞诸公  

往时姑射仙，夜堕江南村。江南富喜植，梅花众中尊。九地閟玄凝，先天占春暄。的皪冰雪姿，不受风尘昏。孤清惬幽意，剩馥醒吟魂。爱之玩不斁，冥契终无言。罗浮本幻境，前梦觉已谖。蹇蹄滞京华，倦翼栖淮垣。后先青云士，表里白玉温。我形自觉秽，交道久逾敦。贞节保松柏，芳心共兰荪。信知岁寒友，何异连枝昆。独贤天所矜，家山问鸡豚。归来适仲冬，平旦窥荒园。依依故人面，竟日对倾罇。清池疏蕊影，淡月新梢痕。泠然绝埃壒，恍若游昆仑。忽忆如花人，高谈霏露繁。眼中不可见，思纛风翩翻。颇惭标致似，远近殊托根。洪钧转严令，青皇畀新恩。坐看佳实长，适口塞众喧。徧遗实中仁，生意弥乾坤。平生识赏心，皎洁明朝暾。凌寒折一枝，殷勤寄王孙。又恐远莫致，作诗当重论。  

○次韵肯堂学士冬日红梨花  

黄菊卧阶雨，六花舞天风。壁冻室生白，手僵肉作红。秀句忽堕前，光怪侵帘栊。至人宴坐处，元气含冲融。无情及枯株，嫣然为修容。坐令玉华君，来从蕊珠宫。丽妆凝祥云，明眸转惊鸿。岂非散花手，试君情所锺。老我嗜好淡，空诗亦雷同。祗愿酌花时，毋忘比邻翁。  

○送胡适斋先生教授瑞州  

大冶平生铸金手，干莫鼎彝随质就。萧骚霜鬓海陵风，两眼眵昏数科斗。陋邦文采狸豹变，潮永他年说韩柳。天官铨材定铢寸，还我耆儒善江右。高安道院士素淳，近来与化移易否？安定传家教条在，培植嘉生待薪槱。莫言冷官只文字，钱谷簿书更纷纠。几何出入漫不省，诡对未宜师户牖。韦编一束当韦佩，大耐规模当大受。此日沙头一杯酒，先生东下仆南首。坐看安定门人多，四海同风轶嘉佑。  

○和王寅夫郎中元日立春  

马蹄尘里度芳辰，带得阳和到七闽。山翠倚天迎好客，风光满地属吟身。高情古柳仍青眼，时态夭桃自绛唇。从此不忧江海远，春官袖有十分春。  

○寅夫惠教游鼓山四诗细读如在屴崱杖屦间想象追和用坚重游之约四首  

城市林泉隔几关，半生幽兴欠闽山。久闻屴崱高寒处，一望蓬莱缥缈间。有约同看红日上，无端独占白云间。锦囊收拾奇观了，物色分留肯破悭。  
足力犹堪敌瘦笻，拟乘寺顶最高峰。杯吞东海一勺水，鞭起南湫久卧龙。佛界须臾三万劫，神山杳霭几千重。烦公更泚如椽笔，摹写云天不尽容。  
炎方春浅未如焚，花木迷人意欲曛。福地同游胜独往，中天一览破千闻。于今难拟《高唐赋》，何日重开衡岳云。眼底流求弹丸耳，楼船曾见汉家军。  
去天万里此相遭，揽辔无功敢告劳。剩贮冰霜消瘴疠，尚疑风雨隔清高。一年花事成佳荫，二月春江息怒涛。细嚼公诗如橄榄，挽回尘俗入风骚。  

○次韵寄谢旴江学院诸先辈  

半生事业竟何成，冷笑犹然愧宋荣。日逐黄尘双袂暗，梦回绿幕一灯明。交情款款知君厚，佳句翩翩使我惊。皓首相期崇令德，殷勤远寄白丝行。  

○忽剌木御史还台索诗二绝为别  

曾此观风惯土风，老榕能识旧花骢。如何又踏秦淮月，不待炎州荔子红。  
耆硕堂堂集柏端，定应问俗及闽山。为言部使无功状，减却吟诗一半间。  

○寅夫示再登鼓山四诗仆虽不获同游然来诗不可虚辱次韵奉谢且致归班之饯 【录二。】  

胜处心知只耳闻，却因君句得奇芬。海天昏黑龙行雨，楼阁青红蜃吐云。仙境烟霞从痼疾，诗家风月要平分。悠然佳兴谁能败？俗吏当前自纠纷。  
眼前培塿足萦缠，去去瀛洲大洞天。一息南溟能几月，再行东海定何年？江淮巨浪千堆雪，榆柳中原万里烟。解视归装还不俗，有诗曾酌瘴乡泉。  

○次韵寅夫晚凉感事  

初夏微风作嫩凉，伤春一夜鬓毛苍。红芳寂历午阴绿，白昼须臾晚照黄。溅泪露葵空滴滴，锁愁烟柳自行行。绝怜熠耀仓庚羽，曾带千门丽日光。  

○题采莲舟杯  

攀翻叶上露，酿作杯中酒。可能君不醉，负此掺掺手。  

○题仲经家江贯道潇湘八景图 【录三。】  

僧定钟声缓，依稀听不真。渡头风正忽，唤醒未归人。 【烟寺晚钟。】  
万顷玻璃上，辉辉玉一环。望中青似粟，约莫是君山。 【洞庭秋月。】  
昏昏风浪里，瑟瑟打篷声。骚客千年恨，灵妃万古情。 【潇湘夜雨。】  

○十一日浯畬登舟十绝 【录二。】  

濑头流水绿如油，急取春芽试一瓯。扬子江心堪伯仲，茶经从此合重修。  
江清照见石粼粼，貌得游鱼态度真。说与长年轻荡桨，放他深处着潜鳞。  

○板桥午食  

县郭二十里，板桥三五家。西风熟禾黍，陆地富桑麻。去岁遭洪水，高林带旧槎。他乡岂不好，无奈此生涯。  

○为曹仲坚题渔父图  

风烟浩渺浪拍天，百帆齐开争一先。轻舠荡漾自来去，诗人曾赏古渔父。山围别浦树参差，水净沙明人迹稀。大罾小罟较得失，鲂鱮暗作枯鱼泣。直针为钩饵亦无，烟波不见真钓徒。林中茅屋是谁子？袖手无言方隐几。  

○送余率翁职满谒选并寄容斋承旨肯堂学士  

江南四月梅子黄，衣袖已试荷风香。出门有客欲万里，使我忆得西山苍。西山何处云半发？夜深斗极回寒芒。磴泉自红涧自碧，楼倚白雪歌沧浪。容斋遂慵两相好，剑气耿耿龙腾骧。我曾握手极千古，逢之满腹生琳琅。晓天一笑江水长，燕鸣岸雨催牙樯。  

○奉饯学舟老先生之武陵  

疾风吹云云不裂，南纪酣酣三日雪。辰阳冷掾故不冷，破帽棕鞋来作别。先生自是我辈人，锦袍丹绂曾青春。黄金筑台不肯上，水晶宫中一角麟。一朝忽着儒冠起，泛宅浮家五千里。系船花岸茹蒸霞，为展皋比说诗礼。宣尼未始三年淹，我亦鸣榔下湘水。萧云曹志上所知，铨量当遣教五溪。先生行止无不可，瓜期况尔来迟迟。问君此行何所之，武陵思我还当归。是间少长致足乐，采花食实薪桃枝。落日天低洞庭野，木叶萧萧风上下。留君小住君掉头，前有十浆先馈者。苍苍烟水解迷人，莫倚川原物色新。汉家会有蒲轮使，珍重修程稳致身。  

○寄阎子静唐静卿二翰长  

故人天上近何如？白玉堂中足宝书。烛彻宫莲三鼓后，露漙仙掌九秋初。江湖政共丹心老，鱼雁全如绿鬓疏。西北阑干天咫尺，欲乘黄鹤却踌躇。  

○次韵卢疎斋就以赠别二首  

百川昼夜流，万折不能止。群山势崩奔，终古乃在此。人生费推挽，三叹中夜起。潇湘有佳人，朗月鉴秋水。思之不可见，旷若隔千祀。相逢在岁晏，使我寝食美。又言当远别，东去数千里。何由小踌躇，招招彼舟子。  
芥拾琥珀针，不言自相得。留君我无辞，送君我无力。愿君加餐饭，努力崇明德。江空余深寒，出入慎扶翼。梅花照清颍，梦寐耿玉色。矫首东南云，金门幸回忆。  

○舜举画棠棃练雀  

霜晕棠梨脸，风梳练雀翎。含毫心欲醉，开卷眼还醒。  

○送尹生归江西  

江汉秋深雁过稀，悠悠归思梦先知。输君去住无多事，顾我留行待几时。野岸晓光千棹急，平湖寒影数峰欹。拍肩试向洪崖说，傥有黄花觅一枝。  

○乔达之画江山秋晚图二首  

遮日西来正暮秋，买鱼沽酒醉船头。如今见画浑疑梦，知是南湖第几洲。  
别来事事可名家，独我空添两鬓华。天际有山归未得，远峰休着淡云遮。  

○渔翁图  

渔翁牵纑渔妇纺，膝上儿看掉车响。溪南溪北趁冬晴，水急船多欠新网。祝儿休啼手正忙，网成得鱼如汝长。  

○送完颜总管赴平阳  

汾水西南古晋州，双旌五马汉诸侯。庭无坐吏官班重，地有遗民帝化留。荆树春风夸列士，甘棠清荫羡高秋。征騑莫叹长安远，回首朝阳是蓟丘。  

○卢学士诗卷  

渺渺蒲江远，年年桂树秋。空余诗卷在，天地与长留。  

○七真山洞云观  

七真之山白云里，绛阙神宫半空起。祁君有志于君成，更赐雄材自天子。东临沧海西昆仑，森森翠节排天门。三更日射芙蓉色，六月石挂冰霜痕。山头髣髴清虚府，洞底阴岑太行路。青苔能识六龙车，明月长悬万年树。峰盘涧复气絪缊，瑶草金芝日日新。君王自有长生药，端拱无为万国春。  

○寄郑信卿参政  

阙下相看未忍分，过门谁料不逢君。竟参华省江南去，定有新声天上闻。夜静每劳瞻紫气，春深几欲和停云。豫章台下南归路，何日论心到夕曛？  

○上赐潘司农龙眠拂菻妇女图  

拂菻迢迢四万里，拂菻美人莹秋水。五代王商画作图，龙眠后出尤精致。手持玉锺玉为颜，前身应住补陀山。长眉翠发四维列，白氎覆顶黄金环。女伴骈肩拥孤树，背把闲花调儿女。一儿在膝娇欲飞，石榴可怜故不与。凉州舞彻来西风，琵琶檀板移商宫。娱尊奉长各有意，风俗虽异君臣同。百年承平四海一，此图还从秘府出。司农潘卿拜赐归，点染犹须玉堂笔。天门荡荡万国臣，驲骑横行西海滨。闻道海中西女种，女生长嫁拂菻人。  

○赵一德季润忠孝诗  

南昌赵氏子，早岁遭艰虞。骨肉不相保，万国为囚俘。释缚燕赵间，遂为郑家奴。荡荡天宇阔，亹亹日月徂。转瞬四十年，朝夕劳且劬。主翁岂无恩，不得齐民俱。主翁父子没，悉力持且扶。有客南昌来，解后谈厥初。问知家中事，五内犹摧刳。父兄死未葬，有母八十余。再拜主母前，涕泗下涟如。委曲陈其情，愿母哀其愚。主母为之悲，暂许奉康娱。星言整去装，策马登长途。山川日以异，旬朔奄相踰。日暮不留行，忽已臻其庐。升堂拜慈母，再世得相于。恸哭父兄前，邻里皆欷歔。生者幸少慰，死者归黄垆。主恩不可忘，母养不可虚。黾勉与母辞，复返郑氏居。主母惊且喜，左右咸欢呼。赵子令至前，授以咫尺书。汝孝通神明，汝义薄天衢。永为故乡民，汝去初踌躇。赵子再拜谢。洒血满襟裾。主恩一未报，何用早归欤。主翁积忠劳，封谥焉可无。穹碑表墓毕，逝将还故墟。主翁有遗嗣，无罪倏见诛。奋身伏王庭，誓死诉寃诬。白日回其光，天道划昭苏。岂独全郑门，高风动皇都。滔滔天下者，回首成榛芜。安知磊落人，沦此氓隶徒。飞檄下九天，大字旌其闾。郁郁文献邦，盛事映梅徐。母寿涉千龄，闻有驷马车。吾闻善必报，此理天不渝。我作忠孝诗，永激顽懦夫。  

○和陶诗  

秋风吹庭树，密叶潜销落。玄燕宁久翔，白雁纷南泊。清晨得樽酒，冥然还独酌。年运倏徂谢，春秋焉能托。依依仰先哲，缅邈空述作。江汉日东流，寒花绕丛薄。开卷抚休运，振衣望丘壑。  

○早行图  

万山回合路纡萦，独策羸骖款款行。却忆麻源三谷里，画桥携酒听溪声。  

建昌城西十有五里曰麻源第三谷，晋谢灵运遗迹在焉。公作山房藏书，间则携宾客燕游其间。或幅巾藜杖，独行田野，与樵夫野叟相问答。县小吏驰马值公城门，怒诟公，守城卒擒吏送公府，公命释之。人服公之容德云。  

○寿李秋谷  

微省星辰近，銮坡日月迟。上公开瑞旦，旧学蔚明时。玉管微阳动，宫壶喜气随。已应萧应昴，复说傅骑箕。琥珀苍松液，珊瑚碧树枝。茂生豪杰士，来作太平基。忆昔公初起，方时事已隳。艰虞身保障，谋议国蓍龟。赤手除蛟虎，丹心见藿葵。一朝周典礼，万世汉官仪。宗庙重钟簴，乾坤再柱维。秦阶寒耿耿，遐壤日熙熙。大小陈纲纪，神奸铸鼎彝。桂枝增秀发，蔓草极芟夷。乡校惟闻颂，朝廷总得宜。端由天子圣，亦在哲人推。昭代才何盛，斯文柄独持。立言成准范，析理贯书诗。余事归青史，新篇蔼素期。朝趋双阙内，夕梦北山陲。顾问常前席，论思每执规。力援寒畯溺，已视庶民饥。姓字喧童稚，仁恩被等衰。功高门似水，心静爵空縻。报主期尧舜，为臣志吕伊。山河分陕地，勋业太常旗。早达谦盈理，居多宠禄辞。战兢存夙夜，赑屃负安危。即此观天道，宜能永福绥。直为天下祝，不是老夫私。  

○孤云  

渺渺从何起，亭亭只自飞。朝随风鹤去，暮逐雨龙归。几度超沧海，多应点翠微。何时能借我？裁作羽人衣。  

○送武当张真人赴召祈雨南归  

圣主忧凶岁，真人下碧岑。云辞武当黑，雨入蓟门深。独抱回天力，常存济物心。两宫宣赐罢，归鹤杳沉沉。  

○长江归棹图  

蔼蔼天始晴，苍苍景将晚。江波日东流，游子何时返？  

○秋江钓月  

荷蓑非避世，持竿不求赏。夙抱江海心，宁为利名鞅。天明紫烟里，日暮清波上。四顾无人知，孤舟自来往。  

○题许仲仁墨迹 【一作诗卷。】  

残雪词林退食时，小窗开卷鬓如丝。音传正始谁同调？气逼元和稍自持。文字不随前辈尽，风流却许后人知。霜清日冷梅花瘦，独对炉熏看欲痴。  

○汪忠卿御史梅庵  

家住新安生虎林，绣衣风节老梅心。客来若问封侯事，笑指庵前月色深。  

○送札法经历赴山西幕  

我昔居南台，与君日相从。回首三十年，谓君已飞翀。及兹复相见，微名不偿功。虽蒙圣主知，进退何从容。好爵谁不縻，君视如飘风。宁为正直穷，不为壬巧通。歘起佐西幕，激烈孝与忠。别我升车行，念我双鬓蓬。君行展高材，一罄平生胸。我志在丘壑，睠焉息微躬。冥冥朝阳凤，夏雨生梧桐。寂寂涧底松，苍然岁寒中。勖哉君子心，庶用存始终。  

○邓教授致仕还江东  

积学今成老，遗荣不待年。归心彭蠡外，客思蓟门前。孤棹随飞鸟，长河合暮蝉。知几诚可尚，忽别独凄然。  

○次韵解安卿石假山  

夜瞻光怪昼生辉，数尺嵌岩旧见稀。欲献楚王忧刖足，怕逢织女误支机。斜当明月偏宜照，近逼红尘不敢飞。中庆堂中蓬岛客，相看不觉恋柴扉。  

○春江小景  

翠柳红桃春满天，鸳鸯鸂鷘乱平川。东风阅徧闲花草，惟有人无再少年。  

○送戴道士住天台  

君承恩命住天台，万壑千峰绕绛台。门外霞川浮溟涬，杯中云海接蓬莱。时同野鹤看桃去，或领山猿采药回。三十年前吾亦到，旧题应入白云堆。  

○重送戴道士 【并序。】  

予既作霞川诗送戴君提点，其所称述翰林从事邵生，为予言如此。后数日，太常博士虞伯生来言，君所适者越也，非天台。所谓霞川，乃在桃源，盖用以自号者。请更赋。  
被命将居越，扁舟指会稽。海云迎棹起，江月照人低。有道蟠龙虎，无生混鹜鸡。霞川随处是，何必武陵溪。  

○李伯时马  

龙眠画马真是马，一匹犹当万金价。参差粉墨见龙媒，渴饮长江柳阴下。我今老病无所求，但愿早赐归林丘。肩舆饱饭百不忧，闲看稚子骑犁牛。  

○赵大年小景  

匹马冲寒踏落花，杏园深处曲江涯。何如相对风轩坐，唤得渔船傍酒家。  

***◆吴文正公澄*** 【亦作澄。】  

澄字幼清，晚称伯清，抚州崇仁人。生三岁，授诗成诵。五岁，日记千余言。弱冠领乡荐，避地布水谷，纂次诸经，修正大、小《戴记》。至元二十三年，侍御史程巨夫奉诏求贤江南。征至京师，以母老辞归。大德初，起应奉翰林文字，除江西儒学副提举，三月移疾去。至大初，召为国子监丞。皇庆改元，进司业，谢归。诸生有不谒告而从之南者。英宗即位，拜翰林学士，同修国史。泰定初，为讲官，《英宗实录》成，亟命小车出都，遣官驿追不及，加授资善大夫。卒年八十五，赠江西行省左丞临川郡公，谥文正。有《草庐集》诗四卷。先生雅好邵子书，故其诗多近之。其句法超逸处，如「乔木啸清风，寒花醉香露」。「窗红开晓沴，草碧验春温」。「人定籁声寂，天旋斗柄移」。又《述怀》云：「悬知海上三山客，尘视人间万户侯。」《题大干庙壁》云：「身合沈江甘殉楚，心知蹈海胜归秦。」《芍药》云：「浅潮半醉流霞晕，清印初昏淡月痕。」俱清婉可诵也。先生尝作草屋数间，题其牖曰：「抱膝梁父吟，浩歌出师表。」程文宪知其意，题之曰「草庐」。故学者称草庐先生。初自京师归，廷中老成及宋之遗士在者，皆感激赋诗饯之。赵文敏公孟俯独书朱子与刘屏山所和诗三章以赠，识者叹之。先是许文正公倡教于北，而先生崛起于南。道统渊源，互相提唱。又不系乎词章之工拙也。  

题诸葛武侯画像  
题渔舟风雨图  
题张尹书巢  
题吕公干谒不遇手卷  
题伯时马  
跋牧樵子蒲萄  
题雪洲图  
寄题无波亭  
题皮如心行囊中画竹图  
题山水图  
题和靖观梅图  
彭泽遇成之之京都  
建康西江避暑用滕玉霄韵  
送富州尹刘秉彝如京  
送唐教导往见乡先达  
豫章贡院即事奉和云林提举晚春闲居旧韵  
与张仲美别仍用前韵二首  
歌风台  
燕城  
立春日寓北方赋雪诗  
迭叶梅  
送国子伴读倪行简赴京  
夜坐次韵  
昼坐次韵  
客中即事次韵元复初郊行  
题倒骑驴观梅图  
次韵杨司业牡丹  
题简斋陈参政奏稿后  
次韵息窝道人远寄  
题阁皁山  
送人游武昌  
贡院校文用张仲美韵二首  
雪岩诗  
次韵灵兴避暑  
饯王讲师分韵得波字  
谈经次韵夏编修  
送杨志行赴闽海照磨效其体  
送涂君归淛  
赠人求赙  
江西秋闱分韵  
雪谷早行为张允中作  
次韵杨司业  
湖口阻风登江矶山观涛  
次韵玉清避暑  
玉霄诗赠王成教谕  
八骏图  
过枯河  
题牧牛图  
和桃源行效何判县锺作  
怀黄县丞时避乱寓华盖山  
书李伯时九歌图后  
采石渡  
泗河  

○题诸葛武侯画像  

含啸沔阳春，孙曹不敢臣。若无三顾主，何地着斯人。  

○题渔舟风雨图  

蓑笠寒飕飕，一篙背拳曲。有人方醉眠，酒醒失茅屋。  

○题张尹书巢  

酰鸡瓮里天，露蝉壳外身。此巢何处着？六合一微尘。  

○题吕公干谒不遇手卷  

持钵空归雪满天，地炉几日断炊烟。妻儿不作啼号态，刚信炉灰冷复然。  

○题伯时马  

骁壮云连力气粗，惯看驰突暗中都。如何得此真龙种，消得千金买画图。  

○跋牧樵子蒲萄  

芸香楼上汗成珠，起趁清风为扫除。见此西凉甘露乳，泠然齿颊出寒酥。  

○题雪洲图  

向来洲上雪漫漫，僵倒诗人一屋寒。洲上雪消人亦徙，画图犹作雪中看。  

○寄题无波亭  

长江远壑几飙回，雪屋银山巨浪摧。最喜此中澄一镜，微风不动月常来。  

○题皮如心行囊中画竹图  

畴昔江乡识此君，清风凛凛动霜筠。被谁点染移将去。也受京华半面尘。  

○题山水图  

远树疏林映晚霞，江心雁影度平沙。谁人写我村居乐？付与岩前处士家。  

○题和靖观梅图  

一枝春信到孤山，冰雪 【肌】 【饥】 肤不觉寒。月下水边看未足，折来更向手中看。  

○彭泽遇成之之京都 【并序。】  

予有集贤之命，与修撰虞伯生俱乘驿而北。于彭泽邂逅曹成之训导，将观上国，为赋此。  
人海茫茫名利场，盛年快意一观光。顾予白发归来晚，羞过渊明五柳庄。  

○建康西江避暑用滕玉霄韵  

石头城下看淮山，羡杀白云终日闲。寄语醉中彭泽令，如何飞倦始知还。  

○送富州尹刘秉彝如京  

六载心如一，今朝船欲东。我来期数数，公去忽怱怱。别意万里外，交情词组中。自怜栖病鹤，不得逐长风。  

○送唐教导往见乡先达  

谓余将有适，暂此辍弦歌。城市嚣尘远，山林遗逸多。树膏苏隰稻，凉意到庭柯。为问躬耕者，忧饥思若何？  

○豫章贡院即事奉和云林提举晚春闲居旧韵  

客里秋光好，归心不厌迟。墙低孤塔见，院静一帘垂。隔纸闻风怒，临阶看日移。宛然似三径，未负菊花期。  

○与张仲美别仍用前韵二首  

乡邻应怪我，何以独归迟？木末芙蓉发，帘前果臝垂。夜寒知露重，秋老验星移。南浦今番别，重来傥可期。  
已了公家事，归寻小洞天。友吟留别句，官办送归船。夜月各千里，秋风又一年，但当频寄字，悃恳问安眠。  

○歌风台  

黄屋巍巍万乘尊，千秋游子故乡魂。韩彭自取夷三族，平勃那堪托后昆。湛露迄今王迹熄，大风终古霸心存。当时尽自规模远，谁起河汾与细论。  

○燕城  

燕络中原东北去，吴通上国古今奇。五千里外只如此，数百年来幸见之。吊望诸坟吾有泪，击渐离筑世无知。西山绵亘三关险，日日毡车铁马驰。  

○立春日寓北方赋雪诗  

腊转洪钧岁已残，东风剪水下天坛。剩添吴楚千江水，压倒秦淮万里山。风竹婆娑银凤舞，云松偃蹇玉龙寒。不知天上谁横笛，吹落琼花满世间。  

○迭叶梅  

罗浮梦断杳无踪，冰雪仙姿两两逢。缟袂怯单寒后袭，粉妆嫌薄晓来浓。迎风一笑知颜厚，临水相看见影重。道眼只将平等视，玉环飞燕总天容。  

○送国子伴读倪行简赴京  

潋滟离杯泛九霞，还家未久便辞家。出门恻恻重闱远，前路漫漫万里赊。不怕狂风妨去鹢，偏愁寒月照栖鸦。诸生凝望须君至，共赋新诗赏雪花。  

○夜坐次韵  

物情自适更谁禁，草际萤飞鸟宿林。鲁叟尔来无梦寐。蜀庄此去只冥沈。客中又见秋风起，夜半初闻木叶吟。凉意逼人眠不得，坐看孤月到天心。  

○昼坐次韵  

静中不觉暑难禁，况复身居七宝林。槐国避焚封蚁出，石盆趋冷戏鱼沈。蚊将伺暮深深聚，蝉未知秋恳恳吟。只有道人方燕坐，清香一缕起炉心。  

○客中即事次韵元复初郊行  

客中又过二分春，闻道千红百紫新。雨到庭隅长芳草，日窥窗隙弄游尘。悬知万里只如此，孤坐一堂还可人。不信却须凌倒景，九天楼阁倚长身。  

○题倒骑驴观梅图  

玉妃一笑本无猜，拗性驴儿去不回。见面可怜交臂失，留情聊复转身来。月凝绝艳骎骎远，风送清香欵欵陪。雪里吟翁吟弗就，过时却与恼痴呆。  

○次韵杨司业牡丹  

谁是旧时姚魏家，喜从官舍得奇葩。风前月下妖娆态，天上人间富贵花。化魄他年锁子骨，点唇何处箭头砂？后庭玉树闻歌曲，羞杀陈宫说丽华。  

○题简斋陈参政奏稿后  

君臣密勿绍兴中，文物依稀贞观风。三幅奏篇存雅制，诸家题字总名公。已闻玉匣人间见，空想银钩天上工。百八十年如一梦，摩挲遗墨视梦梦。 【绍兴参政简斋陈公奏稿三幅，其一谢御赐临王羲之玉润帖，其二为奉旨辨欧阳询书真伪。淳熙、绍熙葛、周、洪、尤、谢、杨、章、楼，以至庆元、嘉泰、开禧诸名公题跋者，凡十八人。盖百八十年于兹矣。澄得肃读，感慨系之。临川吴澄谨书。】  

○次韵息窝道人远寄  

饮罢金盘玉露杯，和阳消息到寒梅。月华夜照昆仑顶，雪浪春融滟滪堆。此事一行嗟便废，迷途未远幸归来。高斋久久高人迹，砌面重重封绿苔。  

○题阁皁山  

汉吴仙迹两峰齐，欲拾瑶华路恐迷。宝殿青红疑地涌，林峦苍翠接天低。九重香案分云篆，八景琅函记玉题。仙鹤翔空清似水，步虚声在朶云西。  

○送人游武昌  

丈夫落落志四海，俗士拘拘守一途。羡子春秋当壮日，结交豪俊必通都。孤舟惊浪千堆雪，片纸长江万里图。历览山川俱遍了，归来我欲问今吾。  

○贡院校文用张仲美韵二首  

棘闱校艺日如年，生怕谈经说用燕。执笔敢矜修月手，称心得似顺风船。鉴衡遇物元无意，竹帛书名固有天。裁决至公还自乐，赓诗何惜费长笺。  
文弊东都六百年，初唐犹似说张燕。障川亦有回澜手，航海应无到岸船。韩祖苏孙星北斗，周情孔思日中天。与君共此谈生事，敝帚千金一幅笺。  

○雪岩诗  

木长柔枝草长藤，凤凰冈下老云仍。清名寂寂无名叟，白发萧萧有发僧。晴霰撒珠泉喷薄，暮烟凝翠石崚嶒。寒山生怕人饶舌，唤作雪岩渠不。  

○次韵灵兴避暑  

书窗候曙色，纸白朝复朝。自闻雨声断，不厌日气歊。一襟夏籁爽，万虑春冰消。空中九畹香，飘下袭桂椒。夜堂月影清，剧谈神境超。晓辔露蹄湿，前瞻天宇昭。灵峰存旧迹，方士构新寮。共寻幽栖胜，未计归程遥。忽悟种植理，嘉禾生柔苗。回眸睇仙娥，示以髧髧髫。叩头礼阿母，赐以婉婉娇。黍炊邯郸枕，树响箕山瓢。食已问前路，征人趁良宵。此时别绪恶，风纛寸心摇。明晨喜机动，霞晕双脸潮。梦云兰茁芽，惊见梓附桥。先期合桐君，为子歌椒聊。登阁望芙蓉，麻烟起蒸窑。悬知及问子，笑语谷口嚣。亲欢怡怡奉，客话欵欵邀。广厦足清美，高田尚枯焦。萃翁纳沟愧，长愿阴阳调。彼哉隔幻膜，豢养祗自骄。谁怜作苦者，尘甑午腹枵。道眼洞一视，仁声彻层霄。脱除小窠臼，蜕壳非蝉蜩。  

○饯王讲师分韵得波字  

夫君鸾鹄姿，早荫青青柯。天风忽摇落，匿影逃虞罗。堂堂少微翁，阔视海一蠡。闽山初识君，有如欧得坡。违离十年余，契义矢靡他。朅来漳江濆，千里重经过。青眼两熠耀，白发各挪挱。朝饮共谈谐，夜灯对吟哦。交情政尔欢，别意今如何？谓有神官招，道妙相缕覼。去去不可留，船头漾春波。寅轩窗外月，清夜照薜萝。颓然一翁老，顾影独婆娑。我欲丏剩馥，亦复成蹉跎。目极象山云，仙岩岌嵯峨。幸君勿我遗，频寄别后歌。  

○谈经次韵夏编修  

六经在天下，浩瀚若河汉。东流竟日夜，万世资溉灌。辽哉去圣久，原远末益散。竞持郢书说，孰别鲁鼎赝。鸡鹖物之微，犹自了晨旦。云胡有目人，莫覩星宿烂。新安巨子出，毫缕密分辨。嗟予童而习，弱质少勇悍。续绠钩其深，事倍功未半。吾乡有奇彦，京国逞纵观。顾予虀梦中，快甚汤液汗。妙句发心声，严严气魁岸。相期五色瓜，剖实得犀瓣。  

○送杨志行赴闽海照磨效其体  

负痾出京华，息担憩江介。解后玉雪姿，乘陵尘嚣外。嘉名昔屡闻，良觌今一快。谈谐每欣豫，晨夕数期会。藉此慰羁孤。胡然倏离背。天书下司臬，海峤备寮寀。阳乌方赫曦，驿骑促徂迈。去矣君弗留，怀哉我奚赖。  

○送涂君归淛  

昨岁抱琴来，今兹抱琴去。委质随长风，断蓬与飞絮。一家蠡湖南，一住西湖东。两地各缱绻，寸心漫怔忡。浮云岂无依，倦鸟亦有栖。迎门穉妇笑，索果娇儿啼。归装春袖薄，荒径春华落。理曲到求凰，何人悲别鹤。  

○赠人求赙  

德甫死数月，家贫不能葬。其子泣告予，听之为惆怅。予谓其子曰，今日汝宜往。汝父在世时，满眼知识广。高闳惯奔走，所事尽豪爽。资财既饶裕，意气亦倜傥。故人之子至，宁不动念想。生死见情谊，真实非勉强。应有郭元振，钱送几万镪。应有柳仲涂，金馈几千两。尧夫清廉吏，麦且五百饟。子瞻酸寒儒，绢且四十丈。彼但抽毡毛，此已归泉壤。汝其试扣门，伫看赙盈帑。予助嗟薄少，忝作汝父党。苏诗赠季明，鄙语谩相仿。  

○江西秋闱分韵 【并序。】  

延佑四年秋，江西府中书省钦奉天诏第二举进士。典校文者七人，或居千里外，或居千里内，一时至，来集于兹。晨夕相亲，亦云乐矣。其将别也，能无情乎。乃九月九日，开尊畅饮。登楼远眺，秋意满目，悠然兴怀。酒阑，以「日月依辰至，举俗爱其名」为韵，各赋古诗一首。爰记良辰会聚之乐，且抒异日离索之思焉。  
一天秋意满，淡泊散微叆。羁栖滞公馆，朓朒忽已再。佳辰遘九日，节物两冥昧。东篱黄花吐，应笑我安在。天网罩群髦，驱使及我辈。白袍蚁蜂聚，黑字蛇蚓态。居然三千牍，负以几牛背。妍媸属镜鉴，踳驳混铅黛。披条索其华，掇撷纷琐碎。临文费三思，抚几时一嘅。皇心天广远，鸿泽海汪濊。猗欤际休明，光垢勇砺淬。谁能日锄耨，沃衍有荒秽。继今获小成，力学期大耐。异时国君臣，彪炳丽昭代。此中断金侣，清气浮沆瀣。缱绻胶漆情，颉颃璚瑶佩。忽谓岁华徂，共希贤哲配。道崇极所跻，厚德重弥载。临别无媚言，努力各自爱。  

○雪谷早行为张允中作  

路绝人踪失关隘，槎枒老树森矛介。两间寥廓净无尘，谁剪天花遍飞洒。风絮当头零乱舞，兹游浪□平生快。蹇驽瘦骨真耐寒。踏破鸿蒙新色界。应不是奇谟李常侍，夜发文城薄淮蔡。又不是直谏韩侍郎，远谪潮阳出秦塞。面梨冻帖髭缀银，何事催君早行迈。君不见古昔闭门僵卧人，高似灞桥驴背偿诗债。  

○次韵杨司业  

春夏华荣变衰歇，颓飙刮肌山露骨。骚人望秋悲泬寥，忽见小春梅蘂发。顿然喜气排寒冬，不管天令严鈇钺。古来蹈道如蹈水，与汩与齐偕出没。坐中白昼对羲皇，门外黄埃自城阙。只怜郭璞注虫鱼，或误蔡谟啖蜞■〈虫越〉。争似冥冥云翼远，静看滑滑霜蹄蹶。公桑十亩迩洙泗。我菊一区连楚越。悬知真乐在曲肱，到处扁舟堪散发。我能振袂从公游，分我南溪半风月。  

○湖口阻风登江矶山观涛  

狂风吹人浑欲倒，瑟瑟寒声动秋草。扪萝径上矶头山，万顷江湖波浩渺。怒鳞云鬣奔腾来，眩目快心千样好。向曾观海难为观，回首匡庐青未了。玄云作帽深蒙头，五老藏昂元不老。何时月夜水镜净，漭荡澄虚纳苍昊。着我峰尖伴老人，坐看海东红日杲。  

○次韵玉清避暑  

廛西水北有佳处，五月六月泠泠风。移将上界清净下，岂与尘世热恼同。若人睡厌黄琉璃，晓梦惊走红守宫。起来忽忽动逸兴，倒指畴昔闲过从。相邀采真无何境，嗒然熟视谁长雄。谈边了悟蝉蜕壳，区中局促鸟在笼。杯行笑语各忘倦，西景徐射宝藏东。归来剩带烟霞馥，一眉初月浮高空。新诗追纪昨游胜，泉思涌出清无穷。善观惭我非季子，世业早已荒寿梦。况加白雪不易和，欲待他日不怱怱。坐间政尔挥白羽，门外又报来青童。和篇两地一时至，灿灿星斗罗璇穹。旋温镬汤抽茧绪，陡觉平陆生奇峰。拟代移文谢幕府，且卷片玉还冰翁。  

○玉霄诗赠王成教谕  

玉霄山人通身酒，淋漓醉墨龙蛇走。偶然山边行一匝，揽取云烟十之九。如何止分山半截，不谓此山可全有。归来小立象山巅，俯视群山俱培塿。  

○八骏图  

阴山铁骑千千匹，雨鬣霜蹄神鬼出。风驰云合暗中州，蹂尽东宾西饯日。岂皆騕褭与蜚黄，拓土开基功第一。忽于纸上见八骏，穆满所乘最超逸。如今已死骨亦朽，漫向毫端趁毛质。当时造御天上艺，仅到瑶池王母室。暮雪霏霏《黄竹》歌，日行三万竟如何？逢时莫问才高下，只与论功孰少多。  

○过枯河  

高堂出郭二舍近，午憩东阳安乐镇。双堤对峙似城墙，中坳一道如壕圳。驱车下坂抵坳行，低平尽处还复登。半坳一门字斗大，滨盐沧盐两分界。不知此是古黄河，且行且顾心疑怪。前询父老为予言，河北山东此处分。滨隶河南沧隶北，河流已改界仍存。古河来自白马渡，东过开州城下去。遂入沧河越鲁河，入海当年犹此处。自从六七十年来，南趋梁汴会于淮。河患古来兖州极，今日兖州河道塞。忆昔初通禹贡时，道元渔仲遍参稽。万语千言俱纸上，亲见亲闻今指掌。振古黄河北道流，渐渐南移天地秋。今径与淮同入海，北行无用济河舟。世事古今大奇变，岂但蓬莱更清浅。他年欲续《山海经》，聊述此诗纪闻见。 【圳、甽同，子浚切。】  

○题牧牛图  

树叶醉霜秋草萎，童驱觳觳涉浅溪。一牛先登舐犊背，犊毛湿湿犹未晞。一牛四蹄俱在水，引脰前望喜近堤。一牛两脚初下水，尻高未举后两蹄。前牛巳济伺同队，回身向后立不移。一牛将济一未济，直须并济同时归。此牛如人有恩义，人不如牛多有之。人不如牛多有之，笑问二童知不知？  

○和桃源行效何判县锺作 【丙子十二月。】  

冀州以北健蹄马，一旦群嘶庐霍下。睢阳不遇双貂公，总是开关迎拜者。燎原焰焰春复春，不惟捧水惟益薪。海门浪沸会稽坼，血泪交流草莽臣。举手日边远与近，不知官守何人问？仲连未即蹈东海，元亮至今尚东晋。桃源深处无腥尘，依然平日旧衣巾。拟学渔郎棹舟入，韩良宁忍终忘秦。  

○怀黄县丞 【申。】 时避乱寓华盖山 【丁丑四月。】  

丞君丞君天一所，十日不共床头语。粤从天纪涣散来，大半英雄化儿女。举世张颐啖粪壤，君独吐之不肯茹。举世眯目蒙埃尘，君独去之不肯处。大鹏垂翅何人怜，神龙失水痴獭侮。当道林林立虎豺，深山处处多蛇鼠。不堪啸聚没复出，近来眠食闻几阻。奔逃无间天阴晴，腹背浴汗头沐雨。心如清水到底洁，身寄白云深处住。伯夷叔齐上追踪，浮丘王乔与为侣。洞岩殷殷生风雷，仙馆沉沉锁烟雾。山蔬可羹买米炊，何须更学农与圃。有儿读书绍家风，有客清谈忘世务。我自远来亦云乐，寻又别去徒延伫。二亲定省不可旷，安得终岁矻矻万仞冈头论今古。  

○书李伯时九歌图后  

李家画手入神品，楚贤流风清凛凛。谁遣巫阳叫帝阍，为招江上归来暾。音纷纷，音纷纷，柱高辰远聪不闻，扶桑初瞰海横云。司命播物泥在钧，洪纤厚薄无齐云。公无渡，公无渡，冲风起，螭鼋怒，夜猿啾啾天欲雨。天欲雨，迷归路，岁晏山中采兰杜。灵修顾，顾复去，莫怨瑶台神女妬。坎坎鼓，进芳醑，耻作蛮巫小腰舞。千年往事今如新，摩挲旧画空怆神。腾身轻举一回首，楚天万里江湖春。  

○采石渡  

流波万斛忠臣泪，遗迹千年采石矶。南北于今失天限，江山如昨怆人非。新潮寂寞阴风怒，旧冢荒凉落月辉。一去不来虞雍国，当时渡马更秋肥。  

○泗河  

泗堤四望尽平原，丛苇荒茅十室烟。淮北更无生草地，江南已是落花天。阴风汹汹浮孤艇，春雨蒙蒙冥一川。只有渔翁犹世业，长蓑短笠浅滩前。  

***◆吴参政当***  

当字伯尚，幼清之孙也。少侍其祖至京师，补国子生，至正初。以荫入仕，荐为国子助教。预编纂宋、辽、金三史，除翰林修撰，累迁直学士。江南兵起，拜江西肃政廉访使。为忌者所构，左迁抚州 【路】 【络】 总管，寻罢之。已而知其功状，擢行省参知政事。时陈友谅已陷江西矣，遣人辟之，坚卧以死誓。乃舁床载送江州，终不屈，隐于吉水之谷坪，逾年卒。所著有《周礼纂言》及《学言稿》。  

浔阳舟中三首  
赠樊秀才  

○浔阳舟中三首  

百年头上着乌纱，一日江边踏钓槎。病似相如空有赋，贫于杜甫更无家。渔歌楚楚蒹葭月，樵笛村村踯躅花。事业已随兵燹尽，青门惟守邵平瓜。  
天地无情泪眼枯，故园松菊久荒芜。秋风屋破从谁葺？春酒家贫祗自沽。万里关山劳梦寐，孤舟烟雨落江湖。渥洼龙种空相忆，云汉迢迢不易呼。  
伏枕移床向小舟，江头渔父问何由？风波接棹鱼龙冷，烟草迷津雁鹜秋。往事几年怀内顾，狂澜百折任东流。草玄不守扬雄宅，垂白空添宋玉愁。  

○赠樊秀才  

忆昨承恩乞鉴湖，几回清梦谒神都。葡萄天马来边徼，秔稻云帆出越吴。旸谷吠晨惊蜀犬，神祠乘夜托城狐。龙钟卧病空筹策，万里云霄羽翮孤。  

***◆元总管淮（金囦吟）***  

淮字国泉，别号水镜，临川人。徙于邵武。至元初，以军功显闽中，官至溧阳路总管。尝有诗云：「截发搓绳联断铠，撦旗作带系金创。卧薪尝胆经营了，更理毛锥治溧阳。」溧阳为金陵上邑，至元丙子，升为溧州，继改溧阳府，又升为路。水镜以丁亥秋之任，庚寅春，因公到省，乞改作孤州，少苏民力。作诗云：「此来为远客，归去作闲人。」又云：「问归行李轻如羽，沿路吟诗有一船。」其廉退之风可想也。所著《金囦吟》一卷。  

石砚行  
小满  
访屏风山  
人日书怀  
春词  
午寝  
凤凰台  
南园新柳  
春游忆武阳  
春闺  
赏春楼书怀  
郊行  
寒食  
南圃杏花  
文妇词  
北望  
秋闺  
石头城二首  
望淮楼  
秋江远兴  
天水鉴对月  
立春日赏红梅  
南楼  
苏堤秋宴  
端阳新月  
水竹轩乃余退居之所政与熙春樵岚相邻朝暮之间云烟变态四时之景气象万千其画工吟笔之所不能尽者皆致吾书窗几席之间因赋樵岚闲居水竹轩土字韵邀好事者和之  

○石砚行  

溧阳渺渺红尘杳，讼牒簿书何日了？日斜犹自未休衙，欲寝楼头已催晓。政出多门空扰扰，休夸金印大如斗。君不见古人惜砚如惜珪，端溪妍丑纷不齐。此来囊中无一锥，但携石砚作亲随。官罢奚奴背归去，浓磨香墨赋樵溪。  

○小满  

子规声里雨如烟，润逼红绡透客毡。映水黄梅多半老，邻家蚕熟麦秋天。  

○访屏风山  

独出南关访翠微。钟楼佛阁霭霏霏。草根缚笔题墙了，更与山僧伴话归。  

○人日书怀  

丽日池塘冻水消，嫩红娇白见芳苗。郊原雪霁东风软，篱落梅残碧玉雕。便好踏青穿细草，不妨携酒骤鸣镳。遥怜九曲沙堤畔，多少鹅黄上柳条。  

○春词  

绣被春寒掩翠屏，家常只系石榴裙。鲛绡误落花砖上，旋向沉香火上熏。  

○午寝  

莺来踏碎乱红翻，尽日帘垂昼永闲。午睡觉来香味远，金猊犹有鹧鸪斑。  

○凤凰台  

此地可消忧，长江不断流。桥边朱雀市，城外白鸥洲。凤去名犹在，潮回浪倒收。六朝春梦散，遗迹在荒丘。  

○南园新柳  

万缕依依带嫩黄，斜穿红杏弄疏狂。昼长舞得东风困，半倚秋千半拂墙。  

○春游忆武阳  

绕郭烟岚溪上来，千峰碧玉一环开。红云岛上熙春路，帘幕重重阚楚台。  

○春闺  

杏花零落燕泥香，闲立东风看夕阳。倒把凤翘搔鬓影，一双蝴蝶过东墙。  

○赏春楼书怀  

醉尽春风兴未阑，饮豪惟恐玉杯干。狂风横雨春能几，卧酒吞花意自宽。役役奔名腰似沈，区区竞利鬓如潘。人生最是闲为贵，不待三年即挂冠。  

○郊行  

城东一簇野人家，门枕清流浅带沙。篱角欲晴喧燕雀，门前过雨湿桑麻。桥因春水三番断，柳碍东风一向斜。景物似知寒食近，村村开徧野棠花。  

○寒食  

城西烂熳拆桐花，珠翠郊原散绮霞。试问溧阳新燕子，今年寒食又无家。  

○南圃杏花  

燕脂万点怯轻寒，蓓蕾枝头绛雪干。昨夜南园春雨过，玉人晓起揭帘看。  

○文妇词  

掠起云鬟赋小诗，文窗昼永笋初肥。木香架畔蔷薇落，帘幕无风燕子飞。  

○北望  

公余信步上谯楼，云淡天低万里秋。遥望神州烟霭里，夕阳红处是瓜州。  

○秋闺  

团扇初随碧簟收，画帘归燕尚迟留。闲阶弄影穿明月，笑捻流萤说早秋。  

○石头城二首  

石头据险昔人城，断壑连山接杳冥。豪杰尽随流水去，年年江上草青青。  
霸业回头一笑空，山河千古送英雄。眼前几许兴亡事。尽在秦淮落照中。  

○望淮楼  

向晚登楼望远山，浮云密处是长安。无诗可说淮头事，独倚西风十二阑。  

○秋江远兴  

移舟买酒近菰蒲，北望扬州有若无。雁字欲书兴废字，长天无语接平芜。  

○天水鉴对月 【戊子小春。】  

昨夜新霜酿晓晴，晚霞入海耀南闽。可怜天际乡关月，也到金囦照旅人。  

○立春日赏红梅 【己丑。】  

昨夜东风转斗杓，陌头杨柳雪纔消。晓来一树如繁杏，开向孤村隔小桥。应是化工嫌粉瘦，故将颜色助花娇。青枝绿叶何须辨，万卉丛中夺锦标。  

○南楼  

向晚西风入翠微，楼西一隙透斜晖。寒蝉底事声凄切，催得飞鸦打阵归。  

○苏堤秋宴  

南北高峰锁翠云，山藏楼阁带烟轻。欲雕杨柳犹贪舞，半破芙蓉未老成。波底画桥天上动，湖边珠翠镜中行。水晶万顷浮波面，照出孤山分外清。  

○端阳新月  

五月初三后，天衢夜不扃。遥看一痕月，搯破楚天青。  

○水竹轩乃余退居之所政与熙春樵岚相邻朝暮之间云烟变态四时之景气象万千其画工吟笔之所不能尽者皆致吾书窗几席之间因赋樵岚闲居水竹轩土字韵邀好事者和之 【录二。】  

水镜得闲居，修竹荫轩庑。樵岚城市外，迥有山林趣。幽窗宜习静，孤坐忘百虑。风枝正韵秋，寒叶更飞雨。兹来息奔走，即此成燕处。道胜物自轻，权势皆粪土。  
容膝坐小轩，野兴厌廊庑。潺潺水竹幽，寓此得佳趣。忧道轻黄金，身外何足虑。水镜莹无尘，竹圃自烟雨。幽栖虽寡徒，笔砚可同处。更喜芋区旁，尚有种瓜土。
