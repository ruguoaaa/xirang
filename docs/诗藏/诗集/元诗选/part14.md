---
title: 第14部分
index: true
icon: editor
order: 14
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选二集•辛集  

九灵山人戴良（九灵山房集）  
贞素先生舒頔（贞素斋集）  
舒□□远  
舒□□逊  
苕溪渔者郯韶（云台集）  
山阴道士刘永之（山阴集）  
南湖先生贡性之（南湖集）  
龟巢老人谢应芳（龟巢稿）  
青村先生金涓（青村遗稿）  
东山先生赵汸（东山存稿）  
环谷先生汪克宽（环谷集）  
郑□□洪（素轩集）  
朱处士希晦（云松巢集）  
雁山老人吴志淳（主一集）  
甘布衣复（山窗余稿）  
闻过先生吴海（闻过斋集）  
杨博士翮（佩玉斋类稿）  
清辉主人沈右（清辉楼稿）  

***◆九灵山人戴良（九灵山房集）***  

良字叔能，浦江人。少学文于柳待制贯、黄侍讲溍，学诗于余忠宣阙，皆得其师承。起为月泉书院山长。至正辛丑，以荐授淮南江北等处行中书省儒学提举。然时事已不靖，无可行其志。乃携家浮海至中州，欲与豪杰交，而卒无所遇，遂南还四明。四明多山水，耆儒故老往往流寓于兹，因相与宴集为乐，酒酣赋诗，击节歌咏，闻者悲而壮之。洪武壬戌，召至京师，试文词若干篇，留会同馆，命大官给饍，欲官之，以老病固辞，忤旨待罪。次年四月，卒于寓舍，年六十七。叔能世居九灵山下，自号「九灵山人」。有《九灵山房集》三十卷。王袆谓其诗质而敷，简而密，优游而不迫，冲澹而不携，上追汉魏之遗音而自成一家。叔能自元亡后，故国旧君之思，往往见于篇什。其自赞曰：处荣辱而不二，齐出处于一致，歌黍离麦秀之诗，咏剩水残山之句，则于二子，庶几无愧。苏伯衡赞其画像曰：其跋涉道涂也，类子房之报韩，其傍徨山泽也，犹正则之自放，叔能殆欲终其身为有元之遗民者欤！  

咏怀三首  
和沈休文双溪八咏  
筑新居  
还旧居  
饮酒  
忆胡仲申  
岁暮迟宋潜溪  
寄许存仁  
杨本初见访别后却寄  
答李宁之  
丁酉除夕效陶体  
正月五日游石门怀所迟客  
题兰溪东峰亭  
陪锺伯纪游溪南山  
寄王子充  
送人赴广信军幕  
送人从戎  
送人归姑熟  
城东会饮送王天锡  
题爱柏轩  
送刘仲修  
赠别吕用明  
使客还自建昌  
同子充浚仲游北山夜宿觉慈院  
登鹿田  
赠别祝彦明  
双剑篇  
秦镜歌  
白纻歌  
凉州行  
短歌行  
除夜客中  
郡斋度岁二首  
寄宁之鹏南兄弟二首  
投王郡守  
投同佥公  
郡斋守岁  
剑池送人  
登尧峰  
对雨金达可送酒至  
徐叔度遗纨扇  
次韵宿西山  
送陈同知  
治圃四首  
泛石湖  
雨后泊秀州城下忆僚友作  
至杭宿钱塘驿  
泛西湖舟中作  
游吴山承天观  
抵富阳宿县治作  
次场口  
至古城饮冯氏家  
望九灵山  
泛海  
渡黑水洋  
望大牢山  
抵胶州  
宿高密  
过营丘  
至昌乐  
次益都  
题刘凝之骑牛图  
题平章公所藏天马图  
次韵春雪禁体  
湖州行送人作郡  
送归安丞  
除夜客中二首  
岁暮留别  
自定川入海  
渡黑水洋  
次大牢山下  
至胶州  
宿高密  
过营丘  
寓昌乐  
次益都  
送班景道  
送路理问出使太原  
次韵游宝华寺  
渡海  
黑水洋  
登大牢山  
至东胶  
次昌乐  
秋思  
忆汪遯斋二首  
三妇艳辞  
雉子班  
艾如张  
感怀八首  
游东湖  
游大慈山  
赠别汪定海二首  
客中写怀六首  
芳桥宴集分韵得两字  
游龙山  
游清泉寺  
永乐寺观先师柳公三大篆及诸石刻泫然赋此  
自定水回舟漏几溺  
......  

○咏怀三首 【以下山居稿。】  

结庐在西市，艺藿仍种葵。谓将究安宅，何意逢乱离。三年去复还，邻室无一遗。所见但空巷，垣墙亦尽毁。 【一作颓。】 久行得荒径，披拂认门基。我屋虽仅存，藿悴葵亦衰。本自住山泽，此悔将何追。  
庭前两奇树，常有好容色。年年遇霜雪， 【一作「雪霜」。】 谁谓寒可易。大道久已丧，末路多凉德。狐裘已适体，谁念寒涂客。古有延陵子，使还过徐国。徐君骨已朽，信义逾感激。解剑挂高树，至宝非所惜。此士难再逢，四顾吾何适！  
少小秉微尚，游心在六经。苒苒岁年迟，乃与尘事冥。入秋多佳日，何以陶我情。园蔬青可摘，新谷亦既升。命室酿美酒，一壶聊复倾。儿女在我侧，亲戚还合并。终觞无杂言，但说岁功成。至乐固如此，是外徒营营。  

○和沈休文双溪八咏  

登台望秋月，秋月光陆离。晻映西南楼，徘徊东北墀。凝华夺班扇，流辉鉴阮帷。三五晕尚圆，二八形已亏。爰有蓬鬓人，长怀桂殿思。辽城记吟咏，西园忆追随。愿以薄暮景，承君清夜晖。  
会圃临春风，春风弄新阳。驱烟入间户，卷雾出虚堂。响谷鸟将韵，穿林花度香。逶迤动中闺，骀荡经洞房。逐舞轻靡褎，传歌低绕梁。所悲金玉躯，遂烁佳丽场。时拂孤鸾镜，星鬓视飘扬。  
秋至愍衰草，衰草遍平陆。方晨露染黄，入夜风销绿。别叶有归声，故蕊无留馥。劲茎坐自摧，寒丛竦如束。彼物既如斯，我年宁不促。已失早生荣，敢冀晚凋福。何当即去兹，纵浪从所欲。  
寒来悲落桐，桐生在长林。积叶既阿那，攒条复萧森。排云正孤立，乘风忽哀吟。朽壤方有托，急霰非所任。轮囷龙门侧，憔悴峄山岑。不求削成圭，何待裁作琴。菲薄既非材，固无斤斧侵。  
夕行闻夜鹤，鹤鸣向天池。奇声傅月迥，清思逐风悲。寥寥度霄汉，噭噭伤别离。华亭侣既失，卫轩宠亦衰。卫轩非我顾，华亭尚余思。蟋蟀悟寒候，商羊识阴期。不有慕类心，此情那得知。  
晨征听晓鸿，鸿飞何处所。随阳弱水岸，违寒长沙渚。冥冥忆霜群，邕邕叫云侣。固将联匹俦，岂惟念羇旅。视夜已昭晰，度声尚凄楚。以之频感触，将何慰艰阻。帛书望不来，谁知我心苦。  
解佩去朝市，朝市路已迷。敢冀恩私被，但嫌朋好暌。彼谗起青蝇，我行玷白圭。寸心幸能亮，微命不终乖。及今去青琐，何日瞻泰阶。荒服固云忝，是道谅亦迷。安得同志士，三叹写余怀。  
被褐守山东，山东古于越。州城冒陉岘，岚气屡兴没。剖竹曰有行，思君不能发。指涂期阑暑，下车已凉月。汲黯薄淮阳，子牟恋魏阙。岂伊念川涂，固亦悲朝列。日月傥垂照，犹堪慰寂蔑。  

○筑新居  

挈杖去中林，卜宅江之边。江边多故庐，改筑架斯椽。左右皆废墟，南北尽颓垣。昔人固不留，遗迹尚依然。因之悟物理，盛衰恒递迁。世既异市朝，海亦变桑田。古来皆有是，念此一长叹。何以慰我怀，斗酒倾前轩。百世非所知，聊且乐当年。  

○还旧居  

自我远行游，故庐今始归。如何廿载间，旧事都已非。曳杖过比邻，相呼寻故知。不见垂白翁，但见初长儿。我园既稍葺，我田亦就治。种秫酿美酒，拾薪煮豆糜。一笑集亲朋，相从说暌离。以之感畴昔，俯仰多所悲。人生一世中，所忧渴与饥。力耕给其用，此外更何思。便当息吾驾，皓首以为期。  

○饮酒  

在昔童丱时，得年辄自喜。谓当羽翮成，青冥将立致。去去曾几何，已觉非初意。每思前日事，翻恨莫重遇。盛衰迭相寻，壮极老会至。曩也叹时迟，今焉惜年逝？人生已如此，有酒且须醉。  

○忆胡仲申  

点点阶上苔，鲜鲜为谁碧？已别旧年人，空余旧年色。我行东斋外，对之还尔惜。所思虽久违，犹有往来迹。  

○岁暮迟宋潜溪  

忽忽岁欲暮，骎骎春已迫。出门尚谁思，悲歌迟来客。客昔与我期，近在旦与夕。如何事多迕，月满且复魄。悲风一夜起，落叶满长陌。女萝虽有托，近亦辞松柏。万物会归尽，人岂无终极。而我与夫子，况皆年半百。前涂讵难知，玄发早已白。若不数相过，蹉跎深足惜。  

○寄许存仁  

一鸟方北来，一鸟却东飞。夫岂巧为避，羽短风迫之。方春游郡城，子有越上期。及今会吾里，而我复差池。常时隔远道，暌乖固其宜。岂意两相接，反更事多违。畏尘念弹冠，惧垢愿浣 【一作涴。】 衣。士有交臂失，如何弗予思。  

○杨本初见访别后却寄  

有客越中来，衣带越溪雨。既来还遽辞，耿耿不得语。譬如东轩月，偶此成宾主。浮云一与期，清光无定所。出门复入门，怅望夜将午。几向雨来时，念子溪之浒。事违人已衰，别多心更苦。朝来数鬓丝，近复添几缕。  

○答李宁之  

涸鳞思赴海，倦翮念归山。如何远游客，岁久不知还。世涂方扰扰，豺虎尚为患。久嫌军务劳，翻羡为客闲。夜雨滴愁梦，晨风飒颓年。丈夫虽耿介，亦或多苦颜。而我承结邻，独喜相追攀。未坚金石交，已枉瑶华篇。时时感嘉贶，相视两凄酸。岂不欲为答，情深谅难宣。  

○丁酉除夕效陶体  

亹亹冬春易，悠悠时运倾。一岁只今宵，胡能不心惊。我观寰宇内，谁非爱其生。其生竟几何？倏忽已颓龄。长风向夕起，寒雪没前庭。绿竹且就压，众草岂复青。万事尽如是，何须动中情。儿女方在侧，樽酒亦既盈。今我不为乐，后此欲何成。笑歌东轩下，且遂陶性灵。  

○正月五日游石门怀所迟客  

开岁已五日，良辰诚蹉跎。悟彼时鸟鸣，往游山之阿。平明发阴壑，亭午憩阳坡。崖障献奇峭，水木呈清华。幽谷既深入，茂林仍远过。迢迢蹊绝踪，隐隐泉啮沙。涉涧固洄沿，陟岘复巍峨。舍舆挹飞流，停策引芳柯。石畬忽云拥，岩度亦星罗。土啬念唐风，民勤怀豳歌。羽檄起淮甸，烽火连浙河。无地可投足，此山思结萝。良俦愆我素，荏苒当如何？长啸临逝川，汩汩感人多。  

○题兰溪东峰亭  

昔余驻兰阴，颇得溪山趣。日上东峰亭，遥望水东注。别去曾几何？重来已迟暮。一时同游者，大半发垂素。亦或卧空坟，翳彼梅花树。因之念所思，倚阑聊四顾。安知游目时，翻是伤心处。咄兹露电身，谁似金石固？此生总满百，会合能几度。独有溪上山，年年只如故。  

○陪锺伯纪游溪南山  

一春苦昏垫，今晨收宿霏。因忆谢公语，出游娱清辉。溪流深可厉，草露泫未晞。林木相映蔚，时禽递鸣悲。佛庐已高据，鸟道方仰窥。危峰枕楼阁，细竹拥阶基。窈窕趋南征，徘徊款东扉。倚阑眺悬瀑，企槛引松枝。地僻虑自澹，身闲意无违。此理谁识察，悟心惟朋知。  

○寄王子充  

燕燕何从来，其羽已差池。飞入华堂内，意在巢君帷。君帷岂不好，伤哉非故知。引去方未能，欲留复回疑。噭噭徒晓风，翾翾空暮闱。  

○送人赴广信军幕  

慊慊促夜弦，翩翩戒晨轴。临分将列觞，指景念出宿。羁思无定端，官程有成速。含思登回陌，抱疢度遥陆。前峰日衔岫，后蹊风出谷。欲投近村去，惟见远烟绿。冰溪渺森沉，玉山郁骈矗。方远悲路长，逾前叹期促。边障固优暇，边情易翻覆。赞政谅匪难，布德在所勖。古来固疆圉，岂皆藉颇牧。  

○送人从戎  

世事谅难必，伊人去从戎。平生二三策，乃用军帐中。东郊已春阳，北陌尚寒风。千里违邺城，几日到边封。汉帜正星罗，淮骑亦云从。已入青油幕，犹带骈角弓。愿言帷幄士，勉赞戎马功。但期膺厚赏，不忘捐薄躬。庶几边上人，咸识尔为雄。  

○送人归姑熟  

一官冒风尘，十载犯霜露。岂伊怀禄情，亦以娱亲故。长涂忽榛棘，四海益氛雾。父母且不知，妻子岂得顾。闽海非我乡，浙河幸余渡。谁知消息近，反使心魂惧。桑梓半不存，骨肉定何处。掩骼古则然，脱骖今岂遇。言归虽有期，悲情将焉诉。蓼虫昧葵堇，晨鸡识晦雨。君自处平世，安知我心苦。  

○城东会饮送王天锡  

阴崖敛暝霏，霜陆耀晴晛。萧萧落木多，绵绵衰草遍。开冬感徂物，列饮会群彦。美醑溢流霞，妍谈粲余绚。时髦非我匹，清尊岂余恋。行矣送将归，怅焉罢欢宴。引领阻云从，搔首叹蓬转。  

○题爱柏轩  

瑟瑟凉野风，竦竦寒城木。风劲木亦然，受命一何独。岁物已沦伤，高标谁赏录。偶荷主人恩，开轩向城曲。老枝扶户吟，密叶停窗绿。遂忘孤生悲，行享后凋福。有客正迷方，振衣时踯躅。愿为柏上枝，托荫归君屋。  

○送刘仲修  

名都郁佳丽，公室赫 【一作兼。】 弘敞。缤缤 【一作纷。】 集时彦，衮衮归世网。若人固忠勤，受命逾震荡。藩国简车徒，边亭巡境壤。道涂邈以敻，山川修且广。月宵抱影息，霜晨流念往。仰看零露团，俯听悲风响。景物劳梦思，驱驰罢心赏。去水无回波，长涂有徂鞅。临分恨莫留，搔首独长想。  

○赠别吕用明  

旅雁薄霄游，轻鸥掠水飞。相逢多间阻，所向有高卑。偶此风雨过，邂逅洲渚湄。翩翩形影乱，噭噭鸣声悲。日落水气寒，月高风景移。矰缴发中流，又复夜惊离。回翔空有志，栖宿定何时。飘飘天衢上，往慎子毛衣。  

○使客还自建昌  

埘鸡初戒曙，关吏已开晨。饬徒临迥陌，振楫发长津。四郊盛阴气，千里塞惊尘。艰难将使命，骚屑作行人。时值秋冬交，道经吴楚分。昔出方禡师，今还已归军。威迟良马劳，凄恻仆御勤。王事不可淹，谁知君苦辛。  

○同子充浚仲游北山夜宿觉慈院  

穷年厌喧嚣，今晨惬游衍。岂伊清旷怀，直为朋知展。指涂阳已升，入谷光未显。涉流既百折，寻山亦千转。停策树频倚，攀林芳屡搴。路夷始出幽，山暝复凌缅。佛庐既栖薄，僧榻聊息偃。地僻心自怡，俗远虑乃遣。明发有佳趣，胜处将历践。  

○登鹿田  

山北倦游览，山南纵攀援。苔滑岂可步，萝弱犹足扪。力竭转修蹊，险尽得平原。排峰作郛郭，列岫代墉垣。披拂趋兰社，靡迤入松门。奇石既罗径，初篁亦当轩。鹿耕事固远，仙化迹还存。野田遗旧场，孤冢秘精魂。感往情已剧，怀来念弥敦。学道值时阻，摄生逢景奔。何能弃缘业，即此穷朝昏。  

○赠别祝彦明  

怅望临荒蹊，驱驰骋遐步。江纡练月初，山标彩霞暮。天长路易迷，水深舟难渡。征人去不息，倦仆立相顾。此时悲送君，安能发不素。  

○双剑篇  

君不见干将冶铁铁不流，镆邪遇之剪指投。赫然炼成双宝剑，遂匿其阳以阴献。雌雄离隔经几年，一朝飞堕君侯前。乃知神物不虚授，必待英豪始联偶。从今永近君侯身，玉头珠口相鲜新。韬里束来白鹇尾，匣中藏却绿龟鳞。遭时未息干戈事，且为君侯充武备。黑犀中断未为奇，白蛇夜斩方称利。五山精，六金英。也曾埋没豫章城，时时紫气斗间明。占者已知吾国兴，君侯佩之可千龄。  

○秦镜歌  

玉之荣，石之英，光莹岂若秋金精。秋金之精铸镜成，良工锡以银华名。银华颜色如霜雪，携向秦宫叹奇绝。珊瑚台上吐菱花，玳瑁匣中生明月。夜筹已竭晓筹终，宫女对之难为容。云鬟被首黛渝色，我貌如心不堪饰。早知鉴心如鉴貌，汉兵敢犯咸阳道。咸阳汉殿空中立，秦镜团团昼飞入，至今鬼母夜深泣。  

○白纻歌  

阖庐宫中夜挝鼓，宫树乌啼月未午。玉缸提来酒如乳，白纻衣成向君舞。美人醉起行步难，腰间珂佩声珊珊。肯缘娇爱减君欢，宝钗堕地不敢言。宫中门户多无数，君恩反复日几度。明朝重着舞时衣，心中已道不相宜。  

○凉州行  

凉州城头闻打鼓，凉州城北尽胡虏。羽书昨夜到西京，胡兵已犯凉州城。凉州兵气若云黑，百万人家皆已没。汉军西出笛声哀，胡骑闻之去复来。年年此地成边土，竟与胡人相间处。胡人有妇能汉音，汉女亦解调胡琴。调胡琴，按胡谱。夫壻从军半生死，美人踏筵尚歌舞。君不见古来边头多战伤，生男岂如生女强。  

○短歌行  

青天上有无根日，驰光暂明还复黑。昼夜相催老却人，忽忽吾言四十七。偶看旧镜镜为羞，昔髭未生今白头。朱颜丹药已难觅，青史功名行且休。岁岁年年待富贵，富贵不来老还至。老既至兮百事非，病妻对之怨且詈。妻年比我虽稍卑，近亦摧颓如我衰。一生仳离殆居半，此世欢娱能几时。总多子女知何益，北邙冢墓无人识。古往今来共如此，我亦胡为空叹息。人生满百世岂多，尊中有酒且高歌，有酒不歌奈老何。  

○除夜客中  

岁月遽如许，蹉跎老却人。一年惟此夜，明日又逢春。湖海未归客，风尘多病身。感时浑不寐，灯火独相亲。  

○郡斋度岁二首  

失脚双溪路，今经两度春。不堪飞雪夜，还作望乡人。世事方如梦，生涯笑此身。惟应两蓬鬓，不负岁华新。  
条风纔应律，柏酒又浮杯。旧腊随宵尽，新年逐晓来。浮生苍狗变，暮景白驹催。自叹忧时客，初心寸寸灰。  

○寄宁之鹏南兄弟二首  

携家非得计，世乱且求安。有季俱行役，谁人救急难。月从愁里没，雪向望中寒。昨夜乡书到，知君不忍看。  
一自干戈后，先庐几处存。遽成豺虎峡，愁杀鹡鸰原。岁酒空今夕，春风非故园。忧来无避处，只是倚衡门。  

○投王郡守  

已落时人后，谁能说姓名。惟应马南郡，偏重郑康成。宾馆悬床待，公庭罢吏迎。为居门下久，童仆亦多情。  

○投同佥公  

授钺几专征，分藩复此行。身为汉飞将，家若鲁诸生。秘略三边服，妖氛一剑横。已多门下客，持笔待功成。  

○郡斋守岁  

守岁寒斋里，开盘试奠辛。杯行犹是腊，酒醒即逢春。天地长为客，风尘叹此身。岁时追往事，独有老随人。  

○剑池送人 【以下《吴游稿》。】  

祖龙南狩年，拔剑当风立。慷慨逞雄心，斫石石为入。耿耿秋水光，棱棱铁花涩。杀气缠蛟螭，腥痕凛原隰。参差世祀移，寂寞威风戢。要离去不顾，湛卢见之泣。英图怅若兹，余波眇谁挹？茂宰歘骞腾，军容何翕习。仗剑戍三边，斩首当几级。惟国养甲兵，有忾须讨袭。相期献馘归，此地共栖集。  

○登尧峰  

已从■〈含面〉泉游，复向尧峰去。尧峰眇何所，甿俗不知处。披拂强追寻，疲苶窘凌遽。息喘倚茂松，济胜犯零露。积石拥近蹊，飞岚护遥树。仰观天宇垂，俯睨河流注。石湖尚波澜，洞庭但烟雾。游子多悲怀，触景增远慕。微迹既漂泊，流年复迟暮。半生仅一来，百龄能几度。回驾怅难淹，又复首前路。  

○对雨金达可送酒至  

星缠离夜月，桂渚发朝雷。族云起泉室，零雨下阳台。飘檐方似雾，集地复如埃。空蒙迷野鹜，沾洒滑阶苔。旅人乏愉悦，孤馆独徘徊。久缺清酤至，忽值白衣来。岂不欲为酌，因君停玉杯。  

○徐叔度遗纨扇  

团团七华扇，名在制久缺。感君裂纨素，与蒙却烦暍。入手讶如珪，映容疑学月。玩之炎气消，握之微风发。却愿暑长在，无使君暂歇。  

○次韵宿西山  

旦棹东湖澨，暝策西山麓。林光漏月清，水影漾天绿。初风革故和，穷律转新肃。悲来攒人怀，山房不成宿。  

○送陈同知  

楚客事晋君，已皆荣厚禄。身章袭犀象，鼎食饫粱肉。荀范作姻娅，赵魏与追逐。旦分驰道出，夜旁天居宿。故悲绝宗党，新敬起宾仆。东洲有儒生，官路独迷躅。青年结主知，穷老佐州牧。今为千里行，犹未分符竹。  

○治圃四首  

三春丰雨泽，晨兴观我畦。嘉蔬有余滋，草盛相与齐。勠力治荒秽，指景光已西。好月因时来，归路杳然迷。暮鸟寻旧林，晚兽遵故蹊。我亦息微劳，去去安吾栖。  
长夏罕人事，斋居有余闲。北窗多悴物，且遂灌吾园。攒根既舒达，积叶亦葱芊。瓜瓞绕畦长，新葵应节鲜。抱瓮一回视，生意盈化先。在我岂不劳，即境多所欢。悠悠千载间，樊生信为贤。  
苒苒素秋节，凄凄天宇清。挈杖视西园，俯仰伤我情。藜藿日就凋，惟见野草青。草青亦几日，霜露早已零。万物会有终，人生无久荣。功勋苟不建，木若托林垧。所以荷蒉翁，长歌悲磬声。吾其理吾圃，聊以隐自名。  
穷冬霜露下，谷风转凄其。以今四运周，感兹百卉腓。披榛归北圃， 【一作囿。】 墟里故依依。桑竹余朽株，台榭有遗基。野老相与至，嘲谐谈昔时。谈罢辄引觞，陶然无所思。纷纭世中事，寒暑相盛衰。此理苟不胜，役役徒尔为。既以适吾愿，何能忽去兹。  

○泛石湖  

束发企名都，游宦及兹年。遂陪登瀛侣，来上泛湖船。水光曜残日，林影溢中天。岩穴停桡见，楼台鼓枻看。苍苍敛暝色，幂幂曳寒烟。菰蒲有余凄，鸥鹭相与闲。窈窕趋回浦，荡漾媚遥川。水宿怯宵清，篷卧爱月穿。俯视潜夜鱼，仰睇冲晓鸢。窘身愧浮霄，敛志惭跃渊。何当谢冠冕，岁晏此盘旋。  

○雨后泊秀州城下忆僚友作  

晨风变淑景，春霞启阴期。云根结翳翳，雨足散垂垂。鄙人独言迈，去棹不得维。路无行轮声，岸有荒楚滋。暮抵秀城下，夜泊河水湄。游鱼返深渚，啼鹃起重基。客涂玩物理，宁不恋所思。  

○至杭宿钱塘驿  

昨夜宿临平，今旦入钱塘。明岑净朝气，回浦漾晨光。隐隐吴岫出，遥遥越岸长。棱棱见摛堞，戢戢覩攒墙。堪叹游歌地，都非佳丽场。楼台已阒寂，阛阓亦荒凉。平生昧陈力，末暮忝为郎。徒然感恩义，谁复听忠良？晚投公馆宿，官烛何炜煌。自怜无补报，饮愧遶中肠。  

○泛西湖舟中作  

夙负海岳志，缅怀西湖名。蹉跎去玄发，邂逅征素情。驿鞚依岸息，画舫漾波轻。前睇苏堤绕，旁窥葛岭横。恋结处士祠，悲缠忠将茔。兴繁赏屡失，境变魂愈惊。雉堞见新筑，翚甍失旧营。空余歌舞地，讵闻箫管声。顾余文墨吏，遑知治乱情。人隐虽未弭，客怀聊暂清。一动群生念，咄咄何时平？  

○游吴山承天观  

石径趋巍宫，云甍倚层壁。昔闻帝子游，今见羽人宅。鳞居庭际拥，蜃阁窗外辟。复岭曲且盘，乔林隐复直。路萦赏心侣，谷馆咀芝客。既近已欣觏，抚远亦惊觌。离离越树青，渺渺海门白。乘风迟来潮，倚月候归汐。徘徊忆天险，俯仰夸地德。于时将指使，暂此荡尘臆。岂无犬马情，终负烟霞癖。何当解朝组，相从隐仙籍。  

○抵富阳宿县治作  

戾戾风荡波，鳞鳞云出崿。乘轺临安道，指景富春郭。是节春已暮，遥涂寒尚薄。升阳对人掩，倾润洒衣落。解鞍憩危岭，倚剑望幽壑。饥禽声固惨，哮虎势尤恶。既暝入公署，息念坐尘阁。俯思还浦鱼，仰忆回风鹤。以之念乡县，临觞不能酌。  

○次场口  

久宦迷故都，故都在何处？驱车向邻壤，头白不知路。长林日夕行，旷野东西顾。方远叹涂阻，逾近覆心惧。岂无入林翮，莫与归飙遇。  

○至古城饮冯氏家  

跋马向斯里，彷佛见乡闬。徒知故山近，终嫌归路断。移疾驻近郊，薄言息短翰。新知固云集，旧交多雨散。惟君好兄弟，视我实亲串。慷慨谈昔游，留连兴累叹。荒基记歌榭，弃础忆吟馆。不覩物兴衰，讵知时治乱。鄙人获良晤，是节牵薄宦。清卮阻久陪，别袂限长判。作诗写情虑，聊用慰忧患。  

○望九灵山  

九灵眇何许，连峰高不极。依稀接远雾，仿像起寒色。我家是山下，别来岁频易。屋庐闲鸟声，冢墓遗兽迹。可望不可至，空多故乡忆。  

○泛海  

仲夏发会稽，乍秋别勾章。拟杭黑水海，首渡青龙洋。南条山已断，北界水何长。远近浪为国，周围天作疆。川后偶安恬，天吴亦屏藏。荡桨乘月疾，挂席逐风扬。零露拂蟠木，旭日耀扶桑。我行无休隙，此去何渺茫。东海蹈仲连，西溟遁伯阳。轻名冀道胜，重已企时康。孰谓情可陈，旅念坐自伤。  

○渡黑水洋  

舟行五宵旦，黑水乃始渡。重险讵可言，忘生此其处。紫氛蒸作云，玄浪蹙为雾。柁底即龙跃，橹前复鲸怒。掀然大波起，歘与危樯遇。入水访冯夷，去此特跬步。舟子尽号泣，老篙亦悲诉。呼天天不闻，委命命何据。川后幸戢威，风伯并收驭。偶济固云喜，既往益增惧。居常乐夷旷，蹈险忧覆坠。出处愧宿心，祸福昧前虑。皎皎乘桴训，用以慰情素。  

○望大牢山  

稍入东胶界，即见大牢山。峰攒侔剑戟，嶂迭类云烟。棱棱插巨海，渺渺漾中川。波涛共突兀，天日相澄鲜。氓居接岛屿，观宇连术阡。既馆茹芝士，亦巢遯世贤。客行积昏旦，水宿倦舟船。兹山思独往，结茅征愿言。柁师不我从，太息归中原。  

○抵胶州  

舟行无休期，晨夜涉风水。蹈越入 【一作历。】 吴乡，乘楚造齐鄙。逗浦波尚险，即陆路纔砥。依稀见州郭，仓皇问官邸。土墙讶半颓，草屋惊全圮。所幸民俗淳，稍使客情喜。北来既旬月，西去尚几里。严程谓已近，危涂方始此。沮洳浩茫茫，菅茅复靡靡。幽燕去魂断，伊洛望心死。日暮坐空床，浩然念枌梓。  

○宿高密  

长涂跋且涉，征车驰复息。晓旦发东胶，落景次高密。城居不几户，驿舍仅容膝。仆马立空旷，徒侣话曛黑。客情既牢落，世议复纷惑。前险虽幸过，后艰方未测。骨肉在远道，亲朋皆异域。纵云当别家，胡乃轻去国。明朝望乡处，呜咽泪沾臆。  

○过营丘  

营丘古齐国，绵历几千春。轨路偶经从，延瞰一悲辛。郛郭尽阡陌，濠湟半烟云。旦摇禾黍实，暮走狐兔群。陵迟世祀忽，变换民居新。庙寝想余基，文物忆前人。在昔商政熄，于时周德闻。圣贤相际 【一作济。】 会，文武共经纶。太公扶大业，伯夷守其仁。首阳遗节义，东海爵功勋。功勋谁独久？节义两同湮。物理有感触，长叹回吾轮。  

○至昌乐  

秣马安丘邑，弭节昌乐县。道路正搔首，郡邑忽驰箭。邯河已虎据，穆陵复豺战。西拒拥戈矛，南出张组练。仓茫走黎庶，错愕动缨弁。我行日已远，我力日已倦。亨衢冀栖息，异事骇闻见。如何命不淑，所至时辄乱。既同丧家狗，亦类焚巢燕。仆御心尽灰，妻孥泪如霰。我道苟如此，安得发不变。  

○次益都  

我行何处所，北海乃其地。去家万里余，为客九秋际。白杨夹轨路，黄茅结官第。陆嫌泥活活，水愁河弥弥。逐寇骑宵驰，防敌城昼闭。疲甿已星散，惊尘仍雾起。长啸指牛山，掩泣望淄水。进退两难图，徘徊尚谁恃。《易》戒触藩羝，《诗》刺离罦雉。已矣可奈何，愁来但甘寐。  

○题刘凝之骑牛图  

日落未落西山前，谁家老翁牛背眠？短身曲局耸两肩，山花插帽帽为偏。左手拊牛右捉鞭，牛行不动稳若船。一童冲冷手握拳，迎风鼓势走欲先。荒郊幂幂草纤纤，云是匡庐古道边。匡庐山水好盘旋，此日刘公初挂冠。刘公作令天圣间，民物熙熙德化宣。世上浮荣直几钱，白发东归耕石田。当时出处亦偶然，乃留遗迹后人看。长安城中足豪贤，车骑骈罗气灼天。一朝变灭如云烟，姓字寥寥若个传？我观刘公差独贤。  

○题平章公所藏天马图  

君不见余吾水中天马出，赤鬣缟身朱两翼，割玉为鞍鞲不得。锦衣使者捷若飞，紫缰金勒看君骑，却忆拂林初献时。凤城五门平旦启，驰道行骄辔耳耳，路旁见者谁不喜？众中牵出朝未央，挥雾流沫满道香，毛带恩波眩目 【一作日。】 光。龙眠老子识马意，行过天闲重回视，白笔描成落人世。我公购之滦水滨，百金市画冀得真，奔霄追电何足云。从今吹笛大军起，料知一日行千里。  

○次韵春雪禁体  

孙生读书光映檐，杨公涤笔色摇椀。岂知今日物象新，总向三春堆积满。着地都将委琐藏，拂池尽把瑕玼涴。直愁芝菌埋没平，讵惜松篁摧挫短。杂梅既无北使折，穿杨那有东风管。千逵晓滑乍羞明，万瓦夜寒仍待伴。村村掩土蛰迷户，处处压林巢覆卵。集迟固为入坎深，消早岂缘侵座暖。世事已如鸿印爪，我生方类鹿行疃。卧庐正慕焦寝安，扫径却嗟袁路断。何人无事杖堪寻，谁家有酒门可款？皓首书生自局束，紫髯参军每萧散。方晨致命许降临，未午催诗戒迟缓。徐君可是常胜家，白战先陈汉庭袒。《阳春》一曲古难和，冻笔阁来敢辞懒。  

○湖州行送人作郡  

湖州岁岁修城堡，敌骑时烧城外草。城外居民如野鹿，目睽睽兮尾促促。去输官税输不足，半在军中半在狱。独留新妇饷姑前，也执吴绡供税钱。吴绡已尽归未得，复到官家候消息。我相闻之忧尔湖，命选贤侯此剖符。贤侯若为湖作主，便须罢却征求苦，留得湖民障兹土。  

○送归安丞  

之子官何处？湖流一舸通。汀洲苹影外，城郭水光中。夜泛苕溪月，春吟箬 【一作若。】 下风。若逢陈太守，为报各衰翁。  

○除夜客中二首  

忽忽岁欲暮，飘飘叹此生。孤舟游子恨，两地老妻情。数蹇频思卜，涂穷懒问程。遥知小儿女，犹自说升平。  
已就长涂往，堪怜暮景斜。一年惟此夜，千里更谁家。恋国心空赤，忧时发已华。此身如可乞，只合老烟霞。  

○岁暮留别  

五十明朝过，何从托此身。不堪垂老日，翻作负羁臣。四海无知己，长涂惟见君。明朝分别处，草木为谁春。  

○自定川入海  

乍离东海郡，又上北溟船。红见波中日，青窥水际天。乡关千里隔，身世一帆悬。乡信何从达，归鸿落照前。  

○渡黑水洋  

舟行沧海上，魂断黑波前。好似星沈夜，仍逢雨至天。鲸迷川后国，龙触估胡船。强起推篷看，惟应发欠玄。  

○次大牢山下  

草树丛祠古，波涛仙掌清。钟声千里阔，帆影一舟横。茅屋边山戍，泥墙傍海城。中原风景异，到此暗伤情。  

○至胶州  

自入东胶路，乡邦此地赊。人悲西候日，帆乱北溟霞。民俗农为业，州城土作家。驿楼何处是？庭树暮栖鸦。  

○宿高密  

客路信悠悠，荒城许暂投。黄尘齐地晚，红叶海邦秋。灯影明官驿，钟声度县楼。去家今几许，犹自梦东州。  

○过营丘  

山川无变易，人事有消亡。堪叹鹰扬地，都为鹿卧场。故基穿井邑，衰草半濠隍。属有归欤叹，登临倍感伤。  

○寓昌乐  

淮海来时路，东西几日程。一年行万里，数口托孤城。邯水方驰箭，崤函未罢兵。余年已无几，坐此欲何成？  

○次益都  

使傅来遥甸，估车驰近垧。茅庐城外市，杨树驿边亭。淄水穿原绿，牛山入郡青。西游应未遂，又复渡沧溟。  

○送班景道  

乡邦南北异，姓字独先知。忽见还成别，重逢总未期。路分残雨外，马度夕阳时。莫动林居兴，辕门新拜师。  

○送路理问出使太原  

使君持节欲何之，好是中原酣战时。天远储闱淹岁月，云缠杀气傍旌旗。渭川浪急舟行速，秦树阴深马去迟。复命东藩还几日，风霜看取鬓成丝。  

○次韵游宝华寺  

失脚江湖鬓欲华，寻僧姑啜赵州茶。卓泉不复闻飞锡，说法空传见雨花。水乐隔林迷梵呗，云衣入户乱袈裟。同游赖有兰台客，时出新诗斗彩霞。  

○渡海  

结屋云林度半生，老来翻向海中行。惊看水色连天色，厌听风声杂浪声。舟子夜喧疑岛近，估人晓卜验潮平。时危归国浑无路，敢惮波涛万里程。  

○黑水洋  

涉海纔经五日期，深洋一望黑淋漓。波摇月夜人先见，船过雨天龙未知。险胜吕梁漂鹢处，悲同巫峡泣猿时。平生一段乘桴意，莫为微躯到此疑。  

○登大牢山  

海上名山谁作邻，数峰高起自为群。林明夜见水底日，浪动莫疑岩下云。渺渺乾坤何处辨，迢迢齐楚此中分。那堪回首东南地，烽火连年警报闻。  

○至东胶  

海上惊闻报晓鸡，人家只在水云西。小舟横浦潮初落，茅屋压檐鸦乱啼。县市仅夸南货聚，州城独许北军栖。平生自是多离恨，一到中原便惨凄。  

○次昌乐  

世乱何从托此身，荒城牢落偶相亲。民情固洽初来日，兵气终悲乍见人。巨鹿郡连来羽檄，穆陵关近起烽尘。携家避地头俱白，寇至更堪消息真。  

○秋思  

往事分明似梦中，弊衣破帽立西风。河流不为愁人计，势逐长江日夜东。  

○忆汪遯斋二首  

四明羁客近如何？欲去今纔一月过。记得小斋多野色， 【一作思。】 豆花阴里唱离歌。  
一身独向中原去，每到前涂忆故知。折得柳条无寄者，小桥东畔立多时。  

○三妇艳辞 【以下《鄞游稿》。】  

大妇荡湖船，中妇歌《采莲》。小妇独娇态，含羞辞未宣。牵篷掩花面，何处不堪怜？  

○雉子班  

天地茫茫遂物情，雉子班兮在林垧，心怀耿介飞且鸣。扇绮翼，振锦膺。文章尽称丽，意气自多惊。宁判 【一作「我宁」。】 带箭死榛莽，不肯为裘奉圣明。韩信烹汉鼎，仲由醢卫庭。智勇难并立，贤愚每相倾。宜哉避世士，往同 【一作从。】 雉子逃其形。  

○艾如张  

翠为衿，锦为衣，朝朝暮暮泽水飞。泽中青草深且茂，莫听尔媒登垄雊。垄头西接桃李场，蓬藋艾尽有罗张。罗虽可避机莫测，尔误触之恐身伤。请看旧日张罗处，祥凤冥鸿不肯顾。  

○感怀八首  

黄虞去我远，大道邈难追。悠悠观世运，终古叹兴衰。王风哀以思，周室日陵迟。五伯方迭起，七雄更相持。兼并逮狂秦，干戈益纷披。复闻晋虏乱，五胡乘祸机。杀伐代相寻，昏虐无休期。群生困涂炭，万象翳氛霏。岂无忧世者，咄嗟吾道非。楚狂隐歌凤，商山沦采芝。去去君勿疑，古今同一时。  
杪岁属摇落，青蒲忽青青。萌达未几日，大火已南明。天运一如是，废兴安得停。商郊迁夏鼎，殷士裸周京。异方既已没，亳社亦已平。务光真达道，敝屣薄时荣。  
宠极辱会至，势利真祸罗。君看道旁木，几曾成斧柯。世中繁华子，追恨每苦多。芬芳有徂谢，平地生风波。陆机去华亭，苏子狭三河。平生已谓毕，末路其如何？  
秋风何萧瑟，一夜下庭绿。登高望宇宙，悄悄伤心曲。人生百年内，四序相迫促。衰颜与颓运，去去不再复。今晨与君会，明旦成往躅。夸父走虞渊，前涂乃尔速。世人不自悟，朝暮营所欲。冰炭满襟抱，殊无一朝足。奄忽乘物化，身名同草木。  
时秋救边急，喧呼闻点兵。荒城接沙漠，群马尽嘶鸣。荷戟者谁子？赢粮将远征。借问何所之？天骄窥汉城。西奔丁零塞，北走单于庭。穷冬冰雪交，殊方不可行。骨肉两决绝，悲极哭无声。怯卒当劲虏，投鱼饇长鲸。已分沙场死，暴骨无完形。驱车舍之去，不忍听此声。圣人御宇内，早使太阶平。  
伐木音久废，交友竟吾欺。利害纷啖食，迫逐方交驰。晨起践零露，四顾将安之。东路阻山海，北走到临淄。临淄古齐国，淳风亦早衰。惟闻管敬仲，尝受鲍叔知。其人今已殁，乡里失其依。知音苟不存，仗剑起旋归。  
在世忽如寄，胡乃劳其生。浊酒报初熟，颓然醉前荣。日暮彩云敛，天宇湛虚明。群动各已息，一鸟忽嘤鸣。感之欲长叹，酒至还复倾。陶公殁已久，谁能喻吾情？  
索居将永矣，浩然怀故都。故都何处所，限此江与湖。时时起望之，风波缅前涂。独见双飞燕，连翩还我庐。我庐有丛菊，近亦开几株。恐从分别来，灵根日就芜。请为语比邻，早把恶草除。恶草除已尽，叹息复何如。  

○游东湖  

漾舟疑港断，进帆喜湖广。境丽趣非一，路迷心已往。云峰互稠沓，烟波纷滉瀁。梵宇浮镜入，琳宫蹑屏上。浪起孤屿沈，水落众山长。隐隐草畔堤，悠悠芦际榜。幽怀自此多，客情复谁奖？身固脱虞穽，心犹寄尘网。安得超世姿，来纵山泉赏。  

○游大慈山  

水行境谓尽，陆出路旋通。乃即苍松径，步入青莲宫。连嶂既崷崒，密林亦葱茏。地涉清净界，身游紫翠重。临流玩广沼，企石眺奇峰。寒镜湛秋夕，碧玉划晴空。兰若与年峻，象筵缘教崇。谒祠慨乡相，寻僧叩禅宗。契理已无像，观念岂有穷。愿绝区中缘，永依尘外踪。嗒然遗身世，年齐天地终。  

○赠别汪定海二首  

前舟已云发，后舟更谁待。春事动江皋，客愁满山海。别晷只须臾，会期知何在？亦既违素心，安得颜不改。  
故人忽已别，兀兀吾何适？暮投甬东路，不见往来迹。古寺静修廊，空斋冷虚壁。独有阶上苔，犹如旧时碧。  

○客中写怀六首  

寄妇  
忆子  
念姊  
思弟  
示侄  
怀友  

△寄妇  

结发为夫妇，所愿在偕老。谁知头白来，丧乱不相保。我昔从一官，携汝登远道。芙蓉荡风波，宁有几时好。犹记东门日，别归方草草。再拜前致辞，幽咽不能道。手提小儿女，恸哭向秋昊。讵识是生离，积骨白浩浩。汝归终可安，我去事转艰。家既异畴昔，去住亦俱难。况乃毕婚嫁，百费萃兹年。内方抚群小，外复给上官。日夜声嗷嗷，孰与分忧煎。夫妻 【一作妇。】 不同苦，不如寡与鳏。汝幸毋我尤，我行偶迍邅。人道无终乖，天运久亦还。岂复长流荡，庶往共饥寒。  

△忆子  

绵绵我瓜瓞，引蔓空尔长。有子将得力，弃之往他乡。他乡与故里，两地永相望。独有中天月，远照双松堂。双松我所植，念之犹不忘。况复儿与女，不见今六霜。大儿踰弱冠，有娣 【一作姊。】 同己长。想当望我时，齐行松树旁。见树不见父，呜咽泪成行。小女年尚稚，与弟走踉蹡。相呼戏树下，何处褰父裳。反哺有慈乌，跪乳有羔羊。人事独暌乖，俯仰我心伤。  

△念姊  

淮阴古壮士，犹感漂母情。而况我同气，由来恩爱并。一朝遭世患，舍之以徂征。惟当欲去时，涕泗下交倾。荏苒岁年暮，两鬓各星星。每念焚须事，怛焉心内惊。老去成飘荡，所志在偷生。顾往申申詈，詈我久远行。我欲喻中怀，独有弦歌声。弦歌清且悲，一鼓泪已零。再鼓三叹息，四座不忍听。可随晨风去，长跪陈素情。  

△思弟  

将老计转拙，故里不得安。兄弟各东西，何用保余年。前时吴山上，与汝酌东轩。已知是久别，杯行泪如泉。征夫怀往路，居士恋故山。音容从此隔，望望两心酸。去冬得汝书，知汝病未痊。道远不能顾，掩书一长叹。迩来频梦汝，喜汝无病颜。生死方未知，谁能诘其端。自嗟农家子，止合老田园。才疏学更误，遂为尘网缠。晚节益零落，何日得归旋？仰视云边雁，群飞必相连。徘徊失所从，怆然摧心肝。  

△示侄  

老来逃世难，心力岂能及。赖有平生亲，得免诸患入。时当万里行，所向辄险涩。山多虎豹虞，水有风浪急。自非吾骨肉，谁能去乡邑。已遂伯阳遁，尚洒杨朱泣。何邦为乐土，仍期共栖集。囊中黄金尽，资用将何给。岂惜终憔悴，在困难独立。怃然念犹子，咏言着斯什。  

△怀友  

贵盛多士趋，衰贱亲友弃。投老涉险艰，谁人敦气义。往岁客吴越，保身无善计。风雨交横来，仓皇不知避。阴云竟日起，龙蛇沸相噬。咫尺且莫期，千里讵能致。徘徊畏涂上，所向色憔悴。不有高世士，缓急吾何恃。时时想旧情，涕泪满衣袂。恨无缩地法，一见陈往事。绝塞悲鸿鹄，秋原老骐骥。同心不在眼，蹉跎愧前志。  

○芳桥宴集分韵得两字  

昔思整去装，今愿憩徂两。顾兹世路艰，愈叹日车往。达人豁繁忧，美景恣欢赏。座有朋簪合，庭多宾佩响。摘萸新贮囊，采菊细擎掌。时物已内酬，客心仍外奖。信美终异乡，虽乐非故党。何时息风波？一苇泛河广。  

○游龙山  

昔闻龙石名，今觅龙山路。泛江循近洲，即陆入遥树。离离列彩岩，泫泫濯甘露。歘见雨征峰，高出云飞处。好山殊未历，游子已多趣。寻幽虽欲行，爱境不能去。庶凭物外踪，稍息尘中虑。佛庐既崇旷，云阁复高据。登临当雨余，眺望属秋暮。意同疏木寒，兴逐惊乌翥。苍苍暝色起，杳杳晚钟度。耽玩乐地幽，趋事嫌迹遽。为谢林下人，行当重游寓。  

○游清泉寺  

路绕苍松迥，寺俯清泉幽。况复得佳友，来游当杪秋。情随水声远，兴挟山光浮。两磵涉游足，双峰睇吟眸。陆寻虞监宅，林访袁家丘。徘徊念畴昔，感叹罢冥搜。古今如大梦，身世一浮沤。不悟无生乐，终缠有漏忧。晤言资道侣，冥理契缁流。咄嗟已成累，竟动故园愁。  

○永乐寺观先师柳公三大篆及诸石刻泫然赋此  

舍舟遵微行，振衣游净域。谁知登眺初，已动存没忆。大篆揭巍堂，古句刻贞石。辞翰固留今，身世悉成昔。筠绿雨新霁，山寒窗易夕。方怀露电悲，何有林泉适。出覩阶上苔，一是旧行迹。我心如磵水，欲流翻震激。  

○自定水回舟漏几溺  

清游夙所嗜，投老兴未已。一朝得良俦，投袂为之起。龙山屐既蹑，蓝水舟亦檥。复访清泉境，三宿石林趾。叶氏好弟兄，坚留酣酒醴。屡辞不听去，维絷久乃弛。遂乘一败艇，夜遡潮江水。中流遭垫溺，指顾有生死。既类投湘屈，复近捉月李。云庄得神助，跃出洪波里。长呼施援手，臂与老猿似。唐生脱靴袜，投弃如敝屣。乱江上崩岸，赤脚不顾礼。空津稍骈集，尺地仅盈咫。前江后畎浍，拟步辄倾圮。既为屈蠖蹲，复作拳鹭峙。顷之云益黑，四顾无托止。复赖云庄仙，指挥命舟子。竟将补天术，塞却漏船底。仍逆冲波急，直榜慈溪涘。已瞻旧馆近，舍舟同步履。叩门诉馆人，慰藉杂悲喜。咄兹六尺躯，忽忽当暮齿。危涂冒险艰，到今知有几。君子处斯世，真与此舟比。倾覆乃其宜，得济诚幸尔。因歌戒溺篇，持用谢知己。  

○访乌继善不值明日以诗见寄遂次韵答之三首  

达士不羁世，投身向宽闲。出处一虚阁，翠樾带澄澜。高怀抗尘表，逸思穷玄间。亦念泣岐客，悠悠欢会难。  
青云志已乖，白头玄懒草。家贫无宿储，逐食在远道。风霜减 【一作灭。】 容鬓，忧虞损襟抱。不有同心人，谁其慰枯槁。  
佳期讵可失，况乃桑榆时。居人忽不见，行子终何之。暮色已凝屿，晴光始泛池。默默就归路，益叹琼树枝。  

○龟毛庐  

倦游去朝市，委怀在田园。既悟执戟疲，益知荷莜贤。夙晨饭牛出，夕曛负耒还。春作固云力，秋敛未盈廛。求赢岂其愿，拙业乃所安。不见龟上毛，成毡亦良难。  

○对春雪寄梧竹翁  

常时寒已收，今兹阴尚结。惜此艳阳天，尽付萧骚雪。穿花适自乱，杂雨讵成洁。独有灞桥人，诗思益清绝。  

○舟次高钱迟孔昭不至诗以速之  

屡约湖曲游，良辰辄蹉跎。及今风雨夕，一苇凌寒波。遥遥度墟里，靡靡转坡陀。暂息泉上楼，倚阑频啸歌。此时知心友，愆期在山阿。俦侣傒之久，不至复如何。  

○湖下对雨有怀天渊老禅  

空蒙暗遥甸，淅沥响高树。乍萦林表来，复洒重湖去。潇潇孤兴发，望望寒川暮。念与道人期，云深不知处。  

○丹丘先生歌  

丹丘先生好仙灵，自言手把天地扃。雷公电母听使令，众真狎恰通丁宁。时秋 【奰屃】 【屃奰】 气不清，海头八月神涛倾。天河咫尺连沧瀛，风雷雨蚀不暂停。云林老臣却膻腥，欲召群仙来降精。奈此淋淫时所丁，海娲岳姥湿辎軿。丹丘先生溘上征，坐驱羽驾逆云行。赤龙胜御青鸟迎，手执芙蓉朝玉京。告道祠官竭精诚，冀陈修俎灵爽呈。天胡夺是两眼睛，有光不照孤羁情。顷之飙风翩以轻，旗旄毵■〈沙上毛下〉拥飞旌。口含天语悄无声，为臣特借三日晴。扶桑旸谷晓曜赪，百拜杂沓天路平。丹丘先生下太清，首峨琼弁被玉缨。望中恍惚儵若惊，訇然向我振威狞，曷不从之学长生。  

○游山至叶仲容家饮散因为醉歌  

石林古村郁深窈，几处楼居插晴昊。主人喜我携客来，隔屋频呼酒家保。老来厌受樊笼束，十日山行恣幽讨。世间万事良可知，一杯且此开怀抱。座中高士毛云庄，满腹诗才斗葩藻。自从偕我林壑游，得句几回惊绝倒。况逢地主亦善诗，时出新篇慰枯槁。安得思如刘沈辈，席上同吟醉歌好。窗萦月练爱宵迟，楼度日车嫌曙早。众宾固尽新知乐，贱子独怀心慅慅。有家远在越水东，数口漂流千里道。身心已同风撼木，寿命何殊露垂草。柴桑未返彭泽翁，同谷空悲杜陵老。好■〈奭斗〉涧水添酒杯，尽把闲愁醉中扫。  

○胡仲厚为余写陋容诗以谢之  

世间谁是丹青手，神妙如君不多有。一朝来访逆旅中，戏捉霜毫貌余丑。人生落地无常身，红颜几日白头新。况当万死干戈际，岂有丰神堪写真。胡君胡君眼如电，席上乍窥如惯见。三毛既已发天机，五采亦复开生面。试拂鸾台青镜铜，时时鉴我忧世容。双眉交攒两肩耸，政与此图标格同。闻说朝家画麟阁，公鄂公无处着。不从当代写英雄，却向穷涂绘老翁。老翁丑状固无比，一种孤高差足喜。里巷从今诧许仙，慎勿取钱盈二千。  

○题何监丞画山水歌  

至正以来画山水，秘监何侯擅其美。帝御宣文数召见，抽毫几动天颜喜。有时诏许阅内储，名笔班班世所无。王吴李范已心识，余者山堆皆手摹。海内画工亦无数，才似何侯岂多遇。权门贵戚虚左迎，往往高堂起烟雾。人间一笔不可得，门外车徒漫如织。叶君使还亲集送，乘兴始肯留真迹。于时在座总儒冠，王郑歌辞晚更妍。岂无词组道离恨，见侯之画笔尽捐。此画携归在乡县，万壑千岩眼中见。却忆都门送别时，回头瞥覩西山面。莫言短幅仅盈咫，远势固当论万里。既似山河月里明，复同衡霍牖中起。叶君眼力老愈光，爱之不减云锦章。年来行橐尽抛弃，惟将此纸什袭藏。何侯迁官定何处，有客披图正倾慕。北骑南辕傥相值，烦君为我致毫素，请侯一写沧洲趣。  

此画乃叶君孔昭为南台宣使时，以公事走京师，秘书监丞何侯思敬为写以赠。而画上所题郑仲舒，盖孔昭同门友，时为国子博士。其王周叔，则孔昭居冑监时同舍生也。时为翰林检阅。章甫亦宦游京都，与孔昭深友爱。一时交旧皆文学之士，而思敬翰墨，尤号知名。孔昭既重思敬之所作，而又以诸君子之会合不可骤得，携归故里，请余诗之而并识其始末于后。覩图画之如新，念游从之日远，孔昭安得不慨然于斯！  

○题顾氏长江图  

天下几人画山水，虎头子孙世莫比。何年写此长江图？多少江山归笔底。巴陵三峡天所开，远势似向岷峨来。洞庭潇湘仅毫末，楚客湘君安在哉！江上一朝风雨急，老我曾来踏舟立。鼓枻既闻潭畔吟，抱琴复听竹间泣。别来几日世已非，忽此披图忆曩时。早知避地多处所，肯逐红尘千里归。林下一夫巾屦似，亦有舟人与渔子。能添野老烟波里，便与同生复同死。  

○题出射图  

玉门关南百草腓，玉门关北斗兵稀。边头无事马秋肥，将军出射沙尘弥。一胡据鞍执大旗，翩然前导疾若飞。一胡引弰如附枝，一胡放箭箭不知。后有两胡蹙骑追，侧身拔镞恐镞遗。玉门关城迥且巍，一时士马何神奇。我来塞外按边陲，曾挥此马看君骑。为君取酒尽千卮，醉里争夸战胜归。到今已是十年期，画家所写是耶非？却忆当初亲见时。  

○题打球图  

群胡击球世未见，人马盘盘若风旋。场中一点走如飞，三人跃马争先驰。两人翻身惊且叹，前视后视回回转。平沙蹙踏黄入天，肯使苍鹰飞向前。身忘激射但狂走，未知球落谁人手。君不见秦失其鹿人共逐，刘项雌雄几翻覆。  

○袁君庭玉以所藏何思敬山水图求题为赋长句  

有客访我城东庐，手持何侯山水图。乍向高堂一披覩，已知笔力天下无。老我爱山兼爱画，对此心神忽俱化。得非鼓柁过潇湘，无乃枝藤上嵩华。野亭倒影浸江清，耳边髣髴波涛声。渔子苍茫泛舟入，林翁伛偻渡桥行。因忆良工绎思处，元气淋漓满毫素。岂但胸藏万丘壑，西极南溟随指顾。驱山走海何雄哉，满堂空翠挥不开。丹丘赤城意绵邈，蓬莱弱水情沿洄。何侯天机深，丹青世无敌。自从挥洒近天颜，林下何曾见真迹。年来丧乱走风尘，始为贤豪下笔亲。王吴未可夸神逸，阎公致誉安足真。与客传观欢未止，却叹何侯今已矣。卷图还客休重看，世间梦境亦如此。  

○经金绳废寺  

寂寞唐朝寺，频年客到稀。空山孤殿在，荒径一僧归。苔色骄秋雨，松声振夕晖。惊乌初有托，近亦出林飞。  

○鄮城逢故人  

一别无消息，谁知住此城。忽逢难面认，骤语各心惊。身世丹衷折，干戈白发生。凭君陈往事，相看重含情。  

○自述二首  

事业此生休，遑遑今白头。一年看又尽，数口转多忧。醉忆山公骑，寒悲季子裘。妻儿重相见，说着也堪羞。  
家无十日程，归计苦难成。为客忧饥馁，频年仗友生。刚肠随世屈，白发向人明。争似湖居好，扁舟载月行。  

○岁暮感怀四首  

驱驰三十载，身世竟何如？人老忧虞里，交疏病废余。乡邦书未返，湖海岁将除。后夜烧灯坐，依然叹索居。  
移家东海上，汩没度危时。草市腥江鲍，居民杂岛夷。衣冠随俗变，姓字畏人知。保己无深计，翻言命可疑。  
已被虚名误，偷生亦偶然。兵戈十年久，妻子几家全。往事溪云外，余龄逝水前。艰难有如此，何日赋归田。  
自我离乡井，栖栖又十秋。一身浑是累，此世可无忧。道路谁青眼，风尘自白头。但求归葬地，余事总休休。  

○客居三首  

豫作全身计，远投东海行。地偏惟养拙，岁久未知名。苔径当湖辟，柴门逐水成。牧童时聚笑，穷老一先生。  
漂流何所往，寂寞住湖阴。道路无知己，饥寒乱此心。草枯春牧远，浪阔夜渔 【一作流。】 深。敢惮艰虞事，衰年自不禁。  
寥落空山里，松门昼亦关。江乡千里隔，天地一身闲。听雨多临水，看云长傍山。自今幽思熟，无复叹时艰。  

○辛亥除夕三首  

眇眇家何在，悠悠岁又阑。十年东海上，千里北风寒。衰鬓随年改，愁怀借酒宽。何乡为乐土，身世各艰难。  
湖海风云暗，道涂霜雪清。如何一年尽，翻使百愁生。俗薄乖留计，时危缓去程。家人团坐夜，应悉旅中情。  
移居湖水上，已是一年期。客路频辞岁，家山忘别时。庭寒无鹊噪，春近有梅知。此夜伤情极，椒觞懒独持。  

○秋兴五首  

野色苍凉日自斜，海城故故隐悲笳。人间已退三庚暑，天上谁乘八月槎。俯首风尘秋有泪，侧身天地老无家。杖藜独立清溪上，愁对归鸿没暮霞。  
咸阳城下动秋风，落木萧萧汉苑空。太液曾闻驻游辇，上林谁见弋飞鸿。王侯第宅苍茫外，锦绣山河感慨中。关塞只今无梦到，白头吟望思无穷。  
唐朝宫殿面南山，韦杜曾传尺五天。冯翊郡连通雨露，崤函地辟接风烟。陇云秦树空今日，衰草斜阳异昔年。世事纷更共如此，岂须见后始凄然。  
凤凰飞舞下层峦，珠树瑶花一夜残。周室旧闻迁宝鼎，汉宫今见泣铜盘。荒祠犹记双龙柱，坏埒曾传乙鸟坛。为叹兴亡肠易断，不须高眺傍高寒。  
露下碧梧秋气深，天时人事共萧森。海流不尽衰年恨，节序祇添故国心。千里还家知几日，十年逃世至于今。芳尊美酒无人共，安得愁中满意斟。  

○偶书  

自从北渡浣纱溪，十载家山入望低。失学已怜元亮子，长斋应愧太常妻。百年世事酰鸡变，一夜乡心谢豹啼。却向归涂望辽鹤，白头和泪写凄迷。  

○题永乐寺水竹居 【先师柳待制尝访匡长老于此。】  

一上高楼恨有余，登临事往竟成虚。已无阁老履絇迹，徒认匡公水竹居。佩玉声流池尽处，琅玕影动月来初。从今便结东林社，晓钵高擎老衲如。  

○骆郑二君子见访赋绝句二首  

欲具盘餐饷故知，村荒市远只随宜。家人不解艰虞事，犹想客来如旧时。  
两袖龙钟双泪垂，故园几度入愁眉。相过莫说未归事，一段伤情只自知。  

○咏怀  

自昔操觚逐缙绅，也曾白眼看时人。年来点检平生事，海角天涯一老身。  

○岁暮偶题二十二韵  

削迹边山邑，投身傍海城。驱驰悲世事，出处愧家声。学术元求志，文章岂为名。前涂迷轨辙，末路玷簪缨。藩国羁疏冗，衣冠备老成。干纲遭久紊，坤轴值旋倾。朋旧千家泪，妻孥两地情。风尘齐国往，雨雪海乡行。纪晋惭陶令，依刘误祢衡。世偏欺逆旅，天亦薄遗氓。陋巷栖颜阖，穷涂哭步兵。桐君方避姓，越客岂通盟。壮节双寒鬓，生涯一短檠。道宁随世屈，身自向人轻。弧矢乖前志，干戈送此生。何心归故里，浪迹寄遥程。妇怨怜苏子，男婚忆子平。携家期浩荡，逐食岁峥嵘。云海望中白，雪山愁畔清。寒天催日短，穷腊逼年更。感激芳时谢，凄凉老思惊。客窗歌一曲，涕泗下纵横。  

○咏雪三十二韵赠友  

暮云凝黯黮，晓雪堕纵横。骋巧穿窗牖，乘危集栋甍。挟风潜作党，杂霰暗分声。缀柳如欺弱，萦梅似妒清。银盘浮石出，缟带逐车成。增势初堆岳，含光复洒瀛。即卑犹避污，飘急未忘争。细度歌帷远，斜侵舞袖轻。试深笻屡掷，验密手频擎。裹树形披介，摧篁韵啸笙。堞遥迷睥睨，岸断接坳泓。罅隙仍仍掩，高低故故平。陵铺看象斗，庭积羡猊狞。林寒催雀聚，檐白误鸡鸣。浪走儿应喜，狂号犬自惊。照曜连金阙，微茫混玉京。乌轮埋欲没，鳌极压将倾。献岁先期见，丰祥此日呈。及时消疠疫，润物达萌生。列贺喧朝贵，腾欢沸野甿。第嫌灾因约，仍讶助骄盈。冷艳凌回骑，寒光媚饮觥。风流梁苑宴，凄恻灞桥行。亦有离乡客，远居边海城。底穿嗟履屣，路断叹门闳。孰动乘舟兴，谁怜卧寝情。映书空旧习，授简岂前荣。倚望劳晨策，吟哦费夜檠。枉烦歌玉树，宁许媲璇英。刻画移群象，搜罗惫五兵。身孤惭待伴，思沮诧羞明。聊示轻微体，殷勤比赠琼。  

○哭汪遯斋二十四韵  

诗礼趋庭日，风尘筮仕辰。献荆思报国，捧檄冀荣亲。肇典丹阳校，旋苏海邑民。渔盐千古旧，弦诵一朝新。浩荡王纲解，艰虞国步屯。遂令娱彩士，几作负羁臣。天地裨忠孝，云山获隐沦。陶潜犹纪晋，黄绮肯归秦。体病相如渴，家伤原宪贫。将何具甘旨，并□窘晨昏。善事行惊俗，高居德照邻。儒言存道脉，野趣任天真。里巷称耆艾，乡邦礼缙绅。时方瞻故老，世忽哭斯人。莫驻桑榆景，翻全宠辱身。声名应不泯，传播必殊伦。循吏光前史，文场殿后尘。遗音悲贾鹏，绝笔叹姬麟。有客含情切，长涂洒泪频。知心遗鲍叔，交谊失陈遵。零落今如是，襟怀孰可陈。未悬徐墓剑，空忆汉江纶。独立西风里，老吟东海滨。此生何所托，歌罢复沾巾。  

○岁除示侄十六韵 【时将游西浙。】  

客里光阴速，天涯道路长。漂流知几处，奔走已三霜。似汝年犹壮，如余老足伤。应惭谢氏父，徒忆阮家郎。识旷惟游衍，时艰可荐扬。第须依竹径，未用羡罗囊。卜卖严公术，医钞陆姓方。暇仍 【研】 【妍】 史册，闲亦爱诗章。运至终超达，道穷姑退藏。晴窗开药笼，雨馆倚书床。苕水支支绿，淞云片片黄。客行随处是，旅食在身强。白首摧颓甚，青春奔迅将。频年同患难，此去莫凄凉。木德迎新节，条风换岁阳。萍踪如可合，处困更何乡。  

○哭揭秘监三十四韵  

试续儒林传，之人迹已陈。归魂锺阜夜，复魄董溪春。忆昔初观国，乘时早致身。家声汉司马，冑教古成均。学术诸生识，才华六馆亲。南宫燃烛夕，北省听銮晨。秘阁诗书旧，容台礼乐新。讨论抽邃典，制作迈常伦。信是闺中彦，端为席上珍。春官方载笔，东郭已埋轮。鵰鹗期高奋，骅骝且远巡。薇垣莲幕客，乌府绣衣人。岂独司喉舌，犹应领缙绅。青冥来健翮，沧海起修鳞。王气幽州歇，妖氛国步屯。依刘西适洛，恋阙北过秦。贾傅俄悲鹏，宣尼竟泣麟。风尘辞组日，江汉负羁臣。殷士皆登用，黄公独隐沦。《黍离》兴叹切，《麦秀》入歌频！牢落征涂上，飘零甬水滨。时艰怜子孝，岁俭感妻仁。我羡陶元亮，人夸贺季真。如何遽凋谢，况乃久邅迍。已矣成长往，哀哉付劫尘。黔娄衾不足，原宪数方贫。笔冢名空在，文场事已泯。行囊犹简牍，旅冢但荆榛。听雨尝连榻，吟风更接茵。玉山涵远润，金井潄余津。白首论交地，黄泉诀别辰。分财悲鲍叔，投辖失陈遵。北海谁求隐，东都罢对宾。向来知己泪，沾洒满衣巾。  

○和陶渊明饮酒二十首 【并序。录十一。以下《越游稿》。】  

余性不解饮，然喜与客同倡酬。士友过从，辄呼酒对酌，颓然竟醉，醉则坐睡终日，此兴陶然。壬子之秋，乍迁凤湖，酒既艰得，客亦罕至。湖上诸君子知余之寡欢也，或命之饮，或馈之酒，行游之暇，辄一举觞。饮虽至少，而乐则有余。因读渊明《饮酒》二十诗，爱其语澹而思逸，遂次其韵，以示里中诸作者，同为商确云耳。  
今晨风日美，吾行欲何之？平生慕陶公，得似斜川时。此身已如寄，无为待来兹。况多载酒人，任意复奚疑。山颠与水裔，一觞欢共持。  
渊明旷达士，未及至人情。有田惟种秫，似为酒中名。过饮多患害，曷足称养生。此生如聚沫，忽忽风浪惊。沈醉固无益，不醉亦何成。  
昔出非好荣，今处非避喧。中行有前训，恐遂堕一偏。商于四老人，遗之在西山。朝歌《紫芝》去，暮逐白云还。当其扶汉储，亦复吐一言。  
我卜山中居，柴门林际开。湖光并野色，一一入吾怀。勿言此居好，殆与素心乖。越鸟当北翔，夜夜思南栖。蛟龙去窟宅，常怀蛰其泥。此土固云乐，我事寡所谐。惟于酣醉中，归路了不迷。时时沃以酒，吾驾亦忘回。  
悠悠从羇役，故里限东隅。风波岂不恶，游子念归涂。朝随一帆逝，暮逐一马驱。如何十舍近，翻胜千里余。在世俱是客，且此葺吾居。  
世间有真乐，除是醉中境。可能得美酒，一醉不复醒。陶生久已没，此意竟谁领。东坡与子由，当是出囊颖。和陶三四诗，粲粲夜光炳。  
里中有一士，爱客情亦至。平生不解饮，而独容我醉。我亦高其风，往还日几次。尔汝且两忘，何知外物贵。尚惧数见疏，澹中自多味。  
大男逾弱冠，初尝传一经。小男年十三，玉骨早已成。亦有两女子，家事幻所更。女解事舅姑，男可了门庭。悉如黄口雏，未食已先鸣。此日不在眼，何以慰吾情。  
栖栖徒旅中，美酒不常得。偶得弗为饮，人将嘲我惑。天运恒往还，人道有通塞。伊洛与瀍涧，几度吊亡国。酒至且尽觞，余事付默默。  
结交数丈夫，有仕有不仕。静躁固异姿，出处尽忘己。此志不获同，而我独多耻。先师有遗训，处仁在择里。怀此颇有年，兹行始堪纪。四海皆兄弟， 【一作「弟兄」。】 可止便须止。酣歌尽百载，古道端足恃。  
陶翁种五柳，萧散本天真。刘生荷一锸，似亦返其淳。步兵哭涂穷，诗思日以新。子云草《太玄》，亦复赋《剧秦》。四士今何在？贤愚同一尘。当时不痛饮，为事亦徒勤。我生百代下，颇与四士亲。遥遥涉其涯，敛然一问津。但惧翻醉墨，污此衣与巾。君其恕狂谬，我岂独醒人。  

○和陶移居二首 【并序。】  

余去岁六月迁居慈溪之华屿，迨今逾一年，僻处寡俦，颇怀凤湖士俗之盛，意欲居之。后游其地，得钱仲仁氏山斋数椽，遂欣然徙家焉。因和此二诗以呈仲仁。  
昔我客华屿，古寺分半宅。穷年无俗调，看山阅朝夕。如何舍之去，遥遥从兹役。朋游方饯送，赋诗仍设席。共言新居好，今更胜畴昔。高歌纵逸舟，持用慰离析。  
我未践斯境，已赋《考盘》诗。怀此多年岁，一廛今得之。陶翁徙南村，言笑慰相思。斗酒洽邻曲，亦有如翁时。投身既得所，何能复去兹。鹪鹩一枝足，古语不余欺。  

○和陶岁暮答张常侍  

长蛇惊赴壑，逸骑渴奔泉。岁月亦如是，吾生复何言。容鬓久已衰，矧兹忧虑繁。俯仰念今昔，其能免厥愆。老马 【一作「马老」。】 犹伏枥，鸟倦尚归山。我 【一作一。】 来东海上，十载不知还。竟如庭下柏，受此蔓草纒。枝 【一作茎。】 叶日已固，何有挺出年。人生无定在，形迹凭化迁。请弃悠悠谈，有酒且陶然。  

○和陶连雨独饮 【并序。】  

吾居海上，旅怀郁郁。方得诸地主，时馈名酒，慰此寂寥，闷至辄引满独酌。坐雨竟日，乃和此诗以寄。平生不解醉，未饮辄颓然。近赖好事人，置我嵇阮间。一酌忧尽忘，数斟思已仙。似同曾点辈，风此舞雩天。人道何所本，乃在羲尧 【一作皇。】 先。如何末代下，莫挽淳风还。淫雨动连月，此日复何年？履运有深怀，酒至已忘言。  

○题巽上人游息轩  

名山郁岧峣，飞轩起弘敞。觉花堕槛明，忍草缘阶长。日落万壑冷，风振百泉响。扫庭驱虎出，倚阑延月上。云影共栖息，山光同偃仰。晚磬度筠清，夕窗含涧爽。偶造幽人境，获陪芳景赏。谈玄悟道言，观妙灭尘想。良游虽暂适，多累讵长往。所以俗中人，昏昏在天壤。  

○秋日书怀  

独对阑干苜蓿盘，入秋两鬓转斑斑。长涂自觉衰难任，故国谁今老未还。犹喜病妻安久困，只怜弱子历多艰。有书若报征徭事，又遣新愁损旧颜。  

○九日感伤 【先人下世忌。】  

常年九日倍悲秋，况在长涂独倚楼。手种白杨何处是，头簪黄菊此生休。悠悠岁月祇添老，靡靡湖山已倦游。只有思亲双泪眼，寒江忍付水东流。  

○寄鹤年  

衡门之下可栖迟，且抱遗经住海涯。东汉已编《高士传》，西方仍诵美人诗。衰年避地方蓬转，故国伤心忽黍离。天末秋风正萧瑟，一鸿声彻暮云悲。  

○有怀淬用刚赋此以寄  

何处名山擅地灵，雨征峰下树青青。九天日落疑星化，一夜龙归挟雾腥。禅窟已镌新赐翰，法函惟启旧藏经。道人犹恨居山浅，杖锡时时入杳冥。  

○寄骆以大  

先生节操古人同，每叹清时老不逢。东海眼穿华表鹤，西风泪尽鼎湖龙。家贫已觉交游少，地僻应忘礼数慵。独有风尘老羁客，时时杖履 【一作屦。】 许相从。  

○寄胡仲孚  

客里游从近十年，一时朋旧羡君贤。学通上古长桑术，道悟《南华》散栎篇。交久直看书似笋，爱深时借笔如椽。白头归倚西风立，一度相思一惘然。  

○承君衡叔干远送赋此以别  

长风吹度海东边，惯听潮声已十年。往事免成尘扑面，新愁唯有雪盈颠。半生望眼迷辽鹤，一夜归心到蜀鹃。远赋《骊驹》惭二妙，纵歌安得酒如川。  

○寄胡舜咨  

曾着宫袍赋《上林》，一朝归卧白云深。昂昂老鹤鸣皋态，耿耿惊鸿避弋心。病起尚余颁送药，客过时共赐来金。乡邦珍重斯文寄，莫为愁多鬓雪侵。  

○寄俞伯熊兼柬李仲彬  

东郭先生最老成，天才久已负时名。能诗不减唐工部，解酒浑如晋步兵。塞上征鸿高避弋，海东归鹤暗闻声。比邻喜有知心客，一夜弹棋直到明。  

○寄郑彦博  

礼帙初携入奉常，濯缨又复向沧浪。匡时未必惭长□，抚事无如归故乡。雨钓海头机已息，云根谷口鬓俱苍。客来若也询余计，题得新诗满草堂。  

○怀宋庸庵  

《麦秀》歌残已白头，逢人犹自说东周。风尘澒洞遗黎老，草木凋伤故国秋。祖逖念时空击檝，仲宣多难但登楼。何当去逐骑麟客，被发同为汗漫游。  

○怀滑樱宁  

海日苍凉两鬓丝，异乡飘泊已多时。欲为散木居官道，故托长桑说上池。蜀客著书人岂识，韩公卖药世偏知。道涂同是伤心者，只合相从赋《黍离》。  

○怀项彦昌  

渭树江云每忆君，别来惟见白头新。百年谁是知心者，千里同为叹世人。内景琴心篔谷夜，外丹火候杏园晨。极知养道多余暇，何得长生及老身。  

○题高节书院  

万丈层厓置屋牢，子陵冢墓压灵鳌。绕庭云气皆山雨，满壑风声是海涛。隐德昔烦天使下，祠光今并客星高。回头却忆当年事，几度舂陵鬼夜号。  

○咏怀古迹  

客来慎勿说姑苏，吊古令人百感俱。己讶当年尝越胆，更堪此日听《吴趋》。荒台鹿下江声咽，古木乌啼月影孤。欲问阖闾埋葬地，五湖东畔已荒芜。  

○哭陈夷白二首  

白发江湖一病身，平生精力瘁斯文。师门伟器今余几，藩国奇才独数君。共爱辞华追董贾，肯将出处累机云。生刍不到黄琼墓，目极五湖西日曛。  
老我归来托远林，仙桡犹泛五湖深。身名已喜全离乱，生死俄闻变古今。悬榻空余徐孺恨，绝弦真乱伯牙心。无端又向溪桥立，望断秋鸿泪满襟。  

○秦湖渔隐为袁桂芳赋  

履运已成昔，名湖尚说秦。避时端有意，把钓可无人。若士居姚水，遗风似舜民。地虽占越上，境实慕河滨。已忝归渔业，何言托隐沦。月浮孤艇夜，雨着短蓑春。泊渚多依藻，窥汀或傍筠。羽沈疑中饵，丝动讶拖鳞。竭泽知难脱，殃池数已屯。竞多声失厉，得隽语忘嗔。獭怨诛求尽，龙嫌荡漾频。腥风连巷陌，秽浪接沙尘。水际呼儿急，墙头换酒新。讴歌便野习，嗜好任天真。行媲清狂客，名传放逐臣。家临烟浦近，门对雪鸥驯。钓渭心徒苦，兴周迹已陈。子陵辞汉日，贺老别唐辰。事业今如是，栖迟固足珍。青云人既远，白首我还亲。衰谢无知己，飘零偶问津。但期连郡邑，岂料结比邻。东主方悬榻，西风且钓缗。扁舟如可具，同老此湖漘。  

○甲辰元日对雪联句  

三冬不作雪，元日乃飞花。殆似呈丰兆， 【蔡。】 还如献岁华。晓梅同璀璨， 【戴。】 冻蝶斗交加。迭径如拖练， 【徐。】 旋空若搅车。随风疏复密， 【蔡。】 杂霰整还斜。葩借云为叶， 【戴。】 光疑月在沙。迷汀难辨鹭， 【徐。】 着柳易分鸦。咏絮应输韫， 【蔡。】 吟车欲过叉。寒将椒酒敌， 【戴。】 莹比塞酥嘉。刻画天呈巧， 【徐。】 铺张地掩瑕。早朝光映笏， 【蔡。】 暝猎势漫罝。后腊宁非瑞， 【戴。】 先春益自夸。拂林微见蕊， 【徐。】 缀草浅窥芽。暖促庭猊化， 【蔡。】 阳催瓦雀呀。土融偏润麦， 【戴。】 水活最便茶。不雨檐常滴， 【徐。】 当阴砌或遮。诗成灯屡剪， 【蔡。】 坐久鼓频挝。路滑妨回骑，城严畏奏笳。岁寒同在旅， 【徐。】 春至倍思家。此日堪乘兴， 【蔡。】 归舟向若耶。 【戴。】  

○对菊联句  

翡翠翦秋叶，金琼镂寒英。 【良。】 骈枝竞戢戢，植干纷亭亭。 【翰。】 逞芳固的皪，斗媚益晶荧。 【璜。】 幽姿匪人造，逸态谅天成。 【辕。】 傍芽萌庶孽，乳萼孕怀绷。 【温。】 螫虎缩逗翳，蚝枯梮茎。 【良。】 迟倩飙阵飒，疾役雷辊輷。 【翰。】 挐楹互杂沓，跂槛递纷争。 【璜。】 秋荣恣■〈女巵〉婐，春粲失嫈嫇。 【辕。】 莹夺鹅肪腻，飞攘鸥毳轻。 【温。】 韵冽帖疏穴，迹秘慰羇伧。 【良。】 魏书奉延辅，郦水滋甘馨。 【翰。】 缔芳笑兰友，论雅傲梅兄。 【璜。】 摵摵感余铩，采采怜孤撑。 【辕。】 谱之已百品，咏之复千名。 【温。】 或繁若朝弁，或洁若蓝瑛。 【良。】 或密若飘霰，或粲若罗星。 【翰。】 或赴若辐辏，或屹若峨屏。 【璜。】 或散若豆，或聚若辎軿。 【辕。】 或润若璜佩，或丽若金籯。 【温。】 或鲜如鹭振，或悴如鲂赪。 【良。】 或斥如仆隶，或积如云仍。 【翰。】 或翩如春蝶，或熠如宵萤。 【璜。】 或偃如膂伛，或昂如气盈。 【辕。】 或扬如袂举，或侧如杯倾。 【温。】 或盛喜若笑，或哀忧若酲。 【良。】 或即阶陛立，或俱盆盎升。 【翰。】 或侪处士逸，或俪节妇贞。 【璜。】 或翔疑孔翥，或峙讶鸾停。 【辕。】 或诧天姥巧，或觇地媪灵。 【温。】 朝采有元亮，夕餐有屈平。 【良。】 用酬我嘉节，来践尔佳盟。 【翰。】 饾容交错饤，卮许逡巡行。 【璜。】 摘鲜盛梨栗，倾浊饶醁醽。 【辕。】 起酬足蹂躏，坐咽腹膨脝。 【温。】 陆味萃南品，海腥极东烹。 【良。】 已畅一朝乐，复哦千古情。 【温。】 句奇媲荦确。韵古铿韶韺。 【良。】 驰骤门接武，格斗掀鏖兵。 【翰。】 味辛姜桂性，语险魈魅惊。 【温。】 惧敌迹屡屏，慑败眼频瞠。 【良。】 籍湜走且踬，郊岛弛复狞。 【翰。】 尊卑异川岳，清浊分渭泾。 【璜。】 遐思时踸胃，凝睇靡瞤睛。 【辕。】 顾惭驽骀力，莫抗骐骥衡。 【温。】 四美已云具，二难亦既并。 【翰。】 愁去踰激矢，欢来剧抽絣。 【璜。】 即此成放旷，何用困拘儜。 【良。】 永缉婀娜佩，庶濯尘垢缨。 【翰。】  

○出游联句  

杪秋划澄霁，游思跃然动。 【良。】 林飙迅而清，川气漾不滃。 【翰。】 宿期凌沆瀣，晨集侵瞈蒙。 【辕。】 趋程指悠邈，屏务遗倥偬。 【源。】 兴挟康乐高，志激孟贲勇。 【良。】 笔床黄帽赍，茶灶苍头捧。 【翰。】 放棹闯鹢飞，扬帆接鹓■〈重隹〉。 【辕。】 始循并县山，寻憩横江陇。 【源。】 午分鱼食踪，暮合龙阜踵。 【良。】 谷烟披幕纱，阶月踏流汞。 【翰。】 投院夸旧知，开筵乐新奉。 【辕。】 宵嫌坠露繁，曙觉堆岚重。 【源。】 塔访汤师铭，窆谒先公冢。 【良。】 彩岩何嶪岌，雨征何巃嵸。 【翰。】 崖寺踄蜿蜒，江槛萦螮蝀。 【辕。】 蓝水碧可通，蜀山青忽拥。 【良。】 门羡登龙荣，席矜烹鹤宠。 【翰。】 话离忆沈沦，语迹愧荒茸。 【辕。】 缨緌已骈集，刀佩亦鞸琫。 【源。】 既观朱扉盛，复瞰清泉涌。 【良。】 两磵耳边来，双峰眉际耸。 【翰。】 虞宅址空存，袁墓木已拱。 【辕。】 委蛇讶客闲，丛脞笑僧冗。 【源。】 金绳憩宿倦，石林动新竦。 【良。】 大着孕璞玉，贤孙耀珪珙。 【翰。】 德迈东家丘，义压吾邦勇。 【辕。】 坚留马就絷，强别囚脱拲。 【源。】 竟忘漏艇危，直遡夜潮汹。 【良。】 满覆侔器敧，颠蹶同驾覂。 【翰。】 二贤首腾踔，小子继跳踊。 【辕。】 江阔水翻翻，云黑天朦朦。 【源。】 甫济胆固慑，决去心益愯。 【良。】 孰书拯溺勋，谁息扶惫■〈白辱〉。 【翰。】 迹离魑魅惊，身出蛟鼍恐。 【辕。】 叩门气始振，即馆语犹恟。 【源。】 儒服渐林立，宾墀竟川壅。 【良。】 争看麟一角，共誉龟五总。 【翰。】 吐辞超鲍谢，刮智驾晁董。 【辕。】 舫斋窥曩楹，兰室睇今栱。 【源。】 困僮屏屡触，醉侣酒频□。 【良。】 屈伸付蚨蠖，聚散等蠛蠓。 【翰。】 归情荡跃鳞，别思眇抽蛹。 【辕。】 笔耕期已驶，诗债事尤氄。 【源。】 云庄充昔聩，云林跛初尰。 【良。】 唐生竟神骇，沈子亦听悚。 【翰。】 画轴卷入檐，书册收贮笼。 【源。】 磬折向苍茫，矢跃超蒙澒。 【良。】 仰视云畔鸢，去逐烟中鹲。 【翰。】 到家跳夜厖，入室响寒蛬。 【辕。】 后会知何时？余发已种种。 【良。】  

***◆贞素先生舒頔（贞素斋集）***  

頔字道原，绩溪人。父弘，字彦洪，号白云先生。頔年十五六，与同郡朱允升、郑子美、程以文讲明经史之学。比壮，受业姑孰李青山之门，陶子敬、潘元叔并为同舍生。时马中丞伯庸、韩祭酒伯高皆器重之。至元丁丑，江东宪使燕只不花辟为池阳贵池教谕。秩满调丹徒校官，馆于平章秦元之之门。至正庚寅，转台州学正，时艰不仕，奉亲携书，归遁山中。岁丁酉，卫国公定徽郡，交章礼聘，高卧北山之阳，以疾辞不出。洪武丁巳，考终于家，年七十有四。道原辞聘后，诛茅结庐为读书所，扁曰「贞素斋」。自作《贞素先生传》，其略云：华阳山中有一老翁，年踰七十，皓发炯瞳。斋前植花数本，四时红白相继，环以湘竹。良辰美景，亲朋叙谈，有酒酌数行，蔬肴随所有，陶陶然不计家之有无也。风清昼闲，或篆隶数章，意与笔悟，则快然自得。虽不逮斯繇，然时人亦莫予解，因自题所著曰《古澹华阳稿》、《贞素斋集》。同里唐桂芳仲寔谓其诗盘桓苍古，不贵纤巧织纴之习。字尤喜朴拙，识者曰宗汉隶，非八法也。  

为苗民所苦歌六十韵  
落梅歌  
百牛图歌  
秋风行  
缲丝行  
织妇吟三首次知县许由衷  
络纬吟  
竹溪书室图为黄克文题  
西湖曲  
江南曲  
宝鸭曲  
缫丝叹  
春日杂言三首  
梦仙  
野兴  
人日晴  
雨中适兴  
闻钟岭  
独步  
山庄杂咏  
春雪  
晴  
白土岭  
茅冈铺阻雨  
峤源  
看书  
赋诗  
古松  
木槿  
白槿花  
七佛庵三十韵  
送何子舟征官秩满  
暮秋弥月阴雨新米甚艰晚霁至夜复雨  
子恭凌君仲冬回冷校居讲下醵杯以慰岑寂杯余偶成  
立春  
春阴  
次王和夫避世入都  
中秋对月无酒怅然孤吟  
头陀寺废  
春晓  
闲步  
次朱克用万户韵  
采石  
维扬十咏  
金陵怀古  
题水墨蒲萄  
由绩坑出乳溪闻鹃  
题清湘秋景二首  
偶题  
书西坑杨子威巡检官舍  
张氏耕隐堂次韵  
至泰州书徐千户壁二首  
自叹  
清明  
题山中所有  
雨窗偶成  
蜀水道中  
复入大鄣  
对雨  
吴琴忠烈庙  
度萌坑岭  
过大石门  
戴氏楼居次韵  
扬州  
泥  
失意  
泾川道中  
赠孔希文归浙  
次孤岳主人韵  
寄黄克敬谪归  
九日饮侄女家  
次王和夫见寄  
金陵怀古  
雨中呈丰彦辉  
次韵叶实夫西山园饮  
南山秋色楼为陈孟德赋  
有怀诸公  
平林烟雨  
适耕堂为吴琴汪寿甫扁而赋之  
胡子坑  
题海宁吴筠轩山水窠木卷  
许子仁相招山中叙话  
怀京口  
送苹乡丘克明  
过牛伏岭  

○为苗民所苦歌六十韵 【时丙申二月初七日也。】  

二月日初七，压天风雨急。仆夫问讯回，苗民水涡集。仓卒戒行李，二三竞奔入。天寒泥涂滑，出户行不得。或牵牛数头，或缚鸡数只。长枪插檐高，短剑耀白日。动辄便杀人，相遇焉敢敌。杂以无藉徒，孰与分南北。老母惊且忧，扶持间道出。彼来此已遁，囊橐罄收拾。急度墓头岭，复恐见雪迹。行行叶由凹，手足俱战栗。儿云母疾行，母说疲无力。坐憩长松下，蔽身草不密。又逢恶少来，见骂作强贼。刀枪罗我前，性命在咫尺。母云我两儿，惧怕避横逆。再拜致哀告，恸哭并二侄。衣衫尽剥脱，裸体肉见赤。长绳与弟连，缚手黑如漆。嗔叱行步迟，遽以大刀击。血流未得止，苦痛走更疾。渐围至田中，枪立哨齐吸。拔刀斫弟项，乞免幸勿及。母忧失两儿，儿复忧母泣。艰险万状生，忧危苦劳役。内怀五脏饥，外被一身湿。棰楚卒未休，死生安可必。山中亦何有，所蓄仅米粒。检括殆无遗，忽忽日将夕。留连至宋村，心绪茫若失。倐逢一卒来，相见似相识。貌恳心甚慈，众皆被呵叱。但云解其缚，外惧中悦怿。兄弟相依回，泣母何处觅。哀矜复自怜，举目百无一。顷刻子见母，哀号叙痛衋。斫松代膏明，拾草当菅席。主仆皆畏寒，相忘共熏炙。忧惧不待明，鸡鸣咸盥栉。又复去喜坑，晨星尚未没。山家已避舍，老母独匍匐。逐队跻山椒，冒雨倚松立。头上水淋面，足下寒彻骨。明朝古唐山，盘折犹律崒。乱石如蹲虎，狭径跨其脊。呼号风泠泠，掩映云羃羃。初疑茫昧中，天地如开辟。往来不暂停，昏黑亦忘食。当时已狼狈，宁复问家室。幼女犹可怜，含啼抱呜悒。不忧行路难，但恐弃沟洫。朝廷本除祸，仁道立民极。假威及蛮猺，所至皆戏剧。杀掠果何辜，曷尝分玉石。披萝遍山林，荡扫空郡邑。不幸生斯时，处处值荆棘。皇天远不闻，愁闷填胸臆。残喘傥久延，今亦匪畴昔。渠魁未殄除，默坐长太息。  

○落梅歌  

一枝两枝横水滨，千片万片飞早春。残香满地铺白茵，贪结青子枝头新。含章檐下肌理匀，春梦未醒香醪醇。君王宠爱恩情真，何况点缀额与唇。托根岩谷遭时屯，莓苔剥落洇红尘。碧玉柯干供樵薪，更复扰扰来棘矜。畴昔开伴粉署宾，东风轻点泓池银。归来天上迹已陈，心肠铁石见无因。惜花长叹花下巡，见仁顿觉添酸辛。角声吹月双眉颦，不知谁是调美人？  

○百牛图歌  

繄谁画此百牛图？绢素淋漓悬雨壁。摩挲细认角头奇，无乃戴嵩留宦墨。牧童骑策过前村，春树阴阴春草碧。云收雾敛山花明，远近巅崖翠光湿。平湖断岸水浅深，皱縠粼粼如展席。犊眠草间牛不乳，饥啮青刍砺苍石。或饮或浴云满身，物我相忘祇自得。横斜体态百头殊，牧竖笼雏戏阡陌。有时背上颠倒骑，细雨斜阳横短笛。时平放尔桃林中，布谷催耕苦相迫。呜呼比年兵革弥天下，千畦万陇生荆棘。只今农父把锄梨，处处开耕皆尔力。斗米三钱户不扃，四海苍生无菜色。  

○秋风行  

凉风起空阔，即渐吹寒声。路远衣裳单，良人久从征。妾身厪机杼，唯恐衣未成。短裁便鞍马，密缝忧远行。夫君昔辞家，王事迫期程。守边十余载，杀气犹峥嵘。君以身徇国，妾亦死誓盟。志同心不改，庶保身后名。  

○缲丝行  

小麦褪绿大麦黄，吴姬踏车缲茧香。筅铛入沸高下忙，雪雹万斛浮潇湘。千丝万缕雪光炯，五色期补帝舜裳。县吏夜打户，租税无可措。犹豫欲输官，又恐奉上误。踌蹰展转无奈何，东方渐明事更多。  

○织妇吟三首次知县许由衷  

妾家住西湖，家贫守清素。年方二十初，学织常恐暮。父母生我时，不识当门户。夫君良家子，安肯受辛苦。  
机织不畏多，但畏官府促。去年布未输，今年粮未足。阿姑八旬余，缩首檐下曝。君戍忧边庭，妾心念机轴。  
乱丝入手中，上机十数匹。细花间鸾凰，精巧俗莫测。朝餐釜底焦，下尽雪下滴。君心自明月，愿照尘苦力。  

○络纬吟  

夕露凄以清，凉飙飒然至。篱根断续声，长茧缲络纬。双股依草荄，两翼鼓元气。月明更漏迟，似诉无限意。微物尚知时，叹彼非物类。我怀素潇洒，闻汝澹忘虑。  

○竹溪书室图为黄克文题  

清溪溪上竹无数，爱竹移家竹林住。阶前老竹铿玉声，秋夜读书沾竹露。书声绕屋杂竹声，竹色侵书助书趣。竹根个个长龙孙，竹上鸾凰亦来聚。有时携琴倍竹弹，两袖清阴分竹翠。云梢月干竹弄影，杖竹寻诗过桥去。平生性癖亦爱竹，不问主人造竹所。君不见一笻投陂忽变化，万卷幡胸胜插架。  

○西湖曲  

侬家生长西湖住，画舫红窗日来去。不识干戈战四夷，良辰歌舞酣朝暮。越王怀愤攻城来，士卒失守城门开。娇容如花惜不得，一旦零落同蒿莱。百年气运如过电，头白眼昏那忍见。商山路杳云雾深，桃源不假渔郎便。钱王宫阙草树荒，景灵台榭风雨凉。孤山梅花幸无恙，父老含悲辞故乡。  

○江南曲  

庭院深沉日正长，绿窗红几绣鸳鸯。落花风起停针看，蝴蝶双双过粉墙。  

○宝鸭曲  

铜池织风翠波跃，睡足暖烟饥不唼。重帘未厌云水姿，华屋清深寄间绝。生朱剥花红锦翅，枯咽半湿蔷薇水。宝灯夜悬琉璃光，恍若澹在沧浪里。当筵慢舞得娇娆，指痕腻染罗纹细。就中恐有绝缨人，误识韩郎衣上气。 【韩寿事。】 古闻舄化之言岂虚语，愿学飞仙作双去。  

○缫丝叹  

东家缫丝如蜡黄，西家缫丝白如霜。黄白丝，出蚕口，长短缫，出妇手。大姑停车愁解官，小姑剥茧愁冬寒。向来苦留二月卖，去年宿债今未还。手足皲瘃事亦小，官府鞭笞何日了。吏胥夜打门，稚耋生烦恼。君不见江南人家种麻胜种田，腊月忍冻衣无边，却过庐州换木绵。  

○春日杂言三首  

石暖苔衣软，溪春荇带长。化工无限意，袖手立斜阳。  
贾谊思明主，华元归故都。张良辞北阙，范蠡泛东湖。  
湖海平 【一作半。】 生客，乾坤一布衣。义哉周伯叔，饱食首阳薇。  

○梦仙  

琤琤白玉佩，烨烨紫云裘。海上几千里，云间十二楼。  

○野兴  

日落山逾碧，霞明水透红。物华杂乱际，人事寂寥中。园枣经时熟，田禾失岁丰。悲哉秋渐老，天阔叫征鸿。  

○人日晴  

元日至人日，今年却喜晴。四方民乐业，千里卒休兵。春丽山河壮，风清草木荣。老天赐强健，拭目看升平。  

○雨中适兴  

天阔云横野，春深水绕村。折花攒粉蝶，投果唤青猿。润物丝丝雨，伤春片片云。时危朋友少，终日掩衡门。  

○闻钟岭  

春雨闻钟岭，乱山啼杜鹃。因思乱离日，复见太平年。步月栖岩穴，凌霜度岭巅。古松曾识我，深省复潸然。  

○独步  

独步谁为侣，溪边有白云。情亲鸥共狎，机动鹿分群。细草沿厓出，幽花隔岸闻。归鸦背秋色，飞过夕阳林。  

○山庄杂咏  

绕屋阴阴树，通池细细流。寄书来故旧，飞梦上神州。百两归朝士，千金买坠楼。知几谁氏子？一笑过林丘。  

○春雪  

片片沾芳草，纷纷杂落花。篱寒春雀阵，檐冻午蜂衙。云密深藏树，溪浑不见沙。小窗风力恶，呼婢莫烹茶。  

○晴  

云气扶红日，江光漾翠涛。烟笼淮树远，天净楚山高。慕道心诚渴，忧时鬓独搔。明朝锺阜去，渡口买轻舠。  

○白土岭  

野水孤城迥，风云浪积沙。一方龙虎国，六代帝王家。玉树歌仍在，新亭恨转加。凝情正寥落，渔唱答边笳。  

○茅冈铺阻雨  

岩谷幽栖士，江湖懒散身。思乡荆楚客，忧国杜陵人。年老常防病，时乖不厌贫。滔滔浸平陆，何处是通津。  

○峤源  

溪回石欲动，山断路还通。嵌石藓花白，飐林枫叶红。野鸡啄寒涧，塞雁下晴空。莫怪杨朱泣，于今路更穷。  

○看书  

一日不看书，此心若有失。看书心未已，细字费目力。六经皆糟粕，中有味如蜜。古来圣与贤，孜孜复汲汲。流传百世下，相见不相识。今人不如古，古人岂今日。时还看我书，抚卷三叹息。  

○赋诗  

一日不作诗，此心成渴想。非关贱性癖，只为薄技痒。六义起商周，汉魏相效仿。下迨唐宋间，声韵迭清响。于焉观治乱，岂直事标榜。穷幽与旷达，俱属浩气养。□当搜神奇，后世知音赏。  

○古松  

偃蹇岁寒姿，盘屈当虚棂。苍皮络紫藓，翠色摇青冥。中藏六月雪，下伏千载苓。酷暑亦何畏，隆冬愈加青。老骨存蛟龙，繁枝庇林垧。不幸失所依，流祸延丙丁。恩深感雨露，犹足扬王庭。天风西南来，慎勿惊山灵。  

○木槿  

爱花朝朝开，怜花暮即落。颜色虽可人，赋质无乃薄。亭亭映清池，风动亦绰约。彷佛芙蓉花，依稀木芍药。炎天众芳雕，而此独凌铄。慰目聊娱情，苍松在岩壑。  

○白槿花  

素质不自媚，开花向秋前。澹然超群芳，不与春争妍。凉夜弄清影，缟衣照婵娟。佳人分寂寞，零落祇自怜。鲜鲜碧云树，皎皎万玉悬。朝开暮还落，物理乃自然。嗤彼壅肿木，徒尔全天年。  

○七佛庵三十韵  

春色如多情，阴云贷游瞩。登临不惮劳，■〈孛〉踤转山谷。石磴危欲攲，梯身进恐覆。松风响箫笙，花露滴巾幅。凿凿石齿连，盘盘山脊伏。初疑路不通，似觉地可缩。小憩林木深，大观天地育。旷胸陵八荒，举手决四渎。岁暮历险艰，时危事幽独。情深山水佳，兴遣杖履复。七佛庵先登，一人泉可掬。誓将寂灭心，受此清净福。人世徒喧啾，山门远荣辱。艰难慨诸僧，落莫栖老屋。江水清入怀，淮山翠凝目。花阴覆层檐，鸟语隔幽竹。稽首幡幢翻，升阶路径熟。禅心絮沾泥，世味蜡煮粥。军政期严明，民风慕清穆。既兴杨朱悲，复动贾生哭。再上讲经台，仍抠御风服。凭高气层层，眺远山矗矗。石眼松络根，崖腰树飞瀑。一泓照须眉，两地映兰菊。骨蜕超尘寰，性空悟机轴。无心云自飞，得趣景何倏。绿树啼白猿，青莎卧黄犊。川原豁而开，麻麦蔚以蓼。游辰风日和，行径花草馥。冥冥鹤归来，长啸下山麓。  

○送何子舟征官秩满  

友朋情若何，最苦是离别。亲爱不忍舍，临岐语呜咽。宦游南北州，江海多隔越。为官不必高，饮酒不必冽。宽厚长者心，刚强见中辍。所以甘棠阴，千载称召伯。  

○暮秋弥月阴雨新米甚艰晚霁至夜复雨  

昏黄天开霁，夜黑雨复作。天公亦侮人，稔岁变凶恶。湿薪炊午庖，生稻炒晨镬。十日九阴雨，何处散吾脚。况味固不佳，光景亦萧索。孰云岁功成，尚乃滞耕获。倩谁开扶桑？四海一照烁。  

○子恭凌君仲冬回冷校居讲下醵杯以慰岑寂杯余偶成  

有客美髯子，飘飘双溪来。手持青芙蓉，笑索梅花开。语寄宣城谢，句咏都官梅。日南见子日，征途雪皑皑。一官勿谓冷，官热非其才。吾道欣有托，愿言且徘徊。将何慰岑寂，时供陈尊罍。  

○立春 【十二月十九日。】  

三阳肇开泰，一气回新和。百卉已萌茁，光风扇晴波。田畴入锄犂，城郭仍干戈。而我抱郁郁，居焉万山阿。忘言今古事，扣角时悲歌。治乱关气化，世情今如何？悠然出山去，天阔浮云多。  

○春阴  

昏昏雾隐山，羃羃云弄水。造化如妒春，又酿明日雨。寻芳未可期，息战乃所喜。花泪愁阑干，柳眼眠未起。昔日繁华衢，兹焉变荒址。将何测阴阳，默默数甲子。  

○次王和夫避世入都  

生平性放旷，处世尝澹然。但恐学未至，读书究其玄。时经丧乱际，向慕心益坚。仰睇高飞鸿，翱翔入云烟。云何杂燕雀，下与鸡鹜连。避谤去城市，寻幽适林泉。枕流夜雨歇，坐石春风颠。徒抱心耿耿，复忧腹便便。王君我畏友，时寄五色鲜。神鬼泣老笔，风雪走长篇。文章古所贵，道义今谁传。将谓礼乐盛，遽罹干戈年。六经既扫地，一物安得全。籍甚右军裔，荣让诸郎先。依山更带水，问舍仍求田。花下鹿濯濯，云间鹤翩翩。情怀渺何许，风月浑无边。尊酒何时会，醉赓云锦笺。  

○中秋对月无酒怅然孤吟  

对月惜无酒，怅然负良宵。而我郁居此，时世俱无聊。举头问明月，桂影东林高。南箕粲黄道，北斗横青霄。澹泊固尝事，佳辰何寥寥。贳酒赏明月，盘中乏膻臊。何如待九日，醉约柴桑陶。  

○头陀寺废  

微云漏疏雨，春事将结束。小径敷落红，长条已栖绿。行行扣禅关，寂寂攲老屋。犬吠知客来，岩栖见僧独。涟漪漾方池，菁葱郁佳木。立教虽尚空，存心未脱俗。于世竟何裨，零落归山谷。极乐迷群生，无生惑三竺。风光慰羇人，聊此寓游目。  

○春晓  

月落窗未曙，邻鸡再三啼。揽衣起徘徊，傍水鸣鷿鹈。木末雾气薄，花梢露华低。晨光一开豁，照耀东与西。隔屋鸟语碎，叫云鹤声齐。治生不可缓，童仆勤锄犂。春晓最清淑，竟作春晓题。  

○闲步  

和风漾晴云，约我散芒屩。步出东南郊，晴景欣有托。□鸟鸣嘤嘤，幽花澹漠漠。平生江海交，乱后半沦落。惟余白发翁，林下甘寂寞。眼前儿与孙，懒惰不好学。缅怀栗里人，取醉聊自乐。  

○次朱克用万户韵  

和风骀荡柳腰斜，茅屋溪边卖酒家。马首翩翻旗脚转，何如偏惹帽檐花。  

○采石  

江声似欲欺文士，月色曾经照锦袍。八百仙人骑白鹤，紫箫吹彻碧云高。  

○维扬十咏 【录六】  

明月楼  
皆春楼  
嘉会楼  
平山堂  
蕃厘观  
太平桥  

△明月楼  

昔年明月照盈盈，今日楼空月自明。银甲锦筝歌舞地，寒鸦落月澹孤城。  

△皆春楼  

楼前景物逐时新，楼上笙歌日日春。华丽已随时节换，东风吹恨柳眉颦。  

△嘉会楼  

壮年登览醉歌日，况是太平全盛时。燕子衔将春色去，画阑宽处树旌旗。  

△平山堂  

平山山上构高堂，堂下青芜接大荒。堂废山空人不见，冷云秋草卧横冈。  

△蕃厘观 【即琼花观。】  

天上奇花玉色浮，祇留一种在扬州。如今后土无根蒂，蜂蝶纷纷各自愁。  

△太平桥  

青楼翠幕舞纤腰，金屋银屏贮阿娇。二十年前豪侠客，相逢犹是说前朝。  

○金陵怀古  

龙蟠虎踞石头城，今古英雄几战争。遗恨六朝何处是？江声犹抱不平鸣。  

○题水墨蒲萄  

老龙腾渊云气湿，万斛骊珠夜光泣。秋风吹满西凉州，酿就清香浮玉液。  

○由绩坑出乳溪闻鹃  

细草幽花二月天，暖风晴日弄春妍。村孤路僻行人少，忽听深林叫杜鹃。  

○题清湘秋景二首 【并序。】  

昔人云：诗是有声画，画是无声诗，善模写诗与画者之辞。然一丘一壑，出自肺腑，肆于笔端，不自知其神也。矧萧萧洒洒，奇奇怪怪，非深得意趣之妙不可及。友人汪允中以《清湘图》寄示，予观沧江白石，茂林修竹，彷佛昔客湘中时景。江浒小艇，坐紫衣，横玉箫，呜呜怨诉，又不知谁氏子？意岂乱离后，覩此佳致，有声二首，敬书以归。  
木落三湘雨后天，细泉飞瀑挂晴川。疏篁影里箫声过，借问谁家上水船？  
日暮九疑矗矗，清湘万竹修修。不管掀天风浪，孤鸾引凤船头。  

○偶题  

生平不识大鄣山，历井扪参四十弯。谁道仙家隔蓬岛？桃花流出在人间。  

○书西坑杨子威巡检官舍  

诘曲山蹊穿复斜，溪流浅碧漾寒沙。山村乱后萧条甚，隐约疏林一两家。  

○张氏耕隐堂次韵  

独向南庄卧白云，远山点点入帘青。半犂新雨孤村外，始听春禽第一声。  

○至泰州书徐千户壁二首  

海天无际接扶桑，此地曾经几战场。怨恨不随流水去，空阶夜雨泣寒螀。  
图书整整堆蓬荜，剑戟森森拥柳营。留客茶瓜话平昔，随缘妆点泰州城。  

○自叹  

半纸虚名屡失机，六年憔悴北山薇。云霄路近行囊涩，湖海尘扬故旧稀。官冷位卑思补报，禄高责重慕轻肥。闭门风雨春多少？鸣雁雝雝又北归。  

○清明  

涳蒙细雨湿松楸，乱后人家哭未休。几处烧钱飞蛱蝶，三丫无主祭骷髅。精魂作祟狂魂语，新鬼衔冤旧鬼愁。可是禁烟兵燹际，荒城寥落水东流。  

○题山中所有  

石芥藓麻紫蕨薇，破头巾 【即石耳。】 骨山栀垂。火流金铄锦袄子， 【即石鸭。】 霜降木落玉面狸。猪耳蕈供黄粟饭，猫头笋煮红豆糜。泉声鸟语和音乐，山翁乐处无人知。  

○雨窗偶成  

雨压中天云雾低，华阳阁外草萋萋。江湘梦远红尘隔，阊阖门高紫气齐。红拂杏花沾翠帽，绿拖杨柳忆金闺。故人腾踏云霄上，何日相从信马蹄。  

○蜀水道中  

迢递春山春日迟，老天无事使人悲。时危汉苑花含笑，风急隋堤柳蹙眉。村落无烟几千里，麦麻何处两三岐。年来无限伤春意，独倚长松听子规。  

○复入大鄣  

山顶飞泉绿树齐，弯弯相见倦攀跻。龙眠溪洞涎流石，鹿过林皋麝脱脐。日落空岩山鬼啸，风生古木野猿啼。两经寇结山中避，历徧人间万险蹊。  

○对雨  

茅屋经年长薜萝，故人久雨不来过。山川惨惨光华少，天地昏昏杀气多。阶草宿萤藏细叶，庭梧巢凤覆长柯。细看柱础饶蒸润，奈此云雷未已何！  

○吴琴忠烈庙  

古祠摧败独孤村，老衲龙钟倚庙门。半亩寒冰栖腊意，一川晴日借春温。松林惨淡猿猱啸，山径崎岖狼虎奔。说与行人慎回顾，归时切莫近黄昏。  

○度萌坑岭  

雨过郊原绿倍添，竹舆行处倦厌厌。翠垂松叶沾衣袖，红绽花枝映帽檐。石涧水香麋麝过，林梢露重蝶须黏。嫩晴天气催农务，麦饭新尝似蜜甜。  

○过大石门  

一溪流水漾晴沙，行出孤村月未斜。在世由来都是客，此身何必更寻家。向人报喜枝头鹊，与众争嫌屋角鸦。眼底休论凶吉事，且看田叟种桑麻。  

○戴氏楼居次韵  

山环水绕居之安，图画森列宜晚看。翠幕低垂爽气肃，银灯高照书声寒。世情颇觉眼界窄，酒量不博诗肠宽。湖海半生今白发，掀髯一笑倚朱阑。  

○扬州 【明月皆春楼名。】  

仙人已骑白鹤去，倦客漫逐红尘来。人间又见梧叶落，观里无复琼花开。明月皆春罢歌舞，王宫相府俱尘埃。江山如此豪华歇，千古岂不令人哀。  

○泥  

九陌香尘湿不飞，融融随步袭荆扉。玉骢行疾溅春雨，紫燕衔迟带夕晖。蚓窍吐淤黏屐齿，凤书封渍污朝衣。夜来满地沾飞絮，指点行人石径归。  

○失意  

失意深潜懒入城，坐愁怀恨老时情。征鸿叫月带秋色，落木随风送雨声。忧国赤心惭未报，思亲白首叹无成。伤心莫问人间事，泪洒空城烟雾横。  

○泾川道中  

青山雨后白云生，云气参差草树清。明月出山云弄影，清风吹水树含声。人家屋角惊厖吠，官路桥头去马鸣。天下之间吾亦客，还将老眼望升平。  

○赠孔希文归浙  

我愧为儒事笔田，君来枉顾辱佳篇。半生腾踏江湖日，孤馆萧条风雨天。青眼故人能有几，白头词客更谁怜。江东游遍浙西去，风搅芦花月满船。  

○次孤岳主人韵  

相逢偶似虎溪桥，借榻仙房卷十朝。无补但思辽海去，投闲安用小山招。吹嘘暖雨披红萼，撺掇春风上翠条。尘世浮云随变见，且容花鸟伴凄寥。  

○寄黄克敬谪归  

力扣清都虎豹关，危言鲠直动天颜。一生涕泪常忧国，万里风尘已赐环。共惜贾生成远谪，遥知唐介得生还。马蹄又踏归来路，应笑奸谀愧鹭班。  

○九日饮侄女家  

菊花杯泛茱萸酒，杨柳村沿石镜山。门掩黄云千百顷，溪藏红叶两三湾。欢然自觉情难尽，醉矣 【一作后。】 都忘夜易阑。细雨斜风休作恶，岁寒心事正相关。  

○次王和夫见寄  

旌旗摇曳柳营前，邑赖元戎守御坚。林薮漫如秦地日，山河依旧汉家天。刚风万里扫妖祲，甘雨四方清瘴烟。堪羡山中萃清致，醉歌人讶老诗仙。  

○金陵怀古  

六代繁华古又今，钟山王气拂云岑。玉骢声断乌台寂，赤帜阴移画省深。月照觚棱风淅淅，霜清甬道夜沉沉。白头元是观光客，手弄梅花感慨吟。  

○雨中呈丰彦辉  

十年塞北干戈扰，二月江南雨雪深。时异世情难逆料，天寒老客不能禁。江山明秀动归兴，花柳横陈惊壮心。休上贾生流涕策，且赓梁父《白头吟》。  

○次韵叶实夫西山园饮  

西山苍翠谁家园？竹树绕屋何森然。置酒邀我坐林下，高歌握手行花前。偶然得句不在巧，相劝烂醉仍烹鲜。世事人情都莫问，百年过去知谁贤？  

○南山秋色楼为陈孟德赋  

秋色横空眼界宽，玲珑八面见峰峦。稻花香满雨初足，梧叶声清风正寒。百尺不教余子卧，四时那许俗人看。课孙教子无他事，笑拍阑干醉解颜。  

○有怀诸公  

鼋鼍出没黄田荡，龙虎盘蹲白下城。才俊满前劳顾问，愚蒙在下冀升平。波涛江汉暂时险，烟雾乾坤有日清。文士负才徒倚马，武夫挟勇祇谈兵。朝廷安用生疑虑，田野何由覩圣明。薇露每愁东日上，柳云犹带北风横。群公退食方云喜，数子驰心肖慕荣。泽国暮春观扑满，江湖深夜炯搀 【枪】 【抢】 。乡村落落真堪叹，冠冕峨峨未足惊。黄犬东门怜往事，白头南土忆归耕。 【扑满，土器，搀 【枪】 【抢】 ，彗星。】  

○平林烟雨  

时人买画千金传，一片好景真天然。四时不用舒展看，翠娇绿润当窗前。春三漠漠护暖雨，秋九惨惨啼苍烟。槎牙古怪云雾暗，屈蟠偃蹇蛟龙缠。初见疑是李将军，又似水墨王辋川。米家无根与 【蒙懂】 【朦膧】 ，安得活动全吾天。明朝雨晴烟就敛，便欲设榻林间眠。请回谷口俗士驾，幸勿惊我双胎仙。  

○适耕堂为吴琴汪寿甫扁而赋之  

萌坑 【一作「夫容」。】 岭下吴琴 【一作「中平」。】 村，中有汪氏居其源。威烈遗风千载间， 【一作「文公外家道义门」。】 积善好礼枝叶蕃。衣冠济楚信行惇，筑室亢燥依山根。适耕大篆楣扁存，挂经扶耒穷朝昏。以适为乐遗子孙，浮云富贵安足论。荒烟衰草金谷园，云关雾谷截来辕，烟蓑雨笠远市喧。肯堂有子班箎埙，山川瑞气藏浑沦。文光五采朝吐吞，月明清夜啼黄猿。不羡变化南溟鲲，不贪爵禄何负恩。春兰秋菊芬幽轩，客至谈笑开清尊。任彼轻薄手覆翻，退处宁学羝触籓。女及笄嫁男已婚，俯仰无愧干与坤。醉眠老腹摩朝暾，至乐百世垂后昆。 【周禹锡云：极似昌黎。】  

○胡子坑 【属大鄣。】  

两仪未判眹不平，巨凸突兀潜幽灵。毓秀朵奇挺峭拔，攒峰列壑争伶俜。枯槎着藓半身碧，老石迸土千螺青。天净森铓列画戟，云开大鄣横青屏。临深架木侧足度，飞瀑洒面洗耳听。已有仙人浴丹室，宁无烈士摩厓铭。玄猿不惊藾寂寂，白鹤下舞花冥冥。便欲临风蜕凡骨，来兹绝粒餐仙苓。尚闻好事薙荒秽，直上绝顶峨新亭。茗椀先春煮碧涧，蓬窗酿腊酾银瓶。素衣何必待三聘，白首尚可穷一经。空谷时闻尚书履，疏林夜仰处士星。时乖狼虎集妖孽，地阔魑魅行真形。避世何烦慕清致，忧时且复逃膻腥。鄙哉时俗自污浊，喜甚涧谷长清泠。祇恐愚公易轻徙，玉皇敕命守六丁。  

○题海宁吴筠轩山水窠木卷  

世间名士多爱竹，为爱扶疏伴幽独。虚心直节傲雪霜，尽日相看看不足。松萝山下延陵裔，自号筠轩咏淇澳。明窗净几泚霜毫，暖日晴风弄苍玉。有时乘兴写山水，复貌时人真面目。一丘一壑胸次奇，万貌万形心匠蓄。潇潇洒洒声秋轩，瑟瑟琅琅撼昏屋。我家昔寓湘江滨，此君与我情最亲。别来廿载世离乱，踪迹萍梗无音尘。适与筠轩偶相见，一笑袖拂松萝昏。怡然赠我一幅画，沧江万顷波粼粼。远岫云开虎啸月，疏林霜落鸿来宾。抱琴疑是林和靖，谷口又类郑子真。扁舟荡漾空阔际，芦花两岸纷缤缤。感子高情写幽趣，世无管鲍行踆踆。明朝渔翁约我度溪曲，彷佛又似桃源人。  

○许子仁相招山中叙话  

许君邀我来山中，我来但见堂户空。主人送客过溪去，风吹两岸花蒙蒙。屋后万迭金芙蓉，紫气夜吐仙人宫。涧泉流香过白鹿，林木挂雨拖青虹。羡君筑室读其下，迢遥不与世俗通。一声黄鸟破幽梦，四顾空牖俱玲珑。我爱此地无暑气，重来饱饭谈仙踪。  

○怀京口  

我昔游北固，飘飘紫霞裾。手招云中君，啸傲惊天衢。一别回尘寰，于今五载余。缅怀城中朱紫客，朝台暮省相催迫。东华驿使传宣来，喜动诸公蔼春色。偶遭祸乱居山中，衣冠面目尘土蒙。儒坑选冷难得调，兀兀且作经年穷。不知故人念我否？诗成远寄南飞鸿。  

○送苹乡丘克明  

杨柳矶，燕子飞，江西倦客江东归。芦芽出水鳜鱼肥，君今归去是耶非？闻君疾，未相识，漫浪赠言恐无益。新丰斗酒何日逢，人生意气无南北。喜津津，去宜春，莺花满路娱归人。君不见都门冠盖都忧恼，挂杖故园风日好。  

○过牛伏岭  

牛伏岭高高且远，崎岖羊肠路百转。仲冬跋涉汗流浆，每叹时危历艰险。阴厓惨惨生悲风，极目四顾山巃嵸。人生能着几两屐，踪迹不异无根蓬。我家居山南，别业寄山北。群凶势纵横，往返苦行役。山中天气温如春，绝壁遥见梅花新。梅花年年见春色，不见多少行路人。  

***◆舒□□远***  

远字仲修，号北庄，頔之弟也。尝与弟士谦随道原舆亲避寇岩谷，被掳执，道原正色叱贼，言甚厉，欲杀害之。弟兄执手争死，贼众皆感泣，俱释以全。道原《为苗民所苦歌》，即纪其实也。所著曰《北庄遗稿》。  

庄居述怀二绝  
早行和弟可庵二首  
幽事  
秋日郊行  

○庄居述怀二绝  

花如铺锦柳如绵，落日空山哭杜鹃。痴客不知尘世事，颠厓长伴白云眠。  
春山青泼雨初收，人倚衡门独自愁。路上相逢遍荆棘，酸风吹袂泪交流。  

○早行和弟可庵二首  

月落霜林乌早啼，风生驿路马频嘶。柴门犬吠天将曙，知有人家住隔溪。  
鸡鸣野客整雕鞍，路渐分明出乱山。记得少年因中酒，一竿红日倚歌鬟。  

○幽事  

树绕重门尽日阴，倚风时听晚蝉吟。采松酿酒开除事，画纸围棋消遣心。亲旧殊方音邈邈，兵戈满地夜沉沉。眼前得失君休问，家住云窝深复深。  

○秋日郊行  

阴霾扫净山历历，晴谷回转泉涓涓。群雀噪风世欲幻，一狐啸日天为旋。祥光垂情闵下土，秋色着意开平川。我老英雄一掬泪，夜深洒向虚皇前。  

***◆舒□□逊***  

逊字士谦，号可庵。道原以诗文名家，士谦与仲修皆从之游，得其源流。一时唱和，花相辉，道原尝为之图，其乐可知也。所著曰《搜枯集》。  

和许知县织妇吟二首  
李谪仙  
和蔡原英暮春杂咏二首  
和人韵  
题度洪富岭道中  
题百马图  
道中  
送丘克明副使休官归河南  
江亭秋霁图为黄友仁题  
和谢宗可霜华花雾尘诗三韵  
子周倡和贞素兄佳什见寄因次其韵  
重九日  
题秋江图为黄友仁赋  

○和许知县织妇吟二首  

锦织并蒂花，花成谩停梭。停梭复细看，人与花如何？明月照中天，败叶鸣寒柯。谁知恩爱心，翻成离恨多。  
双星照短牖，孤月悬高枝。仰睇星月明，对此令人悲。手持并州刀，为君裁寒衣。不忍密密缝，此心君应知。  

○李谪仙  

召对金銮殿，荣膺白玉堂。气吞高力士，眼识郭汾王。醉骨生疑蜕，诗名死更香。何由见颜色，月落照空梁。  

○和蔡原英暮春杂咏二首  

处处鹃声急，春光大半非。绿扶官柳暗，红点岸花飞。竹坞消残霭，柴门掩落晖。高人寻友罢，独抱一琴归。  
十日九风雨，春来有许阴。气腾三岛暝，绿涨一江深。苔匝痕犹湿，花垂力不禁。遥怜杜陵老，麻麦正关心。  

○和人韵  

山水有真趣，琴书得自由。歌诗哦字眼，沽酒过墙头。南国黄花景，西风白雁秋。何人发幽兴，吹笛倚江楼。  

○题度洪富岭道中  

蹋破琼瑶路，行穿翡翠岑。光摇鳌背稳，迹印兽蹄深。冰莹奁开镜，泉凝玉坠簪。野梅香彻骨，三嗅动微吟。  

○题百马图  

诏许平戎罢战还，征鞍初卸汗初干。从今归牧华山后，只许丹青画里看。  

○道中  

雨来云里山头低，雨收云束山腰齐。眼前好景吟不得，天风泠泠马频嘶。  

○送丘克明副使休官归河南  

二孤高枕大江流，天入苍茫日夜浮。帆影远连巴蜀晓，■〈木虏〉声清入洞庭秋。菊松雅兴同元亮，泉石幽盟慕许由。别后相思梅正发，月明千里倚江楼。  

○江亭秋霁图为黄友仁题  

万顷波光烟缥缈，风飒秋声生木杪。隔江彷佛是江南，一带远山青未了。何人独引小奚僮，来访幽亭翫易翁。亭下扁舟缆莫解，矶头昨夜多颠风。  

○和谢宗可霜华花雾尘诗三韵  

宿酒禁持梦乍醒，阴阴芳树鸟无声。轻笼翠色溶溶晓，渐复红香淡淡晴。误避茶烟跧老鹤，惯藏柳影咽娇莺。东风却怕花神怪，卷起霏微幕不成。  

○子周倡和贞素兄佳什见寄因次其韵  

涧谷深深图画开，依稀潭第等蓬莱。雨余远岫青凝黛，水涨平池绿泼醅。话旧西窗烧绛蜡，吟情东阁动寒梅。杜陵已喜千间庇，司马应怜四壁颓。下榻每应高士至，抱琴时有故人来。采芝不独商山老，亦有韬光辅世材。  

○重九日  

去年登高灵山颠，新诗醉写秋风前。金杯酒泛紫萸滑，乌纱帽插黄花偏。今年潇潇坐风雨，回首往事心茫然。青山当户为故友，白发兄弟罗酒筵。丹枫染霜明秋色，白雁叫云横暮天。醉穷老眼浩无际，剩欲乘风游八埏。  

○题秋江图为黄友仁赋  

老树槎牙石巃嵸，隔岸人家紫烟重。长江苍茫日夜浮，天堑西来云影动。驾风上水谁家船，片帆高扬孤云边。林下伊谁褦襶子，抱琴应访草堂仙。毫端远势莫与比，巴陵洞庭秋色里。莫是当年顾虎头，写出沧洲千万里。  

***◆苕溪渔者郯韶（云台集）***  

韶字九成，吴兴人。好读书，慷慨有气节。至正中，尝辟试漕府掾，不事奔竞，澹然以诗酒自乐。自号云台散吏，又号苕溪渔者。日往来于玉山，与诸君相唱和。素不善画，偶捉笔为山水图，辄烂熳奇诡，坐客咸啧啧称叹。作诗务追开元、大历之盛，杨铁雅称其格力与北州李才辈相上下。序其诗曰：我元之诗，虞为宗，赵、范、杨、马、陈、揭副之，继者迭出而未止，吾求之于东南，永嘉李孝光、钱唐张雨、天台丁复、项炯、毘陵吴恭、倪瓒，盖亦有本者也。近复得永嘉张天英、郑东，姑苏陈谦、郭翼，而吴兴得郯韶也。  

题柯丹丘墨竹  
题王元章画万玉图  
题美人琴阮图  
题宋高宗诗意便面  
和张伯雨云林席间韵  
题柯博士梅竹图  
题浴马图  
湖州东门即事和玉山韵  
游弁山李云山点杜鹃花与玉山同赋  
寄远曲二首  
题赵魏公画  
用杨铁厓新居书画船亭韵与玉山同赋二首  
次韵陆友仁吴中览古一首  
过石塘洪  
过渔浦  
题三沙  
送姚子章之浙东帅掾  
寄南屏精舍诸友  
同报复元上人登南冈文笔峰兼简句曲外史  
题王仲弘县尹所藏高彦敬尚书巴陵山水图  
龙门山中即事  
和仲举张博士见寄  
晓发商溪戏简玉山且要和  
送丁彦祥入京兼呈危太朴应奉  
寄句曲外史  
郑蒙泉炼师子午谷图  
和报复元秋兴  
登天平山  
谷口  
送赵季文之湖州知事二首  
吴浦  
伐桂辞  
寄倪元镇  
次张仲举谢左辖韩公韵  
过吴兴沈十二秀才  
题尹山寺  
述怀寄倪元镇  
题仙山图  
为郇道士赋钟山  
寄熊自得  
题赵氏所藏画  
题庐山图  
送王生之江阴州吏  
送僧归温州  
游弁山黄龙洞简赵仲光  
送张大使之湖湘监税  
寄范叔豹  
苕溪草堂为范叔豹赋  
次韵杨子寿同浦太守游顾园四首  
次韵聂茂宣见贻就简陆伯渊  
虎丘  
送卢益修炼师所画水仙  
题秋林高士图  
题赵仲穆画送郑蒙泉之鄞  
题米南宫画  
题柯丹丘画  
题溪村烟雨图  
梨花  
题扇头  
题谢仲和竹石  
题宋王孙雨竹  
题魏明铉画  
题画  
过女儿浦  
村行  
题赵仲穆画  
赵彦荣临画  
鸜鹆图  
题渔家壁  
许浦道中  
题唐子华山水末句用杨廉夫五字  
送人之轧溪兼简王十二秀才  
为静嵓上人赋半间云房  
送僧归严陵  
倪元镇画  
送樊仲益省郎之解州  
题胡廷晖画  
题元镇画二首  
梁溪倪元镇为余写湖山清晓图河东张仲举题诗于上友人郑君杰竟持去不还虽往欲观亦不出示郑真忍人也今观斯图触景会意宁不为之慨叹谩赋长句云  
有怀玉山征君次沈自诚韵  
次韵倪元镇双燕吟  
衡门书事二首  
石榴花辞  
题女真猎骑图二首  
题青山白云图  
题九龙图  
山水四景  
芭蕉士女图  
梧桐士女图  
秋林才子  
寄唐子华县令兼简赵季文从事  
送僧游庐山将之西蜀谒玉泉尊者  
小隐为居延王孙德新赋  
投赠兼善都水二首  
送广德程万户弟从军  
登姑苏台刘从事索赋二首  
过南沙曹氏别墅会沈伯熙索赋  
送凌元之湖团监税  
望潮曲  
......  

○题柯丹丘墨竹  

玉文堂上写琅玕，只作吴兴老可看。一夜秋风动寥廓，彩云零落凤毛寒。  

○题王元章画万玉图  

西湖千树玉交加，清夜掀篷看雪花。狂杀山阴王处士，兴来放笔扫横斜。  

○题美人琴阮图  

金谷花飞春半时，花间莺语太迟迟。美人心事浑无赖，忍把柔情摘阮丝。  

○题宋高宗诗意便面  

深宫华气接蓬莱，日日题诗上紫苔。一夜雨声无处着，尽将秋色过江来。  

○和张伯雨云林席间韵  

句曲先生世所怜，新诗字字总清妍。楚江祇漫听春雨，蜀上那知有漏天。树隔青山迎好客，华开白日照芳筵。高居更忆云林子，目送冥鸿挥五弦。  

○题柯博士梅竹图  

文王宴罢奎章阁，博士归来两鬓丝。写得寒梅与修竹，照人清影尚参差。  

○题浴马图  

花落春云满御堤，晚凉试浴濯龙池。五王未许争飞鞚，先赐承恩太仆骑。  

○湖州东门即事和玉山韵  

路入仙源一水分，鸡鸣犬吠自成村。晚风忽送青天影，吹入匡庐九迭云。  

○游弁山李云山点杜鹃花与玉山同赋  

金井西头萼绿仙，霞裾风度影翩翩。陇西才子多清思，谩把春云染杜鹃。  

○寄远曲二首  

突骑破天骄，将军赋大刀。陇头呜咽水，一夜梦临洮。  
朔雪满天山，征人去不还。惟应陇头月，照见玉门关。  

○题赵魏公画  

汉家宫阙画蒿莱，烟雨苍茫护石苔。惟有金河旧时雁，年年秋色过江来。  

○用杨铁厓新居书画船亭韵与玉山同赋二首  

越来溪上暮潮过，饮马桥头春水波。出郭喜知尘事少，吹箫无奈月明多。华飞断岸冲归燕，柳荫长沟泛白鹅。儗送一琴临水榭，扣弦同奏《竹枝歌》。  
卜筑喜过杨子宅，城居曲曲抱溪流。夕阳在波人影乱，秋水上帘竹色幽。载酒过门从问字，据床吹笛不惊鸥。月明后夜溪山雪，乘兴还能具小舟。  

○次韵陆友仁吴中览古一首  

赤阑桥下记停桡，细雨菰蒲响暮潮。说与行人莫回首，故宫烟柳正萧萧。  

○过石塘洪  

乱石成孤屿，中流截巨涛。水清时见底，沙浅不容舠。度鸟窥天影，游鳞触涧毛。前村江路迥，纤月在林皋。  

○过渔浦  

江水飞花作雪轻，月明似入剡溪行。可怜一夜天涯雨，又听春潮打橹声。  

○题三沙  

三洲宛在碧波中，海色晴霞绚烂红。夜半鸡鸣先见日，天边月晕又生风。鲛女机丝花隔雾，龙君城阙水为宫。谁持玉节寻真去，直过扶桑弱水东。  

○送姚子章之浙东帅掾  

海右桓桓大府开，胜 【一作望。】 中云气近蓬莱。借筹底用平蛮策，草檄须烦倚马才。玉节旌麾江上见，明珠翡翠日边 【一作南。】 来。遥知博望沙头月，为照乘槎万里回。  

○寄南屏精舍诸友  

山中遗老雕零尽，太息于今复数谁？东郭幽人频曳履，南冈诸子总能诗。夜窗灯影分书幌，午榻茶烟扬鬓丝。何处令人发深省，永明湖上立多时。  

○同报复元上人登南冈文笔峰兼简句曲外史  

橘林风细凉飔生，石磴雨滑褰衣行。双肩正如野鹤立，左耳忽若秋蝉鸣。孰云耽诗并齐己，我爱玩世惟弥明。对床着屐歌楚语，若个杖藜来细听。  

○题王仲弘县尹所藏高彦敬尚书巴陵山水图  

尚书爱画山，落笔生远色。微茫洞庭野，迥与湘渚隔。青山迤逦盘春空，江波欲落江树重。望中云梦开七泽，猿啼直与巴陵通。王郎家住巴陵道，按图只说巴陵好。巴陵女儿歌《竹枝》，微风落日行人少。山中春雨生石田，柴门流水声溅溅。钓竿长日倚沙树，扁舟中阁生晴烟。爱此只合山中住，十年作官不归去。高堂见画夜梦之，墓中离离湿秋露。白头官满思转多，江南酒美仍蹉跎。人生得意夜行乐，酒酣且和巴陵歌，王郎王郎奈尔何！  

○龙门山中即事  

雷雨过厓惊落湍，空林白昼忽生寒。阴阴草阁开尊坐，细细山云卷幔看。落日樵声经木末，青天鸟道挂檐端。亦知吏隐非吾事，直欲从兹赋《考盘》。  

○和仲举张博士见寄  

金沟河上柳千条，濯濯轻阴覆画桥。华夹御城涵晓日，波回仙沼应春潮。曾闻献赋趋三殿，想见承云丽九霄。欲听钧天尘梦隔，苏台凉月夜寥寥。  

○晓发商溪戏简玉山且要和  

商山西头花满烟，画船银烛理丝弦。翠屏何处惊残梦，卧看青天春月圆。  

○送丁彦祥入京兼呈危太朴应奉  

画角城头乌乱啼，客行秋日思凄凄。黄河一水青天上，□岭诸山大漠西。饮马窟深沙草浅，射雕风急暮云低。经时不见危供奉，想候都门踏雪泥。  

○寄句曲外史  

掬溜室中清夜分，相过曾此说幽文。入池星斗当窗见，枕席波涛隔树闻。头上鹖冠朝老子，手中龙节候元君。欲从世外求玄赏，鸡犬岩头有白云。  

○郑蒙泉炼师子午谷图  

子真今住子午谷，乃在蛟门西复西。绕屋长松落晴雪，倚天绝壁立丹梯。春回大壑三芝秀，月满空山一鹤栖。归去看图望瀛海，定应沐发候天鸡。  

○和报复元秋兴  

大星出海芒角稀，新月隔林光景微。空山无眠鸡犬静，独树忽惊乌鹊飞。已喜朝廷宽赋敛， 【一作「中朝下优诏」。】 侧闻南国尚戎衣。钓竿早晚落吾手，日日放船来水扉。  

○登天平山  

西来山势森如戟，上与浮云石栈连。华盖九峰当绝壁，龙门一道落飞泉。幽穿石洞潜通穴，下俯天池冷积渊。更欲振衣千仞表，侧身东望洞庭烟。  

○谷口  

谷口大星稀，苍茫夜景微。草惊知鹿过，潭响觉龙归。楚舞谁 【一作时。】 相狎，商歌自揽衣。鹿门应有待，莫遣壮心违。  

○送赵季文之湖州知事二首  

□闻大郡元僚佐，江左文繁费剩裁。殷浩固称多士选，郗超元是济时才。题诗金井穿云洞，下马洼尊坐石台。兼有故人资□画，春风日日好怀开。  
□家云溪溪上头，苔荒数亩石田幽。连天云树当书屋，归梦青山落钓舟。大邑久传才子盛，□□好逐王孙游。东林春酒白于蜜，未得相从对狎鸥。  

○吴浦  

山势分吴楚，江流接混茫。昔年隔南北，此地即边疆。民近淮盐市，门通海客船。行人敬风土，云是子游乡。  

○伐桂辞  

莫斫桂树，莫斫桂树，上有慈乌反哺。桂树有华，慈乌有母。实伤汝心，匪伤汝斧。  

○寄倪元镇  

幻仙昔过梁溪上，之子清诗日见称。讵有低头拜东野，直须长啸答孙登。书来映雪池头落，睡起朝暾屋角升。欲酌山泉煮春茗，江干艇子几时乘。  

○次张仲举谢左辖韩公韵  

高阁中天亘彩虹，坐看庭树起秋风。相臣载酒空山里，供奉题诗别馆中。肃肃远瞻鸿羽集，呦呦尚想鹿鸣同。纤云不动凉生席，一夜天瓢雨洗空。  

○过吴兴沈十二秀才  

游子经年别故乡，偶从春水泛沧浪。万行细柳迎归棹，几个黄鹂隔草堂。北里缫车如雨响，东家煮酒入林香。沈郎阿母能强健，见说新来白发长。  

○题尹山寺  

王师昔度江南日，曾驻旌旗江上林。劫火不随人幻化，箭锋应与塔销沈。咸池几见天鸡出，蕙帐空闻夜鹤吟。白发老僧谈往事，青山依旧白云深。  

○述怀寄倪元镇  

隐吏重来学灌园，辍耕时与野人言。衡门谩有车马集，厨廪都无鸟雀喧。夜榻张灯钞籀史，饮瓢分水注陶尊。欲乘艇子梁溪去，稍待春潮系树根。  

○题仙山图  

华盖诸峰积翠遥，中天楼观涉岧峣。白云窈窕生晴谷，春渚微茫落暮潮。归鹤只栖玄圃树，幽人时过赤阑桥。相逢愿接飞霞佩，早晚飙车会见招。  

○为郇道士赋钟山  

每向钟山赋草堂，远林佳树色苍苍。石桥夜迥星河澹，仙井潮生雨气凉。坐见青松将子落，行看老鹤与人长。钓泉拟解尘缨濯，蹑屩还趋千仞冈。  

○寄熊自得  

勘书台上听泉者，还忆匡庐入卧游。千尺云松平地起，九江春水拍天流。亦知阮籍多贪酒，自爱庾公不下楼。思尔箫声当静夜，时时吹凤碧山头。  

○题赵氏所藏画  

绣岭宫前西日晖，忽惊岚气上人衣。人家隔岸留残照，楼阁经年掩翠微。游子不知秋已暮，蹇驴直与世相违。何当写我临流处，黄石桥头看钓矶。  

○题庐山图  

群山东南横翠色，倒影芙蓉生石壁。青山直下九江流，吹落银河二千尺。安得浮云满春空，托身万里之长风。南游濯发洞庭水，卧看萝月行山中。  

○送王生之江阴州吏  

不到澄江今五年，城居风物想依然。青山对雨云连屋，春水到门船在天。此地极知官事简，清时况乃郡公贤。题诗送子□相忆，又是秋风过雁前。  

○送僧归温州  

上人灵鹫峰头客，归去秋风雁宕南。山沃谢公行处屐，洞留觉祖去时龛。海汀潮白秋波乱，陇树天青夕照含。莫怪题诗重相忆，频年有约寄黄柑。  

○游弁山黄龙洞简赵仲光  

石洞阴阴海气寒，绝厓千尺落奔湍。白翻飞燕空中见，黑入潜蛟地底蟠。陟险未穷双蜡屐，放形自笑一儒冠。十年来往青山路，依旧黄尘没马鞍。  

○送张大使之湖湘监税  

学士诸孙不乏贤，司征犹得纪山川。行人西入湘江路，贾客南通下蜀船。倚竹哦诗春过雨，隔江听瑟暝浮烟。相思莫寄衡阳雁，待得新秋又一年。  

○寄范叔豹  

江上霜寒木叶雕，忆君何处思迢迢。长年旅食同秋雁，故里风烟隔暮潮。甚欲寄书酬远别，绝怜把烛待清宵。双溪月色凉如水，谁采琼芳慰寂寥。  

○苕溪草堂为范叔豹赋  

征君家住白苹溪，烟雾萧骚万竹迷。茅屋秋风辽海阔，锦城秋色傍人低。朝来把钓频维棹，雨过看山独杖藜。传得杜陵千古意，肯容投老遂幽栖。  

○次韵杨子寿同浦太守游顾园四首  

辟疆园里好花开，路隔仙源一水回。春暖凫鹥当槛浴，草青胡蝶上衣来。柘枝屡舞团团扇，竹叶深倾滟滟杯。何事绿波生浩荡，画桥风急彩舟回。  
厌厌行酒日西斜，太守风流两鬓华。箫引凤凰停夜月，杯传鹦鹉泛流霞。飞花半入长洲苑，归燕空思王谢家。剪尽绿杨三万树，暖风吹絮满天涯。  
望中烟雨赤阑桥，芳草行人去路遥。翠壁流泉通地底，青林虚阁转山腰。迟迟彩艇香风度，滟滟金塘柳色饶。何处隔楼闻笑语，玉人□按紫琼箫。  
石洞阴阴雪乍融，溪虚弱柳不禁风。花飞草阁通归燕，舟泊晴江见断虹。甚欲题诗春竹里，不堪吹笛水烟中。归来坐对高城晚，门外乌啼月照空。  

○次韵聂茂宣见贻就简陆伯渊  

扬雄宅里曾相识，甫里祠前会面时。白日过门应问字，青春别墅只围棋。隔溪水涨桃花屋，深巷鸡鸣桑树枝。甚欲相从二三子，篝灯细雨共谈诗。  

○虎丘  

春草青青绕阖庐，山深石径转崎岖。空闻落日腾金虎，无复三泉閟玉凫。陆羽井深春雨歇，生公石在白云孤。伤心莫问鱼肠剑，怨逐秋声上辘轳。  

○送卢益修炼师所画水仙  

卢敖爱向山中住，长遣看云一舄飞。昨夜候神东海上，梦随环佩月中归。  

○题秋林高士图  

山磴坡陀细路平，石桥流水雨初生。绝怜童子惊秋色，听得空林落叶声。  

○题赵仲穆画送郑蒙泉之鄞  

海宁太守归来日，爱写新图入卧游。见说甬东风日好，春山如雾隔瀛洲。  

○题米南宫画  

风流不见米南宫，依旧云林远树重。貌得匡庐旧游处，半江秋色洗芙蓉。  

○题柯丹丘画  

溪上青山石径纡，暖云晴嶂锦模糊。行人如隔湘江岸，日暮青林啼鹧鸪。  

○题溪村烟雨图  

山雨朝来不作泥，望中烟雨使人迷。依稀绝似羌村路，无数春船逆上溪。  

○梨花  

渚宫花落雨霏霏，春尽江南客未归。多少东家胡蝶梦，相思并逐彩云飞。  

○题扇头  

洞庭木落山月低，出门秋色风凄凄。客行忆过黄陵庙，谷口青猿一个啼。  

○题谢仲和竹石  

江南谢老独风流，爱写晴云竹树幽。绝似玉堂残月夜，数枝晴雪映高秋。  

○题宋王孙雨竹  

閟阁春寒写素屏，两枝如玉立亭亭。分明自注银潢水，白日天阶洗凤翎。  

○题魏明铉画  

老翁住在浣花村，日日哦诗醉瓦盆。怪底横江见船尾，不知春水到柴门。  

○题画  

重冈细草覆坡陀，风引松花落涧阿。草屋雨余云气湿，开门不厌好山多。  

○过女儿浦  

浦口寒烟生白波，苹花风急棹舟过。人家一路青山下，只有秋田落雁多。  

○村行  

江烟漠漠雨霏霏，野饭吹香落钓矶。三十六陂秋水阔，背人白鸟一双飞。  

○题赵仲穆画  

水晶宫里佳公子，拄笏看山逸兴多。昨夜溪南新水涨，钓丝晴拂白鸥波。  

○赵彦荣临画  

北苑南宫奈老何，青山依旧洛中多。相思一夜鸥波梦，稚子船头结绿蓑。  

○鸜鹆图  

东风吹柳日沉沉，阶下宜男绿正深。百尺游丝春院静，卧看鸜鹆步花阴。  

○题渔家壁  

漫郎家住黄泗浦，闲看飞花坐北窗。渡口青山高似屋，门前湖水直通江。垂杨系艇已千尺，春鲤上盘纔一双。野老相过无一事，白头喜对酒盈缸。  

○许浦道中  

许浦经行三十里，狼山已见宿云霾。何人挽粟能通海，有客贩盐初过淮。马度冈峦何历历，鸡鸣风雨只喈喈。一春多病兼寒色，愁绝山颠与水涯。  

○题唐子华山水末句用杨廉夫五字  

我爱会稽杨使君，洞庭秋月约平分。时时吹笛中流去，卧看苕山如画云。  

○送人之轧溪兼简王十二秀才  

不见草堂枫树西，春云杂树晚相迷。白沙今夜柴门月，又逐青山过轧溪。  

○为静嵓上人赋半间云房  

松下半间屋，绕檐生白云。山香石上起，华雨静中闻。扫榻看桐影，支筇对夕曛。悠悠百年意，世事任纷纭。  

○送僧归严陵  

春船上濑急，归路石溅溅。白石百花静，清江初月圆。偶逢林下叟，为话竹间禅。明发遥相忆，青山生暮烟。  

○倪元镇画  

玄馆夏初度，青林暑气中。开轩对流水，坐石待熏风。花落葛巾侧，鸟鸣山几空。经鉏者谁子？散发奏丝桐。  

○送樊仲益省郎之解州  

六月句吴国，重逢樊省郎。题诗过山馆，惜别度河梁。淮树生秋早，汾阴去雁长。明年朱绂贵，遥忆奉华觞。  

○题胡廷晖画  

仙馆空青里，春船罨画中。鸥波千丈雪，渔笛一丝风。  

○题元镇画二首  

断霭生春树，微茫隔远汀。梁溪新月上，照见惠山青。  
高江新水生，微月流云度。美人胡不知，相思隔春树。  

○梁溪倪元镇为余写湖山清晓图河东张仲举题诗于上友人郑君杰竟持去不还虽往欲观亦不出示郑真忍人也今观斯图触景会意宁不为之慨叹谩赋长句云  

韶也性颇癖，为爱名山游。及兹见图画，近远须购求。梁溪倪君与我好，看山作图非草草。春山烂熳走云涛，海树微茫隔烟岛。硕人之居在涧阿，天青石壁搴女萝。弹琴暝落松上雪，濯足影动窗前波。而我忆在西湖住，对画看山日忘暮。河东太史惊见之，为写新诗美无度。东家郑君何太痴，时复把玩称绝奇。一朝冲雨卷藏去，使我梦寐长思之。只今看画即欲死，永言思之嗟已矣！出门笑问沙上鸥，东流弥弥春江水。  

○有怀玉山征君次沈自诚韵  

翔燕屡云至，落花辞故枝。当轩盼流景，恻怆神亦疲。达士多旷志，所慕惟书诗。朝耕孰与俦，夕钓任所之。岂不念时好，沈沦与世违。取琴为之弹，曲绝令心悲。白云破高冈，夕月照水涯。徒令千载心，默默谁与期。  

○次韵倪元镇双燕吟  

双燕双燕复双燕，年去年来几相见。东风花落杏梁深，不比朝飞雉带箭。主人长年不知还，梦随胡蝶千万山。人生那似双飞燕，去去来来梁栋间。  

○衡门书事二首  

风雨衡茅深复深，朝来隐几独长吟。正怜静里耽诗癖，忽喜门前有足音。爨下焦桐弹别鹤，箧中茧纸写来禽。南山千古悠然意，惆怅何人识此心。  
门巷青苔积雨深，林花落尽一莺吟。高情不鼓《南熏》调，长日只闻流水音。涧底青丝牵弱荇，窗前碧色护来禽。莫嫌身外求名远，自是幽居惬素心。  

○石榴花辞  

石榴花，为谁好，一树垂垂向官道。年年花落复花开，不觉前年人易老。去年花开白日长，长官载酒来称觞。流莺蛱蝶共飞舞，不惜醉倒花树傍。今年花开秋可怜，累累结子满树颠。无人载酒花下饮，只说花开胜去年。去年今年两结子，雨露生成有如此。人老不似花再开，莫惜载酒花前来。  

○题女真猎骑图二首  

白草原头闻雁声，黄沙碛里马蹄轻。举头忽见边城月，倒着丝鞭不肯行。  
塞上秋雁白雪飞，溅溅生血洒毛衣。日斜却过轮台下，争看红妆猎骑归。  

○题青山白云图  

山腰绿树雨初收，天际白云如水流。忆在九江船上望，杨花飞雪下轻鸥。  

○题九龙图  

九龙起幽壑，百谷走春雷。峡坼苍厓断，天倾白浪回。朝行神禹穴，暮过楚王台。应有天瓢手，为霖遍九埃。  

○山水四景 【录二。】  

西风木落晓猿惊，一水东流日夜声。两岸青山看不尽，扁舟又过楚王城。  
扁舟晚泊洞庭西，江草江花岸岸齐。却过白龙祠下去，两边枫树鹧鸪啼。  

○芭蕉士女图  

玉阶风细漏迟迟，月冷笄珈鬓影垂。怪底新凉满团扇，红蕉花下立多时。  

○梧桐士女图  

厌厌微步出深宫，露湿红绡怯晚风。争信长门今夜月，肯分清影照梧桐。  

○秋林才子  

残照下西岭，微云翳轻阴。蹇驴行落叶，归思在秋林。  

○寄唐子华县令兼简赵季文从事  

乡里衣冠日已疏，归来俯仰十年余。苍筠独喜经秋后，白发休嫌把镜初。犹子总传韦偃画，诸孙只守邺侯书。西邻从事耽诗癖，日日过门应下车。  

○送僧游庐山将之西蜀谒玉泉尊者  

闻道山人庐阜去，远从西蜀陟崔嵬。舟行五月瞿唐险，天入三巴鸟道回。兰若清猿闻苦竹，袈裟细雨忆黄梅。玉泉智者还相见，应说乡人海上来。  

○小隐为居延王孙德新赋  

草堂三日风雨惊，闭户不闻车马声。书签颇怪燕泥湿，井屋忽看春草生。王孙亦在城西住，手种团团青桂树。朝来读书不下堂，自写淮南小山赋。  

○投赠兼善都水二首  

尚书北柱最清高，持节东南护水曹。千载河渠数刘向，一时词赋重王褒。玉垣天近含鸡舌，阿阁朝回拾凤毛。更忆龙池旧时柳，年年雨露浥宫袍。  
视草堂深近玉除，每从进讲佩银鱼。南宫昼漏通青琐，东井金文焕石渠。古篆久知通史籀，新诗端拟过黄初。茂陵多病缘行事，惟待青冥荐《子虚》。  

○送广德程万户弟从军  

桓桓程将军，年未三十气如云。一朝诣阙袭父职，献书讨贼争功勋。朝廷恩深礼数厚，授钺前驱那敢后。云鸟天青没画旗，辕门月黑鸣刁斗。将军有弟才且贤，从兄万里何翩翩。看云倏尔归奉母，如此一门忠孝全。杨花三月潼川暮，挥戈又指湖南去。吹笛高城破虏风，饮马长江洗兵雨。学书学剑真男儿，功名拾芥须尔为。长歌更劝一杯酒，归来细颂平蛮诗。  

○登姑苏台刘从事索赋二首  

送客古台下，系马古台阴。日落黄尘起，马嘶青草深。古人俱白骨，遗像空黄金。抚事已千载，徒伤千载心。  
台榭已芜没，江山非昔游。鸟啼烟树里，日落古城头。源水闻吴曲，青枫系越舟。望中衰柳色，知是旧长洲。  

○过南沙曹氏别墅会沈伯熙索赋  

虞山相对南沙口，曲曲云林似辋川。隔岸花飞春片片，开门青竹雨涓涓。故人忽喜经年见，清梦已惊三日前。深夜一尊仍惜别，还家又是月初弦。 【沈伯熙云：三日前曾梦余相见。】  

○送凌元之湖团监税  

廿年作吏辞乡邑，十月司征去信州。孙子斑衣方在膝，慈亲白发已盈头。岭烟散后人归市，春水生时客放舟。莫为微官叹沦落，江山如此亦清游。  

○望潮曲  

夕风吹白波，江树摇绿烟。行人望潮水，心与沧溟连。榑桑东来三万里，晓看浴日重渊底。乃知碧海与天通，只隔银河一丝水。美人住在东海头，身轻嫁与千户侯。频年转粟直沽口，樯头夜夜望牵牛。  

○题宋氏绿野庄  

暮泊兰陵郡，朝过绿野庄。飞花度江阔，垂柳荫门长。扫地春阴合，梳头荷气凉。几时重着屐，来此话沧浪。  

○玉山草堂  

玉山草堂深复深，沿洄路入娄江浔。溪桃始华日杲杲，风磴积雪春阴阴。皁盖屡过严武驾，白头不愧杜陵吟。稍待清秋林壑静，杖藜与子一登临。  

○玉山佳处分韵得玉字  

逶迤玉山阿，窈窕桃花谷。林芳缀丹葩，霞彩散晨旭。溪回濯新锦，洞幽答鸣玉。乐哉君子游，于以寄高躅。  

○分题得柳塘春  

美人远在春塘住，门外垂杨千万树。微风白日袅游丝，度水轻阴荡飞絮。使君来自白玉堂，攀条欲结双明珰。门前系着紫骝马，上堂急管弦清商。美人起舞为君寿，再拜登歌酌君酒。使君明日上长安，莫唱东风折杨柳。  

○分韵得寐字  

清江下斜日，水落鸿雁至。方舟荡文漪，葭菼新霜委。岧岧玉山岑，溟溟薄云气。沿洄入林塘，池馆翳幽邃。群公欣盍簪，称觞有余思。人生当盛年，感彼鸿鹄志。击节歌慷慨，厌厌夜忘寐。  

○君子亭  

扁舟忆过娄江曲，修竹泠泠隐者家。五月凉风生草阁，几回白月照江沙。幽人长夏寻棋局，稚子应门  
理钓槎。更爱开门玉山里，隔溪千树种梅花。  

○听雪斋分韵得兴字  

玉山何逶迤，积雪徧行径。池阁生涟漪，林木发澄莹。于时接芳筵，遐眺复觞咏。歌停花入檐，笛奏鱼出泳。若人多雅怀，起舞屡清兴。言归夜未央，微月逗 【一作照。】 初暝。  

○小游仙  

旭日三危际，春烟五色开。谁知大瀛海，似是小蓬莱。灵鹤传书去，神鱼听瑟来。仙骈如少驻，花底注深杯。  

○碧梧翠竹堂  

去年种桐树，绿叶高云凉。今年种新竹，已与梧树长。幽人读书坐高堂，夜闻天籁鸣笙簧。下堂仰视明月光，照见乌啼金井傍。乌啼在何处？双飞向桐树。枝头哑哑传好语，明年结巢凤来住。  

○分韵得春字  

高堂落新构，式燕娱嘉宾。华林散玉气，方池荫清□。鱼游乐盘石，鹿鸣怀早春。陶情寄物表，与子聊相亲。  

○湖光山色楼  

兹楼俯吴甸，百里见虞山。云归飞鸟外，帆落大江间。河源或可到，星使几时还。因寻种桃者，系船清溪湾。  

○分韵得寒字  

玉山腊月春意动，独树花开照江干。高阁此时宜望远，开尊与子一凭阑。雪消野渚凫鹥乱，水落渔舟网罟寒。明日风帆入城市，且须泥饮罄清欢。  

○柳塘春  

春塘二月春波深，杨柳濯濯弄轻阴。微风袅袅金虫落，隔屋两两黄鹂吟。飞花莫遣度流水，化作浮萍无定止。折时须折最长条，堤边系取木兰桡。  

○送郑同夫归豫章分题虎丘  

青山阖闾墓，荒草起秋风。古隧苍精化，阴房玉雁空。夕阳明野寺，远树落霜枫。送子难为别，无情楚水东。  

○至正庚寅腊月下澣予与琦元璞吴国良同寓玉山时大雪弥旬日坐雪巢听箫酌酒煮茗赋诗俄有他故乘夜泛舟泊枫桥下雪复大作匡山于彦成有越上之行余赋是诗以送之二首  

长江几万里，送子一扁舟。日落云帆尽，天空海水流。青山无过雁，白发有归鸥。为语乘槎客，何如汗漫游。  
山阴有归客，雪夜泛扁舟。一笑遽云别，知君静者流。看山对明镜，濯足起飞鸥。还载一壶酒，相寻贺监游。  

○简于匡山次李五峰韵  

之子远游吴楚间，春江二月草斑斑。扁舟不愁风雨恶，作客正喜东南还。共爱开门对湖水，几时高阁看青山。花雨亭前未相见，题诗忆尔尚红颜。  

○雪霁顾仲瑛偕余与陈惟允坐剑池上惟允为写图因赋诗云 【一本作二首，误。】  

残雪落林度西岭，古 【一作幽。又作阴。】 涧寒泉凝素绠。孤 【一作山。又作雨。】 僧倚树听微吟， 【一作钟。】 一鹤临池 【一作流。】 照清影。松间旭日映山椒，白云英英如雨飘。何当为置王摩诘，更添几 【一作一。】 叶红芭蕉。 【王维种红蕉于辋川庄，尝写蕉池积雪，不徒以供挥洒，故云。】  

○至正十年十二月十九日义兴吴国良持倪云林诗来玉山中相与徜徉数日将旋索为别余与玉山同简云林  

吴生阳羡溪头住，岁晏扁舟载雪归。江上坐看双桨去，天边目送一鸿飞。岂无稚子烧桐叶，知有幽人候水扉。后夜相思心欲折，短箫吹月坐苔矶。  

○闻夜来过春梦楼赠小芙蓉乐府恨不得从游戏呈二十八字代简玉山主人  

金鸭香销月上迟，玉人扶醉写新词。胜游不记归来夜，春梦楼前倚马时。  

○秋夜独坐有怀玉山征君  

庭树叶初落，鹊飞惊早秋。玉绳犹未转，星汉忽同流。杨柳离亭思，芙蓉别浦愁。美人隔烟渚，沧海信悠悠。  

○次玉山分题韵四首  

频年种豆遶幽居，深巷萧条意不 【一作自。】 如。日晏炊烟分井臼，春前草色上阶除。清时自分耽诗癖，白昼休嫌生事疏。祇忆桃源种桃者，秋江多致鲤鱼书。  
仙馆萦纡洞壑幽，草堂三日为君留。白鸥波浪春江梦，玄豹文章雾雨秋。谁谓阮生多旷达，亦知贺监最风流。才高不得题鹦鹉，重儗登楼赋未休。  
玉山树色倚青冥，洒阁风微酒易醒。移席绝怜江柳碧，钩帘更爱竹书青。白云尽日春团盖，灵石何年夜陨星。却笑虎头痴绝甚，尽将诗句写秋屏。  
海上青山积翠岚，望中云气似湘潭。水光入夜楼阴直，月色当江树影涵。只惜郑庄能好客，亦知王衍爱清谈。谁云酒债寻常有，我得诗名取次惭。  

○律诗二首奉寄玉山征君  

仙人爱向桃源住，曲曲云林胜辋川。秋水到门船似屋，青山当槛树如烟。常时待月溪边立，最爱梳头竹里眠。我有好怀清梦远，题诗还到草堂前。  
征君一月不出屋，客来喜值清秋时。会稽录事应当别，笠泽高僧定赋诗。新月忽从溪上出，清尊还向竹间移。殷勤持寄于高士，切勿愁吟两鬓丝。  

○有怀玉山次沈自诚韵  

亭亭古昆丘，上有琼树枝。仙人居其间，服食忘神疲。朝驭羲和车，夕味金台诗。我尝与之游，中夜梦见之。御风周八极，迥焉人世违。青云忽氤氲，白鹤长鸣悲。以兹婴世网，一堕东海涯。安得浮丘公，挟舟候安期。  

○西湖酌别便欲过草堂因冗未果小诗二章奉寄稍凉当买舟相晤也  

片玉山中结草堂，门前流水似沧浪。竹阴覆几琴书润，花气熏窗笔砚香。四海诗名唐李杜，一时文采汉班扬。近闻高士增新传，好纪淮南老更狂。  
五月西湖载酒游，芰荷香里雨初收。黄蜂飞近花边坐，白鸟来依柳下舟。佩服尽从唐制度，笑谈不减晋风流。幽期莫更歌招隐，拟趁西风桂子秋。  

○虞山道中有怀玉山征君  

言偃宅前湖水东，千门杨柳绿摇风。一篷山色斜阳外，半夜雨声春梦中。独客年年如旅燕，行人草草似惊鸿。芳洲杜若凭谁采？心逐寒潮处处同。  

○泊垂虹桥口占次顾仲瑛韵二首  

洞庭之西湖水东，客行三日上江风。行行塞雁青天外，个个轻鸥白浪中。  
鹭鸶鸂鶒总多情，荡漾春江取次行。日日沙头候归雁，为郎搊得小秦筝。  

○次顾仲瑛晚泊新安见怀韵  

长林夕露下，一雁过秋天。月照风灯外，星沈夜水前。美人隔烟渚，清梦落江船。孤坐闻城漏，迢迢夜不眠。  

○西湖竹枝词六首  

十五女儿罗结垂，照水学画双娥眉。长桥桥下弯弯月，偏向侬家照别离。  
妾家西湖住横塘， 【一作「垆头一月春酒香」。】 门前杨柳万条长。冯郎醉后莫 【一作休。】 折断，留待重来系马缰。  
风篁岭头西日晖，青龙港口新月微。放船过去还早在，待取 【一作奴。】 一通 【一作道。】 夜歌归。 【以上三首，见杨维桢《西湖竹枝集》。】  
阑锁六桥春水深，鸳鸯鸂鶒荡人心。吴儿生长自吴语，却向船头学楚吟。  
湖上荷花娇欲语，湖中女儿木兰舟。荷花折得浑自好，只恐荷盘不耐秋。  
苏堤寺堤一径同，春花秋月长相逢。白面少年不相识，笑掷金钱唤阿侬。 【以上三首，见宋公传《元诗体要》。】  

○春江曲送唐闵之入关  

二月春草青，三月春水肥。杨柳荡洲渚，胡蝶作团飞。美人向何处，望望隔烟雾。迢递越王城，青山海中树。海水高入天，上与银河连。相思瘴云合，目送南飞鸢。  

○病起书事  

病起秋水上，拂衣尘土间。鸡鸣戴星出，月黑骑马还。旌节黄龙塞，羽书青海湾。征人在万里，风雪鬓毛斑。  

○题倪元镇春林远岫图四首  

杏花帘幕看春雨，深巷无人骑马来。独有倪宽能识我，黄昏蹑屐到苍苔。  
春色三分都有几，二分已在雨声中。墙东两个桃花树，恨杀朝来一番风。  
十日春寒早闭门，风风雨雨怕黄昏。小斋坐对黄金鸭，寂寞沈香火自温。  
春寒时节病头风，惆怅年华逝水同。世事总如春梦里，雨声浑在杏花中。  

○题赵仲穆临李伯时凤头骢图  

蓬莱宫中春昼迟，五马曾阅李伯时。天闲一一尽龙种，独爱凤头尤崛奇。王孙归卧江南日，见之为尔生颜色。乃知神骏世所怜，仿佛明窗亲貌得。黄头圉官颀且髯，绛袍乌带高帽尖。是日牵来赤墀下，黄门辟易争观瞻。红丝络头尾窣地，玄云满身飞不起。长鸣知是恋九重，岂但一日行千里。君不见春风立仗何駉駉，龙文照地来房星。何当中道为剪拂，纵目平原春草青。  

○次韵周子通应奉见贻  

文星一个落南州，太史今为万里游。云汉依然天北向，风波已见海安流。亦知王粲久为客，惟有杜康能解忧。欲问南山射虎者，数奇何事不封侯。  

***◆山阴道士刘永之（山阴集）***  

永之，字仲修，清江人。父应奇，知归州。永之少随父宦游，治春秋学，能文词，家富于赀。至正间，四方兵起，日与郡士杨伯谦、彭声之、梁孟敬辈讲论风雅，当世翕然宗之。洪武初，征至金陵。宋学士濂称其词翰双绝，赠诗有「多少荐绅求识面，江南文价为君低」之句。永之竟以重听辞归。嗣子奉获罪县官，籍其家，奉既死，永之亦徙东莱，至桃源病卒。仲修好书甚笃，篆楷行草皆有法，因自号「山阴道士」。所著诗文曰《山阴集》。门人新喻章喆子愚、何光彦谦编辑，得若干篇，孟敬为之序，谓其遣词发咏，追金琢璧，巨篇短章，榘度悉合。亦元人诗之清丽古雅者也。  

秋怀  
山涧读易轩  
海屋为萧君赋  
野老看云图  
门有车马客  
至正壬寅二月廿一日雍虞岂临江宋□道士刘旻李文同登西峰之烟云台以登高望远为韵各赋四首  
秋林读书图为章光远赋  
和宋学囦韵  
题匡山石室  
登烟云台同西峰诸友分韵得跨字  
访驿马精舍能上人不遇识其从孙萧生进修夜坐诵诗次日书此识别留简能公  
过安庆怀余青阳先生  
拟古  
赠义士郭生  
感遇二首  
新岁有感寄简席焕章胡居敬  
遐想亭为宪史刘原善作  
江滨小警胡居敬助教来访雨中有述  
池阁独坐怀周伯宁诸公  
酬寄伍朝宾  
望香炉峰读孟浩然诗因述  
春日宴胡助教寓馆次傅商翁韵  
畦乐园  
咏荷叶  
赠傅元宾兼谢梁征士  
溪山渔艇图  
和杨伯谦韵  
送吴德基赴安化令  
和胡参谋书怀韵简彭书记  
玉峡潭陂山庄  
挽吴子茂  
题张四孝廉山居  
经湖口县  
题方方壶画仁智图为道士主默囦赋  
同傅商翁何彦正舟中有怀辛好礼韵  
写墨竹二枝并题与章子愚  
题墨竹  
寄彭声之  
题绿野春阴图  
秋日同友人泛舟  
子昂竹石  
为潘仲晕题定使君所赠马郎中画鹤  
田园幽隐图  
刘宗海为余作清江春雨碧嶂秋岚二图赋此赠之  
题金华余仲扬山水  
题古木幽篁图  
题傅商翁观松瀑图  
题何武子所藏简天碧松图  
送罗与敬归西昌  
题金人猎骑图  
茅屋读书图  
题梦鹤轩图为淦守曹仲修赋  
白苎词二首  
车遥遥  
猛虎行  
行路难  
醉赠何能举  
周所立江村草堂  
云卧山房为了上人赋  
仙溪书院为何能举赋  
渊明入社图  
赠别傅商翁  
同声之宿蕙■〈木边〉斋临别赋简  
为高安何思恭题方壶所画山水  
北涧春日  
题巴丘龙母庙  
寄淦川友人  
送刘子坚之袁城  
读黄危二阁老送何彦正归省诗序追赋一首  
题邹惟中西楼  
用韵送梁征君孟敬还石门  
和友人过象牙潭韵  
次友人锺陵眺望有感之作  
寄西峰李纬之  
寄梁孟敬  
舟中望九华山  
到郡不入城寄彭声之雪印大虚  
游承天宫  
西昌萧鹏举橐其师北平按察司副使刘君子高之诗千余篇过潭溪山中欲余选择将归而刻之子高余友也负奇才硕学知名当时其诗今翰林侍讲学士宋公评之至矣余何足以知之徒感鹏举师友之谊重增故人之思次韵二章聊答盛意他日子高见之当发一笑也  
题宋能敏青壁轩  
酬别宋赞善大夫景濂二首  
四时词  
题竹  
听琴图为周易题  
题画鹰  
题郭熙春山  
题扇  
秋江晚钓图  
和曾郁文韵  
题竹三首  
题扇  
飞仙图  
和何平子韵三首  
重过何氏席上作二首  
寄彭声之  
寄西峰道士七首  
北涧夏日二首  
夜宴定侯宅醉中口号  
吹箫图为刘海阳赋  
......  

○秋怀  

凉飙振庭树，浮云结重阴。中情忽不乐，拂几弹鸣琴。泠泠多苦调，零泪沾衣衿。远怀东都士，登彼北邙岑。怅然望京洛，《五噫》发哀吟。悠悠千载下，谁识古人心。  

○山涧读易轩  

环环碧涧连，靡靡苍山属。初日照林端，春禽鸣布谷。松深有去云，苔静无来躅。独把一编书，时向窗间读。  

○海屋为萧君赋  

结屋青海上，弄影沧江涯。手持翡翠竿，误拂珊瑚枝。龙嘘春雾合，鹤度晓云垂。弱流几清浅，为书报安期。  

○野老看云图  

文湍激幽涧，白云流远山。偃仰长松下，延眺一怡颜。清风拂素服，瑶花落树间。拾薪青烟际，煮苓供晚餐。耽此丘中赏，竟日未言还。  

○门有车马客  

门有车马客，驾言发西京。备谙兴废事，具识治乱情。天子既神武，储君复神明。钟鸣启双阙，王侯方雁行。要途无贵戚，密地有寒英。怀柔建六典，戡强用五兵。西伐踰葱岭，东征际沧溟。北盻詟沙漠，南顾定儋琼。金图启天秘，银瓮发地灵。八表既荡一，九有悉来庭。鄙人值阳九，嗟为□运并。忼慨携客泣，矫首晞太平。  

○至正壬寅二月廿一日雍虞岂临江宋□道士刘旻李文同登西峰之烟云台以登高望远为韵各赋四首  

仙山百余仞，振衣聊共登。阳林映昭晰，阴壑泻璁琤。灵泓蟠玉虬，丹荑冒翠藤。霏霏縠雾敛，冉冉卿云升。栖遯皆真侣，摛掞尽高朋。虽非幔亭会，终使逸情增。  
炎运昔中否，仙吏乃遁逃。朝命三山侣，夕谢九州岛豪。碧堰俨遗躅，杉桂若旌旄。登览值春晏，微雨洒兰皋。俯窥石壁峭，仰羡天路高。愧无谢客才，翰墨聊复操。  
素志抱冲澹，每怀丘中赏。兹山实灵异，景物多清旷。蜿虹蒙垂瀑，芙蓉开迭嶂。丹柰遗嘉植，青猿流哀响。赤城如可希，阆风遥相望。聊为采真游，毋烦北山谤。  
结构陵紫烟，玲珑望青巘。花开一水明，松暝众壑晚。惊麕隐还见，长萝披复卷。既同风中咏，复此林下宴。流眄属淹延，言归犹缱绻。谁言薄当世，暂欣尘事远。  

○秋林读书图为章光远赋  

疏雨稍侵竹，轻飔已满林。山窗敞虚寂，席户映深沈。蟏蛸或陊几，蜗牛时触琴。酌酒□石上，把卷高梧阴。披览未终帙，繁思浩盈襟。羲农倏已远，叔季递荒淫。怀哉鲁连子，轻世有遐心。愿保金玉体，遗以瑶华音。行当拂尘服，就子碧山岑。  
离思方萧索，况复暮秋余。衰兰空委露，残荷已委渠。独忆西风宴，还伤北涧居。忧来绕庭树，闲拈坠叶书。霜露日凄凄，园林烟景变。落日薄寒塘，斜日明秋甸。陶尊湛清醑，瑶枕含幽怨。寂寞西窗下，时闻山鸟啭。  

○和宋学囦韵  

蹇劣非世器，固应知者稀。遗纷憩灵馆，聊以慰所怀。芳声契夙仰，良觏副幽期。逍遥对疏雨，山瓢时共持。兰言发孤唱，酬章愧典彝。促席情未慊，结轸念当离。心知非远别，终系故人思。  

○题匡山石室  

群山争盘纡，众壑尽奔放。中峰最奇绝，直立数千丈。危构倚石壁，面势极弘敞。心神坐超忽，云雨接惝怳。山色晚更佳，泉声静逾响。犹言最绝顶，临眺极所往。欲穷千里目，更试九节杖。  
精庐极萧爽，乃在匡山涯。鲜飙泛林木，旭日生岩扉。樵梧隔烟小，钟声出林迟。阶前百尺树，倒挂枯藤枝。中有避喧者，禅诵清四时。挽萝结幽佩，纫叶为秋衣。静谈远公传，东林迹已微。怡然契玄理，令我坐忘归。  

○登烟云台同西峰诸友分韵得跨字  

振策履崔嵬，飞步凌云榭。俯观飞鸟翔，远见平江泻。弹棋古桂阴，酌酒长松下。谷响啸哀猿，林香过山麝。祈灵醉巫觋，寻真望仙驾。翠虬金节导，青鸾羽衣跨。逸兴殊淹留，吹箫待清夜。  

○访驿马精舍能上人不遇识其从孙萧生进修夜坐诵诗次日书此识别留简能公  

晨起忽不乐，驱骑高原行。四山多岚气，日照孤峰明。亭午际江渡，烟艇浮沙汀。登岸迷所适，岐路方纵横。忽忆驿马寺，久慕能公名。询途向烟雾，阡陌互纡萦。渐入石路窄，松萝蔼冥冥。龙象虽寂寞，廊庑犹峥嵘。道人赴斋出，钟梵杳无声。款户识之子，开室出相迎。宴坐毕余景，空花闻夕馨。佳句谁新作，摛藻艳春英。山尊泻芳醑，秋蔬摘霜茎。性昧空寂旨，心乐儒雅清。夜止西窗宿，风条中夕鸣。病客既多感，闻此心骨惊。明当舍之去，沿流到江城。方从湖海游，暂远林壑清。山门荫寔沼，中涵苔藓青。法源庶无竭，归日浊尘缨。  

○过安庆怀余青阳先生  

淮壖古重镇，龙舒实雄冠。显显青阳公，衔命兹屏翰。文能宣皇风，武能折凶悍。仁能抚士卒，知能辑流散。孤城抗千里，一身当敌万。运否拙壮图，时屯负英算。城亡遂捐躯，仗节死国难。忠义凛霜日，声名炳星汉。我来当夏杪，延览遂兴叹！俯仰成古今，兴亡犹在眼。疲人稍归廓，买舍临江岸。午风舟舫集，夜霁灯火乱。精灵或来往，庙食俨容观。生为烈士尊，死为奸臣惮。嗤嗤吟诗台，千载污青简。  

○拟古  

南国有佳人，秀色丽春阳。素手弄机杼，织绮向兰房。凉宵步玉阶，罗袜沾微霜。坐愁容华歇，中宵理丝簧。凤笙欢未彻，瑶瑟怨何长。哀响激林木，回车动华堂。借问此何曲，新声奏宫商。东邻有游子，闻之感中肠。愿持五离俎，系君罗襦裳。携手共游衍，卒岁以翱翔。中情莫自致，脉脉怀内伤。  

○赠义士郭生  

郭解古游侠，然诺闻公卿。片言苟相许，九鼎相为轻。操丸过洛社，抉丸出咸京。宝刀酬剧孟，白璧奉侯嬴。去之千余载，君今振家声。衿怀还倜傥，壮志复峥嵘。脱略时俗子，调笑狎群英。华筵间绮席，甲第连朱甍。骏马桃花色，金羁翡翠缨。良时事游冶，南陌复东城。一朝风尘起，高义激中情。倾家赴国难，誓将斩鲵鲸。长揖二千石，遂长万夫营。营中毁群盗，隤垣委榛荆。千金出私帑，梁栋聿新成。门庑既弘远，堂构复高明。三军尽鼓舞，群公亦叹惊。由来豪杰士，乘时树勋名。生当执金吾，训练羽林兵。谁能对青简？龌龊称儒生。  

○感遇二首  

腐鼠吓鹓雏，鱼目欺明珠。由来青云士，高视笑泥途。广途驰骏马，长戟夹高车。光荣被九族，气焰陵万夫。祇言固恩宠，岂悟有荣枯。菉葹生朱门，鹏鸟瞰宾除。徒闻黄犬叹，千载为惊吁。回视扬子云，独守《太玄》书。  
大道直如矢，曲径纡且盘。舍车康庄内，遵彼狭邪间。狭邪多妖丽，一笑好容颜。金铺间绮疏，青楼入云端。罗袖为君开，瑶琴为君弹。明当结绸缪，鱼水比交欢。一朝青蝇至，白璧生疑患。恩爱生顷刻，平陆起波澜。早合虽足贵，中捐良可叹。  

○新岁有感寄简席焕章胡居敬  

积雪苍茫里，寒山惨淡中。艰难经日别，漂泊此时同。筋力年非壮，诗书道未通。狼烟春戍火，禽语夜溪风。心似西桥水，滔滔日夕东。  

○遐想亭为宪史刘原善作  

柏府多清暇，西曹爱苦吟。结亭修竹净，开径古苔深。拄笏延朝爽，抽毫对夕阴。色分沧海树，兴接紫山岑。鹤唳云侵户，乌啼露满林。冰纨韬羽扇，素锦藉瑶琴。佩响玲珑玉，杯浮错落金。管宁应有约，早晚共幽寻。  

○江滨小警胡居敬助教来访雨中有述  

日月岁年迈，风霜道路难。晨刁传警急，夕火报平安。江远连三峡，山危过七盘。转篷嗟共逐，落叶喜同看。散帙依松几，抽毫点石阑。剑神终两合，璧美竟双完。云物含朝惨，琴尊尽日欢。慈乌低避雨，鸷鸟急冲寒。迢递吴天迥，萧条楚塞宽。魏牟心独切，目断北飞翰。  

○池阁独坐怀周伯宁诸公  

沓阁林光合，冰帘水雾消。虚池含碧鉴，古甃迭青瑶。境托祇园迥，泉分别圃遥。双桐阴覆地，疏竹干陵霄。珍鸟衔珠果，金鱼荫翠苕。轻飔吹白苎，凉露湿红绡。鹦鹉怀深酌，空侯想缓调。含情寄柔翰，幽赏忆清杓。  

○酬寄伍朝宾  

才子多文藻，京华富友朋。价同千里骏，情似九霄鹰。学省燃官烛，倡楼对市灯。醉倾光禄酒，渴饮凌人冰。马惜障泥锦，人轻半臂绫。御沟萦似带，驰道直如绳。青琐弹冠入，朱门蹑履登。时清周道泰，运否楚氛腾。六郡良家选，千金国士征。星驱千载鸟，露宿骑县棚。荏苒山河隔，蹉跎岁月增。鲸鲵依巨浪，虎豹啸高陵。野烧兼风起，边烽共月升。候鸡晨喔喔，警鼓夜鼟鼟。水市船通贾，山村屋近僧。陶尊深泛蚁，竹简细书蝇。交爱虞生好，诗怜辛子能。远书同客寄，遗稿借人誊。古道时因弃，孤忠世共憎。相思愁极目，惜别泪沾膺。日晚凋琪树，天寒落翠藤。愿坚松柏操，海宇迟中兴。  

○望香炉峰读孟浩然诗因述  

移棹望庐阜，香炉旧识名。鸟飞千嶂碧，日净片云生。伞瀑长虹下，溪深猛虎行。松门通佛宇，萝径绕檐楹。业爱远公白，诗欣孟子清。余方谢羁束，幸此共芳声。  

○春日宴胡助教寓馆次傅商翁韵  

高馆向山开，相将海燕来。兰殽升玉俎，椒醑泻银杯。雨竹藏幽鸟，风花点绿苔。伤春无限意，偏忆豫章台。  

○畦乐园  

郭南抱瓮者，久与世情疏。砌长龙须草，林开燕尾渠。辘轳花下转，莴苣雨中鉏。蔗熟能相寄，酬君■叶书。  

○咏荷叶  

圆缄初出水，规盖已迎风。色迷青鸟度，荫密戏鱼通。裁衣偏觉爽，酌酒乍如空。向晓珠摇荡，时泻玉盘中。  

○赠傅元宾兼谢梁征士  

百里访柴荆，秋原独自行。屐沾山雨滑，衣染涧云轻。卖卜应潜姓，工诗不趁名。故人枉书札，烦为谢高情。  

○溪山渔艇图  

夕阳延暮景，秋色远冥冥。流水双溪绿，寒山九迭青。石楼依古木，草径接遥汀。钓叟长年在，何人问客星。  

○和杨伯谦韵  

酌酒长松下，垂萝拂酒杯。异禽窥药鼎，乳鹿卧书台。涧水穿林去，山云带雨回。相期同结屋，不厌野人来。  

○送吴德基赴安化令  

春江望不极，芳草绿江浔。千里长沙道，孤帆去客心。县城依水国，吏语带蛮音。到日应无事，华亭自鼓琴。  

○和胡参谋书怀韵简彭书记  

青年杜书记，白发汉郎官。晓佩联清响，春衫奈薄寒。词赋哀时切，诗书易俗难。颇闻边报早，聊足慰辛酸。  

○玉峡潭陂山庄  

岁杪涉风烟，连村熟芋田。路危枫叶断，石险桂根悬。鹿栅成山垒，渔梁阻涧泉。争心逐时化，耕凿喜安然。  

○挽吴子茂  

昔仕龙骧幕，英风国士前。忍将和氏璧，深瘗北邙阡。拟续王孙传，愁看绝命篇。重寻结轸地，渍泪为潺湲。  

○题张四孝廉山居  

家住秋山下，纷纷霜叶飞。雨微檐滴缓，风急雁声稀。楚国战初罢，赣城人未归。怜君奉甘旨，终岁掩柴扉。  

○经湖口县  

古县开湖口，高樯集岸隈。山从庐阜起，江向武昌来。近水皆杨柳，荒城半草莱。客心元自速，更遣晓风催。  

○题方方壶画仁智图为道士主默囦赋  

玉检神仙记，琼台羽士家。轩窗明日月，冠佩翦云霞。白鹤窥残弈，青童扫落花。忆曾访丹术，枫径驻轻车。  

○同傅商翁何彦正舟中有怀辛好礼韵  

浮云无定姿，青阳易消索。渡口人独归，雨中花尽落。风急贾船稀，春寒客衣薄。所念同心友，天涯尚漂泊。  
沙际水痕交，细草蒙茸长。春江下连雁，夜雨同孤舫。佳期违宿诺，欢笑怀前赏。余烬落寒灯，卧闻渔版响。  

○写墨竹二枝并题与章子愚  

落日洞庭西，曾闻唱《竹枝》。十年江海别，风雨谩相思。  

○题墨竹  

新雨收金玦，轻风轻玉环。截筒为九寸，吹向武夷山。  

○寄彭声之  

新莲已屡摘，君子意何如？忆在湖西舍，花间独钓鱼。  

○题绿野春阴图  

野色连青蔼，春流澹碧沄。蘼芜随处绿，离思满南云。  

○秋日同友人泛舟  

来把青竹竿，学钓水中鱼。经年消息断，疑有故人书。  

○子昂竹石  

古研麝煤香，书传雨漏墙。高斋对松雪，随意写潇湘。  

○为潘仲晕题定使君所赠马郎中画鹤  

郎中画鹤称第一，江海十年多见之。兰皋明月照独舞，雪影参差风倒吹。沧江玄圃三山上，琪树金芝日应长。万里怀归惜羽毛，中宵怨别流孤响。通泉素壁久漂零，忽见新图百感并。华亭旧叹伤心切，赤壁扁舟入梦惊。绿锦池边饲秋雨，骠骑多情每同赋。相思欲报故人知，为传一札东飞去。  

○田园幽隐图  

我家清江县城北，竹梁花埭环深宅。邻屋分灯夜读书，仙山借鹿春耕石。踪迹年来逐转蓬，万事惊心旧业空。无钱买山惟爱画，坐对新图如梦中。柴门茂树森相向，野水山桥接空旷。雨足沙田野犊闲，风回茅屋晨鸡唱。隔林炊黍起新烟，接竹穿篱引涧泉。傍堤榆柳皆新种，近舍柘枝不记年。山深住久疏城府，人情颇讶今非古。酒熟频开白社尊，家贫时卖□公屦。迩者中原相犄角，锦袍白马相驰逐。得失俱随去水流，至今犹记王官谷。  

○刘宗海为余作清江春雨碧嶂秋岚二图赋此赠之  

刘君早年善山水，得意往往图樵渔。西昌城西一相见，忽然赠我双画图。图中似是清江曲，春雨苍茫汀树绿。烟中髣髴辨飞帆，水际依微见茅屋。渔郎系船江石上，一夜矶头水新长。孤村日暮烟火微，渡口归人暝犹往。碧嶂层峦翠转奇，岚光秀色含朝晖。风林落叶洒青壁，云壑流泉生翠微。我昔结庐此山里，每爱秋岚净如洗。经年奔走厌风尘，偶看新图心独喜。凭君添我小纶巾，明当归扫山中云。他日君来一相访，松根为子开柴门。  

○题金华余仲扬山水  

人言吴中山水好，坐使绝境那能到。金华山人怀故山，时拂冰纨写幽岛。赠君此图更绝奇，妙墨精思夺天造。陂陀重阜隐乔木，掩仰遥汀带文藻。石峤云生暮色微，海门潮落秋风早。贺监居临鉴湖曲，子猷宅近山阴道。江清落日棹船回，照水新袍影颠倒。高情千古摹前哲，世俗纷华岂堪保。经年烽火徧江南，万壑千峰迹如扫。畸人奔走厌尘浊，试观图画开怀抱。思傍幽林结茅屋，柴门低映寒藤老。放鹤前山戴笠归，独把长劖拾瑶草。  

○题古木幽篁图  

近者天下写竹枝，息斋子昂最奇绝。金钗折股锥画沙，直以高情寄豪墨。后来小李用家法，更觉纵横脱羁勒。御榻屏风或诏写，流落人间岂多得。我家真迹兼数公，锦囊玉轴复壁中。旧宅荒凉经战伐，故物多随烟烬空。此图寻丈小李作，位置颇殊标格同。半身古树色苍润，篔筜因依相澹浓。长林无人秋气入，蜿蜿蛇蛟起幽蛰。蟏蛸垂丝昼阴静，老鹤陊翎昏雨集。黄陵庙前湘水深，捐玦江皋思俯拾。浮槎寻源遡空阔，折旌低渡玄云湿。何郎兄弟最好奇，爱此不减珊瑚枝。幽居正在兰峰下，亦有乔木当窗扉。共展长图幽兴发，六月凉飔生葛衣。还君珍袭增叹息，他日重看覛旧题。  

○题傅商翁观松瀑图  

山风萧萧昼寂历，长松落落倚绝壁。紫烟乍留青巘中，瀑布迸落苍厓石。山中之人形骨清，幅巾藜杖时独行。溪回陡绝去无路，坐抚瑶琴摸剑声。我亦平生慕真赏，十年误落江湖上。故山萧条久不归，夜雨秋衾梦常往。人生适意无是非，云林久与幽人期。九节预裁青竹杖，明朝试拂薜萝衣。  

○题何武子所藏简天碧松图  

苍松偃蹇如短虬，垂肘近人寒不收。悲风萧萧生昼晦，古鬣陊水令人愁。锦鞯骑马山阴道，石黛空青拂衣好。万里江湖隔旧游，坐观图画空山老。  

○送罗与敬归西昌  

石龙矶畔多芳草，游子忆家春已老。水北杨花扑地飞，旁人谩道飞花好。爱子不忍别，送子到水濆。青天孤影飞黄鹄，落日长风吹断云。朝发铜塘津，暮宿青泥渡。帆过孝通祠，渐是西昌路。金鱼洲远树青青，三顾浮烟生杳冥。石扶坏道通高阁，水啮危沙见古城。君家正在何方住，独有园庐俯江渚。昨夜深闺梦远人，相思定倚樱桃树。  

○题金人猎骑图  

昔者金源起东北，万马南驰蹴中国。青盖趋燕艮岳摧，杀气如云暗吴越。天旋日转息战争，裹革包兵交玉帛。翔南无事号太平，颇习华风变蛮貊。既尊儒术尚文事，立进画图供玩阅。是时张戡画■〈革曳〉马，尺素流传擅声价。此图彷佛戡所作，似貌燕山驰猎者。秋高露白葭苇黄，隐约寒山接平野。虎韀鹤辔赤茸鞧，骑影联翩意闲雅。龙媒振鬣望空阔，足若奔暑□流赭。前驱后逐争豪雄，左旋右转若回风。鴐鹅惊飞百兽骇，苍鹰脱臂腾高空。策马数获落日紫，金盘行炙餍奴僮。当时观者徒叹息，写入丹青真国工。古愚先生最好事，锦标钿束纡鸾龙。郡斋展玩当清昼，惊飙飒飒吹帘栊。白头书生幽蓟客，不觉涕泪沾膺胸。百年兴废恍如梦，苜蓿萧萧迷古宫。  

○茅屋读书图  

峨峨苍山，白云冒之。灵液渗漉，泻为清漪。带我林薄，环我蓬茨。春日载阳，卉木华滋。呦呦鹿鸣，泛泛浮鹥。叙此幽独，理我琴册。嗟彼圣贤，遗我令则。顾瞻周道，零露在草。驾言从之，中心懆懆。涧有兰茝，山有蕨薇。逍遥卒岁，皓首为期。  

○题梦鹤轩图为淦守曹仲修赋  

绿发山翁宫锦长，十年沦落江之涯。扁舟夜傍弄明月，梦逐西风孤鹤飞。孤鹤西飞渡江渚，星斗沉沉远山曙。逸思骞腾八极云，霜豪点染三秋露。梁园才子兰台宾，露幌行春移画轮。未论羽翼冲霄汉，直道襟怀如古人。山城休暇多宾客，共展新图绮轩侧。一曲寒波照缟衣，坐令长忆林皋宅。  

○白苎词二首  

象床玉瑱鸳鸯裀，铜盘画烛烧红云。芳尊兰勺沾朱唇，《白纻》高歌动梁尘。请君试听曲意新，挥金纵欢及良辰。落叶辞条无再春，遗令高台作歌舞，郁郁西陵那得闻。  
连枝蜀锦铺金堂，中山旨酒实琼觞。豹胎猩唇出中房，博山火红夜未央。催弦促柱歌吹扬，轻身向君回玉珰。妖姿艳态世无双，君心胡为乐远行。  

○车遥遥  

车遥遥，行渐远，男儿徇名不计返。前年客邯郸，去年出秦关。今年驱车复入燕，燕城巍巍十二门，龙楼凤阁起中间。大道通衢容九轨，狭邪岐路相钩连。壮哉佳丽地，王气若浮烟。四海为一家，天下方晏然。列侯皆藉先人业，丞相偏蒙太后怜。兄弟几人乘画毂，父子七叶珥貂蝉。贵者自复贵，贱者自复贱。剧辛乐毅徒为尔，奇谋异画不得荐。翔风吹沙欺黑貂，拔剑愤叹起晨朝。上林三月花正满，帐饮东都攀柳条。金尊酒尽客言别，扬鞭复驾车遥遥。车遥遥，向何许？千里行行至单父。因从鲁诸生，横经折今古。束带缨儒冠，折节耽文事。十载芸窗自读书，人言词赋比相如。高车大马消散尽，寂寞衡门驾鹿车。  

○猛虎行  

山居近多虎害，食民耕牛畜豕，民甚苦之。古人有以文感异类者，此非凉德所及，聊为歌诗以讼之。  
猛虎何咆哮，的颡黑文章。两目夹明镜，牙齿若秋霜。朝噉一青兕，暮餐双豕狼。饥舌舚哺如血鲜，领子时蹲古冢颠。樵采不敢过，草木上参天。夜深月黑风号谷，还向近村噬黄犊。十室九室牛圉空，野翁嗸嗸老妇哭。田荒无牛不得耕，官中增赋有严刑。鞭棰恣狼藉，羸老岂足胜。去年甲士频经过，白昼劫人家复破。军中货牛动千头，贫家无钱那可求。里胥晓至门，怒目气如山。圂中一豕大如犬，明朝贸米去输官。未足了官数，少宽里胥怒。猛虎夜复来，衔之上山去。猛虎□，尔何愚，天遣乌兔肥尔躯。今胡使人饥不得食寒不得衣，顦顇如枯株。驺虞有足，不践萌芽。獬豸有角，唯触奸邪。尔独恃力不恃德，使我为尔长咨嗟。人为万物灵，力穆尔敌，心怀忿懥不能平。思翦尔类缓我生，黄间毒矢系长丝。草中潜张当路蹊，尔行不虞絓其机。爪牙虽利将安施，食尔之肉寝尔皮。  

○行路难  

涉水多蛟龙，跋山多猛虎，荒城荆棘上参天。大泽修蛇横草莽，百里黯惨无人烟。驱车傎行陷泥涬，前车轴折后车来，行人不觉旁人哀。眼前道路已如此，何况太行高崔嵬。为君歌路难，请君试一听。位高金多岂足贵，击钟鼎食何足荣。东沟水流西沟涸，昨日花开今日落。世事荣枯反复手，七尺之躯安所托。古来贤达人，与时同卷舒。庞公鹿门隐，马生乡曲居。款段聊来下泽车，何用终朝出畏途。  

○醉赠何能举  

与子十年不相遇，岂意今日重逢君。狂歌痛饮自吾辈，世间俗子徒纷纷。林木萧疏湿秋雨，蹇驴懒渡溪桥水。咫尺西峰隔白云，群仙环佩月中闻。重阳好约冰壶子，同入仙源避世人。  

○周所立江村草堂  

将军旧日曾分禄，为结茅堂草覆檐。过桥柳暗乌争树，当户花开燕入帘。醉书江石兼云冷，晚饭山苗带露甜。之子多才空白首，独将词赋拟江淹。  

○云卧山房为了上人赋  

空山云卧杳难寻，惟许人间礼磬音。龙起钵中生片影，鹤归仙顶结轻阴。化为法雨沾衣湿，散作天花绕座深。去住了然无定着，祇应猛虎识禅心。  

○仙溪书院为何能举赋  

江海归来两鬓霜，仙源深处结茅堂。参差树映春山远，窈窕桥通碧涧长。金匮藏书遗鸟迹，石田种玉起虹光。只愁来往迷花屿，预拟藤阴问钓航。  

○渊明入社图  

空山楼观远苍苍，路出深溪石磴长。近瀑飞云经树湿，穿花流水过桥香。高僧喜识桄桹杖，稚子欢迎薜荔裳。入社几时还出社，松阴十里到柴桑。  

○赠别傅商翁  

蔗园瓜地楚山春，野屋梅花照雪筠。邻瓮共开桑落酒，客衣犹带豫章尘。旧弹长铗冯暖老，新着衡书季子贫。梦绕西州归雁远，何时同采暮江苹。  

○同声之宿蕙■〈木边〉斋临别赋简  

故人共宿幽斋小，扁竹花开映紫蒲。采阁冥传浮水箭，金城朝建相风乌。朱丝镂管书苔纸，银簟秋衾梦橘湖。明日棹船金水去，烦君临别赠文无。  

○为高安何思恭题方壶所画山水  

古象山中白昼闲，紫烟楼观凤笙寒。试分玉井三秋露，戏写方壶九迭山。老树模糊常带雨，茅茨潇洒镇临湍。知君隐处浑如此，持向荷峰锦水看。  

○北涧春日  

喔喔野鸡鸣远林，瑶琴挥罢思愔愔。寒陵山色难生态，春入溪云易合阴。畬陇夜烧谙土俗，州城昼掩识边心。芳皋杜若相将绿，偏觉骚人幽怨深。  

○题巴丘龙母庙  

天开玉峡两厓丹，隔岸诸峰似翠鬟。神女不归龙已化，仙翁飞去鹤空还。碧坛芳草经年合，古殿苍松落日闲。万里长风起天末，如闻环佩白云间。  

○寄淦川友人  

废郭浮烟合绿芜，茅茨星散县楼孤。江连戈舫鸣春鹳，树对寒灯起夜乌。古研自磨铜雀瓦，坐毡还迭罽宾 【毹】 【羭】 。市南美酒梨花白，最忆青丝系玉壶。  

○送刘子坚之袁城  

雪色征袍拂曙飙，宜阳西去思飘飘。千峰静对芙蓉幕，三峡遥连螮蝀桥。棹得雀舟冲雨缓，借来骢马向春骄。青年书记相知久，共按秦筝和玉箫。  

○读黄危二阁老送何彦正归省诗序追赋一首  

水满金沟柳着霜，行人驱马上河梁。公交车未奏三京赋，祖道争持五色裳。班固文章传太史，锺繇书法继中郎。涧河夜雨烧银烛，坐听疏钟忆建章。  

○题邹惟中西楼  

西楼远对鼎山斜，野客来寻驾鹿车。竹屿暝烟浮翠黛，石田秋雨润银沙。清尊未酌心先醉，往事重论鬓欲华。肯借溪南三亩宅，从君学种邵平瓜。  

○用韵送梁征君孟敬还石门  

渝曲经年不见君，偶同江郭看飞云。蚌还乍喜双珠合，龙跃终愁两剑分。踪迹每同樵客隐，姓名已被世人闻。暂随郡邑还归去，应念山中白鹿群。  

○和友人过象牙潭韵  

一曲寒山照水清，哀鸿惊鹊乱江声。浪翻白雪千寻险，天接浮云万里平。前辈总随烟雾尽，虚名真似羽毛轻。高怀欲弃人间事，同向天台访赤城。  

○次友人锺陵眺望有感之作  

万堞参差启四门，沧江一望客消魂。凤迷吴女琼轩月，蝶湿滕王画栋云。孤鸟飞空看渐灭，连樯依浅坐成醺。独愁交午归来鹤，谩有仙音忍重论。  

○寄西峰李纬之  

汉家仙吏驾云螭，遗迹空存碧藓滋。井底龙飞山客见，峰头鹿过野人知。芝田旧长千年药，石室新题五字诗。寄语山中李道士，好将苦学慰深期。  

○寄梁孟敬  

菰山之阳隐者宅，日午隔溪闻读书。时有门生陈八簋，再从家仆致双鱼。石门雨过篔筜湿，荜户秋深薜荔疏。已约暮春携稚子，咏归沂上曳轻裾。  

○舟中望九华山  

春游秣陵涉夏还，船头初见九华山。乍起云烟碧窗外，忽生金彩夕阳间。玉幢字隐仙书古，石扇苔青洞府闲。安得山东李太白，共看山色弄潺湲。  

○到郡不入城寄彭声之雪印大虚  

凤洲秋水日渐渐，江水浑如博士衫。草屋结来人假宿，檄文书就手亲缄。裁诗久爱中丞丽，制酒难禁吏部馋。相见立谈还即别，寸心摇曳似风縿。  

○游承天宫  

石桥流水隔飞尘，古木苍苍绕涧滨。灵壝旧栖逃汉史，白云曾识避秦人。冠裳千载遗琼笥，环佩三秋集羽轮。翠壁丹厓如夙契，欲持名姓纪嶙峋。  

○西昌萧鹏举橐其师北平按察司副使刘君子高之诗千余篇过潭溪山中欲余选择将归而刻之子高余友也负奇才硕学知名当时其诗今翰林侍讲学士宋公评之至矣余何足以知之徒感鹏举师友之谊重增故人之思次韵二章聊答盛意他日子高见之当发一笑也 【录一。】  

雨过山居竹色新，荜门松户面嶙峋。锦囊缃帙联佳客，玉节青骢忆远人。蓟北乌啼官舍晚，江南莺啭故园春。萧条万里俱华发，月落西窗入梦频。  

○题宋能敏青壁轩  

沓嶂层峦翠几重，神光动处有奇逢。雾生深谷藏玄豹，泉落阴厓化玉龙。丹篆晓书朱露湿，碧窗昼掩白云封。何时携我青藜杖，结屋来依五粒松。  

○酬别宋赞善大夫景濂二首  

西阁垂帘坐夕阴，每因朝退共论心。文章千载知音少，独立苍茫感慨深。  
大秀千峰菡萏开，玉梁高接九仙台。预从山顶结茅屋，待得先生跨鹿来。  

○四时词 【录一。】  

学士峰头雁正过，将军峡口柳无多。云屏露冷衣裳薄，欲棹觥船采芰荷。  

○题竹  

溪藤润带空青色，湘竹寒生琬琰文。何处幽寻不可□，夜深山雨隔窗闻。  

○听琴图为周易题  

韦带筠冠白氎衣，龙唇鹤足轸文犀。试看十指风泉绕，曲里时闻乌夜啼。  

○题画鹰  

犹记鸣鞘出霸陵，新丰市北醉呼鹰。于今豪气都消尽，闲看新图剔雁灯。  

○题郭熙春山  

紫雾春山绿树齐，水流花屿乱莺啼。蹇驴乌帽归来晚，恰似成都濯锦溪。  

○题扇  

乌丝细写蚕头篆，白纻新裁燕尾衫。雨过西轩苔色净，涧中云影似江帆。  

○秋江晚钓图  

□渚环洲隐钓篷，寒藤古木落秋风。十年闭户空山□，忽忆江湖似梦中。  

○和曾郁文韵  

□戍鸣笳起画楼，满天凉月恨悠悠。离人一夜思亲梦，度尽巴江楚水秋。  

○题竹三首  

□窗新霁绿阴稠，随意挥毫仿蓟丘。老鹤陊翎回舞□，洞箫吹徧石林秋。  
洞里仙人白兔公，手持玉笛向秋风。彩云低度天如水，吹作龙吟山月中。  
读易茅斋夏日长，琅玕绕屋拟潇湘。山风一夜吹疏雨，共爱西窗五月凉。  

○题扇  

金凤洲头倒玉壶，铜塘浦口送飞舻。他时若记分携处，花满春城闻鹧鸪。  

○飞仙图  

绿膺凤载琼箫，雾鬓烟鬟向月飘。阆苑独归仙路远，九天风露湿红绡。  

○和何平子韵三首  

碧池万柄青荷叶，相映茅斋水雾深。满酌君家琥珀酒，时时扶醉过花阴。  
雪竹霜筠负所期，寒云飞雁影离离。悬知盘石苍苔上，犹有山阴道士诗。  
萧萧官柳着霜稀，水鸟沙禽弄夕晖。明日锺陵相祖别，金盘斫脍鲤鱼肥。  

○重过何氏席上作二首  

霜筠雪竹暮云寒，采笔题诗点石阑。银烛金尊重到日，老怀不似少年欢。  
谢家群从最多贤，第宅新成绮户连。预喜酒阑宾客散，看传银烛散青烟。  

○寄彭声之  

素纨便面小行书，最爱风流半醉余。芙蓉杨柳娟娟月，何处相逢解玉鱼。  

○寄西峰道士七首  

栖碧山人两袂轻，玉蜍盛得露华清。新诗不记人间事，尽写瑶台阆苑情。  
古墨轻磨紫麝脐，白云窗下小书帷。何时为写梅君传，换得鹅群映锦池。  
百尺飞楼接太清，万年枝上月华明。鹿车入谷无人见，应是仙人卫叔卿。  
小凤双吹紫玉簧，雪毛丹顶唱云章。碧桃开徧灵芝长，万壑千峰露气凉。  
夜礼珠衡佩玉锵，庆云低绕郁金章。空中鹤语神君至，睡鸭频添百和香。  
瑶擅丹柰景阑干，不比人间荔子丹。明月娟娟清露湿，碧苞珠实满金盘。  
石室虚明隔紫烟，灵文中閟白瑶镌。丹书隐字谁能识，岁月应题建武年。  

○北涧夏日二首  

酒倾兰勺石泉香，水翦荷盘露气凉。谁料十年江海兴，闭门疏雨对横塘。  
白纻衣裳碧玉冠，绿波池上独盘桓。水禽飞下凉飔起，闲看冰荷侧露盘。  

○夜宴定侯宅醉中口号  

刻羽堂中画烛明，将军夜醉水西营。青楼小妇新承宠，弹得《凉州》第一声。  

○吹箫图为刘海阳赋  

○吹箫图为刘海阳赋  

曾引双飞彩凤来，紫琼镂管上箫台。于今无复人间梦，一曲闲吹坐碧苔。  

○题墨梅  

郭西茅屋经年别，嫩蕊疏枝入梦频。何处幽寻重相忆，寒云野水月如银。  

○为何彦修题县厓古木图  

古木苍苍带女萝，峰阴斜蘸石潭波。十年不到屏风迭，夜雨茅檐幽梦多。  

○与何重容  

百尺长松不记年，石床敧帽午阴圆。何郎茅屋相怜住，为煮新茶汲涧泉。  

○题扇  

扬州何逊多才藻，秋水金塘艳碧蕖。深院闭门芳草合，小帘低护杀青书。  

○重过北涧和韵  

北涧苍苍古木长，南塘夜雨落花香。重来万事堪惆怅，剪烛西窗共一觞。  

○三友图  

冰髯玉节间苔枝，瘦影参差落墨池。最忆山阴残雪里，西窗相对鬓如丝。  

○和贰守漫兴  

鄱阳春水渺连空，烟屿飞花远近红。石渚买鱼新斫脍，一时风致似吴中。  

○宿西峰怀旧  

得失浮云聚散间，陆机先识愧张翰。无端一派西安水，故作愁声入梦寒。  

○题墨梅二首  

茅屋苍苔野水滨，岁寒冰雪久相亲。江湖后夜扁舟梦，犹记尊前对玉人。  
仙馆曾逢玉带姿，梦中要作晓寒词。于今相对情如水，唯有清霜绕鬓丝。  

○写墨竹一枝  

为君粘笔写篔筜，数尺新捎绿粉香。持向西窗听夜雨，高情浑似对潇湘。  

○为彭子弘题渔钓图  

彭郎矶畔小茅堂，露满秋林木叶黄。石渚水生鱼欲上，一江风雨夜鸣榔。  

○题北涧精舍  

石田流水绕生苔，翠竹苍松傍舍栽。恰似辋川庄里住，荜门斜对芰荷开。  

***◆南湖先生贡性之（南湖集）***  

性之，字友初，尚书师泰族子也。元季以冑子除簿尉，后补闽理官。明洪武初，征录师泰后，大臣以性之荐。性之避居越之山阴，更名悦。从兄弟同仕于朝，迎归金陵、宣城，俱不往，躬耕自给以终其身。门人私谥曰贞晦，以世家宣城之南湖，因号「南湖先生」，有南湖集藏于家。弘治间，六世孙吏部员外郎钦出示李少师东阳，少师称其诗清新可传，为删去什之一，付钦刊刻行世。钱唐田参议汝成谓友初诗才清丽，但纤浓乏骨。其《湖上春归》、《吴山游女》、《送戴伯贞还广西》诸诗，叙事委曲而感慨系之，出诸作之上。今其集中如「游鱼出没不多个，白鸟往来时一双。」「洞箫吹彻声如缕，钓艇归来小似梭。」「叱拨稳驮夷女醉，猩红新染毳袍深。」「云将雨意惊秋早，雁带边声入座遥。」「苍梧山暝云连树，青草湖春水拍天。」「乌藤拄杖扶来瘦，绛色轻袍制得方。」「晴云接地深遮屋，春水穿船直到门。」亦多杰出之句也。  

送卢思敏归天台  
高山流水图  
题扇  
牧牛图  
题山农画梅  
溪山小隐和胡虚白韵  
题画梅  
青山云一坞图  
题息斋竹次韵  
宫梅图  
百马图  
题画  
题杨文昭为刘敬思画  
雪山竹房为王御史题  
题画  
题画鹭鸶  
题画  
夜宿书舍  
梅花扇  
过破衣庵访阮子昌  
题画  
题王师文半篷春雪图  
清江图  
题画山水  
送叶南夫  
越山清晓  
送人之靖州从军  
登越王台次任一初韵  
夜闻渔歌  
重过姑苏有感  
约游山阻雨  
寓毘陵旅邸  
送别  
云锦溪  
接曹孟圭  
送陆景宣靖州从军  
送王鲁从军  
题画壁  
读史  
喜魏仲房见过  
雪竹山房  
题画  
送戴伯贞检校还广西  
水竹轩  
城南耕隐  
次萍居留别韵  
井南丹室  
赠别乡友芮公  
题画竹木  
墨菊  
题画白头双鸟  
题画  
雀二首  
题画  
画梅  
题四季画为王佥宪作  
题画扇四首  
东坡竹  
画马  
题画  
墨菊  
送别  
观画  
题犬  
题竹  
题梅  
画马  
题画梅送友人  
题画  
送人回黄山  
画梅便面  
洞庭秋月图  
题画竹  
题卢东牧云山  
题画梅四首  
陶靖节像  
题画蒲萄松鼠  
画莲  
题画  
暮春二首  
云山图  
题画  
题梅  
百舌  
题画  
兰竹  
寄友人  
红梅翠竹  
书所见  
桃花双鸟图  
云山图二首  
题竹  
墨蒲萄  
枯木竹石  
题画  
柯博士竹  
观弈图  
画兰  
过鉴湖二首  
......  

○送卢思敏归天台  

天台山高四万八千丈，神仙之徒往往窟宅乎其间。我尝探奇恣玄览，直上绝壁穷跻攀。松风流水声瑟瑟，桃花玉洞春漫漫。曾逢两仙人，对弈犹未残。■〈监毛〉毵白发长被耳，千二百岁如童颜。手携绿玉杖，剑佩黄金环。见我拂衣起，念我行路难。问我何从来？延我启重关。授我长生诀，饵我金霞丹。餐松啮柏饮沆瀣，伐毛洗髓涤肺肝。吁嗟凡骨不易蜕，失身又复归尘寰。始知神仙有术终不可以遽学，使我梦寐至今夜夜空与相往还。卢郎天台人，缚屋天台下。年少事远游，仗剑历中夏。才华擅文藻，富贵若土苴。曳裾耻王门，望云念亲舍。浩然欲归养，即日具鞍马。上堂奉旨甘，载拜献杯斝。适此舞彩欢，胜彼途路者。父母见子归，喜气扬双眉。亲戚馈壶浆，邻里将豚鸡。慰藉远归人，老幼咸熙熙。但谙风俗淳，不识乱与离。因君重念山中好，归来已觉输君早。汩没尘埃徒我惭，顦顇形容渐枯槁。今君往矣诚难留，殷勤为谢群仙道：明年二月春正繁，期尔山中拾瑶草。  

○高山流水图  

山云飘萧山月凉，溪风飒沓溪流长。山水遗音秋满耳，似与琴响参宫商。若人领此山水胜，谩托冰弦寄幽兴。天空自觉响逾寂，指落先与心相应。音传今古知者稀，孰云举世惟锺期。仰天为尔一长啸，音兮琴兮知不知。  

○题扇  

鲛人夜织绡满机，并刀剪碎光陆离。归来斫断珊瑚枝，制就明月初圆时。南洲溽暑醉如酒，朝携暮携常在手。从此相亲成狎友，纵使分违应不久，祝融峰头重回首。  

○牧牛图  

溪童饮牛渡溪水，牛遇水深行复止。人知水深牛不行，谁识回头顾其子。桃林之野春雨晴，烧痕回绿春草青。太守劝农当二月，土膏肥暖牛可耕。邯郸城头征战息，宁戚徒劳吟《白石》。一声笛里《太平歌》，牛背溪童自朝夕。  

○题山农画梅  

大庾岭头春信早，十月梅开照晴昊。曾骑官马陇头来，百里梅花夹驰道。夫君元是岭南人，自言家近罗浮村。种梅绕屋一万树，玉为肌骨冰为魂。得官远向西湖住，喜与林逋作宾主。梦回酒醒霜月寒，又见梅花在窗户。笑倩傍人为写真，相看如见岭头春。一声长笛月欲落，肠断梅花身后身。  

○溪山小隐和胡虚白韵  

我闻神仙之国伐毛兼洗髓，远在西海西边蓬莱之弱水。我生有梦不可到，髣髴君家画图里。溪流冷浸玻瓈天，层峦迭嶂含云烟。渡头杨柳绿如染，洞口桃花红欲燃。老夫已借过眉杖，来听松泉弄幽响。云中鸡犬知几家，胡麻已熟雕胡掌。此中此乐何纡余，赴陇无烦来鹤书。便欲相从学耕钓，细和山声同水调。  

○题画梅  

江南十月霜雪飘，杖蔾东郊复西郊。酒酣不惮行路遥，蹋遍第六西湖桥。北风猎猎吹枯梢，青天有鹤不可招。逋仙起舞来解嘲，请君与我看此高堂素壁一幅之生绡。  

○青山云一坞图  

青山青，青欲断，青山断处云如幔。人家深住坞东头，刚被云遮一多半。山兮云兮窅莫分，鸡犬遥隔云中闻。有时随风或凌乱，长日与山相吐吞。城中车马多如织，没马红尘深几尺。只有富贵解留人，且与云山未曾识。吁嗟山中人，梦忆云中君。卷舒随所适，放浪由天真。我昔西游登五老，五老诸峰插晴昊。酒酣放歌谪仙句，拟共云松结巢好。江郎自是青云姿，按图笑索云山诗。从来知尔出山去，为雨为霖当及时。  

○题息斋竹次韵  

忆昔舟泊湘江时，青天皓月流素辉。美人骑龙上天去，游魂夜半招不归。兴来一饮三百斛，醉倒肯惜千金挥。孤鸾随影秋水碧，鹧鸪叫入苍云飞。凉飙飒飒似鸣籁，翠雾漠漠如张帏。胸中气吐万菡萏，笔底势走千明玑。飙车摇摇渺何许，疑是柱头丁令威。风流云散世已远，萧条遗墨人间稀。眼前俯仰即千载，底问谁亡复谁在。我来见画如见人，往事悠悠付深慨。挂之高堂素壁中，老气凛凛回长风。狂歌起舞还自惜，笑看白日行青空。  

○宫梅图  

璚楼夜寒银漏涩，满地霜华月光白。翠禽啼断梦中魂，窈窕虚窗碧纱隔。千门深锁含章宫，未许人间识春色。只愁笛里曲声哀，零落香钿点妆额。  

○百马图  

乌桓城头春雨晴，乌桓城下春草生。百灵长养少畋猎，牧马晓出乌桓城。腾骁驰突各异态，饥啮渴饮仍纵横。胡儿独夸好身手，上马捷若飞鸢轻。青丝不鞚锦鞍卸，什什伍伍争先行。胡官遥望拍手笑，落日半照旌旗明。忆昔开元全盛日，四十万匹俱龙精。骕骦騄駬总神物，骏气上贯房垣星。只今四海罢征战，含哺鼓腹歌升平。英雄用武已无地，一日底用千里程。丁宁伯乐倘一顾，尔价顿使千金增。  

○题画  

城中车马多如云，林下相逢无一人。城中甲第十万户，林下草堂空四邻。胡为奔走上城市，归来两袖飞黄尘。高堂素壁忽见画，使我顿觉清心神。何时此地一相就，坐席甘与渔樵分。借君清涧濯双足，借君松枝悬角巾。更须长揖谢轩冕，相期岁晚终吾身。  

○题杨文昭为刘敬思画  

我家茅屋沧江边，屋头高树云相连。秋声六月常在座，髣髴两耳闻钧天。朅来城市住未久，已觉尘埃满衣袖。高堂素壁忽见画，风雨如闻龙怒吼。忆昔刘郎多好奇，七尺长身玉雪姿。眼中为惜栋梁具，笑倩杨昭图画之。杨生好画亦成癖，醉墨淋漓不停笔。远山近水漫涂抹，铁干虬枝俨行立。一时清致俱寂然，惟余此画人间传。精神恍惚夺造化，意象惨淡含云烟。吁嗟二公不复见，把玩令人竟忘倦。老夫白发已如此，往事悠悠泪如霰。  

○雪山竹房为王御史题  

海天冥冥同一色，雪花坠地大如席。大凶奰屃号长风，片片吹落淇园中。淇园之中何所有，琅玕个个青茏葱。琅玕白雪两相敌，万籁无声昼岑寂。孤鸾独鹤手可招，玉龙翠虬寒不蛰。此时独有高洁人，爱此潇洒来相亲。手携神仙绿玉杖，行随玉树歌阳春。岁寒之节世□识，挺挺长身抱虚直。会待金乌出旸谷，环佩锵铿弄苍玉。始知不与雪俱消，要与人间洗尘俗。  

○题画  

琳馆依珠树，青山走游龙。水流疑动石，云低不碍钟。将寻采芝侣，于此谢尘踪。  

○题画鹭鸶  

秋堤柳疏疏，秋塘荷叶枯。水浅微露石，水清还见鱼。饮啄各自适，乐哉此舂鉏。  

○题画  

众峰涵夕阴，群水澹秋色。逶迤见古道，萧条少行客。虽无桃花源，亦与尘世隔。纵有扁舟来，重寻恐难得。  

○夜宿书舍  

斋居颇幽敞，洞然启八窗。梧影落几席，密叶如青幢。韦编既满座，浊酒亦盈缸。矫首青天鹤，时时来一双。  

○梅花扇  

香雪缀晴梢，东风暖未消。路经苏小墓，船泊段家桥。瘦倚吟边竹，寒低月下箫。逋仙杳何许，千古若为招。  

○过破衣庵访阮子昌  

行过河西曲，来寻小阮家。绕篱都种菊，十月未开花。远树含秋色，轻云护晚霞。也须频到此，隔屋酒堪赊。  

○题画  

窗户碧玲珑，看山面面通。树涵云外雨，凉度水边风。瀹茗嗔童懒，挥毫对客雄。笑谈如着我，也入画图中。  

○题王师文半篷春雪图  

香是临流得，诗因倚棹成。岸移惊树转，墙碍觉枝横。似隔僧庐见，如缘阁道行。傍人歌断处，疏影月三更。  

○清江图  

江驿背孤城，江流绕舍清。露枰松下弈，驿骑柳边行。帆落晴窗影，钟传雨寺声。堆床余简帙，列座总耆英。燕语能留客，鸥驯解结盟。诗邮趋堠吏，衙鼓集关兵。薄俸尊仍满，新知盖屡倾。不才翻自愧，何以答深情。  

○题画山水  

山水东南胜，游遨岁月迁。登高频折屐，载月屡移船。镜水荷花里，秦云岭树边。猿偷霜果下，鹿借石床眠。野趣闲谁适，诗怀静自便。洞深通窈窕，涧曲写之玄。采药时逢虎，看棋或遇仙。僧留题竹字，鹤避煮茶烟。快捷方式惟增愧，移文只浪传。种桃春万树，别有武陵天。  

○送叶南夫  

君家盛事古全稀，九十双亲七十儿。四百人中同戍日，八千里外独归时。尊前舞袖花前酒，画里关山卷里诗。亲故争传看远客，不妨银烛夜筵迟。  

○越山清晓  

曙光晴散越王台，万壑千岩锦绣开。攲枕僧钟云外落，卷帘渔唱镜中来。树藏茅屋鸡声断，露湿松巢鹤梦回。安得画图分隙地，移家仍住小蓬莱。  

○送人之靖州从军  

十年书剑远从军，万里驱驰净虏尘。报国有身甘负戟，思亲无日不沾巾。马嘶青海边头月，人卧黄沙碛里春。看取汉庭功策在，要将图像入麒麟。  

○登越王台次任一初韵  

芙蓉城郭自天开，形势盘回亦壮哉。风作鸣潮吹雨散，山如走马渡江来。王图霸业今何在？越寺吴宫莫漫哀。此日明年各何处，更须扶醉一登台。  

○夜闻渔歌  

一声高彻一声低，凭仗东风度水西。着意听时腔转细，断人肠处思先迷。雁惊何处沙边渚，船泊前村月下溪。不道客愁愁不醒，要随羌管入云齐。  

○重过姑苏有感  

昔客苏台鬓未霜，不知尘世有悲伤。联诗刻烛过三鼓，一月看花醉几场。红袖舞残歌缓缓，锦筝弹罢雁行行。重来底用嗟兴废，亦有咸阳与洛阳。  

○约游山阻雨  

春事无多苦未晴，数来花信过清明。都将酒债兼诗债，付与风声共雨声。燕落香泥沾纸重，蝶翻飞絮入帘轻。怀人久负南山约，纵有南山不可行。  

○寓毘陵旅邸  

月光凉堕夜堂深，草草杯盘款款斟。欢喜情怀无复旧，别离时节又从今。坐消炉篆清烟细，听彻壶筹玉漏沈。关陇祇缘频作客，翻令儿女讶乡音。  

○送别  

江上船开起棹歌，离愁无奈故人何。桃花流水春三月，杨柳东风雨一蓑。送别转嗟形影独，相思从此梦魂多。到时定有平淮策，勋业终归马伏波。  

○云锦溪  

东西岐路一桥分，南北人家两岸村。卖酒青帘悬屋角，采菱小艇系篱根。不将姓字通朝市，只许诗书遗子孙。我亦江湖倦游客，卜邻他日愿从君。  

○接曹孟圭  

曲江新涨黄梅雨，雨里客船江上来。对酒肯辞今夕醉，有怀能向几人开。歌传皓齿香生席，舞按纤腰月满台。纵是金吾严禁夜，也须容我更迟回。  

○送陆景宣靖州从军  

蛮荒溪洞极边头，仗剑从军忆壮游。杨柳春风千部落，旌旗晓日万貔貅。路经彭蠡洲前过，江自巴州峡外流。早报远人归圣化，貂蝉从古出兜鍪。  

○送王鲁从军  

叹息儒冠早误身，谩将书剑学从军。三千客路多依水，九点青山半入云。晓日旌旗明虎帐，春风鼓角动辕门。倚闾望断慈亲眼，湘北湘南一梦魂。  

○题画壁  

何处江山似此佳，看君图画欲移家。沙边洲渚潮浑没，云里楼台树半遮。丛桂漫歌《招隐赋》，种桃谁识避秦花。晚风吹送归舟急，一片征帆带落霞。  

○读史  

自缘天运不寻常，胜败兵家岂易量。三户灭秦皆楚语，重瞳不渡殆天亡。怒来我亦坑降卒，事定人能杀假王。寄与英雄须入虑，莫教辜负鲁连狂。  

○喜魏仲房见过  

江上柴门掩夕晖，客来刚被鹊先知。出迎不较衣翻着，对饮宁辞盏倒垂。话到更深无断处，起看月落几多时。人生恨不如潮信，暮去朝还有定期。  

○雪竹山房  

此君节操独凌寒，冰雪丛中更耐看。帘幕影迷金锁碎，佩环声动玉阑干。只疑玄圃翻琼树，错讶瑶台舞素鸾。白战几时能着我，万竿深处一凭阑。  

○题画  

白沙翠竹溪边路，绿树青山郭外村。钓艇直随流水出，僧钟遥隔暝烟闻。谩夸李愿居盘谷，绝胜庞公隐鹿门。如此故乡归未得，看君图画一消魂。  

○送戴伯贞检校还广西  

桂江烟水接潇湘，远客归来 【一作「南归」。】 道路长。卷里谩多新制作，箧中犹是旧衣裳。逢人且 【一作尽。】 说身如梦， 【一作「官如水」。】 老我相看鬓已霜。此去莫教音问隔， 【一作断。】 雁飞今喜 【一作已。】 过衡阳。  

○水竹轩  

万竹萧萧水绕门，九街车马自晨昏。晴天波影摇窗户，静夜秋声入梦魂。曾为故人频下榻，每因佳客屡开尊。百年清致今犹昔，春雨深深长子孙。  

○城南耕隐  

爱尔城南隐者居，春田绕屋总膏腴。儿孙候暖晨驱犊，灯火分凉夜校书。入社有怀占乐岁，趋朝无梦候公交车。相逢自叹飘零久，投老归来愧不如。  

○次萍居留别韵  

且勿长亭折柳枝，离筵已判酒如池。因思会面难期处，直使衔杯到醉时。樯燕留人双上下，岸花迎客半低垂。计程明日毘陵道，吟寄新诗欲倩谁。  

○井南丹室  

仙翁隐处存丹井，汲井怜君复炼丹。朱汞□随云气合，翠烟晴掩月光寒。鬼知火候窥灵灶，虎作人形护药阑。我亦卜邻从此老，蓬莱不隔海漫漫。  

○赠别乡友芮公 【讳麟。】  

老去亲朋见面稀，见时无计得同归。游丝落絮都成恨，社燕秋鸿各自飞。杜宇叫残孤馆梦，西风吹老故山薇。明年春雨南湖涨，拟把长竿坐石矶。  

○题画竹木  

木叶已辞柯，秋风日更多。楚人肠易断，莫□□□歌。  

○墨菊  

醉折东篱朶，看如隔暮烟。莫惊颜色改，不是义熙年。  

○题画白头双鸟  

笑杀锦鸳鸯，浮沈浴大江。不如枝上鸟，头白也成双。  

○题画  

石濑清冰合，黄山白战鏖。道人禁得冷，扶醉过溪桥。  

○雀二首  

野雀振双翰，卑枝立自闲。莫愁风力紧，绝胜纥干山。  
荆棘半低垂，幽禽祇自悲。可怜栖不稳，不似上林时。  

○题画  

楼倚溪头水，溪环竹外山。扁舟垂钓者，相对白鸥闲。  

○画梅  

月下独吟时，寒香袭暗衣。直疑春信早，胡蝶作团飞。  

○题四季画为王佥宪作 【录二。】  

春山烟雨  
长夏云林  

△春山烟雨  

柳带轻烟澹澹，花含宿雨深深。鱼乐新添晓涨，鸟啼越觉春阴。  

△长夏云林  

雨过溪流交响，树凉暑气潜消。不是谢公别墅，定应杜老西郊。  

○题画扇四首  

三间两间茅屋，五里十里松声。如此山中景色，何时共我同行。  
万事从教计拙，千金难买身闲。船尾都教载酒，船头饱看青山。  
鸭觜滩连溪尾，羊肠路转山腰。云气晴晴雨雨，泉声暮暮朝朝。  
绿树湾头钓艇，青山凹里人家。前度刘郎去也，莫教流出桃花。  

○东坡竹  

玉堂罢值独归迟，墨渖将秋入研池。坐到夜深清不寐，琐窗凉影碧参差。  

○画马  

天闲牵出许 【一作自。】 奚官，饮罢春流未解鞍。记得曾陪仙仗立，五云深处隔花看。  

○题画  

山接天台路万重，仙家楼阁杳难通。不知昨夜溪头雨，流出桃花几许红。  

○墨菊  

柴桑生事日萧然，解印归来只自怜。醉眼不知秋色改，看花浑似隔轻烟。  

○送别  

桃花浪暖锦帆开，杨柳风轻燕子来。无限离情隔江水，随人直向凤凰台。  

○观画  

滚滚长江入窅冥，越山无数隔江青。一双白鸟谁惊起，冲破苍烟下别汀。  

○题犬  

深宫饱食恣狰狞，卧毯眠毡惯不惊。却被卷帘人放出，宜男花下吠新晴。  

○题竹  

美人环佩玉玲珑，骑得青鸾下碧空。寂寞湘魂招不返，凤箫声断月明中。  

○题梅  

平生心事许谁知，不是梅花不赋诗。莫向西湖蹋残雪，东风多在向阳枝。  

按贡钦序云：时会稽王元章善画梅，得其画者，谓无贡南湖诗则不贵重，故集中多咏梅诗。南湖尝题绝句云：「王郎胸次亦清奇，尽写孤山雪后枝。老我江南无俗事，为渠日日赋新诗。」又云：「王郎日日写梅花，写遍杭州百万家。向我题诗如索债，诗成赢得世人夸。」其风流可想见也。  

○画马  

偃蹇龙驹不受羁，贡来远自渥洼西。天闲立仗归来晚，犹向东风振鬣嘶。  

○题画梅送友人  

折梅江上赠人行，此是东风第一程。从此不须凭驿使，看花直到豫章城。  

○题画  

风来水面绿生波，云净山头翠拥螺。白鸟惊飞背人去，一声何处采菱歌。  

○送人回黄山  

望断秋空白雁过，故人书问转蹉跎。无端又与君相别，添得苕溪梦更多。  

○画梅便面  

嫦娥深住广寒宫，不许人间信息通。秋来折尽婆娑桂，偷得寒香在月中。  

○洞庭秋月图  

一天秋水浩无涯，短苇萧萧泊暮槎。知是夜凉明月出，解将雁影落平沙。  

○题画竹  

鹧鸪啼望水龙吟，舟过湘江夜雨深。清思满怀无着处，却将墨沼写秋阴。  

○题卢东牧云山  

风流争解说卢郎，墨渖淋漓入醉乡。云白山青随意写，一时不数米襄阳。  

○题画梅四首  

湿云压地雪花干，一日狂风十日寒。不管春光满邻屋，却从墙角借来看。  
美人别后动深思，春到南枝总未知。记取灞桥明月夜，忍寒花下立多时。  
罗浮山下着青鞋，蹋雪曾看烂熳开。好似人家茅屋底，一枝先占短墙来。  
十月江南正苦寒，花开如雪雪成团。如今老尽咸平树，只写前身画里看。  

○陶靖节像  

解印归来尚黑头，风尘吹满故园秋。一生心事无人识，刚道逢迎愧督邮。  

○题画蒲萄松鼠  

獧似弥猴捷似猱，栗梢走过又松梢。紫萄若使知滋味，一日能来一百遭。  

○画莲  

吴王宫殿水流香，步屧廊深暑气凉。长日香风吹不断，藕花多处浴鸳鸯。  

○题画  

桃花红绽断桥边，杨柳垂阴散绿烟。记得少年曾取醉，玉人扶上总宜船。  

○暮春二首  

吴娃二八正娇容，斗草寻花趁暖风。日暮归来春困重，秋千闲在月明中。  
惜花公子爱春晴，骏马骄嘶晓出城。半醉归来人共看，笑将金弹打流莺。  

○云山图  

鸭觜滩头燕尾分，西风吹老树无根。何人醉洒淋漓墨，半是青山半是云。  

○题画  

多景楼连铁瓮城，壮游犹记昔年曾。江心遥见金山寺，风里钟声塔外灯。  

○题梅  

第六桥头雪乍晴，杖蔾曾引鹤同行。诗成酒力都消尽，人与梅花一样清。  

○百舌  

听彻千声与万声，掠花穿柳漫多情。可怜不及岐山凤，立向朝阳试一鸣。  

○题画  

雨蒲烟草接风湍，望入苍梧九点寒。怪得归帆如马健，有人楼上倚阑干。  

○兰竹  

翠鸾飞下尾毵毵，怪石崭岩倚碧潭。一路鹧鸪啼不断，行人挥泪湿征衫。  

○寄友人  

瘴雨蛮烟万里余，别来消息近何如。谁怜白发疏狂处，犹写平安两字书。  

○红梅翠竹  

仙子罗浮侍宴来，笑扶残醉下瑶阶。东风不管云鬟乱，吹折双双翡翠钗。  

○书所见  

使者征兵夜度关，南人无奈北风寒。将军空受登坛拜，羞向灯前把剑看。  

○桃花双鸟图  

茂陵帝子宴瑶池，翠管银笙取次吹。王母不来桃未熟，可怜双鸟立多时。  

○云山图二首  

百折溪流路转深，湿云低压树阴阴。山中底事如秦晋，刚被渔郎说到今。  
闲身闲看白云闲，更爱青山懒出山。别起楼台半空里，只教钟鼓落人间。  

○题竹  

翩翩ㄠ凤下晴空，半入江云半落风。忆昔潇湘泊船处，玉箫声断月明中。  

○墨蒲萄  

酒醒西楼月欲斜，满窗晴影走秋蛇。狂夫剩有相如渴，一滴凉州未许赊。  

○枯木竹石  

怪石荦确厓谷深，凉风萧瑟苍雪阴。美人何处解长佩，湘波澧水劳余心。  

○题画  

月明风静夜如何，船向三江七泽过。凉影满篷成独坐，半听楚调半吴歌。  

○柯博士竹  

丹丘遗老旧词臣，历代图书鉴赏频。闲却玉堂挥翰手，墨池染出凤毛新。  

○观弈图  

笑杀王郎底事痴，斧柯烂尽不曾知。却抛尘世无穷乐，只博山中一局棋。  

○画兰  

吴刚斫断云根石，不数珊瑚高百尺。美人林下独含愁，霹雳一声山鬼泣。  

○过鉴湖二首  

归思关心路转遥，打头风急滞兰桡。夕阳江上秋无数，血点蜻蜓立碧苕。  
南风吹断《采莲歌》，越女船开小似梭。却恐红妆不成态，背人偷照鉴湖波。  

○画梅二首  

朔风扑面冻云垂，引鹤冲寒出郭迟。却忆西湖霜月下，美人相伴立多时。  
江城钟鼓夜迢迢，霜月多情照寂寥。更有梅花是知己，小窗斜度两三梢。  

○题菜二首  

西风吹动锦斓斑，晓起窥园露未干。三日宿酲醒不得，正思风味到辛盘。  
雨过畦蔬绿渐匀，呼童小摘慰情亲。个中滋味如谙得，不是寻常肉食人。  

○冻凫  

江天岁晚景凄凄，云脚低垂望欲迷。水鸟畏寒飞不起，黄芦枝上并头栖。  

○题画  

此生无梦到京华，到处溪山即是家。昨夜石桥新过雨，错教刘阮认桃花。  

○题梅四首  

美人吟苦减腰围，瘦影竛竮不自支。只有梅花是知己，相逢多在月来时。  
十年痴坐冷官毡，几度看花雪后天。白水同心如此调，载将春色上归船。  
万里无云月正高，翠禽啼断酒初消。灵均自是非知己，不写芳魂入楚骚。  
寒气棱棱雪作晴，看花独自出郊行。北枝未吐南枝发，笑杀春光也世情。  

○枯木图二首  

湖石东头太液西，春风宫树半高低。王孙金弹多如雨，不着黄鹂一个啼。  
翠萝牵恨引丝长，黄叶将风战晓霜。莫怨一枝栖未稳，上林春树近昭阳。  

○白描海棠花  

美人睡起不奈愁，弄粉调朱只谩羞。闲倚绿窗春昼静，双鸾飞上玉搔头。  

○题画  

扰扰黄尘没马鞍，几人消得此中闲。绿阴清昼深如水，饱看溪南雨后山。  

○题翠竹红梅  

美人燕罢酒初消，凌乱云鬟压步摇。莫遣翠禽啼梦断，醒来无处托春娇。  

○题画  

一江春水晚微茫，醉倚篷窗客思长。忽听箫韵云外落，松风轻度鬓丝凉。  

○梅  

眼中谁识岁寒交，只有梅花伴寂寥。明月满天天似水，酒醒听彻玉人箫。  

○戴春雨  

长江烟水接蓬莱，百尺风帆破浪开。二月桃花春雨里，候人还向水边来。  

○题画翎毛  

莫怪幽禽雪满头，多情只为海棠愁。开元宫里千株锦，一夕西风起碧秋。  

○题肃万邦蒲萄  

忆骑官马过滦阳，马乳累累压架香。酿就琼浆三百斛，胡姬当道唤人尝。  

○题美人图  

离离珠树隔秋烟，望断归帆信杳然。试问海山今夜月，不知何处照人圆。  

○涌金门见柳 【一作《湖上春归》。】  

涌金门外柳垂 【一作如。】 金，三日不来成绿阴。折取一枝 【一作「得长条」。】 入城去，使 【一作教。】 人知道已春深。  

○吴山游女 【见田汝成《西湖志余》。】  

十八姑儿浅澹妆，春衣初试柳芽黄。三三五五东风里，去上吴山答愿香。  

○题红梅翠鸟图与唐愚士联句  

萼绿枝头翠羽鲜， 【贡。】 春风早入艳阳天。几回梦觉频听处， 【唐。】 正是书声欲断边。 【贡。】  

***◆龟巢老人谢应芳（龟巢稿）***  

应芳，字子兰，武进人。为人耿介尚节义。至正初，江浙行省举三衢清献书院山长。阻兵，居吴之葑门，转徙吴淞江上，筑室松江之旁。教授之暇，以诗酒自娱。洪武初，年逾八十，归隐横山。自号龟巢老人，所著诗文曰《龟巢稿》。子兰紬绎经史，作为文章，咸有根柢。闽人张志道评其诗雅正纯洁，可与傅与砺相伯仲，识者以为名言。门人王着尝请刻其诗，子兰手摘数十篇与之，曰《龟巢摘稿》。丰城余诠、范阳卢熊弁其首。次子林，字璚树，洪武十年，以郡府所举至京师，授开封新郑县学教谕卒。钱宗伯《列朝诗集》载谢《璚树》诗一首入甲集。云诗出朱存理钞本，其名未考，想未细审邑志及余、卢二公所撰序耳！  

登金牛台  
呈赵征士  
养鹤  
耕隐为萧征士作  
鲜于瑞卿还碧亭  
送秦彦明  
代简蒋成玉  
邀高则诚郊居小集  
除夕和诸葛用中韵  
陈伯大先辈偕邾中义陈容斋张子毅见过酒边以茶瓜留客迟分韵得茶字  
嘉定道中二首  
昆山时州治移居太仓  
寄邾仲义二首  
群鼠  
寄惠山鉴长老  
避雨  
无锡赠何敬存  
河鲀  
琼花行送盛克明教授归维扬  
过邹道乡先生墓有感  
喜复邹忠公墓田赋绝句十首谢两郡侯  
养竹成大林  
树头鸦舅鸣  
三五七言  
岁暮独归  
西胶山下雪晴  
丹阳陈天倪及其弟刚中奔牛陈心远诸羽士避兵洞庭山寄此代简  
寒食日闻乡信口占  
过鸿山访孟伯坚周履道不遇  
刺促行次履道韵  
题春林雨意图  
狗寨谣  
赠道传上人  
至正丁酉冬昆山顾仲瑛会客芝云堂适时贵自海上来以黄柑遗之仲瑛分饷坐客喜而有作属余及陆良贵袁子英等六客同赋  
漫兴十首  
顾国衡万户席上与乃翁及元璞长老数客把酒赋诗各成七言四韵  
和顾仲瑛金粟冢燕集  
玉山以余欲徙居淞江之东设席书画舫邀袁子英陆元祥恢上人用江东日暮云分韵赋诗以饯余得江字用以留别  
子英云玉山顾隐君今于同里法喜寺楼居日钞佛书至午而止余暇则吟咏不辍虽亲旧来访亦不往答焉余因子英复去作此代简  
踏车妇  
二月归田舍作四首  
客来  
题金陵陈时举宅画壁  
兵后到杭马掾史置酒见招且示所与石处道丘长卿西湖倡和之什次韵一首  
西湖曲  
舟中怀辛至善  
严将军战马歌  
过无锡口号  
题林泉雅趣图赠杜玉泉  
奉寄杨铁厓先生  
玉山邀至同里法喜寺饮别是夕酒醒梦回宿雨初霁月明可喜即景赋诗兼写送别之意  
再和韵寄赵彦深  
雨夜怀朱泽民  
和邹弘道诸公游碛沙寺  
中秋日玉山顾仲瑛邀翟明府份陆良贵仁秦文仲约等十人饮金粟冢上酒酣赋诗各成一首  
赠章彦复省掾  
寄章彦复  
绝句  
夏五杂书  
次韵陈维寅苏杭怀古各三首  
烈妇歌  
卢知州宜兴秩满以避乱久寓无锡视同故乡今知昆山必有怀二州风物之美赠诗言情并致颂祷  
顾仲瑛避地嘉兴几二年闻回昆山往不见遇作诗寄之末章兼简白西长老二首  
和陆宗鲁韵赠夏师鲁  
昆山陈伯康筑亭山巅杨边梅过之题曰玉山高处且为赋诗命郭羲仲刘景仪及余和之  
过震泽留别智愚隐长老苏昌龄先生  
过吴江三高祠  
六柳庄为沈太守作  
赠庆别驾  
赠杨君济县丞  
和郜彦清州判莫春寓僧舍  
刘旭斋过娄江客舍作诗赠之  
简吴江朱志道诸昆仲  
盛彦英隐居太湖之阴号具区耕叟命仆作诗以歌咏其乐云  
腊月  
古鼎歌  
剑池曹广文送府学院检讨  
和浦玉田清明日郊行三首  
申仲义录事杭州来议论慷慨风节可喜作此以赠  
和沈启之立春作  
暮春陪周明府顾将军祠下看碑  
腊月二日偕俞宽仲过筱泾僧舍蒙举似近诗次韵一首  
怀徐伯枢诸友  
次韵赠本兰亭上人  
余患项痈适兵后无医药可疗即事口占并寓感叹  
次韵徐伯枢寄二首  
题孙彦学所藏江贯道清江泛月图  
和临寒食有感五绝  
迁居  
闻玉山顾隐居以赋役入城负疾而归而山中花竹多为有区区怀思寄诗代简  
四月二日林自■〈隆，王代阝〉城归写呈迁居诗四首因以述怀并记时事  
答徐伯枢见寄二首  
赠笔生王伯纯  
方池诗为马公振赋  
和许君善郊居  
淮夷篇  
过无锡书所见  
归故里  
马公振以久雨怀思作诗见寄适千墩诸友朋为谋道旁之舍因和及之并发巨浸之叹云  
......  

○登金牛台  

六龙城西吕城东，奔 【一作金。】 牛古堰卧两虹。谁筑高楼 【一作台。】 水中沚，野有蔓草牛无踪。河边青苔生白 【一作枯。】 骨，刀创箭瘢犹未没。问知八十一年前，战死当时皆义卒。铁马遁去刘将军，大家牵羊走燕云。二百山河献明主，北驼南象今纷纷。登临且喜得佳客，鞠育青青已堪摘。浮云世事勿复论，一醉西风真上策。  

○呈赵征士 【《摘稿》题作《感讽》。】  

吴姬手执金叵罗，春风笑面生红涡。主人留客长夜饮，客拜主人持酒多。主人沈 【一作烂。】 醉客亦醉，客散扶归主人睡。残杯冷炙厨头倾，邻家儿有啼饥声。  

○养鹤  

西邻主人翁，养鹤如养客。专童供鹤料，稍慢童受责。试问鹤何好？毛羽喜洁白。又能舞蹁跹，长鸣振金石。客有鹤骨清，粹然含素德。穷居以诗鸣，冷面常菜色。赋命鹤不如，可为长太息。  

○耕隐为萧征士作  

兰陵溪上梅花村，世居齐梁之子孙。濒溪沃壤足禾黍，教子读书深闭门。时人笑渠生理拙，渠亦笑人多覆辙。春来乌犍一犁雨，岁晚黄精三尺雪。有时独速舞短蓑，饭牛别作耕田歌。长安车马自尘土，奈尔濯足沧浪何。君不见苏秦为无田负郭，平生不识耕田乐。奴颜婢膝谒诸侯，黄金载多祸随作。君今有田兼有书，夜亲灯火朝犁鉏。只恐一朝富贵逼人去，猿鹤笑人留不住。  

○鲜于瑞卿还碧亭  

鲜于公子平泉庄，有亭翼然水中央。天光云影白日静，菱叶荷花清露香。柳下系船鱼可钓，座中留客酒盈觞。门前渔浦接洮滆，白鸟飞去烟苍茫。  

○送秦彦明  

美人木兰舟，春风挂帆去。舟轻疾如飞，可喜亦可惧。浙江多风波，越山暗烟树。孤月照篷窗，今夜宿何处？  

○代简蒋成玉  

春来一月苦阴雨，少顷雨晴邀客嬉。金斗城西芳草路，水边杨柳青离离。  

○邀高则诚郊居小集  

别多无那苦相忆，赖有尺书时往来。逢人为说乌宝传，此客合贮黄金台。北风尘土岁云暮，南湖水波冰欲开。扁舟短棹日相□，元出西郭看野梅。  

○除夕和诸葛用中韵  

尽道王门可曳裾，青山吾自爱吾庐。新年且醉屠苏酒，旧业重修种植书。堂上弄雏慈母喜，阶前系马故人疏。东风一树梅花雪，折得南枝报鲤鱼。  

○陈伯大先辈偕邾中义陈容斋张子毅见过酒边以茶瓜留客迟分韵得茶字  

白鹤溪清水见莎，溪头茅屋野人家。柴门净扫迎来客，薄酒留迟当啜茶。林响西风桐陨叶，雨晴南畮稻吹花。北窗几个青青竹，题遍新诗日未叙。  

○嘉定道中二首  

黍熟湖田花鸭飞，雨香秋浦箬鱼肥。野翁织屦街头卖，日暮裹盐沽酒归。  
趁潮艇子若游龙，潮落横塘日下舂。负郭人家星散住，水边多种木芙蓉。  

○昆山时州治移居太仓  

孤峰云迭迭，旧邑草萧萧。觅石敲新火，挐舟趁早潮。沙田红稻熟，溪网白鱼跳。寂寞悲秋客，篷窗酒一瓢。  

○寄邾仲义二首  

我思垂虹桥，沧波绿杨津。鄂鄂棣华宅，瞰此江之滨。荷衣佩秋兰，野饭羹紫莼。一从桥上别，花发三年春。相思复相思，为尔歌停云。  
我思钓雪滩，烟波数千顷。幽人读书罢，乘风放孤艇。沙头弄明月，水底见天影。鲈鱼秋自肥，枫叶霜自冷。钓钩未连鳌，聊此驻清景。  

○群鼠  

群鼠穿我墉，昼出不我避。苍头生执之，赤手遭□噬。号呼惊四筵，狸奴尽呼至。群狸视如盲，鼠辈从此逝。老我气力衰，长吁夜无寐。  

○寄惠山鉴长老 【字仲明。号太虚。】  

太湖之阳九龙峰，金田蛰尔僧中龙。山头云出野漠漠，石眼泉落声淙淙。呵冰古砚写墨竹，扫雪幽轩看碧松。别来两度岁年晚，祇见梅花信一封。  

○避雨  

系马庱亭东，邮亭似鹤笼。 【一作「题诗野店中」。】 长河飞白雨，高树洒清风。州界纔相接，乡音便 【一作遽。】 不同。野人来问字，错认是扬雄。 【一作「齐梁陵寝地，犹得问樵翁。」】  

○无锡赠何敬存  

峨峨九龙峰，寒泉落冰雪。美人此倾盖，为我涤烦热。世涂自荆榛，肝胆无楚越。凭高一长啸，清风满林樾。  

○河鲀  

世言河鲀鱼，大美有大毒。彼美吾不知，彼毒闻已熟。其子小如芥，食之胀如菽。腹腴膏血多，目睥头项缩。烹■〈火麀〉苟失饪， 【祸】 【■〈衤罟〉】 至不转瞩。或言直一死，轻命重口腹。尔来州里间，杯羹数家哭。譬诸安与史，甘用取颠覆。溺爱多不明，奚止一水族。作此河鲀诗，逢人敢忠告。  

○琼花行送盛克明教授归维扬  

扬州好花非不多，奈尔绝品无双何。水沈香滑素玉蕊，琉璃滑叶青瑶柯。东风二月花时节，二十四桥香浸月。小山丛桂避芳尘，东阁官梅褪残雪。向来名士多品题，栝香御史今亦知。何日移春献天子，不负此花天下奇。  

○过邹道乡先生墓有感  

忠公天下士，夙学能慎独。平生寸心赤，耿耿照黄屋。元符引裾谏，痛甚贾生哭。上言正中宫，下言斥当轴。直道时不容，除名窜荒服。建中及崇宁，宠辱手翻覆。炎蒸岭南地，文章散青馥。晚岁归故山，林庄竟薶玉。向来望佳城，郁郁暗松竹。今为禾黍区，春雨耕觳觫。翁仲知何归，云仍困无告。嗟余占毕生，斯文赖私淑。愿言理侵疆，重植宰上木。愚公将移山，自谓计已熟。精卫欲填海，可奈力不足。伤心复伤心，残碑卧荒麓。  

○喜复邹忠公墓田赋绝句十首谢两郡侯 【录二。】  

府公遗爱沾幽壤，礼部文章勒翠珉。寒食清明人洒饭，落花飞絮鸟啼春。  
里翁犹记前朝事，五马年年上冢来。白鸟能言高桂古，黄杨合把细花开。  

○养竹成大林 【以下二首。摘稿题作《感兴》。】  

养竹成大林，频年竹生孙。美竹非不多，恶竹亦已繁。群奴为洗之，往哉聆我言。美者慎勿伤，去恶必去根。勿虞尔斧缺，勿惮尔力烦。宿莽荡无余，清风仍满园。  

○树头鸦舅鸣  

树头鸦舅鸣，农人起耘苗。问之何尔忙，良田莠骄骄。去年耘较迟，草蔓全力寡。稂莠非不除，卒以害吾稼。吾闻农人语，猛省天下事。养虎当害人，玩寇亦如此。  

○三五七言  

角蛇啼，翼虎飞。百年凤凰坏，五色鹓雏饥。盲风怪雨连三月，青天白日宁无时。  

○岁暮独归  

浩浩北风吹战尘，还乡无复见乡人。四郊荒草斜阳外，一树寒梅野水滨。偶有新诗题甲子，勿惊初度过庚寅。僧庐夜宿明朝别，默念莪蒿泪满巾。  

○西胶山下雪晴 【写呈无锡州尹，遂蒙罢吴家渡筑城之役。】  

一夜雪深二尺强，石人堕指冰蚕僵。犹喜金乌两翅冻不折，天明飞出海上之扶桑。老夫晨起胶山下，风景看来浑似画。连山万顷玉为田，隔水数家银作舍。田中筑城团义兵，日高未饭饥肠鸣。黄泥冻地硬如铁，白柄短鉏铿有声。不辞受寒饿，但恐亏工程。将军踏雪来点名，万夫鹄立颤且惊。马前壮士五色□，棒头性命鹅毛轻。余生悔不习兵法，雪夜擒吴书奏捷。客抱膝漫悲歌，奈尔义兵寒若何。  

○丹阳陈天倪及其弟刚中奔牛陈心远诸羽士避兵洞庭山寄此代简  

洞庭林屋聚群山， 【一作「松乔一别两经年」。】 问讯曾逢卖橘船。湖上白鱼多满尺， 【一作「鸥堪结社」。】 山中朱果不论钱。仙家犬吠云连屋，泽国龙吟月满 【一作「水接」。】 天。辟谷有方烦寄我， 【一作「能寄否」。】 吾将多与世人传。 【一作「老夫愁鬓雪纷然」。】  

○寒食日闻乡信口占  

邻舍惊呼避蝮蛇，老妻嗔怒唾乌鸦。谁知昨夜三更雨，又送春风一度花。寒食清明人上冢，夕阳芳草客思家。愁来复遶青山去，何处垆亭酒可赊？  

○过鸿山访孟伯坚周履道不遇  

班马文章驾并驰，云龙追逐去何之？门前流水垂杨柳，屋上青山叫子规。三月又逢修禊日，一觞还忆太平时。可怜潦倒无家客，满目风尘两鬓丝。  

○刺促行次履道韵  

刺促何刺促，江上秋风破茅屋。谁怜杜少陵？长歌之哀甚于哭。故山可望不可归，髑髅台高春草绿。浮云滓日竟谁洗？烈火连天势难扑。三农不复把鉏犁，风雨荷戈城上宿。于戏人生有子作征夫，不如返哺林间乌。  

○题春林雨意图  

前山后山云气浓，欲雨不雨天无风。记得 【一作「绝似」。】 去年初夏 【一作「兵革」。】 里，此时船过滆湖东。  

○狗寨谣  

往闻淮西军食人，狗亦有寨屯如军。是时江南幸无事，尚谓传者言非真。安知吾乡今亦尔，地方百里皆荆榛。三村两村犬成群，见人如见东郭■〈鵕，兔代鸟〉。跳踉大噉猛于虎，跛跎高踞声狺狺。路旁青草堆白骨，天外飞鸢衔断筋。征夫早去胆欲落，寃鬼夜哭情难伸。可怜性命葬馋腹，往往多是还乡民。向来丧家狗绝食，遗骸或与狐狸分。乘时为暴至若此，此事千古同悲辛。寝皮食肉不可得，张牙弄爪何由驯。虞廷九官分厥职，益必掌火山泽焚。犬乎犬乎，胡不革尔心，全尔身。主尔主，邻尔邻。摇尾乞食仍相亲，毋使狗砦之名天不闻。  

○赠道传上人  

偶识庐山远，山庄借屋 【一作客。】 居。拨云 【一作「长瓶」。】 分腊酒，踏雪 【一作「老圃」。】 送寒蔬。门俯溪光迥，窗含野色虚。相过两不厌，灯火案头书。  

○至正丁酉冬昆山顾仲瑛会客芝云堂适时贵自海上来以黄柑遗之仲瑛分饷坐客喜而有作属余及陆良贵袁子英等六客同赋  

青巾西来 【一作「赤眉横行」。】 食人肉，逃难西来 【一作「逃我昆山」。】 采黄独。上书不伏光范门，忍饥宁负将军腹。玉山燕客客满堂，香柑新带永嘉霜。分金四座照 【一作炫。】 人眼，漱玉三咽清诗肠。山中椰瓢大如斗，吴姬擘来荐春酒。酒酣遥指洞庭山，为问木奴曾贡否。频年两浙阻兵戈，黄柑绿橘不相过。此时共享 【一作食。】 此佳果，胡不取醉花前歌。汉庭传柑还赐宴，应念江南久征战。圣恩有语复蠲租，可奈数州人已无。 【一作「愿言海内无征战，汉廷还有传柑宴。白发吴侬能上天，野芹亦献蓬莱殿。」】  

○漫兴 【一作《吴下咏怀》】 十首  

甫里水东头，垂萝系客舟。客心清似水，吟鬓白于鸥。词赋知无用，干戈苦未休。篷窗三日雨，农事忆西畴。  
五十不富贵，蹉跎又六年。新愁添鹤发，故国暗狼烟。白帽看云坐，青灯听雨眠。痴儿书懒读，翻笑腹便便。  
吴地方千里，齐民总荷戈。人生无可奈，天运竟如何。米市黄金贱，沙场白骨多。故山时一望，老眼泪悬河。  
伐木烧官炭，中林霹雳飞。穷猿无可择，飞鹊更何依。野雨生稊稗，山风长蕨薇。儿曹能采拾，犹足慰年饥。  
吴女何多巧，《吴趋》作 【一作变。】 楚声。市廛方易肆，朱粉复倾城。压酒桃花坞，弹筝细柳营。将军正年少，相顾若为情。  
阖闾城下柳，谁 【一作新。】 种绿阴成。树系浮江马，枝迁出谷莺。朝家方用武，僧寺总屯兵。犹喜湖田熟，街头米价平。  
田舍方东作，州家要义兵。濒湖团水寨，斸石甃山城。柳暗村烟暖，芹香润雨晴。荷鉏归未得，布谷为谁鸣。  
尽道从军好，封侯甚不难。羽书频报 【一作「纔奏」。】 捷，相府即除官。北鄙烟尘 【一作「西日长安」。】 远，东风雨雪寒。腐儒人共笑，白首鹿皮冠。 【一作「此身知已悞，依旧着儒冠。」】  
太湖三百里，流血水云腥。战鼓有时歇，渔歌无处听。飘零孤雁白，惨淡远山青。题橘音书断，令人忆洞庭。  
近闻哀痛诏，使者出 【一作又。】 江东。兵革何时息？ 【一作已。】 车书四海同。落梅春雨后，芳草夕阳中。俯仰长流涕，穷涂一老翁。 【一作「欲作菟裘计，桃源路不通。」】  

○顾国衡万户席上与乃翁及元璞长老数客把酒赋诗各成七言四韵  

客来寒食清明日，每日清风醉玉山。彩笔醉题鹦鹉赋，宝香频爇鹧鸪斑。檐前修竹翠欲滴，池上小桃红更殷。按得锦筝新制曲，隔花黄鸟共间关。  

○和顾仲瑛金粟冢燕集  

我昔过北邙，立马山之隈。为问陇头树，皆云后人栽。生前尊酒谁不有，无人到此自对青山开。屋堆黄金五侯贵，难免白骨生苍苔。最怜吉士或枉折，有如爨下焦桐材。 【一作「道旁多弃夜光璧，爨下谁惜丝桐材。」】 玉山先生达观者，胸次不着闲悲哀。清秋携客坟上饮，曲车载酒山童推。大笑胥魂乘白马，深惭鲧魄化黄能。墓铭自制身 【一作诗。】 自挽，视身不翅轻如 【一作于。】 埃。鸾翔凤翥玉箸篆，虎踞龙蟠金粟堆。鹤群三 【一作长。】 绕嘉树舞，龟趺并载丰碑来。 【《摘稿》上四联倒转。】 长吟复短吟，此兴何悠 【一作高。】 哉。秋风无情摧万物，芙蓉亦老臙脂顋。笑言他年翁仲共寂寞，何如此时宾客相追陪。功名绝 【一作本。】 愁根，富贵脱 【一作真。】 祸胎。百年能几日，一日能几杯。从兹秉烛长夜饮，犹恐四蛇二鼠忙相催。主人烂 【一作沈。】 醉客亦醉，绝倒不顾旁人咍。北望中州数千里，人家尽作兵前灰。髑髅委江 【一作荒。】 郊，多是贤与才。忍饥自作 【一作「伯夷空忍」。】 首阳鬼， 【一作饿。】 独醒谁念 【一作「屈原徒作」。】 湘江累。神仙初无不死药，方士浪说寻蓬莱。君不见无边之海白淼淼，无名之山青巍巍。长鲸嘘吸成风雨， 【一作雷。】 徐市一去何曾回。  

○玉山以余欲徙居淞江之东设席书画舫邀袁子英陆元祥恢上人用江东日暮云分韵赋诗以饯余得江字用以留别  

浮家野老双眉厖，捩柁欲度吴淞江。东将入海钩涛泷，玉山山中别老庞。西池之屋如艂艭，左图右书堆满窗。灯花摇摇落银釭，葡萄滟滟倾玉缸。四檐白雨飞流淙，若裂娲石银河洚。主人长歌客按腔，翕然钟鼓相击撞。酒酣捉笔如长杠，千军可扫鼎可扛。诸公大才齐楚邦，骚坛老将森麾幢。客来投戈乞受降，乃辱赠以白璧双。明朝短棹缆解桩，冯夷前驱鼓逄逄。海滨怀人倚石矼，书筒好寄黄耳尨。  

○子英云玉山顾隐君今于同里法喜寺楼居日钞佛书至午而止余暇则吟咏不辍虽亲旧来访亦不往答焉余因子英复去作此代简 【《摘稿》题作《袁子英过长洲寓舍云顾仲瑛寓吴江法喜寺日钞佛书过午则觞咏不辍子英行附此问讯》。】  

客来喜得平安信，萧寺楼居日掩扃。湖近浪摇窗影白，地偏苔没屦痕青。群贤方结莲花社，小楷犹钞贝叶经。岁晚扁 【一作归。】 舟归 【一作经。】 甫里，好寻渔父过寒汀。  

○踏车妇  

吴田水深三尺许，总是去年秋暮雨。劝农使者催春耕，田甲频挝水车鼓。江村破屋能几家，几家妇姑俱踏车。蓬飞两鬓赤双脚，亦有儿女双髻丫。淞江太湖愁满眼，白汗沾衣足生趼。车轮辘辘羊角转，水波翻翻龙舌卷。春来十日九不晴，怕闻鹁鸠呼雨声。滂沱纔俾片时久，辛苦又加三日程。当家岂无夫与子，打鱼日籴去城市。城中禁米难出关，田上忍饥还戽水。四郊未种围田谷，三边已运官仓粟。安得木牛为木龙，运水疾于牛走陆。西林日落田妇归，隤岸白烟鱼虎飞。诗翁独立长太息，何处青山有蕨薇。  

○二月归田舍作四首  

十年为客不窥园，数日还家独闭门。儿女牵衣拂尘土，亲朋折简问寒暄。江南花柳青春好，淮上风烟白昼昏。闻道贼渠今磔死，雨窗欢喜倒清樽。  
余生甘分老渔樵，竹径柴扉掩寂寥。舍后薄田堪种秫，门前流水喜通潮。人遭岁歉餐榆粥，天假春晴养麦苗。早起冯高望西北，楚氛犹自未全消。  
鸦鸣鹊噪总无灵，庸孺讹言更莫听。万国山河春荡荡，一时烟雾昼冥冥。官军自足追穷寇，县吏犹劳募壮丁。何日卖刀仍买犊，花村鸡犬共安宁。  
飞刍挽粟未能休，嗟我乡邻日夜忧。何事群凶■〈口咨〉猖獗，半年诸将拥貔貅。桃花过雨红颜老，杜宇伤春血泪流。堪笑腐儒无可用，下帷依旧说春秋。  

○客来  

带孔频移转觉宽，酒杯虽举不成欢。客来为说红巾苦，窗下榴花亦怕看。  

○题金陵陈时举宅画壁  

双松岁寒姿，卷石太古色。我昔山中 【一作「南山」。】 游，憩 【一作歇。】 此松下石。松花雪霏霏，松叶风瑟瑟。安知此清景，相对复今日。撑空两髯龙，还在书中室。主人罢鸣琴，宴坐室生白。客来苦炎热，倚树欲挂帻。不闻天籁鸣，但见空翠滴。烦襟顿如洗，林壑幽兴适。经月数相过，明朝有行役。黄埃赤日中，令人转相忆。  

○兵后到杭马掾史置酒见招且示所与石处道丘长卿西湖倡和之什次韵一首 【《摘稿》题作《马仲达省郎招饮出示石处道丘长卿西湖倡和之什乃即席次韵以寓感慨》。】  

西湖山色冷如灰，前度刘郎今又 【一作「兵后」。】 来。红粉画船俱寂寞，断桥流水自萦回。一堤寒柳风烟老，两鬓飞 【一作秋。】 蓬岁月催。赖有故人能慰藉，绿尊长对晚山开。  

○西湖曲  

西湖春水绿于酒，西湖女儿娇似柳。依稀二月三月春，攀折千人万人手。我有一索青铜钱，明朝也 【一作亦。】 买下湖船。试歌断臂孤儿曲，湖上岂无人解传。  

○舟中怀辛至善  

春草绿如许，之人犹未归。江东云度水，马上雨沾衣。王事驱驰久，家乡信息稀。多情旧时燕，还绕画梁飞。  

○严将军战马歌 【并序。】  

至正乙未春，常多盗，省府调兵捕之，浙东宣慰司元帅严公来总军事。未几无锡平，移军武进，一日捣禾富庄贼巢，军中失二马，明日贼乘之，抗官兵烈塘上，二马闻金鼓来奔，贼控勒不能止，遂堕地，马立踶杀之，官兵大捷。故余烈塘之民咸神其事，俾余作歌以美之。 【《摘稿》序云：「至正乙未春，浙东宣慰司元帅严公某统兵捕寇，过浙西。秋八月，兵驻烈塘。一日，遣兵捣禾富庄贼巢，失一骑士，既而贼乘马出拒，其马望官军来奔，贼坠地，马踶杀之。贼众惊溃，官军大捷。以马诣帐前白事，时余适在公座中，闻而喜之，故有是作。」】  
往闻齐军夜路迷，老马前导人追随。又闻的卢跃檀前，汉业复立西南陲。古来良骥称有德，未有骁腾能杀贼。将军两马驮贼来，云雾四起生风雷。红绡帕首尔何物，霜蹄一踣成飞埃。军前认主鸣且舞，惊倒熊罴与驱虎。群凶胆落敢□追，官军凯还槌大鼓。马兮马兮诚有功，须知感物由元戎。将军接迹武惠功，煌煌史册书勋庸，尔马名示垂无穷。 【《摘稿》诗云：「将军武惠之嫡孙，帐前甲骑多如云。一骊偶尔堕贼窟，背驮贼渠来策勋。沫流两吻喷白雪，光烁双瞳夹经月。雷奔电激烟雾随，望我旌旗驰踣铁。渠方命堕铁蒺藜，骊□踶之成粉韲。贼曹瓦解争纳款，我军凯歌归马嘶。古来良骥称有德，未有骁腾能杀贼。吕家赤兔项家骓，骨朽犹当有惭色。将军报国秉精忠，安知马亦肝胆同。他年太史作佳传，宜亦牵连书乃功。」】  

○过无锡口号 【至正十五年十二月初一日，丞相达识帖穆尔公赴江浙，余舟随行，覩贼辈无状，感愤而作。】  

丞相楼船搥大鼓，铁骑前驱猛于虎。纷纷 【一作「何物」。】 鼠辈敢横行， 【一作「跳梁」。】 与我官军战河浒。 【一作「不畏轻遭万钧弩」。】 落日未落悬林梢，一天杀气风骚 【一作萧。】 骚。官军纵火鼠入窟，太湖水阔阳山高。相君贤似唐 【一作「名位同」。】 裴度，岂无将军如李愬。兜鍪戴雪捣贼巢，一夕湖船可飞渡。我有一 【一作方。】 寸铁，愿作将军箭。将军三箭定阳山，湖水依然净如练。  

○题林泉雅趣图赠杜玉泉  

泉翁爱山如爱客，到处好山皆莫逆。脚根不涴京洛尘，面纹长带烟霞色。奚童抱琴翁曳屦，长日山中看流水。万松清籁响如弦，满地白云吹不起。桂花萝月秋复春，野花幽鸟情相亲。巢由相去数千载，黄绮以来能几人。山颠水涯风物美，都在我翁诗卷里。庄周梦蝶蝶梦周，览是图者同天游。  

○奉寄杨铁厓先生  

光范门前三上书，先生曾为发长吁。□桥杨柳藏书屋，铁笛梅花落酒壶。偶遇故人论北海，相思一夜梦西湖。由来海内夸长句，肯寄浮家野老无。  

○玉山邀至同里法喜寺饮别是夕酒醒梦回宿雨初霁月明可喜即景赋诗兼写送别之意  

风吹雨脚断，月到天心明。孤鹤有清梦，荒鸡非恶声。南浦明朝别，西湖几日程。棹歌人正苦，莫上石头城。  

○再和韵寄赵彦深  

平原公子午桥庄，草木当年雨露香。桂树不嫌招隐士，桃花应喜识渔郎。锦茵醉酒冬宵暖，冰槛垂纶夜月凉。我亦欲拈横玉去，为君三弄踞胡床。  

○雨夜怀朱泽民  

一天风雨夜漫漫，独为先生发永叹。杜甫百忧茅屋破，郑虔三绝坐毡寒。花紫禁回头梦，烟树青山抱膝看。最忆旧游诸阁老，别来零落汉衣冠。  

○和邹弘道诸公游碛沙寺  

钱塘形胜接苏湖，风物于今入战图。独尔碛沙仍似旧，诸公杯酒不相孤。远山云敛千峰出，幽树春来百鸟呼。白发老僧盘膝坐，笑看车马涉危涂。  

○中秋日玉山顾仲瑛邀翟明府份陆良贵仁秦文仲约等十人饮金粟冢上酒酣赋诗各成一首  

忆昔避戎马，放棹来北山。相逢适中秋，展席解愁颜。安知复今夕，嘉燕得良会。烽烟犹眯目，惨淡千里外。卓哉山中人，旷达谁与俦。坐客金粟冢，酌醴相劝酬。华月出松杪，灵飙吹桂子。荷锸长自随，驹隙去如水。摇毫写雅怀，绚烂无遗言。客亦兴不浅，斗胜寂不喧。清欢忘城鼓，尽醉倾笑语。柱头老令威，为作八风舞。停杯论古今，仰天问嫦娥。见此旷达士，百世能几何？庾楼榛莽暗，牛渚风浪恶。纵有酒如渑，恐亦无此乐。夜深月愈白，清溪归洄沿。一笑谢主人，今年复明年。 【此诗从倪原道画《金粟冢燕集图卷》录入。本集云：「忆昔避戎马，放棹来北山。相逢适中秋，展席解愁颜。安知复今夕，嘉燕集群彦。烽烟虽不熄，眼底喜不见。华月出松杪，灵飙散天香。主称死便薶，荷锸童在旁。酒酣客哦诗，其乐胜钟鼓。柱头老令威，为作八风舞。人生不饮酒，杯盂空匮前。寥寥数千载，孰与刘伶贤。」与此小异。】  

○赠章彦复省掾 【一作郎。】  

相约揽秋色，淞江来小 【一作「重来檥客」。】 舟。留人十日雨，洗耳 【一作「酾酒」。】 百花洲。祖逖鞭方着，张良箸欲 【一作可。】 筹。吾庐吾自爱，霜菊晚香幽。 【一作「青山应笑我，白首未归休。」】  

○寄章彦复  

兰省归来日未斜，闭门尘静似山家。教儿楷字誊诗稿，遗客生绡写墨花。太伯祠前人走马，姑苏城上树栖鸦。知君觞处多怀古，忍听《吴趋》唱小娃。  

○绝句  

屈原沈 【一作投。】 江死，扬雄投阁生。一时生死计，千古是非名。  

○夏五杂书  

远客相过说帝都，黄金如玉米如珠。内园人歇催花鼓，市肆尘生卖酒垆。河北功臣称李郭，江南租税赖苏湖。明朝漕运开洋去，几日风帆到直沽。  

○次韵陈维寅苏杭怀古各三首  

幽寻度香径，遐思倚琴台。乌喙尝胆日，雉妖捧心来。春风煽天 【一作秾。】 艳，灭国轻于埃。  
凭高望海潮，白马还来无？一杯吊忠魂，江风为号呼。悲哉抉眼地，愁烟暗 【一作化。】 芜。  
奕奕 【一作「丹青」。】 让王宫，遥遥延陵 【一作「松柏季子」。】 墓。吴侬 【一作「黔黎」。】 奉烝尝，春秋几霜露。胡为后 【一作今。】 之人，无复继高步。  
宝鼎移炎祚，降王赴幽都。遂令虎林人，得 【一作斯。】 免马邑屠。独 【一作可。】 怜金椀出，啼杀稽山乌。  
辇路土花碧，金门苾刍关。浮海两龙起， 【一作马。】 一去亦不 【一作「不复」。】 还。空遗温室树， 【一作「萧条凤凰岭」。】 过客犹高 【一作「忍跻」。】 攀。  
我来铜驼巷，葛岭重行行。 【一作「襄樊怕人问，威福得专行。」】 相逢话 【一作「九重倚」。】 师相。皆云 【一作「十年」。】 误苍生。遗臭千万年，沙堤潮上横。 【一作「铜驼卧天街，今雨泪纵横。」】  

○烈妇歌 【并序。】  

妇周氏，吴郡太仓人。至正丙申，其父以义兵元帅贪暴，将杀之，谋泄而举家被害。帅之子悦妇少艾，诱为妾，不从，痛骂而死。乡人义而哀之，为之构祠立碑。会稽杨公廉夫为文，且属江西陈季子索诗，以着其事。  
陈君手持烈妇碑，劝我为作烈妇歌。人生自古孰无死，烈妇之死名不磨。本是东沧小家女，粉黛不施眉自妩。父怜母惜忍违离，纳壻于家半年许。阿爷从军气颇粗，欲杀不义奔京都。手持芒刃机不密，身落祸坑家乃屠。绣衣郎君元帅子，少年绝爱倾城美。愿言携手与同归，即免枭首尸诸市。郎君满屋堆黄金，安知难买烈妇心。耳边言逐飘风过，腹内怨含沧海深。骂声不绝郎君怒，马上挥刀斫头去。双鸾羞对 【一作覩。】 青铜镜，全家甘赴黄泉路。娟娟肌体娇如雪，烈烈肝肠坚似铁。一团冤 【一作怨。】 血注娄江，至今流水声呜咽。男儿读书峨冠巾，偷生或忍忘君亲。奴颜婢膝曳朱紫，得不愧此裙钗人。呜呼，得不愧此裙钗人！  

○卢知州宜兴秩满以避 【一作兵。】 乱久寓无锡视同故乡今知昆山 【一有州字。】 必有怀二州风物之美赠诗言情并致颂祷 【一作「与子叙旧言怀良有感慨作二诗贻之」。】  

我思阳羡茶，初生如粟粒。州人岁入贡，雷霆未惊蛰。天荒地老今几 【一作十。】 年，春归又闻啼杜鹃。山中灵草化荆 【一作榛。】 棘，白蛇何处藏蜿蜒。玉山 【一作川。】 先生一寸铁，欲刳妖蟆救明月。丹霄路断肝肠热，还忆茶瓯饮冰雪。  
我思惠山泉，长流无古今。 【一作「泠然响鸣琴」。】 瓶罂走千里，煮茗清人心。向来劫火炎锡谷，神焦鬼烂势莫扑。 【一作「猿猱哭」。】 池边浦 【一作椭。】 石亦灰飞，此水泠泠泻寒玉。高 【一作若。】 人饮泉五六年，一襟清气清于泉。好为吴侬洗烦热，乘风归报蓬莱仙。  

○顾仲瑛避地嘉兴几二年闻回昆山往不见遇作诗寄之末章兼简白西长老二首  

细雨清明日，扁舟过玉山。传书元有误，飞鸟竟无还。芳草萋萋碧，落花点点斑。题名墙外竹，黄鸟正间关。  
客来常问信，书去半沈浮。两度黄梅雨，相思白发秋。樵渔今短笠，山水古长洲。寄语天宁老，龟巢赋咏不？  

○和陆宗鲁韵赠夏师鲁  

日斛葡萄剩有余，一官不换只闲居。窗含烟气虞山近，门掩秋声栗树疏。鸿雁去来知几度，鸡虫得失竟何如！丈夫高盖非无日，聊遣闲情赋《子虚》。  

○昆山陈伯康筑亭山巅杨边梅过之题曰玉山高处且为赋诗命郭羲仲刘景仪及余和之  

神仙中人铁笛老，爱 【一作为。】 尔玉山双眼青。玉山高处拄手杖， 【一作板。】 铁笛醉时围内屏。天生丹穴凤为石，东望黑洋鲲出溟。人杰地灵风物美， 【一作「一代风流有如此」。】 绝胜 【一作「名齐」。】 西蜀子云亭。  

○过震泽留别智愚隐长老苏昌龄先生  

淞江太湖春水生，湖边 【一作上。】 白鸥寻旧盟。远公沽酒壮行色，坡老赋 【一作题。】 诗慰 【一作言。】 别情。燕子日长书屋静，柳花风扬钓丝轻。相过不负青山约，一棹夷犹两日程。  

○过吴江三高祠  

三高祠前秋水波，客来吊古悲且歌。季鹰鲁望桑梓敬，蠡也笾豆理则那。生为越人身相越，百计谋吴吴乃灭。真忧乌喙将无情，兔死狗烹肝脑裂。飘然携家湖海游，捧心人与同扁舟。越人夸功铸金像，于吴孰曰非仇雠。行装重宝久弥□，清高之风绝何有。奉尝堪笑木肠儿，忍睹荒台麋鹿走。江风肃肃枫叶寒，扣舷折我青琅玕。灵胥怒抉海潮起，殷若雷鸣过雪滩。  

○六柳庄为沈太守作  

彭泽五株柳，清风千载余。顾余心乃心，修名难与俱。所以树六柳，于焉结吾庐。门前有流水，树下堪钓鱼。我柳已成阴，岂不怀放归。人生一趋舍，世事纷万殊。善学柳下惠，风雨慎攸居。继迹子陶子，亦曰姑徐徐。谁其知此心，南山默如愚。  

○赠庆别驾  

台州别驾不之官，烟水孤村共岁寒。偶有浊醪留晚酌，旋挑生菜簇春盘。三年邻里通家好，四海兵戈行路难。且喜门前金色柳，东风堪作画图看。  

○赠杨君济县丞  

我昔昆山鉏白云，高轩访我麋鹿群。我今长洲钓明月，君复过此寂寞滨。感君相知式相好，与君谈笑开怀抱。坐分半席白鸥沙，满目青山净如扫。社公雨晴风作恶， 【一作「不作」。】 村北村南花自落。劝农来往杏花村， 【一作「落花间」。】 鸡犬不惊田舍乐。君归哦松坐松阴，我舟更入菰蒲深。钓钩无饵勿语人，但说烟波无处寻。  

○和郜彦清州判莫春寓僧舍  

箧藏湘帙心云香，手阅金经掩竹房。门外不知春早晚，绿阴池满日初长。  

○刘旭斋过娄江客舍作诗赠之  

方 【一作正。】 欲题诗寄草堂，远劳移棹过沧浪。十年同饮三江水，一笑相逢 【一作看。】 两鬓霜。田野 【一作舍。】 无人 【一作「从军」。】 鸦种麦，漕渠通海蟹输芒。凭君莫话 【一作「目前无限」。】 悲秋事， 【一作意。】 且复持杯送夕阳。  

○简吴江朱志道诸昆仲  

去年长至听埙篪，转眼今年又此时。棣萼喜存兵后树，梅花早绽雪前枝。西山近日无烽火，东阁何人共酒卮。儿辈此归今问讯，吴音变楚莫相疑。  

○盛彦英隐居太湖之阴号具区耕叟命仆作诗以歌咏其乐云 【《摘稿》题作《具区耕隐歌为盛征士作》。】  

脱屣东华尘，躬耕 【一作「结庐」。】 太湖滨。桑麻接邻里，鱼鸟情相亲。闲时读书牛背上，安知六国方攻秦。 【上四句一作「蓬藋开卜径，桑麻接比邻。金门玉堂望不到，烟蓑雨笠情相亲。」】 东风二月桃花雨，布谷飞来向人语。一犁初破陇头春，黄犊出阑健如虎。羲农世远莫可追，南山石烂无足悲。 【上二句一作「西山不知谁采薇，南山不知谁采芝。我耕我田食我粟，岁晚复有冰壶齑。」】 悲歌笑宁戚，夜半犹未已。人间闲是非，何用污牛耳。我田已耕 【一作「绿阴系牛」。】 春昼闲，樵童随我看青山。日暮归来一壶酒，我歌呜呜童拍手。童拍手，儿饭牛，一天星月烂不收。重捻戏笛作三弄，七十二峰俱点头。 【上六句一作「牛棘花前开笑口，笑问侬家子若孙。知我犁鉏佳趣否？岂不见苏秦为无二顷田，六印累累苦奔走。到了落祸坑，虚名何足取。鹿门庞，真吾友。」】  

○腊月  

腊月无多日，行年七十三。浮生空自老，往事日多惭。南国山皆赭，东郊草未蓝。萧条江郭外，云瞑雪毵毵。  

○古鼎歌 【并序。】  

中喜 【一作「苏州」。】 万寿寺旧藏古铜鼎，其窾识有云：王在周康穆宫，册锡寰，用作皇考郑伯姬尊鼎。大德中，任阳谢氏尝欲以重宝易之，时住持点翁师不从，后谢氏为构佛殿，点遂以鼎答之。至正丙申，谢遭兵，鼎因失去。甲辰夏四月，愚隐智公乃得于军人之手，耆旧聚观，皆曰：吾山中旧物也。既而出鼎见示，且征余诗以纪之。  
碧云师着金伽黎，空王殿上 【一作前。】 龙象随。一夫长跽 【一作「当阶一卒」。】 送古鼎，状若献宝波斯儿。群缁来 【一作聚。】 观集丈室，中有老夫曾 【一作「僧前」。】 致词。云是山中旧时物，立诵窾识能无遗。惟有臣寰纪君赐，用显厥考郑伯姬。文词诘屈错盘诰，字体隐伏蟠蛟螭。苍姬讫录世屡改，不知何代来于斯。谢家宝树易赵璧， 【一作「修佛剎」。】 巨构贾与秦城齐。鼎兮鼎兮什袭去，岁逾数 【一作「经六」。】 纪今来归。师闻此语重叹息，兵火连年炎九域。金钟大镛弃路 【一作道。】 傍，总若沈沙销折戟。珠还合浦 【一作「鼎归禅月」。】 独无恙，护持信有天龙力。摩挲两铉湿烟雾，错落丹砂映金碧。浊水 【一作「光如」。】 摩尼五色兼， 【一作「含五色」。】 出海 【一作「高比」。】 珊瑚高 【一作长。】 一尺。呜呼羲轩之鼎真 【一作莫。】 可求，禹鼎亦已沦东周。世所用者非尔俦，或膨豕腹徒包羞。调羹尔无与，覆餗尔不忧。归来兮归来，北山兮菟裘。汾阴自有为时出，切莫放光惊斗牛。  

○剑池曹广文送府学院检讨  

峨峨虎丘山，湛湛剑池水。水深人莫测，草生寒不萎。世传龙祖剑，斫断苍云根。千古两绝壁，铁花点苔痕。僧厨转辘轳，阴厓落冰雪。临池人有语，响答出林樾。先生屡幽赏，盥濯弹琴鸣。木石俱点头，鱼龙亦知音。今居白玉堂，还念青山约。群山与重游，增辉旧岩穴。  

○和浦玉田清明日郊行三首  

湖上新堤踏软沙，少年人面映桃花。花村风物浑如旧，独欠青帘卖酒家。  
一幅春云巧似裁，隔湖飞过碧山来。野桥小立题诗处，夹竹桃花烂熳开。  
四壁青山眼欲花，山光都似薄云遮。杖蔾随步归来晚，月上东窗都到家。  

○申仲义录事杭州来议论慷慨风节可喜作此以赠  

客来试问钱塘事，冠盖都非旧日人。尚喜西湖堪种菊， 【一作柳。】 不知东海欲扬尘。手题王粲《登楼赋》，头戴陶潜漉酒巾。如此江山如此客，政须倾倒洞庭春。  

○和沈启之立春作  

何物淮夷久乱华，东风依旧满天涯。春盘荐酒杯频举，醉笔题诗字半斜。无数故人俱契阔，一双老眼近昏花。家贫赖有长镵在，坐待青山长蕨芽。  

○暮春陪周明府顾将军祠下看碑  

黄天荡上将军树，树下数家人姓顾。行人遥指若堂封，往事犹论麾扇渡。新祠画藻烟雾湿，古木垂萝鬼神护。长洲县令枉高盖，短褐巢翁曳双屦。海棠正落臙脂雪，山瓶为酹金盘露。柱头老鹤作人语，道旁驯雉随车驻。《吴趋》一曲歌未了，蜀魄数声春又暮。金戈铁马尚酣战，白羽清风复谁覩？看碑莫怪客如云，彼君子兮真可慕。  

○腊月二日偕俞宽仲过筱泾僧舍蒙举似近诗次韵一首  

故国溪山各远离，倚楼长笛为谁吹？相逢山海三生石，共惜边风两鬓丝。客舍暂如桑下宿，世涂危甚剑头炊。明朝果若西庵去，更约匡衡细说诗。  

○怀徐伯枢诸友 【一作《避地筱泾怀友》。】  

一 【一作忆。】 昨方卧疴，妻子呼避兵。扶持上轻舟，烽火照夜明。 【一作「登舟夜将半，骨立心颤惊。」】 问兵今远近，言围阖闾城。赖有风满帆，送我东南征。三 【一作信。】 宿坐不寐，鹤鸣近华亭。晓 【一作晚。】 泊青龙江，芦菔匝地青。新知适相遇，留我居筱泾。土风颇淳朴，地僻鸡犬宁。吾病日以瘳，客来能送迎。老瘦心自怜，或谓诗骨清。比邻两三家，情亲若平生。园蔬日持送，酒壶时共倾。对酒不能乐， 【一作「强饮不成欢」。】 艰虞未忘情。怀哉数君子，雨打水上萍。飘零各何许？吾将寻旧盟。卖刀买黄犊，子孙共春耕。奈何西枝西，炮石犹雷鸣。  

○次韵赠本兰亭上人  

庭前手植娑罗树，树下频翻竺国书。失鹿不知秦二世，葬鱼那问楚三闾。园收柿叶皆新纸，林养松花当宿储。十里双溪春水绿，浮杯时复访樵渔。  

○余患项痈适兵后无医药可疗即事口占并寓感叹  

吮痈人在五侯家，市肆浑无药可赊。童子归来风雪夜，老夫愁绝对梅花。 【一作「童子归来贪睡着，竹炉吹火自煎茶。」】  

○次韵徐伯枢寄二首  

病卧碧山久，愁添白发新。一冬无雨雪，四海有风尘。妻子移家远，亲朋折简频。梅花应笑我，出语欲惊人。  
客夜牛衣薄，王春凤历新。东南蛙角地，多少马蹄尘。鼙鼓依然急，壶觞莫厌频。君看塞翁马，得失岂由人。  

○题孙彦学所藏江贯道清江泛月图  

吾闻老郭之传许与江，山水绝笔称无双。此图夜景江所作，仿佛秋声动林壑。长江澄澄月在水，远山苍苍树如蚁。如此江山夜放舟，若人真是逍遥游。尔来一百四十载，陵谷变迁图画在。世无苏李两诗仙，赤壁采石俱萧然。老夫此兴固不少，解裘亦足酤清醥。出门有碍行且休，不如烧香看画楼上头。  

○和临寒食有感五绝 【录四。】  

何处登临散客愁，千墩浦上听渔讴。清明落尽梨花雪，能得春风几日游。  
烈塘坟上树如云，一扫东风十五春。不信令威归不得，竟移华表属他人。  
一径落花春昼静，四邻嘉树绿阴繁。儿曹忘却怀乡意，浪说春风似故园。  
白发萧萧客未归，凄风紧雨禁烟时。青苔白骨寻常事，堪笑田文为客悲。  

○迁居  

逃 【一作多。】 难居频徙，幽怀孰与论。昆山一舍地，湓浦数家村。老去仍为客，朝来又抱孙。雨余春韭绿，生意满东园。  

○闻玉山顾隐居以赋役入城负疾而归而山中花竹多为有区区怀思寄诗代简  

闻道庞公也 【一作近。】 入城，还家风雨近 【一作过。】 清明。催租人去诗仍好，市药童归病已轻。尚喜竹林青笋出，不嫌花径紫苔生。野夫得此平 【一作「路逢缁侣传」。】 安信，寻访 【一作「候问」。】 姑迟数日程。  

○四月二日林自■〈隆，王代阝〉城归写呈迁居诗四首因以述怀并记时事  

鹤长凫短世难齐，满眼风尘客路迷。灶突未黔居未徙，儿曹况在两湖西。  
六幅蒲帆带雨开，■〈隆，王代阝〉城艇子过湖来。老妻正倚门前树，雪色杨花覆绿苔。  
僦得山居凿井新，客来不厌煮茶频。屋头蓦地颠风起，狼藉桃花满树春。  
鬓丝垂领白毵毵，老我身如作茧蚕。午梦忽惊飞炮响，狼烟只在淀湖南。  

○答徐伯枢见寄二首  

十载风尘走朔南，白头如雪面如蓝。借车载具家频徙，应俗为文笔大惭。茅屋雨添苔上壁，竹林烟护笋抽簪。别来行路难行甚，何夕挑灯细与谈。  
杜宇催归不绝声，知君归计正留情。东胶茶焙春烟暖，西堠花村夕照明。音信尚烦黄耳寄，交情不负白鸥盟。明年筑室相邻住，儿辈求田与力耕。  

○赠笔生王伯纯 【一作「世超」。】  

时方用武我业儒，王生 【一作「超也」。】 卖笔来吾庐。生承世业霅溪上，制笔特与常人殊。 【一作「曰余制笔似轮扁，妙不能言徒叹吁。」】 宣城阻兵十三载，犹喜山中老■〈鵕，兔代鸟〉在。拔来秋 【一作紫。】 颖带微 【一作秋。】 霜，缚得铦锥含五彩。 【一作「制得笔成时世改」。】 昔 【一作乡。】 年草创供玉堂，玉堂仙人云锦裳。三缣一字不易得，笔价亦与时俱昂。莫怪年来弃如土，扫除风尘必斨斧。生 【一作尔。】 今卖笔我卖文，何异适越资章甫。呼儿亟用 【一作「为我」。】 买一束，为我 【一作「亟用」。】 写成怀古录。吾儿作字 【一作「一书永字」。】 三叹赏，八法以之随意足。我有好 【一作佳。】 音生可 【一作「语尔」。】 知，用笔将见文明时。诸公笔谏佐明主，老我笔耕笺古诗。逝将重作毛颖传，为记频年遭薄贱。 【一作「诗成未若相如倦，毛颖更须重作传。」】 牵联为生 【一作尔。】 书姓名，字业不随陵谷变。 【一作「霅上溪山亦葱蒨」。】 中秋适逢酒禁开，椰瓢酌生 【一作我。】 新泼 【一作绿。】 醅。酒酣仰视月中兔，长啸一声归去来。  

○方池诗为马公振赋  

携我方竹杖，看君方池水。宛然俯中庭，照影月明里。清风生苹末，素练吹不起。鱼乐鱼自知，主人亦应尔。  

○和许君善郊居  

秋色苍茫日落斜，鲤鱼风起荻飞花。先生晚酌依稀醉，吹笛渔童恰到家。  

○淮夷篇  

大邦浙河西，吴郡称第一。淮夷着柘黄，来作豺虎窟。交邻无善道，西顾无 【一作拒。】 勍敌。一鹗婴网罗，同气顿萧瑟。正朔仍奉汉，天恩满床笏。赋粟岁倍蓰，郿坞金日积。非无舶■〈舟卓〉风，海运不挂席。包藏狼子心，反复莫可测。台阁两重臣，忍为枭獍食。井鼃自尊大，出入复警跸。爱弟宠且 【一作「日宠」。】 骄，开府门列戟。提兵几百万，势热手可炙。甲第连青云，圊溷东 【一作亦。】 丹碧。瑶池长夜饮，《天魔舞》倾国。帷幄皆面谀，忠鲠即麾 【一作摈。】 斥。权门竞豪奢，婪婪务怀璧。淮南旧巢穴，坐视成弃掷。出师理侵疆，所向辄败绩。邻兵贾余勇，一举数州得。群凶纳降去，孤城 【一作「敛戍」。】 独坚壁。奈何围数重，楼橹比如栉。炮车拂云汉，昼夜飞霹雳。宠弟既韲粉，左右皆股栗。短兵屡相接，苗獠与戮力。南濠百花洲，流血水尽赤。闭关甫期月，人面多菜色。蔬食 【一作茹。】 犹八珍，骸骨爨下析。众叛已不知，豕突犹亲出。前徒忽投戈，回骑不数匹。一炬齐云楼，妻子 【一作「红粉」。】 随烟灭。缚虎送台城，咆哮气方息。嗟哉尔淮夷，亡命起仓卒。衡行十五载，贵富亦已极。雕墙底灭亡，斯理信勿忒。  

○过无锡书所见  

朝发吴门东，暮宿锡山下。隔墙语呜咽，云是流移者。生来本村居，白首事耕稼。居城仅期月，区区避兵马。狂奴称老虎，咥人空四野。城降人出关，方□虎遭呙。里胥俄促人，负郭一网打。监官驱上船，寸步不少假。不知遣何之，骨肉忍相舍。□□哭声悲，涕与泪交泻。同行千数人，瘦骨皆□把。铁索连系颈，俯首若喑哑。天高恐未闻，尔悲知者寡。  

○归故里  

忆昔走避兵，弃别乡井去。意将朝暮归，行行重回顾。安知今 【一作踰。】 一纪，方踏去时路。四郊皆蔓草，白日暝如雾。披榛访闾里，隔水拜丘墓。伤哉脊令原，黄蒿走狐兔。别墅破垣在，邮亭乃新作。邻儿二三辈，衡茅昼扃户。初若不相识，熟视肖厥父。坐久泣且言，为我话亲故。什九死兵戈，余亡不知处。其词吐未终，我泪已如注。对食不能餐，相期归蚁聚。吾将语吾儿，卖书买农具。归耕滆上田，宜若乌返哺。吾其正丘首，此心庶无负。  

○马公振以久雨怀思作诗见寄适千墩诸友朋为谋道旁之舍因和及之并发巨浸之叹云  

芳草萋萋春复春，桃花应笑未归人。数椽矮屋清溪曲，一个扁舟绿柳津。且与往来乘款段，从教图画上麒麟。老妻颇胜刘伶妇，不惜春衣典酒频。  

○简熊元修  

怜君苦有软脚疾，愧我贫无挑药钱。此日尺书重问讯，何时杖策与周旋。湖乡地湿黄梅雨，舍馆窗含绿艾烟。犹喜东家人好事，银瓶长送酒如泉。  

○石箭头歌 【并序。】  

丙午冬，吴人自望亭驿凿渠通漕湖。深丈余，乃得石箭头。长洲徐伯昂氏以所得之一见遗，一以遗倪元镇，请各赋诗。  
南山烂尽苍云根，飘风势欲倾昆仑。何物老砮作遗镞， 【一作「老砮作镞几千载」。】 神镵鬼削秋无痕。沉沙不随戈戟折，太阴玄精壮冰结。五丁假手 【一作「手抉」。】 出重泉，犹带尧时九乌血。羵羊肝胆破， 【一作「鸺鹠惊破胆」。】 尼子 【一作「魍魉」。】 走折足。独有老于菟，坐啸风满谷。猿臂将军骨已枯，苍头庐儿金仆姑，时乎时乎奈尔砮。  

○和灵岩虎丘感事二首  

娃宫无复有楼台，佛剎而今亦草莱。衲子尽随飞锡去，将军曾此驻兵来。青山衔日犹前度，沧海扬尘复几回。霜落吴天香径冷，断猿啼月不胜哀。  
兵余重到古禅关，无限伤心四望间。林下点头皆炮石，门前战骨似丘山。剑池屡变珠光赤，盘石犹沾血点斑。白发破衣耆旧在，独怜宁老不生还。  

○遣兴和马公振韵  

马图莫 【一作毋。】 怪出河迟，世事方如理乱丝。莲叶有巢龟已老，竹花无实凤仍饥。篱边艇子供垂钓，林下樵童许看棋。苜蓿一盘三丈日，老 【一作山。】 妻晨起 【一作「白首」。】 案齐眉。  

○顾仲瑛临濠惠书词甚慷慨诗以代简  

濠上人来书数行，开缄如对语琅琅。酒杯已辨弓蛇悞，药杵无劳玉兔将。少待天公舒老眼，剩收云母束归装。旧家亭 【一作池。】 馆花狼藉，春水依然满绿 【一作「绿漫」。】 塘。  

○老病  

乾坤如许大，老病此江滨。无酒可留客，青山应笑人。幅巾方竹杖，青草落花茵。卖得《长门赋》，相如未是贫。  

○次韵答许君善  

小径迂回草欲迷，村居如在瀼东西。为煎新茗频敲火，自扫残花恐污泥。白首十年吴下客，伤心千古越来溪。群贤何日能相顾，重为湖山一品题。  

○祭顾玉山诗  

于乎 【一作「呜呼」。】 玉山翁，先世吴右族。生逢元 【一作全。】 盛时，当路屡推毂。辞荣乐萧散，竟蕴璞 【一作石。】 中玉。早持万金产，转手授家督。不为五岳游，家园莳花竹。读书数千卷，旁核聃与竺。非无酒如渑，过客佳乃肃。徒见驷马车，未若一儒服。缁黄粲然者，待遇亦刮目。 【一作「情亦笃」。】 常言性嗜诗，趣味胜 【一作「隽永过」。】 梁肉。兴来抉云汉，毫端注飞瀑。词林采英华，琰刻播芬馥。承平三十年， 【一作「诗名满朝野」。】 啸傲心自足。世故一变更，十室九颠覆。幽栖绰山下，拟比 【一作「人拟」。】 王官谷。时余逃难来，顦顇如病鹄。相见恨殊晚，姓名闻已熟。 【一作「踵门通姓字，一见已刮目。」】 夜饮嘉树轩，明朝杯又续。高堂桂花秋，金钗剪银烛。双歌棹觥船，洗我愁万斛。一留两月余，坐客常五六。写图纪觞咏，坠水亦有曲。连床可诗斋，清话屡同宿。择邻移我家， 【一作「扃移家」。】 岁晚安且燠。奈何鼙鼓声，忽 【一作又。】 若雷震屋。娄人悉惊散，我亦猿失木。萍漂甫里东，卖文如卖卜。感翁数相过，馈问慰穷蹙。翁亦客檇李，远避赋蛇毒。山川郁相望，诗筒时往复。陵谷复一变，翁归理松菊。松菊理未能，蒺蔾俄困辱。余舟榜笠泽，访旧宿西塾。夜深屏舆隶，促膝语 【一作「首话」。】 心腹。春风旧池馆，荒烟秋草绿。朝廷更化初，召役事重穋。挈家赴临濠，星言去程速。送行媿邹游，口占谢龟缩。诗去秋复春，客来书满幅。念我及儿辈，举室蒙记录。自言多疾疢，经年在床褥。郁攸屡惊吓，使我长觳■〈觳，束代殳〉。尚须手颤定，亲札寄篇牍。安知仅逾月，遽尔闻不禄。初疑传者讹，细问泪盈掬。嗟余老异乡，知己失鲍叔。芜辞叙畴昔， 【一作曩。】 哀 【一作悲。】 吟甚于哭。神交死如生，歆此杯中醁。  

○叔正过访传恢书记寄声作诗寄之  

茶泽归来王子猷，问君知与对沧洲。一湾流水市尘远，两岸人家烟树幽。客至白云分半榻，兴来明月载孤舟。如何不到淞江上，卧看芦花雪色秋。  

○和陈思忠过王德修草堂  

曲塘柳岸似苏堤，编户菑畬比郑陂。春日莺花图画里，秋风鸡黍古人期。开樽许共倾蕉叶，出妓应教无《柘枝》。老我杖藜佣出入，草堂遥望为题诗。  

○慧山泉  

此山一别二十年，此水流出山中铅。人言近日绝可喜，不见流铅但流水。老夫来访旧烟霞， 【一作「僧家」。】 僧 【一作石。】 铛试瀹赵州茶。惜哉泉味美如故，不比世味如蒸沙。  

○阳羡茶  

南山茶树化劫灰，白蛇无复衔子来。频年雨露养遗植，先春粟粒珠含胎。待看茶焙春烟起，箬笼封春贡天子。谁能遗我小团月，烟火肺肝令一洗。  

○寄径山颜悦堂长老 【时退居昆山州城之南，扁其室曰「城南小隐」。】  

每忆城南隐者家，昆山石火径山茶。年年春晚重门闭，怕听阶前落地花。 【一作「逢人与说无生话，麈拂拈来带雨花。」】  

○黄宗礼  

星槎池馆东床客，冰玉襟怀我所知。百榼葡萄春滟滟，一栏芍药昼迟迟。门前送却催租吏，枕上还吟梦草诗。只恐绣帏人起早，又催京兆画蛾眉。  

○逸庵诗为吴子明作  

日高三丈余，先生睡初起。雪屋烧暖香，行庖鲙冰鲤。 【一作「淀山小湖边，草亭修竹里。」】 逍遥白毡 【一作「漉酒」。】 巾，傲睨乌皮 【一作「兀烧香」。】 几。钩帘对青山，倚杖看流水。 【一作「放鹤上晴霄，观鱼戏春水。」】 世事了不闻，无劳洗吾耳。  

○送李彦明归高邮  

老夫归从东海头，春风送客归秦邮。出门复覩雁北乡，物我喜得同悠悠。吴船鼓棹渡江去，乌轮正挂扶桑树。桃花倚岸笑相看，杜宇催人啼不住。征袍十年尘土多，濯缨今年《沧浪歌》。一百五日寒食雨，三十六湖春水波。交游台榭翦荆棘，继美前修集佳客。谁能唤起老龙眠，重写耳孙湖上宅。  

○寄题无锡钱仲毅煮茗轩  

聚蚊金谷任荤膻，煮茗留人也自贤。三百小团阳羡月，寻常新汲惠山泉。星飞白石童敲火，烟出青林鹤上天。午梦觉来汤欲沸，松风吹响竹炉边。  

○雨宿县学斋舍作  

客来帷林候渔父，黉舍坐听三日雨。诸生读书喧两庑，商羊飞来立当宁。雨声书声杂蛙鼓，蚓歌亦自谐宫羽。青苔上阶菌生柱，败壁淋漓籀文古。斋僮不敢开牖户，风撼庭柯啸饥虎。南山老石烂成土，天漏谁能炼金补。去年旱魃走吴楚，田家往往悲尘釜。麦秋一饱方自许，莫教化作飞蛾舞。  

○结茅东郭岁晚言怀  

过客应相笑，衰翁未得闲。酒经方补注，诗稿又重删。藜杖家家竹，篮舆处处山。数朝天色冷，高卧掩柴关。  

○赠董明府惠炭  

范叔寒多正不禁，乌薪重惠比乌金。赊来脱粟忙炊粒，留得焦桐好制琴。环堵一龛春盎盎，丽谯三鼓夜沉沉。砚池冰释龙香暖，写我朝来抱膝吟。  

○雨中怀秦主簿  

东门之东西市西，人家屋头啼竹鸡。新年十日九风雨，二老几时堪杖藜。  

○次韵言怀二首  

风冷柴门闭，斋居缩似蜗。小桥平陆里，识字老农家。野饭常留客，村醪颇胜茶。早梅溪上折，斜插胆瓶花。  
贫居家事少，客去跋溪闲。茅屋牵萝补，兰阶择草删。雪添南浦水，雪暗北窗山。孰谓寒如许，鸡鸣客度关。  

○送秦宜仲主簿之京  

丈夫不洒离别泪，杯酒聊发《玲珑》歌。黄杨闰余岁已久，红杏日边春正多。子瞻手携铁柱杖，太白足上金銮坡。凤台佳景必重赋，千万寄语来薜萝。  

○杂诗  

山云忽低回，四郊纷白雨。老农荷鉏归，布谷桑间语。相劝一何勤，一鸣再三俯。老农感禽意，岂惮东作苦。嘉谷已函活，尚待明月煦。小儿未解事，大儿远服贾。农器已可陈，鉏耰在梁梠。入室惟老妻，出汲抚罂甒。  

○二月二日漫兴  

东风吹散社公雨，红白 【一作「南郭」。】 花开烂锦云。时俗喜逢迎富日，老夫羞作《送穷文》。夹衣试着寒犹怯，拄杖归来酒半醺。为问驿桥杨柳树，送人多少去从军。  

○寄熊元修  

佳儿发轫之官去，名父居闲味道腴。诗卷剩添兵后作，酒尊常为客来沽。江湖结社鸥盟冷，辽海还乡鹤梦孤。烟水相望远相忆，寒云欲雪尽模糊。  

○寄卢公武兼问殷孝伯安信 【时殷为咸阳县教官。】  

忆昔雨别去涂难，喜得云归旧谷盘。郡乘手挥狐史笔，斋居头戴鹿皮冠。草生林馆皆书带，竹老溪园可钓竿。独念 【一作「为问」。】 咸阳殷博士，有无黄耳 【一作「书尺」。】 报平安。  

○徙居横山口号  

为爱横山山水清，山前筑室小溪萦。老夫枕石看云卧，儿辈求田候雨耕。古井寒泉龙有宅，孤村夜月犬无声。廿年两眼风尘暗，犹喜如今见太平。  

○儿子木蒙恩释屯种而归诗以志喜  

老乌失孤雏，噭号鸾台前。鸾鸣彻九渊，德泽降自天。铁笼放雏归，渴饮剑井泉。井泉非不甘，饮之不下咽。念我老病乌，肺肝烟火然。反哺知几时，骨肉且生全。牖户尚绸缪，羽衣复褊褼。众鸟喜声集，卉木回春妍。援笔纪离合，执徐洪武年。  

○吴中行惠方竹杖  

往有方竹杖，化龙归混茫。吾知龙之灵，知我力尚强。今年八十余，举足势欲僵。一目眇数月，白日如昏黄。出门多荆棘， 【一作榛。】 况复多 【一作畏。】 虎狼。感君扶持意，以杖远寄将。棱棱七尺觚，材拔宛种良。孤根斩铁石，老节凌风霜。聱叟性恶圆，为尔重激昂。气类喜相得，颠危赖能 【一作周。】 防。秋风黄叶村，春雨乌石冈。挂我沽酒钱，时与游醉乡。赤藤含 【一作有。】 赧色，青藜失辉光。覩物思故人，晤言未渠夬。  

○复愁 【一作《伤秋》。】  

茅茨数家黄叶村，霏 【一作霖。】 雨一月溪水浑。慈鸦种麦日未暝，猛虎下山人闭门。  

○重游虎丘寺  

不谒闾丘谒虎丘，幅巾藜杖兴悠悠。飘萧白发三千丈，来往青山八十秋。宝地近曾为战垒，剑池今复属禅流。老松知我题诗意，也学生公石点头。  

○代简张希尹  

余生寡谐俗，老去得知己。论交固云晚，莫逆良可喜。联翩诸侯客，寂寞著书事。夜分青藜火， 【一作光。】 昼 【一作日。】 并乌皮几。几回论班马，一笑观 【一作易。】 亥豕。烟云挥洒外，风月吟啸里。蚶杯酌流霞，兽炉爇沉水。佳哉水调词，清我尘俗耳。朱弦听者希，《白雪》和能几。别来怀盍簪，梦见承倒屣。帷林大江边，瓢巷横山趾。秋风落 【一作响。】 梧叶，甘雨熟菰米。相望不三舍，相过堪一苇。诗筒继元白，通家犹孔李。况于阿戎谈，亦与诸任齿。尚友古之人，厥德熏晋鄙。  

○寄贾教授相期诣邹坟祭扫  

题诗郡圃景邹亭，浇酒林庄下马陵。白草西风秋莽莽，青山北郭路登登。柱头且看谁为鹤？骥尾何惭我附蝇。坐待秋凉行有日，老夫扶惫策乌藤。  

○雪巢为马仲良赋  

马鞍山高数千尺，考盘之阿环大泽。梅花为屋雪为巢，窗户玲珑虚室白。诸公衮衮登云梯，若人奚独能幽栖。澹然素志绝华藻，要令朴俗还标枝。蓝关策马官远谪，居延牧羝毡尽囓。何如雪饮乐巢居，更与党家风味别。梨云无梦亲如许，膝上儿郎赋冰柱。此生此乐慎勿移，听取龟巢老人语。  

○次韵答许西溪  

忆昔送别黄花秋，乌纱破帽霜满头。别来作诗屡问讯，梦中载酒时遨游。兵戈同历十二载，鸺鹠夜啼云霭霭。全家老稚幸逃生，又阅桑田变沧海。启荣之乐今有余，勿谓比荣年不如。岘山一望三太息，襄阳耆旧晨星疏。  

○次韵自述  

百年有限耻求仙，数口无饥赖薄田。菰米熟来连日雨，菊花开到小春天。方从易外穷羲画，无复诗中泥郑笺。客至酒杯时一举，开笼放鹤舞蹁跹。  

○题夜潮图  

昔余夜醉钱塘酒，看潮八月中秋后。银山涌出海门来，潮声殷若雷霆吼。此图之作知几年，当时景物皆依然。云山两岸澹笼月，雪岸一江高拍天。一观顿觉毛发立，再观祇恐衣裳湿。扁舟渔子任掀舞，别渚鸥凫自翔集。奔腾澎湃无足惊，人间平地风波生。乘桴尼父果浮海，从游我欲跨长鲸。  

○张仁兄弟濠梁蒙恩还乡  

客行二月初三日，诗到千墩寄二难。且喜江南春气早，不闻濠上雨声寒。花时多酿酴■〈酉縻〉酒，芳馆重修芍药栏。往事真成塞翁马，正须招集笑相看。  

○题村田乐图  

老人村，老瓦盆。尝作鸡豚社，不识州县门。阿翁醉倒阿婆笑，膝上吚鸦弄乳孙。  

○过显庆寺  

六载重来释氏家，一瓯新啜赵州茶。杏花风后春何冷，柏子庭前日未斜。拄杖赖能无潦倒，阙文烦为补《楞伽》。要听说法频来往，且喜平桥路不赊。  

○书路城樵舍壁  

瀼东瀼西农亩，巷南巷北人家。白露秋香鸡黍，绿云春霭桑麻。  

○自和述怀韵  

曾闻社酒可治聋，椑榼分来谢阿翁。才士谩磨龟砚石，贵人多佩虎符铜。人前出语羞称好，杯后为文错送穷。连日昏昏如病蜮，不知春到楝花风。  

○瓜隐为昆山邵济民赋  

药壶旧悬红杏林，瓜庐今在清江浔。南柯太守了无梦，东陵故侯同此心。灌园自捧汉阴瓮，抱蔓别作黄台吟。□我坐驰三百里，何由缩地重相寻。  

○简无锡华景彰  

百书不如一见面，此语信然胡未然。灯花有约半年久，桂子已落中秋前。东门种瓜抱溪瓮，西斋瀹茗■〈奭阝〉山泉。少游乡里乐如此，应笑鸢飞瘴海天。  

○寄徐伯枢  

东胶山人不出村，南州高士之裔孙。十年曾作蝼蚁梦，四壁祇有莓苔痕。松牵女萝补茅屋，童引乳泉浇药园。别来几度屋梁月，颜色宛然清且温。  

○荐福寺红梅诗 【并序。】  

红梅阁事见《毗陵志》等书，《 【庚】 【唐】 溪诗话》载程致道诗，有「春风日浩荡，醉色回冰肌」之句，元末兵毁。今东山释源公竺渊恢复旧剎，重植兹花焉。余记之。  
红梅阁下红梅树，陵谷变时风拔去。尧峰老禅归故山，觅得孤根栽旧处。年年春到花时节，一枝五出臙脂雪。春风笑面岁寒心，光尘混融风韵别。老禅道服忘妍丑，品题假我扶犂手。黄州定慧海棠花，可与齐名传不朽。月香水影象王宫，杂花世界将无同。几度拈花有人笑，吾将请问瞿昙翁。  

○独孤公桧诗 【并序。】  

唐独孤宪公为常州刺史时，有手植之桧，今见诸郡志等书。元末树毁于兵，至此二十余年。为常州民者，宜再植以寓思贤之意，况有周炼师为松菊主者乎！率尔口占，呈乞诸搢绅先生更倡迭和，相与赞成，亦庶乎厚风俗云。  
忆昔十五六，好古尊前贤。初闻独孤桧，快覩曾争先。苍然一株枿旧根，皴皮错节枝叶蕃。适逢夜雨半身湿，宜是往年甘露痕。孔明庙前柏相似，乃在陈司徒庙之后园。乡来陵谷忽变改，造化劫灰飞入海。神焦鬼烂救不得，桐乡自此无光彩。幸存一曲阑干石，题公姓字留遗迹。石苔斓斑土花碧，相伴铜驼非荆棘。余从海上避兵归，几度摩挲长太息。怀哉古之人，好贤意无穷。咏甘棠，爱召伯，赋菉竹，美武公。宪公此树堪比隆，后人宁不仰高风。玄都道士桃千树，一会区区岂难措。龙钟野老及群英，亦愧因循坐迟暮。桧乎桧乎重培植，风枝相樛霜干直。邦人具瞻仰遗德，见树犹如见颜色，六百二十五年如一昔。  

○出门  

老去多怀旧，兴来时坐驰。出门穷鬼笑，罄室故人知。野饭新菰米，诗囊古竹枝。诸孙溪上别，矻矻问归期。  

○江山渔乐图  

数口妻儿网一张，船为家舍水为乡。江南江北山如画，欸乃声中送夕阳。  

○洞庭胡敬之以余父执之交岁馈新橘凡十有余年感无以报是用作歌  

湖山清气锺而翁，生儿亦有古人风。年年送橘拜床下，甚愧我非庞德公。今年霜落洞庭早，橘熟先于葑田稻。青衣童子黄金丸，橘头摘来霜未干。侬家食指百三十，分甘喜得皆波及。娇痴堪笑两曾孙，手弄金丸口欲吞。阿翁老饕三咽毕，□教食之还自吃。一枝一枝复一枝，翁有笑声孙亦咍。枯肠久似长卿渴，甘露适从仙亭来。楚江萍实不可得，华峰藕亦无 【人】 【入】 识。冷比雪霜甘比蜜，此句真可题此橘。韩子之诗今代无，借作报章挥我笔。怀哉故人家洞庭，七十二峰环翠屏。洛阳秋风尘满城，莫能污尔双鞋青。南山不烂黄河清，正须坐阅三千龄。山中旧识诸耆英，烦道老夫多寄声。  

○红梅  

前代支郎亦异哉，白云堆里植红梅。树经劫火多番换，花向春风二月开。邻舍杏桃多赧色，禅林草木绝纤埃。一时想象题诗去，别日寻芳载酒来。  

○怀詹伯远  

蝌蚪残书补未全，斋居一榻坐来穿。杨花遶屋白如雪，溪水出湖青接天。冠盖不来骑马客，鸥凫长傍钓鱼船。多时欲问平安信，伏日题诗寄竹边。  

○次韵送秦文仲归海上  

溧水先生挽不留，故山回首郁相缪。落花飞送九年客，行李归来一叶舟。勋业镜中成白首，耆英会上冠清流。独怜诗社今寥落，无复寻盟集旧鸥。  

○贺润天泽住持保宁寺  

横林之北横山西，孤村流水古招提。青苔一径童不扫，白云半间人共栖。松枝甘露落麈尾，桂子香风吹麝脐。我来欲问生公石，道价孰与生公齐。  

○和王有恒野步  

芳草青青路欲迷，白头有客共扶藜。吴田半没桃花水，辜负春风布谷啼。  

○寄南宗僧纲和尚  

去年同看中秋月，东阁开窗夜赋诗。阁下桂花无恙否，秋风又到去年时。  

○次韵答臧尚迪先生见赠  

延陵野唱风吹去，曲误谁知顾且听。湖海卧游春昼静，一帘花雨集中庭。  

○倪元镇过娄江寓舍因偕智愚隐游姜公墩得如字  

秋暑贾余勇，怀抱方焚如。故人江上来，风雨与之俱。遂令沸羹鼎，化为寒露壶。幽寻陟崇丘，飘飘素霞裾。同游得名缁，吟啸兴不孤。大树倚高盖，小酌欢有余。三江五湖上，群峰开画图。独怜我乡土，烟尘尚模糊。安知艰虞世，得此暇日娱。一笑百虑忘，松风奏笙竽。  

○题偶武孟江雨轩  

春雨如暗尘，江乡昼冥冥。幽人感时变，于兹事耕耘。江南亦屡作，江风穆而清。土膏润如酥，草木努甲生。此竟谁为之？曰维天之诚。我艺我稷黍，我轩洎我宇。晨兴带经鉏，宁惜作劳苦。嘉苗既芃芃，田畯为之喜。霜飙一披拂，致此岁功美。斗酒以自劳，共入此室处。矧兹值时康，乐哉咏江雨。  

○兵后过季子祠  

延陵采地荒榛棘，延陵遗庙成瓦砾。延陵野老归吊古，独立斜阳长太息。尘埃野马纷满眼，城郭人民总非昔。共惟泰伯吴鼻祖，三让高风冠千古。周衰列国俱战争，卓尔云仍踵遐武。去国躬耕江上田，曰附子臧非浪语。天伦义重情所锺，屹立狂澜见孤柱，此义孰可比采薇？西山孤竹子，此情知者谁？获麟老笔十字碑。德音寥寥二千载，陵谷几番经变改。江南近代淫祠多，梁公不作可奈何。于乎祠堂之毁还可屋，礼让风衰较难复。汉家兄弟歌布粟，唐家兄弟相屠戮。何当大化一转毂，于变浇漓作醇俗，九州岛八荒春穆穆。泰伯延陵断弦续，芳也未死当刮目。  

○题杜拾遗像  

国破家何在，穷途更暮年。七歌同谷里，再拜杜鹃前。胡羯长安满，骑驴短褐穿。画图憔悴色，犹足见忧天。  

○季子祠  

千古一抔忠义土，青山门外碧溪阴。溪流冷浸中宵月，照见先生未死心。  

***◆青村先生金涓（青村遗稿）***  

涓字道原，义乌人。本姓刘，先世避秦武肃王嫌名，改姓金，生于元季。尝受经于白云先生许谦，学文于黄侍讲溍。淹贯经传，卓识过人，虞文靖公集、柳文肃公贯交荐之，不起。洪武初，州郡荐辟，辄恳辞谢。隐居教授青村，夷犹云山水石间以终。所著有《湖西》、《青村》二集，共四十卷，兵燹之余，散佚莫存，嘉靖间，六世孙魁搜得遗稿，付其子江为之梓。王子充尝赠诗云：「惜哉承平世，遗此磊落姿。」宋景濂谓青村气雄而言腴，发为文章，尤雅健有奇气，不但长于诗而已。青村与王、宋同里而为同门生，相知最深，而推许如此，知非溢美也。  

和吴正传五台怀古韵  
和杨仲斋韵  
秋夜  
山庄  
江村  
钱塘行在  
舟次渔浦  
浙江晓渡  
舟次严滩  
雨后书怀  
康湖山居  
别徐处士归严州  
客中与里人言别  
旅怀  
江楼有见  
自述  
村居  
乱中自述二首  
蜀墅头  
云门道中  
秋夜有感  
寄友人宋邦彦  
重游光明寺  
送李子威之金陵  
喜雨寄杨伯容  
秋暮会杨仲章  
赠术士吕公  
赠陈仲玉本学教谕致仕  
清德晚归  
方学士招饮不赴  
秋江话别  
送张学谕归三衢  
寄王照磨季耕  
送东阳杜佥宪之河南  
夜泊兰江  
秋日山中  
秋日客中  
富阳舟中  
城中归志喜  
晓发金华  
村舍  
山庄值岁暮  
春日过绣湖  
望天台  
病后自吟  
春日  
舟中  
秋夜  
冬夜  
春晴  
游赤松  
村园  
春晓偶成  
幽兴  
南窗  
子猷乘兴图  
美人图  
内人烧香图  
赵昌海棠图  
徐熙牡丹图  
探梅  
幽兴  
范增  

○和吴正传五台怀古韵  

姑苏台  
章华台  
朝阳台  
黄金台  
戏马台  

△姑苏台  

阖闾城畔姑苏台，百花洲上千花开。笙歌半空晓未绝，一声落月啼乌来。蛾眉颦翠愁如簇，空捧春娇在心曲。沧江罗网纵鲸鲵，碧瓦丘墟走麋鹿。凄烟惨日潮生处，怨满鸱夷犹不悟。甬东东海不可栖，剑光夜冷吴山路。  

△章华台  

楚台云栋连天宇，伯气凭陵槿九土。方会诸侯求鼎时，天下无周而有楚。一朝吴蔡兵合谋，孤舟江路谁从游？宫花晓露细腰泣，空山落日饿鬼愁。春风过眼秋萧瑟，■〈飠肙〉人一饭那能得。道傍块土栖草烟，夜寒梦落空台前。  

△朝阳台  

楚王昔日游台上，前望巫峰近相向。青枫锦石丛古祠，暮雨朝云依迭嶂。蔓花古木多春寒，翠帏仙佩非人间。神功治水佐禹迹，至今石刻巍如山。词臣错写《高唐赋》，刚道朝云梦中遇。千尺黄湍洗不清，水声犹望台前怒。  

△黄金台  

昭王有志兴宗社，厚币卑辞礼贤者。郭君一语捐千金，国士争趋骈驷马。燕台计议皆英豪，齐人蹴踏犹儿曹。三军旗帜白日动，半空剑气青云高。乐生既去士亦少，回首春风长芳草。火牛遂复七十城，恨满台荒天地老。  

△戏马台  

将军逐马关中来，神威掠地风云摧。鸿门舞剑成敌国，彭城衣锦空登台。驰下汉军何披靡，垓下楚歌相应起。山河百二几诸侯，子弟八千无一骑。古来天下谁英雄，荒台老树悲秋风。符命合归赤帝子，项伯不忠范增死。  

○和杨仲斋韵  

溪行欲假履，云坐不须冠。树密一天小，楼高六月寒。袈裟憎客至，魍魉喜人看。惟有松无意，风来即奏弹。  

○秋夜  

四望秋无际，凭阑夜未央。星榆晴舞叶，月桂冷飞香。人澹琴心苦，林幽鹤梦长。此情当此夕，谁肯赏凄凉。  

○山庄  

青村溪尽处，林密隐孤庄。石老莓苔路，门荒薜荔墙。人行秋叶滑，鹤立晚松凉。治亩农归后，蓑衣挂夕阳。  

○江村  

寂寂江村路，轻烟晚自生。远峰晴有色，独树暖无声。渚鹭行看水，溪鱼卖入城。孤舟人不渡，两岸夕阳明。  

○钱塘行在  

凤舞龙飞处，寒烟半野蒿。地卑东海近，天远北辰高。来往春秋燕，盈虚日夜潮。老僧年八十，对客话前朝。  

○舟次渔浦  

双溪东入浙，终日坐危舟。流水远明目，小篷低压头。烟村鸦入暮，江国雁宾秋。一片凄凉景，安排独客愁。  

○浙江晓渡  

片帆风力饱，凉气碧飕飕。江阔欲沉雁，天空惟见秋。渔歌闻四起，人影在中流。隔望秦峰出，东南第一洲。  

○舟次严滩  

八月桐江曲，青苹未着花。乱云低压树，细水浅流沙。到郭无多路，依山有几家。故人成远别，相望各天涯。  

○雨后书怀  

畏俗久不出，其如此意何？鬓毛诗白尽，山色雨青多。曲偃行蛇草，圆生浴鸟波。与谁专一壑，同和《采芝歌》。  

○康湖山居  

康湖环十里，半世乐吟身。白屋居寒士，青山是故人。松多天不暑，瀑近地无尘。颇得渔樵趣，生涯日又新。  

○别徐处士归严州  

浙水连天白，轻帆带雨飞。榻悬高士去，钓在故人归。秋尽雁初过，江空鱼正肥。君如招伴隐，我正欲相依。  

○客中与里人言别  

同是婺中人，情亲若弟兄。客边今识面，诗上已闻名。驿柳分春远，山花照晚明。相逢即相别，流水几多情。  

○旅怀  

江湖为客久，归计与谁论。春色草无路，雨声人闭门。薄衣知酒暖，病眼觉灯昏。蜀水家边景，连宵役梦魂。  

○江楼有见  

睡起无忙事，寒多不下楼。橹声和雁去，江影照人愁。山碧云初晓，林红叶正秋。琴书无恙否？我欲问归舟。  

○自述  

索居三十载，一砚铁穿磨。学浅非时用，人生奈老何？竹房来暝早，花坞聚春多。静坐无余事，门前水自波。  

○村居  

荒草无行路，人家隔小溪。雨多岚气重，石少水声低。病鹤依松立，寒鸡傍砌啼。近来浑懒动，静处欲幽栖。  

○乱中自述二首  

汩汩兵犹竞，凄凄兴莫赊。娇儿将学语，稚子惯烹茶。乱后添新鬼，春归发旧花。十年湖海志，羁思满天涯。  
春梦犹为客，题诗发兴清。风帘茅店酒，晴日柳桥莺。亲老频归觐，时危未息兵。况来招隐计，拟问鹿门行。  

○蜀墅头  

溪头自舒散，天澹夕阳微。拂石松边坐，看云水上飞。旧矶双鹭下，小棹一渔归。不觉吟成久，苔痕湿上衣。  

○云门道中  

三月山南路，村村叫杜鹃。白云千嶂晓，斜月一溪烟。水冷长松井，春香小荠田。何时移别业，来往绣湖边。  

○秋夜有感  

苦吟人不寐，中夜启幽扉。明月霜初下，西风叶正稀。家贫豚有子，天冷客无衣。感事忽如梦，孤萤入我帏。  

○寄友人宋邦彦  

故人别后见尤难，彼此诗盟尚未寒。宁暇对床论契阔，谩劳折简报平安。春山裂竹愁如海，流水落花红满滩。九十春光都过了，诸君何以罄交欢。  

○重游光明寺  

梵王宫阙倚崔嵬，积翠缤纷图画开。啼鸟避人穿树去，老僧迎客下山来。裁诗石径书青竹，散发云林卧绿苔。自识个中幽兴熟，杖藜何惜重徘徊。  

○送李子威之金陵  

金陵自古帝王州，策马飘然作胜游。一代衣冠新礼乐，六朝文物昔风流。此时送别诗盈轴，何处相思月满楼。若见潜溪宋夫子，勿云江汉有扁舟。  

○喜雨寄杨伯容  

江城晓夜雨浪浪，并作芳斋六月凉。倚杖出门田父乐，题诗呼酒野人狂。不愁战地多兵甲，遂喜丰年足稻粱。问讯草玄亭上客，竹林疏簟梦秋光。  

○秋暮会杨仲章  

矮褐凄凉淹别馆，故人一见话绸缪。溪头水落鱼龙夜，塞北云深鼓角秋。烂醉岂知犹是酒，相逢谁为不封侯。江湖明日重分手，满眼西风独倚楼。  

○赠术士吕公  

短褐垂纶已十载，柴扉筚窦即湖边。年来出处常存道，身外功名懒问天。造次可无诗入圣，相逢还有酒为贤。虎头燕颔君休论，好向山阴买钓船。  

○赠陈仲玉本学教谕致仕  

听雨芹池二十年，如何一旦卷青毡。陡令猿鹤生秋怨，高枕琴书且昼眠。诗为懒题闲木笔，饭因不足羡苔钱。石田茅屋华川曲，从此挑灯绣佛前。  

○清德晚归  

酒留诗恋意迟迟，回到中涂已落晖。小蹇引秋行落叶，老渔隈冷坐危矶。山间明月随人出，松外闲云伴鹤归。试问夜深何处宿，欲从山下扣禅扉。  

○方学士招饮不赴  

我在林间鹿与群，君为天上玉麒麟。莫将彩树灯前酒，来醉梅花月下人。白屋不生三阁梦，青山那识五陵春。行吟每到看松处，自有渔樵作主宾。  

○秋江话别  

别酒相倾别泪流，江流亦不为君留。片帆今夜人何处？明月满天谁共楼。一雁叫霜红入叶，十年为客白侵头。莫嫌归计多萧索，三径西风菊正秋。  

○送张学谕归三衢  

稳泛灵槎访斗牛，未容归伴赤松游。莼鲈此去无千里，鸡黍相期在几秋。瀔水月寒梅入梦，绣湖烟澹柳分愁。春风莫问田园计，须趁功名在黑头。  

○寄王照磨季耕  

底事乡心忆镜湖，一朝归去伴樵渔。传家尚喜贫存砚，教子尤勤老著书。静里有时观水坐，闲来何处买山居。门墙桃李应如旧，添得春风柳五株。  

○送东阳杜佥宪之河南 【号「尺五翁」。】  

玉堂学士草堂仙，济世英才间世贤。忧国正操言事笔，移官又买载书船。风抟渤澥三千水，云拥蓬莱尺五天。更到凤池春好处，紫薇香暖御炉烟。  

○夜泊兰江  

江山历朗雪初融，坐见宵分碧落空。世景固知光霁少，人生多在别离中。影随月下成三友，春到梅边第一风。此夕此情聊复醉，马蹄明日又西东。  

○秋日山中  

不记秋风几日晴，偶来林下见云生。野梧半脱无多影，山雉惊飞忽一声。短锡引船僧渡水，小舆联担客归城。溪头听得渔翁说，近日前村酒价平。  

○秋日客中  

久客归来静闭门，秋风落叶自纷纷。夜来一暖做成雨，早起满溪流出云。山色祇疑闲里看，雁声那可客边闻。黄花开遍归无计，吟老秋光又几分。  

○富阳舟中  

终日推篷对酒杯，渔郎隔浦棹歌回。路傍古屋无人住，山下疏梅独自开。几处汀洲分雁下，满江风雨送潮来。白头篙叟休相促，明日天晴上钓台。  

○城中归志喜  

城郭多时得一归，小园幽馆雅相宜。种荷池暝便鸥睡，储粟瓶空虑鹤饥。两屐苔痕人立处，一轩秋影月来时。静中自得其中理，此意无人会得知。  

○晓发金华  

一带寒林古木齐，蒙蒙山色乱云迷。沿村问酒难寻店，隔岸呼舟欲渡溪。夜雨草深蛙鼓闹，晓风花落子规啼。可怜客路多岑寂，何处垂杨驻马蹄。  

○村舍  

几村桑柘远相连，村北村南小渡船。茅屋有缘临水住，闲身无事看山眠。孤林欲暮鸦争树，一雨及时人种田。昨夜邻翁喜相报，今年依旧是丰年。  

○山庄值岁暮  

坐久那能笑口开，篆烟烧尽石炉灰。山厨度腊贫无肉，茅屋逢春富有梅。冻鸟缩身依雪立，饥驴直耳望人来。窗前更展《离骚》读，消得茶瓯当酒杯。  

○春日过绣湖  

湖上晴光丽物华，行行幽兴浩无涯。林头新店去沽酒，门外小盆来卖花。天气可非三令节，春风多在五侯家。茅庵兀坐无余事，静看游蜂报午衙。  

○望天台  

日光红处是天台，万壑千峰紫翠开。沧海波涛时汹涌，琼楼石室自崔嵬。丹丘霞酒凭谁遣，绿水胡麻安再来。东望长歌搔短发，秋风满抱一登台。  

○病后自吟  

地僻柴门少客过，寂寥生计奈愁何？秋来得雨凉偏早，病起缘诗瘦更多。鹤立露枝黄堕叶，鸥飞烟渚翠翻荷。几回梦入江湖棹，笑看云山卧绿蓑。  

○春日  

今年春日殊无赖，不逐黄衫作伴游。学道十年心似醉，怀人一别岁如流。残山剩水尘凡隔，瘴雨蛮烟日夜浮。战伐即今怜壮士，功成谁拟觅封侯。  

○舟中  

短篷摇下雨长川，山重寒云树重烟。篷底笔床相对坐，有人看作米家船。  

○秋夜  

独自归来秋夜静，雨湿寒云小窗暝。竹炉无火客思茶，隔树人家有灯影。  

○冬夜  

独坐夜深人读《易》，屋外雪明如月色。松寒老鹤睡不成，飞下窗前伴人立。  

○春晴  

晓风吹暖破阴云，草色湖光转绿痕。试看海棠枝上月，定将花影到重门。  

○游赤松  

枕石听流梦未安，碧云萝薜古祠寒。夜深鸾鹤群仙过，人在青松月下看。  

○村园  

半亩村园接水涯，诛茅新构小书斋。窗前不用栽花柳，只对青山景自佳。  

○春晓偶成  

清晨睡起觉衣单，亭馆东风怕倚阑。一夜好春吹作恨，梨花寂寞雨鸠寒。  

○幽兴  

闭门不出动十日，雨后凭阑眼倍明。万树飞花将欲尽，一池春水涨浮萍。  

○南窗  

南窗不受北风寒，笔砚供吟对景安。最喜手攀檐外竹，雪中尤胜作花看。  

○子猷乘兴图  

月照梅花雪点春，小舟危坐醉中身。一时为爱溪山去，本是无心见故人。  

○美人图  

彩云宫殿月阑干，翠袖春风倚暮寒。马上琵琶愁未已，不须重展画图看。  

○内人烧香图  

小院钩帘拜月明，暗将心语达微诚。妾身不愿承恩重，愿保君王乐太平。  

○赵昌海棠图  

银烛烧残梦未回，旧家庭院已荒苔。玉箫声杳人何处？惟有东风燕子来。  

○徐熙牡丹图  

翠幄笼霞护晓寒，无人凝笑倚阑干。玉环去后千年恨，留与东风作梦看。  

○探梅  

乘兴扶藜过石桥，地平不觉万山高。庭前一树梅花白，疑是春阴雪未消。  

○幽兴  

燕子飞来近画檐，暮春时节雨纤纤。杏花落尽无情绪，何处人家有酒帘？  

○范增  

舞剑鸿门计不成，咸阳归路楚愁生。子房玉斗空撞碎，奈有陈平四万金。  

***◆东山先生赵汸（东山存稿）***  

汸字子常，休宁人。师事九江黄泽楚望、严陵夏溥大之、义乌黄溍晋卿，明《易》象、《春秋》之学。至正初，临川虞学士集见其书，深加敬异，延致于家。未几归，筑东山精舍，隐居著述，学者尊之。辅元帅汪同起兵保乡井，授为江南行枢密院都事。丙申后，结茅星溪古阆山。洪武二年，召至京师，与修元史。既竣事，得请还，未逾月以疾卒，年五十一。门人汪荫及范准先后集其所为诗文得若干卷。星源汪仲鲁谓子常之诗，因感发而形诸咏歌，虽不专乎是，然长篇短哦，亦不一字苟为也。  

题黟令周君儒所藏清溪白云图  
悼子管  
题米元晖江山小景  
病士  
峡源瀑布  
题云林小隐  
浮丘祠  
中秋雨分韵得秋字  
故人  
余村道中寄鲁斋  
尉氏读阮嗣宗诗  
古津渡夜谈赠金元忠  
题碧山图  
观舆图有感五首  
江彦明来访  
病中和伯友绝粮韵  
次韵玉琊云隐图  
张节妇  
和唐县尹山居三首  
次童以清韵  
除夕赠倪明善程仲元  
和叶中茂过访见贻  
屏山即事时周明甫来访  
丙申冬游黄山  
次韵成大用推官黟县即事  
题九龙庵新楼  
栖真别馆赠松高炼师  
赠曹元达子  
省古逸汪先生墓  
秋怀  
次韵戏答留题东山者  
唐伯庸以诗谢作读书林记次韵答之  
邻翁  
咏蟋蟀  
山居杂题二首  
次韵答何判簿见寄  
赠唐宗鲁  
黄星行  
洛阳剑客歌为程景阳作  
登黄山炼丹峰寻昔人隐处  
杨行密疑冢  
丙申冬游黄山  
海月岩二首  

○题黟令周君儒所藏清溪白云图  

结屋清溪上，白云与为邻。云影常在地，溪光净无尘。余晖及山木，掩映忘冬春。逍遥窗户间，亦足娱心神。相望彭泽宰，仕止孰由人。忽忆桃花源，悠然思问津。  

○悼子管  

无子未尝忧，有子悲不育。妙赞世所稀，我穷焉得鞠。所嗟百日间，奔走无停躅。贺者犹在门，房中已闻哭。汝病吾不知，汝名人已录。我无高飞翼，安用烦羁束。奉身如拱璧，世乱遭指目。祸福来无端，每虞连骨肉。殇子古称寿，彼苍非汝毒。勿羡彭与聃，贪生恒局促。  

○题米元晖江山小景  

沧波浩无津，挥手扬帆去。回顾江上山，苍苍但烟树。结茅傍洲渚，岂少垂纶处。终然尘迹近，未及扁舟趣。世运如风飙，朝新夕成故。白云何亭亭，倏尔天际住。寄谢山中人，奚为独多虑。  

○病士  

病鹰不忘击，病骥不忘骧。病鹤俯不啄，仰睇霄汉长。惟有病士心，死灰不复扬。居处终鲜欢，起行若痛亡。逢人目辄动，内惕外周章。口虽强诺唯，退省但茫茫。已疾且忘疗，焉知民未康。多谢游谈者，勉旃思自强。是弃果蓏哉，为称充圆方。  

○峡源瀑布  

寒峡隐堂隍，寻源得飞瀑。悬空下千尺，飞鸟惊不□。雷激丹岳摧，电穿青山破。阴厓排积雪，霈雨恒时注。我来属时艰，对此忘百虑。尘襟欣一洗，徘徊不忍去。崇山限吴楚，避远谁能顾。应有避秦人，岩前觅微路。  

○题云林小隐  

杉松冥冥烟雾湿，青合两厓愁壁立。方池怪石小窗研，家具图书劣容膝。十年官道暗黄尘，锦里萧条少四邻。峻岭截云天御暴，《樵歌》一曲断行人。古林先生身种德，芝田兰畹无荆棘。心闲鸡犬亦清宁，虎伥狐妖俱屏迹。木叶归根虫闭关，雪深半夜失前山。儿童挟策莫言冷，信有 【阳和】 【和阳】 地底还。  

○浮丘祠  

浮丘说诗秦汉间，庞眉鹤发映朱颜。适逢偶语几弃市，又见慢儒来溺冠。飘然长往不知处，遗迹宛在轩辕山。年谷常丰物无厉，石泉一盏荐甘寒。  

○中秋雨分韵得秋字  

蓬莱别馆天香浮，仙家好景惟中秋。举杯邀月不知处，湿云满地寒螀愁。大地山河忽破碎，苍茫微影将焉求。盲风怪雨岂终夕，中轩坐见寒光流。  

○故人  

故人别我秋江涘，几载重逢春梦里。忽观明月忆高情，愁绝长空三万里。荒山久病莫能兴，狂风暴雨何凭凌。麈尾呦呦呼厥类，雉媒戛戛求其朋。  

○余村道中寄鲁斋  

青山并岸如苍虬，石门翠树如相樛。似与幽人护清境，玉梅翠竹萦寒流。溪行半日足生茧，水望千回山百转。请君处处种桃花，莫使重来迷近远。  

○尉氏读阮嗣宗诗  

明月照北林，孤鸿有哀音。揽衣起坐弹鸣琴，忧思徘徊独伤心。可怜堂上生荆杞，空自繁华粲桃李。种瓜寂寞青 【一作东。】 门外，采薇怅望西山址。芒砀云归大泽空，后五百 【一作百五。】 岁无英雄。途穷恸 【一作「穷途痛」。】 哭谁 【一作无。】 知者，沈湎狂言元自公。  

○古津渡夜谈赠金元忠  

相逢岁晚诗更诵，燔尽枯槎谈愈纵。短茨低覆结冰花，寒压溪云不成梦。竹帛烟销黔首愚，《紫芝》一曲老商于。坑外竟逃真学士，浮丘雅颂济南书。  

○题碧山图  

尝爱李太白，兴来栖碧山。山中别有一天地，惜无图画留人间。谁为碧澄翁，久向山中住。栽花种柳待春风，忽见新图识其趣。青山淡淡云离离，小桥流水涵清漪。抱琴择胜可终日，安得似汝图中时。韩侯好诗仍好画，嗜酒不忧官长怪。欲图李白碧山居，酒禁方严笔如借。知翁有子旧曾游，淡泊无荣心日休。图成漫与翁为寿，愿翁长乐无虞忧。  

○观舆图有感五首  

朝雨茅茨湿，披图羡禹功。山河一掌上，宇宙九畴中。水性惟趋下，民生本易穷。胼胝岂无事，大智与天通。  
四载勤难继，八年绩竟成。 【一作「四履应难辨，三河尚可寻。」】 功推城濮隽，泽想召陵深。问鼎犹怀恶，投龟肯易心。向无微管叹，孰忆到于今。  
辙已环诸夏，居身 【一作犹。】 忆九夷。难求伐木处，尚想馈豚时。夹谷真成谤，中牟不易知。惟存删述事，赫赫起周畿。 【一作衰。】  
皓首陈王道，时君孰可匡。 【一作当。】 艰难思稷契，容易托齐梁。越岂资冠冕，秦方用虎狼。空闻归大老，不复见鹰扬。  
洛邑空南渡，东都亦北辕。已符前五闰， 【一作运。】 空忆后三元。 【世谓汉、唐、宋为后三代。】 分合巧相似，今昔 【一作短长。】 难等伦。女真如拓拔，一统位 【一作世。】 中原。  

○江彦明来访  

敲门知有客，已谓是君来。乱后交游少，秋清怀抱开。剧谈无可讳，信笔不相猜。木落山容净，楼居且莫回。  

○病中和伯友绝粮韵  

貌比年加老，忧如病转深。风檐惊淅沥，竹径怯阴森。独立筹家难，朋来阻岁祲。远书思过雁，危坐自沈吟。  

○次韵玉琊云隐图 【并序。】  

鄱阳王本善，故居怀玉山之北，号曰「玉琊云隐」。乡先达进士董公为之记，和阳王使君为之赋，又得星源韩征君为之图。余尝过本善所寓，见其净扫一室，琴书图画与弓剑杂前。培桂植菊，怪石纤蒲，幽洁可爱。盖能审己推分，随所寓而安，视窜名尺籍而有所顾愿者，不同科也。乃次使君韵附于卷末，以释其幽思云。  
马上剑三尺，山中云半间。无人寻草迹，有虎卧柴关。解甲端陴后，悬弓定地还。胡为思旧隐，毕竟复谁闲？  

○张节妇  

家难年方茂，时艰志益坚。九原无起日，一节矢终天。逮下恩犹昔，隆师子象贤。姓名归太史，墓碣不须镌。  

○和唐县尹山居三首  

早从上国接英游，晚卧沧江擅一丘。无复谢公携处妓，空余陶令去时舟。千章古木排云起，一派寒泉傍石流。客至不须谈世事，小亭已扁四宜休。  
尘事纷纷未有涯，一舟聊复信年华。闲过甪里先生宅，谩访孤山处士家。有酒何曾留俗客，无钱犹自买梅花。新诗写就人先觅，醉笔淋漓醉复斜。  
绝无尘土到幽扃，手把《离骚》傲独醒。弁岭晚来云自白，六湖春尽草长青。沙边忽复飞鸿鴈，屋角随常鸣鹡鸰。莫对江山重回首，乾坤万古一邮亭。  

○次童以清韵  

山城二月百花开，喜代元戎报捷来。县小适逢多事日，时危须仗出群才。乌丝写就云生沼，白纻裁成月满台。为有幽期常极目，晴空双鹤自飞回。  

○除夕赠倪明善程仲元  

旧交谁可共残编，乱后相逢意惘然。肯伴岁除怜我病，欲传家学识君贤。治身土苴知何晚，涉世风帆愧不前。莫叹长镵逢积雪，清谈相与度新年。  

○和叶中茂过访见贻  

早识长材叹陆沈，逢时况复重南金。少年漫说从军乐，志士常怀报国心。已见奇功书幕府，每传佳句到山林。孤灯偶共抽青简，夜雨寒窗感慨深。  

○屏山即事时周明甫来访  

地近仙岩日自长，短墙时度竹风凉。楼头古木禁秋雨，槛外危峰倒夕阳。高榻坐闻金奏响，小桥行近翠盘香。清谈况复陪贤达，始信他年未易忘。  

○丙申冬游黄山  

束缊迎门月堕初，同来有客共艰虞。几年避寇今无地，何处诛茅可结庐。雪虐风饕樵客路，山囚濑絷野人居。一箪肯许同栖息，寂寞残生不愿余。  

○次韵成大用推官黟县即事  

无复居人接近郊，空余白骨没青蒿。旌旗蔽日军容壮，营栅排云地势高。败屋毁垣迷故邑，小溪春涨入空濠。浮丘近有黄山约，千斛松肪可酿醪。  

○题九龙庵新楼  

楼观凭虚倚玉台，远涵空翠绝浮埃。璇玑宵转星辰近，沆瀣朝盈户牖开。雷劈苍厓龙起立，风翻碧海鹤飞回。仙家自信春长好，应笑胡僧辨劫灰。  

○栖真别馆赠松高炼师  

檥棹青林翠欲流，寻真胜复□英游。上方道士红双颊，别馆仙翁碧两眸。绛节朝回琼岛近，金丹时就石坛幽。投书欲与乡人别，长伴群仙驾十洲。  

○赠曹元达子  

故人别我今几秋，见尔难禁双泪流。一家寄食悲南国，千骑拥麾雄北州。转战不知何处在？相逢未拟此生休。清门生理依诸舅，长大废书吾漫忧。  

○省古逸汪先生墓  

百年高兴太平时，丧乱空余死后悲。烟草已墟颜氏巷，云山犹写杜陵诗。饮冰食檗老逾壮，锻铁椎金幼已奇。 【先生年十六赋《新竹》诗云：「待成竿后节方露，自作笋时心已空。」又《赠人》云「椎金锻铁作硬语，意气硉矹真丈夫。」】 赖有诸孙营葬地，清风谁镌首阳碑。  

○秋怀  

莫怪人呼作病翁，长年药裹愧无功。梦回左角鸿沟外，秋入南柯石火中。阳九适逢当日厄，大千会悟本来空。跰■〈鲜〉凿井宁多事，安得相携一笑同。  

○次韵戏答留题东山者  

诗翁扶醉上危巅，得意留题拂短垣。嗔喜未忘春梦后，是非犹记劫灰前。弓刀几处排坚阵，风月何人共小轩。失脚黄尘应有恨，元龙终不羡求田。  

○唐伯庸以诗谢作读书林记次韵答之  

廛居原不见纷华，矮屋疏篱只一家。雪后松筠初换叶，春深桃李自开花。读残青竹无人到，览罢《黄庭》日已斜。此道已来成寂寞，似君端合向人夸。  

○邻翁  

世乱云浮 【一作「人心」。】 薄，年荒虎迹多。邻翁近相戒，日暮少经过。  

○咏蟋蟀  

赤翅晶荧何处归？秋来清响傍庭闱。莫言微物无情意，风虎云龙共一机。 【先生年十二时，从胡井表学于家塾，赋此 【诗】 【时】 ，胡大惊异，赋《乳燕诗》以答之云：「他年高拂云霄上，莫负当年乳哺恩。」】  

○山居杂题二首  

山高结茅不厌低，山下如今路已迷。新月夕阳都不管，晚来愁绝数峰西。  
高枝密叶一时空，倚杖沈吟落木中。乱后山居无纪历，偶来林下见西风。  

○次韵答何判簿见寄  

少驻沙边载月舟，依依父老话平畴。霜清木落山容静，三十六峰浑是秋。  

○赠唐宗鲁  

惊飙振原野，草树日已疏。客子怀故林，哀鸿云外呼。九土人相食，烟尘暗长涂。骨肉一分散，东瓯定勾吴。侧身无津梁，飞梦轻重湖。荆璞时未珍，所贵琏与瑚。棠溪古云利，百炼不受诬。忧患启明哲，艰贞奋良图。熠熠草上萤，青青涧中蒲。已感秋日短，复悲冬夜徂。阳光烛幽昧，阴壑群生苏。归舟泛春涛，一觞酹伍胥。  

○黄星行  

八月十五夜未央，中天皓月悬清光。大星稀少小星没，出门四顾山苍苍。我生不读甘石书，但见一星明且黄。今宵不见儿童怪，应随斗柄西山外。石桥徙倚闻幽香，荷叶团团大如盖。黄星明夜应复来，清露为酒荷为杯。举杯漫与黄星寿，自古昆明有劫灰。  

○洛阳剑客歌为程景阳作  

洛阳古称豪杰窟，奇才剑客尤超忽。汉家三十六将军，剧孟归来如敌国。争夸玉贝高拄颐，曼胡短后供儿嬉。平生耻学一人敌，胸中耿耿谁能知。功名何必惭廉蔺，排难解纷声愈振。白头恨不当单于，误身竟坐封侯印。长安卿相真庸奴，鬼妾鬼马穷欢娱。一朝万事成瓦裂，金钱果为何人输。君不见洛阳剑客藏名久，好尽中山千石酒。精灵变化会有时，莫遣光芒射牛斗。  

○登黄山炼丹峰寻昔人隐处  

我游黄山当严冬，雪消日暖无天风。欲求昔人栖隐处，发兴况有高僧同。危矼侧步目已眩，绝壁下瞰心为忡。交流二涧泻寒碧，樵牧不来萝径穷。嵯峨乱石大如屋，蹴踏豺虎登虬龙。手披灌木出林杪，仰从云际窥奇峰。中高一柱揭南斗，旁扶两岫森寒松。文楸万本翠如织，宛宛内蓄何冲融。仙灵窟宅景象异，岂与下界同污隆。名姓无传年代远，只有药臼留遗踪。摩挲考击三叹息，怅不并世来相从。因怜李白升绝顶，空吟菡萏金芙蓉。几年戎马暗南国，眼前厌见旌旗红。脱身长往宿有愿，把茅不用烦人工。曹阮浮丘应好在，山南山北会相逢。  

○杨行密疑冢  

荒郊石羊眠不起，枯冢累累各相似。海陵寃骨无人收，岂有儿孙来擘纸。几堆空土效曹瞒，百战江南帝徐李。龙山突兀表忠祠，至今父老思钱氏。  

○丙申冬游黄山  

搜括山林尽，诛求鸟雀悲。力微思引避，势迫遂相夷。误返屠羊肆，空忧漆室葵。浮丘如可觅，携手访安期。  

○海月岩二首  

踏尽崔嵬倚石门，海风山月满岩峦。自言仙室依蓬岛，不觉人寰变广寒。千载扬尘安可测，一杯对景且为欢。岩前浴日皆诗景，唤醒东坡仔细看。  
架岩凿石有规模，不学桃源旧画图。亭作人稀林鸟乐，锡飞天老野云孤。雨余石井泉深浅，烟淡虎门山有无。说与山灵莫分别，从教仙穴看浮屠。  

***◆环谷先生汪克宽（环谷集）***  

克宽，字德辅，一字仲裕，祁门人。尝从云峰胡炳文、可堂吴仲迂、朝阳吴暾学。泰定丙寅，中江浙乡试。次年会试，论《春秋》与主司不合，遂见黜，贡待制奎深惋惜之。南归，笃志著述，以所居山谷环遶，称曰环谷，四方学者皆曰环谷先生。洪武二年，召至京师，与修元史。事毕，特旨一班留仕，以老疾力辞不受。乃命礼部设宴，赐白金彩缎，给驿而还。五年卒，年六十九。德辅生而颖异，其外王父为康石溪先生，来视辄教之。一日引群儿浴于溪浒，因以对偶试群儿，乃曰：「童子六七人，浴乎沂水。」德辅即应曰：「英雄三百辈，随我瀛洲。」石溪喜曰：不负吾宅相矣。后果以理学名世，当时推为史局布衣第一人云。  

清明思先垄  
和唐宰山行  
丁亥四月十四日陪尚书公泽民游祥符寺分得暖字  
题道士张湛然弹琴诗卷  
题李营丘画骊山老姥赐李密火星剑图  
秋后雨  
夜  

○清明思先垄  

芳树晓烟鶗鸣，澹云晕碧漏新晴。惊心时序百六日，回首家山十五程。病思为魔成逆旅，梦魂飞泪洒先茔。遥知兄弟溶溪上，细扫松花酹曲生。  

○和唐宰山行  

山县千峰迭，闾阎杂崄夷。雨香鱼拨剌，风软燕差池。郭外耕夫耦，桑中稚子嬉。弦歌声教远，民俗变浇漓。  

○丁亥四月十四日陪尚书公泽民游祥符寺分得暖字  

芙蓉六六森如铲，乘舆登临寄疏散。绿沈灵湫老龙蛰，翠护祇园新竹短。山乐鸣空石洞寒，金鸡舐鼎丹炉暖。藓瘢拂拭读残碑，一浴灵泉客尘浣。  

○题道士张湛然弹琴诗卷  

峄山白桐千年枝，金星烂烂蛇蚹皮。文光七轸蓝田 【一作「水苍」。】 玉，冰弦细遶吴蚕丝。丹山云暖凤凰语，露草寒蛩诉秋雨。娥英泣洒湘筠斑，迁客相逢话羁旅。翠岩悬瀑锵琼瑶，雷 【一作春。】 霆霹雳轰层霄。瞥波细萍游荡漾，劈空轻絮飞飘飖。仙林唳鹤惊离别，老龙湫底吟寒月。海门送上子胥潮，澎湃奔腾卷残 【一作晴。】 雪。羽人潇洒颜如仙，冯虚来往黄山巅。古音净洗筝琶 【一作笛。】 耳，何须更濯丹砂泉。  

○题李营丘画骊山老姥赐李密火星剑图  

蒲山锐额千牛客，蒲鞯跨犊行无迹。挂角青编一束书，梦对重瞳意相得。昆吾宝剑三尺水，火星炯炯精光起。花冠仙姥授神奇，拜起仓皇惊更喜。巩南歃血盟玉盘，龙舟锦缆诛疵瘢。折简唐公结昆弟，威棱六月严霜寒。岂知不学万人敌，雄才空觉乾坤窄。九卿裂地藏琱弓，稠桑土蚀铜花碧。岧峣古树苍玉林，丹厓惨淡霾轻阴。龙津倏忽风云化，未须感慨荆轲心。  

○秋后雨  

楚东五月天无云，日光流金百草焚。南风吹山彭蠡涸，稻畦坼坼 【一作「灼灼」。】 占龟文。木郎无神龙不起，牲牢熏燎徒纷纭。梧桐一叶炎官老，雷车辘辘天瓢倒。陂池泛溢失高低，万穟青黄发枯槁。白发田翁半忧喜，却怜久雨禾生耳。磨镰欲获泥溅胸，累日阴霾黑千里。何时木德守三星，五风十雨歌升平。  

○夜  

玄观空山静，秋风晚更清。岚光连雾气，松响乱泉声。竹户流星近，兰阶落叶平。夜寒人不寐，独对一灯明。  

***◆郑□□洪（素轩集）***  

洪字君举，号素轩。有诗一卷，为秀水曹侍郎溶家藏本，题其简端，云是永嘉人，盖本诸赖良《大雅集》也。而朱检讨彝尊云，尝见鲜于伯机题《赵子固水仙卷》称元贞二年正月同余杭盛元仁、三衢郑君举观于困学斋，则君举乃三衢人也。未详孰是？俟更考之。  

寄林仲实主簿  
题碧云楼  
和杨廉夫赠海东云韵  
龙门避暑  
近咏二首  
述怀  
过茜溪隐居会项从理  
次王苍雪韵五首  
遣闷  
秀上人饮绿轩  
赏梨花命妓行酒歌词为赋此  
过仪亭  
题春江送别图  
题黄子久画  
题宋元凯都市寺为中正堂画溪山晚钓图  
寄宁子坚  
寄毛府判  
寄宋国瑞二首  
吴山白塔寺  
凤凰山报国寺  
和谢雪坡太守咏新城  
题冯叔才芭蕉仕女  
浙江亭留题二首  
萧山秋兴二首  
送楚良之杭州  
寄张景叔□钦若  
寄祇园师煦东白  
寄静庵  
寄楚良  
题张士厚四时仕女四首  
题梅花道人偃松  
八月三日夜宿张景叔听雨联句忆张思廉  
寄周茂卿兼简蔡彦文叶德新  
感兴二首  
映雪斋  
悼圣福林  
题梅道人平林野水图  
题盛叔章画  
周玄初来鹤诗  
题己上人墨梅  
幽致轩  
大姑谣  
城上乌为李佥宪赋  

○寄林仲实主簿  

新筑书斋壁未干，盟言谁信未曾寒。春风不到梅花帐，晓日常悬苜蓿盘。乡里总知新部曲，朝廷不改旧衣冠。分明寄谢嵇中散，莫把寻常冷眼看。  

○题碧云楼  

一柱楼台从地涌，八窗图画自天开。雨中日脚青红晕，雾里山容紫翠堆。析木高寒天似盖，蓬莱清浅海如杯。洞箫一曲吹黄鹤，肯信愁肠日九回。  

○和杨廉夫赠海东云韵  

祇陀树园立孤凤，舍卫国城悬五云。衡山秀削芙蕖朵，铁史书题星斗文。日日中天宝花落，时时空谷履声闻。芸窗琢得巢云句，茧纸乌丝写八分。  

○龙门避暑  

龙门绝顶松风冷，空翠湿衣山更深。六月地炉长拥火，半窗云影便成阴。悬厓果熟猿争树，白昼人惊鬼出林。一个老僧飞锡去，不知消息到如今。  

○近咏二首  

□羊十万拥孤城，黄钺将军久控兵。海上晚风春播荡，天边北斗夜分明。忧愁自拟周婺妇，出处深惭鲁两生。望断白云心欲折，篝灯含泪读陈情。  
总戎羽檄似流星，将校麾旄驻野亭。江水总流儿女泪，湟池空染□羊腥。长洲二月花无主，茂苑千年草自青。读罢阴符无一事，如何闭户草《玄经》。  

○述怀  

一春夜客傍江村，日日伤春只断魂。又见海棠飞燕子，不堪芳草怨王孙。清闲幕府无公案，落魄形骸付酒樽。依旧虎丘山上月，多情照我白纷纷。  

○过茜溪隐居会项从理  

树绕河堤水绕门，人烟鸡犬自成村。清时自保无兵甲，白屋相传有子孙。仿佛巴仙藏橘圃，依稀晋士入桃源。柏台小吏吾知己，日日相逢具酒樽。  

○次王苍雪韵五首  

木兰舟子小如梭，溪口停桡系薜萝。自拟仙人识刘阮，浪传诗句似阴何。眼中白发王臣少，梦里青山越上多。漠漠太湖三万顷，可怜无地着渔蓑。  
茜溪春日净晖晖，胡蝶双双上客知。流水桃花聊避世，沧江鸥鸟自忘机。迢迢魏阙江湖远，渺渺吴云日夜飞。官事有程归未得，南风吹老北山薇。 【此诗仿雪崖《晚庭》之句。】  
驱驰不觉青春过，离别只应白发生。且就东山携月色，不禁南国动秋声。天瞻析木低双阙，星拱勾陈转二更。庾信平生好词赋，年来哀怨不胜情。  
百年王业在《豳风》，九鼎犹存涧水东。共喜干戈指淮甸，兼闻仗节下崆峒。青袍白马飘零外，羽扇纶巾指顾中。昨夜天公洗兵甲，一江雷雨似飞洪。  
东阁诸郎总好文，南州多士望龙门。共传江左风流远，且喜河汾礼乐存。白咏青丝归赋咏，黄花翠竹共匏樽。刘蕡一卷匡时策，更待青灯细讨论。  

○遣闷  

柳叶参差杏叶团，桃花零落荠花圆。那知人事有今日，却忆风光似去年。客路青春谁作伴，庭闱白发梦相牵。浓愁深似三江水，都在沧洲白马边。  

○秀上人饮绿轩  

半勺沧浪歌濯缨，一瓢天乳酌灵星。绀云满涨蒲萄瓮，青雨长悬玛瑙瓶。不向苏耽寻橘酒，却从陆羽校《茶经》。西江吸尽无穷味，浊世浮沈几醉醒。  

○赏梨花命妓行酒歌词为赋此 【赖良《大雅集》作《嘉定严希德请赏梨花命妓行酒》。】  

潇洒东阑一树春，雪肤冰骨月 【一作玉。】 精神。朝云着处迷诗梦，暮雨来时想玉人。华屋洗妆歌小小，银瓶推枕唤真真。紫微阁 【一作花。】 下繁华处，芍药荼■〈艹縻〉总后尘。 【唐赵颜得软障，画一美人。工人曰：余神画也。亦有名曰真真，呼名百日，即应而下，与合。久之，生一子。友人使剑与，欲斩之，真真即携子上画也。】  

○过仪亭  

扁舟落日过沙湖，十月清霜野水枯。稺子刺船争打鸭，小娃倚市夜当垆。红红枸杞珊瑚出，白白芦花组练铺。有约草堂陈孺子，夜篘浑酒煮江鲈。  

○题春江送别图  

西陵渡口山日出，芦芽青青柳枝碧。龛山赭山潮东来，黄郎刺船水如席。劝君劝君迟渡江，柳条贯鱼赪尾双。治鱼沽酒待明月，人生莫作轻离别。  

○题黄子久画  

二十年前识大痴，椶鞋桐帽薜萝衣。星霜老发三千丈，梁栋遗材四十围。图画浑如诗句好，丹砂终与道心违。筲箕永上青松树，犹覆当年白版扉。  

○题宋元凯都市寺为中正堂画溪山晚钓图  

百亩青山二顷田，金溪南畔竹庵前。绀园薝葡花香澹，宝地桫椤树影圆。日日钓丝牵葑雨，年年禅榻对茶烟。郎星昨夜明如月，偏照君家书画船。  

○寄宁子坚  

淀山湖头鸥鸟飞，谢家泖口鳜鱼肥。菱花正熟胡儿米，荷叶新裁楚客衣。鹤立瑶阶毛羽整，雁来沧海简书稀。诗囊织得天孙锦，应寄南城白版扉。  

○寄毛府判  

南湖水长没蒹葭，西浦横桥对白沙。鸿雁来时菰有米，凤凰飞处竹无花。石田赋写张平子，云阁书通蔡少霞。零落江陵千树橘，青门犹恋故侯瓜。  

○寄宋国瑞二首  

虎豹重关锡命来，麒麟高阁画图开。七书总是平时略，三策应非济世才。玉树无花江令老，青袍似草庾郎哀。风尘满地江湖迥，都把心情付酒杯。  
析木天清泰运开，五陵佳气郁崔嵬。楼船尽向东溟去，天马新从西极来。一统王春行四岳，六符星象正三台。会同馆客多如雨，说道黄金又筑台。  

○吴山白塔寺  

江山襟带尚依然，王气销沉已百年。八叶龙孙东渡 【一作入。】 海，六宫虎士 【一作「彩女」。】 北归燕。铜驼荆棘荒山 【一作「秋风」。】 里，石马莓苔落照边。玉柙游魂飞劫火，五陵无 【一作嘉。】 树不啼鹃。  

○凤凰山报国寺  

当时此地肃朝班，阊阖深沉虎豹关。大将偃旗奔鲁壁，降王衔璧下吴山。空中万马浮金碧，梦里千官拥佩环。极目长江如练带，百年谁似白鸥闲。  

○和谢雪坡太守咏新城  

十二城楼面面开，登高送远兴悠哉。玉虹万丈横银海，白雁千行下弩台。漂泊自怜能赋客，艰难谁识济川才。长江不作东南限，拱北楼头画角哀。  

○题冯叔才芭蕉仕女  

杨花梦觉春阴阴，凤钗绾髻双黄金。守宫血冷臂如削，豆蔻茧红愁正深。罗衣熨帖沉烟缕，恨身不作双飞羽。芭蕉心折郎未归，蔍葱花开泪如雨。  

○浙江亭留题二首  

海门潮水贯长虹，天际山形隐伏龙。南省官曹终日醉，西陵烽火隔江红。黄金不铸岳武貌，青史直书刘巨容。潇洒江南哀不尽，庾郎才赋若为工。  
江头日暮虎成群，城北城南路不分。魏阙共瞻天际日，越乡遥见浙东云。湖山翠黛颦西子，江渚旌旗望北军。闻说汉廷将喻蜀，茂陵司马尽能文。  

○萧山秋兴二首  

阑干曲曲倚西风，桂树悬秋月正中。千里功名怜枥马，百年身世愧冥鸿。天垂南斗星犹北，江绕西陵水自东。抚罢吴钩双泪落，饭牛扪虱尽英雄。 【宁戚遇齐桓公事。王猛见桓公温谈天下事。】  
双杵孤砧捣客心，野云江树障秋阴。越王台上青山小，贺监湖头绿水深。负郭已无田二顷，传家那有橘千寻。卧龙只合南阳老，梁甫愁来莫浪吟。  

○送楚良之杭州  

七月仙舟泝大江，满江花雨送飞幢。琳琅金■笔五色，天宝龙光剑一双。春透桃花青海浪，秋涵桂树白云窗。别离最苦东曹掾，醉倒沙头玉两缸。  

○寄张景叔□钦若  

衡门草深鞍马稀，泖湖水多菱芡肥。贱买黄鱼供蓐食，宽裁白苎制深衣。七州聚铁不成错，六鹢过都甘退飞。寄谢淮南两文学，相思新减玉腰围。 【五代罗绍威杀尽牙军，势弱，悔曰：聚七州四十三县铁，打此一个错不成也。】  

○寄祇园师煦东白  

一别东林远法师，十年沧海梦相思。黑貂已弊犹存舌，白社虽贫尚有诗。菰米云深鸿雁饱，梧桐月冷凤凰饥。台州若问狂司户，张翰湖头两鬓丝。  

○寄静庵  

钱唐三百六十寺，南北两峰图画开。三秋桂子月中落，万里潮头天上来。金汤故国旌旗暗，锦绣新城鼓角哀。大法一丝悬九鼎，雨花飞绕讲经台。  

○寄楚良  

八月西山爽气多，两峰如髻绿嗟峨。苏公堤上无杨柳，岳武坟前多薜萝。关口烽烟苗子寨，江头风浪越郎歌。远游不似归来好，菱芡满湖生白波。  

○题张士厚四时仕女四首  

绣帘压地花阴阴，凤钗绾髻双黄金。飞丝千尺不堕地，绝似江南游子心。宝奁百刻烟如缕，暗掷金钱卜神女。樱桃子熟人未归，蔍葱花开泪如雨。  
金盆沐晓蟠双鸦，绿红粉汗沾蝉纱。金刀取玉薄于纸，渴心欲死东陵瓜。木兰艇子沙棠楫，采莲得花弃荷叶。荷叶轻如薄幸儿，莲花酷似多情妾。  
梧桐月小蟾蜍蛰，芙蓉露冷铜山泣。金粟香悬十二阑，袜罗尘沁莓苔涵。画屏绛烛烟未销，夜深恨杀双鸾箫。唤回金屋鸳鸯梦，不到银河乌鹊桥。  
霜蟾弄影窥金屋，么凤吹香绚银烛。绣罗小袜蹙双莲，翠袖垂肩倚孤竹。红锦冻折水如车，寒衣递到长风沙。莫遣朝云妒桃叶，寄将春信与梅花。  

○题梅花道人偃松  

墨池帽脱管城子，璧府罄折徂徕公。玉关金锁掣玄豹，铜台瑶柱蟠苍龙。星霜鬓眉遽如许，铁石肝胆将谁同。丈夫受命当伛偻，天子法驾行东封。  

○八月三日夜宿张景叔听雨联句忆张思廉  

黑云如浪没金鸦，白雨连山卷雪车。观海仙人骑赤鲤，驱雷使者蹑黄蛇。千茎雪溜悬银竹，一穗秋灯垂宝花。门外波涛接河汉，客星光彩动灵槎。  

○寄周茂卿兼简蔡彦文叶德新  

客里无书问起居，云间有客报新除。郎官星彩联台辅，宝剑虹光贯斗墟。莼菜江湖秋渺渺，芙蓉帘幕雨疏疏。东曹二妙真连璧，不寄钱唐双鲤鱼。  

○感兴二首  

巍巍华岳镇黄河，漫说东南王气多。天堑波光千尺练，海门山色一青螺。中台已应张华谶，明月空闻斛律歌。白马青袍最萧瑟，故乡何处是铜驼！ 【华因台星拆被诛，斛律光摇明月受戮。】  
关陕雄藩未歃盟，江淮豪杰已鏖兵。金盘泣下铜仙泪，璧月歌残玉树声。斗柄西横文曲暗，天枢北转太阶明。小臣解着中兴颂，怅望黄河几日清。  

○映雪斋  

八窗阑槛倚冰梁，四座图书贝月光。眼眩欲迷《黄竹赋》，神游疑在白云乡。琼台花满潇潇下，石鼎茶烟细细香。想得哦诗清镜里，霜娥一夜泣潇湘。  

○悼圣福林  

掀龙舞象下西天，傲睨烟霞八十年。忍见琼林凋玉树，俄闻火井迸红莲。草堂居士非凡客，兰若渊明是夙缘。不及生刍浇奠酒，且将秋菊荐寒泉。  

○题梅道人平林野水图  

浣花溪头车骑发，镜湖影里画图开。有客相寻草堂去，何人却棹酒船回。是处山林有真隐，如此风尘无好怀。青袍不似黄冠乐，二老风流安在哉。  

○题盛叔章画  

记得天台雁宕归，满山松露湿人衣。十年眼底无林壑，今日画图看翠微。  

○周玄初来鹤诗 【洪武己巳。以下见赖良《大雅集》。】  

绿章朝帝驾云车，白鹤从天下玉除。赤壁已无身后梦，丹丘应有寄来书。五鬣松阴秋落落，三花树影夜疏疏。琴心三迭蓬莱浅，两翼刚风响佩裾。  

○题己上人墨梅  

故园梅树三年别，长忆看花溪雪晴。巧出疏篱 【便】 【更】 萧散，近遭碧水更分明。扬州何逊足诗兴，茅屋己公无俗情。画图忽见转愁绝，遥想月华枝上生。  

○幽致轩  

花落晴窗燕拂檐，蕙牙兰叶翠纤纤。幽谷与云通小径，清波四月映疏帘。  

○大姑谣 【以下见偶桓《乾坤清气集》。】  

大姑嫁将军，小姑未有夫。小姑两脚泥，大姑满头珠。前月小姑去，嫁作庄家妇。钗削爨下荆，衣裁机上布。大姑嗔小姑，生憎儿女痴。多少马上郎，偏爱牧羊儿。八月点军卒，将军五门出。大姑诧夫壻，上马快如鹘。昨日边报归，大姑泪如挥。郎君马上死，无处寄征衣。连理与枯枝，双飞成戢翅。都无百夜恩，浪作千岁计。小姑庄上来，瓦盆双鲤鲐。上堂拜父母，夫妇恣欢谐。大姑见小姑，珠翠无颜色。低头怨怅天，仰天呼不得。人生百年良所无，白头相送真良图。东家女郎欲嫁夫，切莫猖狂学大姑。  

○城上乌为李佥宪赋  

城上乌，飞毕逋，雄飞哑哑雌者呼。下饮九曲之清池，上集百尺之高梧。乌乌一巢生九雏，去年筑城兴万夫。家家力役到妻孥，使君勖我我力痡。蒸豚满筐酒满壶，作劳耳热歌呜呜。今年城坚如铁石，弩台侵弓土花碧。白云为藩树为戟，朱旗星流落日赤。马鸣萧萧人寂寂，六门虎贲晨晏食。城头高高如屋极，乌朝出飞暮来息，雌雄哺雏乳而翼。城上乌，毕逋尾。九雏羽翼成，飞去青云里。江南无好树，处处烽烟起。危枝绕遍不堪栖，昨日归来旧巢底。使君青骢马，系在垂杨下。手中金仆姑，不惊城上乌。恩情双飞鸟，遗爱在中吴。使君去，几时回？新城高百雉，仰德并崔嵬。  

***◆朱处士希晦（云松巢集）***  

希晦，字□□，乐清人。以诗名于元季，隐居瑶川，与四明吴主一、箫台赵彦铭游咏雁山中，时称雁山三老。遭至正之乱，避地所至，名山胜境，游览殆遍。洪武初，始归瑶川，须发皓白，幅巾短策，徐行林壑，望者以为神仙中人也。有司尝以姓名着荐剡，不及领朝命而卒。所居曰「云松巢」，集因以名焉。嘉靖间，七世孙玄谏选辑行世，集中佳句如《春日》云：「日阴团碧树，风煗韵黄鹂。」《写怀》云：「水满鱼儿出，泥香燕子来。」《夏日书怀》云：「白发生涯人已老，绿阴时节雨偏多。」《次竹隐二弟韵》云：「两袖秋风停野骑，半篙秋水漾渔舠。」《幽居》云：「竹吹绿雾沾书帙，花发红云映药栏。」所谓清丽简亮，可振唐人遗响也。  

秋怀  
寄友  
次李二丈韵  
感时二首  
时事  
感怀  
秋兴  
寄周廷石  
有所思  
伤时  
自叹  
次韵简缑山侯德询徽之二征士  
和韵简天则上人  
访双溪上人不遇  
腊日偕叶东白蔡伯恭登西岑  
比述二首  
纳凉  
自述  
写怀  
冬雨叹  
月夜放歌  
客邸中秋对月  
答元易陈先生  
简子文林训导  
和包原彬韵  
倚韵自况呈金敬德  

○秋怀  

怪底浮云翳碧空，千山秋色入溟蒙。何当一扫群阴尽，坐看东方片日红。  

○寄友  

雨过溪头鸟篆沙，溪山深处野人家。门前桃李都飞尽，又见春光到楝花。  

○次李二丈韵  

看花醉眼不须扶，花下长歌击唾壶。回首荒城春较晚，淡烟疏雨绿平芜。  

○感时二首  

阴霾昏日月，妖气塞乾坤。战血流淮水，音尘隔蓟门。浮荣槐蚁集，丛谤棘蝇喧。欲效东陵隐，终身老种园。  
触目伤时事，干戈郁未开。百年驰白日，万里涨黄埃。废苑犹花柳，荒城但草莱。登楼作赋罢，不独仲宣哀。  

○时事  

贫病知交态，驱驰愧老身。蓟门深雨雪，淮海暗风尘。虽有楼船将，能无柱石臣。会须安反侧，早晚画麒麟。  

○感怀  

自笑 【一作叹。】 颓然一老翁，十年奔走鬓飞蓬。中原虎斗干戈满，四海人忧杼轴空。葛亮平生恢复计，汾阳材畧中兴功。何当远望舂陵郭，佳气朝来正郁葱。  

○秋兴  

月明何处乱啼乌，坐久徒怜永夜徂。千里关山双雪鬓，百年城郭半烟芜。穆生谢病先辞楚，张翰知机远忆吴。衰晚不如归隐好，故山随处且樵苏。  

○寄周廷石  

门外曾无长者车，一身奔走岂安居。谁怜杜老常为客，我怪洪乔不寄书。烟色春归杨柳底，雨香红入杏花初。溪山咫尺风尘隔，却忆情人会面疏。  

○有所思  

虚闻将帅拥彤戈，勇锐谁如马伏波。几处烽烟连夜急，四郊风雨向秋多。最怜绝汉歌《黄鹄》，却怪长安餍紫驼。俯仰乾坤增感慨，悠悠身世定如何。  

○伤时  

流年华发两相催，眼底烟尘郁不开。太息有人趋玉食，可怜无地筑金台。城边向晚黄狐立，海外何年白雉来。万事何如一醉好，且须洗盏酌春醅。  

○自叹  

匠石搜林弃樗散，不材何敢玷簪裾。家贫粗有千金帚，国难曾无一箭书。今日总戎师管葛，明时征士用严徐。野人不作功名念，欲效陶朱共养鱼。  

○次韵简缑山侯德询徽之二征士  

幽寻杖策遶林泉，随处遨游兴洒然。曾向山中招隐士，欲来海上候神仙。云深丹灶长瑶草，水满石池生碧莲。薄暮凭阑时送目，白鸥飞雪点江烟。  

○和韵简天则上人  

凉风袅袅晚秋天，潮落双门缆客船。 【永嘉郡城北有二门，郭璞所以立名双门。】 九陌黄尘蓬鬓底，一篱香露菊花边。故乡鲈鲙牵归思，近砌蛩声搅夜眠。不道分携成远别，几时林下细谈禅。  

○访双溪上人不遇  

双涧萦回石径微，烟岚分翠湿人衣。松林夜静鹤初睡，花院日长僧未归。万里云霄飞锡远，半江风浪渡杯迟。无缘相见空相忆，自叹心期与愿违。  

○腊日偕叶东白蔡伯恭登西岑  

绝顶云深一径通，寒生短发怯天风。千年物色阑干外，万井人家图画中。宿雨乱滋岚树碧，朝暾深浴海波红。我来欲访香山社，醉酒长吟忆远公。  

○比述二首  

宝镜何团团，光辉莹冰雪。疑是造化炉，神工初铸出。又疑广寒宫，飞堕一片月。照人不照心，红颜易衰歇。  
彤弓如半月，力挽二石强。戡乱乃见用，櫜鞬宁久藏。应弦不虚发，狐兔焉敢当。畴能挟长矢，为我殪天狼。  

○纳凉  

无事解衣坐，超然心境空。深林翳炎日，万壑来天风。间停白羽扇，试拂朱丝桐。醉罢不知夕，月生沧海东。  

○自述  

槿花不终朝，幽兰有余香。朝游诗书圃，夕憩翰墨场。饱食待秋实，过眼捐春芳。畴能事形役，奔走白日忙。男儿生堕地，壮志在四方。胡为守一室，郁郁徒悲伤。何由写胸臆，酣酒竭罍觞。高飞羡黄鹄，矫翮凌云苍。  

○写怀  

巢居不厌客，况乃佳客至。撷蔬荐浊醪，谈经得真趣。归云度遥岑，斜日在高树。对饮须尽欢，何时复相遇。人生能几何，行乐贵适意。不见萍与蓬，飘飘无定处。搔首仍踟蹰，临风发长喟。  

○冬雨叹  

癸卯冬十月，海陬气候偏。风南忽风北，寒燠非常年。缊袍御还脱，长箑挥不捐。胡为黄落时，花卉纷争妍。虫鸣应蛰户，虹见饮长川。兼旬苦雾密，暝与痴云连。深泥污后土，行潦凌高原。农夫辍耒耜，劳叹心悁悁。二麦不得种，饥坑讵能填。格斗况未息，中原拥戈鋋。天家重租税，疮痏谁能怜？安得倚天剑，一扫开青天。金乌任腾翥，出自扶桑颠。阳光照六合，此屋俱欢然。  

○月夜放歌  

海云卷尽明月来，天光镜碧无纤埃。啸歌于此兴不浅，美人对坐飞琼杯。碧桃花香夜初静，露滴衣裳怯清冷。安得两翼飞上天，为渠拂拭山河影。乾坤一照越光明，就中杀却妖蟆精。上诉天公契人意，免教朔望生亏盈。玄霜捣成谁可食，好向仙娥问消息。服之到老无饥渴，赢得读书眼常碧。  

○客邸中秋对月  

去年中秋秋月圆，浩歌对酒清无眠。烟霏灭尽人境寂，仰看明月悬中天。今年客里中秋月，静挹金波更清绝。可怜有月客无酒，不照欢娱照离别。夜阑淅淅西风凉，月中老桂吹天香。悠然长啸动归兴，坐久零露沾衣裳。浮世悲欢何足数，庾楼赤壁俱尘土。风流已往明月来，山色江声自今古。  

○答元易陈先生  

人生自古多离别，尺书远寄何由彻。短世光阴过隙驹，坐觉朱颜易衰歇。君看乔岳千尺松，挺立苍然傲霜雪。风来彷佛苍龙吟，六月清寒换炎热。槿花虽荣不足论，朝开暮落香已绝。只今尚忆江湖游，扣舷一歌宽我忧。腰间老剑欲飞动，紫气郁郁横清秋。虚名役人浪自苦，黄尘两鬓风飕飕。千古乾坤等逆旅，百年生死同浮沤。君不见鸱夷子，功成去养鱼千头。  

○简子文林训导  

东风落尽辛夷花，遥忆美人天一涯。美人久别音信杳，想见只今霜鬓华。山房幽深市嚣远，白日枕书眠碧霞。崖高瀑布洒晴雪，净筅石鼎烹春茶。平生青紫不挂眼，荣名绊人安足夸。当年我来访遗迹，拄杖看云着双屐。玉箫吹断凤不来，但见千峰倚天碧。台前日夜溪水流，金星光动溪中石。 【邑志：西溪有金星石，石点点如金星。】 脱身拟欲恣幽栖，坐占琼台炼金液。衰年悞堕尘网中，齿豁头童竟何益。  

○和包原彬韵  

旅食京华日，莺啼上苑春。鲁连惟仗义，范叔不辞贫。绝域来龙马，清时出凤麟。襟怀开霁月，谈笑接清尘。沧海三珠树，青霄五色云。酒倾香味别，诗写性情真。吴地追游好，龙山入梦频。烟花如媚客，风雨似留人。男子生何幸，朋交素有因。遥知理归棹，随处觅通律。  

○倚韵自况呈金敬德  

顾我衰颜肯再妍，白驹过隙叹流年。山中剩有诛茅地，洲上宁无种橘田。天姥遥连双阙下，蓬莱祇在五云边。老夫不识神仙术，且解荷衣枕石眠。  

***◆雁山老人吴志淳（主一集）***  

志淳，字主一，以字行，无为州人。以父荫历官靖安、都昌二县簿，濠泗兵起，徙家豫章，徙居鄞之东湖。奏除待制翰林，为权幸所阻，入明遂不仕。主一工古隶，学孙叔敖碑，诗宗唐人。如：「晚凉浴罢闲无事，水阁东头看月生。」瞿存斋极叹赏，以为主一得意之句也。  

白杨行  
儿牧牛  
春日遣怀  
夏日园中清暑二首  
春游三首  
郑元明高启文携友人所画谷口图访予湖山未几启文先入城府元明独留僧舍一月讲明古今诗文墨制及秦汉以来书法岁晚将归永嘉赋饯  
闲居东湖述怀  
题小山水景二首  
宿龙庵怀友  
日湖  

○白杨行 【并序。】  

真定刘生客死闽中，同行者为归其骨。其妻胡氏自图夫容以祀，因哭而绝。邻人怜之，遂合葬锺陵东门。故又号「锺陵行」。  
锺陵东门白杨树，行人指点是双墓。墓中夫妇俱少年，一双白璧薶黄泉。黄泉相逢语呜咽，一一从前向郎说。前年郎去客三山，今年郎归白骨还。当时自画蛾眉样，今日却写郎容颜。容颜转似心转切，叫郎不应心断绝。生时不得逐郎行，死时却与郎同穴。丹青遗像留人间，年年泪竹寒生斑。当年曾过延平渡，还见双龙化剑湾。堂前既无父与母，堂下又无儿与女。使妾有子堂有姑，丹心一寸那能枯。六朝盛事付流水，忠义几人能到底。秋风月冷凤凰来，与郎同上吹箫台。  

○儿牧牛  

儿牧牛，丰林清润纵尔游。长鞭短策莫轻举，从渠饮啮饱即休。老幼年年仰衣食，耕种田园藉牛力。早夜单衣自饭之，祇恐春来或牛瘠。日日丁宁语牧儿，老翁饷尔当及时。笼禽吹笛任相学，慎勿将牛尝苦之。牛不耕田廪无粟，淮上三年食人肉。  

○春日遣怀  

贫病相兼气未舒，田园虽少乐耕鉏。为儒已入他州籍，垂老频收故国书。夜雨湖山人去后，春风门巷燕来初。潘生喜遂闲居志，阮籍从教礼法疏。  

○夏日园中清暑二首  

青山地僻车马稀，十载倦游歌《式微》。傍溪卜筑面流水，拂石展簟消炎晖。老翁过从就蔬食，幼女补缀成絺衣。西亭去家苦不远，日暮共逐渔樵归。  
东湖万顷波渺茫，人家多在云水乡。《竹枝》调短阿家女，桃叶歌长何处郎。疏林归鸟度花影，近水流萤浮竹光。东山坐待月已出，不觉凉露沾衣裳。  

○春游三首  

湖上轻风吹柳丝，湖边细雨湿花枝。百年总有三万日，一日都来十二时。杜老每寻崔氏宅，山翁偏爱习家池。乘闲取醉真吾事，度水看花也自奇。  
山中兰麝香满林，故人清游能远寻。燕来已觉社日近，寒退始知春意深。山光入眼凝远翠，华影到湖生夕阴。慈云咫尺不一去，薄暮还家空复吟。  
上日开筵曲水滨，年年相忆在兹辰。千家榆火催寒食，万点杨花照暮春。紫燕却归寻旧主，黄鹂到处唤游人。东来巢父如相问，为觅风流贺季真。  

○郑元明高启文携友人所画谷口图访予湖山未几启文先入城府元明独留僧舍一月讲明古今诗文墨制及秦汉以来书法岁晚将归永嘉赋饯  

竟日过从喜有余，萧萧行李借僧居。江云影落山窗静，野水光涵夜月虚。石臼松烟和露捣，寒林柿叶带霜书。天涯回首多离思，空有新诗独起予。  

○闲居东湖述怀  

野叟耕鉏喜近郊，柴门风雨夜萧骚。卧龙岂欲烦三顾，老鹤长鸣向九皋。北阙湛恩新赐爵，近臣传敕旧同袍。自怜经济全无术，祇有山林兴最高。  

○题小山水景二首  

十年小隐在青山，喜有东湖屋数间。门外白云常在眼，此身浑似钓舟闲。  
小舟何处问通津，二月东湖柳色新。老向天涯频见画，一枝曾折送行人。  

○宿龙庵怀友  

高情久矣念离群，独向山中礼白云。龙送雨来留客住，鹿衔花去与僧分。疏星出竹昏时见，流水鸣渠静夜闻。却忆故人江海去，题诗谁是鲍参军。  

○日湖  

玉几东来浮野色，锦溪西下接湖光。道人燕坐心如水，六月荷花镜里香。  

***◆甘布衣复（山窗余稿）***  

复字克敬，余干人。至正之乱，张仲举侨居云锦山中，克敬与甘彦初、张可立往从之游。仲举少许可，于三君独加重焉。洪武初，三君皆以前元遗才为士林推重。当时评彦初诗如美女簪花，可立诗如贞女守节。克敬篇什散漫，仅存手墨于同里赵石蒲。成化中，其孙琥始刻行世。邑人刘宪序之，谓其诗俊逸清奇。宜为士林推重也。  

道中  
宿山家  
晚至陈氏馆  
晓起  
晚出池上  
送别  
山堂诗为周伯清赋  
送赵文昭之沔阳知事  
登东皋  
晓出西园由谷中归  

○道中  

野风飘征衣，野日转空壁。众鸟号荒墟，杂花翳丛棘。路暗不逢人，烟火望林隙。  

○宿山家  

木落秋满山，窗虚夜凉集。风吹海月生，露洗苔衣湿。野客爱清泠，长瓢暝中汲。  

○晚至陈氏馆  

虚烟散华池，高蝉暮声咽。落景对闲眠，新秋入华发。素怀惬幽赏，微飔洒林末。为爱竹间凉，相过步庭月。  

○晓起  

晨晖澹芳牖，颢气盈幽襟。岩谷有秋意，西风吹满林。独栉高馆罢，畅游南涧浔。漱齿掬寒濑，矫首望孤岑。悠然释百虑，似得静者心。磴转入茂树，众山坐来深。  

○晚出池上  

遥岭散夕雨，掩书游方塘。栖鸟喧幽林，檐蛛引丝长。木杪微风度，飒然生早凉。沿流弄潺湲，倚竹听琳琅。丘园信为乐，圭组永相忘。落景送遐瞩，畅怀寓清觞。但得写心素，焉知两鬓苍。  

○送别  

凉飙应秋气，草木敛华英。客游总念归，子有千里行。怱怱俦侣催，悄悄离思盈。丈夫怀志气，孰不恋荣名。华荐起当路，使者促前征。追饯东门道，把酒哀弦鸣。萧条野驿暮，泛艳江波清。密谋植帷幄，慰彼苍生情。古来盛名士，多是起钓耕。  

○山堂诗为周伯清赋  

清旭崇林坳，疏篱翠涧上。细路经谷虚，幽轩面林敞。树凉集鸣禽，地远谢尘鞅。下手拂玉琴，微风递遥响。泠然适素怀，聊以寄心赏。  

○送赵文昭之沔阳知事  

王孙应时辟，长才屈卑宦。风烟塞川路，舟楫望江汉。亲友不能别，离居忍分散。振迹林野隅，行李书策半。山川战伐踪，胜概溢文翰。幕府慎筹划，机务贵奇断。况彼古沔城，民生经丧乱。不有君子人，何以解愁叹。云薄九疑峰，水白湘灵岸。念君远行役，默默动离怨。  

○登东皋  

日夕登东皋，东皋树参差。回首望故园，天阔云空垂。闾里孰不念，旅游孰不悲。大川风波盛，远道豺虎饥。上兴杞国忧，下肆楚狂痴。苦遭事物役，不觉岁月驰。年少诵经史，素心在济时。漂荡无定迹，神隳意若疲。从以业耕作，□□歌古词。  

○晓出西园由谷中归  

披褐涉西园，烦襟散清晓。微风动高树，零露下芳沼。始行幽谷中，忽出青林杪。流水漂余花，修筠度啼鸟。身缘翠石回，思逐白云杳。负杖孤赏怀，春阑绿阴悄。  

***◆闻过先生吴海（闻过斋集）***  

海字朝宗，闽县人。博学负气节，为宣城贡尚书师泰、晋安林学士泉生所推重。性不悦流俗，慕邹鲁之风，徙居不克，因自号鲁客。世遭丧乱，家益贫甚，扁其斋曰「闻过」，学者称曰闻过先生。洪武初，部使者欲荐于朝，力辞不出。素与永福王翰友善，翰死节后，为经纪其家，抚孤偁教之。所著有命本录，其为文严整雅奥而归诸理。殁后，偁为编次曰《闻过斋集》，邑人邵铜重为刊行于世。  

送傅德谦还临川  
游郎官峰  
游七岩寺同行诸君子  
夏日燕东皋亭  

○送傅德谦还临川  

傅君隘流俗，举步追古人。古人去已远，斯道为荆榛。出门抱高志，区区向谁陈？十年江海上，漂泊但一身。念我德不孤，邂逅遂见亲。相知宁苦晚，不觉逾三春。精微共探讨，议论发清新。谊合然诺重，途穷忧思频。如何语离别，使我意酸辛。酸辛不在别，欲留我何贫。闽水东赴海，楚山西入秦。春波正浩荡，谁能知其津？  

○游郎官峰  

连山如波涛，高峰荡云日。萃然孤杓耸，其势孰可匹。危攀将欲飞，俯瞰觉自失。罗田几聚落，端坐见纤悉。南延川源深，北望海水出。处高视益远，缩地岂有术。天寒霜露交，收获事已毕。仍年蝗旱余，民物尽萧瑟。遘兹得非幸，惆怅宁具述。  

○游七岩寺同行诸君子  

罗田众山中，七岩独高秀。经营将半载，宿愿始得副。缘云攀鸟道，十步九■〈乔亢〉■〈虚亢〉。刚飙从北来，岩谷尽号噭。促步赴层巅，依石避野烧。郁然烟焰交，歘若雷电遶。其势吁可畏，僮仆尽惊走。须臾得少息，方觉性命有。列坐咸自庆，啖胾酌大斗。阴阳却变化，霏雨垂白昼。痴云迷海屿，昏雾失林薮。归途畏虎迹，惨惨暝色厚。幽怀莫能写，造次宜自咎。述此成短章，聊用纪邂逅。  

○夏日燕东皋亭  

展席俯清池，倚槛盼层巘。苗绿满平畴，草秀被长坂。风度荷气清，日移树阴转。长笑天为高，泛观心自远。良时会岂易，莫待岁华晚。  

***◆杨博士翮（佩玉斋类稿）***  

翮字文举，上元人。父刚中，字志行，大德间，仕至翰林待制卒，有《霜月稿》。翮初为江浙行省掾，至正六年，官休宁主簿，历江浙儒学提举，迁太常博士卒。按文举所著有《佩玉斋类稿》，刻于至正间。陈众仲、虞伯生、杨廉夫皆为之序。而刘仔肩别采其诗入《皇明雅颂正音》。又杨基《眉庵集》悼杨文举博士诗有云：「白发苍髯老奉常，乱离终喜得还乡。」知其卒于洪武初也。  

送唐伯庸二首  
送孔进道宰星子  
送索都事赴浙东佥宪  
上巳日燕饮  
金溪县孝女庙乐歌三章  
春游次韵  
题徐熙桃花鹦鹉图  
寄于清叔二首  
酬孔秀才  
游广教寺次李生韵  
题李德瞻壁间相看不厌图  

○送唐伯庸二首  

江南一何秀，寄语北人道。翡翠戏兰苕，奈此颜色好。  
诸父纡组绶，翁媪被封爵。盛年得逢此，光耀殊不恶。  

○送孔进道宰星子  

素王有贤孙，达尊在德齿。爵膺天子命，绾绶宰百里。南康控湖江，属县望星子。江右号嚣哗，斯地独醇美。帝眷礼义俗，择令烦为理。惟君当厥任，君志亦愿喜。扬帆遡洪涛，巨舰千图史。牛刀新发硎，割鸡聊用此。抚字定多暇，弦歌自今始。廉车察殿最，衡鉴在止水。会采襦袴谣，移书上风纪。  

○送索都事赴浙东佥宪  

挟策事明主，出入承明庐。一为淮南宾，籍籍播清誉。制诏擢御史，行台在东吴。间岁升幕府，遄闻复超除。宾客出相送，饯饮西城陬。持节往何之，直指婺女墟。东瓯杭于越，会稽薄海嵎。行部列郡中，山川郁盘纡。长吏走上谒，县令为前驱。驷马何奕奕，高盖拥路衢。观者咸叹息，云是今大儒。谁言钟鼎贵，曾不由诗书。区区刀笔吏，安□遏亨涂。  

○上巳日燕饮  

闲居睠芳春，况乃修禊时。群贤毕倾盖，招宴酬素期。华馆挹奇观，嘉席延多仪。兰芬扬光风，藻色涵晴漪。末座聆高谈，雅抱摅遐思。虽微丝与竹，清兴良足怡。画舸翳中沚，繁声流四涯。俗情岂无乐，斯意非所知。千载一胜赏，继此当复谁。达者解其会，浩饮宁须辞。  

○金溪县孝女庙乐歌三章 【并序。】  

有元至正元年，抚州路金溪县新作二孝女庙成。按二孝女姓葛氏，在唐宝历间，以官责其父佑亏炼白金事，不胜暴酷，皆发恚投冶中焚死。父因获免，并其邑除坑冶之害，以迄于今，是宜血食其土矣。国子博士吴君师道既文之石，而祀神之诗阙焉。上元杨翮撰为乐歌三章，俾金溪之民岁时歌之以祠孝女，其辞曰。  
灵之来兮两旗张，导旌幢兮锵琳琅。缤晻暧兮相颉颃，并辎軿兮归故乡。归故乡兮民所望，昭肸蠁兮曶洋洋。庭燎辉兮夜未央，椒兰发兮郁芬芳。民报祀兮弗敢忘，心屏营兮咸肃将，灵格思兮民乐康。  
灵之留兮澹容与，云凝凝兮翳堂宇。琼筵陈兮合箫鼓，列尊罍兮酌清酤。牲肥腯兮承雕俎，女巫进兮傞屡舞。诵神德兮歌颂举，孰捐躯兮悟时主。齐英英兮惟孝女，继兹今兮飨终古，灵醉饱兮民乐胥。  
灵之去兮将安之，俨欲旋兮猋上驰。互招摇兮烂祈祈，遵云路兮眷威迟。金有赋兮地不遗，竭赀产兮民力罢。我邑井兮咸熙熙，赖神惠兮独弗罹。千万兮神是稽，荐苹藻兮答神厘，灵遄逝兮民聿思。  

○春游次韵 【以下见《皇明雅颂正音》。】  

白日谅难羇，流光遽侵寻。春风万余里，触景愁我心。出门将何之？高步凌岖嵚。累累丘冢间，古木殊阴森。音贤日已远，朱瑟尚遗音。千秋百岁后，有酒不可斟。伤哉雍门语，感之泪沾襟。荣名安足羡，行乐须在今。夙兴听鸿雁，嗷嗷尚哀吟。  

○题徐熙桃花鹦鹉图  

海上红云日日新，碧鸾无梦识芳尘。金笼不锁闲鹦鹉，占得东风一段春。  

○寄于清叔二首  

暖沁香篝宿火温，绛纱红烛照黄昏。自怜不废千金夜，帐底吹笙倒玉尊。  
梅花乱落雪纷纷，两袖东风酒半醺。春月满堂歌舞散，高情浑欲梦梨云。  

○酬孔秀才  

达人乐高蹈，寒士耽远游。远游欲何之，御冬无重裘。栖栖道路间，四顾谁与谋。温言忽相慰，庆惬复焉求。三复《缁衣》诗，调高安能酬。薄言写心曲，终觉怀惭羞。  

○游广教寺次李生韵  

胜日款禅宫，苍苔印屐踪。云间闻梵语，烟外听斋钟。树列千年桧，林深百尺松。明珠光错落，幽壑舞骊龙。  

○题李德瞻壁间相看不厌图  

窗前图画胜玄关，怪石长松九夏寒。寄语山灵休厌客，清风明月好相看。  

***◆清辉主人沈右（清辉楼稿）***  

右字仲说，号御斋，吴中世家。能略去豪习，刻志诗书，与缙绅先生游，恂恂若诸生。年四十无子，买一妾颇艾，因问知为故人范复初女，即召其母择壻厚嫁之。晚岁仍举一子。所居东林有楼曰「清辉」，王子充、陈敬初为记。文学行谊，一时重之。  

春晖楼者吴下顾君仲瑛就养读书之所也仲瑛日与昆弟子侄奉卮酒为亲寿临海陈敬初氏实记之余不自揆辄赋古诗二首或者歌以介寿仲瑛之志也其词曰  
次韵叔方先生兼简伯行敬初二首  
次留笠泽别业诗  
顾仲贽移居诗次叔方先生韵  
叔方先生过咏归亭二首  
来鹤诗赠周玄初  
中酒杂诗四句五首  
和西湖竹枝词  
题高尚书秋山暮霭图  
与慎独先生  

○春晖楼者吴下 【一作郡。】 顾君仲瑛就养读书之所也仲瑛日与昆弟子侄奉卮酒为亲寿临海陈敬初氏实记之余不自揆辄赋古诗二首或者歌以介寿仲瑛之志也其词曰  

玉山之阳，延咢萦纡。有屋层出，君子之居。入奉父母，出与弟俱。有琴有书，以钓以渔。■〈氵虢〉■〈氵虢〉流水，深不 【一作则。】 可■〈奭斗〉。英英白云，迩而 【一作则。】 不迂。维春有晖，维德不孤。及尔孙子，永言乐胥。先哲有训，有典有经。淑尔君子，仰止景行。我来自东，春日载明。曰未觏止，中心怦怦。亦既觏止，我心则平。仰尔父母，及尔弟兄。既和且煦，令仪令名。升堂拜母，式表友情。维木有椿，有蔚其荣。维草有萱，有茁其青。韡韡常棣，有叶其生。有猗者兰，有烨者荆。有懿者德，有休者征。乐只君子，百福来并。  

○次韵叔方先生兼简伯行敬初二首  

忆昔陪二子，吟啸野亭中。风急江花白，霜晴木叶红。去留身若寄，陶写兴无穷。更喜陈夫子，幽寻讶许同。  
掩卷坐忘寐，书灯耿独明。年华劳发改，夜气与神清。感梦疑蕉鹿，挑愁赖曲生。何时重相觅？握手话真情。  

○次留笠泽别业诗  

步屧春风里，翛然忘世情。闲门无客到，载酒泛江行。雨过山如染，潮回水自生。鸥沙割千顷，梦不到承明。  

○顾仲贽移居诗次叔方先生韵  

城南陋巷居新僦，绿竹移来几个斜。丛桂山中招旧隐，读书堆里认君家。蜀人谩诧文园赋，吴市争看卫玠车。断简味腴如啖蔗，虎头痴绝至今夸。  

○叔方先生过咏归亭二首  

短棹相过莫便回，咏归亭上且低徊。升堂拜母称觞后，隔竹呼童瀹茗来。八尺驼尼分紫锦，一双蜡屐破苍苔。空江草木虽摇落，犹有寒花带雨开。  
积雨空林喜报晴，杖藜随意傍江行。天寒木落青山出，日转沙虚白鸟鸣。漫拟东林时酿黍，自怜南亩晚归耕。颍川高士能相过，闲把瑶琴膝上横。  

○来鹤诗赠周玄初  

缄诚上达魏元君，俄顷神霄下鹤群。顶炼大还丹鼎火，翅沾南岳岭头云。仙人骐骥秋风远，王子笙箫午夜闻。惆怅世间留不住，却骖鸾鹤出霞雰。  

○中酒杂诗四句五首  

中酒如卧病，天寒露为霜。东轩候朝旭，暴背屡移床。  
江头风浪急，舟小力难胜。一桨归来晚，长林月已恒。  
太丘海岱士，肆情丘壑间。《考盘》诗赋罢，采菊对南山。  
岁闰寒酒薄，风回水自生。杖藜随小步，极目大江横。  
朋酒享公堂，农家尽涤场。县官薄税敛，田野足耕桑。  

○和西湖竹枝词  

劝郎莫向花下迷，劝郎莫待醉如泥。临行更有分明语，枝上流莺休乱啼。  

○题高尚书秋山暮霭图  

高侯笔法妙天下，貌得江南雨后山。都是乾坤清淑气，兴来移入画图间。  

○与慎独先生  

东林薄酒试新尝，中有松花腻粉香。遣送颍川陈有道，书斋渴饮胜茶汤。 【廿八字偕一壶薄酒奉寄上，惜不多耳。杨诚斋文稿不曾收得，所谓芍药屋，疑只是用幄帟覆护者。古人称牡丹为木芍药，白居易有诗云：「上张幕屋芘」，岂亦本诸此，未审是否？更乞考正之，右再拜。】
