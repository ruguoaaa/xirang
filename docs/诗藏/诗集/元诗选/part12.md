---
title: 第12部分
index: true
icon: editor
order: 12
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选二集•戊集  

傅广文若金（清江集）  
宋祭酒本（至治集）  
宋学士褧（燕石集）  
王中丞士熙（江亭集）  
王佥事士点  
雅同知琥（正卿集）  
李学士泂（溉之集）  
李秘书孝光（五峰集）  
成处士廷珪（居竹轩集）  
梅花道人吴镇（梅花庵稿）  
大痴道人黄公望（大痴道人集）  

***◆傅广文若金（清江集）***  

若金，字与砺，新喻人。家贫力学，为同郡范梈所知，得其诗法。以布衣至京师，数日之间，词章传诵，名胜之士莫不倒屣而迎，以为上客。蜀郡虞集、广阳宋褧以异材荐之，佐使安南，归除广州文学教授。至正三年卒，年四十。若金初字汝砺，揭文安公以同姓氏者众，与汝声相近，易之曰「与砺」。且云：余每读与砺诗，风格不殊，神情俱诣，如复见范德机也。德机七言歌行胜，与砺五言古律胜，余亦在伯仲之间。虞文靖公序其诗曰：国初中州袭赵礼部、元裕之之遗风，宗尚眉山之体。至涿州卢公稍变其法，始以诗名东南，宋季衰陋之气亦已销尽。大德中，文章辈出，赫然鸣其治平者，则浦城杨仲弘、江右范德机其人也。其后马伯庸中丞用意深刻，思致高远，亦自成一家。而进士萨天锡者，最长于情，流丽清婉，作者皆爱之。今诸公先后沦逝，而德机里人傅君与砺出，以诗鸣，台省馆阁称之无异辞，非其风韵足以及于余所道诸君也哉！与砺诗有《初稿》、《南征稿》、《使还新稿》、《牛铎音》。殁后，其弟若川次舟重为编次锓梓，总名曰《清江集》云。  

楚渔父渡伍胥辞剑图歌  
归来三曲送李建中  
杂诗三首  
从军行  
少年行  
经采石  
飞雪篇  
寒竹篇  
勤耕亭  
送陈众仲助教赴江淛儒学提举  
使至真定赴都计事遇大雹伤谷时逆臣唐其势诛  
中山北道傍丘阜  
九日夷山驿  
歌风台  
用谢玄晖入朝曲分韵送马中丞赴南台得收字就用其体  
秋日怀揭翰林二首  
和赵德隆秋夕雨  
雪中送宋上舍仲敏归滑州省亲  
四月十四日发京  
剑门图  
琵琶怨  
团扇辞  
题苏氏耕乐堂  
题宜春锺清卿清露轩  
九鹭图  
群雁图  
题云崖图  
题山水小景杂画四首  
题墨梅二首  
奉题仇工部壁间古松图歌  
猛虎行  
赋得秋夜长送方叔高二首  
浑沌石行  
奉题达兼善御史壁闲刘伯希所画古木图  
送邓朝阳归赴分宁州杉市巡检  
白苎词  
送奎章阁广成局副杨元成奉旨之徽州熟纸因道便过家钱唐二首  
忆昔行送雅琥正卿参书南归参书居闲京师行中书调广西选为静江同知比上其名中书正奏授高邮时广西寇盗而参书母老即移家归武昌待次遂作此奉送兼问讯江汉故人  
立春日对雪  
古杉行题陈兵曹所藏李遵道画灵隐道中二杉图  
邯郸行  
伤哉行  
八十里山行  
南屯老翁行  
东溪行为除州万户杨俊卿作  
秋夜曲  
天师张大玄祈雪歌  
铜雀砚歌  
禾簇簇题邹福所藏勤耕图  
远将归  
覆舟叹  
书阳罗堡  
双剑图歌  
金人击鞠图  
题笃御史海鹘图  
孙伯大山水图  
题章存诚十三马图  
大雾过安庆  
七夕  
中秋有感四首  
即事  
诘陈宗道酒不至淹留高刘诸公坐  
赋得天际舟送兵部张孟功治河  
幽居即事  
次孙伯刚鹤雏诗韵  
寄题余泰享隐居  
卢沟桥  
拒马河  
萨天锡画屏  
延津渡河  
金竹道中书题桃花驿  
港口晓行  
临湘  
柳先生祠  
桂林  
宾州  
腊日入安南  
冯高  
答别龙州萧从事韶  
还闻柳州破道阻将泝江  
别静江文学诸公  
浯溪  
衡湘驿  
长沙见严亲  
金陵晚眺  
六月二十八日至京  
京师守岁  
发通州  
水村  
河西务  
长芦  
秦邮  
初归  
常宁刘百户园林  
和赠陈与之  
桃源图  
送云间师游淛  
道士矶阻风过吕相墓  
韩淮阴庙  
......  

○楚渔父渡伍胥辞剑图歌  

江有阻兮路有岐，时将迫兮来何迟。子弗渡兮我心悲，既渡子兮我何以剑为，吁嗟行兮子毋我疑。  

○归来三曲送李建中  

月皎皎兮河汉长，黄鹄在天兮招我以翱翔。天气凉兮夜未央，援鸣琴兮托宫商。商声作兮风摵摵，归来兮天路杳渺不可以终极。  
月皎皎兮夜既寒，白露下兮衣裳单。南风一去兮何时还？援鸣琴兮曲再弹。曲再弹兮天地为秋，归来兮清都之上不可以久留。  
月皎皎兮寒风作，猿啾啾兮怨鸣鹤。常恐秋遂为冬兮群物以萧索，援鸣琴兮忽不乐。忽不乐兮思吾土，归来兮山中之人不可以无父。  

○杂诗三首  

植兰弥九畹，种菊被三径。幽芳固殊姿，馨德 【一作香。】 良可并。搴兰以为美，餐菊以资命。睠言理芜秽，恒使枝叶净。芜秽苦易侵，枝叶苦不盛。岂无桃与李，贵此谐野性。  
穷巷有畸人，夙夜勤古道。敝衣适至骭，疏食恒不饱。歌声若金石，颜色终岁好。岂无当世念，所趋恶佻巧。美玉不足珍，怀义以为宝。  
异人言种石，可以致双璧。千金受玄秘，辛苦乃有获。温其比君子，韫椟良爱惜。青蝇易为污，恒恐伤厥德。连城不愿售，思以置君侧。终岁无与言，持之将安适？  

○从军行  

征夫远从军，徒旅无时还。炎晖薄五岭，修蛇横道间。朝食未遑饱，夕寝焉能安。驾舟涉广川，驱马登崇山。生别已不惜，矧畏道路艰。岂不怀室家，王事有急难。生当同富贵，没当同忧患。  

○少年行  

长衢若平川，轻车驰流波。上有都人子，明肌艳朝霞。芳尘扬远风，白日耀舞罗。少年轻薄儿，调笑相经过。狎坐酌美酒，日暮酣且歌。千金罄一笑，豪右焉能加。时俗夸朱颜，美女悦春华。春华岂不好，迟暮当如何？  

○经采石  

未明发芜湖，终饭次采石。大江天同泻，巨浪山与敌。松寒苍虬姿，崖古老铁色。其旁有仙冢，云是李太白。生为长庚精，没与 【一作为。】 大块息。 【一作迹。】 因思开元中，出入蒙帝泽。御羹白瑶杯，宫砚青玉滴。恩荣日深重，意气何赫奕。酣歌泰华小，豪饮渤海 【一作澥。】 窄。颇闻宫中怒，遂有天上谪。殷乱微子行，楚昏屈平斥。嗟我唐家帝，同姓逝安适。何年为兹游，千载但故迹。骑鲸信缥缈，捉月讵昏惑。得非厌尘羁，无乃达寄客。翻然委之去，富贵何足惜。杜陵平生友，梦寐频见忆。白骨焉所求，青山亦岑寂。相去嗟已远，令人心悲塞。举酒欲酹 【一作釂。】 之，帆去招不得。  

○飞雪篇  

北风厉中宵，明晨散飞雪。连翩素彩动，泱漭玄阴结。群林互腾耀，众景纷变灭。既增寒竹姿，复宜青松节。因高始成势，遇坎俄就缺。东西衢路间，来往昧深辙。众秽交凌践，幽光自娱悦。皎皎恒易污，无为恃清洁。  

○寒竹篇  

寒竹依涧阿，石生何磊磊。滋息因厚地，生成藉玄宰。春阳散华景，枝叶被光彩。及兹芳岁阑，使我忧心痗。遽悲凛节变，但恐惊尘浼。寒燠既异宜，迟暮复焉悔。淇园荫未息，嶰谷音犹在。君子夙相好，深怀邈云海。竹性谅靡迁，人心惧中改。愿言卒封植，勿使伤樵采。  

○勤耕亭  

日月靡闲暇，四序 【一作时。】 更运之。斯人务作业，矧敢怠遑时。负耒适西畴，恒患耕作迟。仲春时雨至，群物具含姿。牛食青涧阿，鸟鸣芳树枝。兴言播嘉谷，夙夜将耘耔。岂不怀逸居，亦念寒与饥。但使秋税毕，聊乐及我私。羲农虽已远，沮溺不吾欺。努力顺天命，素餐非所知。 【右诗为邹福作也，福，丰城田家子，事艺文揭先生，余力能读书为声诗。又喜《国语》，习通其学，然朴慎不忘乎勤，先生甚喜之。常手书福自为诗七首，叙其所从出。京师为文词者，福多得其题述，是何福之能使人爱若是也，学者果皆系所出乎！于是益知艺文为有德矣。】  

○送陈众仲助教赴江淛儒学提举  

秋风吹浮云，鸣雁复南翔。山川何憀栗，草木日夜黄。客行岁云除， 【直虑切。】 僶俛怀旧乡。君行即吴会，执别此河梁。淮泗多奔流，云海浩茫茫。灵飙翼飞舻，驰景曜征裳。去途日以远，来会日已长。援之不可得，踯躅情内伤。  

○使至真定赴都计事遇大雹伤谷时逆臣唐其势诛  

午发滹阳城，暮投郭村店。人烟树相错，分野昴所占。连屋临古涂，幽花垂深堑。行旅各已息，下马卸征韂。形容风日槁，衣服尘土染。倚床秋萧萧，汲井月滟滟。舍翁得客喜，亭长见官厌。田家始收获，勤苦供税敛。夜来大雨雹，妇子忧食歉。还闻公侯家，终岁酒肉餍。天子今圣明，诛锄尽奢僣。覆车监前辙，焚室戒微焰。祸淫良已速，福善终必验。区区予何人，行役奚足念。  

○中山北道傍丘阜  

自出城北门，平野亘长云。道傍多高阜，累累若丘坟。丰草为不生，白日何氤氲。焉知非陵墓，下有长逝人。棺椁化为土，衣冠腐为尘。既往不可见，来者不可闻。百岁何足恃，为生良自勤。  

○九日夷山驿  

驰驱涉长道，时节良易更。去日能几何？商飙飒以盈。玄蝉号且息，群雁翩南征。兹辰揆重九，在俗岂殊情。抗袂出虚馆，登高望旧京。圆穹无留翳，素颢有余清。延瞩周四遐，但见古时城。颓宫委蔓草，乔岳袭前名。茫茫阴阳间，感此百虑并。我性不解饮，虚觞聊自倾。  

○歌风台  

黔首厌秦暴，龙德奋炎刘。英雄乘天诛，拔剑起相仇。天风隳陵谷，飞云扬九州岛。天下事既定，怀土未遑休。置酒宴高台，中厨进庶羞。悲歌落林木。父老皆涕流。功臣日葅醢，壮士从何求。至今丰沛间，长顾使人愁。故乡帝所爱，零落遗旧丘。大运各有终，圣贤谁能留。焉知万岁后，魂魄复来游。  

○用谢玄晖入朝曲分韵送马中丞赴南台得收字就用其体  

金陵郁迢递，行旆暧悠悠。兰台清露集，松庭积霭收。白鹭回修渚，朱凤矫崇丘。离离曳青绶，晔晔振彤驺。远甸芳风散，神都旭景浮。临轩结冲想，还车宁久留。  

○秋日怀揭翰林二首  

凉风吹庭树，天地何萧索。玄蝉寂不鸣，群鸟飞相失。寒气日以至，谁能无家室？驱车望江介，道路焉可述。河济无安流，原野皆荡潏。稷黍宁复遗，草木但蒙密。虎豹无时号，蛇龙多夜出。对此不能言，怀人易成疾。  
远行去乡邑，单栖无匹俦。黄鹄鸣中天，夙昔乖所求。东西无恒舍，南北异遨游。同居更离处，谁能心不妯。日月逝无厌，弦望疾若流。咫尺踰千里，翘思若三秋。白露凄以降，寒风忽我遒。兰芳委嵒谷，蔓草靡道周。君子多思念，感物谅怀愁。河海岂无梁，风波安可由。且复加餐饭，无为增隐忧。  

○和赵德隆秋夕雨  

落景翳重城，凝阴起初夕。萧条飞雨至，散漫轻飙激。洒幌静弥多，喧檐暴复息。清商乱急管，遥怨生离席。游子恒念乡，气凄感时易。既兴北风叹，亦抱南山戚。晨鸡不废度，征雁无宁翼。向道乖夙期，寸阴违所惜。咏歌良可兴，幽怀坐填积。  

○雪中送宋上舍仲敏归滑州省亲  

北风何烈烈，雨雪亦雱雱。游子去成均，将归 【一作往。】 古灵昌。诗书岂不乐，岁晏怀我乡。我乡伊可怀，父母在中堂。休告亦有时，定省焉可忘。浮云踰大伾，白日照宣防。子行日已至，送者各尽觞。当歌念远游，令我愧中肠。  

○四月十四日发京  

六龙西北驰，群鸟东南翔。感我客游士， 【一作志。】 心神随飞扬。迢迢踰大河，怳怳 【一作若。】 越崇冈。已惊时序易，复念道路长。驱车出东门，浩歌慨以慷。燕蓟岂不乐，吴楚为我乡。父母久违离，兄弟不在旁。当兹遂归去， 【一作志。】 聊可慰中肠。  

○剑门图  

剑门天下险，亦复天下壮。峥嵘扼西南，气欲轧万象。石壁摩往来，风湍束奔放。深蟠虚无底，峭出日月上。二仪含崎嵚，万古设眺望。一夫或当关，强敌不敢傍。胡为昔人国，恃此亦倾丧。圣朝今无外，皇化极浩荡。势狭秦汉争，治同唐虞让。乃知不在险，六合德可王。前年南中行，其地少平旷。悬车度重隘，束马下迭嶂。翻疑蜀道坦，剑阁固殊状。及此观画图，间关愁西向。浮云从中来，日暮一惆怅。  

○琵琶怨  

美人挥哀弦，上客叹蛾眉。急响多悲思，孰知心所之。 【一作悲。】 感昔奉绸缪，不言生别离。誓将桃李颜，结君长相思。如何双栖翼，中路忽乖睽。不怨欢会难，但恐恩爱亏。含情冀回顾，中曲多苦辞。君子苟不听，贱妾欲奚为。  

○团扇辞  

团扇昔在时，素手不相离。凉温得君意，动息亦有仪。炎暑良未徂，恩爱讵中衰。何言遽相失，一旦弃如遗。旧物谅非贵，故心不可移。愿因新人得，持以置君怀。  

○题苏氏耕乐堂  

少年思薄宦，既老思田里。耦耕非吾事，素食良所耻。时雨行东皋，平畴被流水。兴言命童稚，东作从兹始。饭牛桑苎阴，秉耒郊原里。旧麦既青青，新苗复靡靡。升堂举杯酌，闲暇阅经史。有秋庶可待，敦本聊自喜。古人不复存，斯士亦云已。食力吾所安，夜行贵知止。  

○题宜春锺清卿清露轩 【清卿能琴。】  

秋气集太虚，夕光漙高树。时闻阴液坠，暗识商飙度。旎旎星动林，英英月霏雾。凉扃息尘想，幽琴寄玄悟。寂历松上声，逍遥丘中趣。钧天澹斜景，银汉蔼 【一作暧。】 微素。古调今所稀，大音谁能喻。仙人饮沆瀣，寿命金石固。千岁不可期，空歌徒延慕。  

○九鹭图  

鲜鲜白鹭羽，振振清江澨。露草寒已衰，风芦近相蔽。飞鸣各自适，离居亦有次。虽惬江海情，终怀云霄志。君子思有则，画者工取譬。仪羽庶可希，修洁诚所贵。  

○群雁图  

微茫洞庭野，隐约潇湘岸。鸿雁将栖息，飞鸣求其伴。先集良未安，后至凄欲断。使我怀弟兄，因之中肠乱。留连江海远，惨淡秋晖晏。常恐随天风，高飞入云汉。  

○题云崖图  

高崖含青空，云气所出入。絪缊日千态，崭绝恒特立。雨合龙挂低，风回鸟飞急。寄言为山者，进篑庶可及。  

○题山水小景杂画四首  

空村断行迹，深雪连昏暮。惨淡既平冈，坡陀复盈路。时闻一树折，犹见群鸟去。中有映书人，柴扉对何处？  
江白云稍归，山青树如沐。轻舟渔石渚，独骑经林麓。野气昏已明，泉声断犹续。坐忆泛湘时，村西见茅屋。  
云归山欲暝，月出泉相映。石影生夜寒，松声起僧定。遥疑露下立，或发风中咏。幽境何阒寥，长廊罢钟磬。  
盘盘苍山根，泉石如素练。含风静复响，触石惊相溅。竹回秋气来，松凉夏阴转。山翁阅妙理，独立无人见。  

○题墨梅二首  

老树亚晴空，疏花带寒野。风流不自惜，澹泊从人写。岁晏孰能娱，空山少来者。  
孤花何婉娩，玉立含幽素。短短时出桥，疏疏或临路。生疑檐下月，半照墙西树。  

○奉题仇工部壁间古松图歌  

苍松在山自奇古，灌木翳之人不惊。忽然图向堂上壁，满坐叹息长风生。交柯崛走森昼晦，其下将疑鬼神会。雾雨寒霏虎豹毛，雷霆怒拆蛟鼍背。乃知巨笔老且神，力斡造化雄千钧。皇天不夭栋梁具，后土潜回霜雪春。尔松已为人爱惜，见尔为尔生颜色。山中岂无材木倚绝壁，未逢匠石嗟何益。 【虞公见之题云：绝妙绝妙，吾人吾人，新来第一手。由是名动京师。】  

○猛虎行  

长林瑟瑟多悲风，猛兽引子戏林中。白画横行动山谷，周遭十里无麋鹿。路暗樵夫畏独归，行人愁向山家宿。近山日日取牛羊，更囓居民横路傍。民要耕田给仓庾，官家得知射杀汝。  

○赋得秋夜长送方叔高二首 【叔高名积，九江人。】  

秋夜长，长如岁。长如岁，尚可夜。凉薄人，不能寐。群雁各南翔，一凫尚北飞。团团素明月，流光照我衣。当歌正激烈，慷慨送将归。丈夫成名微亦足，焉能终夜悲刺促。  
秋月皎皎夜何长，念君客游思故乡。当垆美人惜年芳，长夜起舞歌清商。歌清商，送急管。为君酌美酒，请君勿辞满。夜长迢迢漏未终，离思比之何时断。离思长，夜犹短。  

○浑沌石行 【九江方叔高得武侯八阵碛中小石于其处，白质而黄章，状若鸡子，字曰「小浑沌」。揭艺文为作《浑沌公传》云。】  

浑沌以来不可数，万八千岁生盘古。絪缊乃在卷石间，光怪潜通落星渚。来从鱼腹人尽讶，坐念武侯心独苦。八阵图成泣鬼神，三江石转凋寒暑。苍波喷浸圆且坚，鸡子结成生理全。久当化鸟非为怪，犬未成羊亦可仙。玉精隐月相照射，金液流霞纷绕缠。轻清已判中黄外，元气犹涵 【一作含。】 太素前。英雄事往唯存石，天衡地轴今谁 【一作徒。】 识。江上尝疑雾雨寒，坐中歘恐风雷黑。 【一作击。】 摩挲直如见溟涬，位置岂肯同沙砾。长路相将拂剑随，天阴勿使精灵得。  

○奉题达兼善御史壁闲刘伯希所画古木图  

远树含幽姿，近树亦古色。水傍尝见画不得，乃在君家中堂之素壁。青林寂寞行人窈，白涧微茫断烟隔。入门萧萧云气生，落日便恐归禽争。耳后飒爽寒风声，知君夜眠愁雨黑，留客昼坐宜秋清。刘侯学李成，画手称独步。时见作古松，盘屈百怪聚。 【一作「任形势」。】 中林一株直且良，安得刘侯写其趣。 【一作「安得挥毫纵奇气」。】  

○送邓朝阳归赴分宁州杉市巡检  

男儿生当游八区，焉能郁郁守座隅。往昔滞留湘中日，我兄翱翔天子都。先皇崇文坐垂拱，平明西阁千官拥。琼岛称觞日月闲，玉阶奏赋星辰动。后来执笔随天官，纂述大典垂不刊。书成入对紫微曙，宴罢归辞青琐寒。兄今得官三釜足，借乘逻骑 【一作「腰弓骑马」。】 南山麓。我有家君欲寄将，柴门回映清江曲。 【朝阳予同里，天历初至京师，尝因天寿节献《万岁山赋》。后以能书助修大典，当得内郡校官，借江西司警之职，近家故也。南山在宁州境修水之上，杉市宁属，故及之。】  

○白苎词  

白苎白，白如霜。美人玉手亲自浣，制作春衣宜短长。春衣成有时，远行归无期。愿君着衣重爱惜，风尘变白能为黑。  

○送奎章阁广成局副杨元成奉旨之徽州熟纸因道便过家钱唐二首  

新安江水清见底，水边作纸明于水。兔臼霜残晓月空， 【一作「夜月寒」。】 鲛宫练出秋风起。五云高阁染宸章，最忆吴笺照墨光。明朝驿使江南去，诏许千番贡玉堂。  
绿槐五月高云冷，行人辞阙瞻乡井。奎壁秋回帝座深，斗牛夜隔天河永。君今衔命出江关，却到徽州几日还。天上应须朝绛节，湖边何得爱青山。  

○忆昔行送雅琥正卿参书南归参书居闲京师行中书调广西选为静江同知比上其名中书正奏授高邮时广西寇盗而参书母老即移家归武昌待次遂作此奉送兼问讯江汉故人 【初名「雅古」，登天历第。御笔改「雅琥」。】  

忆昔文皇御天历，知君已是青冥客。宝气经年动斗牛，璇光彻夜通奎壁。比来蹇剥人所叹，况复贫病家多厄。 【一作「当路宣昭气斯直」。】 忽闻除书双及门，老亲白发生颜色。秦邮近水足秔稻，桂林只今多盗贼。待次且食武昌鱼，携家不过湘南驿。王祥旧来驱别乘，贾谊未久遭前席。此时父老怨来迟，他日攀辕会沾臆。骐骥那愁九州岛大，凤凰早恨三山隔。秋浮江汉云木清，夜过淮河月波白。新诗屡成知自诵，远道即见何由得。黄鹤楼前遇故人，因君为致长相忆。  

○立春日对雪 【己亥岁。】  

帝城东风作春雪，千花堕地吹还灭。云气微分五凤楼，日华稍动苍龙阙。天涯对节每思亲，况复愁中数见春。坐忆高堂献生菜，朝来说着远行人。  

○古杉行题陈兵曹所藏李遵道画灵隐道中二杉图  

灵隐道中古杉树，上与云雾相胶葛。李侯一见为写真，霜雪萧萧起毫末。此杉苍茫几百年，鬼物扶持人所怜。贞心岂容蝼蚁蚀，老干或有蛟龙缠。山林万里那得致，见者皆惊栋梁器。暗壁寻常度雨声，晴窗彷佛生秋气。吾闻大厦众力持，此杉谁能久弃之。君不见道边不材木，拥肿百围安所施。  

○邯郸行  

邯郸城头 【一作高。】 下白日，邯郸市上风萧瑟。故垒空余鸟雀悲，荒垣只见狐狸出。何王坟墓对山阿，尚忆诸侯争战多。赵客归来重毛遂，秦军老去畏廉颇。黄尘白草宫前道，鬼火如灯夜相照。公子秋来不见过， 【一作歌。】 美人月 【一作目。】 下那闻笑。当时冠盖激浮云，挝钟考鼓宴青春。只今惟有邮亭树，还送年年行路人。  

○伤哉行  

伤哉何伤哉，出门闻天语，掩袂不敢哀。道傍行者但踯躅，使我寸肠为之摧。呜呼上天生下民，下民何多灾。玉龙驾若木，奄忽复西回。吾闻女娲断鳌立四极，胡不使之万古不动长崔嵬。天高苍苍不可及，下民号之空仰泣。  

○八十里山行  

桂林之区，猺贼杂处。南有八十里之高山，绝天绵延开险阻。贼人倚之作巢砦，劫掠经年势还大。官军收捕费供给，主将逡巡竟何待。居民近山昼夜愁，山下行人皆白头。况闻良家半为贼，官府贪横仍诛求。安得大聚边头兵甲铸田器，尽锄高山作平地。高山平，猺贼毙。 【又《广西谣》一首云：「广西谣，一何悲。水泠泠，山凄凄。宁逢猺贼过，莫逢官军来。猺贼尚可死，官军掠我妻与子。」亦是一时所作也。】  

○南屯老翁行  

南屯老翁年七十，官府征徭困供给。大男送粮赴军前，次男守寨不得眠。盗贼时时劫生口，东邻西舍日夜走。今朝喜见朝廷使，持酒含凄说前事。筋力虽微不敢休，辛勤更备官军至。教儿应役莫逃亡，县男成长身日强。但愿明年尽杀贼，耕种官田得儿力。  

○东溪行为除州万户杨俊卿作  

东溪主者杨将军，少年领兵多树勋。心将富贵同流水，身以承平住白云。闻道云深是溪处，扶桑直对门前路。青山左抱日光回，寒瀑西连雨声注。将军临溪乐诗酒，沙鸥水鹤相亲久。蜾蠃经年缀鼓鼙，蟏蛸尽日蒙刁斗。白团羽扇小纶巾，闲携棋局过比邻。舟中有客时寻戴，花底逢人非避秦。人间何所无丘壑，车马憧憧走城郭。红叶空藏秋渚幽，绿萝自傍春岩落。近者征南兵未休，荒村穷谷多罹忧。愿移部曲隳残寇，却向溪边娱碧流。  

○秋夜曲  

草木摇落雁南飞，文窗皎洁承月辉。凄风入房露沾扉，红颜含彩垂佩帏，簪金鸣玉扬舞衣。兰缸对耀照君闱，远行胡为未言归。  

○天师张大玄祈雪歌  

至元二年冬不雪，天子夙夜忧黎民。官庭择日诏方士，台观通天求百神。留侯之孙住龙虎，世领祠官列圭组。凫舄经时谒紫微，凤章半夜飞玄武。皇天爱民祈可必，腊雪依微应三日。望拜还闻在竹宫，受厘忽报临宣室。天地杳默韬玄功，赐余纷纭恩数隆。请和六气辅元化，常使九州岛歌岁丰。  

○铜雀砚歌  

邺中文砖天下奇，流传为砚亦堪悲。月砌寒倾古台暮，雨犁耕出断钗时。荒凉火烧狐兔窟，金棺别葬奸雄骨。石麟暗刻魏春秋，铜雀空题汉年月。可怜此砚依浮世，曾见高筵美人醉。行迹犹沾旧袜尘，啼痕已灭新妆泪。向来登践日纷纷，即今磨洗见奇文。题诗为吊西陵树，地下曹瞒那得闻。  

○禾簇簇题邹福所藏勤耕图  

禾簇簇，禾簇簇，去年缺雨今年足。人家耕种少得闲，一春强半田中宿。塘上水生禾欲齐，春禽爱近落花啼。出入无人看门户，野庭一任人来去。有时耕罢亦长吟，归来不记入村深。书编从挂牛角上，诗卷间留桑树阴。田家小心畏法令，尝愿秋租得余剩。邻翁昨日到城还，闻说官□有新政。民间禁马不禁牛，有牛耕田君莫愁。  

○远将归  

远将归，恨归晚。通州河头有船雇，行人将归不言远。人家生子少离乡，一生长在父母傍。自怜出入无年月，北走京师南走越。他人富贵轻贫贱，一日金多弃乡县。小官禄薄何足为，得及父母康强时。说着还家客心喜，此身虽贫亦不耻。  

○覆舟叹  

吴中富儿扬州客，一生射利多金帛。去年贩茶湓浦东，今年载米黄河北。远行香火倚神明，从来风水少遭惊。近日船行御河里，顺流日日南风喜。笑人上水风打头，岂拟自家船入水。前船各自向前行，后者还来闻哭声。妻子家中未知死，同侣将书报乡里。道傍叹者独何为？昨日宁闻今日悲。岂不见他平地上，风波顷刻少人知。  

○书阳罗堡  

微雨萧萧湿行李，马头即见长江水。烟浦明侵白鸟边，风帆乱入青天里。故人南北久离居，况复经年无素书。明日重吟汉阳树，何须不食武昌鱼。  

○双剑图歌  

莫邪干将古神剑，得水化作双龙翔。斗间宝气入江灭，波里金鳞翻日光。道人笔锋如剑利，亦能化龙致神异。黑风屃屃涛欲立，白日阴阴雨将至。忽然逢之不敢窥，爪甲云气常淋漓。便愁中夜雷霆怒，两龙乘云尽飞去。  

○金人击鞠图  

古来北方善骑射，材力往往矜豪雄。吾观《金人击鞠图》，意气已欲横土中。黄旗鵰羽指天黑，绣柱龙鳞掀日红。鸣鞭纵辔捷一发，左回右折如旋风。流星迸乱拂衣里，飞电翕忽生马鬃。极知此艺较轻矫，驰骋亦似观成功。后来唇齿不自惜，纵习武勇终亡国。当时得失争一丸，百岁安危复何益。  

○题笃御史海鹘图  

空庭海鹘谁所状，海气初高鹘神王。云脚西腾弱水涯，潮头东出飞霞上。此时扶桑色始分，下视百鸷空其群。日中金乌侧相避，篱下凡禽何足论。  

○孙伯大山水图  

斋居胡为见云壑，白日虚岚满秋幌。何水深蟠地底回，层崖险历空中上。苍茫不知开辟始，咫尺须论数千丈。林湍远岫微有无，嵒畔精蓝蔚萧爽。杂树悬罗拂轻黛，寒松覆谷含清响。仙源或在人间世，洞口孤舟欲长往。嗟我平生最漂泊，中年万事何鞅掌。忆昨征行多所经，至今绝境怀幽想。雷霆半夜山忽至，风雨三春石应长。对坐聊歌隐士芝，无因一试仙人杖。  

○题章存诚十三马图  

韩干画马天下闻，笔力远到曹将军。忽从座右见神骏，落日萧萧愁暮云。雄姿利气闲且逸，雾鬣风鬉十三匹。神龙变化未可知，天驷光芒有时失。去年刷马喧都鄙，纷纷杀马输马耳。骐骥遥依沙漠寒，驽骀尽向风尘死。 【一作「江南死」。】 江南近来一匹无，君家乃得存此图。便当持献穆天子，上下八骏同驰驱。  

○大雾过安庆  

水郭浮鲛室，云帆度客星。江空连海白，山远入淮青。访古聊须到，乘流未可停。遥疑天柱晓，风雾飒精灵。  

○七夕  

耿耿玉京夜，迢迢银汉流。影斜乌鹊树，光隐凤凰楼。云锦虚张月，星房冷闭秋。遥怜天帝子，辛苦会牵牛。  

○中秋有感四首  

万里中秋月，孤斋病客心。庭闱兼喜惧，书问隔浮沈。地出西江永，天旋北极深。苍茫家国意，搔首独长吟。  
今夜《霓裳》乐，宫中遂不闻。乾坤划惨淡，河汉错缤纷。鸾背霏寒雾，龙髯湿断云。巡游多近侍，宗社倚元勋。  
日夜瞻銮驾，生灵系圣躬。都门一骑至，血泪万行红。桂月虚秋殿，梧云吟暮宫。孤臣重北望，掩袖立西风。  
翠华游幸地，怅望感清尘。洒竹啼宫女，持弓泣野臣。金盘残月露，玉座倚星辰。独有龙鸾气，长令草木春。  

○即事  

目断虞渊日，心伤魏阙秋。霍光元在汉，周勃固安刘。庙社多佳气，公卿足远猷。宸居终不改，羁旅莫深忧。  
未有龙庭使，犹严虎卫兵。云山秋塞远，星月夜楼明。逆旅多防盗，迁居竞入城。窃闻定神器，且可慰群情。  

○诘陈宗道酒不至淹留高刘诸公坐  

酒许今晨至， 【一作送。】 灯从昨夜花。遣人听系马，留客过栖鸦。高适邀同至，刘伶兴转赊。不成投辖饮，怅望隔风沙。  

○赋得天际舟送兵部张孟功治河  

日下行人发，春晨去鹢催。缆侵斜月解，帆向断云开。度鸟窥诗卷，垂虹映酒杯。寻源不可尽， 【一作近。】 奉使几时回。  

○幽居即事  

地僻连高树，庭虚集晚烟。鸟衔朱果落，虫曳碧丝悬。扣户鸣空盎，开渠得古钱。深惭穷巷客，时枉故人笺。  

○次孙伯刚鹤雏诗韵  

弱羽为人养，卑栖每自归。步苔依坐石，窥竹映开扉。绝岛秋云迥，空庭夕露微。纷纷野田雀，终日稻粱肥。  

○寄题余泰享隐居  

闻说幽栖处，遥连郁木天。径开移竹地，渠引灌花泉。坐客留倾酿，邻人访草玄。京华远游子，那得共盘旋。  

○卢沟桥  

古道旷秋色，平桥卧夕阳。水声西下急，山气北来长。数骑凌空阔，孤烟入渺茫。人传耕种地，宿昔战争场。  

○拒马河  

落日苍茫里，秋风慷慨多。燕云余古色，易水尚寒波。岸绝船通马，沙交路入河。行人悲旧事，含愤说荆轲。  

○萨天锡画屏  

入坐闻流水，开屏见远山。路通烟树窈，门对野桥闲。拄杖晴俱出，渔舟暝独还。祇惭万里客，尘土污朱颜。  

○延津渡河  

驿路南征远，河津晓渡危。风雷划簸荡，云日互参差。鸣橹中流急，悬帆上洑迟。交州却回日，应及水清时。  

○金竹道中书题桃花驿  

征南万里使，行道畏蹉跎。平壤踰淮少，青山入楚多。田依深谷转，路迫断崖过。后夜南楼月，离奈尔何。  

○港口晓行  

早起星犹在，前行路稍分。人家隔树见，山鸟过桥闻。涧响多于雨，林昏半是云。晓逢力田者，愧尔一朝勤。  

○临湘  

宿雨愁泥滑，长途畏日斜。黄归幽径犊，青聚古祠鸦。野屋时依竹，山园各种茶。巴陵看渐近，遥识故人家。  

○柳先生祠  

江抱零陵郡，山藏钴鉧潭。古人如水去，祠树与天参。述作笼诸子，风骚迫二南。后来窃时誉，吾辈得无惭。  

○桂林  

桂林南望远，山路与云连。浅水清涵石，攒峰乱刺天。干戈仍岁月，瘴疠接风烟。蛮寇何能定，边氓亦可怜。  

○宾州  

过岭冬犹热，缘山夜未宁。树残兵后赭，草发烧余青。西寇迷仙雾，南人候使星。民居日稀少，惟见短长亭。  

○腊日入安南  

冬入安南国，云迎使者轺。郡闻秦日置，柱想汉时标。江路篁犹箨，山田稻始苗。皇恩函远迩，行役不辞遥。  

○冯高  

世祖初开业，安南早贡琛。国蟠蜗角小，地接犬牙深。使节犹频入，蛮兵莫见侵。数州须拯恤，万感寄登临。  

○答别龙州萧从事韶  

使节明金虎，腰弓偃画蛇。蛮夷趋号令，原隰见光华。边树犹含绿，江梅久放花。忆君依幕府，何日定还家。  

○还闻柳州破道阻将泝江  

交址方通使，宾州忽被围。还闻山路塞，径就水程归。上府空金椀，前军老铁衣。谁能平政化，不事总戎机。  

○别静江文学诸公  

乍见先愁去，将行未忍分。字期归后寄，歌畏别时闻。驿树过春雨，江船隔夜云。驱驰念吾弟，羽翼待诸君。  

○浯溪  

檥棹依江岸，寻桥过寺门。竹深题字满，苔古刻文昏。石色兼云冷，溪声杂雨喧。吾亭正何处，为觅漫郎孙。  

○衡湘驿  

烽火连诸郡，旌旗转百蛮。野莺先客至，江雁及春还。吴楚青天迥，潇湘白日闲。登临慰怀抱，况复近乡关。  

○长沙见严亲  

游子方春至，严亲尽日怜。别来忧道路，喜定问山川。百粤元过岭，三湘总入天。归朝诫努力，江上莫留连。  

○金陵晚眺  

金陵古形胜，晚望思迢遥。白日余孤塔，青山见六朝。燕迷花底巷，鸦散柳阴桥。城下秦淮水，年年自落潮。  

○六月二十八日至京  

使节违双阙，天书下百蛮。雨蒸归日路，云合去时山。岭表兵犹动，滦阳驾未还。安边数策在，不得犯龙颜。  

○京师守岁  

日月催时序，乾坤隔晦明。残年万里梦，今夕几人情。久客烦朋友，双亲倚弟兄。深惭须薄禄，不得谢浮名。  

○发通州  

燕骑经旬发，吴船此日行。树知风起色，帆识雨来声。骤转长林暗，斜分绝塞明。河流今夜满，无复滞归程。  

○水村  

野树茏葱合，官桥屈曲通。入天迷远近，看日得西东。酒旆青摇水，渔罾白映空。时还问村落，何必似城中。  

○河西务  

驿路通畿甸，敖仓俯漕河。骑瞻西日去，帆听北风过。燕蓟舟车会，江淮贡赋多。近闻愁米价，素食定如何。  

○长芦  

水国常含卤，沙场业煮盐。转输分使出，征榷置官监。桥坏仍通市，船来总落帆。依依道傍柳，无那拂征衫。  

○秦邮  

缥缈平湖白，微茫远树青。田分高下水，道俯短长亭。鹅鸭烟中乱，鱼虾雨里腥。秦邮看渐近，城郭记曾经。  

○初归  

远道趋乡国，中宵梦弟兄。松篁数里见，桑柘十年成。慈母惊相问，邻儿笑共迎。无钱未足恨，骨肉慰离情。  

○常宁刘百户园林  

颇爱将军第，幽同处士园。石浮春雨翠，溪抱夕阳暄。虎韔空悬壁，熊车数过门。遥疑花树底，鸡犬近仙源。  
少壮从戎事，归休遂野情。鹖冠时自着，龙剑夜犹鸣。竹下思羊仲，瓜前感邵平。知君纵幽赏，心已薄浮名。  
春日名园好，常时俗客稀。树间斜引径，花外别开扉。沙鸟随行熟，池鱼上钓肥。往来祇适兴，出处已忘机。  

○和赠陈与之  

午日清江道，南风满白苹。暮年为客健，长路对人贫。忆弟余双鬓，还家称一身。有孙堪慰眼，莫厌把杯频。  

○桃源图  

闻说避秦地，花间忘岁年。偶逢渔父问，长使世人传。丘壑浑疑幻，林庐或近仙。至今图画里，惆怅武陵船。  

○送云间师游淛  

杖锡违萧水，风帆向武林。海红秋树远，江黑暮钟深。云起通香气，潮来合梵音。亦知无住着，随处得安心。  

○道士矶阻风过吕相墓  

危樯风急晚相依，间谒荒坟吊落晖。白酒暂谋同辈饮，青山因感昔人非。荆襄万里空残堞，吴楚千帆掠断矶。今古高门总丘墓，英雄何用苦沾衣。  

○韩淮阴庙  

淮阴万 【一作千。】 古英雄恨，楚树荒荒夕照残。水夹废城春草合，云昏遗庙野花寒。封齐安用真王印，兴汉空余大将坛。高帝旌旗俱寂寞，断碑零落后人看。  

○沛公亭  

遥山寂寂对危亭，坏础攲沙柳自青。四海久非刘社稷，千秋犹有汉精灵。丰西水散烟沈浦，砀北云来雨入庭。坐想酒酣思猛士，歌风台下晚冥冥。  

○会通河伯祠晚眺  

水神祠下晚维舟，闲倚穹碑诵《远游》。西日射云明兽几，北风吹土集貂裘。漳川近绕幽燕出，汶水分兼济漯流。过客岂知疏凿苦，当时荷锸几人愁。  

○咏怀  

一春风浪淹行客，六月尘堆满上京。邻馆朝烟同杵臼，故园暮雨隔柴荆。西州近日犹防寇，南诏经年久用兵。独夜起瞻龙虎气，五云终绕凤凰城。  

○登楼  

楼上秋风吹画屏，楼前秋思满都亭。金河水去涓涓碧，琼岛云来冉冉青。近见萧何成第宅，旧闻汲黯在朝廷。明时进用多英杰，迂腐深惭守一经。  

○秋兴五首  

天上旌旗卷暮寒，人间鼓角送悲酸。瑶池落日回青鸟，月殿浮云掩素鸾。杨柳渐稀秋 【一作风。】 瑟瑟，芙蓉已老露漙漙。砧声苦近南邻客，寥落怀强自宽。  
落木萧萧满帝畿，候虫处处趣寒机。客星入斗秋深见，神女行云日晏归。复喜诸公扶社稷，祇 【一作只。】 怜弱弟奉庭闱。短章讽罢频回首，目送江南鸿雁飞。  
梧桐树晚细含烟，阊阖门深总映天。龙去鼎湖云漠漠，鹤吟 【一作鸣。】 华表月娟娟。东都日望金舆发，南徼犹惊羽檄传。只在忠良勤夙夜，五陵佳气故依然。  
白日遥看锦绣悬，重重楼阁隐青烟。化城或在诸天外，方丈长疑积水边。每说神僧飞杖锡，更闻童女上楼船。西风日暮何萧瑟，一度登高一惘然。  
弊裘已畏早寒侵，岁月祇惊久客心。莫倚长卿能作赋，始知李子故多金。天门守虎星辰冷，云气从龙雾雨深。直北关山时极目，背人聊复短长吟。  

○题张齐公祠  

将军结发事先朝，百战山河血未销。总说霁云能 【一作多。】 慷慨，兼闻去病最嫖姚。烟尘剑戟迷秋峒，风雨旌旗落暮潮。自古英雄须庙食，精灵何待楚词招。  

○崇天门朝贺  

辇路尘清列羽林，侍臣星向肃森森。风含凤吹青冥阔，日射龙旗紫极深。两庑佩趋临水玉，九门诏出映泥金。从来汤武须传业，更在伊周老尽心。  

○雪中次元茂才  

北阙今晨雪满墀，腐儒忧国畏人知。月寒弱水迷三岛，云暗苍梧失九疑。瑞木细飘天上叶，梅花潜发岭南枝。山阴那得乘佳兴，起绕前轩自咏诗。  

○正月十七日丽正门观迎接口号  

南徼旌旗万里回，中天城阙九重开。龙门仗簇青云起，鹤禁香通紫气来。父老多流去日泪，公卿不乏济时材。已闻奉玺归金室，早听趋朝进玉杯。  

○送唐子华嘉兴照磨 【子华名棣，吴兴人。善画。】  

闻君秋思满南湖，行李今晨发帝都。幕府初乘从事马，江城还忆步兵鲈。树浮白日山侵越，潮蹴青天海入吴。闲暇凭高动诗兴，须成一醉扫新图。  

○送杜德常御史赴西台  

御史才华旧省郎，翩翩云路起鹓行。天回紫阁明奎璧，地切乌台动雪霜。分陕定存周礼乐，过秦犹有汉文章。欲因巡郡还搜访，别酒临风意独长。  
绣衣此别近如何？骢马西行处处过。驿树苍茫连灞浐，江花浩荡过岷峨。三秦久诉诛求尽，六诏仍闻警急多。早听封章切肝胆，为怜编户困干戈。  

○次韵元日朝贺  

宫漏催朝烛影斜，千官鸣玉动晨鸦。交龙拥日明丹扆，飞凤随云绕画车。宴罢戴花经苑路，诗成传草到山家。小儒未得随冠冕，遥听钧天隔彩霞。  

○秋日巡山和王君实四首 【录二。】  

巡山千骑接神都，谷满秋田雾下初。烽火不闻乘夜警，人烟多见入云居。百年礼乐成周典，万古山河列汉书。喜有新诗继风雅，诸公才气总凌虚。  
衣冠如雨耀神都，郊甸新凉拂马初。日月近临黄阁贵，风云遥限紫宸居。少陵漫拟陈三赋，司马先能着八书。想见九关严守虎，玉堂金殿最清虚。  

○七月十一日赴安南  

燕城秋早五云开，路入南交几月回。奉使始从天上出，行人即看日边来。班超万里终投笔，郭隗千金更筑台。圣主恩深极炎海，伏波铜柱任苍苔。  

○涿州楼桑村先主庙  

先主君臣并材杰，天倾炎汉苦须扶。曹瞒力尽纔分国，葛亮谋成竟托孤。道路只今通陇蜀，山河无复限荆吴。行人为指楼桑庙，肠断西风散白乌。  

○磁州  

晓出邯郸露满空，武安红树起西风。鼓山路向云间落，滏水船从地底通。秋草尚疑曹氏冢，野花无复赵王宫。古来富贵皆黄土，莫笑行人忆梦中。  

○汴梁  

汴上荒城绕故宫，山头危石堕秋风。夷门市起闻嘶马，梁苑樵归见断鸿。斗草尚余残后碧，进花无复盛时红。欲登高处肠先断，满目闲愁赋未工。  

○上蔡  

上蔡城头黄叶多，闻鸡看剑起长歌。徒怜丞相东门犬，犹忆将军半夜鹅。树底衣裳沾雾雨，马前灯火动星河。凉风满路吹行铎，那似金门听玉珂。  

○登 【一有南字。】 岳  

万壑千峰次第开，祝融最上气崔嵬。九江水尽荆扬去，百粤山连翼轸来。入树恐侵玄帝宅，牵萝思上赤灵台。明年更拟寻春兴，应及潇湘雁北回。  

○兴安县  

乱峰如剑不知名，篁竹萧萧送驿程。转粟未休离水役，负戈犹发夜郎兵。百蛮日落朱旗暗，九岭风来画角清。空使腐儒多感慨，西南群盗几时平。  

○书南宁驿  

岁晚驱驰忆帝京，北风回首重关情。中天日月回金阙，南极星辰绕玉衡。父老尚烦司马檄，蛮夷须用伏波兵。也知文德能柔远，传道新思欲罢征。  

○泸江  

泸江之水发南诏，龙编古城居下流。冯夷伐鼓迎汉节，泉客弄珠随越舟。鲸海遥连白日动，鳌山近戴青天浮。层波莫据鼋鼍险，日夜东归未敢休。  

○题天使馆  

元统三年颁正朔，诏书远到极南开。使旌入馆青云动，仙盖临江白日回。谕蜀岂劳司马檄，朝周终见越裳来。还家耆旧应相问，文化如今徧九垓。  

○却侍姬 【连夕蒙遣侍姬，皆即辞却，我辈非陶谷辈人，不宜以此见。】  

夜宿安南天使馆，主人供帐烂相辉。宝香烬起风过席，银烛花偏月照帏。王母谩劳青鸟至，文箫先放彩鸾归。书生自是心如铁，莫遣行云乱湿衣。  

按苏天爵撰《傅与砺墓志》云：与砺受命行至安南，安南人多设谲诈以绐使者，或郊迎张宴犒众，或盛饰侍姬侑酒。君皆却之，即谓此也。  

○崇仁峡  

扁舟夜宿鱼龙窟，久客长怀虎豹关。岁暮思家成白发，天涯持酒得青山。张骞浪喜蒲萄入，马援终嫌薏苡还。天子只今多遣使，将军何日遂平蛮。  

○桂林喜吕仲实佥宪至  

正月交州奉使归，忽闻鞍马发王畿。岭南瘴雨开铜柱，江上春云逐绣衣。草热虫蛇常并出，树深豺虎近皆肥。明朝按节劳咨访，边郡于今未解围。  

○过故妻墓  

湘皋烟草绿纷纷，洒泪东风忆细君。每恨姮娥工入月，虚疑神女解为云。花阴午坐闲金剪，竹里春愁冷翠裙。留得旧时残绣 【一作锦。】 在，伤心不忍读回文。 【按陶九成《辍耕录》，新喻傅若金尝志其妻殡云：君讳淑，字蕙兰，姓孙氏，其先汴人。年二十三，归我于湘中。泰定五年八月廿有一日卒，后三日寓殡湘中。又按与砺墓志，谓与砺两娶皆孙氏，此诗盖为孙蕙兰作也。哀戚之情，多见悼亡之作，惜集中未及全载，兹特采入，附于卷末。详见《绿窗遗稿》。】  

○洞庭连天楼  

崔嵬古庙压危沙，缥缈飞楼入断霞。南极千峰迷楚越，西江众水混渝巴。鲛人夜出风低草，龙女春还雨湿花。北倚阑干望京国，故人何处认 【一作望。】 星槎？  

○龙翔寺  

梵王宫殿倚青冥，先帝旌幢拥百灵。宝网自鸣空里乐，琅函时出赐来经。近山凤去花仍碧，遥海龙归树独青。玉辇宸游竟寥廓，行人挥泪读新铭。  

○凤凰台  

太白题诗凤游处，古台萧索换流年。风流偶出齐梁后，文藻犹含晋宋前。淮水夜明沧海月，石城春暗秣陵烟。古来宫殿俱无迹，风雨凭高独 【一作思。】 黯然。  

○送笃御史之南台  

旅馆天寒尽日空，绣衣临访走儿童。已闻俗客惊题凤，更访邻人失避骢。短刺实愁归后见，清樽虚拟别时同。明朝挟策秦淮道，惆怅燕云隔断虹。  

○送赵仲礼御史兼呈王侍御五首  

文章御史久为郎，南赴金陵道路长。百粤云山连楚大，六朝烟树入隋荒。清秋按郡行骢马，落日登台咏凤凰。新喜诸公振风采，早闻当道去豺狼。  
都门相送意踌躇，别路秋生白羽车。霜雪总看鵰去疾，风烟那问雁来疏。岭南斥堠愁烽燧，江左诛求畏简书。白面少年空解事，绣衣行县定何如。  
建业城头鸟乱啼，知君感古夜闻鸡。荆扬贡赋元趋鲁，晋宋文章渐入齐。草疏或依松影坐，哦诗应就竹阴题。书来宜忆京华客，日日长衢听马嘶。  
衮衮晴云塞要津，终闻圣主用儒臣。蜀都文物来西汉，奎阁图书近北辰。此日赐冠簪獬豸，暮年留像画麒麟。极知风俗须扬激，肯使贤才但隐沦。  
赐车南粤初归日，驻节秦淮欲暮天。啸咏偶经梁旧寺，登临犹忆晋诸贤。谢安别墅虫鸣里，王导新台鸟去前。多谢府中贤侍御，别时能作送行篇。  

○次韵曾士敏寄其子经筵典书元杰  

天涯游子日思归，行李何时发帝畿？司马未论金换赋，买臣终欲锦为衣。紫驼车动秋尘合，黄犬书回暮雪飞。我亦乡心满江浦，千山烟树正霏微。  

○寄王君实  

游子江南生事微，五年京国梦柴扉。弹冠总为王阳在，乘櫜虚随陆贾归。藜藿已秋仍寄食，芰荷当暑未成衣。诸公也念求升斗，日夜高堂白发稀。  

○送孙伯起掾岭南  

北去频闻霜雪多，驿程犹是过滦河。悲风绝幕回苍隼，落日穹庐卧紫驼。行色且谋寒夜饮，别怀休忆醉时歌。都门已隔千行柳，况复乡山老薜萝。  

○寄鄂季弟幼霖并寄仲弟次舟  

弟兄终岁长旅，南北何时却定居。春至每瞻衡岳雁，秋来犹食武昌鱼。每愁年长须经事，即恐家贫废读书。仲氏应门独辛苦，平安消息近何如。  
吾亲双 【一作霜。】 鬓日纷纷，为客艰难不使闻。养老只须常 【一作长。】 善饭，生儿何必总能文。书同洛下思黄耳，心似河阳见白云。季弟还家报兄好，归期犹恐过春分。  

○闻张吏部督海运归咏怀奉简  

日边双节下沧溟，云际千艘赴驿亭。直为邦畿须转粟，也因江海念流萍。玉京永夜瞻卿月，银汉清秋识使星。待尽西风始相见，客愁如酒一时醒。  

○和危山臞寄弟四首  

天子开朝策治安，近臣每入漏初残。香飘紫殿回金雀，仗下彤庭度玉鸾。御苑纵田春正乐，边城吹角夜犹酸。腐儒未省经邦计，直道休歌《行路难》。  
画戟连云甲第高，内官如雨送春醪。贡金半铸分封印，赐锦多裁侍宴袍。自古圣明非独治，至今材武系相遭。文章且共安微命，廊庙由来录旧劳。  
故园兄弟总相思，久客怀归屡失期。司马却惭题柱早，东方翻恨上书迟。都门树 【一作柳。】 暗愁中见，乡国花繁别后知。昨日南桥访春水，望云回首独多时。  
天涯骨肉久离居，京国风尘鬓欲疏。娱日强倾开岁酒，忆家频看来年书。路通一水花开里，门掩千峰木秀初。便拟邀君此时发，归舟同食楚江鱼。  

○寿王左丞  

南极诸星映赤霄，东风二月满青条。焚香凤阁春开宴，鸣玉龙墀午散朝。但使经纶齐稷契，不劳服食慕松乔。日长自度升平曲，闲听云间合《九韶》。  

○送卢茂实之广南宪幕  

仙城近接众山回，宪府遥临百粤开。海上喜通持节使，幕中兼得济时材。鲛宫织罢鱼龙出，蜑户珠还蚌蛤来。预想到官多暇日，清诗题徧岭头梅。  

○寄陈维祯兼呈揭公公许为故妻作传  

太史临文笔最精，一闻往事独伤情。每怜对镜窥鸾舞，犹怪吹箫逐凤鸣。列女未终刘向传，故妻虚瘗柳州铭。书成定寄湘江浦，预拟《招魂》学楚声。  

○方壶  

蓬莱员峤对嵯峨，知有群仙日日过。琪树晓通云气湿， 【一作近。】 羽轮秋会月明多。秦人采药空依海，汉使乘槎但入河。谁识高斋有仙岛，不劳万里涉风波。  

○送何时学游湖南北  

涔阳极浦远帆多，忆昨狂游是处过。今日送君如梦寐，少年为客莫蹉跎。沅湘日落明秋叶，江汉风回乱夕波。若过楚累凭借问，沙头芳草近如何。  

○同孔学敏游仙游观  

恒仙宅前江水盈，凤凰山下野禽鸣。犹闻采药辞空谷，无复焚香礼上清。雪里并游金节冷，月中同载羽轮轻。登临尽日多惆怅，欲倚鸾箫和楚声。  

○汉江衔山图  

西来一水浮襄汉，上有群峰截杳冥。层构回临沙渚白，乱帆斜映石林青。地雄缥缈连嶓冢，天险微茫带洞庭。咫尺风烟应万里，无因一上岘山亭。  

○题书船入蜀图送黄尚质赴夔州蒙古教授  

楚客之官泛蜀船，画图盈尺见山川。九江树色潇湘外，三峡猿声滟滪前。方译渐通巴俗语，国书新绝汉人传。岂无好事能携酒，问字时时集讲筵。  

○送姚子微  

双阙除书下玉阶，三湘回棹拂珠厓。天垂铜柱南低海，地入金陵北近淮。江国雁来秋肃肃，驿楼鸡动晓喈喈。大家定有东征赋，鲑菜随船慰老怀。  

○和余太守对雪见怀  

江雪寒连驿树遥，鹤裘清坐听萧萧。中天月避光芒出， 【一作合。】 南国云含瘴疠消。因忆玉 【一作石。】 田春种石， 【一作玉。】 乍疑银汉夕通桥。使君辛苦迎骢马，也念幽居客閴寥。  

○送张秀才北上时将赴海  

身逐征帆赴海涯，道逢行李问京华。涓人解致燕王马，卜史工占蜀客槎。冠盖早朝星在树，管弦春宴月当花。盛时繁丽应如昨，把酒闻莺肯忆家。  

○岳阳中秋值安南贡使因怀旧游  

洞庭秋气满龙堆，为客偏惊节序催。铁笛乍闻云外过，琼楼应傍月中开。越裳重译三年至，溟海浮槎八月来。忽忆旧游今万里，天涯长见雁飞回。  

○归舟阻风  

洞庭十日风势号， 【一作虓。】 沙头客舟如系匏。沅湘九道白波立，衡霍千峰玄雾交。神龙 【一作蛟。】 欲蛰无定窟，黄鹄将归愁故巢。咫尺城楼不得上，何因一望楚江郊。  

○王氏相师山庄  

相师之山云杳冥，千崖万壑倚空青。上方雷雨藏天井，南极风烟落洞庭。溪客去迷花蔼蔼，野人居爱竹泠泠。何时遂买登山屐，乘兴还来叩石扃。  

○高明楼  

江上孤城映水回，市中层构出尘开。衡庐树入青天尽，章贡波翻白日来。每曰陈登门有客，最传王粲赋多才。阑干百尺应能借，乘兴谁同月下杯。  

○周尚志同归寓所适寺门已闭会宿张伯龙宅  

清秋为客依僧寺，落日逢君过客窗。并座总看人似玉，临觞翻畏酒如江。曲终别院归银烛，钟罢回廊闭石幢。已去却还仍不恶，论诗未觉寸心降。  

○题栖碧山为淦龚舜咨赋  

山人爱山如李白，幽栖还在碧云深。松杉绕屋清宵响，雷雨悬崖白昼阴。石上每同仙客坐，花间犹恐世人寻。京华日日多尘土，终拟投簪话夙心。 【揭文安公云：予欲赋栖碧久矣，兴无由起。一日临江傅与砺来，开卷同赋之，予诗未成，与砺已就，非不可更作，念无可以过与砺也，遂易结语而已。】  

○寿陈景让都事四十韵 【八月十八日。】  

种德由来远，流芳信有苗。名门多令器，夫子最高标。地迥瞻崧岳，天清见斗杓。声名从结发，问学自垂髫。江汉栖迟久，林亭兴致饶。紫兰敷 【一作依。】 月露，苍竹倚风飙。画艇移书放，秋灯把剑挑。微名宁屑屑，高志独嚣嚣。五气乘昌运，群英集圣朝。武功收赫怒，文治付宣昭。历数初歌禹，聪明已赞尧。求贤多晏食，梦帝起中宵。石室仍高隐，中台歘见招。赐书悬日月，乘传出云霄。议论纡三顾，荣光 【一作名。】 动百僚。入宫催护玺，趋府听呜镳。郊社陈周礼，神人协舜韶。出关春衣绣，分陕夜乘轺。獬触心弥壮，豺吞胆共销。封章犹恳切，归思遽飘飖。衮职江湖隔，锋车道路遥。凝旒思穆穆，行李发萧萧。典祀尊原庙，承厘洽大寥。步依文石进，香近黼裳飘。白日明骢马，清霜急早鵰。帝裾遮道引，谏草避人烧。佐省持三尺，绳民究八条。兵曹多暇豫，郎位益崇超。所向才华冠，何曾意气骄。台评推妙画，士望慰深翘。引拔连茅茹，芬芳杂桂椒。银章看且佩，金鼎竟须调。小草方惭出，浮萍久恨漂。文章殊豹隐，篆刻近虫雕。徐矜悬榻，苏秦惜弊貂。敢期充砥砺，犹幸致刍荛。黄鹄追高举，青松托后凋。火行占孟月，星聚识生朝。寿酒开云液，仙音出凤箫。祇应成远业，未可慕松乔。  

○送孔惟中再谒祖林 【惟中予同郡，三孔之后也。】  

吾郡称文物，君家续圣贤。尼山悬日月，野树隔云烟。追远逢昭代，游方及盛年。北通三仲谱，南下九江船。雁起垂纶外，鸥飞解缆前。水凉闻雨坐，沙暝望星眠。岱岳遥临海，河流远自天。路询洙泗境，人指郓讙田。日观朝辉接，风云暮色连。閟宫俱寂寂，阙里独绵绵。翠合知林墓，翚飞识庙堧。趋庭槐气润，拜下柏阴圆。科斗残书帙，旋虫坏乐悬。图稽始祖出，世别小宗传。远近论昭穆，尊卑齿后先。杖裁楷木净，冠截桧皮坚。旧俗闻诗礼，遗仪见豆笾。玉倾当别酒，珠写赠行篇。古道嗟环辙，长途劝着鞭。京师同逆旅，瀛海限飞仙。赋或君王问，贫应故旧怜。苦吟冰合砚，危坐雪侵毡。鱼目从人贵，蛾眉祇自妍。犹怀薛氏剑，未绝伯牙弦。卒业思归鲁，离群遽发燕。霜蹄终奋迅，风翼暂回旋。文忆来时把，诗要去日联。绿芜羁思满，青柳别愁牵。为客惭乌鸟，因君感杜鹃。兖城多驿使，频寄彩云笺。  

○寄题番阳周子震金潭山居  

入气生旁薄，玄功接杳冥。江开吴楚白，山直斗牛青。玉牒呈天秘，金潭泄地灵。百盘工取势，千迭互殊形。石吐高低笋，峰罗大小屏。忽如森队仗，复似倚娉婷。六六移诸洞，三三映列星。静宜营道室，幽或下仙軿。客有依文物，儿皆尚典刑。卜藏思买宅，佩训谨趋庭。娱老心能远，登高步每停。艰难成宿志，窀穸慰千龄。雨潦供漂木，神祗助荐牲。史留徐传，碑勒蔡邕铭。碧水通银汉，苍霞护石扃。暝迷中谷路，晴见隔溪亭。凤穴含飞旭，龙湫蓄震霆。倚庐浮晻霭，行径俯清泠。鸾鹤轩群岫，龟蛇泛远汀。阴阳祠抱负，存没总安宁。种竹期成实，栽松拟伏苓。久居邻吠息，清诵野猿听。夜烛吹藜杖，歌饔啜土铏。马卿能作赋，韦氏旧传经。伯仲翔鵰鹗，东西念鹡鸰。辟雍初识面，京国共漂萍。磊落珠藏椟，光芒刃发硎。即看培远业，谁得限修翎？何日过彭蠡，从君感醁酃。遂求灵运屐，一往眺林垧。  

○送孔学文之湘乡州判  

郡邑频骚动，朝廷失抚绥。君由先圣出，政学古人为。北极回旋里，东门祖饯时。家从天上挈，官自日边移。雪树违燕市，风帆掠楚祠。大江开浩荡，灵岳见参差。候吏迎皆喜，州人到恐迟。苔虚蒋琬宅，竹净褚公池。闲暇应携酒，登临得赋诗。此邦称富庶，今代益蕃滋。地气湘潭会，天文翼轸垂。山川曾屡涉，风土向来知。秔稻金缠穗，松杉翠压枝。鱼肥春雨窟，牛满夕阳陂。禹贡连三澨，虞巡接九疑。至仁终远被，淳俗未全漓。豹隐多文采，鸿飞足羽仪。五兵闲警逻，千耦乐耘耔。听讼宁求异，观风政在兹。治成听举最，万里慰怀思。  

○送幻上人还高丽  

梵宇通辽海，僧居属弁韩。鳌依三藏立，龙近众香蟠。异域今为一，游方故不难。绣幢来日下，金剎满云端。世主多尊佛，沙弥总授官。衣传中土徧，锡挂上方寒。网树珠垂络，香株宝刻阑。况兹穷壮丽，知尔久盘桓。故国春频至，长途雪又残。风沙归寺远，岁月作程宽。日落经华表，天穷得翠峦。木杯过渡稳，莲座出波干。暮雨鸣斋鼓，春风倚钓竿。诵经泉客听，传钵海神看。行住都如幻，虚空未足抟。路应归后忆，云向坐时观。紫极迷天乐，青霄隔露盘。如逢国王问，为说圣人安。  

○送苏伯修侍郎分部扈跸  

扈圣千官出，分曹六职俱。侍郎精古学，议礼应时须。车盖连诸郡，衣冠接两都。句陈严内拱，屏翳肃前驱。滦水开宫殿，龙门起画图。仗依云气肃，人望日华趋。马酒来官道，驼羹出御厨。露疑金作掌，冰想玉为壶。地绝分寒燠，天清习晓晡。会朝常咫尺，奏对祇须臾。旧俗怀《周雅》，今贤诵《禹谟》。爱君期得道，忧国况为儒。久客嗟牢落，诸公念朴愚。路经南粤险，心戴北辰孤。汲引劳修绠，吹嘘倚大炉。临风思何限，相送独勤渠。  

○送杨翼之还清江  

同郡晚相得，还家君独先。艰难万感集，离别众愁牵。盗贼凶荒后，干戈饷馈前。故园思缩地，行路叹登天。郡国方收马，江湖总税船。遂嫌居郁郁，竟作去翩翩。芝岭宁忘世，桃源似欲仙。游鲲轻万里，归鹤异千年。已谢苏秦印，无论祖逖鞭。道瞻匡阜雨，山背蓟门烟。远色芙蓉浦，浓香■〈禾罢〉稏田。藏书犹有壁，坐客岂无毡。我亦怀三釜，谁能乞一钱。将诗不敢寄，多是断肠篇。  

○奉送达兼善御史赴河南宪佥十二韵  

圣 【一作至。】 治尊儒术，贤才翼帝躬。立朝防触豸，行路避乘骢。复道河南去，先愁冀北空。激扬元自任，出处岂谋同。地绝 【一作远。】 看持节，天长惜转蓬。绣衣今日把，尺素几时通。别酒花开里，征帆木落中。蓟门悬夜月，梁苑度秋风。古县藤萝碧，霜林果蓏红。咨询行每徧，闲暇赋能工。白日明高岳，黄河绕故宫。登临兴何限，题寄北飞鸿。  

○登岳阳楼  

驰传自青天，凭高忆往年。阑干映水迥，埤堄与云连。江令沅湘大，山侵楚蜀偏。蜃郎通别井，龙女宅重渊。日月鸿蒙里，风沙浩荡前。骊珠秋后冷，犀火夜深燃。张乐犹疑奏，乘槎欲并仙。登临停去骑，宠饯惜离筵。地气南交接，天文北极悬。赋惭王粲作，诗拟杜陵传。渺渺衡阳雁，迢迢浪泊鸢。早春回汉节，应得泛湖船。  

○奉和苏授经八月二十九日明仁殿进讲敕赐酒馔许乘舟泛太液池趋西苑之作  

圣明思善述，耆旧倚交修。虎豹开闾阖，山龙照冕旒。日临丹扆动，云拂翠华流。献纳稽前古，都俞协大猷。几筵花气合，图史竹光浮。当宁经纶远，尊贤礼数优。内厨深出馔，西苑近回舟。禁脔由来贵，溪毛庶可羞。遥勤三顾问，各奉万年酬。牢落南州客，相望奈九秋。  

○送庐陵范会宗入京省兄朝宗  

大范留京国，斋居接栋梁。端门通籍晚，望苑曳裾长。远客逢难弟，诸公比季方。题诗晴望岳，载酒夜浮湘。万里怀燕市，三年厌楚乡。旅游成独往，兄在慰相望。马酒宜风土，狐裘耐雪霜。况闻周选举，不废汉贤良。紫电依龙种，青霄属雁行。故人多在北，应念独南翔。  

○奉和宋翰林显夫御沟诗韵  

宛宛长波切太虚，霏霏晴雾湿高居。云涵度影翻玄燕，日映圆纹散白鱼。遥转石阴通树细，稍侵花底出宫徐。桥边市起春鸣毂，阁里朝回晚曳裾。天子数临窥碧藻，词臣时敕赋金蕖。龙池浩荡恩波接，草木无情亦胜予。  

○送观至能赴广西宪司经历  

蓟门官柳徧鸣禽，马上离人酒强斟。久以才名称阙下，忽持风采 【一作裁。】 照江津。三湘晓雨开衡岳，百粤春深接桂林。何逊到官劳赋咏，谢安携客喜登临。吏人静往山城僻，部使闲过幕府深。溪里药苗寒自绿，道傍榕树昼 【一作暑。】 多阴。蛮夷比岁频骚动，嵒壑何人更讨寻。明日孤帆逐君发，长沙南望最伤心。  

○戏效子夜歌体六首与达兼善御史同赋 【录三。】  

种荷深水中，日夜期成藕。莲子逐浮萍，风波漂荡久。  
织锦望成匹，终朝不盈尺。谁知方寸间，千丝万丝积。  
思将侬别泪，溢作长江水。处处逢欢船，任欢行千里。  

○古杨花怨  

杨花白如雪，无事学高飞。莫作浮萍草，漂零不肯归。  

○金竹道中书所见  

日上清雾开，山虚翠烟集。纷纷群木中，时见孤松立。  

○陵州  

远道千峰隔，长河万折流。风帆不可住，今夕过陵州。  

○题衡阳驿  

南来山不尽，北望意何如？恨杀衡阳雁，来时不带书。  

○题杂画  

空江白鹭起，远树苍烟合。日落泛舟时，长天见孤塔。  

○题墨蒲桃  

上苑根株少，风沙道路长。也知随汉节，终得荐君王。  

○墨石枯木  

人传月中树，恐是山河影。片石补天余，参差碧云冷。  

○奉和存□院使  

上林佳木荫连墙，冉冉游丝转日光。忽忆江南好晴景，碧溪春水照鸳鸯。  

○和陈宗道元夕怀江南绝句  

万家行乐爱春晴，花底遥闻度曲声。惟有客窗嫌月色，照人离恨太分明。  

○平安驿  

孤灯夜宿平安驿，欲寄音书无使将。南雁数声秋雨里，却先行客过潇湘。  

○广西即事二首  

南镇干戈日夜陈，西山寇盗出犹频。荒村百里无烟火，闻道官军更杀人。  
比岁供输不自聊，祇今氛祲未全销。陈前将士须殊死，莫倚功多气转骄。  

○回雁峰  

江上青峰宿雨开，江头归使日南来。登高欲访平安字，二月衡阳雁已回。  

○小孤山  

船渡江天暮色青，半江峰影动寒星。海风忽起玄珠树，山月遥生绿玉屏。  

○金人击鞠图  

骏马如云击鞠驰，衣冠彷佛正隆时。向来北地夸豪俊，不省中原厌乱离。  

○舟行  

渔家日暮乱收罾，欲及前舟苦未能。行尽绿杨二十里，隔河遥见驿亭灯。  

○无题四首  

天台灵草满溪香，缥缈鸾笙隔洞房。谁见桃源花树里，春来日日待刘郎。  
江头芳树碧重重，中有危楼对楚峰。尽日娉婷倚窗下，看花不使外人逢。  
楼上仙衣卷薄罗，楼前春暖杏花多。凤箫最好吹明月，惟有萧郎自教他。  
江草离离江水流，玉人何处卷帘钩。垂杨学尽春来瘦，不省人间有别愁。  

○潞县舟中寄京师杨上舍诸公四首  

买得吴船系柳根，潞河新雨过黄昏。都门只隔烟中树，一夜寻君苦梦魂。  
二月和风满上林，忆君时复走相寻。夜来见月肠堪断，城锁千门碧柳阴。  
生来不识酒中味，忆昨故人常见招。不是多情能度曲，樽前恨杀董娇娆。  
春风亭馆看花时，自变新声教《柳枝》。只恨秀娘空第一，不曾歌得断肠词。  

○戏简张伯贞  

第二桥东杨柳新，舞腰争学楚宫春。可怜张绪才情少，孤负长条不赠人。  

○墨梅  

天涯不见遥相忆，窗外重逢乍欲迷。彷佛空山明月夜，一枝初出古墙西。  

○寄王敏文 【时将娶。】  

青楼只在石桥东，几度闻君醉落红。近日绿阴浓似雨，门前别系玉花骢。  

○棹歌六首  

河中日日水悠悠，谁道人心似水流。河水湾回有时直，人心屈曲几时休。  
朝朝风雨送船行，白日无晴夜有晴。东岸□灯西岸见，中间犹自不分明。  
待船日日恨船迟，船头水声无断时。昨夜天清好新月，谁家学得画蛾眉。  
攀柳莫攀当路柳，系船须系上风船。当路人行无好树，上风浪小得安眠。  
去年船里逢端午，今年船里又端阳。九节菖蒲本仙药，如何曲曲似愁肠。  
宁向泥中弃莲子，莫向水上种桃花。莲子出泥终见藕，桃花随水不还家。  

○魏元君坛戏和陈彦高  

衡岳仙成只可闻，南昌何处觅夫君。邻儿狡似东方朔，偷得金桃不见分。  

○题画  

迢递云山隔远溪，微茫烟水带长堤。秋来木叶多摇落，日暮寒鸦不肯栖。  

○双燕图赠王惟中  

玄鸟飞时绿树春，湖南烟际往来频。明年社日君何处，逢着新巢忆故人。  

○题饮马图  

一斛寒泉照紫骝，萧萧骏尾动高秋。夜来枥上西风满，忆傍寒云饮陇头。  

○简杨好问  

湖亭初得寄来诗，几度长吟恨别离。近日扁舟洞庭野，雨中多是忆君时。  

○题画松  

遥忆商颜松色青，女萝枝上醉眠醒。自从四皓安刘后，岁暮何人采茯苓。  

○题松庵上人墨蒲桃二首  

汉苑寻常露下时，月明高架影参差。上林近日无来使，肠断江南见一枝。  
露颗含香近客衣，蜜蜂蝴蝶绕藤飞。夜来应值骊龙睡，探得明珠月下归。  

○题山家山景二首  

万壑苍苍云气昏，石泉斜落古松根。前林欲暝僧归晚，应听钟声到寺门。  
雁起秋空树色遥，行人江上驻归桡。海门东去应千里，白日微茫见落潮。  

○悼亡四首 【以下见《辍耕录》。】  

惊飙吹罗幕，明月照阶戺。春草忽不芳，秋兰亦同死。斯人蕴淑德，夙昔明诗礼。灵质奄独化，孤魂将安止。迢迢湘西山，湛湛江中水。水深有时极，山高有时已。忧思何能齐，日月从此始。  
皇天平四时，白日一何遽。勤俭毕婚姻，新人忽复故。衾裳敛遗袭，棺椁无完具。送葬出北门，徘徊怛归路。玉颜不可恃，况乃纨与素。累累花下坟，郁郁茔西树。他人亮同此，胡为独哀慕。  
新婚誓偕老，恩义永且深。旦暮为夫妇，哀戚奄相寻。凉月烛西楼，悲风鸣北林。空帷奠巾栉，中房虚织纴。辞章余婉娈，琴瑟有余音。睠言瞻故物，恻怆内不任。岂无新人好，焉知谐我心。掩穴抚长暮，涕下沾衣襟。  
人生贵有别，室家各有宜。贫贱远结婚，中心两不移。前日良宴会，今为死别离。亲戚各在前，临诀不成辞。傍人拭我泪，令我要裁悲。共尽固人理，谁能心勿思。  

○感独  

幽幽蕙草晚，靡靡兰芳断。皎皎夜泉人，冥冥不复旦。流尘栖暗壁，凉吹经虚幔。无论欢意消，日复愁思乱。魂伤夕方永，气变秋将晏。当窗惨断素，捐箧悲柔翰。忆初成好合，誓且同忧患。何言遂长终，独处增永叹。寤寝忽如在，展转惊复散。念兹何嗟及，哀至聊自判。  

○百日  

人生悲死别，矧在心相知。新婚未及久，杳杳遽何之。昔为连理木，今为断肠枝。相去时几何？百日奄在兹。亏月有圆夕，逝永无还期。弃置非人情，何以为我思。  

○入室二首  

妆阁闭长夜，幽兰坐复春。犹疑挑锦字，不见掩罗巾。故物空在目，萧条生网尘。  
虚窗明月满，芳砌绿苔滋。花间时染翰，尚忆解题诗。寂寞幽泉下，贞心空自知。  

○追和蕙兰二首  

小窗开尽碧桃枝，忆得青鸾化去时。昨夜秋风妒幽怨，梦中吹断素琴丝。  
江上愁时复值春，带围宽尽不宜身。阶前旧种樱桃树，日暮飞花故着人。  

○驾发 【以下补遗。】  

天门晓启黄金锁，路马遥翻碧玉蹄。银烛荧荧花外出，翠蕤冉冉柳边述。千官剑佩屯云合，五卫旌旗拥日齐。后夜龙沙驻清跸，侍臣不寝听晨鸡。  

○元日朝贺后闻赦  

紫殿风云会缙绅，荣光又逐岁华新。近时铁马清南海，昨夜金鸡动北辰。法令已行秦郡县，礼仪仍见汉君臣。独劳圣主哀黔首，还以殊恩慰远人。  

○安南使馈香分送诸公  

南越名香屑异才，远人持赠比璚瑰。采经铜柱秋云湿，熏对珠崖夕照开。入朝喜见朱鸢定，充贡还随白雉来。久忆诸公喜分送，却愁薏苡误相猜。  

○送蒙古潘学士  

奎宿凝华协帝符，龟图呈画照坤舆。衣冠治定通重译，竹帛文词变六书。分教已从官独冷，致身宁论术犹疏。朝来鼓棹潇湘去，处处秋秔荐白鱼。  

○王氏山庄  

茅堂闻在断厓居，耕凿真疑与世疏。黄石洞依秋树冷，子房祠映古苔虚。山人自述《潜夫论》，吏部空留处士庐。见说田间多野兴，每惭为客负犁锄。  

○寄王君实  

北望衣冠忆省郎，又随车驾幸滦阳。苑中苜蓿空骐骥，池上梧桐起凤凰。中使有时传送酒，近臣何处避含香。上林此日无来雁，吟罢题诗欲断肠。  

○送林彦广祠南北镇  

中使传香下玉墀，儒臣代祀出金闺。旛幢北起开恒岳，舟楫东回入会稽。望海也知晨驻马，渡江休信夜燃犀。名山见说多仙气，应得从容散杖藜。  

○和孔学文从奏延春合  

宫漏沉沉晓仗移，衮衣当殿听朝时。风含鸡舌飘青琐，日射龙鳞动赤墀。奏对御筵多密近，退趋春院总委。喜闻近日稀游幸，合下儒臣出每迟。  

○送贺尚书致仕后赴召  

使者征行立晓风，宰臣传诏守离宫。关中旧忆留萧相，江左今看起谢公。路经琴峡秋声满，天绕滦河御气通。闻说至尊劳睿想，莫令行色后宾鸿。  

***◆宋祭酒本（至治集）***  

本字诚夫，大都人。至治元年，为廷试第一人，赐进士及第，授翰林修撰。泰定元年，除监察御史，调国子监丞，移兵部员外郎。二年，转中书左司都事。四年，迁礼部郎中。天历元年，升吏部侍郎。二年，改礼部。至顺元年，累进奎章阁学士院供奉学士。二年，擢礼部尚书。元统元年，进奎章阁学士院承制学士。二年，转集贤直学士，兼国子祭酒经筵官。卒年五十四，制赠翰林直学士、范阳郡侯，谥正献。其弟褧显夫次辑其遗文为四十卷，曰《至治集》，参政许有壬、苏天爵为之序。诚夫材气强毅，不随世俯仰，其文峻洁刻厉多微词。每叹近世文气骫骳为不足尚，务为高古以胜之。盖少时与显夫随父宦游江汉间，日益贫窭，衣食时或不充，故其学精深坚苦，始以诗歌擅名，及闻贡举诏下，复习经义策问。诚夫年四十，始同显夫还京师。兄弟后先擢科第入馆阁，时人以大宋、小宋拟之。  

大都杂诗四首  
殿试罢赋  
奉旨降香天妃谢翰林诸公赠诗  
山水翁  
舶上谣送伯庸以番货事奉使闽浙十首  
送欧阳炳四首  
海子  
南城校文联句  
滦河吟  

○大都杂诗四首  

抛却渔竿沧海边，拂衣来看九重天。画阑九陌桥如月，绿影千门树似烟。南国佳人王幼玉，中朝才子杜樊川。紫云楼上如渑酒，孤负东 【一作春。】 风二十年。  
绣错繁华徧九衢，上林词赋汉西都。朱门细婢金条脱，紫禁材官玉鹿卢。万里星辰关 【一作开。】 上界，四朝冠盖翊皇图。东邻白面生纨绮，笑杀扬雄卧一区。  
卢沟晓月堕苍烟，十二门开日色鲜。海上神仙 【一作山。】 非弱水，人间平地有钧天。宝幢珠珞瞿昙寺，豪竹哀丝玳瑁筵。春雨如膏三万里，尽将嵩呼祝尧年。  
形势全燕拥地灵，梯航万国走王城。狗屠已仕明天子，牛相宁知别太平。玄武钩陈腾王气，白麟赤雁入新声。近来朝报多如雨，不见河南召贾生。  

○殿试罢赋  

玉堂松桧带晨霞，遥望宸严共拜嘉。逢掖诸生袍立鹄，未央清问墨翻鸦。扶摇九万风斯下，礼乐三千日未斜。从此君王识名姓，烟波惭愧旧渔家。  

○奉旨降香天妃谢翰林诸公赠诗  

皇帝甘泉受计时，宝奁亲授走冰夷。今朝朝着张骞出，后夜天文李合知。云绕勾吴分贝阙，春生英簜下龙墀。深惭礼乐光华外，剩得曹刘祖道诗。  

○山水翁  

野屋不知今世，山色似含古春。岑寂浑无啼鸟，荒寒略有行人。  

○舶上谣送伯庸以番货事奉使闽浙十首  

江华江月要才情，多病堪怜马长卿。莫向都门折杨柳，帝乡春色不南行。  
琉球真蜡接阇婆，日本辰韩薉貊倭。番船去时遗矴石，年年到处海无波。  
朱张死去十年过，海寇凋零海贾多。南风六月到岸酒，花股篙丁奈乐何。  
涌金门外是西湖，堤上垂杨尽姓苏。作得《吴趋》阿谁唱？小卿坟上露兰枯。  
旧时家近黑桥街，三十余年不往来。凭仗使君一问讯，杨梅银杏几回开。 【余以至元廿六年出杭，故君东厢隅四条巷旁有桥名黑桥。居有杨梅银杏二树，在巨井上园。○以上二诗见杨铁崖《西湖竹枝词》。】  
闽中父老白髭须，老子风流记得无。昔日郎君骑竹马，如今使者驾轺车。 【伯庸之先，尝仕闽中。】  
素馨华畔十八娘，炎云瑞露酌天浆。一日供厨三百颗，使君馆券莫支羊。  
熏陆胡椒腽肭脐，明珠象齿骇鸡犀。世间莫作珍奇看，解使英雄价尽低。  
东海澄清南海凉，公厨海错照壶觞。郎君鲞好江珧脆，水母线明乌贼香。  
明年归路蹋阳和，缺胯轻衫剪越罗。春风通惠河头路，还与官家得宝歌。  

○送欧阳炳四首  

暖翠空蒙故国山，梦中慈母美连环。文明门外春才好，百尺吴船漾绿湾。  
乐圣衔杯李适之，十年春梦疾如飞。苍头零落郎君小，祖帐无知上客归。  
曾侍先皇法从臣，故教给札纪华勋。名山久已藏名姓，莫作区区世上文。  
去年清问下青云，曾把文章付与君。眼见皇恩绊渔隐，江湖烦报白鸥群。  

○海子  

渡桥西望似江乡，隔岸楼台罨画妆。十顷玻瓈秋影碧，照人骑马入宫墙。  

○南城校文联句 【并序。】  

翰林直学士马祖常、左司都事宋本、太常博士谢端丙寅大都乡试贡院作。  
天街丽奎文，王都会髦弁。奉璋来峨峨， 【马。】 佩玉坐宴宴。揖庭雁鹜立，干禄虎豹变。 【宋。】 解衣三褫带，束卷一如縳。 【谢。】 蜂房磬折入， 【宋。】 铃索宫悬奠。渖墨翻玄江， 【马。】 炬蜡烧赤电。 【谢。】 冥思嗒移精， 【宋。】 幽探寂凝眄。刻楮非三年， 【马。】 穿杨真一箭。微吟忽首肯， 【谢。】 急写掇意见。字误率一注， 【宋。】 稿属各后先。庙器陈古制， 【马。】 舶香然甲煎。潘陆芜静分， 【宋。】 枚马迟速见。驼疥落毨毛， 【宋。】 牛溲起回漩。趋跄进程书， 【马。】 缄封递誊缮。号分梵夹字， 【谢。】 画裂苍史篆。校读乃上副， 【宋。】 考第或当荐。拣金昼披沙， 【马。】 角麟宵设馔。頞蹙咨碌碌， 【谢。】 眼嵬矜涎涎。去取决一目， 【宋。】 利钝尽三战。仙籍银榜悬， 【马。】 牙门鹄袍袨。数盈辐共毂， 【谢。】 余弃繻过传。得隽九族贺， 【宋。】 败绩十朋唁。工歌劳府主， 【马。】 几授集曹掾。淳母太官具， 【谢。】 臑肩庖丁剸。缾罍杂酒湩， 【宋。】 供张烂彩茜。群哗剧宾兴，众乐醵饮饯。里妪嗔儿痴， 【马。】 室妇詈夫懦。忆昨被请初， 【宋。】 自赧官居贱。鸣驺纷辟易， 【谢。】 曲巷隘回邅。飞盖及泮水， 【宋。】 重钥限别院。逻卒游铎振， 【马。】 周垣围棘栫。摄事四列署， 【谢。】 防嫌两隔面。御史官方峻， 【宋。】 主司目敢眩。持衡亦荣名， 【马。】 束湿奈罔罥。浃旬虽独苦， 【谢。】 得士期众羡。博士曲台秀，翰林金闺彦。叙赋极罗缕，修词妙贯穿。而我典簿领，偶尔共笔砚。补缀褐倒绣，琐碎袜拆线。细书刻他山，奇迹壮赤县。 【宋。】  

○滦河吟  

滦河上游陿，涓涓仅如带。偏岭下横渡，复遶行都外。颇闻会众潦，既远势滂沛。虽为禹贡道，独与东海会。乃知能自致，天壤无广大。  

***◆宋学士褧（燕石集）***  

褧字显夫，正献公本之弟也。擢泰定甲子进士，除秘书监校书郎，安南使者朝贡归，选充馆伴使，改翰林国史院编修官。詹事院立，选为照磨，寻辟御史台掾，辞。转大禧宗禋院照磨，迁翰林修撰。至元初，擢监察御史，遇事敢言。出佥山南廉访司事，改陕西行台都事。月余，召拜翰林待制，迁国子司业，与修宋、辽、金三史，拜翰林直学士，寻兼经筵讲官。卒年五十有三，赠国子祭酒范阳郡侯，谥曰文清。显夫自少敏悟，出语惊人。延佑中，挟其所作诗歌，从其兄入京师，清河元明善、济南张养浩、东平蔡文渊、王士熙方以文章显于朝，争慰荐之。至治辛酉，诚夫登进士第一，后三年而显夫亦擢第，出于曹元用、虞集、孛朮鲁翀之门，士论荣之。所著有《燕石集》若干卷。欧阳元功谓其诗务去陈言，虽大堤之谣，出塞之曲，时或驰骋乎江文通、刘越石之间。而燕人凌云不羁之气，慷慨赴节之音，一转而为清新秀伟之作，齐鲁老生不能及也。苏伯修亦谓其诗清新飘逸，间出奇古，若卢仝、李贺之流，益喜其词以模拟之。危太朴曰：公之于诗，精深幽丽，而长于讽谕，用成一家之言。显夫之诗，于诸公之评尽之矣。  

日出齐化门  
雪寒书事廿六韵  
送李溉之得请还济南  
送张孟功扬州觐省分题得游丝  
王君冕关中别墅芳润亭寄题二十韵  
题道者山  
送朵儿只班监宪淮东分题赋诗得丰乐亭  
凉夜吟  
朝元宫白牡丹  
遗芳蔓  
洗车雨  
北中寒  
荣华乐  
宇文子诚出掾河南行省二十韵  
欧阳原功由艺文少监谒告归浏阳  
太白酒楼  
送翰林编修成谊叔驿召鲁子翚学士于邓遂便省觐成由国子生乡举于大都至顺四年登科今始得归乡里  
秋弦怨  
汉宫怨  
拟古辞寡妇叹  
流黄引  
竹枝歌  
竹枝歌  
杨柳词四首  
辘轳曲  
绿水曲  
垂杨曲  
春城曲和马伯庸  
杨花曲  
杏蜡辞  
同十七弟训南城访友不遇且闻将有金陵之行  
马伯庸淮南别业号石田山房指韵求诗仍依次用  
卢疏斋赵平远小像  
同年小集探策赋诗得天字  
勒士昌宅前大树  
寄题水木清华亭  
游昆山慧聚寺和唐人诗二首  
城南道院即事  
先兄正献公坟所寒食三首  
送王君冕归长安  
四月晦日即事  
冬雨  
枝江县独坐  
阌乡道中  
至元三年六月八日史局作休从伯京御史公亮太监伯温秘卿伯循待制暂至城西秘卿待制别去伯京归家予遂偕公亮回憩都水监双清亭监掾平伯钦留饮即席赋五言十八韵  
都城杂咏四首  
明照坊对雨  
璧月  
上中书张参议  
送高子敬归彭城  
寒食暂出  
通州晚晴即事  
江上夜泊遇京使回却寄都下诸公  
除夜宿武口驿忆诚夫兄  
初冬之先垄即事  
登第诗五首  
海岸春行  
和张仲容杂诗  
诚夫兄由兵部员外调选江湘次留别诗韵送之  
和赵鲁瞻海岸冬日晚归  
秋思书将陵驿  
双清亭春日独坐  
春暮双清亭小酌怀张孟功  
送诚夫大监兄代祀海神  
咏御沟  
送贾孟善闽浙觐省遂奉父之官淮安  
次韵诚夫兄丽正门外晚归  
和杜德常万岁山暮春  
端午日雨霁暂出齐化门回入城遥面京西诸山及市肆风景追忆延佑六年六月廿有二日侍诚夫尚书兄初自江南还都亦经此路仍值雨晴今十有五年矣感念畴昔因赋此诗  
直沽夜兴  
东冈崇恩寺晚酌其僧一峰求诗  
过余姚寄贾治安同知  
予以延佑元年从先兄正献公入汴始识彦辉吴征君是岁故中丞马公伯庸今翰林学士谢公敬德国子博士王君师鲁乡贡河南行省迄今二十五年予再以按行至汴居监察行院去征君所居仅半里犹以公事未毕尚迟于请见时马公亦薨谢王在馆阁感念存殁赋唐律一首先遣持遗征君正之  
仲宣楼登眺  
武昌近城阻风雨三日不得到城下遣兴一首山南佥宪之行  
吏部侍郎杜弘道号西岩野逸  
张女挽诗  
纪行述怀  
冻雨晚晴自成物门归院马上口占  
送王彬叔赴西书吏  
子昂风竹横披  
公安早行  
送牛农师北上  
次韵赋春词二首  
别后寄友  
舟中夜雨寄周子善  
晚兴  
晓出都城  
忆武陵旧事二首  
三月一日杂诗  
阳关图  
七月八日晚晴暂出丽正门外  
得周子善书问京师事及贱迹以绝句十首奉答  
雪竹白头翁横披二首  
小姑贤祠  
毛女图  
张仲容七夕来征诗就次韵以答  
夜下新安驿寄家  
晚泊维扬驿二首  
......  

○日出齐化门 【都城东出南头第一门。】  

日出齐化门，腾腾开九光。四面启金钥，崇扉辟辉煌。都城万井烟，沃盥整衣裳。纳屦戒车马，出入纷仓皇。士者趋名誉，鱼佩锵琳琅。鄙夫竞锥刀，虮子罗康庄。大明忽西颓，所遇皆不常。□事头抢地，得志骄昂昂。扰攘千万情，四序恒茫茫。□□驭天风，弭节白云乡。左骖碧虹蜺，右驾紫凤凰。俯视尘土海，灵台惄悲伤。誓将九转丹，投之疗膏肓。巍巍金银宫，境界殊清凉。凡骨傥有缘，握手同徜徉。  

○雪寒书事廿六韵 【延佑己未在乐亭县作。】  

幽云敷层霄，狂吹趣阴霰。氛霾互黯黮，雨雪事交战。弥空始糁屑，降地施削片。斯须万汇失，顷刻九有徧。霏霏集颓堞，皜皜被遐甸。危峰冒周圭，广陌曳齐练。崇陵受委积，枯枿容挂罥。况缟未足多，拟絮差可善。通达骇连璐，瑰瓌讶垂瑱。阶平恶漫没，谷□□□□。□□烦褰箔，爥幌助披卷。气清华盖爽，光烂银海眩。太素靡污垢，至朴谢琱瑑。人踪绝往反，野色一更变。积阴若胶轕，祁寒病增羡。晨衣袭狐貉，夜席益筦荐。衾重初昏寝，薪湿停午膳。严威折纩帛，冻璺裂盎■〈南瓦〉。发森惮去笠，指直愁结袸。凌坚莱芜釜，澌莹歙溪砚。羁人畜怨憾，狩将坐畏愞。虎士跗趾瘃，马走牙齿颤。罢氓归禁瘁，陋邑矧饥荐。屋阔竞自侈，室匮畴与唁。穷荒觊吹律，凝冱需见晛。挥翰书目繁，敢以古雅衒。  

○送李溉之得请还济南  

髫龀客江汉，早闻高士名。君居玉沙县，我在渚宫城。弱小知慕君，不得觌君面。道路播词章，庸俗矜俊彦。骐骥厌庭户，鸾凰悲草莱。英标出世表，□去黄金台。风尘绮陌深，烟雾玉堂杳。浩歌香炉峰，巢云寄木杪。朝辞九华顶，暮宿黄鹤楼。纶巾紫凤褐，欲去仍或留。朅来更翱翔，五十霜鬓秋。瀛洲列群仙，蓬山撷兰芷。一登鸾坡峻，再陟阿阁崇。牙符杂珂佩，通籍金闺中。谒帝兴圣宫，回车历城道。矫首凌天风，振衣下瑶岛。东望华不注，烟霞齐鲁□。言归理松楸，啸傲依□坳。缅想共君游，不得恒聚首。叩首屡投刺，尘鞅阻文酒。雨濯野山色，晴飞溪柳花。明发遂长往，怜君离思赊。云汉耀奎文，长庚丽其下。天书行召还，岂是栖栖者。  

○送张孟功扬州觐省分题得游丝  

东郭畅景韶， 【一作「白日照旷野」。】 飞丝荡晴朝。 【一作「扬重霄」。】 细逐 【一作「轻兼」。】 柳绵度，狂随熏 【一作「细逐蕙」。】 风飘。燕郊萦去策，楚岸罥征桡。嗟予顾不及，相送共迢遥。  

○王君冕关中别墅芳润亭寄题二十韵  

雍壤第上上，土厚风气温。水泉引甘泽，卉木滋以蕃。兴王作都会，山川郁屏藩。维周秦汉唐，陈迹犹具存。一览以娱目，矧此长子孙。胜境遇名士，相值复何言。王君长安人，负郭有田园。蓝田在其左，终南高且尊。平川豁瞻眺，崇冈如吐吞。结构事幽隐，池台閟重垣。植木春茂茂，酾渠夏沄沄。 【音浑。】 晴花炫屋角，秋苔黯墙根。岚翠浥图籍，荷叶荫壶尊。觞咏协时序，起居适寒暄。生涯付子弟，供具有鸡豚。好客时过从，租吏不叩门。谈评及宇宙，息偃度朝昏。缅怀鹤在阴，大笑虱处。茫然珪组念，邈矣车马喧。兹亭可适意，余事勿复论。 【君冕为三原县令，常被诬未雪。】  

○题道者山 【朵儿只国王。】  

元气肇融结，律兀蟠厚坤。蓬瀛讶虚无，五岳名号尊。兹山介平营，特与太古存。碣石拱其侧，水岩何足论。东北医巫闾，罗列为弟昆。境迥称瞻眺，多景移晨昏。烟霏杂□树，海气时吐吞。幽深閟灵怪，胜丽难具言。谓宜栖隐沦，秋鹤仍春猿。丛桂赋骚雅，萝薜相婵媛。顾此缁衣流，结构开祇园。陈迹纷惚恍，纪载深本原。屡闻贤侯王，游观驻朱轩。从容乐觞咏，风日摇旌旛。我昔延佑末，东迈窥其藩。望望不得登，予怀未能谖。于时秋雨霁，仰羡思攀援。谁为持此意，洒翰题空门。  

○送朵儿只班监宪淮东分题赋诗得丰乐亭  

丰山既可玩，丰岁仍可喜。太守为筑亭，日日饮滁水。幽谷□轩楹，泉石列阶戺。蔼蔼禾稼盛，皞皞风俗媺。政平共觞咏，民安事田里。摛词述佳致，行乐遗旧址。使君出贵裔，读书精治理。帝命徂淮南，持节长风纪。是州处行部，西望方尺咫。今兹罹旱暵，郡邑多苦馁。衣食 【并去声。】 赖贤明，庶免沟壑死。先 【去声。】 忧回天心，相业由此始。  

○凉夜吟 【十五岁作。】  

云头金玦秋意生，南城啼鸟三四声。漙漙斜露铜铺湿，阑下幽花香气清。倡楼苕□咽凝管，波底老龙求子鸣。萧萧竹树小山雨，惊觉佳人梦中语。湿萤寥落阶莎寒，拂拭桃笙掩闺户。  

○朝元宫白牡丹 【延佑丙辰在汴作。】  

瑶圃廓落昆仑高，霓旌豹节凌旋飙。东门偷种来尘嚣，开云镂月百千瓣。雪痕冰璺辞锼琱，重台复榭玉版白。湿露拥出青霞娇，琼娥爱春受春足。香腴酥腻愁风消，人间洛阳红紫妖。紫霞滟滟吹秦箫，青鸾望极何当招。  

○遗芳蔓 【武帝思李夫人，卧延凉殿。梦夫人遗帝蘅芜之香，觉而衣枕香三月不歇，帝因制曲名《遗芳蔓》，又赋《落叶哀蝉曲》。】  

龟屏象簟尘凝辉，桂枝落尽秋气凄。琼瑶台上魂是非，孤鸾照影心含悲。离宫别馆春茫茫，延凉殿上空情伤。却凭锺火一茎草，换得蘅芜三月香。兰风蕙露怨娇□，落叶哀蝉□鸣嘶。嘤嘤呓语谁得知？再取玉篸搔素丝。  

○洗车雨 【每七日有雨，俗谓天帝为织女洗车。】  

一从去岁闲油壁，尘暗香軿有谁拭。琼娥玉媵莫迟回，为我飞书呼轸毕。雄雷雌电倾河来，宝轮濯濯无纤埃。桂香陌上不泥泞，虚无指点回蓬莱。鸟桥银浦沾濡彻，凤靷鸾鞭洁如雪。犹恐黄姑没病深，更擘湿云填古辙。  

○北中寒  

烛龙吹冷玄冥唾，鸡子庖从沙□过。羲和呵手驭日车，噤痒阳乌二足堕。骊山温泉彻底冰，白地裂文如旱塍。穷阴冻合黄钟管，缇室葭灰不得升。射麋将军守毡屋，霜结虬须悬■〈罒上敕下〉。琵琶弦折酒成澌，风刀劙破双颧肉。  

○荣华乐  

大明飞光白玉堂，花楼网户腾春香。鸣钟馔玉云母床，堂堂夫婿侍中郎。青云捧车谒汉皇，公卿夹毂趋道傍。董贤朝朝眠未央，将军夜穿蹋踘场。柏梁置酒诗成章，黄金驷马来徜徉。起山引泉大宅张，兰汤洒壁鸣笙簧。女蛾窱声绕梁，回风飞雪衣飘扬。芳年华月温柔乡，流苏斗帐垂珠珰。红麸麝枕辟凶殃，紫金钗梁悬凤凰。阶前七十二鸳鸯，绮襜罗列生辉光。平头奴子跽擎觞，酒酣调笑邯郸倡。腰横半解金蛇黄，玉池芙蓉帘外霜。□符如火□□黄，门开将趣宫漏长。扶来丹地拜天子，愿沐鸿休亘终始。  

○宇文子诚出掾河南行省二十韵  

至顺元年十月初，故人舍我将南徙。君喜迎亲去志速，我惨送君离思起。西山雪小阳鸟逝，北口风高乔木死。吉贝衣消京国尘，木兰舟泝漳河水。夷门旧交兄弟若，吴房老父咫尺尔。人生百年贵适意，戚促何须羡金紫。忆□前年在滦阳，千里兵尘四郊垒。妻子哀号不得见，乘驼归来溷悲喜。彤庭捧牍负长材，乌府珥笔存旧履。磊落不作风尘态，宇宙茫茫少知己。与君同朝三四年，辛苦何常设醪醴。岁时相见徒劳问，我尔俱贫情曷已。江陵古城多北客，我昔与君共闾里。君年三十入公府，我发漆黑政童子。迩来迹各星散，南北东西困泥滓。王城会面忽惊电，君踰知命我强仕。微躯潦倒属名缰，半世萧条鲜生理。重内轻外古所云，愧我谋身故如此。鸠巢未葺政坐拙，菟裘将营何所指。因君之行重太息，搔首苍茫对斜晷。  

○欧阳原功由艺文少监谒告归浏阳  

七年不见荼■〈艹縻〉花，湘南学士思还家。卖马径出艺文监，买船便赴潞河沙。始随征书官璧水，北门风月清谈尔。兵尘荏苒居庸关，被萧条教忠里。奎章阁上进成书，九重知是尹芜湖。腰带黄金佩苍玉，玉巵赐酒榻前趋。君恩如海谁能报，回首乡关动怀抱。尚平昏嫁几时毕？陶令田园何日到。槐舒菟目柳如绵，浩然归兴南风前。闺人含啼仆夫喜，那顾悲欢各异缘。西山过雨离筵晓，川途万里云缭绕。里闬逢迎樽俎欢，都城会合簪缨少。  

○太白酒楼 【延佑己未初，自江南还京师，途经济州所作。】  

我昔在髫年，知有谪仙人。少壮读所作，天才气凌云。浔阳紫极宫，往岁闻佳句。采石青山头，前月拜荒墓。夜宿檐下云，秋弄江上月。何如任城楼，狂饮兴豪发。况有任城宰，具酒复知音。酒酣隘八极，世事徒骎骎。内子香闺梦，伯禽娇且啼。人间火宅谩煎逼，政是玉山倾倒时。散披紫绮裘，倒着白接■〈罒上离下〉。银台金马直一唾，方瀛绛阙行将去。仙之酒杯失，遗基楼观雄。垣表暗题咏，石榴海柏森西东。谪仙人，今何在？汶水岛山黯苍霭，手挥玉鞭骑玉鲸。应在浮云九州岛外，仙人魂魄茫氛氤，望之不见矧可亲。明朝我亦玉京去，愿谒蓬山贺季真。  

○送翰林编修成谊叔驿召鲁子翚学士于邓遂便省觐成由国子生乡举于大都至顺四年登科今始得归乡里  

盛时寰区奠金瓯，四方才子纷来游。郭隗台荒登不得，李膺门下久难留。南阳年少诣阙下，气如鵰鹗文如彪。长松耸壑被斲削，大玉作器辞琱■〈王叟〉。既不能上书谒宰相，又不能投刺干王侯。独抱获麟经，信如渭滨钩。鼓箧桥门不盈岁，夺标桂苑仅经秋。挽强一中杨远叶，不识楚人三刖愁。落落拾地芥，肯贻乡邦羞。铮铮破天荒，乃在帝王州。泥金帖子附家信上报，里中父老惊倒同门俦。玉堂载笔事方始，北堂戏彩心难酬。书藏石室报天子，遂我拜母三年谋。蓟门一昔归心起，梦里阿■〈弥上女下〉惊且喜。驿楼佳树拂绒鞯，词馆新编盈茧纸。家乡风景有如此，关吏欢迎弃繻子。疾趋慈□笑称觞，次谒乡贤忙倒履。浮云暂蔽奎躔尔，须信斯文难坠地。招邀郊薮凤麟来，菊花潭上从君始。西南归路平如砥，太行山色青如洗。我幸君归且怨别，心逐太行山色送君直过黄河水。  

○秋弦怨  

海风吹凉薄璇宇，桂压钩阑秋作主。银湾凝月澹游溶，云彩粼粼骞凤羽。玉帐悬沙塞梦寒，沙泪啼秋山迸泉。哀蛩不解论心素，金字箜篌挑夜弦。大漠沙如云，去京三万里。弦声隔秦城，无路入君耳。七星横西露漫漫，金刀剪衣丁夜眠。他日赐金高似屋，嫖姚应是□婵媛。  

○汉宫怨  

赵飞燕，汉春如一日。色映豹尾竿，膏香发鬈漆。扫粉浴兰云帐底，三十六宫寒如水。天教痴妬擅浮荣，绿箧缄传还啄矢。惟余拥背人，暖梦黄金殿。西风长信深，尘埋旧纨扇。  

○拟古辞寡妇叹  

弱质生良家，幼岁听傅姆训戒言。闻有三从，夙夜居，常惕然。及年适夫子，自意偕老，死归黄泉。上戴苍苍之天，下有我履之厚地，竟不酬我愿。为妇未十载，夫子忽舍我去，魂魄不复还。尊章哭其儿，且哀我，少寡居，涕泗恒涟涟。我哀曷已，恐重伤堂上心，茹恨忍死强自宽。抚育四三孤，纺绩治生。供衣服粥■〈衍上食下〉，教养幸成人。奉夫子祀事，以树立家门，上奉尊章甘旨，不敢少怠，犹夫子生前。华饰不复施，衿鞶缨佩置之埃尘。有耳不敢闻闺外事，律己逾于未嫁先。自分为待命未亡人，礼法自防岂敢愆。犹复小郎口说譊譊，姻族攟摭相熬煎。哀哀欲谁诉？祇苦心内割裂，欲死无缘。赖是县官旌宅里，里中称，孝且贤。少白我心，瞑目无所怨。谇曰：已矣乎！薄躯奚术求全。愿言祷大司命，生世莫作妇人。即复作妇人，愿死在藁碪前。  

○流黄引  

桂庭月午啼螀间，鸾宫露下冰纨单。酥灯毳帐雁门塞，妾心料此中闺寒。流黄缩涩微含润，锦石铺云莹相衬。细腰杵急夜如年，捣碎商飙不知困。春纤易制添光泽，凤花入眼波纹溢。东天皜皜呼侍儿，快取衣箱金粟尺。  

○竹枝歌 【至治三年二月，洞庭舟中赋。】  

东山日赤云气昏，河姑劝我莫出门。持筐采得桑叶满，直到阻雨溪南村。  

○竹枝歌 【送余德辉还池州。】  

沙渚青青芳草茁，梅根潮落蒲芽发。江头少妇卜金钱，行人归来有华发。  

○杨柳词四首 【通州道中作，至元四年春。】  

夹道青青到凤城，一般飞絮两般情。离筵见处泣相送，归鞍扑着喜相迎。  
玉泉山下绿丝垂，曾见先皇驻跸时。翠辇金舆何处去？烟条露叶不胜悲。  
金鞍晓拂枝头露，珠帽晴沾苑内尘。古来每见人悲树，如今却见树悲人。  
北客还乡二十年，来时杨柳故堪怜。而今张绪生华发，手弄柔条一惘然。  

○辘轳曲  

汉月转桐枝，罗衣怯嫩飔。银瓶轻坠放，惊散乳鸦儿。  

○绿水曲  

妾家若耶溪，门扉绿水西。桂月破烟瞑，波明枫影低。潮痕暗沙觜，浦□空云飞。苹洲风未起，待妾采莲归。  

○垂杨曲 【唐体和张仲容。】  

杏花雨小西曛出，红鸳微步芳溪曲。垂杨树暗粉墙高，却上晴楼窥宋玉。檀奴不到心茫茫，春波一眼无鸳鸯。菜花蝶子不解事，双飞直到帘旌旁。含娇倚困愁如许，捧砚轻绡识眉宇。柔情书满紫霞笺，教与雕檐绿鹦鹉。  

○春城曲和马伯庸  

孟阳冉冉青年度，乐酒谐歌宁计数。魏花如斗云光红，扬镳迤逦城南路。门前佩马春泥声，香闱琐暗银杯倾。可是卓姬能窃去，梁园司马擅才名。  

○杨花曲  

宫莺百啭花房委，燕子日长三月尾。玳瑁钩帘后阁空，残红拂度银塘水。白袷春衫侠少年，旌旗别恨相萦牵。卢家小娘不闭户，低回交舞妆台前。软风吹香娇脉脉，西园坞径东园陌。云雨迹杳难凭，青年误杀金钗客。  

○杏蜡辞 【和马伯庸，秦定元年作，时初忝第科。】  

霞绡簇春笑红雨，曲江芳情恼游子。郎君焰光高二丈，烧杀杏花三十里。觞酣小驻庞姨家，莺歌溜玉铿红牙。华裾飘麝鬓豪绿，上马行陪择壻车。  

○同十七弟训南城访友不遇且闻将有金陵之行  

芳径暴桥西，徘徊白板扉。家人出帘语，小李掉鞭归。榆荚晴将老，杨花晚渐稀。仍闻欲南棹，情思愈依依。  

○马伯庸淮南别业号石田山房指韵求诗仍依次用  

窅曲愚公谷，萦旋戴氏池。人从西掖召，文任《北山移》。畦稻收新粒，岩花艳故枝。地因人愈胜，心共景相宜。户昼孙常闭，园春董不窥。纷华忘世变，衷素付天知。暗筱藏仙客，乔林叫窃脂。淮流纡大带，楚岫作修眉。辋水堪摩诘，樊川称牧之。山房空蕙帐，猿鸟望归期。  

○卢疏斋赵平远小像  

盛德不孤世，巨邦尊二贤。卢翁官察访，赵使职旬宣。契分元偕白，襟期甫暨虔。柏森松竞秀，珪莹壁相联。高谊云霄外，清标几杖边。句枝时络绎，杯算日缠绵。宵候丹砂灶，秋鸣绿绮弦。岳跻同谢妓，湘泛共膺船。酿酒矜方妙，裁衣斗品全。遨嬉驱騕褭，笑咏抚婵娟。密迩通家好，留连对榻眠。闭关常习静，挥尘或谈玄。闲洁山中相，翛摇地上仙。仪刑人倏逝，丰度世争怜。肖貌开光霁，垂名著简编。精神栖落月，思致薄凌烟。岂直江潭重，应齐宇宙传。长沙多胜境，并祀待他年。  

○同年小集探策赋诗得天字  

仁庙尊儒术，嘉猷匹苦先。丕承由列圣，大比涉三年。拣拔归陶冶，招来际幅员。文星明似月，公道直如弦。世运逢熙洽，吾侪属引延。两班延虎拜，多士出胪传。恩重冠裳赐，衔清馆阁联。绿章趋画阙，华服曳春筵。载酒芳垧外，闻歌小海边。欢娱能几日，去住不同天。文省摛辞丽，容台执礼虔。四门崇教育，庶府杂周旋。桂玉悲妻子，尘埃厌市廛。缅思州县职，恒畏简书愆。苦乐宁非分，升沈各有缘。云随风力断，萍逐浪花牵。几听宫莺啭，频惊海月圆。重来情翕翕，后会语绵绵。问梦观青鬓，遨嬉驻彩鞯。但思倾玉斝，那复计金钱。发兴分奇韵，抒怀托短篇。勤劳有王事，□□□诸贤。  

○勒士昌宅前大树  

百丈门前树，多曾阅市人。斜梢侵寺塔，直干瞰城门。喜映龙楼日，愁栖马市尘。何时濯枝雨，老翠尚能新。  

○寄题水木清华亭  

僻地开三径，荒山住一翁。栖迟瞰澄澈，结构倚葱茏。画槛穿黄□，□塍散白豵。云湫龙恍惚，月砌鹤氋氃。硗□孤村日，号秋万壑风。溪流明见底，岩树润通中。曳杖行霜果，褰衣捡露丛。稻花香入户，杉叶势侵栊。获罢平川迥，樵归狭路穷。岚迷峰上下，泉合涧西东。陂养鱼千石，秧移地百弓。收成防雀鼠，种植聚奴童。薯蓣登秋课，禾麻验岁功。要宾如郑驿，遗子似庞公。物外心何远，朝中信不通。坐从书帙乱，饮■〈扌弃〉酒尊空。景物樊川似，生涯辋口同。嬉游未可到，赋咏或难工。  

○游昆山慧聚寺和唐人诗二首  

碧云天一方，休公具禅床。天女散花近，懒残煨芋香。殿灯耿寒灺，波月澄冷光。愿言谢朝绂，托身栖道场。 【右孟东野韵。】  
天外山光近，峰颠海气吞。潮凭风作陈，云藉石为根。鸟重烟藏树，帆多水绕村。凭高暂诗酒，回首望修门。 【【右】 □□□ 【韵】 。】  

○城南道院即事 【六月二十八日。】  

三径草纤纤，苔痕过雨黏。风光殊不恶，凉意复相兼。芍药斜侵墄，蒲桃乱入檐。可怜成小憩，不得遂幽潜。  

○先兄正献公坟所寒食三首  

车马自骈阗，风寒复禁烟。野筵惟粔籹，村女亦秋千。远岫清明雨，高坟白打钱。乞墦君莫笑，攫肉有轻鸢。  
纔动山林兴，还增畎亩忧。夕阴仍不雨，春冷欲如秋。抚旧谁伤悼，乘时尽醉游。农家多苦旱，啼杀舍南鸠。  
三日春郊宿，留连不肯回。寻诗乘款段，步屧踏莓苔。胜境僧多占，深村客少来。明朝入城市，那复好怀开。  

○送王君冕归长安  

去国三千里，登科二十年。盍簪方晤语，分袂忽言还。书帙休晨捡，诗筒息夜传。更无吟偪侧，惟有恨缠绵。  

○四月晦日即事  

瞑树俯疏棂，阴□簇广庭。连绵送月雨，历落照泥星。好友违千里，痴儿昧一经。近来忘百虑，恬澹养遐龄。  

○冬雨  

十月楚天雨，同云暗八荒。前山应是雪，此地不成霜。气混朝岚重，声兼夜漏长。闲庭断来往，幽思渺无方。  

○枝江县独坐 【按部峡州。】  

泽国持龙节，蒙恩备使臣。简书时自理，灯火夜相亲。山雪迷残腊，溪梅借早春。所忧无异政，何以慰斯民。  

○阌乡道中  

风雨度崤■〈山黾〉，新晴喜若何。云间瞻大华，马上看黄河。心已为形役，身兼抱病多。平生远游志，垂老渐消磨。 【商洛秦陕，步步皆陈迹，亦犹山阴道中，使人应接不暇。长安城中碑刻，亦不能徧览，况近郊乎！雁塔梯级久废。曲江在其东，而亦久涸。一登含元殿故基。未央宫在汉城，怱遽不及至，但求得一瓦而已。兴庆池广袤五七余里，荷菱藻芡弥望，岸傍古垂杨甚多。□南白鹿坡甚近，华萼相辉、太真梳洗等楼基皆俨然。仆始至及邀诸公，迎送皆在长乐坡灞桥。常一过浐水，常一过华清，一浴绣岭，一观华阴、颢灵宫并岳神题名。归程过蓝关、秦岭，宿蓝桥观裴杭洞，上七盘岭，下看辋口庄、商山四皓墓、文庙。外此皆不暇及也。余年来行四方，见山水颇多，然各有可取。至于长安城中望终南山，天下古今妙绝也。惜病多才劣，且夺于饮宴，不及富于吟咏。】  

○至元三年六月八日史局作休从伯京御史公亮太监伯温秘卿伯循待制暂至城西秘卿待制别去伯京归家予遂偕公亮回憩都水监双清亭监掾平伯钦留饮即席赋五言十八韵  

皇都官曹盛，铨衡簿领优。公庭临紫陌，宾幕对沧洲。树影移门暗，荷香曲榭幽。亭台分错绣，车马去如流。市迥尘声杳，山明霁色浮。广寒南耸殿，齐政北瞻楼。心远逾寥廓，身高不自由。茶瓜延永昼，絺绤借清秋。翠牖何劳扇，朱帘不下钩。冰盘丹果沈， 【去声。】 石枕碧苔留。浪迸频跳鲤，萍开缓泛鸥。画船思荡漾，红粉废歌讴。竹叶生高兴，甘棠叙旧游。□人供饮馔，胜景得绸缪。洗砚惟呼仆，移床屡召驺。史才惭忝预，诗句费冥搜。联璧知何在？乘驺计少休。诘朝重赴局，持此诧同俦。 【公亮，泰定间常丞是监故耳。】  

○都城杂咏四首  

万户千门气郁葱，汉家城阙画图中。九关上彻星辰界，三市横陈锦绣丛。玉椀金杯丞相府，珠幢宝剎梵王宫。远夷纵睹争修贡，不用琱戈塞徼通。  
豪杰纷纷白玉京，汗颜血指战功成。九重见帝多因鬼，万里封侯不用兵。肥马尘深心独苦，鲋鱼波涸事难平。西山小隐烟萝暗，依旧春犁趁雨耕。  
风物鲜妍饰禁城，豪家戚里竞留情。花围锦幄清明宴，香拥珠楼乞巧棚。叱拨马摇金辔具，帡幪车扬绣帘旌。他年定拟持铅椠，细数繁华纪太平。  
流珠声调弄琵琶，韦曲池台似馆娃。罗袖舞低杨柳月，玉笙吹绽牡丹花。龙头泻酒红云滟，象口吹香绿雾斜。却笑西邻蠹书客，牙签缃帙费年华。  

○明照坊对雨  

章台车马去如流，白雨霏烟拂画楼。九陌平铺明似练，两沟急泻碧于油。美人虹见西山霁，少女风来北里秋。凉意满襟帘幕卷，宫鸦归树夕阳收。  

○璧月  

璧月悠悠上女墙，六街灯市远微茫。随车径去柳家婢，走马独归韦氏郎。戚里烟尘眩银海，九重宫阙接瑶光。铜驼陌上听冬鼓，笑杀西楼白玉觞。  

○上中书张参议 【至治元年，有旨命禁中结灯山，有司具图已进。时济南张公希孟参议中书省，上书谏，从之，且赐钱，苦辞不受，遂赐缣帛各一以旌之。】  

中官传敕构鳌山，公相披云犯玉颜。紫府腾书天咫尺，彤庭赐帛锦斓斑。丹心济世今能遂，白发归田未可间。早晚□宣催大拜，更将霖雨膏尘寰。  

○送高子敬归彭城  

元龙不拜富民侯，袖剑囊书苦掉头。李愿有心盘谷去，阮咸无意洛中留。春城寒食莺花静，日暮乡关汴泗流。我亦挐舟江海去，试从沙鸟问黄楼。  

○寒食暂出  

一百五日上街头，半晴半雨天悠悠。豪家出郭车争道，少妇当垆人上楼。辇路暗生芳草远，御沟平瞰碧波流。少年直把春偿酒，若个新诗纪胜游。  

○通州晚晴即事 【南游湖湘。】  

水榭空明雨脚收，凝笳催上驿亭舟。紫霞烂剪翔鸿锦，碧草平铺集翠裘。落日关河初客路，浮云宫阙上神州。谁怜五色江郎笔，真使超然赋远游。  

○江上夜泊遇京使回却寄都下诸公  

风气凉凉水气清，白榆如玉绛津明。横江渡口晚潮过，采石矶头凉月生。远道迢迢蝴蜨梦，旧游历历凤凰城。群公奋翮青云上，应笑扁舟万里行。  

○除夜宿武口驿忆诚夫兄  

瓶笙榾柮澹无聊，几度他乡遇此宵。三十男儿尚书剑，寻常意气自云霄。风灯直下渔歌乱，斗柄旁边帝阙遥。悬想银台门下客，听鸡忙赴紫宸朝。  

○初冬之先垄即事 【至治三年作先垄，在南城之东南宜泉村沙岱。】  

乌鹊相依啄野田，白驼对立饮冰泉。蒲洲凌薄车旋泞，棘路沙虚马惧鞭。冢上白杨时猎猎，苑中红叶晓翩翩。嗟予谩索长安米，愿就耕夫受一廛。  

○登第诗五首 【泰定元年甲子。】  

崇天门唱名  
恩荣宴  
同年会  
赐章服  
上表谢恩  

△崇天门唱名  

三月吉日当十三，紫雾氤氲阊阖南。天子龙飞坐霄汉，儒生鹄立耀冠篸。黄麾仗内清风细，丹凤楼头晓日酣。独爱玉阶阶下草，解将袍色染成蓝。  

△恩荣宴 【四月二十六日。】  

上相传宣弁□趋，玉堂西北拜銮舆。歌声缥缈方壶外，酒味氤氲沆瀣余。幕额锦光晴烂熳，帽檐花影昼扶疏。君恩谁识深如海，独倚东风咏藻鱼。  

△同年会 【四月二十九日海岸之万春园。】  

临水亭台似曲江，同年人物宴华堂。婵娟笑弄龙香拨，醽醁深涵鸟羽觞。醉后方言频尔汝，座中除目互平章。从来期集输京洛，仍见诗歌播八方。  

△赐章服 【自是年始，扑头、花带靴、银木简皆具。简上仍刻御赐字，金填之，五月一日皆除书同授。】  

承平天子重科名，章服分颁出大明。袍是涿罗香缕细，笏胜楷木素文横。晨趋象魏云霞粲，夕奏龙池玉雪清。遥想鸣珂朝会处，鹓行争讶被恩荣。  

△上表谢恩 【五月二十一日，时驾已北幸。】  

瑞日鲜明射玉题，华袍繂■〈糹蔡〉近罘罳。舍人宣赞瞻丹阙，新进趋锵诣赤墀。黄屋云行天杳邈，绿章风送路逶迤。湛恩岂许须臾报，要见他年献纳辞。  

○海岸春行  

越桥西下苑墙高，绿淬垂杨绛淬桃。霞拥玉楼晴启户，风生瑶海暮翻涛。官囚立马看花担，渔隐闻莺罢竹篙。惟有香园春事好，几人诗兴似吾曹。  

○和张仲容杂诗  

蓬莱云彩烂东方，鱼钥开门禁漏长。万□楼台争霁色，九重宫阙动秋凉。羽林执戟趋神武，骑客飘缨入建章。独爱芸窗常寂寞，六街车马是谁忙。 【时予初校书秘府。】  

○诚夫兄由兵部员外调选江湘次留别诗韵送之  

鲸鲵吞饵钓槎间，英簜开丞使节函。北地关河摇落后，东吴风物笑谈间。晴湖泛艇鸥冲桨，夜邸悬灯马卸鞍。莫以遨嬉夸小委，春风今在五华山。 【山在京西四十里，都人四时游观。】  

○和赵鲁瞻海岸冬日晚归  

白塔高标射紫霞，鸟栖宫树客投家。烧香人拜弯弓月，穿市儿携剪彩花。苜蓿地眠朝退马，蒲萄园隔宴回车。人生要纵长安眼，何事能容便面遮。  

○秋思书将陵驿 【馆伴安南国使还鄂。】  

斜阳催出凤凰城，津鼓声沈夜橹鸣。海口风来吹酒醒，漳滨叶落唤愁生。望深夕浦苍烟暗，梦入秋闺素月倾。况是潘郎年纪到，二毛侵鬓不须惊。  

○双清亭春日独坐 【时张为都水经历，双清，幕府名也。】  

帝城何处不红尘，小海危亭独可人。笭箵舟航浮上闸，笙歌池馆接西津。恩波浴鹭连洲暖，宫树啼莺隔岸春。不用鞭笞了官事，笑谈容得幕中宾。  

○春暮双清亭小酌怀张孟功  

吏退公庭雁鹜行，持杯暂对水云乡。山开罨画涵晴影，花落■〈赤垔〉■〈赤支〉漾晚香。酒帜隔津标柳陌，渔舟避浪向蒲塘。怀人不得同相赏，空赋停云第二章。  

○送诚夫大监兄代祀海神  

毳帽貂裘素绮裳，明时远致御封香。朝端使者传天语，海上神君见火光。万弩射潮非计策，三山湛影漫文章。灵来细祝忧勤念，不是求仙汉武皇。  

○咏御沟  

决决穿云出涧初，千回百折到皇居。行人不敢来饮马，稚子时能坐钓鱼。内史府 【一作「昭应宫」。】 前晴滉漾，云嵒观后晚舒徐。波漫略彴通丹禁，风扬辎軿映画 【一作翠。】 裾。三月霏烟着杨柳，九秋凉露泣芙蕖。荒唐莫说流红怨，自是清涟解起予。  

○送贾孟善闽浙觐省遂奉父之官淮安  

浮云一昔凉风起，游子怱怱买去舟。喜奉严君辞远徼，不因作客别神州。白苹漠漠吴江岸，红树萧萧楚驿楼。总是停桡捧觞处，知君无复有离愁。  

○次韵诚夫兄丽正门外晚归  

碧霄云物献诗题，双阙西边日驭低。弦月弯环城上塔，锦霞鲜丽水南堤。仙郎下直辞鸡树，猎骑收围撤兔蹄。争笑闲身空七尺，不因冬鼓卧幽栖。  

○和杜德常万岁山暮春  

雾杳云深日驭西，红稀绿暗闹黄鹂。双娥有泪仍啼竹，四老无情谩采芝。游冶喜逢三月闰，芳菲空度一春迟。谁家甲第歌声咽，何处名园舞袖垂。祇有情怀似中酒，那能心绪及游丝。少年笑我真痴绝，一日闲愁十二时。  

○端午日雨霁暂出齐化门回入城遥面京西诸山及市肆风景追忆延佑六年六月廿有二日侍诚夫尚书兄初自江南还都亦经此路仍值雨晴今十有五年矣感念畴昔因赋此诗  

官柳垂阴霁景鲜，忆携家具过通廛。雕盘粔籹□珠幰，绣陌骅骝辉锦鞯。上国繁华过陕洛，中朝文物胜开天。由来几度南柯梦，惟有青山似昔年。  

○直沽夜兴 【元统癸酉八月，南使江浙。】  

戍鼓声催夕照低，蒹葭杨柳澹烟微。偶因海浦听吹笛，却忆京城闻捣衣。恋阙岂无情戚戚，别家那有思依依。传闻大驾还都近，怪得寒风凛夕威。  

○东冈崇恩寺晚酌其僧一峰求诗  

山门杉桧碧萧森，步屧回廊一径深。罢酒长风来北渚，按歌明月出东林。幽轩晚立云容湿，高阁晴登海气侵。忽报寒沟潮信到，可能重听颍师琴。  

○过余姚寄贾治安同知  

秋深持节下銮坡，吴越风烟入浩歌。溪水通桥松作窦，山云收雨石为窝。避泥骄马哺寒草，过陇饥牛啮早禾。别驾归来应笑我，驿程何事苦吟哦。  

○予以延佑元年从先兄正献公入汴始识彦辉吴征君是岁故中丞马公伯庸今翰林学士谢公敬德国子博士王君师鲁乡贡河南行省迄今二十五年予再以按行至汴居监察行院去征君所居仅半里犹以公事未毕尚迟于请见时马公亦薨谢王在馆阁感念存殁赋唐律一首先遣持遗征君正之 【至元四年戊寅。】  

二十年前入汴州，梵王仙馆涉春秋。家家庭院森湖玉，处处帘栊映海榴。金马石渠伤远别，丘山华屋动新愁。谁怜闭着车中妇，犹望元龙百尺楼。  

○仲宣楼登眺  

国家全盛似金瓯，江汉澄清控上游。帝子几时临北渚，庾公何处倚南楼。云来巫峡祠空在，霜落荆门树自稠。持节重来舒四望，孤怀别有凭阑愁。  

○武昌近城阻风雨三日不得到城下遣兴一首山南佥宪之行  

五月江风多自南，停舟阻雨兴难堪。吕公矶送惊心浪，大别山凝扑面岚。北海酒尊空已久，善和书册远谁探？妻儿不解穷通理，看挂明朝十日帆。  

○吏部侍郎杜弘道号西岩野逸 【保下人。】  

万古西岩好地形，凭高四望接英灵。太行王屋千峰雪，碣石居庸一带青。山径缘云通略彴，野泉流月渡坳陉。主人固有幽栖志，同送孤鸿入杳冥。  

○张女挽诗 【并序。】  

女讳阿庆，汝南忠武王第八女，今翰林待制郝陵川□□□日诵数百言，尤工属对，十岁而逝，元遗山《续夷坚志》记其事。  
三生常侍玉晨君，想象文姬一样人。露气清凝仙掌夜，天葩秀吐上林春。木兰歌怨征行苦，柳絮才高老大身。却是贞魂埋不得，彩鸾同与驾飙轮。  

所属对今略附于后，如「睡思昏昏如醉思；闲心寂寂似禅心。」「洗砚黑云浮水面；折花红雨落墙头。」「满地梨花三月暮；隔墙杨柳两家春。」「秋水芙蓉妆镜晓；暖烟杨柳画屏春。」「关山明月子规魂；花柳东风蝴蜨梦。」「江头鸥鹭，不关名利也风波；野外荆榛，有底功勋承雨露。」「骤雨翻空，涤世间之尘垢；飞虹饮海，收天下之风云。」  

○纪行述怀 【扈从上京之行。】  

陪扈滦京愧未曾，马瘏儿病苦凌兢。龙门湍息山陉雪，偏岭风凄石濑冰。倏忽雨旸天叵测，迂疏道路事难凭。侍臣争笑冯唐老，不向明时献技能。  

○冻雨晚晴自成物门归院马上口占  

碧山缭绕昼阴垂，云湿宫城雨湿衣。芳草远含春意态，微阳闲弄晚光辉。滦河委曲经千里，魏阙嵯峨□九围。满目郁葱佳气在，莫从陈迹访依稀。  

○送王彬叔赴西书吏  

庐江宪府昔曾经，作掾闻君有此行。灊皖诸山倚天峻，淮淝二水得霜清。苍鹰自向秋风击，丹凤还依晓日鸣。简牍贤劳好珍重，灵台明处是云程。  

○子昂风竹横披  

笔意出天机，翛然仰复低。稍须风势定，应有凤来栖。  

○公安早行  

误听野鸡鸣，扬鞭趣驿程。平明见茅屋，方觉冒霜行。  

○送牛农师北上  

玉带河流缘蔚蓝，君家桥北我桥南。一谈忽作容易别，便是无情也不堪。 【武陵城西有玉带河。】  

○次韵赋春词二首  

象口香销冷瑞烟，锦衾罗荐恋朝眠。一心要续怀春梦，不管啼莺绕槛边。  
娇春杨柳暗藏鸦，掩映文窗一树花。寒食清明都过了，悄无车马问侬家。  

○别后寄友  

兰舟三日屈原亭，醉出南门缓辔行。柳暗河街新月上，一场离恨不分明。  

○舟中夜雨寄周子善  

雨暗空江夜寂寥，打篷声似打芭蕉。故人好在纱窗下，高拥银灯对小乔。  

○晚兴  

紫陌归来月魄新，草深凉院掩柴门。絺衣欲挂梧桐上，惭愧缁尘染树痕。  

○晓出都城 【是年八月，东之乐亭县。】  

风入秋罗半臂寒，紫霞赤气日光殷。西山大是无情思，忍送巾车又出关。  

○忆武陵旧事二首  

芙蓉如妓绕横塘，一段秋容着色妆。犹记周郎会心处，醒时双陆醉时狂。 【周子善别墅水亭名会心处。】  
两袖东风脸似霞，满怀红刺访侬家。春莺错唱清平调，输却钗头缥蒂花。  

○三月一日杂诗 【延佑七年。】  

苑树云藏绀色鸦，彩楼昏鼓促沈霞。分明不以冬冬韵，寂寞东风十万家。 【国有哀则崇天门外结彩为楼，别置鼓角漏壶以司晨昏，严警备。】  

○阳关图  

前春别宴武陵溪，候馆垂杨暖拂堤。忽见画图疑是梦，故人回首洞庭西。  

○七月八日晚晴暂出丽正门外  

团团碧树压宫城，白凤门楣淡日明。回首琼华仙岛上，片云犹欲妬新晴。  

○得周子善书问京师事及贱迹以绝句十首奉答  

春王朝会大明宫，祝栗鱼蛮四海同。至治元年调玉烛，和风甘雨看年丰。  
晓日云冠缀彩珠，龙颜如玉映康衢。大官门外停天驷，群辟翱翔侍步趋。  
黄流玉瓒荐馨香，九庙神灵降百祥。一部云韶导仙驾，归来朝贺坐明堂。 【时皇帝初举亲祭之礼，四方未知。】  
至公堂下鱼鳞屋，丽正门前蜗壳居。三百英雄来献赋，是中应有马相如。 【至公堂，会试之所。四方进士来试南宫者，率皆僦居丽正门外。】  
瑶肝玉肺渥洼驹，玄圃昆仑是坦途。暂蹶霜蹄未为失，三年奋迅碧云衢。 【子善昆季连与乡贡，皆不利，故勉之。】  
人海茫茫万仞山，健夫争赴碧岩端。跻攀分寸不得上，始信文场蜀道难。 【予亦以旧岁失举。】  
一念遗孤一怆然，心旌无日不悬悬。潞阳二月河冰解，定买吴侬燕尾船。 【弘夫兄殁于武陵，侄广在彼，时予欲往视之。】  
谢家择壻得逸少，温峤先酬玉镜台。罗帐合欢犹有待，可怜孤凤意徘徊。 【时予得婚家初纳采。】  
迩来吟思浊如泥，今日酬君喜赋诗。不识心忪并胆怯，犀珠银液竟何施？ 【予向苦心疾，至京遂不作。】  
汩没京尘度岁华，胸中千绪乱如麻。南风准拟挥谈麈，剩费君家木杵茶。  

○雪竹白头翁横披二首  

琅玕袅袅碧云空，雪缀斜梢倚北风。丹凤不来年岁晚，一枝聊借白头翁。  
苍衣雪颈冻难飞，寂寞寒梢独自栖。别有春明好风景，绿杨如画乱莺啼。  

○小姑贤祠 【虎丘南地名小姑贤，旧时民家有姑恶新妇，欲织罗而去之者。其小姑悉自擥取为己过，冀以悟母，母悔而止，乡人祠之。】  

离鸾别鹄两沈冥，肠断庐江焦仲卿。不见虎丘南畔月，至今常为小姑明。  

○毛女图  

终南灵药可成仙，徐福空劳泛海船。七月辒辌鲍鱼臭，不知宫女却长年。  

○张仲容七夕来征诗就次韵以答 【来诗云：「云压高城雨散丝，万家秋气入罗帷。巧棚七夕喧邻里，小宋明朝定有诗。」】  

钿合红蛛缀网丝，玉儿瓜果设香帷。从来天上张公子，解识梧桐一叶诗。  

○夜下新安驿寄家 【馆伴安南国使还鄂。】  

河流如箭棹如飞，星汉垂光月渐西。回首曲廊微步处，文明门外夜乌啼。  

○晚泊维扬驿二首  

驿墙红树晚萧萧，解劝征人驻画桡。拟办青楼狂载酒，月明何处玉人箫？  
朱轩翠馆郁岧峣，几处笙歌几处桥。怪得隔江人望见，夜深灯火似元宵。  

○江上棹歌二首 【采石舟中作，以相长年三老，且以慰使云。】  

江边日出便解舟，轻帆经过烈山头。我侬一日还到驿，你侬何日到邕州。 【邕州与安南接境，故南使以到为大成港之上。采石之下，江心有山名烈山。】  
远人莫愁行路难，故乡万里应须还。明朝得风到池口，回首不见蛾眉山。  

○寄张仲容二首  

城南城北渺风烟，一度论文月再圆。肠断而今更愁绝，蓬莱云隔楚江天。 【仲容时以礼曹掾接漕舟在海上，先予一日出都。素与予契，谊甚厚，虽同居京师，然各以尘事稀复接见，常谓小别离欲赋一诗。此篇首二句，小别离诗起句也，今足成之。】  
有情谁解不相思，罗幌风干叶落时。莫问离愁有多少，君归犹趁菊花期。  

○鄱阳萧性渊能鼓琴琴号霜钟是其曾大父宋南渡时所畜者其家上世善琴云二首  

池台肠断雍门周，艮岳繁华逐水流。往事寥寥君不见，金仙垂泣渭城秋。  
不似琵琶不似筝，鲸音历历似秋清。龟年流落江潭外，谁识秦声与楚声。  

○送同年王在中编修代祀西行三首  

宫云拥节下青冥，巨岳通川草木荣。传语祠宫休秘祝，汉皇深意在苍生。  
联镳席帽杏园春，五见宫花照路尘。今日分携重惆怅，顺承门外草如茵。  
蜀山秦树碧相连，鸟道花开三月天。马上从来诗句好，定应多费薛涛笺。  

○送李文清之官八番宣慰司幕府  

武昌门外柳如丝，曾见吴侬笑咏时。张绪而今渐憔悴，定应不似昔年枝。  

○和省郎杜德常清明三绝兼简王君实艺林  

闲门景物苦无涯，柳拂青丝杏衬霞。酝藉仙郎谁得似，官曹常对紫薇花。  
春闺无事不闻鸡，睡起朝阳树影西。尽道陌头寒食好，卖花声里有莺啼。  
赤阑桥瞰花溪过，白板扉临柳岸开。最好苑墙东畔路，可人何事不频来。  

○送新安王元成赴辽阳教官  

三月边城未见花，榆关尽处草连沙。举头只见长安日，忘却江东是故家。  

○冬日杂诗二首  

暗尘驽马夕阳酣，冻路凌兢思不堪。从似徒行知快捷方式，踏冰时过象坊南。 【时予右臂疾未愈。】  
金水桥西沙路低，东来翠幰与桥齐。不知夫婿何官职，后拥前驱过曲堤。  

○送赵伯常淮西宪副二首  

十年前是紫薇郎，伴我书声隔粉墙。今日绣衣持斧去，冲冠毛发半秋霜。 【至治三年，赵为中书掾，予为桐子师其邻。】  
天北天南赋远游，合肥城下理松楸。多应梦见还家乐，无复眉攒去国愁。 【赵先为南台御史，巡历海南，召为左司都事，分司上都，今以清贫求出，故有是命，父母皆葬庐州。】  

○姑苏即事二首  

南北东西画舫通，卖鱼输稻不愁风。邻人使北归来说，车马京尘十丈红。  
娃儿十五瘦腰肢，眼角红妆浅淡施。闻道阿娘将典却，揭帘催唤买燕支。  

○长安驿道中观芙蓉寄嘲伯循  

玉溪桥畔淡朝霞，照景红妆泫露华。说似分司才御史，水边花胜驿中花。  

○寒食拜扫盘桓南城亲友家书所闻见俚歌十首 【录 【五】 【四】 】  

北城繁华拨不开，南城尽是废池台。看花君子颇解事，不笑南城似冷灰。  
南城宦家有孤儿，华裾宝马日游嬉。群奴豪酗卖丘木，身在醉乡犹未知。 【招贤乡刘氏事。】  
街头老父发垂肩，拄杖支颐话可怜。粔籹不甜寒具小，风光那似十年前。  
故都空有废残城，天历人家学避兵。今日街衢却依旧，栅门全毁堑填平。 【天历戊辰冬，北兵迫卢沟河南城，民家常树栅决堑以自卫。】  
晓携儿侄拜先陇，常恐重来径路迷。马上举鞭频指示，石牌东畔绿杨西。 【时兄子彍将补外。】  

此题又一诗云：「贵人池沼多鱼鳖，好佛经年不杀生。恶少家奴苦相负，时时钩擉恣煎烹。」太禧院使秃坚帖木儿别宅在丰宜门内街东，宅有池可十数亩，予常屡至。篇中事得之于其家人。又集中载有揭曼硕小仆邹福，颇能作诗，诸名胜皆有所赠，因作诗云：「福也事人甚不切，学诗习字欲自别。不似南邻守舍儿，轻裘肥马通关节。」观此则当时豪横之风亦概可见矣！  

○闰十二月二十七日喜雪二首 【前二日，平章彻里帖木儿窜南安。】  

积祸丘山重莫蠲，君恩如海听南迁。品流悬绝昌黎叟，一样蓝关马不前。  
姓名何事到金瓯，沧海横流浩莫收。鹄立白袍三百个，有谁回首望崖州。  

彻里帖木儿为江浙平章，会科举，驿请试官，供张甚盛，心颇不平。及复入中书，首议罢科举。及论学校庄田租可给宿卫士衣粮。至元元年，科举罢。其明年，彻里以罪徙。六年十二月，乃诏复行科举。  

○雨中马上口号  

十二官街底许宽，寻常尘土昼漫漫。晚来一雨春多少，惟有垂杨最好看。  

○无题  

秋千架底过清明，贵婿除官促远行。收拾春衣单骑去，落花风里暮砧鸣。  

○江浙省照磨段吉甫于予为同年友至顺癸酉会于吴门今春书来寄近诗十余首遂和其次韵张伯雨新居四绝句以答时同年吕仲实佥浙西宪并以简之 【录二。】  

流水阊门画舸横，姑苏台上暮云平。五年一觉吴宫梦，珍重归鸿肯寄声。  
葛岭跻攀屐齿苔，旧游山鸟不相猜。绣衣使者虽同调，不许联镳共往来。  

○又次韵述怀见答四首 【录二。】  

居庸一带雨余青，历鹿车声久厌听。梦到江南旧游处，钓鱼矶畔柳风停。  
菟裘无地可田园，犹似栖栖择木猿。昨夜洛阳风雪甚，袁安依旧卧衡门。  

○檀州之平谷道中口号 【赈饥东道。】  

村垣儿女可怜生，满髻花枝弄晚晴。放下秋千争见笑，雨中骑马过清明。  

○三月晦日偶成  

十里平原晚色低，粉飘红坠绿凄迷。客中无限伤春句，却为乘骢不敢题。  

○山行值雨  

山雨随云往返飞，行时沾湿避时稀。须臾驰过前冈去，满马斜阳就晒衣。  

○宿牛首市陆叟所居 【再录囚襄阳。】  

尘染綀衣雨汗流，停骖借得半窗秋。自怜不及居停主，坐看青山到白头。  

○墨梅 【为李华远作。】  

风香月影雪饥肤，朔客晴窗看画图。江北江南数千里，梦魂何处觅西湖。  

○诈马宴 【上京作。】  

宝马珠衣乐事深，只宜晴景不宜阴。西僧解禁连朝雨，清晓传宣趣赐金。  

***◆王中丞士熙（江亭集）***  

士熙，字继学，东平人。翰林学士承旨构子，以文学世其家。尝师事蜀郡邓文原，博学工文，声名日振。累升中书省参知政事，官南台御史中丞卒。继学为诗，长于乐府歌行，与袁伯长、马伯庸、虞伯生、揭曼硕、宋诚夫辈唱和馆阁，雕章丽句，脍炙人口。如杜、王、岑、贾之在唐，杨、刘、钱、李之在宋，论者以为有元盛世之音也。  

云山辞  
江上竹  
青青河畔草  
送郭子昭淮东经历  
题兰亭定武本  
送和林苏郎中  
白苎  
送华山隐归西湖  
赠广东宪使张汉英之南台掾  
君莫舞  
行路难二首  
古意  
玉环引送伯庸北上  
早朝行  
题郭忠恕九成图  
题玩芳亭五首  
题幽居  
象石  
送虞伯生祭祠还蜀用袁待制韵  
用袁待制送行韵  
次霍状元接驾韵  
寄武夷思学斋  
送朱真一住西山  
留别参议  
别张思圣照磨  
白莲  
题鲜于伯机与仇廉访帖  
送袁德平归越  
送巨德新  
寿刘邢公  
送袁道士二首  
题节妇  
骊山宫图  
寄上都分省僚友二首  
上京次伯庸学士韵二首  
送王在中代祀秦蜀山川  
题郭忠恕九成宫图  
送危伯明教授南归  
送张元杰  
和马伯庸寄袁学士  
虞秘监山林小像  
省中书事  
天冠山二十八首  
李宫人琵琶引九首  
竹枝词十首  
上都柳枝词七首  
上京次李学士韵五首  
题扇三首  
太乙宫留题  
次薛玄卿韵  
悼程妻许氏  
高房山画  
奉题袁伯长开平百首诗后  

○云山辞  

山氲氲兮出云，又泠泠兮以雨。倏日出兮云飞，山青青兮极浦。横浮云兮水粼粼，褰杜若兮采白苹。葺荷宇兮桂为栋，临江皋兮怅怀人。  

○江上竹  

萧萧江上竹，依依徧山麓。晨霞屑明金，夕月拥寒玉。梢梢绿凤翼，叶叶青鸾足。深丛疑立壁，高节折垂纛。荒凉含雨露，历乱同草木。不求笋煮羹，不求椽架屋。褰条作长笛，吹我平调曲。  

○青青河畔草  

青青河畔草，江上春来早。春来不见人，思君千里道。千里君当还，夙昔奉容颜。青楼独居妾，含情山上山。白雁归塞北，一行千万忆。团团月出云，却使妾见君。  

○送郭子昭淮东经历  

夫君黄鹄姿，气排青云上。嵯峨柏树枝，冰霜激清赏。锋错太阿鲜，韵叶玄石响。淮海今胜区，疆场记畴曩。省俗出凋瘵，主画酬鞅掌。南浦春波深，迢迢桂舟往。论交心独倾，抚别意增惘。古殿琼花开，题诗寄遐想。  

○题兰亭定武本  

会稽晋名山，中有千世宝。斯人临池波，历历照穹昊。流传长安道，老僧惕如捣。昭陵云雾深，玉匣失所保。周成《顾命》篇，垂戈列经诰。至今天下人，欲观何由讨。幸然定武石，难容以智造。宋家几播迁，惜哉迹如扫。眼明偶相遇，精神更美好。五字未曾缺，纔出绍彭早。《黄庭》亦不存，《瘗鹤》殊渺渺。摩挲忆真者，须发空自皓。  

○送和林苏郎中 【《元音》作《送苏公赴岭北行省郎中》。】  

居庸关头乱山积，李陵台西白沙碛。画省郎中 【一作官。】 貂帽侧，飞雪皑皑马缰 【一作鞯。】 湿。马蹄雪深迟迟行，冷月栖 【一作凄。】 云塞垣明。铁甲无光风 【一作烽。】 不惊，万营角声如水清。明年四月新 【一作青。】 草青， 【一作生。】 征人卖剑陇头耕。思君遥遥隔高城，南风城头 【一作楼。】 来雁鸣。  

○白苎  

窄衫裁苎清如水，踏茵起舞云层层。纤手宛转拂轻燕，画鼓逐拍《凉州》徧。长衢蹀躞去马蹄，五更残月闻莺啼。谁能不思更不忆，独倚朱门望云立。庭前碧树垂晚花，来禽熟时郎到家。  

○送华山隐归西湖  

方士求仙入沧海，十二城楼定何在？金铜移盘露满天，琪树离离人不采。轩辕高拱圣明居，群仙真人左右趋。青牛谷口迎紫气，白鹤洞中传素书。珊珊鸣佩星辰远，寂寂珠庭云雾虚。修髯如漆古仙子，玉林芙蓉染秋水。九关高塞不可留，归去江湖种兰芷。山头宫殿风玲珑，玄猱飞来千尺松。闲房诵经钟磬响，石壁题诗苔藓封。欲向君王乞祠禄，安排杖屦来相从。  

○赠广东宪使张汉英之南台掾  

生平不愿为佣书，亦不愿作章句儒。酒酣诗成吐素霓，意气凛凛吞千夫。前年排云叫阊阖，出门一夜车四角。去年海峤席未温，一舸乘潮又催发。大江之西日本东，庐陵文物常称雄。决科岁占十八九，君当努力提词锋。才高不用长叹息，四海弥天岂无识。壮年怀居亦何有，着眼带砺开胸臆。岩岩柏府凌高寒，豪士倾盖宜交欢。我知屠龙不屠豨，食马正欲食马肝。吴姬压酒飘香絮，谪仙神游歌《白纻》。敬亭惟有孤云闲，欲雨人间亦飞去。  

○君莫舞  

兽环鱼钥开九门，长刀闪月如云屯。军中置酒毛发立，楚汉瞋目争乾坤。楯上切肉衫血涴，白璧入手玉斗破。悲风烈日吹秦声，赤龙将飞沐猴卧。项庄项庄君莫舞，以力取人天不与。明珠美女弃若遗，谁遣骊山作焦土。战旗高高日向曛，天空云散犹待君。汉王夜走灞上路，纪信成灰范增去。  

○行路难二首  

请君莫纵珊瑚鞭，山高泥滑马不前。请君莫驾木兰船，长江大浪高触天。瞿塘之口铁锁络，石栈萦纡木排阁。朝朝日日有人行，歇棹停鞯惊险恶。饥虎坐啸哀猿啼，林深雾重风又凄。罥衣绊足竹刺短，潜形射影沙虫低。昨夜云月暗，今朝烟雾迷。青天荡荡红日远，王孙游兮草萋萋。行路难，归去来。振衣涤尘转淮海，故山之云莫相猜。行路难，古犹今。翻手覆手由人心，江空月落长短吟。  
辚辚之车渡黄河，泛泛之舟江上波。汉使叱驭九折坂，将军横旗下牂牁。君不见长安大道人如蚁，漏尽钟鸣行不已。又不见吴江八月人戏潮，赤脚蹴踏潮愈高。男儿有志在四方，忧思坎轲缠风霜。不及江南豪富儿，一生足不下中堂。烹龙膏，荐麟髓，千金一笑如花美。忽然对面九疑峰，送君千里复万里。生铁无光剑花紫，薄霜碎碎月在水。鸡鸣函谷云纵横，志士长歌中夜起。  

○古意  

弹琴罢离声，置酒喜合并。奉君蓝田之玉巵，凉州蒲萄新酿成。君醉不肯饮，月华为谁明？罗襦起舞锦茵动，花落帘前惊乳凤。五更上马云满天，马蹄却厌鸣珂重。不向章台学斗鸡，为通名姓入金闺。铜壶滴滴宫漏晚，鸳鸯飞来池水满。  

○玉环引送伯庸北上  

昆山有美璞，昆吾有宝刀。推雪漉寒冰，凝此英琼瑶。团团月长满，皛皛白云浅。似环环无穷，寥寥人意远。有美天山人，皎洁同精神。禁垣青春多，大佩垂朝绅。腰无大羽箭，肘有如斗印。结束上京行，骝驹骤长靷。不采珊瑚钩，海深安可求。不执水苍璧，汉庭罗公侯。爱此玲珑质，题诗赠与客。百金一朝倾，三年不可得。不得只空行，山泉琴峡鸣。摩挲龙门石，忆忆应留情。天风北极高，归涂踏霜草。不惜玉环分，只愿君还早。  

○早朝行  

石城 【一作头。】 啼鸟翻曙光，千门万户开未央。丞相珂马沙堤长，奏章催唤东曹郎。燕山驿骑朝来到，雨泽十分九州岛报。辇金驮帛分远行，龙沙士饱无鼓声。阁中龙床琢白玉，瑟瑟围屏海波绿。曲阑五月樱桃红，舜琴日日弹熏风。  

○题郭忠恕九成图  

隋室好繁华，青山作帝家。雉楼曾宿凤，鸾树不栖鸦。池藻萦春月，帘衣织晚霞。西风催别恨，帆影到天涯。  

○题玩芳亭五首  

每忆城南路，曾来好画亭。阑花经雨白，野竹入云青。波影浮春砌，山光扑昼扃。褰衣对萝薜，凉月照人醒。  
何处春来好，城南尺五天。地幽迷晓 【一作好。】 树，花重压春烟。上客抛罗袂，佳人舞画筵。晚来清兴熟，移坐曲池边。  
留客青春过，题诗碧雾寒。乱莺穿舞幛，轻蝶立回阑。白日闲斟酒，清时早挂冠。主人多雅兴，不觉玉巵干。  
拂拭亭前石，东风屋角生。浅云浮水动，迟日傍花明。春去青林合，人来白鸟迎。暮尘回首处，此地可忘情。  
美酒朝朝熟，佳宾日日来。玉巵擎雨露，翠衲拂尘埃。预恐春城闭，先教晚骑回。只今行乐地，飞絮落莓苔。  

○题幽居  

最爱幽居好，青山在屋边。竹窗留宿雾，石槛接飞泉。采药蟾奔月，吹笙鹤上天。世涂尘扰扰，裁句咏神仙。  

○象石  

老石何年有，江头阅岁华。蜿蜒龙吸水，突兀象蹲沙。地轴资神禹，天工付女娲。归来银汉客，好与共空槎。  

○送虞伯生祭 【一作代。】 祠还蜀用袁待制韵  

蜀道扬鞭旧险摧，家山遥认碧 【一作石。】 崔嵬。奉香暂别金銮去，题柱真乘驷马来。祠罢汾阴迎汉鼎，路经骊谷吊秦灰。归厘宣室须前席，不似长沙远召回。  

○用袁待制送行韵  

青草白沙入渺漫，层层山色旧曾看。赤城晓日霞初起，黑谷晴岚雨未干。锦帕蒙鞍中使马，宝刀分脍内家盘。不才底事频行役，只合清江把钓竿。  

○次霍状元接驾韵  

关头晓日瑞光蟠，隐隐驼铃隔薄寒。金殿巧当双岭合，绣旌遥指五云看。军装騕褭开驰道，仙仗麒麟簇从官。词苑恩波供染翰，秋风岁岁候鸣銮。  

○寄武夷思学斋  

武夷山色青于水，君筑高斋第几峰。北苑莺啼春煮茗，西风鹤语夜巢松。田家送酒芝香泻，道士留书石髓封。闻说牙签三万轴，欲凭南雁约相从。  

○送朱真一住西山 【一作《送朱本初住玉隆》。】  

官河新柳雪初融，仙客归舟背楚鸿。铁柱昼闲山似玉，石楼人静水如空。煮茶榻畔延徐孺，烧药炉边觅葛洪。天上云多白鹤去，子规何事怨东风。  

○留别参议  

祥麟不入文王囿，野鹤空盘越岭天。荔子园深风却暑，莱公祠古竹依泉。晴霞暖映扶桑日，夜雨寒生瘴海烟。万里相从还又别，小舟潮上更留连。  

○别张思圣照磨  

柏台深处识风姿，南国春残送我时。幕府日长松影瘦，琴书窗小竹香迟。山杯持酒分椰子，石密和浆摘荔支。从此朱厓明月夜，飞云频与寄相思。  

○白莲  

昆吾纤刃刻芳菲，玉女新抛织锦机。无质易随清露滴，有情应化素云飞。青腰霜下蟾房冷，皓首天边鸟使稀。最忆齐州旧游处，日斜双浆折花归。  

○题鲜于伯机与仇廉访帖  

三生文采赵公子，四海声名仇使君。弹琴不作《广陵散》，焚香遥驻博山云。玉署春来莺漫语，繻 【一作绣。】 衣人去雁空闻。龙蛇两纸光如玉，即是安西与右军。 【其帖之语曰：「赵公子明日欲过寒舍看书画，廉访相公能一来焚香弹琴亦佳。」赵公子，子昂也。后亦有跋帖。廉访字彦中。今具子公哲御史宝藏此帖。】  

○送袁德平归越  

平湖如镜静 【一作净。】 秋波，禹穴西风卷碧 【一作薜。】 萝。狂客有船都 【一作皆。】 载酒，道人无字不笼鹅。床头旧笏青云近，窗下残编白雪多。燕市尘深拂衣去，海门何处问渔蓑。  

○送巨德新  

渭城秋水泛红莲，白雪梁园作赋年。金马朝回门似水，碧鸡人去路如天。扬雄宅古平芜雨，诸葛祠空老树烟。小队出游春色里，满蹊花朵正娟娟。  

○寿刘邢公  

诏下金銮第一厅，春风湛露燕趋庭。嘉辰又绂苍麟角，仙侣同骖白鹤翎。卫武高年犹入相，韦贤老日只传经。崆峒列有长生诀，杖几凝香酒半醒。  

○送袁道士二首  

五公旧谱汉庭传，之子飘飘去学仙。山里牧羊成白石，云间骑鹤上青天。黄庭夜月迎三迭，绿绮秋风度七弦。拂袖京尘留不住，别离可奈落花前。  
轩辕云裔越公家，学道青山几岁华。仙觅安期曾授枣，诗成湘子解开花。金砂拟炼长生药，银海初回远使槎。二十四岩明月夜，箫声何处落烟霞。  

○题节妇  

寒窗机杼泣秋风，镜影铅云不汝同。明月有光生夜白，贞松无梦妒春红。罗襦旧绣天吴坼，绿绮离弦海鹤空。陌上行人指华表，闭门疏雨落梧桐。  

○骊山宫图  

翠岭含烟晓仗催，五家车骑入朝来。千峰云散歌楼合，十月霜晴浴殿开。烽火高 【一作空。】 台留草树，荔支长路入 【一作认。】 尘埃。月中人去青山在，始信昆明有劫灰。  

○寄上都分省僚友二首  

天上风清暑尽消，尚方仙队接 【一作按。】 云韶。白鹅海水生鹰猎，红药山冈诈马朝。凉入赐衣飘细葛，醉题歌扇湿轻绡。河堤杨柳休伤别，八月星槎到鹊桥。  
画省熏风松树阴，合欢花下日沉沉。腐儒无补漫独坐，故人不来劳寸心。紫极三台光景接，洪钧万象岁年深。滦江回首九天上，谁傍香炉听舜琴。  

○上京次伯庸学士韵二首 【一作《和马伯庸见寄》。】  

侍臣催讲御 【一作玉。】 阶西，云静觚棱晓色低。天辟神州卑两汉，地连碣石转三齐。含香昼永闲青琐，视草堂幽湿紫泥。最忆东山老松树，秋风应有鹤来栖。  
长堤芳草遍滦河，谁买扁舟系树槎。金帐熏风生殿角，画 【楼】 【栖】 晴雾宿檐阿。万年枝上乌啼早，九奏阶前凤舞多。供奉老来文采尽，诗坛 【昨】 【作】 夜又投戈。  

○送王在中代祀秦蜀山川  

太华云连蜀栈低，柳花三月紫骝嘶。香浮晓露金奁湿，旛拂春烟绛节齐。策牍当年登桂苑，词林后夜趣芝泥。长安游客应无数，谁共王褒颂碧鸡。  

○题郭忠恕九成宫图  

铁马归来定太平，九成宫殿暑风清。龙蟠古洞长藏雨，凤入层台自度笙。画栋尘空巢燕去，苍崖云掩路碑横。秦川忽向丹青见，魂梦依稀识化城。  

○送危伯明教授南归  

鲤鱼吹浪柳花香，春水还乘日计航。天外青藜归太乙，人间□发老文昌。疾风笔陈开生练，细雨书谈校底囊。好为圣朝宣教铎，育才取次进明光。  

○送张元杰  

名山使者碧霞衣，三月天南白雁飞。瑶席东皋分桂醑，紫檀北斗动珠辉。石厓有迹寻仙去，溪水无情喜客归。上际峰前赤松宅，春来蕙草正芳菲。  

○和马伯庸寄袁学士  

白雪赓歌少，朱弦咏叹长。天池鹍独运，雾谷豹深藏。旧地收华戟，新田买石房。闲情齐绮皓，时论伫班扬。瑚琏登周庙，宗彝画舜裳。西昆分颢气，南斗避寒芒。六月滦阳扇，三秋镜水航。弹琴无俗曲，辟谷有仙方。玉海羞麟脯，金茎馈露浆。书空忘咄咄，文陈拥 【一作「障拂」。】 堂堂。翰府联芳远，枢庭奕叶光。名山留史策，鸟国售诗章。节拟芝田鹤，音谐律管凰。写经酬道士，立塔礼空王。藉草连裾碧，分觵注酒黄。竹床吟几小，纱帻鬓丝凉。离别三生梦，归依一瓣香。升堂乖笑语，在野愧才良。云拥鄞山雨，潮生定海洋。何时宣室召，四马骤康庄。  

○虞秘监山林小像  

栈阁通秦凤，蓬山压海鳌。石泉当壑坼，琪树出云高。夜月青筇杖，秋风白道袍。长吟趋谷口，独往下亭皋。偃蹇三峰卧，逍遥八表遨。竹深时宿鹤，溪浅不容舠。经席天颜喜，村居世网逃。神全劳画史，才美擅时髦。憩迹惟松樾，充饥有涧毛。沧浪谁唱曲，华屋意萧骚。  

○省中书事  

玉京长夏里，画省五云边。终日身无事，清时职是仙。缥分马乳，银叶荐龙涎。细草烟笼罽，垂杨雪妒绵。客怀天外鹤，农事雨余田。染翰逢歌扇，挥金向酒船。鳌峰孤绝处，闲坐似当年。  

○天冠山二十八首  

龙口岩  
洗药池  
丹井  
玉帘泉  
长廊岩  
金沙岭  
升仙台  
逍遥岩  
灵湫  
寒月泉  
长生池  
道人岩  
雷公岩  
老人峰  
月岩  
仙足岩  
鬼谷岩  
风洞  
石人峰  
学堂岩  
凤山  
馨香岩  
钓台  
磜潭  
三山石  
五面石  
小隐岩  
一线天  

△龙口岩  

飞泉龙口悬，平石鳌背展。高会瀛洲人，一笑沧浪浅。  

△洗药池  

长生底须学，神芝何处采？不见洗药人，清波湛然在。  

△丹井  

丹井只三尺，四时无亏盈。余波饮可仙，我亦愿乞灵。  

△玉帘泉  

天孙织玉帘，悬之千仞石。垂垂不复收，滴滴空山碧。  

△长廊岩  

谁谓山中险，长廊亦晏然。花开春雨足，月落山人眠。  

△金沙岭  

峻岭接仙台，仙人独往来。箫声吹自落，鹤翅拂云开。  

△升仙台  

高台去天咫，有仙从此升。遗迹尚可攀，山云白层层。  

△逍遥岩  

老竹空岩里，悬厓飞水前。欲识逍遥境，试读《逍遥篇》。  

△灵湫  

龙神蟠泥沙，宅此岩之阻。游人勿轻触，历历听秋雨。  

△寒月泉  

泉清孤月现，夜久空山寒。不用取烹茗，自然涤尘烦。  

△长生池  

修竹夹清池，一亭山之西。长生人已去，谁能汩其泥。  

△道人岩  

道人出白云，空岩为谁碧。独往谁得知？时有鹤一只。  

△雷公岩  

谷口阴风来，山头暮云举。但见飞电光，山人贺春雨。  

△老人峰  

何年南极星，堕地化为石。至今明月夜，清辉倚天碧。  

△月岩  

飞泉何许来，明月此夜满。登高立秋风，妙趣无人款。  

△仙足岩  

一足不能行，神仙宁此留。祇以形之似，高踪何处求。  

△鬼谷岩  

道散亦已久，世变如浮云。石壁有太古，为问空同君。  

△风洞  

清风贮深洞，四时长氤氲。飘然无遽发，散我山中云。  

△石人峰  

仙人立危峰，欲作凌云举。飘然阅浮世，独立寂无语。  

△学堂岩  

仙人读书处，樵子闻时声。犹胜烂柯者，只看棋一枰。  

△凤山  

孤凤栖山中，白云护清境。朝阳早飞来，月落空岩冷。  

△馨香岩  

蛟涎渍顽石，磴道何崎岖。深潭湛古色，兴云只须臾。  

△钓台  

地非七里滩，名乃千古同。神仙聊戏剧，何有一丝风。  

△磜潭  

山川万古秘，云雨一潭幽。何日卧龙起，碧潭空自秋。  

△三山石  

三山岂仙居，百世真道学。荒台明月秋，怀哉彼先觉。  

△五面石  

奇石不为峰，何用作五面。独立赏春晖，水流花片片。  

△小隐岩  

抽矢射白额，归洞读旧书。小隐不可见，后来谁卜居。  

△一线天  

青天何荡荡，此中纔一线。大道本来明，慎勿安所见。  

○李宫人琵琶引九首  

琼花春岛百花香，太液池边夜色凉。一曲《六么》天上谱，君王曾进紫霞觞。  
龙柱雕犀锦面妆，春风一抹彩丝长。新声不用黄金拨，玉指萧萧弄晚凉。  
鸾舆五 【一作三。】 月幸龙冈，宣唤新声促晓妆。拨断冰弦秋满眼，塞天云碧草茫茫。  
紫檀别殿锁春光，铃索声闲 【一作闻。】 白日长。不似开元教坊曲，太真微醉拨龙香。  
一入深宫岁月长，承恩曾得侍昭阳。檀槽按出新翻曲，五色云中落凤凰。  
越罗蜀锦旧衣裳，赢得旁人识赐香。莫对琵琶思往事，声声弹出断人肠。  
瑶池高宴奏清商，偷得蟠桃带露尝。莫道仙凡便成隔，时时青鸟向人翔。  
贱妾霞宫母在堂，当年云鬓共苍苍。太平传得梨园谱，似说春风梦一场。  
剑舞当年识大娘，花奴羯鼓漫悲伤。贞元朝士仍多在，应笑青衫泣白郎。  

○竹枝词十首  

居庸山前涧水多，白榆林下石坡陀。后来纔度枪竿岭，前车昨日到滦河。 【此首与第四首刻入杨铁崖《西湖竹枝词》，序云：竹枝本滦阳所作者，其山川风景，虽与南国异焉，而竹枝之声则无不同矣。】  
宫装騕褭锦障泥，百两毡车一字齐。夜宿岩前觅泉水，林中还有子规啼。  
新雨霏霏绿罽匀，马蹄何处有沙尘？阿谁能剪山前草，赠与佳人作舞茵。  
车帘都卷锦流苏，自控金鞍捻仆姑。草 【一作山。】 间白雀能言语，莫 【一作试。】 学江南唱鹧鸪。  
山前马陈烂如云，九夏如秋不是春。昨夜玄冥剪飞雪，云州山里尽堆银。  
山上去采芍药花，山前来寻地椒芽。土屋青帘留买酒，石泉老衲唤供茶。  
风高白海陇云黄，寒雁来时天路长。山上逢山不归去，何人马蹄生得方。  
山前闻说有神龙，百脉流泉灌水舂。道与年年往来客，六月惊湍莫得逢。  
天上瑶宫是吾居，三年犹恨往来疏。滦阳侍臣骑马去，金烛朝天拟献书。  
龙冈积翠护新宫，滦水秋波太液风。要使《竹枝》传上国，正是皇家四海同。  

○上都柳枝词七首  

曾见上都杨柳枝，龙江女儿好腰肢。西锦缠头急催酒，舞到秋来人去时。  
惹雪和烟复带霜，小东门外万条长。君王夜过五花殿，曾与龙驹系紫缰。  
来时垂叶嫩青青，归去西风又飘零。愿得侬身长似柳，年年天上作飞星。  
侬在南都见柳花，花红柳绿有人家。如今四月犹飞絮，沙碛萧萧映草芽。  
雪色骅骝窈窕骑，宫罗窄袖袂能垂。驻向山前折杨柳，戏捻柔条作笛吹。  
偏岭前头树树逢，轻于苍桧短于松。急风卷絮悲游子，永日留阴送去侬。  
合门岭上雪凄凄，小树云深望欲迷。何日汶阳寻故里，绿阴阴里听莺啼。  

○上京次李学士韵五首  

山拥石城月上迟，大安阁前清暑时。玉碗争呼传法酒，碧笺时进教坊诗。  
金烛承恩出院迟，玉堂学士草麻时。明朝出国新端午，彩笔应供帖子诗。  
昼漏浑争一刻迟，玉京六月似秋时。箧中日日藏纨扇，说与班娘莫写诗。  
芍药阑前春信迟，燕京端午石榴时。双双紫燕自寻垒，小小白翎能念诗。  

○题扇三首  

西山云净换新秋，碧树堂深野水流。此夜画阑都乞巧，月明何处望牵牛。  
横波清浅露平洲，沙暖鸳鸯得意游。一夜西风吹雨过，有人独上木兰舟。  
银河秋早露华新，碧树云收月半轮。庭外西风闻雁过，画楼应有断肠人。  

○太乙宫留题  

石径松花静掩扉，芙蓉秋早蝶双飞。主人何处采芝去，待到日斜犹未归。  

○次薛玄卿韵  

石坛秋昼下云旗，铁锁峰前暂别离。一夜珠宫新露冷，步虚直到月斜时。  

○悼程妻许氏  

绮窗花雨赆春风，宝镜尘昏杼轴空。三粲未笄儿未冠，忍教夫婿叹孤鸿。  

○高房山画  

吴山重迭粉团高，有客晨兴洒墨毫。百两真珠难买得，越峰压倒涌金涛。  

○奉题袁伯长开平百首诗后  

玉海云生贝阙高，骑鲸人去采芝遨。滦江一夕秋风到，瑟瑟珊瑚涌翠涛。  

***◆王佥事士点***  

士点，字继志，士熙之弟。始为通事舍人，历官至淮西廉访司佥事。所著有《禁扁》、《秘书志》。  

题四爱堂四首  

○题四爱堂四首  

余所爱兮崇兰，植之兮堂间。思夫君兮山谷，纫翠佩兮杂青纶。兰芳歇兮日在山，欲从之兮不得闲。  
余所爱兮修莲，植之兮堂前。思夫君兮濂之水，濯冠缨兮叩渔舷。莲馨富兮水泥烟，欲从之兮不我贤。  
余所爱兮秋菊，植之兮堂隩。思夫君兮柴桑，巾漉酒兮杯生馥。菊英黄兮江波缩，欲从之兮不我复。  
余所爱兮湘梅，植之兮堂隈。思夫君兮浙之湖，吟清浅兮句容裁。梅枿素兮雪飞埃，欲从之兮勿余猜。  

***◆雅同知琥（正卿集）***  

琥字正卿，可温人。尝家于衡鄂，登天历第。初名雅古，文宗御笔改为雅琥，授奎章阁参书。至元间，行中书，调选广西静江府同知。比上其名，中书正奏授高邮。时广西多寇盗，而琥母老，即移家归武昌待次。马中丞伯庸作序送之，朝士因各为歌诗以美其行，傅广文与砺有句云：「忽闻除书双及门，老亲白发生颜色。」后历官至福建盐运司同知。  

拟古寄京师诸知己二首  
题周昉明皇水中射鹿图  
送御史王伯循之南台  
秦淮谣  
大堤曲  
赋得月漉漉送方叔高作尉江南  
鄢陵经进士李伯昭墓  
云溪真馆  
送赵宗吉编修代祀西岳  
武夷山  
和韵王继学题周冰壶四美人图  
寄南台御史达兼善二首  
送苏伯修御史之南台  
汴梁怀古  
酬江夏友人见寄  
送赵秉彝亲迎江夏之官临川  
送蒙古学教授之邛州  
二月梅  
京师上元夜  
送袁果山经历之潮阳  
留别凯烈彦卿学士  
送王继学参政赴上都奏选  
送刘县尹赴山后白登县任  
送章生南归省觐  
送吴子高还江夏  
观祀南郊和李学士韵二首  
游李氏园  
挽阔里吉思丞相稷山公  
挽张上卿开府真人  
钓龙台怀古  
刘仙岩  
武夷山  
上执政四十韵  

○拟古寄京师诸知己二首  

中天悬高台，上有仙人家。云窗织流月，石磴凌飞霞。帘萦翡翠丝，壁粲芙蓉砂。群仙恣遨游，青鸾骖羽车。左携若木枝，右折蟠桃花。斡旋雨露功，吞吐日月华。愿苏颠崖氓，天瓢浩无涯。草木悉沾濡，遂及蒹与葭。  
阆风接玄圃，紫禁连西清。扶桑浴朝暾，缥缈见层城。海水几万里，谁能计修程？东皇司造命，广庭延群英。中有三五君，生平想仪刑。赓歌谐都俞，论思赞高明。菲菲蔼春华，翕如锵凤笙。而我抱幽独，几年适蛮荆。瘴疠肌肉消，盗贼梦寐惊。种种履忧患，谁能念伶仃。愿假刀圭妙，白日羽翰生。微渺得攀附，相将还帝京。  

○题周昉明皇水中射鹿图  

开元天子奋神武，一矢成功定寰宇。飞骑营中堕牝鸡，妖星散落纷如雨。迩来校猎渭城东，姚崇发踪指顾中。马前十论效驱策，君王已贺获隽功。波涛澒洞真龙立，应见波间老蛟泣。画师盘礡笔有神，千载英姿如昨日。君不见天宝年来事事非，宫中行乐昼游稀。可怜野鹿衔花去，犹向樽前按舞衣。  

○送御史王伯循之南台  

京华岁晏饶风雪，况复知交远相别。金貂贳酒燕市傍，官柳残条未堪折。客心恋恋不忍发，离歌莫唱《阳关》迭。羡君年少早致身，文章德业追古人。绣衣骢马向南去，江湖草木含青春。  

○秦淮谣  

天险淮南纪，犹隔秦淮水。水上石头城，城头更戍兵。如何爱歌舞，坐待韩擒虎。璧月委琼姿，欢娱能几时。  

○大堤曲  

郎家大堤上，妾住横塘曲。年少结新欢，离别岂所欲。日日望郎归，门前春草绿。嫁时双明珠，系妾红罗襦。纂制远游履，愿谐比目鱼。路长不可致，搔首空踟蹰。  

○赋得月漉漉送方叔高作尉江南  

月漉漉，泥在水。送君归，几千里。泥在水，月不明。执君别，难为情。漉漉见月，水深泥多。飘飘游子，岁暮如何？洞庭霜下，木落无波。白云在望，鼓枻讴歌。念子之来，携书一束。兹焉言归，荣养以禄。雄剑在匣，弨弓在箙。驰骋千里，毋尔局蹙。  

○鄢陵经进士李伯昭墓  

激烈山阳笛，凄凉祖逖鞭。才高天不惜，命薄世空怜。故里一丘土，荒城五亩田。虽云有宿草，宁忍不潸然。  

○云溪真馆  

真馆云溪上，孤高逼太清。江山环几席，星斗拂檐楹。树古成龙去，篁疏作凤鸣。仙游始可接，我欲谢尘缨。  

○送赵宗吉编修代祀西岳  

北上函香去，西南致礼勤。蜀山千丈雪，秦岭万重云。驿骑鸣金勒，宫袍粲锦文。白头抱关吏，自羡识终军。  

○武夷山  

笙鹤辽天杪，仙家宴幔亭。鲸波一浸碧，蚁垤九烟青。洞閟秦人蜕，坛留汉祀星。余方有公事，未得叩岩扃。  

○和韵王继学题周冰壶四美人图  

唐宫题叶  
崔徽写真  
洛神  
二乔  

△唐宫题叶  

彩毫将恨付霜红，恨自绵绵水自东。金屋有关严虎豹，玉书无路托鳞鸿。秋期暗度惊催织，春信潜通误守宫。莫道银 【一作天。】 河消息 【一作「音信」。】 杳，明年锦树又西风。  

△崔徽写真  

舞鸾妆镜拭 【一作减。】 铅华，毫素无声散彩霞。夜月影寒分桂魄，春冰晕薄映桃花。梦随图去凭青鸟，愁逐书来点墨鸦。未得离魂如倩女，衰容先我到君家。  

△洛神  

邺宫檐瓦似 【一作化。】 鸳飘，兰渚鸣鸾 【一作銮。】 去国遥。谩说君王留宝枕，不闻仙子和琼 【一作鸾。】 箫。惊鸿易没青天 【一作林。】 月，沈鲤难凭碧海潮。肠断洛川东去水，野烟汀草共萧萧。  

△二乔  

珊树交加玉树重，鸳鸯难偶雪难容。共思汉事随流水，各对吴侬蹙远峰。洛赋未成梁月堕，胡笳已断塞云浓。人间流落浑相似，犹胜凄凉泣暮蛩。  

○寄南台御史达兼善二首  

昔年奎璧聚星图，文采虚称二妙俱。祇有蒹葭依玉树，初无薏苡似明珠。凤凰台上天光近，乌鹊枝边月影孤。壮志未消知己在，敢烦音问慰穷途。  
白沟秋水帝城边，晓发河南使者船。契阔山川将万里，飘零岁月又三年。云间快覩冥冥凤，海上愁看跕跕鸢。经术匡君须我辈，莫将离恨染华颠。  

○送苏伯修御史之南台  

天上词臣敻莫双，乘骢此日莅南邦。梅花路近 【一作远。】 宜逢雪，桃叶波平好渡江。千里苍生瞻绣斧，十州 【一作洲。】 使者避旌幢。同袍知己如相问，已许闲身 【一作吟。】 老北窗。  

○汴梁怀古  

花石冈前麋鹿过，中原秋色动关河。欲询故国伤心事，忍听前朝皓齿歌。蔓草有 【一作无。】 风嘶石马，荆榛无 【一作有。】 月泣铜驼。人间富贵皆如梦，不独兴亡感慨多。  

○酬江夏友人见寄  

四海元龙眼界空，平生豪习竟谁雄。早知黔首成秦赘，悔学蛾眉入汉宫。曲水疏篁秋色里，小山丛桂月明中。故人岁晚能招隐，便买扁舟向汉东。  

○送赵秉彝亲迎江夏之官临川  

婀娜新衣锦绣重，美人今夕过湖东。一声铁笛千家月，十幅蒲帆万里风。孔雀画屏占贵客，甘棠嘉树咏先公。墨池光动凌云笔，春满花封赋更雄。  

○送蒙古学教授之邛州  

玉贯珠联我国音，乱山深处变巴吟。苍虬挂屋寒筇瘦，白鹤悬巢古栈深。座冷一毡知宦况，书来万里见乡心。文翁课最同文盛，应译嘉谟寄上林。  

○二月梅  

去年呵笔赋寒梅，又见仙家二月开。不是东君留客醉，肯教神女逐春回。梨花院落为云妒，柳絮池塘作雪猜。东阁如今清兴减，罗浮谁与寄香来。  

○京师上元夜  

华月澄澄宿雾收，万家灯火见皇州。天阍虎豹依霄汉，人海鱼龙混斗牛。公子锦鞯鸣玉勒，内家珠箔控银钩。道旁亦有扬雄宅，寂寞芸窗冷似秋。  

○送袁果山经历之潮阳  

潮阳赞府之官去，犹是薇垣白发郎。天上故人悬夜榻，海边候吏促春装。翠绡卷雨蕉花老，火齐然云荔子香。终日韩香对帘幕，只愁简牍破诗忙。  

○留别凯烈彦卿学士  

十年帝里共鸣珂，别后悲欢事几多。汗竹有编归太史，雨花无迹染维摩。湘江夜雨生青草，淮海秋风起白波。明日扁舟又南去，天涯相望意如何。  

○送王继学参政赴上都奏选  

参相朝天引列曹，三千硕士在钧陶。云开凤阁星辰近，山拱龙门日月高。行殿晓帘张翡翠，内家春酒泛葡萄。经纶自有河汾策，敷奏明时岂惮劳。  

○送刘县尹赴山后白登县任  

使君出宰近龙沙，芳草凄迷是县衙。五月山溪犹积雪，三春庭树不开花。往时烽火通秦塞，今日弦歌属汉家。圣代行将征卓茂，莫嫌白发负年华。  

○送章生南归省觐  

二月寒风卷白沙，行人回首望京华。江村日暮多逢雨，山路春深少见花。莱子过庭荣彩服，葛翁罢县富丹砂。送君未得随君去，郢水东边是客家。  

○送吴子高还江夏 【并序。】  

庚申春，余在江夏，尝赋诗送子高之沅。庚午，子高复来会于京师。因求偶而还，复作此以饯。  
黄鹤矶头惜袂分，京华回首又离群。十年南北两为客，万里中间一见君。访旧眼前星落落，惊新鬓底雪纷纷。归时莫过临邛令，应有王孙识赋文。  

○观祀南郊和李学士韵二首  

帝乘法驾即南郊，夹仗旌旗杂羽旄。日月并行黄道迥，三辰环拱紫坛高。皇心奕奕承天贶，玄象熙熙答圣劳。欲吐妍辞夸懿典，愧如扬马涉风骚。  
万户絪缊宝篆香，五云飞处望龙章。旌旗向日珠玑莹，伞扇迎风锦绣张。玄衮有文皆黼黻，彤盘无燎亦荧煌。相承礼乐真儒事，阿阁新巢有凤凰。  

○游李氏园  

金谷繁华转眼非，国亡台榭尚依稀。荼■〈艹縻〉向日飘香雪，蛱蝶随春弄粉衣。抚景忽惊人易老，赏心浑与世相违。花前惆怅流觞缓，欲问东君借落晖。  

○挽阔里吉思丞相稷山公  

五朝勋业着边陲，许国宁辞百战归。海上楼船闻鼓角，辽东华表识旌旗。青门圃废多秋草，绿野堂空半夕晖。欲采苹芳酹椒酒，临风惆怅独沾衣。  

○挽张上卿开府真人  

弭节扶桑泛海槎，振衣尘世读《南华》。汉时河上仙翁传，晋代山中宰相家。鹤去玉棺藏宝剑，龙乘金鼎护丹砂。芙蓉千骑层城路，楼观参差隔彩霞。  

○钓龙台怀古  

自古瓯闽国富雄，南琛不与职方通。江流禹画纵横外，出入秦封苍莽中。逐鹿兵还神器定，屠龙人去钓台空。海门落日潮头急，何处繁华是故宫。  

○刘仙岩  

削云千丈倚苍崖，箭括通天一窍开。草树阴森藏洞府，烟霞缥缈护楼台。白云已向空中去，黄鹤时闻月下来。欲问仙翁借筇杖，凌高长啸望蓬莱。  

○武夷山  

九曲溪山紫气分，千年来驻武夷君。仙家开宴人曾遇，天乐留音世未闻。鼓石日华腾凤彩，剑波霞影动龙文。棹歌便欲寻岩壑，画里先开万迭云。  

○上执政四十韵  

圣主飞龙日，求贤似拾珍。典谟皆故老，登用必元臣。日月当黄道，风云拥紫宸。华封归帝力，寿域囿吾民。旭旭时将旦，熙熙物自春。唐虞风未远，邹鲁俗还淳。往者三灵坠，扶持赖有人。斩鲸清海沸，炼石补天迍。工鲧趋刑辟，皋夔起隐沦。明公辞政久，首诏趣装频。渴慰苍生望，饥怜赤子贫。朝阳先覩凤，春籁正书麟。总代天成化，俱为政入神。五朝居辅弼，三世掌经纶。皇眷恩波阔，玄功德泽均。房谋兼杜断，萧律继曹遵。历法羲经秘，书文颉篆新。山河由秉笔，社稷在垂绅。众水宗南渤，诸星拱北辰。济为舟楫重，任托股肱亲。玉烛调元气，金枢运大钧。都俞闻密赞，谏论喜重陈。声教流沙外，讴歌碣石滨。乌台分绣斧，凤诏继华茵。练达时无匹，公忠世绝伦。栋梁支大厦，柱石表重闉天下皆桃李，人间静棘榛。中台方正席，东阁又延宾。有客怀吾道，无媒致此身。穷经甘寂寞，抱拙忍酸辛。虎榜叨前列，鸳墀接后尘。郎潜嗟咄咄，吏隐叹逡逡。十口长为旅，三年屡卜邻。稻粱犹不足，抱负岂能伸。养母留甘旨，居官守诲谆。正言期董贾，枉道耻仪秦。草芥难终弃，刍荛尚可询。修涂多骏足，冱辙有潜鳞。未遂风云信，犹沾雨露仁。天瓢能一滴，咫尺是通津。  

***◆李学士泂（溉之集）***  

泂字溉之，滕州人。生有异质，作为文辞，如宿习者。姚燧深叹异之，力荐于朝。授翰林国史院编修官，辟中书掾，除集贤院都事，转太常博士，擢拜监修国史长史，历秘书监著作郎、太常礼仪院经历。泰定间，除翰林待制。天历间，超迁翰林直学士，俄授奎章阁承旨学士，预修经世大典，书成进奏，旋引疾归。复以翰林直学士召，竟不起，卒年五十九，有文集四十卷。溉之骨骼清峻，神情开朗，秀眉疏髯，目莹如电，颜面如冰玉，而唇如渥丹。然峨冠褒衣，望之者疑为神仙中人也。其为文章，奋笔挥洒，迅飞疾动，汩汩滔滔，思态迭出，纵横奇变，若纷错而有条理。意之所至，臻极神妙，每以李太白自拟，当世亦以是许之。侨居济南，有湖山花竹之胜。作亭曰「天心水面」，文宗尝勅虞雍公制文以记之。  

留别金门知己  
汉阳郎官湖歌  
舞姬脱鞋吟应制  
裴公亭吟  
涉太湖  
寄吴原可  
题钱舜举硕鼠图  
题周曾秋塘图卷二首  
月夜过采石江呈樵隐学士兼示吾徒李止顺文  
过东林寺  

○留别金门知己 【并序。】  

我本山人，素志丘壑，获归名山，为愿毕矣。爰以四月十一日离京师，是夜抵潞阳，慨然赋诗，遥慰匡庐隐者，并似 【一作以，一下有「寄」字。】 金门诸公为一噱云。  
野马脱羁鞅，倏疑天地宽。临风一长鸣，风吹散入青冥间。颇如鲁仲连，蹈海不复还。又如安期生，长留一舄令人看。江南浩荡忽如海，落日照耀浮云关。既不能低眉伏气摧心颜，诡遇特达惊冥顽。又不能抱书挟策千万乘，调笑日月相回盘。匡庐迢迢接仙山，仙翁泛若秋云间。长松之阴引孤鹤，望我不见空长叹。采铅天池津，饮醁桃花湾。苍梧倒影三湘寒，赤城霞气生微澜。鲸鲵翻空海波赤，晓色欲上扶桑难。人间之乐兮诚不足恃，何如归卧栖岩峦。栖岩峦，卧岩穴。夜半天风吹酒醒，犹有西溪万年月。 【本传云：泂尝游匡庐、王屋、少室诸山，留连久乃去，人莫测其意也。读此诗可以想见其风致矣。】  

○汉阳郎官湖歌  

山 【一作仙。】 翁薄暮醉酒归，杖藜迷却高阳池。清风吹花绿阴倒，我笑谓是秋云移。还乘贯月槎，夜过郎官湖。峥嵘星斗入江汉，荡漾槎影如鲸鱼。九华之真人，邀我倒玉壶。麒麟擘脯供行厨，依稀仙乐在空际，碧山四映寒蟾孤。举酒酌寒蟾，明月下饮嫦 【一作姮。】 娥俱。霓裳拂云锦，万荷露泻琼瑶珠。 【一作巵，又作枝。】 麾幢晻霭罗烟空，乃有玉 【一作三。】 皇所授之玉童。风前飘飘曳广带，对立十二秋芙蓉。清香九曲银河通，真人绿发披天 【一作春。】 风。锦袍玉雪照天地，口说姓字安南公。是公多逸气，略与古昔贤豪同。时能扫月色，延我石室烟萝中。又言昔同张谓所游地，长啸一覆丹霞锺。风吹仙乐度溪去，我已醉卧香炉峰。  

○舞姬脱鞋吟应制 【一作《凌波曲》，见萨都剌《雁门集》。】  

吴蚕八茧鸳鸯绮，绣拥彩鸾 【一作「缕团花」。】 金凤尾。惜 【一作昔。】 时梦断 【一作「啼艳」。】 晓妆慵， 【一作残。】 满眼春娇扶不起。侍儿解带罗袜松，玉纤微露生春红。翩翩白练半 【一作轻。】 舒卷，笋箨初抽弓 【一作「翻宫」。】 样软。三尺春云入手轻，一弯新月凌波浅。象床舞罢娇无力，雁沙踏破参差迹。金莲窄小不堪行，自 【一作独。】 倚东风玉阶立。  

○裴公亭吟  

朝游鸿蒙津，暮出天坛东。手把天符书，笑逐黄眉翁。翁行宛若飞空龙，倏烁万里生星虹。翻然为我一挥霍，楼观尽入青冥中。是中泉石秋玲珑，泉下禹穴沧溟通。长林月色散轻雾，潭影下烛玻瓈宫。坐来况值青春暮，一日千蛾献歌舞。水殿风翻凤髓香，浓绿迢迢出廊庑。宫墙亦有裴公亭，溪毛映水连钱青。饮酣起舞岸巾啸，太行落日春冥冥。太行西来几千里，我自南来浙江水。浙江潮回不寄君，只忆横空紫烟起。岸烟起，空氤氲，不烦击石呼将军。我行慷慨谢公去，更欲长揖南溟君。会稽山上落花里，扶携醉入千峰云。  

○涉太湖  

众水东南会，三江左右通。夫差中习战，范蠡此休功。鸥鸟青铜镜，鱼龙紫贝宫。扁舟嗟未遂，萧散愧渔翁。  

○寄吴原可  

不谓相疏亦自猜，空山旧雨入莓苔。江湖机熟鸥忘去，吴楚年荒雁不来。豪杰何心犹用世，乾坤自古少怜才。向来共醉梅花下，昨夜一枝寒自开。  

○题钱舜举硕鼠图  

诗人连类等丘山，着意尤深一粟间。九鼎云雷富魑魅，也应川泽破神奸。  

○题周曾秋塘图卷二首  

家在东南云锦乡，心魂元是水花香。哦诗想入秋塘境，鸳鸯惊飞一夕忙。  
鲛人初息露香机，花覆龙梭鸟自飞。莫向西湖问烟水，夜凉风露湿荷衣。  

○月夜过采石江呈樵隐学士兼示吾徒李止顺文  

空江偃仰见明月，月向天心散冰雪。扪天恍忽与之，桂树琼枝纷纠结。倏挺枯槎泛河汉，又似山阴理归楫。美人不来江水深，独对风烟正愁绝。欲愁绝兮奈此怀，征帆茫茫江上开。黄芦风起鸟声至，千里一望银山来。银山嵯峨隔沧海，海上群仙复谁在？五鳌已没三山沈，扶桑叶条失光彩。丹砂不逐儿童归，旷怀更为秦人悲。英雄去国彼其志，想象金阙空葳蕤。笑呼白云觞我酒，翠迭连山作窗牖。狂风吹月落西去，水气冥冥浴星斗。夜深忽到蛾眉亭，紫鳞欲去江潮生。只愁新诗幻出龙虎文，翩然将我日月元气归沧溟。  

○过东林寺  

风破西村雨气昏，泠泠涧水竹间闻。山头知有灵仙过，千丈通明五色云。  

***◆李秘书孝光（五峰集）***  

孝光，字季和，温州乐清人。少博学，笃志复古，隐居教授，白野泰不华常师事之。行台御史屡荐居馆阁，至正七年，诏征隐士，以秘书监著作郎召，与完者图、执礼哈琅、董立同应诏赴京。召见于宣文阁，进《孝经图说》，顺帝大悦，赐上尊。明年，升文林郎秘书监丞，卒于官，年五十二。所著诗文曰《五峰集》。季和为人，美髯伟干，茅山张伯雨赠诗，有：「孰与言诗李髯叟，载闻新作过黄初」之句。居雁荡山五峰下，自号五峰狂客。尝曰：余家距雁山五里近，四方客游者，或舍止吾家，岁率三四至山中。一日与张子约、陈叔夏从家僮两，持衾绸杖屦，时落日射山，归鸟相呼，殆不类人世，灯下相顾，苍然无语。夜半，取酒沾醉，设榻对卧，不知岩下宿也。有《雁山十记》。  

箕山操和铁雅先生首唱  
沂有梁  
缾有粟  
择木为娄所性作  
钓鱼  
有樊  
君乘马送彭元亮  
拟妾薄命  
莲叶何田田  
长干行  
一车南送孔博士  
吴趋曲送萨天锡  
采莲曲送王伯循  
云之蒸三首  
采莲曲二首为鲁子翚作  
送且迎  
羽林  
大星  
桐江  
东里  
萧萧饥马鸣  
青天有鵰鹗  
鲁氏怡云堂  
题朱泽民画  
归来  
福源精舍  
黄鹄谣题余节妇诗卷  
春草谣为华彦清作  
滁水  
岐山小隐图  
张本之春晖堂  
赋天芗  
送僧朴庵用柯敬仲韵  
灵隐十咏  
寒汀小景图为去疾监丞作  
题梅石为王集虚尊师书纸屏上  
和天锡郎中城字韵  
杂诗四首  
登任玉女仙台  
夏日荷亭即事  
天台谣送人还山  
九月一日李晋仲张子长张仲举蔡行之载酒西湖是日会者凡九人分韵得采字  
次铎志文韵送之归武昌  
送张信父  
题画史朱好古卷  
观龙鼻水赠天柱钦上人  
寄达兼善  
悼巴陵女  
古诗七首  
衡门有一士  
结庐南山下  
中园  
与范子择三首  
赋诗分得欲雪  
送翁景旸作台州掾  
送武呈景耀随伯氏之金华  
观弋阳诸公诗题其后简刘国瑞  
送观志能分韵得更字  
与郑廷举及其伯氏廷瑞  
赠林泉生兄弟  
书丘老先生诗轴送蔡石云县正  
次江存厚游盖竹洞天韵  
同靳从矩宿雁山天柱院  
溪行分韵得美字  
和叔夏观石梁二首  
华山有泉石沉碧  
登鸡笼山  
湖山八景  
鉴湖雨  
和叔夏寄童质夫  
舟中为人题青山白云图  
秋晓角  
赋绝照法师所畜砚屏山水  
墨梅  
山宫观瀑  
送杨明仲  
笋  
墨竹  
寄友人  
龙鼻水听琴为刘芳在作  
觉此山和尚新住持双峰作此赞叹之  
和萨天锡秋日海棠韵  
宿雁山下作瀑布诗寄徐仲礼  
张葵斋所藏江山风雨图  
次三衢守马昂书垒韵  
送达兼善典佥  
次欧阳公效孟郊体看绿字韵题庆上人万竿图  
送周生  
茅山谣送邓上人  
题铁仙人琴书安乐窝  
题周耕云为萧元泰画龙虎仙岩图  
海谷  
龙湫行送轩宗冕归山  
与叔夏游石门叔夏很石忽中断势若两虎斗之句余辄足之  
辽人射猎图  
与朱希颜会玉山人家书其壁  
太乙真人歌题莲舟图  
歙砚歌  
送林彦清  
......  

○箕山操和铁雅先生首唱 【一作《为许生作》。】  

箕山之阳兮其木樛樛。箕之冢兮白云幽幽。 【《乾坤清气》作「箕之冢兮白云悠悠，箕之阳兮其木樛。」】 彼 【一作夫。】 世之人兮孰能遗我以忧。虽欲从我 【一无我字。】 兮其路无由。朝有人兮来饮其牛。 【铁雅评曰：善作琴操，然后能作古乐府。和余操者，李季和为最，其次夏大志也。】  

○沂有梁  

沂有梁兮维鲤维鲂。沂之两厓兮有枣树桑。居沂之人兮宽裕而善良。古之人古之人兮翱翔。余其归老兮沂之南东。  

○缾有粟 【并序。】  

友人张子约名其斋颜乐，余见而讯之，则曰：吾姑以自名，吾乌知所谓颜子渊？彼固不自知而孔子知之。吾又乌知吾之乐？凡吾所为自名，亦以待夫吾知者尔！余于是为之作《缾有粟》。  
缾有粟兮孰云吾瘦。居有宫兮孰笑吾 【一作余。】 陋。御冬有褐兮又乌用夫 【一作乎。】 文绣。人余哀兮余不 【一作「莫余」。】 知。入事父与母兮出从仲尼。谓蟏蛸兮无罥吾户，吾啸歌兮其下。  

○择木为娄所性作 【并序。】  

孔子去卫，叹曰：鸟能择木，木岂能择鸟乎？余将去楚而适吴越，窃有感于斯言，故作《择木》。  
提提兮飞鸟，翔而集兮于木。场有委粟兮而余之不欲。樊则有棘兮非余之乐。鸷则不仁，曾莫余毒。又集于陵，毋坠于矰。岂不知兮有命，嗟今之人兮不仁。  

○钓鱼  

上山而笑兮下而钓鱼，岂如他人兮唯富贵之求。三公执柄兮念子之多才，将子归辅兮谁絷驹？功成而归兮来从余游。  

○有樊  

有樊有樊，树余以荪。胡不萧艾，萧艾实繁。彼繁胡治，刈而为刍。嗟人有邑，曾不是图。匪余荪之病，余闻有命。  

○君乘马送彭元亮 【一本题作《所思》。】  

君乘马兮余追于丘，君乘舟兮余望于沙。远而不见兮涉江与淮。岂无人兮余望余之所思，鸿鹄高飞兮孰知其志。道之将行兮又将焉求！  

○拟妾薄命  

妾薄命，当语谁？身年二八为娇儿，阿母 【一作婆。】 岁岁不嫁女，二十三十 【一作岁复一岁。】 颜色衰。天公两手抟日月，下烛万 【一作百。】 物无偏私。奈何丑女得好匹， 【一作配。】 一生长在黄金闺。美人如花不嫁人，父母既 【一作已。】 没诸兄疑。寄书东家小姑道，得嫁莫择君婿好。他人好恶那得知，失时不嫁令人老。  

○莲叶何田田  

莲叶何田田，宛在水中央。别离不足念，亦复可怜生。莲叶何田田，见叶不见水。贫贱贫贱交，富贵富贵友。花生满洲渚，不复叶田田。持身许人易，持心许人难。  

○长干行  

秋风从西来，吹我庭前树。闻欢在扬州，却忆 【一作向。】 姑苏住。估客离长干，教侬寄书去。  

○一车南送孔博士  

一车南，一车北，山川悠远无消息。野风吹草朝日黄，羁旅独憎絺绤凉。男儿生身高七尺，何苦 【一作可。】 相思损颜色。西市日日卖鲤鱼，鱼中会有而 【一作远。】 寄书。  

○吴趋曲送萨天锡  

四座并清听，有客歌《侠邪》。《侠邪》不可听，听我为尔歌《吴趋》。美人珠衱貂诸于，美人宝钗有九雏，美人投我明月珠。  

○采莲曲送王伯循  

采莲江之南，采莲江之北。采莲何所有，但采莲中薏。早闻别离苦当尔，不愿从前作相识。纵令别离，不复相忆。  

○云之蒸三首 【录一。】  

五日一风十日雨，凉着稻花香着土。秋风■〈禾罢〉稏黄粘天，千家万家狂欲舞。溪头大笑语向人，溪南出云溪北雨。  

○采莲曲二首为 【一作与。】 鲁子翚作 【此诗《体要》作一首，误。】  

采莲复采莲，莲生隔江水。不愁无舟楫，但愁波浪起。  
采莲复采莲，水深不得归。儿饥须母哺，当令阿谁饴？  

○送且迎  

曙月疏星天欲明，马鸣萧萧予且行。行虽不远思汝切，重是兄弟难为情。星如撒沙天欲暝，稚子候门人汲井。还车在郊子复返，檐隙持灯笑相领。  

○羽林  

公子被我白鼯裘，公子遗我明月珠。孤儿假父云姓刘，其官高于五诸侯。公子之恩何日酬。  

○大星  

大星在天小星落，城头呜呜吹画角。津吏击鼓河上船，行人草草居人怜。男儿堕地弧矢愿，南北东西君莫怨。  

○桐江  

朝取鳣与鲔，暮取鲂与鱮。赋民无 【一作念。】 令困，革尽毛安处。 【一作傅。】 我欲言之大将军家，将军不见省，奈何减民租。将军出乘大马，入乘高车。  

○东里  

葛之漫漫，毋败我垣。河水之清， 【一作溃。】 毋啮我稻田。余甚劳苦，彼黔不知。余将遂归，其畬其菑。东里之老，闻余言而嘻。余曰归哉。  

○萧萧饥马鸣  

萧萧饥马鸣，隔林见落月。游子慕父母， 【一作老。】 岂复畏脱别。负书或在船，津吏已催发。临觞不能持，怊怅生白发。况是江海永，岁晏多风雪。风雪塞中路，不隔游子辙。平生四方志，念此心欲 【一作亦。】 折。男儿各有愿，君子保明哲。上思娱尊亲，下以浣悁洁。  

○青天有鵰鹗  

青天有鵰鹗，一日飞万里。横绝四海上，孤兔草间死。平生精悍姿，垂翅当清秋。且须养六翮，莫使群鬼愁。  

○鲁氏怡云堂  

山有云兮为雨滂沱，山有云兮媚汝维何？山中之人兮和乐而有仪。余心休休兮媚余匪他，休而有容乎于余寤歌。  

○题朱泽民画  

鼌余升兮良常之颠，暮栖余兮良常之下。谓良为常兮谁哉暴者？余守余箧，毋侈其胠。箧中之藏，孔子之书。谓尧汤贤，谓商辛愚。孰憎是言，我复其余。孰好之者，往馈一鸱。  

○归来  

有悸孺子，衣之狐裘。匪余之病，余以为仇。既撰余杖，升望于丘。江不可涉，夕具余舟。  

○福源精舍  

采舟兮涣涣，风将起兮无岸。渚花兮白红，若有人兮为粲。相我乐兮未殚，时几何兮日旰。极浦兮水深，下有兮龙吟。洞箫作兮波浪涌，送将归兮于南。谅佳人兮未远，令我思兮何心。飔风兮吹人，层波兮粼粼。掇芳草兮寄远，与我期兮阳春。  

○黄鹄谣题余节妇诗卷  

黄鹄黄鹄，牝牡相随。游于四海，不识别离。始妾结发时，与君年相齐。一朝纳伉俪，百岁以为期。奈何乎中路，而捐子与妻。且君之徂，妾逢百罹。父母将我去，亲戚夺我志。言云为我志，言云为我计长久，祇令增伤悲。忆君垂诀，托我孤儿。我嗔君言，奈何见疑。晨起作羹与糜，欲持饴阿谁？嗟我不如黄鹄，将子与妇，至死相随飞。我宁用生为，我宁用生为！众人何知，维余天知。  

○春草谣为华彦清作  

春草何离离，春阳何迟迟。万物沐膏泽，百草独光辉。光辉被下土，天公本无私。男儿生身，长大贤知。母恩未报，何用儿为。何以报母手中线，冬温枕席夏挥扇。  

○滁水  

滁水兮滔滔，其坎兮有蛟。谓子兮无济，遂济兮无匏，使余兮心惙。 【一作怓。】 其幽兮有虎，啄害人兮不吐。谓余兮无斧，又无兮强辅。曾是兮弗顾，独奈何而 【一作兮。】 逢其怒。  

○岐山小隐图  

我思岐山，无日不思。彼岐出云，亦返于岐。思何不归，孰言岐远。舟则在川，车则在坂。维岐之阳，有枣于桑。余归之不遑，余心之伤。  

○张本之春晖堂  

泰山有嘉树，上与青云齐。枝枝濯晨露，叶叶含华滋。有鸟巢其颠，羽毛金色芝。凤凰生九子，一一好光仪。母食九子哺，母飞九子随。嗟我有父母，常愿千岁期。父兮捐我去，今独与母居。愿母加餐饭，且勿念儿饥。愿母增袴襦，勿念儿未衣。寿命悬皇天，皇天岂无私。莫作冬日促，愿如春日迟。  

○赋天芗  

我登凤凰山，夜半望踆乌。高秋爽气豁，金茎露涂涂。青天一浩荡，挂此白玉壶。嵯峨千里冰，下连江与湖。月胁亦何有，丹桂八九株。山河孕灵气，白兔不受呼。仙人骑凤凰，翩然上清都。神女皆青腰，共守明月珠。五老顾之笑，带剑立玉除。归来梦犹汹，醉坐锦氍毹。  

○送僧朴庵用柯敬仲韵  

月行天中央，天高如屋极。中有雪色兔，世人不能识。 【一作「下土人不识」。】 我曾摩其须， 【一作顶。】 仙吏睨我侧。众仙 【一作「世人」。】 乞秋毫， 【一作「毫光」。】 密如雾雨塞。蹴踏河汉翻， 【一作摇。】 汹涌若秋汐。是谁致 【一作知。】 此奇？南有弥天释。仙吏今上天， 【一作「去去不复念」。】 令人泪沾 【一作横。】 臆。 【按王逢《梧溪集》云：惇号朴庵，黄岩人，赵宋宗室裔，先辈胡石塘门生也。祝发为沙门，壮游金陵，与五峰李孝光并受知梁王。一日，公引柯九思见，柯以写竹遂亲幸。王即位，独召用柯。李后送公诗云云，若不能无慨者。公两主名剎，退老云间，以寿殁。所著有《松石稿》。】  

○灵隐十咏  

灵隐寺  
冷泉亭  
莲花峰  
飞来峰  
炼丹井  
呼猿洞  
水台盘  
翻经台  
高峰塔  
龙泓潭  

△灵隐寺  

南州绵西极，大山树崇阙。经营缅齐梁，宏丽自吴越。玉水生虹蜺，金枢孕初月。稍高得纵观，川流净如发。  

△冷泉亭  

寒漪乱方拆，倒景荡晴宇。滥觞侧江海，盈缩见寒暑。下土方旱暵，神物閟霖雨。水上有佳人，不得与之语。  

△莲花峰  

怪石蟠厚地，神功谢琢饰。水深玉井冻，风多日车侧。空闻《涉江》咏，尚见嘉树惜。匪石有遗诫，我心不可易。  

△飞来峰  

石室藏素猿，丹穴养玄鹫。刻画鬼力穷，疏凿禹功旧。贝叶多虫鱼，璞玉泯螭纽。栋宇何王作，后人遂奔走。  

△炼丹井  

人生百岁期，乃欲比金石。鬼神守丹火，龙虎泣玄液。寒泉石已冻，繁露秋易碧。往者汲井生，高举有飞舄。  

△呼猿洞  

猿静不自操，栖宿有常处。朝饮既在涧，暮止俄在树。冥冥青枫林，上有飞鸟路。思尔不可见，去隐南山雾。  

△水台盘  

幽幽南山下，中沚有敧石。洼尊绝制度，曲流泛醪液。自鉴愧濯足，临深怀衽席。惟应洗心者，能使百虑释。  

△翻经台  

高台亦荒芜，云气久己寂。伊人树白业，后来念遗迹。虫鱼出华言，科斗藏坏壁。嗟然不可见，风雨日易夕。  

△高峰塔  

地势倾东维，华岳持厚载。灵户俯河汉，孤标拔江海。初日谢芳晖，蜿蜒贯华采。扬舲指吴粤，遥见出晻霭。  

△龙泓潭  

阴风肃然至，神物在洞府。电火走石间，虎气上幽处。泄云无时出，积雪自太古。诎蟠混泥涂，作解致雷雨。  

○寒汀小景图为去疾监丞作  

秋气向黄落，小雨收虹霓。绵绵溆浦间，水干见涂泥。芦人往何处？艇子乱凫鹥。飞鸿恶见欺，决起无东西。江水动落日，群飞终不迷。岂无稻粱愿，湖海尚择栖。冥冥一高举，不知弋与罤。感此三太息，北风吹草低。  

○题梅石为王集虚尊师书纸屏上  

北风吹倒山，三日雪塞门。愔愔岩谷里，万木命在根。天翁粲然笑，洗出明月魂。春如鼎中香，已觉火力温。  

○和天锡郎中城字韵  

朝登石头戍，暮还建业城。野花满嘉树，芳草亦复生。日夕城郭暗，仰见天星明。登高地势壮，谁谓东南倾。  

○杂诗四首  

高堂风雨夕，深夏生微清。但惊秋气至，壁间蟋蟀鸣。起坐念始衰，遂令百感并。前修谅非远，学道何由成。哲士不言命，烈士恒徇名。放歌泪欲出，乃复有吾生。  
芳草摇微风，幽花泣轻露。清晨有佳气，力疾坐南户。感怀聊晤歌，思远屡延伫。吾道未褊迫，谁能自劳苦。俯仰尘世中，炼修亦何补。所以王子乔，陋世自轻举。  
北林有秋声，夜静独先闻。寒暑迭相谒，万物何芸芸。深坐百忧息，仰见孤飞云。嗟予亦有念，谁哉致夫君。  
美人不可见，夕河在云端。金茎高露堕，玉井碧梧残。鸡鸣成天旦，虫语伤夜寒。同心疲梦寐，遥知行路难。  

○登任玉女仙台  

东崦有仙台，仰见地势隔。冬日转清丽，过午得散策。山花亦逶迤，山鸟鸣始磔。微行大松下，其石尽玉脉。路经福乡井，帝子动精魄。会意一莞尔，吾道未褊迫。阮籍竟何物，但作眼青白。何如张山人，有此扪虱客。  

○夏日荷亭即事  

辟暑何所适，南亭俯中渚。鸥鹭了不惊，况复凉入髓。水华露未晞，香气纷旖旎。美人美无度，婵娟照江水。■〈滫，羽代月〉■〈滫，羽代月〉玉雪姿，何能畏袢暑。南风从天来，入我怀袖里。高气行青云，且置吾白羽。迩来不饮酒，煮药咽香蕊。群贤政自佳，有作动盈纸。但恐清兴阑，遭此催诗雨。  

○天台谣送人还山  

前年过天姥，夜起窥扶桑。碧海三万里。日出吐九芒。飞光上琼台，琼台与天通。积雪自混沌，却在元气旁。龙驹啖灵刍，白石皆白羊。神人久不死，奇气陵苍苍。手把青筠杖，身着云锦裳。倒影照灭没，飘飘渡银潢。其中学仙子，面白双瞳方。能读八琼书，再迁凋年芳。暮入雷电室，朝窥朱雀窗。被谪向下土，不使通绿章。真宰遭其怒，叱咤欲发狂。见我凤凰山，一别忆廿霜。瞳子照人碧，十日飞电光。自言得赐还，复侍紫极宫。去君五百岁，共会安期生。别后倘相忆，山头吹玉笙。 【按五峰五言古诗，颇似李太白，喜言仙家事，而语意雷同，祇择其尤者存三四篇，余俱不录。】  

○九月一日李晋仲张子长张仲举蔡行之载酒西湖是日会者凡九人分韵得采字  

积水生秋阴，旭日动晨彩。始忻天宇旷，稍见川容改。骑童屡见招，舟子亦相待。菱荷纷菲菲，葭苇青漼漼。浮鸟或上下，游鯈自行队。山冈西北鹜，江水东南汇。群贤聚城邑，三载隔江海。长怀远缯缴，至性同蕙。升高露未晞，出谷日犹在。幽期谅难违，黄菊行可采。  

○次铎志文韵送之归武昌  

昆仑起西极，地势郁磅礴。洪河荡其胸，土裂苍石削。群水日夜走，风霆无时作。泰山天下脊，龃龉见■〈山上客下〉■〈山上咢下〉。升高望三晋，黑子仅错落。风气得精悍，人性尽恢廓。每闻青云器，往往在隐约。识子吴楚间，贫贱苦不乐。手弄珊瑚钩，去欲东采药。我畏与子别，十夜梦犹愕。男儿竟何物，岁晚或可托。北风簸江浪，况也蛟龙恶。少忍待舟楫，送子岳麓脚。  

○送张信父  

秋水清练练，秋色在嘉树。登高骋远望，临别抒情素。朝发梁楚郊，暮历燕代路。思君无冬春，使我烦夙夜。幸辞案牍劳，上直云霄顾。藉之黄金闺，寘之白玉署。  

○题画史朱好古卷 【篇中叶韵四字。】  

真宰簸橐钥，笑睨造化炉。鼓金铸贤智，抟土作下愚。画史天机精，窃见造化枢。盘礴解衣纵， 【一作后。】 当轩舐 【一作吮。】 铅朱。沾涂狡兔翰，神气如走珠。手掣巨鳌簪，■〈疒辛〉■〈疒束〉生肌肤。六丁拔山来，下无根与株。海风吹之凝，累累插江湖。其中有幽人，傲兀不可呼。已知画手好，令我心踌躇。五湖风雨夕，径去理钓舟。子技亦精绝，白玉无疵瑕。谁能荐天子，遣之昼云台。一朝被赏识，富贵真萌芽。但访青牛君，乞受黄金壶。  

叶韵近代用之者鲜，独于五峰屡见之，如前诗「生」与「央」叶，舟、瑕、台、芽并与「壶」叶，「东」与「翔」叶，兵、沙、淮、志、求并与「思」叶，鱼、驹并与「游」叶，沨沨乎《骚》、《选》之遗音。然欲效之者，必考据《诗》《骚》又材老叶音补韵而用之，斯为善矣。不然，如闽人以「高」叶「歌」韵，浙人以「篮」叶「山」韵，适为抵掌之资尔，可不慎欤！后至元四年五月廿日，蒋易师文书。  

○观龙鼻水赠天柱钦上人  

天根盘海底，大浪舂其南。众山尽萌芽，迸出白玉簪。涛波蚀之半，玲珑兀空龛。其阴生琪玕，其阳产楩楠。绝顶逼太白，纔可一剑函。银河从天来，白凤毛毵毵。鱼龙撼不醒，醉如卧箔蚕。其中黑无底，铜杖不可探。一线出山腹，牛乳清而甘。清寒漱草木，日出香馣馣。云雾忽卷去，玉气射紫岚。千峰碧菡萏，春霞散红酣。或黝如苍璧，或青如挼蓝。或树旗杠一，或覆鼎足三。或抉如怒猊，或呀如洪蚶。或如马善踶，或如虎视眈。耸者如楼观，窾者如罂甔。仰者如箕踞，俯者如负儋。或螺髻绀目，俨雅如瞿昙。或庞眉骀背，伛偻如老聃。矫如天女戏，卑如童子参。万鬼若斲削，天巧未易谈。招提十八寺，过者尝挽骖。中有天人师，久卧老柏庵。法界如尘沙，一一毛端含。长风吹游子，鬓发青■〈髟上监下〉鬖。幽寻忽至此，佳处若已谙。我家雁山顶，择胜不敢贪。但悲食糜子，腐作书中蟫。相逢一大笑，新诗出长锬。明朝芙蓉路，惟听霜锺韽。  

○寄达兼善  

天风起西北，坚冰在河水。日车寒易侧，霜露方泥泥。居人涂户牖，日晏犹未起。客子将安之，行役乃不已。平生丈夫愿，剪鬌弄孤矢。岂不甘陋巷，宁能老桑梓。近者发扬州，舟楫水上舣。幸逢地主贤，设摆共遮止。张灯转清夜，高论杂燕喜。忽闻故人来，如渴饮醪醴。三年隔江分，终日候河涘。言旋犹望尘，失笑或乃尔。人生一邂逅，亦复自牾抵。明日驱车去，不得待行李。闻将入临海，相见亦近耳。临海古壮县，正在天姥里。大山插青天，琼台屹相倚。东维见扶桑，踆乌有三趾。碧海浸后土，东绕其地底。山上多桃花，雪霜摧不死。我家山之南，欲往亦屡矣。因君紫旄节，去访白云子。  

○悼巴陵女  

河从积石来，滔滔东入海。逝波何还时？谁能坐相待。妾心比山石，之死终不改。生逢尧舜年，贱妾独何罪。  

○古诗七首 【录五。】  

圣天子龙飞，诏被郡国之日，四海赤子，欢喜鼓舞。布衣臣李孝光辄为古诗七首，书之所居巢以志喜。孝光南人也，因用「南飞觉有安巢鸟」为声韵次第，以自道其鸢飞鱼跃之情。  
青青庭中树，有鸟巢其南。户牖聊自谋，啄饮性所甘。中野有矰弋，相戒慎勿贪。  
日出照我屋，政见脊令飞。鸣声甚和乐，永怀家人肥。兄弟既相好，吾生式相依。恩勤重自将，父母讵可违。  
冬气渐闭密，百物尽零落。中林有贞姿，粲然独先觉。尺蠖递屈伸，天运不终剥。勿言霜露酷，熙阳已潜作。  
考盘在涧谷，伐檀寘河干。利达或忘返，处穷亦已难。中夜起太息，取琴为尔弹。智士当黾勉，仁人良独安。  
旭日始曰旦，有鸟鸣嘐嘐。牡出得饮啄，雌居完守巢。幽人念兹久，尼父讵系瓠。先民重自任，贵器藉白茅。  

○衡门有一士  

衡门有一士，闭门恒苦饥。俯仰良自惜，日晏犹 【一作空。】 弦歌。小人未足畏，君子或见之。宁为兰玉摧，不为 【一作愿。】 萧艾滋。  

○结庐南山下  

结庐南山下，颇纡故人辙。浮沈各自媚，长愧生理拙。中园黄菊花，契阔见晚节。平生匡济心，敢爱已独洁。岂无一樽酒，可以疗饥渴。归哉视汝菊，将恐霜露结。  

○中园  

中园斩萧艾，幽花发孤妍。纷吾穷所谐，乃独叙汝贤。岂无桃李花，谅非同心言。平生屈大夫，不为人所怜。  

○与范子择三首  

仁人在高位，幽士适中林。出处元一致，持尔耿介心。黄流受圭瓒，秋兰盈我襟。故人既如此，朱弦有遗音。  
夷吾菁茅谋，仲父四方翰。悠哉南山歌，夜永何时旦。北风吹短衣，千载有余叹。相见且乐酒，况也云雨散。  
佳菊有芳气，鸣雁忽南征。故人在海县，重此话平生。■〈必〉跋黄尘下，乃见玉雪清。丈夫各有适，贱贵足交情。  

○赋诗分得欲雪  

鸟雀不畏人，啧啧上庭树。萧条山已 【一作日。】 黄，惨憺江气暮。游子未得归，天严风断渡。  

○送翁景旸作台州掾  

门前五株桃，春暮始作花。劝尔一杯酒，丈夫莫思家。功成持身归，吏民相迎遮。男儿自应尔，父老慎勿夸。  

○送武呈景耀随伯氏之金华  

驱车出东门，车行有离声。升高望城郭，嘉树何青青。平生畏离别，乃复送子行。  

○观弋阳诸公诗题其后简刘国瑞  

客有袖短牍，过我城南陬。云是乡诸老，文字吾所收。当窗取之读，惊喜频掉头。应接不自疲，赤手捕蛟虬。往往与我会，殊源忽同流。雄文虎凤跃，清诗千里驹。才名自如此，咳唾传九州岛。群公皆高年，老拳非众仇。辞醇殆纯熟，智妙足发谋。张子吾所畏，文成已汗牛。徐君金闺彦，缀久笔不留。碧海连月窟，双袖珊瑚钩。烂熳发奇怪，天公闻之愁。署云白玉署，足使作者羞。顾我方老矣，技薄讵敢酬。揽卷三太息，深坐愧冥搜。岂无正始音，击壶歌不休。长恐文献落，见此岂复忧。沽酒白门下，作赋仲宣楼。放荡且娱乐，焉知敝貂裘。  

○送观志能分韵得更字  

银河复西倾，北斗亦西柄。江永秋易风，日暮蛟龙横。游子好结束，骑马事秋□。送者来如雨，川上舟楫盛。畏别不忍发，天东挂飞镜。照见别离人，独我心怲怲。挽须祝君来，持酒劝君更。西舫弹琵琶，忽作瓶中迸。前曲度白鹤，后曲妾薄命。平生烈士心，掩耳不愿听。男儿树声名，上与古人映。愿君且自爱，听我洛生咏。  

○与郑廷举及其伯氏廷瑞  

我行出天台，群山秀如舞。大江忽中开，金汤踞深阻。地势抱鳌颔，人家缀蜂户。东南有秀气，天地此融聚。眼中识郑君，精粹产兹土。元方亦儁拔，眉秀长鬣古。严君鹤发新，诸郎凤毛吐。郑君爱敬客，灯火听夜雨。剧谈隐民瘼，开口见肺腑。方今生民困，子亦念此否。努力树明德，非子不与语。  

○赠林泉生兄弟 【并序。】  

予八月十八日至钱塘，廿二日，吴明之自三山来会。明日，林氏兄弟曰泉生、同生亦来假馆，因为借仙林僧房居之。临别作此为赠，林少年有才，能为时文，闻其父颇种德，是二子者，食其报者也。然二子之瑰奇敦雅，非长者正其身与？泉生字清源，同生字清流，一字亦流。  
蟋蟀入床下，鸿雁亦南征。江头送归客，浩荡万里情。昨日始识面，已觉畏子行。萧萧一尊酒，怊怅不能倾。行子在道路，梦见鹤发人。悬知灯火夕，笑语久咿嘤。男子四方愿，养志在致身。高树春色满，持子听流莺。  

○书丘老先生诗轴送蔡石云县正  

仙家有浮玉，六鳌引首扛。天地结根蒂，日月开八窗。石林千丈碧，云气树赤幢。飙车不可到，羽仙驾飞艭。中有元气翁，髯紫修眉庞。大瓢■〈奭斗〉玉酒，嗽咽香满腔。而我来问道，心拜气伏降。赐之琼丹笈，锵然发愚蠢。大钟雷霆怒，镗鎝谁敢摐。叹我髓未洗，捣药开昏昽。饷以五彩笔，送以白鹤双。归来疑梦寐，怳怳心如撞。长思天风起，吹渡万里矼。日暖蛟龙出，巨石撑晴江。  

○次江存厚游盖竹洞天韵  

地轴蟠东南，水深山幽幽。仙人五云巢，皎然堕蛮陬。玉胎白虹暖，石璺青髓流。羡门安期生，寿考天与俦。羽旓翠霓旌，光耀夜不收。芙蓉白玉童，居然导神游。嗟我闻道晚，爱闲复好修。坐阅千岁来，疾如递书邮。神仙不可学，兹焉营一丘。伐竹构我屋，凿井洗我眸。赤脚踏紫凤，白云翼之浮。翻悲赤松子，暮年愿封留。长啸挥白羽，吾将洗吾愁。  

○同靳从矩宿雁山天柱院  

东南地势下，海水复善啮。青天久轩轾，独见斗杓揭。古帝省下上，东维成敧缺。大灵骏奔走，蛟螭改其穴。洚水缩地入，万鬼拔山出。想见风雨黑，电火上下掣。两柱俄支撑，真宰仰咋舌。遂令天行健，不复见卼臲。鬼工巧斲削，又不见剞劂。日月转半腹，隐避若两蝶。我夜卧其旁，户外白如月。开户天冥冥，岝■〈山上咢下〉立积雪。居然浑沌素，元气澹不裂。平生山水性，念此心屡结。缅怀万物初，天地亦芽蘖。众人如蝼蚁，细大强区别。俯仰聊自喻，白云一怡悦。亭午日气近，鸣鸟着清樾。我仆膏吾车，前路在嵽嵲。  

○溪行分韵得美字  

条风泛轻春，野碧润如雨。幽人有新怀，相携玩山水。岩花既菲菲，溪石亦齿齿。意行无前期，适趣成坐起。况兹豪俊姿，陶写出妙理。东山携妓游，风流未余美。持杯劝松风，韶濩忽盈耳。归来乐未央，题诗寄幽绪。  

○和叔夏观石梁二首  

六丁运神斧，凿此浑沌素。飞梁跨天来，横绝山中路。行人不敢过，白云自来去。长啸出山门，罗衣翠烟暮。  
青山栖白云，颠倒写绘素。上有仙圣巢，下有猿鹤路。秦王窥扶桑，此物驱不去。至今万鬼神，喑呜风雨暮。  

○华山有泉石沉碧  

玉暖山脉润，雨新花气熏。铜瓶百尺便，触裂阶前云。天光堕空碧，万象涵无垠。蛟龙吐水雹，松窗绝飞蚊。  

○登鸡笼山  

骑马出北关，去上鸡笼山。升高望城郭，其中多忧患。君看一丘上，长留桂树间。  

○湖山八景  

沙头酒店  
山顶樵居  
秋江渔火  
晓寺僧钟  
竹引流泉  
木蔽檐日  
龟屿迎潮  
石亭避暑  

△沙头酒店  

陌头 【一作「江边」。】 杨柳金虫落，雨过桃花香漠漠。沙堤小市如 【一作似。】 新丰，阿姬十五当垆恶。缕金半臂双鸳鸯，翠杓银缾 【一作罂。】 唤 【一作劝。】 客尝。嘶杀门前五花马，罗敷有夫空断肠。  

△山顶樵居  

隐者避人如避虎，朴素衣冠自中古。长老嬉游类小儿，一生不识持门户。南山阿婆许嫁女，北山老翁自迎妇。野花竹叶并银钗，山中黄金贱如土。  

△秋江渔火  

八月九月风气肃，白波如山楚天绿。苍苍夜色入芦花，船泊中流燃楚竹。夜半起坐寒飕飕，遥见惊飞双白鸥。鲈鲙莼羹入我梦，扁舟去趁三吴秋。  

△晓寺僧钟  

大星煌煌小星落，城头呜呜吹画角。机心暮夜伏不行，钟声一鸣群动作。市人射利坐待旦，山居日晏呼不觉。嗟嗟居人未足多，钟乎钟乎奈若何！  

△竹引流泉  

山头洼尊积霜雪，铜缾持■〈奭斗〉疗饥渴。汝家阿段太怜君，斩竹来从虎豹群。传声夜落青云湿，坎中已作糟床泣。回首碧山心独苦，行逐蛟龙作云雨。  

△木蔽檐日  

绿气湿湿阑干北，赤乌欲下娇无力。解衣盘礴忽倦卧，苍鼠时时行坏壁。客子触热不自怜，此岂有意清风前。屋头夜色如霜雪，却向溪南见明月。  

△龟屿迎潮  

玄灵吐纳日月光，轩轾大海敲其扬。海枯石烂不得死，甲间绿发如尺长。昔年洛书荐神瑞，故龟独见收文章。天球河图在东序，岂久置汝南海傍。  

△石亭避暑  

南山石槛跨幽壑，有翚者飞谁所作？女娲补天或见遗，往往天阴媾冰雹。天边大火伏不流，极南草木含清秋。老夫年衰畏炎赫，朝来忽念山中客。  

○鉴湖雨  

越角鉴湖三百曲，雨余曲曲添新绿。八月九月风已高，诗人夜借渔船宿。渔翁城中沽酒来，筐底白鱼白胜玉。当时贺老狂复狂，乞得鉴湖此生足。  

○和叔夏寄童质夫  

溪头春水绿欲沽，溪上行人马蹄滑。溪山周帀空翠香，驻马看山惜不发。有客有客苍髯眉，兰襟蕙带光参差。手携鲤鱼压清酒，劝我且复留斯须。道傍废垣藓花裂，昔人富贵春云灭。此时不饮将奈何，为君醉倒溪头月。  

○舟中为人题青山白云图  

江气赑屃如蛟龙，晓风吹落金芙蓉。神女凌波洗云去，莫为行雨阳台东。朝来白云散白石，小姑蛾眉翠欲滴。老蛟化为百岁翁，彭郎矶头夜吹笛。  

○秋晓角  

青天荡荡吞孤月，众星荧荧明复灭。城中鸡鸣如苍蝇，城头画角哀鸣裂。八月九月风惊沙，穷边夜夜吹梅花。四方无事卧笳鼓，行子何用思还家。  

○赋绝照法师所畜砚屏山水  

东风日暮吹兰蕊，美人相思隔江水。九疑青落九州岛外，白云飞高明月死。海边八月客星来，一尺银河三万里。  

○墨梅  

银蟾呵春墨花碧，香落江南浓欲滴。孤山招得老逋魂，白鹤归来楚云黑。王孙岁晚客京华，衣上缁尘深一尺。小姬未嫁怨东风，夜夜高楼吹铁笛。  

○山宫观瀑  

山宫寺前瀑布流，直下千尺垂林丘。山僧无灯静欲死，夜气如月空中浮。黄河昆仑何壮哉，鬼神牵挽天下来。先生藜杖来照影，白发千尺空崔巍。  

○送杨明仲  

江春老春浓压酒，神蓝挼绿营东柳。风吹落花飞入城，行子思归百回首。越雨洗江鸭头碧，舟子牵船蹋沙碛。莼花香冷楚莺鸣，比户琵琶呼磔磔。夫君五夜梦封侯，城中狐腋高于丘。泰山桂树年年绿，凤凰蹋玉声啾啾。  

○笋  

雷公■〈耳〉跎夜鼓噪，惊起龙孙触旌纛。炎沙烧之修尾脱，六丁控抟忽颠倒。欲落不落虎豹皮，锦■〈衤朋〉婴儿笼大帽。斧斤幸贷凌云姿，留以观渠岁寒操。  

○墨竹  

苍髯老翁鳞甲香，力能拔山补青冈。池边日日吐云雨，道人床敷夜气凉。道人嗜睡莫敕嬲，阿翁劝尔以一觞。天边石上有髯客，看汝巉龙头角长。  

○寄友人  

河边老人念我出，远寄京华书一行。为言白发今多少，又报南园竹树荒。门外石田秔稻熟，犊子新生子如鹿。莫恋官家有俸钱，长年作客如束□。  

○龙鼻水听琴为刘芳在作  

玉笥仙人鞭白犀，天风吹度芙蓉溪。手脱长剑洗妖血，惊起石上玄蛟啼。炎沙烧尾鳞甲赤，腹中惨淡蟠云霓。顽铁出冶太古色，霜露欲结风凄凄。老翁摩挲莫惊汝，置之膝上听其语。大声伏雷鸣地中，小声飒飒吹风雨。阿香辛苦玉龙睡，收霆卷电还元气。颔底明珠忽迸落，金支罗袜凌波去。江清云暖天无风，暗潮自撼黄银宫。紫髯玄甲卧不动，真翁龟息深玉踵。大笑欠伸忽飞去，清月潇潇在秋水。君为我起叩其角，我亦长歌返其朴。却骑过海呼安期，送君七尺珊瑚枝。  

○觉此山和尚新住持双峰作此赞叹之  

双峰矗天佛头碧，双峰插地沧海黑。道人入山化作雨，蓝玉亭边深一尺。光明白氎红鬘衣，说法香南连雪北。紫皇香案九重天，日照麒麟生五色。  

○和萨天锡秋日海棠韵  

念奴弹 【折】 【拆】 鹍鸡索，君王正在彤云幕。内官连夜竖画幡，苑中明日东风薄。妖环生作倾国姿，开元始承恩泽时。麒麟障泥红叱拨，七宝作镫黄金羁。金乌东来啄大屋，宫中犹报睡未足。翠袖皆涂守宫血，专房唯诏环儿独。七月七日天无风，玉蜍吐渍氍毹红。锦官进锦裹金钿，紫罽车入长生宫。骊山瑶池行幸处，秋风吹老珊瑚树。九华游魂归不归，应忆仙人掌中露。草木腥腐终无情，美人薄命如花轻。古闻公桑祀神■〈女弋〉，安用绝色能倾城。马嵬冈头断消息，去时彩云化为蝶。莫歌玉环能涴人，君看黄菊真颜色。  

○宿雁山下作瀑布诗寄徐仲礼  

金台刺天一万丈，涌出海底开青莲。下有三千六百地轴相钩联，压徧东南地欲坼。白龙卷海飞上天，雷公击鼓冯夷鞭。龙漦入江化为石，巨灵扶起太古色。应真晏坐天人来，十八招提若幻出，长风吹开天骨碧。  

○张葵斋所藏江 【一作溪。】 山风雨图  

元气菌蠢 【一作赑屃。】 生蛟龙，银河倒插金芙蓉。九疑正在九州岛外，碧树悄悄连丹枫。上有万古不死之明月，下有掀天巨浪之长江。有客有客陆龟蒙，往来江南成老翁。天地无家屡回首，放船去踏江上之青峰。船头十日悬青雨。风拔银山映东户。山随没鹘落中原，水作巴蛇走全楚。向来英雄定黄土，空遗绢素流今古。天地一合如金瓯，万岁千秋奉明主。  

○次三衢守马昂书垒韵  

主人歌且止，听我为尔歌。作垒不厌小，买书不厌多。地上小儿喜夸犬，睚眦生怒如膰蛙。先生书垒止类巢，不树长戟兼横戈。清净如与圣贤遇，高明屡烦神物呵。却笑飞仙十二城，鬼功日夜长琢磨。其南通丹穴，其东僦女倭。北引崆峒挹酒之长柄，西收西漠专车之木禾。啸歌聚族无不可，祓除安用索与傩。羽衣服妖踏白茅，朱鬘善幻言呿啰。而我先生不语怪，二氏羞伏面发酡。我垒何所有？但闻诗作魔。雕锼夺天巧，雅澹消众疴。我垒何所有？地窄安不颇。惟有屈宋字，文声锵然相戛摩。我垒何所有？而蓄礼士罗。罗致尽俊杰，往往为公么。我垒何所有？而无白马驮。群书汗牛马，不涉流沙河。我垒何所有？而有太白力士靴。着鞭见天子，竟往金鸾坡。我垒何所有？而有韩公紫玉珂。通籍引金阙，不愧国老皤。先生宁钝不为铦，宁方不为鈋。窃闻先生骨已朽，空教众语漫缕4。春秋讹字变亥豕，宋楚方言作箕箩。后来继者浸灭裂，何其婴龀相■〈口过〉唆。纷纭百鸟更啁唧，安知清庙连猗那。勿言我垒狭，不用萆与蓑。容膝志自足，吾其敢蹉跎。问字函丈间，吴炔续四科。勿言我垒小，日月纔一梭。往来云汉上，飘忽若轻蛾。组织成文章，飞扬如女萝。中心若止水，水上元不波。深如相如读书屋，大如尧夫安乐窝。可以扣我匣中之飞景，可以理我膝上之云和。弦歌以解吾心之蕴结，弹铗以袪吾愁之诱囮。如轈而不辐，如舟而不舵。高如鹳鸣垤，矗如蜂房涡。又如仙人宅初拔，又如野处礼不苛。又如橘中饮来去，又如树间坐以哦。如连■〈艹移〉偃蹇，如藻井馺娑。又如探虎穴，又如封蚁柯。客至足周旋，高论如切磋。坐以氍毹席，酌以鹦鹉螺。佳儿引银艾，诸生避蓼莪。开笼放白鹤，临池看白鹅。张具设■〈艹〈缶卢〉〉■〈制上月下〉，中厨营饆锣。《绿腰》唱昆仑，苍头弹鼙婆。屡歌明之君，举酒叫姮娥。丰草露湛湛，流水山峨峨。人生意气足，可惜奈此明月青天何！昔者介推何为乎自焚于绵上，屈平胡为乎自沈于汩罗。何如先生日高官，事了登城照影清江沱。日课作诗三百首，翻怜笔史传写讹。丈夫作事要磊落，布衣狐腋皆委佗。海滨白首钓鳌客，清秋策杖相经过。  

○送达兼善典佥  

江头风多花暗天，舟中 【一作子。】 击鼓牵官船。绣鞍大马来如烟，学士翠鵰袍领妍。袖中三尺软玉鞭，手挥送者日在山。陇西男子更致言，东方民力愿少宽。达官儋橐横索钱，先生归到明主前。上言赤子天哀怜，仁人在位如解悬。大臣不让皋夔贤，天下画一徽张弦。未将鼎俎烹小鲜，如吾但当归 【一作居。】 力田。眼见霖雨开丰年，墙下饭牛荠花圆。  

○次欧阳公效孟郊体看绿字韵题庆上人万竿图  

白石如白羊，起跪变化速。芸芸箨龙雏，身与云俱绿。嗟哉两神物，曾不受迫逐。我有囊中方，因之试餐玉。袖中钓鳌手，十年梦渔屋。凤凰千仞姿，未省一枝足。自我见此君，夜夜翻冻醁。蹋倒山中玉板师，春风大笑成三宿。  

○送周生 【一作《送周子善金华教官》。】  

二月已暮江水深，春风吹折行人心。山头明月落未落？杜鹃鹃半莫哀吟，泊船上有青枫林。  
三月欲来花绕陌，又唱《铜鞮》送行客。男儿穆尔可怜生，男儿生身好颜色，拔剑起舞鸡鸣栅。  

○茅山谣送邓上人  

道人两鬓青如莲，大醉上山扪青天。青天荡荡玉盘出，引手举盘天上悬。银河倾倒 【一作「颠倒」。一作「倒挂」。】 桂树影，长风吹香落丹井。地上小儿沾玉 【一作剩。】 馥，白兔急捣玄霜熟。愔愔仙家十二 【一作「白玉」。】 楼， 【一作「仙家十二白玉楼」。】 夜半起拂 【一作看。】 踆乌浴。手招茅君叫列仙，带剑上立红云前。茅君骑虎上天去，道人乞我明霞篇。  

○题铁仙人琴书安 【一作真。】 乐窝  

举世之乐，无如鼓琴。琴可以禁人之邪心，易人之哇淫。举世之乐，莫如读书。书可以绝小人之狭邪，履君子之坦涂。世人为乐千种有，不如我乐长可保。 【叶。】 彼有嗜酒乐饮，逢毒若酖。艳妻欢娱，自令身枯。溺货殖，为盗贼积。崇势凌人，鬼神龂嗔。早官骄子，疾为祸首。或世所乐，自诡神仙。累万人学，无一长年。有乐放恣，毁除须发。捐弃父母，终竟不觉。有察于狱，谓彼不憯。性习浸移，久而泰甚。凡此众乐，岂不可怀。不如我乐，无患与灾。铁仙左琴右书传，终日危坐笑以咍。忽见吾诗仰天歌，铁仙岂不大乐哉。  

○题周耕云为萧元泰画龙虎仙岩图  

龙虎之山仙所寰，我昔梦寐游其间。乾坤风气结冲秀，中有正一玄都坛。羽人受我九节杖，林磴窈窕穷幽扳。金宫蕊殿起寥廓，翠厓丹巘深回环。峰头时飘白菡萏，石上谁种青琅玕。诸岩一览二十四，总似瀛渚蓬莱山。清溪浮空引雪练，远岫隔水来烟鬘。就中仙岩更奇绝，上有玉树皆团栾。虹光半夜出林杪，云是石室韬神丹。欲求刀圭已衰疾，羽人去我如飞翰。褰裳涧曲采芳杜，断猿疏雨春山寒。觉来俗事日满眼，岁月冉冉随惊湍。会稽萧君忽相访，笑以此图令我看。梦中羽人貌真似，而我别后鬓毛斑。题诗聊复记畴昔，愿拂尘服高骖鸾。  

○海谷  

归墟谷在渤海东，八纮之水注其中。不盈不缩浩无际，吞吐日月涵空蒙。灵鳌于此负山出，上有缥缈金银宫。人间相去几万里，弱水满眼多回风。琴高来时踏赤鲤，少灵归来乘白鸿。秦皇到老不得渡，嗟我欲往将焉从。子房有孙海谷子，告我有路非难通。只随云气相上下，与子共谒扶桑公。  

○龙湫行送轩宗冕归山  

大龙湫，小龙湫，青天倒泻银河流。海风吹练白杲杲，雪花满面寒飕飕。讵那大士濯足处，碧波下见长黄虬。山僧洗钵白云动，涧猿饮子苍岩幽。神踪隐见不可测，幻境变化谁能求？道人此地昔追游，泠然一锡辞神州。天香飘飘满衣袖，散作雨露东南陬。老夫送别歌龙湫，芙蓉花开溪水头。永嘉妙语犹可续，永夜松声消客愁。思君何处寄清梦？三十六峰明月秋。  

○与叔夏游石门叔夏很石忽中断势若两虎斗之句余辄足之  

很石忽中断，势若两虎斗。白龙来唤之，仙圣不敢救。相当二物争雌雄，冯夷击鼓张其咮。日车为之翻，地轴为之仆。至今两门开，天遣百水凑。吾闻神禹疏龙门，蜿蜒偃伏夹左右。坐令遗黎收树艺，嗟哉神龙之功独何有！  

○辽人射猎图  

美人貂帽玉骢马，谁其从之臂鹰者。沙寒草白天雨霜，落日驰猎辽城下。塞南健妇方把鉏，丈夫戍边官索租。  

○与朱希颜会玉山人家书其壁  

小山培塿沟中蛙，大山宛转行黄蛇。风吹海雾曲尘起，山头红树红如霞。东来明月无根蒂，我行忽至山人家。山人好事喜客至，宾客满屋书满车。眼中顿有玉人两，膝上文度鸣呕哑。祝妇家倾伯伦酿，驱儿手煮卢仝茶。弥明结喉石鼎句，祢生顿足渔阳挝。原上脊令古兄弟，山中鸡犬秦桃花。百年富贵谩称意，岁月衮衮春江波。跖颜夭寿不足惜，虫沙猿鹤令人嗟。我起劝尔一杯酒，但持仁义终身多。今夕何夕且乐饮，奈此明月青天何。  

○太乙真人歌题莲舟图 【铁雅评曰：此作乃是李骑鲸也，孰谓此老椎钝无爽气邪！二鸟作日月看。】  

银河跨西海，秋至天为白。一片玉芙蓉，洗出明月魄。太乙真人挟两龙，脱巾大笑眠其中。凤麟洲西与天通，扶桑乃在碧海东。手把白 【一作绿。】 云有两童，掣嬲二鸟开金笼。  

○歙砚歌  

渴龙夜饮天池水，六丁挥戈断其尾。黑风吹落歙山深，化作玄精石中髓。山深夜夜飞神光，良工盗发天所藏。凿开苍厓斸寒玉，磨砻秋水归文房。元气淋漓翠光湿，松花香碎蟾蜍泣。醉扫郇公五色云，倒凤颠鸾秋瑟瑟。谁能持此归玉堂，经天纬地成文章。月中老兔吹寒芒，与君同上青云乡。  

○送林彦清  

有客新自东方来，瞳子如月无纤埃。言昔东见容成君，接上轩辕张乐之层台。手扪青天冷至骨，白榆列宿何崔嵬。轩辕仙成去已久，皆骑威凤骖龙媒。珠珰明佩隔风雨，天门晃朗相当开。仙家玉女少愁思，踏雪双歌紫云回。君尝教我三洗髓，已觉灵气生根荄。我时坐客桂树下，纵之使言手拄颏。客似师横差短耳，眼似恨小髯■〈髟上不下〉■〈髟上思下〉。不见横君三十年，眼中见子吾已衰。却忆相携入雁谷，山中二月如天台。风吹桃花行水面，大笑酌我紫霞杯。客今好游自不恶，名山往往多奇才。傥逢俗子莫与语，世贵瓦缶轻尊罍。舟行江中慎濯足，矶下乃有鳌与能。更莫燃犀照水怪，自倚善幻驱霆雷。望见九华足云气，一上绝顶驱莲莱。  

○和陈叔夏章字韵诗送此山师  

天孙织锦当朝阳，银梭札札回天章。麒麟凤凰映东壁，煌煌珠笈帝所藏。分送天人宝华雨，紫狐夜泣龙髯麈。袖间明月大如屋，老蛟来饮铜盘露。天孙何曾辛苦为，东风吹绿云锦机。娉婷盈盈渡河汉，世上那有新相知。  

○信笔次潘一水韵  

墙阴梅花上朝日，一线微阳落东壁。白头老子居户中，诸生授经争拥膝。下帷罢讲进盘餐，旨蓄杂羞行上栗。只今生年八十余，耳目聪明好颜色。抑搔说带见鲐文，户牖无风养龟息。去年媪病入修夜，壁间遗挂皆陈迹。百忧熏心损老气，十梦九见空恻恻。作诗远寄平生素，但云衰朽伤宿昔。土田腴瘠付儿耕，杼轴轩輖无妇织。食肉徒悲鲵齿生，著书幸留瞳子碧。君看朝露落复干，莫持忧患横胸臆。前日雁归初北乡，行见南宾飞历历。北邻笙竽屋瓦振，卧夜裁能专一席。百年荣华不满眦，学道无方如转石。盗跖岂能贤孔颜，富贵寿夭非人力。圣朝天子政好老，我愿先生起华国。  

○送陈君礼之婺女兼寄徐仲礼  

陈公子，骐骥騊駼一日驰万里，珍怪生从渥洼水。不随众马仰秣刍，覂驾亦莫牵鼓车。陈公子，公起为我舞，我能为尔歌。古来豪杰不择术，萧曹刀笔终身多。身为国士足可惜，致主尧舜今如何？陈公子，努力富贵勉自强，白发坐见千丈长。邹阳枚乘焉足学，去学董子登贤良。读书未及无 【一作「了复」。】 读律，脱令贫贱犹馨香。陈公子，我之故人柏台史，三年不得书一纸。鞭麟笞凤作官府，往往吹笙碧云里。芙蓉衣裾云锦褠，手夺天巧天孙愁。岂忆故人在下土，夜半短衣行饭牛。陈公子，我有《幽兰》《白雪》之古曲，不辞为我歌宿宿。有使东来即寄书，莫学故人忘我为。  

○送方叔高赋得长安道  

灞陵桥上秋风早，行人晓出长安道。长安城头乌正啼，长安陌上闻朝鸡。征车遥遥行复止，征马萧萧鸣不已。将军年少美且都，黄金箭镞雕玉弧。未央前殿进书罢，诸生拜官辞石渠。将军归去亦草草，长安道边人羡好。莫怜贾谊谪长沙，不见冯唐禁中老。  

○铁笛歌为铁厓赋  

铁厓道人吹铁笛，宫征含嚼太古音。一声吹破浑沌窍，一声吹破天地心。一声吹开虎豺闼，彤庭跪献丹扆箴。问君何以得此曲，妙谐律吕可以召阳而呼阴。都将春秋一百四十二年笔削手谱成，透天之窍价重双南金。掉头玉署不肯入，直入弁峰绝顶俯看东溟深。王纲正统着高论，唾彼传癖兼书淫。时人不识我不厌，会有使者征球琳。具区下浸三万六千顷之白银浪，洞庭上立七十二朵之青瑶岑。莫邪老铁作龙吼，丹山凤舞江蛟吟。勖哉宗彦吾所钦，赤泉之盟犹可寻。更吹一声振我清白祖，大鸣盛世，载赓阜财解愠南风琴。  

○北风寄陈辅贤  

萧萧北风 【一作「北风萧萧」。】 吹客船，月未出海天苍然，客子放歌脚 【一作聊。】 扣舷。萧台东头天裹海，萧台西头山刺天。君行西过钓台口，寄谢江边老病叟，坐看云台落人手。丈夫岂敢爱微躯，奈此黄花一尊 【一作杯。】 酒。 【《体要》分作二首，误。】  

○十五夜泊舟渚矶  

采石不见李太石，骑龙上天吹紫笙。天上甚乐苦无酒，东游十二白玉城。蛾眉亭下明月出，牛渚矶头春水生。一鹤西飞向何处？惟闻万壑松风声。  

○天台道上闻天香  

八月天台路，清风物物嘉。晴虹生远树，过雁带平沙。日气常蒸稻，天香喜酿花。门前五株柳，定是故人家。  

○越州郡庠壁和颜氏子韵  

岁月渺无涯，居然鬓发华。乾坤鸡屡旦，霜露菊犹花。城里鉴湖稻，山阴日铸茶。东南好官守，行子莫思家。  

○送友人  

依依涉野水，渺渺渡秋阴。短褐北风急，布帆南斗深。行酬丈夫愿，乃见故人心。莫作长回首，因风惠好音。  

○久客寄刘弘度  

有客凄凉甚，思家少定欢。夜深知笛短，秋半觉衣单。积水莼丝滑，高田豆叶干。月明星露坠，慎莫倚阑干。  

○江心寺赠唐博士  

银浪舞轻航，天风赴石塘。六鳌扶地势，万象发天光。树涌中流碧，莲生隔浦香。潭龙莫深 【一作「深龙莫」。】 卧，一雨九州岛凉。  

○送萨郎中赋得新亭  

登高望吴楚，芳草满汀洲。离别安足念，英雄翻百忧。山河吞故国，江汉入秦州。今日新亭饮，因君感滞留。  

○代友人送于彦明之鄞  

诗舸几时发，秋风海水腥。云分雁宕路，江绕蛣■〈虫奇〉亭。大府文星聚，名山僧气灵。凭君道问讯，无恙读书萤。  

○送裕上人归仪兴  

行寻桂树隐，已与菊花期。江永鱼龙夕，风高鸿雁饥。独怜相见晚，况复欲归时。楚雨枫林黑，劳予入梦思。  

○送客  

出门严鼓后，送客入舟时。己自伤羁旅，令人畏别离。江蟠全楚地，山掩小姑祠。岁晏多风雪，题诗寄所思。  

○次萨天锡韵题铁塔寺壁  

平生谢太傅，胜日得重临。地势吞吴尽，江流入楚深。金汤非旧国，栋宇尚青林。野露漙黄菊，独为游子吟。  

○东林寺  

骑马过东林，当阶入绿阴。路斜瑶草合，云去落花深。老至况独立，兴来时一吟。数来成故旧，相对挽重临。  

○次韵虞学士见寄  

白发眉山老，玉堂清昼闲。声名满天下，翰墨落人间。才俊贾太傅，行高元鲁山。独怜江海客，尊酒夜阑珊。  

○匡济  

春风起天际，游子若为情。多病仍羁旅，令人白发生。山连三楚壮，地入九江平。匡济宁无术，栖迟敢自名。  

○寄劳于彦明自吴归  

去及花时暖，归涂暑雨沾。树凉人憩午，江热马行盐。不畏黄金尽，祇愁白发添。君看双燕子，随意入人帘。  

○题留侯庙  

感慨留侯庙，曾闻客下邳。手扶仁义主，身是帝王师。兴汉功居最，存韩志可悲。如何劫高后，反使卯金巵。  

○寄夏友伯  

长忆浣花宅，醉君双玉瓶。春风吹白发，山雨隔青灯。卧病从无客，居闲欲似僧。何时溪上路，倚杖看鱼罾。  

○送张子约  

系铗高歌里，丈夫轻别离。鸡鸣裹行橐，灯暗覆残棋。行矣复何适，嗟哉我所思。且归慰妻子，莫学五羊皮。  

○秋岑  

更觉秋岑碧，能寻胜日跻。树凉来鹳鹤，山断见虹霓。稚子行相问，幽人去不迷。雨余天姥出，吾欲涉丹梯。  

○远山  

楼前万里月，窈窕碧峰孤。江上自浓淡，云间疑有无。行人穿乱树，落日界平芜。伫立有真意，阴阴鸟自呼。  

○绿水  

青春足新雨，漪绿上鱼矶。积翠疑摇眼，拖蓝欲染衣。云行天影动，风飐日光微。竚立无人见，沙禽背艇飞。  

○五马呈昂夫大尹  

五马何时发，聊逢胜日留。天晴占鼓角，地湿谨衣裘。愿试匡时画，归余理钓舟。浮云浩今古，别地望神州。  

○送公子赵去疾二首  

绵绵万里道，利涉有方舟。城郭通吴会，江源起益州。图经闻白帝，祠祭遇黄牛。他日浣花老，犹能作胜游。  
辞吴向三楚，送远指秦川。高雁忧离罟，轻鸥不避船。天青微露下，江黑大星悬。郢曲长多怨，闻歌祇自怜。  

○次天锡题畅曾伯幽居  

淮水清弥弥，好山多近村。市收僧乞米，舟檥客过门。灯火邻家夕，风沙泺水昏。卜居谙土俗，野老旧能言。  

○冯秦卿藏书  

荣中富贵传，宾客尽能文。属世方櫜武，无人学解纷。剑成猿接木，围合鹿号群。官作清时好，长吟生 【一作坐。】 白云。  

○和蔡石云县尉  

西岑路滑不可上，我此曾搘六尺藤。塔顶云凝明似鹤，松根石老瘦于僧。玉箫冉冉飞春县，画舸眈眈飐夜灯。闻有丹霞旧门户，欲参大意与谁升。  

○贺梅  

水落山空百草干，天公玉女耐高寒。松根云暖客吹笛，竹外月高谁倚门？岁晚王孙犹怨色，天寒公主欲归魂。北风端是春消息，吹得雪多花更繁。  

○泊舟姑苏台下  

霸主吞雄事莽然，空遗陈迹向千年。天寒笛起孤城里，日暮舟行积水边。万里飞鸿如识路，故园黄菊不胜妍。吴王台沼连衰草，惟有西山出断烟。  

○冶城飞龙亭诗卷  

翠盖鸾旗殷绣墙，南公挥涕话先皇。鸿宫望气成龙虎，法驾吹箫引凤凰。今日画图看御幄，当时草木识天香。先生曾对明光殿，奏报新松似鹤长。  

○送青玄观道士玉泉  

淮南道士传鸿宝，眸子照人双电光。贯日白虹生玉气，出山青髓射天浆。去年蹋雪寻丹井，连日题诗满画廊。长忆青玄送客处，柳花无数绕衣裳。  

○送陈玉林归集庆永寿宫  

天绕龙宫日月低，六龙 【一作「鸾轺」。】 曾驻冶城西。祠 【一作龙。】 光午夜入牛斗，玉气千年成 【一作「岁生」。】 虹霓。承恩已报紫旌 【一作旄。】 节，奉使 【一作「受诏」。】 屡上黄金闺。神眷灵 【一作「媛仙」。】 官守桂树，银榜 【一作「东明」。】 碧镂自天题。  

○送王伯循  

使者楼船鼓三迭，犹见车前白鹭翿。莫嗔惜别把衣袖，他日为谁沽酒醪。龙蛇未蛰江水壮，鸿雁欲动秋风高。槐树东头读书处，更忆君家双凤毛。  

○送仲亨文学精舍山长  

子合谈经上石渠，更从文学住精庐。到家为觅言偃宅，弛担先藏笠泽书。日落青天犹过雁，雪消新水欲生鱼。传闻圣世求遗士，倘召君乘谒者车。  

○游双峰赠觉上人  

茶具酒壶从两童，入山慎莫作怱怱。雪消新水鸭头绿，沙暖小桃猩血红。吾意生人行乐耳，只今杯酒与君同。依依蓝玉亭前路，他日重来忆远公。  

○代人送友  

别离未是寻常事，要见丈夫儿女情。太傅中年犹作恶，阿蒙三日即知名。北风鸿雁天笼野，落日牛羊路绕城。我亦平生四方愿，先生未可办归耕。  

○登平山堂故址 【今为司徒庙。】  

蜀山有堂已改作，骑马出门西北行。日落牛羊散平楚，风高鸿雁过三城。山河已失金汤固，汗竹空遗带砺盟。骆驼坡头孔融墓，令人忆尔泪纵横。  

○寘磁瓯于砚池旁以蓄水十余日前得桂花二枝插瓶中数日花叶皆萎落戊辰早乍闻香气满室视之两枝皆再作花叶亦鲜碧佛书云天风吹萎花更雨新好者感之为赋诗云  

六六画栏生晚凉，青鸾对舞渡银潢。十分天上山河□，万斛人间雨露香。珠佩风清生□□，玉壶冰薄吐蟾光。白银金阙红云合，金粟缤纷七宝床。  

○用前韵寄张尊师  

鸿雁南飞草木零，放歌重上草玄亭。坐深狂客俄吹帽，语久清童屡触屏。晏岁风多衣自短，空山月出酒初醒。江南客子归来得，漂泊何须影问形。  

○次张伯雨韵寄徐闻远真士  

好闲还寻幽子庐，习静自与外人疏。牛羊半下日夕后，鸿雁大来宿雨初。黄菊未疏急酿酒，碧山可数聊停车。眼中之人美无度，十日不见九寄书。  

○登石头城二首  

登高怅望谢家墩，千古风流酒一尊。城郭已非空故国，英雄垂尽只游魂。天围建业山形断，日落淮南海气昏。未信浮云能蔽日，欲占北斗问乾坤。  
石头遗堞满苍苔，前日英雄安在哉。芳草离离为谁绿？野花漠漠向人开。鼎湖云暗龙先去，建业城荒凤不来。二月江南梅未发，北风日夜涨黄埃。  

○过□□□□□□  

何日先生起九原，已将灵气返山川。论诗转觉庾陶近，佐主终惭稷契贤。拱木笙竽犹落日，荒丘翁仲只寒烟。当时故物青山在，说到英雄意惘然。  

○鄱江寺拥翠楼  

缥缈新居一握天，好山将绿到楼前。烟霏入闼清谈麈，紫气熏人湿坐毡。未放白云分榻住，爱看青雨映帘悬。自怜华发江南客，也为登临忆仲宣。  

○元日陪赵相国家宴  

红光瑞气起曚曈，元日尊罍对上公。转午东风生渤澥，指寅北斗直崆峒。天垂紫盖黄旌外，人在琼林玉树中。喜□承平新气象，三□合侍大明宫。  

○送伯循御史天锡照磨至龙湾留别  

西日杲杲马萧萧，君行不行手屡招。舟人夜语见月出，客子别愁须酒浇。霜天欲雨鸿雁去，秋风未落河汉摇。寄语扬州张仲举，月明何处闻吹箫。  

○同吴明之在灵峰作  

人言万壑争流胜，故作雨中藤一枝。枫树朝来青鼠出，竹根日暮白鹇飞。要看云起水穷处，正在峰回路转时。莫道白鸥机事少，只今野老亦忘机。  

○次陈辅贤游雁山韵  

竹杖椶鞋去去赊，一春红到杜鹃花。山椒雨暗蛇如树，石屋春深燕作家。老父行寻灵运屐，道人唤吃赵州茶。明朝尘土芙蓉路，犹忆山僧饭一麻。  

○鹤  

胎化有鸟今千年，俯啄璚枝饮醴泉。缟带长身通夜白，丹砂涂顶入秋圆。山空蕙帐客初去，月落竹房僧未眠。高气出尘如玉雪，长风万里趁飞仙。  

○发舟钱唐  

五年羁客留荆楚，今日江头把绣衣。鸿雁夜飞天气白，蛟龙昼蛰水妖微。弹冠终坐王阳起，敝褐何年季子归。一舸南游真胜事，幽期未与故人违。  

○次达公晚过钓台韵  

杳杳青枫江水暗，客星遗庙映江花。空闻使者来持节，犹有祠官祼聚沙。平日故人多礼数，终身高谊厌纷华。汉家九鼎如山重，霜露凄然在菼葭。  

○为陈师复赋喜白发之什  

畎亩平生足忧患，爱将短发照沧浪。意怜得见从渠白，却笑缘愁祇自长。秦羽终惭头有帻，冯唐未负老为郎。角巾小制聊容世，漫向春风舞欲狂。  

○避风龙潭五日登岸即事  

建业放舟下京口，候风三老正高眠。歌长且复忘羁旅，游远何如归力田。茅屋晨炊系牛犊，丛祠社祭落乌鸢。故乡风动浑相似，祇忆南溪蹋钓船。  

○送客  

携手出门倍惆怅，北风吹丹枫树林。栅中鸡鸣天地醒，城头雁去江湖深。行人万里少归梦，烈士向来多苦心。东西相望道路远，一书会抵双南金。  

○送人还鄱阳  

东西湖水百花洲，行子归时雪已收。明月可能随客去，浮云自足使人愁。重来柳树应千尺，相见梅花隔数州。我亦高歌望吾子，春风好在仲宣楼。  

○同萨天锡饮凤皇台  

凤凰高飞横四海，锦袍犹赋凤凰游。天随没鹘低淮树，江学巴蛇入楚流。勋业何如饮名酒，衣冠未省识神州。天涯芳草萋萋绿，王粲归来更倚楼。  

○次萨天锡登石头城  

西州门外石头寺，共说英雄绿鬓凋。王气黄旗千岁尽，水声广乐六时朝。白鼯裘坏埋珠柙，玉燕钗飞坠藻翘。重到谢家携妓处，维舟寂寞听春潮。  

○送国侍者  

离别还同箭离弦，题诗修竹记他年。芦人楚语时相问，估客巴歌也自传。遥望牵帆上南斗，正逢飞雁出青天。绵绵远道劳归梦，忽见梅花意惘然。  

○送鲁公还秦南 【一作《舟中上赵相国》。】  

锦衣树纛向秦川，有客将离独黯然。日食犹分丞相饼，传呼自愧孝廉船。春风过雁青天外，暮雨行人积水边。应到清湘闻欸乃，楚侬此曲至今传。  

○正月十四 【一作五。】 夜宿巢县 【一作「东州」。】  

旅食荆吴改岁年，春风远道思绵绵。青山故绕周瑜墓，明月犹窥亚父泉。楚县城荒余画角，巢湖日落有归船。天涯芳草萋萋绿，想见登楼忆仲宣。  

○送鄞县尹  

秋风吹汝鬓成丝，移病还家竟不疑。官是伯强曾补处，身如元亮已归时。青山老去浑相识，黄菊平生最受知。我亦相从上吴会，夕阳骑马看残碑。  

○题本觉寺空翠亭  

琅玕十亩映江渚，天籁沉沉欲下来。已见凤毛沾雨露，长疑龙气挟风雷。树团车盖春阴合，月射金银夜色开。中野白云如白石，不辞一日到千回。  

○十六日宿芜湖县  

芜湖县南泊船夜，欲霜天色已苍苍。云山欲曙江流紫，洲渚初昏烧火黄。自笑头颅向华发，尚为羁旅适他乡。东船西舫无人语，可惜窗中明月光。  

○喜雨次神字韵录呈达兼善  

净洗烦冤六合新，清晨沙路绝轻尘。太山自古兴云雨，淫祀何劳走鬼神。淝水急流舟欲起，巢湖浮黛画初匀。客游甚忆鱼羹饭，归到江南及暮春。  

○和张颜乐秋夜闻蛩  

西风蟋蟀共悲凉，病木飘残托腐肠。邻媪秋来借灯火，行人夜语怨参商。啼残红叶催霜雨，吟傍黄花饮露香。商榷秋风与秋月，腹中那有许雌黄。  

○和人游雁山家字韵二首  

北雁山中路诘曲，夕阳木杪见人家。笋舆穿树惊霜叶，桐杖敲云损土花。白雁秋高还荡顶，流萤月黑出檐牙。怱怱但得皮肤耳，出外逢人莫浪夸。  
峡中钟磬十八寺，山腹茅茨三两家。雨后乱溪清似发，霜前病叶赤于花。悬厓万仞涂猩血，怪石千株插犬牙。牢绊芒鞋行一月，出山慎勿向人夸。  

○入雁荡山 【此诗《雁山志》作吴学礼。】  

兴国年间路始开，前朝碑墨半苍苔。雁横宕月知秋到，僧踏湫云看瀑来。一岭未教灵运识，万松谁道了翁栽。此山曾共秋风约，说与山猿不用猜。  

○牡丹  

富贵风流拔等伦，百花低首拜芳尘。画栏绣幄围红玉，云锦霞裳蹋翠裀。天上有香能盖世，国中无色可为邻。名花也自难培植，合废天公万斛春。  

○松风阁  

谡谡长松作人语，开门出听又千回。海潮欲上寒江动，瓦屋微鸣小雨来。不用吹笙随燕婉，如聆广乐上蓬莱。往年曾向三茅听，饷我丹砂满玉杯。  

○送人游天台  

此去兰亭修褉后，平明驱马试征衣。海边山尽天无尽，花底春归人未归。一浦潮生鱼入市，千山月上鹤投扉。追游二十年前路，孤负东风赋《式微》。  

○冬日见桂花  

北风吹倒碧琅玕，金粟栖枝露未干。翠气遥连仙掌晓，天香微堕玉壶寒。明蟾照影临丹阙，青女销香着画栏。可是天翁露消息，小春先得一枝看。  

○访王君济  

好溪沙渚更停桡，来访仙人王子乔。稚子候门如有喜，故人索酒不须招。门含古树春先到，帘映青山雪未消。老子红颜如昔日，只添白发不相饶。  

○寄同别峰  

雨洒高城柳散丝，扁舟长忆送君时。前时书去惟凭客，今日诗成欲语谁？修竹娟娟当石净，归云故故入山迟。平生不解求人识，惭愧黄金铸子期。  

○棋  

国手功名满世间，几多奇思上眉端。人心险处千机变，局面危时一着安。陈入乌江迷项羽，势穷赤壁走曹瞒。近来黑白无分晓，输与樵翁冷眼看。  

○七月十四夜宿东县明日登山上亭  

海上归来访旧游，草堂开宴醉新秋。金花木落鱼初鲙，玉液香浮酒旋篘。展席凉风依绿树，振衣斜日濯清流。五年不见孙郎面，一笑相看总白头。  

○送友人金陵漕运  

金陵从古帝王州，漕运君今事胜游。丹凤有台春树老，乌衣无国夕阳收。潮声挟雨翻蛟室，山气浮云结蜃楼。白发高堂日相待，早回兰桡莫淹留。  

○读陶隐居九锡文录呈赵虚一真士  

独鹤能空鸡鹜群，仙阶还许世人闻。题诗未倚李太白，学道愿从茅长君。白鹿随车绕山木，丹砂出鼎染溪云。先生少留亦不恶，共读华阳九锡文。  

○过山寺  

隔溪茅屋半开扉，缘护晴林昼打围。野鹿饮泉山影动，幽禽出树岸花飞。百年往事回头换，一路斜阳送客归。要识上方何处是？钟声隐隐隔烟霏。  

○雨后村行二首  

雨过沙头落涨痕，满林红叶自纷纷。水平路面高低见，风约溪声断续闻。老屋无桥横独木，沧洲欲雁起寒云。残芦头顶花如雪，莫是吟人鬓上分。  
泽国秋深景物非，西风猎猎又吹衣。路行落日离人去，山破寒烟独鸟飞。潮信到滩推月上，邻家停火候船归。村醪香软鲈鱼美，自笑吟边貌不肥。  

○苦竹村  

篮舆轧轧路高低，苦竹村南古岘西。草舍爨茆留客饭，麦田焚棘断人蹊。花梢春意关禽语，石磴霜痕印虎蹄。心自爱闲身尚役，好山何处是真栖？  

○十里  

官河十里数家庄，石埠门前系野航。梅月逢庚江雨歇，稻花迎午水风凉。桥横自界村南北，堠断难知里短长。倦矣野塘行瘦马，云山杳杳复苍苍。  

○秋晚别业偶成  

平原渺渺路西东，豆叶纔黄柿半红。獭下江潭塘水涸，鼠归墙屋野田空。烧烟不断经秋旱，草露无多彻夜风。行过小桥人住处，短篱清晓护畦菘。  

○为学古澹藏主题安庆金君美秀野次潘仲举韵  

户外黄尘满地流，亭边山色转幽幽。牛无令斗残吾竹，客与俱来上某丘。池上小风花树午，夜深疏雨橘林秋。老翁独乐宁非计，正使先生忆钓游。  

○送菜藏主  

日日秦淮送客船，江中八月雨如烟。道逢鸿雁东南去，眼见蟾蜍四五圆。美酒相看不成醉，黄花别后为谁妍。貉裘已弊秋风起，我正思归种石田。  

○用群字韵寄伯雨尊师  

使轺草草索离群，南北东西不更闻。别去廿年如梦寐，山头一日忽逢君。蓬莱阁里呼明月，抚掌东边洗白云。诗律老苍无可说，祇须出酒觅论文。  

○商山四皓图  

帝忧母主重废嫡，人料子房宜与谋。盟诅不虞高后劫，卑辞翻为建成筹。腹心已去悲歌起，羽翼虽成女祸留。俱堕术中曾不寤，先生轻出后人羞。  

○次伯雨韵  

佳士望见知耐久，俗子定交心已疏。中林有客赋《招隐》，后日何人问《遂初》？达官不入祢衡刺，逸史会给陈农车。我见弥明太玩世，自言不解人间书。  

○次仲举韵送亭上人  

垂垂笠子上吴船， 【一作「夜闻石鼎车声苦」。】 去过 【一作「梦绕」。】 扬澜浪蹴天。狂客还寻破虱录，清童解识 【一作答。】 野狐禅。江来全蜀如衣带，云破中原见岳莲。唯有天边 【一作「恨杀秦淮」。】 旧时月，还随老子发残年。 【一作「向人离别照年年」。】  

○次王彦谦韵  

升州逆旅竟何物？安识人间有子房。东野英年空说剑，临邛当日亦求凰。鱼生春水桃初雨，雉没高原草欲香。寄语归来双燕子，乌衣巷口又斜阳。  

○送姚子章庆元帅府掾  

东方幕府才华盛，值世承平息虎貔。陈琳何烦工草檄，退之莫倚爱题诗。海静蛟龙怕钟鼓，天清蛮蜑识旌旗。前日元戎为饮酒，深衣宽博锦绅垂。  

○饮濡须守子衡君宅  

客子东来向西楚，河流兀兀舞轻舠。雪消巢县青山出，雨后焦湖春水高。赖有使君持玉节，未须故旧问绨袍。眼中贺监文章伯，又使时人见凤毛。  

○十六日弛儋庐州城西长安寺  

庐州夜宿长安寺，紞紞城头鼓正严。独立春风犹问马，爱看明月自钩帘。从人劝酒拈浮蚁，有客哦诗拟撒盐。幸得梅花照残夜，未妨长啸倚东檐。  

○送坚上人还云门次顾仲瑛韵  

送客去游梁楚间，桃花开半含花斑。幽兰白雪令人瘦，凤凰麒麟何日还。江作蛇行过全楚，天将云去见三山。借问石城在何处？不缘离别损朱颜。  

○次韵王彦强见怀  

美人住在云门西，望到每朝乌欲栖。近报彩舟来候我，寄将锦字是亲题。荷花日落江相映，芳草春深路转迷。更怜把烛裁诗夜，还梦城南旧主啼。  

○赋得越山越水 【一作《越上》。又作《鉴湖》。】  

贺家湖上又 【一作「里见」。】 秋风，放翁宅前东复 【一作「湖水」。】 东。两行云树忽远近，十里荷花能白红。游人濯足银河上，越女梳头青镜中。我欲张帆上南斗，扶桑碧海与天通。  

○送刘好古归武昌  

游子结束向何处？城中雪花几尺围。去家万里多梦见，辞亲十年今始归。道士吹箫赤壁下，行人泊舟黄鹤矶。我亦张帆拂南斗，卧看明月去如飞。  

○用马中丞韵送志能贺冬之京师  

停酒更唱车遥遥，官船打鼓回春潮。凤曹合引金闺彦，骢马尚随方盖轺。五日乐成黄道正，万年觞进紫宸朝。清班陪谒三云殿，仙伯神官手屡招。  

○梅魄  

处士孤魂不可招，夜深疑与雪俱消。香流东阁风吹树，梦过西湖月满桥。隔岁冰霜哀契阔，空山玉雪想孤标。萧萧翠袖令人瘦，莫遣尊中一片飘。  

○越乡次旧韵  

兴来不买剡溪船，匹马冲寒款着鞭。遶驿水声残雪夜，半桥山影夕阳天。雁横云宕犹千里，春入梅花又一年。唤仆更寻前处宿，有诗还和旧时篇。  

○白沙早程  

听得邻鸡便问程，前涂犹有客先登。官河半落长桥月，僧塔疏明昨夜灯。古渡潮生鸥浸梦，野田风急浪归塍。雁山喜入新诗眼，踏破秋云最上层。  

○乐成  

万叶萧萧独厌听，长江日脚未全晴。豆遗晨垄芽齐白，稻尽秋田孕更青。偶向前村逢断岸，欲寻古寺傍山行。嫩寒日暮添萧索，无那新来禁酒亭。  

○辛亥玉川问归  

松菊当年手自栽，故山招我赋归来。石桥冲晓霜蹄滑，梅路偷晴雪眼开。家在梦中犹未到，春于腊底已先回。关河风景依然在，千古兴亡付一杯。  

○丙子泛舟登奥  

鸡埘豚穽半榛荆，村北村南感易生。雨过雪消连日冻，潮平水歇下塘声。鸦啼古树寒烟湿，人谒荒祠小艇横。一段乡情浑漠漠，隔江斜日暗孤城。  

○次晚春韵  

燕幕沉沉春昼永，闲敲棋子小阑东。拍天涨绿连朝雨，满地残红昨夜风。草际梦回诗有债，柳边寒薄絮无功。韶光暗换年年事，莫遣闲愁着鬓中。  

○东林废寺  

白社寥寥度岁华，客来犹记话分茶。桥横山郭前溪路，树隔厨烟何处家？官马放归门径草，野僧移去石泉花。荒原相接多邻冢，祭扫人还噪暮鸦。  

○送朵儿只国王之辽东  

奕世名王策骏功，建分茅土镇辽东。玉符金印传孙子，铁券丹书誓始终。沧海断霞连虎帐，黑河飞雪暗琱弓。莫忘圣武艰难日，四杰从容陟降同。  

○和宋学士晚出丽正门  

暮光霞彩炫金题，绛阙高居雉堞低。上相楼台连御苑，中郎车骑过沙堤。皁鵰孤捩凌云翮，紫雁双翻蹀雪蹄。回首上林凉月夜，蕊珠多是凤凰栖。  

○送陈杏林赴潮州医学教授  

三千驿路上滩船，九品医官半百年。药市得钱添月俸，杏林收谷当公田。北书渐觉江鸿远，南食初尝海鳄鲜。不用越巫驱瘴疠，家家传取卫生篇。  

○宿魏仲远宅  

每忆君家好兄弟，轻舟远出践深期。春风吹雨曹娥渡，夕照满山虞舜祠。即问寒暄如梦寐，各言加饭慰相思。重来应记呼灯处，夏盖山前月上迟。  

○郊礼庆成  

郊丘亲祀自吾皇，夙驾銮舆建太常。冕服并行周典礼，乐歌不数汉文章。清台夜奏灵光紫，温室朝迎瑞日黄。今代侍臣多马郑，明时应许议明堂。  

○送阁学士赴上都  

从官万骑拥銮舆，东阁词臣载宝书。雨过草肥金络马，月明山转紫驼车。龙庭日近瀛洲路，滦水天高玉帝居。明日仙凡便相隔，少年寮吏谩踌躇。  

按《五峰集》向来失传，仅得曹侍郎秋岳编缉抄本。癸未春，朱检讨竹垞从乐清搜得弘治甲子乐清令怀远钱杲慎斋所刊本合之，允称大备。近体五言如《雁山》作云：「山空猿自语，云暖鹤初醒。」《钟山》云：「井沈龙虎气，冈断凤凰形。」《赠建禅师》云：「茶香邻屋借，竽熟骑童分。」《次王宣政园亭》云：「池开摇倒影，木落见孤根。」七言如《送叔夏》云：「来日燕翻芹雨暖，别时人趁稻风凉。」《和王修竹时思庵韵》云：「移来怪石欺僧瘦，种得新松共鹤长。」《云林清远图》云：「风高碧入金茎露，月出青回玉树烟。」《客孤山》云：「江山有待诗应老，天地无情客谩狂。」《三益堂芙蓉》云：「守宫血暖娥池晓，翡翠巢香玉井寒。」《送赵岐山》云：「北风吹黑貂裘领，明月磨青宝剑花。」《戏简王季行》云：「蒲萄酿酒浇鹦鹉，桐叶题诗咏凤凰。」《呈兀泽》云：「酒无着处红生面，老欲来时白上头。」皆极新警之句也。附摘于此。  

○陪萨使君饮酒铁塔寺分题得箨龙轩分韵得而字  

琅玕尽灵种，玉立近东池。已与风云会，终含冰雹姿。气酣犹赑屃，鳞动觉之而。雨暗思雷泽，天清入葛陂。凤毛当户见，蛇影到杯疑。神物烦呵护，应看变化时。  

○竺云为昙上人作 【阴何体。】  

云来自西极，骀荡复委蛇。影度流沙晓，峰临鹫岭奇。从龙飘宛转，触石起参差。光拟凤毛紫，清同玉叶垂。芙蓉连华岳，绮藻映天池。五色主祥瑞，贤人怀羽仪。  

○玄真馆饮酒分韵得冲字  

良朋谢悁悒，仙赏属玄冬。野净梅将发，山干雪不封。生荑近芳节，出日媚川容。愁用诗湔浣，寒凭酒折冲。幽人每多暇，俗子自无悰。聊以共 【一作供。】 娱 【一作怡。】 悦，讵知縻万锺。  

○题李子云白云窗  

白云如白月，宛宛复离离。青霓依涧出，玉叶映檐垂。讵阂飞花度，还同病鹤窥。纷晖含户牖，倒影散园池。近看吁欲落，伫立意俱迟。坐卧常相对，成峰晚更奇。  

○听雪为赵本初作  

玄冬易萧瑟，积气但清寥。夜严方有觉，天静不成嚣。深坐愁如见，微闻去已遥。新晖留素魄，妍密属青腰。声虚如拂竹，花重想封条。高居尔最乐，难拔俗人标。  

○送廉公亮佥事江西  

除书下北阙，使牡指南州。暂辍紫霄顾，遥瞻画阁秋。官清持玉节，天近见珠旒。报政民安作，闻谣雨不愁。梅花当路发，月影入江流。定有登高赋，应将胜日酬。  

○游雁荡  

盘盘古荡倚苍穹，势压坤舆距海东。异境从真三岛外，群山呈技五云中。玲珑胜插连星斗，杳渺神鳌戴华嵩。香雾千屏金沆瀣，暖霞万簇锦芙蓉。峰亭玉女螺鬟亸，瀑泻冰帘雨气浓。怪底双鸾翔彩凤，崭然绝壁挂苍龙。展旗轻扬神僧洞，天柱相高玉笋丛。偃盖紫芝当锦帐，挺标卓笔对天聪。北瞻瑞鹿晴岚薄，西遡飞泉紫翠重。巨宦来观留好句，名木远访畅幽悰。跻攀适带琴尊并，啸览纷陪杖履同。倦客岂知今再到，老僧能记昔相逢。冰盘甘脆传林果，芳饤新柔荐晚菘。远社飞杯深缱绻，赞房对榻重从容。晃衣枫锦飘阶叶，吹佩松涛度曲风。悟趣只知玄圃近，探幽拟与虎溪通。挂巾五老窥灵穴，脱屐常云濯剑锋。涵日影摇临水塔，破烟声度隔林钟。千年纪载文光烂，数日盘桓目力穷。镌石题诗状难尽，遍图胜概贮诗筒。  

○题倪元镇纨扇  

野水见落日，幽人殊未还。白云满洲渚，搔首问青天。  

○题松雪竹石  

幽篁碧悄悄，白石白粼粼。帝子吹笙罢，月明愁杀人。  

○子昂画  

汀洲木叶下，斜日倚湘娥。我欲采芳草，洞庭秋水多。  

○倪氏雨竹  

落日楚江深，鹧鸪啼远林。相思不可见，池上写春阴。  

○宝林八咏 【录一。】  

飞来峰  

△飞来峰  

山似琅玕小，地将秦望雄。越王歌舞处，长作梵王宫。  

○江边  

江边孤树犹碧，天际白云自流。七十二滩浩荡，夕阳照见归舟。  

○雪晴  

雪干玉饭初香，月瘦珠胎犹小。开门不见臞仙，白鹤横江清晓。  

○箫台八景  

云门福地  
盖竹洞天  
双瀑飞泉  
箫台明月  
白鹤晨钟  
紫芝晚磬  
东塔云烟  
西岑松雪  

△云门福地  

古帝南巡事已非，土阶茅屋尚依依。夜深月底吹箫去，度得云门一曲归。  

△盖竹洞天  

蝙蝠翻云似白鸦，石林玉气乱晴霞。山中鸡犬应相笑，溪上红桃几树花。  

△双瀑飞泉  

雨洗天根云洞幽，黑蛟飞雹舞长湫。只应壮士思酣战，组练相衔夜不收。  

△箫台明月  

山月峥嵘露玦环，石楼香冷白云间。玉箫吹裂阶前竹，骑鹤仙人去不还。  

△白鹤晨钟  

风约疏钟下窈冥，天南曙月飐飞星。驼鸣阊阖嚣声起，老鹤巢深梦未醒。  

△紫芝晚磬  

萧萧清磬出云迟，月死空林日气微。重过紫芝山下路，坏桥 【一作垣。】 灯火照人衣。  

△东塔云烟  

海月四更移塔去，天风万里擘松开。烟销日出无人到，独自看云山上来。  

△西岑松雪  

山上行人如冻蝇，西厓日出澹青荧。太阴积雪草木缩，留得孤松长茯苓。  

○六月初十日雨止月出坐大桂树旁西风先秋  

软玉衣裳翡翠环，暖笙初学凤锦蛮。广寒宫阙西风紧，一夜天香满世间。  

○得故人书  

风前一纸故人书，上说相思下起居。却道梅溪新事业，声名全胜绍兴初。  

○春风  

春风随处作春晴，杨柳依依绿未成。昨夜池塘新雨足，蛙声刚乱读书声。  

○过钓台  

赤龙已挟故人飞，却爱清江理钓丝。入觐怱怱谋去就，当时犹悔见机迟。  

○农事  

落日蜻蜓处处飞，槿花门巷豆花篱。行逢野老问农事，稻雨湿衣香未知。  

○天台道中闻天香写赠胡仲宾  

万斛天香夜气收，晓风凉月酿清秋。诗人试与评花品，定是人间第一流。  

○送李仲羽归江东因寄伯循御史  

江中八月雨如烟，去买徐州送客船。采石山头送李白，身骑明月上青天。  

○送蔡飞卿之维扬  

送君直渡秦淮水，风急桃花飞过江。自有行人回首处，升州山色满船窗。  

○送缑山侯氏宅  

海东月明九万里，照见山头白鹤还。竹几匡床清似雪，不知门外是缑山。  

○赠灵岩秀禅师  

北林日午暖如烘，尽日溪行曲折中。自爱敲冰看鱼上，山头树影落溪红。  

○雪屋为通上人作  

倒挽天河转翠微，玉虬鳞甲满天飞。道人结屋东边住，爱看晴花不掩扉。  

○偶书所感  

钟鼎山林易地难，丈夫出处正相关。绣鞍大马都门道，却忆西楼看碧山。  

○清明郊行  

清明处处麦风斜，诗老得闲长在家。远树小村千瓦雪，不知落日上梨花。  

○赠胡仲宾  

九月风多裋褐单，剑光抱月忽飞还。人言华顶峰前路，正在白云飞处山。  

○送辅贤出山作首尾吟二首  

儒官不畏简书催，拄杖休惊石上苔。行到水穷云起处，路从四十九盘来。  
路从四十九盘来，树底看云首独回。客里不知身是客，向人犹爱话箫台。  

○送人  

江上晚山无数青，行人草草似流萍。水边灯火官船发，五十长亭第一亭。  

○次萨使君韵四首  

乌几绳床诗梦熟，惊闻风雨欲翻江。酒醒忆是长芦寺，半夜松声绕北窗。  
大江北岸望南岸，山色微茫似破罾。石马麒麟竟何有，南公空说晋诸侯。  
使客怱怱感岁华，杏花消息又桃花。江南佳丽春风见，柳絮楼台十万家。  
江气萧萧如过雨，起看北斗挂船头。犹忆前年称使客，卧听笳鼓入扬州。  

○新月  

光中新见仙人迹，桂树初生影未浓。仰望青天如止水，西头一瓣玉芙蓉。  

○九霞听松图  

不到茅山又五年，煮茶更试碧云泉。山中百事便静者，惟苦松声搅醉眠。  

○夜梦老人身长而峨冠自称住钓台仆意其为严子陵居旁者曰此朱元晦也梦中作诗遗之既觉犹能成诵  

赤龙飞起九天开，缘底先生住钓台。昨夜月明烟水阔，白鸥飞去又飞来。  

○简古元瑞上人  

竹扉花牖雨声新，一榻清风不着尘。石笋山中旧时客，幸来相就说前身。  

○过青枫岭王贞妇庙  

山下江流幸自清，山头明月已无情。此心若愧王贞节，莫向清枫岭上行。  

○寄朱希颜二首  

城头 【一作中。】 鼓鼜 【一作「冬鼓」。】 雨凄凄，溪 【一作舟。】 子牵船上恶溪。会有行人回首处， 【一作「回首意中人不见」。】 两边枫树郭公啼。  
江边鸿雁下年年，客子何由两鬓玄。七十二滩秋月白，荻花风落钓鱼船。  

○寄达兼善  

城上乌啼欲闭门，萧萧风雨又 【一作近。】 黄昏。无端画角连云起，铁铸梅花亦 【一作也。】 断魂。  

○寄萨天锡二首  

月子纤纤青海头，使君 【一作船。】 昨夜过扬州。城中高结 【一作髻。】 琼花样， 【一作曲。】 去听吹箫何处楼。  
二月江城未见花，笛声哀怨起谁家？曲中大半伤离别，马上无人写琵琶。  

○祠宇观登楼三首  

先生长出访丹砂，去入何宫道士家。不是山南即山北，款门先觅看黄花。  
凤凰台前看明月，姓名从此落人间。西风昨夜吹庭树，又逐闲云过别山。  
祠宇观前斸茯苓，偶登高阁眼为青。西南到江三百里，只此 【一作似。】 案头双砚屏。  

○舟过吴江二首  

十五女郎可怜生，牵挽百丈踏泥行。洗脚上船歌《白苎》，春风吹过阖闾城。  
二十四番花信老，溪头红减绿初肥。东君也是多情思，尽日扶持柳絮飞。  

○怀萨使君  

人到中年畏别离，况逢多病转相思。夜深风雨满高竹，自起挑灯读寄诗。  

○华山图  

紫髯绿发如飞仙，白驴偷吃种芝田。二月三月春气盛，山头桃花红入天。  

○莱上人弱水颂  

岂无船筏奈君何，生怕无风水自波。碧海倒流三万里，手提明月上银河。  

○次韵萨天锡杂咏四首  

题 【一作扣。】 门人至从书凤，写字谁怜可博鹅。独露亭中未归客，懒闻成癖奈诗何。  
乌衣更无王谢宅，青山好在仲宣楼。南堂明月无人管，清簟疏帘夜夜秋。  
僧学蜜蜂开牖户，山中八月未知秋。银床正换养花水，屋上一声黄栗留。  
明月相窥怜我瘦，幽云不动妬僧闲。病余无力看宾客，独露亭南数碧山。  

○陪观志能萨天锡二使君游城西光孝寺  

客子知寒归未归，北风鸿雁又南飞。东家借马看黄菊，头白山僧开竹扉。  

○次萨郎中次萧御史韵送萨郎中  

楼上吴姬唱《竹枝》，东风正急纸鸢飞。客游先自无聊赖，况是离人作恶时。  

○老莺  

千丝影里一梭金，织得闲愁满绿阴。花外不知春已去，绵蛮犹自语芳心。  

○次崇禧真人徐景周韵送茅山镇长冯秦卿  

与君游久最知我，借问谁能似我闲。即买扁舟过淮去，舒州城上望钟山。  

○次萨天锡韵  

江上杨柳又青青，双橹复作鹅鹳鸣。中流击楫渡江去，夜半啼鸡 【一作「鸡鸣」。】 非恶声。  

○病起用伯循御史韵二首  

何言痛饮是吾师，病覆壶觞亦废诗。客久自应甘寂寞，独怜夜雨打窗时。  
病起无聊带减围，看花惊有未开枝。主家十二楼中见，烂熳春风祇自知。  

○题王士让御史所藏画卷  

风雨回舟  
古庙折碑  

△风雨回舟  

天昏地黑蛟龙恶，风雨如山擘不开。舟中自有刺蛟手，笑杀舟师捩舵回。  

△古庙折碑  

山上荒祠山下溪，系牲断石是谁题？落日行人更回首，青枫树里鹧鸪啼。  

○送茂上人二首  

五湖春水绿溶溶，两岸花开斗白红。欲买扁舟随汝去，卧听疏雨打南篷。  
二月狂风已不禁，天笼大野日阴阴。高斋一夜听新雨，想见城东柳色深。  

○病中  

日夜东风相荡磨，故应地上落红多。更须病起能拈酒，可奈东池芍药何。  

○书岳法师屏  

眼中有客久不见，长见白云成往还。风着纸窗疑是雨，酒醒忽忆在南山。  

○宿枣树湾  

枣树湾西乱石矼，萧萧落木见秋江。渔郎击楫悲歌意，不道风吹上客窗。  

○江头春日  

江头杨柳弄黄金，柳下春江绿已深。可见东风能富贵，吹将红紫上园林。  

○送上虞黄万石作天台教  

昔年曾向天台去，走上璚楼看日生。跳出海波三丈许，始闻山下一鸡鸣。  

○次萨使君六合诗韵二首  

瞿塘雪解水初回，浪触金山怒转雷。惟有诗人天亦爱，迎船怪雨为君开。  
梦驱枢郎发船去，两舷成与岐龙撞。醒时呼童开户看，月在青天天在江。  

○用志能台郎韵寄萨使君今为江南诸道御史台令史  

金尽壮士安足惜，酒多好怀聊复开。昨夜东家借生马，升州高处望君来。  

○题李遵道枯木竹石图  

谪仙夜入雷电室，捕得飞来石上梭。却斫灵槎挂明月，横吹玉笛上天河。  

○十二月十三日登凤凰台望淮南雪中诸山兼书道上所见二首  

雪花一丈欲齐楼，人住凤凰台上头。雪隔淮南数千里，青山断处是滁州。  
貂帽金鞲绿袴襦，骑童自狎小毡车。黄金博得歌姬笑，却笑先生夜读书。  

○次梁有章韵  

谁怜范叔老犹寒，客里兼旬酒榼干。天若无情天亦老，自调绿绮向君弹。  

○怀萨使君二首  

憎夜还闻蟋蟀吟，定知秋色上青林。坐看黄叶落四五，记得题诗入绿阴。  
山雨萧萧到楚回，夜凉鸿雁渐应 【来】 【寒】 。题诗满壁无人看，墙下玉簪花又开。  

○送谢仲连小□巡检  

承平已久桴鼓息，事简官清只煮茶。山崦东西足僧寺，时时骑马看黄花。  

○送卫县尹  

轩辕羽仗上云霄，天上璚台绛节朝。桂树阴阴明月出，画屏西畔听吹箫。  

○静轩卷  

沉沉院落无人语，燕子归来柳絮初。行绕东池日卓午，春风吹乱一床书。  

○病中  

化工弄春手未滑，虚负几番花信风。自倚东园花未遍，故将小病恼诗翁。  

○丙子五日雪 【一题作《雪夜》。】  

南土冬暄又无雨，今年春雪没行车。夜深户下 【一作外。】 如月白，自起开窗读汉书。  

○送冯秦卿  

天下承平边事小，将军卧治莫谈兵。公庭吏散无来客，自数阶前挝鼓声。  

○送宋武官尉安康之桐城  

令人作恶惟离别，今日江头送客还。赢得秋风斜照里，倚篷满意看青山。  

○送宋武臣之桐城  

欲霜江气已飕飕，鸿雁南飞木叶愁。好为故人连夜饮，平明笳鼓出扬州。  

○用观志能韵寄萨使君  

杏花落后见辛夷，烈士无歌忆别离。春草池塘蛙吹早，斜阳巷陌燕归迟。  

○过贾元寔宅  

共过故人溪上宅，春风野水欲绵绵。先生半月无诗思，恐有新诗在雪边。  

○赵汝甫枯木竹石卷  

中林黄叶净沄沄，眼底峥嵘见此君。清晓东池看黄菊，凤毛无数落春云。  

○姑苏台  

阊门杨柳自春风，水殿幽花泣露红。飞絮年年满城郭，行人不见馆娃宫。  

○折梅  

短棹扁舟泊钓台，寒梅一树倚云开。折花非为添题品，要看春从何处来。  

○喜闻开经筵口号  

封事如蚕照绿函，九关虎豹静眈眈。天垂赤县神州外，地入黄旗紫盖南。  

○送人兼简丁仲容  

忽忆龙河水西寺，两株桂树绕千回。若见阿苏烦借问，汝耶何日浙东来？  

○题竹  

翠袖临风一怅然，雨余草木亦娟娟。东头夜半明月出，照见蛟龙石上眠。  

○九日登应天塔  

宝林寺里应天塔，老子题诗最上头。九日登高望南北，青天咫尺是神州。  

○柳桥渔唱  

杨柳桥头杨柳青，西边即是越王城。城中大官听艳曲，半是美人肠断声。  

○古长信秋词  

辇路青苔雨后深，铜鱼双钥昼沉沉。词臣还有相如在，不得当时买赋金。  

○吴王纳凉图  

六月长洲水殿凉，酒酣挥袖倚新妆。芙蓉露冷秋云薄，回首西风响屧廊。  

○游艮岳  

一沼何堪役万民，一峰将使九州岛贫。江山假设方成就，真个江山已属人。  

***◆成处士廷珪（居竹轩集）***  

廷珪，字原常，一字符章，又字礼执，芜城人。好读书，尤工于诗。奉母居市廛，植竹庭院间，绰有山林意趣，扁其燕息之所曰「居竹」。河东张翥仲举为忘年友，载酒过从，殆无虚日。廷珪谓曰：吾仕宦无天分，田园无先业，学艺无他能，惟习气在篇什，朝哦夕讽，聊以自娱而已。晚年遭乱，奔走艰险，年七十余，殁于云间。故人京兆郜肃彦清、中山刘钦叔让搜辑遗诗，汇而刻之。吴中邹奕曰：原常能揣练六朝之情思，以入唐人之声律，变化寻常之言为警策之句。刘钦亦曰：原常诗五言务自然，不事雕刿，七言律最为工，深合唐人之体，当仲举之以诗鸣于广陵也，原常追而和之，声名与之颉颃。仲举尝题其集曰：余在广陵时，与原常唯诗是谈。方其索句，虽与之论说应答，而中实注思揣练，有得则跃跃以喜，一字或声必帖乃已。盖原常能深致其功，而音律体制，仍得之于仲举者为多也。  

送周草窗尊师归庐山太平宫  
题娄仲英山居图  
送天长教谕孙允诚任满归金陵  
丁十五歌  
春夜曲  
江南曲  
戚戚行  
射鸭谣  
哀老卒  
闻中原河决盗起有感  
辛卯秋旱八月晦日天大雷雨  
裴氏二节妇诗为屯田房千户作  
湘江秋远图  
送李教谕避乱归鄱阳  
半山歌为余干周隐君作隐君早岁江湖中有半山行稿三十年晚归冠山终老焉  
雪舟歌为王子中赋  
悲徐州  
题画史王梦麟卷  
延佑三年东平申屠先生掾山南宪司行部夷陵毁曹操祠为孔子庙歌颂赋论者伙矣后四十年余亦赋一首  
题顾秀才所藏舟中看月图  
题澧州治中王伯颜征蛮诗卷  
从军曲  
谢雪坡送饶介之鲈鱼一尾介之有歌索次其韵  
奉书岳忠武王诗集传后  
马国瑞所题李龙眠画赤黑二马相戏卷子索诗因题卷后  
题笠泽金伯祥横山墓所瞻云轩  
题张天民荆南精舍  
谢冯仁伯惠双鸡  
槎山歌为胡云夫作广西宪史云夫家于德安之槎山累世矣至正十二年秋中台计事回至广陵闻汉上兵后山居亦荡然已慨然思亲而不可归冯太守书槎山二字为赠朝夕展玩姑慰其心因题卷后  
刘商观弈图  
题墨梅卷子  
题苏昌龄画秋江送别图赠湘中江可翁  
沽酒行  
兵部危太朴郎中家于临川云林山上请方方壸作云林图太朴索诗赋此  
二月二十日同李希颜游范文正公义庄登天平灵岩两山希颜有诗因次其韵  
夜泊陈店舟中写怀兼简云林高士时张孟肤同舟  
和杨孟载春愁诗韵录寄杨铁崖  
长江送别图送周平叔之通州丞  
赋得龙门送张德常同知之嘉定  
杂兴二首  
燕中怀古章贡侍御  
送李子威代祀嵩衡淮海  
上丞相朵儿只国王  
王彦芳御史名其所居之堂曰绣荣诸公有诗因题卷末  
赋长律二十二韵题吴江郭州判索赋送谢太守诗卷  
故湖州路同知中宪郜公子敬挽章  
送郭仲安贡察院  
六月八日  
送潘仲明医谕之泰兴  
晓出钱唐门  
斋居  
登望江亭  
寄吴寅甫  
寄慈溪普天泽监县  
秋夜杂咏  
赋林泉民  
和谢雪坡太守东阡道中作  
庞山湖泛舟过宁伯让庄所  
寄愚隐智东堂  
舟中昼寝  
题庆云东竹水居  
秋日游虎丘逢径山元上人  
送李斯立  
次韵雪诗  
夜过吴江圣寿寺宿复中行方丈  
登灵岩山  
送澄上人游浙东二首  
向年游龙井过南天竺登二老亭曾赋二诗  
三月二十五日过上洋十六保徐居士柯庄二首  
送张可道赴嘉定府太守  
题周伯温待制为苏老人篆七十古来稀有字后  
赠六合县宣差伯士宁因兵乱滁泗之闲独县境肃然作诗以叙其实  
题赤壁图  
吴中五日追念故友李时中李钦嗣有感而作为时中生忌  
八月十六日送张仲举至秦邮驿是夕邵文卿置酒云峰台望月二首  
送陈景川归盱眙  
虎溪三笑图  
寄张仲举助教  
寄拔实尚书  
寄乌古孙干卿参议  
上清卢道士所藏双龙图  
夜思  
环碧斋  
送谢芝甫赴山南宪  
简句曲外史张伯雨  
送斡克庄佥宪调淮西道  
送谷君王都事赴南台御史  
题王可道同知濯缨亭  
同诸公游西城木兰院  
送陈子山状元赴太庙署令  
广陵岳宫醮夜观王澹渊高士蒇事自登瀛桥迎师入黄箓坛  
送杨士先归长安  
九月十日自寿  
阮子华所藏桃源图  
岳宫登瀛桥  
题山居图  
瑞雪为刘芝田赋  
寄谢方方壶写寄遥山古木  
送孙从义宪史贡部  
......  

○送周草窗尊师归庐山太平宫  

匡庐之山仙所居，银河倒蘸青芙蕖。三千里路昔一往，十八社友今何如？向来匡君结庐处，至今海月悬高树。水流花落春复春，洞府苍茫隔烟雾。西风萧萧吹短衣，卖药修琴不归去。浔阳潮落海欲枯，几时再得麻姑书。桂风不跨林下虎，回仙肯顾盘中鱼。幸留神物守丹鼎，近喜弟子迎飙车。世间信有扬州鹤，看汝乘之上寥廓。晴窗须理白云篇， 【一作「雪弦」。】 爽气仍开紫霞合。袖中宝剑且藏锋，彭蠡小龙方睡着。  

○题娄仲英山居图  

近代几人画山水，郭畀无人朱敏死。后之作者徒纷纶，得骨得皮谁得髓。闻君扫却山居图，令我见之心独喜。前山环伏如虎蹲，后山奔腾若龙起。缘溪草堂星散居，嘉树阴阴云旎旎。岂无采药古仙人，亦有看书两君子。七十老翁居竹间，老去胡为在城市。君如有意肯相过，貌得沧江弄青泚。  

○送天长教谕孙允诚任满归金陵  

忆昔君方少年日，文帝潜宫曾一识。龙飞上天不可攀，图画空余两奇石。闭户读书三十秋，一线 【一作「出门」。】 为官才领职。天长令尹莫我知，苜蓿朝盘胜肉食。三年官满来扬州，僦屋正近横江楼。门前车马日如市，谈经讲《易》皆公侯。公侯满座即沽酒，典却箧内青鼯裘。乡心苦忆长干里，明日君当渡烟水。中山李桓文中雄，乃是君之渭阳氏。深衣再拜如母存，故宅重归令客喜。岂无旧业问松筠，亦有清辉照桑梓。青云熟路君何如？白发沧江吾老矣。  

○丁十 【一作千。】 五歌  

丁十 【一作千。】 五，一百健儿如猛虎。几年横行青海头，牛皮裁 【一作作。】 衫桑作弩。射阳湖上水贼来，白昼杀人何可数。将军宵遁旌旗空，倭甲蛮刀贼为主。西村月黑妻哭夫，东坞山深母寻女。屋庐烧尽将奈何，往往移家入城府。不是丁家诸健儿，仗剑谁能剪狐鼠。楼头酾酒齐唱歌，争剖贼心归衅鼓。官中无文立赏功，还向山东贩盐去。  

○春夜曲  

芙蓉楼前拜新月，宝鸭微熏透银叶。吴山楚水送远游，不管闺中照离别。谁家玉钩飞上天，一似连环旧时缺。缺多圆少将奈何，一寸愁肠万里结。为郎白苎裁春衣，又恐月圆郎未归。  

○江南曲  

吴姬当垆新酒香，翠绡短袂红罗裳。上盆十千买一斗，三杯五杯来劝郎。落花不解留春住，似欲随郎渡江去。酒醒一夜怨啼鹃，明日兰舟泊何处？  

○戚戚行  

戚戚复戚戚，白头残兵向人泣。短衣破绽露两肘，自说行年今七十。军装费尽无一钱，旧岁官粮犹未得。朝堂羽书昨日下，帅府然灯点军籍。大男荷锸北开河，中男买刀南讨贼。官中法令有程期，笳鼓发行星火急。阿婆送子妇送夫，行者观之犹叹息。老身今夕当守城，犹自知更月中立。  

○射鸭谣  

阿侬手挽竹枝弓，射鸭绿杨湖水东。三三五五似学武，一箭误中双飞鸿。前船唱歌后船哭，月黑湖中夜潜伏。东海健儿不敢过，人命几如几上肉。老翁入县前致辞，夜夜全家犹野宿。丁宁门户且勿开，明朝又怕官军来。  

○哀老卒  

白头老卒衣欲穿，日日织屦能几钱。点名去讨海东贼，别家泣上城南船。自云十五入行伍，掠陈曾夸力如虎。卖刀买酒看升平，六十年来不用武。将军醉即骑马归，犹散黄金教歌舞。中原上马贼更多，白昼杀人谁作主？我今老去死即休，白骨填海何人收。朝堂昨日下黄榜，谁家年少当封侯。  

○闻中原河决盗起有感  

中原九月黄河水，平陆鱼龙吹浪起。飞霜肃肃鸿雁来，禾黍漂流桑枣死。大风怒号扬飞尘，白昼剽掠如无人。官军不诛海东贼，县吏乃杀西村民。夜闻羽书起丁力，老稚嗷嗷向谁泣。我当六十将奈何，扶杖淮南望淮北。  

○辛卯秋旱八月晦日天大雷雨  

八月晦日雷怒号，大雨如注风萧骚。捷如鬼神撼山岳，涌若江海翻波涛。屋茅平卷一重去，河水忽涨三尺高。惊鸿翅湿飞不起，散乱中泽呼其曹。云龙有意洗兵甲，下与苍生舒郁陶。浮云收敛赤日见，天宇廓远无纤毫。岁年不逢亦偶尔，吾将种麦耕东皋。  

○裴氏二节妇诗为屯田房千户作  

昔年夫君死漳戍，恨不从之泉下去。有弟万里负骨归，获鹿原头与封树。是时孤儿方学行，天地容身复何处？此心匪石石可移，誓欲教儿如汝父。儿成娶妇身始闲，一旦儿亡岂能顾。妇姑相守到白头，至今不识门前路。夫家赵郡知几年，乡里尝旌两节妇。向来我识房将军，乃是节妇之侄孙。岁时宁忘俎豆事，水旱肯废云山屯。忠臣烈女有如此，千载义事辉高门。  

○湘江秋远图  

苍梧愁云拂烟水，日暮无风波自起。何人吹箫作凤凰，被发临江迎帝子。黄陵女儿情更多，却掩冰弦 【一作丝。】 泪如洗。千年遗恨人不知，坐对空山疑梦里。  

○送李教谕避乱归鄱阳  

长淮九月秋风高，水怪百出生波涛。吴樯楚柁不敢渡，人命委弃如鸿毛。山精白昼作鬼语，野狐黑夜如人嗥。县斋博士最忧者，中宵起听荒鸡号。岂无强弩射其上，愁来磨损胸中刀。平生读书弗见用，拂衣归卧鄱江皋。知几未落季鹰后，对客且放元龙豪。束书三日先告别，令我不乐心忉忉。时运忽来乌可遏，忧患卒至将焉逃。高歌激烈不肯住，衰柳何以维轻舠。临岐大醉意不已，更过西家沽酒醪。  

○半山歌为余干周隐君作隐君早岁江湖中有半山行稿三十年晚归冠山终老焉  

鄱阳台上生春草，湖外之山为谁好？沧波日日送征帆，多少行人此中老。翁昔少年初远游，吴楚东南事幽讨。江海诗名三十年，尽揽风烟入行稿。归卧冠山一半云，知足由来合天道。黄金似水供岁时，白发如霜照晴昊。却留一半与诸君，若个似翁归亦早。傍人错比争墩翁，翁若闻之应绝倒。  

○雪舟歌为王子中赋  

王郎不知何许人？一舟横在江之滨。风清月霁未肯出，沧洲独与天为邻。洞庭烟水两寂寞，十年不见君山春。北风三日雪大作，挂席张帆以为乐。手中铁笛吹紫皇，身上氅衣如白鹤。拍浮满载百壶酒，奚足篷窗供独酌。剡中隐者毋相疑，乃与戴老同襟期。更阑酒尽雪未止，趣棹欲返犹迟迟。今夕何夕此乘兴，千载未必无人知。  

○悲徐州  

彭城八月风尘起，数郡义兵多战死。良家子女复何辜，尽作黄河水中鬼。髑髅填海几时归，千古沈冤无处洗。王师一日天上来，虏船夜斫浮桥开。守桥将军不敢敌，狂澜倒泻声如雷。三山回望平如掌，野旷犹闻金鼓响。军中少年当封侯，争入辕门请功赏。江边老翁死即休，血泪沾襟空白头。  

○题画史王梦麟卷  

老翁穷居广陵市，四壁萧然祇图史。题诗不博一文钱，枯瓦磨穷空费纸。不如乡里诸妙年，翰墨游戏王公前。解衣盘礡作山水，一幅何 【一作宁。】 惜千金捐。何人最得沧洲趣，麟也于今称独步。狂吟寄兴肯相过，画我东桥竹居处。  

○延佑三年东平申屠先生掾山南宪司行部夷陵毁曹操祠为孔子庙歌颂赋论者伙矣后四十年余亦赋一首  

西陵归来忽千古，操也何尝称魏武。黄牛峡口不曾来，亦有巴人建祠宇。巴人日日迎送神，男能唱歌女能舞。一方说是鬼奸雄，血食依凭出巫语。精灵托汝据荆襄，魂魄何由归邺许。今年偶值申屠君，削吾尊罍彻吾俎。茫茫穹壤复何之，夜夜荒林怨风雨。无颜可见山阳公，有恨犹思茂陵土。当时贼汉岂独孤，同日举兵皆可数。高文一落在人间，只得群公诮狂虏。寄与扶倾济溺人，慎勿欺心背其主。  

○题顾秀才所藏舟中看月图  

放船晚作南湖游，一葫芦酒当船头。白云翩衣紫霞帔，松风吹发寒飕飕。少焉月出影零乱，散作百顷玻瓈秋。有月复有酒，不饮令人愁。谪仙在何许？空葬青山头。我家草堂月更好，何如返棹归来休。归来休，痴人不饮月亦羞。素娥起舞我摘阮，对饮岂必论觥筹，千载与月同风流。  

○题澧州治中王伯颜征蛮诗卷  

大风吹沙扬飞云，五溪白昼缠妖氛。鼎民澒洞走无路，何人靖难收奇勋。捍城惟称纳太守，杀贼惟数王将军。将军行年未五十，上马挥戈勇无敌。岛夷振动江水翻，日昃不令走一贼。将军亦是人中雄，一日过我淮之东。腰间宝刀血不灭，提出歘忽生悲风。楼船载得诗千首，不羡黄金高北斗。刻向武陵山上头，诗与英名同不朽。  

○从军曲  

征马萧萧车辘辘，年少儿郎新结束。庙前无酒发行装，山路崎呕行未熟。生来不识征战尘，骄马转鞍车折轴。徘徊相顾奈尔何，丞相令严风火速。妻子归来哭倚门，今夜夫君月中宿。  

○谢雪坡送饶介之鲈鱼一尾介之有歌索次其韵  

松江之鲈长似人，网罟未敢伤其鳞。今年八月欲上市，谢侯先得江之津。筠篮急脚走相送，侑以菊露之清醇。鲁阴先生不自吃，隔屋大叫呼西邻。庖丁迎笑老饕喜，汲井洗出色胜银。筛香捣辣给爨妇，去头截尾娱众宾。吾侪醉饱谢侯德，此乐何啻千万缗。吴王鲙残渺何许，阖闾城外犹风尘。大羹玄酒久寂寞，世间滋味元非真。先生欲眠客且去，勿论张翰争羹莼。  

○奉书岳忠武王诗集传后  

班师归来泪如雨，洒向北邙陵上土。金杯不共半杯来，旌旗已入黄龙府。奸秦柄国奈若何，世上英雄本无主。谁人肯道莫须无，嗟尔张公作何语。一朝行殿受封功，锡宴湖山看歌舞。两宫万里尚龙沙，泉下臣飞心独苦。臣家有子罪万死，臣心有血一斗许。君王还肯北征时，留衅中军帐前鼓。大河落日又风尘，抚卷令人哭忠武。  

○马国瑞所题李龙眠画赤黑二马相戏卷子索诗因题卷后  

君不见项王乌骓如黑龙，蹴踏万里烟尘空。五年乘之勇无敌，七十二战收奇功。又不见白门赤兔来向东，神物终属云长公。百万军中刺名将，疾如健鹘追秋风。龙眠居士新貌得，毛色意态将无同。沙场无人白日静，平坡浅草青茸茸。双蹄直立欲变化，两尾突起争豪雄。还君此图三叹息，此马忽云难再得。江南异事人未知，又见麒麟出东壁。  

○题笠泽金伯祥横山墓所瞻云轩  

踞湖之上几千尺，下有沧波通笠泽。百年华屋与荒丘，两地相望泪沾臆。亲殁知几年，抱痛如一日。孤云飞处最关情，漠漠愁魂招不得。魂之来兮云下垂，落月分明见颜色。魂之去兮云亦空，歘忽消沈竟无迹。悠悠飞去复飞来，孝子之心岂终极。我家扬州好墓田，老作江南未归客。天涯芳草又春深，梦里还家作寒食。  

○题张天民荆南精舍  

溪有蛟兮山有虎，欲往从之道应阻。崩云堕地猿玃愁，腥风吹衣髑髅语。花开静树自为春，木落深林响如雨。斩蛟烈士呼不闻，骑驴老人去何许？溪山良是村郭非，抚卷茫然心独苦。日月徒为昼夜宾，江山本是兴亡主。先生岁晚早归来，还使居民有环堵。  

○谢冯仁伯惠双鸡  

可人送我双鹍鸡，五色毛羽生方齐。下堂呼儿解其缚，意欲飞上茅檐栖。山家得鸡如得凤，宁与野雉论高低。吾将洗鼎试灵药，白昼听尔云间啼。  

○槎山歌为胡云夫作广西宪史云夫家于德安之槎山累世矣至正十二年秋中台计事回至广陵闻汉上兵后山居亦荡然已慨然思亲而不可归冯太守书槎山二字为赠朝夕展玩姑慰其心因题卷后  

淮水源出桐柏山，东流入海何时还？胡君引水种秋秫，筑室正在槎山间。槎山青空白日静，胡君意与云俱闲。汉东一夕风尘起，云亦高飞几千里。山间有家不得归，却过扬州饮淮水。饮之为洗冰雪肠，今我不乐思故乡。驱车明发度远道，广海又在天一方。思亲恨不归来早，梦中祇说槎山好。他年归隐奉亲欢，白头同向槎山老。  

○刘商观弈图  

茅生绝艺天下无，何以刻此观弈图。刘商易之亦惊倒，神妙似与龙眠俱。松阴对弈者谁子？岂非甪里园公乎！云绡雾縠古冠佩，童颜雪顶沧溟枯。野樵旁立太痴绝，归来始觉仙凡殊。斧柯竟化作尘土，世间甲子真须臾。老夫只解饮醇酒，一着输赢曾放手。市廛有地寄闲身，却觅南山橘中叟。  

○题墨梅卷子  

千年老枝生铁色，雪魄冰魂谁貌得？三生石上见逋仙，独鹤归来楚云黑。何郎垂老客扬州，花前劝酒仍风流。江城吹笛月未落，梦回一夜生春愁。  

○题苏昌龄画秋江送别图赠湘中江可翁  

白沙江头水杨树，正是秋风送君处。海门日出潮欲平，把酒娱君君不住。杨公庙前闻鼓声，多少行人此中去。江子于今空复情，干戈满地兵纵横。丹枫叶堕山鬼啸，黄竹丛薄饥鼯鸣。湘中有家不得往，时对此图双眼明。  

○沽酒行  

街头酒贵不可沽，渴吻甚欲吞江湖。手持青钱宛若画，家僮走遍东西衢。南桥沽来不满斗，就坊买得乌鸡雏。烹鸡开酒忍独酌，可人好客难招呼。今宵醉饱坐复醒，灯前不用儿孙扶。  

○兵部危太朴郎中家于临川云林山上请方方壸作云林图太朴索诗赋此  

宇宙有此云林山，三十一峰如髻鬟。云林先生读书处，长松芝草非人间。白云裁衣亦自足，青精制饭何曾悭。朝光空蒙起舒眺，人迹迥绝穷跻攀。青天荡荡海月出，照见先生冰雪颜。惟有方壸契幽眇，貌得彷佛来尘寰。宫中圣人正问道，布衣召入蓬莱班。玉堂给札纵挥洒，金匮启钥烦修删。于今听履上霄汉，圣人未放先生还。山中丧乱复何有，飞瀑落涧空潺湲。青林鸟啼野花发，白昼虎啸松风闲。朝廷宴坐见图画，亦应怀我双佩环。方壸 【先】 生在何处？何不同来玉京住。鱼龙夜落河汉秋，却泛灵槎共归去。  

○二月二十日同李希颜游范文正公义庄登天平灵岩两山希颜有诗因次其韵  

阖闾城外草芊芊，桃花杏花红烂然。物华两岸眼零乱，画船春水如登天。棹歌却转横塘去，山寺钟声日将暮。长松夹径风泠泠，曾是先贤旧行路。老禅蔬食作清供，留宿白云最深处。瓣香复拜忠烈祠，卮酒谁浇洛阳墓。清谈朝士亦东来，白发野翁犹北至。晓乘竹轿度羊肠，地豁川平还散步。蕲王坟上无纸钱，却读残碑不成句。一群山鸟自惊飞，无数野花空媚妩。此中俯仰二十年，一废一兴皆可举。濡毫拂石重题名，搔首临风谩怀古。人生身后可奈何，欲乞南峰一抔土。山灵有意肯相容，书券便当酬地主。  

○夜泊陈店舟中写怀兼简云林高士时张孟肤同舟  

葑门晓发吴淞船，手把传符津吏前。五年别家走未已，素发萧萧垂两肩。小龙江头旧游处，东家西家争招延。怱怱会散等过鸟，风吹湖水春无边。云林高士独不见，倚篷四望心茫然。惊湍迭浪岂作恶，渚花江草仍争妍。夕阳收港泊陈店，入市买鱼烧荻鞭。蓉城公子今最贤，赋诗行酒能周旋。一谈一笑烛欲尽，野戍不闻钟鼓传。却忆山中小儿女，如此月明应未眠。  

○和杨孟载春愁诗韵录寄杨铁崖  

小窗病酒厌厌卧，春色三分二分过。仙人谩织藕丝长， 【一作裳。】 金铜难补菱花破。花间黄蝶也双飞，叶底青梅纔一个。彩笔题诗人未归，愁肠一似车轮大。  

○长江送别图送周平叔之通州丞  

福山苍苍倚天碧，狼山巉巉生铁色。两山当江作海门，力尽神鞭驱不得。沧波万里从西来，楚尾吴头天一壁。阴风转地鲸怒翻，黑雾连空龙起立。来舟去楫不敢动，袖手傍观唯叹息。扶桑浴日飞上天，百怪潜消杳无迹。水光镜净山亦佳，目送云帆高百尺。青霄要路君既官，白首穷涂我犹客。烟中隐隐见孤城，令我思乡心转剧。骊驹歌罢将奈何，倚杖江南望江北。  

○赋得龙门送张德常同知之嘉定  

来龙起西北，万古壮此门。日月互开阖，风云恒吐吞。龙来海欲立，龙去天为昏。至今两绝壁，上有波涛痕。张公东海客，邀我坐石根。仰瞻泰宇净，俯瞰灵湫浑。神物固莫测，目击道乃存。岁旱当用汝，霖雨清乾坤。  

○杂兴二首  

野蔓被长坂，秋花翳前林。登高望孤冢，凉露忽已深。团团 【一作圆。】 日东出，瞬息还西沈。吾亲不可见，哀涕沾衣襟。徘徊未忍去，玄云生夕阴。  
夜坐竹林下，仰视天茫茫。浮云起西北，众星黯无光。群鸟昧灵性， 【一作「鲜因依」。】 胡为思南翔。良辰忽变易，志士徒感伤。愿尔保素节，何劳怨清商。  

○燕中怀古章贡侍御  

娉婷二八女，绝色妙难画。新妆薄铅华，照影修竹下。盛年事夫壻，锦玉耀精舍。虽非伯鸾妻，惓惓惜春夜。琴余月当轩，默默倚风榭。寄语东家儿，红颜莫轻嫁。  

○送李子威代祀嵩衡淮海  

群生望甘泽，五岳云气通。天香落岩谷，瑞霭春冥蒙。海潮天际来，金碧森万峰。划落紫翠堆，亭亭玉芙蓉。古庙丝竹存，迎神奏黄锺。空山递余响，落花舞青童。  

○上丞相朵儿只国王 【江浙省。】  

太 【一作世。】 祖开中国，元臣起朔方。八荒归版籍，千载际明良。奕世兼茅土，闻孙列庙堂。白麻新命相，紫诰旧封王。镂玉为符契，镕金作印章。既征扶社稷，仍赉理阴阳。辽海风尘静，梁园 【一作「长安」。】 草木芳。精忠存北阙，化泽被南荒。翠织龙衣密，黄封蜜 【一作御。】 酒香。三吴歌盛美，百辟仰辉光。士已 【一作竞。】 歌麟趾，人争覩凤凰。小儒狂斐在，有颂继《甘棠》。  

○王彦芳御史名其所居之堂曰绣荣诸公有诗因题卷末  

上国疏恩重，中台拜命初。两朝司内府，十载奉宸居。甫历参谋选，俄膺御史除。天机织文绮，月姊绣华裾。獬廌冠偏称，麒麟锦不如。羽标金鸑鷟，花隐玉芙蕖。六辔青骢马，双轮白鹭车。胸蟠五色线，腹稿万言书。被服身何忝，弥缝志必摅。芬芳流简册，光彩照门闾。退户香烟袅，垂帘化日舒。小山蹲怪石，活水灌清渠。昆季年皆妙，公卿驾不虚。谩夸貂作帽，宁羡豹为祛。庭训言犹在，乡情礼未疏。每蒙招宴集，讵肯弃樵渔。鹑结惭无褐，蜗藏仅有庐。深期换朝服，紫带映金鱼。  

○赋长律二十二韵题吴江郭州判索赋送谢太守诗卷  

持节吴江日，分符檇李辰。双螭交赤帜，五马挟朱轮。冻雨连清道，灵风动洒尘。字民亲若子，破敌捷如神。水寺题诗遍，田家问俗频。莺花苕霅晓，烟树洞庭春。是处歌龚遂，连城借寇恂。湖山当大郡，封壤接比邻。在昔京都富，于今府库贫。三苗空掠地，百粤阻通津。赤县伤凋瘵，苍生受苦辛。髓枯肤未剥，病亟气难伸。画省持衡鉴，乌台列缙绅。谈兵犹辩士，献策尚从人。闲世才难得，如公孰与伦。抚时先恺悌，起废莫因循。城筑工尤大，田毛赋必均。烬余驱瓦砾，兵后剪荆榛。惠化仍多举，祯祥或可臻。铸钱资国费，赈粟散仓陈。和气随天转，舆情与日新。斐章书令德，史笔待词臣。  

○故湖州路同知中宪郜公子敬挽章  

昔日趋乌府，君年正黑头。家承今阀阅，世出古诸侯。夙有登车志，仍多为国谋。浚湖陈上策，平寇借前筹。泽国波澜息，蛮江雾雨收。遥知鹰隼击，曾与凤凰游。跋涉三千里，勤劳五十秋。台评通北阙，士论溢南州。广海绥南服，湘潭控上游。三司劳赞画，两县起歌讴。别驾恩初下，朝堂礼更优。上书纔告老，拂袖即归休。乐矣陶潜酒，飘然范蠡舟。春田苕水近，夏屋弁山幽。洁以兰为佩，轻堪竹作兜。儿官从此大，孙孝复何忧。一日音容隔，群公涕泗流。西轩情脉脉，东胜梦悠悠。芝室人千古，花蹊土一抔。明公发潜德，勒石表林丘。  

○送郭仲安贡察院  

捧檄上京华，清才素共夸。封章不起草，健笔自生花。燕市千金马，天河八月槎。看君冠獬廌，好为触奸邪。  

○六月八日  

世事今如此，吾生可奈何。海东仍盗贼，颍上复干戈。苦雨朝逾急，阴风夜转多。白头无寸策， 【一作「苦无赖」。】 对酒独悲歌。  

○送潘仲明医谕之泰兴  

舟行三百里，直到县门前。不请居官俸，多收卖药钱。年丰沙米贱，江近网鱼鲜。莫起归来兴，于今令尹贤。  

○晓出钱唐门  

出门聊适意，草树碧纷纷。一雨破清晓，四山生白云。僧楼缘岭出，樵径过桥分。明日重携酒，来浇和靖坟。  

○斋居  

晓起坐终日，无人扣竹扉。柿因风落早，菊为雨开迟。稚子能赊酒，邻翁许借诗。白头无别计，空负圣明时。  

○登望江亭  

长江不可极，岸帻独登临。潮信自朝暮，山光无古今。碑亭流水涸，辇路积苔深。欲写兴亡恨，西风万叶吟。  

○寄吴寅甫  

山馆残花歇，江楼暮雨余。长歌留客和，短札倩人书。露叶悬青蔓，风帘隐碧梧。夫君隔河汉，凉夜月生初。  

○寄慈溪普天泽监县  

闻说慈溪县，官闲地更偏。两潮来海错，六月刈山田。晓塔天童寺，春帆日本船。何时琼树底，花夕醉婵娟。  

○秋夜杂咏  

平居在城市，无梦傍江湖。世事有今日，生平犹故吾。检书逢《越绝》，引曲感《吴趋》。邻叟邀皆醉，归来不用扶。  

○赋林泉民  

群居傍城郭，独汝向林泉。乱世知谁在？荒村只自怜。白云栖晚树，流水界秋田。亦有催租吏，敲门横索钱。  

○和谢雪坡太守东阡道中作  

淮楚纷纷际，谁怜老逸民。一为吴郡客，三见洞庭春。世路间关久，侯门接纳频。麻衣犹似雪，不敢涴缁尘。  

○庞山湖泛舟过宁伯让庄所  

湖上足清昼，雨余生绿阴。扁舟到城近，曲港入村深。野叟频相问，郎君不可寻。西庵肯分席，吾亦老山林。  

○寄愚隐智东堂  

落日太湖上，归舟又 【一作此。】 碛沙。百年同是客，两寺即为家。老竹仍多笋，枯藤也自花。何时结茅屋，相伴老烟霞。  

○舟中昼寝  

篷窗坐春雨，偏与睡相宜。幞被支头稳，茶瓯破梦迟。昔年为客惯，今日觉吾衰。无限沧洲意，令人有所思。  

○题庆云东竹水居  

水光当户白，竹色上衣青。风露涵虚室，江湖入净缾。林梢闲挂锡，月影静翻经。止观何闻见，秋声出杳冥。  

○秋日游虎丘逢径山元上人  

黄 【一作攀。】 叶树层层，兹游记昔 【一作得。】 曾。到山疑是梦，出寺忽逢僧。短簿荒祠酒，生公旧塔灯。留诗骇浮俗，山鬼也多能。  

○送李斯立  

南国风尘满，西江道路难。乡人问家信，津吏识儒冠。短发何由黑，孤心只自丹。放歌聊纵酒，努力且加餐。  

○次韵雪诗  

闭门三日雪，竹外转萧然。夜色侵书幌，春寒压篆烟。诗题名彦后，酒让老夫先。一个 【一作「独卧」。】 袁高士，风流五 【一作「清风几」。】 百年。  

○夜过吴江圣寿寺宿复中行方丈  

深夜扣禅扃，天寒月在庭。鸟惊栖后树，僧掩读残经。蔓草风吹白，枇杷雪洗青。对床听法语，心孔 【一作「方寸」。】 愈惺惺。  

○登灵岩山  

木杪见浮图，盘盘一径迂。倚岩留客坐，过岭倩人扶。野色平如削，湖光澹欲无。残碑不可读，春草没龟趺。  

○送澄上人游浙东二首  

浙水东边寺，禅房处处家。千崖无虎豹，二月已莺花。晓饭天童笋，春泉雪窦茶。烦询梦堂叟，面壁几年华。  
浙水西边寺，天寒子独经。雪山当户白，云树入湖青。虎迹泉头见，猿声石上听。俊公中立坐，烦尔候禅扃。  

○向年游龙井过南天竺登二老亭曾赋二诗  

二老题诗处，风流不再逢。客归红叶雨，僧住白莲峰。谁谓山无凤？人传井有龙。白头江海上，今夕寄行踪。  

○三月二十五日过上洋十六保徐居士柯庄二首  

野水明春色，晴沙带汐痕。朱楼黄鸟日，青草白鹅村。野老能分席，官军不到门。毋烦问渔艇，即此是桃源。  
趁潮深入港，风急水西流。沙润轻沾屐，桥低欲碍舟。孤花余晚艳，芳草乱春愁。沙鸟应相笑，衰年尚远游。  

○送张可道赴嘉定府太守  

秦中百二汉关河，曾记乘骢旧所过。栈道地形天下险，嘉州风物古来多。分符又叶三刀梦，入境先闻五袴歌。父老扶筇亲引导，将军负弩疾撝诃。锦袍错落金为带，白马联翩玉作珂。兴学固当 【崇】 俎豆，防边还为戢干戈。四川画省劳询问，一郡苍生望抚摩。楼倚青冥来万景， 【一作境。】 山横紫翠接三峨。题书别馆鱼堪寄，退食公堂雀可罗。西蜀考功当第一，他山有石为君磨。  

○题周伯温待制为苏老人篆七十古来稀有字后  

天上词臣小篆书，方今端合比琼琚。肯将南极仙人寿，题向东窗隐者居。玉屑露凝金错落，锦茵春暖绣芙蕖。缠腰信有扬州鹤，垂钓宁无渭水鱼。方士曾分烧药火，诸孙亲御看花车。黄金意气留宾客，白发风神照里闾。世上虚名皆寄尔，人生此乐复何如？芝兰香里浑如画，百岁传家庆有余。  

○赠六合县宣差伯士宁因兵乱滁泗之闲独县境肃然作诗以叙其实  

风尘千里暗淮堧，六合孤城独晏然。保障正符明主意，歌谣争颂长官贤。公庭吏散门如水，驿馆宾来酒似川。疏水为湟成重地，返风灭火动皇天。军需会计多雄略，兵会森罗总少年。兴学未闻忘俎豆，防边仍见戢戈鋋。编民辟地增输赋，远客移家愿受廛。封壤远连瓜步外，妖氛不到瓦梁边。鱼盐山市宵鸣柝，米麦江桥晓泊船。十邑自今称第一，前程谁谓隔三千。王纲正尔关名教，民瘼何人解倒悬。舆论已传霄汉上，丰碑立在县衙前。  

○题赤壁图  

赤壁矶头秃鬓翁，兴来携酒泛秋风。偶论水月盈虚际，并入江山感慨中。华发多情伤老大，皇天无地着英雄。神游八极知何许？良夜应骑一鹤东。  

○吴中五日追念故友李时中李钦嗣有感而作为时中生忌  

梦绕南冈北岭云，一杯无计洒松筠。世间我岂长贫者，地下君为不死人。夜雨自荒张祜宅，秋风谁鄣庾公尘。于今友道俱凋丧，落日江湖泪满巾。  

○八月十六日送张仲举至秦邮驿是夕邵文卿置酒云峰台望月二首  

水驿官船晚未开，月明乘兴且归 【一作登。】 台。扬州鹤怨山人去，甓社珠迎国士来。千里何时重命驾，百年今夕此衔杯。同君尽醉交游地，为问秦郎安在哉。  
云峰台上今宵月，奇绝平生此一行。天水光摇秋万顷，星河凉转夜三更。谪仙被酒骑鲸去，游女吹箫学凤鸣。明发星槎上河汉，定传诗话到蓬瀛。  

○送陈景川归盱眙  

第一山中风物殊，我欲买田来卜居。风林把酒听黄鸟，雪港挂罾分白鱼。富贵不来吾老矣，渔樵有约子何如？可能久作终焉计，北海方修荐鹗书。  

○虎溪三笑图  

三老风流笑口开，山中猿鹤亦惊猜。攒眉入社谩多事，送客过溪能几回。僧影欲随秋水去，虎声偏傍石桥来。东林绝响今千载，抚卷题诗愧乏材。  

○寄张仲举助教  

三寄新诗竹下来，多君高兴忆东淮。尘埃没马昏归舍，风 【雨】 听鸡晓入斋。此日阳城须谏议，当时方朔谩诙谐。琼瑶花底相思夜，酒满春城月满街。  

○寄拔实尚书  

忆陪冠盖集通津，下士无由拜后尘。曾和淮南招隐曲，得从天上谪仙人。鹓鸾在列谁堪并，鸿鹄高飞不可驯。遥想退朝香满袖，题诗还记竹轩春。  

○寄乌古孙干卿参议  

紫宸奏对出班行，画省论思昼漏长。三月不知烧笋味，一春还忆煮茶香。几人白发黄花酒，何处青山绿野堂？扶植皇纲在今日，中原草木仰辉光。  

○上清卢道士所藏双龙图  

仙潭烟雾晓冥冥，仿佛飞空剑气腥。岩穴几年当蜕骨，画图今日露真形。天瓢水浅阴犹伏，宝藏云深夜不扃。好就卢敖听驱使，八方行雨鼓风霆。  

○夜思  

斗帐方床一布衾，睡余推枕复长吟。青灯细雨三更梦，白首残编万古心。天上不知何岁月，城中谁信有山林。哀歌坐待东方白，短发刁骚不易簪。  

○环碧斋  

面面溪光护石苔，轩墀无复有尘埃。月涵虚白浮秋去，水泛空青入座来。渔钓儿孙多质朴，啸歌鸥鹭不惊猜。我家亦住沧江曲，千个篔筜绕舍栽。  

○送谢芝甫赴山南宪  

谢庭子弟多佳士，荆国山川总胜游。万里捧书催入幕，一朝挝鼓发行舟。玄猿啼处巴江夜，白雁来时楚甸秋。襄汉风流千古意，为君长忆仲宣楼。  

○简句曲外史张伯雨  

霞佩翩翩出洞天，当时彷佛见癯仙。几年南国 【一作「海上」。】 张公子，今日西湖 【一作「山中」。】 葛稚川。沧海尘飞丹已熟，玉堂人去榻空悬。林间载酒来相觅，乞写山经与世传。 【此诗见《萨天锡集》。】  

○送斡克庄佥宪调淮西道  

绣斧煌煌拥使舠， 【一作轺。】 才名烨烨在中朝。甘泉词客河东赋，蓬岛仙人海上樵。风振紫山迎驿骑，云开金斗见秋鵰。澄清事业须公等，桂树淮南未易招。  

○送谷君王都事赴南台御史  

几年坐啸元戎幕，一日来簪御史冠。已有声名惊海内，更须风采动台端。星明使节三台近，霜落江城六月寒。应救倒悬如水火，东南民力正艰难。  

○题王可道同知濯缨亭  

翛然无限沧浪意，况有幽人近水安。孺子有歌同鼓枻，故人无约共弹冠。通宵云气侵衣润，六月波光入座寒。惭愧东华尘土客，知谁来此一凭阑。  

○同诸公游西城木兰院  

三月西城风日好，短筇随意踏晴沙。王孙不识蘼芜草，童子来寻枸杞芽。白发有人中卯酒，清泉无火煮春茶。山扉寂寂僧归晚，落尽辛夷一树花。  

○送陈子山状元赴太庙署令  

天上词臣锦作裳，喜趋清庙奉烝尝。宝刀刻颂登彝鼎，金砚挥毫撰乐章。太液秋风黄鹄下，斋房明月紫芝香。礼成月荐应分胙，彩服承恩列北堂。  

○广陵岳宫醮夜观王澹渊高士蒇事自登瀛桥迎师入黄箓坛  

蒙蒙云气湿霓旌，小队红绡凤蜡明。鸾鹤舞随行道影，鱼龙出听步虚声。淮南高士青毛节，句曲仙人碧玉笙。一路天风吹不断，此身今夕在蓬瀛。  

○送杨士先归长安  

落魄麻衣不受尘，黄金挥尽只清贫。新丰市上酒濯足，韦曲城南花恼人。豪杰谩嗤秦逐客，渔樵能话汉功臣。清时未老丹心在，且把长竿钓渭滨。  

○九月十日自寿  

余生堪叹复堪怜，喜际明时老市廛。把菊已从前一日，种桃犹待后千年。但令有子亲书帙，莫怪无人送酒钱。寡欲清心今得矣，炼丹何用学神仙。  

○阮子华所藏桃源图  

桃源 【一作花。】 流水似天台，彷佛三生到此来。玉杵玄霜无处觅，金堂玉 【一作秘。】 室为谁开？沧洲一夜生芳草，阴洞千年长绿苔。何必诳人秦甲子，渔人祇见两三回。  

○岳宫登瀛桥  

迭石为桥跨两涯，只如平地入烟霞。银河夜掷仙人杖，碧海秋横奉使槎。浴水先迎三岛日，隔阑遥见十洲花。月中时有箫声过，多是山头圣母家。  

○题山居图  

石子坡头松两株，水光岚气护幽居。山翁被酒爱骑马，溪友放船来捕鱼。秋色自随黄叶老，野怀常共白云舒。何时卜筑如图画，竹下开轩更读书。  

○瑞雪为刘芝田赋  

风卷寒溪漾碧沙，晓林惊见玉横斜。人间风日不到处，天上神仙解种花。九地暖回龙有穴，三山云静鹤无家。泛舟来觅芝田叟，留作山阴胜事夸。  

○寄谢方方壶写寄遥山古木  

鬼谷阴阴苔藓斑，只除猿鹤伴高闲。丹光或在藤萝外，剑气常留水竹间。每读内篇消永日，还将生纸写遥山。衰翁可是无仙骨，不得相从共往还。  

○送孙从义宪史贡部  

贡名书到拆封开，正尔诸曹议选才。侍史合中帘影动，尚书天上履声来。阶墀伏谒人皆喜，符牒铺张手自裁。不有雄声惊画省，可无清论达乌台。  

○送余廷心翰林应奉  

枫叶萧萧江已秋，吴船三日住扬州。靛花深染青绫被，云叶新裁紫绮裘。征驿马嘶风满树，别筵人散月当楼。明年春雁将书去，人在蓬瀛第几洲。  

○画鱼  

生平踪迹侣鱼鰕，浦月山风满客槎。曾向春盘登北鲔，更从丙穴荐南嘉。赏花钓得留诗友，折柳穿来觅酒家。万里江湖清梦远，于今空对画中夸。  

○寄谢察院高德进宪史寄来杨友直书居竹轩三大字  

三字封来墨未干，堂轩舒展对琅玕。高人不待笼鹅换，好客多从载酒看。月夜有怀通白下，秋潮无信寄长干。清台翠柏应千丈，静想风霜卷地寒。  

○送李唐臣调山南宪幕  

潮落寒汀水欲冰，酌君何惜酒如渑。人怜狗监知司马，我喜龙门识李膺。爽气九秋横楚泽，先声一日到江陵。君行自厉青云志，赤鷃终惭九万鹏。  

○夜泊青蒲村  

黄叶飘飖秋满天，数家茅屋更翛然。村中老人不识字，溪上小儿能驾船。荠菜登盘甘似蜜，芦花纫被暖如棉。此中长得无宵警，春雨扶犂学种田。  

○题李氏藏拙斋  

李君抱朴深居处，曲几匡床事事幽。三穴有谋怜狡兔，一巢无计笑痴鸠。白云生满溪前面，黄叶飞来屋上头。应是此中藏大巧，凤楼十二要添 【一作重。】 修。  

○春日游上方寺因过别业  

今日雨晴山亦佳，散行聊复写幽怀。田翁入郭买春酒，野衲下堂留午斋。老去任添新白发，平生能着几青鞋。醉中天地堪 【一作为。】 衾枕，却笑刘伶死便埋。  

○怀方壶高士  

尘湖山下足烟霞，羡尔方壶道士家。雨后于龙耕绿野，日中呼犬试丹砂。琼林一路芝如草，碧涧千年竹有花。正欲相陪此深隐，半盂分我饭胡麻。  

○夏日过万蓬庵  

爱汝东庵暑气薄，解衣盘礴坐莓苔。一林绿竹尽可数，五月白莲犹未开。捉麈谈禅知独往，买鱼沽酒待重来。沧江日落山更好，且放轻舟缓缓回。  

○送人归金坛  

沧洲三日北风作，海客冥冥吹去舟。游子思亲白云舍，主人赠尔青貂裘。沙头明月为谁好？夜半寒潮生客愁。我亦轻装待明发，挂帆挝鼓上扬州。  

○感时伤事寄张仲举博士 【一作徐寇未平，感时伤事，寄张仲举。】  

边报纷纷日转频，彭城犹未息风尘。中原白骨多新鬼，浮世黄金少故人。阮籍一生唯纵酒，季鹰今日定思莼。河东玉叟应相忆，落日悲笳泪满巾。  

○题上海天妃宫因见王元吉壁间所题诗次韵伤今感昔情见乎辞  

何年立庙对沧溟，合殿蒙蒙紫雾冥。香暗水仙毛发古，剑留山鬼髑髅腥。寝楼下瞰扶桑日，饷道遥连析木星。圣代祝厘频遣使，徽音不日下宫庭。  

○次李希颜述怀韵  

八月边声草木寒，愁来短发不胜冠。诸公莫诮王夷甫，我辈终惭管幼安。酒券如山空好客，田毛何日再输官。兰陵沟上松无恙，还有孤猿夜夜看。  

○登狼山醉题僧壁  

白狼山头僧卓庵，我蹑飞屐穷幽探。麻姑又见海清 【一作深。】 浅，女娲不补天东南。危枝如龙固矫矫，怪石似虎犹耽耽。兴来提 【一作捉。】 笔写狂语，此身只合栖云龛。  

○题朱伯礼西村草堂  

爱汝西村之草堂，嚣尘不到堂中央。夕阳欲下山更好，大火未流夜已凉。二屦也能来户外，小舟即 【一作刚。】 遣系篱傍。岂无百榼扬州酒，与子同吃 【一作醉。】 歌《沧浪》。  

○次俞绍堂见赠诗韵  

幽居地僻人稀到，闭户长歌复短歌。红树也知秋老矣，青山不到客如何。茫茫天地凉风急，渺渺江湖夜雨多。淮泗数州消息断，只除征雁度关河。  

○笠泽同倪云林王伯纯饭散过大姚江舟中赋此  

大姚江头风乍稀，小陆宅前人独归。霜枫红于大药染，沙鸟白似孤云飞。持螯把酒一生足，食蛤踞龟千劫非。雪滩水落独无恙，肯借老夫为钓矶。  

○送夏君美宪史出使回浙  

三入军中只布衣，至今颜面带霜威。中原定乱刘琨老，南粤称臣陆贾归。走也暮年空感慨，使乎今日有光辉。乾坤始觉王纲正，夜夜星台拱太微。  

○次曹新民感时伤事韵三首  

岁晚霜风裂弊裘，剑歌谈麈一生休。牵萝不补山中屋，挂席将归海上洲。月夜拂弦弹白雪，春朝携酒看丹丘。风流谁似曹公子，华发不知人世愁。  
北伧老作江南客，抚卷令人百感生。天下纷纷何日定，胸中磊磊有时平。沧江日映旌旗影，紫塞风悲鼓角声。今日封侯总年少，老来豪气谩峥嵘。  
客来为说淮南事，白骨如山草不生。翻覆几回云雨手，登临无限古今情。长街竟日人烟绝，小市通宵鬼火明。欲省先茔归未得，悬河老泪若为倾。  

○王仲沔佥事隐居上虞之东山闻航海北山作此以寄  

鉴湖春水暖生波，几个归船载酒过。掩鼻东山将不免，伤心南浦竟如何。纷纷白发交情在，耿耿丹心老泪多。安得相从天上去，玉堂清夜听鸣珂。  

○韩致用梦鹤  

畴昔相过赤壁矶，神交遗思尚依依。应从五色云中过，还遶三株树上飞。月色满庭空夜帐，露华如雨湿秋衣。蓬莱山下花无数，迟子吹箫作伴归。  

○送智惠隐住水月禅院  

放船直到栖禅处，万顷湖心一径开。绿树鸟惊风落果，碧潭龙去水生苔。西岩尊宿传灯在，东海高僧杖锡来。今夜月明清似水，太空无地着纤埃。  

○宁境寺涵碧轩  

老衲筑轩湖上头，半间曾借数宵留。窗迎紫翠千峰月，帘卷玻瓈万顷秋。别浦暝时迷远树，沧洲明处见飞鸥。定回坐待波澜静，一点珠光夜不收。  

○寄崔宗文  

白发无家七十翁，一枝竹节尚 【一作「筇枝谩指在」。】 西东。不因避地来吴下，正爱看山入剡中。台阁故人书信少，江湖狂客酒船空。老怀无限平生意，清话何时一夕同。  

○送吴志学通州帅府副元帅  

五马狼山最上峰，青天白日见英雄。防边肯发屯田计，富国兼收煮海功。烽火连营平野北，楼船酾酒大江东。干戈八载天应厌，笑挽扶桑早挂弓。  

○三月十五陪乌本初同佥李希颜祭余廷心大参于断厓因赋是诗以约明年再祭云  

七年苦战守孤城，食尽无人发救兵。诸将赴河同日死，万家嚎地几人生。中台星拆天应泣，大节堂空鬼亦惊。国难未平公已往，临风西望泪纵横。  

○寄蔡彦文掾史  

凤凰池上神仙吏，却是中郎几叶孙。幕下岂无奇计出，床头犹有异书存。防秋列寨山如戟，蒸土为城铁作门。何限民间可忧事，老怀那得与君论。  

○和南宗上人高韵就呈可庭山主  

老去喜逢方外友，一庵潇洒阖闾城。野猿挂树窥行道，山鸟当窗候出生。空界可能容我醉，新诗一复见君情。维摩示疾今朝起，拭目街头看太平。  

○送陈性之昆山从事  

只将从事写前衔，省檄封来自拆缄。六案更须劳彩笔，一官犹未换青衫。风生海市朝持酒，日落江城暮卸骖。我未识君空怅望，恍如烟水隔仙凡。  

○题石林茅屋  

春林深深石如笋，我屋正在林之西。结茅不放风雨入，种树乃与冈峦齐。天寒白鹤向人语，日暮野鸟来上啼。浣花老人不可作，何处客至同幽栖。  

○题王维贤所藏盛子昭画双松系舟图  

云门寺前风物幽，布袜青鞋吾昔游。葫芦盛酒待明月，舴艋载琴当上流。长松并立几千尺，狂客一别三十秋。何当挂席过湖去，东望草堂姑少留。  

○送郜彦清浙西宪史时高德普同日应辟西江故诗中及之  

西浙西江同应辟，此时此会记清欢。两贤共起诸侯幕，十载谁先御史冠。野寺听蝉秋冉冉，津亭维马雨珊珊。清时事业须公等，老我山中拭目看。  

○宿鹤沙张氏草堂  

草堂借我作行窝，杖屦频烦太史过。满地白云清昼永，隔溪黄鸟绿阴多。银瓶自泻中山酒，铁笛谁翻小海歌。今日逢君须尽醉，西家亭馆奈愁何。  

○题杨仲德照磨自汴梁归话中原荆棘蔽野人烟断绝闻复山东感而赋此  

故人归报朔方兵，已下山东七十城。日月未教乌兔死，风云方使虎龙争。入关谩尔窥周鼎，背水今谁立汉旌？北望中原五千里，黄河之水几时清。  

○重游虎丘寺  

海涌峰头行径微，芒屦欲趁孤云飞。风高木客作人语，月出天王骑虎归。杰阁重楼递隐见，寒泉古木相因依。荒丘王气岂消歇，干将莫邪千载稀。  

○寄题松江青龙瞿睿夫通波草阁  

五月通波草阁寒，绿阴长日此凭阑。山如碧凤参差出，江作青龙左右蟠。榄子烧香云母火，樱桃行酒水精盘。老夫亦有鹅溪绢，也欲相从看写兰。  

○题何德深溪南小隐  

宰相官之不受招，碧梧林巷自逍遥。溪头二月花先发，洞里千年雪未消。朝士过门时载酒，仙人飞佩夜吹箫。社图谁写耆英会？还肯中间着老樵。  

○寒食日松江有怀广陵  

老来也 【一作偏。】 欲惜年华，春正浓时不在家。江上苦遭寒食雨，梦中犹见广陵花。书藏旧箧应无恙，酒忆新楼不用赊。日暮荒城闻鬼泣，东风吹恨 【一作浪。】 满天涯。  

○送秀岩上人归日本  

几 【一作廿。】 年中国游方遍，看水看山念念非。海眼枯时千劫坏，日头出 【一作翻。】 处一僧归。黄梅雨打袈裟湿，白蜃云随锡杖飞。富士岩前留语在，庭松西长旧禅扉。  

○题上海静安寺绿云洞天为宁为无寺之祖师鰕子和尚  

沪渎城西古道场，洞天深处绿云凉。雨昏不辨琅玕色，日转都成翡翠光。春水满溪鰕子活，午阴当户鸟声长。华阳老客家何在？拟伴高僧坐石床。  

○次饶介之游东皋佳作二首  

半雨半晴春更佳，也知郭外少纷华。蛮王步头多载酒，李家园中来看花。曲阑芳楹递隐见，苍松老竹相交加。安得长绳系乌足，不放西崦红日斜。  
纵饮狂歌晚未归，松阴香雾转霏微。醉中谩喜朱颜在，头上争禁白发稀。无数野花迎客喜，一双沙鸟傍船飞。浣花溪上真堪笑，每日朝回只典衣。  

○同张仲举夜宿寒桥  

柔橹声干破寂寥，青山矶下宿寒桥。乾坤万事双蓬鬓，风雨孤舟半夜潮。丹凤不来秋又 【一作已。】 老，玉人何处水空遥。几时重醉秦淮酒，细听渔樵话六朝。  

○李子英心远亭  

门外黄尘扫不开，何由吹得到灵台。闲看倦鸟投林去，静爱孤云出岫来。彭泽高人多逸兴，峨眉仙客有天才。祇今谁到悠然处，同采秋香共一杯。  

○送袁季文赴帅幕  

少年书剑学从军，幕府于今气不群。白发元戎多好武，青衫从事最能文。帐前草檄花如雨，江上维舟水似云。把酒高歌成远别，不知何处又逢君？  

○南城暮春  

南城雨尽午风和，二客相从步屧过。流水陂塘春事减，落花门巷晚愁多。银瓶自泻沙头酒，宝瑟谁调陌上歌。莫写江南断肠句，贺郎憔悴发空皤。  

○周平叔夜宿崇明寺海云楼偕罗成之隐君文长老卢隐君以沙头双瓶为韵各赋四诗次韵卷后 【录二。】  

天台老衲两眉庞，自起高楼枕石杠。煮茗别开留客处，论文多近坐禅窗。冥鸿散去犹相逐，独鹤飞来不作双。明发仙舟上霄汉，定传诗话满沧江。  
天水空明接杳冥，老禅三昧解通灵。欲将东海为平地，尽卷西江入净缾。宿霭微分沙鸟白，晚风犹带毒龙腥。他时月夜来相觅，笑指狼峰五朵青。  

○丘克庄敞云楼  

君家楼外云如海，五色轮囷扫不开。每就月明檐下宿，更随秋色座中来。琼台夜鹤迷踪迹，玉女春衣费剪裁。看汝乘将 【一作「尔骑鲸」。】 朝帝所，举头西北是蓬莱。  

○题玉岩上人溪山野趣图  

流水淙淙石齿齿，满庭云气欲模糊。白鸥溪上秋多少，黄叶山中路 【一作径。】 有无。十月雨深渔屋破，三江风急野航孤。年来难觅幽居处，空向晴窗看画图。  

○二月十四日风雨孤坐秀州城西僧舍赋此  

秀州城西春事微，二月苦雨行人稀。江湖渺然不可渡，风雨如此将安归。老来口腹胡为累，乱后人民今见非。兼旬不得武陵信，倚杖南望孤鸿 【一作云。】 飞。  

○送马令尹任满  

长洲赤子穷无告，正赖郎官为抚摩。兵后人家犹耒耜，日长官社有弦歌。越来溪上波声小，鲁望祠前月色多。自古长才须大用，荐书元不待常何。  

○题嘉兴水西寺爽溪楼寄新仲铭长老  

新公邀作爽溪游，为说前朝有此楼。云气远开天北极，风光仍在水西头。虚檐古瓦缘苍鼠，曲涧轻波漾白鸥。宸翰仅留飞白在，烟尘漠漠使人愁。  

○次张仲举侍读韵  

词源浩浩倒岷江，直笔如公世少双。目下十行千字过，身长九尺两眉庞。世间忠烈应知感，地下奸谀亦竖降。老客中吴最萧索，白头犹迩读书窗。  

○寄张内翰  

中原不见旧山河，使节仍烦涉海波。天末草 【一作「上云」。】 烟春信早，江南风雨客愁多。诸公拟献《中兴颂》，壮士宁志《敕勒歌》。万里相忘成永诀，白头萧索奈公何。  

○赋得落星湖送瞿睿夫南湖任满  

南湖北湖春水多，陨石下筑神龙窝。渚花汀草各无赖，云影天光相荡摩。天星劝汝一杯酒，海月听我千年歌。斗牛之槎若可待，送子八月乘银河。  

○钱唐谢太守有书见邀作此为谢  

一椷远寄楚狂生，上有钱唐太守名。堆案几时疑是梦，焚香三读见高情。五湖风月曾宾主，四海交游总弟兄。少待西风渐凉后，六桥荒藓尚堪行。  

○饶介之有诗见贻次韵奉答  

一夜南风约晓晴，看山如在越中行。丹藏别室生虹气，啸入空岩作虎声。倒涧枯松留古怪，悬厓飞瀑漱寒清。神仙若个能千岁，吾欲崆峒问广成。  

○寄周平叔先生就求苍耳子  

周侯久不通书问，夜夜沧江入梦频。五月采来苍耳子，几时分送白头人。沙头酒熟田毛足，港上 【一作口。】 船来 【一作过。】 海错新。南北相望千百里，老来幽独倍伤神。  

○寄题上海积善庵水竹轩  

水阁云廊深复深，开轩绿雾常阴阴。凉宵濯足月在港，清昼读书风满林。食笋也胜鱼肉味，截筒谁作凤凰吟。清凉更在声尘外，夜夜海潮生妙音。  

○送罗成之移居崇明其子季通亦之本州岛校官  

先生八月乘烟雾，妻子同随海上槎。太守宾筵先肃客，广文官舍即为家。波涛浩荡藏阴火，岛屿微茫接太霞。闻说三洲多药草，可能无意到丹砂。  

○秋日登甘露寺晚眺  

醉里摩挲望眼开，江天寥落暗风埃。犹闻西府兵麾满，不见中原驿马来。今日贾生须痛哭，当时祖逖是英才。翩然一笑下山去，试看高僧话劫灰。  

○送张明善归武昌却移家入蜀  

对酒悲歌泪满衣，楚天摇落又斜晖。风尘万里与君别，江海一舟何处归。老去且留吾舌在，愁来长惜壮心违。临岐不尽平生意，沙苑无云鹤自飞。  

○送马士瞻帅掾高擢  

风尘如此送君行，念尔才华独老成。军旅未闻忘俎豆，掾曹多见到公卿。沧江日射旌旗影，紫阁风悲鼓角声。玉麈谈玄何事业，云台图像是功名。  

○寄静逸处士顾仲庸  

环堵萧然一室宽，只除诗酒寄清欢。瓶中有粟分寒士，袖里无书上热 【一作达。】 官。扬子暮年空识字，庞公早岁已遗安。先生独卧风尘表，吾欲相从接羽翰。  

○吾欲卜居海上未有定止先作诗寄紫步刘子彬  

满目风尘祇自怜，轻装已办有行缠。也知避乱依城郭，更欲移家傍渚田。紫步于今无士马，沧溟何处有神仙？桃源只在人间世，还许渔郎放钓船。  

○和张仲举博士见寄至日诗  

衡门风雪人稀到，一个幽轩竹四围。半子送年将旧酒，诸孙迎岁索新衣。惊鸿此日犹南去，老鹤何年共北飞。却忆太常张博士，天香携袖早朝归。  

○十一月十四日有感寄江州李子威太守二首  

清朝如此盛公卿，何以摅忠答圣明。数月未收蕲水贼，一时谁散武昌兵。朱门旧邸空文藻，黑夜归舟有哭声。独使状元贤太守，至今犹捍九江城。  
边报传来实失惊，妖氛独不犯湓城。义兵一日同生死，信史千年托姓名。别戍几人回士马，沧江通夜走公卿。九州岛尽得如公者，始信文儒有老成。  

○送傅德润陪将作同知武昌买马回京  

维扬馆里送轺车，却算分携八载余。天使出求沙苑马，星郎厌食武昌鱼。数鞭已报充华厩，上冢毋忘过旧庐。老我平生无骏骨，可从郭隗借吹嘘。  

○送盛克明辟掾浙省移家吴兴  

十年三送沧江别，此日分携又不同。辟掾远趋青琐闼，移家喜近水晶宫。勿论后会知何地，且念离群独老翁。幕府郎君 【一作官。】 应问讯，为言憔悴坐诗穷。  

○和周子通助教同张元祯倡和诗卷  

懒性何堪接贵游，松江 【一作「长松」。】 之下每科头。不能取友山中社，更欲移家海上州。老去生涯清似水，兴来诗思澹于秋。玉堂杰作难为和，白首狂吟祇自愁。  

○奉寄李子洁宪副时湖北残破却于太平开司  

武昌遗老望旌旗，正是诸君报国时。令弟九江全死节，明公南海有生祠。台中妙选丘山重，湖北先声草木知。一道宪纲还旧覩，真儒端可佩安危。  

○题崔原亨竹深处余家有竹数竿人号之居竹轩原亨城西时则有竹亦数竿人号之竹深处余与崔君通家来往所好相同故及之  

居竹轩中也自宽，不愁无地着琅玕。文公胸次空千亩，李洞门前只一竿。天与老夫医恶俗，日冯童子报平安。崔家别墅尤高致，迟子归来守岁寒。  

○次陈养吾见寄韵  

我本沧江樵牧人，却怜垂老见风尘。边城笳鼓伤心近，野寨旌旗入望新。四海正歌垂拱日，百年犹忆至元春。艰难未改心如铁，潦倒空悲发似银。  

○七月十日浙省有警有怀罗善先掾史后闻使闽未回  

淮楚风尘可奈何，南州又复动干戈。三山城郭故人远，八月江湖夜雨多。白发满头同老境，沧洲何处可行窝。裁书欲问平安否，海阔天高雁未过。  

○送娄所性回金陵别业  

楚甸惊尘满客衣，古之 【一作来。】 贤达在知几。山中桂树我将老，江上草堂君独归。刁斗连城严肃肃，旌旗垂野净辉辉。金陵酒熟还相忆，莫遣诗筒信使稀。  

○简西江宋子与令尹杨翼之李斯立二先生  

八月凉风催早寒，家山空忆路漫漫。沧江无处问书信，白日何人生羽翰。晓雾涨天迷故国，夜潮流月到长干。诸君莫责王夷甫，我辈深惭管幼安。  

○哭江州太守李子威  

将帅仓皇忽弃城，孤忠何以独支撑。尚闻传檄诛狂寇，犹自开仓举义兵。千古报君心未死，九江图像面如生。至今月黑匡庐下，仿佛悲风有战声。  

○哭湖广省郎中刘遵道  

百年正气此销沈，空使诸公泪满襟。厚地无人收白骨，皇天有眼识丹心。亲王兵卫终难倚，太尉楼船不可寻。一自岳阳开省后，更无消息到于今。  

○哭御史张彦威  

平生恨不识张桓，烈烈轰轰御史官。生有高风惊海内，死无遗憾负台端。盘根错节于今见，孝子忠臣后代看。一片汝阳城下土，何人高义葬衣冠。  

○十月一日闻徐州复  

黄河不解洗彭城，空使群凶起斗争。一载始通南国贡，三山犹驻朔方兵。寄奴故里人何在？亚父荒陵土欲平。却忆朱陈好村落，几时烟雨着春耕。  

○和娄所性见寄韵  

想见沧洲白鸟双，寒潮依旧落空江。移家有日同春酒，剪烛何人共夜窗。欲寄短书心未展，每传佳句意先降。吾家岁晚风流甚，雪后冰虀尚满缸。  

○和黄观澜军前见寄韵兼呈高志道秘卿  

干戈久动阻淮滨，喜得边庭捷报真。东海鱼鰕初入馔，中原桑枣半为薪。秘郎船未移涡口，左辖军先入寿春。多少手无兵刃者，可怜犹是贼中人。  

○寄噩禅师四十年前在天宁方丈曾有求赋毛女者  

短杖轻包归去来，水云多处少尘埃。一春海鸟依檐宿，五月溪莲绕舍开。云外送僧归日本，月中携客过天台。衰翁不得瞻圆相，犹望新诗托雁回。  

○送清淮叟上人游五台  

雁门西畔是灵山，山作青螺五髻鬟。春日花开残雪里，僧房人在白云间。善财参问何时遍，文畅嬉游几日还。淮海清公更潇洒，早将闻见动禅关。  

○六月十三日闻边警甚急有感而作  

边风六月作秋声，世事惊心百感生。台阁故人犹嗜酒，闾阎小子亦谈兵。红巾似草何时尽，白骨如山几日平。甚欲移家渡江水，老来幽独最关情。  

○寄黄观澜经历时率八卫汉军屯盱眙  

秋满东南第一山，古来贤达几登攀。两城楼阁西风里，八卫旌旗北斗间。羽扇纶巾君未老，麻衣草座我空闲。闭门拟撰平淮颂，河上来看奏凯还。  

○和孙竹简夜宿万寿山经阁诗韵  

九曲池边看秋色，水光荡漾青于苔。白云相邀上山去，明月更喜随人来。一声两声松子落，千朵万朵芙蓉开。老僧悟我静中意，不遣阶墀留俗埃。  

○送庐山高斋赴南康监郡时兵火之余在吴城山开司  

公昔骑麟 【一作驴。】 下星渚，前身恐是匡庐君。孤城遗老穷无告，太守真符喜见分。彭蠡帆樯明夕照，吴城旌斾拂秋云。明年春殿论功赏，传奏先将姓字闻。  

○张仲举博士书来言其老健能夜书小字仍饮量不减喜而赋此录上  

一秋两得平安报，读罢寒暄喜不胜。花底振衣清似鹤，灯前书字小如蝇。蜕仙道骨无人识，博士官衔自此升。江上莼鲈好时节，岂无清梦到吴兴。  

○介之怀古有诗见和复用前韵以答  

江水东流去不还，几人不老似青山。九州岛目断苍烟水，万古魂销落照间。石上鸟啼松树合，水边人散柳花闲。更容野客重携酒，为报园翁莫掩关。  

○送谢参军朝京  

万重玉帛会蓬莱，先报中吴进表来。内使传宣催引见，舍人当殿拆封开。干戈载戢龙颜喜，正朔重颁凤历回。却袖天香上归骑，定分春色到苏台。  

○和李克约东皋杂兴三首  

一春开遍雨中花，几向东园管物华。老去始知身是客，愁来空拟醉为家。江楼帘箔霏香雾，野寨旌旗绚采霞。曳杖归来还自笑，夕阳原上数残鸦。  
芍药花开江雨晴，几时重作看花行。松间携妓从教俗，竹下留宾也自清。一夜春愁无处着，三分月色为谁明？贫家亦有琴堪典，好把平生意气倾。  
闭户拙于公是非，似与江湖踪迹稀。酒中从令客骂坐，爨下却念儿啼饥。松江之鲈固可食，沙苑有鸟宜高飞。干戈满地正如此，万水千山何处归。  

○挽孙有道处士  

广陵故旧渐消磨，白发伤心奈尔何。马援车犹在乡里，黄公垆已隔山河。百年华屋春风歇，八月荒原夜雨多。乱后与君成永诀，几行衰泪洒银河。  

○八月十五日闻真州官民溃窜道路蹂躏而死者不可胜言黄军因之剽掠则天长六合莽为丘墟矣  

白沙消息苦难真，军事危如火上薪。老去未能生报国，愁来只与死为邻。豺狼夜啸逃亡屋，貔虎秋惊战伐尘。怅望天长一条路，王师何处渡淮津。  

○闰正月二十日闻泗州盱眙同日失守  

野寨苍茫落照中，东征三载未成功。黄金似土供儿戏，白骨如山泣鬼雄。天狗星沈军府动，水犀军散弩台空。于今人力消磨尽，谁念东南府库穷。  

○挽郁谦德处士二首  

身阅升平近九旬，至今谦德动朝绅。眼前耆旧无多传，乱后交游复几人。龙顾青山开宅舍，鹤归华表离风尘。荒原未见兵麾息，相送灵车泪满巾。  
白首其如死别何，临风老泪若悬河。耆英社在晨星少，禅智山空夜雨多。薤露莫悲人换世，桑田曾见海生波。殡宫空对棠梨发，更拟重携浊酒过。  

○送淮南省掾王安中北上安中曾为今上说书秀才  

说书妙选近丹墀，名姓曾为帝所知。主父徒嗟相见晚，长卿毋谓不同时。淮南曹事称仁恕，邺下民谣纪去思。自古长才须大用，诸公久待凤凰池。  

○甲午除夜有怀孟景章  

夜窗儿女笑灯前，乱世安居又一年。邻瓮且分蓝尾酒，客囊从换折腰钱。冻消屋角篔筜雪，寒压炉头榾柮烟。安得重陪孟东海，剧谈终夜不成眠。  

○和崔元初秋日舒怀感时叙旧情见乎辞二首  

淮南入幕皆名士，边土从军总贵游。万里又劳丞相出，九重独使圣君忧。禾生异亩虚占斗，木落空江欲变秋。召伯埭前听报捷，高邮城外解通舟。  
潇洒君家锦照堂，石泉秋水煮茶香。沿池筱簜鞭尤 【一作「枝枝」。】 润，当户蒲萄叶半 【一作叶。】 黄。东馆坏垣尘漠漠，西城残照晚苍苍。春时数听尚书履，几送池边月色凉。  

○六月二日书所见  

干戈满地起风尘，民物凋零府藏贫。黄犊乌犍烹作食，雕梁画栋拆为薪。江淮经理须贤俊，草泽诛求到隐沦。谩道宽心应是酒，老夫三日不沾唇。  

○安庆大节堂至正十二年既陷武昌江州诸郡俱各失守时韩功懋总营守安庆指御有方江淮赖为屏蔽廷心余帅书大节于堂以旌武功  

战胜非难守胜难，逆图未伐胆先寒。焉知天下无诸葛，始信军中有一韩。当日雷霆归号令，至今烽火报平安。雄文大扁同时出，大节名堂后代看。  

○灯下有感  

城郭空虚鸟乱鸣，彩旗拂柳夕阳明。山林乐土非畴昔，兵火残民思太平。海燕归来无旧主，野花满地有余情。一尊酹月悲歌后，搔首灯前百感生。  

○金溪葛氏二孝烈女祠  

葛女祠前荐荔蕉，藤花风雨急飘萧。翠軿五夜灵氛下，银穴千年宝气销。太史已闻书孝烈，遗民无复困征徭。绛唇朱袖归黄土，惆怅何人说二乔。  

○送人 【《体要》作《送张思廉》。】 归桐江  

读书不谒万乘君，挟策肯傍诸侯门。啸歌苏台晚山碧，濯足洞庭秋水浑。千金未易买骏骨，一饭岂足哀王孙。风尘拂衣且归去，高卧桐江烟水村。  

○送王止善归茅山  

句曲仙人止善君，乱离何处避尘氛。独乘一苇凌沧海，谁共三茅管白云。丹井洗瓢分石髓，宝函封检秘天文。他年定有方壶约，几夜苏台候鹤群。  

○游平江瑞光寺  

水殿云廊取次开，不论庐阜与天台。窗间燕雀驯相近，池上龟鱼唤亦来。春雨久荒红药圃，香烟遍烧碧莲台。上方似可容吾隐，也伴高僧坐石苔。  

○送学无遇长老归江南  

新赐袈裟染茜红，拈花消息悟灵峰。大开海会容三教，远致嵩呼祝九重。贝叶有书驮白马，葛藤无语问黄龙。湖船满载燕山月，归照招提万树松。  

○送钱万户归泉南  

八月归来下泽车，将军此意复何如。十年不佩封侯印，万卷惟收教子书。风月祇今尊有酒，江湖何处食无鱼。建溪为谢罗从事，久不题诗寄竹居。  

○吊顾野王故居  

宝云寺里旧祠堂，自汲清泉酬野王。白马有神嘶古道，青衣无梦到禅床。尘销坏壁书千卷，土蚀残碑字几行。欲借《玉篇》遗稿看，山僧无语立斜阳。  

○陈朝桧  

千年老桧上青霄，三阁花飞不动摇。香骨自来盘左纽，苦心未忍弃前朝。蛟龙并立江云黑，鸾凤双啼海雾消。想得龟蒙题咏处，殿头风雨正萧条。  

○澹香亭  

幽芳不自媚，白日净依依。风露已如此，山中人未归。  

○居竹轩  

定居人种竹，居定竹依人。新笋甜于肉，长竿健似身。  

○和饶介之春夜  

酒量尚一斗，鬓丝余几茎。辛夷开欲罢，何日问归程。  

○题宋子章竹  

黄陵只在断云西，苦竹丛深望欲迷。帝子不归春又晚，满林烟雨鹧鸪啼。  

○徽庙御画栀子白头翁  

栀子红时人正愁，故宫衰草不胜秋。西风吹落青城月，啼得山禽也白头。  

○客中久雨  

水满行厨欲产蛙，苔封老屋乱啼鸦。南风十日黄梅雨，开尽冬青两树花。  

○送刘将军致仕归襄阳  

当年铁马度襄江，敌国闻风夜纳降。今日却归江上去，岘山青满读书窗。  

○秋塘戏鹅图  

满塘秋水看苍鹅，草软沙平奈尔何。记得一群黄似酒，杏花梁上落红多。  

○春夜  

酒兵无力破愁城，春尽空山杜宇声。敲缺唾壶眠不得，半帘花影月三更。  

○青山白云图  

不见茅斋旧隐君，遶溪烟树暮纷纷。断桥水满无人渡，谁向青山管白云。  

○墨梅  

东阁冲寒雪一枝，巡檐偏解索题诗。何郎老去风情减，羞见疏花照鬓丝。  

○夜宿野城  

露气涓涓欲二更，小舟犹向月中行。前村知有人家近，隔浦微闻犬吠声。  

○画马  

圉人争喜得骅骝，拨入天闲早见收。今日有谁怜骏骨，西风沙苑蒺藜秋。  

○送人之武林  

白鼻骄騧紫绮裘，涌金门外醉瀛洲。君家若有平安字，寄在春风第几楼。  

○武林客舍  

窗外青山啼子规，吟魂正被酒禁持。小楼一夜雨声恶，落尽碧桃人未知。  

○绿杨桥  

长溪春涨碧溶溶，烟雨空蒙湿采虹。何事吹箫度清夜，断堤杨柳月明中。  

○题高房山墨竹  

黄花山主澹游翁，写竹依稀篆籀工。独有高侯知此趣，一枝含碧动秋风。  

○题张天民先生移居图  

旧隐荆溪第几村，手栽松桧至今存。大茅峰下千年鹤，迟汝重来问子孙。  

○同郑明德访宝昙上人不遇  

白云林下诵经寮，隔岸香风远更飘。欲就禅床吃茶处，倩人扶过木长桥。  

○高昌王所画蒲萄熊九皋藏  

玉关西去火州城，五月蒲萄无数生。今日江南池馆里，万株联络水晶棚。  

○青山白云图  

溪上长松已合围，草堂无事客来稀。湿云生满东山路，日暮野樵何处归。  

○唐明皇吹箫图二首  

寝殿春深昼漏迟，榻前侍女立多时。玉箫自按《霓裳曲》，赐与梨园子弟吹。  
花萼楼前柳色新，东风吹散马嵬尘。锦囊五管俱零落，谁是终南梦里人。  

○题蒲塘双燕图为刘小斋作  

昭阳池馆晚风微，花落巢空去未归。却是蒲塘春水阔，年年还傍小斋飞。  

○竹枝歌  

道士庄前秋事多，东家西家收晚禾。船头把酒对明月，听打夜场人唱歌。  

○访王伯纯晚归  

长洲苑内旧池台，白发山人恰再来。无限客愁浑忘却，小楼听雨杏花开。  

○和饶介之秋怀诗韵四首  

江风吹尽暮天霞，我本淮人来寄家。吴门留滞不归去，开尽西轩白鹤花。  
夜半金乌海上翔，行来夹日酷于霜。庭前几个芭蕉叶，未到秋分一半黄。  
铁锁沧江第几关，扬州花竹梦中看。也知无赖三分月，照见沙场白骨寒。  
氛祲冥冥晚未消，浙江三日不通潮。令人却忆冯公子，知在西湖第几桥。  

○再次韵四首  

横江江水荡晴霞，秋尽夫君不到家。闺中小鬟也浪语，陌上听歌《杨白花》。  
写就安书无便翔，寒衣着破过三霜。但记送郎初上马，窄袖短衫穿柳黄。  
西到长干过几关，附得书来侬自看。八匹西川十样锦，裁作郎衣遮早寒。  
鸳鸯湖西湖水凉，踏藕采莲来觅郎。郎意莫如菱刺短，妾情只似藕丝长。  

○题雨竹  

洞庭南去竹如云，老叶新梢乱不分。帝子不归风雨恶，深林何处觅湘君。  

○哭马士明都事  

冥冥妖祲黑如云，湖上旌旗乱不分。父子四人同战死，边庭谁说马将军。  

○题倪幻霞云松图  

九峰只在泖云西，松下来寻隐者栖。隐者不归空见画，满山风雨夜猿啼。  

○垂虹亭  

长桥戎马后，旗帜尚纷纷。吴越东西隔，江湖左右分。荒哉皮学士，去矣范将军。谁种千头橘，空山卧白云。  

○宿华严寺断云院  

断云老师如断云，无心舒卷自氤氲。空山与之结为侣，远道也堪持赠君。黑夜雨随龙听法，青山风引鹤同群。江湖我亦忘机者，半榻今宵喜见分。  

○至正二十一年春三月二日同孙大雅张孟肤縻仲明登虎丘访居中禅师不遇留题平远堂  

三月二日春增华，泛舟也到王珣家。山中碧泉似■〈酉灵〉醁，岩下绿草如袈裟。荒坟无人见白虎，新城有树啼青鸦。居中老禅不得会，空索剑池同煮茶。  

○再游金山寺  

放船重到金山寺，独对沧江照鬓丝。过客谩惊天险处，老僧曾见海枯时。通宵月色鱼龙喜，绝顶秋声鹳鹤悲。琼树花开 【一作「开尽琼花」。】 不归去，妙高台上要题诗。  

○赠绫锦墩隐者钱庆余  

手拄乌藤五尺长，山行时着古衣裳。缺文自补云间志，卖药多收海上方。茆屋秋风催酿秫，锦墩春雨看移桑。野人笑指长安路，马足车尘有底忙。  

○奉简天民有道先生  

令子今为吴县尹，先生犹是葛天民。春秋七十又八岁，江海百年能几人。多士问奇加束脯，诸孙供馔斫修鳞。荆溪旧业知无恙，白鹤时来送喜频。  

***◆梅花道人吴镇（梅花庵稿）***  

镇字仲珪，嘉兴人。性高介，书仿杨凝式，画出关荆董巨。每画山水竹石，辄题诗其上，时人号为三绝。与黄公望、倪瓒、王蒙有画苑四大家之目。少与兄元璋师事毘陵柳天骥，得其性命之学，尤邃先天易，言禨祥多中。垂帘卖卜，隐于武塘。所居曰「梅花庵」，自署「梅花庵主」，又号「梅花道人」，卒年七十五。仲珪将殁，命置短碣冢上曰「梅花和尚之塔」。或怪之，曰：此有意，当自验。元末兵起，所至椎冢，惟仲珪以碣所署，疑为缁流，舍去。按仲珪生于前至元十七年庚辰，卒于至正十四年甲午，有墓碑可考。而野史流传，发墓为杨琏真伽事，不知杨髠发掘宋陵，在前至元戊寅，是时仲珪犹未生也。陈征士继儒仲醇作《梅花庵记》，亦从而附会其说，可为大噱。钱宗伯牧斋谓仲醇为装点山林，附庸风雅，于此益信。为千古定评矣。  

王晋卿蜀道寒云  
王晋卿万壑秋云  
赵千里山水长幅  
马远虚亭渔篴图  
题画三首  
画竹自题  
招仙词题高彦敬云山卷  
松泉图  
右丞春溪捕鱼  
洪谷子楚山秋晚  
董源夏山深远  
郭忠恕夏山仙馆  
李成江村秋晚  
米友仁画卷  
米元晖画卷  
李昭道春江图  
赵千里画  
山居深趣图  
竹窝  
墨菜画卷  
水墨梅松兰竹四友图  
水竹山居图  
野竹  
画竹  
题青山碧筱图  
笋  
陆探微层峦曲坞  
阎立本西岭春云  
秋岭归云  
吴道玄五云楼阁  
王右丞雪溪图二首  
右丞辋川图三首  
李昭道画卷  
关仝秋山凝翠  
赵大年秋村暮霭  
赵松雪重江迭嶂二首  
子久为危太朴画  
王维终南草堂  
郭忠恕仙山楼观  
李成寒林图  
野望  
题草亭诗意图  
董源小幅  
顾恺之秋江晴嶂  
陆探微员峤仙游  
张僧繇翠嶂瑶林  
张僧繇霜林云岫  
卢鸿仙山台榭  
赵干春林曲坞  
黄荃蜀江秋净图  
郭忠恕仙峰春色  
李咸熙秋岚凝翠  
范宽江山秋霁  
王晋卿画  
马和之卷  
子久万里长江图  
叔明松壑秋云图  
题云西画卷  
方方壶画二首  
方壶松岩萧寺  
画兰  
林屋山  
慈里山  
陈贤良隐居  
露竹  
题画  
一叶竹为竹叟禅师作  
竹谱  
写菜  
怪石  
竹下泊舟图  
画竹十二首  
王叔明林泉清话图  
董源山阁谈禅图  
李公麟大阿罗汉图  
文同风篁萧瑟图  
荆浩秋山问奇图  
苏东坡竹  
右丞秋林晚岫  
李昭道秋山无尽图  
卢鸿嵩山草堂图  
马远放鹤图  
子久为徐元度卷  
王叔明卷  
次云林韵题耕云东轩读易图三首  
赵仲穆东山图  
钱舜举海棠鸂鶒  
题墨梅二首  
吴道子秋山放鹤图次赵松雪韵  
郭忠恕万松仙馆图  
李营丘真迹  
赵千里秋景  
赵伯驹画  
赵伯骕画  
周文矩十美图  
赵子昂秋景  
子昂仿顾恺之  
子昂仿张僧繇  
子昂仿陆探微  
......  

○王晋卿蜀道寒云  

蜀道何年辟，猿猱若畏攀。云依□木静，梵呗禅关闲。野店市未散，斜傍河梁间。行人自南北，飞鸟互往还。鸡鸣遍村落，舟行溜潺潺。青松纷满目，夕阳并在山。谁云画图表？徒然见一班。  

○王晋卿万壑秋云  

众山互回绕，芳丛满苍壁。墅猿啼树红，林鸟巢筠碧。云来拥翠鬟，泉泻激古石。吟翁自拘拘，行人走役役。归舟向东去，炊烟上空灭。前村未掩门，不知日将夕。  

○赵千里山水长幅  

宋室有千里，疑自蓬莱宫。绘事发天性，深研境益工。山高藏石磴，洞古青蒙丛。秋风遍林壑，万树叶欲空。唯有松与石，不改岁寒穷。行行何处客，岂是商山翁。临江有虚阁，一望波溶溶。轻舟徐荡漾，西岭夕照红。荆关为揖让，二李堪与同。庸物奚足数，新图不易逢。当年置长府，珍秘更为崇。书竟发长啸，两腋来清风。  

○马远虚亭渔篴图  

虚阁延凉飔，唯闻芳草气。渔艇出沧浪，弄笛仍遗世。山鸟为飞鸣，游鱼顺流去。幽人午睡余，翛然信高致。何物马生图，会得其中趣。展阅不能忘，赋得工五字。  

○题画三首  

我爱晚风清，顺适随所赏。曩古竹林仙，忽忽竟长往。荒除杂废墟，几度蓬蒿长。可人日相亲，言笑容抵掌。靳余一席宽，何用居求广。荷鉏艺朮蔬，刮地芟草莽。举步山水长，引引支离杖。行役忘尔汝，啸答岩谷响。澹然入无何，朝来山气爽。  
我爱晚风清，漪漪动庭竹。惨淡暮云多，萧森分野绿。闲窗暝色佳，静赏欢易足。人生遽如许，万事徒碌碌。有尽壮士金，余缪匹夫玉。轩车韫斧钺，粱肉隐耻辱。袅袅五株柳，采采三径菊。宁尽生前欢，毋贻死后哭。高歌晚风前，洗盏斟■〈酉灵〉醁。  
我爱晚风清，新篁动清节。■〈口咢〉■〈口咢〉空洞手，抱此岁寒叶。相对两忘言，只可自怡悦。惜我鄙吝才，幽闲养其拙。野服支扶筇，时来苔上屧。夕阳欲下山，林间已新月。  

○画竹自题  

图画书之绪，毫素寄所适。垂垂岁月久，残断争宝惜。始由笔研成，渐次忘笔墨。心手两相忘，融化同造物。轩窗云霭溶，屏障石突兀。林麓缪槎牙，禽鸟翥翰翮。可怜俗浇漓，摸摩竟纷出。装禠杂真赝，丹粉夸绚赫。千金易敝帚，十袭宝燕石。米也百世士，赏会神所识。伶伦 【原迹「伦伶」钩转。】 世无有，奇响竟寥寂。良乐难再遇，抱恨长太息。  

○招仙词题高彦敬云山卷  

空山兮寂历，石气蒸兮茏葱。人家兮水末，望鸡犬兮云中。水流兮花谢，淹冬春兮无穷。江亭兮石濑，漱霭兮深松。山中人兮归来，飒长啸兮天风。  

○松泉图  

长松兮亭亭，流泉兮泠泠。漱白石兮散晴雪，舞天风兮吟秋声。景幽佳兮足静赏，中有人兮眉长清。松兮泉兮何所拟，砚池阴阴兮清彻底。挂高堂兮素壁间，夜半风雷兮忽飞起。  

○右丞春溪捕鱼  

前滩罾兮后滩网，鱼兮鱼兮何所往。桃花锦浪绿杨村，浦溆忽闻渔笛响。我行笠泽熟此图，顿起桃源鸡犬想。不如归向茅屋底，老瓦盆中醉春酿。  

○洪谷子楚山秋晚  

洪谷仙去五百年，丹青流落何翛然。九疑之山何突兀，乱云惨淡秋风前。寻幽忽有蓬莱仙，歌声隐约清溪边。萧萧木叶下无际，不见归来张季船。前村后村高复下，远渚近渚断又连。夕照迟迟俯西川，树底人家起碧烟。卷中妙境无穷已，挥毫聊尔纪新篇。  

○董源夏山深远  

北苑时翻砚池墨，迭起烟云隐霹雳。短缣尺楮信手挥，若有蛟龙在昏黑。南唐画院称圣功，好事珍藏裹数重。崇山突兀常疑雨，碧树萧森迥御风。鸟啼花落不知处，渔唱樵歌遐迩度。展舒不尽古今情，未容肉眼轻将赋。  

○郭忠恕夏山仙馆  

苍厓过雨流青玉，万朵芙蕖红间绿。松枝摇动碧帘风，兰舟徐度回塘曲。画阁朱楼设翠褕，银床冰簟上流苏。美人绣倦频来往，仙侣长吟聊自娱。羽扇不挥尘不到，博山麝脑香犹袅。新蝉惊破北窗眠，幽禽啼断林间巧。竹烟浮翠荐龙团，树影当庭映日圆。晚来两两寻幽客，应识溪声六月寒。图中景物非人世，如此丹青谁得似。屈指流传四百年，宣和赏识标忠恕。人间何处无炎歊，火云照耀未能消。高斋展对殊未已，一片凉飔落素绡。  

○李成江村秋晚  

咸熙画图无与共，传世希微爱者众。二李之后已寥寥，宣和当日尤珍重。新图一旦落人间，神宫寂寞何时还。经营意匠出尘表，上下五百谁能攀。水回中有渔舟泊，山顶崇台招白鹤。篱根浮出水潺潺，万竹琳琅奏天乐。霜飞木落一天秋，栖禽向晚声啾啾。柳溪错认渊明宅，过桥岂是王弘俦。景色萧条如太古，路僻村深贮烟雾。分明再见辋川人，芜词何敢轻为附。清容自是鉴赏家，持将却向天之涯。几回试展未能去，落尽庭前无数花。  

○米友仁画卷  

元章笔端有奇趣，时洒烟云落缣素。峰峦百迭倚晴空，人家掩映知何处。归帆直入青冥蒙，曲港荷香有路通。更爱涪翁清绝句，相携飞上蓬莱宫。  

○米元晖画卷  

烟光与山色，缥缈想为容。不知山色澹，为复烟光浓。虎儿断入图画中，凭阑展卷将无同。但令绝景长在眼，从渠绝霭随春风。  

○李昭道春江图  

晴江一望春山高，日光荡漾翻银涛。白云冉冉向空落，长天漠漠归鸿号。岸上垂杨覆瑶草，征帆直指长安道。蛟龙不动两耳清，花落莺啼人自老。鸱夷当日泝烟波，凉风万里来天河。李侯久向层冥去，丹青散逸将如何？宣和当日珍藏固，三百余年捻指过。危君不让米南宫，置之武库尤加护。  

○赵千里画  

猗欤千里诸王孙，画图犹见二李存。盘回虚阁凌空起，苍郁长林来雨繁。仙姬仙客居绝境，试展殊觉晴云翻。持向故山茅屋底，咫尺却拟蓬莱根。  

○山居深趣图  

猗欤太史诸王孙，生绡画出昆仑根。枯槎菌蠹厄野火，溪园秋雨琅玕繁。天寒岁暮碣石馆，囊书日见玄云翻。持向故山茅屋底，倚看屈曲大江奔。  

○竹窝  

阿香怒鞭箨龙尾，班鳞蚀去痕未洗。天风吹作万琅玕，翠压修林收不起。林深有客栖寒烟，玉版已悟禅中禅。人间赤日迥不到，着我六月秋泠然。青云欲飞霖雨急，佩环声里双蛾泣。玉箫惊起老龙眠，夜染潇湘半江碧。  

○墨菜画卷  

菘根脱地翠毛湿，雪花翻匙玉肪泣。芜蒌金谷暗尘土，美人壮士何颜色。山人久刮龟毛毡，囊空不贮揶揄钱。屠门大嚼知流涎，淡中滋味吾所便。元修元修今几年，一笑不直东坡前。 【梅花道人因食菜糜，戏而作此。友人过庐索墨戏，因书而遗之，聊发同志一笑也。至正己丑。】  

○水墨梅松兰竹四友图 【一作《松石图》。】  

砚池漠漠墨吐 【一作「吐墨」。】 汁，苍髯呼风山鬼泣。涛声破梦铁骨冷，露影漙 【一作濡。】 空翠毛湿。徂徕百亩 【一作「千树」。】 老云烟，湖山九里甘萧瑟。何当置 【一作阅。】 此明窗下，长对诗人弄寒碧。  

○水竹山居图  

结茅山阴溪之曲，最爱轩窗对修竹。四时谡谡动清风，三径萧萧戛寒玉。也知一日不可无，彼且恶乎免尘俗。夜深飞梦绕湘江，廿五清弦秋水绿。  

○野竹  

野竹野竹绝可爱，枝叶扶疏有真态。生平素守远荆榛，走壁悬厓穿石■〈石隶〉。 【一作罅。】 虚心抱节山之阿，清风白月聊婆娑。寒梢千尺将如何，渭川淇澳风烟多。  

○画竹  

与可画竹不见竹，东坡作诗忘此诗。高丽老茧冰雪古， 【一作冷。】 戏成 【一作写，】 岁寒岩壑姿。纷纷 【一作「丝丝」。】 苍霰落碧筱，谡谡好风扶旧枝。狰狞头角易 【一作多。】 变化，细听夜深雷雨时。 【一作「试听雷雨虚堂夜，拔地起作苍虬飞。」】  

○题青山碧筱图  

青山白云绕，碧筱苍烟迷。幽人日无事，坐听山鸟啼。鸟啼有真趣，对景看山随所遇。乾坤浩荡一浮鸥，行乐百年身是寄。  

○笋  

绿阴昼静南风来，晴梢拂拂烟花开。箨龙走地牙角出，班班玉立横苍苔。长镵穿云石路滑，锦衣脱■〈衤朋〉玉版白。鸣牙未下冰 【一作若。】 雪虀，开笼先放扬州鹤。 【时至正七年竹醉日。】  

○陆探微层峦曲坞  

六法斯图见，神奇指掌分。万峰凝翠霭，一水弄清纹。树密猿啼苦，桥回鸟唤群。溪边有茅屋，处处挂斜曛。  

○阎立本西岭春云  

西山高五台，缥缈出蓬莱。春半花争发，宵征客倦来。短桥流曲水，危壁覆苍苔。宣庙曾留赏，临风愧匪材。  

○秋岭归云  

峰色秋还好，云容晚更亲。瀑泉落霄汉，霜树接居邻。静处耽奇尚，消闲觅旧因。悠悠桥畔路，终日少风尘。  

○吴道玄五云楼阁  

碧树围青幄，群峰列嶂来。卿云分五色，鹊观倚三台。仙客乘春至，山翁向暮回。高深无限思，之子总神材。  

○王右丞雪溪图二首  

晓径沾衣湿，登台试屐危。乾坤增壮观，江海得深期。历乱瑶华吐，纷披玉树枝。精微谁与并？顾陆颇相宜。  
碧树拥江扉，朱帘卷翠微。崇朝无客过，傍晚有渔归。岭耀梅重白，堤萦絮正飞。若留清夜赏，铅粉更光辉。  

○右丞辋川图三首  

潇洒开元士，神图绘辋川。树深疑垞小，溪静见沙圆。径竹分青霭，庭槐敛暮烟。此中有高卧，敧枕听飞泉。  
画里诗仍好，萦回自一川。湖晴岚气爽，浪静柳阴圆。赋咏成珠玉，经营起雾烟。当年满朝士，若个在林泉。  

○李昭道画卷  

人爱山居好，何如此际便。家规仍小异，幽致更超然。暮霭映高树，柴扉遶细泉。新图不可再，展阅忆唐贤。  

○关仝秋山凝翠  

绝壁孤亭迥，千峰落日曛。沙明江上树，客带洞前云。市散鸡鸣远，村荒犬吠闻。一天秋色好，多向此中分。  

○赵大年秋村暮霭  

曲磴平冈外，遥峰落照沈。人家三径僻，烟树几村深。渔唱流寒碧，樵歌步夕阴。悠然怀旧侣，山馆散清音。  

○赵松雪重江迭嶂二首  

江色千重碧，烟光无限青。数峰横翠黛，一径入层扃。倚市柳为幄，迎人花自馨。征帆遥点点，渔唱起沧溟。  
摩诘诗兼画，斯图若比肩。江深烟浪接，山出晓云连。柳市疏钟断，花林青旆悬。鸥波风日好，瞻对使人怜。  

○子久为危太朴画  

子久丹青好，新图更擅长。浮空烟水阔，倚岸树阴凉。咫尺分浓澹，高深见渺茫。知君珍重意，愈久岂能忘。  

○王维终南草堂  

昔人谢政后，生事此山中。树洒虚堂雨，泉飞隔浦风。喜无舟楫至，旋有鹤猿通。应识无声妙，临窗展未穷。  

○郭忠恕仙山楼观  

迭嶂云仍起，崇山境转幽。溪云千顷雪，松籁一林秋。长啸临朱阁，清游卧石楼。桥回泉溜远，消尽古今愁。  

○李成寒林图  

岭高霜自结，风劲入寒时。日落晚山碧，林空流水悲。栖鸦寻树早，瘦蹇下冈迟。无限黄尘满，幽栖总不知。  

○野望 【一作《平林野水图》。】  

平林方漠漠，野水正汤汤。苍莽日欲暮，年华客异乡。草店月初冷， 【一作「回合」。】 村路 【一作原。】 迂更长。渡头人散后，渔父正鸣榔。 【元初，真士尝居嘉禾紫虚观。好与吴仲珪隐君游，故得其诗画为多。今年十月，余始识元初，即出示此帧，命仆赋诗。因走笔次吴隐君诗韵题于上，隐君自号梅花道人云。至正廿一年岁在辛丑，倪瓒记。】  

○题草亭诗意图  

依村构草亭，端方意匠宏。林深禽鸟乐，尘远竹松清。泉石俱延赏，琴书悦性情。何当谢凡近，任适慰平生。 【至正七年丁亥冬十月，为元泽戏作草亭诗意。梅沙弥书。】  

○董源小幅  

烟水冥迷山远近，高山临水更清寒。茆堂深倚林中构，商舶遥从海岛还。云起乱峰生巧思，鸟飞残照入遐观。生绡仅尺无穷意，谁识经营惨淡间。  

○顾恺之秋江晴嶂  

从来六法重长康，染得新图更郁苍。万顷远横秋镜阔，千重林立彩云长。村村鸡犬鸣晴昼，两两樵渔话夕阳。无限风烟谁得似？欲将此处付行藏。  

○陆探微员峤仙游  

梅阁重重翠绕遮，时时云气飐平沙。千峰树色藏朝雨，百道江声送晚霞。洞古数留仙子迹，溪回深护羽人家。遨游每忆无尘地，咫尺仍堪阅岁华。  

○张僧繇翠嶂瑶林  

前峰突兀后峰攒，万木雕残景色阑。仙馆无人清盘杳，瑶蹊有客碧萝寒。一缣点染空青远，六法精深秀色团。寄语故人珍袭处，僧繇还属画中看。  

○张僧繇霜林云岫  

六朝画史知无几，吴下僧繇独擅场。百迭苍峦浮障起，千林绀叶入云长。低回野渡钟声远，寂寞荒村树影凉。咫尺披图更萧瑟，短词何敢遂揄扬。  

○卢鸿仙山台榭  

尘踪何得此中游，无数青山遶殿头。炉篆浮烟朝霭霭，溪云连树晚油油。花香曲径群麛聚，芸芷平田独鹤游。欲识仙家真乐处，一泓清濑四山秋。  

○赵干春林曲坞  

亭下人家带远岑，乔林无处不沉沉。垂杨拂岸青归候，繁杏依村鸟度音。桥外行人寻旧侣，湖边逸客散幽心。江南绝胜应难纪，何似图中景更深。  

○黄荃蜀江秋净图  

暮烟漠漠一江秋，疏树依稀见远舟。风度钟声来古寺，人随雁影过前洲。云销碧落天无际，波撼苍山地欲浮。应识个中清绝处，成都画史笔端收。  

○郭忠恕仙峰春色  

层轩缭绕绿云堆，坐挹空青落凤台。一石负鳌三岛去，九峰骑鹤众仙来。越南翡翠无时见，洞口蔷薇几度开。春去春来花木好，溪头时听棹歌回。  

○李咸熙秋岚凝翠  

雨过秋光映翠微，岩云一抹澹荆扉。千山寂寂疏钟杳，万壑萧萧落木稀。涧水奔飞行路湿，松篁回合墅禽归。征帆点点沧江上，应羡山人种蕨薇。  

○范宽江山秋霁  

沧江遥带碧云流，紫翠凝峦万迭秋。阁倚蛟宫飞雨湿，人依鸟道动离愁。帆归极浦苍山合，木落千林暮霭浮。岂是笔端分造化，无穷岩壑一缣收。  

○王晋卿画  

晋卿绘事诚无匹，尺素能参造化功。碧树依微春水阔，苍山缥缈暮云笼。幽深自觉尘氛远，闲澹从教色相空。更喜涪翁遗墨好，草堂何必独称工。  

○马和之卷  

青峰互合若为群，中有高人卧白云。飒飒松风从涧出，萧萧竹色过桥分。闲来欲觅知音伴，睡起还探颂酒人。一段清幽离尘俗，不禁长笛起前濆。  

○子久万里长江图  

一峰胸次多傀儡，兴寄江山尺素间。南北横分疑作限，西东倒注未曾还。山围故国人非旧，水遶重城树自闲。尤羡个中时序换，昔年禹玉岂容攀。  

○叔明松壑秋云图  

万壑潆回磴道长，崇冈交互转苍苍。疏松过雨虚阑净，古木回风曲岸凉。村舍几家门半启，渔梁何处水流香。扁舟凝望云千顷，不觉西林下夕阳。  

○题云西画卷  

云西老人清且奇，随意点笔自合诗。高尚不趋车辙迹，新图不让虎头痴。溪中有人空伫立，江上征帆归去迟。何处溪歌声欸乃，碧云疏树晚离离。  

○方方壶画二首  

城市山林孰是非，幽居能与世尘违。函关紫气青牛到，辽海秋风白鹤归。天鼓叩残明月堕，洞箫吹彻彩云飞。谁知寂寞江天外，长使人间望少微。  
数载飘蓬事已非，荆关咫尺世情违。寒云时向青山抹，野艇遥从白社归。几处夕阳人共语，一村流水鹭边飞。知君紫府归来后，闲把丹青玩翠微。  

○方壶松岩萧寺  

方壶终日痼烟霞，写得湖山事事嘉。湖上烟笼梵王宅，山深云覆羽人家。诗翁竚立搜新句，稚子闲来扫落花。几处归帆何处客，一声啼鸟夕阳斜。  

○画兰  

舶趠风下东吴舟，抔土移入漳泉秋。初疑紫莛攒翠凤，恍如绿绶萦青虬。猗猗九畹易消歇，奕奕百亩多淹留。轩窗相逢与一笑，交结三友成风流。  

○林屋山  

巍巍林屋古灵踪，东隔鼋头只一重。旱洞晴云阴洞雨，渔家清笛道家钟。绿阴满地三春草，翠盖擎空百尺松。知道西南岩壑里，轻风吹处有潜龙。  

○慈里山  

慈里山居林屋西，遶山碧磴接丹梯。几时桑柘深深圃，数里葭蒹狭狭溪。晓月禅家钟发早，夕阳樵唱担归齐。亨衢南去平如砥，□□骄骢□□蹄。  

○陈贤良隐居  

发策名犹在，回头事已非。池塘春草绿，空忆谢公归。  

○露竹  

晴霏光煜煜，皎日影曈曈。为问东华尘，何如北窗风。  

○题画  

老枫化为人，老杉化为石。庄周与胡蝶，后来谁复易。  

○一叶竹为竹叟禅师作  

谁云古多福，三茎四茎曲。一叶砚池秋，清风满淇澳。  

○竹谱  

初画不自知，忽忘笔在手。庖丁及轮扁，还识此意否？  

○写菜  

菜叶阑干长，花开黄金细。直须齩到根，方识澹中味。  

○怪石  

湖洞露鼋头，日出曝鼋背。龟鼍或傍石，时时觅同类。  

○竹下泊舟图  

涓涓多近水，拂拂欲 【一作最。】 宜山。吁嗟此君子，何地不容闲。  

○画竹十二首  

霏霏桃李花，竞向春前开。如何此君子，四时清风来。  
亭亭月下阴，挺挺霜中节。寂寂空山深，不改四时叶。  
野色入高秋，寒影逝湘 【一作「空影映湖」。】 水。日午思晚 【一作「北窗」。】 凉，清风为谁起。  
竹窗思阒寂，铜博香委曲。胸中无用书，写作湘之绿。  
径深茅屋陋，树倚夕阳斜。行遍青山路，何丘不可家。  
抱节元无心，凌云如有意。置之 【一作「寂寂」。】 空山巾，凛此君子志。  
忽见不是画，近听疑有声。落落不对俗，涓涓长自清。  
湘妃祠下竹，叶叶着秋声。鸾凤清宵下，吹箫坐月明。  
短梢尘不染，密叶影低垂。忽起推篷看，潇湘过雨时。  
碧筱挺奇节，空霏散冷露。 【一作：「修篁含细香，微雨湿古树。」】 十年青山 【一作「山中」。】 游，得此幽贞趣。  
片片落花心，悠悠飞絮意。清风明月中，此风不可企。  
日日行青山，无竹不可留。可怜春风中，桃李多春愁。  

○王叔明林泉清话图  

落日秋山外，霜林暮霭中。相看无俗处，生事有谁同？  

○董源山阁谈禅图  

山阁深沈树影凉，瀑流飞沫溅匡床。多君相对坐终日，话到无生味更长。  

○李公麟大阿罗汉图  

潇洒龙眠不可呼，彩毫犹喜未模糊。天台五百知何处？还向图中证有无。  

○文同风篁萧瑟图  

翠羽参差自一丛，湘江清影澹微风。开图忽覩题痕处，羡杀当年笑笑翁。  

○荆浩秋山问奇图  

霜落林端万壑幽，白云红叶入溪流。朝来尚有寻真至，共向山亭领素秋。  

○苏东坡竹  

晴梢初放叶可数，新粉纔消露未干。太似美人无俗韵，清风徐洒碧琅玕。  

○右丞秋林晚岫  

右丞已往六百载，翰藻神工若个同。千嶂远横秋色里，山家遥带暮烟中。  

○李昭道秋山无尽图  

奇峰倒映青冥立，绝壑高悬白雾开。万里无云见秋末，千林有雨向春回。  

○卢鸿嵩山草堂图  

卢鸿仙去五百载，一段高风未可攀。忽覩草堂清绝处，分明几案有嵩山。  

○马远放鹤图  

载鹤轻舟湖上归，重重楼阁锁烟霏。仙家正在幽深处，竹里鸡声半掩扉。  

○子久为徐元度卷  

木落空山秋气高，一声疏磬出林皋。归帆点点知何处？满目苍烟尚未消。  

○王叔明卷  

短缣几许容丘壑，郁郁乔林更着山。应识王郎胸次好，未教消得此身闲。  

○次云林韵题耕云东轩读易图三首  

山堂昨夜起秋风，景物萧条便不同。岂是天公嫌冷淡，故将林木染黄红。  
高人相对东轩下，竟日曾无朝市言。几卷图书几竿竹，天香冉冉泛芳尊。  
云林点笔染秋山，往道荆关今又还。别去相思无可记，开缄时见墨纤纤。  

○赵仲穆东山图  

东山为乐奈苍生，望重须知亦累情。蜡屐春来行更好，桃花洞口笑相迎。  

○钱舜举海棠鸂鶒  

东风三月花如锦，两两文禽戏暖沙。堪叹深闺年少妇，岂无颜色在天涯。  

○题墨梅二首  

粲粲江南万木妃，别来几度见春归。相逢京洛浑依旧，却恨缁尘染素衣。  
玉府仙姝倚澹妆，素衣一夕染玄霜。相逢不讶姿容别，为住王家墨沼傍。  

○吴道子秋山放鹤图次赵松雪韵  

秋云如练锁千山，楼阁重重水自湲。镇日溪桥无俗侣，杖藜扶鹤是高闲。  

○郭忠恕万松仙馆图  

参差琳馆碧山 【齐】 【斋】 ，云拥疏松望欲迷。野老忘机自来去，忽惊麋鹿各东西。  

○李营丘真迹  

万仞苍山百尺楼，西风吹送满林秋。疏钟遥落空亭里，尽属营丘笔底收。  

○赵千里秋景  

秋光萧瑟满林霜，篱菊英英桂子黄。最是西堂风月好，不妨游衍乐清狂。  

○赵伯驹画  

璚馆芙蓉罨画山，天香缥缈碧云间。鹤巢松顶藤花落，一任山人指顾闲。  

○赵伯骕画  

风色凄其上碧山，一朝林木变红颜。幽人为惜深秋色，忘却驱驰古道间。  

○周文矩十美图  

有女联翩巧样妆，能将歌舞动君王。谁言金屋风光好，雨滴苍筠漏更长。  

○赵子昂秋景  

远山斜日紫烟霏，一棹鸱夷竟不归。萧瑟秋风虚阁表，诗翁吟罢欲添衣。  

○子昂仿顾恺之  

隔水山高青隐日，傍溪古树绿藏云。闲翁自有闲游伴，更爱溪鸥闲作群。  

○子昂仿张僧繇  

雨过秋塘泛曲湍，归人欲渡俯平川。前村遥望炊烟起，更有新篘破晓寒。  

○子昂仿陆探微  

客子行吟径路幽，一声啄木绿阴稠。芙蓉倒映空江色，危立溪头几点鸥。  

○子久春山仙隐  

山家处处面芙蓉，一曲溪歌锦浪中。隔岸游人何处去，数声鸡犬夕阳红。  

○倪云林画  

隐君重价如结绿，萝屋萧然依古木。篮舆不到五侯家，只在山椒与泉曲。  

○题画十首 【【录九。】 】  

草堂仍着薜萝遮，地僻林深有几家。莫道春风吹不到，门前依旧鸟衔花。  
杜红兰若满汀边，烟际平林似辋川。安得宽闲如此地，看山坐老夕阳船。  
岩壑春深万绿齐，隔林黄鸟尽情啼。山翁不记灯前语，为约红楼试品题。  
灌木苍藤护草堂，流泉汩汩遶渔梁。书声遥送斜阳里，谁道空山白昼长。  
清霜摇落满林秋，漠漠寒云天际流。山径无人拥黄叶，野塘有客漾轻舟。  
万木凋残众岭寒，诛茅栖息易为安。朝来犹有寻幽者，不畏崎岖磴百盘。  
千仞颠厓势欲倾，飞流溅眼雪花明。长风卷入层云去，都作天台暮雨声。  
雨歇重林烟树湿，风来虚阁晚窗凉。幽人倚遍阑干久，始识山中兴味长。  
忆昔相逢武水头，行行送上木兰舟。遥怜落日蒸溪上，野色风声几许愁？  

○方方壶画  

罨画岧峣倚碧空，青娥高髻出瑶宫。微风忽动前溪影，华表盘云舞镜中。  

○古涧长松图  

长松生风吹不歇，古涧出泉鸣自幽。玉屑饭余移白日，紫芝歌动振高秋。  

○悬厓松图  

偃蹇支离不耐秋，摇风洒雨几时休。转身便是青山顶，又有悬厓在上头。  

○明月湾  

月华滟滟水悠悠，圆月沈时曙色浮。自笑驱驰亦如月，东来西去几时休。  

○青浮山  

孤山七十布西东，水面奇形独不同。几向崚嶒高处望，青螺浮在太湖中。  

○画竹七首  

解箨初闻粉节香，拂云又见影苍苍。凤凰不至伶伦老，无奈荆榛特地长。  
长忆前朝李蓟丘，墨君天下擅风流。百年遗迹留人世，写破湘潭梦里秋。  
愁来白发三千丈，戏写清风五百竿。幸有颖奴知此意，时来几上弄清寒。  
此君不可一日无，纔着数竿清有余。露叶风梢承砚滴，潇湘一曲在吾庐。  
叶叶如闻风如声，尽消尘俗思全清。夜深梦遶湘江曲，二十五弦秋月明。  
低垂新绿影离离，倚石临泉一两枝。忆得昔年今日见，凤凰池上雨丝丝。  
有竹之地人不俗，而况轩窗对竹开。谁谓墨奴能倒景？一枝独上纸屏来。  

按梅花道人卖卜于春波里，所居曰「笑俗陋室」。与盛懋子昭比屋而居，四方以金帛求子昭画者甚众，而仲珪之门阒然，妻子颇笑之。仲珪曰：二十年后不复尔。其后子昭画废格不行，仲珪遗迹价直百千。古今好尚不同，必俟久而论定如此。  

***◆大痴道人黄公望（大痴道人集）***  

公望，字子久，本姓陆，世居平江之常熟。继永嘉黄氏，遂徙富春焉。父年九十，始得之。曰：黄公望子久矣，因以名字焉。性禀敏异，应神童科。至元中，浙西廉访徐琰辟为书吏。一日着道士服，持文书白事，琰怪而诘之，即引去。更名坚，自号「大痴道人」，或号「大痴哥」、「一峰道人」，隐于西湖之筲箕泉。已而归富春，卒年八十六。子久博极群籍，尤通音律图纬之学，画山水师董巨源，而晚变其法，自成一家。其峰峦多矾石，笔墨高雅，人莫能及，所著写山水诀，世皆宗之。尝终日在荒山乱石丛木深筱中坐，意态忽忽，每往泖中通海处，看激流轰浪，虽风雨骤至、水怪悲咤不顾。杨铁厓谓子久诗宗晚唐，画独追关仝，其据梧隐几，若忘身世，盖游方之外，非世俗所能知也。  

王叔明为陈惟允天香书屋图  
王摩诘春溪捕鱼图  
李咸熙秋岚凝翠图  
题倪云林赠耕云东轩读易图  
管夫人竹窝图  
方方壶松岩萧寺图  
顾恺之秋江晴嶂图  
王晋卿万壑秋云图  
为袁清容长幅  
荆洪谷楚山秋晚图  
题关仝层峦秋霭图  
李成寒林图  
郭忠恕仙山楼观图  
张僧繇秋江晚渡图  
王维雪渡图  
苏东坡竹  
王维秋林晚岫图二首  
郭忠恕仙峰春色图五首  
题李成所画十册  
赵令穰秋村暮霭图  
夏圭晴江归棹图  
赵松雪山居图二首  
曹云西画卷  
王洽云山图  
黄荃花溪仙舫图  
董北苑  
郭忠恕万松仙馆图  
李营丘真迹次俞紫芝韵  
赵伯驹  
周文矩十美图  
赵子昂为袁清容画秋景仿大李次韵  
赵子昂仿张僧繇  
赵子昂仿陆探微笔意  
临李思训员峤秋云图  
王叔明为姚子章林泉清话图  
倪云林为静远画  
倪云林为子章征士画  
方方壶画  
钱舜举海棠鸂鶒图  
题张叔厚写渊明小像  
次韵梧竹主人所和竹所诗奉简四首  
西湖竹枝词  
题春林远岫图  
题画  

○王叔明为陈惟允天香书屋图  

华堂敞山麓，高栋傍岩起。悠然坐清朝，南山落窗几。以兹谢尘嚣，心逸忘事理。古桂日浮香，长松时向媚。弹琴送飞鸿，拄笏来爽气。宁知采菊时，已解哦松意。  

○王摩诘春溪捕鱼图  

春江水绿春雨初，好山对面青芙蕖。渔舟两两渡江去，白头老渔争捕鱼。操篙提网相两两，慎勿江心轻举网。风雷昨夜过禹门，桃花浪暖鱼龙长。我识扁舟垂钓人，旧家江南红叶村。卖鱼买酒醉明月，贪夫徇利徒纷纭。世上闲愁生不识，江草江花俱有适。归来一笛杏花风，乱云飞散长天碧。  

○李咸熙秋岚凝翠图  

山林之乐幽且闲，何人卜居云半间。江亭敻立苍树杪，招提高出碧溪湾。循溪隐隐穿细路，断岸疏疏起烟雾。微茫万顷白鸥天，雁阵凫群落无数。樵歌初断渔唱幽，桥边野老策扶留。春山万迭西日下，渺渺一片江南秋。我昔荆溪问清隐，溪上分明如此景。别来时或狂梦思，忽见此图心为醒。李侯少年擅丹青，晚岁笔意含英灵。兴来漫写秋山景，妙入毫末穷杳冥。无声诗与有声画，侯能兼之夺造化。临窗点笔试题之，老眼模糊忘高下。  

○题倪云林赠耕云东轩读易图  

君家书屋锁闲云，庭前丛桂吹清芬。东轩虚敞坐凉夜，扑帘香雾来纷纷。金吹不动露华洁，月里仙人降瑶节。奇葩点缀黄金枝，灵种移来白银阙。秋林潇洒秋气清，千竿修竹开前楹。自是燕山尚清贵，不与桃李争芳荣。花下诗成日未尽，更喜幽人往来近。清绝何如元镇图，应识耕云是高隐。  

○管夫人竹窝图  

歙之山兮郁巃嵸，突出欲坠劖青空。千枝万蔓行苍龙，嵚崟锐气欲敌昆仑峰。扶疏朴樕不足媲其灵秀兮，篬筤箘簵檀栾■〈衤肃〉矗竦竦生其中。翠蛟翔舞划烟雾，霜戟磔格敲天风。山空人寂孤坐而侧耳兮，珊珊环佩响璇宇，复疑金簧玉磬交奏蓬莱宫。飞仙遥闻驻鹤驭，威凤倾听来苍穹。虽云神领而意会，未若诛茅结屋篔筜谷内没齿宁吾躬。君家相距匪数舍，茧袍鸠杖高步时得追文同。居旁万竹固已具胸次，落落付诸绘素祇欲此意传无穷。元卿子猷长往不复返，此君千古夸奇逢。披之三复重太息，双眸炯炯开昏蒙。会当盛暑椶鞋卉服造竹下，脱巾露发一洗烦热除惺忪。  

○方方壶松岩萧寺图 【并序。】  

方壶此卷，高旷清远，可谓深入荆关之堂奥矣。鄙句何足以述之，愧愧。  
浩渺沧江数千里，几幅蒲帆挂秋水。晓风吹断绿萝烟，百迭青峰望中起。梵王宫阙倚云开，七级浮屠倒影来。山人久已谢朝市，日踞江头百尺台。松篁丛杂多啼鸟，隔岸人家丸弹小。此图此景入天机，谁能髣髴方壶老。  

○顾恺之秋江晴嶂图 【并序。】  

顾长康天才驰誉，在当时为谢安石知名。其寓意于画，离尘绝俗，开百代绘事之宗。至于痴，亦由资禀之高，好奇耽僻，不欲与世同，故人有三绝之称。此卷墨法入神，传采入妙，莫得知其所以始，而亦莫得知其所终。变幻百出，诚可谓圣于画矣。岂学知勉行者所得仿佛其一二哉！一日，太朴出示，惊赏不已。然亦不敢久羁，敬书于后以复。  
三绝如君少，斯图更擅长。设施无斧凿，点染自微茫。山碧林光净，江清秋气凉。怜余瞻对久，疑入白云乡。  

○王晋卿万壑秋云图  

雨霁云仍碧，天高气且清。霜枫红欲尽，涧瀑落长鸣。岫岭苍茫景，江湖浩荡情。应知卧云者，奚尚避秦名。  

○为袁清容长幅  

入山眺奇壑，幽致探何穷。一水青岑外，千岩绮照中。萧森凌杂树，灿烂映丹枫。有客茅茨里，居然隐者风。  

○荆洪谷楚山秋晚图 【并序。】  

洪谷子有云：吴道子画山水，有笔而无墨，项容有墨而无笔，吾当采二子所长，成一家之格。以此则知其未尝不好古，而亦未尝不好学。今太朴先生近购所画《楚山秋晚图》，骨体敻绝，思致高深，诚有合于斯语，非南宋人所得梦见也。因赋以短句。  
天高气肃万峰青，荏苒云烟满户庭。径僻忽惊黄叶下，树荒犹听午鸡鸣。山翁有约谈真诀，野客无心任醉醒。最是一窗秋色好，当年洪谷旧知名。  

○题关仝层峦秋霭图 【并序。】  

关仝此卷，虽祖洪谷子，而间以王摩诘笔法。融液秀润，正其中岁精进之作也。人谓有出蓝之美，讵不信夫！  
群峰矗矗暮云连，萝磴逶迤鸟道悬。落叶深深门半掩，疏花历历客犹眠。岩端飞瀑为青雨，江上归舟泝碧烟。应认个中奇绝处，昔年洪谷属君传。  

○李成寒林图  

六法从来推顾陆，一生今始见营丘。腕中筋骨元来铁，世上江山尽入眸。林影有风摧落叶，涧声无雨咽清流。寒驴骚客吟成未，万壑寒云为尔留。  

○郭忠恕仙山楼观图 【此诗朱绍《鼓吹续编》作郯韶。】  

汉主离宫最上头，昔年曾侍翠华游。青天半落银河水，白日高悬华岳秋。花隐仪銮临阁道，仗移箫凤下瀛洲。三山更在齐州外，遥望苍烟九点浮。  

○张僧繇秋江晚渡图  

何处行来湖海流，思归凭倚隔溪舟。枫林无限深秋色，不动居人一点愁。  

○王维雪渡图  

摩诘仙游五百年，画称雪渡未能传。只因曾入宣和府，珍重令人缀短篇。  

○苏东坡竹  

一片湘云湿未干，春风吹下玉琅玕。强扶残醉挥吟笔，帘帐萧萧翠雨寒。  

○王维秋林晚岫图二首 【并序。】  

王右丞生平画卷所称最者，唯《辋川》、《雪溪》、《捕鱼》等图耳。吾意以为绝响，不谓太朴于中州友人家又得此卷，而用笔之妙，布置之神，殆尤过焉。固知右丞胸中伎俩未易测识，而千奇万变时露于指腕间，无穷播弄，岂非千载一人哉！置之案头，临摹数过，终未能得其仿佛。漫书短句，并识而归之。  
群山矗矗凝烟紫，万木萧萧向夕黄。岂是村翁恋秋色，故将轻舸下横塘。秋风荏苒泛晴光，处处村村带夕阳。一段深情谁得似，故知辋口味应长。  

○郭忠恕仙峰春色图五首  

闻道仙家有玉楼，翠厓丹壁绕芳洲。寻春拟约商岩叟，一度花开十度游。  
春泉■〈氵虢〉■〈氵虢〉流青玉，晚岫层层障碧云。习静仙居忘日月，不知谁是紫阳君。  
碌碌黄尘奔竞涂，何如画里转生孤。恕先原是蓬山客，一段深情世却无。  
仙人原自爱蓬莱，瑶草金芝次第开。欸乃棹歌青雀舫，逍遥响屧凤凰台。  

○题李成所画十册 【并序。】  

李咸熙画，清远高旷，一洗丹青蹊径，千古一人也。今见善夫先生所藏十册，不觉心怡神爽，正如离尘壒而入蓬壶矣。赏玩之余，并赋十诗。  

夏山烟雨  
山人观瀑  
江干帆影  
蜀山旅思  
秋山楼阁  
翠岩流壑  
山市霜枫  
雪溪仙馆  
仙客临流  
秋溪清咏  

△夏山烟雨  

雨气熏熏远近峰，长林如沐晚烟浓。飞流遥落疏钟断，石径何来驻短筇。  

△山人观瀑  

匡山过雨泻飞流，遥望香炉翠霭浮。试诵谪仙清俊句，浩然天地与神游。  

△江干帆影  

高阁崔嵬瞰碧江，布帆归去鸟双双。无边树色千峰秀，一片晴光落短窗。  

△蜀山旅思  

忆昔蚕丛开蜀国，崔嵬剑阁入寒云。荒郊寂寂猿啼苦，多少归人不忍闻。  

△秋山楼阁  

杰阁逶迤秋色老，霜林掩映暮峰横。居人自有闲中伴，坐对飞流意不惊。  

△翠岩流壑  

石磴连云暮霭霏，翠微深杳玉泉飞。溪回寂静尘踪少，惟许山人共采薇。  

△山市霜枫  

市散谁闻野鸟声，短桥何处旅人行。莫嫌寂历空山道，隔岸丹枫刺眼明。  

△雪溪仙馆  

大树小树俄变玉，千峰万峰忽失青。高人深掩茅屋卧，不羡围炉醉复醒。  

△仙客临流  

驰驱十载长安道，立马溪边暂息机。坐久竟忘归路晚，半空飞沫湿絺衣。  

△秋溪清咏  

万壑千岩拥翠螺，人家处处掩松萝。溪头静坐者谁子，赋就新诗拟《伐柯》。  

○赵令穰秋村暮霭图 【并序。】  

右赵令穰所画《秋村暮霭图》，曾属徽庙题识，其为真迹奚疑。令穰，字大年，宋宗室，游心经史，戏弄翰墨丹青，多得不传之秘。笔法清丽，景象旷绝，绝去供奉品格。常闻前人盛称其惯为平湖旷荡之景，讵不信夫！偶观此图，不胜仰羡，并系一绝于左。  
笔下峦霏乍有无，千林萧瑟远峰孤。王孙当日归何处？传得秋村暮霭图。  

○夏圭晴江归棹图  

漠漠江天吴楚分，几重树色几重云。客心已逐归帆好，谁道溪边有隐君。  

○赵松雪山居图二首  

春夏山中日正长，竹梢脱粉午窗凉。幽情只许同麋鹿，自爱诗书静里忙。  
丰草茸茸软似茵，长松郁郁净无尘。相逢尽道年华好，不数桃源洞里人。  

○曹云西画卷 【并序。】  

云西与余有交从之旧，别来四年，心甚念之。一日，子章以长卷见示，不啻见云西也，展阅不已。既题而复识之。  
十载相逢正忆君，忽从纸上见寒云。空江漠漠渔歌度，一片疏林带夕曛。  

○王洽云山图  

石桥遥与赤城连，云锁琼楼满树烟。不用飙车凌弱水，人间自有地行仙。  

○黄荃花溪仙舫图  

花发枝头水涨溪，仙丹犹泊武陵堤。重重楼阁仙云卷，无数青峰出竹西。  

○董北苑  

一片闲云出岫来，袈裟不染世间埃。独怜陶令门前柳，青眼偏逢惠远开。  

○郭忠恕万松仙馆图  

琳堂掩映万松齐，绝壑寒云望不迷。为听水流翻破寂，轻袍重过短墙西。  

○李营丘真迹次俞紫芝韵  

营丘自是浪仙流，写得空山一段秋。古木千章施锦绣，风光都属幔亭收。  

○赵伯驹  

露湿庭松偃盖青，一声野鹤隔疏棂。仙翁来往无拘束，闲向琳宫读道经。  

○周文矩十美图  

侍宴朱楼向暮归，御香犹在缕金衣。相携女伴阶前立，笑指鸳鸯水面飞。  

○赵子昂为袁清容画秋景仿大李次韵  

空江渺渺暮烟霏，轻舸应知张掾归。鸿雁恰来枫叶下，山翁未解换秋衣。  

○赵子昂仿张僧繇  

松影参差俯急湍，悠悠斜日下西川。舟师欲渡频回首，游子经年怯袂寒。  

○赵子昂仿陆探微笔意  

千山雨过琼琚湿，万木风生翠幄稠。行遍曲阑人影乱，半江浮绿点轻鸥。  

○临李思训员峤秋云图  

蓬山半为白云遮，琼树都成绮树华。闻说至人求道远，丹砂原不在天涯。  

○王叔明为姚子章林泉清话图  

霜枫雨过锦光明，磵壑云寒暝色生。信是两翁忘世虑，相逢山水自多情。  

○倪云林为静远画  

遥山近山青欲滴，大木小木叶已疏。斜日疏篁无鸟雀，一湾溪水数函书。  

○倪云林为子章征士画  

荒山白石带古木，个中仍置子云亭。砚坳疑有烟云贮，时见青青落户庭。  

○方方壶画  

魭石矶头宿雨晴，蛟峰祠下树冥冥。一江春水浮官绿，千里归舟载客星。  

○钱舜举海棠鸂鶒图  

春来庭院风光好，花萼连枝锦不如。况有和鸣双绣羽，御黄新染浴清渠。  

○题张叔厚写渊明小像 【时年七十八。】  

千古渊明避俗翁，后人貌得将无同。杖藜醉态浑如此，困来那得北窗风。  

○次韵梧竹主人所和竹所诗奉简四首 【时年八十二。】  

片玉山前人最良，文章体物写谋长。古来望族推吴郡，直到云仍姓字香。  
花槛香来风入座，雕笼影转月穿棂。`轩平野连天碧，排闼遥山隔水青。  
竹里行厨常准备，浊醪不用恼比邻。文章尊俎朝朝醉，花果园林处处春。  
人生无奈老来何，日薄崦嵫已不多。大抵华年当乐事，好怀开处莫空过。  

○西湖竹枝词  

水仙祠前湖水深，岳王坟上有猿吟。湖船女子唱歌去，月落沧波无处寻。  

○题春林远岫图  

春林远岫云林画，意态萧然物外情。老眼堪怜似张籍，看花玄圃欠分明。  

○题画  

茂林石磴小亭边，遥望云山隔澹烟。却忆旧游何处似，翠蛟亭下看流泉。
