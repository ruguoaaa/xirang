---
title: 第9部分
index: true
icon: editor
order: 9
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选初集•辛集 （下）

***◆周处士霆震（石初集）***  

霆震，字亨远，吉之安成人。以先世居石门田西，故又号石田子。初云生于前至元之季，宋之先辈遗老尚在，执经考业，遍于诸公之庐。若王梅边、彭鲁斋、龙麐洲、赵青山诸公皆器重之。科举行，再试不利，乃杜门授经，专意古文辞，尤为申斋、桂隐二刘所识赏。晚遭至正之乱，东西奔走，作为诗歌，多哀怨之音。明洪武十二年卒，时年八十有八矣，门人私谥曰清节先生。庐陵晏壁葺其遗稿曰《石初集》。老友梅间张莹称其沉着痛快，慷慨抑扬，非勉强步骤者所能及。近时诗文一变，蹈袭梁、隋，以夸淫靡丽为工，纤弱妍媚为巧，是皆先生之罪人。石初之序梅间也，亦曰近时谈者，糠粃前闻，或冠以虞邵庵之序而名唐音，有所谓「始音」、「正始」、「遗响」者。孟郊、贾岛、姚合、李贺诸家，悉在所黜。或托范德机之名选少陵集，止取三百十一篇，以求合于夫子删诗之数。承讹踵谬，转相迷惑而不自知。盖石初天性介特，其持论之严，固非时好之所能易也。  

美人昔燕赵  
濯濯江汉女  
大风发屋雨雹交集  
岁暮简张梅闲  
残发  
哀枉  
二月十六日晚青兵逼城红不战而溃暂匿近壕小屋多走横溪  
古金城谣  
断臂吟  
武昌柳  
李浔阳死节歌  
兵前鼓  
农谣  
普颜副使政绩歌  
杜鹃行  
过玉成砦  
城关西  
海潮吟  
郡城高  
喜雪  
犬鸡叹  
虎堕井  
人食人  
埋冤树  
延平龙剑歌  
山村  
闵陇吟  
寇至  
杂咏三首  
即事  
罗郭  
感遇  
寄吴□章卧病客中  
感秋  
九日二首  
登城  
民哀  
冰盘雪藕  
和雨困简张梅间韵  
清和华道士萧宗元  
立秋  
寇来自北见城中萧然散入村落  
次韵刘道原九日  
怀古  
拟复愁六首  
戏笔  
北山口号二首  
军中苦乐谣九首  
宿州歌  
杨柳枝词四首  
篱间小花  
雨中  

○美人昔燕赵  

美人昔燕赵，岁久江汉间。轩窗粲明霞，被服罗绮纨。頩怒恒有持，含魂讵敢攀。一朝强暴陵，相从即欢颜。倾身作歌舞，豫恐恩意阑。新声与娇态，取媚巧百端。主家隔风尘，庭宇深且完。岂无昔共处，永夜青灯寒。魂梦各所依，宁复相往还。沉沉九秋霜，履屦思蒯菅。娟娟中天月，照影留空山。盛时概无虞，末路良独难。弃置勿重陈，使人摧肺肝。  

○濯濯江汉女  

濯濯江汉女，幽贞出良家。十年守空帏，夫壻天之涯。良夜秉明烛，悉心务丝麻。忆昨秋风起，河洛昏尘沙。伤彼朱丝弦，逸响趋淫哇。朝为御沟柳，暮作陌上花。世态固应尔，委置勿复嗟。所悲在新春，雨露凝朝华。感此深闭门，渊冰虑弥加。藏玉万仞冈，守护盘龙蛇。投珠千顷陂，光焰惊鱼鰕。夫壻会有期，岂问岁月赊。寸心如皦日，终始宜无瑕。  

○大风发屋雨雹交集  

大风西北来，屋瓦去如走。丽谯双阙壮，关键决枢纽。苍苍泮宫柏，枝叶互纷纠。移时折偃蹇，巧力无措手。西禅铁浮图，摧仆如拉朽。临江战楼飞，夹巷坊额剖。恍疑会群龙，奋发交怒吼。泰山恐崩裂，宁复计培塿。老夫闭门卧，雨雹散窗牖。仓皇正衣冠，力疾坐良久。天威俄咫尺，性命亦何有？默悟贵存心，渊冰慎吾守。  

○岁暮简张梅闲  

忆昔慕远游，朝华沐春露。焉知丧乱后，林杪秋叶蠹。闲关西州门，寒日收踽步。尚余平生友，示我广平赋。耿耿河汉辉，幽幽冰雪度。终惭媚求悦，宁悔贞取妒。朗吟发孤音，明月落庭户。世事殊未涯，岁年忽云暮。有美君子心，永言金石固。  

○残发  

残发不可紒，晨昏日加梳。顾惭雨露沐，此岂冠冕徒。夜来秋风深，傲兀惊头颅。乱离亦已极，时序复易徂。青灯一斗酒，不乐将何如？  

○哀枉  

春心注成湩，昼夜深长育。枯梢晴自芳，寒烧雨仍绿。如何冤死魂，不及闲草木。  

○二月十六日晚青兵逼城红不战而溃暂匿近壕小屋多走横溪  

孤藩酣春霖，战舰一时集。喧呼惊弃甲，填道戈可拾。黄昏烟焰起，近郭俯藏蛰。夜深相随行，间道众岌岌。败走余群丑，邪径俄掩袭。叫号互失亡，颠仆免系絷。策赢叟狼顾，襁孺妇饮泣。带褫衣苟完，靴沾足难给。相失但闻声，疑路翻却立。屡休幸鸡鸣，襟袖寒气湿。贯鱼累童稚，前阻后惶急。萦回阡陌间，恒恐追骑及。重冈释心掉，湛若恩露裛。推挽达人烟，开颜见舂汲。儿扶集悲喜， 【幼儿赘横溪萧氏。】 亲故走迎揖。坐定饥渴生，酒浆更劝挹。惊魂久徐定，强笑寄于悒。翻思堕危机，性命在呼吸。家乡固残毁，所幸存井邑。杖策归去来，戒此轻出入。  

○古金城谣 【并序。】  

国家承平百年，武备寖弛。盗发徐、颍，炽于汉、淮。武昌南纪雄藩，一旦灰灭。洪省坚壁，寇蔓延诸郡，水陆犬牙。北来名将，相继道殒。丞相出督步骑，直抵高邮，事垂成以谗废。方面多贵游子弟，贪鄙庸才。虚张战功，肆意罔上。诛求冤滥，惨酷百端。重以吏习舞文，旁罗鹰犬，意所欲陷，即诬与贼通，其弊有不忍言者。间存一二廉介，则又矜独断，昧远图，坐失机会。民日以敝，盗日以滋。庐、寿、舒三州，屏蔽上流，庐、寿既没，舒独当锋镝之冲。至正十年壬申，进士余阙以淮西元帅之节来镇。广设方略，招徕补葺。备战守，丰军储，贼饮恨不得逞。朝廷嘉其功，授淮南参知政事。自是日与贼，受违凡四十有二，大小二百余战，江西赖以苟安。坐视弗援，十八年正月丙午，城遂陷。公一门争先赴死，阖郡无一生降。贼党举手加额，称余元帅天下一人。购得其尸城下池中，礼葬之。伤哉！寄痛哭于长歌，使后人哀也。  
昆仑烈风撼坤轴，日车敛辔咸池浴。六龙饮渴呼不闻，赤蚁玄蠭厌人肉。荆襄弗支庐寿孤，江东扫地如摧枯。忠臣当代谁第一，七载舒州天下无。东南此地关形胜，天柱之峰屹千仞。当年赤壁走曹瞒，天为孙吴产公瑾。我公千载遥相望，崎岖恒以弱击强。孤城大小二百战，食尽北拜天无光。当关援剑苍龙吼，尽室肯污奸党手。摧锋阖郡无生降，群盗言之皆稽首。堂堂省宪罗公卿，建官分阃日募兵。哀哉坐视无寸策，遂使流血西江平。向来不晓皇穹意，名将南征死相继。一时贪暴聚庸才，玩寇偷安饕富贵。河流浩浩龙门西，燕山万骑攒霜蹄。英雄暴骨心未死，去作海色催朝鸡。玉衣飞舞空中见，太息孤忠鏖百战。五陵元气待天还，睢阳谁续中丞传。  

○断臂吟  

黄埃儿啼夫死官，倦游逆旅心骨酸。深闺玉臂辱污贱，引斧落之身始安。纷纷五季穷争战，迎送君臣如驿传。天将人纪付女英，贞节特从仓卒见。伤哉残形忍顾雏，饮血仰天吊影孤。间关痛绝妾薄命，行止随地哀征夫。征衣屡浣忧泥污，招魂不来迫曛暮。妾心自割臂可捐，肠断从夫去时路。残云低空没栖乌，落月不照秋桑枯。泉流出山誓终始，取义宁顾千金躯。妾悲望乡泪频滴，儿恋母怀啼绕膝。一心抱恨向青天，他日山头愿为石。  

○武昌柳  

武昌柳，青如许，旧恨新愁千万缕。宫莺去尽野鸡栖，憔悴江南谁是主？朔风一夕卷栖鸦，春日莺啼忆旧家。流落王孙重系马，雨晴天气属杨花。  

○李浔阳死节歌 【并序。】  

李侯治浔阳之二载，红巾贼发蕲黄，倚蔡丑为声援，势浸逼郡，数告急于省。省议调兵，武昌、兴国相继没，南北道梗，浔阳厄，侯力疾奖率民义，誓不与贼俱生。郡将悉所部先遁，侯转战力尽，犹持短兵奋击，慷慨指天，父子同遇害。呜呼！李侯可谓仁义之勇矣。彼滔滔者，独何心哉！侯家颍川，名黼，字子威，曾祖而下，仕皆通显。发身监学，泰定丙寅，乡试魁上都，丁卯进士第一，死节壬辰春，年五十有六。  
蜀川会汉投匡庐，浔阳之厄江西枢。李侯杖节忠贯日，存没誓与城池俱。夫何郡将弛练卒，世禄忍负私其躯。寇来谈笑启关遁，坐使邑井成丘墟。侯时力疾短兵奋，臣首当血心当刳。魂归谒帝恸伏阙，涂地肝脑民何辜。臣衷愿沥付渠荅，臣首欲飞宜仆姑。誓坚红壁歼众丑，却扫淮蔡匡全吴。黄尘四低黑风淡，赤豹腾驾苍虬呼。山川几劫铸英气，上遡古昔谁其徒。平原汗马河北重，江淮安堵睢阳孤。颜张凛凛心未死，迥立千载诚相孚。况闻有子殊激烈，义在从父轻头颅。石头之袁姑孰卞，两间忠孝何时无。纷纷卖降与弃甲，仰视汗喘呀长吁。惟公盖自元气立，顾盼所取皆诗书。当年射策首多士，已分一念金无渝。勖哉谋国慎所托，古今大勇惟真儒。  

○兵前鼓  

朝衙操挝出近午，暮归断续卒三伍。鼓声祇以迎送神，漫把旗旄揭飞虎。锋交昨者没旗头，今晨队长血髑髅。贵人按辔不为动，但讶日食无珍羞。 【领兵官晏出早还，乡人多以供顿弗备受责。】 戎徒抵掌群嘲戏，志士拊膺殊夺气。朝朝暮暮鼓冬冬，蚁聚膻腥了无愧。张侯援枹华三周，祢衡正色披岑牟。世间壮士古未有，此声慷慨曾闻不。  

○农谣  

万田草生农务忙，饭牛夜半饥且僵。侵晨荷耒散阡陌，和买犒军官取将。高堂大嚼饮继烛，持遗妻子丰括囊。苍头庐儿饱欲死，义丁畴敢染指尝。锄耰漫劳犊方稚，十步九顿空彷徨。将军大笑不负腹，东皋南亩从渠荒。  

○普颜副使政绩歌 【并序。】  

壬辰，寇陷武昌，顺流而下，省郎中普颜伯华谂于众曰：若其直捣真阳，事未可知，傥转而南，无能为矣。吾受国厚恩，发身监学，忝进士先，誓死必报。遣人间道驰书奉百金，归别父母。建议尽撤城外民居，寇始渡江，官军小衄，母弟佛奴死之。公单骑殿小桥，寇不敢逼，众遂翕从奉平章公道同、左丞章伯颜竭志守城。逆党云集，攻围五十有四日，大败而还，散亡略尽，江南遂为天下雄。非公长才赞画，平章左丞听用其言，讵至是耶！朝廷论功，除本道廉访副使，于是公之□愈无穷矣。远近士大夫作为公歌诗颂其美，俟太史氏择焉。公世家山东，希古其字也。邑士刘子真近归自洪，具道本末如此。  
近时有客湖上归，能话郎中身许国。朝廷取士数十年，谁谓书生无寸策？江州李侯死可书，郎中百战全洪都。昔年廷对俱第一，鸾凤固与群飞殊。当其练兵首陈义，谓贼南征非所忌。环城撤屋民始疑，事急方知为上计。家书间道驰山东，百金归报寿乃翁。小臣于此誓生死，仰视白日昭其忠。翔风云低吹战血，母弟魂归宝刀折。仓皇劲气吐寸心，立马危桥万夫决。相臣揽辔从天回，将军鞞鼓轰春雷。为公破敌捐万死，顾盼妖贼如山摧。君王□□加褒异，深副当年设科意。碧霄雨露湛恩深，官转霜台弘国器。汉廷寥寥渤海龚，广陵张纲尤罕逢。使君宴坐试深省，谈笑宪府看平戎。  

《石初集》多记元末兵兴以来之事，最为详悉。乡先达陈一德序云：江南野史，谁复健笔？而集中隐约散见，皆可为国史补。故录其尤者存之。  

○杜鹃行 【哀王孙作也。】  

我不暇自哀古帝魂，春来却念今王孙。王孙马蹄去何处？但见黄鹤落日故宇烟尘昏。我昔帝蜀空名存，绝怜王孙玉牒尊。春宫天鹅压酥酪，凝香夕帐貂皮温。紫茸吴姬河西曲，白马怯薛鹰绦扪。居民咫尺甚天上，冠冕臣仆群趋奔。汉川一炬寇飞度，四载寒食如荒村。暴骸泣霜关月老，恨血埋雨江波浑。投鞭七宝委道侧，落花送客惭春恩。劝归我亦久流落，几欲出口声复吞。莫道人生归去好，江南无复吊王孙。  

○过玉成砦  

玉成三面坚如铁，穿井无泉援兵绝。去年此际万人登，已是如今髑髅骨。刃飞丁壮屠婴孩，妇女分配囊赀财。浪传古昔险堪恃，旷劫竟堕昆明灰。我来似涉羊肠坂，道遇遗黎拭愁眼。故人何处觅游魂？【陈德新主战，剐于永新。骂不绝口而死。】 云树鸦啼寒日晚。  

○城关西  

鸡鸣海东黄尘起，落日关山气如水。余民髓竭欲无生，月费给军须万计。尚书前时来使臣，近者太守宴将军。割鲜饮醇互来往，白昼走马邀红裙。 【兵部尚书黄昭奉诏远出，按兵抚、建间。其行营经历伍□章，安成医生也。荣遇京师，出黄幕下，自抚抵吉，以督兵为名，招权纳赂，郡守梁水寨都事吴，相与玩寇偷安，酒食征逐无虚日，殆承平时所未有。】 布衣小儒寸心赤，咄咄书空长太息。闾阎无奈覆盆何，帝禁九重方旰食。  

○海潮吟  

北风翻天送高梢，西江浪起如海潮。千艘平城箭飞雨，城溃曾不烦兵交。冯夷启扉众争赴，万栋烟氛毕方怒。司徒命尽换州营，国公匹马杉关去。溯流西上旌旗红，列城楼橹转盼空。干戈七载徧宇内，朝野狼顾无英雄。悲哉上下交征利，四维不张巧蒙蔽。忧来却忆贾长沙，痛哭当年继流涕。豫章逝水通钱塘，汉川北度趋洛阳。洗日咸池佳气王，闻鸡矫首向扶桑。  

○郡城高  

郡城高，昔人堕废今人劳。城中居民负土石，城上畚锸卒伍操。去年外壕深地底， 【吴员外、张录事。】 今年内城插天起。 【红巾。】 红旗东接汉阳小，白璧西沉赣江水。 【江参政。】 杵声未改筑者殊，人事往往如传车。荒碑断础悉舆致，仙宫梵宇空无余。欢呼拦街走童孺，明年移家城里住。抱关旧卒鬓如丝，泪堕鸦啼城下树。城坚池浚侔金汤，此地他年为战场。  

○喜雪 【并序。】  

庚子腊月初旬，雪再作，十九日大雪，至二十一日弥甚，深可数尺，三日乃止。辛丑元日早起，雪塞门。十三日夜半又雪，皆平地尺深，喜而赋之。  
残年新春冻不开，大雪五度漫空来。南州病热已十载，造化有此真奇哉！夜闻朔风撼天柱，恍惚万马随奔雷。乾坤正气有先至，密运亭毒兹其媒。云旗乍翻摇若水，涛霜却卷飞龙堆。女娲废炼深缩手，河伯失据俄惊豗。玄冥振辔祝融遁，怒势欲遣昆冈摧。卧龙潜蛟起奔走，舞鹤翔凤争徘徊。瑶池觞罢洒余沥，汉皋相赠投琼瑰。苍山一夕头尽白，贫户得句侵晨推。朱门岂必异衡宇，埋没弱柳余枯梅。我疑真宰偶戏剧，往往玩世如婴孩。故将空色种天上，大巧六出无根荄。要令六合反混沌，宁许万象蒙尘埃。兆丰呈瑞悉余事，邂逅净洗昆明灰。西流壶峤应自反，咫尺清浅移蓬莱。内廷称贺论边事，坐想敕使传宣催。蔡州鹅池久安堵，整顿宇宙须雄才。涓人自昔负高见，远去求马何时回？燕山从尔深一丈，扫地为筑黄金台。  

○犬鸡叹  

雄鸡奋翼衔怒蛙，蛙被啄取声咿哑。犬来鸡毙蛙竟逸，转步犬惊逢恶蛇。两强相厄须俱殒，过客惊怪频咨嗟。君不见下宫将军轻杵臼，绿珠金谷来孙秀。世间万事每如斯，莫负樽前卯时酒。  

○虎堕井 【并序。十二月十三日庚寅。】  

神冈距郡十里，虎昼攫人。转身竹篱，陷入眢井，众共殪之。  
郭西猛虎势莫当，攫人白昼来神冈。暗中推堕若有物，眢井百尺篱根藏。冻泉收声甃为土，辘轳绠断苔藓苍。眼花误落爪牙废，弃置有待摧强梁。酸风飞沙寒日黄，四郊流血皆战场。乘时吞噬恒妥尾，翼以伥鬼高驼翔。北平将军老且死，泰山哭声哀怨长。岂知凿地古设险，邂逅一蹶由天亡。吁嗟此物肆无忌，妄意流毒窥城墙。千夫骇汗手莫措，造次坎窞侔干将。君不见东门狡兔殪牵犬，西江孽蛟终自戕。贯盈有兆此未悟，来者纷纷投土囊。  

○人食人  

髑髅夜哭天难补，旷劫生人半为虎。味甘同类日磨牙，肠腹深于北邙土。郊关之外衢路傍，旦暮反接如驱羊。喧呼朶颐择肥胾，快刀一落争取将。凭陵大嚼刳心燎，竞赌兕觥夸饮釂。不知剑吼已相随，后日还贻髑髅笑。阴风腐余犬鼠争，白昼鬼语偕人行。衔寃抱痛连死骨，着地春草无由生。睢阳爱姬忍喋血，长安仇家俊臣舌。摅忠疾恶古或闻，未覩烹炰互吞灭。五云深处藏飞龙，天路艰险何日通。皇心万一悯遗孑，再与六合开鸿蒙。  

○埋冤树 【并序。】  

郡城西郊官道侧，有树名埋寃。往来必于此少息，因赋托兴，庶几有位者闻而动心焉。  
出城十里西南去，行役经过倦休处。崔嵬古干络苍藤，相传此是埋寃树。树名那得呼埋寃，阅人累岁官道边。朝吁械系逮词讼，夕敝鞭朴逋税钱。富豪招权逞滥入，孱弱破家哀孑立。几人饮恨泪彻泉，树不能言天为泣。埋寃得名良可悲，郡中守令知不知？  

○延平龙剑歌 【并序。】  

邓克明率江西之党攻延平江州八月，破之日，邓亦大败奔还，失亡甚众。  
延平之渊深复深，白日下照苍龙吟。古来此处会灵物，中有未死英雄心。黑风一夕嘘蜃气，坐看海州俱陆沈。咄哉蝮蛇敢流毒，鼓召妖孽纷来侵。老龙掉尾纔一怒，百怪洒血腥淋淋。书生投笔起大叫，稽首再拜皇穹临。龙兮龙兮，尔之潜也已千载，丰城故乡昨失守。宜扣天阍勅牛斗，下取老蛟心血剖。指挥九日付羿弓，驰檄风雷歼巨丑。胡乃坐观浔阳肆，鲸鲵魑魅魍魉群相随，剜肌剔髓四海靡。遂令鱼肠豪曹甘毁折，岐山之凤鸣声绝。忠臣扼腕空白头，赤子拊心眼流血。时哉好从檀溪踊跃起的卢，呼取黄熊赤豹来清都。并与宋帝独驱之长刀，龙门将军天山之三箭。神会大冶飞昆吾，迅扫六合尘模糊。我当远求华阴土，助尔光芒增快覩。问天洗甲挽银河，苏息苍生溥霖雨。  

○山村  

寥落惊回首，艰危厌久生。野人羞费揖，山石苦留行。坡雨初畦菜，园霜未破橙。小村风物古，暂喜话农耕。  

○闵陇吟  

陇戍通恒代，河关控鲁齐。日经亡国淡，天入战场低。玉帐千羊酪，青郊万马蹄。悲歌频劝酒，送客去安西。  

○寇至  

群丑发禾川，中宵羽檄传。才收缘岸戍，已涨近城烟。掠货舟相次，驱人骑独先。儿孙犹九口，两地寸心悬。  
《石初集》又载《喜康子至》一首，序云：幼儿淹滞刘氏馆中，夜劫者坏大门而入，急呼宿客父子起，走出遇寇，二客趋东厢影堂，寇追蹑之，父死子伤。吾儿避西厢，匿神龛侧，幸免，死生之异在毫发间。于其来也，且喜且悲。其颔联云：「及今相见日，是汝有生初。」词意切至。他如《风雨重阳》云：「鹰台人化前千载，雁塞书沈外九州岛。」《中秋》云：「天意未知何日定，月华空似昔年来。」《纪事》云：「天地岂忘心憯怛，山河未放影分明。」数语备见乱离之惨。  

○杂咏三首  

海宇久承平，风尘忽四惊。官僚生间道，黎庶死乘城。壮士天山箭，将军细柳营。寥寥千载事，忧世与谁评？  
颍蔡俄中起，荆襄转盼休。兵符留北府，臣节仗南州。万宇声华劫，千官富贵羞。圣恩覃雨露，未必乏嘉猷。  
所至失坚城，宜令鼠辈轻。茫茫谁报国，草草众兴兵。吴楚悬三户，河山隔上京。几时苏北望，飞骑报尘清。  

○即事  

古驿深春雨，荒城带落晖。鸡豚当道泯，烟火隔江微。所至无完室，相逢尽短衣。干戈乘劫运，暂与圣恩违。  

○罗郭  

首义罗明远，倾家郭楚金。俊功随日起，遗恨与年深。白日重泉影，青天万古心。如何有位者，翻不计浮沈。  

○感遇  

病发梳频减，愁根日夜深。世方迷货色，天未厌风尘。臣分谁忧国，君心本爱民。岁寒余劲草，洒血赣江滨。  

○寄吴□章卧病客中  

乱山岐路雁行斜，篱落酣烟菊自花。我昔郡城行冒雨，君今孤馆卧思家。济时孰是囊中颖，避地除非海上槎。一郡幸存唯二邑，戍楼何日罢吹笳。  

○感秋  

鬓如疏叶挂林端，带减腰围逐月宽。久病秋深心易怯，多愁夜永梦难安。暗蛩入户输清苦，落月窥窗进薄寒。屈指青春平□□，东风随意马头看。  

○九日二首  

西风惨淡郡城楼，谁复黄花插满头。访旧愁经墟路晓，登高怕见战场秋。鸣鸾阁在金笳集，戏马台空鸟鼠留。尚欲远寻雷焕友，提携双剑出南州。  
荒荒萸菊负登临，莽莽乾坤亘古今。淮浪逆舟寒日淡，楚山连戍暮云深。孤生自滴思亲泪， 【先父宋淳佑九年九月九日生。】 多难谁摅报国心。道路几时辞逆旅，关河无地避秋砧。  

○登城  

世祖艰难德泽深，风悲城郭怕登临。九朝天下俄川决，七载江南竟陆沈。马首空传当日价，鸡声不到暮年心。雨□门外青青草，过客魂销泪满襟。  

○民哀  

痛哭群庸误主恩，遗民无路叩天阍。荒凉甲第有焦土，仓卒深闺无固门。青血传餐供士卒，黄金为土赎儿孙。囊胶谁造昆仑顶，念此长河骇浪浑。  

○冰盘雪藕  

清彻冰盘压蔗浆，酒酣雪藕近华堂。凝寒色映瑶华脆，真白丝连翠袖香。金掌曾闻承玉露，琼台忽见捣玄霜。文园近日真消渴，莫种莲根引恨长。  

○和雨困简张梅间韵  

天气浑疑挟楚氛，雨淫愁向早春闻。红淹小圃违芳信，绿泛回塘乱縠纹。远树鸟飞村舍没，淡烟人立野桥分。空余落塈邻翁壁，颠倒蜗涎似篆文。  

○清和华道士萧宗元  

月满虚堂奏帝归，仙风吹送紫云衣。九还欲致三花聚，一悟能消万劫非。老树鹤栖存夜气，清池鱼跃见天机。黄冠免得山阴客，未信诗盟与愿违。  

○立秋  

京洛风尘竟未休，送迎为上敝貂裘。萧条人物常如夕，惨淡乾坤又入秋。勅使经年遗北海，战场近日在南州。纷纷鸡鹜群争入，谁向沧江友白鸥。  

○寇来自北见城中萧然散入村落  

断雁云低欲度迟，鹊巢何许寄南枝。寇兵已厌空城住，官马犹从间道驰。万骨白边寒月夜，孤烟青处夕阳时。经年北道无消息，望眼频穿泪暗垂。  

○次韵刘道原九日  

旷劫何当洗壒埃，凌高欲藉海为杯。巫山雨暗猿相引，汾水云深雁不来。新酿偶凭茅舍漉，寒花时向槿篱开。仲宣幸有荆州托，未厌吟边数往回。  

○怀古  

关河渺渺几浮沈，落日秋风万古心。二顷留人轻六国，一壶玩世重千金。乱来耆旧传闻泯，老去英雄悔恨深。输与苏门长啸者，不教车马涴山林。  

○拟复愁六首  

一烬城门火，余灰已复寒。小儿争炙手，犹作燎原看。  
杀气频年盛，南昌接武昌。帝城春有路，昨夜梦钱塘。  
旌旆簇雕鞍，花袍紫凤团。路人潜侧目，敢谓沐猴冠。  
天骥盐中蹶，瑶钗井底沈。如何起阡陌，坐致万黄金。  
屏迹谯楼下，深追少壮时。卧听更漏鼓，双泪落如丝。  
徙封余赤蚁，逐气布青蝇。欲市金台骏，黄河又不冰。  

○戏笔  

西园蹴踘醉蒲萄，北里琵琶紫锦绦。堪笑东家头白者，一灯深夜读《离骚》。  

○北山口号二首  

蕲黄连结蔡州城，风靡江东莫敢膺。千里南来今送死，天知忠节在庐陵。  
天岳东回纳赣川，山峰断处是青天。螺湖桥下清流水，留向槎滩送战船。  

○军中苦乐谣九首  

半臂缠腰帽卷毡，剪裙荷叶腿齐编。市西桥外看屠狗，笑掷并刀赌酒钱。  
堆帽红缨间黑缨，粉青宦袴短黄裙。酒楼突过行人避，近日新充水砦军。  
旌表门前路几弯，浮图坡下日衔山。马上长身单白纻，双双缓辔打球还。  
短发风欺破帽斜，日西洗足踏红沙。妻孥待哺不遑恤，流汗担柴赴主家。  
迭石支床拥败毡，抱关击柝日随缘。松灯自抱芒鞋了，要办明朝买菜钱。  
剑锋交处奋身跳，箭集征袍血未消。夺得红巾冲阵马，归途干被长官要。  
官船公子抱琵琶，笑指娼船白藕花。今夜江头好风月，买鱼载酒宿谁家。  
团扇题诗爱越罗，画船载酒沸笙歌。何人夜读《张巡传》？独占秋江月色多。  
十里长洲列战船，白头吟客坐看天。何时得见三阶正？独寄篷窗夜不眠。  

○宿州歌 【客有自中兴来，能言四川闻乱，遣兵出援，主将日置酒高会，收其子女玉帛而西。宿州，南北之咽喉也。知州廉能，在任十二载，远近归心，因不纳拜见之礼，责以军前供给。知州既行，宿州遂陷。】  

万骑连云发蜀都，宿州一掷似摴蒲。幕僚折得流星檄，牙帐朝酣睡未苏。  

○杨柳枝词四首 【并序。】  

偶忆丁酉春，客自邑中来，诵王大初一绝落句云：「多情只有城南柳，舞尽长条更短条。」盖指失身而事修饰者，戏续之。  
离宫别馆短长亭，忘却江南旧日春。是处人家种杨柳，往来系马解留人。  
背立东风淡画眉，断肠烟雨一枝枝。隋宫汉苑春无主，莫向江南话别离。  
移栽杨柳受风多，南畔行人北畔过。莫道浮萍是飞絮，好随流水到官河。  
舞絮含愁入酒家，何因得近琐窗纱。春风万一无拘束，放去钱塘逐落花。  

○篱间小花  

小小闲花分外红，野人篱落自春风。江南多少繁华地，尽在寒烟蔓草中。  

○雨中  

柳塘分路市桥斜，海燕双飞识故家。一月闭门听夜雨，隔墙落尽碧桃花。  

***◆最闲园丁王逢（梧溪集）***  

逢字原吉，江阴人。弱冠有文名，至正中，尝作《河清颂》，行台及宪司交荐之，皆以疾辞。世居江上之黄山，自号席帽山人。避地无锡梁鸿山，未几迁松之青龙江，名所寓曰「梧溪精舍」，自号「梧溪子」。盖以大母徐尝手植双梧于故里之横江，志不忘也。又徙上海之乌泾，筑草堂以居，曰「最闲园」，自号「最闲园丁」。明初，以文学录用。其子通事令掖，以父老泣请，命罢之。年七十卒，洪武戊辰岁也。有《梧溪诗集》七卷，钱牧斋《列朝诗集》载之前编。谓原吉当张氏据吴，大府交辟，坚卧不就。而又称其为张氏画策，使降元以拒台。此何说也？张士德之败在丁酉三月，其时张氏尚未降元也。而谓其于楚公之亡有余恫焉，未知其为元乎？抑为张氏也？原吉一老布衣，沐浴于维新之化者二十年，其子已通仕籍矣。而谓其故国旧君之思，至于此极，西山之饿，洛邑之顽，未知其又何所处也！牧斋好为曲说，至引谢皋羽、犁眉公为喻，抑何其不相类乎！然原吉之诗，志在乎元，则成其为元而已矣。故附于遗民之例而录之。  

虞美人行赠邵倅  
危脑帽歌读五代前蜀史有感而作  
天门行  
银瓶娘子辞  
任月山少监职贡图引  
淮安忠武王箭歌题垂虹桥亭  
扬子舟中望鹅鼻山时闻黔南消息  
题烈女庙  
钱塘春感六首  
读谢太皇诏稿  
读国信大使郝公帛书  
忆旧游二首  
题垂虹桥亭  
感宋遗事  
自干封归省祖垄过大南岭向玉山  
复如干封晚经渔浦  
敬题谕淮安朱安抚诏后  
听郑廷美弹琴  
妇董行  
简黄大痴尊师  
过丘以敬管句吴山别业  
奉题执礼和台平章丹山隐玉峰石时寓江阴  
奉寄赵伯器参政尹时中员外五十韵  
赠别浙省黑黑左丞国宝自常州移镇徽州三十韵时岁癸巳  
题沈氏别墅  
壬辰冬十一月避乱绮山简丘文中贡原父二教授  
仙茅坞  
登越城故基  
和张率性经历竹枝词二首  
无家燕  
秋夜叹  
积雨齐居  
帖侯歌  
送宋宗道归洛阳  
毗陵秋怀  
夜宴叶氏庄晓登悠然楼作  
送朱自明辟闽宪奏差  
奉题先世所藏严子陵小像  
题马洲书院  
送郡知事李仲常还金华  
塞上曲五首  
闻武昌庐州二藩王渡海归朝  
和张率性推官小游仙词二首  
登双凤普福宫东楼赠吴道传时周境存隐君同席二首  
望江郎石  
观钱塘江潮时教化平章大燕江上  
徃扬名开化二乡掩骼  
忧伤四首上樊时中参政苏伯修运使  
小匕首歌  
客金陵遇有以茂才异等为荐者以病归泊龙湾二首寄丁仲容娄行所二先辈  
送于子实辟淮阃掾  
宫中行乐词六首  
景阳井  
过杨员外别业  
三贞篇寄纳麟哈刺参政幕下僚友  
送杨子明知事从观孙元帅分制沿江州郡  
夜坐  
义僧行  
壮士歌  
寒机女辞  
君家柳  
夜何长三迭寄周参政伯温邬佥院本初  
奉陪神保大王宴朱将军第闻弹白翎雀引  
奉陪杭右丞程礼部以文宇文宪佥子贞鲁县丞道原宴周左丞伯温馆舍时闻河南李平章恢复中原  
叹病驼  
长乐未央玉玺歌为秦景容总管赋  
岁星渐高赠王伯紞进士  
简邬同佥  
送王季德主事祠南镇还京  
秋感六首  
简陈韦羌员外  
陪淮南僚友泛舟吴江城下  
送薛鹤斋真人代祀天妃还京  
留别陆芳润张孟肤田仲耘王孟翼  
题虎树亭  
过马天章水村居  
近故二首  
邻饮  
闻畿甸消息  
和惠子及雨中  
题李唐江山烟雨图  
马头曲  
萱图为李恒题于茂清轩中  
游鲤山  
次鰕妾岸  
读贞燕记有怀鲁道原提学  
义邓  
排难行  
赠穷独叟  
登昆山寺谒刘龙洲墓  
游卜将军墓祠  
题留侯小像  
史骡儿  
三月十二属予初度时客舍承朱佥枢携僚佐见过  
题蔡琰还汉图  
合淝束遂庵学正为画君山酹月图长歌奉谢  
浦东女  
胥门柳  
刘夫人  
......  

○虞美人行赠邵倅  

大王气盖世、力拔山，七十余战龙蛇间。得人为霸失人虏，有妾如花无死所。夜寒苍苍星月高，不惜倾身帐中舞。大王恩深浅东海，青血荧荧春草在。当时早化剑双飞，四面楚歌那慷慨。芒砀山开五色云，雌雉竟与雄鸾群。呜呼后世乱纷纷，非君择臣臣亦当择君。  

○危脑帽歌读五代前蜀史有感而作  

白兜罗，青衲襫，金鸦翠翎七宝饰。圆方反正无定式，国人戴之天下惜。后宫如花醉妆美，君王无心冠带理。大木昼拔贪狼风，犹泛楼船济江水。承平礼乐亦草草，岂但当时帽危脑。可怜来者忘丧元，红缨末乱如云扰。君不见玉帛万国先王朝，会弁如星丽九霄。凤凰麒麟在郊棷，夔龙前殿奏箫韶。  

○天门行  

天门高高俯四极，寸田尺地登版籍。泽梁无禁渔者多，瀚海横戈恣充斥。去年官饟私敓攘，今年私醝官价偿。屠烧县邑诚细事，大将不死鲸鲵乡。 【谓孛罗帖木儿左丞。】 烹羊椎牛醉以酒，腰纒白带红帕首。定盟歃血许自新，御寇征蛮复何有。国家承平岁月久，念汝纷纷迫餬口。羽林坚锐莫汝撄，慎勿轻夸好身手。春风柳黄开阵云，号令始见真将军。 【孛罗帖木儿讨方国真，兵败被执，为求招安，至正辛卯岁也。】  

○银瓶娘子辞 【并序。】  

娘子，宋岳鄂王女。闻王被收，负银瓶投井死。祠今在浙西宪司之左，逢感其节孝，敬为之辞。  
苍梧月落乌号霜，寒泉幽凝金井床。绮疏光流大星白，梦惊万里长城亡。女郎报父收囹圄，匍匐将身赎无所。官家圣明如汉主，妾心愧死缇萦女。井临交衢下通海，海枯衢迁井不改。银瓶同沈意有在，万岁千春露神采。魂今归来风泠然，思陵无树容啼鹃，先王墓木西湖边。  

○任月山少监职贡图引  

好风东来快雨俱，夫须亭观职贡图。厥酋高鼻深目胡，冠插翟尾服绣襦。革带鞮鞻貂襜褕，左女执盏右执壶。手容恭如下大夫，酋妻髻椎将湛卢。五采杂佩相萦纡，转顾飞虎飞龙旟。锼耳者殿帕首驱，璎珞袒跣两侏儒。一檠木难珊瑚株，一戴玉琢狻猊炉。神獒髬髵状乳貙，复谁牵之鬈发须。最后峨弁饰宝珠，若将入朝谨进趋。秃奚踉蹡亦在途，锦膊骢带汗血驹。尊贵卑贱各尔殊，经营意匠穷锱铢。唐称二阎道元吴，今也少监称京都。少监材抱岂画史，禹迹曾为帝亲理。河伯川后备任使，无支祈氏甘胥靡。大德延佑贞观比，辇陆航海填筐篚。鸟言夷面远能迩，少监临古不无以。赵公商公暨高李，颉颃霄汉嗟已矣？霱云曙开俨斧扆，包茅不入颡谁泚？周编大书王会礼。安得臣臣奉天纪，陋儒作歌歌正始。  

○淮安忠武王箭歌题垂虹桥亭  

淮王昔下江南城，万灶兵拥双霓旌。锦裘绣帽白玉带，金戈铁马红鞶缨。皁鵰羽箭三十六，一一插向鯋鱼箙。鹿麛昼号猿抱木，王师所过全生育。彤弓亲授圣天子，弓影射入东吴水。水波恍浸铜柱标，仰见浮屠半霄起。王当是时戢武功，指顾草树生春风。宋家降玺朝暮得，思罢贯革垂无穷。浮屠上层龙所宫，宝盘绀碧莲花同。弦张满月报驺发，忽露半笴芗云中。铙歌啁轰鼓笳竞，父老顿足欢声应。泗州使返睢阳亡，汉关将入天山定。两贤成败关衰盛，雄材逸气王谁并？我浮扁舟五湖兴，载拜何由重安靖，猛士经过合深省。  

○扬子舟中望鹅鼻山时闻黔南消息  

山环芙蓉城，私怪鹅鼻状。奔涛锁长薄，大石 【山名。】 凛相抗。势雄千军垒，气敓万锺藏。草树春不蕃，莓苔滑难傍。刚风过灵雨，复值桃花涨。破暝鸥鹭盘，乘阴龙鱼王。飘鼓一苇间，揽之胆增壮。谢安晋元臣，岂局江海量。苍生方颠连，其敢遂疏放。黔阳百粤地，黄雾吹虎韔。再观神秀姿，不止西北向。焞焞苍精出，闪闪白月漾。三叫冯夷宫，吾奚独惆怅。  

○题烈女庙 【并序。】  

女何，江阴人。少有容操，五季时，避乱前湖舟中。贼持兵犯之，何泣曰：吾身堕汝手，肯从吾祷之于天、于父母乎？贼由是少懈。何乃起立，且拜且祈，乘间竟投水死。后里父梦见何曰：吾当血食此地，伺湖成田，则庙貌祀我。既而果然。今庙在华藏寺南，郡志所载略异，逢盖得先大母所传云。  
遗庙湖阴四百年，斑斑江竹映婵娟。鱼龙水落萑蒲外，鸡犬村成檿柘边。不待清名垂女史，尚存贞魄降神弦。君王社稷今焉在，伏腊粢盛自俨然。帷箔夜凉临月榻，佩环晨响起云軿。湘灵鼓瑟虞风盛，蔡琰闻笳汉鼎迁。嗟彼生还羞故国，何如死节报皇天。明妆靓服黄尘里，重为伤时涕泗涟。  

○钱塘春感六首  

紫罽軿车从六龙，尽随仙曲度青空。苍山楼阙旃林里，赤羽旌麾野庙中。百姓未忘周大赉，成都元有汉遗风。流莺不管伤春恨，冲落桃花满树红。  
王气凌虚散晓霞，虎闱麟阁静烟花。中天日月迂黄道，沧海风云冷翠华。望帝神游夔子国，乌衣梦隔野人家。当时举目山河异，岂但红颜泣塞笳。  
周南风俗汉衣冠，五色云中忆驻銮。璎珞桧高藏白兽，蕊珠花发降文鸾。河通织女机丝湿，雨歇巫娥翠黛寒。满地吴山谁洒泪，一江春水独凭阑。  
日华初动衮衣明，剑佩千官隐绣楹。五色黼函开玉座，九重汤药下银罂。书题凤尾仙曹喜，恩浃螭坳学士荣。文化有余戎事略，铜驼草露不胜情。  
瑶池青鸟集觚棱，白塔金凫閟夜灯。云母帐虚星采动，水晶宫冷露华凝。骊山草暗墟周业，郿坞花繁失汉陵。白马素车江海上，依然潮汐撼西兴。  
金爵觚棱月向低，泠泠清磬万松西。五门曙色开龙尾，十日春寒健马蹄。红雾不收花气合，绿波初涨柳条齐。遗民暗忆名都会，尚绕湖漘唱大堤。  

○读谢太皇诏稿  

半壁星河两鬓丝，月华长照素帘垂。衣冠在野收亡命，烽火连营倒义旗。天地昼昏忧社稷，江淮春涨泣孤嫠。十行哀诏无多字，落叶虚窗万古思。  

○读国信大使郝公帛书  

西北皇华早，东南白发侵。雪霜苏武节，江海魏牟心。独夜占秦分，清秋动越吟。蒹葭黄叶暮，苜蓿紫云深。野旷风鸣籁，河横月映参。择巢幽鸟远，催织候虫临。衣揽重裁褐，貂余旧赐金。不知年号改，那计使音沈。国久虚皮币，家应咏藁砧。豚鱼曾信及，鸿雁岂难任。素帛辞新馆，敦弓入上林。虞人天与便，奇事感来今。 【公覊旅日，有以雁四十饷公，内一雁体质稍异，命畜之。于后雁见公，辄张翮引吭而鸣。公感悟，择日率从者二十七人，具香北拜，二人舁雁跽其前，手书尺帛，亲系雁足，且致祝曰：「累臣某敢烦雁卿通信朝廷，雁其保重！」欲再拜，雁奋身入云而去。未几，虞人获之于苑中。以所系帛书托近侍以闻，上恻然曰：四十骑留江南，曾无一人雁比乎！遂进师南伐，越二年宋亡。书今藏诸秘监河南主客刘澹斋云。】  

○忆旧游二首  

醉酒高阳里，题诗左氏庄。碧云垂草带，红旭散花房。流水循除活，飞丝拂鬓长。座中谁潦倒，遗却紫香囊。  
紫累妨过马，青苔委佩鱼。名通天上籍，腹有架间书。春水浮斋舰，山云落板车。尚怀仁里好，耕凿对休居。  

○题垂虹桥亭  

长虹垂绝岸，形势压东吴。风雨三江合，梯航百粤趋。葑田连沮洳，鲛室乱鱼凫。私怪鸱夷子，初心握霸图。  

○感宋遗事  

五月无花草满原，天回南极夜当门。龙香一篆魂同返，犹藉君王旧赐恩。 【至元十三年正月，伯颜丞相入杭。二月起宋三宫赴上都。五月，见世祖皇帝。寻命幼主为检校大司徒，封瀛国公。十二日，内人安康朱夫人、安定陈夫人、二侍儿失其姓，浴罢 【肃】 【萧】 襟闭门，焚香于地，并雉经死。衣中有清江纸书云：不免辱国，幸免辱身。不辱父母，免辱六亲。艺祖受命，立国以仁。中兴南渡，踰三百春。躬受宋禄，羞为北臣。大难既至，守于一贞。焚香设誓，代书诸绅。忠臣义士，期以自新。丙子五月吉日泣血书。】  

○自干封归省祖垄过大南岭向玉山  

从亲客殊乡，所忻尘事屏。兹承有方役，愿言千里骋。朝辞县北山，午踰虚南岭。湿岚冱浮阴，高日下疏耿。乱田麦蕃膴，绝壁松秀整。登登箯舆劳，委委萝径永。异迹辨夔足，独往见僧影。冲襟畼宽旷，玄趣集深静。丘墓躬汛扫，庭闱念定省。仆夫戒期程，乌啼复予警。  

○复如干封晚经渔浦  

穷曛经渔浦，寒水白于练。总总星东出，猎猎风北转。眼中兽蹄过，笛里鱼状变。稍闻刁斗应，渐喜烟火见。谁家长林根，系艇沙渚面。天含潇湘思，山错吴越甸。承平谢忧患，少壮忘羁贱。瓜桥往未遑，云源访殊便。明涉子陵滩，桂酒同一奠。  

○敬题谕淮安朱安抚诏后 【附诏文云：大元皇帝圣旨，谕淮安州安抚朱焕。据陈楚客奏：臣与朱安抚同年，又有通家之好，自戊午归顺之后，不相见者十有八载。今王师吊伐，诸道并进，数内一路，领涟河、清河将士攻取淮东未附州郡，窃恐城陷之日，玉石俱焚，臣于古人情分，不容缄默。且彼所以婴城自守者，无他，原其本心，但未知趋向之方，初无执迷抗拒之意。今大江南北，西至全蜀，悉入版图。若蒙圣慈，特发使命，宣示德音，开其生路，彼亦识时达变之士也，宁不以数万生灵为念乎！臣昧死上言，伏候勅旨。准奏。今遣使特旨前去，宣布天信。若能识时达变，可保富贵。应在城守御将帅同谋归顺者，意不殊此。故兹诏示，想宜知悉。至元十二年七月汉儿字书。】  

九鼎沸莫止，大厦倾莫支。太阴初阳不得烛下土，小龙望望闽之陲。六宫掩泣向北去，孤臣凭城尚南顾。也知天命有所归，忍为生灵贷生路。当时不死良为此，至今人说姜与李。君家富贵八十年，露台风馆啼猩鬼。世事茫茫难具论，遗诏幸得传诸孙。乌丝细字书题罢，黄叶乘秋正打门。  

○听郑廷美弹琴  

画阑月照芙蓉霜，博山水暖蔷薇香。石屏石几青黛光，郑乡君子琴中堂。榴裙蕙带辞罗洞，玉佩珠璎脱飞鞚。何处春深云满林，小巢并语梧花凤。君不见湘灵鼓瑟湘江浒，苦竹祠荒愁暮雨。遗音一听增感伤，使我无言重怀古。重怀古，鸡喔喔。明星烂熳东城角，谁家尚奏桑间乐？  

○妇董行 【并序。】  

妇董，滕人，刘进妻也。进与兄顺，并以勇称。金季山东乱，盗蜂起，因共募丁壮保里闬。天兵驻峄山，进单骑觇之，中流矢死。顺徙家淮南，举室溺淮水，董为宋招抚吕文德裨将所获，欲犯之，度不免，乃谓曰：夫丧不远，家难荐臻，一身流离，娩在旦暮，死生非我有，愿将军勿疑。夜果生一男。先是顺已入济州，愬于石太尉珪曰：顺有弟，不幸没于敌。其妻在孕，为南军拘幽舟中，万一不得收遗息，使弟为厉，实顺之罪也，惟明公是图。石为发步卒三百人迹其所，往次淮扬，始知董所在。阴使人侦之，生子盖三日矣。及见，具道顺意。董悲感不自胜，且抆泪曰：妾以姙不得先夫死，今幸不辱先，所天使有后，皆伯赐，敢名此子曰伯佑，以志不忘。遂抱授侦者，目送数十步，投江以死。至正五年秋，进玄孙士行语其事于逢，逢高其节义，作诗哀之。  
北军南军和议时，两垒对立龙鸾旗。群雄棋峙国瓦解，乃与妇董光门楣。星辰错乱风云气，乾坤造就冰雪姿。浑家性命葬鱼腹，一舸涕泪随鸱夷。长眠自足为义鬼，后死只望予孤儿。儿在腹中兵在目，忆夫心头臂消肉。日昼惨惨阴灵啼，夜黑冥冥波浪触。马驼碛远暗尘土，鸡犬村空疏树木。峄山谁收白玉骨，蔡州地陷黄金屋。太尉前归明主化，招抚姑存寡妻宿。羞看人面问消息，强通语笑宽羁束。伯顺见义勇着鞭，锐士协力锋争先。道傍弩伏荆棘底，掌上珠还江海还。将门有后传世世，墓祭无所从年年。湘妃掺袂遡寥廓，汉女结佩穷幽玄。缟衣綦巾共缥缈，文鱼赤鯶长周旋。唇亡未久齿亦丧，独闻其风犹凛然。中原山河想如故，目断几点滕州烟。  

逢为是诗已，士行复述顺一事尤卓卓。顺既得伯佑以行，时董死事觉，招抚发步卒亟追之。赖左右弓弩手散去，还白太尉，甚义之，处之麾下。凡两致太尉命，往觐太祖皇帝于鱼儿泊之行营。赐金币鞍马，且命抚循邢、磁、赞、黄十余城。用宁谧上功受黄金符，官昭勇大将军、行右副元帅、济兖单州等处管民长官。在官十余年，士民翕服。晚有子五人，未老弃官，以伯佑袭其爵，为奉训大夫、济州管民长官。是年至元元年也。故录于诗后，以俟执史笔者采焉。  

○简黄大痴尊师  

十年淞上籍仙关，猿鹤如童守大还。故旧尽骑箕尾去，渔樵长共水云闲。吹笙夜半桃花碧，倚杖春深竹笋斑。顾我丹台名有在，几时来隐陆机山。  

○过丘以敬管句吴山别业  

梓潼祠畔敞林扉，隐隐鸡声落翠微。铜篆解将还省署，银鱼忘却挂朝衣。石崖溜雨藤根白，篱落缘云瓠子肥。想见秋风遂高隐，中原野马正狂飞。  

○奉题执礼和台平章丹山隐玉峰石时寓江阴  

昭代优勋旧，平章谢斗班。堂开新绿野，玉隐小丹山。曣晥文璀错，孚尹气往还。昆丘玄圃畔，台峤赤城间。不假工琱琢，元承帝宠颁。静容宾从仰，明烛鬼神奸。秩礼均恒岱，谦光俯粤蛮。俨持周勃节，秀拥楚巫鬟。树错珊瑚朶，苔封翡翠斑。座裀联绮縠，车毂映朱殷。或跂双么凤，时窥一白鹇。炉香岚勃勃，檐雨瀑潺潺。地缩三鳌岛，天长九虎关。文饶淫翫好，灵运癖跻攀。日月由来绕，风云不暂闲。殷曾求傅说，汉亦聘商颜。金匮盟藏券，青春诏赐环。皇基同永固，国步罢多艰。馆阁题千首，琮璜价百镮。愿移铭盛烈，褒史着人寰。  

○奉寄赵伯器参政尹时中员外五十韵  

诏立淮南省，符张阃外兵。风雷朝焕发，牛斗夜精明。参政材超伟，元僚器老成。武林多树政，禁籞旧飞英。凤暖文章蔚，鲲秋羽翼横。天池今并奋，嶰管后和鸣。地要尤膏沃，时危必战争。辅车依海岱，衣带限蛮荆。玉叶开王邸，烟花匝子城。万艘盐雪积，千里稻云平。织贝殊珍粲，红楼艳曲萦。并缘胥狡黠，货殖驵骄盈。汝祲初萌起，河流浸妄行。镇绥增屏翰，赞画授权衡。爱稼须除螣，怜牛贵搏蝱。式蛙曾霸主，斩马乃书生。青汗三千牍，丹心一寸诚。相臣连万骑，郡邑望双旌。甓社湖移蚌，缲丝井露鲸。里无安堵乐，野有望尘惊。舄卤烟侵燧，孤嫠胆碎钲。五贤迷古辙，六咏歇新赓。瓦砾皆王土，逋逃本尔氓。长驱劳组练，尽扫愧欃枪。喻拟相如檄，降惩白起坑。跋胡狼曷备，毒尾虿难撄。济猛收神略，疏恩涣虏情。伫闻鹿栅下，莫作鬼方征。回鹘卑唐室，天骄挠汉营。乾坤一羽扇，社稷几羊羹。杕杜交加影，芙蓉袅娜茎。超然延爽笏，肃若卫寒更。虑念真如是，功勋孰与京。誓清怀晋逖，虚左慕齐婴。好定龙蟠价，毋登狗盗名。石洪重胤辟，韩愈建封迎。故典何其盛，斯文与有荣。中州襟陕陇，上国掖幽并。麟阁将来绘，鸡坛宿昔盟。刍荛言慎择，葵藿义同倾。契阔商参恨，栖迟畎亩耕。小斋余苜蓿，四境半芜菁。酒忆涓涓缥，鲂炊个个赪。悲歌垂短褐，慷慨睠长缨。亲病常忧惧，身奇鲜弟兄。君公终隐迹，充国燀家声。楚角关山晚，吴陵草树晴。莺知幽谷候，雁识大江程。报政梅全发，封诗月迥清。遥应语何逊，开合少阴铿。  

○赠别浙省黑黑左丞国宝自常州移镇徽州三十韵时岁癸巳  

武德兴元运，文恬近百年。一隅初难作，四境遂兵连。斧扆朝元早，彤弓授命专。冯岑材并济，李郭驾争先。路入延陵邑，星分左辖躔。著名黄阁上，虚位紫宫前。汗血驹千匹，跿士两甄。帐寒龙守剑，城曙虎飞旃。迹扫齐门瑟，身亲楚醴筵。慧山屏列野，震泽镜涵天。刁斗军中堠，鉏犁乱后田。白无遗朽骨，青有续炊烟。插羽书间署，封泥诏抚边。阵容催画鼓，蠭气动楼船。旧政犹霜肃，新安素地偏。蜄精尝感梦，帝子或逢仙。漆叶云羞密，茶花雪妬妍。诵弦家栉比，冠盖里班联。邹鲁流风洽，瓯蛮习俗迁。比来疲赋敛，况复值戈鋋。饩稍官曹待，讴歌父老传。挽屯吴幼节，总体汉文渊。裴度归休近，羊公卧治便。鼎彝今燀赫，韦布数周旋。小阁牛行灸，长楸鹘试拳。王融五杂组，孙武十三篇。华夏残河汴，神州岿蓟燕。殄除纔蚋蠓，睥睨满鲸鳣。狂斐言姑及，高明义莫捐。忧君尚有疏，傥寄麦光笺。  

○题沈氏别墅  

小筑洄溏上，春阴水蹔寒。柳遮莲叶艇，花碍竹皮冠。生理寻常足，闲心一寸宽。知予厌奔走，绝口不言官。  

○壬辰冬十一月避乱绮山简丘文中贡原父二教授  

云掩金戈日，风生铁马尘。乱离谁事主？贫贱独为民。鸡犬人烟绝，鼪鼯草木邻。喜闻同舍语，天已厌荆榛。  

○仙茅坞  

夜宿仙茅坞，金鳌涌乱山。天风来海外，烟火落人间。白石思同煮，青萝喜独攀。絺衣弄华月，公子亦忘还。  

○登越城故基  

吴王台对越王城，岁岁春风燕麦生。一片范家湖上月。照人心事独分明。  

○和张率性经历竹枝词二首  

溪上鹅儿柳色黄，溪边花树妾身长。浮薸可是无情物，采得归来好遗郎。  
道傍花发野蔷薇，绿刺长条绊客衣。不及沙边水杨柳，叶间开眼望郎归。  

○无家燕  

嗟嗟无家燕，飞上商人舟。商人南北心，舟影东西流。芹漂春雨外，花落暮云头。岂不怀故栖，烽暗黄鹤楼。楼有十二帘，一一谁见收？众雏被焚荡，双翅亦敛揫。含情盼鬼蝶，失意依训猴。茅茨固低小，理势难久留。昔本乌衣君，今学南冠囚。燕燕何足道，重贻王孙忧。 【此诗为淮楚陷没，诸藩王避难浮海而作。】  

○秋夜叹  

大星芒鬣张，小星光华开。皇天示兵象，胜地今蒿莱。河岳气不分，烛龙安在哉？参赞道岂谬，积阴故迟回。疏风夜萧萧，野磷纷往来。安知非游魂，相视白骨哀。汨汨饮马窟，云冥望乡台。于时负肝胆，慷慨思雄材。  

○积雨齐居  

积雨生夏寒，盛阴失朝景。白鸟巢依阁，青梧叶垂井。幽观知候变，远引忘世梗。淮水方浸淫，吾甘系烟艇。  

○帖侯歌 【并序。】  

昌国州达鲁花赤高昌帖木儿，平章买住之犹子也。海寇犯境，侯连与战破之。众寡不敌，或劝侯遁去，侯曰：是吾死所也，遂死之。江浙省参政樊执敬为文遣使致祭，请谥于朝，逢为作歌云。  
仙居县丞寇海邦，白昼突入干矛鏦。帖侯亲骑大宛马，快剑跃出苍龙双。须张眦裂赫如虎，杀气雄风助虓武。髑髅掷地血飞雨，短兵未接寇偃鼓。天南弧矢夜掩光，狼角赭赤云玄黄。洪涛鲸鲵去咫尺，再战身与城存亡。艨艟千百水犀手，主者谁欤仆旗走。岳立不转鏦杀之，殉忠国家良亦厚。君不见台州牧长金兜鍪，气节自是名臣流。情锺儿女挫坚锐，卒堕贼计空贻羞。男儿真伪那料得，长松古柏寒增色。鸿飞冥冥我何及，落日荒山泪横臆。  

○送宋宗道归洛阳  

选郎分手楚天涯，万里春明稳到家。庭下已生书带草，马头初见米囊花。汴淮湠漫经梁苑，星斗参差犯汉槎。中国未应风俗异，旧京宁觉路途赊。鲛宫献佩当明月，鹄殿吹笙隐太霞。貂弊世怜苏季子，赋成人哭贾长沙。若为抚事伤遗迹，正用怀才待物华。闻道乡闾诸父母，杖藜期看马卿车。  

○毗陵秋怀  

老兵为说刘都统，起坐舟中思满襟。玄武城危寒日短，紫驼尘暗朔风临。江山不尽新亭泪，天地长悬即墨心。宋祚未移中道死，至今剑井蛰龙吟。 【泊常州城下，有老兵能道刘都统事。刘名师勇，山东文安人。至元十一年，元师渡江过常州，知州赵汝鉴遁，通判钱彬以城降。师勇与都统王安节、殿师张彦克复之。以姚訔知州事，安节出战不利，彦寻以众降。师勇登埤拒战，攻围五十余日，城陷，訔战死。安节被执，不屈死之。师勇从八骑走，所向披靡，间道赴行在，扈二王入闽。至绍兴，疽发背卒。或曰，国初吴城外僧舍，有一老僧长七尺许，居十余年，未尝面北坐，人诘其姓名，辄不荅。死之日，僧开其箧笥，得师勇官诰，岂其人耶？抑其骑士耶？不可考矣。】  

○夜宴叶氏庄晓登悠然楼作  

百尺飞楼俯碧湍，六峰秀色绕阑干。杏花落尽东风恶，燕子归来社雨寒。梦里香烟生绣幌，酒酲红蜡腻铜盘。一春乐意朝来好，千里家书席上看。  

○送朱自明辟闽宪奏差  

闽中乌府小清都，列郡山峦紫翠纡。王化直来天北极，文星多聚海南隅。暖尘花气随骢马，春日榕阴满鹧鸪。况有翰林持使节，宪郎应得效驰驱。 【翰林指欧阳学士，时除闽使。】  

○奉题先世所藏严子陵小像  

千仞台临七里滩，羊裘鹤发老鱼竿。客星帝座分天象，颍水箕山并晓寒。遂起后尘甘党锢，尚存余烈愧南冠。桂丛苯■〈艹专〉苹花薄，怅望高风一羽翰。  

○题马洲书院 【并序。】  

马洲书院者，孔圣五十二代孙元虔昆季所建也。其五世祖若罕，高抗不群，长于春秋。当宋南渡，自阙里将之衢，留滞泰兴。见河流达南江，询之老人曰，此龙开河也。西北通淮泗，因叹曰：吾洙泗龙泉之支流，其在兹乎？遂筑室河上，与其子端志各授弟子业。从游日众，乃有菑田百亩。人助以力，官复其税。戒子孙治生勿求富，读书勿求荣，邑大夫嘉之。易名龙开河曰扬教，示崇化也。年六十卒，葬河之阳。端志克守父道，荐辟不就，淳佑元年冬，邑毁于北兵，元虔避地是洲。咸淳间，书院落成，教授复如初。然皆无后，今崇圣寺旁，惟破屋蔓草，遗像瓦炉而已。逢惧变迁殆尽，故叙其概于壁间，庶后之起废者，得以考焉。诗曰：  
蝌斗秦皆废，灵光鲁独存。豆笾漂海国，丹雘暗淮村。苔藓花侵础，蒲芦叶拥门。青春深雾潦，白日老乾坤。德化三王并，威仪百代尊。郊麟初隐遁，野兕遂崩奔。先辈俱冥漠，诸生罢讲论。断编尘树冷，遗像网虫昏。尽变衣冠俗，终归礼义源。江南游学士，瞻拜敢忘言。  

○送郡知事李仲常还金华  

列郡歌岑晊，孤城颂李膺。文华仙掌露，人品玉壶冰。画本黄荃学，诗兼毕曜能。关河千里道，风雨十年灯。荐鹗知无忝，登龙贵早承。朔云低紫禁，东璧映青绫。郎署新帷幄，儒门古豆登。鼋梁初隐见，羽檄遂飞腾。军事诸曹服，元僚太守称。芙蓉秋独卧，骠骑日同兴。众仰宽民力，谁堪作帝肱。扫除尘澒洞，屏蔽雪侵陵。野戍销锋镝，田家罢棘矜。昆仑天柱正，宸极泰阶升。顾此心常切，多君兴远乘。崇桃红雾敛，丰草绿波增。喻蜀汉司马，归吴张季鹰。宦情轻比蜕，行色澹于僧。三洞金晶发，双溪白练澄。过家饶赏咏，来纸细缄縢。  

○塞上曲五首  

木叶满关河，辕门肃佩珂。将军提剑舞，烈士击壶歌。月黑辉铜兽，风高啸紫驼。不堪城上角，五夜落梅多。  
将令传中阃，交欢浃两军。地形龙虎踞，阵伍鸟蛇分。清野辉燕日，黄河泻岱云。生灵如有赖，绛灌不无文。  
月照小长安，风生大将坛。虎皮开玉帐，牛耳割铜盘。霸气寒逾肃，军声夜不讙。皇天眷西顾，慎取一泥丸。  
鞗革带钩膺，联镳猎楚陵。白肥霜后兔，青没海东鹰。千里榛芜辟，三年稆谷登。中郎示闲暇，呼酒出房烝。  
诸夏皇威立，三边虏气衰。角弓分虎圈，乳酒下龙墀。蠭午歊氛远，鼍更窟宅移。舆图欲尽入，中道勿颁师。  

○闻武昌庐州二藩王渡海归朝  

茅土分封在，金章渡海归。事殊生马角，心愧着戎衣。星月晶光并，山河带砺非。秋风紫塞上，依旧雁南飞。  

○和张率性推官小游仙词二首  

西王春宴百娉婷，玉碧桃花满洞扃。自饮一杯璚屑露，东风吹梦不曾醒。  
云幢烟节紫霞裾，齐御泠风集步虚。若受人间尘一点，长门又属汉相如。  

○登双凤普福宫东楼赠吴道传时周境存隐君同席二首  

道人独坐览辉楼，海底青天入座流。燕子飞来又飞去，游丝挂在玉帘钩。  
楼殿岧峣上赤霞，水纹蟠凤卧灵槎。石棋盘静香烟直，帘下双头百合花。  

○望江郎石  

仲春天气佳，万象欣改色。我行六峰外，遥见江郎石。二仪辟混沌，牵牛委晶魄。鼎列台辅姿，玉蕴珪璋德。三神浮瀛海，喷薄东一极。巨鳌因戴之，仙宫晃金碧。斯连厚坤轴，乃弃姑篾域。直上青莲花，或陨樵舍侧。安知非异境，自与三神敌。于时揽深秀，云雾忽巾幂。微风稍飘飖，空翠疑乱滴。杂英敷阳艳，嘉木生午寂。交交黄鸟音，好在千丈壁。二年思晤对，百里今咫尺。烟波动落照，道路阴已夕。尚恋女娲功，踌躇望西北。  

○观钱塘江潮时教化平章大燕江上  

苍苍吴越山，对峙束江腹。江开白银瓮，一浪天四蹴。金晶王高秋，风露气转肃。常年骇壮观，委巷雷击毂。今年官增威，旌麾被川陆。罗衣绣龙凤，玉带缘蚕粟。牙床锦屏帷，蛮毯随步蹙。温温香卷阵，婉婉眉斗绿。微闻伊梁音，渌酒光动縠。鲜醲片晌尽，望姓空侧目。惧成庾郎哀，窃效杜陵哭。冥顽鳞 【一作鳄。】 鱼汇，屡覆舟万斛。枭雄扈将军， 【谓福建扈海元帅。】 竟作机上肉。大浸交烽火，血胔腥草木。地媪为之愁，兼恐河源缩。熟闻灵胥庙，岁祭莫敢黩。三叫三酹觞，愿与赤水族。钱王射强弩，至今有遗镞。何当起英魂，少助八州督。 【时汝、颍等州陷。】 中原日无事，海■〈宀禹〉蒙景福。尚虞多戕残，洒泪逃亡屋。  

○徃扬名 【一作「阳明」。】 开化二乡掩骼  

分藩多贤劳，不敏忝宾客。虽无官守縻，亦复与言责。二乡虔刘祸，惨甚长平厄。先王制礼经，孟春当掩骼。仆夫有难色，款段纔任策。骎骎度冈坂，眇眇循薮泽。稍稍烟微青，历历野四白。游魂行草上，遗老候道侧。我岂物役徒，兹来出心臆。皇天久下悯，赤子非寇敌。鸱鸟何不仁，衔啄血更沥。因歌战城南，风悲泪狼藉。  

○忧伤四首上樊时中参政苏伯修运使  

古青徐，十连五属桑枣墟。黄河失经人化鱼，吕梁设险豺为徒。船多纔通玉帛贡，车多始登牛马途。守无官军法度疏，居无巨室城隍虚，欲去卤掠当何如？ 【合置官军，合实郡县。】 古青徐，岁久致君心烦纡。  
竹笠黄， 【时有盗戴竹笠拒官军。】 黄金兜鍪势相当。兜鍪本居大将坛，左剑右印增威光。边隅将校望尘拜，州县曹佐闻风僵。况从元首授元柄，稍忤言意违军令。不因灾疫自焚船，那致生灵轻陨命。竹笠黄，兜鍪相当难走藏，兜鍪旦晚先戎行。  
官柳场，青芒芒，野鹰交飞扑马骧。年年十月辕门张，元戎始来坐虎床。翼舒箕哆鱼丽行，鼓进金退兵家常。起伏见讥孙武子，句卒贻笑曹成王。千夫散尽旌旗定，偏裨队伍相呼应。几处私恩误主恩，一回酒令行军令。酒醉边隅事不闻，边隅扰扰多烟氛。  
江海壖，家家浮生多在船。船居无租出无禁，竞卖田宅行盐钱。私盐渐多法渐密，隩里干戈攘白日。寻常恶孽不肯除，本固枝蕃祸非一。虎符龙节王者师，赦过录功先自欺。谏臣上疏劾已晚，蔓延及今归咎谁？地官合为弘远计，盐价减征同赋税。盗源既清民瘼除，五风十雨歌《康衢》。  

○小匕首歌  

水精生苗月牙直，彗芒披云电流隙。蛰蛇断尾短草间，海鹘褪翎霜雪色。宋斤鲁削让刻，金错锥刀岂其敌。吴鸿扈稽飞着体，不曾为主开边鄙。嗟兹神物久泥滓，用之可以报国士。檐冰卓筯日黯空，稍玩股掌生雄风。鲛鱼室卧缟带影，长铍辟易万雉墉。古昔客揕秦王胸，几仆翠凤咸阳宫。由来意气泰山重，命甘燎毛不旋踵。谁隳古制铸小之？佩称衣冠加珌琫。我歌三叹泪满裾，曹鱄豫聂无时无。  

○客金陵遇有以茂才异等为荐者以病归泊龙湾二首寄丁仲容娄行所二先辈  

柂楼酾酒出金陵，病后衣裳体不胜。风雨满江寒屃赑，庭闱何处发鬅鬙。周璆实下诸侯榻，王式虚蒙博士征。一曲离歌凝客思，几行疏树隔渔灯。  
凤凰台上酒如川，醉拟题诗李谪仙。凿齿已成耆旧传，真长空觅孝廉船。十年萤案书连屋，八月龙湾浪拍天。无那病怀兼旅思，白云遥望夕阳边。  

○送于子实辟淮阃掾  

淮海风高急鼓鼙，颍州风起照淮西。糇粻几道通流马，楼橹重城望火鸡。星入夜寒芒角动，地连秋暝瘴氛低。君今掉鞅元戎幕，肯慰流亡父老啼。  

○宫中行乐词六首  

羽猎罢长杨，宸游入未央。鸾开双画扇，鹤舞百霓裳。玉盏琼花露，金盘紫蔗霜。长门谁闭月，流影在仓琅。  
望幸影娥池，微吟纨扇词。露盘迎月早，宫漏出花迟。佩杂銮和响，云连雉尾移。君王肯时顾，从爱赵昭仪。  
明月窥彤管，双星直罽軿。宴分王母乐，诏拟薛涛笺。谷雨亲蚕近，花朝拾翠连。鱼龙曼衍戏，吹进玉阶前。  
积翠澄波阔，披香暖殿开。天低烽火树，日动蔓金苔。獭髓匀犹湿，羊车过不回。剩陈列女史，万一汉皇来。  
芍药为离草，鸳鸯是匹禽。君无神女梦，妾有楚王心。日短黄金屋，宵长绿绮琴。相将戒霜露，拜月绣帘阴。  
金钥鱼司夜，瑶筝雁列春。后庭通绮阁，清路接芳尘。同备三千数，谁辞第一人。君王寿万岁，行乐此时均。  

○景阳井  

踏臂歌残壁月昏，骊龙犹藉井生存。石阑漫涴臙脂色，不似湘筠染泪痕。  

○过杨员外别业 【员外名乘，字文载，济南人。官浙省员外郎，以累斥。至正十六年淮张之辟，乃遗训二子卣、卓，自经。】  

翠羽无深巢，麝香无隐穴。由来老蚌珠，泪泣沧海月。呜乎杨员外，竟类膏自爇。忆昨佐南省，四境正骚屑。朝廷忌汉人，军事莫敢说。遂罹池鱼殃，遄被柳惠黜。寄身傍江潭，乃心在王室。星躔错吴分，气候乖邹律。天风摇青薲，徒步空短发。谯玄初谢遣，龚胜终守节。譬如百炼钢，不挠从寸折。又如合抱松，岂藉涧底蘖。我时浮扁舟，鸥外候朝日。荒郊无留景，别业自深郁。时清议劝忠，公冤果昭晰。大名流天地，当与河水竭。结交卣卓间，遗言见余烈。  

○三贞篇寄纳麟哈刺参政幕下僚友  

梧西女陈氏，颜色绝胜玉。阿耶灯窗下，古传常暗读。义须嫁官人，麻枲心所足。兵麾忽东指，烽火蔓平陆。鱼鳖遭颠连，鸡狗同迫逐。猰哆其口，反噬机上肉。母子泣相誓，宁死不汝辱。春辉黯门楣，寒日照鬼录。皇天实鉴临，家庙为惨肃。 【陈氏母曾，宋直讲确之七世孙女。】 髽妇 【惠妇吴，俱县人。】 亦在难，自判受命独。臂血溅贼袵，贼叹为敛缩。差差白刃间，伟节惊耳目。荒野云雪暮，缅想会深竹。水流风悲鸣，星迸万羽镞。回首陷没地，何限委沟渎。大参行当来，恤典具简椟。前湖百世祀， 【谓五代时烈女何氏。】 明妆俨车服。从以双素鸾，配享畴敢黩。孤蓬任漂转，余齿寄草木。倡兹三贞篇，庶用矫浮俗。  

○送杨子明知事从观孙元帅分制沿江州郡  

寒日动大江，鞍马散沧洲。沤光灭没外，回见冰梁浮。壮士无人色，旗羽风飂飂。杨君志弧矢，笑被黑貂裘。祭軷千仞冈，掉鞅万斛舟。先声掠淮甸，遥制三边州。元帅统将权，言责在军谋。一言关兴丧，跬步分阳秋。天地属闭塞，波伏蛟龙湫。孤烟起天际，薄暮青转幽。百里静鸡犬，岂但穷兵由。雪贸荠麦生，犹闻铸戈矛。频年竭土壤，经时委川沟。行其所无事，凋瘵或少瘳。耀德不观兵，当今第一筹。君昔甚恻隐，曲宥千俘囚。归装轻于叶，廉价重琳球。敝邑蒙荐临，多暇获燕游。凤凰巢阿阁，黄鹄宜远投。菉竹霜实繁，知止畴与侔。芦根短刺水，鸒斯空啾啾。顾予麋鹿姿，蓬藋翳林丘。行藏任本性，道义期加修。  

○夜坐  

落日秋气昏，回溪夜喷薄。幽花敧露榭，孤萤陨风阁。冲襟谢烦歊，广簟生离索。履望明河，南天正飞鹊。  

○义僧行  

世降道沦丧，盛事罕见之。我歌义僧行，蕲取国士知。僧臻生夏浦，俗号徐大师。勇敢重意气，赤手可猎麋。张忠郭解流，任侠不计赀。臻愿出门下，致死誓不移。盗寻寇马洲，鱼肉乎蒸黎。元戎坚营壁，大姓深沟池。壮哉张父子，分率脱项儿。父擒子死难，家不得敛尸。臻闻切齿恨，恨死不同时。夜即操斧刀，奋身斫籓篱。径入牛宫内，斧断张絷维。手杀盗六人，力挽间道归。妻孥拜堂下，金币谢所私。上公赐巾裳，欲以好爵縻。幡然掉臂辞，还山弄摩尼。方今国步艰，中外罹疮痍。铜虎尽悬绶，铁马谁搴旗。嗟尔匹夫臻，足张三军威。何不食君禄，为君靖淮夷。收名鲁仲连，千载为等期。天秋黄叶脱，日暮玄云驰。歌诗节鼓吹，用壮吾熊罴。  

○壮士歌  

明月皎皎白玉盘，大星煌煌黄金丸。壮士解甲投马鞍，蒺藜草深衣夜寒，剑头饮血何时干？  

○寒机女辞  

鸳鸯机满东西舍，雪茧缫来日相射。世俗竞染红蓝花，妾心钟爱金丝柘。君王锦绣焚殿前，天孙凤梭蛛网悬。织成云雾制龙衮，万一熏香分御筵。  

○君家柳  

君家柳，万株一色鹅黄酒。龙鳞波暖袅翠烟，飞花直渡江南天。仓庚立晓燕穿午，薄暮啄木声丁然。腹中树蚀皮啮马，旧阴半减金城下。长条短条属行人，犹有持斤睨之者。秋来大地落叶鸣，心忆阳春泪如泻。  

○夜何长三迭寄周参政伯温邬佥院本初  

夜何长，日苦短，夜长复寒日不暖。深林火薄鹖鴠满，尾頳鲂鱼游纂纂。千年古铁紫气缠，赤帝当之白蛇断。中朝老臣双佩苍，忧心郁纡寝息忘。凤凰在笯骥服箱，雪埋石栈冰河梁。夜何长，六龙回辔东扶桑。  
夜何长，日苦短，夜长复寒日不暖。苍梧九疑云思远，惊鸿乱落夫差苑。汉家骑尉双龙苍，酒酣起舞隘八荒。疾风吹沙百草霜，玉釭朱火青凝光。夜何长，帝车高转天中央。  
夜何长，日苦短，夜长复寒日不暖。欃枪参旗烛云，树树梅花落羌管。江南布衣双鬓苍，岁阑独立气慨慷。夜冠礼乐制孔良，路迢无由贡明堂。夜何长，启明耿耿天东方。  

○奉陪神保大王宴朱将军第闻弹白翎雀引 【并序。】  

白翎雀，燕漠间鸟也。初，世皇命伶官石德闾制《白翎雀》曲，及进，曰：何其末有孤婺怨悲之音？石德闾未之改，而已传焉。戊戌冬，淮藩朱将军宴大王于私第，逢忝坐末。时夜雹霰交下，众宾相次执盏起为王寿。逢亦起，王命左右鼓是曲，且语制曲之始，俾歌咏之。逢谓缵事本实，左氏所先，故铺陈兴龙大略，而不暇他及也。  
玄阴亘天雪欲作，将军西第夜张幕。铜盘蜡光红照灼，四坐倾听《白翎雀》。雀生乌桓朔部落，大朴之气元磅礴。地椒野穄极广莫，穹庐离离散驼骆。黄羊芦酒杂湩酪，鹰狗畋猎代耕获。太王肇基不城郭，青春建櫜宵罢柝。圣泽滂沛蔓绵络，风淳俗庞法度约。干端坤倪露冲漠，羽毛麟介并飞跃。庭祠岁飨咽管钥，雄雌和鸣莫我乐。帝皇赫然太阳若，八表晃荡氛尽却。前驱屈卢从繁弱，睢盱嗢咿万状错。遂朝玉帛解组缚，大明宫开夹花萼。文监武卫盛材略，葱珩谷璧映霜锷。五云夔龙奏韶濩，九苞凤凰降寥廓。德音威仪匪予度，万姓拭目瞻阿阁。轩辕伶伦两冥寞，八十年来事非昨。獶尘杂乱人道削，咬哇哀淫颂声铄。皇孙让贤执鼓铎，巾幂鹊尾黄金杓。殽烝体荐嚼复嚼，巴渝舞队驩回薄。供奉革鞜衣狐貉，银筝载前酒载酌。延秋门深鱼守钥，缑山远度吹笙鹤。淮南昔者鸡舐药，千乘之国弃弊蹻。方今群雄自开拓，拔刃把争刺斫。为臣义同葵与藿，将军固合鞭先着。莲壶漏沈薇露涸，枯梢号寒风陨箨。百禽啁噍雹霰霍，冰花乱点真珠箔。箔中呱呱情陡恶，供奉砉尔停弦索。吁嗟《白翎》将焉托，有客泪下甘丘壑。  

○奉陪杭右丞程礼部以文宇文宪佥子贞鲁县丞道原宴周左丞伯温馆舍时闻河南李平章恢复中原  

西湖馆舍开新秋，三峰倒影紫翠流。白马雕戈驻逵道，金鱼玉佩罗林丘。二孤五老独神往，八公六逸同天游。时维小康况大比，万乘少纾东南忧。如渑之酒官寺送，风生酒波鳞甲动。荔子浆凝赤露香，鹅肪灸作黄冰冻。歌袖频熏婆律膏，渴羌解奏参差凤。右丞阀阅霄汉逼，诸叟文章台阁重。罘罳骎骎落日凉，菱花蕸叶掩冉光。惊飞先自有乌鹊，寡宿未必无鸳鸯。尧封禹迹烟莽苍，宣发固短忧心长。侧闻汴破济欲下，百姓亦望临淮王。山人厌乱喜莫量，笑整冠带为举觞，醉后不登严武床。  

○叹病驼  

狂夫东游乘白骡，道路适遇病槖驼。紫毛无复好容色，肉鞍尚耸双坡陀。南人从来不梦此，私怪目击临干戈。泉渠元自控蕃落，天苑毕竟连银河。吴郊楚甸水草浅，任重却欲千斤过。青袍朝士为起立，茜帽番僧时抚摩。热风吹尘鼻出火，积雨成潦疮生窠。牛蝱狗虱苦嘬血，末由驱除知奈何！频年出师数百万，熊罴狮豹相奔波。岂期独后死沟壑，余光所及良已多。老奚首帕短袴靴，手持鞭策涕泗沱。忆昔滦京避暑日，气骨礧峞从銮和。沉沉金瓮夹挏马，袅袅锦带悬灵鼍。服劳辇下藉鬋刷，屈迹泽畔甘蹉跎。畴能推广爱乌义，没齿仰饲公田禾。  

○长乐未央玉玺歌为秦景容总管赋  

赤龙衔日照赤子，白蛇横毙乌骓死。东风吹冷咸阳灰，长乐未央连阙起。昆吾宝刀截琼肪，阴文小篆云汉章。盘螭作纽径二寸，历岁四百传天王。黄星孛明铜爵舞，铜仙泪泣如丝雨。盗将神器竟不归，玺亦漂沦频易主。使君购得心良苦，君不见丰城有剑气上冲。米船也贯沧江虹，陋歌先附苏卿鸿。  

○岁星渐高赠王伯紞进士  

岁星渐高辰星光，镇星不动天中央。荧惑退舍太白敛昼芒，南斗尚尔云微茫。有美一人被褐裳，思君思乡垂十霜。馺娑骀荡气郁苍，王屋石室岌相望。愿陪先驱弧四张，岁星辅日照八极，还种祭田汾水阳。  

○简邬同佥  

南粤称臣陆贾劳，汉廷何爱玺书褒。恩波遂与三吴阔，爽气真连北斗高。莺啭羽林交杕杜，马闲沙苑暗蒲萄。天心厌乱民怀德，未说关河恃虎牢。  

○送王季德主事祠南镇还京  

千羽春明玉扆间，皇华躬遣祀稽山。蓬莱云雾随封检，敷落仙曹降佩环。宣室旧承前席问，楼船今驾海涛还。东南父老忧时切，落日扶藜得重攀。  

○秋感六首  

吴门叶落季鹰船，朔野霜横白雁天。三楚楼台余梦泽，两京形势自甘泉。采云帐幄泠风满，琼树花枝璧月圆。本是宣光中兴日，腐儒长夜泣遗编。  
纷纷攘攘厌黄巾，妖血徒膏草野尘。马化一龙犹王晋，楚存三户未亡秦。飓风天静浮青海，朔漠山高直紫宸。莫为鬼方劳外伐，檿弧箕服最愁人。  
豆苗瓜蔓未应稀，菰米莼丝积渐肥。南极有星天半隐，东维无地海全归。连城不换相如璧，百结何妨子夏衣。回首故山荆棘外，几年空翠锁烟霏。  
苕花薲叶绕林扉，独立苍寒见紫微。夜久长庚随月上，天清高鸟带霜飞。东南吴会三江入，百二秦封六国归。烈士暮年心未已，无言思解白登围。  
南越东吴带楚皋，频年醉眼送飞毛。沧洲露白蒹葭满，甲第秋声蟋蟀高。九日天涯桑落酒，三军城上柘黄袍。试观汉后诗人作，独觉遗风属阮陶。  
鲮鱼风息净江波，轧轧机丝响薜萝。华发道途秋日短，旷怀楼阁暮阴多。浮查受宿炎州翠，细草从眠墨沼鹅。心自隐忧身自逸，几时天马渡滹沱。  

○简陈韦羌员外 【陈基敬初。】  

幕府深严午漏迟，簟文帘影碧参差。总传白马陈从事，每念青袍杜拾遗。大地风尘忧未解，扁舟江海去无期。凉天雁叫芙蓉发，许奏军中鼓吹辞。  

○陪淮南僚友泛舟吴江城下  

波伏鱼龙夜不惊，菱花千顷湛虚明。吴侬似怪青丝马，汉月重临白帝城。世说窦融功第一，独怜阮籍醉平生。楼船箫鼓中流发，喜及东南早罢兵。  

○送薛鹤斋真人代祀天妃还京  

蓬莱宫里上卿班，代祀天妃隔岁还。日遶五文皆御气，海浮一发是成山。风霆夜护龙鸾节，云雾朝披玉雪颜。圣渥既隆玄化盛，转输应尽入秦关。  

○留别陆芳润张孟肤田仲耘王孟翼  

枫叶殷红枳实肥，苹风萧飒芰荷衣。自甘许汜求田去，不拟刘蕡下第归。日落大荒猿夜哭，天含积水鹤云飞。诸君有待乘槎使，直犯星河织女机。  

○题虎树亭 【宋聪禅师住华亭时，有二虎噬人。师降伏之，命名曰大青、小青。师卒，虎亦死。弟子瘗之塔傍，踰年生银杏树二。今主僧隐公辟亭树间，扁曰「虎树」。】  

舟泊东西客，诗招大小青。山高白月堕，草偃黑风腥。植物锺英爽，精蓝被宠灵。凉阴慎剪伐，留护石函经。  

○过马天章水村居  

嘉兴马录判，归筑水村居。土锉长腰米，莼羹巨口鱼。青衫沾露薄，华发向秋疏。尚尔丹心壮，无时去玉除。  

○近故二首  

近故儒林老，于予起叹嗟。清秋书柿叶，落日赋桃花。碑碣留吴满，云山向越赊。多情楚宫月，来照未栖鸦。  
近故维扬老，威仪本汉官。才高三礼赋，心折一泥丸。露气金盘湿，箫声碧落寒。空余茂苑树，鹃血几时干？ 【成廷珪寓维扬，卒于至正末年。二诗为成而作。】  

○邻饮  

蜡炬绕红鸾，盆花玉露漙。无家憎月色，多难薄春寒。毛颖时旌鬼，黄金少铸官。西邻浊酒熟，得罄一回欢。  

○闻畿甸消息  

白草生畿甸，黄沙走塞庭。直忧星入斗，兼畏雨淋铃。殿阁余龙气，衣冠自鹄形。吴粳断供饷，陇麦向人青。  

○和惠子及雨中  

桃花昨夜愁尽发，燕子今春疑不来。雪衣鹦鹉亦可怪，错唤主人非一回。  

○题李唐江山烟雨图  

烟雨楼台晻霭间，画图浑是浙江山。中原板荡谁回首？只有春随北雁还。  

○马头曲 【马头者，大都名姬也。始为黄禅太子宠，黄禅伏诛，没入，以赐太平王，王薨，子唐其势留之。唐其势被杀，复没，赐孛哥。孛哥，国语力士也。】  

和戎汉明妃，亡吴越西子。鬼妾赐元臣，孰受卢弓矢。  
前时楚襄梦，今夕伶玄妾。琼断蓝桥浆，红流御沟叶。  

○萱图为李恒题于茂清轩中  

暄风宜男花，凉日忘忧草。一种两含情。亲容梦中老。  

○游鲤山 【旧名由里山。】  

乡山三十三，游鲤奠郊南。嶻然独高大，秀掩东诸岚。土刚蓄炎精，崖仄削剑镡。我尝挹飞翠，远在沧江潭。波涛与伏兴，云雾相吐含。恍然穆王驾，八骏左右骖。又如琴高仙，脚踏朝蔚蓝。久思更徽号，新喜遂幽探。太白赋九华，后来成美谈。狂歌继其武，林间免愧惭。春风绿瑶草，秋霜红石楠。行将修月斤，为凿避世龛。蛟龙正格斗，鲲化谁其堪。  

○次鰕妾岸 【常熟州。】  

朝辞凤巢村，晚次鰕妾岸。起望大角间，太白光有烂。方罹杜陵苦，未已崔旰乱。鬓毛掠蝙蝠，竹里鸣鹖鴠。同曹迫忧悸，相视名错唤。前途非乐土，殊昧贤达算。谁家缭崇垣，辘轳卧井干。余歌久凄惋，酣宴同清晏。宁知楚幕乌，不寤吴宫燕。萧晨理舟楫，回首重悲叹。  

○读贞燕记有怀鲁道原提学  

天涯老孤臣，想象赋贞燕。空梁泥屡落，故渚冰自泮。影托明镜鸾，梦接长门雁。飞云轩不归，自语清商怨。  

元贞二年，双燕巢于燕人柳汤佐之家。一夕，家人以灯照蝎，其雄惊坠，猫食之。雌彷徨悲鸣不已，朝夕守巢哺诸雏，成翼而去。明年，雌独来，复巢其处，入视巢，生二卵，疑其更偶。徐伺之，则抱独之壳尔！自是春去秋来，凡六稔。观者哗然，目为贞燕云。长沙冯子振记。  

○义邓  

吾乡有邓添，千里负主骨。晨夜窜草间，宛转时虏窟。胼胝苦何辞，性命间一发。日车昏荡祲，虹晕或抱月。魂气相冲搪，鸟兽亦獝狘。经过百战地，青春暗消歇。深幸主有灵，全生及城阙。主母悲喜集，流泪心激越。主妾事他人，空庭自花发。主昔为龙蛇，公论不可没。但感衣食恩，疏戚均赏罚。在家为义奴，在军为义卒。庶几衔土乌，尚愧击蛇鹘。凄凄荐霜露，晳晳上参伐。不见秦舞阳，悲风动天钺。  

○排难行 【赠王子中。】  

相如全赵璧，子敬存家毡。臣子奉君父，由来义当然。我为排难行，期播今后贤。至正十六年，楚氛蔽吴天。南台塔御史，尽室方颠连。风波萍浮寄，墟落匏孤悬。内无蚍蜉援，外绝鸿雁传。缩地漫劳想，拔宅欲假仙。形势转仓皇，一日犹三年。君闻急友义，侧身入烽烟。得子猛虎穴，摘珠骊龙渊。菱花奁影合，桂树月魄圆。青青骢马驹，环珥映后先。相看喜至骨，欲语翻泪涟。报之锦绣段，长谢赋归田。遂令鸡鸣客，远愧齐鲁连。我时载茶具，荡漾五湖船。萧萧春阴暮，载歌《伐木》篇。  

○赠穷独叟  

穷阴结长寒，木介河生澌。旷野独兽号，异乡孤臣悲。薜衣带胡绳，三年限朝仪。岂徒无炊火，顾有麻斩齐。身幸免污辱，言之泪交颐。脱急藉朱家，吊古怀要离。遡风酒三酹，老气吞畎夷。誓刳枭獍肉，用塞乌鸟饥。汉酬张良志，吴乞伍员师。行歌《独漉篇》，以继《从军诗》。  

○登昆山寺谒刘龙洲墓  

阴崖鳖裙披，萧寺压其左。前无容马地，而公灵永妥。绰有高世风，荷臿誓埋我。恳恳中兴论，泛泛岳阳舸。竹西旌佩间，为士非琐琐。我来行吟久，顾影叹复坐。下上百年余，同遇时坎坷。疏岚冒川暝，归鸢跕跕堕。惄焉上孤舟，星流乱渔火。  

○游卜将军墓祠 【将军名珍，字文超，唐西河人。有功业在昆山，民至今祠焉。】  

时危短吾裾，薄游东昆野。有唐将军茔，肃肃风露下。木叶金甲动，土花碧血洒。居然神兵栖，夜思石驎马。二蛇顾首尾，势若无御者。当时阵或然，威福巫得假。灵乌拂人首，疏火散村社。湠湠娄江波，壮怀托申写。  

○题留侯小像  

汉高三尺剑，子房三寸舌。刚柔两相济，秦降楚随灭。君不见乾坤狡兔飞鸟秋，脱使子房无世仇，箕栖颍饮老 【一作死。】 则休。  

○史骡儿 【骡，燕人。善琵琶。至治间，蒙上爱幸。上使酒纵威福，无敢谏者。一日，御紫坛殿饮，命骡弦而歌之。骡以《殿前欢》曲应制，有酒神仙之句。怒叱左右杀之。后问骡不在，悔曰，骡以酒讽我也。前和州同知李澄言于逢，欲传其事，逢为赋一辞。澄字仲深，开州人。翰林承旨，惟中先生从子也。】  

虎帖耳，豹俯首，青天白日雷电走。尚食黄羊光禄酒，史骡曲曲春风手。萧王马蹴滹沱冰，亚父玉碎鸿门斗，凤凰铩翮蚌珠剖。赵女舍瑟，秦娥罢缶。饮中八仙方下来，御沟溅赤花飞柳。君不见龙生逆鳞海岳寒，呜呼史骡乃敢干。和州孤臣说旧语，梨园弟子更新谱。  

○三月十二属予初度时客舍承朱佥枢携僚佐见过  

我生三月之仲丁，长庚辅日当奎星。命居旄头身驿马，薄有抱负多飘零。鹔鹴尝贳金陵酒，蛟龙幸护钱塘■〈车卯〉。 【乙酉十二月，予护母衬泊钱塘。邻舟多为风潮作覆。】 鲁连海上隐行歌，吴王台前辞下走。清斋庚果廿七种，短疏刘蕡四三首。才名从知造物恶，心脏空梦神人剖。 【乙亥科举罢。或劝予学律，因感异梦，见心脏皆五色，遂止。】 兹辰客舍风雨俱，汤饼尚少囊中蚨。正冠试诵蓼莪什，冲泥适来樱笋厨。帐士弹筝玉连琐，庐儿执爨貂襜褕。落花簌簌香扫途，阖座气作思驰驱。箕不以簸斗不■〈奭斗〉，仰面大笑真吾徒。  

○题蔡琰还汉图  

铜台春深边草绿，琰因名父千金赎。残生既免毡裘鬼，哀衷莫尽芦笳曲。旧时汉妆慵复理，感义怀惭归董祀。入朝好语乱世雄，贱妾不为天地容，尔其忠事山阳公。  

○合淝束遂庵学正为画君山酹月图长歌奉谢  

忆携蓉城霞， 【吾乡酒名。】 醉赏君山雪。兴酣俯崖面，三酹大江月。灵奇秘怪不可说，回首十年尘土热。束卿想象作此图，如见当时眼为豁。是山杰立气皓鲜，四八宾从咸华颠。 【吾乡有三十三山，君山为之主。】 银涛丝萦料角海， 【料角，地名，远在通州。】 玉台镜露峨眉烟。 【峨眉嘴即在君山下。】 槎枒乱树拔虎窟，撇捩小艇吞龙渊。樵子罢斧僧罢磬，木瓢一个沧茫前。君不见江山元与天地辟，有月无人景虚掷。昆岷东来几万里，衣冠云散三千客。三千客后世屡易，晓事仅有罗春伯。 【事见郡志。】 龟趺椔翳鬼照火，鳌背苍凉兽交迹。君不见采石紫绮裘，赤壁洞箫歌。乐者信旷达，龌龊将如何？岁云暮矣双鬓皤，梦恍茅屋牵青萝。广寒白兔下相杵，贝阙鲛女趋鸣梭。卿闻大叫当就隐，指日莫问鲁阳戈。  

○浦东女  

浦东巨室多豪奢，浦东编户长咨嗟。丁男殉俗各出赘，红女不暇亲桑麻。鹁鸠呼雨楝花紫，大麦饮香胜小米。一方青布齐裹头，赤脚踏车争卷水。水低岸高力易歇，反水上田愁漏缺。谷种看如瓜子金，野鸦不衔田鼠窃。黄草衣薄风披披，日色照面苍烟姿。南邻北伴更贫苦，糠籺糜粉随朝虀。阿■〈弥上女下〉送茶相向语，巨室新为州府主。妻拜夫人婢亦荣，绣幰朱轮照乡土。羊牛下来鸡欲栖，汪汪泪眼数行啼。女自身长苦非一，归路白杨斑竹西。  

○胥门柳  

今年胥门十一月，杨柳青青寒不脱。雕戈白马黄须郎，朝朝忍见行人别。行人吴头或楚尾，心趁飞花度黑水。避暑銮舆狩未回，都人南望思投棰。都人泣向都官道，塞北江南柳还好。风纚露沐恩既殊，报荅春光愿终老。君不闻虎狼之秦六国雄，可怜千丈泰山松，至今称是大夫封。  

○刘夫人  

刘夫人，至正太尉吴王嫔。笄珈车服置弗御，澹烟常锁双眉春。中州援疆敌在目，叔贵日骄强日蹙。背城借一王本心，狐埋狐搰将军欲。夫人勇决烈女义，百口楼居亲举燧。片时阴惨万古生，月明风清佩音至。君不见男儿成败古有之，孰以楚霸轻虞姬。苏民安得夫人祠，乌栖白凫庶少衰。  

○读闽僧谦牧隐所题雁宕大龙湫西瀑布常云展旗天柱卓笔双高峰诗予为之色动槩括一首  

雁宕龙湫气混蒙，展旗卓笔势争雄。翠翀霄汉双鸾影，玉立东南一柱功。兴入常云飞夏雪，醉看高瀑挂晴虹。总惭尊者空诸有，万木围岩夜自风。  

○冥鸿亭偶题二首时岁戊戌  

春阴过却几番风，野店山樱雾雨中。新水绿塘鹅并浴，嫩寒茅阁燕微通。大儿稍熟春秋例，幼女欢趋组绣功。四十今年浑意足，酒炊香满巷西东。  
一家无事乐清宁，寄目冥鸿野外亭。江水未分南北限，月明常后毕箕星。子生猫栎垂垂赤，蔓长鸦藤故故青。天意物情应有在，且须料理相牛经。  

○闻何上海子敬毁淫祠开乡校因寄四韵  

鱼米骈登橘柚垂，备闻佳政起深思。女巫罢进《神弦曲》，乡校新陈《鲁颂》诗。风叶昼埋公馆静，霜钟寒度海云迟。高天鸿鹄东回首，亦欲朝阳借一枝。  

○无锡寓隐谢王左丞彦熙携酒馔远过  

玉帐旗旌拂紫冥，楼船神物护青萍。风云密拥将军树，江海孤悬处士星。深愧草茅优简拔，未忘蒲柳易飘零。竹西歌吹高阳酒，喜为寻春过野亭。  

○十二月廿二日为重阳王真人诞辰是日立春在淞江长春道院瞻拜真人及七真像敬题薛一山丹房  

寒尽东风破晓阴，真人遗像俨如临。山中霞熟千年酝，海上莲开七朶金。朔地兴王资化力，钧天朝帝动仙音。私忻泉石膏肓久，终日凝神紫气深。  

○无题五首  

五纬南行秋气高，大河诸将走儿曹。投鞍尚得齐熊耳，卷甲何堪弃虎牢。汧陇马肥青苜蓿，甘梁酒压紫蒲萄。神州比似仙山固，谁料长风掣巨鳌。  
天枪几夜直钩陈，车驾高秋重北巡。总谓羽林无猛士，不缘金屋有佳人。广寒霓仗间华月，太液龙舟动白苹。雪满上京劳大飨，西风华岳吊秦民。  
白衣■〈舟冓〉■〈舟鹿〉渡吴兵，赤羽旌旗夺赵营。滦水天回龙虎气，榆林风逐马驼声。靓妆宫女愁啼竹，白发祠官忆荐樱。犹有海鹰神不王，鴐鹅高去塞云平。  
五城月落静朝鸡，万灶烟消入水犀。椒闼佩琚遗白草，木天图籍冷青藜。北臣旧说齐王肃，南仕新闻汉日磾。天意人心竟何在？虎林还控雁门西。  
十载群雄百战疲，金城万雉自汤池。地分玉册盟俱在，露仄铜盘影不支。中夜马群风北向，当年车辙日南驰。独怜石鼓眠秋草，犹是宣王颂美辞。  

○后无题五首  

一国三公狐貉衣，四郊多垒鸟蛇围。天街不辨玄黄马，宫漏稀传日月闱。嵇绍可能留溅血，谢玄那及总戎机。祇应大驾惩西楚，弗对虞歌北渡归。  
吐蕃回纥使何如？冯翊扶风守太疏。范蠡不辞句践难，乐生何忍惠王书。银河珠斗低沙幕，乳酒黄羊减拂庐。北陆渐寒冰雪早，六龙好扈五云车。  
回首昆仑五色天，疏风落日重佪儃。驾骖八骏非忘镐，台置千金旧慕燕。地限上林云过雁，雪封西岭树啼鹃。远惭行在周庐士，横草无功日晏眠。  
险塞居庸未易劘，望乡台上望乡多。君心不隔丹墀草，祖誓无忘黑水河。前后炎刘中运歇，东西元魏百年过。愁来莫较兴衰理，只在当时德若何？  
黄河清浅海尘扬，陕月关云气惨苍。宁复明珠专甓社，尚论玉兔踞金床。衣冠并入梁园宴，简册潜回孔壁光。私幸老归忘世事，梧桐朝影对溪堂。 【钱牧斋曰：《无题》前后十首，皆感悼王师入燕，庚申北狩之事。】  

○览周左丞伯温壬辰岁拜御史扈从集感旧伤今敬题五十韵  

华夷今代壹，畿甸上京遥。游豫循常度，恬熙属累朝。六飞龙夹日，独角豸昂霄。御史箴何忝，贤臣颂早超。咨诹新境俗，观采众风谣。文用弥邦典，忠惟振宪条。执徐当景运，仲吕浸炎歊。愠解民心结，烦除圣念焦。雨工趋汛扫，市令薄征徭。大口讙移跸，庸关肃卫刁。缙云峰立晓，芗月水涵宵。徼道臣臣俊，清尘骑骑骁。豹貙严御靮，驼象妥銮镳。仪仗真如画，车徒不敢嚣。侏言来部落，皮币贽荒要。岳牧恭迎舜，封人愿祝尧。六宫程缓缓，列寺思飘飘。丝袅双行鞚，璆鸣杂佩瑶。宝钿榆荚小，锦罽草花娇。绣袄珠鞲络，香鬟玉步摇。婕妤辞并载，王母会频邀。拾翠深沙岭，梯虹复涧桥。天长躔北日，斗近建南杓。珍味高陀鼠，丹馨散地椒。庐儿分逐兔，土屋竞停雕。白貉衣温座，黄羊酪冻瓢。桓城金合沓，滦阙紫嶕峣。社稷尊王统，山河固庙祧。明明神爽降，秩秩礼文饶。宠遂光幽朔，畋同阅狝苗。蹛林酺已举，款塞福皆徼。棕殿三呼岁，枫墀九奏箫。祝融回酷暑，少昊戒灵飙。旧制先回軷，良辰次起轺。谢恩多帝冑，纪实得台僚。至治音俱雅，于皇德孔昭。相如惭禅议，谋父感祈招。蕞尔蕲兴祲，纷然颖煽妖。漕输横蜃鳄，衡祀阙膋萧。边警初传箭，军容半珥貂。荐添烽堠迫，有甚火云骄。衮服中垂拱，微垣外寂寥。几多遗鹤发，曾共望鸡翘。二洛遄通晋，三韩复入辽。不无双国士，正赖一嫖姚。求剑舟难刻，更弦瑟好调。扶颠须砥柱，拨乱岂刍荛。戎幕辞巢父，诗坛老伍乔。式瞻阿阁凤，驯止泮林鸮。并论公殊迹，吾知迈董鼌。  

○寄偰正字  

君迁正字职，秩视校书郎。太乙藜分焰，铜仙露湛光。鹓班清漏里，鹤驾霱云傍。署转宫花密，沟迂御柳长。芸窗填竹素，蓬观启银铛。鱼豕知讹舛，铅黄属订详。圣王经贯道，家世桂名坊。一气根幽朔，群英萃豫章。比蒙青眼待，益见白眉良。传癖称元凯，文宗得子昂。冠将峨獬廌，豺已避康庄。大器遭斯运，凡材信彼苍。哭亲岚瘴邑，怀友月萝房。病谢台臣荐，书烦驿使将。暖余牛背日，寒远马蹄霜。野褐方山帽，畦蔬德操桑。策陈怜贾谊，裾曳耻邹阳。任性何孤僻，伤时或慨慷。圜丘虚墠壝，太庙摄烝尝。珥笔谁丹扆，纡金尽玉堂。海涵恩靡极，衮补责宜偿。十样笺霞粲，双壶酒雪香。珠玑新杰作，龙虎古雄疆。好约重觞咏，秦淮夜对床。  

○简夏嘉定  

百里绕吴烟，重过喜地偏。深城迟闭户，细港倒回船。暮汐蛏开甲，秋原木放绵。民风返淳厚，正赖使君贤。  

○乙未八月避地前湖三首  

两地初雠杀，全家屡死生。守臣无大过，雄长自相争。魑魅阚当屋，鸺鹠啼过城。前湖落木外，排难愧齐卿。  
借地安樵爨，秋烟满桂丛。祸因贫贱少，诗到乱离工。有妹音徽隔，诸儿起卧同。数畦乌口稻，满待熟天风。  
竹底秋光薄，墙根朝日暄。稍通邻曲好，深荷野人恩。细雨菰生米，新霜芋长孙。加餐向茅屋，醒眼看乾坤。  

○丙申八月纪事时自乡里入吴还华馆遂卜隐鸿山  

寸舌解重围，长歌振短衣。不成巢父去，空似鲁连归。蔡港沙田薄，黄山宰木稀。伯鸾吾所慕，梅李况鱼肥。  

○常州江阴再失无锡告警病中自鸿山将迁海上  

病就山中隐，烽催海上舟。连城新鬼哭，深壁大臣羞。赤眚躔金火，炎风汗马牛。遥占女兄弟，先已下长洲。  

○至正丙午三月廿八日自横泖迁居乌泾宋张骥院故居有林塘竹石因扁堂曰俭德园曰最间得诗凡六首 【录三。】  

卜宅宾贤里，生涯始有涯。忧缘常念乱，贫为数移家。径合交枝果，帘当独树花。池台几峰石，相友卧烟霞。  
邻曲敦新好，园林恍昔游。衣冠时径入，棋槊夜忘收。已遂莼羹兴，何烦杞国忧。人生贵行乐，两鬓飒先秋。  
无才甘在野，多懒惬行园。石露漙云气，池风损水痕。草深眠雉子，林静习鸦孙。拟着幽居录，渔樵共讨论。  

○得儿掖书时戊申岁  

客梦躬耕陇，儿书报过家。月明山怨鹤，天黑道横蛇。宝气空遗水，春程不见花。衰容愧耆旧，犹语玉人车。 【此诗记戊申岁，正明太祖改元之年也。】  

○舟过吴门感怀二首  

跃马横戈东楚陲，据吴连越万熊貔。风云首护平淮表，日月中昏镇海旗。玉帐歌残壶尽缺，天门梦觉翮双垂。南州孺子为民在，愧忝黄琼太尉知。  
强兵富境望贤豪，戴縰垂缨恨尔曹。一聚劫灰私属尽，三边阴雨国殇号。江光东际汤池阔，山势西来甲观高。形胜不殊人事改，扁舟谁酹月中醪。 【张氏之据浙西也，原吉有功名之望焉。故首章末句如此。其闻吴门消息有云：「尽拟田单收故土，不期高干损雄才。」又云：「三年弟傲群情懈，十月城围百战休。」尤多痛惜之意。至于称士德为孤忠，谓东吴为唇齿，是则书生之见而已矣。】  

○题心觉元上人观露轩  

上人吾邻人，趺坐中竺岭。澹然观朝露，月落万籁静。丰林始如沐，萎萃飒以冷。石床仰嵌窦，余滴下微影。世皆汨尘劳，天或示短景。忘言理深诣，收视妙独领。茂陵和玉屑， 【一作「凄清蝉暂吸」。】 有愐鹤知警。云深粥鱼鸣，盂钵躬自整。  

○赵善长山水  

画师今赵原，东吴谅无双。寸毫九鼎重，乌获力靡扛。翠树拥羽旗，深崦敞云窗。参差见罍斝，不无酒盈缸。老山石黄色，插脚琉璃江。隐若赤壁垒，势压曹魏邦。何当柔猛虎，蛟鳄遂我降。欠伸列仙崖，嚏咳渔蛮矼。  

○唐昭仪李渐荣辞  

日系包桑地瓜剖，宫闱去尺非唐有。庭春草合车断音，忝备昭仪奉巵酒。御香紫袖纎垂手，载拜载祝南山寿。龙须席转莲炬移，狼角斩天豨突牖。不辞陨命同君后，女三祸前妾忠后。无人为语巢贼奴，莫使儿知环柱走。  

○宋婉容王氏辞 【并序。】  

徽宗在北，四太子请王婉容妻黏罕子，上遣之。婉容大哭曰：何忍一身事两主，就舆中夺刀自刎死。太子叹异，择地葬之。且为立碑曰贞妇冢。事载俞文豹《吹剑录》。  
二宫有警无严跸，贱妾徒为虏雏匹。假如青冢向黄昏，不若金刀照白日。白濡一缕愿随终，烟沙漫漫霜雪容。令人想见旌贞石，气敌双高湖上峰。 【原吉诗于忠孝节义之事，往往三致意焉。表微阐幽，美不胜记，兹特采其尤者录之云。】  

○夜过苍墩江隐居  

白茅萧萧风色昏，归人自语烟际村。我骑蹇驴童抱樽，记得君家忘却门。径穿竹入背江路，傍是梁朝敬宗墓。月中对鹤吹洞箫，露水琤然落高树。  

○题崔白百雁图 【为宣城黄宜之题。】  

老愚离群影久孤，客来笑示《百雁图》。揩眵试数失两个，莫喻画意翻令呼。得非长门报秋使，或是大窖传书奴。不然一举千里高鸿俱，其余淟汨碌琐徒，且唼且息翔且呼。营营郑圃田之稷，睢睢齐海隅之菰。遑知尔更衔尔芦，瓠肥卒至充人厨。小而曰鶀亦就笯，迩闻泽梁弛禁官罢虞。麋鹿鱼鳖同少苏，羽仪好在春云衢。  

○金世宗太子允恭百骏图 【为舒德源题。】  

金家武元靖燕徼，尝诮徽宗癖花鸟。允恭不作大训方，画马却慕江都王。此图遗脱前后幅，尚余龙媒群角逐。息鸡草黄霜杀菽，王气荣光等蕉鹿。山人尘迷朔南目，溪头姑饮归田犊。  

○葛稚川移居图为友生朱仲矩题 【仲矩名禹方。】  

典午三纲紊无纪，贼奴内向伯仁死。辞征尚蹈公以此，终托丹砂去朝市。千年盛事传画史，野夫获睹朱氏邸。壮肩糇粮幼琴几，杖悬药瓢风靡靡。长襦老婢手执棰，躬驱其羊羊顾子。两犍受牵头角颇，牦厖殿随亦忻喜。公披仙经瞳炯水，琅琅余音怳入耳。后骖夫人谢钗饵，膝上髫婴玉雪美。句漏尚远罗浮迩，若有函关气腾紫。天丁山灵状僪佹，开凿空青洞扉启。云霞输浆石供髓，二丽精华晨夜委。金光秀发三花蕊，飘飘上升碧寥止。同时许迈行加砥，一门翁孙良可儗，波散豆者颡遗泚。嗟今凡民苦流徙，落木空村泪如洗。  

○赵文敏公山水为董竹林山长题 【并序。】  

公于画左题云：至大三年六月望日，为吴彦良画并诗，有「岸静树阴合，溪晴云气流」之句。想在鸥波亭作也。彦良，嘉禾人。  
何山弁山秀可掬，上若下若薲苕绿。翰林学士偶归来，亭倚鸥波送飞鹄。鹄飞尽没沧茫境，衣上青天倒摇影。鹿头舫子湖州歌，想带南风觉凄冷。冰盘瓜李进仲姬， 【管夫人字。】 生绡画就复题诗。郑虔三绝世无有，于乎何幸再见至大三年时！  

○宋制置彭大雅玛瑙碗歌周伯温参政征赋 【并序。】  

今太尉开藩之三月，适江浙参政周公分省江淮，延饮斋阁欢甚。以予避地无锡，说王左丞晟劝张楚公归元，特出玛瑙碗曰：此宋彭大雅燕飨旧物，子才器足以当之。遂引满酹之再，气酣思涌，率尔走笔以纪清赏，非求知他人也。 【小序与《列朝诗集》所载稍有异同。】 诗曰：  
淮藩开吴豪侠满，歌锺地属姑苏馆。相儒独为缓颊生，笑出彭公玛瑙碗。血干智伯髅不腥，黄土莹错红水精。妖蟆蚀月魄半死，虹光霞气歕且盈，隐若阵偃边将营。彭公彭公古烈士，重庆孤城亦劳止。天忘西顾二十年，亩尽东南数千里。武侯祝文何乃伟，败由宋祚民今祀。太湖底宁鱼米丰，官廨喜与间门同。酒波碗面动峡影，想见制置师犒飘风中，再酌庶沃磥磊胸。君不见汉家将军五郡封，班氏天与世史功。诗狂昭谏客吴越，存心唐室人怜忠。呜呼尚友吾岂敢，醉墨惨淡云飞鸿。  

○七月闻河南平章凶问  

六月妖星芒角白，几夜徘徊天市侧。寻闻盗杀李上公，穷旅孤臣泪沾臆。当时宽猛制萑泽，安得受降翻受敌。上公忠名垂竹帛，书生奚为费祎惜。东南风动旗黄色，蒲梢天马长依北。 【壬寅六月，田丰、王士诚剌杀李忠襄干济南城下。先是顺帝见星变，叹曰：当损大将，驰使戒谕忠襄，正此诗所谓妖星芒角也。】  

○谢中政院判买住昂霄枉过予龙江寓隐  

三年江馆闭斜曛，一日星轺下紫氛。老我已非佳子弟，壮公曾是故将军。未央双阙云端见，长乐疏钟月下闻。还语中原檿丝尽，六宫知爱石榴裙。  

○送吴照磨赴李司徒幕兼简张郎中  

司徒分镇越王台，瓯婺山光入望来。堂上修文间将略，幕中求旧得贤才。鉴湖木落鱼梁见，紫塞风高雁路开。莫禁白头狂贺老，酒船仍荡月明回。 【时方禁酒。】  

○寄娄上俞士平提学陆良贵秦文仲二教授  

朱绂青袍映后先，迩来愁过买臣年。垆头相醵囊须罄，地下谁游剑莫悬。淮浪白滔回鲁日，塞氛黄隔姓刘天。贱名忝在齐民版，为报新芜傍泖田。  

○寄陆宅之进士钱思复提学全希言学正  

花开花落雪盈颅，三地相望一信无。梁震不惭前进士，杜陵宁是老狂夫。长淮浪接江逾阔，南极星联斗不孤。想与穷经全学正，酒香邻社杖同扶。  

○经游小来泾简木仲毅  

髯参归隐小郊垧，乱日曾闻险备经。风黑浪高罗剎海，月明天度使臣星。东都先见逢萌得，广武重游阮籍醒。最是故家春草暗，杜鹃啼杀忍同听。  

○梦骑驴  

蹇驴双耳卓东风，前导青衣一小童。石涧倒涵岚气白，海霞高贯日轮红。桃花芝草经行异，鹤发鸡皮语笑同。却待朝天惊梦失，春醒无奈雨帘栊。  

○重游淀山  

鳌戴小蓬莱，方诸宫影开。崖根龙洞辟，山脉虎丘来。疏磬重烟水，残碑半雨苔。因之怀故国，游雁落清哀。  

○古宫怨二首  

万年枝上月团团，一色珠衣立露寒。独有君王遥认得，扇开双尾簇红鸾。  
误报迎銮出禁宫，阶前草是雁来红。玉颜岂就秋枯落，万一和亲在选中。  

○杂题四首  

洄塘昨夜绿波增，偶策交州鬼面藤。一雨百花香洗尽，流春矼上立鱼鹰。  
几杖琴尊共一丘，燕归巢近午香篝。游丝不挂山人眼，直趁东风入别楼。  
水凉风搅一池荷，睡眼醒来手自摩。数席云阴乱疏樾，髫孙惊报鹤群过。  
藻池岸匝水仙开，满面香飘玉蝶梅。遗事罢书山馆寂，鼠狼行过雉鸡来。  

○江边竹枝词八首  

游鲤客山高刺云，天门山小旧称君。插江鹅鼻移沙脉，愁杀浪撞黄歇坟。  
乱石呀声大小湾，石中无玉作连环。楚江风浪吴烟雨，翠锁修眉八字山。  
社酒吹香新燕飞，游人裙幄占湾矶。如刀江鲚白盈尺，不独河鲀天下稀。  
南北两江朝暮潮，郎心不动妾心摇。马驼少个天灯塔，暗雨乌风看作标。  
北望大江南望城，席帽马鞍 【并山名。】 屏障横。侬是小山渔泊户，水口风门过一生。  
石筏横津蛟莫窥，近山张弩或眠旗。侬作神衫与神女，祈水祈风郎不知。  
巫子惊湍天下闻，商人望拜小龙君。茹藘草染榴红纸，好剪凌波十幅裙。  
潮落蟆山连狗沙，黄泥鞋浦趁江斜。阿侬十指年娇小，曾比个中春荻芽。 【狗叫沙在蔡港西北，岁产荻茅。予家分佃顷半，沙与虾山鞋浦相连。】  

○朱家奴阮辞  

淮阴三月花开枳，使君死作殊方鬼。眼看骨肉不敢收，奉虏称奴听颐指。经辽涉海三岁久，以蝗为粻麦为酒。爨骸齩骨何足论，亲见徐山堕天狗。今年始得间道归，城郭良是人民非。主家日给太仓粟，残生犹着使君衣。揽衣拭泪使尹室，凉月萧萧风瑟瑟。回头还语玉雪孤，勿辞贫贱善保躯，瞻屋未辨雌鸠乌。  

○重过望亭新城二堡 【丙申冬张氏筑。】  

忆昔扁舟自西下，二堡相望无一舍。吴藩判枢翻覆儿，窄衫小弓矜骑射。归人重经但流水，豆陇弯弯低复起。长途遗庶数十家，三四酒旗风靡靡。君不见邠公迁岐山，卫人城楚丘。外患内修古所侔，成同败异嗟世□。  

○会别马颍渔  

别业归来千里余，泰山倾盖喜无如。青衫不污新丰酒，白发终乘下泽车。地入东南空驿骑，雪消齐鲁足淮鱼。彼行此住情俱得，尚约鸡肥落木初。  

○寄钱泰窝陈云轩二遗叟  

天转云东上六符，有怀无寐枕同孤。紫芝隐曲歌商皓，烈火残经补汉儒。私地春先梅老发，盛阴雷疾草狂苏。祖生迟旦疏殊甚，不计中流少一壶。  

○喜颜守仁教授留园馆信宿  

前朝进士过林扃，信宿论心为竦听。云气夜蟠雄剑紫，天光寒入旧毡青。不同嘉树生南国，犹梦鲲鱼化北溟。老我归田有龙具，仅堪供卧读牛经。  

○同谊书记游查山留题净无余西南林壑  

地涌丛林小翠屏，海吞孤嶂半螺青。岩扉老衲忘人我，石甃神丹护甲丁。吴甸土寒黄耳魄，泰山草歇白蛇腥。放歌适在风埃表，幢节浮空若下听。  

○辛酉杂题 【一作《古怀》。】 二首  

遗经姑置楚包茅，新笔恭书蛊上爻。利尽岛溟珠象郡，道湮邹鲁凤麟郊。看云 【杖名。】 暮影齐巾角，滴露 【酒名。】 春声落枕凹。自判优游不堪事，鷾鸸添室翠分巢。 【是岁征云南，元梁王自缢。】  
槿篱莎径入林堂，春作无牵午漏长。音歇野莺新绿浅，影浮潭鲫小红香。谁家数应中和节，十亩寒轻二月霜。忍贳缊袍偿酒债，时人将谓独醒狂。  

○书西厦时洪武丙寅沿海筑城  

床头鸱卧久空金，壁上蜗行尚有琴。孺子成名狂阮籍，霸才无主老陈琳。虹霓气冠登莱市，蝙蝠群飞顾陆林。环海烟沙翻万臿，连村霜月抱孤衾。  

○秋词  

香散天街静玉珂，露台风殿夜如何？星从河汉淡中落，秋在梧桐疏处多。鸾影不曾离宝鉴，蛛丝先已缀金梭。君王茧馆询遗事，却拟鸾车共载过。  

○书无题后凡三首偶感燕太子丹事  

火流南斗紫垣虚，芳草王孙思怆如。淮潦浸天鱼有帛，塞庭连雪雁无书。不同赵朔藏文褓，终异秦婴袒素车。漆女中心漫于邑，杞民西望几踟蹰。  
塞空霜木抱猿雌，草暗江南罢射麛。秦地旧归燕质子，瀛封曾畀宋孤儿。愁边返照窥墙榻，梦里惊尘丧韘觿。莫谶《白翎》终曲语，蛟龙云雨发无时。 【元世祖听弹《白翎雀》曰：何其曲终有凄怨之声乎！】  
几年薪胆泣孤婴，一夕南风马角生。似见流星离斗分，谬传灵武直咸京。九苞雏凤冲霄翼，三匝慈乌落月情。纵少当时赵云将，卧龙终始汉臣名。 【钱牧斋曰：洪武七年，遣元幼主之子买里八剌北归。此诗记其事，故有旧归质子及南风马角之句。太祖封买里的八剌为崇礼侯，故曰「瀛封曾畀宋孤儿」也。】  

○芮庠卿邀费孟霦同知陪酌背孰堂既同晚步口号  

罢酒出前楹，霜寒着面轻。林腰烟帛束，天角火锋生。卧木桥通野，疏罾水隔城。宽袍曳笻竹，俱老愧宵征。  

○题泖塔时主僧贤如愚不在  

何年窣堵耸奇观，势若蛟龙上纠盘。秦县赭衣沦鬼国， 【泖系先秦囚倦县。】 梵家宝藏压惊湍。野瞻雨黑重灯夜，天卧空青一镜寒。欲买扁舟占渔户，老缘无力候衡官。  

○甲子冬偶书  

云东乱定少新知，江左书来有跛儿。才尽罢为文自祭，醒狂宁要臿相随。天家青女催衣急，漏水金人上箭迟。却喜故妻原上树，十年羁羽托深枝。  

○乙丑秋书  

腰痛非干米，眵昏渐废书。静知天运密，老与堠程疏。绿吉黄甘外，红鲜白小初。儿归共贫乐，容易岁云除。  

○园馆杂书二首  

竹树藏山石作门，鱼矼水带洗花痕。莺声又在鸡声外，老不胜官只住村。  
殊乡春色不曾浓，才力新兼病思慵。一枕清风闻格磔，半瓶香雪浸苁蓉。 【香雪，酒名。】  

***◆云■〈鼎页〉天民叶颙（樵云独唱）***  

颙字景南，金华人。少壮有志事功，未尝干谒，人罕知者。晚遭元季之乱，结庐城山东隅，名其地曰「云■〈鼎页〉」，自号「云■〈鼎页〉天民」。既而移居山之西隅，与云■〈鼎页〉相望不数里，时得以幅巾野服，轻鞋瘦策，从樵夫刍叟相往还其间。自序所作诗，以为薪桂老而云山高寒，音调古而岩谷绝响。故名之曰《樵云独唱》。长孙雍编次成帙，曾孙户部尚书淇重刻之。广东布政使安丘袁凯为之序云。 【钱牧斋《列朝诗集》所载：叶樵云颙，字伯恺，洪武中登进士，官行人司副，免归。按集中《挽琳荆山上》云：「大德庚子春，生我及此公。」以年计之，当洪武戊申，景南年六十有九矣。其《独乐歌》云：「屈指今年七十五」。集中诗皆高旷之言，绝无及仕宦者。袁布政序云：使先生后生数年，际我朝之明盛，与一时俊乂并列庶职，其事业必有可观，惜其不然，而徒于言语文字间见之，其志不亦可哀矣乎！袁序作于成化间，不应有误。牧斋所云，未知何所据也？又《震泽编》所载，东山叶颙，字伯昂，尝以乡贡为和靖书院山长。此则又一同名姓者耳。】  

题松云斋十五韵  
三月望夕玩月  
江南怀古  
读书山月下  
举酒春风前  
围棋白日静  
舞剑清夜阑  
渔父曲  
东篱丙辰季秋作  
秋怀次童中州韵二首  
疏斋晚步  
游三洞金盆诸峰绝句  
莫愁烟艇  
美许士谦选壮丁有法  
辛丑岁军乱后李元常赋诗伤感予次其韵  
登九龙山访孝标遗迹月下饮酒  
金华尉赵德夫祈雨有感  
春雪  
沙溪清隐  
九日寄兴  
月夜梅边即事  
示小儿阿真牡丹荼■〈艹糜〉春暮各一首  
晚步  
次韵周安道宪史仲春雨窗书怀十首  
用前韵序山家幽寂之趣呈前人十首  
霜天晓角  
冬景十绝  
丁酉仲冬即景  
故圃梅花  
送应空谷上人游吴寻师二首仆于湖山泉石有畴昔之好末章故及之  
题应上人净深精舍  
感怀  
午窗睡起偶吟闲花落砚池小儿士廉率尔应声曰香絮粘棋局遂足成一律  
己酉新正  
七月望夕予曳杖步月直造峰顶高吟朗咏划然长啸兴尽而返明日山下居人咸言闻清啸惊醒尘梦者数十家予因赋诗以纪其事云  
采莲歌  
春晴  
日暮江村杂兴  
山庄即事  
江村晚景  
春游晚归  
次韵贾逢源见寄  
重九后菊  
题幽居  
乙未八月二十二夜梦宿山寺与僧讲道论诗不觉夜分僧赋一联云鹤向白云栖处宿僧从青嶂影边归觉而微改其句足成一律云  
二月江城见梅二首  
怀湖山隐者  
次槎字韵述怀  
喜余仲扬陪枢掾俞公芳催兵海道岁晚远归  
至正戊戌九日感怀赋十律见意云  
元宵雪感怀次韵  
乙巳正月十二日雪中感怀  

○题松云斋十五韵  

青松如舞蛟，白云如游龙。龙游化甘霖，与世为年丰。蛟舞散清影，利爪挐高穹。二者无限奇，尽入幽人宫。幽人室悬磬，隐约松云中。松秀悦耳目，云生荡心胸。读书坐云石，鼓琴杂松风。无往不自得，深喜世虑空。披云采松花，何啻食万锺。万锺食有尽，松花味无穷。松云幸无恙，天地同始终。扶笻一相顾，摩云抚孤松。问松几何年，适与云会同。松静了不言，云去寻无踪。回首万峰顶，但见山重重。  

○三月望夕玩月  

长空蟾吐魄，良夜何团团。皎如青铜镜，璨比白玉盘。试浴海波底，飞上青枫端。徘徊嵩岱间，宇宙生清寒。神光常不泯，留作千载看。  

○江南怀古  

仗剑出西游，来□帝王州。登高望故国，感慨弹箜篌。长歌四五发，云物惨不收。歌声忽悲壮，江汉不敢流。峨峨天目山，王气今已休。英主从北来，长驱势莫留。浮云卷旌旗，天兵动戈矛。国破佳人死，时危志士忧。遂令歌舞地，夜雨鸣松楸。野殿莓苔古，荒城鸟鼠秋。茫茫古帝魂，千古不可求。神飞故宫远，月出西陵幽。凄凉白云乡，寂寞芳草洲。我欲吊古迹，落日寒飕飕。无言一尊酒，悲风起闲愁。  

○读书山月下  

读书山月下，月色流岩扉。松风吹毛发，草露沾裳衣。研精探玄奥，竭思穷幽微。兴亡空感慨，今古谁是非。孔孟几千载，斯文愈光辉。蚩蚩愚下士，去此将安归。  

○举酒春风前  

举酒春风前，勿讶衰颜红。藉兹曲糵媒，成彼酝酿功。顿使铁石肠，化为欢悦容。喜色浮须眉，和气填心胸。浩浩六合间，广扇淳厚风。儿女岂知此，唯醉芳花丛。  

○围棋白日静  

围棋白日静，举袂清风吹。神机众未识，妙着时出奇。我老天宇内，白雪凝须眉。坐阅几输赢，历观迭兴衰。古今豪杰辈，谋略正类棋。局终一大笑，惊起山云飞。  

○舞剑清夜阑  

舞剑清夜阑，孤灯耿中堂。一舞空奸邪，再舞摧豪强。频起为君舞，月出云飞扬。气冲牛斗暗，影动蛟龙翔。悲风转萧飒，壮志弥慨慷。时哉不可逢，石匣深韬藏。  

○渔父曲  

雨过暮云收，江空凉月出。轻蓑独钓翁，一曲秋风笛。宿鹭忽惊飞，点破烟波碧。  

○东篱丙辰季秋作  

曳杖东篱下，层峦列环岫。南山如有情，青翠俯相就。松桂二老苍，烟霏乍无有。孤云屡出奇，群峰竞呈秀。图彩写晴岚，琴音潄寒溜。采采黄金英，芳香满衣袖。  

○秋怀次童中州韵二首  

长空好明月，灿烂今夕晴。万里皆月色，四顾无人声。徘徊下青松，照我茅屋明。我望长叹息，悠然万感生。取杯挹清光，和此松露倾。咽之清肺腑，快我平生情。  
桂魄延秋景，松飙生夕凉。良宵两相值，萧瑟流清光。风声惊客鬓，月影照我床。徊徨不成寐，转觉岁月长。起坐问风月，而我谁老苍？风静月不言，耿耿天中央。  

○疏斋晚步  

睡足白云窝，行吟青草坡。夕辉流月屐，空翠湿烟蓑。  

○游三洞金盆诸峰绝句 【录三。】  

徘徊三洞天，翻作十日留。何当约安期，共为千载游。  
大山严而尊，小山婉而秀。往来两山间，岩霏湿吟袖。  
犬吠人家近，鸟啼春昼晴。涧草有幽色，野花无定名。  

○莫愁烟艇  

莫愁江上艇，月夜扣舷歌。甚欲寻遗迹，江空烟浪多。  

○美许士谦选壮丁有法  

乌台宪史天下奇，姓字久为人所知。风霜面目松柏操，铁石肠肚冰玉肌。群凶肆虐干天诛，潢池弄兵如小儿。中原在处皆反侧，扰攘岂独东南垂。寓兵于农古王制，宪史于此力主之。羽书差兵以万计，顷刻而集敢后期。厉兵秣马在此举，指日要斩蚩尤旗。廓平天宇清海岳，献俘受馘朝丹墀。东州老翁头雪白，拭目愿见承平时。南山有石踞如虎，携归我欲镌公碑。  

○辛丑岁军乱后李元常赋诗伤感予次其韵  

乱后依然旧城郭，青山不老秋云薄。人民皆非可奈何，岁月无情随逝波。短世功名何暇论，相逢存没惊相问。夜寒儿女泣牛衣，紫凤天吴颠倒披。访旧惊心生百感，两脚如麻春不暖。祇多幽滞哭酸风，何人背面啼春红。  

○登九龙山访孝标遗迹月下饮酒  

杖藜扶我登九龙，轻鞋短袂随天风。九龙飞去几千载，云闲青老秋山空。孝标先生骨应朽，清名与山同始终。荒烟衰草迷古洞，唯有皎皎栖青枫。酒边半醉弄明月，月光忽落杯酒中。举杯欢笑和月吸，清光散入胸次照我突兀礌磈之孤衷。平生所蕴刚毅气，洞然明白无隐容。信知古人嗜好不在酒，爱其果能助发英锐之志酝酿曲糵之奇功。兴怀不尽下山去，明月又在天南东。  

○金华尉赵德夫祈雨有感  

阳乌赫赫明高穹，火云不雨天西东。晴波渴饮千丈虹，嘉谷槁死生蝱虫。金华赵宰亦悯农，陈辞涕泣呼天公。食天之禄因农功，视农不救宁为忠。下人无罪天所容，愿为斯责归微躬。志诚直通龙伯宫，须臾遣出双玉龙。利爪排空怒且雄，阿香推车海若从。鞭云驾雨随天风，下与世人为年丰。要令饥旅颜回童，少焉云散天宇空。神龙却归潭水中，庙闲山空鼓冬冬。  

○春雪  

百花憔悴东风寒，六花烂熳开正繁。东君似欲夸富贵，琼台玉榭真珠阑。绿杨无力晴抛絮，青松不老云生树。贪观天女跨鸾归，失却仙人骑鹤处。斜斜整整复霏霏，却忆衔枚入蔡围。奇功未立英雄老，壮志虽存气力衰。酒酣舞剑情难歇，指点银瓶莫教竭。醉中犹自忆当时，鹅鸭城边一池月。  

○沙溪清隐  

绕屋一湾水绿，迎轩数朵峰青。沙路鸥盟新定，云松鹤梦初醒。  

○九日寄兴 【庚申岁。】  

黄菊香残夜雨，乌纱醉落秋风。回首十年旧事，乱云流水西东。  

○月夜梅边即事  

香裹寒云满溪，月明津渡人迷。梦入江南旧路，夕阳流水桥西。  

○示小儿阿真牡丹荼■〈艹糜〉春暮各一首  

绛色罗裳绿色襦，沈香亭北理腰肢。含风笑日娇无力，恰似杨妃睡起时。  
一点檀心气味长，向人无语舞《霓裳》。千红万紫消磨尽，犹有风吹不断香。  
老红新绿驻烟波，无奈青皇促驾何。又是一年春事了，杜鹃声里夕阳多。  

○晚步  

偶随芳草踏斜晖，石径云深翠滴衣。两袖天风明月上，杖头挑得树阴归。  

○次韵周安道宪史仲春雨窗书怀十首 【录三。】  

茶鼎松涛翻细浪，桃溪花雨涌香泉。旋寻笋蕨春山下，不枉江南二月天。  
破除愁闷无过酒，消遣情怀正要诗。燕子不来春又半，一帘花雨海棠时。  
蜨赖莺慵燕语衰，红羞绿怨湿难开。晴窗误听山禽乐，又是鸣鸠唤雨来。  

○用前韵序山家幽寂之趣呈前人十首 【录三。】  

夕阳香径逐东风，疲策轻扶数落红。信步偶随流水去，不知身到白云中。  
云舒山色千峰秀，雨过蛙声两部鸣。多谢知心峰顶月，夜深长到寝床明。  
一任猿惊野鹤猜，老怀笑口要频开。高眠蕙帐春风暖，不怕雷声入枕来。  

○霜天晓角  

耿耿星河曙欲流，角声悲壮起层楼。满江明月清霜重，人与梅花一样愁。  

○冬景十绝 【李从道丽泽诗社出题， 【延佑】 【至治】 己未至己亥，四十年矣。录四。】  

鹭立寒江  
霜天晓角  
江路梅香  
书舍寒灯  

△鹭立寒江  

青苔白石鱼鳞腥，尽日独拳寒雨汀。疑是晴江沙上雪，黄昏一点不分明。  

△霜天晓角  

城上征人吹角声，月寒霜重声冥冥。孤舟万里南迁客，起着衣裳带梦听。  

△江路梅香  

漠漠江云路不分，小桥流水夕阳村。吟翁马上频回首，一阵东风暗断魂。  

△书舍寒灯  

青灯黄卷伴更长，花落银釭午夜香。异日长檠珠翠处，苦心寒焰莫相忘。  

○丁酉仲冬即景 【录二。】  

云巢鹤睡  
月岭猿啼  

△云巢鹤睡  

烟梢深处稳栖翎，标格孤高迥出群。只恐听琴惊梦醒，踏翻松顶一巢云。  

△月岭猿啼  

树头清啸两三声，纸帐梅花睡欲成。唤醒冷泉亭上梦，岭云飞动月初明。  

○故圃梅花  

身世水云乡，冰肌玉色裳。灵均千载恨，和靖一生忙。南国遗高躅，东风递暗香。久同松柏操，肯学杏桃妆。冷淡孤山月，高寒半夜霜。鹤猿常款狎，蜂蝶任猖狂。  

○送应空谷上人游吴寻师二首仆于湖山泉石有畴昔之好末章故及之 【录一。】  

落日南朝寺，吟笻几度登。欲寻前日路，去访昔年僧。浙水生新浪，吴云暗旧灯。阿师如到彼，为谢岭南能。  

○题应上人净深精舍  

一室纤尘绝，炉烟贝叶经。每呼明月至，常遣白云扃。竹色侵虚幌，荷香袭小亭。晚来开瓮牖，放入数峰青。  

○感怀  

天步艰难日，人情向背秋。惭无医世术，喜免抱官囚。发愤寻青史，消愁数白鸥。草庐诸葛辈，幸出为时谋。  

○午窗睡起偶吟闲花落砚池小儿士廉率尔应声曰香絮粘棋局遂足成一律  

睡醒碧窗虚，无人松影移。庭空晴昼永，径静夕阳迟。香絮粘棋局，闲花落砚池。□□烟树鸟，飞过白云枝。  

○己酉新正  

天地风霜尽，乾坤气象和。历添新岁月，春满旧山河。梅柳芳容稚，松篁老态多。屠苏成醉饮，欢笑白云窝。  

○七月望夕予曳杖步月直造峰顶高吟朗咏划然长啸兴尽而返明日山下居人咸言闻清啸惊醒尘梦者数十家予因赋诗以纪其事云  

藜杖策风轻，芒鞋步月明。鹤翻青径影，猿度翠岩声。草露沾衣冷，松泉漱石清。崇冈发长啸，尘世梦惊醒。  

○采莲歌  

越女淛江头，烟波万顷愁。往来荷叶浦，荡漾木兰舟。岛阔香云冷，江空明月秋。清讴三四曲，声断白苹洲。  

○春晴  

晓洞云归湿，春山草木新。夭桃含宿雨，嫩柳袅轻尘。蝶翅寒尤怯，蜂衙晚渐陈。香风簇罗绮，已有踏青人。  

○日暮江村杂兴  

钓艇已收缗，无人深闭门。云生沙上石，月出水南村。寂寞寒潮远，微茫烟浪昏。孤舟中夜笛，感慨动吟魂。  

○山庄即事  

策杖步松关，衔杯看远山。青鞋陪月去，翠袖裹云还。芳草斜阳外，落花流水间。山林多乐意，无梦到尘寰。  

○江村晚景  

野水溪桥外，荒村八九家。雨晴渔网晒，风定酒旗斜。红树霜江叶，黄庐月岸花。何当从此隐，重整钓云槎。  

○春游晚归  

小雨杂烟霏，晴光弄夕晖。蔫红侵酒斝，空翠润琴徽。风袭吟翁帽，云香野客衣。殷勤花径月，寒影照人归。  

○次韵贾逢源见寄  

短发凋秋鬓，天风快晚晴。闲唯欣有味，老不叹无成。白石和云煮，青山带月耕。无心少年事，慷慨乐从征。  

○重九后菊  

痴蜨狂蜂未用疑，从来根性懒趋时。情知不少争先辈，故遣迟开殿后枝。斜日园林方冷淡，西风天地特清奇。芳苞小蘂秋香老，不是渊明断不知。  

○题幽居  

隔溪春色两三花，近水楼台四五家。浊酒不妨留客醉，好山长是被云遮。松根净扫弹琴石，柳下常维钓月槎。路狭不容车马到，只骑黄犊访烟霞。  

○乙未八月二十二夜梦宿山寺与僧讲道论诗不觉夜分僧赋一联云鹤向白云栖处宿僧从青嶂影边归觉而微改其句足成一律云  

天风吹梦过招提，瘦策迢迢扣夕扉。鹤拣白云枝上宿，僧从青嶂月边归。杉松韵古调清乐，苔藓痕深染弊衣。多谢山灵能念旧，此心焉敢忘烟扉。  

○二月江城见梅二首  

二月江城第一枝，怕寒故故着花迟。不嫌艳杏夭桃俗，甘受狂蜂妒蝶疑。月落西湖惊旧梦，雪消南国忆当时。楼头亦有霜天角，懒对春风暖日吹。  
桃杏纷纷正得时，疏梅高洁合知几。如何万卉娇春日，犹有孤芳驻夕晖。未要板桥寻蜡屐，最宜沙路试罗衣。轻鞋小扇孤山下，绝胜逋仙踏雪归。  

○怀湖山隐者 【并序。】  

湖山隐者，不知何许人？往来湖山间，茅衣草履，竹策纱巾，问其姓名，则笑而不答。踪迹似诡异，而辞情慷慨，神思清远，未易量者。寡结交，少许可，性不喜誉人，而亦不沽誉于人也。尝与人谈论古今，斟酌时事，一言不相合，引而去之，不复回顾。近不知所之云。  
湖海无求放逸人，不将清梦出丘林。喜吹异代秋风笛，解鼓空山夜月琴。惊叹时危如有意，贪眠云暖又无心。迩来踪迹难寻觅，高卧岑峦万迭深。  

○次槎字韵述怀  

形容枯似饱霜槎，身老空山处士家。一径梅香云满地，半窗花影月笼纱。常穿谢氏登山屐，惯设孙郎饷客瓜。离乱固非畴昔比，池塘难得为官蛙。  

○喜余仲扬陪枢掾俞公芳催兵海道岁晚远归  

羽檄催军岁晚归，海南消息定何如。腰边虽少封侯印，囊底应多荡寇书。越水闽山牵旧梦，蛮烟瘴雨袭轻车。短衣匹马男儿事，莫恋丘园月下锄。  

○至正戊戌九日感怀赋十律见意云  

吴枫初冷水痕收，塞雁南飞渡远洲。岁月无情天地老，江山不尽古今愁。黄花谩引杯中物，白发空惊镜里秋。却笑桓温清燕后，终然无梦到神州。  
谩多离思绕东篱，举目江山异昔时。落日边城悲鼓角，西风天地动旌旗。荒村乱后愁无酒，野老胸中喜有诗。风景不同人事别，菊花何必上寒枝。  
门掩东篱处士家，每逢佳节惜年华。黄花有恨惊秋老，白发无情对日斜。杜牧仙游诗寡和，王弘人去酒须赊。乌纱醉裹西风冷，千古令人忆孟嘉。  
谁复携壶上翠微，干戈烂熳酒尊稀。西风细雨黄花瘦，衰草荒烟白雁飞。落日有时怀故国，旧居无主锁空扉。龙山回首尤非昔，长使英雄泪满衣。  
晚对南山饮浊醪，少舒幽愤醉醄醄。云边黄菊纫芳佩，世上红尘袭弊袍。陶令官闲身尚健，孟嘉帽落趣殊高。登临我亦秋风客，虚负人呼一世豪。  
云锁当年落帽台，满山黄菊为谁开？久无异士高人识，长有狂蜂妒蝶猜。斜日东篱增感慨，西风南国正尘埃。如何得似承平旧，与客携壶共酒杯。  
慵整东篱贳酒瓶，白衣望断夕阳亭。征鸿北渡烟尘冷，战马南嘶草木腥。嫩菊半开香未老，奇峰相对眼终青。何当得与渊明约，共醉秋风不愿醒。  
风急登高野客伤，悲笳声里过重阳。正须击剑论孤愤，何暇携壶举一觞。白骨不埋新战恨，黄花空发旧枝香。寒烟冷日东篱下，西望柴桑路更长。  
悠悠江影雁南飞，黄菊飘香蝶满枝。斜日西风彭泽酒，殊方异国杜陵诗。烟峦惨淡山林暮，霜叶萧疏草木悲。醉后不思时节异，半攲乌帽任风吹。  
满城风雨晚凄凄，城北城南尽战车。无药可能医世乱，有钱常欲买山居。床头小瓮开新酿，屋底明窗读故书。园菊岂知吾辈意，清香惟解绕茅庐。  

○元宵雪感怀次韵  

金帐羊羔酒里仙，醉观皓鹤下瑶天。寒英忽舞颠狂絮，香焰俄开烂熳莲。阆苑有花春未老，芳城不夜月空圆。茅斋僵卧袁夫子，也玩鳌山懒去眠。  

○乙巳正月十二日雪中感怀  

梅李争妍冷更荣，杨花飞絮湿尤轻。雪梢香冻莺声涩，月树光寒蝶影清。儿女祇贪金帐乐，英雄空老玉关情。自怜衰朽心犹壮，梦里麾兵入蔡城。  

***◆曲江老人钱惟善（江月松风集）***  

惟善，字思复，钱塘人。领至正辛巳乡荐，官至副提举。张氏据吴，退隐吴江之筒川，又移居华亭，明洪武初卒。思复长于毛氏诗学，强记而多才。乡试时，以《罗剎江赋》命题，锁院三千人，不知罗剎江之为曲江也。思复引枚乘《七发》为据，其首句云：「惟罗剎之巨江兮，实发源于太末。」大为主司所称，由是知名。号「曲江居士」，又自号「心白道人」。所著《江月松风集》，陈众仲为之序，谓当壮盛之年，未尝有纷华之悦。观其为诗，妥适清蒨，娓娓乎有唐人之流风焉。思复与杨廉夫倡和有句云：「笠泽水寒鱼尾赤，洞庭霜落树头红。」又云：「汉史丁公那及齿，陶诗甲子不书元。」盖有感而言之也。 【钱思复《江月松风集》十二卷，焦澹园《经籍志》不载，钱牧斋《列朝诗集》录思复诗九首，得之赖良《大雅集》所载者而已。练川陆子垂家藏思复手书诗集，后归于秀州曹倦圃，友人金亦陶钞得之，合之甫里许氏所藏，与陆氏原本无异。倦圃云：余家藏元人真迹有思复诗，乃知《江月松风集》尚多遗佚。思复以书名卷册流传人间者，随见当补入也。】  

对月酌酒  
送酸斋学士之西川  
灵壁手印篇  
王氏节妇诗  
八月十五夜风雨后见月有怀  
送曹克明员外之湖广省  
题杜甫麻鞋见天子图  
故宫春望次平禹成韵  
早发葑门得风直抵皁林泊  
述怀  
宫词二首和符安理镇抚韵  
怀陈子敬王子仁  
洛阳陌  
长安道  
关山月  
折杨柳  
湘泪竹管  
早起  
保叔塔  
送著作兼善赴奎章典签  
题金明池图  
悼西山猿  
题广微天师升龙图  
春游曲和傅子通韵  
刘时中待制见和定山十咏作诗以谢  
江声得五字  
奉和太常博士柳公浦阳十咏诗  
述怀寄光远并简城南诸友二首  
书怀  
送李德夫福建运司书吏  
与默斋先生联句成口号  
粉团花下夜饮  
九月晦日张机仲同宿明庆亨会堂上人房是夜读罗昭谏诗  
元宵偶作  
正月十六日游湖上  
张园杂赋二首  
送李可度  
送陈众仲之官翰林应奉  
和季文山斋早春二首  
题子昂疏竹远山图  
晚雨过白塔  
送王举之入京就简樵谷  
题鲁彦康所藏范宽山水手轴  
寄吕彦孚  
至元六年庚辰十又二月庚辰朔己亥大雨雪戊申复雨雪至七年辛巳正月朔旦己酉雨雪大作癸丑甲寅复大雪因赋诗以记  
极目亭  
雨后登吴山过城隍庙眺望  
渔村意  
一峰晴雪  
题马远画商山四皓图  
题宋徽宗画狸奴衔鱼图  
送贾元英之照潭  
西湖竹枝词四首  
篆冢歌  
清逸斋  
杏花  
送魏好义尹分水赋十六濑  
次陈君瑞游凤凰山光明寺  
偶成  
和王仁仲见寄  

○对月酌酒  

对月不饮酒，何以陶吾生。明辉散空白，照我千载情。泠然辄忘寐，但觉风露清。寒蛩杂群籁，天地皆秋声。流光不可驻，长江终夜鸣。酒尽月欲堕，浩歌倚层城。  

○送酸斋学士之西川  

蓟北文章客，风流迥不群。潮声秋别梦，月色夜留君。三峡吞秦树，千峰抹楚云。形骸捐水石，来往更殷勤。  

○灵壁手印篇 【并序。】  

汉以江都王女细君嫁乌孙，王女过灵壁，尝扶以石。后人镌石为模，腕节分明，故述其事而为之辞。  
汉香飞入乌孙国，踰白龙堆行绝域。万里穷愁天一方，曾驻鸣镳倚灵壁。灵壁亭亭立空雪，石痕不烂臙脂节。神飙吹影高撩秋，提云欲补中原月。穹庐作室墙以旃，佩环魂托胡歌传。当时双泪洒成血，血成碧色苔花坚。青冢相望去不归，归时定化黄鹄飞。千年恨隔毡城梦，汉使者过空沾衣。  

○王氏节妇诗 【并序。】  

丙子岁，天台王氏妻为兵所掠，至嵊县青枫岭，啮指题五十六字石上，投■〈山虖〉江而死，迄今血书宛然。泰定初，邑徐丞始上其事，请立庙旌之。晋张仲举首倡作诗一章，邀好事者同赋。又闻丙子间，襄阳贾尚书儿妇，韩魏公五世孙也。岳州破，被虏之明日，以衣帛啮指书长诗，渡江中流，自溺而死。其诗多有可称者。有「江南无谢安，塞北有王猛」之句，士大夫咸脍炙之。因感其节同，其事类，故并及之云。  
昔年襄阳贾尚书，儿媲韩氏身葬鱼。当以血溅云锦襦，至今波荡青琼琚。啮指堂堂丈夫气，乃见苍茫甲兵际。倚舷不忍渡中流，翻然直向龙宫逝。嗟嗟赤城王氏妻，青枫岭滑愁云低。■〈山虖〉江水黑幽魂啼，峭壁万仞无由梯。望夫不来归路迷，石痕雨碧风凄凄。君臣失国时所偶，儿女丧家我何有。丹精贯日昭不朽，朝廷立庙■〈山虖〉江口。荆扬孰谓风俗偷，呜呼贞节无与俦。二女允也忠义流，他年太史须编收。  

○八月十五夜风雨后见月有怀  

天柱峰高月华碧，自古人间风雨隔。飘然欲探蟾窟游，万里阴霾妒良夕。玄云忽开黄道明，顾兔涵秋抱冰魄。嫦娥偷药长少年，桂子芗霏羽衣湿。飞仙挟我凌太清，万丈寒光湛虚白。美人不来空夜凉，《白纻》歌阑露花积。  

○送曹克明员外之湖广省  

钱塘西望武昌城，天际飞艎几日程。三峡波涛下江汉，九疑云雾接巫衡。笑谈落落萧曹佐，登览苍苍屈宋情。更把文风变丹徼，不须铜柱纪南征。  

○题杜甫麻鞋见天子图  

四郊多垒未还乡，又别潼关谒凤翔。九庙君臣同避难，十年弟妹各殊方。中兴百战洗兵甲，万里一身愁虎狼。寂寞当时穷独叟，按图怀古恨茫茫。  

○故宫春望次平禹成韵  

登临休赋《黍离》章，千里江流接大荒。剑锁血华空楚舞，镜埋香骨失秦妆。薜萝山鬼啼萤苑，荆棘铜驼卧鹿场。寂寞万年枝上月，夜深犹照旧宫墙。  

○早发葑门得风直抵皁林泊  

白龙庙前风浪生，扁舟初离阖闾城。婵娟霜月雁千里，颠倒衣裳鸡五更。橹答渔歌江入梦，帆迎野色树移程。苇间何限秋萧瑟，愁绝胡笳出塞声。  

○述怀  

倦游湖海十年余，人物如云想国初。贞观名臣重房杜，建安才子数应徐。闻鸡起舞关河壮，射虎归来事业疏。便欲巢松寻五老，短檠依旧满床书。  

○宫词二首和符安理镇抚韵  

放生池上月沈钩，掖树如云易得秋。钟动景阳梳洗早，辘轳声转井干楼。  
梦惊鸳瓦落宫墙，殿锁长秋怨夜凉。教授后庭今白发，旧时博士汉披香。  

○怀陈子敬王子仁  

倦游年少滞江南，忧患惊心百不堪。韶海有人遗白葛，洞庭无客寄黄甘。凉风拂+听喉啭，夜雨移灯覆手谈。寂寞岁寒梅共我，月明索笑碧云檐。  

○洛阳陌  

驱车洛阳陌，周道何逶迟。玉帛走侯甸，金汤固城池。潘令好桃李，阮生多路歧。铜驼卧荆棘，索靖独先知。  

○长安道  

车马如流水，楼台结彩虹。王孙来戚里，豪士遇扶风。不覩衣冠盛，空闻意气雄。鸢肩亦何事，日暮醉新丰。  

○关山月  

落落汉时月，萧萧古战场。扬辉子卿节，逐影细君装。高映玉关外，低沈青海傍。不似闺中夜，祇照绣鸳鸯。  

○折杨柳  

何处好杨柳，攀条赠远行。花飞渡江水，客醉蹋歌声。秋色雕榆塞，春阴接凤城。一枝不敢折，为近亚夫营。  

○湘泪竹管  

黄陵庙前捐佩玦，龙影摇文织湘血。翠帷尘滴不干云，湘水无声楚魂咽。蛮娘弄作吴娥吟，五音嘹亮生枯节。一声直向天上闻，手挟飞仙挽秋月。呜呜似向烟中语，十二螺鬟排律吕。黄鹤楼空人不还，断肠声里招神女。  

○早起  

披衣起危坐，心清闻晓钟。流光入窗白，月澹西南峰。游鱼跃风藻，幽禽翻水松。青山如膏沐，远树烟为容。舟人与渔子，菰蒲深处逢。  

○保叔塔  

金剎天开画，铁檐风语铃。野云秋共白，江树晚逾青。凿屋岩藏雨，黏崖石坠星。下看湖上客，歌吹正沈冥。  

○送著作兼善赴奎章典签  

龙飞天子中兴年，使者弓旌集俊贤。阊阖早朝班玉笋，瀛洲夜直赐金莲。五经同异须刘向，三绝才名数郑虔。黼黻当时遗老在，长歌《黄鹄》送楼船。  

○题金明池图  

金明池涌橐虹，驾幸琼林岁岁同。貔虎羽仪陈卤簿，《鱼龙》角抵戏珠宫。乐游台殿今成沼，习战旌旗昔蔽空。寂寞画图传后鉴，六飞回首塞尘红。  

○悼西山猿  

老衲敲松唤不还，黑衣何处落潺湲。惯曾索果西湖上，无复号弓楚峡间。挂月影沈千尺树，啸云声断万重山。羁雌寂寞成孤怨，更约他生献玉环。  

○题广微天师升龙图  

嘘气乘云薄太清，墨卿灵怪砚池腥。波涛光彩失双剑，风雨晦冥驱六丁。朱火腾空超碧落，翠鳞垂水卷沧溟。真人上挟飞仙去，安得攀髯过洞庭。  

○春游曲和傅子通韵  

蛾眉晓压黛云冷，蚁波渌泛秋蛇影。千金难买能赋人，辘轳声沈旧宫井。青丝不梳慵早起，十二螺鬟翠相倚。鹦鹉解言天上愁，红雨香漂御沟水。羲车急急催飞光，杯中浅深愁短长。东邻谁唱断肠曲，游丝落絮春茫茫。  

○刘时中待制见和定山十咏作诗以谢  

玉堂学士来湘中，笑揽衡霍吞云梦。西瞻峨眉呼太白，南望苍梧登祝融。射鱼昔号玄真子，樵青随处携诗筒。扁舟匹马万里外，曾渡瀛海过崆峒。识荆再拜二十载，弃繻谁复怜终童。辞官钱唐听江雨，愿言《击壤》歌元丰。定山品题自灵□，屹然当道江争雄。云泉灵洞自奇绝，烧丹尝闻留葛洪。浮山下锁蛟龙窟，百川砥柱为之东。五云高标太古雪，月轮直上清虚宫。招提翚飞翥龙凤，渔子暝宿芦花风。是间胜概难指数，作者往往皆名公。山灵昨夜见我梦，喜得珠玉传无穷。枚屦何时此幽讨，润色旧观重发幪。问公前身竟谁是，香山居士东坡翁。  

○江声得五字  

小海歌阑渺平楚，中流日暮犹鸣橹。怪疑铁笛和龙吟，清应冰弦出鱼舞。响入芦花暗长潮，寒吞树影晴飞雨。遡源欲听巫峡秋，梦绕蛾眉月三五。  

○奉和太常博士柳公浦阳十咏诗 【录四。】  

龙峰孤塔  
南江夕照  
东岭秋阴  
昭灵仙迹  

△龙峰孤塔  

岿然特立梵王宫，梯级惟容鸟道通。翠壁云绡红劫火，铁檐铃雨落秋风。高标插汉苍龙左，倒影横江白鹤东。何日扪萝寻胜迹，不愁千里目难穷。  

△南江夕照  

目尽江南送夕阳，空明直下接鱼梁。千重云岫连平远，五色霜林映渺茫。孤鹜倒飞天上下，长虹高卧水中央。白云红稻多秋思，付与诗翁了醉乡。  

△东岭秋阴  

青山失色暗丹枫，广野平林杳霭中。半岭无云时惨淡，尺天不雨亦空蒙。冥冥南向藏玄豹，漠漠东开见白鸿。高处夕佳难揽结，扫除阴翳待雄风。  

△昭灵仙迹  

肌肤冰雪藐神人，此地昭灵迹未陈。华表鹤归终解语，鼎湖龙起复攀鳞。雨香宝穑琼田晓，露冷琪花碧涧春。仙驭时随青鸟去，定陪昆圃宴群真。  

○述怀寄光远并简城南诸友二首  

野人无事久忘机，肯信纷华有是非。花信欲阑莺百啭，麦芒初长雉双飞。书中岁月仍为客，枕上江山屡梦归。时复思君倚深树，不知残雨湿春衣。  
青青草色接平芜，翠涌千峰入座隅。戴胜晨呼采桑女，于菟夜警牧猪奴。羽觞洛水闻修褉，单袷温泉想舞雩。欲泛兰舟过春渚，一楼烟雨似西湖。  

○书怀  

春梦浑难记，年光不可留。絮轻随野马，黮熟醉林鸠。绿树深藏径，青山直上楼。功名等闲事，一笑拂吴钩。  

○送李德夫福建运司书吏  

吴柳初黄越树丹，照人秋色送征鞍。云随亲舍回扬子，山引邮城入侯官。万石盐饶输海赋，两潮鱼上助盘餐。武夷我有南游约，欲借扶摇驾羽翰。  

○与默斋先生联句成口号  

官柳新晴啼乳鸦，外甥昨夜喜还家。河豚江鲚都供酌，独奈春寒恼杏花。  

○粉团花下夜饮  

万花碎剪玉团团，晴雪飞香夜不寒。恰似玉人相对立，酒樽移月近前看。  

○九月晦日张机仲同宿明庆亨会堂上人房是夜读罗昭谏诗  

宝坊金碧近闾阎，阁道沉沉警夜严。万石华■〈鱼畺〉惊海兽，四檐铁凤语飞廉。伤时我岂同昭谏，觅句师能及道潜。一榻茶烟清梦熟，因思松瀑洒冰帘。  

○元宵偶作  

弹压城池夜属櫜，放灯那复事奢豪。水晶宫里香风细，曾见神山驾六鳌。  

○正月十六日游湖上  

东风杖屦偶相从，试傍新堤觅旧踪。花竹园池通一径，金银楼阁倚千峰。林烟日午青先暝，湖水天寒绿未浓。卖酒垆头人似玉，抱琴时复醉临邛。  

○张园杂赋二首  

清夜无眠迭鼓催，竹梢垂露点苍苔。满池月色如霜白，一片鼃声似雨来。  
萤火随风撩乱飞，树头残雨滴人衣。无端疏竹偏宜月，寒碧萧萧光入扉。  

○送李可度  

暂驾仙舟绝海涛，未应归梦又金鳌。汉家长者为廷尉，江左参军辟掾曹。十月蛟鼍淮浪静，九天鹰隼朔云高。匡时有用须公等，莫遣吴霜点鬓毛。  

○送陈众仲之官翰林应奉  

画鹢齐飞发棹讴，泛江几日过扬州。晓云最白梅花驿，春雨初香杜若洲。一代文章关气运，十年馆阁擅风流。绿波草色连天远，不是寻常送别愁。  

○和季文山斋早春二首  

方壶元不离人间，倚遍东风十二阑。烟雨楼台春似画，水云窗户昼生寒。遥知洗鼎煎茶待，定许敲门借竹看。醉后石桥花烂熳，翠禽啁哳在檐端。  
落梅风细小窗寒，石上余香点点斑。不惜壶觞千日醉，只愁庭馆一春闲。涧云生白元非雨，江树排青更有山。携取画图溪上去，鹤声应到梦魂间。  

○题子昂疏竹远山图  

玉立湘江阔，东风不自持。巫山何处是？春雨扫蛾眉。  

○晚雨过白塔  

宋宫传是唐朝寺，白塔崔嵬寝殿前。夏雨染成千树绿，暮岚散作一江烟。苍苔门外铜铺暗，细柳营中画角传。寂寞葫芦宫井畔，野人拾得旧金钿。  

○送王举之入京就简樵谷  

短衣匹马佩吴钩，欲写关河万古愁。射雁秋风高紫塞，听莺春色满皇州。黄尘驿路三千里，白玉京城十二楼。无酒送君怀抱恶，过江为觅故人舟。  

○题鲁彦康所藏范宽山水手轴  

看云终日坐苍苔，溪上千峰紫翠堆。种竹人家临水住，抱琴客子过桥来。欲书盘谷先生序，更把浔阳处士杯。他日卜居能似画，草堂题作小蓬莱。  

○寄吕彦孚  

觅句隐乌几，谈经坐虎皮。乾坤秋已半，风雨夜何其。聚散偏相忆，穷愁不自悲。但令交有道，莫惜鬓成丝。  

○至元六年庚辰十又二月庚辰朔己亥大雨雪戊申复雨雪至七年辛巳正月朔旦己酉雨雪大作癸丑甲寅复大雪因赋诗以记  

城郭雪深三四尺，穷谷大川那可量。虎狼凭威肆贪虐，雀鸟冻死何哀伤。海中三山失颜色，尧时十日无晶光。梅花相看夜忘寐，门外不知回野航。  

○极目亭  

南望富春渚，云山纵复横。野阴低驿树，秋色带州城。千古共登览，一江空战争。海门遥见白，应是晚潮生。  

○雨后登吴山过城隍庙眺望  

偶向吴山高处望，凄凉犹自觉繁华。百年香火祠神宇，二月笙歌卖酒家。渺渺风帆来海岛，冥冥江树接烟沙。倚阑贪看西湖上，古木荒城日又斜。  

○渔村意  

丙穴鱼来江尽头，玄真卜筑更深幽。对门灯火三家市，何处烟波万里舟。明月竹枝扬子夜，西风木叶洞庭秋。棹歌一曲闲来往，指点侬家鹦鹉洲。  

○一峰晴雪 【石名。】  

醉倚崔嵬梦剡溪，觉来翻讶众峰低。孤标想见天山北，万里飞来蜀国西。每怪珠光含霁月，不知玉气吞晴霓。风流欲唤坡仙起，雪浪斋中共品题。  

○题马远画商山四皓图  

已剖巴陵橘，犹歌商岭芝。避秦非避汉，一出系安危。  

○题宋徽宗画狸奴衔鱼图  

徽庙宸翰世已无，衔鱼随意写狸奴。鸾舆北狩知何处，惆怅春风看画图。  

○送贾元英之照潭  

照潭遥望九华山，弓马萧萧日暮还。梦里无题惟寄内，胸中有策欲平蛮。落花闭户眠黄犬，明月开笼放白鹇。绛灌何曾轻贾谊，早随鹓鹭入朝班。  

○西湖竹枝词四首  

贫家教妾自当垆，马上郎君不敢呼。折得荷花待谁赠，叶间红泪滴成珠。  
春日高楼闻竹枝，梨花如雪柳如丝。珠帘不被东风卷，只有空梁燕子知。  
日暮天寒野水滨，孤山愁绝四无邻。谁家处子如冰雪，行傍梅花不见人。  
阿姨住近段家桥，山妒蛾眉柳妒腰。东山井头黑云起，早回家去怕风潮。 【《西湖志余》称思复以《罗剎江赋》得名，尝作《西湖竹枝词》十首，有云：「阿姨住近段家桥」。瞿元范戏之云：此段家桥创见，却与罗剎江不同也。瞿宗吉尝尽和之云：「昨夜相逢第一桥，自将罗带系郎腰。愿郎得似长江水，日日如期两度潮。」又云：「里湖外湖波渺茫，两岸人家多种桑。采桑不怕雾露湿，惟愿朝朝逢着郎。」大为思复奖许。】  

○篆冢歌 【并序。】  

云间善篆，以所书瘗之细林山中，题曰「篆冢」。爰来征诗，遂赋长句以寄。 【云间者，朱芾孟辩也。又见董佐才诗。】  
包羲卦画龟龙出，颉俑造书鬼夜泣。俯观鸟兽迒蹄迹，依类象形文字立。以迄五代咸东封，改易殊体靡有同。《周官》保氏教国子，六书大义开群蒙。太史籀文古少异，小篆从省由秦始。仓颉《爰历》博学篇，三家著述初传世。秦燔经籍狱讼炽，乃当隶书趋约易。古文虽绝汉章行，尉律学童仍课试。东阁祭酒太岳孙，夙尝受业贾氏门。悯悼俗图昧所向，博采籀古加讨论。揭示上下明指事，转注假借形声意。立一为端亥毕终，分别部居不杂厕。亘千万古知字原，昭若列星丽躔次。中兴斯学曰阳冰，入室操戈何背戾。二徐训释浩江河，仲也祛妄言不颇。 【徐楚金着《袪妄》，辨李阳冰之误。】 吴兴张有尔杰出，复古正俗订舛讹。布衣道士钱道住，玩世端如郭忠恕。三十六举仅成篇，蝉蜕遗踪不知处。席中如带恶安西，鼓皮离禹良可吁。汉家去古尚未远，成皋印文犹重摹。云间苦嗜古，手校科虫辨鱼鲁。明窗净几风日佳，临模一扫千番楮。商彝周鼓真吾师，■匾沉着沙画锥。鸾回凤翥龙夭矫，长戈短剑相交驰。书草日积充栋楣，保爱何啻璧与珪。细林山中一抔土，缃笈缄縢重闭之。于乎褉帖藏玉匣，终致温韬举耒臿。亦恐虹光夜烛天，定有窃开窥笔法。冢头草，鸣寒蛩，薶文瘗笔同高风。后三千年见白日，好事应营马鬣封。  

○清逸斋  

神仙官府曾为吏，一日乘风即掉头。太白岂惟凌鲍谢，元卿只合友羊求。门前种树云连屋，湖上听潮月满楼。遥忆五经名隐地，峨眉高耸蜀天秋。  

○杏花  

等莺期燕引游蜂，知隔垂杨第几重。坛近缁帷忘昼永，宫催羯鼓助春浓。绛烟轻润香须裛，红雪干团粉泪镕。寂寞曲江人不见，贞元朝士忆时雍。  

○送魏好义尹分水赋十六濑  

东来众水发新安，历历桐川第二滩。万迭冷云藏乱石，一江春雨落惊湍。青山隔树连渔浦，白鸟迎潮入钓坛。地占客星高隐处，时飞凫舄上岩端。  

○次陈君瑞游凤凰山光明寺  

左瞻剑戟龙门并，上脱冠巾凤髻双。斋近木鱼鸣昼庑，行迟松鼠落晴窗。云深不觉山藏寺，溪涨应随雨到江。未识此中真乐地，三生先喜俗缘降。  

○偶成  

苔花洗春雨，藉此听潺湲。终日无客至，满楼都是山。  

○和王仁仲见寄  

齿发已如许，江湖何所之。忽收前月信，未和去年诗。至宝怀双璧，新愁理乱丝。为亲能捧檄，此意独余知。  

***◆华布衣幼武（黄杨集）***  

幼武，字彦清，号栖碧，无锡州人。家素饶财，少孤奉母，名声藉甚诸公间。人有援之仕者，力辞不就。明洪武乙卯卒，年六十九。京口陈子贞戏题其稿曰「黄杨」，谓其爱诗甚笃，而夺于多事，未肆然为之，如黄杨之厄闰而不长也。今观其集中所载云：「只尺黄杨树，婆娑枝干重。叶深团翡翠，根古踞虬龙。岁历风霜久，时沾雨露浓。未应逢闰厄，坚质比寒松。」则其所以取名之意，或别有在欤！  

送族侄扩之通州  
次元翚见寄韵  
雁南飞  
编篱曲  
义兵行  
养竹轩歌为周庄吴逵子道赋  
荼■〈艹縻〉歌  
风棚  
清坐  
客楼夜雨  
宿蠡口  
久雨  
宿隐微山房  
游碧浪湖简同行沈高士  
次杨文昭见寄韵  
斑竹帘  
题阳山顾碧溪诗卷  
寒食感怀  
寄赵易窗高士庆云冈上人  
秋夜有感  
次韵题画  
江南曲  
拟比红儿赋解语花二首  
题桃花十二红图  
春日偶成二首  
桃源图  
云林画山水竹石  
次韵曲林春雪  

○送族侄扩之通州  

吾族最全盛，家声诗礼传。自遭丧乱后，谁能事陈编？犹子苦好学，乡闾称独贤。文采珊瑚枝，照映《棠棣》篇。时同竹林会，啸咏相周旋。一朝携酒至，别我荒城边。问渠欲何之，言将适通川。通川渺何许，远在沧海壖。府侯朱夫子，招我开讲筵。老怀极慰喜，汝去毋留连。吹墟千里外，感激故人怜。修程尽努力，慎勿中道捐。蛟龙起春雷，鵰鹗抟秋天。物遇各有时，立功须盛年。此行非草草，着鞭宜尔先。要登青云路，忠义尚勉旃。舟发梁溪水，帆拂狼山烟。骨肉重相思，两地心悬悬。长江浩无波，击楫秋风前。行当赋清句，怀此山中泉。  

○次元翚见寄韵  

通衢一倾盖，分首犹惜别。况是忘年交，离绪那可说。蝉鸣野外秋，雁叫沙头月。永保松柏姿，同盟岁寒节。  

○雁南飞 【至正十年秋，怀远人作。】  

雁南飞，飞不住。暮暮朝朝不稳栖，飞向水穷山尽处。水穷山尽天南头，年来有客离家愁。天空无云明月夜，千里万里清光流。家园零落秋风遍，人闻雁声泪如线。雁兮雁兮可奈何，稻粱多处多网罗。  

○编篱曲  

编竹篱，密密编。朝御鸡犬入，暮防豺虎穿。交加编联互相倚，竹密藤缠坚莫比。春风披拂百花开，一片繁华如锦绮。君不见西家有篱编不密，夜夜惊呼防盗贼。愿言兄弟莫相疑，明日齐心编竹篱。  

○义兵行  

风萧萧，雨凄凄，义兵起程行路迷。腰刀手枪耀光辉，青衫白帽行队齐。问渠远行将何之？官司召募征江西。妻儿父母夹道啼，我今与汝生别离。生别离，不得已，在家出征同一死。麦禾满田穗将结，皇天淫雨无时歇。去年秋旱号饥寒，今年夏麦不得餐。幸逢此地无争战，供给军需民力干。生为浙西农，死为江西卒。回首语妻儿，何处收吾骨。率土皆王民，安敢辞苦役。但愧扶犁手，畴能用矛戟。愿得将相俱贤才，扫除盗贼无纤埃。义兵归来旧田里，卖刀买牛复生理。  

○养竹轩歌为周庄吴逵子道赋  

高轩公子良不俗，不种奇花种修竹。奇花照眼一时红，修竹虚心万年绿。春雷击地新笋生，龙角森森那忍触。自鉏暖土厚栽培，手挈银瓶细浇沃。深根扫除蝼蚁窟，香叶终期凤凰宿。日使沾濡雨露恩，岁寒岂惮冰霜酷。猗猗绕户矗琅玕，含雾连烟比淇澳。招摇皓月金琐碎，勾引清风声戛玉。炎天展簟卧苍雪，春日听莺泛醽醁。可能一日暂相忘，坐对此君看不足。君不见白乐天，重言养竹比养贤。又不见东坡诗，无竹士俗不可医。君今有竹善培养，会看直拂青云上。  

○荼■〈艹縻〉歌  

丹葩醉染猩猩血，素萼便娟比霜雪。呈妖逞艳岂足贵，含芳嗜洁夸清绝。荼■〈艹縻〉饱浥春雨膏，玲珑剪刻英琼瑶。千金脑麝和淑质，万个玉蝶萦柔条。坐看明月花梢上，便应题作清虚榜。醉眠花底不须归，狼藉苔茵空抚掌。先生爱花何太浓，对花一饮挥千锺。昔逢端伯称韵友，我欲结好渐衰容。莫教摇落西风后，贾岛留题传不朽。怜君为作《荼■〈艹縻〉歌》，多情又酿酴醾酒。  

○风棚  

百尺虚结构，松风起四檐。遂令秋满屋，何用昼垂帘。蔽日云常在，当窗雨不沾。翛然无限意，丛竹净相兼。  

○清坐  

驱驰欣暂息，清坐感余春。细雨偏宜草，疏帘不隔尘。山禽时引子，庭鹤晚随人。几负林泉约，空嗟头上巾。  

○客楼夜雨  

城郭易为热，江云起不难。电光生夜白，雨气入楼寒。书叶仍防润，灯花不耐看。祇缘听亦惯，竟夕睡偏安。  

○宿蠡口  

春风吹短棹，迤逦望归程。刁斗溪边戍，旌旗野外营。市桥人迹少，官路马蹄轻。 【一作平。】 欲向 【一作过。】 东湖去， 【一作宿。】 边烽永夜明。 【一作「止夜行」。】  

○久雨  

江雨洒还稀，江云湿更低。不愁吴水阔，惟恨楚山迷。野鹤思高举，林乌慕稳栖。渐看晴景好，可得溷涂泥。  

○宿隐微山房  

二月兰舟泊上宫，春云不雨玉坛空。苔生白石斑斑绿，鱼养丹池个个红。对酒烛分花底夜，出帘香散竹间风。高寒未觉仙台远，只比相逢似梦中。  

○游碧浪湖简同行沈高士  

浮玉山边晚系舟，菰蒋萧瑟似新秋。碧天万里写银汉，明月一轮当柁楼。每愧尘劳成白首，喜从仙御作清游。酒杯未落南风起，又挂归帆托顺流。  

○次杨文昭见寄韵  

一别故人知几时？相思每诵来年题。兵戈满眼愁无那，风雨连床梦转迷。遥瞩层城坚铁石，俯怜荒野困涂泥。兴来每欲操舟去，竚待西村罢鼓鼙。  

○斑竹帘  

湘妃泪洒碧琅玕，翦织疏帘拭未干。细缕引风宜隔暑，湿痕含雨欲生寒。灯前照耀琉璃洁，月下斓斑玳瑁看。直干尽输兵革用，高堂舒卷莫摧残。  

○题阳山顾碧溪诗卷  

闻说山中顾隐君，幽居不与俗人群。爱看舞鹤护苍藓，净扫落花留白云。李愿已刊《盘谷序》，稚圭休拟《北山文》。一溪春水连天碧，肯着孤舟载月分。  

○寒食感怀  

寒食维舟江上村，临风西望黯销魂。花将春色归流水，云系愁心入故园。丘垄不知谁洒扫，藤萝应复自滋蕃。衰年尚作无家客，只合当时住鹿门。  

○寄赵易窗高士庆云冈上人  

昨宵风雨酿春寒，晓色开晴露未干。棋局定须寻李远，杖藜还肯过苏端。翻经坐榻呼龙守，点易虚窗倩鹤看。暂假飞凫挽飞锡，樵苏不爨罄交欢。  

○秋夜有感  

泽国秋来夜气凉，飘零犹自未还乡。蟪蛄泣露梧桐井，络纬缫风薜荔墙。咫尺故园千里梦，乱离华发十年霜。仲宣楼上长回首，烽火连山欲断肠。  

○次韵题画  

海石涵秋水，风篁生晚凉。孤篷初歇雨，和月度潇湘。  

○江南曲  

郎上渡江船，妾倚江边树。空挽柳丝长，系郎船不住。  

○拟比红儿赋解语花二首  

绰约柔情不自胜，翠围红绕几层层。隔帘立尽阑干月，却讶真真唤即。  
雾縠云绡淡淡妆，微风吹散郁金香。临风一片伤春意，欲向何人诉断肠。  

○题桃花十二红图  

枝上栖禽五色毛，睡酣花气日初高。江南一觉繁华梦，满地荆榛叫百劳。  

○春日偶成二首  

城头杨柳绿如云，城下官河水拍春。一片江山元不改，画船都是异乡人。  
船头细雨湿渔蓑，船尾桃花漾碧波。借问东君知得否，江南春色已无多。  

○桃源图  

流水桃花世外春，渔郎曾此得通津。当年只记秦犹在，不道山河又属人。  

○云林画山水竹石  

秋云无影树无声，湛湛长江镜面平。远岫烟销明月上，小亭危坐看潮生。  

○次韵曲林春雪  

剩喜漫天飞玉蝶，不嫌幽谷阻黄莺。夜深错认催花雨，梦觉惊闻折竹声。  

***◆丁孝子鹤年（海巢集）***  

鹤年，以字行，一字永庚，西域人也。曾祖阿老丁为巨商，以其赀归元世祖，世为显官。父职马禄丁，官武昌县达鲁花赤，有惠政，留葬焉。鹤年年十八，值兵乱，仓卒奉母走镇江。母殁，盐酪不入口者五年。避地越江上，又徙四明，行台省交辟不就。时方氏深忌色目人，鹤年转徙逃匿，旅食海乡，为童子师，或寄居僧舍，卖药以自给。先是生母冯阻绝东村，病死，瘗废宅中。道既通，鹤年还武昌，痛哭行求，梦其母以告，踪迹得之。啮血沁骨，棺敛以葬。晚年屏绝酒肉，庐父墓以终其身，明永乐间卒。乌斯道为作《丁孝子传》，戴叔能作《高士传》，以申屠蟠儗之。序其诗谓「注意之深，用工之至，尤在于五七言近体」。澹居老人题《海巢集》亦云：「忠义慷慨，有《骚》《雅》之遗意。」鹤年家世仕元，诸兄之登进士第者三人，遭时兵乱，不忘故国。尝有句云：「行踪不逐枭东徙，心事惟随雁北飞。」亦可悲也。录其诗为元季诸人后劲，而两兄之作附焉。  

采莲曲  
题天柱山图  
画蝉  
题江亭柳色图  
次先兄太守题竹韵  
长江万里图二首  
题落花芳草白头翁  
汨汨  
送四兄往杭后寄  
逃禅室卧病简诸禅侣  
登北固山多景楼  
幽期  
春日海村三首  
寓慈湖僧舍次龙子高提举韵  
武昌南湖度夏  
客怀  
病衰  
题画  
岁晏百忧集二首  
悼亡  
逃禅室述怀十六韵  
送铁佛寺盟长老还襄阳  
赠相者姜奉先  
题余姚叶敬常州判海堤卷  
寄武昌南山白云老人  
兀兀  
劳劳  
脱太师  
靳公子  
故宫人  
雪后泛东湖  
题凤浦方氏梧竹轩  
暮春感怀二首  
奉寄王宣慰兼呈九灵先生  
奉寄九灵先生二首  
寄定海故将军邵公辅  
逃禅室与苏伊举话旧有感  
寄余姚滑伯仁先生  
题太守兄遗稿后  
兵后还武昌二首  
哭阵亡仲兄烈瞻万户  
题昌国普陀寺二首  
樊口隐居  
戏赠刘云翁  
长江万里图  
钱唐怀古  
戏赠应修吉  
重到西湖  
夜宿染上人溪舍  
观太守兄昌国劝农  
寄西湖林一贞先生  
送人归故园  
寄胡敬文县尹  
海巢  
渡鄞江后寄陆时敏陈可立  
元夕  
迁葬后还四明途中寄武昌亲友  
九日登定海虎蹲山  
避地  
异乡清明  
寓奉化寺寄菩提寺主  
奉寄恕中韫禅师  
题东湖青山寺古鼎铭长老锺秀阁  
悼湖心寺壁东文上人  
山居诗二首呈诸道侣  
自咏五首  
上明州太守荼子俊  
过安庆追悼余文贞公  
读应奉兄登科记怆然伤怀因成八韵  
题建昌王子中桥亭八景  
敬书宸翰后  
题茀郎天马图  
暮春  
题画  
题万岁山玩月图  
题画葡萄  
梧桐  
闻箫  
闻雁  
题梅花扇面寄五十佥宪  
题族兄马子英进士梅花  
赠表兄赛景初  
题雁  
红梅  
水仙花二首  
竹枝词二首  
题定海乐节妇刘氏沿江泣寻夫尸卷  
题唐申王三骏图  
戏题明皇照夜白图  
武昌南湖度夏  
赠李仙姑  
次小孤山  
题风雨归舟图  
寄张左瞽  

○采莲曲  

采莲复采莲，仍唱《采莲曲》。若欲知苦心，须食莲中肉。采莲复采莲，踟蹰一何久。不愁花妒容，惟恐刺伤手。采莲复采莲，藕亦不可弃。中有不断丝，似妾缠绵意。采莲复采莲，争如采荷好。花谢叶独存，团圆以终老。采莲复采莲，湖水清且深。徒能照妾面，不能照妾心。采莲复采莲，下有孤鸳鸯。秋花不结实，夜夜守空房。莲开花覆水，莲谢藕在泥。不学青萍叶，随波东复西。朝采并蒂莲，暮绾同心结。不学杨柳枝，含嚬送离别。莲舟何处来，同住西湖口。郎怜波上花，妾爱泥中藕。藕有青白节，花有艳冶容。郎心异妾心，三叹掩归篷。 【此诗误作绝句，乃是古乐府《西洲曲》等体耳。】  

○题天柱山图  

拔翠五云中，擎天不计功。谁能凌绝顶，看取日升东。  

○画蝉  

饮露身何洁，吟风韵更长。斜阳千万树，无处避螳螂。  

○题江亭柳色图 【有怀故人刘庸道。】  

昔年酾酒地，江汉一茅亭。同会人何在？东风柳又青。  

○次先兄太守题竹韵 【先兄死事之十有七年，于故史董文中家见所作，因雪涕谨次其韵。】  

玉笋谢朝班，西风海国寒。无人知苦节，落日下长安。  

○长江万里图二首 【将归武昌自赋。】  

长江千万里，何处是侬乡。忽见晴川树，依稀认汉阳。  
长啸还江国，迟回别海乡。春潮如有意，相送过浔阳。  

○题落花芳草白头翁  

草长连朝雨，花残一夜风。青春留不住，啼杀白头翁。  

○汨汨  

汨汨在尘埃，羁怀不暂开。病将颜玉去，愁送鬓丝来。招隐惭高蹈，扶颠乏大才。行藏成两失，回首有余哀。  

○送四兄往杭后寄  

临别强言笑，独归情转哀。离魂凄欲断，孤抱郁难开。太守堤边柳，征君宅畔梅。过逢如见忆，烦寄一枝来。  

○逃禅室卧病简诸禅侣  

高秋多病客，古寺寄黄昏。野迥常疑虎，天寒早闭门。离愁灯下影，乡泪枕边痕。赖有诸禅侣，情亲似弟昆。  

○登北固山多景楼  

风月无边地，乾坤有此楼。城随山北固，潮蹴海西流。眼界宽三岛，胸襟隘九州岛。阶前遗狠石，谁复话安刘。  

○幽期  

何处赴幽期？青林白谷陲。谷虚秋气早，林茂曙光迟。谈罢风生尘，歌阑月在巵。谋身良自足，何补国安危。  

○春日海村三首  

地僻嚣尘远，人稀习俗淳。花时恒独往，随意蹋晴春。斑竹过头杖，乌纱折角巾。萧然多古意，何愧葛天民。  
门巷绝轮蹄，春深绿草齐。风光不相负，泉石且幽栖。卷幔通花气，移床避燕泥。时时得佳句，自向竹间题。  
每恨韶华晚，仍嗟老病催。闭门花落尽，隐几鸟飞回。引睡书千卷，消愁酒一杯。平生志士气，此日已成灰。 【一作「孰相恢」。】  

○寓慈湖僧舍次龙子高提举韵  

迢递过兰若，淹留为竹林。疏钟云峤迥，孤独雨窗深。长啸非怀昔，狂歌岂避今。祇缘诸漏尽，不受一尘侵。  

○武昌南湖度夏  

南浦幽栖地，当门罨画开。青山入云去，白雨渡湖来。石润生龙气，川光媚蚌胎。芙蕖三百顷，何处着炎埃。  

○客怀  

此生何坎壈，终岁客他乡。病骨惊秋早，愁心识夜长。文章非豹隐，韬略岂鹰扬。磨灭余方寸，还同百炼刚。  

○病衰  

病骨秋增痛，衰容日减华。脸霞怜竹叶，鬓雪妒菱花。往事嗟何及，归程望转赊。少年歌舞地，此日属谁家？  

○题画  

荒荒野日低，漠漠江云冷。乔林延暮光，澄波浴秋影。高人千载怀，乾坤一渔艇。  

○岁晏百忧集二首  

岁晏百忧集，独坐弹鸣琴。琴声久不谐，何以怡我心。拂衣出门去，荆棘当道深。还归茅屋底，抱膝《梁父吟》。  
岁晏百忧集，击节发商歌。商歌未终调，泪下如悬河。故乡渺何许，北斗南嵯峨。有家不可归，无家将奈何。  

○悼亡  

别时如玉人，归来死生隔。日暮泣孤坟，音容杳难得。惟余坟上草，犹带罗裙色。  

○逃禅室述怀十六韵  

出处两茫然，低徊每自怜。本无经国术，仍乏买山钱。故邑三千里，他乡二十年。力微归计杳，身远客心悬。桃李谁家树？禾麻傍舍田。鹑衣秋屡结，蜗室岁频迁。逝水终难复，寒灰更不然。久要成龃龉，多病复沈绵。俯仰衷情倦，栖迟野性便。延徐谁下榻，访戴独回船。耻洒穷途泣，闲修净土缘。谈玄分上下，味道悉中边。有相皆虚妄，无才幸苟全。栖云同白鹿，饮露效玄蝉。高蹈惭真隐，狂歌愧昔贤。惟余空念在，山寺日逃禅。  

○送铁佛寺盟长老还襄阳 【盟居襄阳，父死方在殡，遇乱，奉母逃难江南。余三十年，常典藏钥于蒋山，主武昌铁佛寺而重兴之。及今道路既通，乃奉母北归。而葬其父丧，士大夫以为方外所未有，咸作诗文美之。鹤年因制五言排律二十韵附卷末。】  

襄汉扬波日，江湖避地时。行行随老母，处处礼名师。云水元无住，风尘信所之。睦州勤奉养，江革备艰危。掌钥钟山下，传灯鄂渚湄。剩翻龙藏典，几咏《鹤楼》诗。深慨丛林废，真成一木支。铜山频阅世，铁佛重开基。法几雕文具，灵旛刺彩丝。云钟晨缥缈，月殿夜参差。已悟无生法，还兴罔极悲。他乡流徙远，先垄奉迁迟。澒洞今方息，旋归故可期。望云双泪泻，计日寸心驰。官柳催飞锡，昙花侑奠仪。既明埋玉理，岂是系珠痴。定应牛眠兆，毋生触鹿疑。春晖怜旧线，秋露荐新祠。生死俱无憾，诸方起孝思。  

○赠相者姜奉先 【宋忠臣姜才之孙。】  

德佑忠臣好孙子，烂烂目光岩电紫。人间富贵等浮云，琐琐何须挂唇齿。滟滪险，蜀道难，曳裾旁人多厚颜。留取乾坤双老眼，夕阳牛背看青山。  

○题余姚叶敬常州判海堤卷 【补先兄太守遗缺。】  

阴霓夜吼风雨急，坤维震荡玄溟立。桑田变海人为鱼，叶侯诉天天为泣。侯奉天罚诛妖霓，下平水土安群黎。嶙峋老骨不肯朽，化作姚江捍海堤。海堤蜿蜒如削壁，横截狂澜三万尺。堤内耕桑堤外渔，民物欣欣始生息。潮头月落啼早鸦，柴门半启临沤沙。柳根白舫卖鱼市，花底青帘沽酒家。花柳村村各安堵，世变侯仙倏成古。侯虽已矣遗爱存，时听丛祠咽箫鼓。人生何必九鼎荣，庙食贵有千载名。君不闻一杯河水决瓠子，沈马亲勤汉皇祀。又不闻一带江波泛蜀都，刻犀厌胜秦人愚。江平河塞世犹骇，何况堂堂障沧海。论功不啻济川才，砥柱东南千万载。呜呼只今四海俱横流，平地风波沉九州岛。苍生引领望援溺，州县有官非叶侯，御灾谁复忧民忧！  

○寄武昌南山白云老人 【姓卫，字均执，先人时故旧，家居未尝入城市。闻鹤年辛苦远还，遣子弟问遗不绝。鹤年足疾日剧，弗克往拜床下，谨奉拙诗。少致谢忱云。】  

故人家住南山下，心与白云共潇洒。芝草遥赓黄绮歌，莲花近入宗雷社。嗟予江海避风尘，白首归来失所亲。青眼相看如昔日，只有南山与故人。  

○兀兀  

数茎白发镜中新，兀兀穷年愧此身。万里云霄双倦翼， 【一作羽。】 千寻江汉一穷鳞。望乡薄暮凭西日，去国中宵礼北辰。客路渐遥身渐老，此生何以报君亲。  

○劳劳  

阊阖排云事已休，劳劳犹耻为身谋。数茎白发未为老，一寸丹心都是愁。燕代地高山北峙，荆阳天阔水东流。英雄已去空形胜，剑气中宵射斗牛。  

○脱太师  

淮海重闻斧钺临，一时黎庶尽倾心。雷霆声播天威远，霖雨恩添帝泽深。暗室有蝇污白璧，明廷无象铸黄金。风尘未息英雄死，坐对江山慨古今。  

○靳公子  

中朝公子多才俊，萧洒风尘独靳侯。白雁久无天上信，黑貂渐敝雪中裘。虚堂帘影迟迟昼，别馆灯光淡淡秋。到手深杯须剧饮，醉乡消得古今愁。  

○故宫人  

粉愁香怨不胜情，强整残妆对老兵。别殿金莲余故步，后庭玉树变新声。眼穿雁字云连塞，梦断羊车月满城。天上桃开王母去，世人谁识许飞琼。  

○雪后泛东湖  

雪后湖山玉作围，小舟乘兴弄清辉。贪看月里鸾回舞，不觉风前鹢退飞。云母屏空春阒寂，水晶宫冷晚霏微。仙家一笑乾坤老，谁驭瑶池八骏归。  

○题凤浦方氏梧竹轩  

凤鸟曾闻此地过，至今梧竹满丘阿。政怀翦叶书周史，却恨翻枝入楚歌。金井月明秋影薄，石坛风细晚凉多。中郎去后知音少，共负奇才奈老何！ 【《存斋诗话》云：时作者已满卷，此诗一出，皆为敛衽。】  

○暮春感怀二首  

杜宇声声唤客愁，故园何处此登楼。落花飞絮成春梦，剩水残山异昔游。歌扇多情明月在，舞衣无迹彩云收。东皇去后韶华尽，老圃寒香别有秋。  
四十无闻懒慢身，放情丘壑任天真。悠悠往事杯中物，赫赫时名扇外尘。短策看云松寺晚，疏帘听雨草堂春。山花水鸟皆知己，百遍相过不厌频。  

○奉寄王宣慰兼呈九灵先生  

别馆新成足宴游，珊珊环佩总名流。独推南郭为高士，共识东陵是故侯。天上莺花三月梦，人间风雨五更愁。行藏尽付浮云外，烂醉丰年黍稌秋。  

○奉寄九灵先生二首 【先生尝为予作传。】  

挟海怀山谒紫宸，拟将忠孝报君亲。忽从华表闻辽鹤，却抱遗经泣鲁麟。丧乱行藏心似铁，蹉跎勋业鬓如银。万言椽笔今无用，闲向林泉纪逸民。  
花柳村村接海滨，携家随处避风尘。衣冠栗里犹存晋，鸡犬桃源久绝秦。坐对青山浑不厌，忘机白鸟自相亲。也知出处关时运，岂但逃名效隐沦。  

○寄定海故将军邵公辅  

往事浮云杳莫攀，壮怀未展鬓先斑。不闻奉使通银汉，空见将军老玉关。故垒荒凉千骑尽，沧溟浩荡一鸥闲。风尘随处严诃止，愁杀田间野猎还。  

○逃禅室与苏伊举话旧有感  

不学扬雄事草玄，且随苏晋暂逃禅。无锥可卓香岩地，有柱难擎杞国天。谩诧丹霞烧木佛，谁怜青露泣铜仙。茫茫东海皆鱼鳖，何处堪容鲁仲连。  

○寄余姚滑伯仁先生  

独木桥边薜荔门，全家移住水云村。猿声专夜丹山静，蜃气横秋碧海昏。诗卷自书新甲子，药壶别贮小乾坤。陶渔耕稼遗风在，差胜桃源长子孙。  

○题太守兄遗稿后 【太守兄死事之明年，于箧中得遗诗一卷，伏读之次，不知涕泗之横流也。敬题一诗于后以纪哀思云。】  

海国期年政化成，肩舆随处看春耕。正欣鸡犬无惊扰，讵意鲸鲵有斗争。遥岛月明虚燕寝，故山云冷失佳城。梦回诗句难重得，肠断池塘草又生。  

○兵后还武昌二首  

避乱移家大海隈，楚云湘月首频回。归期实误王孙草，远信虚凭驿使梅。天地无情时屡改，江山有待我重来。白头哀怨知多少，欲赋惭无庾信才。  
乱后还家两鬓苍，物情人事总堪伤。西风古冢游狐兔，落日荒郊卧虎狼。五柳久非陶令宅，百花今岂杜陵庄。旧游回首都成梦，独数残更坐夜长。  

○哭阵亡仲兄烈瞻万户  

独骑铁马突重围，斩将搴旗疾似飞。金虎分符开幕府，玉龙横剑卫邦畿。委身殉国心方尽，裹骨还乡愿竟违。病卧沧江怜弱弟，看云徒有泪沾衣。  

○题昌国普陀寺二首 【寺在浙江宁波府东南海岛间，即昌国州之故墟也。】  

神鳌屹立戴崔嵬，俯瞰沧溟水一杯。积翠自天开罨画，布金随地起楼台。祈灵汉使乘槎到，传法梁僧折苇来。若使祖龙知胜概，岂应驱石访蓬莱。  
昆明劫火忽重然，宇内名山悉变迁。古剎独存龙伯国，丰碑犹记兔儿年。三更日浴咸池水，八月潮吞渤海天。云汉灵槎如可御，便应长往问群仙。  

○樊口隐居 【为武昌李均玉作。】  

万里云霄敛翼回，挂冠高卧大江隈。春深门巷先生柳，雪后园林处士梅。翠拥樊山邀杖屦，绿浮汉水映尊罍。谁能领取坡仙鹤，月下吹箫共往来。  

○戏赠刘云翁  

千金不惜买新声，赢得风流老更成。银瓮蒲萄浮腊蚁，金屏窈窕啭春莺。香凝宴寝频开席，花暗闲房合度笙。夜燕未终宾客醉，莫将明烛照华缨。  

○长江万里图  

右逾越嶲左蓬壶，万里提封入壮图。断石云屯山拥蜀，惊涛雪立海吞吴。蟠桃有实来青鸟，若木无枝驻赤乌。秦汉经营人尽去，独留形胜在寰区。  

○钱唐怀古  

钱塘佳丽冠南州，故国繁华逐水流。龙虎已消王霸气，江山空锁古今愁。吴臣庙冷潮喧夜，宋主陵荒塔倚秋。最是西湖歌舞地，数声渔笛散凫鸥。  

○戏赠应修吉  

砚溪居士神仙侣，短发萧萧雪满簪。暖老恨无燕赵玉，养生赖有坎离金。床头酒熟留僧饮，席上诗成对客吟。岁晚山空谁是伴？北窗梅月最知心。  

○重到西湖  

涌金风月昔追欢，一旦狂歌变永叹。锦绣湖山兵气合，金银楼阁劫灰寒。雪晴林墅梅何在？霜冷苏堤柳自残。欲买画船寻旧约，荒烟野水浩漫漫。  

○夜宿染上人溪舍  

云去禅关户牖空，清溪碧树有无中。倒涵天影鱼吞月，逆战秋声犬吠风。见性本图先作佛，劳形翻愧早成翁。杜陵老去归无计，来往那辞恼赞公。  

○观太守兄昌国劝农  

东皋风日媚新晴，太守躬耕晓出城。袅袅双旌穿柳过，萧萧五马蹋花行。杖藜父老陪谘访，骑竹儿童主送迎。岂意兵荒南北遍，化行沧海独升平。  

○寄西湖林一贞先生  

锦绣湖山世绝稀，东风不放赏心违。芙蓉杨柳临清浅，佛剎仙宫绕翠微。画舫载春天上坐，紫骝驮醉月中归。高情独有林和靖，门掩晴空看鹤飞。  

○送人归故园  

故园休道已休兵，客里那堪送客行。老去别怀殊作恶，乱余归计倍关情。孤村月落群鸡叫，绝塞天清一雁横。到日所亲如见问，浪游江海负平生。  

○寄胡敬文县尹 【胡遂初真人海上漕舟北还，得应奉兄书云：湖广亲朋，兵后仅二公寄以诗。】  

湖北衣冠蔼士林，十年兵革尽消沉。昆冈火后余双璧，锦里书回抵万金。凫舄趋朝天阙近，《霓裳》度曲月宫深。谁知海上垂纶者，去国长悬万里心。  

○海巢  

海上巢居海若降，三山眼底小如矼。已攀若木为华表，更立榑桑作翠幢。蛟室夜光晴烛户，蜃楼秋影冷涵窗。鹪鹩梦断无因到，唯有同栖鹤一双。  

○渡鄞江后寄陆时敏陈可立  

小艇横江捷似飞，故人凝睇送将归。过山残照明纱帽，渡水浮云乱苎衣。沙鸟水鸥同泛泛，岸花汀草各依依。风尘来往惭经济，拟看渔蓑坐钓矶。  

○元夕  

灯火楼台锦绣筵，谁家箫鼓夜喧阗？光移星斗天逾近，影倒山河月正圆。金锁开关明似昼，铜壶传漏迥如年。五云不奏《霓裳曲》，空使扬州望眼穿。  

○迁葬后还四明途中寄武昌亲友  

浪游吴越任荆湘，来往那辞道路长。箧内有书惭历国，邸中无绶敢夸乡。潮生别浦江云白，尘起征途野日黄。若问离人行役苦，一宵九梦在泷冈。  

《梦得先妣墓》一首小序云：己未夏五月，还武昌迁葬，兵后陵谷变迁，先妣封树，竟迷所在，久寻不得，露祷大雪中，冬十一月二十日夜，忽感异梦，翌日遂得其处，赋诗一首，以纪岁月。其诗曰：「慈颜幽翳杳难知，风雪孤笻遍访之。极浦空江泥滑滑，荒冈断垄冢累累。那知恍惚魂归夜，正是呼号泪尽时。孝格皇天吾岂敢，聊同乌鸟报恩私。」  

○九日登定海虎蹲山  

东海十年多契阔，西风九日独登临。天高云静雁初渡，水碧沙明龙自吟。篱下菊花怜我瘦，杯中竹叶为谁深。凭高眺远无穷恨，去国怀乡一寸心。  

○避地  

避地长年大海东，萧条生计野人同。深春耒耜孤村雨，落日帆樯远浦风。那得文章偕隐豹，聊将音问托归鸿。平生自恨无仙骨，五色蓬莱咫尺中。  

○异乡清明  

十年澒洞家何在？万里清明客未归。雨僽风僝花乱落，泥融沙暖燕交飞。烟生榆柳推迁速，云锁松楸拜扫违。旅雁尽回音问断，侧身长望泪频挥。  

○寓奉化寺寄菩提寺主  

菩提岭外空王寺，丹磴行穿虎豹群。万壑涛声岩下瀑，千峰雨气屋头云。海龙送水金瓶贮，天女怀香宝鼎焚。惭愧无缘尘土客，朝朝钟鼓下方闻。  

○奉寄恕中韫禅师  

曾向名山识异人，心如木石气如春。坐禅霜叶秋埋膝，行道天花日绕身。有钵相传元是幻，无锥可卓本非贫。惟余潭底中秋月，对写龙峰面目真。 【时留龙峰传灯。】  

○题东湖青山寺古鼎铭长老锺秀阁  

手开楼阁贮群经，面对湖山卫百灵。玉镜夜寒通沆瀣，翠屏秋静倒空青。避烟鹤起檐间树，行雨龙归几上瓶。我亦逃禅云水客，便应萧散共松扃。  

○悼湖心寺壁东文上人  

祗林一叶陨秋霜，回首沧洲泪两行。几上残经尘已暗，箧中遗稿墨犹香。云迷圆泽三生石，月冷维摩十笏房。想象清容何处记，寒梅的的竹苍苍。  

○山居诗二首呈诸道侣  

日日看山眼倍明，更无一事可关情。扫开积雪岩前走， 【一作坐。】 领取闲云陇上行。不共羽人谈太易，懒从衲子话无生。划然时发苏门啸，遥答风声及水声。  
懒散形骸不自持，黄冠聊束鬓边丝。频来猿鹤浑相识，久混龙蛇竟不知。养拙最宜情澹泊，全生深藉德支离。看云本自忘饥渴，况有冰泉与石芝。  

○自咏五首  

长淮横溃祸非轻，坐见中流砥柱倾。太守九江先效死，诸公四海尚偷生。风云意气惭豪杰，雨露恩荣负圣明。一望神州一搔首，天南天北若为情。  
一夜西风到海滨，楼船东出海扬尘。生惭黄歇三千客，死慕田横五百人。纪岁自应书甲子，朝元谁共守庚申。悲歌抚罢龙泉剑，独立苍茫望北辰。  
堂堂至正最多才，万国同文寿域开。漠北诸生登第去，越南计吏进贤来。凤韶九奏黄金殿，鹤驾三朝白玉台。回首黄尘扬碧海，五云无处觅蓬莱。  
六军遥驻墨河濆，故国丘墟讵忍闻。露冷金铜应独泣，火炎玉石竟俱焚。虞渊日暮无还景，禹穴秋深有断云。草泽遗民今白发，凭高无奈思纷纷。  
九鼎神州竟陆沈，偷生江海复山林。频繁谁在隆中顾，憔悴惟余泽畔吟。囓雪心危天日远，看云泪尽岁时深。百年家国无穷事，可得忘机老汉阴。  

○上明州太守荼子俊 【还武昌迁葬告牒而作。】  

汉江东抱楚山流，先垄犹余土一抔。庙冷桐乡耆旧逝，田荒栗里子孙愁。兵戈隔梦三千里，霜露伤心二十秋。荒隧天寒乌鸟下，空林日落白狐游。碑焚断石经时变，碗出遗金有夜偷。过客尚知来下马，仙人谁复指眠牛。拟从樊口迁京口，遥别沙头下石头。高士束刍思致奠，故人惠麦久维舟。已知多病垂垂老，敢为长贫故故留。为政幸逢宗正恕，申情当念子平忧。劬劳罔报生何益，存没沾恩死必酬。愿及清明三月节，一盂麦饭洒松楸。  

○过安庆追悼余文贞公  

将军匹马入舒城，击贼频烦训义兵。孝以保家忠徇国，聚而出战散归耕。围侔月晕全无隙，捷振天威大有声。游说飞书徒间谍，输诚仗节愈坚贞。云梯屡却妖氛豁，露布交驰杀气平。千里荆扬凭保障，七年淮海赖澄清。山深猰歼还出，江阔鲸鲵斩更横。外援内储俱断绝，裹疮饮血独支撑。天昏苦雾埋营垒，日落阴风卷旆旌。甘与张巡为厉鬼，肯同王衍误苍生。三千将士皆从死，百二山河亦继倾。静对风霆思号令，遥从箕尾识精诚。颂碑不愧词臣色，哀诏偏伤圣主情。愿为执鞭生不遂，临风三酹重沾缨。  

○读应奉兄登科记怆然伤怀因成八韵  

射策彤庭被宠荣，遗经三复若为情。重伤赵璧经时毁，翻恨隋珠彻夜明。《洪范》有书传太乙，佳城无郭葬长庚。青云路断甘沦没，碧海尘飞苦变更。自信为臣当委质，谁能向贼更求生。家贫寡弱遗妻子，道远存亡隔弟兄。一旦音容成永诀，十年涕泪镇交横。茫茫原隰无求处，独立长风送雁声。  

○题建昌王子中桥亭八景  

桥亭风景洞天如，中有儒仙旧隐庐。春涨挼蓝涵螮蝀， 【澧波春涨内有石梁长桥。】 晓岚滴翠湿芙蕖。 【龙漈朝岚内有长山峻岭。】 受诗华岳浮丘馆， 【中华翠巘峰头有浮丘仙宇。】 说剑香炉许令君。 【香炉紫烟峰头有许旌阳仙居。】 云外悬崖飞屐上， 【天宝悬崖。】 雨中沃壤带经鉏。 【田东墓雨。】 疏钟鲸吼霜华重， 【圣容僧钟。】 长笛龙吟月色虚。 【云原仙笛。】 老我尘寰怀胜景，追游早晚命巾车。  

○敬书宸翰后  

神龙归卧北溟波，愁绝阴山《敕勒歌》。惟有遗珠光夺目，万年留得照山河。 【此云宸翰，盖指庚申君手迹也。】  

○题茀郎天马图  

春明立仗气如山，顾盼俄空十二闲。一去瑶池消息断，西风吹影落人间。  

○暮春  

杨花榆荚搅晴空，上界春归下界同。蜂蝶纷纷竟何在？独留杜宇怨残红。  

○题画  

江树青红江草黄，好山不断楚天长。云中楼观无人住，只有秋声送夕阳。  

○题万岁山玩月图  

金银楼观蔚嵯峨，琪树风凉秋渐多。徙倚危阑倍惆怅，月中犹见旧山河。  

○题画葡萄 【故人毛楚哲作。】  

西域葡萄事已非，故人挥洒出天机。碧云凉冷骊龙睡，拾得遗珠月下归。  

○梧桐  

井梧彻夜下霜风，锦绣园林瞬息空。老尽秋容何足惜，凤巢吹堕月明中。  

○闻箫  

给丧未必无周勃，乞食谁能辨伍员？昨日英雄今日恨，洞箫忍向乱中闻。  

○闻雁  

月落江城转四更，旅魂和梦到滦京。醒来独背寒灯坐，风送长空雁几声。  

○题梅花扇面寄五十佥宪  

忆向西湖蹋早春，万花如玉月如银。一枝照影临清浅，满面冰霜似故人。  

○题族兄马子英进士梅花  

池馆春深看牡丹，五陵车马隘长安。谁知凛凛冰霜际，却是梅花守岁寒。  

○赠表兄赛景初 【景初，故咸阳王赛英赤之孙也。】  

萧条门巷旧王孙，旋写黄旄换绿尊。富贵傥来还自去，只留清气在乾坤。  

○题雁  

兵戈故国日雕残，野蔓荒烟白骨寒。目送飞鸿度关塞，有书无处报平安。  

○红梅  

姑射仙人炼玉砂，丹光晴贯洞中霞。无端半夜东风起，吹作江南第一花。  

○水仙花二首  

湘云冉冉月依依，翠袖《霓裳》作队归。怪底香风吹不断，水晶宫里宴江妃。  
影娥池上晓 【一作晚。】 凉多，罗袜生尘水不波。一夜碧云凝作梦，醒来无奈月明多。 【一作何。】  

○竹枝词二首  

竹鸡啼处一声声，山雨来时郎欲行。蜀天恰似离人眼，十日都无一日晴。  
水上摘莲青的的，泥中采藕白纤纤。却笑同根不同味，莲心清苦藕芽甜。  

集中又载《红莲白藕》诗，用意相近，其一云：「红莲白藕两相宜，欲采临流意转迟。莲子总甜心独苦，藕芽虽美腹多丝。」其二云：「采莲采藕湖水浔，阿侬蹋歌郎赏音。多虚少实如郎意，外甜内苦似侬心。」  

○题定海乐节妇刘氏沿江泣寻夫尸卷  

怨入江云结昼阴，潮痕清浅泪痕深。白头重见黄泉下，方尽寒灯一寸心。  

○题唐申王三骏图  

三骏英英出渥洼，太平刍束饱天家。谁知百战平河北，汗血功归狮子花。  

○戏题明皇照夜白图  

天上麒麟天下稀，月中几送八姨归。君王寓目应追悔，误看乘鸾度羽衣。  

○武昌南湖度夏  

湖山新雨洗炎埃，万朶青莲镜里开。日暮菱歌动南浦，女郎双桨荡舟来。  

○赠李仙姑  

何年萼绿华，来降地仙家。花拥青鸾节，香随白鹿车。清辉回雪月，玄想结云霞。不赴瑶池宴，桃开几度花。  

○次小孤山  

峡束千雷怒击撞，危峰屹立压惊泷。山联庐霍朝三楚，水落荆扬限九江。镇海重关当第一，擎天孤柱故无双。佩环月夜知何处，露湿蓬莱玉女窗。  

○题风雨归舟图  

昔向沧浪吊独醒，中流风雨正扬舲。江空风卷潮头白，野旷云迷岘首青。挂席正思遗佩浦，推蓬已过濯缨亭。襄阳耆旧今安在，抚几长歌对画屏。  

○寄张左瞽  

张生脱略今有年，食无粱肉眠无毡。丈夫既与世不偶，贫贱肯为人所怜。齐眉已喜孟光敬，剪发况闻陶母贤。拂衣归来好共隐，与尔共耕沮溺田。  

***◆元帅吉雅谟丁***  

吉雅谟丁，字符德，鹤年之从兄。至正间进士，官浙东佥都元帅事。  

寄迈里古思院判  
游定水寺寄杜尧臣  
题天童寺朝元阁  
赠陈章甫  
鹤年弟尽弃纨绮故习清心学道特遗楮帐资其澹泊之好仍侑以诗  
秋过弟鹤年书馆夜话  
题画竹为董文中赋  

○寄迈里古思院判  

将军辛苦事戎行，麾下论兵总俊良。沙漠苏卿多感慨，鉴湖贺老自清狂。风尘满眼青山旧，天地无私白发长。万里君亲俱在念，扁舟何日赋《沧浪》。  

○游定水寺寄杜尧臣  

水纹藤簟竹方床，山阁重阴雨后凉。新月梧桐秋已老，碧梧 【一作「孤灯」。】 机杼夜初长。白鱼入馔松醪熟，红稻供炊笋脯香。云树芝泉随处好，一时清赏肯相忘。  

○题天童寺朝元阁  

海内兵尘已十年，上方钟鼓独依然。史臣锡号承天宠，中使函香出御筵。山列九龙蟠紫翠，楼开五凤敞云烟。篮舆亦有登山约，拟听松风借榻眠。  

○赠陈章甫  

三十年前鬓未苍，曾陪宰相入鹓行。解衣换酒寻常醉，跃马看花取次忙。乱后已非前日梦，老来那复少年狂。黄冠野服新妆束，稳把长竿钓海乡。  

○鹤年弟尽弃纨绮故习清心学道特遗楮帐资其澹泊之好仍侑以诗  

谁捣霜藤万杵匀，制成鹤帐隔尘氛。香生芦絮秋将老，梦熟梅花夜未分。枕上不迷巫峡雨，床头常对剡溪云。竹炉松火茶烟暖，一段清贞尽属君。  

○秋过弟鹤年书馆夜话  

弟兄惟吾老，宗族有君知。万里尚为客，百年能几时。秋清妨熟寐，夜静话贞期。明日怱怱别，还生两地思。  

○题画竹为董文中赋  

雨过蛟龙起，风生翡翠寒。但存清白在，日日是平安。  

***◆应奉爱理沙***  

爱理沙，字允中，鹤年之次兄。至正间进士，官应奉翰林文字。  

题九灵山房图  
题前余姚州判官叶敬常海堤遗卷  
题锺秀阁  

○题九灵山房图 【戴叔能读书处。时叔能避地明州。】  

梦里家 【一作乡。】 山十载违，丹青咫尺是耶非？墨池新水春还满，书阁浮云晚更飞。张翰见机先引去，管宁避乱久忘 【一作无。】 归。人生若解幽栖意，处处林丘 【一作「丘园」。】 有蕨薇。  

○题前余姚州判官叶敬常海堤遗卷  

潮汐东来势蹴天，一堤横捍万家全。陵迁谷变人谁在？海晏河清事独贤。晓日山川神禹迹，秋风禾黍有虞田。河渠他日书成绩，应并宣房与代传。  

○题锺秀阁 【为东湖古鼎铭长老作。】  

槛外澄湖平不流，窗间迭嶂屹将浮。烟霞五色锦屏晓，风月双清瑶镜秋。薝葡浓香吹法席，芙蓉凉影荡仙舟。结巢拟傍云松住，回首朝簪愧未投。  

***◆吴惟善***  

惟善，字□□，鹤年表兄，樊川人。  

寄武昌诸友  
寄东海鹤年贤弟  
小游仙  

○寄武昌诸友  

黄鹄山前汉水濆，一时英俊总能文。金钗佐酒年俱少，银烛钞书夜每分。雁杳鱼沉劳远思，狼贪羊狠绝前闻。兵戈故国知谁在？目送西南日暮云。  

○寄东海鹤年贤弟  

鹤皋东望接三山，海上群仙日扣关。虎守月炉丹炼就，龙吟霜匣剑飞还。故园松菊余三径，老屋烟霞恰半间。为问林泉逃世者，如公今有几人闲。  

○小游仙  

河汉无声海月寒，长鲸吸浪洞庭干。一声铁笛风云动，人在危楼第几阑。  

***◆玉山主人顾瑛（玉山璞稿）***  

瑛一名阿瑛，别名德辉，字仲瑛，昆山人。世居界溪之上，轻财结客，年三十，始折节读书，购古书、名画、三代以来彝鼎秘玩，集录鉴赏无虚日。举茂才，署会稽教谕，辟行省属官，皆不就。年四十，以家产付其子元臣，卜筑玉山草堂，园池、亭榭、饩馆、声伎之盛，甲于天下。四方名士若张仲举、杨廉夫、柯九思、李孝光、郑明德、倪元镇，方外若张伯雨、于彦成、琦元璞辈，常主其家，日夜置酒赋诗。有二妓曰小璚花、南枝秀者，每遇宴会，辄命侑觞，一时风流文雅，著称东南焉。淮张据吴，避隐嘉兴之合溪。母丧归绰溪，张氏再辟之，断发庐墓，翻阅释典，自称「金粟道人」。至正末，元臣为水军副都万户，恩封武略将军、水军千户、飞骑尉、钱唐县男。洪武元年，以元臣为元故官，例徙临濠。二年三月卒，年六十。自为圹志，戒其子以纻衣、桐帽、椶鞋、布袜缠裹入土。尝自题其像曰：「儒衣僧帽道人鞋，天下青山骨可埋。若说向时豪侠兴，五陵鞍马洛阳街。」所著有《玉山璞稿》，会粹一时高人胜流分题宴集之作为《玉山名胜集》。又第其箧笥所藏，都为一集，曰《草堂雅集》。又有《玉山饯别寄赠诗》及《玉山纪游诗》，则汝阳袁华所编也。李一初曰：玉山草堂，良辰美景，士友群集，四方之能为文辞者，凡过苏必之焉。欢意浓浃，随兴所至。罗尊俎，陈砚席，列坐分题，无间宾主。仙翁释子，亦往往而在。长短杂体，靡所不有，可谓盛矣！壬申秋，余同犀月访大临于界溪，得上绰墩，寻玉山遗址，遥望山色湖光，而缅想当年草堂文酒之会，真吾家千载一佳话也。  

金粟冢中秋日燕集  
赵仲穆画看云图  
巫峡云涛石屏志  
玉鸾谣  
花游曲同张贞居游石湖和杨廉夫韵  
栖云轩  
雪夜泊枫桥  
写柏子庭卷  
和韵二首  
次韵送吴国良  
海洲夜景  
题宋徽宗仙山楼观图  
天宝宫词十二首寓感  
次韵刘季章治中邀夏仲信郎中游永安湖  
次韵观帖之什  
次韵癸卯除夕  
夜宿三塔次陈元朗韵  
武岛上梅花  
赵子期尚书于省幕创轩曰小瀛洲题诗要余与明德同赋  
寄郑明德  
游天平题文正公祠  
寄杨铁崖  
戏答陆静远  
尧文文学过访赋别兼简鹤斋薛真人二首  
虎丘十咏  
题吴性存所藏赵仲穆竹枝双蝶图  
赵仲穆临李伯时凤头骢  
房山画  
补之竹卷  
张仲举待制以京口海上口号见寄瑛以吴下时事答之五首  
乙未和孟天暐都司见寄五首  
题赵子昂画楚江春晓  
往凤阳次虎丘  
题文湖州竹  
西湖竹枝词二首  
新安梅和张师夔  
谢静远惠纸  
谢静远惠蜜梅  
玉山草堂口占  
玉山佳处以爱汝玉山草堂静分韵得静字  
次韵永嘉曹新民玉山席上作  
以炯如流水涵青苹分韵得流字  
以冰衡玉壶悬清秋分韵得壶字  
以丹桂五枝芳分韵得五字  
以玉山亭馆分题得金粟影  
以夜阑更秉烛相对如梦寐分韵得梦字  
钓月轩分题  
芝云堂以风林纤月落分韵得纤字  
至正十年秋七月十有三日起文高先生自姑苏泛舟携酒殽过玉山会饮芝云堂上座客于匡山琦龙门相与谈诗亹亹不绝酒半龙门分蓝田日暖玉生烟为韵余探得蓝字坐无长幼能诗者咸赋焉  
余与杨君铁崖别两年矣庚寅嘉平之朔君自淞泖过余溪上适永嘉曹新民自武林至相与饮酒芝云堂明日铁崖将赴任曹君亦有茂异之举同往武林信欢会之甚难而分携之独易安可不痛饮尽兴以洗此愦愦之怀因以对酒当歌为韵赋诗如左于匡庐属瑛序数语为识  
是日秦淮海泛舟过绰湖向夕未归余与桂天香坐芝云堂以伫之堂阴枇杷始华烂炯如雪乃移桃笙树底据盘石相与奕棋遂胜其紫丝囊而罢于是小蟠桃执文犀起贺金缕衣轧凤头琴余亦擘古阮嗺酒甚欢而天香郁郁有潸然之态俄而淮海归且示以舟中所咏余用韵并纪其事云  
可诗斋以客从远方来遗我双鲤鱼平声字分韵得方字  
海虞山人缪叔正扁舟相过以慰别后之思余谓兵后朋旧星散得一顷相见旷如隔世遂邀汝阳袁子英天平范君本彭城钱好学荣城赵善长扶风马孟昭聚首可诗斋内诸公亦乐就饮或携肴或挈果共成真率之会由是皆尽欢饮酒酣各赋诗以纪走笔而就兴有未尽者复能酬倡以乐永夜余以诗先成叔正俾余叙数语于篇首缅思烽火隔江近在百里今夕之会诚不易得况后会无期乎吴宫花草娄江风月今皆走麋鹿于瓦砾场矣独吾草堂宛在溪上余虽祝发尚能与诸公觞咏其下共忘此身于干戈之世岂非梦游于已公之茅屋乎善长秉笔作图于卷余索孟昭楷书以识时丙申岁己亥月乙亥日斋之主人顾瑛序而复赋诗曰  
和缪叔正韵  
和柑字韵  
和马孟昭韵  
呈缪叔正  
碧梧翠竹堂以暗水流花径春星带草堂分韵得星字  
以满城风雨近重阳分韵得满字  
湖光山色楼口占四首  
以危楼高百尺分韵得危字  
以冻合玉楼寒起粟分韵得冻字  
以吴东山水分题得阳山  
柳塘春口占四首  
以柳塘春水漫分韵得柳字  
渔庄以解钓鲈鱼有几人平声字分韵得人字  
欵歌二首  
金粟影以荷净纳凉时分韵得凉字  
书画舫和铁崖韵  
以春水船如天上坐老年花似雾中看平声字分韵得如字  
饯谢子兰分韵诗  
和岳季坚韵  
春晖楼以攀桂仰天高分韵得高字  
以红药当阶翻分韵得翻字  
秋华亭以天上秋期近分韵得秋字  
七月九日复饮秋华亭上天香袭人幽花倚石时猩红轧琴宝笙合曲琼花起舞兰陵美人度觞与琦龙门行酒余为作诗以纪良会就邀匡山龙门同韵  
春草池绿波亭以银汉无声转玉盘分韵得声字  
次琦元璞韵  
夜坐口占  
绛雪亭秋日海棠花  
听雪斋以夜色飞花合春声度竹深分韵得声字  
白雪海铭辞  
次文质韵  
再迭前韵  
三迭前韵  
四迭前韵  
来龟轩  
拜石坛  
送周仕宣南台典史分题得芙蓉堂  
送郑同夫归豫章分题得洞庭湖  
雪霁与郯九成陈惟允坐剑池上惟允为写图因次九成韵  
游天池  
响屧廊  
西湖口占三首  
泊垂虹桥口占二首  
发齐门  
泊阊门  
发阊门  
晚泊新安有怀九成  
......  

○金粟冢中秋日燕集  

绰山古佳城，左股接昆丘。水作青龙来，九派盘遭周。道人金粟冢，在彼山之幽。团团青桂树，枝叶相蜷樛。石削华表立，碑刻金窠锼。人身无百年，胡乃三彭仇。四大偶一失，九丹不能瘳。肉血溃臭腐，不朽唯髑髅。弃之道路旁，行者得溺溲。狐狸与蝇蚋，食嘬纷相雠。欲贻后之人，以掩面目羞。乌兔互出没，急行不入邮。纵 【一作继。】 有万丈绳，谁能系之留。暖穴竞蝼蚁，凉风灭蜉蝣。荣名乃何物，汲汲将奚求。金谷珊瑚树，天网 【一作捆。】 一夕收。美人化黄壤，燕子巢空楼。大印佩六国，散金驰八驺。一朝不得志，车裂徇九州岛。秦皇与汉武，灵药采仙洲。玉棺葬地底，金凫出海陬。梨花自寒食，夜雨鬼啾啾。飞钱化蝴蝶，走磷惊鸺鹠。混沌凿不死，儵忽何能休。丈夫不解事，老大伤白头。何如种秫米，压酒日日篘。今夕三五夕，我已为君谋。长瓶置十斛，百结青丝兜。截江取紫蟹，攀树摘红榴。周垣设茵席，矮几陈脯修。步登白云屏，待月豁醉眸。划然白虾蟆，抱出黄金球。又若摩尼珠，跃出骊龙湫。吐吞大地影，晃漾东南浮。老兔玉杵臼，捣作人间秋。宝城三千里，缩景归遐搜。宫殿鱼鳞骞，草 【一作林。】 木秋云稠。素娥骑彩鸾，舞雪翻霓裘。手折琼树花，竞拂金精流。化为五素芒，落我白瑶瓯。持满向君语，借箸请为筹。十载苦国难，豪杰纷戈矛。鸿门碎玉斗，桃园宰乌牛。战血溅野草，饿莩填荒沟。我时别 【一作挈。】 妻孥，夜泛苕霅舟。有儿握 【一作绾。】 兵符，承乏万户侯。三年尽 【一作效。】 忠归，身作抱官囚。平生万卷书，怒焚遭郁攸。庐墓读内典，守节事清修。亲友散如雪，云树空悠悠。独尔数君子，艰棘见何由。今闻王师出，卒伍皆兜鍪。弄刀走官马，千里风飕飕。桓桓李将军，大旗画蚩尤。去秋夺汴城，今复追大酋。屯兵泗水上，添灶扼贼喉。东南贡米粟，连网起歌讴。我曹幸无恙，坐见恢皇猷。酒旗指南斗，今兹会绸缪。请起各称寿，我亦相劝酬。群才尽敏捷，用作钓诗钩。青山忽大笑，此意君知不？呼童酌大白，酹此土一抔。他时盖棺了，神随和气游。巾 【一作申。】 插空中华，撒手鞭苍虬。东海招若士，西池访阿缑。共看麻姑爪，当座擘箜篌。不必儿女泪，暗洒窀穸愁。达哉司空图，吾今乃其俦。大书勒崖壁，永绝生前游。  
玉山主人尝作生圹，自为铭曰：「嘉树蔽日，凉飔散烟。展席藉草，待月临川。簪盍既合，饮芳割鲜。歌斯哭斯，以终余年。」  

○赵仲穆画看云图  

青山与浮云，终日淡相守。山为云窟宅，云为山户牖。无心成白衣，有意变苍狗。人情亦如云，寄语看云叟。  

○巫峡云涛石屏志  

谢家绿玉屏，不琢龟甲形。方若陟厘纸，粉缥带苔青。秀洁庚庚绝文理，十二巫峰横隐起。芙蓉照影立亭亭，远落巴江一江水。素湍汹涌翻绿涛，长风吹云白月高。三峡涛声满人耳，个中独欠孤猿号。胡僧谩有金壶汁，洒向素缣图不得。女娲炼石作五彩，点染料应无此色。此石产景由天工，略假石人磨削功。石色欲尽玉色起，泛沉天碧涵清空。君不闻大食贡石莹如玉，中有奇松四时绿。六月凉风卷翠涛，瑟瑟秋声战空屋。又不闻杨家古屏刻水精，中有为云之美人。海绡衣裳为烟雾，姓名自语非真真。二物化去固已久，价重隋珠难再有。君家玉屏独在世，勿落忍人豪夺手。我闻故人杨铁仙，束带拜之如米颠。起来发狂捉铁笔，醉墨写入青瑶镌。何日乘舟上鱼复，唤取巴童唱巴曲。更借丹丘粉墨屏，对案巫山真面目。 【余尝往震泽，闻松陵谢氏伯仲贤而好事。而余水仙之舟，未得一造其所。今高君叔彬携此卷至别业求题，旦知杨铁崖亦到湖上，由是益知其贤而好事。故制长诗一篇，寄题宝屏，他日或饮君蔷薇花下，幸出此为张本云。至正乙巳七月廿一日，金粟道人顾阿瑛书于合溪别业。】  

○玉鸾谣 【并序。】  

杨廉夫昔有二铁笛，字之曰「铁龙」，今亡其一，偶得苍玉箫一枚，字为「玉鸾」，以配「铁龙」，廉夫喜甚。复以书来索赋《玉鸾谣》，志来自云。至正甲午三月既望，界溪顾瑛书于柳塘春。  
七宝城中夜吹笛，舞按白鸾三十只。个中小玉号细腰，尾拂广陵秋月白。伐毛脱骨秋风里，素颈圆长尺有咫。中虚一窍混沌通，上有连珠七星子。羿妻久闭结璘台，弄玉求之遗箫史。调得仙家别鹄声，吹落虎头金粟耳。桂园仙伯杨铁翁，昔豢洞庭双铁龙。雌龙入海去不返，雄龙鳏处琼林宫。宫中夜夜泣寒雨，幽咽悲啼作人语。燃犀莫照玉镜台，买丝难系蓝桥杵。虎头怜之为媾婚，并刀剪纸招鸾魂。鸾之来兮洞房晓，恍然枕席生春温。铁仙翁，笑拍手。左琼琼，右柳柳。琼琼细舞柳柳歌，起劝虎头三进酒。画堂龟甲开屏风，翠烟凝暖春云浓。大瓶酒泻鹦鹉绿，满头花插鸳鸯红。鸾兮运居巢，龙兮弄横竹。君山月落大江秋，黄姑星殒昆冈玉。不须再奏合欢辞，且听和鸾太平曲。太平曲，断还续，一转一拍相节促。谐宫协征宣八风，寒谷能令生五谷。鸾龙台上凤皇来，万岁八音调玉烛。  

○花游曲同张贞居游石湖和杨廉夫韵  

真娘墓下花溟蒙，碧梢小鸟啼春风。兰舟摇摇落花里，唱彻吴歌弄吴水。十三女子杨柳门，青丝盘髻郁金裙。折花卖眼一回步，蛱蝶双飞上春墓。老仙醉弄铁笛来，璚花起作回风杯。兴酣鲸吸玛瑙碗，立按鸣筝促象板。午光小落行春西，碧桃花下题新题。西家忽遣青鸟使，致书殷勤招再四。当筵夺得凤头笺，大写仙人蹋踘篇。  

○栖云轩  

春云压帘飞不起，暖气茏葱百余里。桃花亭亭笑酣春，溪边浣花染溪水。武陵才人碧窗底，青霓衣裳白霞里。翠烟默染猩猩毛，冰绡凝文露华洗。山光入眼青青迷，小鸟向人啼复啼。前村后村树如盖，柳花起舞回风低。云师雨师浩无据，驱云劳劳向何处。请君劝师一杯酒，更借白云檐下住。  

○雪夜泊枫桥  

江城残雪里，人发剡溪舟。花急风翻去，潮生水逆流。伤心怜去雁，幽兴托盟鸥。寄语东蒙叟，春山拟共游。  

○写柏子庭卷  

虚舟元不系，湖海至今称。悟得庭前柏，方为物外僧。空空无我相，落落有谁应。肯向东山住，东山气倍增。  

○和韵二首  

喔喔鸡鸣桑树颠，江村风景只依然。人行红叶黄花里，雁过西风落日边。南市津头无酒旆，东湖渡口有鱼船。北山岩壑秋偏静，借看蒲团枕石眠。  
夏潮平没白鸥沙，舶■〈舟卓〉风生起浪花。为向船头置美酒，恰如天上泛浮槎。银盘雪落千丝鲙，玉手冰分五色瓜。明日山中看疏雨，共将诗句寄丹霞。  

○次韵送吴国良  

桐轩隐者重相访，草阁能留十日归。快雪半消春水阔，扁舟又逐白鸥飞。似闻迂叟耕梅里，每过山家款竹扉。期子几时来慰我，共披鹤氅坐渔矶。  

○海洲夜景  

三沙宛在海当中，隐见珊瑚树色红。神岛由来连弱水，楼船欲去引刚风。东方日出鲛人国，半夜潮生织女宫。却忆题诗绣衣使，高秋会过玉山东。  

○题宋徽宗仙山楼观图  

宣和天子昔神游，凤驾行空过玉楼。此去有人言赤马，归来无处逐青牛。分明艮岳通玄圃，想象方壶接祖洲。莫把仙山作图画，琼花琪树不胜秋。  

○天宝宫词十二首寓感  

天宝鸡坊宠贾昌，不教 【一作「宫中」。】 蝴蝶上 【一作满。】 钗梁。锦■〈衤朋〉昼浴天骄子，绛节朝看王大娘。 【王母也。】 芍药金阑开内苑，蒲萄玉酌西凉。月支十万资臙粉，独有三娥 【一作姨。】 素面妆。  
五家第宅近天家，侍女都封系臂纱。池上桃开销恨树，合中香进助情花。风回辇道鸾铃远，日射龙颜雉扇斜。韩虢并骑官廏马，醉搀丞相踏堤沙 【此首与第九首，《草堂雅集》不载。】  
莲花池畔暑风凉，玉竹回文宝簟光。贪倚画屏调 【一作看。】 翡翠，误开金锁放鸳鸯。轻绡披雾夸新浴，堕髻攲云衒晚妆。笑语女牛私语处，长生殿下月中央。  
五色卿云护帝城，春风无处不关情。小花静院偷吹笛，淡月闲房背合筝。凤爪劈柑封钿合，龙头泻酒下瑶罂。后宫学做金钱会，香水兰盆浴化生。  
龙旗翠 【一作孔。】 盖拥鸾幢，步辇追随幸曲江。鸟道正通天上路，羊车直到竹间窗。桃花柳叶元无匹， 【一作限。】 燕子莺儿各有双。中贵向人言近事，风流陈里帝先降。  
秘阁香残日影移，灯分青玉刻蟠螭。琵琶凤结红文木，弦索蚕缫绿水丝。金屋有花频赌酒，玉枰无子不弹棋。传宣趣发明驼使，南海今年进荔枝。  
近臣谐谑似枚皋，侍宴承恩得锦袍。扇赐方空描蛱蝶，局看双陆赌樱桃。翰林醉进清平调，光禄新呈王 【一作五。】 色醪。密奏君王好将息，昨朝马上打围劳。  
虢国来朝不动尘，障泥一色绣麒麟。朱衣小队高呵道，粉笔新图徧写真。宝雀玉蝉簪翠髻，银鹅金凤踏文茵。一从羯鼓催春后，不信司花别有神。  
十三女子擘箜篌，选作梨园第一流。却道荷花真解语，岂知萱草本忘忧。红鸾不照深宫命，翠凤常看破镜羞。舞得太平并万岁，五年谁赐锦缠头。  
五王马上打球归，赢得宫花献贵妃。乐起合门边奏少，祸因台寺谏书稀。侍儿随幸皆颁紫，骰子蒙恩亦赐绯。娣 【一作姊。】 妹相从习歌舞，何人能制柘黄衣。  
新制《霓裳》按舞腰，笑他飞燕怕风飘。玉蚕 【一作簪。】 倒卧蟠条脱，金凤斜飞上步摇。云母屏开 【一作「殿前」。】 齐奏乐，沉香火底并 【一作坐。】 吹箫。只因野鹿衔花去，从此君王罢早朝。  
宫衣窄窄小黄门，踯躅初开赐缥盆。夜月不窥鹦鹉冢，春风每忆凤皇园。爱收花露消心渴，怕解金珂见爪痕。只有椒房老宫监，白头一一话开元。 【铁雅评曰：十诗绵联缛丽，消得锦半臂也。】  

○次韵刘季章治中邀夏仲信郎中游永安湖  

湖上筵开张水戏，卷幔凉风吹短蒲。大鱼听乐浪头出，小艇卖花城内无。丙鼎庚庚识饕餮，甲煎斑斑炙鹧鸪。酒酣赋诗动海色，絸纸楷书能寄吾。  

○次韵观帖之什  

水如燕尾出湖分，合入长溪直 【一作且。】 到门。韦杜桑麻元两曲，朱陈鸡犬却通村。换羊卖马囊中帖，刳瘿悬匏竹里樽。昨日烦君来阅赏，扁舟短缆系篱根。  

○次韵癸卯除夕  

仰观北斗转遥天，春在寒炉爆竹边。夜列粉盘循旧俗，晓看罗帕贺新年。烧余葶苈生当路，雪后梅花开满烟。不用鞭灰觅如愿，客囊剩有酒家钱。  

○夜宿三塔次陈元朗韵  

水落南湖不露沙，又牵舫子到僧家。春浮大斗娟娟酒，寒隔虚棂薄薄纱。半夜塔 【一作檐。】 铃传梵语，一林江月照梅花。坐来诗句生枯吻，指点银瓶索煮茶。  

○武岛上梅花  

□波荡漾镜中天，璚树春回玉□ 【妍】 。苔雨青青空落月，□云漠漠不成烟。□□□□缑山侣，照影疑逢洛浦仙。王母欲来青鸟下，暗香如水夜如年。  

○赵子期尚书于省幕创轩曰小瀛洲题诗要余与明德同赋  

凤皇池上神仙宅，五色卿云接帝家。金水暖通蓬岛浪，紫薇香度 【掖】 垣花。中天草木春沾泽，沧海星辰夜挂槎。闻道朝堂清议了，题诗好为护蝉纱。  

○寄郑明德  

我爱廛居郑有道，屡辞征币卧松云。年来短发笼纱帽，客至新诗写练裙。几上只留《招隐》赋，人前每读《送穷》文。清时已见文名盛，日日高车访隐君。  

○游天平题文正公祠  

魏公勋业垂前代，百世高风道并隆。立庙东吴见遗像，出师西夏有全功。山回鸟道千盘尽，天入龙门一罅通。赫赫皇 【元】 昭祀典，烝尝亦与武侯同。  

○寄杨铁崖  

锦衣坊口扬雄宅，饮马□□□水波。风信东来春事早，湖光 【西】 【回】 去夕阳多。馆娃隔水啼莺燕，弟子填门列凤鹅。无那老狂狂更甚，剑箫犹倚小红歌。  

○戏答陆静远  

秋水蓝桥一尺强，愁闻玉杵捣玄霜。东篱老子乌纱薄，西郭佳人翠袖长。古寺竹深禅榻静，晴窗花落砚池香。西风鹤背三更梦，笑看璚花作醉乡。  

○尧文文学过访赋别兼简鹤斋薛真人 【名毅夫。】 二首  

草堂五月少人过，门巷春泥奈雨何。满树枇杷莺窃尽，一阶芳草蚁行多。因思诸葛吟《梁父》，却笑苏秦谩揣摩。老我衰年无白发，从今也合号涪皤。  
忆昨相过寂寞滨，白头倾盖岂如新。惊回赤壁三更梦，开遍 【一作尽。】 桃花一树 【一作度。】 春。顾我老为思枥马，怜君远作倚 【一作赋。】 楼人。黄公垆畔三株树，留待来时醉挂巾。  

○虎丘十咏  

千顷云  
小吴轩  
剑池  
试剑石  
五台山  
生公台  
塔影  
致爽阁  
真娘墓  
陆羽井  

△千顷云  

触石起肤寸，悠然散千顷。我来坐东轩，妙趣心独领。  

△小吴轩  

雪没群山尽，天垂落日悬。冯虚俯城郭，隐见一丝烟。  

△剑池  

地坼重渊积，人亡宝剑藏。千年断崖月，何处照龙光。  

△试剑石  

剑试一痕秋，崖倾水断流。如何百年后，不斩赵高头。  

△五台山  

海涌如来室，清凉即五台。春风山顶雪，飞度雁门来。  

△生公台  

生公聚白石，麈拂天花坠。可怜尘中人，不解点头意。  

△塔影  

塔倚高标立，楼深一窍虚。海风吹幻影，颠倒落方诸。  

△致爽阁  

高阁对西山，飞岚落几间。开襟致秋爽，心与白云闲。  

△真娘墓  

何处真娘墓？云埋断石根。夜深风雨急，谁唤海棠魂。  

△陆羽井  

雪霁春泉碧，苔侵石甃青。如何陆鸿渐，不入品《茶经》。  

○题吴性存所藏赵仲穆竹枝双蝶图  

阁道春风度，湘帘夜月初。多情双蛱蝶，也解逐羊车。  

○赵仲穆临李伯时凤头骢  

君王不爱碧衔霞，独爱真龙被紫花。珍重王孙亲貌得，锦巾袱送野人家。  

○房山画  

渴龙饮海海水宽，铁网下截珊瑚寒。道人醉卧叫寒玉，金粉乱落松花坛。  

○补之竹卷  

碧眼胡儿叫横玉，落日如盆照茅屋。美人清梦断梅花，却写相思在修竹。  

○张仲举待制以京口海上口号见寄瑛以吴下时事答之五首  

白昼惊风海上号，水军三万尽乘涛。书生不解参军事，也向船头着战袍。  
冉冉长蛇汉水东，嘘成黑雾满虚空。腥风怪雨重阴底，化作黄虬不是龙。  
莫辨黄钟瓦缶声，且携斗酒听春莺。河西金盏新翻谱，汉语夷音唱满城。  
红绿油牌去复来，长身碧眼更■〈丕页〉顋。口传催办军需事，一日能无一百回。  
和籴粮船去若飞，兼春带夏未曾归。用钱赠米该加七，纳户身悬百结衣。  

○乙未和孟天暐都司见寄五首  

江头日日惜芳时，三月春光两鬓丝。拔剑自歌还自舞，邑人谁识虎头痴。  
治安无策济时艰，始信金销壮士颜。怪底飓风翻涨海，浪头一直过狼山。  
猎猎东风吹火旗，水军三万尽精肥。一春杀贼知多少，个个身穿溅血衣。  
娄上人家不识春，檐头蛛网亦生尘。朱门桃李皆零落，只有东风未嫁人。  
闻道君王自早参，每虚前席问江南。何人医手如秦缓，有客能棋似李憨。  

○题赵子昂画楚江春晓  

东方旭日出曈昽，照见巴江曲似弓。莫遣猿声到巫峡，山头犹有楚王宫。  

○往凤阳次虎丘  

柳条折尽尚东风，杼柚人家户户空。祇有虎丘山色好，不堪又在客愁中。  

○题文湖州竹  

湖州昔在湖州日，日日逢人写竹枝。一段枯梢作三折，分明雪后上窗时。  

○西湖竹枝词二首  

素云缺月挂秋河，听得临风《白苎》歌。湖水西来流不断，海潮东去是风波。  
陌上采桑桑叶稀，家中看蚕怕蚕饥。大姑要织回文锦，小姑要织嫁时衣。 【二诗见铁崖《西湖竹枝唱和》，序云：仲瑛才性高旷，尤善小李诗及今乐府。海内文士乐与之交，推为片玉山人云。】  

○新安梅和张师夔  

宝地生春玉气新，苔烟如雾翠光匀。山僧分得维摩供，三素云中别有春。  

○谢静远惠纸  

蜀郡金花新着样，剡溪玉板旧齐名。荷君寄我黟川雪，犹带涟漪泻月声。  

○谢静远惠蜜梅  

江南烟雨未全黄，谁使青酸堕蜜房。妩媚已能知魏证，典刑时复见中郎。  

○玉山草堂口占  

临池醉吸杯中月，隔屋香传蘂上花。狂煞会稽于外史，秋风吹堕小乌纱。  

杨铁崖《玉山记》云：昆隐君顾仲瑛氏，其家世在昆之西界溪之上。既与其仲为东西第，又稍为园池别墅，治屋庐其中。名其前之轩曰「钓月」，中之室曰「芝云」，东曰「可诗斋」，西曰「读书舍」，后累石为山，山前之亭曰「种玉」，登山而憩住者 【曰】 「小蓬莱」，山边之楼曰「小游仙」，最后之堂曰「碧梧翠竹」，又有湖光山色之楼，过浣花之溪，而草堂在焉。所谓「柳塘春渔庄」者。又其东偏之景也。临池之轩曰「金粟影」，此虎头之痴绝者，合而称之则曰「玉山佳处」也。按《名胜集》，尚有书画舫、春晖楼、秋华亭、淡香亭、君子亭、雪巢、春草池、绿波亭、绛雪亭、听雪斋、白云海、来龟轩、拜石坛、寒翠所等处，记中不载。杨循吉《苏谈》云：顾阿瑛在元末为昆山大家，亭馆有三十六处，铁崖《吴咏》云：「三十六桥明月夜，姑苏城里有琼花。」即此谓也。今合记中与《名胜集》所载，止有二十八处，余皆不可考矣。  

○玉山佳处以爱汝玉山草堂静分韵得静字  

兰风荡丛薄，高宇日色静。林迥泛春声，帘疏散清影。褰裳石萝古，濯缨水花冷。于焉奉华觞，聊以娱昼永。  

○次韵永嘉曹新民玉山席上作  

诗人得句题茅屋，客子乘流泛小舠。老眼看花起春雾，醉眠听雨响秋涛。《弓盘》舞按银鹅队，《水调》声传金凤槽。与尔共倾千日酒，呼童换却五云袍。  

○以炯如流水涵青苹分韵得流字 【附龙门山释良琦元璞序云：去年夏六月廿有八日，余与延陵吴伯恭、云台散吏郯九成访玉山草堂主人，留半月，酣饮赋诗无虚日。当时以为人生欢会之难，未知明年又在何处？慨然为之兴怀。今年五月中澣，复与延陵吴水西、陇西李立放舟溪上，迂疏散逸，其乐又过于前所寓者。及视旧所题诗章，则伯恭在数百里外，云台方进漕掾，日趋大府，以簿书从事。得周旋相与谈笑者，匡庐山人在焉。饮散步月，以「炯如流水涵青苹」分韵赋诗如左。书之于卷，以示今之所寓者如此，而后之所寓者，不知其可必不可必也。时至正庚寅五月十八日，吴龙门山良琦书。】  

幽人雅爱玉山好，肯作清酣竟日留。梧竹一庭凉欲雨，池台五月气涵秋。月中独鹤如人立，花外疏萤入幔流。莫笑虎头痴绝甚，题诗直欲拟汤休。  

○以冰衡玉壶悬清秋分韵得壶字 【附遂昌郑元佑明德序云：至正十年龙集庚寅秋七月廿有一日，吴僧宣无言访顾仲瑛于玉山，时遂昌郑元佑先在焉。匡庐于立彦成，则仲瑛之客也。款之春晖楼上，行酒对弈，已而觞咏于芝云堂。酒半兴洽，分「冰衡玉壶悬清秋」为韵，相与赋诗，以纪一时邂逅之乐。仲瑛得壶字，诗先成，莒城赵善长作画以代诗。坐客不能成诗者，各罚酒一觥。】  

郑玄于鹄本清好，况有名僧似仲殊。濠上鱼肥应受钓，厨中酒熟莫教酤。雨花落座成金粟，秋露凝寒贮玉壶。更向飞楼赌棋槊，香囊留得未全输。  

○以丹桂五枝芳分韵得五字 【附匡庐于立彦成序云：七月二十五日，金华王子充过玉山，夜饮芝云堂上，酒酣赋诗，以「丹桂五枝芳」为韵，余得丹字，盖子充，黄太史里人，又其高第门生也，挟所学由京师来就乡试于南省，泝银河、攀月桂且有日，故余诗多归美之。是日约琦元璞、袁子英不至。明日二公来，遂足韵写诗，次第于后。】  

南州孟秋月，维日二十五。回风吹层霄，飞云过疏雨。客从金华来，款曲置樽俎。况有匡庐仙，貌古心亦古。襟期事萧散，笑傲忘宾主。哀弦发秦声，修眉善胡舞。秋辉能娱人，夜色满庭户。翛翛风叶鸣，泫泫露花吐。春波杯中月，不照坟上土。缅怀琦龙门，扁舟下南浦。  

○以玉山亭馆分题得金粟影 【附晋宁张翥仲举序云：至正十年苍龙庚寅之岁秋仲十九日，余以代祀归至姑苏。顾君仲瑛延于玉山，时郑君明德、李君廷璧、于君彦成、郯君九成、华君伯翔、草堂主人方外友本元、元璞二公。酒半欢甚，即席以玉山亭馆分题者九人。予以过宾，属为小引。未知昔贤梓泽兰亭，如今之会也耶。】  

飞轩下瞰芙蓉渚，槛外幽花月中吐。天风寂寂吹古香，清露泠泠湿秋圃。云梯万丈手可攀，居然梦落清虚府。庭中捣药玉兔愁，树下乘鸾素娥舞。琼楼玉殿千娉婷，中有瘿仙淡眉宇。问我西湖旧风月，何似东华软尘土。寒光倒落影娥池，的皪明珠承翠羽。但见山河影动摇，独有清辉照今古。觉来作诗思茫然，金粟霏霏下如雨。  

○以夜阑更秉烛相对如梦寐分韵得梦字 【附弋阳山樵李缵序云：至正十一年冬十月廿三日，玉山隐君宴其客王德辅、胡伯明、袁子英、李缵。酒酣，忽郯云台、陆良贵泛舸而来，隐君复呼酒尽欢，匡庐先生以「夜阑更秉烛，相对如梦寐」分韵赋诗，时坐客止八人，遂虚二韵。夫人生百年，忧患之秋多，燕乐之日少，而况友朋南北东西，迄无定居，则今日之簪盍，夫岂偶然哉！弋阳山樵李缵谨叙。】  

凉风振林木，恻恻初寒动。肃客桃花源，张筵鸣玉洞。落日照金樽，飞雪栖画栋。谈玄味妙理，谑笑杂微讽。取琴雪巢弹，共听金石弄。嘉会固难并，聚散恍春梦。明发大江舟，天阔孤鸿送。  

○钓月轩分题 【并序。】  

至正十年七月初五日，琦龙门过玉山，留数日，将泛兰陵之舟而未果。十二日起文高先生雨中见过，复留周旋。是日饮酒钓月轩中，秋暑乍退，雨止复作，龙门琦以「旧雨不来今雨来」分题，余得旧字。  
秋暑困人如中酒，凉雨凄风忽相逗。阶下决明花正鲜，池上芙蕖香欲瘦。山人欲归不得归，西夏郎官却相候。当轩不复问寒温，群口夸诗如健斗。秋娘起拂红绡袖，素壁看题今已旧。旧雨不来今雨来，故交那在新交右。坐听飞溜落虚檐，似与冰弦声合奏。清欢聊欲纪文字，长席还当陈俎豆。人生有酒不为乐，何异飞蚊聚昏昼。玉山醉倒嵇叔夜，紫芝光浮元德秀。君今此行良不苟，请君一觞为君寿。风帘官烛暗秋屏，归期已在黄昏后。  

○芝云堂以风林纤月落分韵得纤字 【附于彦成序云：至正十年七月六日，吴水西、琦龙门偕陇西李云山，乘潮下娄江，过界溪，诗来道问讯。玉山主人命骑追还草堂，晚酌芝云，露气已下，微月在林树间，酒半快甚，欲赋咏纪兴，以「风林纤月落」分韵拈题，惟李云山狂歌清啸，不能成章，罚三大觥逃去。是日诗成者三人。】  

空堂清饮夜厌厌，坐久情深酒屡添。龙气当天河鼓湿，翠痕浮树月钩纤。梧桐叶落鸣金井，络纬声多近绣帘。我欲分题纪良集，诗成还慰老夫潜。  

○至正十年秋七月十有三日起文高先生自姑苏泛舟携酒殽过玉山会饮芝云堂上座客于匡山琦龙门相与谈诗亹亹不绝酒半龙门分蓝田日暖玉生烟为韵余探得蓝字坐无长幼能诗者咸赋焉  

高堂政在玉山南，竹色梧阴积翠岚。秀结紫芝云作盖，光生珠树玉如蓝。每劳飞鸟花间使，时有翔鸾月下骖。客至酒尊聊剧饮，僧来麈尾听清谈。行杯长待纤歌发，分韵还将险字探。佛印固知元九九，文殊何必说三三。莫忘石上三生约，且尽山中十日酣。当槛荷开香屡度，隔床花落雨同毵。鹿门何处真成隐，鸡舌他年自可含。送别江亭 【一作头。】 折杨柳，西风应愧雪盈簪。  

○余与杨君铁崖别两年矣庚寅嘉平之朔君自淞泖过余溪上适永嘉曹新民自武林至相与饮酒芝云堂明日铁崖将赴任曹君亦有茂异之举同往武林信欢会之甚难而分携之独易安可不痛饮尽兴以洗此愦愦之怀因以对酒当歌为韵赋诗如左于匡庐属瑛序数语为识  

江空暮云合，岁晚雪霰多。佳人美无度，严装径相过。夜宴芝云馆，明发玉山阿。繁声落虚溜，急袖翻回波。客有子曹子，调笑春风歌。歌终易离别，别去愁蹉跎。相思梅花发，不饮当如何。  

○是日秦淮海泛舟过绰湖向夕未归余与桂天香坐芝云堂以伫之堂阴枇杷始华烂炯如雪乃移桃笙树底据盘石相与奕棋遂胜其紫丝囊而罢于是小蟠桃执文犀起贺金缕衣轧凤头琴余亦擘古阮嗺酒甚欢而天香郁郁有潸然之态俄而淮海归且示以舟中所咏余用韵并纪其事云  

玉子冈头秋杳冥，石床摘阮素琴停。枇杷花开如雪白，杨柳叶落带烟青。每闻投壶笑玉女，不堪鼓瑟怨湘灵。酒阑秉烛坐深夜，细雨小寒生翠屏。  

○可诗斋以客从远方来遗我双鲤鱼平声字分韵得方字 【附汝阳袁华子英序云：至正乙未秋九月，平江等处水军都万户纳麟哈剌公拜江淛行省参知政事。奉旨统兵常、镇，时宁海所正千户顾元臣在行间，越明年二月，宁海君由无锡道太湖入杭，维时姑苏檇李之壤，杳如吴越，音问不相知者二载。今年春二月，宁海君以功升水军都府副都万户，奉省檄道天台杭海而归，时秋闰九月也。玉山嘉子之归，乃置酒会友朋于可诗斋，宁海君彩衣金符，照耀左右，奉觞行酒，侃侃愉愉。呜呼！父子之亲，君臣之义，鲜有能两全者，今宁海君能摅诚致义，升秩三品，居重庆之下，奉温凊之养，可谓上不负圣天子，下不负所学矣。座客皆能赋者，遂以「客从远方来，遗我双鲤鱼」以平声循次分韵。予得从字，敬序其端。玉山翁名瑛，字仲瑛，余则汝阳袁华，今年为至正十七年云尔。】  

海上风帆似马狂，归来仍喜佩银章。三年报国存忠直，一旦见亲全义方。祖逖誓江期复晋，董徽仗节乐还乡。圣恩已见金鸡放，醉饮宁辞累十觞。  

○海虞山人缪叔正扁舟相过以慰别后之思余谓兵后朋旧星散得一顷相见旷如隔世遂邀汝阳袁子英天平范君本彭城钱好学荣城赵善长扶风马孟昭聚首可诗斋内诸公亦乐就饮或携肴或挈果共成真率之会由是皆尽欢饮酒酣各赋诗以纪走笔而就兴有未尽者复能酬倡以乐永夜余以诗先成叔正俾余叙数语于篇首缅思烽火隔江近在百里今夕之会诚不易得况后会无期乎吴宫花草娄江风月今皆走麋鹿于瓦砾场矣独吾草堂宛在溪上余虽祝发尚能与诸公觞咏其下共忘此身于干戈之世岂非梦游于已公之茅屋乎善长秉笔作图于卷余索孟昭楷书以识时丙申岁己亥月乙亥日斋之主人顾瑛序而复赋诗曰  

木叶纷纷乱打窗，凄风凄雨暗空江。世间甲子今为晋，户里庚申不到庞。此膝岂因儿辈屈，壮心宁受酒杯降。与君相见头俱白，莫惜清谈对夜釭。  

○和缪叔正韵  

白云开处见山棱，我欲跻攀力未胜。岁晚不为干禄士，前身应是小乘僧。竹林载酒邀山简，草阁裁诗愧薛能。结习未除闲未尽，焚香且对佛前灯。  

○和柑字韵  

一饮宁辞十日酣，浊醪到手味偏甘。新诗谩赋宫槐陌，好事争传海岳庵。霜后两螯看紫蟹，樽前一味出黄柑。料应堂北梅花树，今岁开时只向南。  

○和马孟昭韵  

凄风何处起，击柝报严更。共此可怜夜，相看太瘦生。灯挑檐雨落，茶煮石泉鸣。犹有弥明叟，联诗慰逸 【一作「最薄」。】 情。  

○呈缪叔正  

百里扁舟能作客，入门款语似无依。阿翁九月新成服，老父三冬未见归。江上黑风兼雨至，树头红叶带霜飞。伤心我亦如君切，有子天涯未授衣。  

○碧梧翠竹堂以暗水流花径春星带草堂分韵得星字 【附延陵吴克恭寅夫序云：己丑之岁六月徂暑，余问津桃源，溯流玉山之下，玉山主人馆余以草堂芝云之间，日饮无不佳适。有客自郡城至者，移于碧梧翠竹之阴。盖堂构之清美，玉山之最佳处也。集者会稽外史于立、吴龙门僧琦、疡医刘起、吴郡张云画史从序。后至之客，则聊城高晋、吴兴郯韶、玉山主人及其子衡，暨余凡十人。以杜甫氏「暗水流花径，春星带草堂」之韵分阄，各咏言纪实。不能诗者，罚酒二兕觥，罚者二人，明日，其一人逸去，虽败乃公事，亦兰亭之遗意也。从序以画事免诗而为图。时炎雨既霁，凉阴如秋。琴姬小璚英、翠屏、素真三人侍坐与立趋。歈俱雅音。是集也，人不知暑，坐无杂言，信曰雅哉！余延陵吴克恭，玉山人名瑛，日二十有八。】  

高堂梧与竹，叆叆排空青。凉飙忽飞来，落我生色屏。为君燕坐列绮席，吴歌赵舞双娉婷。莼香翠缕雪齿齿，蔗浆玉碗冰泠泠。人生良会不可遇，况复聚散如浮萍。分明感此眼前事，鬓边白发皆星星。华亭夜鹤怨明月，何如荷锸随刘伶。中山有酒十日醉，汨罗羁人千古醒。蒲萄酒，玻璃瓶，可以驻君之色延君龄。脱吾帽，忘吾形，美人听我重丁宁。更借白玉手，进酒且莫停。酒中之趣通仙灵，玉笙吹月声泠泠，与尔同蹑双凤翎。  

○以满城风雨近重阳分韵得满字 【附鄱阳萧景微序云：至正辛卯，余自句吴还会稽，饮酒玉山而别。当是时，已有行路难行之叹。继而荆蛮淮夷，山戎海寇，謷嘑并起，赤白囊旁午道路，驱驰锋镝间，又复相见，因相与道寒温，慰劳良苦。玉山为设燕高会梧竹堂上，在座皆俊彦，能文章，歌舞尽妙，选客有置酒而叹者。余笑曰：子何为是拘拘也？夫天下之理，未有往而不复，器之久不用者。迨国家至隆极治，几及百年，当圣明之世，而不靖于四方，或者天将以武德训定祸乱，大启有元无疆之休。诸君有文武才，将乘风云之会，依日月之光且有日。余也尚拭目以观太平之盛，何暇作愁叹语耶！玉山扬觯而起曰：子诚知言哉！于是饮酒乐甚。明当重九，遂以「满城风雨近重阳」为韵，分赋如左。壬辰九月八日，鄱阳萧景微叙。】  

西风吹长江，舟楫几欲断。仙人远方来，羽服自萧散。颇言官军中，杀贼尽左袒。时艰会面难，取醉那容缓。菊开重阳华，对酒莫辞满。赓歌杂丝竹，言笑亦侃侃。月明梧竹间，夜色良可款。  

○湖光山色楼口占四首 【并序。】  

至正十年五月十八日，余与延陵吴水西、龙门僧元璞、匡山于外史避暑于楼中，时轻云过雨，霁光如秋。各占四绝句云。  
天风吹雨过湖去，溪水流云出树间。楼上幽人不知暑，钩帘把酒看虞山。  
晴山远树青如荠，野水新秧绿似苔。落日湖光三万顷，尽随飞鸟带将回。  
雨随牛迹坡坡绿，云转山腰树树齐。江阁晚添凉似洗，隔林时有野莺啼。  
紫茸香浮薝卜树，金茎露滴芭蕉花。幽人倚树看过雨，山童隔竹煮新茶。  

○以危楼高百尺分韵得危字 【并序。】  

七月初五日，余会于匡山、琦龙门于楼上，轻风吹衣，爽气浮动，纤月既出，乃移樽楼外阁桥团饮。时瑶笙与琴声歌声齐发，泠泠天表，如《霓裳羽衣》落我清梦。遂各赋诗以纪。  
楼上笙歌合奏时，湖山当席最相宜。风吹轻袂身疑举，人立飞桥意不危。蜃气欲浮河汉动，秋光已近女牛期。潘郎容易头如雪，且醉花前双玉巵。  

○以冻合玉楼寒起粟分韵得冻字 【附于彦成序云：至正十年，冬温如春，民为来岁疠疹忧。嘉平之望，凝云昼合，风格格作老枭声，雨霰交下，顷刻积雪徧林野，适郯云台自吴门、张云槎自茂苑、吴国良自义兴，不期而集。相与痛饮「湖光山色楼」上，以「冻合玉楼寒起粟」分韵赋诗，国良以吹箫，陈惟允以弹琴，赵善长以画序首，各免诗，张云槎兴尽而返，时时不成者，命佐酒女奴小瑶池、小蟠桃、金缕衣各罚酒二觥，余乃于立，得楼字，赋诗于后。】  

积雪未消春意动，千里登临游目纵。月明初度影娥池，曙色稍侵鸣玉洞。佳人象管怯初寒，银瓶梅萼犹含冻。白发休嫌舞袖长，张灯夜促飞觞送。  

○以吴东山水分题得阳山 【附□□□□□序云：界溪顾君仲瑛有楼曰「湖光山色」，萧爽夷旷，殊快人意。凭高一览，吴东山水尽在几席下，余与诸文彦因得以适洞心骇目之观。遂即席用山水命题，各赋诗以纪其事，时五月端阳前一日也。】  

别起高楼临碧溪，绕楼青山云约齐。阳山独出众山上，却立阳湖西复西。天风吹山屼不起，倒落芙蓉明镜里。影娥池上曲阑干，徧倚秋光三百里。白云不化五彩虹，化为天矫之白龙。一朝挟子上天去，霈泽下土昭神功。土人结祠倚灵洞，雨气腥翻海波动。纸钱窣窣蜥蜴飞，女巫击鼓歌迎送。兹山本是秦余杭，越兵昼获夫差王。不知谁是公孙圣？空谷答声吴乃亡。只今此地愁云黑，铁马将军金作勒。汉蛇曷 【一作不。】 识剑雌雄，秦鹿应迷路南北。山下花开一色红，花下千头鹿养茸。衔花日献黄面老，挟群时入青莲宫。闻道青霜落林谷，斤斧丁丁惊鸟宿。千年白鹤忽飞归，失却长松旧时绿。君今坐看楼上头，析韵赋诗浮玉舟。凭高一览青未了，底事仲宣生远愁。明朝更踏东山路，傀儡湖中观竞渡。酒花滟滟泛昌阳，醉归扶上楼头去。  

○柳塘春口占四首 【附于彦成序云：至正十二年正月下澣，春雪方霁，饮酒柳塘上，水光与春色相荡，因咏王临川鸭绿鹅黄之句，各口占四绝以纪时序。嗟乎！世故之艰难，人事之不齐，得一适之乐如此者，可不载诸翰墨，以识当时之所寓。况南北东西，理无定止，焉知后之会者谁欤？席上赋诗者三人，主则玉山顾君，客子英袁君，余匡庐于立彦成也。】  

二月看看已过半，春风尚尔不放晴。杨柳长堤飞鸟过，鸬鹚新水没滩平。  
溪上草亭绝低小，春来有客日相过。便须对柳开春酒，坐看晴色上新鹅。  
鸟啼残雨适 【一作过。】 平皋，鱼逐轻波趁小舠。独爱大堤杨柳树，又牵春意 【一作色。】 上柔条。  
小亭结在瀼西头，况复春半雨初收。柳垂新绿枝枝弱，水转回塘漫漫流。  

○以柳塘春水漫分韵得柳字 【并序。】  

余去春避地于吴兴之商溪，始识天民于溪上之大慈隐寺。天民读书尚节义，落落有古人风，故与余甚浃洽。及余之归，远饯于洪城溪亭，临溪泣别，则其交情可见矣。今又能驾轻舟历数百里之险途，来问讯余之祝发，其义之笃，情之深，非寻常泛交结面者之比也。余敬借此诗美之，且以饯其归。以简无隐老禅，求一转语也。  
剥啄谁扣门？乃是忘年友。远从商溪来，过我绳枢牖。入门无一言，但觉惊我丑。我丑我自知，削发事三有。学佛亦何补，用以脱尘垢。全我浊世身，荐我生身母。羡君颜色好，濯濯春月柳。不为时所趋，甘着儒冠守。即今一相见，意思两弥厚。春风吹杨花，落我杯中酒。愿持满满杯，再起为君寿。君其勿我辞，罄此扫愁帚。不闻乱军中，食人如食狗。苗獠虐已甚，横杀掠人妇。自古戎旅间，此事十八九。若以乐土言，无出平湖右。未知干戈世，能免饿莩否。忍君遽云别，更欲周旋久。横塘新水发，舟楫不肯后。君今必欲归，为语无隐叟。愿施七宝床，大作狮子吼。  

○渔庄以解钓鲈鱼有几人平声字分韵得人字 【附于彦成序云：至正庚寅七月十一日，饮酒渔庄上，时雨初过，芙蓉始着数花，翡翠飞阑槛间，渔童举网，得二尺鲈，于是相与乐甚。主人分韵赋诗，主则玉山隐君、客则琦龙门、于匡庐，行酒者小璚英，余则于彦成，弁其首简。】  

芙蓉始花秋水新，小庄落日酒相亲。渔童樵青解歌舞，茶灶笔床随主宾。龙门山人碧玉麈，会稽外史白纶巾。莼羹鲈鲙我所爱，吟对西风怀远人。  

○欵歌二首 【附河南陆仁良贵序云：至正辛卯秋九月十四日，玉山燕客于渔庄之上，芙蓉如城，水禽交飞，临流展席，俯见游鲤。日既夕矣，天宇微肃，月色与水光荡摇棂槛间，遐情逸思，使人浩然有凌云之想。玉山俾侍姬小璚英调鸣筝，飞觞传令，欢饮尽酣。玉山口占二绝，命坐客属赋之，赋成，令渔童樵青乘小榜倚歌于苍茫烟浦中，韵度清畅，音节婉丽，则知三湘五湖，萧条寂寞，那得有此乐也。赋得二十章，名曰《渔庄欸歌》云。河南陆仁序。】  

返照移晴入绮窗，芙蓉杨柳满秋江。渔童欸乃 【一作「樵青」。】 荡舟去，惊起锦凫飞一双。  
金杯素手玉婵娟，照见青天月子圆。锦筝弹尽鸳鸯曲，都在秋风十四弦。  

○金粟影以荷净纳凉时分韵得凉字 【附于彦成序云：夜坐金粟池上，凉雨初过，荷气浮动，秋思翛然，各分韵口占成诗以纪事。时七月十日也。】  

翠沼新秋浴夜光，画阑古 【一作芳。】 树发天香。西风阵阵廉纤雨，荷叶荷花不奈凉。  

○书画舫和铁崖韵 【玉山主人引娄水其居之西墅为桃花溪。厕水之亭四楹，上篷下板，傍棂翼然似舰窗，其沈影与波动，若有缆而走者。杨廉夫尝吹铁笛其中，客和小海之歌，不异扣舷者之为。中无他长物，唯琴瑟笔砚，多者书与画耳。遂以米芾氏所名书画舫命之云。】  

春水画船如屋里，船头吹笛隔花闻。并刀落手碎玉斗，椰蜜分香属紫云。上客日传金帖子，美人夜织锦回文。高堂醉卧氍毹月，肯信东家帐有蚊。 【玉山主人与杨铁崖饮于书画舫，侍姬素云行椰子酒，相与联句毕，铁崖乘兴奏铁龙之笛，复命素云行椰子酒。玉山口占云：「铁笛一声停素云」。铁崖击节，遂足成一诗，俾玉山次韵，并录于此：「黄公垆西逢故人，坐客各以能诗闻。椰浆半斗破明月，铁笛一声停素云。茧纸题诗写章草，瓜皮看鼎辨周文。人生嘉会不有述，何异市中群聚蚊。」时至正八年上巳日也。】  

○以春水船如天上坐老年花似雾中看平声字分韵得如字 【附郑明德序云：久以物景艰棘，不到界溪。溪之上，顾君仲瑛甫读书绩学，尊贤好士。当太平之时，无事不过从也，暌违几二年。近以嘉平之三日，扣君之扉，荷君留连，不忍言别。已而河东李君廷璧甫亦拏舟来访，遂置酒书画舫，夜参半，酒已酣，析杜律句「春水船如天上坐，老年花似雾中看」平声字为韵，人各赋诗。而俾遂昌郑元佑为序。】  

为人性癖爱幽居，结得幽居画舫如。沙嘴晓风开幔入，檐牙晴日落窗虚。厨空尚有仙家 【一作人。】 酒，岁晏能来长者车。汲涧绠寒因煮茗，凿冰船发为叉鱼。米颠痴绝尤眈画，郑老穷愁却著书。炉篆宝香熏笃耨，砚泓春水滴蟾蜍。纸浮玉色供临搨，月吐虹光照卷舒。许结老年三绝社，须君好事写归欤。  

○饯谢子兰分韵诗 【并序。】  

至正戊戌秋九月，毘陵谢君子兰过玉山中，谓予言曰：仆旅寓合塘之上，今年夏秋苦霪雨，田皆白波，与陂湖相通，所居复卑下，老妻稚子，不遑宁处，兼乏樵苏之所，今于泗川里得屋一区，主于友人管伯龄，其里亢爽宜禾麦，予乃携砚田而就耕焉！故来言别，予遂置酒于书画舫，邀恢公复初、袁君子英、陆君元祥、朱君伯盛以「江东日暮云」分韵同饯。余得东字，子兰得江字，亦赋诗留别。余字各有所属云。  
先生祖实康乐公，于今为庶称老翁。派流白鹤溪上住，乡里群豪趋下风。叩门过我惊我侬， 【一作怀。】 头戴笠子心忡忡。谈空说有丘壑志，抗尘走俗山泽容。自言千里窜荆棘，此身飘泊如飞蓬。山妻未老发半 【一作已。】 秃，纫针主馈全妇功。大儿学诗次学礼，小儿五尺儒门童。前年去年兵蔽野，单堠双堠人举烽。孤舟如叶载雨雪，朝浮暮泛西复东。寒蝇穴窗死钻纸，泥龟曳尾生脱筒。只今僦屋在美里，黍穗雨黑波摇空。米如买珠薪束桂，坏壁四立鸣哀蛩。杜陵迁居忧国难，阮籍命驾嗟途穷。鹪鹩无枝何所寄，乌鹊三匝将奚从。结心泗川得管子，为借一亩幽人宫。我为斯文雅识面，迟迟细语倾深衷。我开船屋秋水中，绿波碧树红芙蓉。推窗面面远山入，引钩个个游鱼逢。好事独许米老得，清赏当与岑参同。画张神笔骇疟鬼，书着芸香辟蠧虫。槽头夜滴百斛酒，佳菊烂发花丛丛。蟹斫两螯白雪满，橘摘并蒂黄金重。荐君之酒饯君别，莫辞大酌玻璃锺。君不见绕屋水流流入淞，五湖四海三江通。君归只在泗川上，百里那消风一篷。君好去，莫怱怱，足衣足食可御冬。回首虹光贯明月，新诗多附高飞鸿。  

○和岳季坚韵 【附义兴岳榆季坚序云：至正戊戌四月，余自虎林抵吴城，遂拏舟造玉山草堂，以慰契阔。留五日，余不别而往，与王叔明、张禹锡同寓山寺泰来峰楼居。玉山主人与袁子英适与相遇，同饮清真观竹池西轩，玉山谓兵甲猬集，朋友星散，会合诚难，期再过草堂，少为行乐，而科役遽兴，愁叹百出，叔明亦谓艰难之际，交游之情，正宜相劳，玉山别后二日，即同载如约，玉山置酒梧竹间饮。散于芝云堂前，复坐池上书画舫中，玩月啜茶，同集者袁子英、卢公武、范君本。余念出处蹇屯，离合不偶。援笔赋诗，以简同志，并赋云。】  

梧桐叶大午阴垂，展席临风晚更宜。客自远方来不易，月从大 【一作沧。】 海上应迟。王猷爱竹非无宅，山简观鱼别有池。洗政当倾契阔，临行毋惜重题诗。  

○春晖楼以攀桂仰天高分韵得高字 【附豫章熊自得梦祥序云：至正壬辰七月廿六日，余自淮楚来，于时道途梗阻，虽近郡不相往来，独余以六月达吴，凡相知者，莫不惊讶余之迂而捷也。越数日，即谒玉山主人于草堂中，而匡庐山人在焉，相与议论时务，凡可惊可愕可忧可虑者不少，余乃曰，于斯时也，弛张系乎理，不系乎时。升降在乎人，不在乎位。其所谓得失安危，又何足滞碍于衷耶！玉山主人方执玉麈长啸，意气自如。时适当中秋之夕，天宇清霁，月色满池，楼台花木，隐映高下，是犹天中之画，画中之天。乃张筵设席，女乐杂沓，纵酒尽欢。同饮者匡庐仙于立彦成、袁华子英、张守中大本。玉山复擘古阮与胡琴，侪丝竹并歌声，相为表里，厘然有古雅之意，余亦以玉箫和之。酒既醉，玉山乃以「攀桂仰天高」为韵分阄赋诗。诗成者兴趣横生，摹写风景，殆无不备。复画为图，写所赋诗于上，亦足以纪一时之胜。呜呼！于是时能以诗酒为乐，傲睨物表者几人？能不以汲汲皇皇于世故者又几人？观是图，读是诗者，宁无感乎！余则引其首，乃豫章熊梦祥也。】  

朱楼隔水度飞桥，玩月张筵快酒豪。同向镜中看玉兔，恰如海上踏金鳌。影摇大地山河动，光射玄洲殿宇高。明日中秋湖上去，更携红袖泛轻舠。  

○以红药当阶翻分韵得翻字 【附岳季坚序云：至正庚子孟夏，黄鹤山人岳榆与相台翟君文中自吴城拏舟至海虞，复过昆山，访顾君仲瑛草堂。值春晖楼前芍药盛开，仲瑛重置酒楼上。是日雷雨新霁，风日淡荡，赵善长折金带围一朶插瓶中，及以红白花擎绕攒簇。宋伯盛督行酒，同集者七人，天基道士于方外暨伯盛、善长先醉。仲瑛谓人事惟艰，天时自适，友朋盍簪，宁无一语以纪其行乐乎！遂以「红药当阶翻」一句分韵，赋诗者文中、仲瑛、子英、并榆得药字，诗成，为序其首。实四月十一日也。】  

灵雨沐霁景，初暾散朝暄。林莺咔余春，砌药开当轩。泫妆露泥泥，舞袂风翻翻。流光不我迈，久怀迟君论。于以乐樽罍，于焉倾笑言。  

○秋华亭以天上秋期近分韵得秋字 【附于彦成序云：至正十年七月六日，玉山主人置酒小东山秋华亭上，歌舞少间，群姬狎坐庭中。时夜将半，秋声露气在竹树间，曲水萦带山石下，与银汉同流，翛然若非人间世。因分题赋韵如左。】  

开宴秋华亭子上，共看织女会牵牛。星槎有路连云渡，银 【一作河。】 汉无声带月流。取醉不辞良夜饮，追欢犹似少年游。分曹赌酒诗为令，狎坐猜花手作阄。最爱柳腰和影瘦，更听莺舌弄春柔。金茎露落仙人掌，锦瑟声传帝子愁。络纬岂知都是怨，芙蓉莫恨不禁秋。碧空珠斗 【一作「紫薇花下」。】 微风动，重欲移樽为客留。  

○七月九日复饮秋华亭上天香袭人幽花倚石时猩红轧琴宝笙合曲琼花起舞兰陵美人度觞与琦龙门行酒余为作诗以纪良会就邀匡山龙门同韵  

又到秋华亭子上，东山秋 【一作爽。】 气正清妍。僧 【一作阶。】 前落叶不须扫，石上幽花自可怜。越国女儿娇娜娜，兰陵酒色净娟娟。深樽剩 【一作盛。】 有清香在，留待瑶笙月下传。  

○春草池绿波亭以银汉无声转玉盘分韵得声字 【附吴兴沈明远自诚序云：玉山顾君仲瑛，乐游好奇，闻吴兴山水清远，尝放舟过余水竹居。每与登何山，泛玉湖，辄尽兴而返。问于余曰：子安知吾乡玉山月色日接于心目，固可乐也，抑岂若余来游观之为乐与！今年暮春，余过吴，舍于流水寺。仲瑛闻余之至，遂入城府相见，剧谈数日而去。秋八月十有四日，仲瑛复以书致余曰：当秋高气爽，玉山中能来一游乎？及余来时，龙门琦元璞开士先至数日已。遂握手入西园，历览清胜。是夜月魄既满，凉空一碧，天香水影，交映上下，殆非人间世。仲瑛乃张乐置酒于湖山楼，酒半，移席绿波池上。同席者会稽王德辅从子伦，仲瑛之季晋道。仲瑛命小璚华调筝，南枝秀倚曲，举杯属客曰：人生会合不可常，今夕之饮，可不尽欢耶！去年兹集，如山阴道士于彦成辈，今皆在天外，虽欲同此乐，邈不可得。乃以「银汉无声转玉盘」分韵赋诗，元璞得银字，德辅得汉字，仲瑛得声字，余得无字。诗不成者罚酒一觥，明日诗成登卷，俾余为小引云。余则吴兴沈明远自诚也。时则至正辛卯中秋既生魄。】  

据床坐看月华生， 【一作明。】 水气浮空夜气清。蜃阙珠宫寒作市，银盘玉露静无声。芳筵累吸杯中物，彩凤双吹树底笙。不见山阴狂道士，相思只在越王城。  

○次琦元璞韵 【附元璞序云：去年春，余与玉山主者避难于霅上，家之旧藏书画多失去。今年二月，余自松陵放舟，过玉山中，时芙容渚之轩新成，主人与余登眺其上，洗人心目，不觉神情畅然，与去年难中不同也。及观所补诗卷，因漫制云。】  

去岁一春同作客，今春相见却 【一作各。】 身闲。亭开翠柳红桃外，鱼跃绿波春草间。自笑渊明居栗里，也随惠远入庐山。何当共下吴江钓，坐向船头语八还。 【时余舍俗，元璞住吴江之无碍寺，故云。】  

○夜坐口占  

虚亭月色不胜寒，况坐绿波亭上看。啼断候蛩秋寂寂，好怀正在曲 【一作倚。】 阑干。  

○绛雪亭秋日海棠花 【并序。】  

得商鼎灵石者数辈日相玩赏，以遣世虑。一日同覩此花，于脱叶间露红蓓蕾于炎风赫日中，甚可惊讶。后三日而花大拆， 【一作放。】 乃延汝阳、莒城二公，炰鳖斫鳝，尝新篘莲花白酒，与花神洗妆。少焉，清风南来，明月东上，顿思匡山寓于越，香山阻于杭，龙门归吴江而无信，道路梗绝，莫知何在？余子元臣孤身守忠，存没未保。向之看花觞咏者，唯汝阳一人而已。对花伤感， 【一作怀。】 渐成不乐而罢酒。越五日而河南陆仁良贵、太原王楷叔正同舟泊溪上。是晚郁蒸尤甚，而此花尚留数十朶在，亟命书童张席，露坐树傍，相与折花剧饮，各咏言之。呜呼！花不以寒暑而间，人乃有吴越之阻。世殊事异，能不慨然！余向时绛雪亭诗卷，兵至时，为好事者持去，就俾莒城貌图于前，余赋唐律一首于后，请坐客相次以纪，时丙申七月廿八日也。  
怪底海棠能狡狯，今年当暑着花鲜。露黏蝶粉生珠 【一作朱。】 汗，日炙猩红上紫绵。梦断马嵬 【一作「嵬坡」。】 春信远，神游金谷晚妆妍。独怜向岁题诗者，不见烧灯花树前。  

○听雪斋以夜色飞花合春声度竹深分韵得声字 【附西夏昂吉起文序云：至正九年冬，泛舟界溪上，访玉山主人。时积雪在树，冻光着户牖间，主人榼酒宴客于听雪斋中，命二娃唱歌行酒。雪霰复作，夜气袭人，客有岸巾起舞，唱青天歌，声如怒雷，于是众客乐甚，饮遂大醉。匡庐道士诫童子取雪水煮茶，主人具纸笔，以斋中春题分韵赋诗者十人，俾书成卷，各列姓名于左。是会十有二月望日也，西夏昂吉书。】  

虚馆昼生白，飞花照眼明。隔帘时有影，着地静无声。夹坐人如玉，深杯酒屡倾。清欢竟成醉，淡月破云生。  

○白雪海铭辞 【郑元佑记云：丙申春，界溪顾仲瑛奉其母陶夫人避兵于商溪，商溪在吴兴东南僻绝处，以君平昔尊贤下士，裹粮具舟相从于溪上者不绝。夫人甘膬之味，温凊之奉，一切如家庭。居无何，病气决而卒。奉函骨归葬绰墩之先陇、仲瑛念母不见，结楼于碧梧翠竹之堂后，名之曰「白云海」。新朝闻君才名，将授以禄秩。君以衰绖固辞，祝发家居，日诵《大乘经》以荐母。】  

虞山几千迭，千迭白云飞。出山变苍狗，入山为白衣。不如化作双白鹤，飞向白云深处落。向余能解说前身，不是当初旧城郭。  

○次文质韵  

白云深，白云深，白云飞来知我心。笑看触石起肤寸，斯须变作漫天阴。山人驱云飞出牖，一道龙光射南斗。大星落落小星明，万物区区等刍狗。举手招归怀抱里，三日颠风吹不起。怒排雨脚走空来，卷入银河一泓水。四野纷纷未倒戈，其奈山人不出何。有时乘云钓东海，世上空寻张志和。万松岭上云如絮，天赐山人作霖 【一作东。】 注。明朝说与云中君，白云之楼是常住。  

○再迭前韵  

白云深，白云深，高楼结在云中心。楼中之人白云友，日日醉卧梨花阴。大笑白衣对户牖，肘后黄金大于斗。草间逐兔纵得之，九鼎热油烹走狗。争如高卧高楼里，未 【一作一。】 听催归听唤起。钓竿不钓北溟鱼，酒杯倒吸西江水。何须逐日怒挥戈，其若花开雪落何。空将朽索驭快马，籋云放辔追羲和。楼外晴云擘飞絮，手拍阑干目如注。青山排闼四海来，面面青山白云住。  

○三迭前韵  

君不见白云在山如海深，世人不解白云心。不从神龙降甘泽，肯从灵女为朝阴。又不见白云出山飞入牖，维南有箕北有斗。世人再拜仰天光，多挽长弓射天狗。月明照见玉山里，不受轻风易吹起。宵深飞度影娥池，影在青天天在水。楼下鸡鸣夜枕戈，楼头开 【一作大。】 宴招李何。云车沓沓众仙下，玉笙瑶管声相和。剪雪作花云作絮，浪浪酒泻龙头注。就中谁起寿主人，倒喝飞光酒中住。  

○四迭前韵  

玉山盘盘窈且深，中有楼兮居山心。白云不断护岩壑，下与梧竹连秋阴。天风吹云夜开牖，城上乌啼击刁斗。芒砀长途断白蛇，上蔡东门叹黄狗。主人醉坐阑干里，云影时看 【一作时。】 酒中起。赏春不折背岩花，烹茶自汲当门水。战国纷纷竞挽戈，纵横辩口夸随何。黄钟不作大雅调，五弦谩尔张云和。君不见水上浮萍元柳絮，也趁桃花流水注。不似白云日日闲，只伴幽人在山住。  

○来龟轩 【并序。】  

吴兴避难，浮家而归。玉山佳处，无一毫之失。忽于西庑空庭中，有神龟，大将尺余，四墙无隙，不知所来。乃添一小轩，扁曰「来龟」，以符龟来之兆。及有旧犬，闻啮军士之右足，环柱不能脱。众枪将及，始去。匿于田坂中，不能得之，余因呼之为阿义，陆君良贵有义犬行。因纪龟之灵，故及犬之义也。  
避乱归来两鬓霜，春风依旧满门墙。喜看义犬眠花坞，惊见灵龟踞石床。曳尾泥途来远道，负书莲叶出重光。慎须勿落元君梦，自笑 【一作「有筴」。】 能知五世昌。  

○拜石坛 【玉山主人尝于东城庵假山废基得一石，上有苏子瞻题识。石理莹润类璧，虽左旁缺损，然尚奇甚。傅士柯敬仲见而奇之，再拜题名而去，字曰「拜石」。御史白野达兼善为作古篆书之。后玉山主人偶得子瞻《答维扬王忠玉提刑饮快哉亭帖》，与石上题识相合，玉山主人谓此石即忠玉家快哉亭物也。特不知何以至此，玉山主人遂为记其事，倩朱伯盛刻之他石，而与河南陆仁、汝南袁华各为诗咏之。】  

好事久伤无米颠，清泉白石亦凄然。快哉亭下坡仙友，拜到丹丘三百年。  

○送周仕宣南台典史分题得芙蓉堂  

芙蓉并开开满堂，堂中美人倾玉觞。画船鼓吹弄白日，回风惊起双鸳鸯。鸳鸯双飞出城去，池上花开知几度。不闻娇燕语雕梁，惟有栖乌啼碧树。空城夜夜明月光，照见乌台台上霜。翠幕芙蓉大如斗，盈盈绿水明新妆。钟山蜿蜒若龙走，送子春江一壶酒。他时戴花归故乡，莫忘江头折杨柳。  

○送郑同夫归豫章分题得洞庭湖  

五湖秋水洞庭烟，七十二峰青插天。神禹书藏林屋里，仙人诗刻石屏前。温温玉气穿灵洞，白白银河泻瀑泉。鸿雁来时木叶下，送君晨发楚江船。  

○雪霁与郯九成陈惟允坐剑池上惟允为写图因次九成韵  

饮涧长虹挂深岭，千尺辘轳断修 【一作「悬断」。】 绠。夜寒月黑鬼赋诗，白日清风 【一作「日白风清」。】 人写影。藤萝阴阴蔓 【一作「延蔓荫」。】 山椒，长松落雪如花飘。烦君画我掩书卧，窗前更着青芭蕉。  

○游天池  

萦纡白云路，窈窕青山联。秋风吹客衣，逸兴良翩翩。扪萝度绝壁，蹑磴穷层巅。崖倾石欲落，树断云复连。两峰龈牙门，中谷何廓然。大山屹堂堂，直欲摩青天。小山亦磊落，飞来堕其前。阴阴积古铁，粲粲开青莲。神斧削翠骨，天沼涵灵泉。玉龙抱寒镜，倒影清秋悬。忆昔张贞居，寄我琳琅篇。逝者不可作，新诗徒为传。举酒酹白日，万壑生凄烟。幽欢苦未足，落景忽已迁。美人胡不来，山水空清妍。  

○响屧廊  

日日深宫醉不醒，美人娇步踏花行。钃镂赐与忠臣后，叶落君王梦亦惊。  

○西湖口占三首  

湖山堂上看荷花，乱舞红妆万髻丫。细雨沾衣凉似水，画船五月客思家。 【右观荷值雨。】  
薄薄红绡映雪肤，玉纤时把髻鬟梳。风流得似贞期子，添个芭蕉画作图。 【右题叔厚画素云小像。】  
十九韦娘着绛纱，金杯玉手载春霞。清歌未了船头去，笑买新妆茉莉花。 【右戏赠杜姬。】  

○泊垂虹桥口占二首  

三江之水太湖东，激浪轻舟疾若风。白鸟群飞烟树末，青山都在雪花中。  
江风吹颿倏数里，野花笑人应独行。更须对雪开金，要听邻船搊玉筝。  

○发齐门  

东方晨星如月明，舟人捩舵听鸡鸣。自怜不合轻为客，莫厌秋风搅树声。  

○泊阊门  

枫叶芦花暗画船，银筝断绝十三弦。西风只在寒山寺，长送钟声搅客眠。  

○发阊门  

阊门西去是阳关，迭迭秋风迭迭山。便是早春相别处，如今杨柳不堪攀。 【今春送于外史归越上。】  

○晚泊新安有怀九成  

夜泊新安驿，西风八月天。人家溪树里，晚饭柁楼前。水落星移石，云开月堕船。遥思佩韦者，痴坐不成眠。  

○舟中作  

自爱玉山书画船，西风百丈大江牵。出门已是三十日，到家恰过重九天。青山白水与君赏，翠竹碧梧惟我怜。近闻海上鲸波静，烂醉草堂松菊前。  

○次周履道韵  

夜泊石湖湖水傍，芙蓉露白蒹葭苍。画船酒行飞急觞，美人罗袖随风扬。长檠翠幕高高张，浩歌起坐秋夜凉。明月已在天中央，大星小星光烨煌。酒酣不记过船去，但听秋声响疏雨。梦中化作蝴蝶飞，飞入花间听春语。邻鸡喔喔东方曙，船尾浪花风起舞。为君起和梦中诗，水气如烟度秋渚。  

○次龙门琦公见寄韵二首  

扁舟远适越溪滨，双桨惊飞白鹭群。要趁秋江三尺水，去看山寺九峰云。西风网罟沿村集，落日钟声隔水闻。好对黄花同一醉，故园晴色晚如熏。  
秋花枫叶暗江濆，万里西风雁叫群。谩是羁情浓似酒，独怜世事薄于云。九龙山色船头看，半夜钟声枕上闻。料得高僧禅定处，松窗柏子起浓熏。  

○九月七日复游寒泉登南峰有怀龙门云台二首  

春游忆得到寒泉，正值莺花过禁烟。杨柳楼中金错落，琵琶船里玉婵娟。潘郎别去浑多病，道士重来是有缘。今日登高能作赋，云台不见使人怜。  
又向江头载夕晖，好怀每与世相违。客中重九明朝是，眼底故人今日稀。过雨黄花千蘂发，经霜紫蟹两螯肥。秋江更待澄如练，击楫中流缓缓归。  

○可诗斋夜集联句 【附淮海秦约文仲序云：至正十四年冬十二月廿二日，余游吴中。属时寇攘，相君有南征之命。川涂修阻，舟檝艰难，遂假馆于仲瑛顾君之草堂，而雪霰交作，寒气薄人。翌日夜分，集于可诗斋，客有匡庐于彦成、汝阳袁子英、吴郡张大本，相与笑谈樽俎，情谊浃洽。酒半，诸君咸曰：今四郊多垒，膺厚禄者，则当奋身报效，吾辈无与于世，得从文酒之乐，岂非幸哉！然友朋难必，每思草堂一时诸公，出处俱异，时郯君九成则执笔漕台。陆君良贵亦有漕事之冗。惟龙门琦公元璞，独占林泉之胜以自适。其性情，兴言若人，又不能不于斯集驰企也。因效石鼎故事以纪是集，凡若干韵，诗成，夜漏下三鼓矣。序其首者，淮海秦约文仲也。】  

今夕乃何夕，岁律已云暮。更长灯烛明， 【顾瑛。】 夜冷冰雪冱。滕六巧荐瑞， 【于立。】 封姨怒相妬。簪盍各尽欢， 【秦约。】 杯行不知数。肉台春笋纤， 【袁华。】 法曲冰弦度。红泪泣风蜡， 【张守中。】 翠烟积春雾。鼎沸雀舌烹， 【顾瑛。】 酒泻龙头注。咿嘤啭莺喉， 【于立。】 蹒跚躅鹅步。燕谑落语穽， 【秦约。】 驱驰慨行路。计穷酋授首， 【袁华。】 车坠费诛屦。风尘闇城郭， 【张守中。】 稼穑罄场圃。忧倾漆室葵， 【顾瑛。】 啖分懒残芋。天王狩河阳， 【秦约。】 奸臣拒官渡。济时风云会， 【于立。】 旷世龙虎遇。前席宣室征， 【袁华。】 下诏轮台布。凯奏杕杜诗， 【张守中。】 谏讽校猎赋。干羽舞两阶， 【顾瑛。】 歌谣夸五袴。时清仰皇泽， 【秦约。】 会少忆良晤。春冰破微甲， 【于立。】 夜月照寒素。云间鹤鸣陆， 【袁华。】 吴下书惟顾。瘦袁髯似戟， 【张守中。】 短于腹如瓠。张也乡曲英， 【顾瑛。】 秦亦廊庙具。孔问郯子官， 【于立。】 杜赏已公句。暌违念契阔， 【秦约。】 茗艼写情愫。冉冉叹驹驰， 【袁华。】 营营笑蚊聚。浮生草栖尘， 【张守中。】 虚名日晞露。嗟彼噂■〈口沓〉徒， 【顾瑛。】 有此和乐孺。用继石鼎联，聊以识所寓。 【秦约。】  

○与缪叔正联句  

短檠二尺照清酣， 【顾瑛。】 圆饼裁肪韭味甘。 【缪侃。】 旧雨今为红叶雨， 【顾瑛。】 闲云不障白云庵。 【缪侃。】 范君远馈吴犍肉， 【顾瑛。】 钱老能分林屋柑。 【缪侃。】 今夕共谋真率醉， 【顾瑛。】 莫将时事说江南。 【缪侃。】  

○湖光山色楼联句 【附于彦成序云：七月十五，元璞泛舟下娄江，余与高起文先生、玉山隐君坐湖山楼上，怅然有怀，即所见联句成律。】  

楼倚清秋爽气高， 【高起文。】 眼明百里见纤毫。风行绿野翻清浪， 【于立。】 雨到青林起暮涛。几树好花开别岸， 【顾瑛。】 一双飞鸟趁轻舠。龙门今日娄江去， 【高起文。】 会有新诗寄我曹。 【于立。】  

○浣华馆联句 【附会稽杨维桢廉夫序云：至正戊子六月廿四日，维桢与卫辉高智、匡庐于立、清河张师贤、汝南袁华、河南陆仁燕集于浣花馆。酒阑，主客联句凡廿四韵。主为玉山顾瑛，客与联者维桢、立、师贤、华、仁也。会稽杨维桢引其首。】  

大厦千万余，小第亦云甲。马山分玉昆， 【维桢。】 鲵津类清霅。湖吞傀儡深， 【立。】 江泻吴淞狭。地形九曲转， 【师贤。】 峰影千丈插。斜川万桃蒸， 【华。】 小径五柳夹。仙仗撞石检， 【仁。】 灵洞开玉匣。云停清荫初， 【瑛。】 凉过小雨霎。鹤舞竹■〈衤离〉褷， 【维桢。】 鱼乱萍喋啑。风颠帽屡欹， 【立。】 暑薄衣犹袷。花凭嬴女献， 【师。】 酒倩吴姬压。帘卷苍龙须， 【华。】 盘荐紫驼胛。戎葵粲巧笑， 【仁。】 文爪印微掐。白■〈髟上戟下〉鱼乍刲， 【瑛。】 红莲米新臿。急觞行蒲萄， 【维桢。】 清池扇蒲箑。火珠梅烨熿， 【立。】 冰丝莼浃渫。云雷摩乳彝， 【师贤。】 珌琫玩腰玾。伶班鼓解秽， 【华。】 军令酒行法。弓弯舞百盘， 【仁。】 鲸量杯千呷。腔悲牙板擎， 【瑛。】 调促冰弦擪。客欢语噂嚃， 【维桢。】 童酣鼻齁■〈鼻合〉。酒彻给泓颖， 【立。】 诗成缮书札。呕句投锦囊， 【师贤。】 披图出缃笈。骊驹歌已终， 【华。】 青蛾情尚狎。永矢交友盟， 【仁。】 铜盘不须歃。 【瑛。】  

○书画舫联句 【三月三日与杨铁崖饮于书画舫，侍姬素云行椰子酒，遂成联句如左。】  

龙门上客下骢马， 【瑛。】 洛浦佳人上水帘。玛瑙瓶中椰蜜酒， 【维桢。】 赤瑛盘内水晶盐。晴云带雨沾香炧， 【瑛。】 凉吹飞花脱帽檐。宝带围腰星万点， 【维桢。】 黄柑传指玉双尖。平分好句才无劣， 【瑛。】 百罚深杯令不厌。书出拨灯侵茧帖， 【维桢。】 诗成夺锦斗香奁。臂鞴条脱初擎研， 【瑛。】 袍袖弓弯屡拂髯。期似梭星秋易隔， 【维桢。】 愁如锦水夜重添。劝君更覆金莲掌， 【瑛。】 莫放春情似漆黏。 【维桢。】  

○舟中与陈敬初联句  

行春桥下看山回， 【瑛。】 翠幕红帘面面开。 【基。】 一夜水风吹不断， 【立。】 蜻蜓飞入画船来。 【瑛。】
