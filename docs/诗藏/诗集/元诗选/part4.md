---
title: 第4部分
index: true
icon: editor
order: 4
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选初集  丁集  

虞学士集（道园学古录　道园遗稿）  
杨推官载（仲弘集）  
范经历梈（德机集）  
揭侍讲傒斯（秋宜集）  
黄侍讲溍（日损斋稿）  
柳待制贯（待制集）  
欧阳承旨玄（圭斋集）  

***◆虞学士集（道园学古录***　道园遗稿）  

集字伯生，蜀郡人。宋丞相允文五世孙也。父汲，侨寓临川之崇仁。以契家子从草庐吴先生澄游。大德初，荐授大都路儒学教授，历国子助教博士，累迁秘书少监、翰林直学士兼国子祭酒，拜奎章阁侍书学士。命修经世大典，进侍讲学士。文宗晏驾，谢病归。至正八年五月卒，年七十有七，赠江西行省参知政事，仁寿郡公，谥文靖。欧阳元功曰：皇元统一之初，金、宋旧儒，布列馆阁，然其文气，高者崛强，下者委靡，时见余习。承平日久，四方俊彦萃于京师，笙镛相宣，风雅迭唱。于时虞公方回翔冑监容台间，有识之士，早以斯文之任归之。至治、天历，公仕显融，文亦优裕。一时宗庙朝廷之典册、公卿大夫之碑版咸出其手，粹然成一家之言。家素贫，束修羔雁之入，还以为宾客费，虽空乏弗恤也。早岁与弟盘辟书舍为二室，书陶渊明、邵尧夫诗于壁，左曰「陶庵」，右曰「邵庵」，故世称邵庵先生。先生为文万篇，存者十二三。门人订其在朝、应制、归田、方外诸稿，厘为五十卷，曰《道园学古录》。 【诗稿亦曰《芝亭永言》。】 先生诗与浦城杨仲弘、清江范德机、富州揭曼硕先后齐名。人称虞、杨、范、揭，为有元一代之极盛。先生尝谓仲弘诗如百战健儿，德机诗如唐临晋帖，曼硕诗如美女簪花，人或问曰：「公诗如何？」先生曰：「虞集乃汉廷老吏也。」盖先生未免自负，而公论皆以为然。  

味经堂诗  
题宋诚甫侍郎垂纶亭  
高竹临水上  
月出古城东  
书上京国子监壁  
至治壬戌八月十五日榆林对月  
忆三十年前与元复初参政同赋秋日梨花元有句云朝食叶底梨暮看枝上花而忘其后句因续之云  
李老谷  
泰定甲子上京有感次韵马伯庸待制  
天历戊辰前续咏贫士一首  
后续咏贫士三首  
观花有感  
赤城馆  
同阁学士赋金鸭烧香  
退直同柯敬仲博士赋  
题儋耳东坡载酒堂二首  
盗发亚父冢  
步虚词二首  
记子昂画  
送西台治书仇公哲  
送张道士归上清  
日出行  
赠写真佟士明  
寄陈众仲助教上都作  
题商德符华山图  
赋茅山道士云松巢  
题李溉之学士白云半闲  
为范尊师赋云林清游  
送李彦方闽宪  
题郑秀才隐居  
题朱邸竹木  
咏史  
赋苏伯修滋溪书堂  
送张兵部孟功巡河分题得屋上乌  
赋水木清华亭  
于仲元舍赋红梅  
赋洛川老人九十  
张令鹿门图  
湛湛行  
家兄孟修父输赋南还  
子昂墨竹  
商德符画幽篁古木  
为达兼善御史题墨竹  
画鹤  
写庐山图上  
题旦景初佥司画  
题柯敬仲画  
白翎雀歌  
题简生画涧松  
题柯博士画  
题高彦敬尚书赵子昂承旨共画一轴为户部杨侍郎作  
题滦阳胡氏雪溪卷  
题杨友直检校所藏李营丘枯木图  
酬萧侯送蒲萄  
题衮尘骝图  
林皋亭  
题子昂长江迭嶂图  
送先陇二邻僧还吴  
次韵阿荣存初参议秋夜见寄  
雪谷早行  
雪岩楼观  
送人之剑阁倅  
寄子山尚书  
漫兴  
送张尚德  
寄丁卯进士萨都剌天锡  
明皇按乐图  
送长沙守  
代众仲作  
送王照磨之官云南  
玉堂燕集图  
画桧  
赠杨友直  
题朱邸竹木  
赤壁图  
八月八日有感题视草堂壁  
赋程氏竹雨山房二首  
戏作试问堂前石五首  
代石答五首  
送鲁子翚廉使之汉中  
立春夜试墨  
次韵筠轩司徒足成旦公所藏英宗御题之句元题曰日光照吾民月色清我心又题琴曰至治之音二首  
正月十一日朝回即事  
赠别兵部崔郎中暂还高丽即回中朝  
次韵李侍读东平王哀诗  
送陈硕  
奎章阁有灵壁石奇绝名世御书其上曰奎章玄玉有勅命臣集赋诗臣再拜稽首而献诗曰  
送袁伯长扈从上京  
赠星上人归湘中  
子昂秋山图  
谢茅山主者赠白罗氅衣请为作大洞祖宗师四十五赞  
送莫京甫广宪经历  
欧阳元功待制入院后仆以兼领成均辰酉甚严绝不得相见今夜当同宿斋宫赋此先寄并简谢敬德修撰  
次韵张蔡国公淡庵青山寺诗  
次韵国子监同官二首  
次韵马伯庸宝监学士见贻诗并简曹子贞学士燕信臣待制彭允蹈待制  
鳌峰者国史院庭中石名也伯宁御史为仆言自其先公时与诸老名胜赋诗者盖数百篇今玉堂无本而御史家具有之且曰峰所托差低盍稍崇其址乃八月五日既克如命因赋此以报且请录示旧诗补故事以传云  
题南野亭  
次韵伯庸尚书春暮游七祖真人庵兼简吴宗师二首  
......  

○味经堂诗 【并序。以下在朝稿。】  

国子祭酒鲁公伯子翚父作味经堂，自为记以勖其子远。公尝命远从予游，故赋此诗。  
维昔玄圣，有子过庭。学礼学诗，诏之丁宁。面墙之窒，繇不知味。亲能使学，不能使嗜。观于德容，听于德音。咏歌周旋，实悦我心。邈乎千载，圣往言在。舍而不求，匪罔斯殆。畏友翚父，穷经笃行。既有诸躬，思贻厥成。既菑既畬，俾稼之食。既畋既渔，俾鼎之实。作堂高明，曰子远来。吾经在兹，远其味之。始予虚羸，匍匐来食。茹草饮水，以御朝久。穷人得归，自我父师。俛焉斯文，老至不知。煌煌灵芝，如彼嘉玉。薄言采之，在彼中谷。南阳之人，来詹来言。君子岂弟，宜其后昆。  

○题宋诚甫侍郎垂纶亭  

岷源建高，驶无游舠。汉会其委，安流滔滔。爰有君子，垂纶其下。虽不得鱼，意甚闲暇。援藟引楫，至于中沱。荫树以休，悠悠永歌。逝波沄沄，不转维石。乐兹忘忧，矢言不食。烝然云兴，风举以高。鹤翔中天，遗景九皋。木其落矣，鱼亦潜渚。睠言夙好，除于风雨。风吹衣裳，彼为栖栖。行吟望予，实劳我思。山有榛棘，河有鳇鲤。岂其饮泉，必泠之美。君子冠纯，秩秩大经。泂有清酌，可以濯缨。  

○高竹临水上  

高竹临水上，幽花在崖阴。以彼贞女姿，当此君子心。春阳不自媚，夕露忽已深。湘妃昔鼓瑟，怅望苍梧岑。  

○月出古城东  

月出古城东，海气浮空蒙。车骑各已息，宫阙何穹窿。牧马草上露，吹笳沙际风。帐中忽闻雁，传令彀雕弓。  

○书上京国子监壁  

神京极高寒，幽居了晨夜。雷风无时发，零雨每飘洒。炎光不到地，萧爽度长夏。大化漠无宰，岂必事陶冶。扬雄不晓事，守道栖栖者。玄经百无征，白发谩盈把。  

○至治壬戌八月十五日榆林对月  

日落次榆林，东望待月出。大星何煜煜，芒角在昴毕。草树风不起，蛩蜩绝啁唧。天高露如霜，客子衣尽白。羸骖龁余栈，嫠妇泣幽 【一作空。】 室。行吟毛骨寒，坐见河汉没。驿人告 【一作趣。】 晨征，曈曈晓光发。  

○忆三十年前与元复初参政同赋秋日梨花元有句云朝食叶底梨暮看枝上花而忘其后句因续之云  

朝食叶底梨，暮看枝上花。花开食实后，霜风振长柯。远水良可鉴，彩云亦易过。念尔白于雪，日暮当如何？  

○李老谷  

十转山崦交，九度沙碛溜。始辞平漠旷，稍接山木秀。老病畏行役，慰藉得良觏。秋岭晚更妍，寒花昼如绣。故园夫如何？朝阳眩霜柚。  

○泰定甲子上京有感次韵马伯庸待制  

翰音迎日毂，仪羽集云路。寂寞就书阁，老大长郎署。为山望成岑，织锦待盈度。我行起视夜，星汉非故处。 【至治癸亥有「南坡之变」，晋王以旁支继大统。】  

○天历戊辰前续咏贫士一首  

目昏畏附火，枯坐寒窗中。破褐着絮重，虚豆兼冰崇。病骨于此时，浮屠屹撑空。呼儿检余历，记日待春风。虽欣解冻近，翻惊纪年穷。贳酒欲自广，无钱似陶翁。  

○后续咏贫士三首  

老骨寒不寐，夜长况闻风。心悸危欲折，局蹐败絮中。鸡鸣当晨参，马疥刍不充。山童衣百鹑，唤之愧怱怱。求火扫木叶，庭树亦已空。决起不敢怠，曙光屋南东。苟遂牛马性，归放春草丰。 【中丞赵世安尝为伯生请曰：「虞集久居京师，甚贫，又病目，幸假一外职使医。」文宗怒曰：「一虞伯生，汝辈不容耶！」当时词臣之清节如此。】  
归蜀越关陇，栈阁危登天。适越河济隔，堰水丈尺间。饥寒迫旦暮，舟车计茫然。东家有一叟，欲去初不言。早朝听诏毕，唤马阊阖前。童奴受宿戒，向暖争相先。闻之嗔儿子：我何为汝牵？屦无千金贾，吾足安暇怜。  
为政贵察色，读书在研覃。司视既不明，两者无一堪。尚不逭吏责，为师固宜惭。圣世无弃物，况兹久朝簪。决去岂我志，知止亦所谙。颇闻南山下，菊根浸寒潭。濯饵千日期，冰胪复清涵。老马果识道，更服盐车骖。  

○观花有感  

挂巾花树枝，酌酒花树下。风吹巾上尘，花落手中斝。清唱起相寿，毋遽且聊暇。流光急去人，莫怪行乐者。  

○赤城馆  

雷起龙门山，雨洒赤城观。萧骚山木高，浩荡尘路断。鱼龙喜新波，燕雀集虚幔。开户微风兴，倚杖众云散。  

○同阁学士赋金鸭烧香  

黄金铸为鸭，焚兰夕殿中。窈窕转斜月，逶迤动微风。绮席列珠树，华灯连玉虹。无眠待顾问，不知清夜终。  

○退直同柯敬仲博士赋  

月下白玉阶，露生黄金井。疏条栖鹊寒，衰蕙流萤冷。恋阙感时康，怀归觉宵永。晨钟禁中来，白发聊自整。  

○题儋耳东坡载酒堂二首  

翳翳儋耳城，历历桄榔树。百年遗故丘，新堂设宾阼。清风海上至，朝阳在庭户。丹山五色凤，览德屡来下。甘辛熟桂酒，罗列杂藷蓣。苻黎多孙子，食饮祭先具。蛟龙波浪深，归来风雨除。  
凿井得甘泉，渴者恒自私。流润不择地，委顺复何疑。海南绝风雨，水木况华滋。邻舍解读书，诸生还诵诗。何必怀故都，聊乐宜在兹。星河度白鹤，山月悬蛾眉。来晚去何速，劳人千载思。  

○盗发亚父冢 【彭城有盗，识宝气于亚父冢上。发之，得一剑云。】  

盗发亚父冢，宝剑实累之。冢开宝气尽，狱吏书盗辞。盗言惟见宝，宁知亚父谁？项王不相信，弟子遂舆尸。黄肠下深锢，千岁复何为。大河绕城东，落日在城西。过客立城下，踟蹰望安期。  
朱光出东海，高台迎赫曦。六龙献阳燧，九凤保金支。炼丹轩辕鼎，濯景昆仑池。拜赐冰玉佩，玄洲共遨嬉。  

○步虚词二首  

步虚长松下，流响白云闲。华星列爟火，明月悬佩环。肃然降灵气，穆若愉妙颜。竹宫憺清夜，望拜久乃还。  

○记子昂画  

春风动兰叶，庭户光陆离。言收竹上露，石角挂綀衣。车行不择路，芣苡何楚楚。游子憺忘归，徘徊岁云暮。  

○送西台治书仇公哲  

陕郊得时雨，生意始来复。存者事稼穑，还者葺墙屋。安知凋瘵余，政可致新福。辟除正广术，区井表深渎。均齐定恒志，忠厚保敦笃。岂无忧世士，受仕在刍牧。为义苦多违，好名常不足。治书肃将指，善类庶有勖。  

○送张道士归上清  

白云旴水上，自古多仙人。手携绿玉杖，头戴白纶巾。袖中出风雨，天上礼星辰。归来庭户静，芳草自生春。  

○日出行  

日出上城府，日暮当早归。城门已击柝，出郭何焉依？下马投馆人，空垣月当扉。凉风振庭树，巢鸟屡惊飞。起坐搔白发，忽如霜草稀。周公不复梦，仲尼故沾衣。老莱有孺色，传闻惟食薇。求之事已晚，徘徊行道微。  

○赠写真佟士明  

佟郎居上京，阅人如风花。拈笔写其似，千岁留英华。迩来七十年，将相纷在目。来者有如此，往者那可续。昔我初北游，面白鬓如鸦。点染烦粉墨，华星映丹霞。今如雪中松，苦硬杂苍白。却视当年容，邈如不相识。不识当如何？临风且长歌。黄云接河汉，白雪漫陂陀。乞身愿归老，吴蜀山总好。赠君千黛螺，翠色秋可扫。  

○寄陈众仲助教上都作  

学省足清昼，词垣惊早秋。美人隔河汉，落月在高楼。持衣未成曲，吹笛不胜愁。还趋鳷鹊观，别制鹔鹴裘。  

○题商德符华山图  

昔祠云台馆，行穿御阶柏。夕阴岚气深，重碧照行客。独访张超谷，渐觉岩险迫。冰生玉井头，日射仙掌侧。岂无铁锁悬，翻身若飞鹘。恐烦华阴令，不奈昌黎伯。王事况有程，车马何忽忽。流观终南山，周览天府国。尔来十七年，欲往不再得。山河想邈悠，伤残转萧索。摩挲商老图，彷佛希夷宅。高哉莲华峰，白云澹秋色。  

○赋茅山道士云松巢  

昔年李太白，庐山思结巢。褰云自天上，和鹤止松梢。道士潘闲远，高居古大茅。诵经门卧虎，看剑石眠蛟。飞步脱凫舄，长吟吹凤匏。九江揽秀色，许尔作神交。  

○题李溉之学士白云半闲  

山中多白云，何由到城邑。招之恐不来，欲揽遽无迹。栖檐候晨光，纳牖作秋色。用冲不为盈，常住宁若客。分张任苍松，散落还白石。日照香炉峰，月射仙掌侧。有恩封一乡，与子当共食。  

○为范尊师赋云林清游  

太茅千仞下，结屋三四楹。云林户牖润，鹤去海天平。坐上发长啸，人间闻玉笙。斸苓春雾重，煮朮晚烟轻。绿室嘘丹气，苍崖受日精。樵遗伐木斧，真降引霓旌。九鼎金还就，千龄树不倾。问谁解居此？云是范长生。  

○送李彦方闽宪 【并序。】  

文监李公彦方出贰闽宪，同朝群公皆赋诗以为赠。彦方屡擢台职，激扬之宜，有不待予言者。适有一事，深有感于愚衷。先正鲁国许文正公实表章程、朱之学，以佐至元之治。天下人心、风俗之所系，不可诬也。近日晚学小子，不肯细心读书穷理，妄引陆子静之说以自欺自弃，至欲移《易》、《论语》章句，直斥程、朱之说为非，此亦非有见于陆氏者也。特以文其猖狂不学以欺人而已，此在王制之必不容者也。闽中自中立之归，已有道南之叹，仲素、愿中至于元晦，端绪明白，皆在闽中，不能不于彦方之行发之。去一赃吏，治一弊政，不如此一事有以正人心，儒者之能事也。集卧病，目眚尤甚，援笔书此云。  
七闽去天远，颠连苦无告。牧人受深寄，昧者覆为暴。犀象杂金贝，饥渴剧饫膏。大言相鄙夷，餍夺心自恔。岂无循廉吏，实病黑白挠。聪明属旒黈，听荧资所到。李侯金闺彦，图史擅雠校。晨闻大夫奏，夕理武夷棹。君子慎修职，宁适丰廪稍。蕉荔甘多毒，姜桂老堪芼。所怀延平翁，扬休似明道。授受有源委，精微足深讨。言立圣如在，表正愚可造。师匠久不兴，真妄如枘凿。云何诮支离，肆诞长凶傲。异言古所诛，末学足深悼。闽虽在海隅，前闻此渊奥。正谊从简编，良俗宜善导。赠言不及他，持此永为好。  

○题郑秀才隐居  

陶翁昔好菊，荒径不暇锄。素琴初无弦，名酒亦屡虚。虽有二三子，薪水不读书。凄凉千载下，高名将焉如。不如鬼谷洞，郑子乐有余。种菊以为田，田中更为庐。善药不二价，咏觞送居诸。有子挥五弦，凉风在庭除。时来青田鹤，亦出濠梁鱼。昨者游京师，侯门曳华裾。捧檄忽一喜，翩然告归与。芳蒲采甘露，玉浆酿清醑。老父坐堂上，稚子具篮舆。晨游南山陲，暮濯清水渠。席闲抚猗兰，房中咏《关雎》。以此得高寿，何必南阳居。  

○题朱邸竹木  

猗猗淇园竹，结根盘石安。枝干相扶持，风雨不可干。其实凤所食，君子思保完。恒恐声影疏，萧条霜露寒。金玉慎高节，千载承清欢。  

○咏史  

轩后邈已远，汉武亦雄哉。荒忽九州岛外，百年过烟埃。变化庶长久，临海筑层台。黄金靡镂饰，乔林摧断裁。乐通竟先死，孙卿殊未回。不知作者意，空令来者哀。奉盘泣繁露，驰道殷奔雷。志气昔所在，风云恒往来。  

○赋苏伯修滋溪书堂  

滋源恒伏流，春雨川乃盈。林畴广敷润，草木俱繁荣。临深见游鯈，仰乔有鸣莺。君子乐在斯，斋居托令名。积学抱沉默，时至有攸行。抽简鲁史存，采诗商颂并。禹穴追马公，湘江歌屈生。纫兰不盈握，伐木有余情。浩然欲浮海，归兴还濯清。方舟我为楫，白发愧垂缨。  

○送张兵部孟功巡河分题得屋上乌  

花发上阳春，门开未央曙。城柝起群栖，流光散朝羽。息影须近檐，结巢愿当户。辘轳转金井，终日灌嘉树。  

○赋水木清华亭  

中流泛兰枻，望彼嘉树林。落日荡野水，浮云生夕阴。游鱼恋芳藻，好鸟鸣幽岑。为乐恐易老，吾将脱朝簪。  

○于仲元舍赋红梅  

白雪不成夜，丹霞遂崇朝。妙质承日映，飞英向风飘。醉来红袖近，歌罢彩云消。扬州问何逊，何似董娇娆？ 【宋公传《元诗体要》特载阴何体，所录虞文靖之诗为多。文靖有诗云：「少陵爱何逊，太白似阴铿。」亦举其所好言之也。】  

○赋洛川老人九十  

洛川老人年九十，须眉如画身玉立。锦袍金带方乌巾，手挽强弓无决拾。八月平原秋气高，闻有狡兽依蓬蒿。清晨上马薄暮返，累骑毛血悬鞬櫜。身是前朝将家子，生逢太平百无事。都将英气化高年，何物小儿堪指使。太守上言朝有恩，束帛养牛兼上尊。洛川老人过百岁，击壤为歌传子孙。  

○张令鹿门图  

张侯襄阳人，深知襄阳乐。十年宦学怀襄阳，故托豪缣写山郭。老我不乐思蜀都，人言嵩阳好隐居。三十六峰常对面，水竹田庐还可图。欲往不能心懆懆，忽见新图被山恼。沙禽浦树俱可人，金涧石床为谁好？向来耆旧皆英雄，驾言从之道焉从。弄珠月冷识游女，沈剑潭深知卧龙。八月霜晴水清浅，闻道扁舟足回转。何时古寺傍檀溪，几处残碑在江岘。呼鹰台高秋草多，养鱼池中莲芡波。蜀嵩未必不如此，我今不游奈老何。张侯张侯早结屋，莫待史詹为君卜。要看陇上课儿耕，好在鱼梁白沙曲。  

○湛湛行  

湛湛天宇玄以黝，星白如银垂近人。牛羊散漫草多露，大帐中野傍无邻。去年八月羽书急，妇女上马小儿泣。今年八月天子来，身属櫜鞬月中立。  

○家兄孟修父输赋南还  

大兄五月来作客，八年不见头总白。五人兄弟四人在，每忆中郎泪沾臆。我家蜀西忠孝门，无田无宅惟书存。兄虽管库实父荫，弟窃微禄 【一作余泽。】 承君恩。文章不如仲 【一作孟。】 氏好，叔氏最少今亦老。五郎十岁未知学，嗟我何为长远道。诸儿读书俱不多，又不力耕知 【一作将。】 奈何！忧来每 【一作惟。】 得二三友，看花把酒临风哦。 【一作歌。】 蜀山嵯峨归未得，盘盘先垄临川侧。碧梧翠竹手所 【一作自。】 移，应与青松各千尺。南风吹雪河始冰，兄归乌帽何。明年乞身向天子，共读父书歌太平。  

○子昂墨竹  

子昂画竹不欲工，腕指所至生秋风。古来篆籀法已绝，止有木叶雕蚕虫。黄金错刀交屈铁，大阴作雨山石裂。蛟龙起陆真宰愁，云暗苍梧泣湘血。吴兴之竹乃非竹，吴兴昔年面如玉。波涛浩荡江海空，落月年年照秋屋。  

○商德符画幽篁古木  

湘君宫在洞庭湖，幽篁古木龙所都。石坛雨长碧苔藓，水屋风动青珊瑚。老人攲枕看蝼蚁，嫠妇停舟听鹧鸪。江南蜀道问来往，商公商公今有无？  

○为达兼善御史题墨竹  

蜀道荒凉多古木，篔筜千尺相因依。小年惯见今白发，杜宇夜啼愁不归。老可尝作陵州守，古墨蛟龙多入手。春雷每恐破壁去，神鼎空令夔魅走。丹丘越人不到蜀，修叶何以能纵横。内府人家烂熳写，使可见之心亦惊。江南御史龙头客，暂别那能不相忆。知君深识篆籀文，故作寒泉溜崖石。  

○画鹤  

薛公少保昔画鹤，毛羽萧条向寥廓。通泉县壁久微茫，故物都非况城郭。长鸣阔步貌闲暇，解写高情亦奇作。田中芝草日应长，石上松花晚犹落。赤壁江深孤月小，白云野迥秋霄薄。群帝相从绛节朝，八公许制黄金药。误婴尘网迹易迷，移召中洲梦如昨。借悬素壁忆真侣，忽有微风动林壑。碧虚寥寥积雪高，直过萧台绝栖泊。  

○写庐山图上  

忆昔系船桑落洲，洲前五老当船头。风吹云气迷谷起，霜堕枫叶令人愁。高人祇在第九迭，太白一去三千秋。石桥二客如有待，裹茶试泉春岩幽。  

○题旦景初佥司画  

旦公山堂城东南，画图古桧何毵毵。城中无山有山癖，直藉豪墨穷幽探。旦公弹琴古桧下，郁郁窗户生晴岚。春雨时来鹤鸣谷，秋声夜作龙吟潭。先皇昼坐群玉府，内使趣召飞双骖。毕宏韦偃出中秘，营丘北苑开縢缄。是时旦公主舒卷，一二文士相交参。旦公归来坐成想，亦颇拈笔为楩楠。伯熙奉诏每有作，礧砢相并将无惭。嗟予怀归亦已久，摩挲老目百不堪。山中岂乏真偃蹇，可容白发抽朝簪。  

○题柯敬仲画 【并序。】  

予先世居隆州州治之后山，石室翁守郡时，隆为陵州。州事简，时来就吾家，拾故纸背作茅兰竹木之属，所得颇多。吾幼时尚收得数纸，今亦亡之。丹丘生用文法作竹木，而坡石过之。近又以新意作墨花甚妙，从子悦有眉山学官之行，丘为作此，予爱而赋之。  
昔者老可守陵州，守居北山吾故丘。太守时来看山雨，每画纸背成沧洲。老蒲松烟色过重，挥霍阴崖交剑矛。百年离乱亡故物，敝箧江南谁复收。新图篔筜枝叶修，使我不乐思昔侯。碧鸡祠前杜鹃叫，玉女井上丛篁幽。棠梨树高青子落，碧花翠蔓萦牵牛。扬雄无家不归老，蟏蛸蟋蟀寒相求。丹丘先生东海客，何以见我空山秋。萧条破墨作清润，残质刊落精英留。陂重复分细草，山石萦纡生乱流。眉山学官莫厌冷，言归故乡非远游。石田茅屋傥可得，万里欲上东吴舟。百花潭深濯新锦，持报以比珊瑚钩。  

○白翎雀歌  

乌桓城下白翎雀，雌雄相呼以为乐。平沙无树托营巢，八月雪深黄草薄。君不见旧时飞燕在昭阳，沉沉宫殿锁鸳鸯。芙蓉露冷秋宵永，芍药风暄春昼长。  

○题简生画涧松  

简生与我皆蜀人，留滞东南凡几春。每拂齐纨作山水，使我感慨怀峨岷。如此长身两松树，满谷悲风散阴雾。雌雄如剑变为龙，鳞鬣齐成擘崖去。秘阁尝观韦偃图，苍润雄深世所无。默识形神出模画，把笔莽苍增嗟吁。玉堂宝书本同馆，官府既分难复见。摩挲新墨慰衰朽，鬓雪飘萧数开卷。昔我樵牧青城山，坐起政在双树间。当时简生若相见，应并写此听潺湲。刘郎集贤好宾客，好着幽窗对晴碧。凌灵为我哦七言，有鹤飞来破秋色。  

○题柯博士画  

矶头风急潮水长，蒹葭苍苍系鱼榜。青山一发是江南，白头不归神独往。幽篁绕屋茅覆檐，木叶脱落秋满帘。买鱼沽酒待明月，定是黄州苏子瞻。子瞻文章世希有，谪向江波动星斗。夜投断岸发清啸，栖鹘惊飞怒蛟吼。图中风景偶相似，欣然挥洒春云开。子瞻应是念乡里，还化江东孤鹤来。  

○题高彦敬尚书赵子昂承旨共画一轴为户部杨侍郎作 【高文简公一日与客游西湖，见素屏雅洁，乘兴画奇石古木。数日后，文敏公为补丛竹。后为户部杨侍郎所得　虞文靖公题诗其上。此图遂成此三绝。】  

不见湖州三百年，高公尚书生古燕。西湖醉归写古木，吴兴为补幽篁妍。国朝名笔谁第一？尚书醉后妙无敌。老蛟欲起风雨来，星堕天河化为石。赵公自是真天人，独与尚书情最亲。高怀古谊两相得，惨淡酬酢皆天真。侍郎得此自京国，使我观之三叹息。今人何必非古人，沦落文章付陈迹。  

○题滦阳胡氏雪溪卷  

去年，予与侍御史马公同被召。出居庸未尽，东折入马家瓮望缙山，度龙门百折之水，登色泽岭，过黑谷，至于沙岭乃还。道中奇峰秀石，杂以嘉木香草，辇道行其中，予二人按辔徐行，相谓颇似越中，但非扁舟耳。适雨过，流潦如奔泉，则亦不甚相远。郭熙《画记》言画山水，数百里间必有精神聚处乃足记，散地不足书。此曲折有可观，恨不令郭生见之。滦阳胡太祝乃以「雪溪」自号，岂所见与予二人同乎？然滦水未秋冰已坚，寻常已不可舟，况雪时耶？当具溪意云尔。因为赋诗云：  
积雪平沙阴山道，射虎残年不知老。岂识船如天上坐，翠竹为帷树为葆。昔乞镜湖苦不早，白发如丝照清潦。他年此地若相逢，应着渔蓑脱貂帽。  

○题杨友直检校所藏李营丘枯木图  

老龙出海苍髯须，营丘枯木天下无。回枝屈铁堕崖雪，涧底应拾青珊瑚。明堂清庙要梁栋，朔风吹沙泽腹冻。老身不用叹迟暮，按图来求万钧重。  

○酬萧侯送蒲萄  

萧侯昔致蒲萄苗，山童不灌三日焦。宛西上品复亲致，手种窗南自浇水。一月当生一尺长，移向江头薜荔墙。秋深雨足马乳重，举囊石压青霞浆。是时萧侯当走马，来访衰翁茅屋下。酒酣舞剑倾一尊，不信金盘露如泻。  

○题衮尘骝图  

骅骝食粟石每既，立仗归来汗如洗。脱羁展转聊自恣，落花尘土随身起。君不见春雷起蛰龙欠伸，雾拥云蒸九河水。  

○林皋亭  

九月天气肃，鹤鸣在林阴。使君甚好客，来者总能吟。红树秋山近，黄华夕露深。邻翁八九十，有酒即相寻。  

○题子昂长江迭嶂图  

昔者长江险，能生白发哀。百年经济尽，一日画图开。僧寺依稀在，渔舟浩荡回。萧条数根树，时有海潮来。  

○送先陇二邻僧还吴  

兰若背山阴，松筠夹径深。门闲容虎卧，湖近听龙吟。雨过泉添涧，风飘磬出林。衲衣皆旧识，一一谢幽岑。  

○次韵阿荣存初参议秋夜见寄  

寓馆城门夕，高秋雨露开。天垂华盖近，月转紫垣来。疏阔思良会，淹留到不才。深期谢安石，挥尘散风埃。  

○雪谷早行  

积雪拥柴门，行人稍出村。溪头或遇虎，木末不闻猿。接栈回山阁，支桥就树根。驱车上重坂，回首见朝暾。  

○雪岩楼观  

高阁丹青起，中天紫翠分。窗当太白雪，门俯九疑云。伐木山人去，吹箫帝子闻。尘中归未得，春思转纷纷。  

○送人之剑阁倅  

往年登剑阁，快马着春衫。设险怀前赋，摩崖觅旧劖。乡人游雪界，郡倅试冰衔。归道观新政，春江不挂帆。  

○寄子山尚书  

竹色侵衣碧，重帘雨气深。白鹅翻墨沼，紫燕入书林。北海春尊侧，西山夕阁阴。东曹公事少，歌舞散黄金。  

○漫兴  

雨阁添衣润，风帘隐几高。白头更事少，病目向书劳。南客传音信，东家问酒醪。江边茅屋破，归楫若为操。  

○送张尚德 【并序。】  

史馆荐张尚德为检阅官，朝廷以为宜，称可其请。未奏也，有司以阙簿注新进士。尚德颇有闻，即敛裳宵逝。噫！进退若是，可以信史馆之荐人矣。予力虽不足以留之，亦终不敢失之也。故作是诗以饯之。  
六月初闻雨，官河潦水生。江南归宋玉，稷下谢荀卿。鵰鹗青霄迥，蒹葭白露盈。都留诗兴在，来听上林莺。  

○寄丁卯进士萨都剌天锡 【镇江录事宣差。】  

江上新诗好，亦知公事闲。投壶深竹里，系马古松间。夜月多临海，秋风或在山。玉堂萧爽地，思尔佩珊珊。  

○明皇按乐图  

新度《霓裳曲》，三年教得成。惊鸿浑不下，飞燕若为轻。芍药春亭暮，芙蓉野水生。梨园多白发，吹笛到天明。  

○送长沙守  

白发长沙守，循良又好文。近辞金马去，远有玉鱼分。对竹听湘雨，开帘看岳云。汉廷思贾谊，一饭莫忘君。  

○代众仲作  

昔在泉州住，将军每见招。春云山对屋，夜雨水平桥。池鸭穿荷叶，溪鱼上柳条。禁城钟鼓起，车马晚萧萧。  

○送王照磨之官云南  

遗庙珍珠浦，归舟僰道溪。飞鸢愁暑雨，走马畏山泥。官署尊丹鹫，祠官胜碧鸡。题诗远相送，红日五云西。  

○玉堂燕集图  

朝廷多暇日，别馆又青春。薄醉犹催酒，清歌况有人。玉堂金砚匣，翠袖白纶巾。老去浑无赖，凭谁为写真。  

○画桧  

茅山多古树，此桧更长生。鹳鹤栖来稳，蛟龙化得成。云深还近户，月落似闻笙。千载如相见，苍然故旧情。  

○赠杨友直  

洛阳杨友直，字儗汉中郎。画若锥穿石，垂如雨漏墙。舞花羞女美，醉草笑僧狂。昨日鸿都学，烦君写数行。  

○题朱邸竹木  

江上复春雨，层阴覆碧波。石高龙影卧，林迥鹤声过。解佩猗兰浦，扬旍落木坡。佳人翠袖薄，日暮欲如何？  

○赤壁图  

过鹤生新梦，携鱼忆旧游。清霜凋木叶，落月涌江流。隐者时 【一作谁。】 堪访，良田亦易求。如何玉堂夜，白发不胜愁。  

○八月八日有感题视草堂壁  

载笔趋芸阁，探囊索缊袍。坐销秋日净，心折夜风高。识字头先白，谋生计转劳。文园多病渴，常想赐蒲萄。  

○赋程氏竹雨山房二首  

春雨过山竹，幽泉绕舍鸣。燕泥书帙晚，鱼浪钓丝晴。奉席从孙子，连床总弟兄。旧闻林下叟，读《易》到天明。  
游子闻春雨，思亲望故园。竹间开几席，花底注山尊。累世书连屋，频年稻满村。卜邻淳朴地，绝学欲重论。  

○戏作试问堂前石五首  

试问堂前石，来今几十年？衰颜空雨雪，幽致自风烟。微醉寒堪倚，孤吟静更眠。旧湖春水长，谁系钓鱼船。  
为问堂前石，何年别太湖？春风神不王，夜月影长孤。不中明堂柱，空余艮岳图。颇思嘉种木，岁晚与相扶。  
为问堂前石，何无藤蔓缠？金莲疑可致，紫菊若为妍。旧梦遗波浪，闲情阅岁年。祇缘相识久，亲为濯清泉。  
碣石久沦海，女娲曾补天。乾坤遗蕞尔，雾雨护苍然。淬剑龙随化，弯弓虎自全。昔贤多赋此，谁赋最流传？  
为问堂前石，屡逢堂上人。远来嗟最久，独立与谁邻？运载劳车马，摩挲识凤麟。銮车书吉日，追琢到嶙峋。  

○代石答五首  

幸自邻顽鄙，毋烦问岁年。当寒金作砺，向暖玉生烟。眉黛无归意，毛群有叱眠。凉州三百斛，亦未酹觥船。  
昔观一柱观，还度几重湖。雪尽身还瘦，云生势不孤。研穿邺台瓦，赋就草堂图。芝阁玄云在，危踪敢藉扶。  
牛角何堪砺，蜗涎谩自缠。沈冥辟邪古，羞涩望夫妍。神物须清鉴，灵根属小年。金舆曾共侍，千载忆甘泉。  
转徙宁论地，存留亦信天。露盘危欲折，劫火不同然。洛下残经断，岐阳数鼓全。向无文字托，寂寞竟谁传？  
去岁留诗别，嗟哉白发人！冠依子夏制，居切左丘邻。执钥充振鹭，修辞缀获麟。终须愁坎壈，勿用诮嶙峋。 【道园尝以江左先贤甚众，后生晚进，知者盖鲜，欲取元裕之《中州集》遗意，别为《南州集》以表章之，以病目而止。】  

○送鲁子翚廉使之汉中  

封上颂台礼，轻车入汉中。节毛吹渭雨，木叶动秦风。把酒台基古，驰书岁事丰。朝回倚西阁，日日数归鸿。  

○立春夜试墨  

轻雪作春花，飞来入鬓斜。紫貂迎晓雾，绛蜡炫晴霞。书诏频趋阁，思归即借车。几时将稚子，随意踏江沙。  

○次韵筠轩司徒足成旦公所藏英宗御题之句元题曰日光照吾民月色清我心又题琴曰至治之音二首  

化国多长日，高人侍紫宸。观书从上相，属笔念生民。云汉文章备，风雷号令新。惟应青简在，能载古风淳。  
御翰龙池晓，翻经鹫殿阴。云依清静叶，月印妙明心。千载堂堂去，诸天肃肃临。朱弦谁为鼓？至治有遗音。  

○正月十一日朝回即事  

宫树春阴 【一作光。】 合，霓旌拂曙来。天光临阁道，云气转蓬莱。昼漏沉沉鼓，晨尊滟滟杯。香霏帘底雾，乐殷殿前雷。祥瑞仪曹奏，珍淳尚食催。舞庭分鹭序，效献过龙媒。融雪微生草，轻风不动埃。老人南极至，王母上方回。玉色何多喜，金华得重陪。裁诗贺新雨，西阁待门开。  

○赠别兵部崔郎中暂还高丽即回中朝  

束发来东海，从军护北门。珠光连旭景，玉气达春温。渊静龙含德，门严虎列屯。从容参幄帐，慷慨属櫜鞬。拜表推黎献，趋朝谒至尊。云依温室树，星入紫微垣。不道璠玙贵，仍婴管库烦。利行虽近市，义守不窥园。眷遇忘身得，危难欲手援。怀邦维父母，于国实甥婚。□□还羁靮，原原致璧飱。鲁连名竟重，箕子教应存。简在从当日，扶持□宿藩。清宫风肃肃，骖乘火焞焞。帝所为郎重，王家报礼惇。暂伸桑梓敬，未爱李桃繁。神阙秋期早，康侯昼锡蕃。九成思阁凤，六月待冥鹍。  

○次韵李侍读东平王哀诗  

宇宙生奇变，明良陷逆图。传闻昏白昼，悲愤结全区。治极机潜否，恩深事失谟。犯车仍断軏，坏户竟伤枢。魑魅嫌明镜，强梁忌雅模。甘心成首祸，借口肆群腴。隐忍危冲决，凭陵善唯俞。自天傒鈇钺，累月具箪壶。裹革疑亡地，招魂竞出都。笳鸣残夕月，马偾四交衢。所痛仓皇际，将无古昔殊。腹心何蛊蚀，肘腋不支梧。列位多翘楚，干城总豹貙。讵言归厄数，不复颂贞符。天讨公无赦，皇心爱不姑。报雠论婉娈，锡爵酹呜呼。相业今如在，民生实少痡。谁能疵璧玉？唯有泣琼珠。执简书群盗，当关欠一夫。驰奔嗟薄日，沐浴止中途。决去思投阙，违之或泛湖。危知无复死，恨不奋前诛。春雨烦冤涤，朝阳癙思疏。讴吟申感慨，述作惧荒芜。芒忽思离散，焄蒿起苑枯。神还嵩岳峻。气直斗杓孤。陟降先皇侧，回翔造化徒。英灵常会合，瞻想岂虚无。  

○送陈硕 【并序。】  

莆田陈氏，庆历名法从故家也。自众仲来京师，集得友焉。凡问学修己之事，有益于愚陋多矣。又从知其父兄之贤也，问所自出，则南塘赵氏，信乎其学之有传矣。尝以其从子硕来见，予爱其端谨可望。南归省父，众仲送之以文。予不能忘也，乃赋诗曰：  
六岁过闽郡，书声忆满城。目盲今子夏，心醉昔延平。尔叔同游息，吾文愧老成。每分重席暖，相对一灯明。远海乘桴意，高山伐木情。愿携邛竹杖，往看离支生。辟掾青衫旧，趋庭彩服轻。为言穿木榻，亦未厌藜羹。宝瑟留飞雁，兰舟及啭莺。佩怀湘渚赠，绶向会稽迎。去去江云湿，飘飘鸟雾清。重来知有意，时我已归耕。  

○奎章阁有灵壁石奇绝名世御书其上曰奎章玄玉有勅命臣集赋诗臣再拜稽首而献诗曰  

《禹贡》收浮磬，尧阶望矞云。自天承雨露，拔地起絪缊。击拊磬音合，衡从玉兆分。巨鳌三岛力，威凤九苞文。辨位资干坎，为山填幅员。固知兴宝藏，不假运神斤。书帙侵春润，香炉借宿熏。烟光晴冉冉，波影昼沄沄。融结由元化，登崇荷圣君。瑞于龟出洛，重若鼎来汾。柱立尊皇极，盘安广帝勋。讵云陈秘玩，因愿献前闻。  

○送袁伯长扈从上京  

日色苍凉映赭袍，时巡毋乃圣躬劳。天连阁道晨留辇，星散周庐夜属櫜。白马锦鞯来窈窕，紫驼银瓮出蒲萄。从官车骑多如雨，祗有扬雄赋最高。  

○赠星上人归湘中  

潭北湘南无影树，一花吹度海门潮。天香满室定初起，云气上衣身欲飘。宝月夜寒龙在钵，银河秋近鹊成桥。岂无一个邛州竹，与尔松根共寂寥。  

○子昂秋山图  

翁昔少年初画山，丹枫黄竹杂潺湲。直疑积雨得深润，不假浮云相往还。世外空青秋一色，窗中远黛晓千鬟。瀛洲鸡犬同人境，尚想翁归向此间。  

○谢茅山主者赠白罗氅衣请为作大洞祖宗师四十五赞  

鹤氅裁成雪色新，仙翁持寄感情真。清高自此全抛俗，宽博由来稳称身。佩玉洞闻云外响，剑光飞射日中尘。画图写向群真里，便是挥豪赞咏人。  

○送莫京甫广宪经历  

延春阁下承恩日，是我经帷侍讲时。方拥青编临绮席，遥看朱绂拜丹墀。风微细草鸣珂佩，日暖飞花近鬓丝。上忆远人常轸念，莫言南海是天涯。  

○欧阳元功待制入院后仆以兼领成均辰酉甚严绝不得相见今夜当同宿斋宫赋此先寄并简谢敬德修撰  

学省初兼禁直稀，故人同署却相违。食余苜蓿承朝日，坐候棠梨过夕晖。 【成均堂东有棠梨树，日影至则师生始散，二十余年矣。】 预喜奉祠秋寺烛，定知催早朝衣。今晨瘦马经门巷，想拥青绫尚掩扉。  

○次韵张蔡国公淡庵青山寺诗  

相国观山负夙期，圣恩祇许暂相违。身随云影留三宿，心了泉声绝百非。开士谈空依宝树，野人耕雨荐山薇。双龙深护安禅处，绕坐诸天近紫微。  

○次韵国子监同官二首  

坐隐乌皮髀肉消，诸生应笑懒边韶。阶前老马随秋草，袖里遗编俟早朝。乞米西邻晨有粥，留家南国暑无绡。经明亦是归耕好，清梦无时万里桥。  
学宫南直禁垣阴，假寓惟愁两壁沈。一曲镜湖遗老事，三年经幄小臣心。银河回夜天逾近，草径迎秋露转深。珍重乡人居巷北，时能来往和鸣琴。  

○次韵马伯庸宝监学士见贻诗并简曹子贞学士燕信臣待制彭允蹈待制  

禁庐晓直夹城西，经笥龙光映壁奎。绕阁浮云飞野马，当阶生草伏驯麛。雷行已识天无妄，风烈唯闻帝弗迷。徒积寸诚无补报，每还冰署欲鸡栖。  

○鳌峰者国史院庭中石名也伯宁御史为仆言自其先公时与诸老名胜赋诗者盖数百篇今玉堂无本而御史家具有之且曰峰所托差低盍稍崇其址乃八月五日既克如命因赋此以报且请录示旧诗补故事以传云  

视草堂前石一拳，何人移置自何年？久怜翠色连重地，故拔孤根近九天。俯仰百年承雨露，等闲千尺接云烟。故家御史遗书在，为录鳌峰旧赋篇。  

○题南野亭  

门外烟尘接帝扃，坐中春色自幽亭。云横北极知天近，日转东华觉地灵。前涧鱼游留客钓，上林莺啭把杯听。莫嗟韦曲花无赖，留擅终南雨后青。  

○次韵伯庸尚书春暮游七祖真人庵兼简吴宗师二首  

石渠承雨作流泉，中有参差荇菜牵。花近飞觞鱼骇逝，柳低步障燕随穿。红尘朝路常参吏，清昼斋居几劫仙。但乞会稽寻贺监，酒船一棹水中天。  
一住京华三十年，春花秋月谩相牵。高情总付珠帘卷，危坐空余木榻穿。水曲停骖新禊事，墙阴题字昔游仙。动成陈迹多惆怅，安得长生老后天。  

○触石坠马卧病蒙恩予告先至上京寄溉之学士敬仲参书二首  

翠幄临都尚驻郊，言瞻龙漠度前茅。雨余草气千原合，日下云章五色交。给札修辞持玉笔，赐羹充腹出珍庖。白头感遇知何补，阿阁清严栖凤巢。  
趋召颠隮叹目昏，旋闻予告荷深恩。药颁西域千金剂，酒赐初筵九酝尊。默忆旧书忘昼永，行吟冷署觉春温。摩挲素壁光于雪，思得参书写树根。  

○云州道中数闻异香  

云中楼观翠岧峣，载道飞香远见招。非有芝兰从地出，略无烟雾只风飘。玉皇案侧当霄立，王母池边向日朝。却袖余熏散人世，九天清露海尘飘。  

○次韵杨友直北行道中  

萧萧戎马昔升虚，壮士吹笳惨不舒。关外羽书三月急，道傍茅舍百年余。沙田雨足仍生黍，河水冰消不禁渔。洛下贾生犹献策，平明立在玉阶除。  

○王仪伯参政见和郊字韵诗复用韵叙谢二首  

龙游宫沼凤游郊，通水明堂不翦茅。绵蕝草仪三日具，大亨飨帝五云交。执舆已信神为马，和鼎宁容祝代庖。八月凉风张乐地，颂声洋溢播云巢。  
圣远言湮感垫昏，河汾千载最知恩。垂绅论道称前古，束发明经奉至尊。车骑身从游汗漫，庭闱心在视寒温。朝回未觉归途晚，斗柄西移揭角根。  

○次韵马伯庸尚书  

邃阁晨趋禁掖西，暮街骑马及鸡栖。退朝每想花边散，得句应从竹上题。赐被南宫无宿火，斋居方丈有蒸藜。凤池何似承明近，久候文星共聚奎。  

○二十五日即事呈阁老诸学士  

松阴鹄立候宫车，风送飞花着白须。水影渐移帘侧畔，莺声祗在殿东隅。近床儗进名臣操，载笔亲题列女图。太液雨余波浪动，龙舟初试散鱼凫。  

○赋砀山成简卿心远亭  

作亭临河河水浑，草树绕屋啼鸟闻。梦回枕上彭城雨，目送檐间芒砀云。归来黄菊有佳色，坐老青山无垢氛。但愿尊中长得酒，曲阿莫问旧参军。  

○谢吴宗师送牡丹并简伯庸尚书  

轻风紫陌少尘沙，忽见金盘送好花。云气自随仙掌动，天香不许世人夸。青春有态当窗近，白发多情插帽斜。最爱尚书才思别，解吟胡蝶出东家。  

○送进士刘闻文廷赴临江录事  

清江百尺石为城，太华千峰积雨晴。官府几时书帙静，渔舟尽日钓丝轻。故家好访春秋学，上国多传月旦评。颇有老怀烦录事，到州为问范先生。  

○大廷策士问经世之道仆忝在读卷之列观诸进士所对有感赋此录以赠别刘性粹中支渭兴文举二贤良  

昔人有欲问先天，林下相期二十年。已向尘埃成白发，尚从灯火事青编。获麟遂讫春秋后，鸣鸟犹闻礼乐前。春雨未来农事晚，独怀归计在山田。  

○罗朋友道擢高科拜官还崇仁赋此为别  

重溪迭嶂竹交加，曾着芒鞋踏白沙。名胜多年嗟寂寞，文章此日羡才华。青云步武纔重见，白屋诗书尚几家。乡邑相逢烦告语，好敦忠信作生涯。 【白沙，友道居近之。昔崇仁有何同父尚书、李公父舍人坟墓故宅在焉。国朝六科，崇仁举进士第者，惟家弟与友道，才二人，故云重见，所以深期望于来者云。】  

○赠赵生  

天门一日观黄榜，茅屋三年掩素扉。湘帙蠹鱼春雨润，綀囊萤火夜光微。梦游朔雪留鸿迹，思入南山望鹤飞。会倚宫墙看射策，上林初日炫朝衣。  

○访李真人不遇  

退朝花底佩珊珊，去访真人晓出关。芳草欲迷行径古，长松深护步廊闲。苍龙挟雨得瑶简，白鹿穿云致玉环。如到天坛看月影，定知清露满人间。  

○赋壶洲  

传闻海上有玄洲，曾是安期旧所游。千顷白云都种玉，一杯弱水不胜舟。鱼龙夜护黄金鼎，鸾鹄晨朝紫绮裘。波浪不惊星斗近，步虚声里度清秋。  

○次韵朱本初访李溉之学士不遇  

城南城北暖尘飞，伐木相求苦未归。吟到碧桃还细雨，行寻芳草又斜晖。绮窗彩笔题诗徧，斗帐沈香入袖微。共载小车胜上马，重游莫待晓红稀。  

○寄赵子敬平章  

闻道乘闲入翠微，犹愁岚气湿人衣。道旁野树飞花尽，溪上春云作雨归。故旧钓丝轻在手，仙人棋局静忘机。赤松曾许同千载，儗向高秋傍鹤飞。  

○仁寿寺僧报更生佛祠前生瑞竹有怀故园三首  

闻道故园生瑞竹，试从来使问何如？苍筤独出千丛里，翠节骈生数尺余。比管可吹丹穴凤，长竿莫钓锦溪鱼。折筳已向灵氛卜，亦说能归似两疏。  
闻道故园生瑞竹，令人归兴满江干。扁舟不畏瞿塘险，匹马谁云蜀道难。杜甫溪头花匼匝，孔明庙里柏阑珊。新堂题作归欤字，定得临江把钓竿。  
闻道故园生瑞竹，吾家孙子好归看。佛祠竟日春阴覆，先陇多年暮雨寒。门户凄凉嗟老病，乡关迢递报平安。重来慎勿劳余梦，驷马桥边据马鞍。  

○别国史院鳌峰石  

执戟扬郎久不迁，频年从幸到甘泉。赐归特许先三日，作赋时令奏一篇。翠勺娱人花带露，貂裘倚马草横烟。殷勤为谢堂前石，何处来秋共月圆。  

○谢书巢惠梅花  

巢翁远送梅花树，正在东风四日前。红萼无言余旧雪，白头相见又新年。喜从嘉树来江雨，忆共香秔上海船。春夜不眠宾客醉，只留孤鹤伴清妍。  

○再用韵简巢翁  

岂无尊酒梅花侧，闻道长斋绣佛前。方阁护云宜暖日，小车冲雪称高年。颇辞阁下金莲炬，但乞湖中罨画船。约取巢翁携鹤去，鬓毛同白不争妍。  

○送王君实御史  

顿觉文星阙下稀，旁人犹道此言非。东风十日京城雪，西道三春客子衣。莺满辋川君定到，鹃啼剑阁我思归。千花并绕图书府，相待承恩入紫微。  

○送欧阳元功谒告还浏阳  

晓奉新书进御床，解缨随见濯沧浪。归鸿不计江云阔，倦骥空怀野水长。竹簟暑风魂梦远，茶烟清昼鬓毛苍。篮舆千里宜春道，投老相求访石霜。 【虞文靖父井斋先生尝分教于潭，见欧阳元功所为文，为之击节，缮写成帙，亲题以寄文靖。时文靖为国子助教。此题前一首云：「忆昔先君早识贤，手封制作动成编。交游有道真三益，翰墨同朝又十年。」盖纪其实也。】  

○八月十五日伤感  

宫车晓送出神州，点点霜华入敝裘。无复文章通紫禁，空余涕泪洒清秋。苑中苜蓿烟光合，塞外蒲萄露气浮。最忆御前催草诏，承恩回首几星周。  

○送许有孚赴湖广提举  

奉诏抡文秘殿西，才华知合籍金闺。思亲浩荡江波远，恋阙迟回苑树低。望鹤楼前移彩鹢，吟诗花底听黄鹂。归来尚觉春风早，雁字充庭玉笋齐。  

○赋石竹  

积雪初消萼绿华，东风吹动绛绡霞。龙嘘石气千年润，鹤过林阴一径斜。刻字欲寻金错落，析旌如织翠交加。绮窗坐对吹笙暖，未觉人间岁月赊。  

○奉同吴宗师赋蔡七祖新斋  

城南烟树听莺啼，石上莓苔觅旧题。自有琴心传内景，更将书帙事幽栖。晚来相鹤风生竹，雨过笼鹅水满溪。蜀客草玄成底事，萧条白发媿青藜。  

○寄来鹤亭主人  

德清旧馆何时到？雨后春泉定满池。绿字久无弘景信，紫苔应长少霞碑。数峰烟树天垂野，千顷鸥波雨散丝。海内交游多老去，为谁溪上放船迟。  

○送张兵部巡视运河  

画桥冰泮动龙舟，鸭绿粼粼出御沟。使者旌旗穿柳过，人家凫雁傍溪浮。桃花吹雨春牵缆，江水平堤夜唱筹。应有余波方浩荡，不令归楫恨淹留。  

○谢吴宗师惠墨  

念我衰年不废书，锦囊古墨送幽居。明窗尘影丹同熟，玄圃云英玉不如。敢为文章胜虎豹，祗应笺注到虫鱼。研磨不尽人间老，传与儿孙尚有余。  

○三用韵答巢翁就以奎章赐墨赠之  

邻父长思长史书，不辞频谒恼巢居。临池三月玄霜尽，对月千篇白雪如。赋敌洛波翔翠羽，歌成湘浦媵文鱼。故分泸石松烟色，犹是奎章旧赐余。  

○题着色山图  

江树重重江水深，楚王宫殿在山阴。白云窈窕生春浦，翠黛婵娟对晚岑。宋玉少时多讽咏，江淹老去倦登临。扁舟却上巴陵去，闲听孤猿月下吟。  

○题画  

缉熙殿里御屏风，零落谁收百岁中。锦树总含春雨露，画桥犹是旧青红。花开陌上怀归燕，潮落江头送去鸿。何似绿波生太液，绛桃风急彩船东。  

○城东观杏花 【此诗误见萨天锡《雁门集》中。】  

明日城东看杏花，丁宁儿子早将车。路从丹凤楼前过，酒向金鱼馆里赊。绿水满沟生杜若，暖云将雨少尘沙。绝胜羊傅襄阳道，归骑西风拥鼓笳。  

○寄海南故将军  

海上风来五月秋，晚凉应上木兰舟。金盘丹荔生南国，玉椀清冰出北州。狂客醉时花作阵，美人歌罢月如钩。期门旧识将军面，从猎还披翠羽裘。  

○次韵宋诚甫学士城南访病暮归  

骑马城南觅旧题，飘萧席帽碧云低。东风花柳过韦曲，落日儿童唱大堤。绣阁岂无和玉髓，锦囊还有铸金蹄。归来吟转楼头月，池冷芙蓉翡翠栖。  

○题康里子山尚书凝春小隐六韵  

群玉府中香满袖，凝春亭里看花开。彩云近席微风动，红日当窗好客来。西海珊瑚阶下长，东家胡蝶雪中回。竹深每听尚书履，池煗时分太液杯。凤咮浮烟金错落，鹅群随水白毰毸。人间应得函封帖，青李来禽绕舍栽。  

○次韵杜德常博士万岁山  

秘阁沉沉便殿西，频年立此听春鹂。风摇翠岸新生柳，雨浥铜池旧产芝。玉几由来常咫尺，衡门此日遂栖迟。申生欲去柴车在，杜甫长吟雪鬓垂。墨沼游鱼翻宿藻，画檐飞燕罥晴丝。山中竹簟凉如水，应共钧天九奏时。  

○次韵宋显甫  

御沟雪融三月初，凫鹥鸿雁总来居。蒲萄水绿可为酒，杨柳条青堪贯鱼。迤逦天河起箕尾，滉瀁云海浮青涂。舟前花落傍飞燕，堤上风来湿舞裾。翠辇时留金騕褭，锦波不着玉芙蕖。临流宋玉偏能赋，莫待东都客问予。  

○燕陈公子宅赠燕学士  

落日照大堤，花间闻马嘶。城头鼓角起，相送五门西。  

○宣和墨竹寒雀  

洒墨写琅玕，深宫春昼闲。萧条数枝雪，不似纥干山。  

○上马  

眼昏身手钝，上马怕风沙。祇好扶藜杖，循篱看落花。  

○画双蝶  

舞罢庭花落，池边看睡凫。无端双蛱蝶，飞上绣罗襦。  

○捕鱼图  

网罟日相从，天寒泽国空。钓竿长倚树，老却渭川翁。  

○题柯敬仲杂画十首  

北苑今仍在，南宫奈老何。青山解浮动，端为白云多。  
雨过苍苔石，云生野岸泉。幽怀春冉冉，穉子秀娟娟。  
铁石余生色，冰霜作晓妍。春雷明日起，何处尚龙眠。  
昔过篔筜谷，钩衣石角斜。儗寻龙作杖，拾得上天槎。  
黄金千琐甲，琱玉六帘钩。雨送鸳鸯梦，烟笼翡翠愁。  
娟娟生玉润，楚楚作金声。羽扇迎风定，羊车过月明。  
峡口春云重，江南夜雨多。水深桃叶渡，风急《竹枝歌》。  
平陆苍龙起，近山生远烟。前村三万顷，明日水平田。  
莓苔生石路，翠竹自交加。不惜青鞋湿，临流踏白沙。  
昨夜采樵去，偶逢三尺枯。山人不到海，不识是珊瑚。  

○题李溉之学士湖上诸亭 【录五。】  

烟萝境  
金潭云日  
漏舟  
秋水观  
无倪舟  

△烟萝境  

玉女乘烟雾，松间采薜萝。飞行了无迹，明月送空歌。  

△金潭云日  

金沙滩上日，潭底见云行。祇有琴高鲤，时时或作群。  

△漏舟  

春水如天上，秋潭见月中。如何列御寇，犹欲待泠风。  

△秋水观  

湖深山影碧，天净月光空。幸自无波浪，苹花谩晚风。  

△无倪舟  

三周华不注，水影浸青天。不上银河去，空明击棹还。  

○次韵竹枝歌答袁伯长三首  

沙禽东去避网罗，荡舟相逐如远何。越山青青越女白，从此劳人魂梦多。  
春江风涛苦欲归，东尽沧溟南斗低。明年白日百花静，忆尔琴中乌夜啼。  
燕姬当炉玉雪清，箫中吹得凤凰声。不及晴江转柁鼓，洗盏船头沙鸟鸣。 【杨铁崖《西湖竹枝词》载此三诗。谓虽不为西湖而赋，而其音节兴象可以为《竹枝》之则云。】  

○木芙蓉  

九月襄王宴渚宫，霓旍翠羽度云中。满汀山雨衣裳湿，宋玉愁多赋未工。  

○水芙蓉  

长洲宫沼醉西施，荡漾兰舟不自持。愿奉君王千岁乐，一盘清露玉淋漓。  

○送四川宪使  

已叹玄经返墨池，复愁国史奉严祠。离乡游子归仍晚，独对东风惜鬓丝。  

○曹将军马  

高秋风起玉关西，踣铁归朝十万蹄。貌得当时第一匹，昭陵风雨夜闻嘶。  

○马图  

昔在干淳抚蜀师，卖茶买马济时危。乡人啜茗同观画，解说前朝复有谁。  

○王母图  

偷桃小儿痴且妍，恃恩无赖更蒙怜。窃翻雷电天公怒，风雨落花红九川。  
黄竹遗墟白雪高，空桑戴胜向晨嗥。茂陵多欲非仙器，枉赐金盘五色桃。  

○竹杏沙头鸂鷘  

蛱蝶飞来石竹丛，罗襦曾试绣纹重。荷花啼鸟银屏暖，卧看窗间唾碧茸。  

○记梦中诗三首 【祝融君、紫虚君、率子廉。】  

出海云霞九色芒，金容滉瀁水中央。向曾赐服玄洲玉，今结萧台五凤章。  
飞步崔嵬上九宫，亲题彩笔篆明虹。玉楼临海连天碧，待子扶桑鹤出笼。  
失脚渔矶返棹迟，几回石上候来期。老翁岩下诸年少，总解题诗笑鬓丝。  

○钱舜举折枝芙蓉  

白发多情忆剑南，秋风溪上看春酣。翦来一尺吴江水，儗比千花濯锦潭。  

○赋故宋李文襄公植乌石渡旧隐  

窈窕幽篁带薜萝，青春白日坐蹉跎。试询乌石江头水，宁有微波接汨罗。  

○访杜弘道长史不值道中偶成  

雨浥轻尘道半干，朝回随处借花看。墙东千树垂杨柳，飞絮时来近马鞍。  

○听雨  

屏风围坐鬓毵毵，绛蜡摇光照暮酣。京国多年情尽改，忽听春雨忆江南。  

○春云  

春云漠漠度宫城，楼雪初融水未生。行过御沟成久立，起头枝上有流莺。  

○与赵子期趋阁  

日出风生太液波，画桥千尺彩船过。桥头柳色深如许，应是偏承雨露多。  

○玉堂读卷杂赋次韵  

待漏宫门听钥开，袖中进卷总贤才。奏名殿里千花合，传勅阶前好雨来。  
千花覆槛柳垂丝，昼刻传呼淑景迟。圣主自观新进策，侍臣簪笔立多时。  

○院中独坐  

何处他年寄此生，山中江上总关情。无端绕屋长松树，尽把风声作雨声。  

○题欧阳原功少监家柯敬仲画  

涔阳日日水生波，翠袖黄裳晚棹过。珠树月明花婀娜，凤毛春暖锦婆娑。  

○绍兴间临安士人有赋曲一春长费买花钱日日醉湖边玉骢惯识西湖路骄嘶过沽酒楼前红杏香中箫鼓绿杨影里秋千晚风十里丽人天花压鬓云偏画船载得春归去余情付湖水湖烟明日重扶残醉来寻陌上花钿思陵见而喜之恨其后迭第五句重携残酒酸寒改曰重扶残醉因欧阳原功言及此与陈众仲寻腔度之歌之一再董此宇求书其事因书之并系以此诗  

重扶残醉西湖上，不见春风见画船。头白故人无在者，断堤杨柳舞青烟。  

○八月十五日得旨先归驿骑在门复召还草诏十七日至桓州驿题壁  

乌桓东望天无际，祗有银蟾出海头。不得吹箫送清夜，禁城钟鼓度中秋。  

○酬书巢送椶帚  

积雨苍苔路不分，松花尽日落纷纷。尘埃满袖归来晚，谁与柴门扫白云。  

○子昂画  

棠梨枝上白头翁，墨色如新最恼公。直似故园花石外，铜盘和露写东风。  

○画马二首  

萧条沙苑贰师还，苜蓿秋风尽日闲。白发圉人曾习御，长鸣知是忆关山。  
虢国夫人学画眉，宫门催入许先驰。春风十里闻芗泽，新赐金鞍不受骑。  

○题纳凉图  

百顷芙蓉水满堤，绮窗只在画桥西。羊车薄暮过湖曲，惊起鸳鸯不并栖。  

○息斋竹  

紫貂早解猎围骖，一棹夷犹雪满簪。山雨欲来春树暗，尽将情思写江南。  

○题子昂春江听雨图 【并序。】  

越鸟巢南枝，所欲得于江湖之上者甚不多也。区区不余畀，覩此慨然。  
忆昔江湖听雨眠，翩翩归雁度春前。数株古木依茅舍，老去何年踏钓船。  

○次韵杜德常典签秋日西山有感二首  

落日龙舟山下回，寺门依旧对山开。霜凋碧树烟生草，从此频伤八月来。  
每进文章出殿迟，日华西转万年枝。甘泉罢幸扬雄老，满鬓秋风不受吹。  

○题柯敬仲画  

牵牛引蔓上棠梨，上有幽禽夜夜栖。自有秋风动疏竹，江南落月不须啼。  

○题蔡端明苏东坡墨迹后 【东坡墨迹云：「天际乌云含雨重，楼前红日照山明。嵩阳道士今何在？青眼看人万里情。」此蔡君谟梦中诗也。仆在钱塘，一日，谒陈述古，邀余饮堂前小阁中。壁上小书一绝，君谟真迹也：「绰约新娇生眼底，侵寻旧事上眉尖。问君别后愁多少？得似春潮夜夜添。」又有人和云：「长垂玉筯残妆脸，肯为金钗露指尖。万斛闲愁何日尽，一分真态为谁添！」二诗皆可观。后诗不知谁作也。杭州营籍周韶多蓄奇茗，尝与君谟斗胜。韶又知作诗。子容过杭，述古饮之，韶泣求落籍。子容曰：可作一绝，韶援笔立成曰：「陇上巢空岁月惊，忍看回首自梳翎！开笼若放雪衣女，长念观音般若经。」韶时有服衣白。一坐嗟叹。遂落籍。同辈皆有诗送之。二人最善，胡楚云：「淡妆轻素鹤翎红，移入朱阑便不同。应笑西园旧桃李，强匀颜色待春风。」龙靓云：「桃花流水本无尘，一落人间几度春。解佩暂酬交甫意，濯缨还见武陵人。」固知杭人多慧也。】  

祗今谁是钱塘守，颇解湖中宿画船。晓起斗茶龙井上，花开陌上载婵娟。 【白乐天、蔡君谟、陈述古、苏子瞻皆杭守也。】  
老却眉山长帽翁，茶烟轻扬鬓丝风。锦囊旧赐龙团在，谁为分泉落月中。  
三生石上旧精魂，邂逅相逢莫重论。纵有绣囊留别恨，已无明镜着啼痕。  
能言学得妙莲华，赢得春风对客夸。乞食衲衣浑未老，为题灵塔向金沙。 【丹丘柯敬仲多蓄魏晋法书。至宋人书殆百十函，随以与人，弗留也。他日，独见此轴在几格间，甚怪之。及取观，则吾坡翁书君谟梦中诗及守居阁中旧题也。第三诗以为不知何人作，其轩辕弥明之流与！陈太守放营妓三诗，亦辱翁翰墨流传至今，亦有缘耶！卷后多佳纸，敬仲求集作诗识其后，赋此四首。是日试郭屺墨，但目疾转深，不复能作字。又知年岁后，虽若此者，亦尚能作否，临楮慨然！至顺辛未二月望日，蜀人虞集书。】  

○题着色山图  

巫山空翠湿人衣，玉笛凌虚韵转微。宋玉多情今老矣，闲云闲雨是耶非。  

○题东坡帖  

东坡先生书少陵翁《负薪行》，笔力与辞气同一高古。忆在江上闻舟人竹枝一首，谩识于此。  
鱼复浦前春水生，负薪渡江初月明。凭郎莫下巫峡去，楚王宫殿在专城。 【此诗亦见铁崖《西湖竹枝词》。】  

○腊日偶题  

旧时燕子尾毵毵，重觅新巢冷未堪。为报道人归去也，杏花春雨在江南。  

○题扇与周干臣  

玉迭松花蜜饼香，龙珠星颗露盘凉。遥知环碧楼中坐，翠竹苍松夏日长。  

○题周怡临韩干明皇出游图 【以下应制录。】  

开元盛事何人画，玉冠芙蓉御天马。从官骑步各有持，移仗华清意闲暇。宫袍如锦照青春，诏许传看思古人。不知身在瀛洲上，亲奉图书侍紫宸。  

○徽宗画梨花青禽图  

宿雨初收禁林寂，玉斧临窗看春色。蒺藜沙上暖尘飞，何处人间作寒食。  

○赵千里小景  

前代王孙不好武，拈笔幽窗写汀渚。残云野水三百年，依旧松筠湿春雨。  

○韩干马  

开元沙苑蒺藜秋，韩干新图总不收。天廏真龙奇骨在，故知臣甫负骅骝。  

○曹霸下槽马  

枥下长年饱豆刍，谁通马语识踟蹰？主恩深重知何报，或者东封驾鼓车。  

○滕昌佑蘹香睡鹅图  

苍鹅惜毛羽，宛宛卧春雨。雨余日照沙，上有蘹香花。怀香不自献，梦到金鸾殿。殿池多跃鱼，君王方草书。  

○竹林七贤图 【以下归田稿。】  

瞻彼修竹，下临清流。文石偃堤，华松荫丘。植表界壤，翦茅宅幽。梁度高巘，台隐中洲。方床读书，异宫同休。咏歌相闻，觞豆相求。或莳名药，或钓游鯈。课艺嘉植，坐思远游。濯缨微波，看云良畴。逸而不放，俨而自修。泰哉沮溺，邈乎巢由。按图以观，永宜春秋。孰若五君，遗其故俦。糟粕尘世，高踪庄周。我怀古人，遯而违忧。安得挥弦，以招沈浮。  

○题汪华玉所藏兰亭图  

衡茅负晴旭，有客至我门。共披会稽图，山水盛缤纷。众贤坐水次，飞觞泛沄沄。夷旷各有趣，高闲知右军。幽情付后览，陈迹感前欣。悠悠千载来，不异更旦昏。探穴问神禹，望海悲秦君。逝者皆如斯，死生固奚云。所以鼓瑟人，思从童冠群。春服沂新浴，归欤聊永言。抚卷不知老，遐思在兹文。东南极积水，日暮多浮云。  

○玉隆留题  

仙真治兹山，重阜隐延广。冲奥元气会，运至法灵响。与世作司命，神宇廓弘敞。及门春雨来，玄感副夙仰。摩挲晋时树，托身何萧爽。千载抱微息，日月共来往。欲为黄发期，日待紫芝长。上天垂光彩，月出江海上。故人不可待，惆怅理归鞅。  

○记梦  

梦行衡庐间，千仞过苍壁。崇高仰神明，深广下不测。云雨蓄盘礴，时至如欲出。絪缊尚回旋，挥霍忽奔逸。物怪匿岩穴，愯若俟霹雳。黑波泛高树，木叶走崩石。升身登玄间，纵观龙变迹。俯视九州岛野，草木有辉泽。乃在风雨外，手画素三尺。挥豪极动荡，落墨更沈郁。图成示坐人，共笑不可得。顾瞻以踟蹰，恍惚增叹息。因之命肩舆，出门聊有适。大术何舒舒，白鹤从数客。略经幽涧滨，便上青松侧。凭高望远水，双景荡虚碧。拂石共客坐，芳草藉尻膝。忽然闻钟声，睡觉北窗席。 【道园外祖杨文仲守衡州，井斋依之。时未有子，文仲为祷于南岳，遂生道园。文仲梦一牙兵持剌入曰：南岳真人来见，既觉。闻儿啼声，因命小字曰衡。道园自言：少时尝梦游南岳，历览其奇胜，颇能记忆焉。】  

○次韵陈溪山椶履二首  

解舄还上方，归山据枯槁。禁足结僧夏，陈编谢探讨。隐几或过昼，凝尘遂忘扫。行庭不见人，谁或践生草。实由筋力衰，无复驰走好。前年当此时，严召出城早。追度龙门水，赐见沙领道。鼎湖忽踰年，始克罢趋造。感君素履咏，幽贞可长保。番番茹芝人，长歌岂知老。  
六月乃屡雨，良田不忧槁。独念桂林戍，触热赴南讨。道路备攘掠，所过净于扫。缚人夜送军，吏卒何草草。蛮獠亦人类，义利启戎好。寻原可制乱，机要贵及早。夜来送者还，颇言暍横道。诸军四面集，同月约皆造。谁为饥渴谋，性命安可保。藜藿虽满盘，对之令人老。  

○和陈溪山韵  

幽人慎素履，古道思独往。瞋目登高台，浮云不足上。丹砂炼仙骨，沆瀣濯神爽。远怀澄江静，耿若孤月朗。河汉自倾注，山川邈游想。敛迹倦飞翼，归耕故时壤。好风从东来，空谷感遗响。诏书荐遗逸，郡府属高仰。聊持东湖水，往助敬亭赏。  

○楚石琛藏主自蒋山归却欲就丛林阅藏同舟清江之上赋此赠之  

手携北山云，却上西江水。月明洲渚生，叶落风不起。虚舟不移棹，寒波钓金鲤。银河转碧落，北斗去天咫。龙吟匣中剑，虎跃弦上矢。杀机谁敢当，吹毛岂轻试。贝叶启千函，木榻脱双履。惟应胜壁观，悠悠度年岁。  

○题蒙庵为黄石谷赋  

东南有高丘，下临万家邑。汪洋浃春润，沃衍盛秋入。群山若浪波，起伏翠重袭。灵运好奇险，高平罕相及。幽人园绮间，周览度原隰。随山导清泉，积石拾层级。结庵以蒙名，果行信所执。良时一来游，朔月九交十。门当星斗高，陇卧风雨湿。一川灯火归，宾从杂车笠。登高愧能赋，腾身竦山立。  

○平江开元雪窗光禅师访予临川山中其归也予与宾客用一雨六月凉中宵大江满分韵送之不足予为继之而予分得一字  

积雪何处高，蜀山最崷崒。海东极孤绝，目送断鸿一。徘徊桫椤树。宴坐但空室。园果堕宿雨，当昼从定出。八月露水繁，石钵满华蜜。相会岂无因，分床便深密。  

○秋山行旅图  

春夏农务急，新凉事征游。饭糗既盈橐，治丝亦催裘。升高践白石，降观索轻舟。试问将何之，结客趋神州。珠光照连乘，宝剑珊瑚钩。乘马垂苜蓿，纵目上高丘。策名羽林郎，谈笑觅封侯。太行何崔嵬，日暮摧回辀。古木多悲风，长途使人愁。羸骖见木末，足倦霜雪稠。谷口何人耕，禾麻正盈畴。出门不及里，酒馔相绸缪。壮者酣以歌，期颐醉而休。安知万里事，有此千岁忧。  

○次韵太朴良友对何仙舟读书山中见怀之作  

得谢荷休泽，消摇在岩阿。结庐庇风雨，樊圃搴藤萝。塞坐古人书，日夕犹咏歌。追念少壮日，玩愒亦已多。兢兢事补塞，奈此迟暮何。美人百里内，邈若隔山河。兴怀贻好音，缊藉三春花。报言慎芳岁，卷石崇巍峨。  

○刘忠肃公之四世孙中书舍人讳震孙之曾孙益之题其居曰云松巢予家与刘氏累世之契故为书忠肃公文集之首诗三篇并赋此与之  

丞相昔游泰山顶，天风浩浩春昼永。玉检微茫不可求，但觉灵霞熟丹鼎。白日人间如水流，前代衣冠成古丘。悠悠忧患何足计，直道千年横素秋。徂徕之松数千尺，东连海上暮烟碧。中书伟人如玉立，每向南风望东北。浊世公子何翩翩，却忆匡庐还谪仙。芙蓉出水耀初日，五色光新天为妍。我今侨居庐阜侧，西视峨眉归未得。岂无云锦晚相娱，月落终怀雪山白。森森乔木鲁东家，河间礼乐更光华。勿忘先世旧游处，吾秣尔马膏其车。  

○空山歌  

高空之山聂公宅，稚川作图纔数尺。秋天薄云千仞表，春雨乔林百年物。忆昔侍郎镇成都，将佐盈庭宾客趋。锦官城外笳鼓发，驷马桥边高盖车。先庐旧在小东郭，丞相祠前同寂寞。严公同访杜陵家，退之亦到淮西幕。峨眉嵯峨久不归，江水娱人秋日晖。坐看蓬莱变桑海，自古南城天下稀。公子亲迎陈氏馆，我初至抚犹弱冠。看君挥翰甚风流，岂想重逢鬓毛换。君言中间一再来，数见先公胸次开。莺花风雨必求友，水竹园林持酒杯。嗟予晚岁始能退，宁有文章惊海内。平生不受简书畏，故家高致君应最。图中山色积翠浓，虽欲舍子将焉从。蜀人相如最能赋，行倚山木歌高空。  

○为燮玄圃题鳌溪春晓图  

芙蓉山阳万家邑，石岭戴辙萦纡入。溪水西行夜雨深，连村桑柘春云湿。昔因荒迥少官府，日暮狐兔作人立。自从置县二百年，稍有衣冠更俗习。读书进士比舍闻，润屋黄金亦家给。山中白日浮云多，负乘因仍足车笠。燮侯世冑国勋旧，射策君门耻沿袭。朱衣作监列星宿，远人岂意高轩及。援琴不鼓书牒稀，弹铗无鱼宾客集。绣衣使者停车见，黄堂大夫下床揖。登高望远送飞鸿，揽辔骎骎度原隰。人言桐乡人爱我，我爱桐乡重于邑。画图千迭山木稠，茇舍萧条莫忘葺。  

○题马竹所画  

霜清木落江海空，一棹归来何处翁。双松千岁如铁石，为尔回薄旋天风。忆昔神龙剑所化，夕卧沧波弄明月。望中冉冉云气生，直接银河上琼阙。  

○藿元镇规模董北苑米南宫父子写山水云物殊有标致见示春江捕鱼图遂赋此  

春江聚网万鱼急，渔人相欢鱼相泣。负薪深山何处樵，利害相乘不相及。海鸥冥冥秋影微，黄叶江南一棹归。人间得失两无迹，不废山水含清晖。  

○题村田乐图  

尺素自是高唐物，莹如秋水宜设色。何人画此畎亩间，二三老人若相识。茅屋萧条古树下，农务未殷牛在野。或怜鸜鸲脱笼絷，或弄狝猴笑真假。老翁政自如儿嬉，高髻襁负相扶持。古时枌社祀田祖，移馔高亭随所宜。抱瓮初来未贮酒，亦有生鹅宛延首。村优竞携乐具至，犬怪鸡惊儿拍手。拄杖出门欣见宾，杂花满庭生好春。岁时无事得如此，击壤何必非尧民。骑驴过桥殊矍铄，携具荒陂来赴约。定知张果千岁人，游戏人间共杯酌。  

○同开先南楚悦禅师观息斋画竹卷于崇仁普安寺煜公之禅室盖煜之师一初本公所藏也因记延佑甲寅息斋奉诏写嘉熙殿壁南楚与之同寓庆寿寺时予同为太常博士俯仰之间已为陈迹乃题其后云  

嘉熙殿里春日长，集贤奉诏写苍筤。迩来二十有五载，飘零残墨到江乡。匡庐高人昔同住，每见挥毫凤鸾翥。木枯石烂是何年？修竹森森长春雨。  

○柳塘野鸭  

江南水退秋光浅，风柳参差万丝卷。鸳鸯在梁凫在渚，荡荡扁舟去家远。千艘转海古长策，白粲连江动秋色。断蒲折苇野水阔，烂烂明星且将弋。翠盘擎露夜深寒，玉色亭亭落月残。太液池头黄鹄下，梦中曾见画中看。  

○江贯道江山平远图  

江参去世二百年，翰墨零落多无传。人间几人写山水，谁能意在挥毫前。昨见石林旧家物，春雷迭嶂初破墨。我和叶诗颇豪放，三者相望都突兀。险危易好平远难，如此千里数尺间。高云舒卷非散地，丽日照耀皆名山。我持美脯酒一斗，墨汁盈盘可濡首。江生精神作此山，向山呼生当至否？高秋银汉天无云，帷中泠然来夜分。黄茅岭头华盖顶，画我独访浮丘君。  

○为汪华玉题所藏长江万鸦图  

云巢幽人爱江渚，抽思挥毫写横素。波澜不惊潦水尽，秋气晶明绝烟雾。征帆去棹不相袭，岸曲洲旋总堪赋。孤村城市仅如蚁，百丈牵江直如缕。萧萧木叶洞庭波，历历晴川汉阳树。蒹葭宿雁天欲霜，丛苇寒鸦日云暮。就中楼观何王宫，想见华年贮歌舞。丹青倒景骇灵怪，粉黛含情怨幽阻。青春游子憺忘归，白日泠风帐中语。人间遗迹何足留，最惜精思堕尘土。郭熙平远无散地，小米苍茫托天趣。铦锋铓戟不破墨，刻画晶荧昔谁苦。渤海细书艺文草，精绝戈波绝回互。南唐后主万鸦图，点点晨光动毛羽。昔年曾见今目昏，虽复逢之亦难覩。汪侯此卷出故家，相示摩挲极愁予。香奁犀轴见者稀，谩录余情示来者。  

○题渔村图  

黄叶江南何处村，渔翁三两坐槐根。隔溪相就一烟棹，老妪具炊双瓦盆。霜前渔官未竭泽，蟹中抱黄鲤肪白。已烹甘瓠当晨餐，更撷寒蔬共萑席。垂竿何人无意来，晚风落叶何毰毸。了无得失动微念，况有兴亡生远哀。忆昔采芝有园绮，犹被留侯迫之起。莫将名姓落人间，随此横图卷秋水。  

○题韩干画马  

韩生观马十二闲，时写一二传人间。坡翁尝来伯时宅，见此遗迹开衰颜。前行如云尘不动，后者追风绝飞鞚。昔人能事已可能，始觉赏识非虚讽。昔观秘府韩绝少，得见龙眠已惊倒。使人读诗如见画，人中岂复生坡老。五云之中天上奇，代产名驹天子骑。神明尚令后古见，莫叹韩生非画师。  

○题秦虢二夫人承召游华清宫图  

贵人并鞚如轻鸿，承恩驰入华清宫。道途先不止行客，策蹇奔趋乌帽风。奚囊堕地何足拾，岂有篇章浪相及。画史当时妙墨传，光彩流动狂情急。君不见白头拾遗徒步归，明眸皓齿事皆非。朝天泥滑袖封事，高阁雨余宫漏稀。  

○玉隆宫所藏宋干道宸翰云壑二字  

昔者云归壑，天章自九重。日华常映凤，山气尽成龙。俯仰遗陈迹，高深俨德容。飘然化春雨，结想在高松。  

○寄三衢守马九皋  

闻道三衢守，年丰郡事稀。诗成花覆帽，酒列锦成围。鹤发明春雪，貂裘对夕晖。扁舟应载客，闲听洞箫归。  

○寄题汪道士草亭  

飞白妙娉婷，新题照草亭。仙遗相鹤法，客借换鹅经。雾雨归悬黍，风云护茯苓。遥知春昼永，深坐养《黄庭》。  

○闻雁  

楼近暖云湿，夜深闻雁低。声音灯外尽，羽翮月边迷。冉冉白榆上，悠悠黄竹西。应逢穆王骏，春草一长嘶。  

○钱舜举画  

一树花如雪，清明客未归。坐看黄鸟并，梦作彩云飞。翠袖寒犹薄，羊车过绝稀。相如能作赋，月下卷春衣。  

○山水图  

泛舟桑落浦，望见香炉峰。野水常敧树，山云不碍钟。桃源携客觅，松径与僧逢。为托荆关辈，添予九节筇。  

○题马竹所画  

老树依江岸，归舟傍钓竿。水花看晚净，风叶识天寒。雁字来千里，鱼羹付一餐。远山青可隐，日下是长安。  

○送客北门晨登山木阁  

晨登山木阁，零雨暖于春。溪水解留客，梅花偏照人。秫香知酒熟，市远觉民淳。此地堪娱老，惟愁度水频。  

○仙游道士余岫云为从珠溪余隐士求得华山下黄茅冈一曲规作丹室喜而赋之不觉五首  

华山东下有茅冈，云是毛公旧隐场。清露尚余丹满臼，白云今许草为堂。冬凭野烧开畬陇，春托山雷净石床。从此便为千载计，洞天先拜紫玄章。  
茅冈地主古醇儒，乞我冈头作隐居。岭上闲云从管领，涧中流水听开除。刀耕火种从兹始，雨笠风瓢便有余。自古诗人多会合，浮丘毛氏不愁予。  
石人屹立古仙坛，双涧交流拱一盘。临水种松须匼匝，就中作室要宽安。洞经即日修真诀，玉臼逢春浴旧丹。却恐山中添故事，题诗莫与世传看。  
仙游办得茅千束，华盖须分屋数间。微咏玉经忘我老，谩调金鼎胜于闲。龙雷变化从舒卷，鹤露清寒自往还。何似绮园诸老者，采芝初不离南山。  
茅冈初割一溪云，玄契华阳旧隐文。谒简自题香案吏，封章先报大茅君。种成和露桃千树，借与摩霄鹤数群。便是宸清真洞府，不烦梦想托纷纭。  

○抚郡天宁明极觉讲主陪敬斋监郡奉祠华盖特有高咏三读敬叹仆偶共清游辄复次韵衰退不工聊资笑粲  

三峰宫殿接新桥，十月长斋陟翠峣。朝步仍垂苍玉佩，登歌还引紫琼箫。千枝绛蜡连虹贯，五色香云向日飘。赖有高人陪后乘，轻清诗句似参寥。  

○秋日同朋游北塔山  

归田多病故人疏，好客相逢乐有余。老去深杯那解饮，诗成大字尚能书。门生去上青骢马，道士归骑赤鲤鱼。如此余闲多乐事，谁能七十始悬车。  

○送易用昭  

诗成长是倩人书，最爱东家织翠裾。远树断云春雨外，华星明月晚凉初。满窗柿叶题都徧，短帽梅花画不如。莫向墨池成久别，鹅群还欲谢崇虚。  

○集自郡城归溪山翁寄诗并和申字韵垂教依韵再呈殊愧迟拙  

暮春长日雨兼风，买得江船未及东。出郭故人邀杜老，辍耕田父讶庞公。谩从修禊忘溪曲，何用安车徧洛中。旦起紫芝行复长，咏归先与谢崆峒。  
待客花阴午过申，茶香榆火一时新。千竿嫩绿摇轻暑，数萼余红坠晚春。坐忆云林行道迹，梦游仙岛意生身。连根分种如冰雪，来向清池对玉真。  

○己卯腊八日雪为魏伯亮赋  

官桥柳外雪飞绵，客舍樽前急管弦。僧粥晓分惊腊日，猎围晨出忆残年。白头长与青山对，华屋谁为翠黛怜。惟有寒梅能老大，独将清艳向江天。  

○某与胡伯友书问疏阔稍久因楚石藏主待谒翘仰高谊赋寄此诗  

乔木千章万壑秋，使君清兴在危楼。星沈夜水神鱼化，霜落寒汀宿雁留。红袖乌丝酣楚客，画屏银烛看吴钩。不知肯着枯藤杖，采采芙蓉涉远洲。  

○赠楚石藏主谒饶心道六有先生  

不识南塘第几桥，翠楼华屋上岧峣。古文独许扬雄识，幽兴谁为杜甫邀。伐木春声生涧谷，涉江秋影荡兰苕。散花如雨携双履，解与高人话寂寥。  

○缙山张君荣字仲华来丞抚之崇仁历两政六年心平气顺上下相安如一日虽有远役重劳亦无阙事甚可称也予之闲居相爱如故旧每怀扈从东道往来缙山道中见其风土之胜民俗之美未尝不谈道以为乐于其受代调官京师因记之以诗而与之别明年进秩南来观旧治父老儿童相迎于东门之外又当歌此以为一笑之欢也  

昔从时巡出缙山，翠畦绿树画图间。驱车百折龙门险，载笔千峰虎帐闲。麦粉劝尝银缕熟，粱炊持献玉浆还。道旁父老应常好，为说乡风一破颜。  

○送抚郡经历海朝宗调官  

馆阁论思拜命新，风云近接属车尘。受厘宣室多清夜，奏赋甘泉是暮春。雨过落花行处少，日移高树坐来频。知君此日行吟思，骢马封章又避人。  

○东坡墨竹  

扁舟忆上浣花溪，风雨横江万竹低。石室归来秋似水，峨眉相对醉如泥。春雷翻石蛟龙起，夕照穿林鸟雀栖。二老何年重会面，为挥浓墨写凄迷。  

○白云间上人度夏  

白云长傍太湖飞，忽向西江度钓矶。彭泽小龙邀共饭，湖阳迁客忆留衣。笋因春雨朝朝吃，橘待秋霜颗颗肥。我自本名无所住，经函松下共柴扉。  

○答甘允从寄海东白纻  

海国綀衣雪色明，寄将千里见高情。着随野鹤浑相称，行近沙鸥亦不惊。江露满船歌醉起，炉烟携袖忆诗成。秋风游子偏愁予，谁采芙蓉共晚晴。  

○孙宰金碧山水  

昔代香山避暑宫，中天积翠立芙蓉。云生金水三春柳，露滴银床五粒松。飞瀑桥长通窈窕，断堤人倦立从容。旧时行处今看画，烟雨楼台晚更浓。  

○甲戌四月十七日至临川冲云寺祝圣寿斋罢为赋此诗  

郭西寺门双石头，水槛相对林塘幽。白花过雨落松暝，黄鸟隔溪鸣麦秋。衰朽虚蒙宣室问，淹迟实爱小山留。为贪佛日同僧话，满袖天香念旧游。  

○蜀人刘梦良效杨补之掀蓬图  

锦屏山下花如锦，却爱清江野水边。放笔岂能无直干，掀篷方欲斗清妍。最怜半面敧歌扇，更笑轻身障舞筵。君看上林千树雪，繁枝何处独娟娟。  

○答钱翼之  

吴郡名书盛有唐，流传风致到钱郎。闭门三月梨花雨，徧写千林柿叶霜。客看旧题惊岁月，僧将新句度江乡。莫愁茅舍淹留久，秋菊春兰各自芳。  

○柯敬仲画古木疏篁  

不见丹丘四五年，幽篁古木更苍然。蒹葭霜露风连海，翡翠兰苕月在川。忆昔画图天上作，每题诗句世间传。前村深雪谁高卧，亦有晴虹贯夜船。  

○李伯宗录诗  

老去逢春祇谩吟，敢烦彩笔为追寻。玉堂天上成尘梦，茅舍山中称野心。万里云霄归鸟尽，孤村风雨落花深。文章传世知何用，空使高情慨古今。  

○闽宪克庄以故旧托文公五世孙明仲远征鄙文老退遗弃散逸荷伯宗用昭止善浩渊子勖至善及余表侄孙陈谊予兄子丰仲弟之壻贾熙用昭之从子大年等十余人寒冬连旬日夜录之得五十卷亦已劳矣赋此为谢  

老去斯文付寂寥，寒枝枯甲一遗蜩。虚言自叹真何补，好友相求不惮遥。败箧尘埃烦数子，破窗灯火每连宵。书成明日寻梅去，共看春风转斗杓。  

○题汪华玉子昂兰石二首  

海内出珊瑚，枝撑碧月孤。鲛人拾翠羽，泣露得明珠。  
参差不可吹，纫佩寄远道。遂令如石心，岁晚永相好。  

○春妍带雪图  

玉茗深宫里，春妍带雪残。可怜五色羽，相并不知寒。  

○题饶世英所藏钱舜举四季花木  

海棠  
黄蜀葵  
芙蓉  
家茶  

△海棠  

睡起多情思，依稀见太真。一枝红泪湿，似忆故宫春。  

△黄蜀葵  

花萼立清晨，鹅黄向日新。金杯承玉露，偏醉蜀乡人。  

△芙蓉  

丹霞覆苑洲，公子夜来游。终宴清露冷，折花登彩舟。  

△家茶  

万木老空山，花开绿萼间。素妆风雪里，不作少年颜。  

○题饶世英所藏孤鹤图  

海风吹月忆危巢，清夜梳翎雪堕坳。仙客不知犹是画，每听长唳向松梢。  

○赠朱万初二首  

珥貂鸣佩入明光，新墨初成进御床。草野小臣春梦短，犹怀染翰侍君王。 【天历己巳，天下大定，中外乂安，天子始作奎章之阁于宫廷之西，日亲御翰墨。时荣公存初、康里公子山皆近侍阁下，以朱万初所制墨进，大称旨。得禄食艺文之馆，其名藉甚。邈在草野，岂胜千古之思乎！】  
延阁晨趋接佩声，又纡朱绂向江城。丹心要似东阳水，酿作官壶彻底清。 【朱万初以艺文直长，以年劳恩赏出佐帅幕南海，转丞东阳。东阳文物之邑，俗第以名酒归之，岂其山川之望哉！韩文公讥丞不负余余负丞。今丞凡邑之风俗、教命、刑狱、科赋无不得言。言之当无不可行，存乎其人而已。万初勉之。】  

○雪后偶成  

晓来残雪在陂，远似羊群或似鹅。忆踏春泥看柳色，驼裘貂帽度冰河。  

○自赞题白云求陈可复所写像  

归来江上一身轻，野服初成拄杖行。祗好白云相伴住，天台庐阜听松声。  

○子昂竹  

忆昔吴兴写竹枝，满堂宾客动秋思。诸公老去风流尽，相对茶烟扬鬓丝。  

○八骏图  

瑶池积雪与天平，西极空闻八骏名。玉殿重来人世换，萧萧苜蓿汉宫城。  

○中秋前偶赋四首  

一室萧然绝蔽亏，桂香初发自先知。已无热恼仍无梦，坐到空林月落时。  
空林月落大如盘，鸡犬无声晓气寒。童子儗谋朝一食，玉杯盛得露漙漙。  
一杯浓露滑如饴，灌溉清凉可疗饥。毕力石田嗟已晚，空山何处采灵芝？  
采芝不觉过前山，偶答樵歌莫却还。人影自行残照外，雨云先入翠微间。  

○次韵答鲁子晕参政二首  

海风吹雨散晨曦，纨扇高堂两鬓丝。想见东南宾客盛，临江酾酒看潮时。  
病鹤前年下玉京，空巢聊寄一毛轻。白云千载悠悠外，自照寒溪野水清。  

○玉龙图  

贝阙澄澄海月生，水晶帘影接空明。鲛绡翦得霓裳就，却拥冰髯上太清。  

○赠闲白云  

白云东去又经春，每想飞鸿到水滨。几个遮山松树子，凭君洒雨洗埃尘。  

○无题  

贝阙珠宫夜不眠，露华浩浩月娟娟。不应又作人间梦，窈窕吹箫度碧烟。  

○闻机杼  

咿哑机杼隔林幽，梦觉江湖忆旧游。满地月明凉似水，数声柔橹过扬州。  

○溪桥踏雪  

万竹孤亭积雪明，冲寒先到寄高情。过桥不是寻常客，共听空山裂帛声。  

○赋范德机诗后  

玉堂妙笔交游尽，投老江南隔死生。最忆崖州相忆处，华星孤月海波清。  

○送程以文兼简揭曼硕  

故人不肯宿山家，半夜驱车踏月华。寄语旁人休大笑，诗成端的向谁夸。  

○至正改元辛巳寒食日示弟及诸子侄  

江山信美非吾土，飘泊栖迟近百年。山舍墓田同水曲，不堪梦觉听啼鹃。  

○癸酉岁晚留上方观三首  

灯前自了读残经，风入疏帘月入棂。坐到夜深谁是伴，数枝梅萼一铜瓶。  
偶行幽径岂寻春，忽见丛兰紫茁新。幸自林深可终日，莫将香引路行人。  
山中积雪到檐端，独对篝灯坐夜阑。不是梅花心似铁，如何禁得许多寒。  

○田舍  

晨昏车马乱云烟，花下追游亦偶然。百舌无声春亦去，萧萧田舍日高眠。  

○别燮玄圃后重寄  

郭西山路有寒梅，想见临行首重回。夜听雨声知水长，满船明月几时开？  

○古桧  

根到深泉石作身，疏疏香叶不知春。海波不动天风远，千岁寒蛟作老人。 【《学古录》，公手自编定。好事者别辑公诗曰《翰林珠玉》，其从孙堪广搜访得古律诗七百四十余篇，曰《道园遗稿》。以补前稿之所未备。】  

○万户张公庙堂诗 【并序。以下遗稿。】  

大德辛丑，昭勇大将军河南征行万户镇通州张公以其兵从征缅，死之。通人作庙以祀公。三十年间，朝之公卿大夫士能为文章者，莫不为之有所制作。泰定丁卯，公子御史亦俾予赋之。集以为征缅事始末，在朝诸君子则知之矣。通州僻在江海之际，其人何自知之，况久远乎！且不着夫狂夫首祸之故，成宗皇帝圣明，卒致其罪。则公所以不肯堕其构陷，必甲冑以死之意，亦终不白于通人之将来也。故稍原其始而道之，庶其有考也。诗曰：  
于赫世皇，并用豪杰。一定宇内，櫜厥戈甲。既久既安，成宗继之。祖功莫加，道在守持。狂夫兴谋，以动相国。曰昔祖宗，咸尚战克。万方悉来，史皆前能。我独无名，曷称继承。蠢彼西南，翳丛负固。聚落八百，各统女妇。人强善骄，马具竞豪。豢豕于牢，黄金饰槽。取而有之，富可足用。赫乎功多，以世智勇。相臣以闻，天子曰嘻！有是言哉，汝其试之。狂谋既售，谏言不入。既赋军实，弓钺仍戢。馈饟启行，万里骚然。饥危蹈毒，未战已捐。番番名将，天子爪士。镇于江浒，天子所使。狂夫忌之，承制驱之。讵思国谋，徒逞厥私。将军慨言，死我臣职。可陷者身，不陷吾直。见制鄙庸，岂我召凶。心知无还，况冀立功。与其矫诬，死彼狂手。孰与奋击，不丧吾守。孤旅转战，身入不回。杀戮既多，身卒死之。三军失声，万士丧气。孰明公心，君门万重。裹革东归，遥遥江壖。部曲候迎，悲风斾缠。民怀其忠，士感其义。虎奋鹰扬，如见其至。卜庙得吉，东望际海。神来妥之，有永无坏。狂夫辱国，天子震怒。立呼狂竖，斩以大斧。狂罪则诛，死事奈何。-封哀荣，百世不磨。岂惟不磨，元嗣御史。既有兄弟，又多孙子。奕奕勋门，秩秩良材。天之报忠，岂有涯哉。  

○金人出塞图  

海风吹沙如卷涛，高为碛深为壕。筑垒其上严周遭，名王专居气振豪。肉食湩饮田为遨，八月草白风飕颾，马食草实轻骨毛，加弦试弓复置櫜。今日不乐心慅慅，什什伍伍呼其曹。银黄兔鹘明绣袍，鹧鸪小管随鸣p。背孤向虚出北皋，海东之鸷王不骄。锦鞲金镞红绒绦，按习久蓄思一超。是时皛清天翳绝，鴐鹅东来云帖帖。去地万仞天一瞥，离娄属望目力竭。微如闻音鸷一掣，束身直上不回折。遂使孤飞一片雪，顷刻平芜洒毛血。争夸得隽顿足悦，挂兔县狼何足说。旌旗先归向城阙，落日悲风起萧屑。烟尘满城鼓微咽，大酋要王具甘歠。王亦欣然沃焦热，阏支出迎骑小驖，琵琶两姬红颧颊。歌舞迭进醉烛灭，穹庐斜转氍毹月。  

○题花鸟图 【一作「吴中女子画花鸟歌」。】  

吴中女儿颜色好，洗面看花花为悄。调朱弄粉不自施，写作窗间雪衣鸟。绿窗沉沉春昼迟，半生心事花鸟知。花残鸟去人不归，细雨梅酸愁画眉。 【此诗《元音》、《乾坤清气》俱作虞集，《体要》作揭徯斯。】  

○次韵马伯庸少监四首  

仍岁从巡幸，山川识重临。讲帏来济济，驰道止骎骎。五月衣裘薄，诸生坐席深。归耕何待老，莫问二疏金。  
移跸宫城曙，烟花绕阁重。来王俱属籍，称使不传烽。赐席还亲问，囊书更手封。恐烦宣室召，视日转苍龙。  
臣甫多愁思，长歌拜杜鹃。凿崖通阁道，积水放楼船。惆怅霜横野，栖迟雪满颠。经行看宿草，碧色自年年。  
太平知永日，渐老惜芳晨。论说惭孤学，推扬负相臣。退思常感慨，拜赐每逡巡。郊薮多闲地，余生托凤麟。  

○奉别阿鲁灰东泉学士游瓯越  

忆昔同经幄，春明下玉除。挂冠俄去国，连舸总盛书。笋脯尝红稻，莼羹斫白鱼。莫言江海远，咫尺玉堂庐。  

○题秋山图  

峰迥留深隐，天清袭素袍。栖身断人迹，游目送鸿毛。树挂栖厓鸷，藤悬饮子猱。龙眠石涧冷，虎撼树根牢。木客吟时共，山樵弈处遭。浮云过水尽，孤月挟霜高。羽使来三岛，胎仙舞九皋。左招玉斧饮，右揽赤松遨。空色收寥廓，虚声起绎骚。弹琴遗古散，载酒棹轻舠。遂向图中见，谁能世外逃。乘槎几月 【一作日。】 至，一泛九秋涛。  

○送朱生南归 【一作「送朱仁卿」。】  

喜 【一作羡。】 子南归盱水上，经过为我问临川。几家橘柚霜垂屋，何处蒹葭月满船。应有交游怜远道，试从父老说丰年。寒机早晚成春服，一一平安报日边。  

○归蜀  

我到成都住五日，驷马桥下春水生。过江相送荷主意，还乡不留非我情。鸬鹚轻筏下溪足，鹦鹉小窗呼客名。赖得郫筒酒易醉，夜深冲雨汉州城。  

○自仁寿回成都  

还乡思速去乡迟，王事相縻敢后期。里父留看题壁字，山僧打送舍田碑。胡桃筇竹南方要，卢橘枇杷上国知。此日君亲俱在望，徘徊三顾欲何之。  

○送韩伯高佥宪淛西  

正月楼船过大江，海风吹雨洒船窗。云消虹蜺横山阁，潮落鼋鼍避石矼。阙下谏书谁第一，济南名士旧无双。湖阴暑退多鱼鸟，应胜愁吟对怒泷。  

○寄福建佥宪马叔惠  

荔子枝头火齐红，高堂纨扇坐熏风。湘筠簟冷鱼波合，海柏梁深燕雨通。络纬岂知秋袂薄，扊扅长忆晓餐同。禁城来看花如锦，谁道清霜解恼公。  

○端午节饮客与赵伯高  

龙沙冰井夏初融，簪笔长随避暑宫。蜡烛烟轻留贾谊，铜盘露冷赐扬雄。南村久病思求艾，北客多情问转蓬。忽听满船歌《白苎》，翻疑昔梦倚春鸿。  

○周昉画美人图  

岛上云生日转櫩，海风吹面暮寒尖。春明玉色遗芗泽，夜定珠光入镜奁。织得鸳鸯成 【一作随。】 绿皱，教成鹦鹉啄红甜。试令鼓瑟应无语，目断归帆思未忺。 【一作淹。】  

○费无隐丹室  

碧云双引树重重，除却丹经户牖空。一径绿阴三月雨，数声啼鸟百花风。年深不记栽桃客，夜静长留卖药翁。几度到来浑不语，独依秋色数归鸿。  

○赋雪洲  

江上经年忆雪多，长洲化作玉坡陀。旧时射虎迷蹲石，薄暮归渔认拥蓑。河伯作宫龙献璧，湘灵遗佩凤停梭。凫鹥容与江花发，更待春来生水波。  

○挽文山丞相  

徒把金戈挽落晖，南冠无奈北风吹。子房本为韩仇出，诸葛宁知汉祚移。云暗鼎湖龙去远，月明华表鹤归迟。不须更上新亭望，大不如前洒泪时。 【杨铁崖洪武初不赴召诗：「子房本为韩仇出，诸葛宁知汉祚开。」全用此诗颔联，《列朝诗集》所载一本云：「商山本为储君出，黄石终期孺子来。」岂铁崖知袭用前人之非，后乃自改耶！铁崖艳诗有全写韩冬郎者，英雄欺人，不可以训。偶因此诗而并及之。】  

○赠道士  

神室谁开自洞微，紫烟为户玉为扉。春容淡薄胎仙舞，夜景虚明脉望飞。绕指风雷龙睡醒，满囊云锦虎驮归。犹嫌长物烦闻见，更上高台一振衣。  

○赠无尘道人  

云雾为衣月作裳，天坛独自礼虚皇。龙收古剑沈秋水，鹤识神丹起夜光。金井有声惟坠露，玉阶无色乍凝霜。无端下界松风动，又欲飘然上凤凰。  

○玉华山  

何处清江拥玉华，手题名榜寄仙家。光凝石殿千年雪，影动银河八月槎。藏药宝函腾玉气，说诗瑶席散天葩。奎章阁吏无能赋，得似新官蔡少霞。  

○王庶山水  

蜀人偏爱蜀江山，图画苍茫咫尺间。驷马桥边车盖合，百花潭上钓舟闲。亦知杜甫贫能赋，应叹扬雄老不还。花重锦官难得见，杜鹃啼处雨斑斑。  

○画虎图赠真一先生  

猎猎霜风木叶干，月明曾过越王山。青龙久待蟠仙鼎，赤豹相呼守帝关。终岁采芝茅阜曲，丰年收谷杏林间。谁家稚子能为御？长与桃椎共往还。  

○滕王阁  

城头高阁插苍茫，百尺阑干背夕阳。秋雨鱼龙非故物，春风蛱蝶是何王。帆樯急急来彭蠡，车盖童童出豫章。灯火夜归湖上路，隔篱呼酒说干将。  

○京师秋夜  

风竹撼秋声，天寒梦不成。如何今夜月，偏照客窗明。  

○王朋梅东凉亭图延佑中奉勅所作草也  

滦水东流紫雾开，千门万户起崔嵬。坡陀草色如波浪，长是銮舆六月来。  

○丁卯礼部考试次韵二首  

忆昔坡头接锦袍，深堂披卷効微劳。三年重得同清夜，宫烛风帘见月高。  
袍鹄锵锵赴晓闱，分庐陈艺别东西。凭教红杏休开彻，早晚开关蹋雪泥。  

○东家四时词四首  

临流洗砚见长身，白苎宽衣短葛巾。纨扇自题新得句，水亭分送倚阑人。  
摩挲旧赐碾龙团，紫磨无声玉井寒。鹦鹉不知谁是客，学人言语近阑干。  
澄波千顷拥高鬟，手折芙蓉月下还。解忆高堂风露冷，衲衣先送碧云山。  
贺雪宫门上表归，貂裘犹带六花飞。海南新送收香鸟，转觉清寒入翠帷。  

○赠傅与砺  

水玉空青不易求，兰苕翡翠擅清秋。才情岂是人间少，不到高唐梦未休。  

○洪厓桥  

澄江如练碧悠悠，一色芦花覆远洲。无尽春天归雁急，月明寒影不曾留。  

○题张希孟凝云石  

海口不盈握，隤然如委云。危岑集远思，虚窦栖微熏。天高泰华断，日出香炉分。几研袭清润，文章互絪缊。潜雷起神谷，震惊天上闻。亟视恐无及，化为九龙文。  

○朱秀之杞菊轩  

高轩何所植，杞菊交根枝。紫实既秋熟，黄花亦晚滋。嘉名信共爱，何以疗予饥。此邦号富庶，士贾志怀资。萧条山石间，谁复见惸嫠。遗脱兼并余，椎剥无完肌。纵彼百亩受，岂得安耘耔。种此顷步内，庶无征夺思。采撷勿违节，烹芼贵有宜。三咽可千岁，逍遥奉天随。 【某游吴中，因省墓山间，颇见田野有可念，因赞高轩之乐而及之，庶观风者之有采而知之者。】  

○送豫章熊太古兼寄苏伯修参政  

豫章有家学，礼乐不见收。为养不择禄，凄凉向炎州。揽结桂树枝，谁为玉雪谋。十年一再见，我老君白头。古剑光陆离，系以珊瑚钩。激昂文史间，未愧班马俦。苏君天下士，定价琳琅球。江汉方渺然，为我观素秋。长吟以相送，明月在高楼。  

○李伯时九歌图  

太乙神君号东皇，玉质要妙含和阳。生生气始通微茫，绵绵蒸空神中央。浮英上罗文天章，覆冒下满谷与坑。旁塞无间灵无方，灵来乘柔往乘刚。湘君夫人镇相望，清温静好非淫伤。司命元老元气昌，手执藜杖色老苍。历劫寿命不可量，少君之寿同其长。离无异体合有常，出入万化终不亡。晶明发晨上榑桑，海天赫赫真金芒。质炼不灭长垂光，河源混混流汤汤。伯也坐视无迎将，千古万古何堂堂。彼幽为厉为强梁，朝狸暮豹方鸱张。精魂熠耀志意荒，招之不反巫无良。屈生作歌沈九湘，世人传声罕寻详。祝融仙子调玄黄，九神出图百怪藏。不信请视虞公章。  

○送吕教授还临川 【并序。】  

古者仕不出其国，五十里百里而已。入仕王朝，才千里而近。无父兄妻子坟墓屋宅之别，而有禄食之羡、车服之华焉。岂不便适人情乎哉！今国家奄有宇宙，仕者视南交朔易，若东西家然。则彼出入驱驰，不越乎州闾党术之间者，不亦隘乎！吕君仲谦世居临川之南，山木郁茂，田毛易长，仰事其亲，俯育其妻子，何尝有意于远游哉！一旦用荐书得为辽东学官，随牒以行且万里。冬裘不足以御寒，蔬肠不胜其恒肉。虽志气不变，然情能无少违乎！仆愿留之馆中而不可，归其宜也。故作诗以送之。  
黄金作台留好客，好客不留秋月白。东风吹雪满衣襟，却赋长歌送行客。 【一作色。】 辽东之山医巫闾，六月五月雪不除。昨朝遣使降香去，五尺冰上行飞车。 【一作飞行车。】 知君江上惯舟楫，快马如龙亦徒设。束取来时一卷 【一作束。】 书，还向江波对 【一作弄。】 明月。我本蜀人随水来，结屋与子相邻隈。白发京尘不归去，临风相送兴 【一作空。】 悠哉。  

○城南春晓图  

天台先生有山癖，卧起无山朝不食。几年骑马听朝鸡，磊磈诸峰拄胸臆。陈生受意不受辞，竟拈秃笔为扫之。既安楼观对奇石，复着梁栈横清漪。游吾旧游钓吾钓，隔林彷佛闻幽鸟。琼台何处无桃花，此是城南暮春晓。夜来天子传诏呼，先生直上銮坡趋。盘盘回复一万里，无限好山并好水。如从岛上见陈生，尽写归来画堂里。  

○金马图 【人负金马睡于马上。】  

贾胡自骑千金马，解囊小憩荒城下。平原无树起秋风，梦到阴山雪横野。太平疆宇大无外，外户连城无闭夜。不然安有独行人，怀宝安眠如画者。  

○刷马歌  

天马之来大宛国，汉帝心驰渥洼域。贰师兵甲费如山，毛骨权奇不多得。世祖开基肇太平，昔日大宛俱拱北。如云之马西北来，飞控惊尘遍南陌。豢养年深生息蕃，即今诏刷无遗迹。青丝络头千万辈，戢戢骈头死槽枥。一程瘏毒一程愁，比到燕山肥者瘠。吾观天廏十二闲，五花成队春斑斑。监官喂养盛刍豆，年年骑去居庸关。圣朝谁信多盗贼，却虑骑气藏凶奸。驽骀尽从天上去，骅骝岂得留人间。汉人南人窘徒步，道路相从俱厚颜。我今已是倦游者，东家蹇驴何必借。布袜青鞋取次行，正喜不遭官长骂。乡里健儿弓弩手，诏许征鞍常稳跨。岭南烽火乱者谁？何事至今犹梗化。君不见汉文皇帝承平时，千里之马将安之。又不见项王一骑乌江渡，到头不识阴陵路。  

○次韵叶宾月山居十首 【录四。】  

冰泮溪流碧，云生岛屿红。轻阴残梦里，远树乱愁中。鸥外兼晴絮，莺边共晚风。地偏山气近，霏霭湿房栊。  
露冷天光逼，溪澄夜影圆。水花含窈窕，山吹纵清绵。为觅洪崖侣，重寻赤壁船。翻愁孤鹤外，回互万山连。  
绿琐依松润，缃帘乱藓斑。吹笙花下散，飞燕雨中还。有客归谋酒，无言卧看山。春禽忽相唤，深树两关关。  
风日宜芳岁，烟霞乐燕居。坐深闲看弈，烛冷静修书。腊酝红生玉，春盘绿间蔬。但须门有客，不问食无鱼。  

○酬崔御史送熊掌  

熊掌来东国，分甘到老夫。鸾刀寒断节，翠釜暖柔肤。兔脱中山醢，鱼藏丙穴腴。藜肠浑未厌，玉食恐时须。  

○代祀西岳答袁伯长王继学马伯庸三学士二首  

紫禁沉沉曙色低，奉祠群使已班齐。承恩归院迷烟树，乘传开关蹋雪泥。蹀躞共怜骑苑马，逶迤不若听朝鸡。山川有事宁辞远，咫尺成都是国西。  
栈道年年葺旧摧，已将平易履崔嵬。经行关辅图中见，梦恋乡山马上来。诸葛精神明似日，相如情思冷于灰。重思亲舍犹南国，愿托江波去却回。 【此题袁伯长首唱而诸君和之，足以见一时馆阁诸臣风采。袁、虞、王、马，方驾并驱，此正有元极盛之时矣。集中所载诸公倡和之什，虽不必尽工，而各存之，以备参考。如此题及上京杂咏等类是也。】  

○张道士蜀山图  

碧玉参天是蜀山，旧曾飞度历孱颜。松风上接空歌外，萝月长悬合景间。试剑丹崖秋隼疾，濯缨清涧夜龙闲。君家虚靖归来日，冉冉蓬壶为忆还。  

○从兄德观父与集同出荣州府君宋亡隐居不仕而殁集来吴门省墓从外亲临邛韩氏得兄遗迹有云我因国破家何在君为唇亡齿亦寒不知为谁作也抚诵不觉流涕因足成一章并发其幽潜之意云  

我因国破家何在，君为唇亡齿亦寒。南渡岂殊唐社稷，中原不改汉衣冠。温温雨气吞残壁，泯泯江潮击坏栏。万里不归天浩荡，沧波随意把渔竿。  

○兴庆宫朝退次韵袁伯长见贻是日上加尊号礼成告谢集即东出奉祠斋宫  

翠盖重重宝扇斜，从官穿柳散慈鸦。过宫路远纡天步，上寿杯深阁雨花。玉贯两虹通象锦，衣成五彩炼云霞奉祠东出蓬莱道，春水凫鹥踏汉槎。  

○游冈子原呈王学士  

冈子原头春色浓，小车晨出看东风。雨余林润人乌好，日暖沙平我马同。西引峰峦来座上，东瞻楼阁起天中。咏归莫作怱怱晚，傥解相逢击壤翁。  

○和李秋谷平章小车诗  

雪晴宫草隐晴沙，相国朝天试帝车。班马昼移温室树，鸣鸾晨度掖垣花。搴帷每命贤俱载，趣驾频烦使至家。此日龙门谁执御，拥经正履侍金华。  

○次韵寄元复初  

黄梁梦觉人千里，白璧归来月一缸。尊酒几时忘北海，束书无路到东窗。卧龙宛宛冰生壑，飞鹤翩翩雪洒江。无限心期总寥落，秋风烟树引归幢。  

○罗若川画松  

暮春多雨昼冥冥，罗生画松当素屏。老蛟化为剑气黑，白鹤下啄苔痕青。传来日暮自篝火，梦入幽岩寻茯苓。不遇胡僧露双脚，石函自了读残经。  

○送胡士恭  

十年京国擅才华，宰相频招载后车。太液苍凉黄鹄羽，玄都烂熳碧桃花。三清风露仙人馆，万里烟尘野老家。拂拭旧题如隔世，华星明汉望归槎。  

○舟泊安和阮宅次黄志高韵  

十月东归下石泷，群公促膝共轻艭。萧云故宅多乔木，阮籍清尊对暮江。方驾肯来良马五，尺书先寄鲤鱼双。欲求深隐何山曲，雪竹霜筠共一窗。  

○赋文子方家篔筜亭竹影  

数个篔筜一小亭，南窗承日印寒青。水晶帘里珊瑚树，云母屏间翡翠翎。却爱微风动萧瑟，翻疑薄暮倚娉婷。凭君纵有鹅溪绢，莫与空花结定形。  

○舟次湖口  

江沙如雪水无声，舟倚蒹葭雁不惊。霜气隔篷纔数尺，斗杓插地已三更。抛书枕畔怜儿子，看剑灯前慨友生。尚有乘桴无限意，催人摇橹转江城。  

○聂空山画扇  

客来山雨鸣磵，客去山翁醉眠。花外晴云霭霭，竹边秋月娟娟。  

○青山白云图  

独向山中访隐君，行穷千涧水沄沄。仙家更在空青外，只许人间礼白云。  

○寄澄湛堂法师  

月中桂子落岩阿，想有林间阅 【贝】 【具】 多。持足地神衣拂石，献珠天女袜凌波。香因结愿留龙受，水为烹茶唤虎驮。寄到竹西无孔笛，吹成动地太平歌。  

○送戴真人归越  

戴先生，日饮五斗醉不得，再饮一石不肯眠。昨从桃源来，两袖携风烟。长安道上小儿女，拍手拦道呼神仙。马如游龙花如雨，蹴踏春秋作朝暮。东方不作窗间戏，上帝还令海边去。海边玉虹夜不收，贝宫珠阙皆蛟虬。芝田玉树久相待，天上老仙那肯留。戴先生，鉴湖之水三千丈，不可以鉴可以酿。明朝亦脱锦袍去，与汝酣歌钓船上。  

田汝成《西湖志余》云：虞伯生际遇文宗，置奎章阁为学士。顺帝为明宗子，文宗忌之，远窜海南。诏书有曰：「明宗在北之时，自以为非其子。」伯生笔也。文宗晏驾，宁宗立，八月崩，国人迎顺帝立之。伯生时在江西，诏以皮绳缚腰，马尾缝眼，夹两马间，逮捕至大都。嫉之者为十七字诗曰：「自谓非其子，如今作天子。传语老蛮子，请死。」至则以文宗亲改诏稿呈，顺帝览之曰：「此我家事，岂由尔书生耶！」遂得释。两目由是丧明。按《元史》，伯生在文宗朝，中丞赵世安尝以集病目就医为请。幼君殂，大臣用至大故事，召诸老臣赴上都议政，集在召列。马祖常使人告之曰：御史有言，乃谢病归。无马尾缝眼之事，稗史流传，恐未足以征信也。  

***◆杨推官载（仲弘集）***  

载字仲弘，建之浦城人。后徙家于杭。博涉群书，年四十不仕。户部贾国英数荐于朝，以布衣召为翰林国史院编修官，与修《武宗实录》，调海船万户府照磨。延佑初，以科目取士，首应诏，登进士第。授饶州路同知浮梁州事，迁宁国路总管府推官，卒。初，吴兴赵魏公孟俯在翰林，得载所为文，极推重之。由是文名隐然动京师，凡所撰述，人多传诵。史称其文章一以气为主，而于诗尤有法度，自其诗出，一洗宋季之陋云。临江范亨父序其诗曰：仲弘天禀旷达，气象宏朗。开口论议，直视千古。每大众广集，占纸命辞，敖睨横放，尽意所止。众方拘拘，己独坦坦。众方纡余，己独驰骏马之长坂而无留行，要一代之杰作也。又曰：皇庆初，仲弘与余偕为史官，每同舍下直，回翔留署，或至见月，月尽继烛，相语刻苦澹泊，寒暑不易者，惟余一二人耳。虞文靖公与仲弘同在京师，每载酒诣仲弘，问作诗之法焉。仲弘酒既酣，尽为倾倒，他日见文靖诗，叹曰：此非伯生不能作也。仲弘与虞、范齐名，其相与切磋如此。尝谓学者曰：诗当取材于汉、魏，而音节则以唐为宗。又言用功二十余年，始能会诸法而得其一二。故当时之论诗法者，以仲弘称首。  

雪轩  
桶底图  
次韵景远学士立春日二首  
送淳安徐教谕之任  
太古雪为杨友直赋  
偕虞伯生魏雄卿魏池燕集分韵得阁字  
题金坛宋氏自怡轩  
磵松为丁师善作  
刘将军诗  
古木诗  
题文丞相书梅堂  
塞上曲  
偶题  
梦读退之诗颇奇诡已觉记其大旨作此篇  
雪后次韵郑集之  
次刘师鲁韵  
橘中篇  
次韵袁伯长  
题屏风画商山四老人  
遣兴偶作  
书怀寄杜原父二首  
赠执中允上人  
次韵韶卿壬寅元日又三日闻游人颇盛之作  
寄刘师鲁  
赠吾子行  
东阳十题  
送屠存博  
渡江寄俞仲连  
奉题伯父双峰樵隐四首  
送方韶父先辈游五湖  
和张仲实之吴兴舟行杂咏  
寄题罗氏别业  
次韵江行四首  
送孙大方归朝元宫二首  
题信州先天观图二首  
次韵引浚仪公题兰竹卷子  
惠崇古木寒鸦  
送林季羽入京宿卫  
送徐义父入京  
中秋  
送王元礼归平城  
题青田叶叔至野清堂  
送张宣抚使岭南  
送李侍郎使安南  
送吴清叔  
次韵夏仲勉  
冬至次韵张宣抚二首  
酬吾子行  
赠周景远学士  
寿杜尊师  
春雪次陈元之韵  
送张仲实之宜兴  
送丘子正之海盐州教授  
士开燕岳氏溪堂有溪山新月上江海故人同之句邀予及张仲实曹克明同足成之  
次韵黄子久喜晴三十韵呈江知府  
再用韵赠黄子久  
寄王继学二十韵  
送完者都同知  
赠郭集贤  
寄周御史二十韵  
云山图为茅山刘宗师作  
题康里氏家谱  
赠魏虚舟少府  
送丘子正之海盐  
送朱仲山岁贡入京  
招真观图  
寄沈少微金华山隐居  
送侯尊师归蜀  
春晚喜晴  
次韵虞彦高游阳明洞  
古墙行  
题山石猿鸟图  
李伯时画浴马图  
题王起宗画松岩图  
题华岳江城图  
神马歌次韵陈元之  
古剑歌为吴真人作  
题赵千里山水扇面歌  
题秋雨长吟图  
竹树图  
题温日观葡萄  
题墨竹  
宗阳宫望月分韵得声字  
次韵钱唐怀古四首  
题丰乐楼  
水乐洞  
题拱北楼  
次韵罗云叔红梅  
纪梦  
次韵陈子仁黄河二首  
望海  
送罗云叔归山中  
留别京师  
简浙东万户萧伯善  
赠同院诸公  
玉堂夜直  
寄维扬贾侯  
寄康大夫  
寄袁伯长  
......  
○雪轩  

北风海上来，大雪何壮哉！上下九万里，洗净无纤埃。君家十二楼，轩窗洞然开。吹笙击鸣鼓，呼宾与衔杯。名言落四座，大笑声如雷。举头望长空，高兴惊冥鸿。仙人五六辈，飞下白云中。粲粲明珠袍，相从万玉童。问君何所事，未就丹鼎功。翩然却携手，共入蓬莱宫。  

○桶底图  

巨鳌奋其首，戴山出海中。神人择所处，共构金银宫。凭高开户牖，屈曲互相通。女仙七十二，颜色如花红。一一执乐器，奏曲殊未终。世传《桃源图》，其征彭泽翁。此本出异士，雕刻尤精工。天地极广大，为地当不同。我愿学仙道，积久乃有功。炼形去滓秽，五色浮虚空。一朝乘风去，浩然入无穷。  

○次韵景远学士立春日二首  

大雪入岁暮，其兆为有年。瀌瀌始弥旬，父老怨苦寒。平旦上马去，重裘忽如单。况彼牛衣子，束缊嘘微烟。赖有固穷节，犹念及古先。  
人事重名实，趋向尽百端。丈夫负雄气，动欲追古贤。于意少不惬，自放江海边。登高望八极，云气生我前。万事何足问，所须惟酒钱。  

○送淳安徐教谕之任  

握手出南城，眷眷从此辞。苍茫寒江色，日暮浮云滋。大舟挟双橹，轻若驷马驰。淳安众才彦，并迟得师资。击鼓会高堂，帷帐春风吹。执经列座下，质问无留疑。平生五车书，少出胸中奇。欻然听佳誉，庶用怿我思。  

○太古雪为杨友直赋  

往时天大风，能吹华山裂。坠此一卷石，或云太古雪。粤自开辟初，云气所凝结。已经六万岁，变化同■〈山截〉嶫。望之色正白，表里共澄澈。尘土不能涴，光采耀日月。愿君勿爱此，持以献金阙。回中避暑时，持用消毒热。  

○偕虞伯生魏雄卿魏池燕集分韵得阁字  

侯家有贵客，置酒燕池阁。溽暑方盛极，风雨俄大作。栘杨相簸荡，蒲荷纷偃薄。乱叫失蛙黾，回翔迷鹳鹤。街流污秽尽，窦涌波涛恶。喧声剧降杀，神气欣洗濯。趣欢争酬酢，献笑杂歌咢。益弛剑佩严，未厌觥筹错。调燮维理得，渗漉宜施博。和泽布原野，湿烟散城郭。嘉蔬已蒨蒨，良苗常濯濯。吾徒家食余，豫有丰稔乐。  

○题金坛宋氏自怡轩  

白云生何许？萌芽自山石。厥初仅毫末，须臾大充斥。蔓延塞虚空，日月为昏匿。或时为霖雨，庶类蒙润泽。或随飘风散，起灭竟无迹。相缘千万变，发色黑青赤。畸人饬栋宇，远俗喜幽阒。开轩纳高旷，抚翫自怡怿。人情慕富贵，驱逐不暂息。转盼失故常，在己何所得。上下数千载，往事犹历历。于焉服圣训，无用苦沈溺。昔年陶隐居，常作帝王客。挂冠神武门，作诗写胸臆。超然处物外，可谓且贞白。何以企若人，鞠躬修道德。  

○磵松为丁师善作  

磵松高百尺，磊落多大节。连根抱危石，古色黑如铁。隆冬方冱寒，山中积霜雪。萝茑悉枯死，苍崖犹冻裂。此时唯老干，峭直不摧折。国匠求美材，瞻望叹奇绝。险阻不可致，既作复中辍。我愿驱六丁，操斧隳嵑■〈山孽〉。得此栋梁材，持以献天阙。  

○刘将军诗  

交趾小蛮夷，去国将万里。土产无异物，其人状如鬼。湿热生瘴气，疾者无不死。天兵虽南征，弃之良有以。往年鄂州省，绥靖失其理。交驰赤白囊，来告犯边鄙。遣人觇虚实，在廷孰可使。矫矫刘将军，一旦备行李。有才兼文武，不但善弧矢。深入险恶地，限敌纔一水。介者数百人，视之若蝼蚁。移文至其国，诘问事终始。指摘中利害，文辞更深美。报书礼甚恭，敝邑何敢尔。疆吏争怨隙，构煽乃为此。贿赂却勿受，足以振纲纪。威声闻远方，一边祸为弭。国家方全盛，武备不可弛。如此将帅才，宜歌宿卫士。  

○古木诗  

大木生何许，乃在泰山隈。泰山崖石裂，怒水响如雷。浸润长膏液，根株日以培。纵历千百载，霜雪不能摧。长安天子诏，欲筑九层台。台上构宫殿，青云共徘徊。匠氏走海内，博求栋梁材。万夫治道路，挥斧重林开。大器当大用，小器易翦裁。有如豪侈士，踪迹困尘埃。适可厚自养，毋为兴叹哀。  

○题文丞相书梅堂  

大厦就倾覆，难以一木支。惟公抱忠义，挺然出天资。死既得所处，自顾乃不疑。恻怆大江南，名与日月垂。我行见遗墨，再拜堕涕洟。名堂有深意，亦唯岁寒枝。可知平昔心，慷慨非一时，峨峨着栋宇，昭昭示民知。勿使风雨败，永慰千古思。  

○塞上曲  

沙塞何窅窅，树短百草长。大河屈曲流，不复辨四方。驱车日将夕，黑云隐长冈。人马俱饥疲，解鞍饮寒塘。张坐逐平地，击火烧乌羊。挏酪过醇酎，摇艳盈杯觞。既醉歌呜呜，顿蹋如惊狂。月从天外来，耿耿流素光。悲风动寥廓，拂面吹胡霜。白雁中夜飞，参差自成行。一箭落霜羽，挟弓负豪强。中情无留滞，千载能鹰扬。  

○偶题  

丛生园中草，蔚蔚媚幽姿。乘时各敷荣，皓色被绿枝。似有微香发，秋风辄吹之。入人襟袖中，亦复可怜兹。诘朝步荒畦，茎叶稍离披。飘零即已矣，霜露不尔私。荣悴既有时，小大何异而。幸爱七尺躯，天道不可诬。  

○梦读退之诗颇奇诡已觉记其大旨作此篇  

自闻蓬莱山，大林夹长峦。上生瘿藤萝，下生荆榛菅。仰不见天日，藏蓄雾雨寒。仙圣常所处，沮洳亦少干。虽云夸凤凰，出入伤羽翰。哀音起空洞，令人鼻准酸。我欲诉上帝，为施铁凿钻。琢落石侧裂，化为千丈盘。琼楼与玉殿，玲珑相通宽。日月交户牖，光射青琅玕。而我从吾师，来游乐且般。呼吸养元气，华腴生肺肝。万劫永不死，如循环无端。窃为仙圣虑，炳然心若丹。上帝如许我，致此亦何难。  

○雪后次韵郑集之  

雪后登高望，江山信奇哉。重冈起且伏，相连白皑皑。水官方谢事，云气霅然开。六龙翻沧海，赤日从中来。万物将蠢动，忽如登春台。木行味正酸，含荾先属梅。天时亦相应，初昏占斗魁。遨游自兹始，入林践苍苔。西湖青濎濙，西山高崔嵬。长松更千载，老枝多折摧。名僧创精舍，静谧依岩隈。伊予实放士，正可诛蒿莱。情深惟痛饮，毋吝发新醅。家人欲求我，但见白云堆。机心无自作，可使绝嫌猜。君辞如泉涌，我醉如山颓。卜居同里巷，时时得追陪。为瓶或先罄，此耻当及罍。大雅歌治世，其音不宜哀。有倡必有和，愧我非长才。美哉春雪篇，云汉共昭回。  

○次刘师鲁韵  

三年客塞上，日夜怀旧丘。饥来迫我去，何暇为远谋。四顾无一亲，此身如羁囚。悲风动沙漠，回首令人愁。道路已漫漫，岁月复悠悠。丈夫四方志，至此何所求。买船发河上，河水亦南流。携鉏理荒圃，吾疾日已瘳。飞雁至江浒，北风天始凉。是时禾黍登，斯人亦少康。皇天降厚德，胡为私一方。燕赵及齐鲁，人饥或相戕。奈何有积廪，如陵复如冈。生非肉食者，此忧心甚长。亟谋树皋壤，翦茅覆小堂。我志亦易丰，岁祀有特羊。  

○橘中篇  

并海无山林，莽莽皆平畴。君家择地利，即此营菟裘。杂树作藩屏，青红间绸缪。其中植橘柚，拥蔽枝叶稠。盛夏开白花，朱实悬高秋。飞霜虐万物，寒风助飕飗。凌晨察变候，策杖巡维陬。是何黄金多，暴露宜藏收。采摘资众力，转输及他州。子长传货殖，谓此同列侯。上充国家赋，下贻篚筥谋。千缣可坐致，何必龙阳洲。  

○次韵袁伯长  

盘盘海底石，并树青琅玕。至阳生至阴，龙宫常苦寒。扬光炫朝彩，吐气蒸微澜。根株历千载，莫测劳悴端。端如巢居子，草木皮衣冠。超然去人群，取友蹄与翰。日诵黄帝言，浩叹泪阑干。奈何天下治，必以云为官。佩剑黄金环，咀丹白玉盘。自闻至人德，积热生肺肝。黄尘日暮起，对面不相看。三山在何处？使我师王韩。聊歌紫芝曲，倚君清夜弹。  

○题屏风画商山四老人  

飞雪洒遥野，冲波荡无垠。蟠蟠山谷间，居此四老人。下为民庶师，上作王家宾。清风眇何许，驰想寂寞滨。  

○遣兴偶作  

春蔬茂前畦，蒨蒨有颜色。珍禽叫深树，过耳亦一适。用是易吾虑，毋为自襞积。放浪天地间，无今亦无昔。古人得意处，相与元不隔。如何故人心，未照我胸臆。征言及纤芥，实出左右力。岂惮决系蹯，人生且为客。  

○书怀寄杜原父二首  

吾生何为者，穉年志颇高。神仙与功名，壮思跃秋涛。中宵岂无寐，悲甚几欲号。后来失所养，百数患难逃。竭力奉甘旨，出入身甚劳。旧书益遗忘，九牛存一毛。稍后与人事，忍情如忍刀。旦夕自惟念，未足非儿曹。常欲力道德，屡失迷所操。区区习蠹简，对案夜焚膏。傥然有所得，中心乐陶陶。忽如从古人，握手共游遨。携持亦何事，庶用娱蓬蒿。追思作咏歌，示之必贤豪。丈夫生世间，毋论贱与贫。夙发多意气，往往惟任真。松柏生高冈，挺然固出群。不为霜雪阨，不为风雨春。得时可行道，节义亦足伸。吾生托下土，所识凡几人。穷交独相慰，笑语亦复亲。  
遥望山下云，旦起迷群岫。老鹤巢其中，缥缈标末构。长鸣对秋月，鸣罢复俯咮。散入墟落间，闻者莫能究。顾惟云外客，娱心饮醇酎。于此何如哉？吾亦有所遘。往来常泛舟，泝流浙江上。是时秋风高，涛水日夕壮。瞬息踰百里，猛捷莫可状。倚船纵观久，力可骑鲸况。顾谓吾友言，为乐颇豪放。斟酌尊中酒，怀抱益虚旷。常从山中游，实爱岩谷幽。长松荫泉水，四时清如秋。伫立辄良久，忽欲忘其俦。吾闻古来人，山居多名流。此语或可信，市朝安得留。  

○赠执中允上人  

南山多白云，澶漫塞崖谷。中有庞良叟，寂寞卧林屋。前门树高松，后户植幽竹。孤风相缠绕，波涛惊荡沃。梵文五千卷，诵说尽精熟。时时发清唱，铿锵击金玉。伊余走海内，一见辄叹服。愿言从之游，淡泊心自足。  

○次韵韶卿壬寅元日又三日闻游人颇盛之作  

堂堂宵雨过，栗栗晓寒仍。献岁人同得，东郊事复兴。杜门疑我拙，有句爱君能。且验临阶草，从今日渐增。  

○寄刘师鲁  

想君游宦处，正值洞庭湖。落日波涛壮，晴天岛屿孤。舟航通汉沔，风物览衡巫。天下文章弊，非君孰起予。  

○赠吾子行  

春雨连城阔，春云映户多。长衢方淖泞，小水亦风波。抱独能如此，思君可若何。便当乘兴去，着屣一相过。  

○东阳十题 【录六。】  

焦桐  
蠹简  
尘镜  
废檠  
败裘  
卧钟  

△焦桐  

只作全生计，唯存半死心。刍荛犹不置，斤斧重相寻。遂使煁焦釜，谁为爱古琴？有材不足恃，愁绝念知音。  

△蠹简  

往古韦编在，何年始汗青。蠹虫深卜宅，科斗少成形。泯灭阽秦火，搜罗出汉廷。斯文天未丧，不敢望全经。  

△尘镜  

收藏无宝匣，叹息网丝悬。孰使明为暗，如观丑胜妍。玉台终寂寂，金鹊尚翩翩。政讶开元日，虚将盛事传。  

△废檠  

二尺书檠在，如今久弃捐。鱼膏虽有焰，蠹简独无缘。墙下偕遗砾，窗间带旧烟。却观提挈处，辛苦悔当年。  

△败裘  

寂寞牛衣子，能无敝缊袍。尘埃须浣濯，虮虱费爬搔。意味存鸡肋，寒凉视马毛。千金既销铄，犹听朔风号。  

△卧钟  

汉殿经焚后，号然卧草中。雕几牙板废，锈涩土花蒙。追蠡难陈力，华鲸不奏功。待贤初设簴，想见古人风。  

○送屠存博  

君往金陵郡，于予亦有闻。海环平野尽，山出大江分。未召元司马，谁怜郑广文。自今师道立，章荐必纷纷。  

○渡江寄俞仲连  

舟济大江濆，中流日欲曛。卤翻沙际雪，潮落渡头云。鲸跃常知候，鸿飞不乱群。颇思论胜概，把酒莫如君。  

○奉题伯父双峰樵隐四首  

山出双峰秀，溪流一派清。土风存礼让，人事省将迎。路逐高低过，田随早晚耕。家林有如此，南望每关情。  
石树盘根瘦，沙溪激浪清。竹间看犊卧，木末见人行。穑事常分力，樵歌辄和声。从来携杖处，不碍白云生。  
山曲两三家，相过路不赊。对门开竹径，临水种梅花。酒熟留人醉，诗成任客夸。时时谈旧事，相看鬓垂华。  
草满三春绿，山留万古青。呼儿欣解意，应俗惮劳形。采菌敲寒木，收鱼照夜汀。祗应老崖谷，束带尚论经。  

○送方韶父先辈游五湖  

萧萧垂素发，渺渺泛沧波。过眼江山好，离家日月多。诗名终不朽，世事复如何。一往五湖上，苍茫问钓蓑。  

○和张仲实之吴兴舟行杂咏  

水程通百里，云树隔千层。鹤发欢相见，龙门羡独登。文辞毋乃壮，杯杓尚能胜。仰止情何极，吾为附骥蝇。  

○寄题罗氏别业  

门前临白径，长日少人行。野树重重暗，溪流脉脉清。山形元不断，云气自相萦。已似庞公隐，何时重入城。  

○次韵江行四首  

潮头终岁白，沙腹有时皤。利涉他州柁，终更古戍戈。天依临海树，风作满江波。亦有投竿意，还听《孺子歌》。  
藜羹真我食，薜荔亦吾衣。养性随时足，全生徇物非。秋蓬犹未定，风树莫相违。谩作烟霞想，曾无羽翼飞。  
路僻行来好，天清望极遐。白鱼翻急浪，黄犊卧晴沙。柳吐千条叶，梅残几树花。佳辰从此数，历历看韶华。  
子胥因谏戮，兹事几经秋。顾尔忠难掩，于今愤不休。天风吹地转，海水入江流。欲问鸱夷处，茫然使我愁。  

○送孙大方归朝元宫二首  

高卧林泉表，超然谢世纷。空山鸣白雨，古石系苍云。不作夔龙伍，甘从鹿豕群。都门游宦客，回首总惭君。  
为楼因地势，四面尽青山。路落秋城外，河流晓树间。雁飞云莫莫，龙现雨珊珊。建木光华盛，何时共折攀。  

○题信州先天观图二首  

高林褰翠气，虚谷散虹光。道士多骑虎，仙人自牧羊。涧泉通地远，山岭际天长。戴子文为记，流传示不忘。  
四围山不断，状若碧芙蓉。谷远含风细，崖深下露浓。茂林藏虎豹，阴洞伏蛟龙。恍惚神人降，浮空羽盖重。  

○次韵引浚仪公题兰竹卷子  

树蕙连丛竹，祗应族类同。相依岩石畔，并入画图中。劲叶凝清露，危梢倚碧空。谅非高世士，此意固难通。  

○惠崇古木寒鸦  

江上秋云薄，寒鸦散乱飞。未明常竞噪，向晚复争归。似怯霜威重，仍嫌树影稀。老僧修止观，写物固精微。  

○送林季羽入京宿卫  

青云自致身，磊落见斯人。卷衮辞苍麓，垂缨侍紫宸。漏残珠合晓，香暖玉炉春。傥厌承明事，归来衣锦新。  

○送徐义父入京  

幽燕向日边，裘马去翩翩。碛迥沙如雪，河穷浪入天。上书双阙下，待诏五门前。壮节多奇遇，无烦愧往贤。  

○中秋  

揽云凭结构，步月上林皋。不记金尊竭，频瞻玉宇高。神清存夜气，天阔数秋毫。百尺楼如在，何烦卧汝曹。  

○送王元礼归平城  

燕赵多奇士，遗风有固然。射雕犹绝艺，屠狗亦名贤。形势威天下，风流号北边。送君归此地，亦欲奋吾鞭。  

○题青田叶叔至野清堂  

为堂殊显敞，在野兴尤浓。白水流千折，青山绕百重。树麻行旆旆，莳木倚童童。相对渔樵话，终朝亦罕逢。  

○送张宣抚使岭南  

奉使入蛮烟，终军始妙年。抗旌辞朔野，击楫渡湘川。翠竹侵岩际，黄茅尽海边。狼荒非善地，为戒莫留连。  

○送李侍郎使安南  

九秋天色晚，万里送君行。马首塞云起，腰间宝剑横。奉扬天子命，慰答远人情。直渡蛮江水，炎氛一日清。  

○送吴清叔  

驿路程虽远，帆风势甚遒。青山随岸去，白水满江流。牢落添新恨，繁华忆旧游。只今归去好，把钓即槎头。  

○次韵夏仲勉  

不喜为文富，长忧得酒悭。尊罍堆案上。笔砚弃墙间。有传追王绩，无书继贾山。贵人能慢士，往见亦胡颜。  

○冬至次韵张宣抚二首  

北去关河远，南归岁月长。屠龙虽有技，相马独无方。云水连天暗，霜芜满地荒。客游应未已，尘土在衣裳。  
瀛海无消息，冥冥鸟道长。已惊双鬓短，更待两瞳方。落日依平嶂，洪河入大荒。忧来那可得，挥泪欲沾裳。  

○酬吾子行  

耿耿思朋旧，悠悠涉岁华。既依秦大姓，方问鲁东家。雅道将谁与，新诗敢自夸。祗今能会合，不惮路途赊。  

○赠周景远学士  

朔易回元气，人才起俊流。声华当翰苑，文采冠中州。振佩趋台阁，抽毫侍冕旒。人传《鹦鹉赋》，家有鹔鹴裘。式覩黉宫立，共惟祀典修。一朝虞或缺。六器俾旁求。俎豆俄成列，苹蘩遂可羞。中朝方有道，下士实同休。已及归鸿候，姑为食蟹谋。朋簪多缱绻，使节少淹留。晓日花间酒，春风柳下舟。篇章微品藻，山水愧清幽。郑璞曾先辱，隋珠不暗投。考盘虽自引，窥观亦吾忧。简册销长日，蓬蒿惮凛秋。论高非纵诞，兴远托赓酬。尚忆驹千里，胡能貉一丘。何当把君袂，相逐驭风游。  

○寿杜尊师  

澹荡风云气，沈雄虎豹姿。由来天下士，绝异里中儿。苦县常栽李，商山旧采芝。不当卿相位，犹可帝王师。始有巾车获，俄蒙仄席知。贤才方并用，谗说遽相欺。豸角将巍冠，龙鳞敢逆批。变通俱合道，舒卷各乘时。筑室烟霞秘，还丹日月迟。愿公长住世，须作后天期。  

○春雪次陈元之韵  

寒气何凄惨，春空正杳冥。东皇收橐钥，北帝驾軨軿。混沌包三极，缤纷走百灵。散珠分的皪，击玉碎珑玲。始试朝藏日，俄疑昼陨星。危桥无客度，旷野少人经。百沸疑奔濑，孤撑没峻岭。林荒颠冻雀，崖滑堕哀■〈犭廷〉。衮衮随风舞，飕飕杂雨零。遗踪初得兔，匿种讵忧螟。眄睐倾农室，歌谣彻帝庭。阳春将布德，品类各成形。捉笔题新句，持杯酌旧醽。今朝须痛饮，醉卧不须醒。  

○送张仲实之宜兴  

南渡邦初造，西山将独贤。立功何赫赫，流庆尚绵绵。报国横戈数，登坛授钺专。风云方际会，江海固周旋。控险千钧弩，临危七宝鞭。忠诚深足仗，智勇实兼全。自返高桥役，端持宥府权。兵威终抗敌，人力可回天。甲第无踰者，诸孙固颖然。初生同燕颔，有美自蝉娟。善学闻当代，能诗起妙年。卫公犹故物，郑老竟寒毡。矫矫青云器，泠泠白雪弦。同游虽未达，自视已无前。政事兼留意，时髦孰比肩。知机无转石，纵辨若奔川。特达群公荐，酸寒众目怜。姑为文学掾，会觅孝廉船。必见公侯复，无论雨露偏。秋风鹏鹗健，万里正翩翩。  

○送丘子正之海盐州教授  

有美区中彦，由来志不群。舟航了吴越，裘马向燕云。才思庾开府，风流王右军。得时宜玉笋，稽古剩香芸。果拔英髦颖，遄收翰墨勋。诸公希宦达，半世有辛勤。奔走空皮骨，跻攀不寸分。夏侯何地芥，郢匠实风斤。嗟我惭鸥鹭，栖山似鹿麕。偶来询故老，因得友多闻。湖舫曾秋雨，河桥几夕曛。过从方不散，惨别亦奚云。俎豆班侯泮，盐絺薄海濆。未论虞廪米，聊乐鲁宫芹。此日颜应抗，之人德已熏。化炉新鼓乐，学殖重耝耘。行矣穿黄落，归欤守白纷。赠言将底事，努力在斯文。  

○士开燕岳氏溪堂有溪山新月上江海故人同之句邀予及张仲实曹克明同足成之  

置酒秋风里，凭阑野色中。溪山新月上，江海故人同。纵浪情何极，留连燕未终。三鳣来上客，五马会群公。积水输清气，微霞衒近空。将昏林尚白，及早稻先红。极论追遐古，深情念困穷。尚观仪秩秩，未遂乐融融。才着当朝杰，文夸命世雄。数君今日选，宜尔集南宫。  

○次韵黄子久喜晴三十韵呈江知府  

霞彩晨张锦，蟾光夕挂钩。阴霾虽尽解，淫潦岂全收。寖动遨游兴，还闻倡和讴。容容追旧赏，历历破新愁。骑气城边纵，龙光海际浮。艳妆来士女，盛服拟王侯。在藻群鱼跃，依林白鸟啾。河流交不断，山势转相缪。物理归含毓，人情释怨尤。娭娱从老穉，燕乐逐朋俦。幄帟分郊次，幨帷拥道周。联翩驰画舫，■〈山截〉嶫累朱楼。贸易通遐壤，繁华压大州。聚庐千井富，接栋万家稠。已戒增周□，仍催决下流。嘉蔬连隙地，宿麦徧高丘。曹事虞多废，胥徒戢过求。醲恩方并育，和气与同游。期会朝先往，追随暮不休。露华开的的，风叶振飕飕。拾芥非无日，登禾即有秋。朝家期少试，邻郡固难侔。共美光华着，还矜德业修。在廷争进荐，当宁免垂忧。玉漏传台角，金尊出殿头。秉心存正道，造膝待嘉谋。履直恒如矢，防偏或类舟。第夸翻竹简，不省计牙筹。善对惭鸣鹤，能歌愧饭牛。过情蒙许与，弥月为淹留。  

○再用韵赠黄子久  

自惟明似镜，何用曲如钩。未获唐臣荐，徒遭汉吏收。悠然安性命，复此纵歌讴。石父能无辱，虞卿即有愁。归田终寂寂，行世且浮浮。不假侪群彦，真堪客五侯。高人求款洽，末俗避喧啾。藜杖常他适，绳枢每自缪。与人殊用舍，在己寡愆尤。济济违班列，伥伥远匹俦。能诗齐杜甫，分道偪庄周。达饮千锺酒，高登百尺楼。艰危仍蜀道，留滞复荆州。鹤度烟霄阔，龙吟雾雨稠。东行观海岛，西逝涉江流。自拟需于血，何期涣有丘。古书尝历览，大药岂难求。抚事吟《梁父》，驰田赋《远游》。堂名希莫莫，亭扁效休休。槛日吟东济，窗风背北飕。鸣琴消永昼，吹律效清秋。雅俗居然别，仙凡迥不侔。多闻踰束皙，善对迈杨修。尽有匡时略，宁无切己忧。尘埃深灭迹，霜雪暗盈头。始见神龟梦，终营狡兔谋。雪埋东郭履，月满太湖舟。急景谁推毂，流年孰唱筹。凌波乘赤鲤，望气候青牛。好结飞霞佩，胡为淹此留。  

○寄王继学二十韵  

圣主敷皇极，元臣建上台。虚心求俊乂，削迹去奸回。拜命超凡品，知君秉大材。淳风随日播，公道应时开。负鼎资烹饪，操刀贵剸裁。铦锋行肯綮，异味合盐梅。庙议常参决，朝班复共陪。艰难须佽助，豁达远嫌猜。遗佚闻风起，英豪接踵来。经纶非董贾，辞藻亦邹枚。在野思罗致，盈庭想毂推。既将龙作友，恶假鸩为媒。走也今留此，公乎可念哉。执竿犹海上，扶耒即岩隈。自守幽人意，宁虞俗子咍。旧游辞玉府，故事忆金台。落魄江湖阻，苍茫岁月催。丹心徒耿介，素发已毰毸。勿谓交如水，能忘耻及罍。飞黄当驾驭，犹足异驽骀。  

○送完者都同知  

来游天子学，藉甚有声华。论事依三策，藏书至五车。姓名题雁塔，谱牒记龙沙。自可编青竹，兼宜绾白麻。文工金有价，貌美玉无瑕。兴尽方豪饮，篇终不浪夸。岂惟吟《芍药》，曾是赋《蒹葭》。事莫分难易，人须辨正邪。月中初折桂，天上始乘槎。勿待秋风起，宫门听鼓挝。  

○赠郭集贤  

衣冠趋近地，藻翰集群贤。给事黄门里，抽毫黼座前。佩龟金作纽，赐马玉为鞭。御酒倾壶满，宫花插帽偏。清光依日月，逸思绕风烟。记忆踰三箧，吟哦过百篇。自惟叨侍从，不敢废周旋。秋着随车猎，寒当襮被眠。苏瓌才既敏，陆贽宠尤专。自尔纡皇眷，于焉理化弦。词臣方进用，才大毕腾骞。可念如扬子，萧萧独草玄。  

○寄周御史二十韵  

同游河北后，共抵浙西初。独倚知心旧，翻成会面疏。三年仍契阔，万里更吹嘘。小子无奇气，先生有过誉。见称司马赋，求授夏侯书。仓卒排归计，淹留着寓居。已非兴俊逸，犹是主痈疽。名士多亲我，诸公或请予。驾言将采芑，即事欲连茹。顾尔伤流矢，居然恨倚闾。惊心闻杜宇，过眼易蟾蜍。忽召抽金匮，俄征论石渠。文章殊贾马，谋略匪严徐。薄技终难效，穷愁只自如。尚矜存弊履，不肯曳长裾。与作栖梁燕，宁为呼辙鱼。仪形长日想，怀抱几时摅。奏疏闻当宁，抽毫待直庐。乌台弦既改，鳌禁席仍虚。马首何由见，分光兴有余。  

○云山图为茅山刘宗师作  

长江千万里，奔浪薄高云。龙现谁能覩？猿啼不可闻。迂回因地势，昭晰应天文。剑气秋如洗，珠光夜欲焚。连峰俄笋迸，断岸复瓜分。句曲临东极，岩头有隐君。  

○题康里氏家谱  

国受舆图广，家传谱牒详。驰声由雁塞，拓迹至狼荒。转战踰千里，来降尽一方。奋戈回白日，列戟耀清霜。破竹收城邑，分茅赐土疆。弟兄皆劲悍，父祖各雄强。相印仍兼绾，兵符更迭藏。排衙开万弩，纳笏过三床。已及书宗祏，还宜纪太常。后人能继绍，千载有辉光。  

○赠魏虚舟少府  

西蜀文章伯，东吴阀阅家。族传贞观旧，躅继信陵遐。雅度人难测，高名众共夸。为桢材不小，韫椟玉无瑕。鸣凤占谐吉，乘龙偶契嘉。三床邀纳笏，万弩护排衙。世赏官仍及，朝参宠复加。天颜垂眷顾，地肺侈光华。缓步方鸣玉，高情欲泛槎。翻然归翠麓，姑尔奉黄麻。彭泽还栽柳，河阳不种花。投闲销日月，访古略烟霞。腊蚁常开宴，春鱼每看叉。兴来恒放逸，宾从任喧哗。合静褰珠箔，窗虚閟绿纱。琴弹多古雅，诗就辄妍姱。愿作梁间燕，徒惭井底蛙。执鞭曾莫效，抱瑟敢长嗟。恋恋情终在，悠悠道苦赊。春风吹去斾，翘首又天涯。  

○送丘子正之海盐  

珠生沧海底，玉韫碧山中。夜气交明月，阳精现白虹。有贤兼重价，当代振英风。好学由天性，能书至国工。知名传冀北，作赋拟河东。始欲征扬子，旋闻荐褚公。阴符难独美，遗教实争雄。绝艺虽宜进，奇才自不同。交游倾上国，抡选属南宫。邓禹官初试，匡衡对漫通。海邦终寂寞，学馆尚穹崇。已注千人录，当成五典功。星辰皆在水，渤澥信浮空。把酒欢何限，乘槎兴不穷。文章趋浩瀚，物态入牢笼。子必登芸阁，吾方守桂丛。索居弥寡陋，荒业孰磨。弗获披云雾，惟思对华嵩。知音期郭泰，流俗易王充。江海从兹逝，飘飘任短篷。 【一作转蓬。】  

○送朱仲山岁贡入京  

昭代陶淳化，多方出异材。鸣岐闻凤鸟，清道服龙媒。养素稠山僻，观奇载籍该。为珍如宝璧，奋迹起蒿莱。未展垂纶趣，初承劝驾催。羔羊填委巷，驷马践轻埃。战艺锋无敌，搜贤网正恢。上书追偃乐，作赋并邹枚。奋发真从此，游观亦壮哉。云霄千万里，瞻望重徘徊。  

○招真观图  

欲学无为道，来居小有天。精神消物怪，采色变风烟。恬憺知天德，虚无象帝先。高风何特达，古迹尚流传。地涉鸿荒表，山开混沌前。谷幽疑鬼聚，峰巧类人镌。迭起三重阁，分流百道泉。岩穿留虎迹，石冷逗蛟涎。放浪曾无日，遨游未有年。古经披览罢，毛骨为醒然。  

○寄沈少微金华山隐居  

岩前通细路，岭外接危峰。梯磴踰千级，烟霞过万重。缘崖收异荈，步壑数长松。隔屋号朱虎，当窗现黑龙。蘅兰争酷烈，桃李角鲜秾。隐士多相过，仙人庶可逢。第能安性命，何患改颜容。炼鼎丹砂熟，倾壶白酒醲。微茫追绝响，潇洒振孤踪。乡里宜同好，他年必子从。  

○送侯尊师归蜀  

北上关河远，南归岁月赊。飘飘携短剑，杳杳泛灵槎。别岸秋涛掩，前山晓雾遮。欲攀青桂树，先采白苹花。天道元无极，浮生即有涯。举杯吞夜月，引袖拂晨霞。独跨冲天鹤，能追赴壑蛇。祗应投老去，长日炼丹砂。  

○春晚喜晴  

积雨俄经月，新晴始见春。苍苔侵别墅，绿水过比邻。性僻居宜远，身闲景易亲。无诗排世累，有酒纵天真。循圃花粘履，凭阑柳拂巾。歌呼从穉子，谈笑或嘉宾。渐喜渔樵狎，仍欣鸟雀驯。幽情延薄暮，浩思集清晨。养拙元非病，为文敢自珍。杜门缘底事，作计懒随人。  

○次韵虞彦高游阳明洞  

忆昔神禹奠九州岛，兹山会计功始休。诸侯玉帛渺何许，但见万水从东流。衣冠永闭阳明洞，夜闻鬼哭岩之幽。珠宫贝阙号龙瑞，天造地设非人谋。槎牙怪树冻不死，化作千丈苍玉虬。丹洞呀然仙掌裂，翠峰巧矣蛾眉修。梅梁飞去铁锁断，往往雷雨生灵湫。轩辕缑神极秘怪，海上笙鹤时相投。平生闭门读史讴，子乃探穴先吾游。明当挟子期汗漫，题诗更在最上头。不妨山水乐吾乐，岂有饥溺忧民忧。故家乔木尚可求，有子有孙百世留。卧横玉箫泛归舟，吹散万斛江南愁。  

○古墙行  

建炎白马南渡时，循王以身佩安危。疏恩治第壮舆卫，缩板栽干由偏裨。下锸江城但沙卤，往夷赤山取焦土。帐前亲兵力如虎，一日连云兴百堵。引锥试之铁石坚，长城在此势屹然。上功幕府分金钱，欢声如雷动地传。尔来瞬息逾百年，高崖为谷惊推迁。华堂寂寞散文础，乔木惨淡栖寒烟。我入荒园访遗古，所见惟存丈寻许。废坏终嗟麋鹿游，飘零不记商羊舞。王孙欲言泪如雨，为言王孙毋自苦。子孙再世隳门户，英公尚及观房杜。如君百不一二数，人生富贵当自取，况有长才文甚武。公侯之后必复初，好把家声继其祖。  

○题山石猿鸟图  

万卷堆中昏欲睡，忽见画图醒我意。眼前崖谷起嵯峨，便似着身游此地。楩柟槠栎大百围，奔泉透石辟历飞。玄猿孤峙憩美荫，下视白鸟娱清晖。昔闻虞舜狩南岳，君子相随化猿鹤。往时此辈犹尔为，慨想云林真可乐。拔剑斫山山骨露，山鬼咿嘤安敢怒。祇今踊跃归去来，莫愁无觅诛茅处。  

○李伯时画浴马图  

古称难画莫如马，近朝惟数李伯时。不至天闲观帝服，如此骨相何由知。头类渴乌尖插耳。竟度流沙轻万里。圉人牵浴恒凛然，复恐化龙奔入水。贫居里巷无马骑，徒步出入多伤悲。大胫薄蹄何足愿，退立道旁尘满面。  

○题王起宗画松岩图  

云起重岩郁凌乱，长松落落树直干。若人于此结茅屋，爽气飘然拂霄汉。舣舟之子何逍遥，从者伛偻携一瓢。山中无日不闲暇，跋涉相顾凌风飙。始知王宰用意高，使人观图鄙吝消。世间未必有此景，涂抹变幻凭秋毫。丹青游戏固足乐，收绝视听搜冥寞。向来为政殊不恶，乃尔胸中有丘壑。  

○题华岳江城图  

华岳能诗世有名，学画丹青亦豪放。此图似写安庆城，雉堞楼台俨相向。北风将至江面黑，千艘万艘争避匿。沧溟涌溢水倒流，南岳动摇天柱侧。蛟龙戏落秋潭底，素练平铺八千里。时清好作钓鱼翁，闲弄轻舟烟雾里。  

○神马歌次韵陈元之  

神马来自昆仑西，有足未始行沙泥。朝趋欲出飞鸟上，夕逝直与奔星齐。绿鬉半散插双耳，赤汗交流攒四蹄。风神秀猛陿天地，岂顾燕蔡并渠黎。时时牵浴临清溪，对人夸杀黄须奚。玉沙之禾中刍秣，不啮堤头枯草稊。与君侧耳听长嘶，凡马不闻生駃騠。  

○古剑歌为吴真人作  

闲闲真人藏古剑，敬之如神不敢忽。宾客时来求一观，辄有悲风起仓卒。人言此是金铁精，良工煅炼久始成。动摇天地合变化，摩荡日月含光精。昔年有蛟起江中，口吐烈焰烧长空。下民昏溺上帝怒，雷电往击皆无功。尝持此剑斩蛟首，流血滔滔浸庐阜。传记传闻时既久，不意世间今尚有。吾过下里多恶氛，魍魉魑魅能食人。请君为我绝此怪，一洗宇宙长清新。  

○题赵千里山水扇面歌  

公子丹青艺绝伦。喜画江山上纨扇。祗今好事购千金，四幅相连成一卷。春流漠漠如江湖，飞烟着树相有无。岚光注射翻长虚，白玉盘浸青珊瑚。追随流俗转萧疏，对此便欲山林居。旗亭花发酒须沽，舟行为致双提壶。抱琴之子来相须，醉归不省何人扶。旁有飞泉出岩隙，掣电飞霜相荡激。蛟龙不爱鲵桓食，但见垂纶古盘石。人生万事无根柢，出处行藏须早计。一丘一壑傥如斯，便可束书从此逝。君不见郑子真，躬耕谷口垂千春。毫芒世利能没身，汝胡龌龊为庸人。  

○题秋雨长吟图  

雨暗秋天黑如墨，穷居茅屋出不得。终日长吟复短吟，吟罢令人转凄恻。饥猿抱树屈双肘，病鹤拖泥垂两翼。何当策杖过溪头，要看南山新翠色。  

○竹树图  

荆棘蒙茏迷竹树，乱堆古石苍苔护。纵猎青郊怀旧路，跃马重冈追狡兔，箭翎落地无寻处。  

○题温日观葡萄  

老禅嗜酒醉不醒，强坐虚櫩写清影。兴来掷笔意茫然，落叶满庭秋月冷。醉中捉笔两眼花，倚檐架子敧复斜。翠藤盘屈那可辨，但见满纸生龙蛇。  

○题墨竹  

嶰谷阴寒石如铁，二龙僵立露骨节。春雷动地万物活，畏汝飞腾冲石裂。攒青聚绿生岩幽，海涛声引风飕飕。年年三伏林下卧，白昼憀慓如深秋。 【以上二首，刻本分作绝句，误。】  

○宗阳宫望月分韵得声字  

老君台上凉如水，坐看冰轮转二更。大地山河微有影，九天风露寂无声。蛟龙并起承金榜，鸾凤双飞载玉笙。不信弱流三万里，此身今夕到蓬瀛。 【仲弘诗，前辈以《宗阳宫望月》一首为绝唱。】  

○次韵钱唐怀古四首  

江湖清浊自天开，鸿雁凫鹥与往来。黄道星辰环太乙，紫云宫殿拥蓬莱。论文竞奏王-颂，献寿深倾阿母杯。九域舆图今混一，百年耆旧独兴哀。  
斜界钩陈通大道，中分魏阙对层峦。云生殿上金炉暗，露下庭前玉井寒。江汉飞龙俄窅窅，沧溟泛鹢竟漫漫。中天会合宁非数，坐见苍生奠枕安。  
山回禁籞入云长，无复陈兵卫两厢。千石金钟埋野草，万年珠树落秋霜。龙文不徙阳人聚，鸟篆终降轵道旁。九市尘埃来衮衮，一江波浪去茫茫。  
化人宫阙被层阿，栋宇高低若涌波。翠石文章书日月，宝珠光焰烛山河。空桑说法黄龙听，贝叶翻经白马驼。谁谓一无超众有，只今尘土重来过。  

○题丰乐楼  

峥嵘飞构压名邦，西望平湖东望江。气合重玄蒙沆瀣，标存九域奠洪庞。朝来散雾萦朱栱，夜后流星透碧窗。倚徧阑干愁目眩，飞鸢旋转故双双。  

○水乐洞  

石林求路转聱牙，来访香岩大士家。雨过门前生薤叶，风行陇上落松花。悬崖滴水鸣金磬，激涧流泉走玉砂。欲适山林去城市，久知寂寞胜纷华。  

○题拱北楼  

殷地鼓鼙迎日出，倚天梁栋与云浮。北瞻帝阙三千里，南控臣藩二百州。江海无波沈罔象，旌旗垂野驻貔貅。鸾回丽榜多深意，绣衮于今有魏牟。  

○次韵罗云叔红梅  

玉人中酒殢芳华，尽压东风百种花。幞被冬深裁异锦，篝灯夜永障轻纱。纤蕤露沁蜂腰蜡，密蘂云蒸鹤顶砂。为问阆风何处在？相期高举籋晨霞。  

○纪梦  

海上垂纶有几年，平居何事梦朝天。苍龙观阙东风里，黄道星辰北斗边。治世祗今逢五百，前程如此隔三千。扬雄解奏《甘泉赋》，应有声名达帝前。  

○次韵陈子仁黄河二首  

禹功疏凿过忧勤，海内山川自此分。元气浑沦通地脉，孤光迢递贯天文。母金伏砾秋逾盛，阴火藏渊夜不焚。多少鱼龙争变化，总归西北会风云。 【一作「万里穷源何日遂，片帆西上破层云」。】  
阴阳为沴黄河溢，北度艰难拥万艘。齐楚百城防雉堞，淮沂千里避鸿涛。耕鉏已失天时正，流徙争依地势高。此日朝廷忧水患，须明利害策贤豪。  

○望海  

海门东望浩漫漫，风飓无时纵恶湍。黑雾涨天阴气盛，沧波衔日晓光寒。岂无方士求灵药，亦有幽人把钓竿。摇荡星槎如可驭，别离尘土亦何难。  

○送罗云叔归山中  

黄石山原风物幽，贱子往年曾一游。旧行■〈木厌〉柘已成径，新艺禾麻应满畴。冯衍能忘白首叹，谢安须为苍生忧。余杭溪上明日发，愁杀杨花吹客舟。  

○留别京师  

囊衣托载道傍车，人事怱怱岁欲徂。风雨四更鸡乱叫，关河千里雁相呼。芜菁散漫根犹美，桑柘萧条叶渐枯。却向 【一作上。】 高丘重回首，五云缭 【一作飞。】 绕帝王都。  

○简浙东万户萧伯善  

择帅中军自古难，独分符节守藩翰。夜鸣鼓角溪山静，晓竖旌旗雨雪干。不待扫门知魏勃，岂须弹铗识冯驩。祇令四海无征战，万卷诗书好厌观。  

○赠同院诸公  

诏编国史有程期，正是诸郎儤直时。虎士守门宫杳杳，鸡人传箭漏迟迟。窗间夜雨销银烛，城上春云压彩旗。才大各称天下选，书成当继古人为。  

○玉堂夜直  

直庐岁晏动羁情，朔雪将飞觉夜明。金井辘轳哀响绝，玉阶瓴甓断纹生。藓花莫辨沿墙迹，松叶时闻委砌声。愧以不才同制作，诸公此日负高名。  

○寄维扬贾侯  

经国长才世岂多，群邪嫉正奈公何。气蒸云雾藏乔岳，声转沧溟放大河。远迹江湖犹弃绝，惊心岁月屡消磨。鹍鹏自有垂天翼，肯逐飞鸿入网罗。  

○寄康大夫  

遥想幨帷出郭时，先驱十里走旌旗。青山落日苍茫暗，白水秋风惨淡悲。劲矢每随前队发，清笳偏逐后行吹。荆州未觉风流远，纵饮还应到习池。  

○寄袁伯长  

几年簪笔侍明光，直取才华补卫郎。祀事悉稽周典礼，颂声须假汉文章。云垂迥野鸣鞘远，月满高城下漏长。校猎合袪尤盛事，愿闻作赋拟《长杨》。  

○东湖四景为大尹本斋王侯赋四首  

朝来千骑出城闉，为向东湖踏早春。素练羃林云气薄，明珠穿草露华新。山花献笑开檐畔，海鸟忘机戏水滨。记取当年贤太守，及时为乐与斯民。  
夏月湖中爽气多，南风迭迭卷长波。渔人舟楫冲苹藻，游女衣裳揽芰荷。脍切银丝尝美味，腔传金缕换新歌。使君用意仍深远，即此光华岂灭磨。  
暂停麾盖拥轻舟，此日湖山属暮秋。采采黄花登几案，离离红树散汀洲。倾壶浮蚁杯频竭，下箸鲜鳞网乍收。莫向钱唐夸往事，白苏未许擅风流。  
云气低藏十万家，东湖飞雪又交加。玉禾旧布仙山种，琼树新开帝所花。别浦移舟闻过雁，高楼凭槛见归鸦。侯门似有相如客，剩赋篇章与世夸。  

○即事  

禁城晓色清如水，高下楼台锦绣中。千树好花连上苑，百壶美酒出深宫。珍禽竞集高林雾，宝马争嘶横岸风。人物此时俱盛极，两都绝胜汉西东。  

○次韵伯长待制  

挥鞭远过御沟斜，出院时时见暮鸦。已入玉堂同视草，还趋琼砌共观花。兽炉香绕窗前雾，蜡炬光摇帐底霞。此去天津元不隔，何须八月泛灵槎。  

○送薛玄卿归龙虎山  

金门诏下羽人归，欲向山中采蕨薇。琥珀悬崖松树老，琅玕倚涧竹根稀。高岩蓄雨星辰湿，古石悬云径路微。养性可无轩冕累，游尘元不涴仙衣。  

○春雨  

蒙蒙春雨暗重城，莽若山林云气生。驾过东朝沾羽盖，仗移前殿湿霓旌。苍松密掩岩头鹤，翠柳深藏谷口莺。明日不愁花烂熳，新晴陌上有人行。  

○题火涉不花同知画像  

堂堂玉立照青春，昭代由来重世臣。带纳掖庭联卫士，分符江徼总编民。鹔鹴裘暖鸣鞭疾，翡翠帘深翦烛频。州县三年姑少试，驱驰休厌属车尘。  

○次韵黄子久狱中见赠  

解组归来学种园，栖迟聊复守衡门。徒怜郿坞开金穴，欲效寒溪注石樽。世故无涯方扰扰，人生如梦竟昏昏。何时再会吴江上，共泛扁舟醉瓦盆。  

○怀钱唐故人简应中父  

几年流滞客京师，每忆江边话别离。落魄已甘心似铁，蹉跎无奈鬓成丝。草玄思苦无人问，弹铗歌长只自悲。满目塞云飞去尽，倚筇独立更多时。  

○寄吏部张尚书  

复喜清朝用大贤，玉音俄对广庭宣。姚崇已托君臣契，李泌终操将相权。此日经纶须展布，他时简册要流传。渊明有待公田米，可念江湖久弃捐。  

○题谢迭山遗墨  

荆南失守见亡形，太岁徒闻忌丙丁。羸老扣心天藐藐，鬼神号哭夜冥冥。忠臣效死招乌合，烈妇捐生报雉经。辞气凛然遗墨在，再三寻绎泪双零。  

○寄题成都万竹轩为李仲渊作  

君家种竹蜀江旁，高与蚕崖势颉颃。已树旌旗分部曲，更鸣琴瑟应宫商。蛟龙并逐波涛化，虎豹曾因雾雨藏。兄弟至今俱宦达，未应开径接求羊。  

○送范德机  

往岁从君直禁林，相于道义最情深。有愁并许诗频和，已醉宁辞酒屡斟。漏下秋宵何杳杳，窗开晴昼自阴阴。当时话别虽怱遽，祇使离忧搅客心。  

○雷江阻风寄池阳通守周南翁  

系舟江岸隐蒲芦，坐听篙师制疾徐。巨浪驾空龙出没，猛风吹树鸟欢呼。诗题短札难频寄，酒满长缾已屡沽。辇道沙干宜并马，问君何日宦京都？  

○点义仓即事  

南来受命佐为州，喜遇丰年暂出游。过岭崎岖寻道路，上山硗确治田畴。修藤挂树龙蛇走，怪石攒溪雁鹜浮。赋役已宽词诉简，素餐无补谩优悠。  

○再次韵张秋泉真人碧桃  

一枝如玉照芳春，几度凭阑欲殢人。翠被夜寒愁洒泪，珠帘月冷怕伤神。刘郎陌上栽仍旧，王母池边赏又新。不是梨花飘雪树，望中清绝更无伦。  

○寓长春道院春雨即事呈郑尊师二首  

南荣相距数寻间，满地春泥隔往还。夜雨暗添篱脚水，晓云浓揜树头山。修篁夹径宜增植，细草侵阶莫谩删。世虑纷然无止极，敢求大药驻衰颜。  
客游无赖阻重阴，院落萧条径术深。数亩林塘观不厌，一窗风雨坐相侵。灵虬尚有蟠泥迹，老骥宁无越块心。多谢西家贤太守，相招乐饮费千金。  

○题沈君湖山春晓图诗卷  

迤逦沙堤接画桥，东风杨柳暗长条。莺随玉笛声偏巧。马受金羁气益骄。舞榭歌台临道路，佛宫仙馆入云霄。西湖春色年年好，底事诗翁叹寂寥。  

○舟次池阳偕通守周南翁燕表侄陈和卿家席上赠歌者  

故人相见话绸缪，三日江干系客舟。高燕未阑明月上，艳歌初转彩云留。光摇崖蜡宁知夜，字写边鸿已报秋。底事尊前能尽醉，为伊肯展翠眉愁。  

○赠惠山圣长老  

道人卓锡向名山，路绝岩头未易攀。海上潮来风浩浩，洞中云出雨潺潺。松柟直起参天碧，苔藓旁行匝地斑。藉甚后人蒙法施，有如流水注苍湾。  

○赠孙思顺  

天涯相遇两相知，对榻清谈玉屑霏。芳草谩随愁共长，青春不与客同归。熏风池馆蛙声老，落日帘栊燕子飞。南浦他年重到日，湖山应识谢玄晖。 【此诗《风雅》作赵子昂，《体要》作杨仲弘。】  

○寄曹云西  

羡君卜宅远纷庞，长把丝纶钓大江。秔稻色枯云惨惨，芰荷声急雨淙淙。消磨岁月书千卷，傲睨乾坤酒一缸。甫里当年遗帙在。交锋那肯竖幡降。  

○送戴尊师入越  

跃马年年塞北游，春风此日送归舟。山中树老飞玄鹤，江上莎长卧白鸥。欲与谢公同隐逸，肯容贺老独风流。山阴道士如相见，沽取村醪醉未休。 【此诗《元音》、《体要》俱误作赵孟俯，《松雪集》中不载。】  

○赋飞鸿送胡则大  

年年客里见飞鸿，成阵成行上碧空。杳杳江湖寻故侣，萧萧芦苇下新丛。翱翔已出云霄上，饮啄宁来沼沚中。今日似君归去好，扁舟一夜起东风。  

○次韵萧君用  

崔嵬出水翠云浮，舁轿拖舟岂厌游。澶漫渠河方涉夏，萧条竹树已迎秋。衔杯兴尽人先醉，舞剑歌长客易愁。八月江湖翻渤澥，长竿更约与君投。  

○遣兴  

庭树号蝉日已凉，寒云横雁夜何长。挟书万里千明主，仗剑三年别故乡。西北诸山连朔漠，东南众水隔荆扬。淹留不去惭苏子，莫遣貂裘厌雪霜。  

○湖上  

秋郊纵步却骖驔，胜事能多许客参。如雪万家收早稻，未霜千树着黄柑。鼍鸣海上潮先涌，猿叫山前雾欲含。放浪渔樵元有处，使人犹爱住江南。  

○偕汪侯宴舟中  

中流画鹢独翱翔，暂勒鸣驺驻岸旁。风引锦帆冲野色，波随兰棹泛晴光。草涵宿润珠玑滑，麦涨春云饼饵香。何事乘槎之海上，问津从此达天潢。  

○暮春游西湖北山  

愁耳偏工着雨声，好怀长恐负山行。未辞花事骎骎盛，正喜湖光淡淡晴。倦憩客犹勤访寺，幽栖吾欲厌归城。绿畴桑麦盘樱笋，因忆离家恰岁更。  

○题胡伯衡飞云图  

未应时命固相违，千里遨游久不归。已占龙头承紫诏，更蕲马首赐朱衣。尘沙客路牵愁远，泉石家乡入梦稀。日夜思亲心更切，沧浪怅望白云飞。  

○吴山晚眺  

山椒翚构四垂宽，上相旌旗会览观。傍近江湖天广大，上连星斗地清寒。龙宫永锁函书閟，凤岭重嗟苑树残。此际独无云蔽日，正宜翘首望长安。  

○遣兴  

门前高柳绿纷纷，恋霭留烟昼不分。雨砌芳菲晴后见，风窗言语静中闻。桐花可作凤凰食，竹叶还成虎豹文。但使此心无外慕，卜居何用绝人群。  

○夏夜对月  

暑天烦倦唯酣寝，薄暮登楼起宿痾。簟报新秋凉意早，窗开永夜月明多。不眠孤鹤频惊叫，好事流萤屡见过。安得泛舟江海上，坐观冰镜落沧波。  

○题高尚书竹石  

矫龙疑苍筠，踞虎肖白石。傥乘风云会，变化那可测。  

○题墨竹为郑尊师  

风味既淡泊，颜色不妩媚。孤生崖谷间，有此凌云气。  

○客中即事四首  

渐觉星星两鬓皤，推愁不去奈愁何！客中忘却春光度，惊见前林嫩竹多。  
终朝矻矻坐书帷，春去春来总不知。怪得山禽如有意，隔窗撩乱踏花枝。  
几日悬悬雨不休，客窗孤迥使人愁。杜鹃啼切知何处？坐对云山万木稠。  
美木千章绕故宫，如烟如雾塞虚空。路冲南北山冈断，披拂能来万里风。  

○悼邻妓二首  

西子湖边杨柳花，随风飘泊到天涯。青春遇着归来燕，衔入当年王谢家。 【此一首《体要》作揭奚斯。误。】  
一种腰肢分外妍，双眉画作月娟娟。春风吹破襄王梦，行雨行云若个边。 【二诗，铁崖采入《西湖竹枝词》，序云：我朝词人能变宋季之陋，自称仲弘为首，而范、虞次之。】  

○沙雁  

漠漠寒烟树影微，一行沙雁背人飞。江南江北秋将尽，客子如今犹未归。  

○扇上竹  

种竹何须种万竿，一枝分影亦檀栾。秋宵更受风披拂，听取清声入梦寒。  

○次韵康子山舍人二首  

兼旬风雨气寒凉，院落幽深草木长。却喜今年多夏果，碧苞丹实满林香。  
欲赏秋花色已凉，碧云散尽楚天长。姮娥旧种无多树，何故人间有此香。  

○到京师  

城雪初消荠菜生，角门深巷少人行。柳梢听得黄鹂语，此是春来第一声。  

○送人二首  

客路逢春雪乍消，眼前愁思转相撩。垂杨染作黄金色，舞徧东风万万条。  
金沟河上始通流，海子桥边系客舟。却到江南春水涨，拍天波浪泛轻鸥。  

○画竹石  

林前怪石起参差，篁竹丛深使客疑。如过潇湘江上路，鹧鸪啼罢日西时。  

○宿浚仪公湖亭三首  

夜宿湖亭水气凉，四更风露湿衣裳。空蒙雾重前山暗，屋角斜明是月光。  
两两三三白鸟飞，背人斜去落渔矶。雨余不遣浓云散，犹向前山拥翠微。  
几年乡梦隔江湖，此日登临兴不孤。小艇欲行无远近，不愁归醉要人扶。  

○题十二红卷子  

碧桃枝上有珍禽，调舌交交听好音。画出江南春意思，明年携酒共追寻。  

○喜晴  

楼外斜阳放晚晴，街衢前后听欢声。回舟更倚南风顺，千里青山照眼明。  

○纪梦二首  

四面青山拥翠微，楼台相向辟天扉。夜阑每作游仙梦，月满琼田万鹤飞。  
纷纷鸾鹤满虚空，耳畔如闻度海风。直上云霄千万里，此身飞入紫微宫。  

○用韵送德阳入越为赘婿  

轻薄薄雾诘朝晴，岸柳江梅着树明。更向若耶溪上听，旁人歌唱尽春声。  

○次韵雪  

砑光帽子舞山花，吹落曾城万仞斜。安得飙轮为我驾，一时飞到列仙家。  

○阳关图  

咸阳西距玉门关，万里征人惮往还。此别尊前须尽醉，相逢俱是鬓毛斑。  

○喜晴  

檐外喧喧雀报晴，夕阳犹照小窗明。回舟更倚南风顺，要听田家打麦声。  

***◆范经历梈（德机集）***  

梈字亨父，一字德机，临江清江人。家贫早孤，刻苦为文章，人罕知者。年三十六，辞家北游，卖卜燕市。荐为左卫教授，迁翰林院编修官。出为岭海廉访司照磨，历转江西湖东，选充翰林应奉，改闽海道知事，移疾归。徙家新喻百丈山，天历二年，授湖南岭北廉访经历，亲老不赴。其明年以母丧哀毁卒，年五十九。德机癯然清寒，若不胜衣，而持身廉正。为文雄健，追慕先汉古诗，尤好为歌行，工近体，蔼然见忠臣孝子之情焉。吴文正尝以东汉诸君子拟之。人称文白先生。所著有《燕然稿》、《东方稿》、《海康稿》、《豫章稿》、《侯官稿》、《江夏稿》、《百丈稿》，总十二卷，揭曼硕序之。以为虞伯生称德机如唐临晋帖，则终未逼真。改评之曰：范德机诗如秋空行云，晴雷卷雨，纵横变化，出入无朕。又如空山道者，辟谷学仙。瘦骨崚嶒，神气自若。又如豪鹰掠野，独鹤叫群。四顾无人，一碧万里。差可彷佛耳。德机诗学庐陵，杨中伯允得其骨，郡人傅若金与砺得其神，皆有盛名于时。欧阳原功曰：宋东都时，黄太史号江西诗派。南渡后，杨廷秀好为新体。宋末，刘会孟出于庐陵，而诗又一变。我元延佑以来，弥文日盛，京师诸名公一去宋金季世之弊，而趋于雅正。于是西江之士，亦各弃其旧习焉。盖以德机与曼硕为之倡也。  

送张炼师归武当山  
奉同元学士以落月满屋梁犹疑照颜色为韵赋赠邓提举之官江浙一首  
贻孛述鲁翀编修  
蒙恩供奉翰林未行改佐闽幕自丰城便道取疾由抚过旴与郡守萨侯会约寻麻源不果明日别旰  
由海昏入武宁道中  
九日报熊敬舆  
赠安西王提举别  
宿夏庄  
赠方永叔往教重庆路  
送吴真人持诏宁亲  
散步还南轩  
度泽过关山  
古干将  
和答杨茂才  
二杏  
谷口散暑  
登石城驿亭  
饶国吴氏晚香堂  
将赴江淛大府校进士试会疾止建安驿上后山东眺郡城作十二韵  
八月十五日公堂燕别作  
秋日海康斋居  
晓出西郊  
登西山顶还方涧作  
秋江钓月  
郡中即事十二韵  
出甘蔗州  
晚登南楼眺乌石九仙方山诸峰  
四月八日访闽粤王无诸古城遂至莲花峰下僧寺寺乃唐王审知祠  
数日毒热喜雨适立秋先三日也  
新雨阶除花药倍茂田里生意怀之欣然情至有述简诸作  
苦热怀楚下  
明月几回满  
苍山感秋  
酬申屠子迪  
筠州东都遇雨  
秋江  
绝句三首  
看东亭新笋  
蕲州城下晚泊与土人语及西方事平有喜而作  
黄州道中  
百丈山中夜坐闻谨思将还忆甲寅入南中正此日也十二月二十三日四首  
壬戌秋录囚晚行宁州道中追录  
引儿湾晚泊  
九日诸生携酒至城东看菊  
晚过孔奉常舍下  
赠别李教授亭赴五羊先往余饶觐省  
王继学晚过舍下翌日惠诗两章用韵答贶  
和二章已而征者适至戏用韵为再迭云  
登南城楼  
寒食后百丈山夜坐  
快阁延望  
题秋山图  
贵州  
发横浦之永淳县  
题昊生雨吟图还寄清江皮野  
东斋秋雨后花药具有生意  
晚兴  
晚上南山观烧  
京下思归  
期出东郊不果却率便河闸桥诣张道人庵寻故旧作  
和李溉之园居杂咏四首  
种瓠  
秋后瓠果成一实轮囷可爱余嘉其晚成而不群答赋云  
寄李彦谦御史  
卢师东谷怀城中诸友  
离席合赋赠南剑教授盛复之之官  
遣怀  
赠李提举之官豫章  
立春日和王翰林  
寄福建杜廉访使君  
送菊  
闽州歌  
捣练图  
题李白郎官湖  
王氏能远楼  
钱舜举画马歌  
杏叶黄  
侏儒行  
辘轳怨  
掘冢歌  
望瀛海一首送危太朴之四明兼简廉访邓使君翰林袁侍讲  
至日行  
奉观许尊府遗墨  
夜上乌岩  
古杉行  
题皮野逸亭  
张明德经历松石图  
怀旧游赠别杜君还益津  
小孤行  
赠李山人  
己未行  
奉酬段御史登岳阳楼之作时分理盗贼至海康  
送萧二十兄  
奉和李监丞醉赠羽人之作  
社日  
五月二十六夜宿松林兰若  
发湖口  
浔阳  
以琼扇一握奉致黄明府  
......  

○送张炼师归武当山  

张君瀛洲人，来作武当客。始来武当时，祇着谢公屐。弟子百数辈，稍稍来服役。诛茅立万柱，空中现金碧。辛苦三十年，夜卧不侧席，以之律鬼神，故亦如矩墨。元年踰冬旱，失火烧四国。野谷方焦，六月畿甸赤。朝廷亦不爱，牺牲与圭璧。僵巫暨惫史，歌舞无消息。君时待诏来，公卿初不识。一朝传天语，问以济旱策。君云臣鄙愚，造化非所测。阴阳有开闭，此实智者责。公卿复致辞，物生今孔棘。已勅京兆尹，取足输粟帛。此如解倒悬，祀事惟所择。君闻犹固让，心实内忧惕。飞章白玉阙，沥胆殚悃愊。臣实才浅尠，臣实学迮塞。臣有一寸心，愿辅后皇德。后皇本爱民，民今旱为厄。或者罪有由，皇亦重开释。祈谢各有方，呪禁各有式。上堂荐明水，下堂考金石。夜分请命既，昧爽大施设。为坛东市门，经纪法灵册。庭中玄武旗，飘飘墨黍 【一作水。】 黑。君临一挥手，怒发上霄直。指麾东方龙，卷水东海侧。指麾西方龙，卷水略西极。北南暨中央，各以方率职。某日某甲子，漏下五十刻。我在坛上伺，不得忤区画。丰隆与飞廉，列缺与辟历。汝将汝风驰，汝遣汝雷击。汝云冯勿漓，汝雨必三尺。汝不从誓言，不畏上帝勅。至期果响答，动荡七日泽。常时人所难，君若不以力。公卿奏天子，是必有褒锡。可以宠号名，可以蕃服裼。君曰天子圣，卿从诚所格。臣敢贪天功，况乃归计迫。昨得山中书，至自青溪宅。向来百弟子，迟归在朝夕。暾时冬序半，霜下木叶积。明当课斩伐，结构西岩壁。山田晚报熟，芝朮及采摘。狝猿长如人，夜夜盗柿栗。堤防苟不豫，六气尽蟊贼。公家事既已，私事容弃掷。方知用世士，遗世等糠籺。所过如虚空，焉知去留迹。我持一瓢酒，欲以赠远色。岁暮不见君，怅望空中翮。  

○奉同元学士以落月满屋梁犹疑照颜色为韵赋赠邓提举之官江浙一首  

青天青如石，星辰何磊落。适见北斗高，忽复滞郊郭。感此流电惊，行迈孰为乐。况值杪秋令，清商动凉幕。芳燕候朋亲，驱车背河朔。登高望四野，下田毕新获。于时不同赏，惆怅睇云岳。古人有云然，末契重交托。托契自有初，相晞在结发。请持交龙镜，比似空际月。昔月三五盈，今夜三五缺。月盈自有时，徯君采薇蕨。采薇陟崇冈，空筐不易满。季女怀朝饥，日下光纂纂。岂无机杼思，十旬义一澣。含凄就经纬，意长丝绪短。路逢相识亲，要入鲛人馆。泣下仍成珠，更苦哀歌缓。缓歌浮云停，急歌流水促。水流亦有宗，云散复成族。踽踽行路子，离居振群肃。会合宁无期，载感时运速。晨风怀菀林，玄鸟辞华屋。明发念飞蓬，秋声浙江曲。浙河名山水，在昔最余杭。浩浩负海区，地绝川无梁。执玉夸禹会，带甲宣吴疆。慨彼仁义都，风俗殊兴亡。末代缀繁会，周衢沸丝簧。闻之虚庙閟，断雨生蛩螀。幸及九域一，四民 【一作海。】 乐时康。游历须慎重，勿用多殒伤。矧兹握新命，出布尧文章。虽当日月远，足昭云汉光。凄其金气厉，嘉实方敛藏。杨柳卧枉浦，蒹葭委严霜。物情各有归，我独不得将。仰视云中雁，肃肃俱南翔。云雁明天中，回首顾齐州。沙屿重绵互，竟复少迟留。欲知鸣雁心，黍稻非终谋。视彼群飞者，矢心良不犹。不犹将谓何？岂复不如兹。明年择圣蹈，既往无复疑。譬之騉蹄驹，昂藏养云姿。下乘岁百驾，逸足诚归谁。伯乐偶并世，当受知者知。长鸣待俦侣，首路复安之。所之在东南，断水列风峤。至人遗吏隐，出处惠兼妙。干莫居匣中，千年逸神耀。一朝持入手，未言心相照。照之千里外，如在咫尺间。明夜梦见君，怡怡越河关。惜去不须臾，念来亦循环。古时岐路人，何用涕潸潸。景岩草木断，虎豹啼空山。方冰先春水，野饭维清湾。买觞斮鱼鲜，甫谢金鸾班。此行竟遂媾，亦慰亲友颜。天目扫烟岫，日夕飞禽还。山中桂树多，庶为故人攀。攀花贻远道，洵美道中轭。若复无相忘，报之双白璧。美人如芙蓉，隔浦无相识。旧交日已违，新交当日得。各自有殷勤，初不在容色。俯水愧游鳞，仰空惭飞翼。眷言执手地，岁暮霜霰迫。踟蹰复踟蹰，凄恻重凄恻。  

○贻孛述鲁翀编修  

悲风动日夜，游子绝河山。一别十年流，四方几时还。忆子旅江外，过余抚林。晓色竹晻霭，春容杏阑珊。阳坡鸣赤鸡，阴馆来白鹇。文义相剖析，宴歌亦循环。吴星逐梦变，楚月带愁弯。自来燕蓟中，相望汉沔间。初传教下郡，或道钓清湾。起居虽未悉，声闻已难攀。明圣御八极，震惊折群奸。登贤弥制断，进士严刊删。倒泽起游泳，搜空集翻翾。斯时麟见郊，绝世骥在闲。岂期脱布衣，复得联朝班。始疑迹异方，卒见意俱闲。惟此冰雪壶，近当云雾关。纪载竹帛藏，润色丝纶颁。储才藏地閟，抽思刮天悭。固当让俊逸，焉得委疏顽。物化岂堪玩，仙栖庶可扳。寤寐在灵岳，彷徨愧尘寰。碧草蒙涧沚，青霞冠云鬟。长生愿不负，竟往事无艰。常闻羽人言，颇落俗士颜。早伐九节杖，倚之听潺湲。  

○蒙恩供奉翰林未行改佐闽幕自丰城便道取疾由抚过旴与郡守萨侯会约寻麻源不果明日别旰  

暂远云霞观，却希山水音。珠星联极下，璧月动江浔。始集宝气亭，复趋金晶岑。马饮树连涧，猿啼风满林。扬澜思汗漫，睇岭写嵚崟。辍棹更垂钓，推书时弄琴。石门生夕景，麻源笼晓阴阴。是郡遇贤守，佳致契幽寻。樽俎迫清好，弦歌彰古心。郡中宜凤集，泓下或龙吟。颇愧尘务逼，还为旅病侵。一行混吏轨，千载负国琛。即往事莫究，于兹念方深。姑山如有意，遂许一登临。  

○由海昏入武宁道中  

登高势欲坠，踰险心始领。戒想适其恒，经过何由骋。泄云行崦杉，零露浥涧茗。玄蝉振山凄，白鹭团沙整。久盼归舟近，况怀垂钓永。岂不畏严程，无因揽流景。烟霞蕴至乐，岁月启深省。百丈有幽期，眷兹心耿耿。  

○九日报熊敬舆  

羸疾卧江浒，承恩慰高秋。木落坞陼净，天朗气暄柔。便了晨光中，授我双蝤蛑。呼童敬荐之，风味宜南州。忆昔客燕蓟，白云从方舟。于时见此物，千钱三十头。打黄试新羹，烂醉天市楼。一日食一百，更为明旦谋。三日困暴下，传笑诸公侯。此邦诚罕见，初出 【一作市。】 愈难求。矧当浮萸日，倾道俗如流。厚价得两螯，持之比琳球。物有少为贵，感事重绸缪。奈何雷同者，政复多优游。欲折黄金花，报君向沧洲。此花苦未发，少待岁寒酬。  

○赠安西王提举别  

车声何轧轧，去我亦翩翩。借问车中人，几时到秦川。秦疆数千里，西与云栈连。行人秣马过，猿啼上青天。长安古帝州，宅土腴不偏。闻君答平昔，宦游祇晏眠。十龄涉文史，十五怀家毡。二十学壮游，五十缀朝联。奉常老掌故，今已二十年。功业晚何就，萧萧发垂肩。天子念逢掖，锡官颇静便。紫衣绾黑绶，此是车中缘。飘飖上都门，白马锦连干。举案招青山，孟光老犹贤。大儿坐车轩，小儿调马鞭。中儿又绝好，国语荷珠圆。旦夕俟君至，买舍清渭壖。此皆足慰意，日食官俸钱。俸钱足养亲，亲自有圭田。人生慕富贵，富贵翻受怜。不有钟鼎食，亦无膏火煎。前日三市事，目击心凛然。当时气凌人，不得呵乌鸢。观君浩荡去，万事当弃捐。孔子不西行，及河轨再旋。今君涉河流，西路方绵绵。终南与嵩华，是中多神仙。仙掌出浮云，上有三峰莲。真人玉拄杖，挂在明月弦。便当往从之，吸月升太玄。金鼎交龙虎，使我神貌坚。奈何二三月，百忧集离筵。空花如锦机，野色相交鲜。杨花乱愁思，万条散青烟。我不酌美酒，敬让故人先。搥碎琥珀杯，独洒春风前。春风澹无言，徒以别虑牵。别亦无所虑，所虑应当宣。愿及相思时，中肠郁纠缠。为吹双紫燕，衔书到君边。矫矫萧征君，珠贝藏龙渊。一别如列星，随天夜移躔。凤有五色瑞，时下岐山巅。请君问起居，归来定何年。  

○宿夏庄  

阴晴知何如，开户月满地。主家种长榆，竟夕熏风至。半生朝市踪，颇负山林意。及兹登览余，亦复缠世累。疏篱临大道，嘶马骇童稚。众卧复离披，踌躇独无寐。江山转寥落，星斗亦联缀。丈夫十载间，岂独铅椠事。  

○赠方永叔往教重庆路  

汲水得明月，倒影上青天。客行三十年，未识蜀月圆。中宵梦巴蜀，秣马辞燕服。成都虽云远，未到意已足。远意不可期，宿夕宛见之。云迷飞鸟道，雨急卧龙祠。干戈何草草，祇说渝州好。但得渝州官，甘就渝州老。渝州古雄城，彭君旧建旌。至今江石上，犹有古时名。豪杰世已矣，空城俯流水。复有江东人，来教渝州士。方侯天机深，大雅托遗音。沈潜万夫敌，脱略五湖心。翩然别我往，长揖仙人掌。疾风吹大旗，落日明斜舫。即此少相知，相知长恨思。巫山桂树发，折寄定何时？  

○送吴真人持诏宁亲  

垂杨十二门，旦旦罗鸣驺。千骑万骑中，孰是违世俦。美哉吴夫子，脱洒住丹丘。气涵群象动，思与万物周。天马出名驹，逸态横九州岛。自从下地走，但饮星河流。明月落中江，倒影射斗牛。飘然持玉节，去犯苍山稠。紫凤把细华，逶迤仙岩陬。遂经三茅岑，已登阁峰头。还家拜封君，玉册珊瑚钩。笑问游子衣，不独五色优。门县朱雀旍，坐拥金明裘。开筵浥芳醴，炰觞进庶羞。承颜开淑训，慰尔道路修。尔归奉天子，万岁更千秋。番君大国寿，贺老清湖愁。烟水三万顷，宫袍在扁舟。荷花合古渡，此处不夷犹。云锦双鸳鸯，悠悠戏汀洲。东风长年来，扬我阑槛幽。白马络金羁，奈此甚盛休。侬家阁峰下，霞竹敷稻畴。鹤集偃松雪，青云互绸缪。自从干戈余，川岳秋萧骚。骨肉倚四海，风云扰吟讴闻君复此去，浩荡怀今游。罢酒黄鹂鸣，高花艳城楼。良辰难能别，嘉会易为酬。至乐夫子行，子行无滞留。  

○散步还南轩  

幸自尘鞅绝，起游欲何之？江远夕气澄，开轩纳新诗。莎鸡振阳砌，蟏蛸结阴池。珊珊修木静，宛宛好风迟。 【一作驰。】 桃杏竞秋园，旋随时草萎。宁不悦生植，肃杀乃其宜。于斯见发育，及深霜露思。嵇康本达节，竟受薄俗嗤。快哉东方生，嘲唅得吾师。  

○度泽过关山  

单车度大泽，有似游梁山。初飞雁鹜徒，辱在葭苇间。季冬阴风盛，雨霰纷珊珊。念我离大府，行役何时还。朝临昌邑浦，夕指番阳湾。冲泥赴农村，老屋夜不关。然薪设供帐，风味犹百蛮。蒸烘湿衣裳，徒御相回环。极知道路难，犹念奔走艰。传餐逮明烛，饥渴未容悭。春和理税驾，且以慰衰颜。  

○古干将  

畟畟古干将，经世不再见。丰城匣已空，龙亦久当变。百怪日夜出，思尔一断剸。装佩美纷纷，不尔真百炼。又恐百怪飞，翻着他人身。麒麟或失所，魍魉气益神。不如且深藏，慎勿干星辰。我歌干将行，庶为君子陈。  

○和答杨茂才  

始我南山居，与子共朝夕。服事子尊君，德义蔼夙昔。焉知二十载，万变如顷刻。渔钓负平生，浩荡随所适。进惭负官义，退愧寻幽迹。而此山水间，时勤问消息。夜深款岩扃，萝月在屋翼。清言溢前闻，子学日有力。世好将未忘，相资庶有得。  

○二杏 【甲寅。】  

北邻杏一株，身作龙盘拏。直上青天中，虚空高结花。南邻杏更好，枝干相交加。三月二月时，帀地堆红霞。自我来京城，寄居诸公家。其地僻且阻，茂树绕窗纱。亦有桃与李，盛节争豪奢。虽富无可人，纷纷乱如麻。晚遇此二杏，突兀超尘沙。尝时好客来，立旆遥咨嗟。欲去复顾恋，往往至日斜。我昔直词馆，羸马道路赊。晨往昏黑归，无由领其嘉。今我已投散，终日犹枯查。朝暮出见之，百帀虚檐牙。而我又将去，何由报繁葩。誓将适南郡，辟地江之涯。种此一万树，漫漫被荒遐。花成实给食，收拾岁盈车。此事亦易集，但恐君疑夸。  

○谷口散暑  

谷口月未上，渔火出横塘。门前面稻畦，鼃黾杂风篁。童丱弄山墅，今兹白发长。新归稍结构，日徯江海凉。琴书散衡宇，药物布满床。谢告未缘衰，以疾不得将。维时仲夏半，织女当西堂。常恐梧树落，莎鸡戒衣裳。平生荷耒志，经岁失丰穰。此行庶无负，海内膺时康。  

○登石城驿亭  

南游未是谪，北行不当归。今旦陟崇冈，飘飘风吹衣。始我在京时，双阙凝秋晖。别来守穷海，故国音书稀。窃禄滋愧负，何时覩柴扉。胡不依白日，去即能如飞。驿楼俯平川，其下白云围。雨余足稻粱，可以信丰饥。去去道路远，王事毋稽违。  

○饶国吴氏晚香堂  

大江秋似练，楚树落清晓。岩际不逢人，翩翩数归鸟。饶君庭宇静，涧水黄花绕。烂锦照天朗，繁钱承露小。何当鹈鴂鸣，误识春事了。焉知岁寒姿，独立西风表。乾坤有清气，欲少未易少。摇落暮春期，美人烟雾杳。  

○将赴江淛大府校进士试会疾止建安驿上后山东眺郡城作十二韵  

青云建安郡，人物故锺秀。承旭开芳树，凌虚列遥岫。溪声涌夜长，石角吐秋瘦。渔沙府图谶，仙室川浸溜。征尘汩炎毒，服事弥奔奏。淡淡鸿鹄举，苍苍鹰隼候。山英茗在瀹，馆饭菰登豆。勤渠相国谊，忝窃大夫后，顾惟论贤能，奚取推寡陋。吾欲敕五丁，雷电激宇宙。疾飞移万壑，及此洗昏疚。起为梅子真，南厓扫丹臼。  

○八月十五日公堂燕别作  

悠悠我行迈，去此粤山端。迟明驻征车，爰尽公堂欢。开颜俯城郭，箫鼓集仪鸾。谓欲戒醉饮，重此良晨难。关门集会府，僚友并征鞍。更辞无别语，但祝长加餐。役者四五人，相从出林峦。亦复路傍泣，岂独殊肺肝。况我离慈母，朝暮侦平安。送行各如许，焉得不辛酸。  

○秋日海康斋居  

吟事久已落，兹晨遇高秋。泠泠空中籁，袭我书帷幽。如何寒暑疾，径与大江流。江流不复转，岁月已还周。游子去京华，邈在天尽头。胡雁不踰岭，眷眷非良谋。排云挹飞观，金爵露光浮。在远心所仰，胡为滞沧洲。茅屋足花草，洵美难久留。苟能一吾志，斯道将何忧。  

○晓出西郊  

自春已及夏，岁钥寝中更。平旦西郊道，始闻啼鸟声。川晴树气嘉，夕露枝条盈。西峰近在眼，白云夹路生。一从违夙昔，好怀郁难并。未知高世意，忽复何以营。屠狗与渔钓，俱足成大名。卓哉箕颍客，使我抱深诚。  

○登西山顶还方涧作  

弱质有贞向，依依在物表。谬当城阙隘，放意穷昏晓。晨兴理良辔，启途虑已悄。白日满涧阿，林虚答鸣鸟。幽寻晚适遇，颇觉知者扰。俯仰古人迹，达生未为少。缅彼高翔禽，凌空自骞矫。  

○秋江钓月  

秋江明似镜，月色静更好。之子罢琴来，萝径初尚早。众峰更灭没，横笛隔幽鸟。我船尔棹歌，丝纶荡浮藻。潜鱼却寒饵，宿雁起夜缟。离离不可招，白露下烟草。高风桐庐士，俊业渭川老。同是钓鱼人，那应不同道。把酒酹清辉，如何答穹昊。  

○郡中即事十二韵  

儋耳九州岛外，邈然在南荒。周回数千里，大海以为疆。古来非人居，禽兽相伏藏。自从中世来，贡赋登明堂。其或失抚驭，山薮更陆梁。聚则成蜂蚁，散即驱牛羊。高结舞大卤，上衣不备裳。杀戮乃酬劝，诛之仁者伤。吾尝七八月，持节泛沧浪。一旬录郡狱，询事考纤芒。问之守郡人，莫识为治方。但见西风多，廨宇秋芜长。圣哲戒忠信，勿谓不足行。及兹蛮貊邦，始见斯道臧。 【清江杨翚云：文白先生诗，性情所宗，一以少陵为归。海外诸作，杜之悲壮也。】  

○出甘蔗州  

清雨气候变，移船孤石滩。已行千里余，始验初冬寒。暂解雾露毒，稍知江山宽。新人异言语，故事同忧欢。思昔夏后氏，封建天南端。伯业起句践，世远子孙殚。无诸佐大业，遂作汉王官。身受闽君策，白日海澄澜。至今崇台上，列戟绚衣冠。古来树名节，于此事常难。惟有精英在，青霄明羽翰。  

○晚登南楼眺乌石九仙方山诸峰  

自来闽中郡，侨寓公宇偏。身病縻服饵，单居日如年。宪署历三试，愚庸寡所宣。兹行临辟道，黾勉以周旋。日夕登高台，遥盼四山川。山川亦云美，宜与万念捐。慈帏隔江关，穉子目娟娟。连夜梦新堂，嬉戏在我前。禄食无寸补，远游何当还。东风号阴泽，此土候气先。草木相衰荣，已复争碧鲜。思及方春时，买船向邵延。长歌荡暄景，吹笛玉台烟。行止钦圣训，义着艮象篇。此岂不在人，虚心以勉旃。  

○四月八日访闽粤王无诸古城遂至莲花峰下僧寺寺乃唐王审知祠  

维夏气清宴，原薮树茏葱。上弦适休暇，游咏紫烟中。石涧演新流，山苗含惠风。肥苎肤隐白，崇榴叶张红。抚节警代谢，未归忧心忡。承官尠政术，但觉禄养丰。句稽困日月，始得如游骢。观省职何补，庶望裨至公。遗丘隐莎草，废剎在空蒙。而况尘境事，斯理固有终。  

○数日毒热喜雨适立秋先三日也  

夏末始炎毒，沈忧坐匡床。起行无所之，登高睇遐荒。问昔西风归，飖飖向何方？往还不可期，赖得天道常。圣主御大历，故可稽明堂。粲粲白骆驼，兹晨郊路长。念我伏迁次，江海叶再黄。旅怀抱焦火，思濯寒冰乡。忽来浮苍雨，爽气吹衣裳。稻田已就获，晚种待新秧。微躯亦易持，但愿蒸黎康。  

○新雨阶除花药倍茂田里生意怀之欣然情至有述简诸作  

久旱埃雾集，闲居寡高情。微雨夜来至，满庭花药生。长年忧里术，退坐若无营。偶携一榼酒，得唤故人倾。念彼甿隶便，劳生在耦耕。荐饥苟不熟，何以供王程。幸天沛时泽，食息日已宁。缮性衡门下，寒饥无足惊。  

○苦热怀楚下  

苦热不可极，念此西南风。谁云灏气远，乃在庭户中。我家百丈下，井上双梧桐。向夕集归鸟，未秋足鸣蛩。自从别家来，江海信不通。宛宛维桑思，愿从孤征鸿。夜梦白发亲，欢笑携稚童。倚门望子归，未归忧忡忡。东皋无良田，何以待岁丰。盛年将称意，无为学转蓬。  

○明月几回满  

明月几回满，待君君未归。中庭步芳草，蝴蝶上人衣。谁念同袍者，闲居与愿违。  

○苍山感秋  

苍山秋意长，池馆静而閟。雨止修竹间，流萤夜深至。皇羲世云远，雅颂日凋弊。举手遏颓波，谁识作者志。鸟啼鲁东门，泗水不染袂。后去三十年，直可肩圣知。机关系风化，词语特细事。月落闭虚帘，坐梦太古帝。扬眉|玉色，尽发养生秘。勿谓仙学 【一作学仙。】 难，此道可立致。 【叶世奇《草木子》云：昔危太朴与德机同晚步，德机得「雨止」二句，喜甚。既而曰：语太幽，殆类鬼作。】  

○酬申屠子迪  

碧月出海底，挂在青天中。美人如明珠，沧波思无穷。身非千岁蓬，欲逐万里风。愿因纨素衣，托向孤征鸿。  

○筠州东都遇雨  

高林展夏绿，杲日转城冈。四国金石流，忽见飞雨凉。飘飘西北风，亦复至我傍。我行初涉旬，去意已彷徨。亲交苦滞留，川陆互 【一作讶。】 阻长。远行虽有命，期至讵能忘。宵分睇南星，命仆戒川航。岂无他方愿，且及顾旧乡。旧乡宁非怀，吾生未渠央。  

○秋江  

秋生洲渚静，露下蒲荷晚。忽忆钓鱼时，人家楚乡远。  

○绝句三首  

障拥芙蓉竞，灯随榉柳移。繁星临迥野，疏雨过高池。  
江上打鱼船，有头那无尾。与卿相见时，不望如鱼水。  
乡路西州是，延平那向东。片帆侬会使，祇是怕随风。  

○看东亭新笋  

问竹何年有？亲曾共岁寒。昨传新笋发，扶杖绕林看。  

○蕲州城下晚泊与土人语及西方事平有喜而作  

野阔秋无际，天空夕始凉。渔船下浦急，畬火入云长。洲远怀鹦鹉，山危指凤凰。戍人新敛甲，垂老幸时康。  

○黄州道中  

径转山仍掩，沙移圃自成。蒹葭连水白，杨柳荫门清。无复论余事，真堪了此生。眼中陈仲子，九鼎一豪轻。  

○百丈山中夜坐闻谨思将还忆甲寅入南中正此日也十二月二十三日四首  

近得雷州信，遥闻弟侄来。江山淹远望，天地保疏材。乡为鱼羹起，今宁马豆猜。残年有心事，未定着 【一作「省定」。】 寒灰。  
欲雪翻成雨，何天恰吝情。似缘春在近，故与月争明。谷树行行暝，川云冉冉轻。往年当此夕，孤棹适南征。  
斜谷惊风合，空阶坠溜鸣。灯昏时作晕，漏远不传更。但得林间趣，何须谷口名。是谁超物外，不用计浮生。  
客行身万里，家在地中分。爵命优臣子，江湖远圣君。夜瞻龙凤气，岁出虎狼群。旧故无消息，低回瘴海云。  

○壬戌秋录囚晚行宁州道中追录  

晓发高平镇，前旌路未分。小桥烟外过，流水月中闻。虎豹宜多隐，豺狼不可群。居人敌炎暑，报有竹连云。  

○引儿湾晚泊  

席压波心正，舟移岸脚斜。夕阳明细雾，秋树拥荒葭。问道独如梦，怀京却胜家。客愁不自整，更苦暮啼鸦。  

○九日诸生携酒至城东看菊  

楚楚临阶菊，重阳特地开。慰人良有意，报汝愧无才。巷杵闻鸡发，邻觞送蟹来。采英吾欲寄，怅望倚江台。  

○晚过孔奉常舍下  

沧江一万里，书信近如何。向暮客怀薄，及秋乡梦多。故人相慰藉，并舍数经过。但愿长无事，彤庭接佩珂。  

○赠别李教授亭赴五羊先往余饶觐省  

行色动西风，乡心去住同。诸生五岭外，之子大江东。且羡还家鹤，无愁度海鸿。若逢天上使，书记莫怱怱。  

○王继学晚过舍下翌日惠诗两章用韵答贶 【录一。】  

平生病太史，浅陋愧曹邦。自足封函谷，聊须垒受降。黄钟知和寡，白璧动成双。天外谁招得，清风满八窗。  

○和二章已而征者适至戏用韵为再迭云  

久客岁云暮，悠悠念异邦。病因诗暂愈，愁为酒先降。屋隐疏篁半，城依老树双。晨朝有好鸟，命我隔东窗。  

○登南城楼  

楼倚晴空外，登临延赏心。微风孤雁过，落日万蝉吟。客路侵齐树，乡愁接楚砧。为询宫外筑，流水似哀琴。  

○寒食后百丈山夜坐  

已新寒食火，更近暮天钟。花片随风减，柴扉带月重。以闲酬宦达，将病抵心慵。本不从耕稼，临江愧老农。  

○快阁延望  

快阁延江望，清尊息坐弹。风鸡犹戒曙，云雁每辞寒。莫使晨歌废，聊思饱食安。百年会有故，终不愧儒冠。  

○题秋山图  

我爱秋景好，自缘秋气清。江空石露骨，木落风无声。偶向画中见，犹如云外行。祗疑豺与虎，无地得纵横。  

○贵州  

离思久不惬，幽情晚旋添。天宜明月独，山与宿云兼。蛩语通支柱，蛛丝映卷帘。若无光霁在，何以破朱炎。  

○发横浦之永淳县  

急桨开蜃涨，孤尊已夕阳。水光排峡静，洲势背城长。太史才无敌，将军义不忘。感伤今岁月，淹泊愧沧浪。  

○题昊生雨吟图还寄清江皮野  

江雨四时昏，故人家远村。如何一见面，还又两忘言。老树经鲛泪，空花断雁魂。由来前日画，妙手出吴门。  

○东斋秋雨后花药具有生意  

田园虽尚远，未肯效凄凉。药就篱成蔓，花因径作行。岂惟延晚趣，自足信年芳。颇敬邻人妇，驱鸡不过墙。  

○晚兴  

古寺山重掩，平田县对门。鹧鸪藏白昼，蟋蟀破黄昏。贝贾多通市，藷偷每近村。殷勤省风俗，慷慨动心魂。  

○晚上南山观烧  

渡口向寥阒，夕晖生翠屏。随风初绕电，翳雾忽如星。鸟兽蒸宜遁，柴扉照不扃。闽都春始过，雨洗合重青。  

○京下思归  

黄落蓟门秋，飘飘在远游。不眠闻戍鼓，多病忆归舟。甘雨从昏过，繁星达曙流。乡逢徐孺子，万口薄南州。  

○期出东郊不果却率便河闸桥诣张道人庵寻故旧作  

却欲东郊去，还寻北渚来。江翻垂木动，风过杂花回。馗道迷朱毂，虚空见紫台。世氛浑不奈，忆得是蓬莱。  

○和李溉之园居杂咏四首  

书剑上青霄，乡关雨雪遥。年华侵水竹，客思堕山苗。会想商岩绮，将从郑里桥。文词诚小伎，祗比俗情饶。  
岂是幽栖地，飞腾亦未量。城根分鼠壤，池面合鱼梁。名久暄郎署，歌时感女桑。畏卿音调苦，畴复贵相忘。  
圃色依帘障，天光切户庭。草生连夜雨，花落徧池星。未遂翔寥廓，真堪托晦冥。逢时须紫燕，得意拂青萍。  
丹柰花初结，朱樱子半成。寝兴因物变，筋力与年增。燕拂承尘去，蜂随曳杖行。玉泉几千仞，好在翠如倾。  

○种瓠  

或言种瓠蔓长，必翦其标乃实。予斋所种，因树为架，蔓缘不已，果多虚花，欲去之，虑伤其凌霄之意。因赋五言，为之解嘲云。  
岂是阶庭物，支离亦自奇。已殊凡草蔓，缀得好花枝。带雨宁无实，凌霄必有为。啾啾群鸟雀，从汝踏多时。  

○秋后瓠果成一实轮囷可爱余嘉其晚成而不群答赋云  

嘉瓠吾所爱，孤高更可人。不虚种植意，终系发生神。有叶诚藏用，无容岂识真。明年应见汝，众子亦轮囷。  

○寄李彦谦御史  

古燕城下路，柳树落西枝。每到重来处，长怜欲别时。鹘飞平照急，鸥集远烟迟。此去秦州什，应须寄我知。  

○卢师东谷怀城中诸友  

契阔遽如许，淹留空复情。天遥一鹤上，山合百虫鸣。异俗嗟何适，冥栖得此生。平居二三子，今夜隔重城。  

○离席合赋赠南剑教授盛复之之官  

首路向朱夏，出关犹到官。麦收风涨暑，梅熟雨留寒。气候随方异，才名自古难。岂容贤若尔，教授老江干。  

○遣怀  

柳影侵门暗，桃枝亚竹高。年深诗并进，春在酒争豪。吏隐嗟何择，行藏信所遭。斯文如未丧，端合付吾曹。  

○赠李提举之官豫章  

公孙阁下士，多似鲁诸生。昨者闻高谊，兹行起盛名。文亭南斗近，征旆北风轻。余亦怀乡郡，今犹滞帝城。关河惊半面，雪霰念孤征。芳宴丝簧咽，新诗锦绣成。长途心果怯，令节眼增明。渺渺饥鹰度，嗷嗷旅鹳鸣。露凝秋浦白，云散夕堂清。是物关流动，何阶计合并。会须萦桂楫，相共啜莼羹。徐孺亭前水，因之幸寄声。  

○立春日和王翰林  

北斗红云上，西城皓雪边。岁华今若此，宦味故依然。节轥荒冬后，寒驱夹日先。楼台通帝极，井落散人烟。登眺临无际，欢娱信有年。客情关外地，农事庾阴田。只有伤弦促，那能效屐穿。几时归栎社，尽日接芳筵。宝鼎升平瑞，金旛淡荡妍。逶迤朱凤集，潇洒白鸥眠。远业嗟何就，高明赖必传。道虽沾世用，意漫逐时迁。顾遇烦频数，欣荣颇倍千。江湖万里兴，烂熳百花前。  

○寄福建杜廉访使君  

臬府群工表，言官百世公。君王资稷，台阁起黄龚。吴越联闽服，蛮夷偃汉风。九州岛诸道右，一柱众 【一作万。】 流中。虎豹精神肃，豺狼道路通。青冥行劲锐，白日贯精忠。斧绣扬秋隼，泉阿达夜蛩。壶冰元自洁，瘴雨不劳空。贱子嗟何幸，微心誓尽躬。望来方切切，告别匪怱怱。祗为文科重，尤惭祖饯隆。客魂消海鹄，病骨瘦溪虫。谬敢辞王事，私尝泣老翁。发缘思母白，颜每应人红。傥使彝伦薄，其如禄养丰。以兹三径抚，犹获二天蒙。上幕刑虽简，沧洲道未穷。且将心万迭，写入峄阳桐。  

○送菊  

卧病高秋留海浦，明日重阳更风雨。杜门不出长苍苔，令我天涯心独苦。篱角黄花亲手栽，近节如何独未开。含芳閟采亮有以，使君昨暮征诗来。凌晨试遣霜根送，畚土虽微甚珍重。极知无意竞秋光，往 【一作任。】 作横窗岁寒供。忆我初客天子都，西垣植此常千株。结花年年应吹帽，始信南邦事尽殊。愿得封培自今日，何问朱厓万家室。秋香端不负乾坤，但嗔箫管乱俦匹。归去来兮虽得归，念归政自莫轻违。他日采英林下酌，谁向清霜望翠微？  

○闽州歌  

闽州土俗户不分，生子数岁学绣文。围绷坐肆杂男女，谁问小年曾识君。古来夜行斯秉烛，今者衢路走纷纷。那更诛求使者急，鞭棰 【一作笞。】 一似鸡羊群。古来闺阁佩箴管，今者女工征六军。虽复太平少征战，设有备豫将何云。去年居作匠五千，耗费府藏犹烟云。官胥掊克常十八，况以鸠敛夺耕耘。祗今弃置半不用，民劳竟是谁欢忻？岁岁条章省烦费，幸且不省无方殷。唐虞在上俭且勤，后王犹复锦绣焚。岂有夔龙让姚宋，不言忍使忧心熏。观风自是使者职，作歌虽远天应闻。 【闽俗文绣局取良家子为绣工，无别尤甚。亨父为闽海道知事，作歌一篇述其弊。廉访使以上闻，皆罢遣之。其弊遂革。】  

○捣练图  

深宫佳人白日长，夜感蟋蟀鸣中房。起视河汉心回皇，云鬓笼松分作行。清水如天收素练，翠蛾带月杵玄霜。辘轳无绳金井悄，边头不见梧桐黄。裁缝熨帖坐在床，载玄载黄公子裳。制成不远烦寄将，但见寒暑雕三光，身体甚适平时康。君不见古来边庭士，雪压关河征战多，拆尽衣裘泪如水。  

○题李白郎官湖  

当时郎官奉使出咸京，仙人千里来相迎。画船吹笛弄绿水，何意芳洲遗旧名。唐祠芜没知何代，惟有东流水长在。黎侯独起梁栋之， 【一作材。】 彷佛云中昔轩盖。南飞越鸟北飞鸿，今古悠悠去住同。富贵何如一杯酒，愁来无地酹西风。大别山高几千尺，隔城正与祠相值。青猿夜抱月光啼，挂在东湖之石壁。黎侯本在斗南家，枕戈犹自忆烟霞。祇拟将身报天子，不负胸中书五车。昨者相逢玉阙下，别来几日秋潇洒。黄叶当头乱打人，门前系着青骢马。君今归去钓晴湖，我亦明年辞帝都。若过湖边定相见，为问仙人安稳无。  

○王氏能远楼  

游莫羡天池鹏，归莫问辽东鹤。人生万事须自为，跬步江山即寥廓。请君得酒勿少留，为我痛酌王家能远之高楼。醉捧勾吴匣中剑，斫断千秋万古愁。沧溟朝旭射燕甸，桑枝正搭虚窗面。昆仑池上碧桃花，舞尽东风千万片。千万片，落谁家？愿倾海水溢流霞。寄谢尊前望乡客，底须惆怅惜天涯。  

○钱舜举画马歌  

钱君画人胜画马，安得名骢妙天下。青云隐约见龙纹，有意轩昂驶华夏。圉官山立颀而髯，朱衣黑带高帽尖。问渠掌握讵有此，牵控宁知人汝嫌。君不见才士受束缚，往往因之纵寥廓。  

○杏叶黄  

杏叶黄，天雨霜。穹窿携日照八荒，回光照见白玉堂。堂中美人双鸣珰，中宵抱被直西厢。忠君爱亲两不忘，奈何零露沾衣裳。清晓楼头见征雁，不如谢官归故乡。  

○侏儒行  

君不见东方朔长九尺余，不如侏儒长三尺。朝捧一囊钱，夕竟饱死复何益。死者不可作，饥者食有余。堂堂之躯天所命，生之短者续则悲。嗟哉世之人，羡彼侏儒复何为。  

○辘轳怨  

门前水扬声似雨，幽人当窗碧弦语。东里征夫去不归，一双蛾眉镜中舞。年年井上攀辘轳，劳心只恐秋葵枯。他家种得长生草，梅花落尽青青好。  

○掘冢歌  

昨日旧冢掘，今朝新冢成。冢前两翁仲，送旧还迎新。旧魂未出新魂入，旧魂还对新魂泣。旧魂丁宁语新魂，好地不用多子孙。子孙绵绵如不绝，曾孙不掘玄孙掘。我今掘矣良可悲，不知君掘又何时。  

○望瀛海一首送危太朴之四明兼简廉访邓使君翰林袁侍讲  

危君英妙年，独往志千载。天马出名驹，空行见风采。昨日衔书到空谷，甚欲留之不能待。九月开帆指四明，要逐高秋望瀛海。海水上接天漫漫，世人不知此别难。当君夷犹碧屿日，是我对月永夕猿狖啼青峦。江树叶飞天雨霜，江上吴歈思断肠。窈窕徐家儿与女，却望蓬莱如故乡。君行却向三山望，云雾轩窗六鳌上。东方虽乐不可以久留，归献仙公白云唱。西过钱塘遇顺风，为拜湖南持斧翁。会稽学士卧云岛，朱弦流水鸣孤桐，道我寄语莫怱怱。送君有情亦如海，海水有尽别意无终穷。  

○至日行  

长安夜半通明光，群公冠佩列雁行。秦坛三成乐万舞，布衣类得齐鸣珰。小官需次祗自贱，当日再拜谢日长。多少朱门围艳质，何当起视东方白。  

○奉观许尊府遗墨  

奉常许君玉色立，手抱父书红锦袭。纷茫蜀令九霄神，抉摘郢州千首湿。锺张虽云世已远，任赵未可肩相及。叶满天地雨声急，我纵览之重于邑。却忆风雷昨夜颠，万壑起尽蛟龙蛰。不然尺素寻常耳，何日 【一作得。】 萧萧百灵集。草堂惊怪不敢留，至宝岂复能轻酬。还君子孙世善收，扁舟归弄江 【一作五。】 湖秋。  

○夜上乌岩  

扁舟夜傍乌岩宿， 【一作栖。】 然火上岩寻古祠。老巫辍睡启神户，牵幌请官窥汉仪。汉家将军利于鹘，征行往往皆良奇。当时光武皇帝圣，举以善驭皆周知。将军再出定穷粤，忠义耿耿光精垂。不然夷祀已千载，何定 【一作得。】 至今歌舞之。高县铜鼓五兽缺，以手摩拂增深悲。蜈蚣宵行蛛网结，不识欵书何岁时。庭中蕉叶照石面，猛虎出谷灵风吹。泽鱼导从吏扶掖，欲留颇复惧深危。登临有客动必戒，况此星露景倭迟。独立苍茫问横浦，明日江山劳梦思。  

○古杉行  

丹陵观，有古杉，屹如双阙当云门。云是锺君之手植，君去此树余空村。尾摇翡翠梢八表，根结蛇蛟行九原。幽边岂无鬼神护，深处直形天地恩。一方拆裂引穿溜，犹是百年烧火痕。苍皮树里渐欲合，始知草木有道存。或云下有丹火伏，四时地底皆春温。神还复壮此其验，疑是自此无传喧。平生政坐嗜奇古，来看适值寒冬昏。长歌沈思遶其下，夜半月高松露繁。飘飖叶县凫舄影，牢落丰城龙剑魂。何当唤起博物者，共骑黄鹄凌昆仑。  

○题皮野逸亭  

方丈新亭隐丛筱，下有长风荫清沼。林间白日漏游丝，空外青烟送飞鸟。人生百岁今半之，更百千岁将奚为。麻姑自是好风骨，按行蓬岛归何时？  

○张明德经历松石图  

张君画手天下奇，往者京城曾见之。济南参议最博雅，每为送酒题长诗。深山大泽生乔松，缄封寄我章江湄。问君安得致此本，吏椟政类麒麟羁。又费临川百日假，不尔能事何能施。涧阿无人白石烂，飞泉但见下涟漪。老夫对此神惨恻，况近岁寒霜霰垂。高斋展玩意未已，便欲共赴青云期。搔首弦歌白驹操，悠悠四海将谁知。  

○怀旧游赠别杜君还益津  

往与羽人曾结沧洲期，醉骑鲸鱼跃天池。北走幽都摩碣石，所历至今皆见之。泽国波光秋潋滟，津亭月色晓参差。山夹疏钟和雪度，楼栖断角引霜吹。兰园坐送流莺乱，华观行闻住鹤悲。别来几度斜阳里，平曲风烟劳梦思。安得狂心化为浪，去随流水到天涯。偶向燕城逢杜子，为我立马欢相持。自言家在碣石西，石西易水清沦漪。易州风帆日日至，佳人何事重来迟。重来易迟去易远，便欲从君川路返。岁年冉冉思无限，诗成雁过云涛晚。  

○小孤行  

小孤有石如虎蹲，西望屹作长江门。洪涛万古就绳墨，虽有劲势不敢奔。大哉禹功悉经理，何必有志今能存。大者为纲小者纪，不徒百谷知王尊。灵祠正在石壁下，我来适值秋风昏。明朝东行吊碣石，更与寻河问九源。  

○赠李山人  

平生慕事华盖君，四海孤踪随白云。峨眉山人住旴水，驻马重逢帝城里。别来相问意悠悠，北走南飞又几秋。昔向贵溪寻讲鼓，又从蓟郡揽征裘。展图示我青山屋，山在旴城小江曲。东风日日荡人归，明发行歌载黄鹄。忆昔上帝勅游华子冈，中道勒回俗驾宾炎方。是行傥或如私愿，华子冈头定相见。麻姑应解索题诗，碧桃花发报人知。  

○己未行  

二年六月己未朔，京城五更大地作。卧者颠衣起若吹，起者环庭眩相愕。室宇无波上下摇，乾坤有位东西却。自我南来覩再震，初震依微不今若。昨朝展席坐堂上，耽玩图书静无觉。堂下群儿又惊报，方馔饔人丧杯勺。栉者仓皇下床榻，门屋铿锵振铃铎。祇今犹自腾妖讹，旦暮殊言共郛郭。大家夜卧张穹庐，小家露坐瞻星落。焉知怪变不可屡，安巢尽有 【一作日。】 南飞鹊。昔闻上帝忧瀛洲，亲勅巨鳌十二头。特为群臣举首戴，万古不与水东流。岂其九州岛亦类此，此事或诞或有由。上帝甚神吾甚愚，戴者勿动心优游。  

○奉酬段御史登岳阳楼之作时分理盗贼至海康  

谁能手铺湘水平，刬却君山看洞庭。昔人已骑黄鹤去，楼前乱芷春兰青。岂知绣衣后千载，远违凤阙来江城。凭高吊古落日紫，领客置酒开云屏。酒酣点笔赋新句，薄海传诵令人惊。忆我初游白玉京，与君联步趋承明。手宣皇猷敷帝绩，济济学士如登瀛。一行竟堕万里外，回首沧浪思濯缨。守官区区事无补，惟有白发欺人生。■〈牜羊〉牱水外万竹底，四时鸟语烟边鸣。忽忽此地复相见，恍如幽梦求仙灵。中宵秣马不遑暇，君又北乡予南征。如兹后会复何日，念之使我双涕零。宫中圣人总四溟，所过海岳须澄清。铁冠峨峨望天下，青霄快展皆修程。由来豺虎伏仁兽，况有鹰隼当秋横。明夜相思隔云岛，月落高台闻笛声。  

○送萧二十兄  

东郊萧条生事微，快马日日趁朝归。黑头游宦吐粱肉，青眼高人歌蕨薇。侬家旅食强甘苦，何物俗流轻是非。百岁乾坤消屐屦，三江风浪隔庭闱。柳根腊雪春犹冻，沙上晴云暖更飞。昔拟此时具吴榜，送行何故不沾衣。  

○奉和李监丞醉赠羽人之作  

自从堕地爱名山，五岳寻真去不还。青山无津度日月，旦暮御风 【一作气。】 行其间。九江西来赴海门，中有道路古来难。笑谈解入蛟蜃腹，脱此命与松乔班。吾尝左揖三茅君，右手直接高飞翰。至今空蒙偃翠盖，望云怀我双佩环。君从茅山来，青衣白霓裳。肝胆出古剑，剸裁光甚扬。玄元皇帝云与仍， 【李武昭王暠之孙。】 称世举德朝未央。偶吹龙笛过九市，共君斟酌北斗傍。浪传北斗不可挹，酹之昨以白玉觞。百觞未已已复醉，援此织女天机章。举头目送南飞鸿，我自滞留君远翔。眇眇美人绛珠宫，弦白云兮歌清风。浮萍流水相遭逢，何独不在岐路中？何独不在岐路中，相思昨夜春釭红。  

○社日  

丘邻雨止散青烟，白叟相违已来年。忽遣大儿三角结，打门来觅社神钱。  

○五月二十六夜宿松林兰若  

白沙寨下接飞霞，行至招提日已斜。睡觉忽闻山寨语，不知今夕离吾家。  

○发湖口  

已过匡庐却向西，片帆犹逐暮云迷。路长正是思亲节，取次惊猿莫浪啼。  

○浔阳  

露下天高滩月明，行人西指武昌城。扁舟未到心先到，卧听浔阳谯鼓声。  

○以琼扇一握奉致黄明府  

拾得炎州月一团，殷勤持赠比琅玕。情知已是秋风后，留作明年九夏寒。  

○锺陵夜宿闻钟  

中年江海梦灵皇，夜半闻钟似上阳。一百八声犹未已，更兼云外雁啼霜。  

○日宴  

昨日相期早出村，今朝日晏未开门。可人一夜东风雨，绿遍天街旧草痕。  

○院中夜直  

此身只似到南州，莎草寒鸡一片秋。后夜玉堂谁上直？料应少睡更多愁。  

○离扬州  

孤篷如磨遶汀沙，叶满平湖藕未花。回首竹西亭渐远，一江烟雨酒旗斜。  

○过三合驿  

一春归计又蹉跎，穷粤风光奈病何。总有青山千万迭，行人长少鹧鸪多。  

○江上古祠  

老树昂藏倚岸隈，祠灵经岁锁苍苔。豚蹄巵酒能多少，便 【一作但。】 有群鸦旦暮来。  

○湖面  

湖面春深暖气匀，青芜未陨 【一作损。】 已知春。沙湾散驻张鱼客，苇室时惊射雁人。  

○北山谷中老父  

无多林屋冠青山，长子成孙鬓未斑。问我乡原何处是？半生江海未知还。  

○渡端州峡  

棹郎得便泝清流，忽报舟前晓雾收。蛮语酬人翻自苦，好山不敢问何州。  

○正月二十四日至宝圭驿是北流县自此遵陆指郁林矣  

远辞京阙碧云端，泝尽夷江未到官。回雁峰南更千里，是行谁为报平安。  

○得樟树镇便寄家书  

商船夜说指江西，欲托音书未忍题。收拾乡心都在纸，两声杜宇傍人啼。  

○临高阻雨  

恐倾南海成秋雨，急唤西风作晚凉。净扫黎山须见骨，莫令楚客屡回肠。  

○安定县  

岛上晴云灭复生，谁家吹笛海天明？县堂晓起西风急，半是深黎夜雨声。  

○至富屯  

承恩千里出江乡，转历三关道路长。黄叶雾开山市集，见人凫雁忆横塘。  

○游南台闽粤王庙  

海角钓龙人杳杳，云间待雁路迢迢。若为借得山头石，每到高秋坐看潮。  

○池馆夜坐听雨  

更声随雨动谯门，颇似听泉宿楚原。客里青灯如骨肉，独能相待向黄昏。  

○怀京下亲友  

海上经年思杀人，绝怜京国旧交亲。过江唯有传柑使，寄得书回是暮春。  

○寓书  

欲写乡书寄故园，行人已远意空存。举头却见南来雁，个个随春度塞门。  

○忆得  

忆得佳人《白纻》词，几将天外数归期。自从落尽庭前树，夜夜秋声总不知。  

○赠郭判官  

慈乌夜夜向人啼，几度纱窗兔魄低。自有平安三百字，无因却寄大江西。  

○卧病  

朝来忽见树藏霞，碧草春边径路斜。佳客不来春雨尽，山禽啄徧小桃花。  

○清明日留西山  

离家六度见清明，知是何时出帝京。今日登临倍惆怅，好山多似豫章城。  

○西谷访人不遇  

出郭幽人晚未归，青天咫尺见何稀。一年祇有春晴好，多事杨花学雪飞。  

○春日上平坡寺  

萝径阴阴近百层，金舆记是昔人登。山僧苦避寻诗者，牢闭柴门唤不应。  

○章义门送人还南城观台  

郊原平晚绿萋萋，独上高台意转迷。古树鸣蝉城下路，送人长忆向安西。  

○怀临江寓居  

石霜峰北淦西头，寄住林塘数亩幽。比及到家犹是客，对人强自说乡愁。  

○清明日  

旅庖欲禁自无烟，酒里中原熟食天。不分小桃红似火，为人儿女照秋千。  

○绝句  

幽人不出户长开，看尽春风长绿苔。多谢有情双燕子，暂时飞去又飞来。  

○题松雪图  

傍人不识岁寒松，怜杀深山大雪封。待得化为东海水，青天白日睡苍龙。  

○赠熊处士还山房 【并序。】  

庐山中有山房，宋李尚书公择藏书处，今废矣。海昏李氏为其先作书堂于建昌州，亦曰山房，并祀尚书焉。盖有慕庐山者矣。闻熊修业是间，故作此记之。  
尚书旧隐在匡庐，乱后传闻宅已墟。祠宇祇今谁荐鞠，鬼神犹自护遗书。石泉宛宛输池细，川树茫茫映日疏。不识海昏熊处士，冥栖消息近何如。  

○送马掾迁湖南  

闻君暂与故交违，去逐西风落叶飞。看剑未成今夕会，拏舟定复几时归。云开帝子黄陵庙，月过将军赤壁矶。事业还须各努力，收名即用绣为衣。  

○赠李宣使  

故园云卧四三年，府署依然念子贤。莫为驰驱伤远道，但将忠孝感皇天。湖南政誉闻争荐，日下丝纶伫近传。为报津头黄菊蘂，明当照我上江船。  

○四月十六日诣东华门奉迎香舆  

天香晓报出宫城，已办隅头合乐迎。黄鸟低斜冲队过，紫骝疏荡着班行。百王盛祀无遗典，万乘深居有至情。失喜快 【一作共。】 传汤沐赐，礼官识姓未知名。  

○至夏庄怀平坡旧游  

平坡谷前桃杏花，年时着屐到君家。祇今可买惟村酒，无复能来试石茶。帘幕高高通紫燕，溪流款款伏青蛇。同游昨有虞公子，却为卢郎得浪夸。  

○送梁知事之婺州  

皓月青云若个边，送行恨不共吴船。新官浙下皆名郡，旧宅山东有赐田。礼乐固应张盛代，簿书勿用叹流年。经时不见曹员外，今日因君重惘然。  

○追和卢修撰张平章园亭观花饮  

白藕花边香已秋，西郊风物野亭幽。未须短杖扶持病，且遣孤尊断送愁。紫气近连飞凤阙，青山遥隔钓鱼舟。胜游纵在招要外，犹解因诗颂醉侯。  

○秋日集咏奉和潘李二使君浦编修诸公八首  

古蓟城边白露零，秋声不任旅人听。差差乳燕朝辞舍，呖呖高鸿暮过庭。以病酬闲翻自恶，将愁抵醉祇难醒。何人解拟匡庐赋，千仞冈头瀑泻瓴。  
生也无涯死有涯，抛书几拟问南华。要知立志非多事，但使成言自一家。寒树接天霜映鹘，湿芜满地雨生蛙。相过傥遂携尊酒，检按墙东野菊花。  
迥无江左管夷吾，谁复能称晋宋书。运本关天聊尔耳，力能盖世复奚欤。百年草草云龙地，四海悠悠法象庐。曾向钟山酹芳草，至今心死及菑畬。  
流落移家白帝都，低头愧尽马相如。题桥一字终何益， 【一作补。】 卖赋千金竟或无。风月长留前辈咏，尘沙满载古人书。此身泛寄空江上，已异当时旧鬓须。  
潘公墙角树连庭，曾是笙簧昼夜听。门巷祇今埋粪壤，轮蹄自昔走雷霆。长因午睡思茶灶，却为朝吟款竹扃。若续济南名士录，莫令憔悴鹊湖亭。  
李侯高朗若空晴，议论诗书满腹撑。期接仙舟应少便，偶分宫砚亦多情。蛮荒异俗中年历，河汉频秋向夕倾。此去暂烦南郡守，旗旄勿用野人惊。  
浦君高价本璠玙，多幸蒹葭得所于。学道初轻千里骥，收功直到九州岛鱼。诗探饭颗尤难测，赋拟兰陵定不虚。月月西垣更夜直，还应共我惜居诸。  
秋入江山锦绣开，白云红叶尽诗才。句成底用三年得，槎在应须八月回。自是每为浮客累，非关不受故人催。凭将寄语词林老，风雨重阳又近来。  

○送白无咎太守之郡  

潇洒中书旧省郎，排云曾揽舜衣裳。一麾况复守名郡，万事不如归故乡。马首渐违燕阙雨，雁声欲度晋城霜。汉廷择相皆良吏，早奉潘舆谒建章。  

○奉同陈应奉访友人不遇  

翰林小暇出西城，京国余秋晚更明。鸥度折矶心已熟，马逢危石眼偏生。疾风稍定楼台色，微照犹含鼓角声。会合何因得惆怅，潜夫祇愧未潜名。  

○寄别倪大同  

知君久住玉真坛，日与飞仙弄紫环。从此便令行地缩，逢谁不说上天难。鹤边红日浮觞送，马首青山抱檄看。相好何因不相别，寄诗应到暮云端。  

○将赴雷阳送罗提举之任广东  

松滋暂泊蓟门船，复指番阳 【一作禺。】 路几千。茉莉香深和酒露，桄榔叶暗煮盐烟。齐人旧算无遗策，汉史新藏有剩钱。莫为遐荒心力怠，珠 【一作朱。】 崖更在海南边。  

○休日出郊  

歇马高林烟雾开，感今怀古独登台。迁臣逐客皆前辈，幕长郎官尽上才。放浪已闻穷九域，飞腾终合近三台。谢公自有青云屐，且与从容步紫苔。  

○寄友人  

绣衣行部直南州，幕府英名早岁收。如此一台兼二妙，令人万里破千愁。桄榔叶暗潮声幕，薜荔花悬岳影秋。此去三湘宁久住，近天须应玺书求。  

○题黄隐君秋江钓月图  

旧识先生隐者流，偶因图画想沧洲。断云满路碧窗晚，明月何年青嶂秋。世故风尘双短屐，生涯天地一扁舟。何由白石空矶畔，招得人间万户侯。  

○寄上甘肃吴右丞  

塞上孤鹰白雪毛，塞门风物静萧骚。黄河西去从天下，泰华东来拔地高。枸杞莫将如意苡，醍醐足饮胜蒲萄。遥瞻圭衮还朝日，正属江湖心绪劳。  

○九月十九日京东门与董右军诸公别至通州还寄在京朋游 【一作旧。】  

临分强颜作笑言，上马恸哭投烟村。十年总仗旧交力，万里独怀明主恩。南极下头星象少，东风近便 【一作处。】 柳梅繁。时人祗怪丹砂令， 【一作冷。】 曾以虚名细讨论。  

○山斋  

山斋朝雨竹光匀，茶灶催添石火新。对语黄鹂真不俗，飞来白鹭净无邻。辞荣岂敢要时论，赏静犹应愧古人。报道林河春涨起，少须重理旧丝纶。  

○傅之经历谒告还湘中未语别而宵征翌日与僚友追送生居亭中二首  

美人归思落沧波，昨者论心肯重过。寒尽极知春意在，夜深无奈月明何。海隅虽暂违霜幕，天上应须接玉珂。如此才贤移病去，瘴烟端的为谁多。  
北风尽日破南溟，行路经年倚寿星。子自全家依翠岳，我犹万里隔青冥。山田鹿下投书去，水馆猿啼却坐听。王事驰驱知有素，何由重见此邮亭。  

○十月九日诣天光门上进三朝实录  

仪鸾簇仗满云端，玉钥初开众乐攒。三后龙光周典册，群臣鹄立汉衣冠。炉香着日浮晴霭，宫树班霜试晓寒。千骑前头都不避， 【一作见。】 祇传学士拜金銮。  

○归来  

十载归来问草堂，入门喜见葛山苍。慈亲已慰占乌鹊，稚子行堪咏凤凰。新理园池几创物，小移松柏且分行。卜居未是居难卜，为恐傍人议 【一作笑。】 楚狂。  

○辛酉岁元日 【延佑七年三月，英宗即位，是岁改至治元年。】  

西山千仞郁崔嵬，山下楼台紫翠开。玉帛会同来万国，玑衡悬运属三台。尝闻海客谈金鼎，更见祠官进玉杯。惭愧词臣今白首，久无赋颂献蓬莱。  

○曾教授赴韶州  

荔子红边五月初，广文去住定何如？报恩岂恋将军马，治盗聊迂太守车。多近藤萝安吏舍，少凭椒葛附音书。到官定有佳声荐，瘴雨蛮烟细祓除。  

○靖海县  

海县春深沙气暄，居人生事不离村。上梯取斧料桑尾，抽橛移舟系柳根。已过清明违帝里，不妨红白徧江园。持杯试与酬风物，深愧樊迟学圃言。  

○百丈春日纪怀  

东风久不到新堂，生意虽微未卒荒。草上葫荽偏挺特，花间芦菔故高长。时来岂尽栽培力，物化须知长养方。葵藿有心终莫夺，每闻支笏照沧浪。  

○寄题集贤周司直悠然阁  

番阳东下万山围，魁阁峥嵘面翠微。云接大荒回古色，波涵落木动晴晖。宦情静与游鱼逝，诗思长随夕鸟飞。久待倚阑成独酌，痴儿了事各须归。  

○归思  

陶公归思定如何？山郭春风长薜萝。直道当官惟任拙，庸才负禄祗惭多。江山实自辞家隔，日月虚随闭户过。点点飞鸿向天末，忧端不类泽中歌。  

○风止闻鹊  

荒山远水放轻舠，顿雨颠风戒弊袍。五六月余乡问绝，二千里外客心劳。树间乌鹊声频好，天上麒麟格自高。独有武夷看未了，野人寄语压香醪。  

○奉和王继学怀济南旧游四首  

前辈风流逐断澌，济南旧录故人诗。遥知灵运初游日，正是元方后载时。青社寥寥成异物，丹丘皛皛属遐思。壮年易动离居感，缱绻花前金屈巵。  
楼上看山翠黛浮，楼前沽酒锦缠头。登临试与询湖雁，豪杰亲曾侣海鸥。沙岭晓晴云散出，野亭春尽水交流。意中故旧那能得，强拟偷生赋远游。  
每愁大手不如燕，多见公侯胜昔年。计拙欲求千户等，心劳政类十洲仙。几回见月思归去，暂到临风复惘然。翦尽绿杨三万树，多因无处着啼鹃。  
手接新词绝底清，一双白眼为君青。寰区政待新年谷，江汉徒传赤日萍。断雨潜蛟虚水榭，远波回鹭实云汀。此情可在齐州外，不解无人问独醒。  

○上真应寺观寺后龙湫湫在厓上盖由寺北下马并高数十折得之又数步许得巨石有僧龛其中云即唐卢叟所隐成道处时日斜方焚香诵经闻客至乃辍诵相迎作茶云  

凭高窈窕辨精蓝，濯佩还思访古潭。字扁孟家题处碣，洞留卢叟去时龛。近人野鸟如曾识，问客山精不敢谈。闻说平坡犹在上，登临虽倦且停骖。 【德机本集，至元间临川葛仲穆所编。已下又从清江杨翚刻本及诸家选本所见录入。】  

○节妇王氏  

妾年四二三，始识月团团。十二学女工，刺绣如鸳鸾。十九嫁夫家，事姑施衿鞶。夫婿良家儿，世籍为王官。虽联朱紫贵，不习绮与纨。过庭执诗礼，开口若惊湍。风仪在一时，争作玉人看。天地忽降毒，摧折青琅玕。回首四十春，景光若流丸。贞心守松柏，芳性轶芝兰。落月帘帷曙，西风机杼寒。沈思往昔事，泪下红阑干。豪客至茅屋，举家窜林峦。入房卫病姑，身死白刃攒。相向义怜释，视死色无难。亲知为叹息，保社为辛酸。欲与上州府，为妾旌门阑。妾实无所愿，所愿在所安。妇人往从人，阿母涕汍澜。送行遗之语，敬顺无违欢。匹偶固有时，宁知忧患端。辛苦蹈物变，岂羡身独完。殷勤谢旧故，闻者摧肺肝。  

○重五日至西峡渡邂逅闽帅王侯盛称山川之壮余谓可以为知矣亦复有赋渡近方山之下  

系马西峡间，朝曦射厓赤。城中见方山，江上成乱石。缘流感重险，揽势得巨敌。不有歌咏怀，徒困驰骤役。因之窃歔欷，美哉此叹息。尊醑清屡注，盘荔朱新摘。纷厖异方俗，卓荦同门客。去去无久留，熏风荡南国。  

○袁州谒韩祠已宜春台晚眺  

乘月泛修陼，凌晨访崇台。层甍匝地起，迭观凌云开。时须炎夏首，斗柄从南回。四周翠巘出，六合清风来。王明犹日月，宪令若风雷。惠泽绿郊树，陈踪苍涧苔。鼓钟代寂寞，轮轸路徘徊。闻兹守郡者，自昔何雄哉。百鸟见孤凤，众星丽三台。吏负钧石寄，法已豪分该。云胡答临眺，远揖谢英才。  

○乐会县  

早发端赵村，莫投乐会县。县阻道路长，但见水葱蒨。轻风掠溪麋，好月触石面。前行日已分，后从气犹昡。役者向我言，前年土豪变。黄旗伐画鼓，樵屋拟牙殿。居民绝烟爨，搬并入淮甸。却又遭劫杀，流动靡安奠。群夷尽蜂起，尽用血洗箭。公然肆浡暴，请与官军战。官军幸努力，摧落得深便。虽获覆其巢，奸愚不胜谴。于今郊原间，芳草白骨徧。我行适夜分，听此毛发旋。前冈明炬火，叫应欣蹂践。官吏候我来，始与人相见。沿河岛沚深，问路山田转。啾啾乌鸟鸣，靡靡鞍马倦。一从违京国，几度梦霜霰。何所非异乡，开怀谢身健。  

○奉寄翰林邓侍讲  

曩承持节江之东，骑驴再上蓬莱宫。蓬莱仙人歌白鹤，声落五湖烟雨中。世间爵禄不易致，何独去就如飘风。朝廷礼乐须制作，六经隐义资发蒙。论思庙堂集耆硕，启沃宁让前诸公。闭门读书古都市，四辈冠盖方隆隆。我生生长在穷谷，那有文字争人雄。谬蒙引誉百僚上，负禄府署惭无功。一别十年还又五，昔者少壮今成翁。谁知复客七闽下，隔二千里来诗筒。羸躯顿醒瘴厉恶，赖以慰此心忡忡。粤王城南浪自白，粤王城西花正红。  

○凌云篇  

往与凌云山人披虎豹、谒太清，是时东风满瑶京，绿杨三月听流莺。君随桂席湘江行，予亦骑马趋承明。手把宫袍厌缚身，却忆南溟有纵鳞。四年辞海岳，一举上星辰。逢君却向凌云下，心上经纶甚潇洒。半夜清猿四合啼，长松古月照回溪。桃花源上路，一去意都迷。我本凌云峰畔客，何日相从卜其宅。早服还丹生羽翼，共脱朝衣挂青壁。  

○万竹亭  

谁能买山种万竹，残年请老住巴蜀。结亭更在竹中间，四面云溪写山麓。风敲最觉夜眠清，雨洗誊延秋望绿。日吟不限三千字，日饮定须过百斛。陇西仙翁持斧客，散马凉城行新菊。为言令弟隐沧江，如此风流天下独。乃家正在蚕茨野，束束琅玕绕茅屋。方知白眼待时人，箕踞科头自为俗。是邦子云剧博雅，闭门草玄食汉禄。多缘未识此君心，往事微瑕伤白玉。使君自是廊庙具，方驾前修讵为辱。平生抱负劲直节，日暮天寒照空谷。始我瞻望望不及，终我叹嗟嗟不足。乞官傥或从西游，向子亭边祝黄鹄。  

○赠别清夫还吴  

新雨不作泥，钩辀树上啼。征夫怀远路，家在太湖西。别家今几度，杨柳江边树。念乡车轮下，渐是中年路。万事中年尚可期，人生且莫长别离。长别离，向何方。九江落花清浦香，王雎斑斑凫乳黄。南望不见三高堂，奈何游子思故乡。我家诸公济时早，功成身退合天道。当时未必知者贤，挽不回之卧烟岛。后来阅尽亏成事，始识从之去时好。我不能赤手缚虹霓，又不能委身同草木。生逢尧舜世，肯受泥涂辱。昨者误奋龙门雷，蝘蜓嘲之自云足。忧来举觞酹白日，唯有皇天照空谷。张公子，吴江生，我有千载意，不羡身后名。为君写作赠行曲，曲中铿戛难为明。君行不听我意平，明日买船棹秋声。亦欲东下窥蓬瀛，飘然此去白玉京，须卿禹穴来相迎。相迎未见须相待，客行虽迟心未改。  

○即事  

随地居能胜，因人景倍饶。折风疏菡萏，移雨近芭蕉。放浪明高蹈，留连近久要。虚心待世虑，已任过云飘。  

○苏李会合图  

未识沙场苦，空曾奉使来。讵知羝乳约，不抵雁书回。汉节风霜古，胡笳旦暮哀。谁怜太史令，心为故人摧。  

○六月初十夜雨止玩月有感  

雨歇青林迥，虚斋生夕凉。帘帷方度月，枕簟已怀霜。地角家何在？地角家何在？云端路转长。慈帏近安否？归觐不能忘。  

○王武子相马图  

偶然来廐吏，唤作九方皋。毁誉依名立，周旋逐物劳。神驰风电足，眼冷雪霜毛。事有遭逢者，骐驎固自高。  

○八月十五夜  

城上初闻柝，天边独倚楼。可怜今夜月，还照异乡秋。烛暗频移席，帘虚不上钩。回文锦机字，写得大刀头。  

○风雨  

风雨忽如此，空山方昼眠。故应为计拙，可复要人怜。灯火乡村路，桑麻杜曲田。悠悠今视昔，把卷一茫然。  

○赠别南剑李使君三十韵  

北户群山表，南云九域西。君今行欲徧，此意别都迷。妙句人谁识，前年手自题。 【李以乌撒宣慰同知，改吏部侍郎，使交趾。有《南征诗》一律。】 绝崖钩象译，悬径摘乌栖。炎隩通冠冕，边陲重璧圭。礼新尊玺节，名故籍金闺。劳有恩言切，归无宠数跻。宸心端外见，庙谊肯中稽。望誉腾青琐，辉光拂紫泥。旌麾深假借，民社载扶携。猛气排苍鹄，幽思启碧鸡。动应多惬会，行岂强扳提。皁盖喧童穉，黄堂拜耄倪。天机驯虎兕，帝力及凫鹥。越厉冬深少，闽烟晚向凄。野人封水竹，郡吏接山溪。汊碧荷香弱，坡红木实齐。九秋鹏鹗翮，万里骕骦蹄。导从罗弓矢，登临按鼓鼙。少须《青玉案》，与报《白铜鞮》。忠信先蛮貊，文章协壁奎。孰云当近服，不遂慰烝黎。执手关河早，论交岁月暌。物华盈眼乱，春色傍人低。谢豹空洲隐，王鸠远树啼。国容方整整，旅病转凄凄。谬忝词垣密，微能官秩卑。从班窥遂霸，浪漫笑山嵇。何日同樽酒，因风独杖藜。延平宝剑气，旦旦候虹霓。  

○寄甄氏访山亭二十二韵  

青子亭何许，滹沱旧水头。谷陵千载异，风物四时幽。城郭长无事，琴尊或此游。窗摅平野秀，户接乱泉流。猿鸟相宾送，渔樵互献酬。太行晴日近，碣石晚烟稠。莽莽青天外，离离碧海陬。都将神迹化，只可笑谈求。大槛花周映，虚阶叶竟抽。岂容黄壤污，祇为白云留。更就诸峰老，宁须万户侯。心知嗜好酷，势肯去来休。予亦寻山者，人疑避世俦。偶然依紫阙，不是谢丹丘。薄与江湖远，频嗟岁月周。梦尝经五岳，思屡绕三洲。室宇凭谁寄，园林誓自收。把书消旦暮，种药引春秋。地僻澄官冗，天空扫旅愁。几时携古剑，万里觅扁舟。剩想高人趣，空怀贱子羞。犹胜徐市俗，瀛岛计悠悠。  

○晓山谣赠别金陵陈处士  

昔我望天岳，于时春正深。鸡鸣九州岛陌，鹤警万花林。旭日腾重海，宵霞映别岑。露条承嶫■〈山截〉，雪涧泻嵚崟。马足无由定，莺声不可寻。畏钟牵逸览，挂笏系虚襟。每想丘中趣，如悬空外音。十秋伤逝水，千壑记扪参。晚遇陈夫子，高谈契夙心。天形疏造化，月眼识浮沈。宦路悲怀玉，君门惜和琴。岂因平旦气，薄示暮年箴。但恐丹崖失，何愁素发侵。会当期绝巘，与尔炼黄金。  

○赠裴秀才  

江边见立春，花老问征人。物色随乡异，风光逐候新。朝廷方贵士，经术足谋身。举世皆腾踏，如君独隐沦。鸣山应鸑鷟，在野决麒麟。已用遗经试，宁辞累牍陈。飘飖行李别，缱绻酒杯频。四海多英俊，诸公自等伦。云霄开大道，溟涨接通津。百啭仓庚近，双飞蛱蝶匀。款留俱酝藉，归到莫逡巡。肯薄传家赋，犹堪博钓纶。  

○赠别邓修撰归杭州  

东风二月禁门莺，天上佳人有远行。惜路频瞻霞上日，望家直到海边城。休须满假辞三径，定约重来赋《二京》。回首津亭万家柳，初非憔悴独关情。  

○谢冷架阁春日东麓见怀  

空谷白驹消息迟，东风杨柳万烟丝。佩环忆为同心赠，书榜传看俊手施。曾以陋居追往昔，却因嘉遯感今兹。相思恐涉山灵怪，不遇仙人不记诗。  

○送别周仪之推官赴钱塘并简李四秘书  

武帝龙飞第一春，京华相送各沾巾。讵知邂逅文身地，总是栖迟皓首人。山驿蛟眠星满洞，水乡雁起月迷津。若逢李泂南天竺，为说前书感谢频。  

○送李秘书泂  

秘书出自蓬莱苑，流落东吴又一春。见月定怀骑鹤侣，闻秋肯让鲙鲈人。吾曹事业徒温饱，子等居诸异隐沦。海表何由携手再，相怜同是老词臣。  

○寄题龚氏山园  

居士名园何处求？无有是中风物幽。岩花故解分藤缀，涧水新能合竹流。绿幕黄帘围玉树，青天白日映朱楼。醉吟自尔人难识，况是心轻万户侯。  

○五月二十日发雷州过徐文次驿候役者不至留二日  

久约归吴弄钓舟，海天羁思复悠悠。谁知树底春生月，独坐人间地尽头。粉壁旧题分藓读，瓦罂新酒接花篘。边鸿固是南来绝，绝为雷城信滞留。  

○送元经历赴广东  

番禺直北望长沙，元帅持戈镇海涯。万里送君归幕府，几时为我寄梅花。云蒸巨浪鱼吹岸，柳压荒山獠阵牙。欲托乡书妨枉骑，湄湘西上是吾家。  

○寿宫  

武帝初行祀灶方，祠官宫女俨分行。石阑井井通金殿，金盖童童出画墙。但见扰龙呼作相，未闻骑鹤拜为郎。祇今松柏缘原庙，时接云軿下大荒。  

○赠陈提举  

便令回首绾青银，已负南宫第一人。文武既兴殷士贡，申辕犹比汉儒真。离鸿苦事风霜急，伏骥深心道路亲。若遇清溪寻旧隐，洗觞犹及艾陵春。  

○和谢伯雨见惠之作  

骚灵 【一作灵均。】 逝矣不堪呼，几欲南游讯楚巫。城郭烟涛垂白帝，星河风露浥黄姑。幽人往恨九关豹，佳士今犹千里驹。久客资君 【一作政资。】 相慰藉，可能无意谢飞凫。  

○莲房  

忆得花神一笑欢，六郎家住小江干。佳人怨等秋风近，穉子眠听浦雨寒。强为折来开户牖，谁将镕出拟杯盘。少年太守思兄弟，戢戢青头莫漫看。  

○画马  

一自房星下渥洼，龙媒多在玉皇家。赤毛洒血微生汗，黑晕团云整作花。不待老能知失道，固应来是涉流沙。如今岂少真神骏，犹有丹青纸上夸。  

○独立  

能诗不得静中师，又是天涯独立时。高阁夕阳人影乱，曲河新水棹声迟。一身慷慨家仍远，十口凄凉岁荐饥。偶尔凭阑感风物，临流先被白鸥知。  

○草堂  

草堂不在万山峰，时有幽人步往踪。雨压墙烟笼薜荔，石行渠水鉴芙蓉。清名岂让陶贞白，共住犹强陆士龙。忽忆雁行天外去，归来期在粤城中。  

○雨后坐郝大参亭子  

每见人来问草堂，偶从燕坐忆沧浪。地形远竞朝霞爽，林气清分宿雨香。移石旋成行药径，障泉思引钓鱼航。他年紫绶归黄阁，几杖苔生尽不妨。  

○公堂暇日  

新起危楼接大荒，海天奇观压殊方。周墙恨未高千尺，犹见他家竹短长。  

○将如靖安徐文学自新拏舟来候良有古意以诗留别  

西风危栈逼青云，稍下临江细路分。问县尚须穷日到，棹歌无计得留君。  

○怀京城诸公书崖州驿四首  

甚忆清河元侍讲，送行犹有玉堂诗。只今夜夜陇头月，照见征人有所思。  
复忆济南张吏部，作诗文气压诸公。佳儿亦是门生辈，尚想他年似若翁。  
绣衣御史果能文，蜀道新来有李君。记得京城黄菊烂，为余来觅董将军。  
妙为文字吾雄甲，精切于今孰与俦。说着奉常虞博士，恨渠犹不见崖州。  

○县下凿池种树成聚晨起视水深五寸而草树承夜雨后苍翠郁然可爱戏题厅柱  

槟榔池上芭蕉雨，更种垂杨十六株。中有玉堂萧散吏，检书正对《辋川图》。  

○至乌石邸舍二首  

不见居人只见村，离家茅屋又黄昏。面前沧海来无际，闻说占城对县门。  
苦竹丛西石色乌，来时依旧驿亭孤。自从历徧崖州路，不敢弯弓射鹧鸪。  

○福州杂诗三首  

前日题诗自侯官，计程今日到云端。家人定得平安字，最念痴儿不解看。  
海隅霜熟蛎房肥，狮子桥东望翠微。安得建阳一斗酒，少随甘旨到柴扉。  
虎豹几曾惊石鼓，鱼龙独解隐金沙。遮藏翠荔余千剎，掩映朱霞倚万家。  

○至海口  

曾随仙仗集灵台，流落于今岂不材。但比麻姑休狡狯，两行持节过蓬莱。  

○上元日  

蓬莱宫阙峙青天，后内看灯记往年。谁念东篱山下路，再逢春月向人圆。  

○二月二十四日自琼州出白沙驿阻风二日不得渡海是日有幕客送寒衣却出赋诗  

盲风怪雨一时清，又阻扁舟两日程。天意似将留客住，明朝浮海看清明。  

○郁林次韵寄怀王天辅知事  

乍喜连山瘴雾收，黛眉更自锁乡愁。自从行李违沧海，九日初逢第二州。  

○斋居即事用敖征君韵二首  

故人不见意何如？流水孤村处士庐。犹记去年霜橘熟，分甘曾得寄来书。  
桑溪竹圃路团团，门巷都非少日看。送客棹船频借问，向来江面是阑干。  

○赵佥宪旧居  

闲门付与东风扫，独客残春思远道。日午不见蝴蝶飞，细看儿童弄芳草。  

○春日次韵友生绝句二首  

马颊河阳近北辰，去来犹尔恨通津。陌头总是春风树，自笑杨花只恋人。  
旅食京华日欲晡，家园迢递隔天隅。妻孥预识羁怀苦，解事新来一字无。  

○西轩即事  

行厨晚食坐萧条，欲买锵鱼待早潮。鼓绝山城门未掩，梦和疏雨度西桥。  

○春日西郊  

东风千里福州城，绿水青山老送迎。惟有垂杨偏待客，数株残雨带流莺。  

○闻角  

西风袅袅拂弓旌，千里来看晓角声。纵复凄凉归未忍，炎州此外更无城。  

***◆揭侍讲傒斯（秋宜集）***  

傒斯，字曼硕。龙兴富州人。幼贫，读书刻苦。大德间，稍出游湘汉。湖南帅赵淇素号知人，谓之曰：「君，他日翰苑名流也。」程巨夫、卢挚先后为宪长，亦皆器重之。巨夫因妻以从妹焉。延佑初，荐授翰林国史院编修官，迁应奉翰林文字，前后三入翰林。天历初，开奎章阁，首擢授经郎，与修经世大典。累进翰林侍讲学士，同知经筵事。至正初，诏修宋、辽、金三史，与为总裁官。卒年七十一，追封豫章郡公，谥曰文安。曼硕初入史馆，平章李文忠公孟读其所撰《功臣传》，叹曰：「是方可名史笔。若他人，直誊吏牍耳。」既复受知于王枢密约、赵承旨孟俯、元学士明善。东南文望如四明袁桷、巴西邓文原、蜀郡虞集，有盛名公卿间。曼硕与清江范梈、浦城杨载继至，翰墨往复，更相酬唱。曼硕在诸贤中，叙事严整，语简而当。一时朝廷典册，及元勋茂德当得铭辞者，必以命焉。殊方绝域，共慕其名。得其文者，莫不以为荣。善楷法，尤工行草。诗长于古乐府选体，而律诗长句伟然有唐人风。所著曰《秋宜集》。虞学士评其诗，谓「如三日新妇」，又谓「如美女簪花」，殆即史所称清婉丽密者欤！  

临川女  
夏五月武昌舟中触目  
正月十二日寻卢学士船至汉口留诗为别  
黄尊师高轩观鹅因留宿  
衡山县晓渡  
题王山仲所藏潇湘八景图卷走笔作  
以事暂如武昌发临川  
女儿浦歌二首  
送黄五舅得武陵校官还辰州寓居省侍  
贫交行  
别武昌  
南康夜泊闻庐阜钟声  
春日杂言二首  
梦武昌  
游麻姑山五首  
病夜  
寄题冯掾东皋园亭  
宿梁安峡梦故室有感时还盱江  
山庄晚立有怀舍侄沆督获临川  
雨述三篇  
春暮闲居寄城西程汉翁十五韵  
长风沙夜泊  
何郎失镜词  
晓出顺承门有怀太虚  
京城闲居杂言四首  
泊安庆时再北游  
渔父  
高邮城  
济州初度  
杨柳青谣  
杂诗二首寄彭通复  
史馆独坐  
山水图  
送道士薛玄卿归江东  
祖生诗  
燕氏救兄诗  
送华尊师以天寿节奉诏祀武当  
送马雍古御史抚喻河西  
送周山人之辽东  
李宫人琵琶引  
集贤大学士赵国公王开府庆八十应制  
结羊肠词  
小孤山次韵  
赠别曾编修归庐陵葬学士兄  
赠王郎  
画鸭  
送涂云章访旧武昌却入京师  
归舟  
小孤山晓发和蔡思敬韵  
白杨河看月  
歌风台和李提举韵  
题严陵独钓图  
题鼯鼠食瓜图  
送蔡思敬还豫章有怀辽阳李提举  
孔林图诗  
李将军歌一首送李天民赴邵武军口巡检  
题桃源图  
送王留守宣慰荆湖  
寒夜作  
送詹尊师归庐山  
过何得之先生故居三首  
送谭仲章归长沙  
我我亭诗  
题临江同知问流民事迹  
送李都事赴湖广省幕  
画鹰  
吴子高悼亡归岳阳  
进士张于高得邛州判官归成都  
寄题傅尊师兄弟所作宁寿道院  
云锦溪棹歌五首  
题胡虔汲水蕃部图应制  
题内府画应制  
奉送全平章赴江西  
桃花鹦鹉  
赵孝子  
题姑苏陆友仁所藏卫青印  
送乡人佑上人从师归当阳  
寄题张齐公庙  
番阳萧性渊携其祖将领所爱唐琴号霜锺者还自和林求诗六月三日五门宣赦后作  
送毛真人还龙虎山  
故中宪大夫岭北行省左右司郎中苏公志道哀诗  
题罗稚川所画临川罗益谦溪居图  
寄题武宽则湖山堂  
梦题墨梅  
寄题信州德元观何真人林园长春亭  
题信上人春兰秋蕙二首  
赋得春雁送张郎中省觐扬州  
送聂太祝赴潮州录事聂天历潜邸旧人  
题俞氏看雨轩  
赋得吴歌送人归吴中  
饮张氏别墅  
不寐呈何太虚  
忆昨四首  
赵道士山水图  
送人之淮东  
送林彦广南镇行香  
赠吴主一  
登蓟丘作  
题先天观图  
......  

○临川女  

我本朱氏女，住在临川城。家世事赵氏，业惟食农耕。五岁父乃死，天复令我盲。莫知朝与昏，所依母与兄。母兄日困穷，何以资我身。一朝闻密言，与盲出东门。阿母送我出，阿兄抱我行。不见所向途，但闻风雨声。行行五里余，忽有呼兄名。兄乃弃我走，客前抚我言。我与赵世亲，复与汝居邻。闻汝即赴死，扶服到河滨。我身尽沾濡，不复知我身。汝但与我归，养汝不记年。涔涔遵旋路，咽咽还入城。城中尽惊问，戚促不能言。望门唤易衣，恐我身致患。再呼我母来，汝勿忧饥寒。汝但与盲居，保汝母女全。我母为之泣，我邻为之叹。喜我生来归，疑我能再明。况得与母居，不异吾父存。我今已十三，温饱两无营。我母幸康强，不知兄何行。我母本慈爱，我兄亦艰勤。所驱病与贫，遂使移中情。当日不知死，今日岂料生。我死何足憾，我生何足荣。所恨天地生，不如主翁仁。谁能为此德，娄公名起莘。 【此诗用韵多误，以其事有关劝戒，存之。】  

○夏五月武昌舟中触目  

两髯背立鸣双橹，短蓑开合沧江雨。青山如龙入云去，白发何人并沙语。船头放歌船尾和，篷上雨鸣篷下坐。推篷不省是何乡，但见双双白鸥过。  

○正月十二日寻卢学士船至汉口留诗为别  

晴江澹微澜，曳云在层巘。参差连舫出，散漫群鸥远。始知遵汉广，遥睇高旆卷。怀贤每忘贱，临流亦忘蹇。苍茫景将入，窈眇春犹浅。新知遽相违，余悰何由展。  

○黄尊师高轩观鹅因留宿  

开轩南岳下，世事未曾闻。落叶常疑雨，方池半是云。偶寻骑鹤侣，来此看鹅群。一夜潺湲里，秋光得细分。  

○衡山县晓渡  

古县依江次，轻舆落岸隈。鸟冲行客过，山向野船开。近岳皆云气，中流忽雨来。何时还到此？明月照沿洄。  

○题王山仲所藏潇湘八景图卷走笔作 【录四。】  

朝送山僧去，莫唤山僧归。相唤复相送，山露湿人衣。 【烟寺晚钟。】  
颢气自澄穆，碧波还荡漾。应有凌风人，吹笛君山上。 【洞庭秋月。】  
天寒关塞远，水落洲渚阔。已逐夕阳低，还向黄芦没。 【平沙落雁。】  
孤舟三日住，不见有人家。昏昏竹篱处，却恐是梅花。 【江天暮雪。】  

○以事暂如武昌发临川  

江转欲无路，山回忽似围。客程秋共远，物色晚多疑。稍稍沙鸥集，怱怱野树稀。武昌今夜梦，定有故人知。  

○女儿浦歌二首  

女儿浦前湖水流，女儿浦前过湖舟。湖中日日多风浪，湖边人人还白头。  
大孤山前女儿湾，大孤山下浪如山。山前日日风和雨，山下舟船自往还。 【《铁崖竹枝词序》曰：「揭曼硕文章居虞之次。如欧之有苏、曾云。其竹枝词为《女儿浦歌》，其风调不在虞下也。」】  

○送黄五舅得武陵校官还辰州寓居省侍  

宁上山头种禾黍，莫向他乡作羁旅。山田得雨尚有年，他乡顦顇何人怜。一身千里家何在，全家更在沅湘外。独树鸡鸣枫叶飞，荒村雁没芦花碎。亲在穷边望子还，子在长途衣复单。居无寸田出无仆，明年作 【音佐。】 官当食禄。  

○贫交行  

驱车涉广川，扬帆陟崇丘。结交四海内，中道多愆尤。朔风厉苦节，独鹤横九州岛。朝拂三岛树，夕过五城楼。两翅偶寒影，旷然何所求。登高临大江，日暮万里流。时哉疏凿人，八年忘外留。出必益稷俱，归与夔龙俦。进退两不疑，功成垂千秋。万事日相敓，恩情若云浮。吾心苟不渝，反复安足仇。自非天地外，何能独忘忧。  

○别武昌  

欲归常恨迟，将行反愁遽。残年念骨肉，久客多亲故。伫立望江波，江波正东注。  

○南康夜泊闻庐阜钟声  

庐山三百寺，何处扣层云。宿鸟月中起，归人湖上闻。入空应更迥，近瀑正难分。遥想诸僧定，香炉上夕熏。  

○春日杂言二首  

幂历杨柳枝，蒙茸春草齐。夭夭谁家妇，采桑临路岐。零露沾其裳，蛛丝卷其衣。树高身苦弱，蚕饥行复迟。辛苦事姑嫜，宿昔减容辉。见者皆叹息，此心知独谁。良人日暮至，醉问尔何为？  
五岁能读书，十岁能赋诗。十五事远游，三十无所为。既乖俯仰责，复为邻里欺。生计日已疏，世态多瑕疵。煌煌金张门，徒隶皆光辉。日晏宾客集，轩车如风驰。一笑掷千金，片言委黄泥。齐生独抱瑟，来往何逶迤。  

○梦武昌  

黄鹤楼前鹦鹉洲，梦中浑似昔时游。苍山斜入三湘路，落日平铺七泽流。鼓角沈雄遥动地，帆樯高下乱维舟。故人虽在多分散，独向南池看白鸥。  

○游麻姑山五首 【并序。】  

湖北宪使程公闲居盱上二年矣。五月二十日，诏拜翰林学士。又十日，公与使者及诸客同游麻姑山。辄以览历所止，赋诗五首。  

云关  
飞练亭  
涌雪亭  
三峡桥  
麻姑坛  

△云关  

君子荷初服，恩至若无荣。穆穆芳雨散，悠悠苍山行。危关拥雾黑，飞术缘云青。苔藓滑如积，杉松窅冥冥。时逢负苓翁，忽闻流水声。举足向益高，矫然欲遐征。徒隶各忘倦，矧彼高人情。  

△飞练亭  

神工掷天绅，挂之两崖间。万古输不尽，谁能测其端。势割山石愁，气挟草木寒。安得天风吹，系彼日月还。麻姑绿云发，黝黝长不残。  

△涌雪亭  

泉源出地底，仰向云中行。擘厓泻千丈，乱石皆腾狞。风霆日夜急，雨雪虚空明。不有神物扶，兹山应久倾。喷薄侧飞鸟，砰訇愁百灵。仙家信为好，喧聒何由平。  

△三峡桥  

两山束飞桥，下堑不测渊。谁开万寻铁？逗此无穷泉。淙淙辊空曲，汹汹投奔川。阳光下照之，忽作龙腾天。常恐桑田变，中有瞿塘船。  

△麻姑坛  

嵯峨仙都观，遥望丹霞天。后有千岁松，前有百顷田。风日夏飒沓，烟云昼葱芊。群彦一时集，安知非列仙。持觞起相酬，罢琴抗高言。天道信悠邈，人情何拘挛。灵君不可致，落景讵少延。仰虽惭冥冥，俯实忧元元。主人顾坐客，此中可忘年。  

○病夜  

素壁深窗独客身，桃枝姜胯只为邻。极惭供给烦贤友，尚恐传闻及老亲。蛬响戒寒相应起，烛花连夜为谁新。多情造物真豪纵，尽力相驱病与贫。  

○寄题冯掾东皋园亭  

时雨散繁绿，绪风满平原。兴言慕君子，退食在丘园。出应当世务，入咏幽人言。池流澹无声，畦蔬蔚葱芊。高林丽阳景，群山若浮烟。好鸟应候鸣，新音和且闲。时与文士俱，消摇农圃春。理达自知简，情忘可避喧。庶云保贞和，岁暮委周旋。  

○宿梁安峡梦故室有感时还盱江  

梁安峡里杜鹃啼，绝壁苍苍北斗低。云气倒连山影合，石棱斜斗浪声齐。南风尽日迎归客，落月空江梦故妻。一室十人分数郡，百年几处候晨鸡。  

○山庄晚立有怀舍侄沆督获临川  

蓛蓛黄桑叶，苍苍白竹峰。居人争野碓，归客背村钟。路暗缘溪湿，山寒着雾浓。阿咸收稻未，辛苦阙相从。  

○雨述三篇  

江南腊月天未雪，居者单衣行苦热。连山郡邑瘴尽行，岂独岭南与闽越。逋民穰穰度闽山，十人不见一人还。明知地恶去未已，可怜生死相追攀。  
近闻闽中瘴大作，不间村原与城郭。全家十口一朝空，忍饥种稻无人获。共言海上列城好，地冷风清若蓬岛。不见前年东海头，一夜潮来迹如扫。  
冬来一晴四十日，三日南风当有雪。不知闽岭今何如？念我故人书断绝。剑南判官心所亲，瓯宁大夫政有神。腐儒多事浪忧喜，安得贻书两故人。  

○春暮闲居寄城西程汉翁十五韵  

迢迢层城阿，峨峨凤皇山。下有隐沦士，能为淮汉言。两日一寓音，五日一承颜。每谈经济事，恒及离乱间。言辞多忼忾，文字少凋残。不叹东逝川，但忆南山田。宁与无心游，不受众目怜。褰衣必峻崿，散步亦名园。舒卷信在襟，萧寂固所安。经春疾痗，抚时增懦孱。群书乱药裹，高卧掩荆关。蹇余属久要，朝诣常暮还。丑劣愧高情，焉知君所观。日出众鸟语，苍岑满楼端。申章写深谊，谫薄何由宣。  

○长风沙夜泊  

长风沙，风沙不断行人嗟。行人嗟，奈君何。南风正高北风起，大船初湾小船喜。移船更近大船头，不独风沙夜可忧。但祝行人好心事，长江何处是安流。茅屋参差数株柳，时平尚置官军守。青裙老妪诧鲜鱼，白发残兵卖私酒。鱼贱可买酒可沽，他人心事知何如！  

○何郎失镜词  

团团如月不曾亏，家人亲置枕中时。朝朝将正头上帻，时时携镊鬓边丝。古文宛转何人造，失来始觉今难讨。街头不直半缗钱，古铜终较今铜好。向人不敢再三寻，客里空疑同舍心。万里相随一朝别，夜夜还瞻天上月。  

○晓出顺承门有怀太虚  

步出城南门，怅望江南路。前日风雪中，故人从此去。  

○京城闲居杂言四首  

朝从猎城南，暮从猎城北。白马喻飞翰，轻裘如膏泽。尘起知兽骇，风高验鸟疾。只箭落双鹙，千金出俄刻。归来拜恩宠，乐饮过一石。僮奴增意气，宾客改颜色。常恐文法士，轻薄多瑕擿。高门临广衢，秋风上荆棘。  
朔土高且厚，民生劲而强。榆柳虽弱质，生植益繁昌。桃李大于拳，枣栗充糇粮。谁谓苦寒地，百物莫得伤。青青云梦竹，宿昔傲雪霜。移植于此庭，不如芥与杨。竹性岂有改，由来非本乡。  
眇眇寒门士，客游燕蓟城。上无公卿故，下无旧友朋。裘褐不自蔽，藿食空营营。四顾烖沴余，但闻号哭声。日负道德懿，敢怀轩冕荣。节食慎所欲，聊以厚我生。  
高步览九州岛，谁独无与亲。同室不相喻，矧彼途路人。诱诎更驱迫，巧诈日眩真。共美为善乐，莫知与善邻。未足保厥躬，已谓贻子孙。一言易为义，一恩易为仁。世无鲁东叟，何以慰心神。  

○泊安庆时再北游  

夜泊淮西郡，寒生客子衣。酒家临岸闭，野烧映江飞。云尽月初出，潮平风惭微。前年城下路，此际正南归。  

○渔父  

夫前撒网如车轮，妇后摇橹青衣裙。全家托命烟波里，扁舟为屋鸥为邻。生男已解安贫贱，生女已得供炊爨。天生网罟作田园，不教衣食看人面。男大还娶渔家女，女大还作渔家妇。朝朝骨肉在眼前，年年生计大江边。更愿官中减征赋，有钱沽酒供醉眠。虽无余羡无不足，何用世上千锺禄。  

○高邮城  

高邮城，城何长。城上种麦，城下种桑。昔日铁不如，今为耕种场。但愿千万年，尽四海外为封疆。桑阴阴，麦茫茫，终古不用城与隍。  

○济州初度  

辞家计日逢初度，迟日暄风在帝京。晓起慈亲望天北，行人初泊济州城。  

○杨柳青谣  

杨柳青青河水黄，河流两岸苇篱长。河东女嫁河西郎，河西烧烛河东光。日日相迎苇檐下，朝朝相送苇篱傍。河边病叟长回首，送儿北去还南走。昨日临清卖苇回，今日贩鱼桃花口。连年水旱更无蚕，丁力夫徭百不堪。惟有河边守坟墓，数株高树晓相参。  

○杂诗二首寄彭通复  

区区九州岛内，横从数千里。谁设山与河？愚者分表里。京师天下本，万国赴如水。珠犀从南来，狗马由西止。浩浩荆吴船，日夜行不已。生材无定所，一物孰非己。皇天仁且广，君道亦如此。我思古唐虞，当日谁共理。  
脉脉我所思，彭氏蹑遐踪。婉婉若处子，未曾出房栊。相望四千里，踰年阙相从。五月君寄书，九月达京中。我书欲报君，书到岁已穷。岂不怀缱绻，无由觌君容。参差天际云，缥缈乘朔风。羽翼不吾施，翩彼南飞鸿。君有高世行，我无适时功。天命人得违，出处谅非同。  

○史馆独坐  

地敻天逾近，风高午尚寒。虚庭松子落，攲槛菊花干。抚卷俱千古，忧时有万端。寂寥麟父笔，才薄欲辞官。  

○山水图  

幽人无世事，高卧谢浮名。山崦晴时出，溪流尽处行。还闻有渔钓，相问扣柴荆。不扫门前路，莓苔满地生。  

○送道士薛玄卿归江东  

知君此去渐难招，只在人间已廓寥。市上有时逢卖药，山头何处觅吹箫。仙岩花落溪流满，鬼谷云开对影遥。未必故山安隐逸，海天凉月夜萧萧。  

○祖生诗  

浦城孝子身姓祖，自怜性命如粪土。生纔五岁遭乱离，有母更被官军虏。零丁二十八春秋，母纵得生何处求？天地茫茫明月恨，江山漠漠白云愁。忽得母书惊母在，看书未尽泪先流。书云流落河南县，河南蹋遍无由见。唐州境上忽相逢，白发萧萧霜满面。谁知喜极情转悲，傍人更问初别时。千生万死到今日，始为母子东南归。东南迢迢闽山路，入门犹记阶前树。居人传说尽相看，鸡黍提携竟朝暮。祖生母子真可怜，少壮离别老大还。同时乡井被兵者，几人骨肉能生全。愿生母子长寿考，四海升平永相保。  

○燕氏救兄诗  

千金之子不死市，楚人竟杀陶朱子。生者可杀死可生，千金为重骨肉轻。谁为平阳有燕氏，倾家乃出而兄死。弟再有兄兄见弟，里闾惊嗟官吏喜。呜呼！安得天下之吏廉且循，庶政如水无寃民。  

○送华尊师以天寿节奉诏祀武当  

灵畤严汉祠，神峰标楚甸。羽人丹丘伯，承诏驰嘉荐。华渚曜玉虹，条风舞玄燕。长淮雨中泻，乔岳云间献。涉旬历峻址，梯空答弘愿。授简香始升，揭虔帝如眷。天清翼轸动，地肃玄武见。飞响迥更闻，奇祥静逾绚。是中有真侣， 【谓张真人有道行。】 早接诸方援。胼胝负畚锸，凿翠蓄雷电。金芝产斋房，矞云冠岩殿。祈禠无岁年，会节方纷衍。既协时君降，又乐明祀徧。圣历齐堪舆，丰泽周■〈宀禹〉县。还归报天子，独往奚所羡。  

○送马雍古御史抚喻河西  

我皇属忧顾，君子得安居。孟春风且寒，遗子以修途。四牡何翩翩，回首睇神都。我怀正纡郁，殽函忽已踰。积雪被长峦，萎者何时苏。岿彼莲花峰，上出浮云衢。白日皦以县，下视若玄墟。烟尘起西北，原野无定株。行者中顾怀，居者念其庐。黄河汹东流，乃自昆崘渠。四海岂不旷，切若肌与肤。亲贤远谗人，古以致康娱。君子诚多才，乃用在驰驱。秦陇阻关塞，岁月浩已徂。鞠躬尽明义，足为世所模。  

○送周山人之辽东  

物变风已暄，庭虚雪犹在。每与君子违，偏惊岁年改。名山先梦到，灵药随方采。明日望行人，云槎隔辽海。  

○李宫人琵琶引 【并序。】  

鄠县亢主簿言：有李宫人者，善琵琶。至元十九年，以良家子入宫得幸，上比之昭君。至大中，入事兴圣宫。比以足疾，乃得赐归侍母，给内俸如故。因亢且乞诗于余，遂作《李宫人琵琶引》。其辞曰：  
茫茫青冢春风里，岁岁春风吹不起。传得琵琶马上声，古今只有王与李。李氏昔在至元中，少小辞家来入宫。一见世皇称艺绝，珠歌翠舞忽如空。君王岂为红颜惜，自是众人弹不得。玉觞为举乐乍停，一曲便觉千金直。广寒殿里月流辉，太液池头花发时。旧曲半存犹解谱，新声万变总相宜。三十六年如一日，长得君王赐颜色。形容渐改病相寻，独抱琵琶空叹息。兴圣宫中爱更深，承恩始得遂归心。时时尚被宫中召，强理琵琶弦上音。琵琶转调声转 【一作逾。】 涩，堂上慈亲还伫立。回看旧赐满床头，落花飞絮春风急。  

○集贤大学士赵国公王开府庆八十应制  

昭代雍熙日，词林赋颂时。紫宸丹诏出，甲第五云垂。裕庙青宫里，王公玉树枝。朝趋陪绮甪，夕侍接龙夔。际会真难及，飞腾已在兹。暴公初绣斧，方叔更藩维。霜简惊风裁，天官肃羽仪。还迎代邸入，竟被汉文知。位望跻三少，权衡俯百司。每蒙天黼黻，直许国蓍龟。凤吹广寒殿，龙舟太液池。羽觞春侍宴，玉座夜观棋。德业前贤继，辞华后进推。高情晞广受，余事拟征珪。全赵山河富，瀛洲日月迟。九卿看彩服，八袠表庞眉。皇览逢初度，殊恩介寿祺。黄封中使出，玉食尚饔移。国老陈嘉庆， 【李韩公作序。】 群工播盛辞。礼非前代有，施及老臣宜。福禄何人并，忠贞百岁期。圣心诚念旧，政用作臣规。  

○结羊肠词  

正月十六好风光，京师女儿结羊肠。焚香再拜礼神毕，翦纸九道尺许长。捻成对绾双双结，心有所祈口难说。为轮为镫恒苦多，忽作羊肠心自别。邻家女儿闻总至，未辨吉凶忧且畏。须臾结罢起送神，满座欢欣杂顦顇。但愿年年逢此日，儿结羊肠神降吉。  

○小孤山次韵  

小孤山前一回盼，苍然始识孤山面。隔江迭嶂开翠屏，绝壁浮云飘素练。忆昔初蒙翰林聘，舣棹探奇不知倦。扪萝陟级至绝顶，目极神开气为变。大江东汇彭蠡来，昼夜崩腾奔海甸。笳鼓遥闻日月动，帆樯忽度乾坤转。舟人不识造物奇，但趣急南风便。早悟微官七载缚，底用区区厌贫贱。深窗冷壁守编摩，何异扬雄困雕篆。重来胜地岁云暮，短景催人疾于箭。天昏一火明山半，石底犹疑有雷电。彭郎矶下寒浪涌，坐客正说龙君传。人生可喜还可怜，世事堪违不堪恋。明朝匡庐复入眼，虽有此境何由羡。武城先生独好事，名山每恨游难徧。丰城客子无一钱，但当作诗乞如愿。  

○赠别曾编修归庐陵葬学士兄  

孟冬凉风厉，谒告归庐陵。阿兄在九原，岁暮岂遑宁。兄昔事武皇，海内希英声。意气动人主，文采何纵横。时事一朝异，长揖去躬耕。令弟绍芳猷，策足在承明。如何奄忽间，南北隔死生。方舟发京国，日落烟雾青。万感缘中来，惕焉如有惩。羁臣恋魏阙，一夕魂九升。君子恩义重，况此骨肉情。情深不可忘，悠悠道路长。山川日夕改，我行殊未央。稍出燕冀都，已涉齐鲁疆。高天围四野，怅望但茫茫。道傍多古坟，茔域递相当。荒草吹北风，日夕下牛羊。不知何代人，于此阅兴亡。自古既有死，谁独免摧伤。死者虽所同，私怀讵能已。途路犹感伤，况吾兄与弟。世俗日衰谢，常惧莫能起。生者忽若遗，谁复哀其死。念昔贤哲人，一一去为鬼。诗书捐箧笥，采采当路子。掞藻厕明庭，幸与君子同。矧在弱冠年，已获承其风。家本圣门后，孝友世所隆。何意手足亲，一别旷音容。及我南归日，舟楫复相从。皦皦寒日高，冥冥厉征鸿。落帆沧江际，渺然忽西东。努力慎所托，无为谩劳躬。  

○赠王郎  

王郎楚狂士，意气飞秋霜。读书一万卷，下笔数千行。富贵视浮云，况肯矜文章。十五耻闾里，掉臂辞故乡。夜宿东海月，朝买西州航。瞋目王公前，结客少年场。一饮或一石，一醉或一觞。宁揖屠狗人，不与俗士当。千金不易笑，岁暮单衣裳。阮籍在穷途，英声连四方。鸾鹄有时铩，反愧燕雀翔。世无剧孟交，不及青楼倡。燕赵如花人，翠袂黄金珰。不识豪俊士，空媚痴与狂。王郎远过我，坐我枯藜床。终夕无酒饮，抚髀歌慨慷。平明别我去，极目空茫茫。  

○画鸭  

春草细还生，春雏养渐成。茸茸毛色起，应解自呼名。  

○送涂云章访旧武昌却入京师  

垂云厉惊风，万里摩高圆。蟠泥鼓巨浪，岂顾九重渊。毛生入楚庭，颖脱俄顷间。粲粲一 【一作涂。】 公子，长啸起丘樊。朝辞豫章台，暮过匡庐山。大帆割鹦鹉，极目空波澜。黄鹄锦袍仙，吹笙紫霞端。相顾一笑粲，青春满南天。黄金筑高台，更觉郭隗贤。联翩乐剧辈，相逐入幽燕。平明九门开，剑佩踰五千。岂无一字荐，倾倒平生言。东风杏花开，待我蓟门前。  

○归舟  

汀洲春草徧，风雨独归时。大舸中流下，青山两岸移。鸦啼木郎庙，人祭水神祠。波浪争掀舞，艰难久自知。  

○小孤山晓发和蔡思敬韵  

日落霞明锦浪翻，厓倾石峭白云闲。乾坤上下雄孤柱，巴蜀东南壮此关。神物夜移风动地，仙舟晓渡月漫山。回瞻绝顶登临处，空翠溟蒙杳霭间。  

○白杨河看月  

白杨河上看明月，昔人曾见今人别。茅屋数家河上村，化作三山白银阙。波平风静棹歌来，万顷冲融镜面开。今夜江南忆游子，空瞻云汉上昭回。茫茫万里燕齐路，北斗从横泰阶曙。黄河东逝月西流，明日南风过洪去。  

○歌风台和李提举韵  

万乘东归火德开，汉皇曾此宴高台。沛中父老讴歌入，海内英雄倒载回。汤沐空余清泗在，风云犹似翠华来。穹碑立断苍烟上，静阅人间几劫灰。  

○题严陵独钓图  

何事玄纁入里闾，羊裘暂脱就安车。空令太史惊同寝，犹把狂奴视报书。一出聊为天子重，诸公莫道故人疏。朝廷自足中兴士，且放桐江着老。  

○题鼯鼠食瓜图  

种瓜中园，予亦勤止。瓜长而实，汝则残止。虽则残止，予敢汝仇。天实汝生，予将何仇。汝食之甘，既肆既闲。实之食矣，无伤予根。根存而微，惟予之穷。根盛而实，惟乃之功。  

○送蔡思敬还豫章有怀辽阳李提举  

来日能同去不同，独携别恨向秋风。眼看乱叶浑无定，心与浮云并一空。黄独山中归自斸，玉梅溪上梦先通。莫嗤留滞京华者，更有辽阳送断鸿。  

○孔林图诗 【并序。】  

集贤待制周侯能修礼于孔林，侍读学士商公图之，史官揭傒斯诗之。  
峨峨尼山，蔽于鲁邦。笃生圣人，维民之纲。尼山之下，有洙有泗。有蔚孔林，在泗之涘。维彼圣人，教之诱之。凡厥有民，则而效之。维彼圣人，覆之载之。凡厥有民，敬而爱之。既诵其言，亦被其服。孰秣其马？于林之侧。既诵其言，亦履其武。孰秣其马？于林之下。六辔既同，周侯之东。荐之侑之，圣人之宫。其音洋洋，其趋跄跄。其临皇皇，圣人允臧。商氏图之，式昭其敬。载瞻载思，罔不由圣。  

○李将军歌一首送李天民赴邵武军口巡检  

李将军，材且武，儒冠换得兜鍪去。身疑南极老人星，气食阴山雪毛虎。雕弧白马金仆姑，天地昂昂此丈夫。五十方为求盗使，人生何用苦诗书。寄言邵武诸官长，不是寻常一腐儒。 【时中书以吏部儒选员，多有十年不得调者。奏以为闽、广诸道巡检，然多非其人，而天民式称「是选老人星」，其常自喻。】  

○题桃源图 【并序。】  

江左龙虎山南十里有桃源者，刘、王二尊师所辟也。临江范亨父为之记，余为赋五言诗十七韵。  
桃源非一处，龙虎画难同。内外关踰铁，高低石作丛。黄旛青剑北，紫盖白云东。蟾影当霄迥，蛾眉抱月弓。 【六峰名。】 千重藏曲折，四面削虚空。地户吟风黑，天池浴日红。雪霜翻溅瀑，雷雨泻崩洪。暗识猨啼远，晴闻鸟语工。危龛三井秘，绝涧九桥通。江合仙岩怒，山连鬼谷雄。刘王开辟后，秦晋有无中。时见看桃侣，频逢采药翁。丹台寒漠漠，琳宇气熊熊。济胜非无具，缘源恐莫穷。烟霞俄变灭，草树杳茏葱。四序何劳志，群愚傥击蒙。谁言武陵近，十里上清宫。  

○送王留守宣慰荆湖  

舟楫连樯出蓟丘，弓刀千骑入荆州。歌翻郢雪寒暄变，恩逐岷波日夜流。云雨暝连神女宅，山川晴绕仲宣楼。岂无贤士堪招隐，应向鹿门深处求。  

○寒夜作  

疏星冻霜空，流月湿林薄。虚馆人不眠，时闻一叶落。  

○送詹尊师归庐山  

香炉峰色紫生烟，一入京华路杳然。云碓秋闲舂药水，雨犁春卧种芝田。书凭海鹤来时寄，剑自潭蛟去后悬。忽报归期惊倦客，独淹微禄负中年。  

○过何得之先生故居三首  

可怜古井门外，依旧钟楼屋西。何处高吟痛饮，黄华翠竹都迷。 【先生有诗云：「一井当门冻，寒光照四邻。」又「我住东街北，钟楼在屋西。」】  
轧轧机声日暮，依依杨柳春柔。膝下中郎小女，曾听唱我《高邮》。 【先生常喜余《高邮城》诗，相见即呼「高邮城来」。每相对，酒酣则朗诵数过。】  
头上乌纱分赠，箧中缟楮相酬。不道别时长别，谁知愁是真愁。 【延佑五年冬十月，余南归，以巾材一段见赠。予以白楮被报之。别时殊黯然也。且手书其三代名字授予，若有所属然也。】  

○送谭仲章归长沙  

君家云阳下，忽向云阳归。行路有南北，看山无是非。三湘回雁尽，孤剑白虹飞。亦欲投簪去，从君采蕨薇。  

○我我亭诗 【并序。】  

殷仲堪答桓温曰：「我与我周旋久，宁作我！」宜春黄元瑜取以名其亭曰「我我」。为赋诗一首。  
我游于袁，于龙之干。有辟闲闲，有环言言。有构桓桓，维集之安。我居我处，我笑我语。有翼其所，而敢予侮。我植孔嘉，我构孔华。曾莫之迎，而莫我多。彼驰者子，亦孔劳矣。既我觏矣，亦莫我逑矣。嗟殷氏之老，犹弗桓是友。我不我友，将谁归咎。温温其和，浏浏其清。蔼蔼其芳，焕焕其明。嗟维古之人，尚或予听。  

○题临江同知问流民事迹  

江北流民七十口，三十余年在江表。朋凶结恶四百余，白刃差差历村保。崩腾所向如投空，白昼攫金都市中。顷由南昌入丰邑，反赂守者为先容。长官坐堂寇入室，妻子莫逃况金帛。岂无乡民敢相敌，长官一挥翻辟易。临江贰守廉且武，手缚其渠散其伍。岂惟乡民得按堵，邻境闻之皆鼓舞。其渠在狱伍四归，天府上功民俗熙。乃知一念敬厥职，万事至难皆可为。人民社稷我所有，安得坐视如鸡狗。人在鸡狗犹爱之，民社岂在鸡狗后，请君看取临江守。  

○送李都事赴湖广省幕  

堂堂李通甫，起家掌邦宪。直气横九秋，神明激雷电。再登兰台上，爱国心靡转。时当至治末，有位日兢战。崩腾五华山，凿翠起台殿。执笔佐御史，力谏明且辨。斧锧已在前，独立目不眴。骎寻国多故，灾异周八埏。君复赞宣政，赤手握铨选。守法踰天官，反得官长怨。我皇奋江汉，拨乱启天眷。乾坤再开辟，日月重昭绚。磊落收群材，疏戚共登荐。君名一朝起，亦作丞相掾。丹心益倾竭，婉画勒替献。好恶古难同，祸福巧相禅。天子忧南纪，藩宣必时彦。下逮曹属微，简选亦精练。君得南省佐，闻者尽惊羡。伛偻辞阙庭，飘摇出畿甸。饯送盈路衢，恳欵陈志愿。去年天下旱，穷蹙无贵贱。赈恤当及时，本末须并见。方春农事兴，不废乃为善。又闻南中贼，凭陵及州县。黎獠本吾民，抚绥在方面。恩信足以怀，逼迫使生变。况我圣天子，辙迹昔所徧。勖哉筹策良，无使空蹂践。京城雨初过，草树郁葱蒨。乔木多早莺，高堂有新燕。烦辞君勿诮，君歌我其抃。  

○画鹰  

文梁五色条，秋高意气豪。怒张两目直霄汉，岂与短翮翔蓬蒿。妖狐昼作猛虎嗥，驺虞并与神麟逃。嗟尔饱食心空劳。  

○吴子高悼亡归岳阳  

都门落叶满，游子去京畿。忍听《离鸾操》，遥逐秋鸿飞。愁霜晓入镜，泪雨夕沾衣。烟树黄河岸，风帆采石矶。平沙回渺漫，寒雨暧熹微。客心闲转切，乡书近却稀。梦闻儿女泣，行将僮仆依。窃慕漆园放，谁云潘岳非？乘涛惯不险，回江望若围。武昌未易到，更向岳阳归。  

○进士张于高得邛州判官归成都  

邛心山前负弩迎，去年曾是一书生。天寒剑阁犹车马，雪满绳桥正甲兵。即恐征求民力竭，莫将忧患客心并。六千余里关河路，不尽深期远别情。  

○寄题傅尊师兄弟所作宁寿道院  

锺荣之山千万峰，琵琶麈湖相迭重。两翁入谷起台殿，半夜空山闻鼓锺。猛虎如逢涧边石，飞龙却是云间松。《黄庭》书罢人难见，《鸿宝》披残手自封。度壑采芝随鹿迹，登厓望日蹑云踪。已知尘世惟堪笑，不是神人定少逢。辟谷有方桃更美，围棋无地橘相容。但余一念封人祝，未与人间万事慵。  

○云锦溪棹歌五首  

云锦溪中云锦鲜，好在高秋八月天。西蜀锦江那得似，西湖绿水更须怜。  
纔过浮石是蓝溪，溪上青山高复低。山中泉是溪中水，寻源直到华山西。  
蓝溪南去到蓝洲，水底崭崭石不流。回望朱宫云雾里，白云深处更高楼。  
挹仙亭下薛公桥，纷纷抵暮更连朝。唯有桥西杨与柳，无情长系木兰桡。  
溪上层层云锦山，垂杨尽处是龙滩。不是孤舟来逆上，何人知道世途难。  

○题胡虔汲水蕃部图应制  

沙碛茫茫塞草平，沙泉下马满囊盛。曾于王会图中见，真向天山雪外行。圣德只今包宇宙，边庭随处乐农耕。生绡半幅唐人笔，留与君王驻远情。  

○题内府画应制  

曹将军下槽马图  
韩干马  

△曹将军下槽马图  

曹霸画马真是马，宛颈相摩槽枥下。卓荦权奇果如此，岂有世上无知者。朱丝不是凡马缰，天闲十二皆龙骧，曾从天子平四方。画图彷佛余骊黄，华山之阳春草长。  

△韩干马  

韩干画出曹将军，干惟画肉犹逼真。昂藏四顾欲飞去，老奚安知马有神。想当此马未画时，朝刷吴越暮燕秦。顿辔长鸣风动地，不数骅骝与骐驎。当时用舍那知许，粉墨萧条尚雄武。千金骏骨何足论，万世长留群玉府。  

○奉送全平章赴江西  

圣主恩南土，明公起集贤。直期凋瘵后，共致太平年。金虎分符重，文龙赐服鲜。权纲兼将相，标格近神仙。天地三江外，星辰北极边。丹心齐出处，素志在陶甄。请述江南事，都非大德前。但徼扶弱美，竟坐抑强偏。无复同忧乐，徒令舞智权。平畴吹渤澥，暗室伏戈鋋。贪虣明相训，忠良默自怜。民心随日坏，世态与时迁。况复兵饥接，仍闻病疠缠。诛求殊未已，蟊贼转相挻。若拟宽忧顾，先须解倒悬。久饥宁择食，多病但求痊。一语堪惩劝，微机足转旋。已知平似水，更道直于弦。遥想闻公至，浑如望岁然。九重天上别，百丈雾中牵。日月明金节，山河入画船。四方初息马，五月正鸣蝉。丰乐田多黍，生香泺有莲。岱宗标鲁地，庐岳压湖天。水怪收崩浪，山灵扫瘴烟。欢呼麟凤出，踊跃吏民先。笳鼓趋雄镇，旌旗覆广川。下车和气应，袖手颂声延。膏雨侵淮甸，仁风扇海壖。忠贞真世笃，调燮有家传。赤子皆同体，苍生且息肩。龚黄须警策，方召在蕃宣。  

○桃花鹦鹉  

岭外经年别，花前得意飞。客来呼每惯，主爱食偏肥。才子怜红嘴，佳人学绿衣。狸奴亦可怕，莫自恋芳菲。  

○赵孝子  

庐陵赵孝子，四岁父行贾。一去三十年，家惟大母母。大母已云没，而父行不归。儿长亦有妇，母子聊相依。从父自北来，汝父久已死。母子哭相问，父死何乡里。闻汝父死时，不知汝父处。汝但欲往问，京师多旧故。再拜别阿母，行行至京师。自念不见父，儿死无归时。乃有曾长 【一作老。】 者，往昔与父善。言汝父死处，滨州利津县。徒跣二千里，薄言至利津。朱琪张文辈，一一陈所因。死以某年月，葬以某木棺。姓名某所题，近在城南端。城南冢累累，翳然榛莽中。极目千万冢，谁能识其踪。行哭七日余，欲死不得所。生者无由知，死者岂能语。解发系马鞍，负之坟坟过。吾父傥有知，发解鞍自堕。俄至一坟前，鞍堕发自解。开坟见前和，题字宛犹在。既见父姓名，痛绝心始安。函骨陈野祭，禽鸟声为酸。邻老四面来，惊叹未曾有。相帅报县官，县官骇之久。即日上大府，大府咸异之。次第闻中朝，行子正南驰。行子行且伤，哭踊如初丧。路遥山川阻，何时至故乡。故乡既云至，葬祭无迟礼。母子永不离，万事若流水。闻者尽称孝，见者皆感泣。期尔百世昌，望尔百禄集。儿今一无愿，愿母长不老。岁岁父坟前，洒饭坟上草。  

○题姑苏陆友仁所藏卫青印  

白玉蟠螭小篆文，姓名识得卫将军。卫将军，今何在，白草茫茫古时塞。将军功业汉山河，江南陆郎古意多。  

○送乡人佑上人从师归当阳  

学道玉泉寺，从师天子都。流年春事半，归路客帆孤。山势遥连蜀，江声不入吴。故园如可到，种芋有遗区。  

○寄题张齐公庙  

东安猛将张齐公，十八夺父军囚中。至元召募起亡命，父子南伐收奇功。酒酣一跃马上立，拔剑四顾奔雷风。十年转战江汉上，万里直挽安南弓。干清坤夷四海一，勋在旗常心帝室。身封万户传子孙，誓不偷生污天秩。天下丰盛大德年，天子明圣宰相贤。小臣刘深射功利，上疏自荐能开边。鬼方寡妇号八百，嫂叔操戈自争国。刘深一言取大官，远帅官军陵险阨。五溪运粮数万家，哭声震动湖南北。发徒开道径折节，既勤其民大求索。斗量金珠谷量马，溪壑之欲安可塞。此时张公亦在行，捐躯力谏皆莫克。折节薄险伏四起，刘深夜遁张公死。鸟飞不度山川愁，坐看英雄化为鬼。乃知自古守边鄙，大忌邀功贵宁敉。张公庙食东海头，刘深枭首蛮烟里。张公世为忠孝门，刘深万年秽青史。两家同死不同心，试与题诗作臣轨。  

○番阳萧性渊携其祖将领所爱唐琴号霜锺者还自和林求诗六月三日五门宣赦后作  

嵩州昔有萧将军，读书学剑天下闻。南随龙马渡江去，尚有孤琴传子孙。孤琴云是唐人斲，昔日军中自行乐。至今犹存杀伐声，一鼓哀风振寥廓。将军之孙才且良，文能作赋武蹶张。秦皇城下饮白马，祁连山中射白狼。时平好文不好武，抱琴却叹儒衣误。昭王台上看青春，彭郎矶头梦归路。日长史馆幽且闲，正冠拂琴为我弹。京城六月日如火，霜钟半夜鸣空山。南风自有虞廷操，可惜同心不同调。捐琴决眼望青天，今日天门有新诏。  

○送毛真人还龙虎山  

手绾银章主秘祠，翩然归去忽如遗。麈湖龙井云间上，凤曲鸾歌月下吹。香逐蘅薇深更入，气交梨枣静偏宜。南屏风雨平坡雪，争似山中梦觉时。 【南屏山在上都南七十里，岁扈从至上都，夏秋居焉。平坡在大都西四十里西山之上，冬春居焉。盖皆所掌秘祠所在。】  

○故中宪大夫岭北行省左右司郎中苏公志道哀诗  

苏公廊庙姿，推择起为吏。论议动引经，举措必由义。惟时方大旱，谓咎在寃滞。决狱天乃雨，凶年化丰岁。流声满山西，宪府立罗致。慷慨平生怀，遂佐直指使。受命按边鄙，正色行使事。边臣既威服，使亦免颠踬。六曹收雄材，两府资远器。激昂天下事，往往见谋议。十载拘掾曹，弥年困文字。虽云富匡赞，岂足尽材艺。一命厕省僚，句稽得深弊。铨选班爵冗，出入钱谷细。并缘出多门，穿穴肆奸利。有如水上萍，驱去还复至。因风一披荡，暂得免蒙翳。再命主贼曹，持平独丕蔽。恒求情中实，动究法外意。功罪必诛赏，义恶俱惕厉。三命参宥密，令闻益昭晰。和林跨大漠，肇造此根柢。东际瀚海头，西控流沙裔。北穷阴山外，南掎两都势。连营列万里，仓庾千万计。镇以盘石宗，重以分省寄。忆昔大德末，成庙方厌世。桓桓忠献王，功大更多智。武德既践阼，宫阙始清閟。越邸矜微劳，宠极心乃异。国有社稷臣，谗乃惑聪睿。遂辍股肱任，往重藩屏系。有威如雷霆，有恩若元气。耕凿比中上，什伍相错置。士忘远戍苦，民见太平治。道路无拾遗，商旅毕怀惠。忠献一朝没，武皇亦遐弃。骎寻延佑中，权相擢天位。磨牙吮人血，掉尾恣狂猘。戕贼骨肉亲，迫逐见危坠。天人共震怒，降灾及兹地。大雪深丈余，人马相枕毙。重为朝廷忧，夙夜靡宁志。除吏超五等，闻者尽惊避。苏公拜郎中，即日辞九陛。厚禄非所荣，高爵非所贵。彼民亦天民，安得皆坐视。兼程到官所，发廪急周济。死者何嗟及，存者再生遂。闾阎渐苏息，竭力补黥劓。飞书九重天，请为兵民备。募粟实塞下，慎勿惮劳费。天子赐问劳，名王致金币。至今赖长策，当时已多忌。如何方赐环，及国竟长逝。都人走相哭，行子为歔欷。崩腾朔风迅，惨淡浮云曳。苍松拔其根，黄鹄铩其翅。幸哉有令子，名已注简记。千秋常山下，豪杰一挥涕。  

○题罗稚川所画临川罗益谦溪居图  

迢遰临川郡，泱漭元献里。浮上君子庐，闭户青林里。连山烟景晏，断岸寒沙靡。日暮孤舟还，荒村隔流水。  

○寄题武宽则湖山堂  

祝融九千七百丈，六月飞霜洒洞庭。攸舆学者武宽则，石鼓斋中穷六经。气横潇湘波浪白，思入嵩华烟云青。四千余里到京国，倒插五色凤凰翎。河西猛将今太尉，一见握手坐广庭。立呼爱子俾受业，岂独汝学我亦听。猨肩虎头日侍侧，长刀大剑罗青荧。动陈忠义破肝胆，众目睒■〈目昜〉开心扃。丈夫乖遇岂偶尔，纵不我听我则宁。嗟予官冷材力薄，每辱奇俊哀竛竮。天晴风静辄过我，如病得瘥醉得醒。不为湖山劳梦寐，不为富贵疲心形。始知卓识出天性，岂彼狗苟蝇营营。方今夔皋满廊庙，洪恩屡降无滥刑。长材用世何不可，大夫列卿如拾萤。君如得位立行志，慎勿学我空星星。我今老矣何所称，白云深谷寒烟汀。  

○梦题墨梅  

霜空冥冥江水暮，江上梅花千万树。无端折得一枝归，一双蝴蝶相随飞。  

○寄题信州德元观何真人林园长春亭  

长春亭榭倚云开，百里湖山入座来。流水绕阶时自照，好花如幄手亲栽。青云每指寻真路，白发频登望母台。 【墓在前山。】 六月神龙起潭井，人间几处待风雷。  

○题信上人春兰秋蕙二首  

深谷暖云飞，重岩花发时。非因采樵者，那得外人知。  
幽丛不盈尺，空谷为谁芳？一径寒云色，满林秋露香。  

○赋得春雁送张郎中省觐扬州  

东风吹归雁，离离翔天侧。朝发衡阳浦，夕过阴山碛。嘹唳浮云中，万里才一息。眷言思亲者，相望有南北。  

○送聂太祝赴潮州录事聂天历潜邸旧人  

三载从容礼乐间，纠曹新拜度梅关。春风忍过金陵道，夜月重经黄木湾。盗贼数州相应起，甲兵诸道几时还。凭君细讲安民策，莫遣边防一日闲。  

○题俞氏看雨轩  

惨淡来何处，崩腾忽满城。遥怜四山黑，近洒半江明。可爱花间湿，偏宜竹上声。中宵未可住，高枕寄余情。  

○赋得吴歌送人归吴中  

三月酒如渑，高堂丝竹停。绣筵双凤影，珠箔乱莺声。迭应红牙拍，辞传金缕名。彩云低不度，芳尘暗自惊。花发长洲苑，日照阖闾城。且奉千金寿，宁忘万里情。  

○饮张氏别墅 【以下从各选本录入。】  

楚国多才俊，张家好弟兄。出门湖水碧，留客野堂清。微雨鸣疏竹，寒烟覆古城。园人隔畦语，岁暮此中行。  

○不寐呈何太虚  

隙月斜依壁，窗风细着人。飘零知命晚，牢落梦家频。断雁何曾定，鸣鸡不肯晨。何郎诗句好，万里独相亲。  

○忆昨四首  

天历年中秘阁开，授经新拜育群材。宫门待漏尝先到，讲席收书每后回。召试时蒙天语劳，分题不待侍臣催。满头白雪丹心在，太液池边只独来。  
宫草葱茸禁树齐，日趋延颢对凝晖。朝迎步辇花间立，暮送回銮柳下归。碧殿东浮苍巘合，金河北引玉泉肥。几回弘庆门前路，春气蒙蒙欲湿衣。  
己巳群儒映壁奎，端阳侍燕宝慈西。线分学士亲臣送，诗赐皇姑御手题。注酒含春瑶露重，承尘转午锦云低。日斜共出西门道，既醉犹能散马蹄。  
奎章分署隔窗纱，不断香风别殿花。留守日颁中赐果，宣徽月送上供茶。诸生讲罢仍番直，学士吟成每自夸。五载光阴如过客，九疑无处望重华。  

○赵道士山水图  

悄怆寒山晓，凄迷野水昏。长桥通古寺，小艇背衡门。路尽双松上，云生乱石根。如行南岳暮，遥见祝融尊。  

○送人之淮东  

扁舟何处客，此地饱经过。彭蠡江声合，扬州月色多。天低知近海，地阔欲横河。自是吾生拙，如君定若何。  

○送林彦广南镇行香  

昔年同事文皇帝，出入千门万户中。汉阁图书观每徧，周家祀典学皆通。鼎湖忽送飞龙去，石鼓空歌我马同。今日函香南镇去，还寻禹穴酹西风。  

○赠吴主一 【并序。】  

曹南吴主一妙年力学，能文章，尤工隶书。近自豫章以职事至京师，过予剧谈，竟日忘去。忽以别告，令人惘然。诗以奉送。  
国朝分隶谁最长，赵虞姚萧范与杨。赵公温温蔡中郎，虞公格格由锺梁。姚萧二公撼中邦，岂以笔法窥汉唐。萧守高尚姚文章，范公清遒不敢当。纵横石经兀老苍，杨侯起家自洛阳。华山之碑早擅场，旁出捷入无留藏。曹南吴氏俊且良，古意飒飒浮匡箱。商盘周鼎俨作行，刓圭削锐伏景光。宜伸而缩圆使方，外若椎鲁中坚强。趋新骛巧纷披猖，欲辨辄止心孔伤。金陵皇象剑戟张，中山夏丞鼎独扛。二碑分法古所臧，隶多分少须精详。君方妙年进莫量，更入二篆君无双。近者吾甥有陈冈，昔师杨氏今颉颃，见之为道安毋忘。  

○登蓟丘作  

闲登蓟丘望，西北削诸峰。转觉天地肃，因悲霜露浓。云间何处笛，日落满城钟。自笑栖迟者，惟堪学老农。  

○题先天观图  

闻说先天观，重重绝壁环。鸟啼青嶂里，花落白云间。樵子能长啸，居人识大还。洞门无处认，唯有水潺湲。  

○和张太一秋兴二首  

蓬莱宫阙赤回阑，龙虎神君禹步宽。朝咽日华当食谷，夜迎天仗识鸣銮。露飞仙掌金茎冻，月满玄都玉佩寒。遥想西斋清似水，吟诗听到漏声残。  
太行遥接帝王州，西北连山际海稠。鹤下静依仙馆夕，雁啼高挟塞垣秋。侧身天地浑如寄，偷眼风云总是浮。应笑白头京国里，长年百虑更千忧。  

○送张真人归上清  

闭户京城昼懒开，初闻北觐却南回。冯夷击鼓乘龙出，王子吹笙跨鹤来。囊里天书明日月，匣中神剑閟风雷。回瞻魏阙红云拥，应在山中看早梅。  

○送客省冷副使归豫章觐省  

始违山林赏，复作远游客。忽兴慈母念，辞帝去京国。杨柳河上春，飘然就行役。闻者为惊喜，朋俦皆叹息。昔依禁树枝，今恋山巅柏。世俗更推荡，日月如有迫。归雁群响哀，遥云孤飞白。都门一尊酒，落景淡行色。以我留滞心，送君南征翮。  

○三月三日奉陪宪使程公游麻原第三谷宴藏书山房白云楼  

明公富暇豫，胜日怀登临。蹀躞骢马行，窈窕幽人心。悬崖响晴雨，奔流濯春阴。云门转绝壑，画桥贯长林。拂石慨往运，闻钟知古音。耆松有百围，突嶂踰万寻。小憩钓鱼台，聿瞻华子岑。扪萝入缥缈，侧径临萧森。上有百尺楼，下有孤猿吟。初筵俯层巅，微风荡危襟。笑语定忘我，觥筹浩难任。岂不念永留，惘然归思深。  

○登祝融峰赠星上人  

洞庭南，桂岭北，衡山连延潇湘黑。中有祝融如髻鬟，嵯峨七十二峰间。祝融不自知，千山万山如回环。回环面面芙蓉里，俨如天仙朝紫皇，千官百辟遥相望。半夜每瞻东海日，六月常飞满树霜。龙拏凤攫熊虎掷，云生雾灭何时极。我来正值太平时，况有山僧似畴昔。凭高一览四海空，草间培塿安足雄。盘盘罗汉台，翕翕炎帝宫。复恐九天上，视我如井中。朔风日夜相腾蹙，谷老崖坚松柏秃。古来铁瓦尽飘扬，山上至今犹板屋。山僧劝我歌，我歌徒自伤。天下五岳嵩中央，此山与我俱南疆。我今三十始一见，北望中原天更长。  

○和傅与砺  

近日何多念，频年不肯还。河流无故道，春色是他山。棐几看云凭，衡门罢月关。无情寒与暑，偏解铸衰颜。  

○砚山诗 【并序。】  

山石出灵壁，其大不盈尺，高半之。中隔绝涧，前后五十五峰，东南有飞磴横出，方平可二寸许，凿以为砚，号曰砚山。在唐已有名，后归于李后主。主亡归于宋，米芾元章刻其下，述所由来甚详。宋之季，归于天台戴运使觉民，后又归其族人。宰相贾似道求之弗与，携持兵乱间，寝、处与俱，乃获全。大都太乙崇福宫张真人，本戴氏子，今年春，贻书得之，请予赋诗。其辞曰：  
何年灵壁一拳石，五十五峰不盈尺。峰峰相向如削铁，祝融紫盖前后列。东南一泓尤可爱，白昼玄云生霮■〈雨上对下〉。在唐已着群玉赋，入宋更受元章拜。天台澒洞云海连，戴氏藏之余百年。护持不涴权贵手，离乱独与身俱全。帝旁真人乘紫霞，尺书招之若还家。阴崖洞壑寒谽谺，宛转细路通襃斜。昆仑蓬莱与方壶，坐卧相对神仙居。硬黄从写《黄庭》帖，汗青或抄《鸿宝》书。秦淮咽咽金陵道，此物幸不随秋草。愿君谷神长不老，净几明窗永相保。  

○山水卷  

稍稍云水动，蔼蔼烟峰乱。远浦引归桡，双崖临绝岸。方思隐沦客，欲结渔樵伴。水阔山更遥，幽期空汗漫。  

○送李掾自北回归省长沙因简赵宣慰张征士吕宗二判官  

万里风沙断，三湘日夜流。名成亲白首，岁暮客扁舟。黄鹄延归思，丹枫替别愁。眼穿回处雁，心静狎余鸥。细雨黄陵庙，残阳杜若洲。渐深桑梓敬，翻畏友朋留。送远惭羁旅，临分忆旧游。钟声衡岳曙，帆影洞庭秋。风壤通蛮徼。烟霞拂帝丘。交歌明月市。倾旆压云楼。访菊逢征士。行瓜识故侯。为言憔悴客。敝尽黑貂裘。  

○送雷山人游山  

高人雨中至，邀我游山作。自非冥寂徒，孰遣纷华落。方春乃发轫，残雪犹映薄。随云度神皋，披烟望灵岳。晞沐朝阳谷，照影清冰壑。淹留皆隐沦，往返必恬漠。惟应樵与牧，逢时得奇药。归来虽未期，鬓发终如昨。  

○望葛市有怀故人卢子仪以附他舟不得上岸相见予往赴主一书院时卢实送予至长沙今经其里不一造门能无憾乎至樊口作  

顺流无风江更急，岁暮归人浩难絷。所思只隔江上村，乱树参差不容入。忆昨扁舟泝云梦，触热千里能相送。我来怅望竟空还，一樽知是何年共。樊山苍苍赤壁暮，武昌对岸黄州路。连声大笑橹如飞，回头独送孤云去。  

○黄鹤山听雨得清字  

玄扃息深构，虚馆含余清。潇洒松上来，瑟缩花间鸣。遥兼夜柝警，细与寒更并。怀亲感离别，抚物愧生成。土思浩方殷，春声耿逾明。幸及朋知好，达此旦暮情。北展非穷辕，南山梦归耕。何言托毫素，聊与欵平生。  

○湖南宪使卢学士移病归颍舟次武昌辱问不肖姓名奉寄 【大德七年。】  

我本耕牧竖，结庐章江涘。微生属休明，世尚犹典礼。惊飙卷飞辙，寥落从此始。三年江汉春，万事随逝水。既昧理生术，复惭游方旨。岂无青山归，亦有桑与梓。何为苦留滞，眷眷存君子。君子谅不然，东皋毕耘耔。  

○过族侄  

东面云山有草堂，下临池水即沧浪。草侵古道莓苔滑，花压颓垣薜荔香。每访所亲皆异物，始惊为客久殊乡。仲容兄弟贤相映，更为吾宗足感伤。  

○铜仪 【宋沈存中所铸。】  

法像坤仪重，来从汴水迁。飞龙缠四极，黄道界中天。望绝秋毫永，循环太古前。荒台明月夜，应有泪潺湲。  

○重饯李九时毅赋得南楼月  

娟娟临古戍，晃晃辞烟树。寒通云梦深，白映苍祠暮。胡床看逾近，楚酒愁难驻。雁背欲成霜，林梢初泫露。故人明夜泊，相望定何处？且照东湖归，行送归舟去。  

○出三洪峡  

积水群山里，行舟乱石间。地偏疑隔世，峡怒欲藏关。独鸟啼深树，斜阳下急滩。千忧逢一快，未觉此生孱。  

○题邢先辈西壁山水图  

邢家苍苍西屋壁，万壑千峰动寒色。大江忽转天地回，浮云孤飞日月白。参差楼观照林红，松桧凄迷起朔风。昆仑蓬莱不可到，赤城白帝遥相通。贱子平生尚奇伟，南极衡湘北幽冀。复从大驾卜滦京，始投邢君多意气。君昔扈从戎马间，少壮不知行路难。月明饮马长城窟，雪深射虎祁连山。万里归来太平日，坐我江山忧百失。平明万骑出天门，又驾官车就行役。  

○送玄上人  

清江古镇封溪道，灵峰寺中玉泉好。灵峰上人天上归，亲见六龙天上飞。涌金门外潮来去，曾是钱塘江上住。十里松风六月寒，梦寐犹思径山路。自参天目老禅师，始信灵峰路不迷。却被无端征诏起，等闲来往不曾知。黄河万里从西下，吕梁百步如奔马。归去山中问玉泉，应向海门深处泻。  

○大驾既还独候驿传未得和陈真人见示  

供奉关山远，淹留日月长。乡书迷楚越，邻笛乱伊凉。秋水流成字，晴云去作行。寸心悬帐殿，应似雁随阳。  

○楚山秋晚  

山人何处抱琴归，遥想楼台隔翠微。老树风生舟正泊，空江日落雁初飞。岂无赋客能招隐，亦有渔翁醉息机。一幅秋光舒复卷，谁教尘土涴人衣。  

○和欧阳南阳月夜思二首  

月出照中园，邻家犹未眠。不嫌风露冷，看到树阴圆。  
天清照逾近，夜久月将远。墙东双白杨，秋声隔窗满。  

○庐山连尊师求真阳诗久诺而未作也一夕梦中得之因书以赠 【此诗《体要》作虞集。】  

稽天之浸不可灭，焦石之烈不可绝。香炉峰头按羽节，满山桃花满湖月。  

○十月十八日夜南郊斋宿梦先帝召见便殿手赐橘花一枝有感而作  

泪尽乌号不可攀，传宣忽降白云间。天华拜舞君王赐，梦断斋庐月满坛。 【文宗御奎章日，学士虞集、博士柯九思常侍从，以讨论法书、名画为事。授经郎揭徯斯潜着一书，曰《奎章政要》以进。万机之暇，每赐披览，及晏朝，有画《授经郎献书图》行于世，盖有深意存焉！虞尝谓揭诗「如三日新妇」，己诗「如汉廷老吏」。揭闻之不悦。故忆昨诗有「学士诗成每自夸」之句。虞得诗谓门人曰：「揭公才力竭矣。」因答以诗云：「故人不肯宿山家，夜半驱车踏月华。寄语傍人休大笑，诗成端的向谁夸。」并题其后云：「今日新妇老矣。」观此诗及《忆昨》诸作，其君臣相得之分，亦可谓一诗盛事也。】  

○梦两雏  

阿英十二能辟纑，阿牛五岁贪读书。辟纑成缕无人织，读书有志令人惜。汝父飘零汝母休，吾亲虽健俱白头。雨声断道风惊屋，阿婆独抱诸孙哭。  

○大信晚泊呈舟中诸公  

千家杨柳江当门，东梁西梁两岸蹲。连樯大舰集日昏，摐金伐鼓海上闻。小江更出采石后，前人立功后人守。大信花，采石酒，陌上相逢莫回首。  

○题陈所翁双龙图  

爱龙画擘玄渊开，万物颠倒随云雷。龙公被发向空下，身是真龙非画者。铁作须鬣玉作鳞，电出两目云绕身。偶然会合此何处？仰面向天天不嗔。世间眩转空形影，倏忽变化那能省。高僧说法夜来听，谁道相逢非梦境。牛斗苍苍风雨暮，泉阿岂识延平路。当时纵无雷焕与张华，未必终藏不飞去。  

***◆黄侍讲溍（日损斋稿）***  

溍字晋卿，婺州义乌人。生而俊异，学为文，顷刻数百言。弱冠西游钱塘，得见遗老巨工宿学，益闻近世文献之详。还从隐者方韶父游，为歌诗相唱和，绝无仕进意。延佑开科登进士，授宁海丞。至顺初，以马祖常荐，入应奉翰林文字，转国子博士，出提举浙江等处儒学。亟请侍亲归，俄以秘书少监致仕。至正七年，起翰林直学士，知制诰同修国史。擢兼经筵官，升侍讲学士同知经筵事，累章乞休，不俟报而行。遣使追及。十年夏，得请还南。七岁而卒，年八十一。赠江西行省参知政事，追封江夏郡公，谥文献。所著有《日损斋稿》三十三卷、笔记一卷。宋景濂曰：先生素行挺立，贵而能贫。遇佳山水则觞咏其间，终日忘去。雅善真草书，为文布置谨严，援据精切，俯仰雍容，不大声色。譬之澄湖不波，一碧万顷，鱼鳖蛟龙，潜伏不动，而渊然之色，自不可犯。世之议者，谓先生为人高介类陈履常，文辞温醇类欧阳永叔，笔札俊逸类薛嗣通，历事五朝，嶷然以斯文之重为己任。与临川虞集、豫章揭傒斯、同郡柳贯齐名，号儒林四杰，合而观之，待制之才雄肆，而侍讲之思峻洁，一时才士如王祎、宋濂辈，并出黄、柳之门，而汇为一代文章之盛。殆亦气运使然者矣。  

效古五首  
晚晴  
夜归  
陪诸老夜饮  
读忠简宗公遗事  
西岘峰  
夜兴  
陈生诗  
送凌吉叟之杭州教授  
晚泊钓台下  
重登云黄山  
秋夜观书作  
览元次山舂陵行有感近事追和其韵以寓鄙怀  
石台分韵得下字  
游西山同项可立宿灵隐西庵  
陈孝子诗  
上京道中杂诗  
同王章甫待制校文上京八月十五夜宿龙门驿  
送王炼师归四明  
湖上即事  
题清华亭  
晓行湖上  
登钱山望菰城慨然而赋  
雪窦纪游四首  
可怜行  
昆仑歌寄吾丘子行  
金华山赠同游者三十韵  
题李坦之诗卷  
苕溪风雨中章德茂同泛  
阳山昱上人访予吴门寓舍求为湘竹诗予辞以未见竹上人不远六十里自山中舁其竹而来好事有如此者欣然为赋长句  
杭州送儿侄归里  
番阳周节士歌  
题醉歌图  
寄方韶父先生  
雨二首  
寄友人  
秋怀二首  
凭轩  
风雨  
社日重过方子践  
闻子践卧疾  
过谢皋羽墓  
八咏楼  
明月楼  
杭州寄子践  
次韵答子践  
陪仇仁父先生登石头城  
抱琴  
次韵答陈君采兼简一二同志二首  
送陈养直归四明  
送赵宗吉御史  
初至宁海二首  
过永康桃岩  
九日登石头城  
癸酉四月同子长至赤松子长先去遂独宿智者之草堂已而子长与正传俱来同出灵源诣鹿田游三洞远过山桥至灊岳谒故中书舍人潘公之墓复回智者而别  
同刘遂初修撰周伯温编修任大瞻经历王继志架阁西山行香次遂初韵  
试院同诸公为主试官作  
凤凰山  
开元宫  
早起  
独立  
即事  
予与刘君师鲁为文字交十有四年而固未尝相识也兹过武林偶遂良觌有喜而赋  
次韵山南先生遣兴  
寄朱仲山  
夏日漫书  
逢叶伯几  
宿贾氏山房  
过乌伤墓  
金陵天津桥  
送人归豫章  
送韶父先生游京口  
寄张如心  
余山  
龙潭山  
次韵方子践观潮  
次韵答蒋春卿  
重游毗山  
花信  
北山归路呈古心师兼简方外诸友  
陈山晚泊  
湖心寺夜坐  
题金明宴游图  
上岩寺访一公  
题雪窦妙高台  
题观海图  
送叶仲舆巡检  
送赵继清潮州推官  
送龙南欧阳县尹  
赠黄资深  
送陈季和  
送张良卿学士之淮南  
题莫氏山庄图  
予与江阴何鼎叔铉别三十六年乃相见于钱唐感旧述情谩成四韵  
送内史府孙知事还京  
感旧  
答友人  
山中偶题  
夜坐  
......  

○效古五首  

上山见明月，下山月相随。月岂知爱我，我行自见之。故山日以远，故人不可思。殷勤谢明月，愿尔无时亏。  
女美众所悦，士穷世所轻。轻重安足言，泥尽水自清。淮阴初寄食，曲腰胯下行。季子黄金多，妻嫂来相迎。自古已复然，叹息空吞声。  
击石乃有火，石火光不扬。攀天亦有路，天高路何长。嵯峨万古云，下覆歌哭场。富贵诚足多，贫贱不可忘。  
落花随风吹，各自东西飞。花飞既不息，水流复无极。同生不同归，能勿异颜色。木生则有枝，豹死则有皮。悠悠岐路间，多言亦奚为。  
饮酒莫尽醉，尽醉无余欢。读书莫吊古，吊古多悲酸。萧艾蔽中野，白露摧芳兰。凤饥不得死，鸱枭食琅玕。去去复去去，采芝青云端。  

○晚晴  

泄云散积雨，林水含余清。披衣有奇怀，偶从林叟行。新晴远峰丽，夕阴孤花明。旷日固所虞，聊兹息营营。  

○夜归  

空山四寥寥，落日翳榛楚。蜿蜒草中径，蹑屩度寒雨。楠杉窈深黑，忽忽疑休虎。林穷涧水明，稍听归人语。  

○陪诸老夜饮  

世故不可料，忽若浮云移。坐令百年内，颠倒殊欢悲。顾惟我与公，异代同一时。览古既深慨，抚今亦余噫。长川去悠悠，青山莫委蛇。向来远游意，我行方迟迟。咄哉有志士，卒岁恒寒饥。况复托渺茫，欲与千载期。盈虚信天运，废兴岂人为。愿公姑舍是，一觞聊可持。  

○读忠简宗公遗事  

公初起滏阳，艰危属多垒。苍然国家意，委身干戈里。阴飙卷翠华，朔雪披南纪。悠悠虞渊日，力尽挥不止。寅恭秉斋钺，际会开朱邸。长安付冯异，汉业中兴始。宫庭数汛扫，跸路无荆杞。疚心望銮舆，感激涕如水。上表方出师，呜呼孔明死。宴安不可怀，肉食毋乃鄙。巨舟竟未焚，三语犹在耳。萧然旧祠下，碧草垂阶戺。登堂挹光仪，赤舄仍几几。千载堕泪碑，一夫敢残毁。传家有遗书，叙事非虚美。勖哉慎失坠，庶以裨信史。  

○西岘峰  

层云抱春岑，急濑泄嵌窦。修蹊入窈窕，众绿蔚以茂。名亭标水乐，柱折荒碑仆。幽寻得缁庐，乱石扶结构。青精午堪饭，碧涧寒可漱。平生慕真赏，及此成邂逅。冥探指绝顶，有路忽通透。缘萝度蒙密，翠气湿衣袖。寄身泬寥内，下睨人寰陋。清讴杂风竹，大啸落岩狖。东峰在眉睫，可望不可就。同游却何时，瑶草春已秀。  

○夜兴  

秋气入病骨，残梦翛然惊。芭蕉叶间露，风过皆成声。揽衣泬寥内，搔首天河横。饥虫语不休，中宵谁汝令。孤鸿亦何苦，犯霜度微明。悠悠念群动，百感忽我并。大化傥不尔，吾其免营营。  

○陈生诗  

陈生少也孤，秉志何轩轩。读书奉慈母，承颜郁春温。兀然处膝下，不间晨与昏。丛丛万井中，陈生深闭门。晖晖百花时，陈生不窥园。常恐去左右，或乖覆育恩。一朝抱长痛，飞霜陨秋萱。盐酪不入口，日夜涕倾盆。欲娶弗及养，矢言终不婚。尚赖百岁后，兄子父所孙。朝来游子衣，忽逐东风翻。世方醉糟粕，何庸荐牺尊。陈生顾谓我，是事安足论。幸托山水窟，放情咏兰荪。嗟今学步者，触险争飞奔。愿尔利锄镢，深斸六籍根。愿尔进竿橹，高泝百圣源。源长流自远，根大枝乃蕃。勿摇崔嵬笔，夸作礧磈言。弘惟孝与弟，百行兹其元。咄哉行勿休，日月方沄沄。赠言岂予敢，情真觉辞繁。匪为陈生荣，庶感薄俗敦。  

○送凌吉叟之杭州教授  

浙水西八州，维杭实名都。古来万人海，逐逐无贤愚。以兹百年后，淳朴古不如。翩翩谁家儿，白马骄路隅。春风樊楼醉，一笑百斛珠。亦有朱门家，齐讴间吴歈。绡绮散烟雾，缤纷被僮奴。可怜彼蚩蚩，久为红尘驱。颓俗如波澜，孰障群流趋。又如败屋壁，风雨须人扶。博士非冗官，岂即无良图。当令歌舞场，化作弦诵区。行矣循所务，辞章信其余。春风掺别衣，晴沙秀寒芦。何以赠子行，白云不可呼。聊持狂者言，用比貂襜褕。  

○晚泊钓台下  

四山环一水，遗台故巑岏。那无渔樵居，政复不敢安。舍舟冲微雨，凭轩俯清湾。念昔乘兴来，无从寄游观。今我有行役，乃尔容跻攀。山灵岂爱我，为解尘土颜。落日奠苹藻，清风闻佩环。幽寻不可极，林暝吾当还。却去望层碧，孤舟生晚寒。  

○重登云黄山  

兹山实灵奇，吐纳变舒惨。太常阙弗录，名号何黭黮。重华秩山川，盛典轶封■〈石感〉。搜遗多纶綍，蠲洁罗醢酖。腐儒世所贷，薄艺守铅椠。无能旅骏奔，徒取肆游览。霖潦时始收，天地余蔼晻。岚光乍璘■〈王扁〉，石状终黤黪。行行恣芒屩，往往得鼃坎。冒进诚近贪，自画将岂敢。久之雰埃豁，秀色坐可揽。青荧插锋锷，翕赩披菡萏。崖奔马騑騑，石踞虎眈眈。高寻指天路，幽瞩极玄窞。前行几台背，后或两髦髧。缘冈既踸踔，登岭仍■〈车禀〉■〈车臽〉。举头塔庙涌，地平忽如毯。天人所食息，琼玖化余糂。林辉宝灯烧，风语金铎撼。败壁诗者谁，渍墨乱浓淡。险尽乃复佳，疲极复何憾。是节蕤宾初，野荐首昌歜。煮瀑茶可啜，剖石蜜堪噉。名谈析毫发，苦语沥肝胆。理冥心自珍，机凑首屡顉。阳乌砉西翥，众色齐惨淡。崔嵬识楩楠，苍莽辨葭菼。莫投僧所寰，钟镗鼓紞紞。群居肃不吴，共饭声有嗿。回睨夸夺场，抚事丛百感。趋名蛾赴烛，逐利鱼投掺。何时脱火宅，霍若髭去颔。绮言息諵諵，妙供纷馣馣。于焉寄相羊，庶以忘壈坎。谁云入道苦，余味需橄榄。  

○秋夜观书作  

闲居感时驶，独学难为功。眷言思古人，幽怀极忡忡。秉烛起中夜，揽卷来清风。恭惟千载心，皎洁悬无穷。氓俗自升降，道妙非污隆。后来亦奚为，黑白纷相攻。华芳乍可悦，轨辙何由通。吾将离言说，庶以观其同。所忧明为累，不惧蓄不丰。开轩视明河，白月当天中。怡然掩书坐，夜气方鸿蒙。  

○览元次山舂陵行有感近事追和其韵以寓鄙怀  

惟王始建官，民命有所司。奈何阅流殍，束手无一施。属者秋夏交，上状殊酸悲。赤日纷按行，人马同时疲。连阡见标牓，不救饥与羸。仍闻恣鞭棰，惨忉伤肤皮。检核须再三，供张常恐迟。哀哀鬻儿女，贸贸行安之。感兹欲无诉，既往何由追。尚惭噢咻恩，稍缓租税期。云胡有仓卒，征敛更相随。但将充其数，肯复计尔赀。肉食不自鄙，谓我非敢知。栖栖甔石储，剥割无或遗。言是邻壤凶，藉此敷恩慈。宁知是州人，俟死无他为。出语余喘息，行步须扶持。犹令比乐土，疾苦喘谓谁。俯首州县间，逭责自其宜。况迫大府令，联络飞符移。豺狼方在郊，鹰隼宜用时。区区狝狐兔，政尔何增亏。吾贱不及议，为君陈苦辞。  

○石台分韵得下字  

苍山面长溪，势若饮奔马。层台跨其脊，万古挹潇洒。登临兹惟要，朋从未云寡。迢迢历榛莽，靡靡眺原野。白云与翠雾，敻在履屐下。穷秋向摇落，霜菊政堪把。赏心孰无同，幽抱欣已写。邈矣千载期，铭山傒来者。  

○游西山同项可立宿灵隐西庵  

薄游厌人境，振策穷幽躅。理公所开凿，遗迹在岩麓。秋杪霜叶丹，石面寒泉渌。仰窥条上猿，攀萝去相逐。物情一何适，人事有羁束。却过猊峰回，遥望松林曲。前山夜来雨，湿云涨崖谷。缥缈辨朱甍，禅房带修竹。故人丹丘彦，抱被能同宿。名篇聊一咏，异书欣共读。蹉跎未闻道，黾勉尚干禄。夙有丘壑期，吾居几时卜。  

○陈孝子诗  

南仲杭陈氏，斗龙父所名。家临百丈溪，父书传考亭。夫亦人之子，胡独以孝称。维仲适母盛，王实生宁馨。盛谓我己出，无殊祝螟蛉。仲父讳弗言，王卒不自明。睠然舍之去，呱呱闻泣声。年运日已往，头角稍峥嵘。吁天乞陨灭，愿以益父龄。父没盛亦亡，吊影伤孤茕。或乃告之故，曰汝王所生。王居清湖上，去此无十程。时仲新捧檄，精庐拟横经。悲号弃其官，肩舆亲奉迎。安知世代易，人非余故城。邻有鹤发妪，叩之久始。言我与汝母，少小俱娉婷。汝母生汝归，去作江东行。不知今在无，我老犹零仃。仲也闻益悲，赢粮事晨征。六年困逆旅，冷雨啼青灯。譬彼无母雏，投林辄哀鸣。永丰有施氏，大屋深重扃。于焉得母处，一夕相合并。母子更抱持，泪如九河倾。三日负母还，盗贼方抢攘。仓黄与之遇，白刃纷交横。顿首前致辞，覶缕陈衷诚。能令激高义，相戒勿敢惊。仲昔以至行，上天降休祯。灵雁既群集，嘉瓜复冬荣。区区彼蝱蟁，岂遂无人情。圣人语纯孝，厥有闵与曾。未闻树奇节，谣颂传轰轰。此道古或希，此事今可征。我歌虽云俚，庶感蚩蚩氓。  

○上京道中杂诗 【录八。】  

发大都  
居庸关  
枪竿岭  
李老谷  
赤城  
独石  
担子洼  
上都分院  

△发大都  

辞亲独行迈，遥遥抵京国。胡为突不黔，驱马更远适。至尊有时巡，树羽殷阡陌。宿卫必近臣，顾问须耆德。陋儒亦何知，冗从同执戟。草深原野青，雨暗关塞黑，寥寥盛年意，眷眷游子色。一身万人中，敢不思努力。  

△居庸关  

连山东北趋，中断忽如凿。万古争一门，天险不可薄。圣人大无外，善闭非楗钥。车行已方轨，关吏徒击柝。居民动成市，庐井互联络。幽龛白云聚，石硙清泉落。地虽临要冲，俗乃近淳朴。政须记桃源，不必铭剑阁。仆夫跽谓我，无为久淹泊。山川岂不好，但恐风雨恶。  

△枪竿岭  

忆昔赐第归，吾母适初度。蹉跎岁月晚，今辰乃中路。居人夸具庆，游子惭叱驭。兹山称最高，扬鞭入烟雾。矗矗多峭峰，蒙蒙饶杂树。崎岖共攀援，踯躅频返顾。陈情未成表，登高讵能赋。独怜山下水，远向卢沟去。  

△李老谷  

缘崖一径微，入谷双崦窄。密林日易昏，况乃云雨积。行人望烟火，客舍依山色。家僮为张灯，野老烦避席。未觉风俗殊，祇惊关河隔。严程不可缓，子规勿劝客。  

△赤城  

鸡鸣秣吾马，晚饭山中行。何以慰旅怀，赤城有嘉名。滩长石齿齿，树细风泠泠。时见岩壁间，粲若丹砂明。温泉发其阳，撝诃勤百灵。前峰指金阁，真境标殊庭。白道人迹稀，青厓云气生。信美无少留，缅焉起深情。  

△独石  

解鞍及亭午，稍欣烟雾收。苍然众山出，历历如雕锼。前瞻一石独，灵宫居上头。颇闻去年夏，水激龙腾湫。走避登屋山，夜半齐呀咻。幸兹溪涧中，今作清浅流。宴安不可怀，变化诚难求。翠华渺在望，行矣毋淹留。  

△担子洼  

自从始出关，数日走崖谷。迢迢度偏岭，险尽得平陆。陂陀皆土山，高下纷起伏。连天暗丰草，不复见林木。行人烟际来，牛羊雨中牧。飒然衣裳单，咫尺异寒燠。伫立方有怀，相逢仍问俗。畏途宜疾驱，更傍滦河宿。  

△上都分院  

晨兴过桓州，旭日生苍凉。举头见觚棱，金碧何巍煌。洪河贯其前，青山环四傍。暮投玉堂署，鳌峰屹中央。升阶旅群彦，官烛分余光。琴册森在侧，谈笑来清觞。列坐无所为，陈诗咏黄唐。帝乡岂不乐，父母远莫将。起视云汉低，垂星烂寒芒。南飞有冥鸿，邈矣天际翔。 【右纪行诗本十二首，虞伯生题其后云：「少陵入蜀路崎岖，故有凄凉五字诗。应奉为官随翠辇，固应同调不同辞。」】  

○同王章甫待制校文上京八月十五夜宿龙门驿  

凉风堕黄榆，万马皆南驰。而我方北首，度关及鸣鸡。石路更幽阻，仆夫惨不怡。徐驱待明发，泱漭穷烟霏。貂裘者谁子？怪我逢掖衣。为言霜露多，遑遑独安之。我非不自爱，简书今有期。忆昔州县间，折腰向小儿。荏苒二十年，白首初登畿。同袍如燕鸿，去住恒相违。悠然慨平生，与世何参差。暝投龙门驿，高馆临回溪。青崖拱白月，水木含余辉。秋色故潇洒，我行殊未迟。相从况魁彦，炯若珊瑚枝。衰暮奚足云，一觞聊共持。  

○送王炼师归四明  

飘飘采真侣，乃在四明山。霞居朝帝所，琼馆留人间。忽闻双凫舄，却向东南还。望之若流星，邈然不可攀。海月照阶戺，天风飞佩环。我何苦羁旅，冰雪生朱颜。  

○湖上即事  

垂云昼蒙蒙，湖面惟一色。薄暮风更生，际夜雪初积。凝阴势方盛，尘境喧暂息。坐久闻挐音，忽然破寥阒。  

○题清华亭  

名区汇修渚，流望俯平陆。飞雨天际来，远峰净如沐。生香余晚华，繁阴蔼嘉木。秀色坐可揽，终然不盈掬。触景幽兴多，接物道机熟。谁能与之游，食芳饮山渌。  

○晓行湖上  

晓行重湖上，旭日青林半。雾露寒未除，凫鹥静初散。夤缘际余景，闪倐多遗玩。会心乍有得，抚己还成叹。夙予丹霞约，久兹芳洲畔。独往愿易违，离居岁方换。沙暄芷芽动，春远川华乱。存期乃寂寞，取适岂烂熳。小隐傥见招，渔樵共昏旦。  

○登钱山望菰城慨然而赋  

吴兴水为州，诸山若浮萍。况此一培塿，琐屑世未名。所欣渔樵居，乃与缁锡并。种竹有万竿，结茅无十楹。老僧解人意，踪履能相迎。芳草被行径，朱藤暗岩扃。萧条空阶暮，日照莓苔青。犹嫌所历卑，未极游眺情。耸身白云上，始见春申城。想当高会时，楼观飞青冥。竭海荐罍勺，穷山羞鼎铏。安知千载后，寂寞无人行。煌煌冠盖区，壤壤狐兔茔。归来朱门客，听此松风声。  

○雪窦纪游四首  

高人欣相迎，山门带流水。风生珠树间，月窥镜池里。触景遂成迷，应接殊未已。  
幽寻指山椒，崖倾忽如泻。俯身视木末，悬水在足下。冥冥岩岫中，宴坐奚为者。  
诘旦逾西冈，草木益深秀。梯苔下绝巘，坐石看飞溜。阴灵多窟宅，欲往不敢又。  
兴移初出山，系缆长汀树。夜来雪已深，溪风水难度。犹疑钟磬音，遥遥白雪处。  

○可怜行  

红颜白面可怜子，杖藜饥走荒山里。翠眉新妇雪色儿，掩袖娇啼瘦如鬼。道傍朱门照霜戟，肠断汝翁呼不起。金鱼象笏供樗蒱，纨袴终然愁饿死。春风秋月哀思多，嗟汝少年奈老何。  

○昆仑歌寄吾丘子行  

翠鸾啼云天四垂，花龙双双神姥归。金仙忆君泪如水，昌阳落花青蘂蘂。层城珠阙扬素氛，开明狺狺环九门。羲和走马不待人，鲸鱼吸海海生尘。若有人兮怅修阻，紫玉参差老凤语。笑挥如意教云舞，云间鹤雏生两羽。归来归来勿蹉跎，秋风吹折玕琪柯。  

○金华山赠同游者三十韵  

杖藜初出城西门，万株红叶如云屯。芙蓉峰前问行路，宛宛一线随潺湲。水声渐远山渐近，弱萝纤葛手所扪。须臾横侧变峰岭，高岸忽复为平原。细泉浏浏竹竿直，石树骈立疑同根。剥金败碧逢废剎，犹以第一名其轩。天明独去吊遗迹，玉女委蜕空丘墦。楼居西起望明灭，石扉呀若山之樊。罅幽穴险径沮洳，膝行匍匐不得奔。剨观崖广架寥泬，双龙遶溜蟠蜿蜿。纷纶怪状满岩腹，熊虎踞伏鸾凤骞。其余琐细无不有，形求象索难具言。前趋林麓却下缒，俯瞩九地穷涯垠。青枝翠羽不复辨，但听风水声喧喧。高烧松炬度其背，珠箔忽随华灯繁。耸身上出指绝顶，碧桐高下弥山园。遥穿蓬艾蹋云雨，险艰从此不易论。秋毫细路莫容足，下瞰不测傍无藩。怪藤如钩草如剑，举首仰叹愁攀援。山翁顾之笑引臂，前牵后接猴与猿。驰坑跨谷攲侧过，背汗喘息逾炰燔。阴沈古洞閟星日，虽有寒暑无朝昏。却行左转复深入，愈觉憀栗摇心魂。珠缨缥缈现满月，稽首大士天人尊。拂衣径逐飞鸟下，青山出没波涛翻。或云汉人隐身处，彷佛肩背余苔痕。蛇蟠磬折又数里，龛岩十丈开墉垣。夜归草堂殿突兀，坐看云月吐复吞。怡然携手尽文士，颇觉笔下来源源。名山石室如可托，幸子岁晏来无谖。  

○题李坦之诗卷  

神仙中人世莫识，政以文章为戏剧。李生也复可怜人，手种蟠桃待春色。山空岁寒谁念汝，青枫堕影霜露白。远游赋成一朝去，翠盖云旗暮何适。蓬莱烟雾秋冥冥，邓君白鹿无消息。袖中骊珠三百颗，夜深勿近蛟龙宅。金华之山青矗天，山人看山忘岁年。黄精芝草幸可食，安得与子巢其间。石床醉听松风眠，无为长歌怨如哭，使汝恻怆凋朱颜。  

○苕溪风雨中章德茂同泛  

黑风翻江白雨倾，樯攲柁侧断人行。此时惟我与章子，孤舟荡漾烟波里。蒹葭苍苍杨柳黄，浩歌击舷兴弥长。翩然一叶恣掀舞，青山白塔频低昂。朝过城南暮城北，舟人问我将谁适。章子掉头作吴语，秋水夜来深几许。忽看大字标竹林，寺门对水仍阴阴。敲门见竹不见人，竹间翠石何萧森。回舟少林雨如注，四顾冥茫但烟雾。鱼惊龙跃吾不知，披蓑却入菰蒲去。岸傍群儿拍手呼，笑言狂客世所无。呜呼古人今则无，后来视我知何如！为君留此有声画，题作扁舟烟雨图。  

○阳山昱上人访予吴门寓舍求为湘竹诗予辞以未见竹上人不远六十里自山中舁其竹而来好事有如此者欣然为赋长句  

道人来自阳山麓，手携旧种千竿竹。小裁方斛不盈尺，中有潇湘江一曲。未信天工能尔奇，不知地脉从谁缩？晴窗翛翛散烟雾，眼底森然立群玉。岂期我乃累此君，蒙犯风埃走尘俗。故山方远重愁绝，新句未成惭迫促。黄冈之产大中椽，政用材美刳其腹。愿言保此终天年，岁暮山中伴幽独。  

○杭州送儿侄归里  

空江月满潮声怒，二儿勇踏潮头去。故园天末眇予怀，梦中识汝归时路。起向江楼遥望汝，江上青枫正霜露。凉风飒飒吹汝急，橹摇背指龙山渡。翩然一叶舞中流，嗟汝童心得无惧。自我西游历三纪，举目交朋半新故。下车相揖何纷纷，白头朝士犹徒步。玄都观里旧桃花，见我重来能几度。缅思畴昔仍念汝，徙倚阑干日将暮。前潮将断后潮续，层波复浪无重数。鱼龙出没相后先，疾雷槌山雨如注。隔岸峰峦空复多，沙际冥茫但烟雾。计程知汝已登陆，息肩弛担今何处？明朝过我三釜山，能勿徘徊起哀慕。近闻旱魃肆为虐，杀吾手植千株树。且须为我语比邻，莫遣牛羊上丘墓。  

○番阳周节士歌  

周君生长番君里，长身俣俣须仍美。师张先生业孔氏，夏萤冬雪频继晷。先生爱君不骫骳，君谓先生我知己。遭时战伐多疮痏，贼众乘之作奸宄。郡檄先生俾一洗，先生慷慨为之起。曰彼蚩蚩聚蜂蚁，凶渠本我家奴尔。我将笞之用折棰，披其角毛脱距觜。奴挟兵来速如鬼，反噬其主先生死。先生诸子俱幼穉，周君闻之失箸匕。曰古复雠盖有礼，师长之雠视兄弟。我今必也书于士，走告郡府伏以俟。府公义之弗敢止，授以殳斨与弧矢。或云彼众我无几，盍募援兵为表里。君奋不顾行益驶，贾勇直前无与比。贼穷掷金计何诡，得金失贼堕其饵。亟取贪夫尸诸市，士气复振贼乃靡。追奔逐北劘贼垒，迅雷不及掩其耳。一栅既覆众栅毁，生致贼奴洎妻子。刌其心肺献俎几，告于先生辞亹亹。凯旋公庭旗旖旎，散遣部伍归耘耔。天戈耀日方南指，郡将效死弗拜跪。周君堂堂众所恃，人咸谓君今可仕。细书降表仅尺纸，大哉公侯小刺史。君言我本不获已，出为吾师刷雠耻。罪人已得贼已弭，东村西落无荆杞。不义富贵宁饮水，公毋多谈且休矣。闭门高卧肉生髀，白驹空谷余四纪。殁葬金潭有庙祀，乡人岁时击羊豕。子暾来与冑子齿，踵门涕泣言如此。嗟君壮节甚奇伟，播兹歌诗侑哀诔。  

○题醉歌图  

翰林主人天上来，布颿不为鲈鱼开。江湖渺渺天一色，朝光暮霭相徘徊。昔贤心赏余胜处，但有水竹无亭台。碑材久已没荆棘，屐齿不复留莓苔。后来视今犹视昔，今我不乐何为哉。大官马湩远莫致，邻翁绿蚁浮新醅。欣然一饮便终夕，鼻端气息如云雷。是间别有一天地，不知何处为蓬莱？回观方内海一粟，酰鸡尘瓮何喧豗。黄冠秘监太狂态，骑鲸供奉非仙才。挥毫《政要》真学士，锋车流水行相催。瑶池曲宴多雨露，归欤酌彼黄金罍。  

○寄方韶父先生  

牢落江南赋，知音寄渺茫。鹿麋行处有，芝草梦中香。遥兴沧溟阔，悲歌白发长。平生今古泪，滴破绿萝裳。  

○雨二首  

兀坐九十日，雨声殊未收。花时翻益睡，茅屋不禁愁。生事吾何望，春寒晚故留。江波青满眼，万里付双鸥。  
泥潦今如此，出门知路难。蓬蒿春自长，桃李梦曾看。未觉龙公倦，谁怜燕子寒？青灯耿萧瑟，千载入忧端。  

○寄友人  

怜君山水意，局促守柴扉。故里悲秋草，凉风满褐衣。沧洲斜日晚，白社几人归。寂寞分遥念，天寒木叶稀。  

○秋怀二首  

天末云犹去，山中岁欲徂。周流吾道在，叹息古人无。野鹊疑秋树，新驹怯暝途。苍茫念同志，微薄忝为儒。  
稍稍秋河落，娟娟宿露微。天清江不息，野迥树相依。回首狂歌数，惊心昨梦非。流萤无思极，巧入绛帷飞。  

○凭轩  

信有儒冠误，凭轩意欲迷。山深风雨恶，天阔羽毛低。他日开炎瘴，连城送鼓鼙。荷殳吾愧尔，未敢叹涂泥。  

○风雨  

风雨忽如此，闭门方昼眠。故应为计拙，可复要人怜。灯火羌村路，桑麻杜曲田。悠悠今视昔，把卷一茫然。  

○社日重过方子践  

东风吹客衣，长忆见君时。一别惊云散，重来与燕期。春深今雨夕，花老去年枝。莫待空山里，青灯有所思。  

○闻子践卧疾  

吾子仍多病，何人共解颜。水声和药臼，春色闭松关。积雨连三月，怀人剧万山。同游况零落，浩荡可追攀。  

○过谢皋羽墓  

识子今无日，风流可复寻。山林余楚制，弟子解闽音。沧海他年梦，青天后夜心。平生匣中剑，零落遂如今。  

○八咏楼  

怀古荒碑在，登楼晚望赊。秋阴垂野薄，江势抱城斜。天地悲游子，冰霜感岁华。红尘吹裋褐，归兴及清笳。  

○明月楼  

遗堞何年有，飞甍压上头。鼓鼙分 【大】 【上】 幕，香火望灵湫。曲岸舟如失，遥沙树欲浮。登临且吾土，未敢恨淹留。  

○杭州寄子践 【一作寿甫。】  

樽酒何人共？春光着处同。乾坤容野马，岁月失飞鸿。俗眼能无白，风花故自红。向来常处士，早已负诸公。  

○次韵答子践  

不谓飞霞佩，珊然寂寞滨。相看今雨夕，渐近长年人。往事惊如梦，何峰拟卜邻。平生千里驾，还往得辞频。  

○陪仇仁父先生登石头城  

谈笑逢诸老，登临失故亭。薄游成汗漫，高步觉竛竮。峡水通吴白，淮山入楚青。平生一杯酒，及此慰飘零。  

○抱琴  

三尺枯桐树，相随年岁深。此行端有意，何处托知音。隐隐青山夜，寥寥太古心。空携水仙曲，更向海中岑。  

○次韵答陈君采兼简一二同志二首  

默守知存道，清言不废儒。身方同木石，名已在江湖。此士须前席，何人属后车？唯应耕钓者，缥缈识霞裾。  
尚想南归始，簪花出禁闱。尘沙迷故步，桃李借余辉。有日酬天造，终身返布衣。风流成二老，巾屦傥相依。  

○送陈养直归四明  

迢迢浙河水，同渡不同归。执袂方成别，惊帆已若飞。野桥行处酒，风雪去时衣。瞻望嗟何及，天长鸿雁微。  

○送赵宗吉御史  

忆共趋龙禁，惊闻正豸冠。汗颜居馆下，矫首望云端。去路黄河直，飞霜白日寒。仙舟如可托，归理钓鱼竿。  

○初至宁海二首  

地至东南尽，城孤邑屡迁。行山云作路，累石海为田。蜃炭村村白，椶林树树圆。桃源名更美，何处有神仙？  
缥缈蛟龙宅，风雷隔杳冥。人家多面水，岛屿若浮萍。煮海盐烟黑，淘沙铁气腥。停骖方问俗，渔唱起前汀。  

○过永康桃岩  

立石平如削，飞云近可梯。莫穷千古胜，但惜众山低。灵草经春长，珍禽隔树啼。人言旧朝士，感事有留题。  

○九日登石头城  

背郭嚣尘远，高秋川岳清。幽怀初旷荡，陈迹故纵横，遥望龙盘旧，长怜蚁穴争。绀园随处辟，粉堞向来倾。发草窥眢井，看碑验故茔。门开苍耳路，亭爱翠微名。远树淮南出，沧江鸟外明。人烟川浩渺，风物岁峥嵘。吹帽仍佳节，传觞但老兵。愚生杂鼃黾，浪走愧璜珩。去去帆樯尽，萧萧芦苇鸣。登高未成赋，览古独含情。政复哀王粲，何堪厌祢衡。敝庐沧海曲，目断白云生。  

○癸酉四月同子长至赤松子长先去遂独宿智者之草堂已而子长与正传俱来同出灵源诣鹿田游三洞远过山桥至灊岳谒故中书舍人潘公之墓复回智者而别  

昔共张公子，翩翩访赤松。重来经两纪，独去宿孤峰。古木苍陂映，禅房侧径通。夕阴千嶂黑，人静一灯红。幸及轩车会，宁辞杖履从。相看如梦寐，健走愧儿童。春尽山仍好，林深涧忽穷。天低时堕雨，寺远但闻钟。吊古田无鹿，探奇洞有龙。幽寻穿窱，高步踏玲珑。灵草多成药，疏篁不作丛。岚光凝晻暧，野色在空蒙。下瞰疑无底，言旋复向东。岩阿栖断础，烟外落飞淙。细路缘苔磴，危桥跨石谼。泉依山曲曲，云与树重重。巨剎连名岳，穹垣护亩宫。倚阑斜日下，入室老僧逢。零落螭头黑，荒凉马鬣封。不才待薄禄，终古望遗风。弛担云关里，传觞云峡中。追随寻道侣，述作付文雄。急景真流电，浮生尚转蓬。后期观岁晏，来往意憧憧。  

○同刘遂初修撰周伯温编修任大瞻经历王继志架阁西山行香次遂初韵  

仙驭宾天久，衣冠出此游。祗园金地古，汾水白云秋。谒拜陪诸彦，跻攀展寸眸。始知山水窟，近在帝王州。深岫藏青霭，平芜映绿畴。层台临太液，环海象瀛洲。粤自遗弓剑，无从望黈旒。明庭虚次舍，彩缆旧维舟。陛戟盈千列，灵舆副九斿。祠官侦伺谨，中使往来稠。备礼兼今昔，求神徧显幽。琅函开贝叶，玉瓒荐黄流。肸蠁人天合，辉光日月侔。遥看陈羽卫，疑是问龙楼。花雨缤纷落，香烟泱漭浮。重关罗虎兕，簇仗拥螭虬。去去箫声远，微微扇影收。清都成梦境，尘劫等浮沤。归径缘湖尾，残阳挂树头。举杯相慰藉，分席暂淹留。物色迓行辔，风寒袭敝裘。回瞻天路永，坐感岁时周。恋阙惭衰朽，非材堕谬悠。词休富鸿藻，珍赠若为酬。  

○试院同诸公为主试官作  

右辖升庸日，秋闱献艺初。端居烦坐镇，妙简备贤书。忆昔兴文运，惟天启圣谟。教条行九有，学业出三余。儒术俄中否，词场遂久虚。纶言何噩噩，髦士共于于。吐握承谦德，飞扬感壮图。至公留藻鉴，成物待洪炉。肃穆华星聚，涵容化日舒。谁欤随计吏，行矣听传胪。橘柚天庭贡，参苓相府储。铺张须巨笔，衰朽愧荒疏。  

○凤凰山  

沧海桑田事渺茫，行逢遗老色凄凉。为言故国游麋鹿，漫指空山号凤凰。春尽绿莎迷辇道，雨多苍荠上宫墙。遥知汴水东流畔，更有平芜与夕阳。  

○开元宫  

谁使藏舟一夕移，红楼翠幕未全非。曾闻帝子乘鸾去，疑有仙人化鹤归。烟径月明瑶草歇，石坛露冷碧桃稀。赤栏桥畔多时立，闲看杨花作雪飞。  

○早起  

漠漠晴檐散薄云，独搔短发立清晨。春风入树无行迹，晓月窥帘欲近人。旋觉新吟随梦寐，不知清露湿衣巾。何人正踏长安陌，想见看花拂面尘。  

○独立 【一作「遣兴」。】  

数尽飞花一怆然，壮心迢递夕云边。十年人事空流水，二月风光已杜鹃。过眼青春宁复得，污人黄土绝堪怜。故园尚有平生约，可使苍苔到石田。  

○即事  

南陌东阡草色齐，愔愔门巷客来稀。受风燕子轻相逐，着雨杨花湿更飞。绿树无言春又尽，红尘如雾手频挥。浮生莽莽吾何计，独立看云竟落晖。  

○予与刘君师鲁为文字交十有四年而固未尝相识也兹过武林偶遂良觌有喜而赋  

邂逅神交十载余，青枫落月几愁予。何言此日同倾盖，胜读平生未见书。天上玉堂容可到，山中金匮得长虚。故多余事宜商略，可待秋风怨索居。  

○次韵山南先生遣兴  

稍觉春风入翦裁，更无魂梦到尘埃。苔枝自送黄昏影，宝篆频销白昼灰。世态渐应随日别，老怀可复向人开。拥炉坐听萧萧雪，载酒携琴暮也来。  

○寄朱仲山  

异县关心朔雁飞，酒灯棋雨计频违。寄书全觉嵇康懒，入梦多疑李白非。黄叶闭门方寂寂，碧云回首故依依。相逢赖有梅花约，试蹋东风走翠微。  

○夏日漫书  

枕上初残柏子香，鸟声帘外已斜阳。碧山过雨晴逾好，绿树无风晚自凉。芳岁背人成荏苒，好诗和梦落苍茫。求羊何不来三径，门掩残书满石床。  

○逢叶伯几  

水烟沙雨送归航，枫叶芦花已十霜。瑶曲天风春梦远，墨池秋草故游荒。碧峰又是新回雁，白石依然旧化羊。一笑相逢却成别，暮云千里思茫茫。  

○宿贾氏山房  

暝色苍茫赴远岑，独追灯火下荒浔。寒沙细水通幽径，修竹高楠走翠阴。草草悲欢中夜语，悠悠醉醒百年心。石霜烟月寒无寐，坐听疏钟出二林。  

○过乌伤墓  

丹青像设始何年，翁仲遗墟自古传。时有北人来下马，不知秦树几啼鹃。牧童解指看碑路，野衲分耕祭墓田。回首长安西日外，茂陵松柏正苍烟。  

○金陵天津桥 【一作「金陵怀古」。】  

五云零落渺天涯，陈迹苍茫日自斜。画角已吹边塞曲，红蓝新长内园花。可怜遗老埋黄壤，曾倚春风望翠华。好在北山猿与鹤，依然同住旧烟霞。  

○送人归豫章  

已觉栖迟懒曳裾，可能为我强踌躇。一帆秋色红尘外，千里江关白雁初。建业水清谁共饮？浔阳潮断定无书。黄金未尽朱颜在，莫种桃花学隐居。  

○送韶父先生游京口  

不到南徐三十春，好将梦寐吊遗民。也知往事如流水，祇想重来是后身。棹响官河风色暮，云离野服鬓毛新。旧游偶失扶桑路，烦向沧江一问津。  

○寄张如心  

谬羡侏儒饱一囊，旧游搔首独凄凉。连天断雁初沈日，匝地寒花欲有霜。闻道为郎须白发，未殊高枕待黄粱。红颜好在张公子，坐听松风春昼长。  

○余山  

春云牢落雁无声，沙岸参差石有棱。双屐漫穷芳草径，一龛长愧白头僧。晴涛闪闪翻孤日，山木昏昏卷翠藤。后夜清风满遥念，梦游空指上方灯。  

○龙潭山  

二月清江照眼明，避风舟楫满回汀。断云挟雨时时黑，密叶藏花树树青。习隐未成陶令赋，行歌聊共屈原醒。碧潭光景无消息，坐看鱼儿点翠萍。  

○次韵方子践观潮  

潮生潮落有时休，朝暮吴儿几白头。被发祗夸迎骇浪，侧身宁解障奔流。江吹碧瓦人声晓，云闪朱旗海气秋。后夜月明天在水，有谁能此试登楼？  

○次韵答蒋春卿  

不谓红尘拂面时，轩然谈笑一舒眉。晴风石鼎浮花乳，夜雨春盘冷碧丝。握手遽成三宿恋，论心那觉十年迟。酒船渔网归无计，未必山前白鹭知。  

○重游毗山  

十载重来思惘然，胜游邂逅一开颜。高林有色烟云净，曲径无香草树闲。漫遣金樽催白日，绝怜红粉涴青山。南朝旧迹今谁记，肠断风流不可攀。  

○花信  

已觉寻芳去较迟，千林红紫总纷披。几经夜雨能无恙，试问春风竟不知。斜日游蜂应有梦，野亭立马已多时。殷勤却是江南客，曾擘冰霜寄一枝。  

○北山归路呈古心师兼简方外诸友  

寻幽偶向灵源宿，却过云关望翠微。初日映空千树立，惊风绕涧百泉飞。旧题岁月人频异，乍别烟霞路易非。幸有潘郎遗事在，何时一钵去如归。  

○陈山晚泊  

一柱孤撑杳霭间，人言此是客星山。风流百世今谁嗣，应诏诸生故未还。荒冢草深迂石路，高斋月满閟松关。穷年漫迹沧江上，及此维舟独厚颜。  

○湖心寺夜坐  

萧萧凉月满池台，水槛风棂四面开。一炷残灯何熠煜，半檐衰柳故崔嵬。谬持微禄知无补，未谢余缘得重来。尘土马蹄何日事，可容良夜废衔杯。  

○题金明宴游图  

危楼缥缈碧波中，曲槛方棂面面通。云气傍花如欲雨，柳丝垂地不惊风。千年华表人非是，九奏钧天乐未终。更有残山并剩水，烦君回首六桥东。  

○上岩寺访一公  

晓色微茫尚带星，修蹊荦确断人行。独支瘦竹身犹健，高入重云地忽平。落月正当山缺处，细泉频作雨来声。上方灯火青林曲，隐隐疏钟一再鸣。  

○题雪窦妙高台  

偶为清游宿梵宫，凌晨试上最高峰。水翻雪色寒犹落，云掩丹光远更重。旧有一僧能跨虎，近闻三洞尽藏龙。下方车马应难到，烟际惟听日暮钟。  

○题观海图  

昔年解缆岑江上，初日团团水底红。鼍吼忽摇千尺浪，鹢飞仍挟半帆风。遥看岛屿如星散，祇谓神仙有路通。及此栖身万人海，旧游却在画图中。  

○送叶仲舆巡检  

重着儒冠望帝乡，翩然一舸犯晨霜。秋来鬓发依前黑，日射河流彻底黄。此去乘槎须有路，可容执戟更为郎。丝纶阁下多知己，握手应分满袖香。  

○送赵继清潮州推官  

相国南迁有故居，理官高选出新除。承恩特与金鱼袋，访旧争迎驷马车。春入圜扉庭草暗，天低驿路岭梅疏。凤池不隔同年面，归及梅花雁影初。  

○送龙南欧阳县尹  

丝纶阁下半同袍，独上南船去莫招。出宰不嫌官俸薄，过家未觉驿程遥。长溪白石睛雷转，深洞黄茅毒雾消。想见行春有佳句，坐令远俗变风谣。  

○赠黄资深  

凉风萧萧吹敝裘，三年小作周南留。相逢倾盖尽青眼，肯抱遗经空白头。捧檄定知毛义喜，著书非有虞卿愁。春秋决事待公等，莫恋寒毡成久游。  

○送陈季和  

高斋灯火正萧条，忽溯天风上泬寥。共喜弹冠如贡禹，岂期投笔学班超。时清桴鼓元无用，岁晚弓旌傥见招。雪后江南春水活，重来莫厌驿程遥。  

○送张良卿学士之淮南  

坐厌流尘拂面红，行携凉月下青空。三千里外扬州鹤，四十年前御史骢。先庙铁衣犹挂壁，儿郎玉帐已生风。贞元朝士今无几，归及花时一笑同。  

○题莫氏山庄图  

施移小隐傍南峰，远有咸平处士风。山态近人犹偃蹇，湖光无雨亦空蒙。行春杖屦时时到，临水轩窗面面通。别作新亭供戏剧，青帘遥曳杏花中。  

○予与江阴何鼎叔铉别三十六年乃相见于钱唐感旧述情谩成四韵  

月寒霜树久相依，春去风花各自飞。远信已随潮水断，故交浑若晓星稀。绨袍可恋知谁在，青镜频看叹昨非。正欲从君共倾倒，莫言兴尽便须归。  

○送内史府孙知事还京  

春风朱邸雪初消，野宿貔貅静不骄。绿水芙蓉分上幕，青云騕褭度轻轺。龙庭会祭包茅贡，豹尾宸居佩玉朝。下土微臣今老矣，淹留敢望小山招。  

○感旧  

华屋山丘不可期，岘峰依旧绿参差。空怀下榻延徐孺，无复乘舟访戴逵。日暮更闻邻舍笛，岁寒赖有角弓诗。旧游寂寞成今古，冷石秋花处处悲。  

○答友人  

芝掌峰前一杯酒，别离岁晚递相望。野梅如雪遥入眼，晓雁连天寒叫霜。闭门穷巷灯火冷，回首苍山云树长。几时抱被却同宿，愧尔诗筒远送将。  

○山中偶题  

古苔隐石色，寒花明药丛。有时白涧雨，终日青松风。  

○夜坐  

凉风动千里，孤坐思沧洲。白露洗明月，青天此夜秋。  

○金陵客中送友人归里  

青阳河畔杜鹃啼，归路如烟 【一作弦。】 定不迷。应到故山丛桂里，笑人骑马听朝鸡。  

○有感二首  

橘柚青黄照眼垂，秋风篱落自纷披。颇闻玉食登蛮果，不独涪州有荔枝。  
汉室需材拔隐沦，贩缯屠狗各求伸。可怜风雪南山下，别有当年射虎人。  

○叶审言张子长同游北山智者寺既归复与子长至赤松由小桃源登炼子山谒二皇君祠回宿宝积观赋绝句十首  

天风吹我度峥嵘，春着千峦蓊蓊青。紫陌红尘宁有此，十年空负北山灵。  
芙蓉峰下南朝寺，水秀山明两绝奇。更向水穷山尽处，一庵高贮碧云师。  
却问仙山去几程，白云如簇近相迎。直须不脱登山屐，行尽松声与水声。  
山中今是太平民，尚与人间隔几尘。流水桃花三百曲，莫教重悞武陵人。  
偶看飞花逐水红，不知身过乱云东。回头旋觉峰峦别，惟有青天面面同。  
双鹤冲天岁月多，至今香火压嵯峨。刘郎不是无兄弟，奈此丹鸡白犬何。  
坐爱春泉响翠微，玉花吹湿薛萝衣。何人为擘冰壶破，共看青天白练飞。  
削立城心双白塔，几疑日月费撑支。一朝顿在阑干底，始悟从来见处卑。  
遥忆仙华鹤发翁，清泉白石满奇胸。若为此日千峰顶，更试平生九节筇。  
一宿山中竟莫留，可能长伴赤松游。殷勤好去张公子，休爱人间万户侯。  

○次韵章兄雨中  

春尽余寒去却回，江天五月未闻雷。南风祗在浮云外，弹折朱弦唤不来。  

○松江舟中偶书  

移舟夜泊华亭县，却听吴歌思眇然。最忆淀山湖北寺，白云堆里看青天。  

○青山白云图  

十年失脚走红 【一作京。】 尘，忘却山中有 【一作「青山与」。】 白云。忽见画图疑是梦，冷 【一作落。】 花凉叶思纷纷。  

○桃竹画眉图  

说尽春愁貌不成，翠深红远若为情。江南有客头空白，肠断东风百啭声。  

○追和景传新店客舍壁间韵  

我梦方酣子遽醒，绝弦可复要人听。梨花寒食东风恶，泪尽重山宿草青。  

○滦阳邢君隐于药制芍药芽代茗饮号曰琼芽先朝尝以进御云 【录二。】  

芳苗簇簇徧山阿，玉蕾珠芽未足多。千载《茶经》有遗恨，吴侬元不过滦河。  
春风北苑斗时新，万里函封效贡珍。羡尔托根天尺五，不劳飞骑走红尘。  

○次韵虞学士上京道中  

欲去仍为一日留，玉堂中夜有词头。归鞍晓逐南飞雁，犹及西山半夜秋。  

○水仙图  

翛翛翠羽映鸣珰，谁遣乘风过我傍？岁晏高堂空四壁，一帘烟雨梦潇湘。  

○山水图  

老树无阴石有棱，乱山高下白云层。梦中犹识江南路，惟恨舟人唤不。  

○海月图  

忆曾夜叩潮音洞，海阔天高月正中。坐对画图如梦寐，六街尘土昼蒙蒙。  

○瑶池春宴图  

西飞青雀几时还，贝阙琳宫缥缈间。笔底春风殊未老，蟠桃积核已如山。  

○东阳县西道中  

柿叶成阴绿满村，桐花覆地草连云。百年旧事无人记，犹指前朝御史坟。  

○寒食舟中  

东风溪水碧涟涟，溪上青萝独系船。正是落花寒食夜，水烟沙月又鸣鹃。  

○哭御史王公二首  

掉头东下苦怱怱，径挟群仙入贝宫。眼底珊瑚高百尺，钓竿吹折一丝风。  
胶液中流事可叹，海云飞雨失青天。陆郎地下惊相见，应讶来迟二十年。  

○陶学士驿舍图  

一笑相逢亦偶然，浪将恩怨向人传。无端更被丹青污，狼藉春风数百年。  

○宣和画木石  

石边古木尚青枝，地老天荒石不知。故国小臣谁在者？苍梧落照不成悲。  

○题高公画竹石  

木叶萧萧半欲空，竹竿袅袅不成丛。绝怜意匠经营处，都在风烟惨淡中。  

○题金德原所藏元晖小景  

床头书画正纵横，忽值今朝醉眼醒。起向米家船上看，云山元是旧时青。  

○四皓围棋图  

当局沈吟只谩劳，区区胜败直秋毫。颠嬴蹶项非君事，赖有安刘末着高。  

○集渊明句题李中甫员外稼亭  

东方有一士，客养千金躯。束带听鸣鸡，出则陪文舆。代耕本非望，暂与田园疏。田园日梦想，投冠旋旧墟。兴言在兹春，新畴复应畬。田父有好怀，过门更相呼。披草共来往，履历周故居。悠悠待秋稼，时还读我书。虽未量岁功，栖迟固多娱。此事真复乐，此语真不虚。饯送倾皇朝，归子念前涂。前涂当几许，直至东海隅。古时功名士，事事在中都。遥遥沮溺心，君情定何如。  

○集渊明句题胡主簿嘉树轩  

孟夏草木长，霜露憔悴之。蔼蔼堂前林，冬夏常如兹。严霜九月中，卓然见高枝。如何舍此去，白日掩荆扉。深谷久应芜，此荫独不衰。黾勉六九年，怀此贞秀姿。常恐负此怀，未足为高栖。及时当勉励，慷慨思南归。亲戚共一处，日夕欢相持。披榛步荒墟。登高赋新诗。坐止高荫下，一觞聊可挥。从今至岁寒，纵心复何疑。  

○永嘉王君自制挽歌词盖能安死生而未忘情乎死生者也集渊明句以释之  

自古皆有没，我今始知之。居常待其尽，逝将不复疑。人生无根蒂，去来何依依。既来孰不去，奄去靡归期。复得返自然，人间良可辞。何事空立言，念此怀悲栖。日醉或能忘，一觞聊可挥。且极今朝乐，千载非所知。  

○钟山 【以下从《风雅》补入。】  

平陆漫千里，兹山乃穹然。犹怜布金地，未即辞喧阗。岩液散珠琲，春冈走蜿蜒。稍欣陟幽遂，登顿衣屡褰。路细石，崖深竹娟娟。洞扉剨开敞，峻峰指中天。冥探历嵚崟，垂萝弱容牵。碧潭隐光怪，华雨漂崇筵。下睨飞鸟辈，茫茫但苍烟。眇然玄圃期，凄凉云峤篇。休驾将未能，惆怅春风前。  

○敬亭山  

昔窥敬亭作，今陟裴公寺。征素非始游，赏胜资深诣。翛翛缘水木，宛宛交蹊术。绿缛涧草丰，幽飗松飙驶。微锺响沓嶂，高阁浮花气。聿熏栴檀妙，岂爱岑壑媚。凭生实内惕，即事多冥契。息阴睠枌槚，搴芳怀芝桂。海岳期屡迁，石林路深閟。经营乖道要，迫窄余物累。稽首调御尊，尚饮无生惠。  

○赠别叶审言  

昔人称好士，乃有黄金台。黄金亦何物，顾用骄贤材。叶生被短褐，志力何雄哉。北走叫阊阖，红云指崔嵬。终焉无苟售，自保同婴孩。车服非吾荣，黄金直浮埃。十年今何官，茅屋歌苍苔。岂无琅玕树，凤飞故低佪。一朝脱身去，欻观云路开。叶君善自爱，往矣无嫌猜。迷邦古所诮，岂弟贵不回。愿言吐奇胸，落落排风雷。尚念穷贱者，衡门守蒿莱。  

○晋卞将军墓  

江左失其御，强臣布中区。欢娱一以乖，狂猘无趑趄。黄屋播草野，彤庭交剑殳。事枢始谁秉？捧首如奔狐。伟此百世士，死与二子俱。孤衷耿未沫，足以孚豚鱼。义旗果东指，白日开天衢。孰最拨乱功，之人或其徒。伊昔大雅废，清言鄙文儒。禾黍已横委，衣冠尚舒徐。屹然见砥柱，独障狂澜趋。大节固如此，捐生乃其余。青简焕遗烈，苍榛閟幽墟。日夕悲吹多，天高年运徂。世方用骫骳，犹将愧玄虚。江涛渺在望，雪涕空涟如。  

○赠俞观光  

寒窗读书吻正悲，坐闻剥啄走启扉。冲风踏冻至者谁，俞子访我由剡溪。相逢把臂话移时，妇人惊笑群儿痴。俗物病我不可医，眼明求此珊瑚枝。朝来赠我《天马》诗，忽然掉头去莫羁。鼻头气息干虹霓，讵能折腰向小儿。文章技痒聊娱嬉，策勋圣处今毋迟。繄我爱子莫助之，临岐踯躅徒嗟咨。  

○五月廿日  

不拟芙蓉佩，终焉挂寂寥。百年多事始，千里一身遥。巢燕惊华屋，鞲鹰望碧霄。苍苍丛桂树，愁绝小山招。  

○含香道中  

残日亭犹远，轻风帽易斜。稻畦低没鹤，草径曲行蛇。经世知无策，谋生会有涯。殷勤理黄菊，留眼待秋花。  

○客夜偶书  

历历疏萤度眼明，独搘高枕数残更。薄游已倦新弹铗，旧业犹余未弃檠。一雨送晴初月色，百虫专夜故秋声。情知三十非年少，已觉人间有后生。  

***◆柳待制贯（待制集）***  

贯字道传，浦江人。大德间，用察举为江山教谕，迁昌国州学正，历国子助教、太常博士，出为江西儒学提举。至正初，起翰林待制，兼国史院编修官。卒年七十有三，私谥曰文肃。道传甫弱冠，受经于仁山金履祥。既而从乡先生方凤、粤谢翱、括吴思齐诸前辈游，历考秦汉以来文章之变化。是时海内为一，故国遗老，尚有存者。师友讲究，渊源不绝。乃复裹粮出，与紫阳方回、南阳仇远、淮阴龚开、句章戴表元、永康胡之纯、长孺兄弟，益咨叩其所未至。及至京师，为吴文正公澄所器赏。程文宪公巨夫以墨一丸授之曰：文章正印，今属子矣。卒为一代名宿。自号乌蜀山人，扁其斋曰「静俭」。门人宋濂与戴良类辑其诗文为四十卷，谓如老将统百万之兵，旗帜鲜明，戈甲焜煌，而不见有喑呜叱咤之声。临川危素谓其文雄浑严整，长于议论，而无一语袭陈道故。《元史》亦曰「沈郁舂容，涵肆演迤，人多传诵之」。与同郡黄溍、吴莱声名一时相埒。浙东之文，争奇竞爽，涵育甄陶，人材辈出，迨于明初而极盛焉。  
奉皇姑鲁国长公主教题所藏巨然江山行舟图  
袁伯长侍讲伯生伯庸二待制同赴北都却还夜宿联句归以示予次韵效体发三贤一笑  
送郭子昭经历赴淮东  
文子方寓直翰林数日即以使往云南典选诗用识别  
谢无疑将归延平留诗为别次韵二首  
发通州至小直沽  
贯草草南归伯生秘监方晨赴经筵驰诗见别舟中次韵俟便答寄兼简伯庸赞善  
过大野泽  
雪霁得风径过高邮  
晚渡扬子江未至甘露寺城下潮退阁舟风雨竟夕  
赠王玄翰  
危太朴自金溪来访留馆兼旬因归有赠  
岁暮杂言二首  
尊经堂诗  
旦发渔浦夕宿大浪滩上  
龙门  
望李陵台  
晚泊贵溪游象山昭真观  
送刘叔谠赴潮州韩山山长  
渡河宿麻子港口  
题苏长公书曹侍中与王省副论赵元昊事  
十六夜望月蚀阴雨不见  
宗忠简公画像为公外曾孙叶深道作  
望会稽山  
送马伯庸御史出使河陇  
六月十五日大雨雹行  
寒食日出访客始见杏花归而有赋  
出北城独上秋屏阁望西山烟霭中漠无所见  
为蒋英仲作颜辉画青山夜行图歌  
三月十日观南安赵使君所藏书画古器物  
与用章戴生同度淡竹岭夜宿山家  
载酒堂诗  
题高尚书藤纸画云林烟嶂图  
过闸行  
松雪老人临王晋卿烟江迭嶂图歌  
题瀛州仙会图  
题王宰所藏墨龙  
商学士画云壑招提歌  
僧传古踊雾出波龙图歌  
同杨仲礼和袁集贤上都诗十首  
送李文晦佥事易节燕南二首  
送朱本初法师赴豫章玉隆宫  
初夏斋中杂题三首  
闻临江范德机以母丧哀毁而卒  
二月七日与陈新甫甘允从饮范使君亭  
睡余偶题二首  
题离骚九歌图  
赠别宋季任赴甘肃提举二十韵  
故相东平忠献王挽歌词  
送南竺澄讲主校经后却还杭州  
次韵答乡友吴立夫见寄之作感别怀归情在其中矣  
大雪戏咏  
今体诗六十韵赠饯正傅之官池阳述学言怀见乎辞矣  
次韵伯庸无题四首  
送李士弘侍读摄祠王屋  
观失剌斡耳朶御宴回  
还次桓州  
次伯长待制韵送王继学修撰马伯庸应奉扈从上京二首  
太子受册礼成赴西内朝贺退归书事  
午日雪后行失八儿秃道中有怀同馆诸公  
漫题斋壁  
送王正臣经历赴浙东  
送杨君祥赴定海税官因思旧游  
送叶道士归天台  
次韵伯庸待制上京寓直书事四首因以为寄  
送乡僧伟师南还  
舟中睡起  
登徐州城上黄楼北望河流作  
雪中渡淮  
镇江逢袁子方明府  
阅进士卷赋呈同院诸公  
过铁峰书台观其所得宋咸淳中大宗正训名牒上有福园署押感而为赋  
立春日陪左平章饮散怀旧偶题  
初夏忆京城邻舍  
送张明德使君赴南恩州  
追饯常大参至樵舍镇饮别后夜宿舟中听雨  
端午日泊舟信州城下陈行之推官袁仲野知事携酒馔劳予于挹翠亭上  
浦阳十咏  
垂虹亭晚眺  
次韵鲁参政观潮  
夜行溪谷间梅花迎路香影离离可爱  
中秋待月不见却怀鲁子翚学士时留城  
寒食山居  
游五泄山四首  
初霁望金华山雪  
会稽怀古  
过贾相故第  
晨度居庸至南关门  
八月十七夜半后看月  
自宗正府西移居尚食局后杂书二首  
滦水秋风词三首  
后滦水秋风词三首  
题立仗马图  
题宋徽宗扇面  
题宋徽宗献寿桃图  
题金显宗墨竹  
题睡猫图  
题折枝海棠图  
荆门  
......  

○奉皇姑鲁国长公主教题所藏巨然江山行舟图  

善画如攻诗，意到即奇警。盖其疏儁姿，笔墨无容骋。敛之缣楮间，咫尺万里景。巨然作江山，所得尽幽敻。冥深风雨重，旷朗云霞屏。秋光满帆腹，上下天一影。白鸟不尽飞，枫林有维艇。稍前牛渚矶，却后瞿塘顶。岂无乘航戒，尚想然犀炳。巨灵制坤轴，割截尔何猛。至今气淋漓，幅背出光耿。人言此非画，与幻本同境。然师岂幻者，贞胜以其静。我来览遗迹，皦若天机秉。巫闾东北长，岷蜀西南永。朱邸雪消初，春晖浮藻井。开图望神州，时节躬朝请。慨思禹功成，重喜殷邦靖。将铸岳牧金，明堂安九鼎。  

○袁伯长侍讲伯生伯庸二待制同赴北都却还夜宿联句归以示予次韵效体发三贤一笑  

杜诗诧蜀险，高有石柜阁。安知居庸口，可掠太白脚。马行已崇巅，鸟度尚层壑。林蹊旷迷辙，崖井荒留幕。俯疑日沈车，阒若风鼓橐。玄云倏扬旟，朱霞粲涂鞹。数驿程匪赊，袭裘寒更薄。客魂逢酒销，鬼胆因诗愕。蟠木将为容，胡绳未宜索。严召戒晨趋，澄旻际秋廓。紫微晶焕烂，瀚海气冥漠。腰无两鞬属，道有五丁凿。弭辔谁所援，还衡犹屡错。小息树吟旌，争先厉词锷。非开石首筵，似听郾城柝。巨敌无前勍，偏师当后却。  

○送郭子昭经历赴淮东  

严严御史府，荦荦聚英彦。计今玉笋班，显者半郎掾。居中密告猷，治外详论谳。我游朝士间，闻谈O心羡。胡为三十年，负此一破砚。子昭每相过，开口奇自见。弘壁本不赀，况复加藻荐。安能辞富贵，尚欲志贫贱。平明借马出，向夕拥书倦。去年参元火，可贺亦可唁。端公坐南床，爱士诚睠睠。屈君廉访幕，首路走淮甸。生平书檄手，妙在巧裁剸。谁无扰狱市，勿使滋蔓延。平反奉慈母，欢喜洁羞膳。君子既得舆，小人将革面。想当治曹暇，稍稍事游宴。试茗蜀井冈，看花竹西院。古思浩无边，新语时一转。定怀京游旧，寄赠比黄绢。交情二纪余，此别良缱绻。往时媚学侣，散若风蓬旋。今我亦老丑，尚复把经卷。分襟各回首，絮点杂花片。重来都门道，迎子十乘传。  

○文子方寓直翰林数日即以使往云南典选诗用识别  

圣人御世具，黜陟用明幽。恒持万里见，若与一室谋。滇池徼西南，疆理亦中州。皇明所照烛，犷强悉恬柔。缅怀国利器，爵禄乃戈矛。稍乖铨鉴宗，将贻茧丝忧。况提天官书，往即外府筹。考择命词臣，得无慎其由。翰林文夫子，见谓能言流。受词别知友，大斗釂不酬。幞被辞夜直，出门戒晨驺。选林古所难，此事若冥搜。岂无甲乙簿，珠砾同一收。施施处士议，劳劳城者讴。太史制-贬，在子用春秋。将令周道正，皇恤楚人咻。循吏果再见，斯民庶其瘳。得结数十辈，参错置边陬。上以昭王度，下以振儒猷。吾徒分阸远，被服在林丘。  

○谢无疑将归延平留诗为别次韵二首  

裘葛亦何事，为人司暑寒。微哉一封垤，欲等嵩华看。如将射变率，未免噎废餐。我贫不自遂，早知行路难。邂逅与君别，好怀讵能安。为语南飞鸿，雪迹何时漫？  
龟山载道南，伊阙无全书。遯翁受李氏，一轨行众涂。如人执蓍蔡，于物察鸢鱼。至今表乡学，粹美不近迂。得君羁旅中，滞念尽刊除。讥评世亦有，鉴裁我岂虚。唯应双剑光，贲子幽贞庐。  

○发通州至小直沽  

十年鞍马中，释去理归檝。江光来娱人，似与我意惬。疲劳省前痛，欢喜获新接。念当有行初，苟志在怀牒。何期腰间组，爵等遂凌躐。外虽被宠荣，内实惧颠跲。以兹恋阙情，益欲务修业。清霜弄晚信，老树见留叶。沽河漳潞交，冰水尚可涉。急桨追南鸿，直不数旬浃。梅花定迎笑，粲粲光生颊。远游忘贱贫，吾宁负吾铗。  

○贯草草南归伯生秘监方晨赴经筵驰诗见别舟中次韵俟便答寄兼简伯庸赞善  

讲经《白虎论》，载笔承明入。此事岂在予，鹓鸾正高集。乞身去江湖，幸矣归期及。于何君子心，缱缱念朋习。新诗比绣段，重赠当珍袭。因怜菅蒯材，分寸强纫缉。赖承廷凤辉，庶遂谷驹絷。皇猷待润色，在治时所急。服惟絺会明，基藉台莱立。斯文仗公等，别袂不须执。  

○过大野泽  

大野自为泽，济流安得通。渟涵就深广，蟠际渺西东。揭帆入洪澜，尽此一日风。青山若浮髻，隐见云烟中。不知何乡聚，欲辨已冥蒙。兹惟开辟来，岂固疏凿功。捐小以成大，地利乃丰崇。至今徐兖郊，桑麻岁芃芃。贿迁擅工贾，组丽连仆僮。矧时漕事兴，舟航密如蓬。宝藏在山海，其益无终穷。一令民生遂，坐致国本充。非吾黄帽郎，孰讯白凫翁。  

○雪霁得风径过高邮  

乘舟得顺风，如鸟新插羽。甓湖五十里，浪破雪花舞。不知岸势回，欻觉帆力举。却望烟中竿，参差数家聚。高沙旧游处，酒贱鱼可煮。伸眉一笑粲，对面九疑阻。得非龙爱珠，逞儁挟双橹。意令明月胎，光焰閟不吐。我诗初未工，聊用相媚妩。后朝妙高台，呼云作吴语。  

○晚渡扬子江未至甘露寺城下潮退阁舟风雨竟夕  

鼓枻凌涛江，江光晚来薄。相望铁瓮城，正值沙水落。滩长洲渚出，月黑风雨作。攲眠听春浪，梦枕生新愕。起吟不成魇，但怯体中恶。金焦两浮萍，天堑何限着。意令制溟渤，帖帖就疏瀹。奈何潮汐舟，咫尺恨前却。方冬百泉缩，潦净海为壑。乘流俟满魄，明夕异今昨。快呼北府酒，暖客慰离索。庶因行路难，幸识还山乐。  

○赠王玄翰  

元贞元二祀，我颐未垂髯。吴游一长铗，欲以钝为铦。跻攀群公间，蹞步限堂廉。在我履藉正，从渠藩级严。维时许与分，金缯不徒兼。坐中清观氏，颀身高帽檐。倾怀指道要，恐此后益歼。我戆但耳受，语味讵能餍。谓方偶升运，岂遂叹中淹。寒暑三纪余，往来如痎痁。清观已下地，白发我日添。征言骇今见，信若龟兆占。斯文大圆镜，有目人得觇。奈何复反剥，不遗洪入纤。朅来豫章城，束口类遭拑。听谈虽亹亹，闭息但厌厌。道逢美少年，进止一无嫌。揭子为我言，其人详视瞻。家微百金产，架有群书签。煌煌定武宗，缅彼世泽渐。清观我故友，有子在穷阎。技富愈思蓄，时来当发潜。我为想颜色，覆鉴并收奁。那令毁龟玉，不卒举鱼盐。促坐席屡改，风回雨飘帘。寒厅恶草具，觞至时一拈。旋看养花法，赖人加盖苫。虽承天泽滋，更畏夏光炎。又闻日月华，西沦则东暹。藏景閟阳曜，出幽悬素蟾。木功能拯涣，地道有流谦。育材我岂敢，赠子以安恬。我歌实激烈，谁为晳与黔？迟归絮我酒，宿草尔其沾。  

○危太朴自金溪来访留馆兼旬因归有赠  

数日出恒早，旋归已疲剧。思睡方未暝，强起临几席。席间有佳友，来来千里屐。所来非健羡，亦不畏名迹。谓吾昔求学，颇尝窥窾却。欲要一夕谈，以慰百年役。寤疑则岂敢，辨义能亡益。斯文千载后，泮涣抵离析。不有高朗姿，谁完超距力。夫道非远人，何尝系征索。譬如山出泉，其初论涓滴。渟涵就深广，千流同一脉。掀掀鼓云涛，帖帖输溟渤。是气中乘陵，无吹亦无息。文章道之英，各亦随所觌。草木纷以滋，何尝须粉泽。生机一发越，形色自不隔。吾闻古作者，严严垂典式。履正有夷途，胡行犹■〈土适〉埴。韩公起扶衰，文字欲适职。取新非厌常，通变由知易。衰迟岂复进，傒子坚吾壁。东风迫归期，未了千日客。少留慰将远，芳草萋以碧。谅哉君子心，永言若金锡。县知筐筥赢，不废秉穧积。勉勉他日思，为寄东飞翼。  

○岁暮杂言二首  

中年鞍马间，所历万里途。髀肉亦既消，梦惊还一呼。读史窥古人，恨时不能俱。宁知远游躅，足蹑双飞凫。漠北松亭塞，燕南督亢图。居今采奇迹，未觉吾行迂。岁晚重思之，天高明月孤。  
里中三四友，论交尝莫逆。自我远行迈，廿载成乖隔。今归仅有存，生理各崩迫。经时不一晤，寐想犹如昔。闭门风霰中，何以永今夕。不见万松根，濈濈养灵魄。吾宁独多寿，持遗同怀客。  

○尊经堂诗 【并序。】  

昔赵人安先生以布衣教授里中，裒辑群书，大备经训。使子若孙采撷芳华，厌满膏泽，有余则推之以及其乡之人焉。去今五十年，尊其书犹尊先生，即名其堂「尊经堂」。曰：此先生之志也。太史属苏君伯修尝受经于先生之孙，最为得安氏之学者，乃来请诗刻寘堂上。噫！书在安氏，而其淑人之功，独安氏哉！诗曰：  
圣人言纯如，载道行万世。贞明配日月，广大侔天地。简牍之所资，包络无巨细。上而建皇极，重覩人文丽。下以开民彝，性初均秉畀。训行宣光熙，道否隔氛曀。千人万人心，揭揭皆经谊。此息则彼消，刚柔乃殊位。进乘休复机，迪哲蹈仁智。自绝其本根，奈何取天劓。燔灭滋秦癏，网罗兴汉利。存亡书岂知，论者常不置。济南耄言出，孔壁发神秘。百篇始昭垂，五代着成乂。鲁齐韩毛《诗》，其传迭兴废。审音以知乐，亦各征四至。乐崩名仅存，缅想歌锺肆。礼失野可求，谁明射乡义。制氏记铿锵，后苍详数制。区区象声容，讵得作者意。赖夫《春秋》家，尚识王道贵。载事或称诬，推凡疑翼伪。田何受孔易，其全缘卜筮。杨施孟梁徒，别出踵焦费。挟书律始除，六籍岂俱逝。伤哉居下流，众恶所奔萃。驾言拾灰残，我道犹未坠。乘之以颛门，中复縻谶纬。党同护朽竹，攻弱击枯骴。文字日荄滋，编策亦鳞比。孟荀与杨韩，先后参舆卫。择精语益详，炳炳诏来裔。一钥节众音，八风无滥吹。方张乃遂翕，已矣更五季。大明升殿郊，荧奎属炎彗。舂陵南标正，陕洛黄离继。经世偶潜虚，象图合而异。举隅岂无反，仅若小星暳。肫肫紫阳翁，敷贲了群视。在时张吕间，建学特超诣。一鼓行无旁，八区同教肄。矧兹龙德中，美化纯渐被。家书动盈屋，人事各康济。恭惟罔极恩，圣哲布嘉惠。经尊道则尊，有合严庋寘。覆之以堂庭，牖户亦崇邃。古史洎今诠，珠骈而玉缀。高名以经揭，酌原知水味。譬如登乔岳，冈阜左右睇。草木流华滋，烟云撤纤翳。观生老其间，面背俱盎睟。岂惟一身谋，直作数世计。是家离石宗，遭乱藁城寄。劬书自玉峰，菑播实深穊。子孙刈其熟，穰穰收秉穗。后来及门士，妙合若龟契。尊闻行所知，况复躬自致。过逢诧师资，忍负筑场志。我愿安氏堂，广作天下治。矜式表国都，弦歌行党术。蓄诚以端蒙，达生以知类。惇典叙彝伦，三郊而五禘。与世开隆平，吾经固无累。自微可之显，道岂不在器。世间有形物，展转资弊弊。游谈亦何根，阁束祇自弃。是将比镇宝，前人所数遗。手泽尚鲜新，一展一流涕。昼诵夕思之，上帝俨临莅。作诗谂苏子，孙曾戒无替。  

○旦发渔浦夕宿大浪滩上  

张帆得顺风，飞鸿与争疾。后浪蹙亦舒，前山过如失。桐江转数湾，上濑未入日。篙工享安便，坐稳头屡栉。人生倚造物，理微难究诘。处顺安可常，离忧讵能必。白鸥知此情，故向波间没。  

○龙门  

一溪瓜蔓流，渡者云可乱。屡涉途已穷，前临波始漫。严严龙门峡，石破两崖半。沙浪深尺余，湾洄触垠岸。他山或澍雨，湍涨O廉悍。顷刻漂车轮，羁络不能绊。其源想非远，众水自兹滥。济浅抑何艰，虑盈疑及患。峰阴转亭午，出险马蹄散。草路且勿驱，烟开望前馆。  

○望李陵台  

平沙北流水，青山在其上。李陵思乡台，驻马一西向。草根含余凄，峰尖入寒望。俚言虽莫稽，陈迹尚可访。想其深入初，步卒亦材壮。手张天子威，气夺名王帐。覆车陷囚虏，此志乃大妄。一为情爱牵，皇恤身名丧。缕缕中郎书，挽使同跌踼。安知臣节恭，之死不易谅。河梁执别处，出语谩惆怅。家声故燀赫，三世汉飞将。兵法有死生，人运迭休旺。忠回在信史，岂没功罪状。马迁当腐刑，强欲雪其谤。土思岂能无，层云塞亭障。千年麒麟图，吾将执玄鬯。  

○晚泊贵溪游象山昭真观  

舟行弋阳道，山石多异状。嵌空露锺窾，屹立俨珪鬯。沿洄百数里，璆铁森相向。最奇象岩下，仙馆占丹嶂。舍棹遵微行，松篁插云上。开门看青壁，左右挟高闶。飞雨洒面来，轻飙入檐扬。道人出迎客，牖户坐南向。延登升仙台，境肃神滋王。不知日车侧，但觉天宇旷。我生名山游，正费屐几两。采真喜初遇，恋胜期屡访。布帆催夕举，未敢恨飘荡。水深彭蠡湖，两眸更东望。  

○送刘叔谠赴潮州韩山山长  

揭阳海陬郡，溪谷藏雾毒。贾区乃在城，积居跨南服。凡今仕者往，喜气溢僮仆。非轻万里途，盖善千金蓄。子行携束书，言就韩山读。韩山祀昌黎，有酒有肴蔌。骑麟想来过，盻盻揽遗躅。汛除蛮风清，沾溉时雨足。以兹为教首，如日升若木。何必鳄避溪，已看鸡应卜。今人慕古人，未免伤抑促。儒官实闲散，岁廪七十斛。饱饭取诗哦，云月与追逐。宁无赵子徒，弹琴和予筑。是将实装橐，果胜美粱肉。毋羞宦辙卑，所志三年谷。子其厚韩山，听我歌《独漉》。我歌傥无证，并讯两黄鹄。  

○渡河宿麻子港口  

青山彭蠡尾，湖水始生岸。一舸破微澜，风帆用其半。乱流二百里，午发至未旰。苍茫洲景中，明灭津烟畔。数家小聚落，渔灶倚滩爨。旧闻萑苻间，弱肉饱强悍。时平道路清，跋涉得无患。岂非年谷丰，礼义能服叛。严严主湖神，牲酒满杯案。乞灵我岂敢，云黑樯乌散。橹师促转柁，轧轧鸣鹅鹳。前瞻麻子洲，波面明星烂。新别重有怀，县情如此粲。  

○题苏长公书曹侍中与王省副论赵元昊事  

古人善观人，其孚如视龟。后是数十年，理事可逆推。何尝爽分寸，自足制盈亏。夏童昔跳踉，势将撼边垂。生子实不令，貌求惟有几。虎欲既逐逐，狐行亦绥绥。于时曹侍中，中山拥旌麾。相逢輶轩使，王鬷贰三司。谓言国若鼎，寘安毋易危。人才出试可，边患稔愆违。消衅必思豫，恃吾有足支。西枢本兵地，举纲振其维。迟当属之子，在子究所施。鬷虽践枢筦，夏强适斯时。谋弱遂弗振，斥去乃其宜。亿言不幸中，国岂终莫医。坡翁忠义人，闻之为愕眙。写寘尺纸中，示作垂世规。流传百年后，引贯珠累累。清夜一发楮，光晶射南箕。我观与众异，慨今谁致之。自古泰治世，守道在四夷。滥觞起毫芒，流末诚渺弥。猗那久不作，国蹙祚已移。展卷怀所钦，凄风振庭枝。  

○十六夜望月蚀阴雨不见  

三五秋正中，既望月当蚀。公庭修救事，摐金控鸣镝。喧挐走儿穉，发召徧巫觋。我时适未寝，披衣步檐隙。飞雨洒面来，空云稍如幂。天应爱厥妃，恐惧遭掩抑。仗此丰隆威，角彼妖蟆力。譬诸薮藏疾，含秽惟汝德。两曜驾两轮，安行各适职。奈何啖食凶，须臾成毁璧。见过虽有惩，匿瑕乃无迹。雨非党蟆者，为天护精魄。常情惜良夜，良夜安足惜。德刑与阴阳，配对初不逆。星辰系天步，磨蚁沿历历。圆颢示无为，苍苍垂正色。稽首父母光，千人万人觌。  

○宗忠简公画像为公外曾孙叶深道作  

近古社稷臣，生世常不数。不能半五百，继见已超卓。炎运昔中否，兵氛缠大角。掩旆薄日黄，张弧北风恶。起公滏阳节，仗以障河朔。恳恳存赵忠，愤极涕横落。扶义亟西征，敌忾为小却。佐兴灵武功，受任留官钥。主辱臣则何，国势滋以削。回銮累十疏，言谆听殊藐。一死不贷公，百壬吁可怍。企公如列星，宵光仰昭灼。几叶外曾孙，传世《春秋》学。手图起予观，言自崇勋阁。士雅虽则休，随会尚堪作。蹙国今更非，云飞天一握。谁能挽江汉？为公洗河洛。  

○望会稽山  

城东鉴湖道，水光翻夕鸥。云破青靃靡，稽峰芝掌浮。悠然动予瞩，玉女开明眸。固知穴可探，却恐书难求。蒲莲浩如海，微风挟轻舟。前山与后岭，导从森幢旒。谁张北斗旗，渐进东瀛洲。桂枝傥堪折，衰白愧重游。  

○送马伯庸御史出使河陇  

河湟陇坻天西壁，御史严行八十驿。风惊大卤幕初干，雪重穹庐寒未释。入关先见父老喜，出节始通氓隶逆。鲸鲵既戮海为清，蜂虿虽微尾含螫。急宣圣德慰荒遐，尽洗民痍转疲剧。当今至尊御疆宇，坐朝法宫受图籍。晖晖阳曜烛天垠，殷殷春雷行地脉。周公方宏治外规，汲黯岂负居中责。固谓真儒识边琐，径烦拂士迂朝迹。可能高戴触邪冠，不使横飞征蜀檄。君行万里从此始，人生百年俱有役。副藏待子马迁书，重赠惭余绕朝策。归与空腹贮昆崘，从此南风谈禹画。  

○六月十五日大雨雹行 【是日月食。】  

日月相斗鹑火中，晡时欲息云埋空。雨脚初来杂鸣雹，雷驱电挟声沨沨。排檐倒槛挥霍入，犀兵快马难为雄。中休颇意绝崩迸，转横更觉加铦锋。乱抛荆玉抵飞鹊，恣掷桃核随飘风。坐移向壁防碎首，急卷巾席何怱怱。上天号令岂轻出，摧残长养皆元功。阴凝阳烁鬼神着，气有至反诚则同。想兹试手鼓万物，特欲振槁昭群蒙。斋心变貌谨天戒，呜呼生意无终穷。  

○寒食日出访客始见杏花归而有赋  

京华尘土春如梦，寒食清明花事动。偶赊占毕数日闲，似释赪肩百金重。今晨访客出城东，马上风来乱吹塕。秾桃靓李杳然空，山杏一梢红耸耸。浮晖满树岂饶春，丽色迎人太矜宠。后皇赋命几何偏，早秀迟荣徒倥偬。娇姿不并岁寒看，残香祇作篱根拥。物情如此乃自嗤，一官坐得三年冗。乌腾兔走苦相催，老矣鬓丝今种种。紫凤怜渠短褐穿，白鸥负我归心勇。故园梨雪想缤纷，月下有樽谁独捧。涓滴长令酹颗蓬，何用百家营守冢。寄声为谢歌泥中，补兀吾犹完趾踵。  

○出北城独上秋屏阁望西山烟霭中漠无所见  

北江负城沙似碛，帖岸微行谁所辟。折旋殆类蚁沿封，漫漶犹如龙印迹。风鬉披披鞍兀兀，去马浮曦正相逆。入门平步得高层，身与危阑争几尺。缁袍年少不嗔来，拂掠胡床趣敷席。钩帘意拟见西山，云亦何心故蒙幂。我疑玉女畏迎将，且惧词锋恣弹射。豹藏惜此管中斑，黛点羞渠眉上碧。不然洪崖仙者过，雾幦烟軿罗什百。讵容左右觌昌丰，祇许依微揽芳泽。我时坐定深得之，大小往来成一易。青天白日岂尝无，好怀转眼难寻绎。祝融开面索新诗，五老破颜愁恶剧。我持一影行万里，负舟而来山有力。搴华宁俟九春期，系匏未了三年客。正须慰藉管城公，重此提携烦脱帻。  

○为蒋英仲作颜辉画青山夜行图歌  

前山湿雾方濡濡，后山蒸云如鬼驱。松蹊行尽迫曛黑，璧月正挂寒蟾蜍。问翁苍茫何所途，投馆莫有林间庐。枯梢尚鸣风势急，隈岸欲渡溪流粗。沃州天姥虽峭绝，无此原壑深盘纡。固应丰城牛斗墟，龙剑夜出乘飞符。神人仗气挟以俱，虎豹旁踯雄牙须。世间何物珊瑚株，不可亵翫矧可诬。青峰之巅野水砠，独往似是仙者徒。心融意定不少假，收揽奇怪一笔模。蒋君闲朝携过予，墨色照几晴光铺。老颜未老为此图，柳子歌罢三呜呼。南州双璧范与虞，君当请赋倾明珠。  

○三月十日观南安赵使君所藏书画古器物  

三月浃旬新雨余，市河一舸如浮苴。言寻佳客赵横浦，步入城隅门巷纡。褰帘迎揖坐便坐，深炷炉熏呼茗盂。砚屏方截紫绮段，楚瑶秀列珊瑚株。是家素号虹月舫，载画盈簏书盈车。客逢好事要审鉴，便肯解褚倾囊储。相看贵德亦贵物，古玉错落排筵敷。鹿卢带钩环佩玦，鞸■〈革奉〉昔将承属镂。佩章六纽四官印，篆画刻深铜质粗。配之冲牙奉君子，贯以系璲联金鱼。连钱骢马琢文玉，圉人立侧垂裙裾，神工定复烦剞劂，赤刀故想来锟鋘。次陈鼎器论制作，商周秦汉焉可诬。玄武实水卣实醴，腹背翠错提梁朱。最奇剑槊尺有咫，绿玉龟鳞纯体肤。精铜岁久刚性在，间阅燥湿其无渝。铨量画品差甲乙，锦褾玉轴随伸舒。庭光古佛出梵相，满月在水莲生趺。卢前吴后笔锋劲，履豨承蜩玄化俱。瑶池仙会上中卷，细巧自是吴元瑜。云霞楼观递隐见，花竹羽毛工染濡。绛旌飘转紫箫发，步辇导从千琼姝。终篇八骏惜既阙，诗亡可补此置诸。意夫鬼物揜疵吝，免彼耄荒留叹吁。徐熙葩叶妙设色，尘昏蠹蚀犹鲜腴。古绡一段写秋意，芙蓉鸂鶒连茭芦。梦载鸱夷浮浩渺，此兴初不缘莼鲈。七客张萱为谁作，浓墨大笔色不枯。五人人跨一善马，一跨乌犍一蹇驴。印窠惨淡悦生字，岂曾籍入官中帑。穰穰画苑姑拨弃，伸眉更请评法书。二王真迹胡可得，硬黄数幅真唐摹。兰亭五字损不损，肥本瘦本斑斑殊。如人身口耳目具，神采乃在颊上须。虎贲举樽虽甚似，优孟抵掌何其疏。世间楮墨日弊弊，欲驾跛鳖行天衢。南唐常侍六书学，凌轹斯邈开榛芜。杂诗流丽满一卷，铜甬篆法无能踰。金绳铁纽莽回互，山虬海蜃争腾驱。嗟予欲读屡拑口，形求意索且须臾。泰山继起石鼓后，李监捷出张先弧。向微二徐为启钥，此道湮灭谁昭苏。真书生行行生草，飞白籀隶同一枢。张颠草圣入三昧，小楷妙合褚与虞。《郎官石记》毁已久，百金可有墨本无。世之珍物岂待赞，题记况复经鲜于。绮园甪夏四神坐，刻字寸许无葩荂。永平元舅纪功颂，燕然何在搨墨乌。厓镌野刻百数种，传观一二日已晡。余欢未尽谋再至，榜人催发吾归欤。暮投萧寺微雨作，昏灯照影溜鸣渠。冥怀且复领其要，回向灼观心地初。百年蓬累大宇宙，荡摇不啻风中旟。寓意于物形勿着，尤物亦能为我娱。滞形小足致偷夺，大或控颐伤口珠。牛李相倾坐石祸，王涯复壁嘻其愚。吾徒适目取一快，彼豪巧者方睢盱。唏予嗜古与君并，见猎时然思负嵎。作诗纪载实覶缕，若遇匠手当刊除。同观六士梁越产，王杨三子甘陈余。交游聚散等萍絮，春风眇眇吹江湖。征诗如见所见者，后有画者传之图。  

○与用章戴生同度淡竹岭夜宿山家  

一溪屡涉溪流浅，廿里穷源临绝巘。云间仄径细如萦，霜后枯葼齐若翦。沙崩石烂阻危攀，磴断崖悬还斗转。已惊汗夹泫余滋，更拟班荆息微喘。未昏斜照白波沦，直下遥空青雾卷。粤初川岳各流形，自是阴阳始昭辨。谁开壑谷通片云，重为封圻制钩键。神工使解铲崔嵬，世路何庸增连蹇。舍车未免役孱躯，搘策聊将收胜践。枌榆连荫壮且衰，婣友关情行孰遣。吾生已付一浮沤，此足宁堪几重趼。莫投山馆睡齁齁，雨撼窗扉灯晛晛。寒鸡呼梦报诗成，旷怀直为朋知展。  

○载酒堂诗 【并序。】  

兰溪州同知州事彭侯震卿为南宁军判官日，尝访得苏文忠公载酒堂遗址。筑室肖像，即修祠事。朝野名胜，往往形之赋咏。予知侯有怀贤尚德之心，则夫宜人之政，是不一书而已。作载酒堂诗。词曰：  
东坡先生如龙鸾，世人疑其欲飞蟠。九州岛四海不容足，摄身径去窥髦蛮。南荒万里儋耳国，帝遣海若开奇观。潜渊抉得睡骊目，思山梦见峨眉弯。飓风恶浪吁可骇，土芋脱粟纔供餐。黎家兄弟好事者，小酒初熟生微澜。丱童迎路吹葱叶，门东刺竹西牛阑。扶携归去常半醉，流落生存重一欢。四黎善善君子类，若比张蔡犹萧兰。天乎木铎何望尔，蝇之附骥渠非难。谁寻雪迹到鸿爪，正用载酒标堂颜。百年文献随草莽，庭阶芜没井且眢。风流别驾彭夫子，未负进贤头上冠。是心尚德甚饥渴，挈取旧物还祠官。书铭小摘桄榔绿，荐俎时羞荔子丹。海邦夷俗杂鼃黾，兹事信为风化端。音声固有合琴瑟，嗜好果岂殊咸酸。朅来兰阴语吾故，缁衣三咏三长叹。咄哉恺悌神所劳，云路矫首看扶抟。  

○题高尚书藤纸画云林烟嶂图  

髯翁昔饮西湖渌，满意看山看不足。醉拈官纸写秋光，割截五州云一幅。吾闻妙画能通仙，此纸度可支千年。祇愁蓬莱失左股，六鳌戴之飞上天。  

○过闸行  

二漳合下如奔矢，绝出为河容汇水。南樯北柁越埭来，后挽前抽争一跬。懋迁物品实王畿，岳贡方输千百累。商功已觉十分赢，趋利真成三倍市。圣人乘运智者谋，向忆当年河事始。向非庙算屈群策，安得舟航若平履。天开地辟几何年？禹迹芒芒大疆理。毋将本干贰强弱，所务有无通远迩。日高楗闸放三版，津人绝器舟衔尾。河渠使者水衡丞，走马西来呼起起。  

○松雪老人临王晋卿烟江迭嶂图歌  

君不见帝壻王家宝绘堂，山川发墨开洪荒。重江迭嶂诗作画，东坡留题云锦光。又不见后身松雪斋中叟，伸纸临摹笔锋走。楼台缥缈出林坳，芦苇萧骚藏泽薮。白云飞不尽青冥，百丈牵江入樊口。墨花照几射我眸，我为搴芳歌远游。胸中是物有元气，世上何所无沧洲。我疑此叟犹未化，瞬息御气行九州岛。五山四溟一觞豆，琐细弗遗囊楮收。故能援毫发天藻，不与俗工争丑好。楚山云归楚水流，万里秋光如电扫。拈来关董散花禅，别出曹刘斲轮巧。披图我作如是观，毛颖陶泓共闻道。呜呼相马亦相人，驽骀岂得同翔麟。舍夫毛骨论形似，如此鉴赏焉能真。后来有问延佑脚，意索举似吾方歅。  

○题瀛州仙会图  

巨鳌骧首戴三山，海波不惊坤轴安。方壶员峤彼何境，灵气布濩非人间。金银观阙势如翥，攒林珠树垂珊珊。榱题竦擢明河畔，阁道横截浮云端。仙人来往羽卫备，或驾紫凤骖青鸾。《霓裳》法曲舞初破，执乐琼姬神采闲。时容下界揽芗泽，却对连峰愁髻鬟。茅龙飞去杳无迹，乌踆兔走双跳丸。蓬莱舟近风引却，却叹灵踪难重攀。是谁模写枕前梦，欲用镌凿区中顽。神仙固多狡狯事，世儒论著存不删。贾生赋鵩语夫道，后有达者当大观。忽然为人化异物，斯理几何堪控抟。仇池洞穴通小有，神清玉宇标孱颜。彼皆因境示生悟，直启真源湔垢瘢。嗟余质薄迫世隘，轻举便拟凌飞翰。披图惝怳纵玄览，托乘浮游窥九关。无穷八极冀一遇，返道遂与松乔班。登年阅世要自致，何必辛苦成金丹。  

○题王宰所藏墨龙  

飞廉为御丰隆车，凭陵九渊倾尾闾。谁与发墨启玄奥，神光蹑斗旋其枢。湖边竹屋清夜徂，防有没人来摘珠。  

○商学士画云壑招提歌 【并序。】  

诸生渊鲁不花尝从其父官洛下，强学好修，得于山水之助者也。集贤侍读学士商公见而器之，为画云壑招提以赠，乞予作歌。公此图意韵闲远，生能求之笔墨之外，将不由是而有发乎。  
高为巅峰下为壑，群木惨惨风欲作。浮红动翠何许似，别崦残云明佛阁。眼中疑此洛南山，咫尺便到龙门湾。暗潮已落州渚出，新月未上渔樵还。商侯胸有群玉府，借酒时时一轩露。延春阁下墨淋漓，余情亦及沧洲趣。好山好水如高人，岂直貌敬将心亲。平生几梦奉先寺，不知猿鸟犹相嗔。君不见饮酒吟诗狂太白，曾是匡山读书客。泥涂失脚走憧憧，岁晚看云情脉脉。生今益壮业益修，未可造次思岩幽。披图渍墨歌远游，我无桓玄寒具油。  

○僧传古踊雾出波龙图歌  

叶公好龙致真龙，精气所感无不通。僧中刘累有传古，夜梦捷入骊龙宫。阳晖焰焰阴魄动，左右给侍皆鱼虫。探珠不得逢彼怒，轰然鼓鬣兴雷风。潜窥窃识领其妙，写之万楮将无同。目睛数月纔一点，波浪咫尺如层空。乘云执镜麾电母，跨海献宝招河宗。刘尝善豢古善画，得意忘象象乃工。为龙为画了不识，有顷噀水投长虹。龙乎龙乎德正中，超忽变化天为功。绛 【宫】 【官】 帝子秉节从，九渊唤起赤鯶公，永奠鳌极开鸿蒙。  

○同杨仲礼和袁集贤上都诗十首  

出塞行瞻日，趋朝喜近天。离宫开苑囿，驰道绝风烟。瑶水巡非远，峒山历更绵。《甘泉》多法从，献赋忆当年。  
雨水渐衣黑，云砂际目黄。烟开纔黯惨，日出已苍凉。徇俗高檐帽，清心小篆香。端居万里念，蕙草惜微芳。  
昔建寰中业，初开徼外山。雉城平兀兀，沙水净湾湾。朱夏宸游正，清秋武卫闲。叨陪文学乘，空愧鬓毛斑。  
谣俗随方异，沟涂隔舍迷。醺人惟马湩，劝客有驼蹄。殿角孤花靓，城隅杂树低。天涯中夜舞，如意昔曾携。  
天潢犹白白，云幕故青青。积潦摧车轴，高风堕箭翎。宫涂丹赭垩，殿户紫金钉。女乐蓬莱秘，哀箫动杳冥。  
幄殿层云障，辕门积雪峰。奇鹰皆戴角，御马尽飞龙。瀚海将临幸，云亭望陟封。青丘大羽猎，有事待玄冬。  
曹务唯章句，官规自法程。斋扉侵雨润，宴几得风清。历历三刀梦，行行万里城。明年遂耕隐，深仗酒为名。  
经游还绝塞，际遇复清朝。大暑无蒙绤，轻寒已御貂。盘空齑屡荐，觞至酒频浇。贫病谙为客，何惭带减腰。  
公子青丝辔，王孙绿幰车。宴酣风小定，舞破日西斜。手掷宫中果，神行海上查。筑郿毋自厚，俭德不期奢。  
水草方方善，弓弧户户便。合围连妇女，从戍到曾玄。雪毳千家帐，冰瓢百眼泉。浚稽山更北，长望斗光悬。  

○送李文晦佥事易节燕南二首  

北候催乘传，东人挽去辕。不观沧海小，安识太行尊。好爵随年进，初心与道存。老儒当剧部，烦护国西门。  
鵰鹗三秋击，骐驎万里行。官联汉直指，经术鲁诸生。世或深求法，公惟不近名。天心与民监，上下一昭明。  

○送朱本初法师赴豫章玉隆宫  

锁蛟惟有柱，堕鼠已无家。想到真仙宅，能回俗士车。露坛春翦柏，云臼夜敲茶。人境今双绝，长吟采物华。  

○初夏斋中杂题三首  

壤隔溪流断，门依野次成。初非慵应接，自是寡将迎。笋蕨搜山得，盐酰入市营。贫居薄滋味，盘脍敢求精。  
经月始一出，移时还小劳。生涯依马磨，力作问蚕缲。藤刺青阴密，楸花紫艳高。雨晴看烂漫，草径莫令■〈艹耨〉。  
池岸方如截，池波深可泅。出门歌小海，见客思沧洲。鱼沫吹还息，蛛丝断忽抽。万生同一马，敢望绝辕辀。  

○闻临江范德机以母丧哀毁而卒  

服斩谁非子，摧形不有身。使能穿圹入，果胜阙泉亲。突兀留文冢，凄凉卷钓缗。夜台开幕府，还借笔如神。  

○二月七日与陈新甫甘允从饮范使君亭  

心赏他年屡，湖光此处全。春生鸥鸟外，人醉杏花前。细竹侵除道，残阳满系船。毋将比西子，吾实愧华颠。  

○睡余偶题二首  

此世何多幸，予生厚自怜。简书方厉禁，裘葛屡催年。正是稊能熟，其如橘不迁。摧藏南郭隐，放浪北窗眠。  
惜此珊瑚玦，栖之薜荔床。青山围坐密，白日放歌长。客久违朝籍，人谁问夕郎。驾车容一驷，何必更留良。  

○题离骚九歌图  

紫贝东皇席，青霓北斗旗。究观神保意，遑恤放臣悲。有客传芭舞，何人执钥吹。楚巫千载恨，凭向画中窥。  

○赠别宋季任赴甘肃提举二十韵  

宁塞洮河外，甘州瀚海隅。羌髳通别译，封域界中区。氓俗风丕变，王灵德诞敷。粤初联吏治，近亦好文儒。左学将兴蜀，西庠昉自虞。怀章烦远役，鞭马戒前驱。驿路争迎传，关门不用繻。水经张掖弱，山对贺兰孤。禹凿班班迹，豳诗往往图。发时梅未萼，上日草应刍。元宰亲加豆，诸生肃咏雩。职司虽翰墨，佩服已银朱。会覩天荒破，端令士气粗。槎明星是客，乡大酒为徒。请播言斯在，居夷圣岂诬。高才每流荡，平世匪崎岖。只作三年梦，须轻万里途。旃庐春袭袭，笳管晓呜呜。浆滟葡萄椀，馡寒翡翠炉。新篇多慰意，许可寄《潜夫》。  

○故相东平忠献王挽歌词  

龙尾乘参会，麒麟踵画图。记功宜显显，论世匪区区。肇敏公维似，明征圣有谟。陟庸纔秉轴，运化亟旋枢。物已归坯冶，人将就楷模。开诚登众正，献可破群谀。夫里同耕凿，民仪异唯俞。景钟陈备乐，浮鼓节投壶。尹德汤能协，尧勋益载都。方期扶日毂，必使丽天衢。大角兵端起，清宫祸变殊。霜篔飘荏菽，风干落椅梧。影射无鲛鳄，磨牙甚豹貙。凄凉朱鹭曲，狼藉玉麟符。立事思常武，成书恨亳姑。攀髯应共载，升屋竟谁呼。厚地难藏烈，凝阴为蓄痡。血留衣上碧，含失口中珠。遘闵遗多难，摧凶激万夫。羲娥还丽景，彗孛埽夷途。狂孽凭三窟，神威覆五湖。不烦公府牍，终见藁街诛。浊散阳明胜，精垂晦魄苏。君门重肃穆，贤路岂荒芜。殉死身宁赎，观兵眼未枯。春秋如有作，盗贼敢称孤。灞上仍坚壁，骊山罢论徒。董狐千载后，丹笔讵应无。 【东平王拜住，丞相安童孙也，辅英宗为贤相。至治三年，奸党铁失等有南坡之变，拜住死之。】  

○送南竺澄讲主校经后却还杭州  

鹿苑开鸿妙，龙宫閟象玄。间关来几译，披发露双诠。梵学传皆正，华文润乃全。义深含窈眇，道广极渊泉。论自诸师造，言因半偈宣。何曾离性相，间亦示机权。述钞心同悟，分科绪各牵。函盛方秩秩，枣剥益绵绵。剞劂宁无舛，研磨或更偏。遂令迷亥豕，不复辨夔蚿。佛耀昌龄启，皇明正昼悬。五城银色界，三殿宝花筵。重见弘经日，如逢出震年。诏征皆宿德，御讲尽真筌。此士孤山隐，前身华顶眠。野云生静慧，江月湛空圆。天上青猊座，人间白马u。微君能引重，于世孰昭先。晦魄风帘烛，顽阴雪屋毡。声将为律吕，眼岂混朱铅。疑句多多证，芜辞一一镌。法珠终照乘，宗镜已当铨。焕烂金泥字，牵联玉简编。指河符圣历，穿石毕僧缘。竣事纔敷奏，疏荣亟劳还。万回袍锦丽，大觉钵盂鲜。尚食来珍供，司农辍禁钱。庞恩流濊濊，鹢影去翩翩。昨梦宁非蝶，迟归误信鹃。望京犹绿树，入寺始红莲。雨外排千耦，烟中听两舷。屦盈南竺户，棹集北湖船。岩观应增耸，川容若载蠲。应求随燥湿，钻仰喻高坚。夏忏朝朝礼，秋灯夜夜然。固知融至理，直可寄单传。客袂难为别，朝簪未放捐。爱闲思结社，食力待治田。苦笑昌黎戆，深怀惠远贤。献花凭一咏，安有笔如椽。  

○次韵答乡友吴立夫见寄之作感别怀归情在其中矣  

宇宙方来事，江湖独往人。扶摇遗短翮，濡沫到穷鳞。误作轩裳梦，终惭稻锦身。迹虽侔燥湿，学岂混疵醇。局步逢多踬，虚怀待一振。屈伸乘卦气，消息候天均。喜际三雍启，还依六籍亲。马u从幸日，萤案洁餐辰。滕口虞官谤，稽谋信卜陈。践更非显陟，迁秩遂为真。清庙方惇礼，容台忝末尘。卑卑论燕雀，宪宪望麒麟。缅想《闲居赋》，犹存弟子绅。国乡谁尚友？舆皂或称臣。飞翰因来客，分光肯照邻。之人刍有束，何物稼盈囷。矍圃初登射，骊山适罢巡。玉全遭刖足，渊静得藏珍。接席连芳昼，看花惜好春。言筌开窈窈，理窟至驯驯。蓄思文俱锐，修名实与宾。逝将熙孔业，由此乐颜仁。淹泊思同社，羁孤若异伦。宜休宁俟斥，渐老最忧贫。夙愿惟耕钓，浮荣谢鼎茵。灭行无听漏，观涉即知津。狐首求吾正，《螽斯》咏尔诜。枌榆应不改，萝茑重相因。惜远挼青菊，期归睇绿苹。题诗缄恨去，离绪极纷纶。  

○大雪戏咏  

霰集先惊密，云垂陡觉低。穿帷纔巧入，拥砌已深迷。蟾影宵翻鹊，犀光昼骇鸡。投虚知井幕，蒙险失岩梯。九地藏膏泽，千门委璧圭。黄舆增厚载，玄武蛰幽栖。忽洒声尤急，中休气转凄。辨方惟有服，封谷不须泥。稍喜夷涂辟，多忧陷穽挤。世将还朴素，壤尽彻青黎。固欲殊廉角，于何画町畦。溟池涵上下，瀼岸渺东西。缟举仙人袂，窗明玉女闺。混沦收日脚，轩豁露坤倪。剪毳巾成氎，吹灰室覆缇。妖氛随荡析，阘茸谢搥提。劲竹犹遭挫，疏梅恰吐齐。若为散鳞甲，无已戮鲸鲵。晛日消迟见，丰年卜可稽。渔归装袯襫，儿戏象狻猊。正苦贫衣绽，那禁冻面黧。晓罂初拨醴，午椀更吹齑。几梦斟羔唱，徒闻索饭啼。掩关谁扫轨，返棹却寻溪。践迹嗔鸿爪，全生愧马蹄。莫抽梁苑思，争效汉衿题。  

○今体诗六十韵赠饯正傅之官池阳述学言怀见乎辞矣  

昔有推乡学，今谁侮圣言。尚辞沦曲艺，执业谢专门。制锦何妨美，更刀实太烦。爰从王氏作，重喜鲁经存。集注初刊定，传疑并讨论。七篇贤所训，一贯道攸根。翼传兹犹准，希踪孰可扪。仁岩顷颓剥。建木泮奫沄。或者伤麟趾，嘻其状虎贲。走虽名恶子，君岂负诸孙。直想披吾与，毋徒闯彼藩。律元求秒忽，车用饰轮辕。堂陛尊卑分，渊泉左右源。缓行惟视履，妙契必亨屯。固谓炊将熟，终期溺是援。蟾梯荣峻陟，鹏路蔼孤骞。正取能充拓，何尝志饱温。银章凌雾雨，朱绂贲丘园。负弩方前导，乘车且载奔。威行秋浦曲，象动岁星垣。入署梅花晓，开筵草色暄。琴声春寂寂，帘影昼掀掀。建德当时国，清溪何处村？再畬宜黍稌，庶植间兰荪。明府今为政，穷阎自不寃。使民安蜡腊，戒吏绝壶飱。可得防毚兔，常须苙放豚。马惊连轴折，鱼淰尺波浑。警静山无盗，年登社有膰。鸡窠对翁穉，肉谱系仍昆。拊己心惟小，趋风礼更繁。加笾荐庭实，敛板候戎轩。勿枉中怀璧，宁甘右属鞬。因游问花柳，须暇采苹蘩。客梦西堂句，宾筵北海尊。神应歆岂弟，世岂混昭昏。稳蹑飞凫舄，徐升画鹿轓。胸中五色线，天上九重阍。补衮功诚着，观书眼未眢。葆光非匿景，绝利不离源。有客愚溪柳，其人太学蕃。方时征汇吉，自信括囊坤。化瑟迟当改，樵枰看屡翻。先机轻绛灌，未患稔晁爰。此岂犹堪出，子将矢勿谖。采芳留晚节，曝背负朝暾。独幸联衣袂，频容渍酒痕。亲仁情正切，惜远思如燔。薄赠将吴纻，佳占献楚焞。瞻云渺江汉，掬月在瓶盆。生色滋融盎，清光与吐吞。各持修省事，永慰别离魂。列辟无前绩，先师罔极恩。名山严泰华，大器属玙璠。法古承三统，书年表一元。荣枯征断简，消息候微萱。避弋齐缥凤，惩羹忌染鼋。谗夫行似蜮，君子化为猿。计熟非稊稗，维丰俟芑穈。短篇墙及仞，企望倚昆仑。  

○次韵伯庸无题四首  

贝叶东来不隔江，青瑶刻作宝华幢。龙翰别致三千匹，翠羽生输四十双。天上神闲雷下斧，人间客醉月萦窗。崧南半截云虹色，宜着韩家小石淙。  
珠斗阑干动夜光，霏霏神雨酒痕香。故时徒服多为赭，今日祠衣独尚黄。梁苑且延能赋客，汉廷安用戏车郎。琴中莫置拘幽恨，圣德宣昭到越裳。  
欲觅麻姑看海潮，径从织女问河桥。蓍茎宿露龟方息，竹实垂云凤已遥。白璧何资三寸舌，黄金偏恋十围腰。新来代地闻歌曲，尽擫秦声入管箫。  
黄鹄将骞两翅垂，跂行几许似蛇医。栖迟社首修封日，太息甘泉献赋时。风籁萧萧听渐起，星弧历历看初移。尘埃渴肺今年甚，绝想仙盘露一巵。  

○送李士弘侍读摄祠王屋  

河山肺腑树灵峰，泰乙高居象帝容。苍玉登坛亲藻籍，黄金涂检盛函封。林光忽与升烟合，云气初乘委佩重。归格神休奉明主，恩流偏觉侍臣浓。  

○观失剌斡耳朶御宴回  

毳幕承空柱绣楣，彩绳亘地掣文霓。辰旗忽动祠光下，甲帐徐开殿影齐。芍药名花围簇坐，蒲萄法酒拆封泥。御前赐酺千官醉，恩觉中天雨露低。 【车驾驻跸，即赐近臣洒马奶子御筵，设毡殿失剌斡耳朶，深广可容数千人。上京五月，芍药始花。】  

○还次桓州  

塞雨初干草未霜，穹庐秋色满沙场。割鲜俎上荐黄鼠，献获腰间悬白狼。别部乌桓知几族，他山稽落是何方。长云西北天如水，想见旌旗瀚海光。  

○次伯长待制韵送王继学修撰马伯庸应奉扈从上京二首  

仗前挏酒进琼脂，翠络金钩向马垂。少宰毡庐初张事，从官鱼笏正书思。三辰上应旗斿象，六乐中陈鼓吹词。供奉逍遥承御宿，故应燕许擅同时。  
山围黑谷翠漫漫，独许词臣息马看。跸道云开朝采正，蹛林风定雪华干。赋成特赐麒麟罽，宴出初擎码碯盘。岁岁八州人望幸，钩陈旗尾认朱竿。  

○太子受册礼成赴西内朝贺退归书事  

乐舞充庭见象箾，重瞳日月丽璇霄。双龙承检纔升册，九虎开关恰御朝。内廏皆陈朱鬣马，左珰新换紫金貂。青袍最困微班忝，亲向前星挹斗杓。  

○午日雪后行失八儿秃道中有怀同馆诸公  

尖峰犹是漠南山，驼褐萧萧午日寒。艾叶漫将头上插，榴花应许梦中看。马前砂雪行初隐，鵰背荒云落更盘。王事独贤吾敢惮，重烦同馆劝加餐。  

○漫题斋壁  

牧马新来秣地椒，街头挏酒玉倾瓢。羲和白日经天近，敕勒阴山度幕遥。雨过忽然思御夹，风清聊复快凌歊。他年续作滦阳梦，万里排云遡泬寥。  

○送王正臣经历赴浙东  

仙掌浮空紫翠重，金华秀出浙河东。绣衣幕府云霄上，丹笔刑书雨露中。溪酿独称双酝美，津船纔许一帆通。送君因寄思乡梦，为问青山旧桂丛。  

○送杨君祥赴定海税官因思旧游  

麾手黄尘一解颐，翩翩行色有光辉。豚鱼税足初成算，鸥鸟心闲已息机。山翠入帘消宿酒，海氛吹雨落秋衣。旧游更在云涛外，独倚西风送雁飞。  

○送叶道士归天台  

北斗光中曳翠旗，五城楼观极巍巍。采山不铸黄金鼎，佩印空垂白羽衣。石井剑花飞夜气，玉田芝草艳春晖。天台仙子应招隐，万壑梯飙看鹤归。  

○次韵伯庸待制上京寓直书事四首因以为寄  

举头凉影动明河，问信仙人八月槎。斗下孤光悬太白，云间长御挟纤阿。《霓裳》催按新声遍，凤藻需承曲宴多。一代词华归篆刻，龙文还欲映琱戈。  
松翣新裁似鹤翎，手中云影落深青。宫花忽动红千帐，禁柳齐分绿半棂。金掌擎秋调玉屑，铜浑窥夜约银钉。不知太史朝来奏，东壁光联第几星。  
乌桓落日稍沈西，南极青山女堞低。马谷夏泉经雨涨，龙堆秋草拂云齐。一函祠检将升玉，万里丸封不用泥。儤直夜凉谈往事，乘车犹欲避鸡栖。  
杯面春风滟滟波，醉来难觅百东坡。宁无天上支机石，信有人间采玉河。霜驿旧图开党项，雪毫新兴写伽陀。聚星更比荀陈盛，月照金銮夜若何。  

○送乡僧伟师南还  

析木光中佛耀开，丹楼碧阁映崔嵬。空闻白马驮经去，几见黄龙听法来。笠影翩翻云作盖，锡痕依约浪生苔。归山说似京华梦，亲到幽州礼塔回。  

○舟中睡起  

影入船窗隙日升，霜衾惊梦却青绫。一官朝右宁非客，十月漳滨幸未冰。江驿比来无雁帛，水乡随处有鱼罾。食贫黾勉萦微禄，消得山灵笑负丞。  

○登徐州城上黄楼北望河流作  

高楼背水压奔冲，影动云虹落水中。土色从黄宜制胜，河声触险听分洪。却思沈璧千年日，欲问乘槎八月风。汴泗交流平似席，南行北播本同功。  

○雪中渡淮  

水入长淮浦溆分，橹前坼岸觉奔沄。洒篷雨歇纔闻雪，吹帽风来不见云。何处能忘丹凤阙，此身将混白鸥群。有人问我蠙珠颗，直遡寒光到海濆。  

○镇江逢袁子方明府  

京国同游两毳袍，岁阑归路各维艘。凄风催合南河冻，寒色看成朔野高。紫蟹着糟新点芼，黄鱼剁酢满流膏。丹阳物品浑宜酒，试遣霜威敌醉豪。  

○阅进士卷赋呈同院诸公  

五纬明明一鉴昏，斯文吾已愧专门。直教汉法称无害，犹恐秦人议少恩。审乐岂能遗律 【吕】 【品】 ，采芳终拟得兰荪。胸中故有青藜焰，梦里从渠墨水浑。  

○过铁峰书台观其所得宋咸淳中大宗正训名牒上有福园署押感而为赋  

姬姜顦顇况同盟，属籍凄凉旧训名。宝玦悬腰非少日，金环探树是前生。分无藜杖过天禄，尚有花书记冢卿。未必后来能识此，祇教人说汉西京。  

○立春日陪左平章饮散怀旧偶题  

江上迎春春日稀，跨鞍真似早朝归。饮厘梦惜红螺小，沾赐心惊彩燕飞。沐罢为谁惭镜镊，宴回容我从旌旗。东风若也勤披拂，莫遣寒梅一点飞。  

○初夏忆京城邻舍  

石家院里葡萄酒，荆媪池边芍药厅。倦剧拥书终日坐，醉来支枕片时醒。主人并直飞龙卫，邻客谁开放鹤亭？万里沧江云一去，欲将孤影寄伶仃。  

○送张明德使君赴南恩州  

几许炎州画里山，西风驱向马前看。诗人旧志三刀喜，边候新乘一障安。时取椰浆斟玉液，饶将桂蠹荐雕盘。雪花定比常年大，燕寝香凝夜气寒。  

○追饯常大参至樵舍镇饮别后夜宿舟中听雨  

七十里江沙水黄，沿流送客举离觞。回舟并载别愁重，残雨微生半夜凉。欲与仙人骑竹杖，时从老子据胡床。悬情独有南楼月，白兔河边正捣霜。  

○端午日泊舟信州城下陈行之推官袁仲野知事携酒馔劳予于挹翠亭上  

信州城南江水流，故人惜别暂维舟。节中偶病不成饮，客里逢欢却是愁。地迮那容《胡旋》舞，波回更作楚声讴。三年三见戎葵色，多事红花照白头。  

○浦阳十咏  

仙华岩雪  
白石湫云  
龙峰孤塔  
宝掌冷泉  
月泉春诵  
潮溪夜渔  
南江夕照  
东岭秋阴  
深禡江源  
昭灵仙迹  

△仙华岩雪 【县北有仙华岩，翠掌浮空。雪景尤奇。】  

冰柱浮空晓色蒙，海波摇动玉玲珑。九清内景游纷外，五岳真形太素中。微月升坛初映鹤，长云连野不惊鸿。仙姬宴坐瑶池上，催捧蟠桃献木公。  

△白石湫云 【白石龙湫在县东南，能出云为雨。】  

白石灵山望赞皇，湫潭此复见苍苍。飘扬直欲陵三际，肤寸犹能雨八荒。空外金精悬太白，泉中虬彩化长黄。传芭奏罢《神弦曲》，松盖成阴泽气凉。 【恒州赞皇县有白石灵山，汉碑在焉。】  

△龙峰孤塔 【县东龙峰古塔，实为苍龙左角。】  

两环日月似飞梭，鳌背棱棱窣堵 【波】 【坡】 朱鸟前头森赑屃，苍龙左角见嵯峨。玉函舍利朝光现，珠斗阑干午影过。浩劫浮云开万象，宝华杂沓散芬。  

△宝掌冷泉 【宝掌山，唐千岁和尚道场，有「看经得道洞」。岩窦出泉极甘寒。】  

一勺曹溪未是甘，刺山容易出飞泉。消融太古岷峨雪，澄映中秋沆瀣天。挂树青猿窥洗钵，眠沙白鹿伴安禅。岩龛无缝身如石，逆数高僧入定年。  

△月泉春诵 【县西有泉，随月盈亏。泉上精舍，祠文公成公。】  

有盈有泚即寒泉，犹隔芦峰道里千。岳麓云深藏策处，匡山人老读书年。松楠迭影青浮几，华树生香晚入筵。稽首堂中两夫子，六经言远视如天。  

△潮溪夜渔 【去县五十里，溪流始大，有鱼蟹之产。】  

溪水添流到石矼，小家残户占渔商。蛟龙未解乘云气，鱼鳖安能避泽梁。两岸栎林藏曲折，一篝松火照微茫。淮夷固有蠙珠颗，往往钩深得夜光。  

△南江夕照 【南江桥西望，原麓返照如画图中。】  

千峰不尽夕阳孤，敛翠浮丹入画图。塔庙傍连山影直，石梁中亘水痕枯。白鱼在汕将踰尺，红稻登场稍似珠。玉露金风秋最爽。跳身何用市间壶。  

△东岭秋阴 【县东东山岭，平林广野，秋常多阴。】  

半里官桥出市阛，一团秋色破孱颜。云开浩荡初疑曙，日出苍凉不见山。断雁残鸿飞杳杳，绿芜红叶映斑斑。去年菊蘂今年发，拾得篱边句子还。  

△深禡江源 【浦阳江，原出深禡山，在县西三十里。】  

滥觞初不满瓶盆，百谷浑浑一壑吞。自此安流输渤澥，放渠高浪蹴昆仑。出山未适帆樯便，竭泽毋庸罔罟繁。谢客题诗曾宿处，孤云落日是何村。  

△昭灵仙迹 【昔黄帝少女于仙华岩上升，山下有昭灵庙。水旱祷之辄应。】  

芝掌中开颢气青，云軿双驾凤皇翎。因山不启轩辕鼎，化石犹联婺女星。磴道芳春琪树长，岩扉清昼碧华零。真仙帝遣司风雨，唤起渊龙听指令。  

○垂虹亭晚眺  

山光自献一螺青，人立垂虹酒乍醒。两界星河涵倒景，千家楼阁载浮萍。攲樯侧柁冲风劲，密网疏罾刮浪腥。正为鲈鱼忘世味，随方吾亦具笭箵。  

○次韵鲁参政观潮  

怒涛卷雪过樟亭，人立西风酒旆青。日毂行天沦左界，地机激水出东溟。倒排山岳穷千变，阖辟云雷竦百灵。望海楼头追胜赏，坐中宾客弁如星。  

○夜行溪谷间梅花迎路香影离离可爱  

暝投村径绕羊肠，离立江梅似雁行。冷蘂微开初的皪，繁枝乱插更凄凉。苍烟挂树多疑梦，淡月窥林稍觉香。正为先生行役苦，故留皴玉荐奚囊。  

○中秋待月不见却怀鲁子翚学士时留城  

婺女城头柝乱鸣，二更起坐听江声。为渠满月当圆景，奈此浮云点太清。蓬鬓羞明寒烬落，桂花养魄嫩寒生。去年官烛风帘夜，对酒人今在玉京。  

○寒食山居  

岁月无情日变迁，惜春留得酒家钱。梨花小雨惊寒食，杨柳东风似去年。志士属当躬井臼，善人谁为表原田。老来抚节偏多感，何必云安有杜鹃。  

○游五泄山四首  

神斧谁 【初】 【开】 凿涧磻，拓开地险出天悭。湫潭隐奥龙非畜，木石阴森鬼所寰。劫火尘空遗井臼，枯禅骨冷堕榛菅。如何大法临标季，不放摩尼照此山。  
中岩不与乱峰群，翠气横飘截瘴氛。龙象凄凉如欲泣，马驹蹴踏竟无闻。浓岚散落崖间雨，泄水流来石上云。人说早年呼蜥蜴，投符起蛰有灵文。  
青天吹堕玉芙蓉，日出烟开彩翠重。婺女名山今入越，泐潭弟子别为宗。于何胜境偏多阻，如此衰年始一逢。照影龙泓余种种，欲从老衲借枝筇。  
横彴纔通一径修，方山涌翠似腾虬。五湫地压三州胜，八十僧从七客游。赤日行空垂倒景，青天坼罅拔飞流。大烹惭负诗人腹，赖有梅花肯障羞。 【山界杭、婺、越三州境。本隶婺，割入越，暨马祖弟子灵默栖禅之地，故为应干禅院。今榜三学院、丛林法社，销落尽矣。五湫，神龙所居。岁旱，迎湫水乞灵，多应者。】  

○初霁望金华山雪  

冱阴岩谷变晶荧，冻裂仙家月石屏。云影浑沦涵太素，天光摇曳到空青。波心双捧金人剑，霞际横驱玉女軿。皓鹤不来诗梦破，鲜飙吹袂酒初醒。  

○会稽怀古  

湖波皎镜浸青苹，朝落西陵渡口春。地下珠襦谁拾块？人间玉椀久成尘。夹舟蛟剑神先化，掊鼎龙文字既泯。留得冬青啼杜宇，并分泪血染湘筠。  

○过贾相故第 【贾再贬循州团练副使，死漳南。】  

恨满龙骧江上舟，可容副使老循州。高冠谁上麒麟阁，断础犹名燕子楼。洛下啼鹃惭相业，辽东归鹤诧仙游。异时不藉公田策，安得吴秔驾海流。  

○晨度居庸至南关门  

云梯忽断山嵕平，霁雾初褰林岭明。两都扼喉南北镇，九州岛通道东西行。矗崖巨石擎佛屋，壁门遗筑开军城。当时苦诧天下险，一卒前临强万兵。  

○八月十七夜半后看月  

钱塘城东潮海西，四更月上寒凄凄。太阴垂精金气感，列宿藏景珠绳低。钟鼓沉沉尚传警，羽毛谡谡屡惊栖。蟾蜍初不隔风雨，谁其翼我凌丹梯。  

○自宗正府西移居尚食局后杂书二首  

都城一住十年余，挈挈今朝更徙居。奴辈莫嫌家具少，箧中犹是借来书。  
未明车马省门开，面面风霜一寸埃。借得小窗容我懒，五更高枕听春雷。  

○滦水秋风词三首  

朔方窦宪留屯处，上郡蒙恬统治年。今日随龙看云气，八荒同宇正熙然。  
朶楼清晓常祠罢，吾殿新秋曲宴回。御帛功由寒女出，分颁恩自九天来。  
西风初吹白海水，落日正见黑山云。旃庐小泊成部署，沙马野驼连数群。  

○后滦水秋风词三首  

界墙洼尾砂如雪，滦河嘴头风卷空。泰和未必全盛日，几驿云州避暑宫。  
旋卷木皮斟醴酪，半笼羔帽敌风砂。丈夫射猎妇当御，水旱肥甘行处家。  
山邮纳客供次舍，土屋迎寒催墐藏。砂头麻姑一寸厚，雨过牛童提满筐。  

○题立仗马图  

玉立彤墀气尚粗，食残刍豆更何须。太平未必闲无用，一幅君王纳谏图。  

○题宋徽宗扇面  

瑶池池上万芙蕖，孔雀听经水殿虚。扇影已随鸾影去，轻纨留得瘦金书。  

○题宋徽宗献寿桃图  

青鸟衔书昨夜来，蟠桃如斗核如杯。蓬莱殿上三千寿，不及春风梦已回。  

○题金显宗墨竹  

海润星辉大定年，生绡笔笔写苍烟。若为梦里篔筜谷，直到洋州雪筏边。  

○题睡猫图  

花阴闲卧小于菟，堂上氍毹锦绣铺。放下珠帘春不管，隔笼鹦鹉唤狸奴。  

○题折枝海棠图  

东风庭院紫绵香，翠碧飞来午影长。啼湿红妆看不厌，祇疑春色在昭阳。  

○荆门  

河塘底里通涵管，宣泄堤防计未迂。大抵成功摇末议，却将失得较锱铢。 【张子仁为都水监丞，日作涵管，疏泄积潦，一时以为便。而今或有非之者。】  

○洪州歌六首  

豫章城西江上舟，船翁夹柁起红楼。官盐法名有饶乏，市利商功无算筹。  
旧坊马龁误惊眠，新水鱼来听卖鲜。诧说闲曹无一事，合前小吏送餐钱。  
东湖水满葑云开，掠取烟光雨色来。未放官繇兴畚锸，且从鱼乐占池台。  
蒌蒿鲜滑胜鸡苏，满尺河豚玉作肤。漫说江乡美庖传，几曾风味似莼鲈。  
女儿头戴角冠攲，匌叶垂垂亸鬓齐。十里来城肩担重，新晴菜把贱如泥。  
旧闻双井团茶美，近爱麻姑乳酒香。不到洪都领佳绝，吟诗真负九回肠。  

○次韵奉答德机冬日见寄  

雪满千山云满溪，半竿寒日稍平西。东风不为年芳地，错莫江梅吐未齐。  

○题寿皇御题淳熙宫画牡丹扇面二首  

剑南樵客写花容，院画流传号国工。春压玉阑江雨歇，彩鸾惊梦又成空。  
天香国艳岂堪描，生色谁将上尺绡。留得当时宫墨在，杜鹃啼处雨萧萧。  

○行界牌源道次小憩民舍  

小谷疏林受数家，年芳犹有刺桐花。白云不为青山地，截断前峰两髻丫。  

○送文郎中赴交趾  

天子龙飞统万邦，玉符封检下殊方。远人尽是雕题□，奉使惟应粉署郎。翡翠飞时铜柱湿，鹧鸪啼处石门荒。炎风苦雨烦珍重，蒌叶槟榔取次尝。 【此诗见《体要》中，《风雅》、《元音》俱作薛玄卿。】  

○送临川谢有源赴闽医提领  

一路青山荔子丛，华山西望粤台东。家风兰玉庭阶上，官事参苓药笼中。鹢首去乘潮浪白，蛎房催出酒波红。福州自是炎蒸少，腊雪飞花落半空。  

○过长城  

道德藩墉亿万年，长城谩与朔云连。秦人骨肉皆为土，汉地封疆已罢边。饮马窟深泉动脉，牧羝沙暖草生烟。神京近在玄溟北，九域开荒际幅员。  

○李老谷闻子规  

老杜闻子规，近在东西川。犹云感时物，收泪写幽悁。今我行塞徼，子规相后先。时夏云景晦，鸟呼摇空烟。响入树窅窅，啼垂血溅溅。想知岐路难，不惜躯命全。千声复万声，唤我归言遄。苟非木石心，岂免肠内煎。江南丛薄间，有花名杜鹃。开时是鸟至，相戒治春田。不归如江水，负此今五年。风土孰云异，物情要有迁。寄巢勿浪出，祝尔还自怜。严程趣行迈，且复挥吾鞭。  

***◆欧阳承旨玄（圭斋集）***  

玄字原功，宋执政文忠公同族，迁于潭州之浏阳。生十岁，有黄冠者见之曰：「是儿神气凝远，目光射人，当以文章冠世。」延佑乙卯，以乡贡首荐登进士第。除同知平江州事，调芜湖、武冈二县尹。召为国子博士，迁翰林待制。天历初，授艺文少监，纂修《经世大典》。至正初，以学士告归。诏修宋、辽、金三史，起为总裁官，拜翰林学士承旨。屡乞休不允，竟以中原道梗，卒于大都寓舍，年八十五，时至正十七年也。赠大司徒、柱国、楚国公，谥曰文。初，虞文靖公为国子助教，其父井斋先生教授于潭，见原功文，大惊，手封一帙寄文靖曰：「他日当与汝并驾齐驱。」由是文靖荐之于朝，声誉赫赫然相埒，卒如井斋言。原功历官四十余年，三任成均，而两为祭酒。六入翰林，而三拜承旨。屡主文衡，两知贡举及读卷官。当四海混一，文物方盛，凡宗庙朝廷雄文大册，播告万方制诰，多出其手。金缯上尊之赐，殆无虚岁。海内名山大川释老之宫，王公贵人墓隧之石，得其文辞以为荣。片言只字，流传人间，皆知宝重。宋景濂序《圭斋集》云：公之文自擢第以来，多至一百余册。藏浏阳里第，尽毁于兵，此则在燕所录。自辛卯至丁酉，七年间所作耳。然则当元季之乱，名公巨卿之文，其厄于兵燹而不得传者，又可胜道哉！  

舟次诸闸寄诗奉谢都水分监瑞卿监丞  
送振先宗丈归祖庭  
为所性侄题小景三首  
试院唱和二首  
至正壬午十一月十三日祭初祖墓早仰更秘书适有佳句见劳怱怱奉酬严押二首  
早秋听秋居士园池  
竹涧图  
壶清  
过洞庭  
夜宿寺前农家  
昌山  
赐经筵官酒次苏伯修韵  
泰定丁卯八月十二日崇天门传胪赐进士右榜第一人阿察赤左榜第一人李黼皆肄业国学日新斋余西厅授业生也是日京尹备鼓乐旗帜麾盖甚都导二状元入学谢师拜余明伦堂榜眼刘思诚探花郎徐容尝因同年黄晋卿彭幼元从予游亦拜其侧其余进士以门生礼来拜谢杂沓不记姓名圜桥门而观者万计都人以为斯文盛事昔未有也同寅举酒相属偶成四绝以纪其事  
天历庚午会试院中马伯庸尚书杨廷镇司业及玄皆乙卯榜进士偶成绝句纪其事出院明日有敕督修经世大典又成小诗寄诸弟  
题所贵侄梅  
所性侄家藏东坡看竹图  
漫题二绝  
为浪溪题折枝海棠  
墨竹  
高宗御书  
陈抟睡图  
雪夜访戴图  
墨荔枝  
山闲山水手卷  
武三思双陆  
京城杂咏七首  
逢江易艺芳于赋芳洲  
东山春景  
蒲萄  
题山庄所藏东坡画古木图  
咏春闺怨  
和李溉之舞姬脱鞋吟  
赠画工黎仲瑾  
题紫微老人大字歌  
示侄  
道吴山  
大围山  
题捕鱼图  
大明殿早朝  
郊天礼成应制  
败笔  
欧阳公牡丹诗  

○舟次诸闸寄诗奉谢都水分监瑞卿监丞  

抱痾辞承明，买舟泝官闸。袢襟正无悰，篷底可容纳。舳舻尾相衔，密次若鳞甲。忆初离神京，余暑尚挥箑。淹留近秋杪，朝爽欲添夹。纡传进元策，走介奉一札。使君适分监，赢缩制有法。得书即欣然，爱我踰素狎。遣驺护轻舟，快若历三峡。乡心鹰脱鞲，野性兕出柙。昔忧阻殽渑，今喜泛苕霅。黄芦间蒲稗，绿藻唼鳬鸭。舒怀对幽景，寓目成画夹。公堂为展席，觞客礼意洽。病予难却酒，亦复饮盈呷。吁嗟逆旅途，知己元不乏。相期远大器，留诗当盟歃。感篆辞则长，欲赋惭韵狭。  

○送振先宗丈归祖庭  

欧公孙子多，擘派以为四。暮年归颍阴，非无首丘志。乞洪不得请，由是懈归计。考公生平言，亦颇憾先世。先世多才贤，生适逢五季。幅员政分裂，尽瘁于所事。竟乏垂世名，盖亦限地势。况复公少孤，坎壈蜀汉裔。身当混一秋，代逢承平际。择里审所安，实迩辇毂地。子孙托畿内，宦辙亦云易。人情曷免尔，公岂溺声利。讵知汴虡移，南北寻暌异。一枝先南迈，司造有深意。沙溪标德里，泷冈重茔祭。至今青原家，十世祀不替。振先吾宗英，守正耻骫骳。誾誾保家法，处约不少怼。嘉树无由枝，嘉谷无滞穗。原本既不凡，时需谅无弃。矧今抡俊髦，往往论根器。老夫辞册府，多病久憔悴。徒怀荐士心，言莫士轩轾。赋诗当推毂，自愧辞已费。憧憧青云友，谁如古人谊！ 【欧阳公晚年乞守洪州，累表不得请。于是归江右之志遂不果。余诗所谓其居偏方，熟于欧文者能知之，盖公之不归庐陵，其志深有可谅者矣！南渡以后，宋人多议公此事。洪景卢，杨延秀之贤，亦未免有此意。甚者谓公子孙居颍，为金人所戕而遂绝，是大不然。近年奉诏修三史，一日于翰林故府中，攟金人遗书，得元遗山裕之手写《壬辰杂编》一帙，中言安平都尉完颜斜烈，汉名鼎，字国器，尝镇商州，偶搜伏于竹林中，得欧公子孙甚多，以欧公之故，并其族属乡里三千余人悉纵遣之，则知未尝歼于金兵也，此好事者为之辞明矣。元遗山，金士领袖，生平极重欧公，尝有诗云：「九原如可作，吾愿从欧阳。」北人至今佩服其言。振先归以似乡先生桂隐刘公一观。】  

○为所性侄题小景三首  

林庐澹疏烟，归帆泊沙渚。披图得空阔，总是经行处。  
浦口归帆落，沙头行客回。林间酒旗出，快着一篙来。  
寒屋茅檐古，疏烟野树春。遥遥济川者，应是此中人。  

○试院唱和二首  

仁皇下诏急求贤，糠粃当时偶在前。两榜复科新大比，三人联事旧同年。关山道路寻常梦，台阁风云尺五天。但使得材今胜昔，吾侪宁复叹华颠。  
进讲金华集众贤，礼闱御命拜君前。花摧蜡炬同清夜，饼餤红绫忆昔年。龙尾步随黄阁老，鹄头书下紫微天。南宫群彦时相问，何似官街有米颠。 【仁宗皇庆甲寅始诏开科。顺帝元统三年议罢。至正辛巳复行，时停科已七年矣。圭斋诗又云：「至正群兴郡国贤，威仪重见甲寅前。杏园花发当三月，桂苑香销又七年。」其岁月俱可考也。】  

○至正壬午十一月十三日祭初祖墓早仰更秘书适有佳句见劳怱怱奉酬严押二首  

白发甘泉忝从官，归来曳履上吟坛。故山虎豹多文采，白水蛟螭有屈蟠。谒客及门容屦满，贽文盈箧借灯看。百年省墓偿初志，心忆先亲痛若剜。  
青春万木一根荄，一一春工妙翦裁。顾我乞归怀颍水，羡君访隐到天台。题桥肯学相如志，誓墓惭无逸少才。但喜阳刚时汇进，明朝缇室动葭灰。 【圭斋于宗族之谊，往往三致意焉。又有《和春洲古律》云：「儒家冬至祭初祖，客子异乡来远支。」末句云：「无由作吏守坟墓，愿访故山耘紫芝。」可与前二诗参看。】  

○早秋听秋居士园池  

碧池流水绿潺潺，高下楼台紫翠间。阮籍才华胜南族，谢安清致满东山。标名花坞莺争道，集句桃符鹿守关。洒扫园丁今白发，秋翁化鹤几时还。  

○竹涧图  

青林翠巘俯江郊，谷口湍流巨石。戛玉万竿鸣水乐，垂绅双瀑荡云旓。风漪静浸苍龙影，月濑光摇紫凤巢。歌罢商岩《采芝曲》，两翁翰墨定神交。  

○壶清  

朝饮层冰瀹性灵，夕餐秋露引修龄。江湖大瓠中无物，海峤方壶外有情。貌示神巫机阖辟，醉邀市掾酒芳馨。何人欲作先生传？长忆寒菹月满庭。  

○过洞庭  

白沙隐隐见金鳌，殿阁凭虚结构牢。天水浑融浮太极，神人幽显隔秋毫。龙堂深閟灵栖冷，象纬低垂客枕高。欲作庙堂迎送曲，杜红蘅碧尽离骚。  

○夜宿寺前农家  

汉南旅店已星稀，倦宿田家带落晖。萧寺依山聊复尔，邺侯送酒是邪非？风餐并觉凉生饭，露坐俄惊月在衣。老子漫游吾漫送，登山临水澹忘归。  

○昌山  

昌山峡口日西斜，兰渚维舟近酒家。水漱树根龙露爪，石排江岸虎交牙。路回佛寺藏深坞，风动渔舟扫落花。再拜灵均献苹藻，月明环佩下汀沙。  

○赐经筵官酒次苏伯修韵  

鳌极天初补，娥池月已修。鲜飙生广厦，清旭映垂旒。玉漏聪无壅，重瞳视不流。凝神思燕翼，虚己纳鸿猷。章撤金炉灺，筵收玉斝浮。甘泉归步远，太液便程优。鹦鹉栖宫树，鵁鶄避客舟。商耆戋汉币，瀛儁膳唐羞。名辈应相语，明时岂易酬。徘徊西掖晚，雁影度延秋。  

○泰定丁卯八月十二日崇天门传胪赐进士右榜第一人阿察赤左榜第一人李黼皆肄业国学日新斋余西厅授业生也是日京尹备鼓乐旗帜麾盖甚都导二状元入学谢师拜余明伦堂榜眼刘思诚探花郎徐容尝因同年黄晋卿彭幼元从予游亦拜其侧其余进士以门生礼来拜谢杂沓不记姓名圜桥门而观者万计都人以为斯文盛事昔未有也同寅举酒相属偶成四绝以纪其事 【录二。】  

禁院层层桃李开，天街绣毂转晴雷。银袍飞盖人争看，两两龙头入学来。  
淡墨题名二十年，一官独自拥寒毡。居然国子先生馆，三五魁躔拜座前。  

○天历庚午会试院中马伯庸尚书杨廷镇司业及玄皆乙卯榜进士偶成绝句纪其事出院明日有敕督修经世大典又成小诗寄诸弟 【录六。】  

省垣东畔至公堂，十五年前战艺场。饱食大官无补报，两科来此校文章。  
御史承差锁院门，侍臣传诏出天阍。试官被命联镳至，同榜三人出谢恩。  
圣主宫中游幸疏，日临秘阁玩芸储。昨朝兰省纔开试，清晓玉音催著书。  
别驾祠前雪水浑，弟兄沙上举离尊。三年不洗来时褐，要看淋漓别酒痕。  
香山山头新月弯，一似家里看西山。去家五十度弦望，圆璧何时照我还。  
仁庙初科射策郎，如今斑白玷朝行。东风昨夜闻归雁，梦绕江南烟水长。  

○题所贵侄梅  

老树纵横出几条，一枝还又亚墙腰。西湖湖上掀篷看，一夜吹香满六桥。  

○所性侄家藏东坡看竹图  

银烛高烧照艳妆，繁华过眼已相忘。敲门自爱看修竹，未必殷勤为海棠。  

○漫题二绝  

铃索无声玉漏稀，青绫夜直月侵扉。五更一觉梅花梦，催得江南学士归。  
属官分住省郎曹，省树年深过屋高。翰长昼闲来啜茗，下帘危坐听松涛。  

○为浪溪题折枝海棠  

点缀春风只一枝，此花犹是半开时。更令老杜如今见，便是无情也赋诗。  

○墨竹  

两枝淡淡与浓浓，垂叶应无靃靡容。玉立满身都是雨，何人能识葛陂龙？  

○高宗御书  

君王不受辟寒钗，永巷泥金进损斋。欲上太清楼下石，啼鸦落日满宫槐。  

○陈抟睡图  

陈桥一夜柘袍黄，天下都无鼾睡床。赢得坠驴闲老子，为君眠断白云乡。  

○雪夜访戴图  

雪夜操舟童仆劳，偶然归去便称豪。若为返棹成佳趣，转忆当时不出高。  

○墨荔枝  

向来千里骑尘红，生色罗襦湿翠浓。颜色似嫌妃子涴，萧然犹有墨君风。  

○山闲山水手卷  

十年京国看图画，半幅云烟亦恼侬。今日身行屏障里，却思移住最高峰。  

○武三思双陆  

上阳无子局方阑，又到乘龙第一盘。饼餤未来聊乐耳，郎君好好点筹看。  

○京城杂咏七首  

玉堂集日列金羁，学士新兼祭酒时。五百书生签讲遍，八砖花影最来迟。  
丽正门当千步街，九重深处五云开。鸡人三唱万官集，应制须迎学士来。  
白玉堂前夜合花，高高绿树散朱霞。朝来如见唐人画，系着谁家白鼻騧。  
龙笙凤管舞轻盈，步障游看花满城。行到琼林春更好，新来进士唱名声。  
鳌山宴罢月溶溶，太液池边湛露浓。不用金莲送归院，水晶宫出玉芙蓉。  
京城走马听晨钟，我亦宵征仆兴慵。却忆江南春睡美，小楼攲枕听村舂。  
奉诏修书白玉堂，朝朝骑马傍宫墙。闸河东畔垂杨柳，时有莺声似故乡。  

○逢江易艺芳于赋芳洲  

杨柳垂垂拂钓矶，平沙雨过绿生衣。王孙斗草归来晚，扑漉鸳鸯带水飞。  

○东山春景  

春光淡淡日迟迟，正是名园扑蝶时。却忆小桥流水过，东山春色在桃枝。  

○蒲萄  

宛马西来贡帝乡，骊珠颗颗露凝光。只今移植江南地，蔓引龙须百尺长。  

○题山庄所藏东坡画古木图  

眉山昔日生三苏，一山草木为之枯。后来笔端挟春腴，却令生意回枯株。树经公笔无老丑，天以春工付公手。谁云辈行龙眠翁？奚必法嗣洋州守。山庄刘氏富清玩，家有苏公旧挥翰。恍惊湿藓粘怪石，惯见倒根生断岸。涪翁对此煮春茶，为公梢上挂长蛇。灯窗细读假山记，秀气终属眉山家。  

○咏春闺怨  

东风园林花草香，芳闺寂寞春昼长。佳人独守情默默，银床锦被闲鸳鸯。终朝倦绣拈针指，怕向花前听莺语。唤回旧事千万端，杏脸蛾眉泪如雨。玉郎去年辞家时，绿杨红杏娇春晖。绿杨红杏色如旧，怅望玉郎犹未归。一春鱼雁音书绝，雪肤消瘦千肠结。断肠独立几黄昏，那更青山苦啼鴂。  

○和李溉之舞姬脱鞋吟  

宫袍绣蹙金花绮，红绡紧衬双鸾尾。盈盈慢服舞腰轻，彩云飞处香风起。藕丝掣断春云松，瑞莲双结并头红。夭夭曲曲玉弯卷，翠凫飞去天欲软。玉阶秀茁兰笋长，琼沙迸出芦牙浅。徘徊困倚东风力，湿砌香云坠无迹。无限娇羞不自持，君王唤起扶花立。  

○赠画工黎仲瑾 【号碧山。】  

吾闻苌弘之忠裂金石，精气千年化为碧。人生赖有方寸妙，万变神奇从此出。又闻西方梵僧名法能，能令两眼碧色晶荧荧。有时肘后洒墨汁，纤秾疏秀皆成形。碧山画欲入神品，表里神光碧瞳炯。浮岚暖翠山不受，尽付晴窗落泓影。碧山学士今为谁？玉堂茆舍各有时。烦君添我山下屋，更看白云相陆离。  

○题紫微老人大字歌  

紫微老人射生手，挽强竟取黄金斗。骠骑营中拜骁勇，凤凰池上称耆旧。时平腕力无所施，筋力犹能学颜柳。纵横戎略结构体，杀活兵机屈伸肘。山庄刘氏得最多，当日襜褕驻应久。高楼大扁曰明远，况有爱山并尚友。我来后公五十年，主人酌我楼中酒。平田野水凫雁集，重冈复岭蛟龙走。登高欲赋乏佳兴，忽覩台躔照窗牖。家藏有此希世珍，取酒当为主人寿。想当洗研弢笔时，羽箑生风剑龙吼。焉知今人正传玩，名与麒麟同不朽。峤南鼪鼯十五秋，老将如今安得有。鄂公九原如可作，养寿清商为公奏。  

○示侄  

吾宗孙子多好学，争持卷轴求余诗。嗟余膏馥有几许，况复老懒惟其时。子年弱冠气方锐，立志要与青云期。冀马生驹汗血器，越女堕地琼瑶姿。固知美质故应尔，所贵论道隆师资。牧之涉世晚自误，冬至作诗镌阿宜。初阳萌动慎培养，万木一本含春滋。  

○道吴山  

道吴山头目龙卧，迭嶂重冈深紫逻。灵湫瀑布千丈长，古寺神杉十围大。崇祠坎坎风雨来，樵径丁丁鸿雁过。郡人夜望北斗魁，下有突兀青莲座。  

○大围山  

大围山高高几许，绝顶嵯峨戴林坞。石隙花开自春夏，地炉僧拥无寒暑。清流白鹇涤毛距，绿树黄熊引筋膂。山腰日午婴儿啼，知有雷公出行雨。  

○题捕鱼图  

太湖三万六千顷，灵槎倒压青天影。大鱼吹浪高如山，小鱼卷鬣为龙盘。群鱼联腴伐桴鼓，势同三军战强虏。长纲大罟三百尺，拦截中流若环堵。吴王宫中宴未阑，银丝斫脍飞龙鸾。太官八珍奉公子，猩猩赪唇鲤鱼尾。洞庭木落天南秋，黄芦满天飞白鸥。江头吹笛唤渔舟，与君大醉岳阳楼。  

○大明殿早朝  

扶摇万里上青霄，凤阙龙池步步瑶。驼背负琛金络索，象身备驾玉逍遥。衣冠俯伏传呼岳，干羽低回看舞《韶》。湖海布衣瞻盛事，他时田野梦天朝。  

○郊天礼成应制  

紫坛黄幄夜无风，牲璧初陈月正中。瑞霭霏微成五色，神光烜赫映重瞳。千官屏息瞻天表，万国关心在圣躬。清晓庆云高捧日，箫韶前导驾还宫。  

○败笔  

秋拈秃笔似愚慵，曾为云烟扫墨松。脱颖荒凉空忆兔，旧腰消瘦久如蜂。小臣奏事冠初免，败将降 【胡】 甲不重。老矣此心无可用，少年豪气为谁雄。  

○欧阳公牡丹诗  

盛游西洛方年少，晚乐渔樵号醉翁。白首归来玉堂署，君王殿后见鞓红。
