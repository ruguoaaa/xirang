---
title: 第17部分
index: true
icon: editor
order: 17
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选三集•庚集  

廉访月鲁不花（芝轩集）  
汪文节公泽民（宛陵遗稿）  
汪□□用敬  
陈左丞肃（伯将集）  
吴万户讷（万户集）  
黄烈士复圭（君瑞集）  
陈隐君谦（子平遗稿）  
黄文学元实（廷美集）  
宇文佥事公谅（纯节先生集）  
刘尚书汶（师鲁集）  
刘修撰闻（容窗集）  
胡太常助（纯白类稿）  
偰廉访玉立（世玉集）  
偰参政哲笃  
张助教天英（石渠居士集）  
熊监丞梦祥（松云道人集）  
宋常山沂（春咏亭稿）  
卞司掾思义（宜之集）  
屠山长性（彦德集）  
录事昂吉（启文集）  
陈学士秀民（寄情稿）  
陈□□雷  
方参政行（东轩集）  
孔□□从善  
高相掾明（柔克斋集）  
吴处士克恭（寅夫集）  
孤篷倦客陈方（孤篷倦客稿）  
潘处士纯（子素集）  
杲斋先生郑东（郑氏联璧集）  
曲全先生郑采  
李处士元珪（廷璧集）  
贞期生张渥（贞期生稿）  
弋阳山樵李瓒（戈阳山樵稿）  
砚北生陆友（杞菊轩稿）  
顾□□盟（仲赘集）  
卫□□仁近（敬聚斋稿）  
彭□□罙（仲愈集）  
张□□逊（溪云集）  
文□□质（学古集）  
匊溜生周砥（荆南倡和集　履道集）  
王处士鉴（明卿集）  
铁牛翁何景福（铁牛翁遗稿）  

***◆廉访月鲁不花（芝轩集）***  

月鲁不花，字彦明，号芝轩，蒙古逊都思氏。登元统元年进士第，时龙仁夫为主文，先一夕梦月中有花，及榜发，魁右榜者为月鲁不花，果与梦合。历任吏部尚书、大都路达鲁花赤。拜江南行台中丞，除山西廉访，浮海遇倭贼，不屈遇害。赠辽阳等处行中书省平章政事、上柱国，谥忠肃。诗见蒲庵禅师《来复澹游集》中若干篇。  

次韵答见心上人二首  
谢见心上人  
余来四明见心禅师以诗见招既至山中使人应接不暇见心相与数日抵掌谈笑情好益洽故再倡秋风之句为他日双峰佳话云  
泛鸣鹤湖次见心上人韵  
游天重山  
夜宿大慈山次金左丞韵  
游育王山  
余尝遣仆奉商学士山水图一幅为见心禅师寿又尝与师同宿大慈山和金左丞壁间所题诗韵而师有白河影落千峰晓碧海寒生万壑秋之句故末章及之  
简见心上人  
题高节书院  

○次韵答见心上人二首  

每见诗文湖海上，前年相识北来初。客边邂逅情何密，方外交游迹似疏。师喜已通三藏法，我惭未读五车书。秋风欲赴云泉约，一榻清风万虑除。  
玉立双峰古寺深，团团桂树结清阴。编蒲尽孝追尊宿，制锦成文重士林。常日谈经山鬼听，有时持钵洞龙吟。远公曾许渊明醉，又寄诗来动客心。  

○谢见心上人 【并序】  

至正乙巳秋八月，访见心禅师于定水。出翰林欧、虞诸公往来诗文，皆当代杰作也，叹赏久之。因语及同年鼎实监州将挈家赴任，客死于鄞，贫不能丧。见心买山以葬，使其存殁皆有所托。感其高义，因成一律以谢。  
名山登览意舒徐，不觉留连七日余。童仆饱餐香积饭，主宾闲阅翰林书。买山葬友开神道，度子为僧奉母居。方外高风敦薄俗，同年感激更何如？  

○余来四明见心禅师以诗见招既至山中使人应接不暇见心相与数日抵掌谈笑情好益洽故再倡秋风之句为他日双峰佳话云  

相过有约待秋风，今到招提八月中。已遂登临陪杖锡，不烦来往寄诗筩。双峰对立开金粟，两涧交流贯玉虹。政好云泉共清赏，江头归棹又怱怱。  

○泛鸣鹤湖次见心上人韵  

杜若湖中试彩舟，波光千顷镜奁浮。芙蓉露冷沧洲上，杨柳风清古渡头。鸣鹤数声秋澹澹，闲沤几点思悠悠。相过未尽登临兴，更把琴书且暂留。  

○游天重山  

山盘九陇翠岧峣，太白星高手可招。路入松关云气合，天连宝阁雨花飘。承恩赐额开名剎，奉勅文碑荷圣朝。晨鼓暮钟思补报，行看四海甲兵消。  

○夜宿大慈山次金左丞韵  

大慈名胜旧曾游，路转平湖景最幽。岩下珠璎时散彩，林间石马尚鸣秋。昔扶红日勋劳远，今见青山草木稠。把酒不须评往事，海风吹月上西楼。  

○游育王山  

育王名剎古流传，灯火于今几百年。舍利有光垂半榻，雨花无数散诸天。铁轮高揭晴轩外，玉几端临宝阁前。最忆能吟澹游叟，东湖先渡月波船。  

○余尝遣仆奉商学士山水图一幅为见心禅师寿又尝与师同宿大慈山和金左丞壁间所题诗韵而师有白河影落千峰晓碧海寒生万壑秋之句故末章及之  

慈云高阁起层阴，中有蒲庵老见心。海内才名通晓苑，江南声誉冠丛林。寄诗常愧刊文集，送画何烦赠屦金。前月清游得三友，寒生万壑最能吟。  

○简见心上人  

避地东鄞郭外居，坐无斋阁出无舆。云山满眼常观画，烽火连年近得书。坐久颇能评海错，交深多感馈鲈鱼。 【近得家书，是日羽庭馈鲈。】 论文正欲频相过，门掩清风客到疏。  

○题高节书院  

远聘羊裘到汉庭，竟忘龙衮略仪刑。先生不为干人爵，太史何劳奏客星。潮上严滩浮海白，山连禹穴入云青。高风千古成陈迹，唯有荒祠绕翠屏。  

***◆汪文节公泽民（宛陵遗稿）***  

泽民，字叔志，婺源人。以春秋登延佑戊午进士第，授承事郎、同知岳州路平江州事。历南安信州两总管府推官，丁母忧，服除，授平江路总管府推官。垂代自题春帖云：「及瓜当此日，行李似来时。」其清操可想也。调济宁路兖州知州。至正三年，召为国子司业。与修史，书成，迁集贤直学士，寻以礼部尚书致仕。居宣城，自号「堪老真逸」，与门生故人相往返，嬉游若忘世者。十五年，长枪贼起，攻宁国，城陷被执，大骂不屈，为诗云：「江城欲破竟何为，独有孤臣谨自持。骂贼肯教双膝屈，忠臣不顾一身危。」遂遇害，年七十。事闻，赠江浙行中书省左丞，追封谯国郡公，谥文节。所著有《春秋纂疏》行世，文节诗有《巢深》、《燕山》、《宛陵》三稿。今已散亡，存者仅见于《宛陵群英集》、《宛雅》二书。佳句如《送谷仲皋》云：「天开墨嶂孤云白，海涌春潮夜雪明。」《次顾仁甫》云：「花雨翻晴催社燕，柳烟笼晓待春莺。」《挽师炳仲》云：「初说衔觞蛇作祟，忽闻占谶鵩为妖。」《□王敬叔》云：「摩诘平生诗可画，无功晚节醉为乡。」造语俱极工稳，惜全篇不传。  

古诗二首  
首夏读康乐诗有感  
敬题范文正公所书伯夷颂卷尾  
翠微寺  
秋日同游敬亭得并字  
游黄山汪南山先生惠诗以病为辞次韵答谢  
紫山寺晚望山门  
题翠微寺  
寄浙西张廉访二首  
送陈公辅采石山长  
登黄山  
祥符寺追和文敬所壁间韵  
双头同心芍药出西城居民家  
四月九日新霁景气清淑偕宗英公仲自天都峰侧游汤泉道中偶成  
次杨侍郎辇下书事韵  
挽杨桂嵓  
金陵别友  
斋中见杏花残枝有感  
次友人春日见寄韵二首  
题崇果寺  

○古诗二首  

美人青云端，望之不得亲。赠我一端绮，珍重同南金。上有连理枝，间以双飞禽。裁衣以被服，报之绿绮琴。衣以结绸缪，琴以酬知音。文采岂不贵，尚絅思自珍。虽敝不忍弃，感子同一心。  
南山何崔嵬，丁丁伐嘉木。伐木将安施，饰此轮与毂。良材莫自致，弃置河水曲。党人偷且闲，不获有余粟。况无猎较功，大庖有余肉。彼美蓬庐士，薇藿不满腹。饥渴岂弗怀，徒食乃所恧。  

○首夏读康乐诗有感  

改序忻幽景，夏绿荫闲轩。慕谢阅篇翰，清心绝嚣烦。中有帆海作，采真遂孤鶱。既感鲁连志，亦着任公言。明哲古所尚，用舍道俱存。临川乃逃逸，恻怆不可论。  

○敬题范文正公所书伯夷颂卷尾  

青青首阳薇，皎皎孤竹子。求仁亦何怨，清风千万祀。昌黎述玄圣，雄文剧颂美。伟哉青社书，感激有深旨。列宿丽寒旻，群鸿戏秋水。李侯信卓荦，不惜百金市。分符守吴会，开缄授云耳。故物传卫公，遗璧归孔氏。一玩三叹息，当思继前轨。  

○翠微寺  

欲雨不雨天墨色，将崩未崩石偪侧。溪谷缘云已万盘，风雨欺人作三厄。客游已悭天不悭，雷电翕歘嘘晴暾。诸峰倒景互明灭，照耀金碧开山门。清都紫微逼象纬，旃林贝树罗山樊。十方下视沙界迥，佛骨不受炎歊袢。麻衣老师寂灭久，问法羞与山僧论。但余卓锡古泉水，念念欲洗尘眼昏。嗟予世网久踯躅，坐览古迹空盘桓。暮归却灭山下路，杳杳飞鸟投芳村。  

○秋日同游敬亭得并字  

湘中三年梦乡井，敬亭重游心目醒。双流夹镜一溪来，千仞齐云两峰并。丛祠秋报同奠桂，兰若晚酣催煮茗。晴岚暖翠约花时，往觅丹梯登绝顶。  

○游黄山汪南山先生惠诗以病为辞次韵答谢  

轩辕轻举同浮丘，黄山到今仙境留。攒峰排云三十六，势压地轴雄南州。玄乡倒景接虚旷，太空清气凭萧飕。恍疑万里运鹏翼，政似五月思貂裘。尝闻丹炉灵药在，宝光夜静干斗牛。我行虽云惬素尚，黄鹤不返令人愁。忆年弱冠披图经，白发荏苒四十秋。遐观奇绝勿轻去，山灵特为驱烟雾。吾宗诗翁期不来，天风吹落惊人语。何时同此采真游，尘缘誓将脱羁囚。人间万事一杯酒，鼠肝虫臂徒包羞。  

○紫山寺晚望山门  

胜绝瞿硎地，中藏六洞天。山门云引路，石室月通泉。鸟径莓苔涩，僧房紫翠连。曾闻地主说，怅望夕阳边。  

○题翠微寺  

堂上麻衣坐，阶前锡杖泉。人依碧霄近，寺与翠微连。山拥无尘地，云开宿雨天。明当临绝顶，禅榻借高眠。  

○寄浙西张廉访二首  

今代皇华使，张纲德业优。弓刀闲上将，旌节按诸侯。强御成擒虎，高才善解牛。遥怜浙江水，不向宛溪流。  
昔献明经策，因知侍御贤。陈蕃能解榻，文举乃忘年。花柳春城外，湖山玉节前。观风应有作，莫惜野人传。  

○送陈公辅采石山长  

矶伏金牛异，峰攒翠黛双。同游怀绝景，相望只邻邦。春鮆宜供酒，灵犀莫照江。此行应最乐，山水在书窗。  

○登黄山  

屹立四千仞，缘回八百盘。藤萝孤寺合，苔藓一碑残。风急龙髯断，云深鹤睡寒。兹山可招隐，吾亦挂吾冠。  

○祥符寺追和文敬所壁间韵  

苍山寒日近禺中，揭浅缘深足茧重。仙子未归辽海鹤，轩皇曾驭鼎湖龙。诗题古壁无人续，梦断钧天何处逢。欲问古侯应不识，空遗萧寺锁云峰。  

○双头同心芍药出西城居民家 【至元甲午。】  

双花窈窕照春深，尽日凭阑费苦吟。背面紫云分宝髻，合欢金缕结同心。歌残溱洧休相赠，瑞出扬州可重寻。共向东风承雨露，不辞玉砌与山林。  

○四月九日新霁景气清淑偕宗英公仲自天都峰侧游汤泉道中偶成  

天都敻出诸峰上，曙色岚开逸兴催。半壁暗泉吹冷雨，悬崖飞瀑吼晴雷。白云缥缈仙乡远，碧落高寒俗驾回。自笑生平爱清境，冥搜不厌历崔嵬。  

○次杨侍郎辇下书事韵  

曾看长安陌上花，万方人物仰皇家。龙门变化风雷夕，凤阙瞻依日月华。晓色宫槐连御柳，春声迭鼓带凝笳。闻君高咏燕山雪，细诵新章绚彩霞。  

○挽杨桂嵓  

门外空回长者车，草玄论字总何如？秋宾鸿雁传书后，岁在龙蛇入梦初。萱室东风留彩服，瓜庐夜雨忆春锄。山阳地下无穷恨，满目寒云泪洒裾。  

○金陵别友  

烟草六朝梦，莺花三月游。秦淮风雨夜，楚客别离愁。  

○斋中见杏花残枝有感  

杏花憔悴减臙脂，闭户春深笑不知。芳艳半开争共赏，何人还爱雨余枝。  

○次友人春日见寄韵二首  

簇簇霏霏委地红，阑干不解隔狂风。时人莫道寻芳晚，留得余春绿树中。  
清景行行一径苔，兰樽特为晚春开。绿阴青紫犹堪赏，昨日游人自不来。  

○题崇果寺  

十八岩前罗汉竹，百千洞里老龙泉。山僧约我重来日，花落花开五百年。  

***◆汪□□用敬***  

用敬字彦恭，泽民长子。  

送杨好古浙东宪掾  

○送杨好古浙东宪掾  

逸思飘飖迥不羁，青年高步际明时。黄堂雅望推三语，乌府先声重四知。石室岚烟凝紫翠，兰溪梅雨涨涟漪。公余定遂登临兴，好寄新吟慰所思。  

***◆陈左丞肃（伯将集）***  

肃字伯将，无锡州人。举博学宏才，为兰溪州判官，累官翰林学士、兵部尚书、河南行省左丞。至正末，没于兵。  

杂兴五首  
题邹忠公墓  
轻薄篇  
相逢行  
东华门观百寮侍朝  
恩制寒食赐百僚宴罢遂幸长公主宅  
答张翰林扈驾还京  
闻康给事禁中寓直因寄  
送蒲御史往荆南  
寄上元韩少府  
和许集贤春夜寓直  
送董副枢镇益都  

○杂兴五首  

黄帝作弓剑，一战擒蚩尤。张乐洞庭野，炼玉昆仑丘。白日乘紫云，飘飘谢诸侯。如何桥山下，高冢悲千秋。  
长安有高第，云是金张家。朱门映绿水，弱柳啼春鸦。晓合列侯马，暮多名主车。可怜歌舞月，空照玉梁斜。  
驱车洛东北，遥望首阳山。昔有两兄弟，采薇于其间。我愿从之游，孰云不可攀。踌躇日将暮，感此空忘还。  
生长宛叶间，廓落不事家。结托刘文叔，调笑阴丽华。还沽舂陵酒，更赏河阳花。兴阑聊骋望，纷纷龙虎霞。  
妾住雕阴东，君去渔阳北。唯有别时草，依依满行迹。不忍行迹没，扫尽还更碧。君情如妾意，缠绵无终极。  

○题邹忠公墓  

凤凰戾朝阳，和鸣太平瑞。百鸟从喧啾，葳蕤赤霄逝。昔者邹忠公，天质蕴纯粹。苕华玉树春，秀映层城丽。融贯河南学，会要慎独际。出身职俎豆，淮颍风流思。臧否谥法解，謇谔补衮议。君王正年少，恩爱竞陈卫。长门生秋草，寂寞金屋闭。时闻昭阳间，车音杂歌吹。朝方降鸿册，暮已奏封事。宛转陈正始，社稷宗庙计。权臣肆谗毒，抵罪窜荒裔。芦箫送铜鼓，笑语见魑魅。秦陵嘶石马，明堂更宝位。徘徊趋魏阙，感激俯宸陛。至尊重叹奖，再俾司献替。简严起居作，弘雅丝纶制。戎曹羽书静，铨部瓌材萃。嵯峨蓬莱阁，日月近清秘。一麾出江左，慷慨怀古意。长啸新亭赏，爽挹龙虎气。菱香藕花净，画舫西湖舣。遂为禹穴游，复上越台憩。安知向焚稿，兹乃致奸伪。湘流湛凝碧，衡岳郁积翠。岂无酃酒美，忧国不成醉。南过苍梧野，陈祠有虞帝。回首九疑云，澘然为悲涕。及承内迁命，沉痾困炎疠。首丘竟落落，褒赠中兴惠。唯余孤坟在，岁久尽颓废。黄棘何榛榛，白杨亦翳翳。卓哉谢君子，衰俗振高谊。言诸两郡守，率众共营置。周垣龟甲齐，修表螭头伟。银榜倒薤题，琰刻逸藻记。庶几永终古，凯式于后世。  

○轻薄篇  

华驹细犊小香车，城南陌上问倡家。倡家窈窕可怜妾，石榴裙裾飞蛱蝶。零陵酒熟正宜尝，娇歌一曲双断肠。敛笑含颦背花烛，眼意拂君君暂宿。  

○相逢行  

吴王城上啼春鸦，吴王宫前多落花。粉翠三千掩佳丽，珠貂十万歇豪奢。昔余好游钱唐里，亦复结客来吴市。炙鱼插匕嗟盗雄，下马投金想公子。浩歌长啸出阊门，逢君意气在一言。解余芙蓉之宝剑，劝君葡萄之玉尊。余从山东入燕赵，身历河阳抵丰镐。当时然诺激肺肝，今日还过尽怀抱。风尘澒洞生干戈，世上英雄本不多。男儿慎勿忧富贵，富贵逼人将奈何！  

○东华门观百寮侍朝  

重城流月影，飞 【阙】 【关】 动霞光。度柳分龙队，穿花列雁行。佩连都尉粉，衣染令君香。忽听传呼永，催班入建章。  

○恩制寒食赐百僚宴罢遂幸长公主宅  

桃花明玉涧，柳叶暗金堤。绿锦呈调马，朱丝表斗鸡。筵开同日永，乐奏与云齐。更问平阳第，还过小苑西。  

○答张翰林扈驾还京  

羽林环紫盖，玄武飒黄旗。大校长杨猎，重修好畤祠。云生三秀草，风动万年枝。想得张供奉，还多应诏诗。  

○闻康给事禁中寓直因寄  

重惭长乐注，曲馆建章通。户裛金仙露，窗含玉女风。浓香千绪茧，华烛五文虹。顾此清宵兴，遥怜谁与同？  

○送蒲御史往荆南  

怅望荆南道，飘然忽去群。云随骢马色，花学绣衣纹。过峡思神女，逢滩问使君。王程归有限，应未落春分。  

○寄上元韩少府  

借问为仙吏，幽怀定若何。江声云外急，山色雨余多。小市金陵酒，遗宫玉树歌。好乘巴马子，闲踏落花过。  

○和许集贤春夜寓直  

通籍趋香署，分曹隶锁闱。金泥疏奏简，珠检蕴朝衣。竹静怜钟迥，花深觉漏微。绛河低绮缀，绀斗入罗帏。薄梦先鸡发，闲情信马归。幸因披艳藻，谬用接清辉。  

○送董副枢镇益都  

□毂选才雄，分符寄总戎。铙箫惊海上，旌节耀山东。百将乘黄道，三军出绛宫。营开知偃月，阵转识偏风。龙跃莲花剑，乌号棘竹弓。旄头天苑凿，毙齿地隅空。奏凯青春外，飞书白昼中。谁当采金石，愿纪太平功。  

***◆吴万户讷（万户集）***  

讷字克敏，休宁人。少学兵法，习骑射，从父总管礼于靖江，收复五溪蛮峒。至正末，蕲黄盗破徽州，待制郑玉师山、前进士杨维祯铁崖，荐其才于淛省，授建德路判官，兼义兵万户，与元帅李克鲁会军昱岭关，同复徽州。丁酉岁，明兵临郡，随元帅阿鲁辉退屯淛西札溪源，巡逻至界首白际岭，战败不屈，引刀自刎死，年二十七。有《吴万户诗集》五卷。克敏诗豪迈，为铁崖所称，尝曰：克敏谒予七者寮，出所为诗，予奇其人，适垣府相臣招致名士，讲及三关之事，克敏慨然有击楫中流之志。无几遂统士会诸军于昱关，予闻而益奇之。其才勇忠义，实得诸于天性。则知向所为诗，皆笔椟之余耳。  

破红巾  
李将军歌  
昱关行  
登吴山留题承天观  
云岩  
游岝■〈山上咢下〉山  
东轩  
宿承天观用杨廉夫韵  
战昱岭关  
东归  

○破红巾  

君不见蕲黄儿，纷纷白马张红旗。去年陷湖北，今年陷淮西。遂令深山之民皆带甲，四海澒洞含疮痍。堆金积玉亦何有，略地攻城徒尔为。又不见黄连寨，左带溪山右淮海。天兵如日照雪霜，百万红巾一朝败。亲王按剑定中原，丞相分兵救吴会。边人不识韩将军，极口争夸铁元帅。八座东开昱岭关，群偷欲度愁跻攀。奇兵间道绝归路，可怜白骨高如山。桂林老臣再征起，坐镇西垣几千里。昨闻余党犯其锋，血作龙沙半江水。南方猺獠勇莫当，自谓効义收蕲黄。贼徒一见惊丧胆，坚壁不出知天亡。诸君力尽在此举，巢穴不平鼠为虎。相期麟阁画丹青，却忆虞廷舞干羽。  

○李将军歌  

太仓积粟皆红腐，群猫昼眠鼠变虎。前锋不见李将军，何人为发千钧弩。去年我从昱岭来，匹马驰突三关开。北平未入卫青幕，郭隗独上燕昭台。近闻西府罗俊彦，人人自谓能酣战。谁似当年背水军，赤帜纔临赵城变。英雄报国如等闲，马革裹尸铜柱间。明朝按剑收中山，谤书慎勿回天颜。  

○昱关行  

昱关铁骑争驰突，白羽红翎送金镝。可怜五岭之中间，朽骨茫茫照寒日。贼徒散走东南回，却倚黄连足坚壁。四面长围筑已成，炮架崔巍向城立。自知九死不一生，犹卷朱旗战原隰。君不见韩将军，陷阵常呼万人敌，我当从之斩妖贼。  

○登吴山留题承天观  

满目尽楼台，路从山顶来。潮生沙岸没，云破海门开。官舍笼鹅去，道人骑鹤回。题诗向何处，石壁扫苍苔。  

○云岩  

云破石门开，青青烟树来。江东好山水，天上出楼台。日月开丹灶，风尘罢酒杯。回看争战地，不似住蓬莱。  

○游岝■〈山上咢下〉山  

骑马野桥西，残梅雪满溪。兴来诗谩写，行处剑长携。烽火边关近，楼船水塞低。应逢杨铁笛，笑我尚羁栖。  

○东轩  

孤客凭危正惘然，江南春尽落花天。海门黑送千艘雨，城郭青炊万灶烟。烧药金炉犹伏火，射潮铁箭久离弦。伍员白马今何在？几处荒台野鹿眠。  

○宿承天观用杨廉夫韵  

承天观里开图画，吴越山河一览中。半夜月明湖水白，五更日出海门红。彩船春晚笙歌歇，粉堞风高鼓角雄。十二阑干都倚遍，归心飞过大江东。  

○战昱岭关  

鼓角声雄队伍齐，扬兵晓战昱关西。黄金匣动双龙出，赤羽旗开万马嘶。露布不烦诸将草，诗篇还効古人题。沙溪春酒甜如蜜，醉卧花阴听鸟啼。  

○东归  

跃马东归古歙州，铁衣如雪照清秋。半生叨食君王禄，百战深遗母氏忧。城上彩旗翻白虎，帐前金络控黄骝。英雄出处缘忠孝，岂为人间万户侯。  

***◆黄烈士复圭（君瑞集）***  

复圭，字君 【一作均。】 瑞，安仁人。与张仲举、危太朴以诗鸣于江右。至正兵起，被陷贼庭，作诗大骂。贼怒，以刀剖其腹，复骂曰：腹可剖，赤心不可剖也！遂死之。君瑞诗如《题詹双崖》云：「隐士高闲卧云处，故家轩豁读书斋。」《题唐氏游子远归图》云：「冉冉霜颠倚门处，飘飘风袂及家时。」《题古厓上人》云：「菡萏泉香金错落，苾蒭风暖翠婆娑。」铁心石肠人，偏解吐婉媚辞也。  

双燕吟  
蕨萁叹  
华处士别业  
次韵塞上  
题疎斋吴氏深静斋  
送友人北上次韵  
送于炼师之京  
次韵虞侍讲游何尚书山庄  
题金碧山水图  
饯别杨友直总管  
送潘希隐归闽省亲  
寿饶大有  
燮御史  
喜薛外史春日自京师寄经至  
白云山刘道士  
莼菜  
破帽  
酒  
倪知州致事归  
奉赠吴宗师  
寿上官夫人  
春明楼  
赠舍农叟春耕者  
游崇禧寺  
题草堂寺  
威显庙  
暮春杂咏寄友人  
送友  
亭前荼■〈艹縻〉  
奉题李学士幽篁古木图  
宫花二首  
送人入上京  
寄高元博  
题襄阳拍手图  
赞龙  
送琴士归杭  

○双燕吟  

双燕双双飞，更复双双栖。穿花探水双衔泥，檐前葺垒双哺儿。春风一双至，秋风一双归。念尔双不得，故巢须独依。莫学人妻，朝亡其夫暮嫁之。莫学人夫，暮亡其妻朝纳妃。  

○蕨萁叹 【一作歌。】  

信州州官万锺粟，杀牛搥马日丝竹。信州乡民蕨作粮，三月怀饥聚头哭。蕨萁开叶不可餐，蕨根有粉聊鉏镵。偏攻性冷损胃气，民面生黄苦憔悴。县不申闻郡不知，官仓有米重封闭。重封闭，将若何？众人歌我蕨萁叹，九茎莫唱灵芝歌！  

○华处士别业  

迢迢去郭赊，渺渺入云斜。桑采三番叶，桃开二色花。割溪鸥作主，分坞鹿为家。时有巢居子，相逢道吃茶。  

○次韵塞上  

李广称猿臂，班超号虎头。三边杀降卒，万里取封侯。砂碛胡云暗，邮营汉月秋。曾经饮马窟，半是血骷髅。  

○题疎斋吴氏深静斋  

避地闲心远，入山尘事稀。书棚幽落蛀， 【一作蠹。】 宾戺密生衣。野竹秋光薄，谷禽春韵微。残经注未就，频岁掩重扉。  

○送友人北上次韵  

玉阙金门紫气寒，干戈虎士列桓桓。銮坡日永移天仗，仙掌云深捧露盘。犀角不颁朝士带，鹿皮思制野人冠。江南何处秋风岸？绿水芙蓉许独看。  

○送于炼师之京  

九重天上帝王宫，入觐仙人驾海风。宵仗引从黄道外，晓班环在紫垣中。驼鸣毡帐沙光白，龙挟金舆宝气红。万里冬寒须自卫，酪杯酥椀莫令空。  

○次韵虞侍讲游何尚书山庄  

尚书致政卧青山，笑傲中林竟不还。野叟徒能谈旧事，孤云何处觅苍颜。哀湍振壑龙移久，曲崦藏风鹤梦闲。喜逐三朝黄阁老，昔贤陈迹共追攀。  

○题金碧山水图  

狂风卷尽夜来云，万壑千崖锦绣纹。占日楼台平树见，吼雷春瀑入溪闻。岂无花洞留莺语，应有芝田下鹤群。清绝松阴二三子，不知谁是紫阳君。  

○饯别杨友直总管  

双凫飞蹻历金天，五马闲游款玉鞭。隶篆共参邦伯印，制书曾拜祖皇宣。严城鼓角连云度，护水鱼龙枕月眠。无限舞衫歌扇意，路人遥识使君船。  

○送潘希隐归闽省亲  

道人骑鹤入闽邦，梦绕慈闱一念长。红压锦云收荔子，绿攒香树摘槟榔。晓侵雾露黄冠重，春透山林彩服光。剩有大丹并妙药，三光凋后鬓应霜。  

○寿饶大有  

骊驹塘上玉生烟，麟角峰前乐事偏。花里桥亭春每早，竹间书庋日如年。雕龙细雨金壶墨，宝雁轻调锦瑟弦。椿树绿时夸五伯，桃花红处祝三千。  

○燮御史  

红杏碧桃鳌顶开，青年白皙马蹄回。本随鸾凤冲霄去，却为豺狼按辔来。铁铸冠梁临画省，绣裁衫表照霜台。使骢往复东西道，欲候旌旄愧不才。  

○喜薛外史春日自京师寄经至  

蓬莱坊畔五云边，七尺长身汉薛宣。花压铜街驰廏马，水生瑶海放楼船。仙曹共作窗间戏，吏部相邀瓮里眠。果老山头逢野鹤，雪笺时奉寄来篇。  

○白云山刘道士  

紫华阳巾白羽衣，幼辞家舍入岩扉。灵书注就参同契，绝字修成杜德机。着屐看松逢伴少，荷鉏栽果到城稀。萧萧落叶空山夜，独礼寒星待鹤归。  

○莼菜  

鲛人绣满水仙裳，地轴天机不敢藏。水縠冷缠琼缕滑，翠钿清缀玉丝香。江湖有味牵情久，京洛思归引兴长。欲剪吴松缝不得，谩拖秋思绕诗肠。  

○破帽  

破帽多情却恋头，草残丝断素尘浮。烟笼长是煎茶日，风落多逾把菊秋。顶漏疏星窥短发，檐垂缺月露双眸。桃尖楼子青罗辨，相对宁知故旧愁。  

○酒  

曲糵生香出小槽，几人耽酗日陶陶。笑吞鹦鹉杯中月，贫与鹔鹴花下袍。内府腊传红琥珀，西京秋压紫葡萄。杜康仪狄今安在，回首丘陵半是糟。  

○倪知州致事归  

酒扫林庐理旧书，某山某水足嬉娱。尚应馈醑虞庠礼，谩入耆英洛社图。花里醉眠从客去，竹间移步遣孙扶。后人自有田园趣，无愧疏家两丈夫。  

○奉赠吴宗师  

使节光华礼乐崇，皇华原隰辔玲珑。五风十雨祠三岛，万岁千秋祝两宫。醮起碧鸡山月白，仗移黄鹄禁云红。召南庶类深仁泽，行见驺虞发五豵。  

○寿上官夫人  

水沈烟暖翠云低，婺女星高斗转移。百子帐中青玉案，群仙会上紫金卮。乐成彩凤《将雏》曲，礼尚嘉鱼《式燕》诗。基构有堂高数尺，绿衣白发两相宜。  

○春明楼  

公子楼居剩得春，四时花气敌浓熏。书声高下闻长日，舞袖婆娑拂彩云。蛱蝶新图开雁爪，狻猊古鼎隔龙纹。近来每爱东风赏，折简常邀越鄂君。  

○赠舍农叟春耕者  

六角黄牛二顷田，晓蓑星月晚犁烟。治墉布谷清明后，伐鼓烧钱社日边。急雨放宽科斗水，乱云遮断鹭鹚天。太平四海无征役，念此安居不偶然。  

○游崇禧寺  

好山藏在白云隈，天历君王手自开。木魅尽惊金镢震，地灵潜献宝瓶来。林香万叶垂甘露，峰霁诸花散石台。莫道神游事绵邈，六龙应解此徘徊。  

○题草堂寺  

草堂禅寺北山陲，想见鸣驺入谷时。猿鹤如怀海盐令，鱼龙犹护绍兴碑。排岩树老秋来早，上殿僧稀晓散迟。我亦于今抗尘土，临风惭读孔璋移。  

○威显庙  

南唐忠烈桂司空，三百余年气贯虹。上国勋劳明大节，故家文献挹遗风。云中结构孙修庙，石上褒崇史论功。词客冀窥松栢路，弋阳西畔贵溪东。  

○暮春杂咏寄友人  

绿漪池沼燕交飞，深院重门客到稀。柳絮不知春去尽，尚随风起点人衣。  

○送友  

云锦江边送玉郎，江边折柳柳丝长。柳丝若挽行人住，更向东风种几行。  

○亭前荼■〈艹縻〉  

杏园芳草雨霏霏，亟折千秋卷画旗。自过清明多病酒，不知花落到荼■〈艹縻〉。  

○奉题李学士幽篁古木图  

岁历居庸万仞山，词臣供奉有余闲。试看翠竹丹枫画，犹似金风玉露间。  

○宫花二首  

连理枝头并蒂红，中官采献未央宫。可怜春色非人世，天上风光似酒浓。  
金阑芍药紫重胎，上苑移来遍殿栽。正顶绣苞三十朵，羊车停处一齐开。  

○送人入上京  

觅得清风谒紫微，临川脱却故山衣。似知云锦江头水，专照邦人昼锦归。  

○寄高元博  

故人招我出山来，一去城闉更不回。无数青松满池月，可怜深夜独徘徊。  

○题襄阳拍手图  

爱酒山翁倒接■〈罒上离下〉，花间日日醉如泥。只今池馆风流在，不见拦街拍手儿。  

○赞龙  

一鼓春雷起九渊，风云万里会中天。墨池付与无多水，去作人间大有年。  

○送琴士归杭  

云中歌断《紫芝》歌，不奈周君欲去何。十里湖山好明月，却怜随处故人多。  

***◆陈隐君谦（子平遗稿）***  

谦字子平，吴郡人。父疾革，思食鳜鱼，进鳜而没，遂终身不食鳜。兄训字师敬，为吏，谦事之甚谨。尝从林处士宽、龚教授璛学，以所业就试场屋，吏卒搜捡怀挟者，甚无状。因叹曰：待士如此，尚何以侥幸得失为哉！即尽弃举子业，折节读书。虞集、黄溍、张翥诸公交口论荐，欲任著作郎，皆力谢之。至正间，行省用兵，训以照磨佐军事。会淮张兵蹙，谓谦曰：吾分必死矣，汝无官守，宜自为计。谦曰：兄在，吾何所之？有顷，兵突至，谦以身翼蔽训，兵怒斥引出，复求入，见训已殪，即匍匐伏尸哭，甚哀，遂并遇害。门人范文炯求尸，得之水中，犹兄弟相倚立也。子平为文章，驰骋上下，尤善古赋及古今体诗。诡丽舂容，词辩锋出不少让。黄晋卿见其文必咨嗟，以为不易逮。尝悼时流文气不古，手编《西汉文类》若干卷。生平著述甚富，兵火后，仅存《周易解诂》二卷，别为《河图说》一卷、《占法》一卷、古今杂体诗二十四首，得之灰烬中。  

虎丘三首郑君明德偕廉夫伯雨诸公同赋次东坡先生韵  
学士山怀古  
游子吟  
过吴江  
游虎丘次仲举韵  
梧桐月  
和西湖竹枝词  

○虎丘三首郑君明德偕廉夫伯雨诸公同赋次东坡先生韵  

篙师郭西门，矫首霞外岭。森秀未及探，荒苔吊秋井。剑精沉夜白，漆炬翳余耿。嗟哉龙虎威，零落等虫黾。一峰直海涌，破地出魁矿。流观劈坼状，髣髴神工猛。授此窟室雄，能无霸图骋。让王东采药，为态本栖哽。焉知牧野捷，吴业就已顷。风尘阅成败，宗社属衰冷。不遣忠勇臣，相符带河永。词场亦何为，发嘅当晚景。高贤惜地灵，倦鹤顾山影。愿买阳羡田，早从居吴请。  
客游九龙冈，道出白虎岭。拄杖谙独登，煎茶汲僧井。歌客寡俦匹，历览思弥耿。昆礏抵乌鹊，燕金掷蛙黾。差将第一义，喻彼山下矿。坡公诗家豪，性具佛勇猛。山川与笔力，神鬼助奔骋。搜冥百怪穷，吊冢孤鹤哽。宁容沟浍雨，汪洋敌千顷。情深事偶从，魂在骨未冷。寒泉兼古木，笼络归隽永。盘陀延小酌，反照藉余景。誓须浮海航，回望孤塔影。名不系除书，山林恣参请。  
昔游第一峰，徧数东南岭。传闻吴阖闾，曾照山上井。谁期此一杯，玉雁閟孤耿。夫差小儿态，踊跃类蛙黾。眼看双龙剑，迹寄山石矿。再鼓气已衰，功亏前王猛。成名乞敌竖，车辙断遐骋。青青土中血，似托仙题哽。中原泣诸姬，大业弃俄顷。青荧溪泉动，蔽翳山木冷。往事何足谈，飘花日初永。湛卢有余辉，中夜凌倒景。好奇谁往候，微月照人影。正恐化蜿蜒，飞扬讵容请。  

○学士山怀古  

枕湖列层岑，葱郁聚云族。出郭纔三里，方舟渐通麓。曾邀昔贤赏，名胜皆可录。双峰夹亭榭，崇阜富杉竹。我家世结邻，数椽依古木。怀钦索遗址，半与松根伏。碑缺篆无存，揣文须穆卜。坡仙岂遂往，或寓幽人屋。据梧缅高风，秋阴吹肃肃。  

○游子吟 【并序】  

按古乐府有《游子吟》、《游子移》，贞曜盖拟古而作。彦清要予赋《春草轩诗》以实前叙引中语，辄为题此而不敢易旧题云。作序后三年七月二十日谦书。  
母爱儿，比瑶草，百花□头春浩浩，结绿悬黎总非宝。朝居目前暮怀抱，顷刻相违作忧恼。儿兮劝尔无出游，忍令母心日夜忧。纫衣一针一度钩，针线不比心绸缪。儿嬉斗草拈春缕，绿缛青葱不堪数。楚人只解歌王孙，萋萋乃有子母恩。徂徕松，淇园竹，人生长生胜他木，千年万年春草绿。  

○过吴江  

第四桥下风水恶，千斛舟中心骨惊。蛟龙有时就庙食，鸿雁每岁不南征。松江太湖会合地，暮雨寒涛交战声。独客倚篷归叹息，崎岖世路何由平！  

○游虎丘次仲举韵  

虎丘虎踞仍龙蟠，出郭先见翠巑岏。金玉黄炉灰劫远，旃檀古林风雨寒。僧来引绠动春涧，人醉拂花眠石坛。为语金坡王学士，巨然曾画此山看。  

○梧桐月  

琪树西风露井傍，镜寒移影度银床。凤枝清切元疑昼，鹤梦凄凉不待霜。点笔诗人题夜绿，知更宫女怨秋黄。莫教一叶轻摇落，珍重千门被耿光。  

○和西湖竹枝词  

楼下摊钱还上楼，花前夜醉晓扶头。不知命犯何星宿，一日猖狂百日愁。  

***◆黄文学元实（廷美集）***  

元实，字廷美，泰宁人。幼孤贫酷学，天历间，为郡文学，学者多所造就。当道尝剡荐于朝，不就而归。至正癸巳，邑有妖民为乱，令延元实议讨贼计，贼奄至，遂遇害。女贞披发跣足奔父所，抱尸哭踊。贼欲污之，女骂曰：恨不生啖汝肉，尔尚更敢为不道耶？骂不绝口，亦被害。  

杏坛  
濉阳八景  
春江十咏  
武夷山二首  

○杏坛  

相羊道德囿，爱此杏坛春。碧溪落青嶂，绿树空红尘。缅怀洙泗乐，千载意如新。从容二三子，援琴咏天真。  

○濉阳八景  

洋背春烟  
河潭秋月  
东川梵宇  
铙山晴雪  
湖障夕阳  
南郭渡船  
长吉晓钟  
迎厘午磬  

△洋背春烟  

平芜百亩敞南郭，四散人家隐篱落。翳翳桑麻晓色浓，霏霏竹树晴光薄。大厦微茫垂柳边，残烧杳蔼苍山前。侍郎故园渺何许，玉涧日暖流寒泉。  

△河潭秋月  

苍涯倒浸太阴黑，倾动变化在倏忽。玉盘一夜出龙宫，金波万顷涵蟾窟。木犀香湿露满山，斗角光动风生澜。何人拔剑插桥柱，直通银河上广寒。  

△东川梵宇  

碧空直耸石桥杪，一径林间几萦绕。不窥城市入境中，上梯宫殿出尘表。潮师咸道雁塔高，三分留记龟石牢。此地令人忆谢傅，何当携手同游遨。  

△铙山晴雪  

嵬嵬圣石倚霄汉，障断濉南山一半。荒郊冰柱尽消融，霁日琼崖尚璀璨。鹤仙剪木飞云端，玉女弄月坐石盘。可怜射猎人物远，瀑凌万壑弓旌寒。  

△湖障夕阳  

溪西诸峰崒且壮，一峰秀出横屏幛。晴川落日漾余波，碧树红霞闪清涨。青山咫尺常相望，旸谷万里昭回光。谁能乘风度绝顶，空陵倒影观扶桑。  

△南郭渡船  

宏博坊前望溪曲，沙平岸涧水深绿。孤舟妥帖若乘槎，短棹吚哑如转毂。行□憧憧风雨忙，济川滚滚流泽长。谁谓江河渺空阔，半篙一苇俱可航。  

△长吉晓钟  

沉沉绀宇据城阜，屹屹云楼挹星斗。画廊风静木鱼闲，青山日出华鲸吼。蒲山蒲谷俱闻声，随叩随应何容情。唤回迷途有归客，一滩月色浮空明。  

△迎厘午磬  

凤山胜绝三不见，竹木苍苍隔台殿。仙宫云构接丹梯，清昼璆声袅香篆。步虚讽彻瑶草凉，朝真斋罢紫芝香。侍宸白日骑鹤去，雷符绕壁余神光。  

○春江十咏 【录六。】  

午窗山色  
晚桡鸣月  
晚渡撑烟  
沙晴睡鸭  
夹堤杨柳  
斜阳牧笛  

△午窗山色  

门外青溪溪外山，山光长在有无间，白云飞尽晴窗午，喜见遥峰露一班。  

△晚桡鸣月  

春江雨过水溶溶，短棹孤篷有钓翁。钓罢归来天向晚，一桡吚嘎月鸣中。  

△晚渡撑烟  

漠漠江烟晓未开，行人唤渡过江来。一篙不见水清浅，撑散眠鸥石畔苔。  

△沙晴睡鸭  

熟睡晴沙爱暖曦，鸬鹚鸂鶒莫相疑。江花江草春将遍，我亦忘机总不知。  

△夹堤杨柳  

杨柳青青夹岸垂，含烟带雨总相宜。苏公十里湖边树，谁遣东风一夜移。  

△斜阳牧笛  

芳草平原日带曛，数声牧笛隔江闻。江空余响随风起，剡剡归鸦落暮云。  

○武夷山二首  

宾云奏彻控青鸾，彩幔香销生翠寒。三十六峰秋色里，月明人倚玉阑干。  
九重云外步虚声，十二时中太古情。为问当年赤松子，人生何处是功成。  

***◆宇文佥事公谅（纯节先生集）***  

公谅，字子贞，京兆人，占籍归安。年少时，尝馆授巨室，其闺爱中夜来奔，坚拒不纳，明日，托以他故，敛书告别。初领乡贡，入浙省试院，头场占一席舍，其案上有「宇文同知」四字。后试官考卷，以文不中式，将黜之，时坐主龙麟洲，江西老儒也，年八十余，始过江浙，力主此卷，卒置榜中。及会试，果登李齐榜第。授徽州路同知婺源州事，改余姚，迁高邮府推官，除国子助教，调应奉翰林文字、同知制诰、兼国史院编修官，以疾归。后召为国子监丞，除江浙儒学提举，改佥岭南廉访司事，以疾请老，卒。门人私谥曰纯节先生。公谅诗文典雅，所著述有《折桂集》、《观光集》、《辟水集》、《以斋诗稿》、《玉堂漫稿》、《越中行稿》，凡若干卷。  

题黄鹤山人芝兰室图  
春草轩诗  
菊山诗  
题王叔明破窗风雨图  
送复见心住定水  
题赵承旨玄真观图次易道韵  
题小米戏墨卷  
题仲穆看云图  
西湖竹枝词六首  
题海岳后人烟峦晓景图二首  
题赵魏公幼舆丘壑图二首  

○题黄鹤山人芝兰室图  

紫芝采为食，幽兰纫作佩。聊复助熏修，庶几堪傲世。一室静生香，诸尘自融会。蒲团禅燕余，经卷了空外。嗒然吾我忘，谁云有三际？  

○春草轩诗  

春阳播淑气，百卉生华滋。光风一披拂，蔼蔼浮云晖。幽芳澹露晓，秀色含烟霏。乃知造化心，玄泽无停机。伊人早失怙，抚育仰母慈。高门赖扶植，况复蕃孙枝。清时表宅里，巨扁揭华榱。门轩俯平绿，每怀贞曜诗。念慈恩罔极，欲报心无涯。堂前树萱草，堂下罗斑衣。愿言勤爱日，永与庄椿期。  

○菊山诗  

秋菊兮青青，丛生兮山下。绿叶兮欣荣，纷金英兮楚楚。白露降兮百草蘦，蹇孤芳兮孰伍。若有人兮苕东，企元亮兮高风。苟中情兮永契，旷百世兮相从。琴无弦兮尊有醑，南山为宾兮花为侣。归来兮归来，微斯人兮谁与！  

○题王叔明破窗风雨图 【此诗一见王立中《破窗风雨图卷》，题名韩元璧，诗亦小异。】  

刘郎读书如学仙，朝不出户夜不眠。时闻破窗风雨夜，正是澄心对圣贤。苕溪王子图景象，敬亭山色青连天。执经念子最清苦，亹亹论道心相传。鸡鸣喈喈天欲曙，疏棂萧飒寒声度。庭前漂麦总不知，屋上卷茅宁复顾。人生穷达那可知，玉堂金马自有期。青藜他日夜相访，却忆破窗风雨时。  

○送复见心住定水  

定水招提鸣鹤东，鉴湖归去泛孤篷。钵衣不湿荷花露，玉麈遥生桂子风。山静祇看云自动，江澄莫讶水如空。沃州有约寻支遁，还许清谈共野翁。  

○题赵承旨玄真观图次易道韵  

天庆重归白发年，儒冠便脱卷吟毡。苍龙复佩游三岛，玄鹤还期朝九天。灵运谁云先作佛，稚川自信后来仙。逍遥今出尘寰外，应笑扬雄尚草玄。  

○题小米戏墨卷 【并序。】  

予幼尝记蜀僧北磵题元晖墨戏，有曰：毫素传衣，翛然名家。髣髴树杪，冥蒙水涯，吾不知山藏云耶，云藏山耶？至正丁酉十二月廿日夜宿慧明精舍，为楚山题此，因记北磵之语：「山耶云耶远莫知，烟空云散山依然。」楚山以为何如？为我下一转语。  
山气郁巃嵸，流云涨林谷。乞我茅三间，读书贫亦足。  

○题仲穆看云图  

横杖坐松下，看云起遥岑。惟应陶靖节，会得此时心。  

○西湖竹枝词六首  

赤栏桥低官柳斜，粉墙短短阿谁家？女郎恰抱琵琶出，早有小船来卖花。  
奴唱吴歌郎扣舷，明朝郎去有谁怜。恨杀吴山遮望眼，不见江头郎去船。  
断霞洒洒鱼尾红，清唱一声吴山东。阿奴只在绣帘里，隔着荷花无路通。  
湖里茭青日日多，苏小门前无客过。今来古往只如此，休说当年贾八哥。 【杨铁崖《西湖竹枝词》中，止载此一首云：「苏小门前骑马过，相逢白发老宫娥。自言说得前朝事，只说当年贾八哥。」与此诗语小异。】  
湖上交秋风露凉，湖中莲藕试新尝。莲心恰似妾心苦，郎意争似藕丝长。  
菱花菱叶间水，采莲入港与郎逢。劝君挟弹休打鸭，鸳鸯飞起杳无踪。  

○题海岳后人烟峦晓景图二首  

过云含雨湿层峦，江树和烟晓色寒。何似清秋凌绝顶，山青云白望长安。  
米家父子擅名流，一纸千金未足酬。本与苏黄为后进，岂知章蔡是同游。  

○题赵魏公幼舆丘壑图二首  

浊世公子何翩翩，风流丘壑妙当年。无端却被邻娃恼，不废啸歌犹自贤。  
小斋松雪对青山，波上闲鸥自往还。文采风流今不见，空余粉墨落人间。  

***◆刘尚书汶（师鲁集）***  

汶字师鲁，鄜州人。宋鄜王琦六世孙也，父月心，为鄜后，占籍钱唐。汶自冑学以文艺擢高科，由端本堂司经拜西台监察御史，纠劾不避，忤时贵，左迁，累官户部尚书。至正二十三年，命以东南漕事，浮海而出。师鲁以诗鸣，豪迈激昂，极为松乡任士林所赏识。尝曰：自余得杨仲弘，人方翕然从余，后得师鲁而人益信余，将以二子自勖也。  

赠刘禹玉  
癸酉除夕  
早春述怀  
次韵张伯雨蕉池积雪诗二首  
寄赠华阳洞隐者  
言志叙交四十韵答欧阳元翁  

○赠刘禹玉  

刘郎方朔徒，游戏紫泥海。千年华表非，唯有寸心在。向来浙河西，雄辩吞虹霓。手携九节杖，东入蓬莱栖。我时探禹穴，同看山阴雪。千人万人中，怪子独超越。朝骑白鼻騧，暮逐油壁车。得钱即付酒，携妓颜如花。踏翻豪侠窟，醉狎山人家。或嘲狂处士，或诮报恩子。从渠立名多，讵识子奇伟。一朝去乡国，北上争吹嘘。家无十金产，袖有万言书。所陈果何事，为国非自计。宁遭丞相嗔，肯负丈夫志。蹉跎十数秋，甘与黄冠俦。善藏倚天剑，未暇磨斗牛。幡然走山东，隐迹随壶公。还寻岱宗去，绝壑凌天风。鸡鸣上日观，眼乱扶桑红。窥临事未已，逸气横万里。行歌齐鲁间，兴为庐山起。庐山秀可餐，怡此冰雪颜。挥毫洒瀑布，五老开云关。远公拍手笑，喜见遗民还。乃知士不偶，正可游名山。去年卧衡岳，聊憩四海脚。厌垂君平帘，懒卖伯休药。却呼魏夫人，共把流霞酌。今年与山辞，下走湘水湄。临风吊贾傅，酹月招湘累。文章本疏荡，强忍终技痒。光怪不可收，倏忽又千丈。有时遇知音，朗咏山中吟。复恐儿辈觉，不得容山林。兹辰忽聚首，慰我别来久。辛勤四十霜，所获竟何有。却怀居东时，勇以功名期。焉知尚漂泊，筋力供路歧。举杯置往念，此去安所之。南窥古云阳，更了山川奇。山川固娱目，慎勿过幽独。奈何白云歌，再送刘十六。乾坤渺苍茫，回首眷空谷。我将秣其驹，乃不受羁束。愿子无遐心，归哉返初服。  

○癸酉除夕  

此夕何多感，明朝过六旬。乾坤又元统，人物少咸淳。酒厌山杯渌，梅伤水国春。灯前曾戏彩，马首一沾巾。  

○早春述怀  

春与年年别，穷随日日增。眼明贪夜读，事少忘晨兴。倦鸟犹迁木，潜鱼已陟冰。栖迟唯故辙，无梦到飞腾。  

○次韵张伯雨蕉池积雪诗二首  

铜驼陌上得铜洗，曾见汉朝风露零。寒光未变劫灰黑，古色犹带宫苔青。金人堕泪漫怀古，玉女洗头真寓形。与君作池媚蕉雪，何以报之双玉瓶。  
仙掌金盘列风露，人间琛宝多飘零。忽看铜洗土花碧，侧想玉女云鬟青。千年偶在聊寓意，万物终毁无逃形。吾徒汲古宁玩物，愿子及泉资绠瓶。  

○寄赠华阳洞隐者  

一日书成四海传，华阳始信有儒仙。神交弘景吹笙夜，心在留侯辟谷年。重碧拈春瓢贮月，硬黄临帖研分泉。山中物色清无限，便拟凌云到洞天。  

○言志叙交四十韵答欧阳元翁  

滚滚沧江去，茫茫暗谷移。黑头那敢恃，华发会相欺。遂起纷如叹，能忘逝者悲。著书谁发愤？追古独忘疲。讲授尝占毕，研穷几下帷。群经元奥妙，百氏苦支离。索隐妨修业，谈经失秉彝。反身惟一理，遵道岂多歧。新意方来际，陈言尽去时。夏虫冰莫讶，越犬雪休疑。浮世春荣过，幽园夕秀迟。后凋终有待，直养可容亏。向使常流混，宁逃具眼嗤。投闲欣事省，扫迹畏人知。环堵差堪恋，长沙去若为。趋庭因泮藻，赠客且江蓠。回顾皋比冷，还思宝玦遗。羁愁生雨外，乡梦落天涯。每慨渊明菊，将寻绮季芝。未谐莱氏隐，频念鹿门期。友谊今踰薄，儒流子尚奇。刚肠俱比石，末俗竟如脂。缀曲唯同病，论诗固解颐。率更仍翰墨，六一再文辞。解接家声远，兼扶士气衰。埙篪参雅奏，椿桂亚高枝。正始音能续，元和脚肯随。浑雄亲汉魏，绮靡却陈隋。浪许鲲鱼舞，云看骏马驰。驽骀羞抗臆，鳅鳝愧扬鬐。不尽沙金拣，犹□璞玉治。受辛惊绝倡，胜己辱先施。欧冶加锋锷，刘墙力塈茨。吾侪非敢傲，儿辈自宜麾。学要千年蕴，名须万古垂。匪徒攀屈宋，深望泝濂伊。天运流无息，人生志勿卑。操怜松郁郁，节抚竹猗猗。尽拟泠风脚，何曾俗骨医。煎胶得麟凤，岁晚愿深资。  

***◆刘修撰闻（容窗集）***  

闻字文廷，安成人。父蒙正，八岁能举子业，号曰奇童。闻习《春秋》，受知于欧阳文公玄。登至顺庚午王文晔榜进士第，安成登第自此始。调临江录事，有善政。迁国子助教，进太常博士。顺帝祀南郊，告祭太庙，至宁宗室曰：朕，宁宗兄也，当拜否？闻对曰：「春秋鲁闵公弟也，僖公兄也，祖庙之祭，未闻僖公不拜。」顺帝乃拜。至正元年，丁母忧，就任吉安州儒学提举。二年，起复翰林编修。诏修《宋史》，四年史成，进修撰，出知沔阳府。着有《春秋通旨》、《容窗集》十卷。  

赋得石钟二首送宋显夫佥事之山南  
梁仲文行卷  
挽宋显夫  
送傅与砺交州教授  
别弟  
颜子中池亭二首  

○赋得石钟二首送宋显夫佥事之山南  

云垂苍崖深，月出湖水动。旅思方眇然，噜吰发空洞。悠悠湘灵感，殷殷钧天梦。人在九江船，余音远相送。  
苍茫楚泽秋，岩谷隐宫征。鱼龙守轩辕，猿乌识追蠡。酒醒江南客，月在船窗里。佳期不可寻，相思满湖水。  

○梁仲文行卷  

青青江上柳，远行曾送君。自从君归来，几见柳条春。行役如昨日，行卷展犹新。如何卷中字，半是古时人。  

○挽宋显夫  

广阳帝王都，生才总豪杰。宋氏产凤毛，颉颃丹山穴。大宋掇伦魁，千里夸汗血。挺挺庙堂具，自方稷与契。小宋踵而生，抱才不屑屑。锦肠浣尘土，出语必清绝。长公早厌世，士类增哽咽。赖有夫子贤，词林绍风烈。吹篪发高响，掉鞅追往哲。特起步生云，屡空心如铁。岌岌柱下冠，皇皇使者节。归弘虎闱讲，进造玉堂列。自我初识君，交情何茂悦。往来几廿载，相视无冷热。昨者纂三史，君名班马揭。走也征自南，斐焉承乏缺。停觞话宿昔，握手惊老拙。知君众人中，于我常念切。过江宋史繁，纲领君自挈。是非有不齐，资君一言决。可怜朱墨烦，易致精力竭。蹉跎齿未暮，浩荡髯已雪。偶成三日阔，忽报二竖孽。问安榻频造，伏枕气就薾。朝看戏彩郎，日夕拥衰绖。哀哀浮世梦，奚翅剑首吷。人生无万全，赋予有更迭。古来贤达士，几人享期耋。想君乘云气，英爽不变灭。往□见九泉，谁能久离别！  

○送傅与砺交州教授  

君不见丹穴产凤雏，五色不是凡禽状。广文年少薄游吴，一旦诗名动天上。前年开诏赴交州，今年载书东海头。仙人骑羊渺何许，归梦先落江南州。树枝当窗灵鹊喜，彩服趋拜庭闱里。别有佳期隔片云，洞庭月照潇湘水。君歌有所思，我歌远别离。落花飞絮春去尽，杯酒相送都门时。一官冷热何足取，文章自可名不朽。沧波早掣钓鳌钩，莫遣玉堂人倚久。  

○别弟  

一棹烟和水，寒灯弟与兄。残年同别母，中道复分程。动有山河隔，难为去住情。如何沙上雁，偏向夜中鸣。  

○颜子中池亭二首  

池净天容湛，窗虚水气通。远山来户外，飞雨洒亭中。薜荔含朝景，蒹葭集晚风。平生江海念，相对兴无穷。  
种树年年长，开窗面面凉。雨苔生砌绿，秋叶堕池黄。得句闲拈笔，抛书懒近床。旅怀随所至，谁复计行藏。  

***◆胡太常助（纯白类稿）***  

助字古愚，一字履信，婺州东阳人。好读书，蔚有文采。身形瘦弱，若不胜衣。举茂才，授建康路儒学录。临川吴澄伯清过金陵，见其诗文，大加称赏。用荐改翰林国史院编修官，升修撰，后以太常博士致仕，卒。遗言勿丐人状其行、铭其墓，自着《纯白先生传》。有《纯白类稿》三十卷。伯清评其诗如春兰茁芽，夏竹含箨，露滋雨洗之余，馥馥幽媚，娟娟净好。五七言古近体皆然。子瑜字季城，官杭州路架阁，亦能诗文，有《甑山存稿》。  

滦阳十咏  
龙门行  
送赵季文之湖州知事二首  
自灵岩登天平山次柳道传韵  
自天平游灵岩复成古诗  
春草曲  
菊山诗  
敬题范文正公所书伯夷颂卷尾  
送陈玉林南还  
玉山佳处  
至顺四年四月九日陪尚书王公叔能常博柳公道传州尹干君寿道钱翼之文学同游天平赋近体诗二首时范氏诸孙在焉  
石鼓岭  
东湖秋月  
南蒲春流  
西丘夕照  
五度朝晖  
定善寺  

○滦阳十咏  

帝业龙兴复古初，穹隆帐幄倚空虚。年年清暑大安阁，巡幸山川太史书。  
绿兰青草玉花骢，驯鹿眠游殿阁东。西梵祝厘环地坐，曈昽日色彩旗风。  
西清学士草黄麻，阁老承恩扈翠华。昨夜司天台上望，文奎光焰照龙沙。  
小西门外草漫漫，白露垂珠午未干。沙漠峥嵘车马道，半空秋影铁旛竿。  
板屋松烟染素衣，天街暑雨没青泥。夜来沙碛秋风起，鸣镝云间白雁低。  
御天门前开诏书，驿马如飞到大都。九州岛四海服训诰，万年天子固皇图。  
斗北高寒无点暑，举头止见七星文。玉堂近与琳宫接，清夜步虚声尽闻。  
朝来雨过黑山云，百眼泉生水草新。长夏蚊蝇俱扫迹，蒲萄马湩醉南人。  
万骑櫜鞬列旆旌，凋庐严肃驾将兴。帐前月色如霜白，晓汲滦河窟里冰。  
玉堂视草屋三间，尽日鳌峰相对闲。身遇太平铃索静，题名篆毕又南还。  

○龙门行  

龙门山险马难越，龙门水深马难涉。矧当六月雷雨盛，洪流浩荡漂车辙。我行不敢过其下，引睇雄奇心悸慑。归途却喜秋泥干，飒飒山风吹帽寒。溪流曲折清可鉴，万丈苍崖立马看。  

虞翰林题古愚《上京纪行集》云：集仕于朝三十年，以职事至上京者凡十数，驱驰之次，亦时有吟讽，不能如吾古愚往复次舍，所遇辄赋，若是其周悉者也。集老且病，将乞身归田。竹簟风轻，茅檐日暖，得此卷诵之，能无天上之思耶！卷中《龙门》后诗尤佳，欧阳元功亦云。至顺庚午十月廿八日虞集题。  

○送赵季文之湖州知事二首  

苕溪洲渚上，青黛开烟鬟。石色何秀润，有璧生其间。四围阻巨浸，世称浮玉山。狂潦不能没，高低依碧澜。莲幕赵从事，昔年此盘桓。重来泛秋水，见之发长叹。美璞贵内韫，叔降从时观。渺渺水晶国，虹光山月寒。  
骏马行翩翩，青丝络锦韀。美人向何处？言往苕之壖。苕溪绕城春水发，楼阁重重花漠漠。酾酒哦诗掀紫髯，水精宫里芙蓉幕。弁山如龙天际来，七十二朵青莲开。小娃双歌荡舟剧，沤波滉漾青于苔。君不见王孙宅，百年乔木高千尺。愿君种德及湖民，会见高文勒贞石。  

○自灵岩登天平山次柳道传韵  

维昔渡江跸，近在千里甸。吴门治清静，西浙称道院。兴怀庆历初，百岁如过电。孰有范公贤，皋夔素同传。天平表先茔，泉台封土竁。巍巍忠烈祠，乡社春秋荐。伊余从北归，老色日上面。万象供冥搜，四维喜安奠。重游会主人，奉尝益繁衍。席珍柳太常，险语情眷恋。我语上濑船，苦思劳挽牵。征途春事残，僧窗夏阴转。古木蟠夭矫，新篁剥葱蒨。水影澄心空，山色照眼绚。冯高见黄云，残秋行饱面。少饮有余欢，遐览竟忘倦。时惊苍石耸，闲悦晴禽转。共惟吏部公，台斗不肯践。颇好偕文士，幽讨穷林巘。嵌崖白云泉，掬手玩清泫。煮茗味独奇，醉来和月咽。凉风吹客衣，激激散冰霰。亦有星源尹，怡颜时自眄。琢句近大雅，放怀即私燕。文学吴越裔，书工篆隶变。载道灵岩游，山路亦云便。鸱夷去已久，西子宁复见。徘回响屧廊，尚想吴王殿。姑苏走麋鹿，会稽贡竹箭。高唱《白苎》词，漓风日以扇。邈哉季子心，阴述唐虞禅。兴亡属时运，成败谈俚谚。吴中美浮图，题榜率轻狷。正尔涧谷惭，敧倾袭京卞。  

○自天平游灵岩复成古诗  

吴会厌华靡，兴怀在林丘。好事延过客，绣衣得名流。胜地谐雅集，清风企前修。天平遍登览，复作灵岩游。蟠松卧云冷，枯枝但苍虬。佳阴古树密，危磴空山幽。攀萝上绝顶，步屧凝远眸。高阁涵空阔，太湖烟霭浮。吴王昔居此，千年馆娃愁。家国一兴废，山林几春秋。遗迹谩传说，访古成迟留。岁月枯易迈，重来嗟白头。姑苏台下水，落日明归舟。  

○春草曲 【余为太常博士归田，道出梁溪，为华彦清赋此。】  

春风如水流，春草生芳洲。游子有远志，居人无别愁。居人伊谁华氏子，不出庭闱奉甘旨。可怜游子萍相似，春愁草绿千万里。儿衣母线春风吹，春晖满堂草菲菲。游子归来慈母喜，阶前斗草争儿戏。  

○菊山诗  

世有隐君子，种菊巢空山。心同白云远，身与黄花闲。朝饥餐落英，采撷露未干。幽香被三径，晚节当岁寒。林下非无人，独在柴桑间。风味略相似，穷年以盘桓。  

○敬题范文正公所书伯夷颂卷尾  

翰墨尝托文章传，文章益重节义全。使无节义照今古，文章翰墨空婵娟。特立独行不顾众，万世标准权亦用。吏部雄文破鬼胆，为渠唤醒西山梦。范公相望余千龄，人物自与皋夔并。黄素细书《伯夷颂》，白头不草《太玄经》。一字千金价无让，虹光夜彻星斗上。夷清韩颂高平书，再拜莫作文翰想。奸臣袭藏犹畏仰，面无生色泚流颡。珠还毡复子孙贤，我信斯文天未丧。佳辞善书常有余，呜呼！节义不可一日无。  

○送陈玉林南还  

黄衣道士识重瞳，冠剑芒寒星斗胸。赤壁月明惊梦鹤，蓬莱云起护飞龙。新宫突兀三清殿，故国苍茫六代松。忽忆旧游今白发，何期共听蒋山钟。  

○玉山佳处  

花满春城锦绣林，可耕可钓足登临。紫芝日静隐居乐，白璧云和养德深。倚树或听流水韵，看书时坐古松阴。玉山佳处因人胜，能赋扬雄为赏心。  

○至顺四年四月九日陪尚书王公叔能常博柳公道传州尹干君寿道钱翼之文学同游天平赋近体诗二首时范氏诸孙在焉  

上方古刻列森森，胜地重游忆旧临。但觉天平苍石润，不知世远白云深。崖泉寒冽遗韶韵，山木清华结夏阴。厚德固宜孙子盛，修祠长此会簪缨。  

○石鼓岭  

经过石鼓岭，不见石鼓文。两涧流黄叶，半山生白云。  

○东湖秋月  

明月高悬万古愁，东湖碧水一天秋。倦游老子归来后，夜夜清光照白头。  

○南蒲春流  

沙边遥见木兰舟，浅渚清波漾白鸥。二月盆江春水发，滔天雪浪大江流。  

○西丘夕照  

禾黍鸡豚不厌贫，耕桑世业古风存。夕阳挂树秋光老，樵担参差下白云。  

○五度朝晖  

大小嵬峨五度峰，朝晖暮霭变无穷。山红涧碧人家好，箫鼓丛祠岁屡丰。  

○定善寺  

南塔前头高阁上，山光浑似沃洲青。夜来飞雨穿窗入，翠湿《华严》一卷经。  

***◆偰廉访玉立（世玉集）***  

玉立，字世玉，其先本回纥人，即今伟兀。伟兀称高昌，地则高昌，人则回鹘也。居偰辇河上，因以偰为氏焉。祖合剌普华，至元间，历官广东转运盐使，兼领诸蕃市舶，护饷遇剧贼欧钟等，战死，封高昌郡公，谥忠愍，改葬溧阳。父文质，官正议大夫、吉安路达鲁花赤。玉立以儒业起家，登延佑戊午进士第，授翰林院待制，兼国史院编修官。至正中，为泉州路达鲁花赤。考求图志，搜访旧闻，聘寓公三山吴鉴成《清源续志》二十卷。后迁湖广佥事、海北海南道肃政廉访使。玉立兄弟五人，弟偰直坚登泰定甲子第，偰哲笃登延佑乙卯第，偰朝吾登至治辛酉第，偰列篪登至顺庚午第，俱以江西龙兴籍同登进士榜，时论荣之。  

绛守居园池  
登德风亭诗  
游晋溪  
敬题范文正公所书伯夷颂卷尾  
清源洞  
潞公轩  
谒天圣宫  
石鼓书院  
吉州道中三首  
罗汉峰  
天风海云楼  

○绛守居园池 【并序。】  

乙酉之秋，七月既望，余自河中谳狱还司。过绛，登守居园池，昔日亭墅，悉已埋没，独洄涟亭、花萼堂复构，以还旧观。流泉莲沼，犹仍故焉。堤柳阴翳，径花鲜妍，庭竹数竿，清风泠然，有尘外之思，即事赋诗曰。  
绛邑旧名藩，牧守优鸿儒。逶迤山水中，旷达园池居。雄并历晋魏，揖让隆唐虞。世远民俗漓，讼剧古道疏。环列多馆墅，莽苍变丘墟。惨恻岁年深，牢落兵烬余。洄涟复亭构，花萼悬堂虚。祓禊引流觞，宾筵闻鼓竽。锦香缀径溪，琅玕绕庭除。公暇寡接交，游观足清娱。缅怀前哲人，冠盖秉钧枢。遗爱勒琬琰，清风生坐隅。卉木均雨露，薮泽乐禽鱼。端来濯尘缨，咏歌登舞雩。夕阳明翠巘，秋色淡红蕖。乡关动离思，云烟隔荒芜。绣斧倦行羁，霜日烈修途。故园有松菊，盍用还菑畬。  

○登德风亭诗  

潞郡古黎国，历韩分晋阳。右顾带河汾，左揖耸太行。高阜俯四下，风气殊劲刚。道路阅修阻，山岳互低昂。州治列方中，有亭跨崇冈。翚飞炫华构，迢递瞰大荒。犹如沧海珠，群龙护其傍。云烟恣吞吐，岩谷发幽光。城堞峨前陈，冠盖来相望。匪唯壮游观，庶保斯民康。孰奏南熏琴，于彼君子堂。春风偃露草，夜月照屋梁。持节眺所临，酷暑生清凉。俯仰陈迹异，对景多慨慷。  

○游晋溪  

访古晋祠山，晓集汾水桥。星河没惨淡，野色见平遥。树鸟啼冥冥，涂马鸣萧萧。游车接飞盖，驾言修禊朝。荒城忽已迥，远峤如相招。振衣投林丘，浥露□尘嚣。涧壑耸绿桧，原隰散红桃。敞殿罗幢旛，虚庭杂牲醪。逶迤广寒宫，献酬瑶池皋。境胜地亦灵，心悦神自超。法鼓青山巅，仙家白云标。极留不可暂，鹤唳天风高。  

○敬题范文正公所书伯夷颂卷尾  

文正千年士，精忠凛不亡。勋名山岳重，翰墨日星光。乔木参天古，幽兰迭砌芳。我来拜祠下，端欲濯沧浪。  

○清源洞  

洞府神仙去不还，清源紫帽耸高寒。泉南佛国几千界，闽海蓬莱第一山。夜月凤箫声隐隐，秋风鹤佩听珊珊。瑶池岂隔尘寰路，更扣危岑最上关。  

○潞公轩  

极目翔原晋代秋，剪桐封弟自成周。兴亡不镇山河固，今古惟搬岁月流。远树似招行客至，高风犹记昔贤游。徘徊对坐松林晚，万壑奔泉响碧秋。  

○谒天圣宫  

玉骑朱旄降翠峦，神光紫气应函关。真仙出没时无有，客使忧勤自往还。古殿烟横千岁柏，灵池云遶万重山。琼枝珠蕊垂甘露，愿转丰年瑞雪颁。  

○石鼓书院  

石鼓崇黉馆，朱陵起洞房。逶迤环二水，错落翳群芳。衿佩来游艺，川原慨战场。遗祠垂阙葛，流演发朱张。风堕松花老，秋余桂子香。飞甍琼玉岛，巍殿水晶乡。雾敛东岩旭，寒侵曲栈霜。丹枫翚蜃阁，青草跨虹梁。绿水浮文鲤，高冈集彩凰。禹门翻锦浪，虞陛览朝阳。窃药窥蟾迹，攀萝散鹭藏。题诗镵石翠，把钓荐橙黄。坏饮窊樽古，巢居树幄凉。湘波澄碧镜，岳黛出新妆。采菊堪充茹，纫兰欲佩裳。岭云招隐约，滩濑自宫商。按节休清旷，征帆度渺茫。惊乌非匝绕，回雁谩翱翔。城郭凌烟紫，林峦带晚苍。归与市桥月，渔唱起沧浪。  

○吉州道中三首  

雪岭云冈望吉州，霜飞玉洁炫凝眸。黄堂屡听鸣琴者，万斛冰泉泻碧秋。  
行尽高山涉水涯，仙家缥渺隔明霞。扬鞭笑指桃源路，不用扁舟遡落花。  
涧壑昂藏郁翠松，半空清响伯夷风。顽廉懦立知谁听，夜雪深关骤玉骢。  

○罗汉峰  

罗汉山攒翠作堆，半空天柱拥如来。九霄人立青云上，笑指昙花玉树开。  

○天风海云楼  

极目云山道阻修，勋名久速为谁收。海天秋色无边景，且上遐陬第一楼。  

***◆偰参政哲笃***  

哲笃，字世南，玉立弟。登延佑二年进士第，知高邮州。以中顺大夫佥广东道肃政廉访司事，被劾，寓居溧阳。贸田宅，延师教子有法，为色目本族之首。历官至工 【一作吏。】 部尚书，参知政事。  

题赵千里夜潮图  
赠墨士  
题商德符李遵道合作竹树图  

○题赵千里夜潮图  

风涛汹涌千堆雪，拍岸翻空倒银阙。雁声惊起一江秋，万里无云挂明月。  

○赠墨士  

鱼胞万杵成玄玉，应是柯仙得妙传。铁砚毛锥为密友，何时海上别回仙。  

○题商德符李遵道合作竹树图  

槎牙老树根盘石，楚楚霜筠护碧苔。古怪清奇俱绝笔，颉颃好手为谁开。  

***◆张助教天英（石渠居士集）***  

天英，字羲上，一字楠渠，永嘉人。酷志读书二十年，穿贯经史，征为国子助教。性刚严，雅不好趋谒，再调不就。游浙西，多居吴下，与玉山主人相友善，凡有所作，必邮寄草堂，玉山称其放肆为诗章，尤善古乐府，皆驰骤二李间。自号石渠居士。  

题万竹堂  
题赵子固三香图  
思陵石诗  
王宇玉手帖  
武陵春晓曲书于玉山佳处  
题赵翰林画兰  
题蒲萄竹笋图  
题五王对弈图  
题李遵道画顶松  
夏日寄王山人  
远别离  
题石湖手帖  
题钓月轩  
画山水歌题米元晖卷  
题赵子固墨水仙  
题凌波飞盖图  
题高尚书青山白云图  
浣纱曲  
莫折花  
玉泉山  
灵岩寺  
金陵行  
八月望与项可立约游石湖是夜月蚀又雨次韵就约王山人明日同游  
仲容摘阮图  
钱塘怀古次高则诚韵  
送陶教授还台州  
鳌峰寺  
乌夜啼  
真女吟  
郎亡金  
白门柳  
归燕曲  
柳枝词  
久别离送柳韶之西安  
题玉山中所藏赵千里画金碧山水图  
题玉山中钱舜举画五柳庄图  
题三笑图  
题二乔图  
游箫台寄李五峰  
船上燕姬  
宴郑明德与袁子方张伯雨得落字  
桃坞吟与项可立寒食同游  
题张叔厚描寿阳公主梅妆图  
芭蕉士女  
奉酬子山秘监三首  
松门玩月  
春夜酬李五峰  
题溪山钓雪图  
送张学录归柯山  
松雪上人以墨君见似遂托兴而歌之  
病起  
送黄仲珍归松江  
秋浦送吴录事之吴中  
白云歌  
醉时歌  
和陈伯良韵代荡子妇作  
玉山佳处  
松屋  
兰亭  
酬于思容御史  

○题万竹堂  

芙蓉城中开紫府，华盖飞飞翠娥舞。仙人宴坐碧云堂，朝发蓬瀛暮玄圃。昔将箫管御风吹，散落人间凤凰羽。冰夷夜失珊瑚枝，白日沧江啼黑雨。龙宾十二行玉骢，青士三十射金虎。我欲从之游，脱冠挂神武。来彼双飙轮，攀天叩天户。愿持万丈竿，为天扫尘土。亭亭此君节，何由献明主。纷纷鹰犬人，徒费银黄系三组。君不见古之仙，千岁一归华表柱，下视世人何足数。  

○题赵子固三香图  

昔时我在桃花原，群仙呼我游昆仑。飞佩凌波出湘浦，月明同醉罗浮村。江头小白效矉者，琼蕤暗结心婵媛。紫皇召还蕊珠阙，十年谪隐苍龙门。道人神游碧云里，染霞能返三香魂。玉骨千霜蜕幽影，轻烟半湿鲛鮹痕。翠羽纷披向人舞，金杯劝我开芳尊。阆风迢迢隔银汉，安得下土同灵根。海国天寒忽相见，瑶瑟载鼓花能言。  

○思陵石诗  

黄帝骑龙去不还，玉笙鹤上北风寒。孤臣独有心如铁，斲玉镌诗泣露盘。  

○王宇玉手帖  

西汉文章二百年，龙盘亲赐蕊珠仙。巫云梦冷金壶墨，谁补东南一柱天。  

○武陵春晓曲书于玉山佳处  

武陵春晓花冥冥，渔歌兰枻摇残星。溪涵山气绿如酒，幽禽啼破松烟青。天上时闻凤凰曲，金门飞梦人初醒。长啸银台月将 【一作中。】 落，空翠着衣香雾薄。忽见安期蓬海东，剑佩从风降玄鹤。阳乌衔火悬扶桑，袖卷红云朝帝旁。手揽龙车覩天光，下视蚁国空千霜。  

○题赵翰林画兰  

吴云楚树碧离离，手折瑶花半醉时。秋佩影摇湘浦月，凤凰翅冷玉参差。  

○题蒲萄竹笋图  

王母初来汉殿时，青鸾蹋折埽坛枝。天风吹老龙珠帐，挂坠瑶簪醉不知。  

○题五王对弈图  

千官朝退下昭阳，花萼楼高碧树香。一掷乾坤呼五白，玉人催进紫霞觞。  

○题李遵道画顶松  

苍髯铁爪欲飞扬，肯与人家作栋梁。记得石桥明月夜，一溪龙影茯苓香。  

○夏日寄王山人  

赤日行天气欲焚，树根群蚁正纷纷。道人心在羲皇上，睡杀青松一枕云。  

○远别离  

桓山禽，远别离。养女羽翼长，岁暮将安之。路难不顾返，横绝四海湄。昔年凤死百乌集，白日哭吊声凄悲。贤圣闻之泪亦堕，古人胡颜掩虆梩。别离苦，天梦梦。孤坟万里，冠带蒿蓬。一剑挂树，哀鸣求雄。宁辞父母体，化为西飞鸿。呼天泣以血，月坠青城空。山头还见月东出，何时见我泉下翁，吁嗟乎苍穹！  

○题石湖手帖  

五湖水遶城南边，爱湖老翁船上眠。桃花出坞如火燃，炼石去补东南天。寿栎春风五云笺，薛涛奉砚中书前。翠蛟白凤相蜿蜒，瑶海细浪飞青烟。见者如登群玉府，世人宝之贤十部。翁揽龙髯天上下，帝遣主司修月户。笑杀猴冠饵秦虎，朝拜金门暮黄土。  

○题钓月轩  

武陵溪上钓鱼矶，白云青树秋晖晖。长竿倚石月初上，新雨满池鱼欲飞。清郎笑奉长生箓，寿客看舞斑斓衣。风流一散何时见，梦绕竹林行翠微。  

○画山水歌题米元晖卷  

我有山水癖，由来好幽栖。十年游雁荡，五 【一作十。】 年游会稽。或言秦王昔时爱仙术，驱石下海如凫鹥。洞口谁来斸龙耳，骊珠夜照天鸡啼。三峰参差九华老，蛟龙鼓浪方壶低。醉墨淋漓落吾手，咫尺万里云凄凄。初疑巨灵辟开翠岩湿，冯夷击碎 【一作破。】 青玻璃。又疑刘阮双 【一作同。】 行赤城下，渔舟棹入桃源 【一作花。】 溪。对此长歌发幽思，便欲着屐来攀跻。我家碧山最奇绝，绿萝万丈缘丹梯。忆昨金门拂衣去，自种青松与人齐。几人欲画画不到，惟有四时云月可以相招携。吾负碧山此为客，何异乎巢由轩冕行尘 【一作涂。】 泥。从吾好，归来兮！  

○题赵子固墨水仙  

青竹珠帘人似玉，雾鬓风鬟缀灵粟。一笑误翻金叵罗，香湿群仙翠桂■〈木蜀〉。龙国朝回《八风舞》，凤池醉度《凌波曲》。瑶瑟双歌李白词，冯夷捧出兰缣绿。  

○题凌波飞盖图  

蕊珠宫人驾云 【軿】 【骈】 ，山中翠盖何亭亭。老龙飞盖作风雨，八仙池上争娉婷。金环琼佩裛薇露，双成蹑堕青鸾翎。酒星入水化为石，寒玉夜语天泠泠。白瑶城阙三万里，月照湘娥行洞庭。  

○题高尚书青山白云图  

仙人中 【一作胸。】 有琅玕树，吐作千峰落毫素。峰上苍苍一尺天，峰下云行亦无数。因忆曾为天帝客， 【一作宾。】 家在白云深处住。白云随 【一作如。】 龙飞出山，我亦攀龙蹑云路。青山笑人不早归，大笑龙为云 【一作「昔为龙」。】 所误。变化无定端， 【一作踪。】 飞扬为谁故。试问古共工，何劳不周怒。飘飘巢止 【一作上。】 翁，肯受风尘污。安得两齿屐，载我逍遥步。醉卧青山看白云，莫 【一作勿。】 嗔老子来迟暮。  

○浣纱曲  

溪头浣纱女，素足弄清波。绿窗费纤手，鸣机不停梭。织成絺与绤，贵之如绮罗。持此寄远客，思君心绪多。  

○莫折花  

莫折花，折花损新枝。结根同美好，忍此生别离。不如坐花下，长醉春风时。  

○玉泉山  

玉泉之水金为扉，北风卷叶山无衣。白马双行绿云路，渺渺秋芜起烟雾。姮娥有时骑白鸾，弄水满手骊珠寒。老蟾泣中夜，露滴飞盖鸣琅玕。姮娥上天去，一碧光摇镜中树。石潭风雨忽惊人，乃是神鱼化龙处。  

○灵岩寺  

千峰秀出青莲宇，下界神龙走风雨。帝遣灵鳌戴此峰，来作中吴天一柱。吴王宫雉结浮云，日日西施醉歌舞。春□馆娃乐未终，敌人隔江尝胆苦。夜半越师溪上来，翻手繁华化为土。砚池鸟下咏青苹，樵路幽香来秋坞。昔时宝屧响瑶阶，谁信荆榛上修庑。惟有琴台石，峨峨似苍虎。吾将炼成金，天高不可补。飞阁当天开，五湖三江入窗户。君不见鸱夷子，浮沈两国烟波里。属镂谗锋固莫辞，耻雪夫差 【一作椒。】 肯知止。肯知止，今人宁无鼎铛耳！奈何古之人，九泉呼不起，酒尽苹芜三万里。  

○金陵行  

金陵城头生紫烟，金陵水立东风前。神山蜿蜒行入海，白日化龙飞上天。十年不见吹箫侣，丹凤深巢惜毛羽。仙子天端骑凤来，衣上斑斑碧桃雨。碧桃如霞浮寿觞，秦淮之鲤数尺长。林鸟回翔集庭树，华峰特立天中央。君行出门无百里，中道嗷嗷塞人耳。霜风洒笔山岳摇，夜半飞章奏天子。  

○八月望与项可立约游石湖是夜月蚀又雨次韵就约王山人明日同游  

黑云出山雨交加，太虚倏忽生疵瘕。琼楼瑶镜不可见，但觉银海浮玄华。长思昔年玉川子，作歌发愤刳妖蟆。不知三万八千户，此时何处相邀遮。我欲攀天蹑天柱，御风飞步蓬莱家。蓬莱扬尘水如墨，冻蛟化鱼啼喊呀。獬廌从来不识字，努力自言能触邪。遗我白兔所捣药，酌以金尊之紫霞。万古清光终莫掩，二国自战空墙蜗。酒醒忽忆五湖寺，亦有中顶仙人茶。明朝与君买船去，上山采桂穷幽遐。  

○仲容 【摘】 【谪】 阮图  

林中长忆仲容贤，水底龙吟阮上弦。弹破白云飞不去，化为盘石已千年。  

○钱塘怀古次高则诚韵  

钱塘潮上海门深，千古灵胥恨未平。北斗文星长黯黯，内园官树尚阴阴。承华殿冷西人语，太乙坛空上帝临。月黑鄂王祠下路，风吹青火出山林。  

○送陶教授还台州  

广文先生赋归去，天台此时花正开。月行舟上山水白，人散江头风雨来。燕雀争鸣碧玉树，麒麟不上黄金台。何如门前五杨柳，日日青丝吹酒杯。  

○鳌峰寺  

石道青莲入翠微，金鳌海上数峰奇。楼前风满潮来急，檐外山高月到迟。僧语夜深松子落，客吟春尽□花知。日西又立溪桥马，呼酒长亭唱《柳枝》。  

○乌夜啼  

城头乌夜啼，月白蓟门时。朝阳借光彩，翱翔凤凰池。春风黄金树，结巢在高枝。中心怀反哺，还向故人 【一作山。】 飞。  

○真女吟  

尝闻汉宫人，恩深妒还重。自怜冰雪姿，肯恋金屏宠。春风吹倒山，妾心终不动。羞死王昭君，玉颜没青冢。  

○郎亡金  

郎亡金，持者谁？十年同舍难相知。不疑肝胆似冰雪，仰天吐气摧双眉。古人重黄金，交情弃如土。奈何今之人，身为黄金死。结交心不同，须防未然绝。何时郎得金，白珪之玷乃可灭。  

○白门柳  

白门女郎若杨柳，舞衣深劝金陵酒。青丝素手结同心，沈醉东风回马首。红袖掩啼痕，请君听妾言。柳色年年好，玉颜岂长存。柔条不忍折，妾意与君恩。纷纷花落青春暮，雨暗长亭空断魂。  

○归燕曲  

春寒吹北风，吹送青云燕。归心与去舟，乘风似飞箭。愁杀倚楼人，泪滴如花面。乌衣自有家，梦断昭阳殿。  

○柳枝词  

江头好风日，杨柳参差青。柔条为君折，行歌出西城。江流二月碧如酒，木兰之舟天上行，欲别不醉难为情。  

○久别离送柳韶之西安  

久别离，长相思。溪头杨柳树，十见黄金枝。枝长花飞如白雪，心期暗结东风知。东风吹花化为萍，一夜浮游满溪水。满溪水，到天池。萍亦因之几千里？何时萍实成，与子乘舟泛蓬瀛。  

○题玉山中所藏赵千里画金碧山水图  

天上白云满空谷，树下三间两间屋。玄晏先生不出门，自检残书手□读。醉翁斜带紫纶巾，过水呼童御黄犊。犊之背乐不可言，王孙写入冰绡幅。君不见戎车□战场，秦王失其鹿。笑杀当时园绮翁，白头去谒隆准公。  

○题玉山中钱舜举画五柳庄图  

飞泉屋后银河悬，孤松屋上苍龙眠。四山无数白云出，好柳五株当门前。葛巾丈人步其下，悠然别有山中天。  

○题三笑图  

我思庐山三十载，喜见虎溪三笑图。远公爱客不爱酒，陶令爱酒无钱沽。黄冠道人爱谈道，握手顾我成胡卢。乃知古来贤达士，出处自与常人殊。君不闻东晋英雄数周顗，对语新亭泣新鬼。  

○题二乔图  

乔公二女如花颜，玉宫仙树参差间。凤裾鸾书明月环，宝钗压堕青云 【鬟】 【环】 。手捻丹霞染天章，绣屏晓卧珊瑚床。石镜山前琼草香，春风荡漾紫鸳鸯。娇歌双笑兰烟苍，中军留醉牙帐光，回头两鬓飞秋霜。  

○游箫台寄李五峰  

箫台天高山气寒，琼楼倒景金沙滩。露洗长松翠蛟泣，晓风吹瘦青琅玕。仙游王子今千载，箫去台空山不改。石梯奇峭石萝深，东望蓬莱隔沧海。华表栖尘鹤未归，烧丹灶湿苍苔衣。木落鏦铮下铁壁，紫岩桂落香风飞。云门道士相迎送，五色芙蓉满溪洞。生平屐齿能几来，回首十年如一梦。客乡迟暮秋复秋，故园泪□黄花愁。长绳难系西飞日，彭殇蚁□营荒丘。雪瀑洒巾清入骨，烟霞杳霭孤鸿没。世人倏忽不可期，独酌芳林劝明月。  

○船上燕姬  

燕姬倚娇色，珠帽络金花。半醉玉盘面，双鬟云影斜。水边忽自笑，眉目艳春华。芳心为谁发？翠袖拂琵琶。  

○宴郑明德与袁子方张伯雨得落字  

东家白云翁，载酒青山郭。相招竹林彦，坐对春风酌。一花飞入楼，泛我银凿落。醉步松月归，令人梦孤鹤。  

○桃坞吟与项可立寒食同游  

客乡见寒食，因作桃坞游。桃坞年年发春色，馆娃香径随风 【一作东。】 流。罗敷采桑隔绿水，渔童小海歌蹋舟。三五丫鬟不知丑，紫花红花簪满头。欲开未开竹旁户，见我白髭佯作羞。羞颜微破背人笑，自言此客曾来否。侧闻橐 【一作郭。】 驼语，此客宁尔留。太白老，元丹丘，玉尊锦瑟春风楼。  

○题张叔厚描寿阳公主梅妆图  

正月七日含章殿，落梅吹花香扑面。玉人睡起犹未知，重理新妆镜中见。花如玉貌多婵娟，三十六宫多学徧。城中丑妇不解羞，采花自点双眉头。  

○芭蕉士女  

为爱芭蕉步玉除，云根飞翠湿霞裾。蕊珠宫里归期近，懒把芳心叶上书。  

○奉酬子山秘监三首  

青烟竹外煮金芽，更对山人酌紫霞。半醉东风催上马，一身香雨湿宫花。  
金谷花香弄彩球，毡乡云暖更温柔。客怀不记春深浅，卧看桃花溪上流。  
太液春深绿水滨，后宫争唱《柳枝》新。黄金不买《长门赋》，醉酒花阴睡杀人。  

○松门玩月  

徘徊青松门，鉴我古明月。露零沐青髯，玄珠烛寒发。愿言驾云螭，飞步上天阙。微雨中夜来，北风卷成雪。  

○春夜酬李五峰  

酣歌惜春夜，起向月中立。北斗挂长松，风摧翠蛟泣。山花如美人，飞香染衣湿。青天落吾手，大白不满吸。推山出门去，秀气还复入。  

○题溪山钓雪图  

隆冬西北云，群物共衰槁。万雪閟阴崖，青松一何好。小竹不受风，低回向人扫。茅檐化穹庐，树压珊瑚倒。谁将渭水竿，移舟入瑶岛。此时沙漠天，啮旃命如草。复有辕下车，夜蹶蓝关道。哀哀节义躯，何如此溪老。溪老谓余言，贞心当自保。讵知三尺蓑，功成在华颢。  

○送张学录归柯山  

幽人若明月，皎皎天壤间。忽醒西堂梦，随舟入柯山。山中古树影，照见鬓毛斑。白兔捣灵药，何时得休闲。两两乘鸾女，笑舞如花颜。长歌紫云上，仙风安可攀。因之下江浦，遗以双玉环。  

○松雪上人以墨君见似遂托兴而歌之  

海水变为酒，尽醉蓬莱客。骊龙与翠蛟，各饮三千石。众影行月光，云气浮天白。仙人久不归，瑶草年年碧。  

○病起  

出户见青草，始知春意深。行行倦复止，至此庭树阴。层云掩朝日，归鸟思故林。节序忽已易，徒劳霜鬓侵。幸有尊中物，为吾解愁襟。  

○送黄仲珍归松江  

幽兰抱贞姿，结根岩谷中。光风泛奕叶，及此春露浓。君子既不异，众草难与同。尚为王者香，含华待清风。抚琴起长叹，曲尽情未终。  

○秋浦送吴录事之吴中  

长思秋浦月，今见秋浦人。山中读书屋，乃与九华邻。当山弄明月，垂彼清溪纶。得鱼赤金尾，骑上龙门津。吴头坐烟艇，放鱼歌白苹。多君如李白，且尽尊中醇。  

○白云歌  

白云出千峰，飞渡沧海去。白下杨花春满江，一夜随云化为絮。黄鹤乘之上青天，下视蓬莱落何处？我作《白云歌》，劝君一杯酒。不见从龙云，风雨飘零作苍狗。碧山堪栖君好归，富贵于吾亦何有。  

○醉时歌  

挹翠楼前秋日清，挹翠楼下秋水明。海色屏开九峰晓，玉树时作蛟龙鸣。主人爱客劝客醉，凤弦欲语杯先行。杯上菊花黄似酒，碧袖双歌若杨柳。白日飞去红烛来，两两玉童争拍手。拍手笑，风飔飔。初疑蓬岛，何异瑶池。人生百岁，不乐何为。不愿发再黑，但愿长醉如今时。  

○和陈伯良韵代荡子妇作  

美人如花隔秋水，翠发新蟠凤凰尾。年年花底醉秦宫，不是盈盈花上鬼。舞衫血色迎风挥，南风北风吹折枝。谁怜荡子妇，含矉坐荆扉。夜夜望明月，睡时山月低。男儿未富贵，徒劳歌扊扅。君心叩月不自见，愿照若兰锦中诗。妾身如蚕不食叶，自然吐出五色丝。字字结同心，无人为持去。夜梦化为娥，寻君不识处。随云飞遍十二峰，梦回日出沧江东。中使传书呼塞鸿，少年仙客成老翁。请君归，劝君酒。酒如泉，杓如斗，庭中桂树青鸾小。  

○玉山佳处  

玉山有佳处，乃在昆仑西。蓬莱数峰小，上与浮云齐。云中飘飘五色凤，只爱碧梧枝上栖。芝草琅玕满玄圃，群仙共蹑青云梯。太湖三万六千顷，水水流入桃花溪。溪头浣花如濯锦，百花潭边浮紫泥。紫皇拜尔山中相，闲把丝纶草堂上。渔庄一钓得龙梭，龙女吹箫书画舫。西风玉树金粟飞，东风柳浪金波漾。岁岁年年乐事多，绿野平泉何足尚。十二楼头看明月，太乙明星夜相访。酌霞觞瑶台，露湿芙蓉裳。我亦桃源隐居者，握手一笑三千霜。  

○松屋  

四壁青萝月，长松白鹭巢。山风吹叶下，添覆一重茅。  

○兰亭  

酒醒风雨湿衣巾，曲水荒凉几暮春。檐外萧萧修竹在，相逢如见永和人。  

○酬于思容御史  

春风三月酒如泉，短屐青衫不厌穿。明日吴门骢马过，休惊林下白云眠。  

***◆熊监丞梦祥（松云道人集）***  

梦祥，字自得，南昌进贤人。聪敏旷达，作诗为文，思若涌泉。旁晓音律，能作数家书，写山水尤清古。以茂才异等荐为白鹿书院山长，授大都路儒学提举、崇文监丞。以老疾归，游淮淛间，放意诗酒，脱略不拘，有晋人风度。卜居娄江上，匾「得月楼」，自号松云道人。与玉山主人为忘年交，年九十余卒，其所著述有《释乐书》行于世。  

笞女台歌  
春晖楼分韵得仰字  
丁都护  
题柏子庭枯木  
湖光山色楼  
客怀奉简玉山  
题王元章画梅花  
题管夫人竹  
题二色芙蓉便面  
题李息斋竹  
题画山矾  
题王元章梅  
和西湖竹枝词  
题蕺山题扇图  

○笞女台歌 【并引。】  

在京南城放生池东，高三丈，蒿草芃芃，乡老俱称金萧后笞女于上。  
荒草堆，燕人号为笞女台。金源萧后饬宫女，表正壶范出圣裁。此事庸或有，史笔独不该。繁华若流水，去者不复回。后人见遗迹，孰不兴远怀。闲花野草今犹昔，当时美人安在哉。  

○春晖楼分韵得仰字  

行行别楚州，秋芜半苍莽。关河扬旌旗，令人心怏怏。礼乐百年间，于焉日凄怆。历此艰危中，别郡政劳攘。何由得清夷，复见桑麻长。故人居桃源，买舟得独往。坐我广厦间，薄言慰遐想。维此秋方中，桂月延清赏。连甍接层台，夜色亦萧爽。主人情更真，顿觉脱尘鞅。吴歈侑金尊，讴歌共抵掌。欢会亦可期，乐事非勉强。醉后下 【一作登。】 高楼，凉月犹在仰。  

○丁都护 【并序。】  

枢密三知院答里麻监总戎曹州，进兵陷阵，诸将卒士弃其主将而溃，于是被害甚惨。后以十月末旬，获其骨而归，招魂于顺承门外。  
丁督护，郎上马，将星煌煌，干戈戚扬。貔貅百万羽林郎，旌旗所指孰敢当。丁督护，郎下马，穹庐满野，笑言哑哑。良家女儿擎玉斚，夜来叶落消长夜。丁督护，郎进兵，旗电鼓霆，泽剑流星。指麾卫军歌楚声，主将倾危血刃腥。丁督护，魂来归，少妻娇儿，涕泗涟洏。去时鞍马何人骑，肘后玉印今归谁？呜呼猗戏，国之梁栋，哲人萎萎！  

○题柏子庭枯木  

铁珊瑚树飞鬼蝶，王子敝舄不许蹑。乞与海神神不收，涌树雪晴光晔晔。何人泼墨澹复浓，使我一见成心猎。便令退从未画前，无孔笛中宫征叶。  

○湖光山色楼  

移舟界溪上，忽见海虞山。山接空青外，湖当惨淡间。松声听欲近，帆影坐看还。何处西风起，渔歌下别湾。  

○客怀奉简玉山  

我昔离家七月强，只今十月陨清霜。可惭浊酒黄花兴，应悔青灯白发长。翠袖天寒修竹暗，绮窗日暖□茸香。夜长枕上扬州梦，江北江南是故乡。  

○题王元章画梅花  

水影晴光为写神，当时已是失天真。一从残角吹新曲，几向寒溪觅故人。缟袂归来犹有月，佩环飞去更无尘。莫言醉魄空离落，信把和羹属大臣。  

○题管夫人竹  

夫人写竹何纵横，错刀离离光怪生。安得月明招白凤，玉阑西畔听秋声。  

○题二色芙蓉便面  

曾障西风十二阑，亭亭醉醒碧波寒。月边青鸟无消息，流落人间作画看。  

○题李息斋竹  

蓟丘道人写潇洒，烟寒兔齿石苍苍。素娥剪翠云叶乱，三十六陂春水香。  

○题画山矾  

傍路依山到处生，只因樵牧惯相轻。若教尘俗如桃李，未必梅花肯作兄。  

○题王元章梅  

紫禁春醲雪未消，年年香冷只飘飖。许身入画酬清赏，不嫁东风过小桥。  

○和西湖竹枝词  

船头新月恰如眉，折得双头莲子归。荷花菱叶不同种，蝴蝶蜻蜓各自飞。  

○题蕺山题扇图  

蕺山老媪本无知，恰值将军乘兴时。竹扇一时光怪动，莫教低价与元规。  

***◆宋常山沂（春咏亭稿）***  

沂字子与，清江人。由成均诸生擢艺文监掾，迁赣州从事，复除常山县尹。所著有《春咏亭稿》。  

题燕士李叔成静怡精舍  
题澹斋  
题听秋轩  
东海谣奉送宋大监降香海上天妃庙  
送逯都水赴海运万户  
赠别黄德广赴都  
白鹤观次韵郑蒙泉呈朱仲文陈庶子  
次韵答苏昌龄  
送傅与砺佐使安南  
送赵御史仲礼之任南台并简兼善达公经历元载王公用道孔公二御史  
奉饯御史中丞汪公大司徒致仕归陇右  
寄马易之  

○题燕士李叔成静怡精舍 【叔成，故淮安郡侯子也。】  

守道岂忘世，脉脉重端居。旷怀不可极，清风生太虚。寂寂独无营，欣欣常有余。童子启窗户，昼读孔氏书。窅然在隘巷，时来长者车。问我何栖迟，东陵未丘墟。矧伊幽州士，胡为卧空庐。答云各有志，素丝尚匪污。相从赋《黄鸟》，驾言歌《白驹》。凤兮或来下，愧彼狂接舆。  

○题澹斋  

泠泠山下泉，谡谡松上风。松风吹我心，置彼山泉中。清深聊洗耳，汪洋因荡胸。时时酌玄酒，孰与甘醴同。张侯坐斋阁，尺宅如虚空。泊然濯尘虑，明德庶弥崇。  

○题听秋轩  

憀栗夫何如？幽斋致虚极。相看数竿竹，更觉万籁寂。颢景逾清旷，天宇弥寥泬。凉飔发金奏，繁露漙玉滴。高梧庭鹤唳，衰蕙候虫唧。愿言凝耳韵，端居以游息。  

○东海谣奉送宋大监降香海上天妃庙  

东海鲤鱼摇赤尾，舳舻尽发江南来。帆樯出没蛟鼍窟，灵雨神风劳帝子。紫衣使者麾金幢，麒麟暖玉隐天香。元君昼下翠旗湿，百灵冉冉天吴立。使君骑马历东吴，吴中父老争迎趋。自言春涛漂白骨，官家下诏复征役。今年陇亩秔稻空，县官索租到疲癃。丁男登山拾橡栗，妻孥含酸向人泣。使君北来候神人，应怜赤子百忧集。明年海若不扬波，君归宣室当如何！  

○送逯都水赴海运万户  

都水使者日边来，黄金虎符照漕台。笑持英簜入沧海，不比徐福求蓬莱。将军昔骑青骢马，风采桓桓丹阙下。紫髯如戟半成霜，议论精神更潇洒。今年运米发东吴，三百万石皆明珠。扬旗列戟耀云汉，伐鼓鸣金转舳舻。将军尚文今尚武，何物鲸鲵敢予侮。搀抢荡灭凋瘵平，报政归来奏明主。  

○赠别黄德广赴都  

江上相逢浑未久，忽对芳尊倾别酒。君向燕台万里□，我留吴会三春后。当年曾入承明庐，千官委佩侍金舆。此行剩拟《长杨赋》，何用频封光范书。  

○白鹤观次韵郑蒙泉呈朱仲文陈庶子  

谁写《黄庭》一两章，碧桃花发日初长。欲求大药黄金鼎，先解明珠白玉珰。漠漠春阴连海气，迟迟云影度天光。群公共爱幽栖好，芝草瑶花杂众芳。  

○次韵答苏昌龄  

二十四桥春雨晴，高斋日日读书声。寄来满纸□□湿，想见吹箫弄月明。倾盖清尊相为醉，盍簪白发可怜生。东风三月淮阴郡，写寄绸缪故旧情。  

○送傅与砺佐使安南  

皇帝三年颁正朔，使君万里向交州。瑶池天阔龙光漏，铜柱云低蜃气收。陆贾独能持节往，终军因得弃繻留。幕中为惜悬河辩，毛遂归来坐上头。  

○送赵御史仲礼之任南台并简兼善达公经历元载王公用道孔公二御史  

天子龙沙拜法官，议郎新戴辟邪冠。晓辞漠北冰霜重，秋到江南草树寒。谏疏频烦明主听，题诗长共故人看。应怜闾里诛求急，尚布朝廷礼意宽。幕下风清鸣一鹗，台端雪霁见双鸾。寥寥渡海三冬翮，烨烨凌空五色翰。晋代新亭苍藓合，梁朝旧寺土花残。石城慷慨悲袁粲，别墅风流忆谢安。千里凭高麾绣斧，几回揽辔并银鞍。诤臣事业须公等，努力明时匪素餐。  

○奉饯御史中丞汪公大司徒致仕归陇右  

仗引绛驺中执法，镜悬清鉴大司徒。当今天子尊元老，自昔诸侯祖二疏。腊尽挂冠辞北阙，春来供帐出东都。魏舒就第施行马，薛广传家保赐车。德教万民蒙帝赉，王封四世赞皇图。翰蕃方国歌周雅，带砺河山着汉书。燕塞骅骝知故道，陇云鹦鹉识前驱。平泉草木芳华里，终日垂绅拥玉鱼。  

○寄马易之  

近日淮南见马卿，新诗句句掇琼英。画船不肯留三日，先载东风过四明。  
自是风流爱鉴湖，木兰舟上倒金壶。鲈鱼莼菜恋乡国，马湩蒲萄忆帝都。  

***◆卞司掾思义（宜之集）***  

思义，字宜之，楚州人。气宇疏旷，早年有诗名，能苦吟，对客谈诗，终日不绝。淛西宪府以其才贤，辟为属掾。任满，转达德录判，未任，庸田制司又以其通敏，再辟为掾史。尝寓陵阳，与刘有之、吴起季、王子山、吴子彦、胡成之辈相倡和。上元杨翮称其词宏丽华妙，可以追配古之作者。惜诗多失传，仅存《玉山雅集》十之一二云。  

溪山春雨图  
上元日侍宴迭嶂楼  
铁笛诗寄杨廉夫  
和杨廉夫新居韵  
赠清隐杨炼师  
大瀛海道院为吕啬斋作  
巢云为吴义卿作  
侍宴迭嶂楼次苏资道韵  
西津渡  
过邳州风雨不能渡宿州治  
毘陵玄妙观  
汗酒  
马善长设宴思远楼湖船  
过琴溪徐公钓台  
次王安行韵  
次杨廉夫韵赠歌者翡翠屏  
题舒秀实鉏隐  
愍忠阁  
题溪山烟雨图  
过维扬  
春江逸响图  
怀杨铁笛  
和西湖竹枝词  

○溪山春雨图  

野人结屋临溪上，溪上白云生迭嶂。城中车马自纷纭，朝听樵歌暮渔唱。云林叆霴春日低，小桥流水行人稀。桃花落尽春何处？风雨满山啼竹鸡。  

○上元日侍宴迭嶂楼  

上使开华宴，高楼倚碧霄。山如屏嶂列，风逐管弦飘。事简春偏永，歌长酒易消。月明人散后，骢马不胜骄。  

○铁笛诗寄杨廉夫  

一段清冰百炼钢，曾翻宫征侍虚皇。裂开黄鹤 【一作鹄。】 矶头石，惊落青鸾镜里霜。仙子佩环新乐府，翰林风月旧文章。道人清节磨砻久，却笑桓伊独据床。  

○和杨廉夫新居韵  

楼居最喜傍西河，春水溶溶生绿波。近市小桥云影乱，隔帘疏雨竹声多。执经弟子登金马，换帖山人贽白鹅。欲向尊前吹铁笛，且听牙板翠儿歌。  

○赠清隐杨炼师  

野鹤昂藏自不群，往来瀛海绝嚣氛。碧瞳老去照秋水，石室晓来生白云。采药每于松下见，步虚时向月中闻。《太玄》亲授神仙秘，霜茧淋漓旧墨纹。  

○大瀛海道院为吕啬斋作  

人间咫尺大瀛海，方丈蓬莱信杳然。若木三更先吐日，弱流万里不通船。未同徐福来求药，好访安期且问仙。闻说吕公高隐处，蛟龙常护石床眠。  

○巢云为吴义卿作  

元气氤氲天四垂，我来高处足栖迟。笑看乌鹊空三匝，肯与鹪鹩共一枝。露湿衣裳星斗近，暖生毛骨梦魂知。有时借得天风便，唤取仙人白鹤骑。  

○侍宴迭嶂楼次苏资道韵  

使君闲暇宴高台，佩玉珊珊得重陪。无数好山成迭嶂，一湾流水似天台。烟中佛寺藏楼阁，火后人家半草莱。不用登临增感慨，春风梁燕又归来。  

○西津渡  

西津渡口望瓜洲，候吏欢迎使客舟。天堑已无南北限，江流不尽古今愁。云连巨舰来湖口，风送残潮过石头。驿舍题诗满东壁，重来还忆去年秋。  

○过邳州风雨不能渡宿州治  

天下黄河势欲奔，江南游子黯销魂。阴风怒作波涛险，秋雨忽来天地昏。下榻可堪尘满席，开怀赖有酒盈尊。晓晴又上征鞍去，城下新添涨潦痕。  

○毘陵玄妙观  

古柏青衫锁翠霏，寥阳金阙隐玄扉。旛幢影动群仙下，星斗坛空独鹤归。高阁云深分树色，修廊雨过湿苔衣。壁间若问双龙迹，化作天池宝剑飞。  

○汗酒  

水火谁传既济方，满铛香汗滴琼浆。开尊错认蔷薇露，溜齿微沾菡萏香。水泄尾闾知节候，津生华盖识温凉。千锺鲁酒空劳劝，一酌端能作醉乡。  

○马善长设宴思远楼湖船  

绿野桥边系短篷，归来微雨湿青骢。草堂无梦寻康乐，莲社何人忆远公。海上相逢疑昨日，尊前谈笑自春风。明朝旧约知谁问，隔岸海棠花正红。  

○过琴溪徐公钓台  

芳草茸茸衬马蹄，重陪使者过琴溪。东风又属梨花月，夜雨新添燕子泥。石室尘空苍藓合，钓台人去暮云低。破奚莫厌诗囊重，多少江山未品题。  

○次王安行韵  

杖策来寻隐者居，闭门重着绝交书。入城无事不骑马，临水有时看钓鱼。未羡渊明开菊径，拟从诸葛住茅庐。清时羽翼知多少，肯散黄金学二疏。  

○次杨廉夫韵赠歌者翡翠屏  

扬州曾赏琼花宴，吴下新传翡翠屏。湘水月明环佩冷，巫山云湿髻鬟青。蹙金孔雀非为贵，隔屋琵琶正好听。青鸟无情易飞去，雕笼深锁重丁宁。  

○题舒秀实鉏隐  

宾幕归来野兴浓，卜居还得近城东。绕篱自斸荆榛地，傍屋添栽杞菊丛。一镢燕泥春雨后，数声牛笛暮烟中。红尘轩冕非吾事，老圃如今愿己同。  

○愍忠阁  

登临独上最高层，东北阑干不敢凭。云近蓬莱连复道，天低星斗挂觚棱。愍忠曾葬征辽骨，破暗空存供佛灯。欲浣京尘振衣袂，冷风萧瑟洒炎蒸。  

○题溪山烟雨图  

西崦人家枕碧流，屋头高树近山头。短蓑烟雨归来晚，满地落花人倚楼。  

○过维扬  

露冷金盘酒价添，云埋琼树客愁兼。竹西旧曲无人理，谩卷红楼一半帘。  

○春江逸响图  

黄鹤矶头一棹还，白鸥波上几人闲。笛声吹断江南曲，不见渔翁祇见山。  

○怀杨铁笛  

琵琶声断翠鸾孤，铁笛山人泪眼枯。闻道小弦今已绝，《竹枝》依旧唱西湖。  

○和西湖竹枝词  

小苏吹笛最高楼，吹作大堤杨柳秋。只今青冢在湖上，不识黄云出塞愁。  

***◆屠山长性（彦德集）***  

性字彦德，会稽余姚人。明《春秋》学，幼从黄侍讲溍游，故其诗文严整有法度。领至正乡荐，嘉定儒学聘为经师。  

送王季埜侍父入京  
馆娃宫  
山阁  
和潘子弃韵  
送赵季文  
送智教授兼简郭思道录事  
金粟影  
竹桃  
竹菊  
竹棠梨  
竹梅  
送人赴彭湖巡检  
题马二首  
和西湖竹枝词  

○送王季埜侍父入京  

江左风流属过翁，赋成入奏大明宫。未应膝上留文度，还向谈边见阿戎。《金缕》东风歌折柳，锦帆迟日带归鸿。六龙清暑滦河上，扈从应驰白玉骢。  

○馆娃宫  

栖越归来此筑宫，佳人欲与死生同。鸱夷始见投江上，乌喙俄闻赐甬东。木落秋波环佩冷，草生故国绮罗空。几回香水溪头望，飞雉犹翻夕照红。  

○山阁  

幽居只在碧山阿，高阁凌虚带女萝。门外水生春渚白，窗前云起夕阴多。藏书每许邻人借，酿酒时邀野老过。见说南冈千岁柏，倚阑安得眄柔柯。  

○和潘子弃韵  

云林精舍傍岩阿，中有行吟十二窝。陆羽泉清童汲惯，潘郎诗好客酬多。茅山猿鹤惊春晓，楚水鱼龙落夜波。归去不成千里别，抱琴重约听樵歌。  

○送赵季文  

湖州此去百余里，公子之官是胜游。细雨澹藏城外寺，垂杨齐拂水边楼。妙年未厌官曹剧，大府仍闻礼数优。日日高堂具甘旨，白鱼须寄霅溪头。  

○送智教授兼简郭思道录事  

先生去作州博士，尚忆沧浪水竹居。研露自临修禊帖，闭门欲着绝交书。九江城外春帆近，五老峰前晓雁疏。此去谈经有余暇，参军为我问何如？  

○金粟影  

桂树丛生双涧侧，玄堂羽盖拥团团。流膏久矣成芝菌，结荫终当集凤鸾。雨露春深增怵惕，溪山秋晚耐高寒。淮南不用歌《招隐》，留与云仍百世看。  

○竹桃  

仙子吹笙处，碧桃花正开。花边有竹实，留待凤归来。  

○竹菊  

曾向山中住，黄花烂漫栽。主人缘爱竹，三径不教开。  

○竹棠梨  

石畔竹扶疏，棠梨结子初。坐来山雨过，湿翠欲沾裾。  

○竹梅  

美人湘浦去，翠袖倚琅玕。横笛吹霜晓，遥知不耐寒。  

○送人赴彭湖巡检  

三十六岛遶彭湖，见说泉南天下无。花时小队旌旗出，处处春风啼鹧鸪。  

○题马二首  

渥洼神水与天通，汗血淋漓带赤鬃。明日甘泉祠泰畤，和銮声在五云中。  
晓来疏雨过沙堤，振迅先闻柳外嘶。不是圉人调未习，临流怕湿锦障泥。  

○和西湖竹枝词  

二八女儿双髻丫，黄金条脱银条纱。清歌一曲放船去，买得新妆茉莉花。  

***◆录事昂吉（启文集）***  

昂吉，字启 【一作起。】 文，本唐兀氏，世居西夏。昂吉留吴中。举至正七年乡荐，明年登张秦榜进士。授绍兴录事参军，迁池州录事。为人廉谨，寡言笑，时往来玉山，唱和为多。杨铁厓送启文会试诗有云：「西凉家世东瓯学，公子才名久擅场。」其推奖可知也。  

芝云堂以蓝田日暖玉生烟分韵得日字  
听雪斋分韵得度字  
乐府二章送吴景良  
姑苏台送友人之京师  
虎丘山送友人  
题丹山  
七月既望日玉山主人与客晚酌于草堂中肴果既陈壶酒将泻时暑渐退月色出林树间主人乃以高秋爽气相鲜新分韵余得高字  
玉山雅集图者淮海张叔厚为玉山主人作也主人当花柳春明之时宴客于玉山中极其衣冠人物之盛至今林泉有光叔厚即一时景绘而成图杨铁史既序其事又各分韵赋诗于左俾当时预是会者既足以示不忘而后之览是图与是诗者又能使人心畅神驰如在当时会中展玩之余因赋诗以记其后云  
钓月轩以旧雨不来今雨来分韵得来字  
碧梧翠竹堂  
湖光山色楼  
芝云堂  
柳塘春  
渔庄  

○芝云堂以蓝田日暖玉生烟分韵得日字  

凉风起高林，秋思在幽室。维时宿雨收，候虫语啾唧。池浮荷气凉，鸟鸣树阴密。主人列芳筵，况乃严酒律。客有二三子，题诗满缃帙。双双紫云娘，含笑倚瑶瑟。清唱回春风，靓妆照秋日。人生再会难，此乐亦易失。出门未忍别，露坐待月出。  

○听雪斋分韵得度字  

把酒临前轩，积雪满行路。清唱回春风，夜色在高树。主人雅好客，殷勤道情愫。欢极座屡更，杯深不知数。酒阑看雪行，亭亭水中度。  

○乐府二章送吴景良  

吴门柳，东风岁岁离人手。千人万人于此别，长条短条那忍折。送君更折青柳枝，莫学柳花如雪飞。思君归来与君期，但愿柳色如君衣。  
采采叶上莲，吴姬荡桨云满船。红妆避人隔花笑，一生自倚如花妍。低头更采叶上莲，锦云绕指香风传。殷勤裁缝作莲幕，为君高挂黄堂边，待君日日来周旋。  

○姑苏台送友人之京师  

送君姑苏台，台前日落云帆开。吴王宫殿已尘土，且复饮我黄金罍。吴王宴时花满屋，半酣西施倚阑曲。越兵一夜渡江来，从此荒台走麋鹿。与君吊古登高台，青天万里云飞回。愿君乘云上天去，思君偏倚台前树。  

○虎丘山送友人  

别君虎丘山，归云如鸦松树间。山公聚石坐说法，白虎台前去复还。至今台上金精伏，清气潇潇满林谷。城中之人岂解事，但见寒泉绕岩木。君行慎勿停吴舠，修名要与山齐高。酒酣君去我亦别，后夜山头望明月。  

○题丹山  

昔人仙去大兰山，台殿空遗石壁间。崖瀑四时飞白云，溪云长日护玄关。青棂露冷从猿采，仙未风生看虎还。昨夜洞前新雨过，主人留客听潺湲。  

○七月既望日玉山主人与客晚酌于草堂中肴果既陈壶酒将泻时暑渐退月色出林树间主人乃以高秋爽气相鲜新分韵余得高字  

窗外白云翻素涛，座间翠袖妬红桃。风生杨柳暑光薄，月上芙蓉秋气高。喜近山僧吟树底，更随仙子步林皋。主人才思如元白，日日题诗染彩毫。  

○玉山雅集图者淮海张叔厚为玉山主人作也主人当花柳春明之时宴客于玉山中极其衣冠人物之盛至今林泉有光叔厚即一时景绘而成图杨铁史既序其事又各分韵赋诗于左俾当时预是会者既足以示不忘而后之览是图与是诗者又能使人心畅神驰如在当时会中展玩之余因赋诗以记其后云  

玉山草堂花满烟，青春张乐宴群贤。美人蹋舞艳于月，学士赋诗清比泉。人物已同禽鸟乐，衣冠并入画图传。兰亭胜事不可见，赖有此会如当年。  

○钓月轩以旧雨不来今雨来分韵得来字  

经年不见顾征士，长忆花前共举杯。一路凉风吹酒醒，满船秋雨载诗来。 【一作材。】 楼头杨柳参差见，池上芙蓉取次开。独立水光山色里，双双白鸟忽飞回。 【一作来。】  

○碧梧翠竹堂  

爱尔小轩梧竹好，雨晴添得草堂幽。挂帘凉月作秋色，遶屋清阴如水流。莫剪高枝留宿凤，好依劲节听鸣璆。醉来几度凭栏立，但觉萧萧爽气浮。  

○湖光山色楼  

危楼倚天何壮哉？轩窗八面玲珑开。水摇万丈白虹气，山横十二青瑶台。林光朝开宿鸟散，帆影暮接归云回。坐久身如在泉石，神清骨爽无纤埃。  

○芝云堂  

漪绿园中石一拳，十金移得置堂前。望中云气生芝草，春在仙人种玉田。  

○柳塘春  

春塘水生摇绿漪，塘上垂杨长短丝。美人荡桨唱流水，飞花如雪啼黄鹂。  

○渔庄  

待得桃开泛钓艖，春光三月到渔家。风回池上凭栏立，一对鲤鱼吹浪花。  

***◆陈学士秀民（寄情稿）***  

秀民，字庶子，温州人，一云嘉兴人。博学善书，为武冈城步巡检、知常熟州。张氏时为参军，历江浙行中书省参知政事、翰林学士。未详所终。钱宗伯牧斋云：周玄初《鹤林集》载庶子作《来鹤诗》，在洪武己巳二十二年，则知其明初尚在也。有《寄情稿》。  

至京杂诗  
赋得来苏舞送朵雅斋监宪浙东  
滦阳道中杂兴  
送强彦栗归吴  
燕京客舍送友归天台  
谒贾傅庙  
题王长史所画天平龙门图  
壬午九月九日与郭希仲纪叔维马希远饮周景文晚香堂上纪画墨菊马鼓琴既而各赋一首  
赋得乌夜啼送苏彦刚奉母归汴  
题幻住庵中峰和尚莲池野亭小像  
题江山万里图  
鹊喳喳  
送远曲  
至武冈  
至岳州宿岳阳楼  
山居杂咏  
登灵岩  
怀古和陈惟寅韵三首  
寄题集上人清晖楼  
扬州  
邳州  
漷州望古北居庸诸山  
湘乡道中  
五月九日调军入绥宁是夜宿风门岭值雨  
西湖竹枝歌  
姑苏竹枝词  
吴中柳枝七首  
题竹  
烟波晚棹图  
陪同同待制游南城  
寄绍兴吕左丞  
周玄初来鹤诗  

○至京杂诗  

秋气日凄厉，百虫晨夜鸣。白露徧野草，微霜忽已凝。客子衣袂薄，结驾远游行。俯视离兽奔，仰睇孤鸿征。宇宙浩茫茫，江河杳冥冥。念我同袍子，怀忧心烦萦。  

○赋得来苏舞送朵雅斋监宪浙东  

妾本良家子，玉颜照明都。十三学楚舞，十八未嫁夫。齐眉缠锦段，全臂络真珠。春风转罗袖，明月坠琼琚。一舞舞《浑脱》，再舞舞《来苏》。为君千万舞，托君以贱躯。  

○滦阳道中杂兴  

晨出建德门，暮宿居庸关。风鸣何萧萧，月出何团团。短辕驻空野，悲笳生夕寒。我本吴越人，二年客幽燕。幽燕非我乡，而复适乌桓。前登桑干岭，西望太行山。太行何盘盘，欲往愁险艰。寓形天壤内，忽如水上船。昨日东海隅，今夕西江边。 【《列朝诗集》无上二句。】 役役何所求，吾将返林泉。  

○送强彦栗归吴  

嗟我吴越人，惸惸客燕都。凡见吴越 【一作「乡里」。】 士，依依不忍疏。况子重信义，尤与他人殊。宁无情缱绻，执手与踟蹰。 【《列朝诗集》无上八句。】 蓟门秋月白，城头夜啼乌。城中良家子，半是南征夫。或从张都护，或属李轻车。道傍别妻子，泣下如迸珠。自非英雄姿， 【一作具。】 孰使祸乱除。戎马暗中国，游子将何趋。并州非故乡，东吴有田庐。 【《列朝诗集》无上二句。】 子 【一作君。】 归慰父母，繄我独何如！  

○燕京客舍送友归天台  

雁鸣沙漠风，秋入燕陵树。客子衣裳单，宁不畏霜露。驱车国东门，迢迢怀往路。尺璧横道周，谁能一回顾。登山豺虎雄，入海鲸鲵怒。天台隔三江，丹霞夹玄雾。黄精或可寻，胡麻庶当遇。明时有遗佚，归哉保贞素。我马病已久，东西厌驰骛。逸驾如可攀，吾将执其御。  

○谒贾傅庙  

昔读《治安策》，今谒太傅祠。骨鲠有如此，英灵或在兹。吊原宁无感，赋鵩终有疑。直士多放斥，佞人每高驰。汉文称令主，逆耳犹见遗。如逢昏与暴，杀人固其宜。湘江有流藻，可以荐明粢。褰帟拜遗像，流涕满 【裳衣】 【衣裳】。  

○题王长史所画天平龙门图  

月黑山鬼号，苍龙斗折角。仙人一掌擎，不令堕深壑。秋高势崚层，日暮气惨错。阑干冰柱悬，凌乱雪花落。路狭仅通人，峰寒不栖鹤。王侯天机峻，跻攀故盘礴。写作龙门图，奇气低五岳。神鱼息天池，有待风雷作。  

○壬午九月九日与郭希仲纪叔维马希远饮周景文晚香堂上纪画墨菊马鼓琴既而各赋一首  

去年登堂三月三，主人置酒浇春衫。今年登堂九月九，堂上主人复多酒。马生弹琴纪生画，郭子题诗美如炙。四明狂客醉欲倒，菊花插帽秋光好。百年节序能几逢，人生会合何其少。人生会少将奈何，为君起舞为君歌。歌残酒尽更须酌，莫待他年白发多。  

○赋得乌夜啼送苏彦刚奉母归汴  

城头月白乌夜啼，上下择木不肯栖。昔日养雏今已飞，哑哑唤母登好枝。乌啼亦有树，子行得无归。车中娘娘发素垂，彩旌日向东京驰。东京土美桑枣肥，衣食可以无寒饥。乌夜啼，啼何为？岁将晏矣归来兮！  

○题幻住庵中峰和尚莲池野亭小像  

亭前池水生莲花，亭中老禅方结跏。双枝作供净瓶里，彷佛玉井衔丹霞。世上莲花亦常有，玉堂不比丹青手。水底冰蚕已化龙，绝世于今故无偶。师是莲花花是师，亭亭净植涅不淄。胸中五色舌上吐，烂漫写出莲花词。世间物物皆为幻，我托斯图作真看。君不见中峰峰上十丈莲，吹香夜夜到诸天。  

○题江山万里图  

曹郎胸中墨数斗，笔下烟云千万重。昆仑积石泰华接，潇湘云梦银河通。岷峨翠流三峡水，衡岳青莲五老峰。清溪九曲处士屋，丹霞百丈神仙宫。下有临渊欲坠之灵石，上有参天不老之长松。岚光雨气迷远近，咫尺万里将无穷。谁知大地山河境，乃在冰缣意匠中。我今抚卷三叹息，画史真能夺化工。  

○鹊喳喳  

鹊喳喳，乌嚄嚄，飞语流言满城郭。日东升，月西落，今日之日已非昨。贵人有病不饮药，女巫降龙，神歌噩噩。天漫漫，地漠漠，氓之蚩蚩罔知觉。马出河，龟出洛，天下文明圣人作。  

○送远曲  

谁令车有轮，去年载客西入秦。谁令马有蹄，今年载客过辽西。车轮双，马蹄四，念君独行无近侍。妇人由来不下堂，侧身西望涕沾裳。恨不化为双玉珰，终日和鸣在君旁。  

○至武冈  

家居犹旅食，儿子复南征。娄县千江隔，都梁百日行。雁书天外远，马角梦中生。食禄非吾愿，何时复旧耕。  

○至岳州宿岳阳楼  

荡桨遡流光，登楼望八荒。江山出图画，天地入舟航。夜静星文动，秋高月色凉。题诗怀李白，搔首鬓沧浪。  

○山居杂咏  

好山看不尽，游罢更须登。石屋晴犹雨，天池夏亦冰。寻仙碧霞里，飞步白云层。松花飘满地，归路喜逢僧。  

○登灵岩  

宝殿压崔嵬，华池顶上开。山从太白出，水自洞庭来。阁树联珠塔，岩花照石台。吴王清暑地，那得有尘埃。  

○怀古和陈惟寅韵三首  

范蠡已霸越，功成澹若无。扁舟五湖上，乌喙不敢呼。冥鸿在寥廓，燕雀下莱芜。  
兔走要离坟，狸啼阖闾墓。宝剑生土花，银池浴秋露。迢迢郭西门，玉辇迷金步。  
海门潮不至，昱岭掩空关。龙随白雁去，何时复南还。萧萧禁中树，尽为樵牧攀。  

○寄题集上人清晖楼  

山水含晖翠欲流，上人于此结飞楼。高明不比人间住，缥缈浑如天上游。璧月光涵吴苑夜，金莲香引洞庭秋。几时借得浮丘鹤，与尔题诗在上头。  

○扬州  

琼花观里花无比，明月楼头月有光。华省不时开饮宴，有司排日送官羊。银床露冷侵歌扇，罗荐风轻袭舞裳。遮莫淮南供给重，逢人犹说好维扬。  

○邳州  

青山一发见邳州，落日云迷故国愁。父老空传黄石在，仙人已伴赤松游。乾坤不信无清气，河水胡为尚浊流。野树昏鸦栖未定，数声哀角起高楼。  

○漷州望古北居庸诸山  

古北居庸一望中，风沙满眼乱芙蓉。曦车夜转昆仑脊，华盖阴移太一峰。金口水流终到海，玉泉云起又随龙。两京形胜今如此，可拟秦关百二重。  

○湘乡道中  

日暮倦趋山市远，解衣聊复憩岩阿。云迷险道藤穿石，水落悬崖草乱坡。木客下时人迹少，鹧鸪啼处客愁多。向南言语凭谁辩，莫问蛮方事若何。  

○五月九日调军入绥宁是夜宿风门岭值雨  

五月官军入不毛，重冈复岭接天高。小臣报国宁辞死，大将行兵无乃劳。漠漠野烟啼魍魉，阴阴山木挂猿猱。二更风雨来关峡，自喜挑灯看宝刀。  

○西湖竹枝歌  

鸳鸯宛在水中央，恰似阿侬初嫁郎。掷却郎君金弹子，劝郎切莫打鸳鸯。  

○姑苏竹枝词  

吴门二月柳如眉，谁家女儿歌《柳枝》。歌声袅袅娇无力，恰如杨柳好腰肢。  

○吴中柳枝七首 【录五。】  

长洲宫苑草离离，中有吴王旧沼池。至今二八吴中女，为人歌舞学西施。  
馆娃宫中花似云，馆娃宫外酒如春。花前把酒花下醉，莫遣春愁恼杀人。  
姑苏城边杨柳丝，千丝万丝垂参差。柳丝虽长不禁手，难织回文锦字诗。  
棠梨花开郎出门，宜男草生妾思君。如何宜男草上露，不湿棠梨花底云。  
白日欲暮入空房，手把银烛照西窗。绣帏芙蓉开两两，金屏翡翠立双双。  

○题竹  

苍林晓落天上云，万顷潇湘翠波冷。月明叶叶秋无声，着我扁舟卧清影。  

○烟波晚棹图  

东林待月月未出，长江走烟波着天。青山回首不可数，几点白鸥飞过船。  

○陪同同待制游南城  

城南百花开满洲，城中主人招我游。急唤吴姬歌小曲，莫令花落起春愁。  

○寄绍兴吕左丞  

后来江左英贤传，又是淮西保相家。见说锦袍酣战罢，不惊越女采荷花。 【按《辍耕录》云：张氏据有平江，部将吕珍守越，参军陈庶子、饶介之在左右。一日，陈赋此诗，饶染翰题扇以寄吕，词翰双绝，吕倩人诵罢，大怒曰：我为主人血战守封疆，岂爱一女子？不忍惊乎，见则必杀之。】  

○周玄初来鹤诗 【洪武己巳。】  

天外谁呼众鹤来，坛前道士本仙才。月明辽海通三岛，能载飞琼数往回。  

***◆陈□□雷***  

雷字公声，秀民之子，有《窳庵集》。公声诗尤工近体，如《寄王近智》云：「烟村白屋留孤树，野水危桥蹋卧槎。」《奉云门张布政》云：「月转桐阴书帙静，幕深花影吏人稀。」皆佳句也。  

春日怀周葵窗助教  
题方氏澄心亭  
题杨氏问月轩次周葵窗韵  
寄刘仲原经历  
自城东复向感化旧居留别徐德厚  
题徐思敬瑶池小景  
早春寄周致尧  
竹所次盛孔昭韵  
秋望  
寄隐者  
霜  
题秋江待渡  
题画马  
红梅  

○春日怀周葵窗助教  

紫燕黄莺来去飞，绿杨烟暖午风微。先生倚杖花边立，童子舞雩川上归。景物自随幽意得，世情浑与此心违。缘知野马多如许，不染春云白练衣。  

○题方氏澄心亭  

澄心亭子水之湄，结构空凉也自奇。已映渚蒲青间出，更涵沙竹翠相宜。寒浆玉露银床冻，碧甃铜瓶紫绠垂。到此不因同静者，湛然方寸与谁知。  

○题杨氏问月轩次周葵窗韵  

我欲停杯问广寒，中间宫阙几时安？丹梯有影非难上，玉斧无痕许借看。不信药成烦老兔，谁怜桂冷湿青鸾。相逢今夕知何夕，莫笑清狂兴未阑。  

○寄刘仲原经历  

鸳鸯湖水漾晴晖，镜里遥峰入望微。槐荫午衙书帙静，莲香秋幕吏人稀。青云步稳名逾重，白石歌长愿已违。他日相逢话畴昔，应怜憔悴不胜衣。  

○自城东复向感化旧居留别徐德厚  

孤云无定水悠悠，又复携书返旧丘。橡栗树空猿叫夜，蒹葭霜冷雁知秋。懒梳白发频搔首，笑对青山独倚楼。暇日清游可乘兴，到门题凤亦风流。  

○题徐思敬瑶池小景  

萦泉迭石带烟霞，此景人间有几家。锦字书传青鸟使，玉箫声绕碧桃花。云容窈窕谁能写，月色婵娟我欲赊。不待扁舟乘兴去，珊瑚长拂钓竿斜。  

○早春寄周致尧  

百年身世浑如寄，何处他乡是故乡。柳态正须春弄色，梅花自与雪生香。扬雄寂寞玄犹白，贺监风流醉亦狂。倘许胜缘同晚岁，梨林风致即柴桑。 【梨林，致尧所居之地。】  

○竹所次盛孔昭韵  

万玉森森护草堂，八窗虚敞夏生凉。清修迥出风尘表，潇洒骈生水石傍。浮扫莓苔听翠雨，闲题诗句洗铅霜。箨龙更放新梢出，相并梧桐宿凤凰。  

○秋望  

西风凉冷气萧疏，对景谁能写画图。红树离离变霜色，黄沙渺渺带烟芜。岚消断壁山容瘦，水尽遥天雁影孤。乞我五湖舟一叶，也应托兴为莼鲈。  

○寄隐者  

地隔烟霞绝垢氛，悠悠世事了无闻。渔樵来往频分席，麋鹿寻常不离群。花下一尊黄菊露，松间千顷紫芝云。箕山颍水风流远，谁谓高情属隐君。  

○霜  

悲角奏梅花，江云冷万家。不知青女妬，却道弃铅华。  

○题秋江待渡  

远岸白沙渺渺，疏林黄叶离离。莫怪行人争渡，村深蹋月归迟。  

○题画马  

赭袍乌帽立奚官，牵出春风十二闲。不属丹青传写妙，龙媒何得至人间。  

○红梅  

姑射仙人下杳冥，绡裳环佩玉泠泠。香魂误入罗浮梦，几度微吟唤得醒。  

***◆方参政行（东轩集）***  

行字明敏，黄岩人，谷珍子。至正间，授江浙行中书省参知政事，调江西，未详所终。所著《东轩集》，其弟明则缮写成帙。宋学士濂评之曰：古诗俊逸超群，如王子晋鹤背吹笙，随风抑扬，声在云外。律诗清丽婉切，譬犹长安少年，饮酒百华场中，莺歌蝶拍，春风煦然扑人。终日传杯，而醉色不起，诗人之趣至是，亦可谓之不凡矣。按孔从善《续龙爪石壁题句》，谓行以义兵万户守昱关，再战不利，退守札溪，题诗石壁自刭。而钱宗伯谦益《列朝诗集》方参政行小传云：「宋濂序曰『明敏仕于元，尝参知政事于江淛行中书。』按方谷珍据庆元，侄明善据温，授江淛行省平章。又有明巩、明谦者，明敏或其群从也。复见心《蒲庵集》《夜宿东轩简方明敏大参诗》云：『重来濠上得盘桓，剪烛东轩坐夜阑。』国初，元臣例安置濠，见心奉诏住凤阳，与明敏数倡酬，知明敏亦徙濠也。沐景颙《沧海遗珠》多载国初戍濠之诗，而明敏与焉知徙濠后又谪滇也。余之初考如此。及观袁忠彻《古今识鉴》云：方明敏，国珍子也。柳庄相之曰：君边庭赤气如刀剑纹，二九日有升进。随从父克太仓，授分省参政，调江西。乃知明敏为谷珍之子，前元之升授，实以谷珍奛子之役，而余初考为未详也。袁记又云：洪武戊午，国珍已没，明谦受剥肤之刑，举族累祸。则明敏或于此时得以从轻典戍滇也。《洪武实录》载：谷真质子曰关、曰元，后与其子明完、明则俱降。完小名亚关，关即完也。宋濂神道碑载子男五人，其二则礼与完。谷珍病亟时，授官以慰之者；其三曰本则、安则。未知此五人者，孰为明敏者也。谷珍诸子侄内附，前后名字窜改更互，不可考核，史家阙误若此者多矣，岂独杞宋无征为可叹哉！谷珍窃据时，招延文士，萨天锡、朱右辈咸往依之，刘仁本、詹鼎则亲近用事。潜溪盛称明敏襟度潇洒，善谈名理，于书无所不读， 【古诗俊逸超群，律诗婉丽清切，】 【以上十二字据《列朝诗集小传》补。】 则明敏于国初居然胜流，未可以杨山遗种而诮之也。庆元之父子，淮张之兄弟，右文好士，皆有可书，志胜国群雄者，无抑没焉。」钱宗伯之考据如此。而孔从善《龙爪石壁诗》，仍收入《列朝诗集》中，前后舛错，姑两存之，以俟他日更考。  

古意  
清丽曲  
怀丁鹤年高士  
和蒲庵禅师查峰夜坐二首  
题边文进仙山楼观图  
题吴彦嘉所藏张秋蟾龙图  
观吴孟周司训真草书谱  
东归谣送贝仲琚回吴中  
和马贯五松小龙女歌  
复和五松小龙女歌答卢轩  
赠相虚中上人  
过太湖  
过延陵  
寄苏太史  
留别选禅师  
游槎峰  
登秦驻山  
登子胥庙因观钱塘江潮  
送贾彦临训导霍丘  
送僧游浙西  
送殷文学之关中  
谢山中惠炭  
陈虚中外史煮石窝  
山窗独坐  
杨柳词二首  
题美人图  
闲居  
山中绝句  
江南词  
夜坐  

○古意  

青松百千尺，亭亭蔽浮云。下有蝼蚁穴，上有乌鹊群。兔丝附其枝，茯苓荫其根。盘踞托厚地，实维造化神。玄冬霜霰繁，积雪埋昆仑。万卉皆冻死，此物独孤存。我将比蟠木，坐阅三千春。  

○清丽曲  

江花绕琼阙，绿水带朱楼。开宴坐清夜，飞觞凌素秋。美人明月佩，仙客紫云裘。生世真飘忽，应当秉烛游。  

○怀丁鹤年高士  

白云生虚堂，沧江夜来雨。念子素抱清，守道犹处女。离别月几圆，流光歘如许。佳期帐芳岁，缅怀在知己。  

○和蒲庵禅师查峰夜坐二首  

在昔多宿愿，志藏岩壑间。朝看飞鸟出，暮逐浮云还。微雨南涧来，凉飙满空山。振衣千仞外，逸驾谁能攀。  
人生固恒理，万化俱同源。素抱既不展，淹留复何言。愿期高世翁，谈道穷晨昏。空林冀有约，违己非所论。  

○题边文进仙山楼观图  

仙人散发悬双瞳，能移昆仑开华嵩。为我一扫瀛洲趣，中有千年不死青芙蓉。飘飘烟霞入君手，深林蔽羃桃源口。苍烟飒飒鸾竞飞，丹崖怳怳龙惊走。赤城掩霭天姥回，石梁倒挂双琼台。桃花半壁镜中见，古木尽化青猿哀。素娥回飙下瑶殿，明星玉女长相见。邀余为作商山歌，坐看桑田几经变。丹霞乱飞桂树表，手翳琼枝拂瑶草。天风吹入西瑶池，王母秋眉飒衰老。瑶池花暖春未凋，三十六宫散琼瑶。青霓锦帔耀云日，上元月下来吹箫。吹凤箫兮系霜丝，君亦胡为弄参差。他年傥惠金鹅蕊，寄声蓬岛长相思。  

○题吴彦嘉所藏张秋蟾龙图  

张公画龙人不识，笔法远自僧繇得。挂向高堂神鬼惊，怳忽电光来破壁。夜当渤澥开笔力，元气淋淫浸无极。吞吐日月天地昏，摩荡云雷太阴黑。江翻石转窅莫测， 【一作穷。】 雪涛卷空铜柱侧。洞庭扶桑非尔谁，颠倒沧溟为窟宅。乃知前图只数尺，坐令万里起 【一作生。】 古色。何当置我君山湖上之高峰，听此老翁吹铁笛。  

○观吴孟周司训真草书谱  

古来书学宗史籀，竹简遗文象科斗。锺张真草更入神，片楮至今藏不朽。先生下笔绝代无，鸣玉绾结青珊瑚。况闻篆隶太倔强，百金一字传东吴。墨池浸没玄兔颖，魑魅反走空堂静。金戟交撑日月轮，银钩倒画龙蛇影。欧虞褚薛真出群，精妙只数王右军。英姿老气欲飞动，悬珠快剑相纷纭。呜呼百世谁复识，我今作歌重刻石。莫同茧纸旧兰亭，閟入昭陵永难得。  

○东归谣送贝仲琚回吴中  

天目青逾蓝，上有危峰横空插汉高巉岩。沧海深莫测，下有六鳌迭负蓬壶方丈于其侧。山峻极兮水波澜，千盘万折行路难。愁看混沌开凿处，尚有斧迹留人间。殳山仙翁发如雪，胸蟠太和吐日月。手中炼石轻女娲，五色曾将补天裂。忆闻羽客从之游，青霞光乱云锦裘。金鸡叫海白日惨，桂树四落空山愁。昔年寒月照樽俎，明珠百斛轻于土。君山铁笛悲向人，羞杀堂前柳枝舞。君归东吴怀故庐，明星古宅非吾居。会稽泱漭淛江险，谁探千载太史禹穴之遗书。兴因东归发，遂作东归谣。他年相忆五情热，应知泪湿双龙绡。  

○和马贯五松小龙女歌  

五松小姑龙帝女，绰绰飞珰夜行雨。天吴移海醉不归，江色千年作谁主。漂星辗月流翠滑，青霓曳裾玳窗八。同心镂结寄玉郎，复迭毾■〈登毛〉制霞袜。玉罂转水月独漉，綷■〈糹蔡〉香裾蹙兰屋。闲掷明珠赠宓妃，一片长眉写新绿。罦罳瑶殿罩何年？排空凤管冲九天。割鲜不食起鸣弦，水波帖玉无惊烟。  

○复和五松小龙女歌答卢轩  

东方龙君降灵女，腾飙曳烟轧腥雨。扑花扫海神为悲，玉帝封为九河主。贝宫铜龙刺云滑，彤台斗玉蛟柱八。琼丝络凤骑紫霞，金帖珑珑水晶袜。鳌头牵波月簌漉，翠幄银屏沓珠屋。倒窣天瓢浇火龙，九点齐州一时绿。挝钟欢饮邀万年，花宫盘盘象青天。湘妃献乐鼓冰弦，下窥四海销氛烟。  

○赠相虚中上人  

一室安禅久，三生结愿频。传经来帝子，送食下天神。水月虚空相，山云自在身。慈航如可渡，应许姓庞人。  

○过太湖  

震泽留遗号，行人指太湖。封疆连旧垒，形势压全吴。水落鱼龙蛰，天寒雁鹜呼。扁舟思范蠡，吾亦老樵苏。  

○过延陵  

延陵怀季子，遗迹古城东。异代丹青在，千年祭祀同。高情思挂剑，远识纪观风。欲问吴封处，苍烟落照中。  

○寄苏太史  

城隅分守地，江上断肠时。感此一日旧，坐令千里思。青云当自力，白发不须悲。泽国多鸿雁，南来好寄诗。  

○留别选禅师  

分经莲漏下，幽径石苔封。却笑此时别，更于何日逢。敲门思看竹，解榻爱听松。明发孤舟去，江云千万重。  

○游槎峰  

北极高临复道低，金银台殿与云齐。山中日月开新教，海内文章忆旧题。西涧水深龙已化，东峰树老鹤同栖。清游更拟陪诸老，绝壑天风散杖藜。  

○登秦驻山  

此地曾经驻跸来，秦皇遗迹尚崔嵬。采穷沧海无灵药，归到骊山有劫灰。万里黑风迷鬼国，一杯弱水隔蓬莱。诗人吊古应多思，落日高丘首重回。  

○登子胥庙因观钱塘江潮  

吴越中分两岸开，怒涛千古响奔雷。子胥不作忠臣死，勾践终非霸主材。岁月消磨人自老，江山壮丽我重来。鸱夷铁箭俱安在，目断洪波万里回。  

○送贾彦临训导霍丘  

中都会面得从容，两载同听长乐钟。天近君门严虎豹，地宽人海混鱼龙。承恩自合归宣室，论道安能老辟雍。江柳春花增别恨，白头何日更相逢。  

○送僧游浙西  

可叹浮云无定栖，锡飞还向浙河西。杯从杨子江前渡，诗到生公石上题。说法莲台花雨坠，安禅芝室夜星低。他年元亮如同社，相送无劳限虎溪。  

○送殷文学之关中 【奎】  

博士才名成老翁，又随声教向关中。百年礼乐今重见，万国车书喜会同。泰华云开仙掌出，昆明水冷劫灰空。他时太史瞻星地，应说奎光聚井东。  

○谢山中惠 【炭】 【灰】  

山木烧余远寄将，色如玄玉浅含霜。光浮上室三冬暖，气逼寒炉五夜长。吐出葛洪惊满口，吞来豫让岂充肠。从今煨芋岩前客，笑指东风石鼎香。  

○陈虚中外史煮石窝  

仙人高隐五云边，煮石曾令夜不眠。世上已闻餐玉法，山中休种采芝田。丹炉药与青猿守，瀛海书从白鹤传。歌罢洞庭明月里，祇应微响落中天。  

○山窗独坐  

日落大江黑，月上万山静。独客坐寒窗，孤云起前岭。  

○杨柳词二首  

韶华无限暗中消，摇荡春光几万条。却怪晚来风定后，雪花飞满赤栏桥。  
曲江南陌乱垂烟，勾引春风入管弦。惆怅几枝憔悴尽，与人长系别离船。  

○题美人图  

白玉帘开露气浮，芙蓉花近紫金钩。《阳春》一曲无人识，空拂银筝下翠楼。  

○闲居  

弦管春深绕画楼，微风吹动玉帘钩。倡条冶叶俱无恙，相伴丁香结暮愁。  

○山中绝句  

满溪流水碧于苔，无客重登旧钓台。惟有多情沙上鸟，向人飞去又飞来。  

○江南词  

暖气晴娇杜若洲，沙头狂客系兰舟。采苹多少江南女，摇荡春光不自由。  

○夜坐  

兰釭灭尽换寒更，一枕余香玉雪清。怪杀无情楼上笛，搅人春梦到天明。  

***◆孔□□从善***  

从善，字□□，永嘉人。方行以元义兵万户守昱关，与明兵再战不利，退守札溪。题「怪石、落花」一联于石壁，遂自刭。从善为足成之。  

续龙爪石壁题句  

○续龙爪石壁题句  

万里西风起马蹄，金戈回日塞云低。未为豫让先亡赵，欲效田单独报齐。怪石有痕龙已去，落花无主鸟空啼。至今天与英雄恨，呜咽泉声下札溪。  

***◆高相掾明（柔克斋集）***  

明字则诚，永嘉平阳人。至正五年，张士坚榜中第。长才硕学，为时名流。授处州录事，辟丞相掾。方谷真叛，省臣以温人知海滨事，择以自从。与幕府论事不合，谷真就抚，欲留置幕下。即日解官，旅寓鄞之栎社沈氏楼居，因作《琵琶记》。记成，时清夜按拍歌舞，几上蜡炬二枝，光忽交合，因名曰「瑞光楼」。明太祖闻其名召之，以老疾辞，还卒于家。所著有《柔克斋集》。词章斐然，东海赵汸称其学博而深，才高而赡云。  

宿先公房晓起偶成  
夏夜独坐简胡无逸二首  
杨季常约至山中既而不果因以诗寄三首  
题兰  
赋幽慵斋  
王节妇诗  
昭君出塞图  
题支离叟  
西湖葛岭玛瑙寺僧芳洲有古琴二一名石上枯一名蕤宾铁为赋诗二首  
题画  
题画龙  
题画虎  
题萧翼赚兰亭图  
白纻篇送顾仲明  
采莲曲送越中吴本中  
次韵酬高应文  
和李别驾赏牡丹  
吴中会宋行之库使时贡金北土  
同月彦明省郎  
送朱子昭赴都  
寄屠彦德并简倪元镇二首  
送苏伯修参政之京兆尹任三首  
和赵承旨题岳王墓韵  
积雨书怀  
送徐方舟之岳阳  
丁酉二月二日访仲仁仲远仲刚贤昆季别后赋诗以谢  
子素先生客夏盖湖上欲往见而未能因赋诗用简仲远征君同发一笑  
寄月彦明省郎二首  
开元人物图  
过达天山别驾所居  
送张从善  
石门山  
题孟宗振惠麓小隐  
题柯敬仲竹石  
暮春即事  
喜晴  
题青山白云图  

○宿先公房晓起偶成  

晓雨池上来，微风动寒绿。幽人睡初起，开窗见修竹。西山带层云，隐隐出林木。境寂尘自空，虑澹趋常足。独坐无晤言，流泉下深谷。  

○夏夜独坐简胡无逸二首  

夜静坐前轩，明月方皎皎。大火既西行，凉风在木杪。庭际促织鸣，凉露下芳草。缅怀羁旅人，重感岁时老。安得跻空同，一问广成道。  
夜久群动息，境寂无炎蒸。凉飙散浮云，惟见河汉明。缅怀尘纷劳，喜际夜气清。安得舍所趋，白日澹无营。仰看斗柄移，耿耿低玉绳。天运亦有常，吾生何时宁！  

○杨季常约至山中既而不果因以诗寄三首  

仙人海上来，驾言游苍冥。乃逢浮丘伯，驻之紫霞城。凤凰不可招，梧桐何青青。焉知碧山月，期子待吹笙。  
天寒木叶下，短景凄其清。幽居有所思，振衣临《黄庭》。仰观冥鸿飞，竟与浮云迎。怅望不可见，空山暮雨生。  
秋菊有余色，可以慰幽情。岂无一樽酒，泛此黄金英。美人久不来，岁晏霜露零。坐感芳草歇，佳期怅未能。  

○题兰  

美人在空谷，娟娟抱幽芳。长林自荆棘，安能敝馨芗。借君水苍玉，与我纫佩纕。愿结善人交，岁晚无相忘。  

○赋幽慵斋  

闭门春草长，荒庭积雨余。青苔无人扫，永日谢轩车。清风忽南来，吹堕几上书。梦觉闻啼鸟，云山满吾庐。安得嵇中散，尊酒相与娱。  

○王节妇诗  

清清慈溪水，苹藻被涯涘。昔年修妇职，采撷荐明祀。殷勤执豆笾，斋肃事君子。一朝双鸳鸯，别离隔生死。死者无还期，生者当同归。奈何姑嫜老，重以膝下儿。升堂奉甘脆，篝灯训 【书诗】 【诗书】 。庶以未亡人，慰彼泉下思。溪水彼可竭，妾身不改节。溪水有停污，妾心但明洁。荧荧瑶台镜，玄发今已雪。孤鸾虽不舞，寒影自澄澈。溪水常流东，余波总相从。结发为夫妇，永别何由逢！青山有玄寂，百岁须当同。愿言合欢树，化作垄上松。茑萝更缠绵，相依无终穷。  

○昭君出塞图  

竟宁阏氏出塞城，鼙婆声断凄龙庭。边云竟与汉月隔，野草空作春风青。汉庭公卿无远举，却使娇姿嫁□□。岂知刘白与杨樊，复把丹青罔人主。当时国计不足论，佳人失节尤可叹。一从雕陶莫皋立，回首不念稽侯。纲常紊乱乃至此，千载玉颜犹可耻。蛾眉傥不嫁单于，灭火安知非此水。良工妙画不必观，勿因一女讥汉元。宫闱制驭苟失道，肘腋变起非一端。君不见玉环自被 【胡】 雏污，岂是丹青解相误。  

○题支离叟  

钱塘门里支离叟，短发萧疏色黧垢。雪霜岁晚结轮囷，风雨年深增老丑。挫箴糊繲总无能，欲与冥灵齐上寿。天公怒此怪且懒，勅遣灵官下搜取。勾娄吉利忽飞来，虎倒龙颠尽灰朽。女萝飘腾白鹤去，琥珀迸裂青羊走。繁阴已逐谢仙车，枯干徒存韦偃手。迩来好事犹痛惜，叹息形模无复有。宁知百年皆梦幻，静看万变互纷糅。荣枯相寻无已时，成坏有数原非偶。南山谁信梓化特，昆仑俄惊柳生肘。朝菌何曾阅晦朔，棫朴那知避薪槱。全躯孰似栎社树，絜之百围今在否？人生根蒂不可牢，况为草木计近久。野客空叹倚江，老奴谩泣琅琊柳。寒烟落日西湖边，衰草荒庐园数亩。不见当时铁门限，春蚓秋蛇徒蚴蟉。玄云飞尽墨池空，直寄亭前谁酹酒。  

○西湖葛岭玛瑙寺僧芳洲有古琴二一名石上枯一名蕤宾铁为赋诗二首  

葛仙岭上瞿昙宫，老僧雪眉覆双瞳。奇琴久蓄欵识古，云是零陵水边石上之枯桐。忆昔蛟龙宅其涘，霹雳斩龙树亦死。道人作琴傍水弹，几夜湘江泣帝子。迩来居我玛瑙坡，声价压倒伽陀罗。嵇心羊体妙相得，有耳不听西湖歌。松窗茶屋梦初醒，别鹤凄凄怨烟岭。隔水逋仙夜不眠，听尽梅花山月影。  
师琴名以蕤宾铁，岂是七丝专一律。古来声律商与宫，一百四十四调终于一。又闻古铁能解音，何况圣人所作之雅琴。琵琶纔闻铁自跃，万物岂不通琴心。忆昔重华为民鼓，拂拂熏风吹下土。九官佩玉和铿锵，凤凰来仪百兽舞。无情相感若有情，蜀山欲破铜先鸣。从今却笑陶渊明，胡为不取弦中声。禅关万竹净尘垢，月出西湖照窗牖。此时请师为鼓一再行，试听还有铁声否？  

○题画  

秋山积雨清浮埃，晓日照耀金银开。草堂阴深冷竹树，石梁滑攲莓苔。千峰苍翠净如拭，白云不放枫叶赤。何人艇子出清江，水落山高如赤壁。昨夜天寒霜露零，山人不归猿鹤惊。孤松三径依旧在，僮仆正迟陶渊明。  

○题画龙  

何人呪缩昆明水，一夜溪边红叶起。银河卷上洞庭峰，橘树寒烟秋色里。恍如陵阳窦子明，又疑句曲茅初成。淋漓元气无青冥，马发摇动天瓢倾。乾坤万里苏旱暍，草木无言生意悦。归来高卧碧潭云，独抱神珠弄明月。  

○题画虎  

秦宫紫玉忽变神，似来浔阳访石人。黄公赤刀制不得，吼怒惊倒裴将军。固知两胁横乙骨，莫令双耳多生缺。黄芦风紧杀气寒，啸声撼动秋山月。山空月冷不可留，人间苛政皆尔俦。踟蹰亦欲渡河去，刘昆宋均今有否？  

○题萧翼赚兰亭图  

客舟夜渡中泠水，空山不见羲之鬼。骊珠飞去龙亦惊，月落空梁僧独起。银钩茧纸归长安，蓬莱宫里人争看。一朝风雨暗园寝，玉柙搥碎昭陵寒。龙眠画手元晖笔，当时曾笑萧郎失。至今二子亦何在，久与兰亭共芜没。人生万事空浮沤，走舸复壁皆堪羞。不如煮茗卧禅榻，笑看门外长江流。  

○白纻篇送顾仲明  

吴中二八深闺女，生来不学唱《金缕》。纤纤素手青灯前，织得寒机成白纻。裁缝熨贴为君衣，春天衣着生光辉。明珠为珰璧为佩，同此素色无相违。一朝送君江上别，岁晚关河积风雪。生知白纻不胜寒，但喜君身常皎洁。君不见东邻少妇织锦工，织作步障围春风。春风一去花草歇，金谷寒蛩怨秋月。何如洁白长相守，尊中有酒为君寿。人生温饱不足多，莫羡东家着绮罗。  

○采莲曲送越中吴本中  

越江芙蓉开若云，越中儿女红襦新。年年采莲江浦口，扁舟遥唱江南春。凝情倚棹送行客，折得芙蓉赠行色。南风吹作满袖香，令人别后长相忆。君心如花不污泥，亭亭洁立当清漪。花容不逐秋风老，知君交态无荣衰。人生百年几回别，莫惜芳菲为君折。芙蓉落尽秋江空，千里相思共明月。  

○次韵酬高应文  

曾向天涯钓六鳌，引帆风紧隔银涛。江山有恨英雄老，天地无情雨露高。七国游谈厌犀首，十年奔走叹狐毛。争如蓑笠秋江上，自鲙鲈鱼买浊醪。  

○和李别驾赏牡丹  

绛罗密幄护风沙，莫遣牛酥污落花。蝶梦不知春已暮，鹤翎还似暖生霞。诗成金字怀仙客，手印红脂出内家。独羡沈香李供奉，清平一曲度韶华。  

○吴中会宋行之库使时贡金北土  

楼船晓泊苏台下，官舍梅花暖欲开。千里关河同客思，一川风雨送离杯。黄金压马日边去，绿树迎人天际来。后夜思君望天北，使星应合近三台。  

○同月彦明省郎  

摇落关河万木空，征途日暮感飘蓬。天寒为客吴江上，夜雨读书山寺中。伯乐何时过冀北，扬雄谩自赋河东。黄尘冉冉貂裘老，殊愧南邻桑苎翁。  

○送朱子昭赴都  

西陵潮落船初发，念子辞家去觅官。直欲持书上光范，不妨卖药过邯郸。黄河雪消水乱走，紫禁花浓春尚寒。如此江山足行乐，莫将尘土污儒冠。  

○寄屠彦德并简倪元镇二首  

水驿灯明渐掩扉，雨中何处暮山微。萧萧落木征帆过，漠漠长河一雁归。岁晚仲宣犹在旅，年来伯玉自知非。久■〈扌弃〉华发添青镜，未许淄尘上素衣。  
故人今作祇陁客，想见天寒尚倚楼。江海暮云多旧友，关河夜雨有孤舟。桓荣学业仍稽古，李广才名未得侯。何似云林倪处士，焚香清坐澹忘忧。  

○送苏伯修参政之京兆尹任三首  

日月垂光照海滨，东南声教 【一作价。】 属儒臣。九天雨露金瓯重，万里山河玉烛新。田野年丰多 【一作催。】 贡赋，江湖秋静息风尘。此行宣室须前席，剩有嘉谟为上陈。  
上苑东风珂佩鸣，宫莺初啭隔花声。天清北口烟尘净，云去西山雨雪晴。畿甸居民瞻奉使，衣冠国子拜先生。汉家张赵何须数，待看皋夔致太平。  
天上神仙白玉京，烟花缭绕凤凰城。端门日上红云动，太液春寒绿水生。封事晓当香案奏，奎星夜接泰阶明。更看鼎鼐功成后，绿野堂深遂素情。  

○和赵承旨题岳王墓韵  

莫向宗周 【一作「中原」。】 叹黍离，英雄生死系安危。内廷不 【一作忽。】 下班师诏，朔漠全归大将旗。父子一门甘仗节，山河万里竟分支。孤臣犹有埋身地，二帝游魂更可悲。  

○积雨书怀  

晓来深院生寒思，五月江城尚夹衣。新水池塘鱼暗长，湿云楼阁燕低飞。飘零王粲辞家久，牢落潘郎感发稀。却笑炎威都洗尽，夜凉疏雨乱萤微。  

○送徐方舟之岳阳  

布帆高挂发吴歌，巴陵到时秋思多。凉风渐落君山木，明月正满洞庭 【波】 【湖】 。丈夫壮游有如此，人生清事能几何？想见题诗搜景物，夜深风雨泣湘娥。  

○丁酉二月二日访仲仁仲远仲刚贤昆季别后赋诗以谢  

隐君家在越江边，烟雨江村绕舜田。玉树郎君宜采服，紫荆兄弟正青年。山云晓闇读书屋，湖水春明载酒船。何日重来伏龙下，参同契里问神仙。  

○子素先生客夏盖湖上欲往见而未能因赋诗用简仲远征君同发一笑  

夏盖山前湖水平，杨梅欲熟雨冥冥。吴门乱后逢梅福，辽海来时识管宁。野雾连村迷豹隐，江风吹浪送鱼腥。伯阳旧有参同契，好共云孙讲《易经》。  

○寄月彦明省郎二首  

十五明星近紫宫，熏炉香里佩玲珑。省郎趋幕皆时彦，元帅临边暂总戎。黄阁风云盖盛世，苍生霖雨望群公。当年礼乐三千字，今日须看及物功。  
处士祠 【一作湖。】 边梅已放，遥知载酒到岩阿。西山烟霭连朝好，南省官曹暇日多。词客锦笺题水调，佳人翠袖拂云和。马蹄归踏黄昏月，一路清香送玉珂。  

○开元人物图  

忆昔开元有道时，官僚济济盛威仪。楼通华萼诸王过，仗入芙蓉百辟随。回首渔阳急鼙鼓，伤心剑阁驻旌旗。曲江废苑重归日，旧日宫奴鬓亦丝。  

○过达天山别驾所居  

暨阳别驾真清官，弹琴诵书民自安。幽居恰 【一作却。】 近范蠡宅，官舍政俯西施滩。水声入林竹根冷，山云落几香炉寒。有客打门求妙墨，家僮莫放砚池干。  

○送张从善  

四海张公子，才华重缙绅。早从枢府辟，已践属车尘。通籍联清禁，严更列近臣。周庐金帐晓，岩室玉墀春。马湩挏官酒，熊胹少府珍。青冥多雨露，黄道焕星辰。往事疑皆梦，浮名笑此身。冯唐虽磊落，颜驷竟逡巡。岁月黄尘老，关河白发新。还家见江总，举事识陈遵。春水桃花鳜，西风笠泽莼。扁舟五湖客，阳羡一归人。我惜交游晚，相期意气真。冥鸿何杳杳，斥鷃自踆踆。斜日横江路，寒云隔水滨。何时谋一壑，卜筑愿相亲。  

○石门山  

舣舟悬砭入苍扉，满地秋云冷湿衣。万古石门扃不合，半空瀑布雪常飞。猿收松子和烟落，鹤伴琴童带月归。独有谢公诗句好，至今山色纪余辉。  

○题孟宗振惠麓小隐 【宗振，孟后之裔。】  

汴水东边杨柳花，春风散入五侯家。繁华一去江南远，闲汲山泉自煮茶。  

○题柯敬仲竹石  

珊瑚树倚碧琅玕，曾入西清画里看。今日五云仙阁远，梦回烟雨楚江寒。  

○暮春即事  

杨柳楼前白鼻騧，金鞍被了唤名娃。重帘深处无风雨，肯信春寒瘦杏花。  

○喜晴  

刺桐花开山雨晴，绿树上有黄鹂鸣。杖藜出门看山色，恰见小池新水生。  

○题青山白云图  

昨夜山中宿雨晴，白云绿树最分明。茅堂早起无他事，去看溪南新水生。  

此余往日在越中录寄倪君仲权之诗，今十余年矣。意其不投之苦海，则亦当供酱蒙矣。仲权乃装潢为卷帙，列之于诸名胜间。矧当时事轇轕，世方以斯文束高阁，而仲权于朋友之片言只字亦无遗弃，亦可见其好尚之清，交道之厚，而不为世变所移者也。惜也予之学问名位，视往日不少加进，徒负故人期待之意耳，展卷一览，慨叹不已！因书于左方以自警云。永嘉高明。  

***◆吴处士克恭（寅夫集）***  

克恭，字寅夫，毘陵人。好读书，以举子业无益于学，遂力意古文。其为诗，体格古淡，为时所称。翰林老成皆与之交，多游云林及玉山。至正壬辰，蕲黄寇陷常州，守吏望风奔溃。未几江浙平章定定来克复，寅夫与赵君谟等俱以从逆伏诛。嘉兴张翼翔南作《忠徐倡诗》，有：「顾守臣巨儒，汗恧衔愧死莫惩。」盖指寅夫等而言也。  

道傍古坟  
赋翟志道家三琴翟年五十九以青阳县令引年盖高士也  
题白云窗  
云楼为至上人赋  
见山亭为洞神宫主江济川赋  
早行  
谷口歌采荣  
草生可揽结  
送黄秘书归金华  
东城行  
策马出郭门  
丈人行  
寄陈众仲供奉  
客广陵答天锡见贻韵  
短衣  
友人仕掾曹为上官所迫从赋此送归  
鹤皋辞赠张炼师  
君子亭  
碧梧翠竹堂分韵得带字  
题良常居士山居  
题虞幼悦西郊草堂  
秘书行送达秘监  
送牛彦伊湖南宪副  
送曹德昭入掾中台  
寄曹德昭台郎  
二月十九日登大茅峰夜宿元符宗坛因呈集虚真人并闲远潘尊师  
送龙翔俊用章住吴白马寺  
送乡人钱明之赴闽阃掾  
送卓御史移西台  
送汤生茂才归宛陵  
春夏承湖南佥宪兀颜子中问讯敬用酬上  
寄柯博士  
三月十日与萨天锡录事游京口城南小寺忽虞伯生秘监寄萨诗用韵呈席上  
寄萨天锡时居福建宪幕  
寄题剪韭亭  
湖光山色楼  
送沙子中经历建宁  
送友生  
城边柳条  
达兼善除秘书监未上而有侍郎之命赋诗奉送  
阳羡茶  
简陈汉卿郎官  
过义兴周将军庙  
怀杭州李二尹  
赠曹仲普  
问郭君锡病  
惠山泉  
送达天山应奉北上  
怀陈汉卿从事  
薛常州端午雅制  
送陈众仲  
至正九年四月二十日元璞舟过江郊枉劳衰疾承近怀多慰元璞言归赋七言近体一通问讯遥寄玉山主人  
赋少尹乃元臣为东平郡王之诸孙求诗  
送张中丞之官翰林  
横塘曲  
唐宫咏  
蝶  
莲叶何田田  
草生盘石上二首  
春日  
偶成  
陶巨川归养  
寄石民瞻  
题元晖山水  

○道傍古坟  

孤坟两松树，风起秋阴暮。日出沙草黄，野烟白于雾。斯人盖棺定，长夜无由寤。浮生竟何为，陡觉伤驰骛。二气积惨凄，山川莽回互。何不学神仙，翰飞饮朝露。悲哉茂陵骨，曾为学仙误。  

○赋翟志道家三琴翟年五十九以青阳县令引年盖高士也  

翟公家三琴，粲粲金玉徽。观其记中语，熟读令人唏。玉徽落将家，蹴踏当床闱。龃龉蛇蚹纹，手泽自淮淝。金徽差小□，王生旧所遗。生居湖山居，襜襜者深衣。忆别三十年，老大减腰围。又有墓中者，才德婉而微。其初来薛氏，斲者识雷威。薛亦乱离得，最后归林扉。公云皆我友，爱比玉与玑。昔公为县令，宁弃笏与绯。胡此独不释，谓是古音希。我尝听公弹，空斋坐忘饥。松飙度落雪，竹日流清霏。或时作龙吟，华玉吼朝曦。或时岭猿叫，夜磵空霜飞。或时呈浏亮，露鹤鸣江矶。高情寄绝代，妙在神气机。感深动恻恻，望洋见颀颀。浮云琵琶筝，俗耳溷是非。藉此罗酒肉，识者恒讽讥。傥生盗跖粟，宁死首阳薇。周公不可作，孔子将安归。猗猗林下兰，庶草联芬菲。春天不得佩，岁晚还□叽。请公操此曲，古道资凭依。公坐默不应，面墙看蛜蝛。  

○题白云窗  

白云本无心，乃生窗牖间。崇朝寄所托，日晏澹忘还。并秀绿萝雨，余润紫芝田。悠悠将无同，翳翳还自然。欲得此中趣，惟观天际山。独想陶弘景，令人心意闲。  

○云楼为至上人赋  

至公好楼居，揭以倚云名。云虚不可倚，直欲观峥嵘。歘尔山中起，油然石上生。湿衣沾弱絮，过角弄轻英。最觉凌霄迥，还看映日明。逶迤成故事，凭借足高情。怀哉虞太史，题诗为刻楹。  

○见山亭为洞神宫主江济川赋  

本是江总宅，晚为老氏宫。轩豁此亭子，乐哉同姓翁。盘礴青溪上，睥睨白门东。云林肃仙气，道德扬清风。见山便自好，何必居山中。悠然今古意，此事将无同。  

○早行  

溽云敛徂暑，阴火炼金精。瞻彼河汉白，林园风亦清。肃肃郊雁翔，嘒嘒山蜩鸣。吹笳者谁子，三五柳边城。城门一何高，岐路百从衡。谅无杨朱泣，悠然白首情。  

○谷口歌采荣  

谷口歌采荣，松间吹玉笙。如无此时兴，何处有高情。唐虞让天下，巢许擅其名。哀哉和氏璞，献者楚王城。  

○草生可揽结  

草生可揽结，衣敝香不灭。风吹古别离，换我青青发。去年往燕赵，今年来吴越。各自有情人，鸾膏化为血。  

○送黄秘书归金华 【作于张贞居灵石坞。】  

秘书古罍洗，金玉闲追琢。寘之宗庙间，乃复敦素朴。科诏昔求贤，明经以为学。君虽第三甲，文气已磅礴。凤毛联五色，麟定峙一角。于时日正中，青冥翔寥廓。迄今半台省，往者俱馆阁。枚数尽英雄，隐显关述作。伟哉尚书宋，继起秋天鹗。一魁四海望，旋复凄夜壑。盛衰互绝续，天意岂厚薄。吾子幸老翁，挂冠弥矍铄。安车大江左，杖藜名山郭。清言穷理窟，私淑仰先觉。况及大夫公，生世縻好爵。述德纪丰碑，山木工则度。宛宛白下虹，剡剡翠螭襮。无双江夏姿，豫章元佑脚。清标溢素羽，皦若离群鹤。翕然万里思，芝草焉用啄。不食固不饥，风清九皋乐。回首汉廷偃，倒行竟前却。疏广非甚贤，知止自宽绰。仆也畎亩中，讴歌以耕凿。闻名三十载，交谊欣所托。鹏鷃各栖飞，萍蓬殊依泊。天寒望古柏，孤翠几巉错。深期帝子都，仿像洞庭乐。余音今在无，大雅其寂寞。缅怀虞阁老，安问颇悠邈。空花结翳业，不疗金篦膜。沧江落日远，一苇中流弱。外史论文章，谭君口谔谔。语我盍赋诗，持赠勤有恪。君家金华邻，冉冉仙意作。神光运草木，白石俱起跃。摊书石间帙，洗松下酌。生荣毕志愿，俯仰何愧怍。六经圣道微，沿流到伊洛。其文有蕴奥，其义则博约。后生待来兹，前辈已零落。往往轻师说，授受工摽掠。虚辞相矜夸，体认迷执捉。君归善自谋，何以同榘矱。诗教本人心，烦君晓粗略。  

○东城行  

东城俯春流，余昔钓游地。忆尝拈落蕊，相偎倚桃树。叶底避游丝，丛深纳飞絮。同时四五辈，被服俱美丽。千金各自携，日暮恣游戏。但道长如此，焉知老将至。昨日寻旧游，光景徒自媚。日肆江海踪，漂零复谁记。非无桃与李，寂寞千万亿。  

○策马出郭门  

策马出郭门，杖剑歌载驰。河水北洋洋，太行东巍巍。风吹白日暝，死者横路岐。传闻多杀伤，瑟怆神魂飞。心御丈夫诺，手握千金资。直前且不顾，讵以祸福移。人生贵同类，所独哀流离。迫此苦寒节，悠悠仆夫饥。下马知马劳，上马忧马迟。虽不通马语，情事谅庶几。落日古战场，往往令人悲。岂意霄壤间，我行今践斯。  

○丈人行  

城门有丈人，种瓜绿盈园。瓜熟许邻吃，偷之竟不言。岁久都感激，相期瓜蔓繁。虽有困穷□，抱瓜瓜不冤。近者天稍旱，群儿走塞门。请为救瓜活，不忧井水浑。深知丈人德，岂感使君恩。忠信苟不偷，风俗诚所敦。嗟嗟复嗟嗟，敢为鄙夫论。  

○寄陈众仲供奉  

骑马都下归，放船湖中赏。恩沾翰林制，乐奏凤池响。十年雨露间，一日青冥上。虞陈本同姓，词源浩沆漭。他山翠琰刻，别殿黄金榜。诸公诵合作，观者必抵掌。昨闻已超然，近见益高爽。宜乎盛名下，传写日以广。汉史奏德星，君家太丘长。余音抚庙瑟，致礼张贤网。吾衰竟五十，所去辄寻丈。云瀑代春弦，女萝为夕幌。誓挂牛角书，妻子鹿门往。薄忝君子交，幽期起遐想。  

○客广陵答天锡见贻韵  

泛舟春风生，江光扬云藻。人生杜牧游，柳色淮南道。幸欣韶芳媚，孰云春事杪。远思极绵绵，无缘是芳草。  

○短衣  

短衣荷长镵，晨起斸黄独。归来读道书，日晏饥我腹。羽人丹砂床，遥知在涧谷。松膏滴云腴，山房酒应熟。  

○友人仕掾曹为上官所迫从赋此送归  

采兰复采兰，绿叶何参差。馨香满怀袖，持以遗所思。恩情中道绝，此心当告谁。愿结青林佩，悠哉白云期。石间揽三秀，学道倘因之。  

○鹤皋辞赠张炼师  

吹笙王子晋，炼鼎茅初成。清秋金穴游，白羽云中行。五烟随露掌，太霞乘火精。高歌落渺茫，逸气凌紫清。时饮玉池水，朝餐珠树英。追随神雀舞，低昂威凤鸣。如何九皋上，托子以修名。  

○君子亭  

二月姑苏城，繁花压城楼。车骑相娱乐，鼓吹间歌讴。玉山轩中意，绿竹美且修。澹然君子交，戛击应鸣球。风回雨光乱，日薄云气浮。顿令尘缘息，竟与野性投。当今顾辟疆，伊人王子猷。抚膺谅云合，散帙保迟留。伐竿损渔性，接筒悲下流。仰止清净观，俯惭筋骨秋。卑哉涧间雀，暮色隐啾啾。  

○碧梧翠竹堂分韵得带字  

长夏梧竹阴，偃薄适所爱。良朋四方至，叙此承嘉会。雅意几宿昔，神交一倾盖。莲芳玉山酒，芹碧松湖菜。风流五侯鲭，□水郎官脍。高郎雅眉宇，郯生富清裁。短李善长谈，医缓辄雅拜。张颠矜道妙，僧彻持醒戒。歌喉间宝瑟，舞影回兰旆。题扇琼英忿，张筵翠屏对。杂乱虽无次，妍丑各有态。良游信所惬，佳赏心亦快。兹会安可期，明当返予载。回望玉山云，川长水如带。  

○题良常居士山居  

良常标名山，句曲主仙洞。茅君倚翠麓，白云满高栋。上有岩栖士，山入与云共。芝草鸟为耘，桃红鹿衔送。茅君老兄弟，夙昔勤远梦。子独擅为邻，幽深补其空。风瓢悬雅乐，灵朮分仙供。息我山木阴，怀人玉箫弄。暂时苦劳事，非必能抱瓮。洗药爱源泉，掇英比朝饔。归静其抱一，知尚亦殊众。鹤驭来何方，寻君引余鞚。  

○题虞幼悦西郊草堂  

因忆浣花杜陵老，使我不落怀成都。张仪城外雪山立，玉女井边春露濡。邵庵先生家本蜀，悦也草堂宜有圃。圃成奉公以为乐，藉此名世何时无。想公堂前风日腴，野梅官柳一株株。县官来问礼数熟，阁老出游孙子扶。图书琴瑟在左右，游意□澹天为徒。新诗兼见公手迹，读者爱比骊龙珠。公在西郊草堂里，神交自是才情美。江水娱人秋日晖，雅音萧条公老矣。  

○秘书行送达秘监  

天下学士聚鸿都，老氏藏室仙为徒。汉有石渠更天禄，贞观人才颜与虞。故事星躔木天壮，东壁神光如宝珠。阁前芝草列五色，庆云湛露垂金铺。三皇五帝在时事，蓬莱道家之所无。近者委蛇行秘书，蜀人邵庵目力枯。迄今一代论制作，先生合上明光趋。二十龙头还最贵，三十豸冠名不孤。扬历中外复多载，使预朝政恐所须。窃当留中赞帝谟，奏列学者陈区区。送酒况承光禄寺，进食何止步兵厨。还思昼夜延青琐，莫问君王乞鉴湖。  

○送牛彦伊湖南宪副  

数岁情亲托邻里，饮酒自放宁拘礼。城中故旧四五人，与子不识何为喜。前者较艺列春官，今者荐名登御史。蒹葭苍苍白露盈，凤凰飘飘赤霄起。衡山诸峰云气高，上有朱鸟飞嗷嗷。洞庭扬波潇湘接，送子百丈江中艘。芙蓉此时开满郊，绣衣握节巡江皋。荆潭倡和得从事，长沙幕府待俊髦。岂无他人我独劳，自古陈力还吾曹。  

○送曹德昭入掾中台  

孟秋高飙荡焱热，太白当头映佳月。天地始肃禾乃登，长歌送君思激烈。青骢马肥青刍秣，公子为郎亦材杰。台端象贤重耳目，天边北斗司喉舌。大夫抗礼丞相前，掾曹执法俱才贤。栖乌在庭栢树古，元气旁礴云苍然。鲁公葛藟方绵绵，金钟玉磬两在县。快哉此行视京秩，清庙之瑟朱丝弦。故人沦落江海边，为君一诵《秋水》篇，请君直上穷河源。  

○寄曹德昭台郎  

昔子驱车往河甸，河水迢迢不相见。侍御骢马昔扬镳，郎君今年复为掾。乍冬苦寒不可当，子乃衰绖请太常。礼官封谥有褒恤，赐碑撰刻皆文章。名驹翩翩日千里，自是骅骝与騄駬。范滂揽辔望澄清，爱尔传家尤更美。我宗门户真凄凉，四十五十年相将。数奇命薄多轗轲，但恐失所缠风霜。冯唐已老何由起，鬷蔑不言几失子。雄飞雌伏何足论，目断秋江送双鲤。  

○二月十九日登大茅峰夜宿元符宗坛因呈集虚真人并闲远潘尊师  

大茅峰栖云绝顶，祠官石坛秋日冷。杖藜萧条一老翁，仲冬焚香谒司命。日间流水俯潺湲，妙意所得何能言。昔闻兹山直通蜀，避世何必求桃源。清晨跻攀历深窈，下视诸宫楼观小。乱叶打头风倒吹，是日苦寒绝飞鸟。三君弟子老奉祠，清净寡欲真吾师。清酒绿液半凝脂，慰我远来还渴饥。闲远先生更奇古，壁间示我虞翁诗。诗中爱道李太白，结巢云松复此客。九江秀色虽可餐，高隐何如炼精魄。吾闻兹山到处有神仙，杨许遗书傥可传。泥丸绛官朝内景，玉经玄文味至言，如此亦足昌吾年。  

○送龙翔俊用章住吴白马寺  

白马吴中寺，袈裟建业船。黄花季秋月，锦树大江烟。洗钵胡僧饭，驮经汉帝年。何时虎丘石，共论永明禅。  

○送乡人钱明之赴闽阃掾  

仗节开闽阃，分曹傍省闱。用人那有外，观海更无涯。白露收柑子，南风食荔枝。未须频会面，多寄府中诗。  

○送卓御史移西台  

汉节楚江东，堂堂御史公。秦山指太白，胡马骤青骢。光映长安月，凉生建业风。冥鸿有高羽，多在柏台中。  

○送汤生茂才归宛陵  

春舟度鹤觜，晨鼓发龙湾。软语劳相接，幽期任独还。风清建业渚，云白敬亭山。自有府公荐，惭无游子颜。  

○春夏承湖南佥宪兀颜子中问讯敬用酬上  

有客湖南去，闻公宪节新。坐沾梅子雨，忆别柳条春。衡岳瞻朱鸟，湘江咏绿苹。升车访遗逸，问俗愿清淳。  

○寄柯博士  

柯侯五云吏，自号丹丘生。先皇御宸极，高阁咏文明。羽盖桥山集，彩舟江上行。苏州韦刺史，那独擅才名。  

○三月十日与萨天锡录事游京口城南小寺忽虞伯生秘监寄萨诗用韵呈席上  

不见秘书久，忆公清且闲。看诗野殿侧，把酒春林间。因送碧鹅使，相过黄鹤山。遥怜西阁侍，文采映珊珊。  

○寄萨天锡时居福建宪幕  

春日江南郡，怀人杜若生。乌啼建业树，客在福州城。桂酒银壶重，华裾玉佩清。题诗幕中罢，应得动高情。  

○寄题剪韭亭  

园有幽亭趣，题之剪韭名。老夫无长物，上客总高情。脆碧含风断，轻黄带雨烹。相过乳饼白，还爱酒壶清。  

○湖光山色楼  

智仁予所乐，平湖仍对山。神交鱼鸟外，兴移蒲柳间。闲云卷幔入，落日棹歌还。望海蹑星影，秋槎来碧湾。  

○送沙子中经历建宁  

武夷苍苍春日黄，山行兜子陟炎荒。故人右榜多通显，清庙遗音独渺茫。官堠绿林穿荔子，人家饷客食槟榔。兼之此地多书籍，公退牙签日几行。  

○送友生 【一作「唐汉卿」。】  

春风颠狂复细微，吹波荡桨动人衣。野桃叶小流莺至，官柳条长江鲚 【一作鮆。】 肥。稍别未嫌频作恶，相逢自识固应稀。腐儒窃禄真何补，望望 【一作「回首」。】 沧洲白石矶。  

○城边柳条  

城边柳条春意动，近者力至复低垂。须令傍水留披拂，不独撩人管别离。过月即看邻绮树，卜巢还许借黄鹂。荒州物色犹如此，若在御沟应更奇。  

○达兼善除秘书监未上而有侍郎之命赋诗奉送  

鸡年海内龙头客，早负词场一世豪。秘监稍迁为学士，侍郎即去重仪曹。到京骑从看花蘂，过阁朝回拾凤毛。□忆玉堂何处所，青春白日见挥毫。  

○阳羡茶  

南岳高僧开道场，阳羡贡茶传四方。蛇衔事载《风土记》，客寄手题春雨香。故人惠泉龙虎蹙，吾兄紫笋鸿雁行。安得茅斋傍青壁，松风石鼎夜联床。  

○简陈汉卿郎官  

荒土城边草树邻，荷君诗语数相亲。交游岂谓寻常辈，耆旧都无四五人。才比阮生谁放旷，赋传庾信最清新。愁深江燕衔泥急，偶污床书不忍嗔。  

○过义兴周将军庙  

阳羡溪边孝侯朝，陆机 【一作「平原」。】 文字右军书。借 【一作忆。】 从名士传家后，谁谓将军亡国余。蛟虎于今正狼藉， 【一作「满道路」。】 凤麟不见谩欷歔。 【一作「山川自昔好丘墟」。】 阴阴栋 【一作「长松祠」。】 宇多松桧， 【一作「清风在」。】 儗欲临流卜隐 【一作「卜比邻葺旧」。】 居。  

○怀杭州李二尹  

兰省故人何寂寞，柴门今雨独徘徊。老夫老向愁边去，春日春从病里来。王粲空传邺下咏，山公不复习池回。箧中书疏愁俱积，忽到思君一屡开。  

○赠曹仲普  

学省花阴覆苑墙，莺啼曙色映苍苍。翁今拜秩少宗伯，乐奏春官新太常。通陛起居同典礼，侍臣子弟合为郎。扁舟道别江城暮，□瑟朱弦思渺茫。  

○问郭君锡病  

向宿丹阳旧草堂，映人嘉树忆相将。阶前蕙叶几多碧，江上柳条无数长。不儗得书成卧病，遥知裹药自闻香。来时许我青松障，莫遣云山堕渺茫。  

○惠山泉  

九龙之峰秀蜿蜒，玉浆迸出为寒泉。来归石井僧分汲，流入草堂吾独怜。暗滴洞中云细细，冷穿池上月娟娟。□乞茶经与水记，俟余岁晚奉周旋。  

○送达天山应奉北上  

国中太史浙河游，碧树风生紫绮裘。蜀郡奉祠杨子老，汉廷召对贾生优。金盘芍药还相咏，翠笼樱桃亦易求。幸得草堂同晚饭，少陪高论借迟留。  

○怀陈汉卿从事  

两江故人踪迹疏，汾水牛郎能遗书。青镜时时伤往事，素丝日日看新梳。帘穿迸树攒云气，扇接飞花下雨余。尔亦官居古道院，一春情思竟何如？  

○薛常州端午雅制  

端午宫词进合门，侍臣应得忝芳樽。御罗画扇金花细，瓮茧朱丝玉臂温。太子题诗成故事，前朝报国荷残恩。更求医士三年艾，携向壶冰炷月魂。  

○送陈众仲  

西阁梧桐安凤巢，羽仪五色异凡毛。往时学省文名重，今代词林王气高。春到御沟生绿水，地连宫柳间红桃。老去相如少词赋，颂声转拟属王褒。  

○至正九年四月二十日元璞舟过江郊枉劳衰疾承近怀多慰元璞言归赋七言近体一通问讯遥寄玉山主人  

玉山长夏草堂幽，老爱从君十日留。醉语支离欢不记，归来烂熳忆相求。风回柳叶摇歌扇，月出荷花映彩舟。可念江湖搔白首，还将衰朽问汤休。  

○赋少尹乃元臣为东平郡王之诸孙求诗  

圣历开文运，王章定武功。大人推部落，开府冠山东。日月旗常异，河山带砺同。诸孙传赤舄，小雅播彤弓。一命起居注，载趋长乐宫。掖庭官济济，淮浙赋中中。窃忌征求急，方来福禄崇。翱翔鸾凤日，逆顺马牛风。帝力生成大，人心灌溉公。共图歌政理，多稼答年丰。  

○送张中丞之官翰林  

中丞献纳道如何？内相丝纶宠莫过。槐阁地联文石陛，杏园春满曲江波。阴阴雨露深青琐，个个星辰湿绛河。花蕊隔箫宫漏近，柳条当户晓莺多。中官送酒青丝络，上苑乘骢白玉珂。岂独寸心图补报，要须元首及赓歌。太常礼乐还相问，阁老才名迥不磨。通国此时同怅望，忆公何处最委蛇。鳌峰巨石森蓬岛，香殿微风拂御罗。延佑得贤俱第一，野人白首□林阿。  

○横塘曲  

妾家住横塘，绿水映垂杨。五月南风起，荷花似藕香。  

○唐宫咏  

斗草赌珠襦，穿花提玉壶。东头老供奉，好似执金吾。  

○蝶  

失意穿罗袖，缘情恋绣床。妒遗衣上粉，狂觅酒边香。  

○莲叶何田田  

莲叶何田田，田田生绿波。明朝大如盖，风吹将奈何！  

○草生盘石上二首  

草生盘石上，根深石不露。水流盘石间，风吹下山去。  
草生盘石上，似许行人坐。水流盘石间，不许行人过。  

○春日  

映日含风白苎衣，香飘晴雪弄春晖。故人骑马不相识，蛱蝶自来衣上飞。  

○偶成  

船落黄泥与白沙，春光都在棠梨花。蜜蜂相喧作何语，日晚松阴报午衙。  

○陶巨川归养  

雁过秋霜落满衣，数声相近白云飞。寄书莫送浔阳鲊，采石江头鱼最肥。  

○寄石民瞻  

磵泉堂上白须翁，苦忆云山杖屦同。秋到黄花无几日，人生只合酒杯中。  

○题元晖山水  

江上江云漠漠寒，有时带雨过层峦。只愁海岳庵前路，水没黄沙鸭觜滩。  

***◆孤篷倦客陈方（孤篷倦客稿）***  

方字子贞，自号孤篷倦客，京口人。赴省试来吴，元帅王某招致宾席，因寓吴焉。龚提举璛以女妻之，郑提学元佑辈，皆乐与游，晚主无锡华氏家塾。其诗如：「门前灌木春啼鸟，屋畔长松夜宿云。」「天寒客里轻相别，花落孤村喜独来。」随事感发，锻炼最工。尝手钞杜诗，朱书小字，夹注其说，如对起对结，散起散结，或某句应某字，或某意发某语，脉络枝叶，一一究心。吴人为刻方诗行世，后不知所终。  

题割股老女卷  
天平山  
灵岩山  
羊肠岭  
涵虚阁  
题宣和所制赤驹图  
题龚翠岩中山出游图  
云林生惠山图次元韵  
洞虚宫  
寄王仲升  
清閟阁  
新正独坐  
送蔡霞外  
寄开元和尚  
元宵留无锡有感  
就王季野省父简孙子翼处士  
送觉上人谒龙翔录寄子异  
王季野由镇江过扬州省觐父尚书以送  
早冬过笠泽渔隐  
游慧山  
题迂翁安处斋图  
华彦清登常州玄妙阁有诗因同韵  
呈王本斋尚书  
送萧天祥为萧山县学官  
琴台  
砚池  
白云泉  
题赵子固兰蕙图  
再题赵子固兰蕙卷二首  
题本斋王公孝感白华图卷  
卧云书院  
和曹克明都事灵岩二绝  
宿金井坞内  
留福寿庵小饮  

○题割股老女卷  

蜂虿螫我手，阿誉须动色。如何割股女，引刀不爱惜。见父不见肉，视股如视石。眼前秦越人，区区较肥瘠。  

○天平山  

东吴水为州，西山兹独秀。上有百岁松，下有千尺溜。况当泉石间，野花乱如绣。顿足忘仆劳，长歌发余陋。沉沉范公祠，肃肃香火旧。碑犹巩洛时，寺当风雨后。乌乎一代尊，庙食今谁守。寂寞壮士怀，松风动清昼。  

○灵岩山  

客吴十五载，始上灵岩山。入门地如削，凭轩绝跻攀。孰云念乡国，不复忧险艰。回首楚与越，茫茫一气间。向来朝会时，自谓吞百蛮。焉知王气衰，空忝禅栖闲。山川自潇洒，木石饶斓斑。俯仰万里外，浩歌风雨还。  

○羊肠岭  

迢迢羊肠北，山深日当午。道傍多奇石，百态不受侮。高或如飞龙，低或如踞虎。岌嶪积铁间，参差意无迕。仆夫如怪我，疾行齐过弩。怱怱莫辞劳，悄悄愧不羽。野果缀微殷，春泉流乱乳。焉知下山时，凄迷更何许？  

○涵虚阁  

高标何崔嵬，结构苍崖上。群山如儿孙，罗列皆北向。势入五湖小，气敌万夫壮。想当全胜时，自足恃保障。登之尚心怀，却倚独惆怅。远近互出没，风霭相摩荡。草木乱如云，乾坤悄孤望。矫手不成翔，无从挽尘鞅。  

○题宣和所制赤驹图  

房星委地生神□，众马不得相俦匹。千里风轻白玉蹄，平渊春浴丹砂质。自从长养入天闲，振鬣常陪乘舆出。未知赴敌见戈矛，所惯承恩闻警跸。嘶当落日近尊严，气抹长林动萧瑟。不惭刍豆饱微躯，尚觊朝家三品秩。宣和殿里图书□，亲见圉人事爬栉。当时青海九万余，未有一匹当宸笔。临轩睥睨迥出群，落纸须臾■〈猋欠〉奔逸。内侍传宣赐近臣，再拜奎光欲腾室。秋深沙苑多蒺藜，夜半河南吹觱栗。已诏民间置牧地，如此龙媒敢轻失。青城道上尘眯人，六宫粉黛无精神。此时此马□□□，□□□□□不能。追随天子向南去，哀哉委骨俱蒙尘。  

○题龚翠岩中山出游图  

楚龚胸中墨如水，零落江南发垂耳。文章汗马两无功，痛哭乾坤遽如此。恨翁不到天子傍，阴风飒飒无辉光。翁也有笔同干将，貌取群怪驱不祥。是心颇与馗相似，故遣麾斥如翁意。不然毕状吾将憎，区区白日胡为至？嗟哉咸淳人不识，夜夜宫中吹玉笛！  

○云林生惠山图次元韵  

佳树阴森欲碍空，画成夜落灯花红。绝怜带经自锄者，未忍竟别天垂翁。汾河春云散高柳，湘水微茫绿于酒。翁归天末见青山，临风莫负挥弦手。  

至正五年三月八日，玄素先生来林下，瓒乃赋诗曰：「吴淞江水春映空，浪波沄沄霞映红。耕田凿井居其左，令我长怀甫里翁。梦见维舟江畔柳，剥啄敲门散杯酒。整冠起接平生欢，石径兰芳重携手。」雨后共行林下，正见惠山先生命瓒写之，画讫，因书此诗于上。张外史、陈先生见之，必大笑也。倪瓒记。  

○洞虚宫  

真馆时时到，仙花树树幽。西风寒入竹，北斗夜当楼。颇觉乾坤异，宁为岁月幽。乞分筇竹好，相伴赤松游。  

○寄王仲升 【一作叔。】  

陌上谁家子，行春并骑来。挥鞭不相问，回顾复疑猜。二月初消雪，东风尚落梅。更寻禅寂地，石上翫苍苔。  

○清閟阁  

湘帘半卷云当户，野鹤一声风满林。纔立簟纹波细细，又疑墙影雪阴阴。竹摇棐几常开帙，花落藜床独抱琴。不谓世间仍得此，恍然飞屩驻仙岑。  

○新正独坐  

柳叶参差兰叶长，西邻春酒郁金香。吾生不饮唯搔首，此物多情故恼肠。发已镜添新岁白，书仍笔点旧时黄。向人节序年年异，来往犹烦礼数忙。  

○送蔡霞外  

不见道人今四载，疏狂犹似旧时多。自言曾到神仙宅，公亦须吟离别歌。涧草阴阴披紫藟，山花细细落青萝。只愁骨相无清气，赤水玄珠奈尔何。  

○寄开元和尚  

娑罗室内早春初，经卷香花礼佛余。终日更谈言外法，十年不寄蜀中书。夜深雪殿当空白，月落风楼近竹虚。若得为吾留一榻，韦郎诗句岂容疏。  

○元宵留无锡有感  

曾闻故老说前朝，今在殊方度此宵。月殿不催春赐酒，风檐空忆夜吹箫。已无花影如云起，那有香尘作雾飘。满眼疏狂何所去，青松接屋自萧条。  

○就王季野省父简孙子翼处士  

吾庐历历楚江边，子渡江时暂泊船。须问垣墙仍好在，莫教风雨转凄然。梦成蝴蝶随春去，愁断麒麟并冢眠。若见孙登还一笑，余声散入薜萝烟。  

○送觉上人谒龙翔录寄子异  

偶逢吴下郑居士，手把新诗就我吟。纸上姓名无俗气，篇中律吕有遗音。鲛人泪落金盘冷，木客歌传石磴阴。誊写已堪惊老眼，龙翔一宿会知心。  

○王季野由镇江过扬州省觐父尚书以送  

楚楚斑衣照暮春，蒲帆带雨出西津。树迷瓜步青如荠，江漾芜城白似银。久谓尚书安寝少，不胜天子宠荣新。暂时定省加欢怿，枉使吹箫送客频。  

○早冬过笠泽渔隐  

方塘如鉴石如峰，落叶平芜覆一重。云作晚阴低薜荔，水涵秋色乱芙蓉。黄冠道士松间过，白雪渔翁月下逢。尚想天随无俗伴，应携茶灶与从容。  

○游慧山  

僧居高处接云霞，村市周遭石径斜。细细山泉争入涧，双双溪鸟净眠沙。佛前风动桫椤树，溪上春留踯躅花。十五年来头渐白，倚栏仍旧一乌纱。  

○题迂翁安处斋图  

睡起山斋渴思长，呼童煎茗涤枯肠。软尘落碾龙团绿，活水翻铛蟹眼黄。耳底雷鸣轻着韵，鼻风过处细闻香。一瓯洗得双瞳豁，饱玩苕溪云水乡。  

○华彦清登常州玄妙阁有诗因同韵  

地接三吴口，人操众楚音。树迷晴漠漠，花乱夕森森。碧是当时血，春非往日心。翻思当矢石，犹暇惜冠簪。丞相戈如雪，将军志比金。仓皇惊破竹，踊跃念披襟。壤堞仍存旧，高标独峙今。星河垂绮户，云雾出琪林。鸟去苍茫阔，帆归迤逦深。诸天欣共赏，胜地肃同临。突兀雄连栋，依微隔远岑。紫霄停广乐，白日閟层阴。倒影何多美，空歌试一吟。悠悠江海兴，冉冉市尘侵。  

○呈王本斋尚书  

圣主光先业，王春再至元。赞襄符妙算，择选副深论。众悉推耆德，三曾镇大藩。虎珠秋月避，鸟帜海云翻。籍籍番禺颂，明明造化恩。清标非柏府，高秩是薇垣。煮海民为食，经营古所敦。于淮邦足赋，浩汗利之源。弊政思张弛，长材畀轾轩。光芒分八座，精采送孤鶱。鼎重千钧小，胶清万丈浑。龙文须御服，马湩锡壶尊。香散知心醉，春回到骨温。冰霜愁左□，风雨命前奔。灶灶连云起，船船附蚁屯。绝知忘夙夜，何暇觅饔飧。昔也东西浙，欢然远近言。市无忧折阅，人不困牢盆。公日唯扃户，方时亦在门。从容尝接语，叹息每销魂。裋褐□如鬼，传餐首欲髠。潮干晴沫白，日淡暮烟昏。卒戍春鸣析，人家月照樊。卤成俱井井，地限各村村。碧海浮天际，黄芽暗竹根。缅思多彷佛，已阅十寒暄。识量今逾老，声华晚更尊。谬知惭骫骳，甚欲写玙璠。形吊徒萧瑟，心驰正郁烦。仙花团雪净，江草乱云繁。早晚招渔艇，丘墟问故园。抠衣瞻管仲，扫榻寄陈蕃。袍笏仍图画，山林数记存。此时鸥与鹭，随意乐乾坤。  

○送萧天祥为萧山县学官  

儒官已在群僚底，南士尤嗟一介微。目送青冥何漠漠，手循华发尚依依。匡衡未老颐堪解，阮籍多穷泪可挥。雁塔近从秋草没，鹗林远傍暮桑飞。人皆鸡口喧争利，子独鳌头坐失机。寂寞宫墙悲传舍，荒芜礼乐见深衣。诸生载酒同题句，贤宰鸣琴共按徽。绿树云回神禹下，白苹风起孝娥归。门当越岭春横□，地接江潮夜撼扉。定与王郎招爽气，复陪贺监倚斜晖。登临□转怱怱过，胜绝宁教草草违。端欲早收榱与桷，祇愁空老故山薇。  

○琴台  

藓晕坡陁碧，沙痕突兀孤。无僧依石坐，有鬼隔云呼。  

○砚池  

湛湛冷山骨，幽幽抱日光。晓吟看雨气，春供汲花香。  

○白云泉  

泉在白云里，云深泉更深。岂无千尺绠，空立万松阴。  

○题赵子固兰蕙图  

光风泛泛透晴沙，见此萎蕤一寸花。可是湘滨高数尺，不将墨汁代春芽。  

○再题赵子固兰蕙卷二首  

雪消云净墨池方，爱杀窗前叶叶长。祗为朝东春得早，风吹一夜紫苞香。 【右兰。】  
无数花开一两枝，更栽百亩亦相宜。江南三月春如酒，恼乱蜂儿总不知。 【右蕙。】  

○题本斋王公孝感白华图卷  

蓼莪霜气入袈裟，铭笔当归学士家。更为《白华》添后传，东风谁忍看山茶。  

○卧云书院  

春尽范公祠下路，山云漠漠水泠泠。不知无数长松树，若个根边有茯苓。  

○和曹克明都事灵岩二绝  

金屋妆成贮祸基，君王犹自苦沈迷。百花洲上西风急，唯有寒芜一尺齐。  
门外长松可十围，松根下有茯苓肥。一双啼鸟忽飞去，却是老僧来挂衣。  

○宿金井坞内  

马家巷里水西头，树树垂杨可系舟。却趁杨花飞过岭，向人行处不能休。  

○留福寿庵小饮  

主人能歌客能饮，饮罢清泉清渴吻。醉起不知风力高，夜半松花落香粉。  

***◆潘处士纯（子素集）***  

纯字子素，庐州合肥人。风度高远，壮游京师，名公卿争延致之。每宴集，谈笑倾座，辄云潘君不在，令人无欢。尝着《辊卦》以讽切当世，其「初六」辞曰：出门便辊，又何咎也。其「上六」曰：以辊受爵，亦不足敬也。或以达于文宗，目为滑稽士。欲系治之，因亡走江湖间。晚居淮淛，后为行台御史大夫纳璘子安安所杀。子素喜为今乐府，与冷斋、疎斋相为左右。歌诗秀丽清郁，后生辈窃咏之，以谓义山、飞卿殆不能过也。其吊岳武穆一篇，尤为一时传诵。  

题伯修春风亭  
秋日陪杜征君李先生游金华山  
题巾子山房  
送杭州经历李全初代归  
桐华烟为吴国良赋  
复龙洲先生墓  
山行即事  
题苏伯修滋溪书堂  
送杜元父赴南台掾  
题豫章杨季子水北山房  
送路吏张苍麓又别号养晦  
题刘高州国初运粮文卷后  
题张先生良常草堂五言一首  
题周公瑾墓  
题岳武穆王坟二首  
送顾仲父赴广东市舶提举  
送海东之西省出戍  
送张仲举赴金陵郡学博  
秋日与仲远昆季饮有怀李季和先生  
题顾周道画濯足图  
题仲穆看云图  
送金溪道士南归  
送诸葛子熙关中打碑  
题宋高宗二刘妃图  
题赵子固蕙花蛱蝶图  
题王若水幽禽图  
赠歌者杜氏入道三首  
曹知白吴淞山色图  

○题伯修春风亭  

青阳动微和，条条原上来。绿池解轻冰，芳庭散香埃。粲粲桃李花，照耀初日开。永怀亭中人，春服宜新裁。  

○秋日陪杜征君李先生游金华山  

轻云澹秋色，凉日静琳宫。水落白石上，人行深树中。悠悠坐长啸，肃肃来清风。仙人不可见，芳草碧丛丛。  

○题巾子山房 【僧舍。】  

清江抱禅栖，山顶在屋下。朝霞生庭户，老树立石罅。日出渔舟集，日入市贾罢。僧子独何为，长年 【一作「逍遥」。】 事闲暇。  

○送杭州经历李全初代归  

东家老人语且悲，衰年却忆垂髫时。王师百万若过客，青盖夜出民不知。巷南巷北痴儿女，把臂牵衣学番语。高楼急管酒旗风，小院新声杏花雨。比来官长能相怜，民间蛱蝶飞青钱。黄金白璧 【一作毡。】 默西 【一作「大宛」。】 马，明珠紫贝输南 【一作「西洋」。】 船。繁华消歇如翻掌，宫中赋敛年年长。里巷萧条去 【一作竟。】 不归，华屋 【一作「花户」。】 重门结蛛网。语中 【一作终。】 呜咽不欲 【一作堪。】 闻，道傍狼 【一作饿。】 虎方纷纭。麒麟凤凰那复得，使我益重髯参军。参军在官近 【一作仅。】 一考，素发萧萧坐成老。上官掣肘下吏骂，赖有闾阎独称好。杭州公事天下繁，大才处 【一作取。】 决无留难。参军累官日益贵，何术可使斯民安。  

○桐华烟为吴国良赋  

尝闻吴刚上天去，手斫嫦娥宫 【里树】 【树里】 。调向人间作散仙，阳羡州中水边住。曾见玉兔杵玄霜，三生悟得烧墨方。墨成得钱即酤酒，那知世有白玉堂。百年生计万虑息，身不求知名四集。卧吹长笛看青天，岁扫桐烟三百石。周郎昔斲长桥蛟。腹中有白凝为膏。石床暖倾玉髓滑，竹屋夜捣山月高。江南李墨人共惜，安得今人不如昔。君看郁郁歙州山，山上青松尽千尺。  

○复龙洲先生墓  

夷门王气横江来，秋风落尽梁宫槐。凤凰山头驻青盖，海门楼阁空中开。五国城荒雪如席，寒拥旃裘两宫泣。帛书不系雁南飞，衰草黄云澹无色。君臣自谓虞重华，不识何如司马家。凤笙龙管将进酒，玉阑羯鼓方催花。白头遗老空惆怅，铁锁长江幸无恙。狱中谁救岳将军，人间知有秦丞相。搢绅之士皆汗颜，山林气压居庸关。那知义胆忠肝者，弗在貂蝉玉佩间。何人好事高千古，爱此淳风似邹鲁。咸阳寂寞汉诸陵，惭愧刘郎一抔土。  

○山行即事  

石子路三叉，居人八九家。绿分邻寺竹，红出矮墙 【一作「短篱」。】 花。野老能娱客，山泉自煮茶。茜裙谁氏子， 【一作女。】 赤脚髻双丫。  

○题苏伯修滋溪书堂  

华屋书充栋，清溪树拂檐。波光浮藻井，云影乱牙签。四世风流在，诸生礼数严。归来谢宾客，长日下疏帘。  

○送杜元父赴南台掾  

故国江山在，行台地望优。顾赡乌亦好，却忆凤曾游。寺影清溪 【一作河。】 晓，蝉声玉树秋。郎官多古意，莫上最高楼。  

○题豫章杨季子水北山房  

旧闻杨季子，水北有山房。竹色长年绿，松阴五 【一作「窗六」。】 月凉。雨丝深钓渚，风帙散 【一作乱。】 书床。亦欲相从去，江波不可航。  

○送路吏张苍麓又别号养晦 【循国忠烈王诸孙。】  

寂寞麒麟阁，浮沈雁鹜行。已闻书上考，犹 【一作应。】 不负前王。古井宫槐冷，空山海桧长。归心似潮水，日日向 【一作问。】 钱塘。  

○题刘高州国初运粮文卷后  

帝室经营始，高州馈饷 【一作运。】 多。犹存数纸在，已是百年过。勋业麒麟阁，英雄《勅勒歌》。汉廷功第一，只合数萧何。  

○题张先生良常草堂五言一首  

每爱草堂幽，来为竟日留。独当山一面，更近水西头。绕舍栽青竹，开窗看白鸥。拾遗茅屋好，不得近鄜州。  

○题周公瑾墓  

伯符早世将军死，邺下群臣贺魏公。石马荒凉眠道左，紫髯仓卒帝江东。二乔信是倾城色，甲第空规建业宫。百尺孤坟盖春草，远林寒食纸钱风。  

○题岳武穆王坟二首  

海门寒日澹无晖，偃月堂深昼 【一作玉。】 漏稀。万灶貔貅江上老，两宫环佩梦中归。内园羯鼓催花发，小殿珠帘看雪飞。不道帐前《胡旋舞》，有人行酒着青衣。 【此首《光岳英华》作萧宇。】  
湖水春来 【一作「年年」。】 自绿波，空林人迹少经过。夜寒石马嘶风雨，自落山精泣薜萝。江左长城真自坏，邺中明月竟谁歌。惟 【一作空。】 余满地苌弘血，草色年深碧更多。 【此首《文翰类选大成》作张惟庸。】  

○送顾仲父赴广东市舶提举  

合蒲明珠久不还，使君风采动群蛮。鲛人把臂来城里，荔子堆红出坐间。江映蕉花鹦鹉绿，雨昏榕树鹧鸪斑。昔年骏马经行处，父老那知得重攀。  

○送海东之西省出戍  

穷猿凭险弄干戈，五月楼船奏凯歌。自古蛮夷多反侧，只今州县重差科。汉家循吏文翁少，亮府谋臣马谡多。莫道鲛人居水底，海中曾见不扬波。  

○送张仲举赴金陵郡学博  

攻苦食贫三十年，才名不让古人先。一经远赴招贤币，千里寒移坐客毡。书担晓争京口渡，布帆春上石头船。秣陵秋色秦淮月，夜夜吴山几案前。  

○秋日与仲远昆季饮有怀李季和先生  

涵晖轩下重经过，爱客情怀久更多。晴日上帘分竹色，晚风移席近鸥波。相看把酒贤兄弟，却忆题诗老季和。头白校书天禄阁，无由共饮恨如何？  

○题顾周道画濯足图  

脱屦白石上，濯足清泉中。悠然天际想，木末生微风。  

○题仲穆看云图  

行憩苍石上，坐爱青松阴。白云在天际，相对总无心。  

○送金溪道士南归  

南州高士芰荷衣，卖药都门尽不知。手种溪头千树杏，花开正是到家时。  

○送诸葛子熙关中打碑  

汉苑秦宫生绿芜，断碑残刻墨模糊。应从三峡浮船下，欲问君家《八阵图》。  

○题宋高宗二刘妃图  

秋风落尽故宫槐，江上芙蓉并蒂开。留得君王不归去，凤凰山下起楼台。  

○题赵子固蕙花蛱蝶图  

江上青山日欲晡，幽花小纸墨模糊。华清宫殿生秋草，零落滕王蛱蝶图。  

○题王若水幽禽图  

花间幽鸟爱幽栖，拣得春风最好枝。只有江南王若水，白头描写似徐熙。  

○赠歌者杜氏入道三首  

夜凉瑶佩玉丁东，月下焚香礼碧空。愿逐吹笙王子晋，并骑丹凤彩云中。  
帘压浓寒昼掩门，沈香火煗澹氤氲。旧时衫子浑无用，剪作仙家百衲裙。  
云髻高梳鬓不分，扫除虚室事元君。新糊白纸屏风上，尽画蓬莱五色云。 【此首见杨维祯《西湖竹枝集》。】  

○曹知白吴淞山色图  

一片吴淞江上秋，澹云凉叶思悠悠。何时莼菜鲈鱼脍，却向先生画里游。  

***◆杲斋先生郑东（郑氏联璧集）***  

东字季明，号杲斋，温之平阳人。幼酷嗜书，明《春秋》，再践场屋，不合主司程度，遂弃去，游淛河之左右。大肆其力于古文辞，日试万言，衮衮不休。欧阳文公玄奇其材，欲剡荐之，会疾作而卒。弟采，文名相埒。元季兵乱，遗文零落，采子思先，合写成书，厘为一十四卷，题曰《郑氏联璧集》。宋濂序之曰：杲斋之文，气质沈雄，如老将帅师，旌旗金鼓，缤纷交错，咸归节度。曲全之文，规制峻整，如齐鲁大儒，衣冠伟然，出言不烦，曲尽情意。然皆有台阁弘丽之观，而无山林枯槁之气。文宪斯言，深得二郑之旨趣矣。  

题朱泽民秋江独钓图  
赠笔生陈仲实  
送驸马西山公诗  
题画山水歌  
题画松壁  
老牧图  
送江阴郡博周元浩归平阳  
今日行  
昆城吴歌  
仲雍墓  
齐女墓  
寄郭羲仲  
题余生山居  
赠吕一相者  
和郭熙仲  
寄呈梁承旨  
九龙山怀友  
送郭彦昭归吴中  
送日本僧之京  
越溪  
松下钓鱼图  
题宋高宗画扇头自题云万木云深隐连山雨未开  
题江贯道平远图  
题士宣杏花双喜  
怀旧  
送郭彦昭北游  
题徽庙马麟梅  
题范宽小雪山图  
题赵翰林画马  
题李唐秋山图  
题五君海棠  
西湖图  
寄友  
题卫明铉山水小景为管伯铭赋  

○题朱泽民秋江独钓图  

山川无微云，万物粲可数。长江秋气至，美人在中渚。凉风吹兰舟，木叶下如雨。鲂鲤岂必多，书卷良可咀。初非与世殊，聊以乐空屡。  

○赠笔生陈仲实  

吴兴老冯善择毫，择毫入笔铦于刀。近年杨陆亦有法，声价直与冯齐高。陈生后出奄三子，射利肯作庸工饕。欣然为我开一束，讵数豕鬣并狸毛。纔濡入手即圆熟，挥洒不觉运腕劳。野人得此殊快意，翰墨虽拙尤便操。既不能写虫鱼疏，又不喜书龙虎韬。暮年但欲给生笔，收拾遗史明诛-。顾无好句相报答，且复浮以尊中醪。气酣耳热秋风起，江山如助诗人豪。  

○送驸马西山公诗  

明侯德美世莫俦，麒麟之趾丹凤咮。黄流芬芳在尊卣，缫藉光彩收琳球。王姬下嫁礼服优，鎏金为车白玉辀。闺中通籍孰与侔，贵宜列爵同彻侯。大布遂易狐白裘，事业直拟追前修。赋诗援笔思不留，天机岂用加雕锼。众观后羿亲射侯，束手欲立江辄流。法书一字千金酬，玉钗之股珊瑚钩。大儒老师日与游，论道极口称伊周。二年市官留小州，政宽坐致东南酋。三韩毛人及流求，行滕在股宝络头。长风万里驱大艘，象犀珠贝充海陬。贡之府库常汗牛，归视其室唯蒯缑。圣主在位将尔求，出纳王命为舌喉。  

○题画山水歌  

君不见谢康乐，短面长髯瘦如鹤，作郡安能弃丘壑。又不见鸱夷子，属镂蜚霜赤心死，一棹三江入烟雨。我生千载下，酷爱古人心本野。老仙缩地谁得传？颠墨淋漓醉中洒。幽幽树意暝含雨，朵朵山头青欲云。横杠依约度深谷，三里五里东西邻。采芝定有商颜叟，鹿皮之裘槲叶裙。神仙有无不可即，杳杳路断桃花津。何人相期过西麓，牲肥酒熟秋乐神。祗知耕锄及婚嫁，庙堂黜陟那得闻。扁舟从何来，盈盈载秋碧。岚光忽已今，日暮问家室。荧荧林隙灯火青，鸡黍家人具今夕。终南相继售卑价，才薄官微遭棰骂。久知富贵成茹荼，吾独爱山如食蔗。家贫恰有买屐钱，白发渔郎许船借。箕山颍曲命吾驾，百岁胡为堕机擭。  

○题画松壁  

八月江头茅屋破，日日盲风雨交和。眼前安得大厦成，拾遗归来泪空堕。纷纷万木争出山，琐碎榱桷非为难。万牛莫挽楩与楠，往往弃置丘壑间。独立风霜二千尺，未识何时逢匠石，白头老樵空叹息。  

○老牧图  

彼轩彼裳，我笠我蓑。彼驰且驱，我行且歌。呜呼！世间荣辱如吾何，夕阳牛背青山多。  

○送江阴郡博周元浩归平阳  

君不见苏秦昔上秦王书，嫂不下机妻不炊。青灯长夜股流血，黄金六印何累累。又不见陶渊明，富贵视之鸿毛轻。腰宁不折五斗米，归来篱菊秋盈盈。周君妙年江海客，几度吴花醉中摘。蒲帆半幅风飕飕，长啸一声江月白。我家亦在蒲海头，此时春酒浓如油。堪怜千里尚飘泊，恨不共买东归舟。  

○今日行  

昨日去，今日来，明日忽忽复相催。百川赴海何时回？思之竟不令人哀。传闻三神山，海水青如苔，五云零乱开楼台。中有长生不死药，仙人青发红玉腮。此事不许人间有，籛铿古人骨亦朽。骨亦朽，劝君酒，长使金杯在君手。  

○昆城吴歌  

昆城吴水三万顷，吴儿招我入溟涬。举头看月月在顶，手弄荷花落天影。酒酣起就船底眠，青天作衾毛骨冷。龙女欲出听我歌，扇以凉飙吹梦醒。初歌音蔟含清匀，忽然疾走衔枚军。百怪发立皆惊奔，龙女舞翻巫峡云。再歌壮以悲，凤凰背泣麟洲啼。六月雪压昆仑低，我歌三发沧海裂。绿水欲变黄尘热，龙女闻之悲哽咽。旌旗忽动龙女归，金乌飞上若木枝。暑炎如火炙我肌，嗟我老病力莫支，千金莫致南海犀。沈书问龙女，遗我苍水璧。与君乞取半湖白，归向高堂挂空壁。  

○仲雍墓  

野鼠穿黄穴，遗封百草深。死无归国梦，人识逸民心。峦树冬逾碧，江猿夜亦吟。海虞山上月，梅里共沉沉。  

○齐女墓  

突死孤坟在，千年恨尚新。荆蛮非偶国，盘瓠愧吾人。踯躅春啼血，狐狸夜得邻。营丘无霸业，吴沼更伤神。  

○寄郭羲仲  

忆君持酒别，初月出东城。溪艇几时到，春潮日夜生。白沙眠翡翠，青竹下鵁鶄。遥想汪征士，题诗慰逸情。  

○题余生山居  

野水流花涧，春云拂草亭。地连桐柏观，人识少微星。养鹤还知相，煎茶亦着经。卜邻应未晚，休勒北山铭。  

○赠吕一相者  

男子始堕地，百年那可量。买臣归作郡，颜驷老为郎。得路青云表，垂纶野水傍。持杯劝君饮，吾意正茫茫。  

○和郭熙仲  

每爱扬雄能作赋，不忧贾谊易遭谗。苍鹰拂拭黄金旋，骏马光明白玉衔。太乙频来观象帙，麻姑相许寄银椷。独愧才名难并立，见称龙尾也非凡。  

○寄呈梁承旨  

太平天子重词臣，色烂官袍宠泽新。应对金銮明日月，步趋玉署上星辰。夜分执笏传宣急，昼永挥毫草诰频。自愧不才头已白，秋风垂钓大江滨。  

○九龙山怀友  

风雨两乡难缩地，小窗时读去年诗。九龙何处云深浅，一雁不来人别离。老树引藤秋结子，黄猿窥果昼呼儿。遥知句就无人解，月落山灵堕泪时。  

○送郭彦昭归吴中  

外沙沙头潮没渚，海坛庙前唱蛮歈。政喜南风吹五两，不愁落日转樯乌。鳊鱼一尺恰上钓，吴姬二十独当垆。醉歌《白雪》谁能和，击碎筵中玉唾壶。  

○送日本僧之京  

万里乘涛来绝海，中朝冠盖尽相知。丹丘博士与饮酒，青城先生邀赋诗。传钵底须归故国，把文遂欲动京师。绝怜船上看春色，二月官河水发时。  

○越溪  

三月雨晴天气新，老夫起整紫纶巾。岸花红白远迎棹，江燕去来低傍人。冷面谁能憎俗子，好山吾得作比邻。明时独愧才卑拙，老大犹为江海臣。  

○松下钓鱼图  

皎皎月在树，泠泠风满衣。欲问三江口，长歌遂不归。  

○题宋高宗画扇头自题云万木云深隐连山雨未开  

多时海上日光催，犹道千山雨未开。总被浮云能障断，龙沙不见翠华回。  

○题江贯道平远图  

飞鸟欲没暮烟稠，落落人家竹树秋。绝似南徐城上望，苍茫野色入扬州。  

○题士宣杏花双喜  

移时山鸟斗芳丛，深院佳人昼睡浓。起立阶头惊碧草，不缘风雨落春红。  

○怀旧  

沧江楼上酒初醒，起视林花落晓星。三月到京春雪霁，太行山色马前青。  

○送郭彦昭北游  

莫听讴歌倚柁楼，令人愁怨忆南州。一片姑苏城上月，送郎直过界河头。  

○题徽庙马麟梅  

龙楼凤阁美人歌，赏尽琼花碧玉柯。驿使去时浑浪折，江南春色已无多。  

○题范宽小雪山图  

雪压寒林万木垂，经旬不与野人期。蹇驴借得如黄犊，犹怕山桥不敢骑。  

○题赵翰林画马  

大宛前日进龙媒，屹立天墀骏骨开。黄帕宝鞍纔卸却，銮舆八月上都回。  

○题李唐秋山图  

万壑霜飞木叶丹，石桥流水暮生寒。却疑二月天台里，一路桃花照马鞍。  

○题五君海棠  

白日城南暖气微，春红浑欲着春衣。东风吹醒深宫睡，头白君王万里归。  

○西湖图  

二月西湖春似海，南风北风天出云。美人如花坐船上，学唱《竹枝》人不闻。  

○寄友  

爱尔湖边草堂静，青青竹色照人衣。闭门无事开春酒，不管风高柳絮飞。  

○题卫明铉山水小景为管伯铭赋  

故人招我雁山傍，更入秋云结草堂。至今未满李征士，白首犹贪著作郎。  

***◆曲全先生郑采***  

采字季亮，号曲全。幼丧二亲，而赋性狷介，州里不能容。兄东，时客授昆山，乃走就之。求四库书疾读，虽暑铄金，寒折胶，不越户限。未几下笔为文，皆循矩度，而不轻于毁誉。然刚毅忤物，晚寓苏之海虞，竟以坎壈终身焉。  

出门膏吾车  
去妇词  
送姚子章之浙东帅掾  
送果上人游雁山  
题复古秋山对月图  

○出门膏吾车  

出门膏吾车，欲登昆仑丘。昆仑在西极，我家东海头。十步若九辍，邻巷亦阻修。况兹几万里，而乃复悠悠。但当努其力，岁晏非所忧。闻道夕可死，圣谟实吾舟。  

○去妇词  

敝衣尚可澣，古镜尚可磨。郎心一昏蔽，反复将奈何！缅怀初嫁时，同心指江河。江河固上流，郎恩中道休。娟娟芙蓉花，托根在芳洲。驱妾出门去，妾身将焉求。安得明月珠，置之郎心头。  

○送姚子章之浙东帅掾  

南纪四明雄浙左，孤城百雉接风涛。越裳客去得犀角，日本船来看宝刀。元帅旌旗开外阃，掾郎才略服诸曹。帐中羽檄何须草，政爱夔州诗法高。  

○送果上人游雁山  

雪消山色涨东州，最好天台雁荡游。背负青天缘鸟道，面承□雨看龙湫。深春林麓多金剎，落日江湖自白头。石上玉芝应拾得，念吾无物可销愁。  

○题复古秋山对月图  

■〈〈天天〉上〈天天〉下〉■〈〈天天〉上〈天天〉下〉兮月朤朤，■〈〈山出〉上〈山出〉下〉■〈〈山出〉上〈山出〉下〉兮水■〈沝上沝下〉■〈沝上沝下〉。木森森兮■〈竹上〈竹竹〉下〉■〈竹上〈竹竹〉下〉，势■〈寒上〈寒寒〉下〉■〈寒上〈寒寒〉下〉寒兮墨鱻鱻。  

***◆李处士元珪（廷璧集）***  

元珪，字廷璧，河东人。端厚沈毅，重然诺，酷志读书，非其人不苟与交。作诗若不经思，往往超诣颖脱。字法追踪鲜于伯机，曲尽其妙。晚年无子，留滞吴中，多叹老悲穷之作。时往来玉山，与诸君唱和，杨铁崖称为中州之善学者。  

感怀  
春日访云林隐君倪元镇  
南昌诸郎立春次日邀饮江阁  
一日复一日  
玉山草堂  
秋暮  
梁溪春暮寄范德原  
梁溪留别虞彦高  
客海陵光孝寺秋深感怀二首简盛克明  
次韵游虎丘  
冬至日试笔奉寄玉山主人  
冬日平江寄倪元镇  
雨中夜宿瓜州江浦  
秋暮夜宿望亭  
浣花馆  
题梅花士女  
题文湖州湘中推篷图  
江行春暮  
白鸥  
和西湖竹枝词二首  
题蕺山题扇图  

○感怀  

异方久漂泊，岁晚羁吴门。慷慨俯流水，悠悠度朝昏。荆璞献所知，怀宝非有恩。达人一倾顾，至道千古存。富贵易追逐，焉能效尘奔。世态日已薄，忧心向谁论。  

○春日访云林隐君倪元镇  

往岁慕幽隐，兹晨适云林。倒屣荷主意，下榻情何深。取琴为君弹，唐虞有遗音。感子旷达志，涤我尘烦襟。雨过池草生，窗虚松竹阴。倚槛俯流水，开轩听鸣琴。芳春集嘉燕，酒至还自斟。爱客畏言别，维舟睇遥岑。  

○南昌诸郎立春次日邀饮江阁  

置酒宴江阁，济济皆郎官。素心偶相惬，气味如芝兰。东风奏微和，晴云霭林端。美人歌《白雪》，玉筯行春盘。焉知千里客，共此一日欢。夕阳下西麓，徘徊更凭阑。  

○一日复一日  

一日一日复一日，百岁能消几双屐。玉龙嘶断东溟波，春风吹老南山石。柳华着水流青萍，琅玕弄影生秋声。霓裳短衣尚堪舞，髑髅丑眼不再明。竹马儿童夸疾走，檀板梨园歌白首。桑根陵谷号饥狐，一夜黄河向西吼。芒砀山下赤龙子，千古英雄魂不死。崆峒重揖广成公，笑我携来乱红紫。羲和尽意驱长云，有酒谁酹田文君。燕雀纷纷戏鸿鹄，古人道义今无闻。东家娇娥怯春老，晓镜画眉斗新巧。开屏自语芙蓉秋，妾颜不似当时好。一朝一朝又一朝，黄尘车马长安桥。粗衣藿食养心骨，会看鹏背摩青霄。  

○玉山草堂  

娄江东流五十里，一溪青界娄江水。溪中有水山为辉，结庐人住桃源里。虎头几叶之云孙，彩袖斑斑奉甘旨，弟兄连璧趋庭隅，鸾凤将 【一作引。】 雏下阶址。琪树香生翠霭间，萱草花明紫芝底。龟甲珠帘白玉钩，远隔鞓红映罗绮。石田移得少陵居，教子经鉏足欢喜。张骞泛槎天上来，相见出门惊倒屣。有酒在樽琴在几，把酒奏琴忘尔汝。珠玉挥毫喧坐起，笑我分题续貂尾。酒酣休诵德璋文，冰雪相看我老矣。  

○秋暮  

秋色已云暮，天寒未授衣。异乡三载过，倦客几时归。交漆惟君久，论心见面稀。题诗寄清隐，江国雁初飞。  

○梁溪春暮寄范德原  

三月梁溪上，徘徊忆故人。客留山馆雨，花落野桥春。愧我无儿子，怜君有老亲。何时相对榻，重与话酸辛。  

○梁溪留别虞彦高  

野人情旷达，志不在轻肥。夜雨三更梦，春江一棹归。神驹难并驾，鸷鸟不群飞。老去纔闻道，吾生渐觉非。  

○客海陵光孝寺秋深感怀二首简盛克明  

海陵萧寺里，独客感秋深。只有君知己。更无人听琴。鹡鸰天共影，促织夜偏吟。回首南塘路，凋残枫树林。  
孤灯照无寐，飘泊寄僧房。蕙草零秋露，莎鸡啼夜墙。愁来嗟伯道，老去忆冯唐。晓把青铜镜，生憎鬓底霜。  

○次韵游虎丘  

宝剎近城郭，峰从海涌来。千人盘石侧，绝壁剑池开。闻道吴王冢，今为释氏台。古碑题木客，陈迹几风埃。  

○冬至日试笔奉寄玉山主人  

驰逐为家贫，阳生岁又新。须眉半将白，天地一闲人。梅萼香东阁，桐阴静北邻。玉山有佳士，念我走风尘。  

○冬日平江寄倪元镇 【此首见《玉山饯别寄赠诗》，题作《代简玉山》。】  

玄文馆里逢君日， 【《玉山饯别寄赠诗》作「芝云堂上西窗夜」。】 剪烛传杯夜 【一作共。】 话时。寒月半窗亲下榻，幽人满坐共 【一作对。】 吟诗。无儿守舍冯唐老，有客分金鲍叔知。咫尺维舟 【一作「玉山」。】 空怅望，封题聊为寄相思。  

○雨中夜宿瓜州江浦  

春阴江浦易黄昏，雨里人家早闭门。归雁云间知塞路，过帆沙嘴带潮痕。遥瞻北固青山郭，只隔南淮绿水村。野寺疏钟到孤枕，闲愁清夜与谁论！  

○秋暮夜宿望亭  

茅屋沿堤密掩扉，官桥昏黑泊船稀。守关戍火明村坞，隔岸渔灯照石矶。寒木尽随溪雨落，断鸿犹趁野云飞。篷窗攲枕浑无寐，倦听人家夜捣衣。  

○浣花馆  

浣花溪在界溪头，爱汝新成小隐幽。日日花闲频洗，时时柳外更维舟。春风绣幕围歌扇，夜月珠帘控玉钩。倚杖看云双眼豁，功名富贵等浮沤。  

○题梅花士女  

梦里寻香出晓城，一声残角暗魂惊。美人不作罗浮梦，独倚梅花看月明。  

○题文湖州湘中推篷图  

岳王楼前湖水边，离歌惊觉鹧鸪眠。生绡一幅秋云乱，又上江南客子船。  

○江行春暮  

江岸蔷薇也自红，可怜夜雨落花丛。不如燕子知人意，个个飞来近短篷。  

○白鸥  

几个白鸥真可爱，碧波荡漾即为家。春江正喜中流急，又□潮头过浅沙。  

○和西湖竹枝词二首  

郎去远过江上山，望郎江上几时还。只怕郎归不相识，湖边日日照容颜。  
三月湖边花正开，江边望船郎未回。燕子来时春又去，心酸不待吃青梅。  

○题蕺山题扇图  

笔花闲落素纨云，□映芳衢老眼昏。明日晓烟生曙色，应怜不识右军门。  

***◆贞期生张渥（贞期生稿）***  

渥字叔厚，淮南人。博学明经，累举不得志于有司，遂放意为诗章，自号贞期生。又能用李龙眠法为白描，前无古人，虽时贵亦罕能得之。与玉山主人友善，即一时景绘为《玉山雅集图》，会稽杨廉夫为之序，传者无不叹美云。  

题所翁画龙  
题昭君出塞图  
题了堂上人炼雪轩  
绛雪亭  
题金碧仙山图  
题明雪窗兰  
题画扇便面  
题王元章梅  
题赵翰林画兰  
和西湖竹枝词  
西湖口占次玉山韵四首  

○题所翁画龙  

我闻真龙神变化，呼吸风云齐上下。胡为却向九渊潜，颔下骊珠光不夜。一朝帝勅鞭雷霆，秘怪恍惚无逃形。蜿蜒千丈露头角，颠倒山岳翻沧溟。乾坤澒洞日为黑，元气淋漓收不得。愿将点滴试天瓢，草木晴光苏下国。龙兮龙兮汝为龙，攀之不见追无踪。何当飞空附其尾，手接鸿蒙究元始。  

○题昭君出塞图  

黄沙漫海燕云高，燕山雪冻春不毛。胡雏生长狞如枭，毡处肉食胆气豪。角弓羽箭花纹刀，踊跃快马腾飞猱。玄旗树日惊霜飙，云是使者来汉朝。汉宫佳人颜色娇，蛾眉顦顇发无膏。手挥琵琶响檀槽，声声呜咽写郁陶。穹庐不暖乡梦劳，边月长照非良宵。天寒赐着灰色貂，双壶滟滟倾蒲桃。金门玉殿心旌摇，长安烟水空迢遥。群胡蹋歌嗾犬獒，自怜耳绝闻箫韶。画工受赂死莫逃，笔底妍丑移分毫。掖廷旧好恩不交，在胡虽恨宠可要。宁胡计失令胡骄，干戈万里遗腥臊。庙堂老将蜀锦袍，玉帐坐爵摩赤旄。兜离碧眼满近郊，凤凰之穴蟠蛇蛟。北风动地吹黄茅，独留青冢狐狸号，流魂千载谁能招？呜呼！流魂千载谁能招。  

○题了堂上人炼雪轩  

雪消成水固非异，煮水作雪真为奇。吾师悟此煎茶法，掬泉敲火须临时。手抟清风弄明月，幻作一同滋味别。试看椀面乳浮花，浊恼消除置冰铁。君不见达磨面壁雪山中，至今直指传宗风。又不见玉川先生洛城里，军将扣门日高起。何似松风堂上人，不谭九转丹有神。漱琼咽玉诗清新，盐我肥水华津津。  

○绛雪亭  

溪上花无数，春风别有天。楼台仙子宅，书画米家船。绛雪回歌扇，红霞落舞筵。羽觞飞醉月，应是酒如泉。  

○题金碧仙山图  

丹崖翠壁五云间，此是蓬莱第一山。笑指碧桃花发处，玉鸾曾载月中还。  

○题明雪窗兰  

援琴谁叹生空谷，结佩应怜感逐臣。九畹断魂招不得，墨花夜泣楚江春。  

○题画扇便面 【一作《题蕺山题扇图》。】  

一自兰亭飞笔后，昭陵风雨夜如何？当年老媪能知此，扇出人间百 【一作待。】 价过。  

○题王元章梅  

照水疏花冰有晕，横窗瘦影玉无痕。孤山月冷黄昏后，拄杖曾敲处士门。  

○题赵翰林画兰  

白鸥波点研池清，楚畹香风笔底生。记得弁峰春雨后，拨云移种向南荣。  

○和西湖竹枝词  

长簪高髻画双鸦，多在湖船少在家。黄衣少年不相识，白日敲门来索茶。  

○西湖口占次玉山韵四首  

清晓移舟及暂晴，水花明媚照娉婷。银筝玉柱纤纤手，翻得新声醉里听。  
水光承雨乱银花，柳外双峰出碧丫。我便欲寻蓑笠去，断桥湾里是渔家。  
浅绛笼纱白玉肤，鬓云双亸映犀梳。尊前自有丹青手，描取崔徽入画图。  
舞衫歌袖奏红纱，一朵春云带晚霞。尽日无人见纤手，小屏斜倚笑簪花。  

***◆弋阳山樵李瓒（戈阳山樵稿）***  

瓒字子粲，一字子鬯，姑苏人。幼从余元明游。多才能文，自号弋阳山樵，旁通浮屠并漆园氏学。至正十一年冬，尝过玉山，作分题序有云：人生百年，忧患之秋多，燕乐之日少。而况友朋南北东西，迄无定居，则今日之簪盍，夫岂偶然哉！读此亦足见其胸襟之旷达矣。  

因颜陋隐寄上清外史薛玄卿  
春夜怀豫章倪中岂并太原王本中二子皆客京师故诗及之  
江浦送别  
种葵  
袁南宫江西归吴门隐居短句奉寄  
玉山佳处以夜阑更秉烛相对如梦寐分韵得对字  
柳枝词  
春草曲  
归鸿曲  
关河柳  
沧浪亭  
击檝行  
再题渔庄  
春原  
春初奉寄海虞山北声九皋上人  
遣兴  
春半  
遣兴  
柳花  
怀玉山西墅  
牡丹一章奉寄玉山公子  
玉山草堂  
玉山佳处  
暮春二绝句  
渔庄欵歌二首  

○因颜陋隐寄上清外史薛玄卿  

仙人薛外史，高隐在幽闲。碧云上清镜，皓月琼林坛。博疋坐虚室，飞神修大丹。弹琴松树里，吹箫清夜间。几时访山馆，相与游三山。  

○春夜怀豫章倪中岂并太原王本中二子皆客京师故诗及之  

耿耿春夜永，迢迢更漏残。美人隔千里，清月在江关。举杯不能乐，援琴孰为欢。怅望五云外，目送双飞翰。王子经纬学，紬绎茫无端。倪生富文史，落笔回狂澜。古剑没丰城，大璞昧荆山。奇材每不识，万古一长叹。而我困畎亩，漂流吴楚间。釜鱼独恒饥，衣鹑每怀单。慷慨念二子，频年事征鞍。庶几抱琴志，不愧齐门弹。  

○江浦送别  

协风吹冰泮，水色茫微绿。沙融文禽集，波暖白鸥浴。之子逝将别，分手愁局促。离觞一何频，征舸嗟去速。今日江浦东，明朝关山北。棹歌不堪闻，凄然泪盈掬。  

○种葵  

种葵南轩下，葵长不盈尺。芃芃初叶茂，挺挺交柯直。匪以花为美，有取心向日。孤忠类臣子，恒性若有德。只恐秋风至，兰蕙同萧瑟。虽然遇雕落，凡草孰可匹。  

○袁南宫江西归吴门隐居短句奉寄  

江国徂春暮，兰苕生蕙风。佳人天之末，高隐林泉中。有怀不能伸，愁思渺无穷。朱弦发清响，大吕振黄钟。依依阊门柳，去去塞北鸿。永言寄歌诗，用以慰幽悰。  

○玉山佳处以夜阑更秉烛相对如梦寐分韵得对字  

日夕南窗云，水生东北汇。开筵草堂接，拄笏玉山对。泂酌兴未央，清吟心每醉。酒香鹦鹉满，琴韵凤凰碎。崔蔡有雄才，邹枚富佳制。笑谈可冥身，出处当拔萃。慨慷宁废歌，栖迟何足累。天高星汉移，夜久鸿雁逝。投笔惭鬓丝，长啸风尘际。  

○柳枝词  

吴江绿水生春明，江上柳枝今渐青。栖乌哑哑中夜鸣，愁绝东风长短亭。柳枝当户森成束，思妇正倚阑干曲。别情有恨不可解，万里相思泪盈掬。愁多不织流黄机，织得回文更憯凄。功名误人不足恃，稾砧稾砧何日归！  

○春草曲  

春风百草生何许，伊流之洲澧之浦。荃蘅兰蕙与芳杜，馨香采色纷无数。鶗先鸣众芳举，万绿如烟花欲语。王孙游子去湘楚，蘼芜斗谢山之阻。春草无情情独苦，别离恨深乃终古。春草生，泪如雨。  

○归鸿曲  

高秋鸿雁来，仲春鸿雁归。关河道路远，沙场声韵悲。去年曾寄帛书去，回文织就相思句。藳砧远在边城戍，高楼不见绝心绪。愁多别久泪阑干，何日归来再合欢。一听归鸿一生怨，杨子江南春雨寒。  

○关河柳  

关河春初官柳青，上有栖乌哑哑鸣。千树万树恨如织，水远山长无限情。柳丝忽换黄金色，当时忆送游侠客。去年惊心杨子南，今年又恨沙场北。关河柳，管别离。离人一去何时归？折枝千里寄相思。  

○沧浪亭  

苏公昔在宋盛时，文采才名动天地。暮年筑居向沧浪，草圣相传世尤贵。积书为林墨为池，长歌散发鬓如丝。风流百岁不泯灭，及此士论无磷淄。忆昔尝为吴下客，刺船携酒访陈迹。却思重游不可得，临风凄然念畴昔。  

○击檝行  

日华悠悠江色清，碧波万里生春明。商妇琵琶别怨生，击檝渡江舟正行。美人美人既无情，澧兰沅芷扬芳馨，欲见不见心怦怦。轻风吹罗裳，击檝且勿忙。恐惊菰蒲中，交颈双鸳鸯。莫学桃根与桃叶，渡江一去音信绝。江上春来复春去，对此流光泪盈睫。  

○再题渔庄  

五湖之东烟水长，高人于此构渔庄。开轩垂钓吟丽藻，泛舸吹笛窥扶桑。金尊满注蒲萄酒，醉看吴姬小垂手。荣名耳热何足夸，几见秋风落杨柳。  

○春原  

林樾□初协，村原泥正融。香芜连野碧，冶杏过墙红。塞雁归天末，巴莺出谷中。春光浓若酒，欢赏兴何穷。  

○春初奉寄海虞山北声九皋上人  

杖锡虞山北，春风忆旧游。翠厓云每集，丹壑水争流。染翰超怀素，哦诗继惠休。何当上湖夜，相与泛扁舟。  

○遣兴  

迟迟当丽日，冉冉及阳春。草色连烟翠，柳条垂曲尘。哦诗红杏馆，漉酒白纶巾。欲写江淹赋，凄然寄远人。  

○春半  

水国春将半，丛篁映白沙。檐楹皆燕雀，径术接桑麻。吟啸分江色，登临爱日华。何当学郑子，谷口问山家。  

○遣兴  

客舍沙南蒲子堈，流光愁思共微荒。落林翠竹含溪影，小树红梅播野芳。解乐师襄方入海，乘舟张翰谩归乡。不如却学南山牧，叩角浩歌清夜长。  

○柳花  

泽国春余江树尽，柳花无数没凫翁。每当白日飞晴雪，似与游丝逐惠风。灞上啼莺孤驿外，隋堤归马夕阳中。离人欲折还惊叹，空对桑条恨不穷。  

○怀玉山西墅  

西墅幽期每自知，晚来无物不宜诗。白苹点缀秋波远，红树留连落照迟。亲老正当贫贱日，身轻唯荷圣明时。可能便把投竿手，来问渔庄觅钓丝。  

○牡丹一章奉寄玉山公子  

巷南亭馆春风树，魏紫姚黄取次开。翠羽当窗林影丽，红云绕坐国香来。凝酥暖泛金壶酿，群玉晴笼锦帐埃。洧外何能夸芍药，番禺自足愧玫瑰。竟须高宴烦燕女，左手持花右酒杯。  

○玉山草堂  

羡君家住玉山傍，地势江流接草堂。书卷已传秦伏胜，钓竿还学汉严光。溪毛秋冷珊瑚小，野竹寒深翡翠长。酌酒几思援北斗，濯缨还拟泛沧浪。圣明此日兴贤急，才子那能滞远方。  

○玉山佳处  

玉山亭子仙人筑，小似桃源隐者家。天近方壶知剑气，水从清汉接星槎。参差凤吹空歌迥，烂熳龙香醉墨斜。金椀细倾新竹叶，银瓶还出小琼华。荣名何事头如雪，亦欲羊裘钓白沙。  

○暮春二绝句  

水生泽国徂春暮，倚杖汀洲立惠风。千树梅花红雨落，满林竹笋绿阴浓。  
牡丹满楹红于锦，柳絮随风白胜绵。何日扁舟钓湖上，沧波深处一丝烟。  

○渔庄欵歌二首  

芙蓉开徧锦云低，夜饮渔庄月满池。按得新词倚红袖，桃花便面写乌丝。  
纤纤新月上帘钩，枫叶芦花隔水秋。一曲清歌来送酒，双鬟小妓木兰舟。  

***◆砚北生陆友（杞菊轩稿）***  

友字友仁，平江人。父业贾，友攻苦于学，为邻里所窃笑。及长，为诗有法度，尤长于五言律。尝至上都，奎章阁博士柯九思、侍书学士虞集交荐于朝。未及用而二公皆去职，乃偕九思归吴。辟斗室，匾曰「志雅斋」，自号砚北生。着《砚史》、《墨史》、《印史》，所为诗文有《杞菊轩稿》、《吴中杂志》。卒年四十八。友仁博鉴古，兼工隶楷，凡三代而下锺鼎铭刻、法书名画，一入其目，真赝立辨。经其品题，价增数倍云。  

石民瞻作县彭泽集贤赵子昂画马赠别后为他人持去二十年后复得之题诗以识之  
题宋江三十六人画赞  
桂之树  
送赵季文之湖州知事  
吴桓王墓  
送赵子期使交趾  
见说  
送国王朵儿只就国  
次张贞居所赋云林  
泊虎丘  
题米元晖画山水  
题倪幻霞良常草堂图  
赠诸葛子熙三首  

○石民瞻作县彭泽集贤赵子昂画马赠别后为他人持去二十年后复得之题诗以识之  

朝踏长安尘，暮倾渭城酒。风流赵集贤，画马当折柳。晚凉池上洗马归，圉人控鞍不受羁。此马自是玉龙种，想见明窗貌得时。题诗人物不可作，北雁南云总离索。旧游回首二十年，今日重看宛如昨。春尽江头生绿波，春山满眼故人多。惟有当时陶令在，奈此萧萧白发何！  

○题宋江三十六人画赞  

忆昔熙宁全盛日，百年曾未识干戈。江南丞相变法度，不恤人言新进多。蔡家京卞出门下，首乱中原倾大厦。睦州盗起□连北，谁挽长江洗兵马。京东宋江三十六，白日横行大河北。官军追捕不敢前，悬赏招之使擒贼。后来报国收战功，捷书夜奏甘泉宫。楚龚如古在画赞，不敢区区逢圣公。我尝舟过梁山泺，春水方生何渺漠。或云此是碣石村，至今闻之犹 【褫】 【猇】 魄。  

○桂之树  

桂之树，褰我衣。秋风昨夜起，游子送将归。明年春水盛，鼓楫下江矶。  

○送赵季文之湖州知事  

共说佳公子，翩翩清且贤。传家存旧笏，载世有遗编。沤鸟冲波去，苕花带雨牵。纠曹官事少，挥麈看山川。  

○吴桓王墓  

见 【一作闻。】 说桓王墓，名因父老传。如何汉社稷，竟 【一作分。】 作魏山川。壤隧秋风入，荒丘暮雨悬。唯余碑上 【一作「铭石」。】 字，隐隐赤乌年。  

○送赵子期使交趾  

万里交州道，还闻虎节驰。天王颁正朔，使者护蛮夷。瘴雨侵榕叶，腥风度竹枝。奉辞存大体，定服远人思。  

○见说  

幽并豪侠士，新拜羽林郎。夕按秦娥曲，朝熏荀令香。折花当阁道，射柳傍宫墙。见说红城下，今年春草长。  

○送国王朵儿只就国  

奕世名王策骏功，远分茅土镇辽东。玉符金印传孙子，铁券丹书誓始终。沧海断霞通虎帐，黑河飞雪暗琱弓。莫忘圣武艰难日，四杰从容陟客同。  

○次张贞居所赋云林  

松花新酿碧琳腴，洗杓何妨起病夫。菌阁下帘修隐诀，云林扫榻挂仙图。旋移竹近文书案，自汲泉添刻漏壶。闻说华阳多玉食，洞中燕肉腻如酥。  

○泊虎丘  

晚泊虎丘山下村，小舟摇荡一溪浑。游人车马各已散，宿鸟池台故不喧。初月出林光照地，乱云入寺影当门。□□□□□□□，□□□□□□□。  

○题米元晖画山水  

翳翳云中树，亭亭江上山。秋风生柁尾，荡漾碧波间。  

○题倪幻霞良常草堂图  

家住华阳洞，长松映草堂。平生有高致，不似贺公狂。  

○赠诸葛子熙三首  

闻道长安异昔时，秋风落日草离离。九成宫阙无寻处，空有人来拂断碑。  
百二山河路欲迷，荒林败冢转凄凄。夜深曾过昭陵下，风雨犹疑石马嘶。  
北堂萱草绿朵朵，白发慈颜不解忧。尽卖刻辞供菽水，谁怜蹀足徧长洲。  

***◆顾□□盟（仲赘集）***  

盟字仲赘，甬东人。高才好学，尝馆于杞菊轩，诗见《玉山雅集》，玉山主人编仲赘在张仲简之后，钱牧斋《列朝诗集》甲前有张简而无顾盟，想亦据《玉山雅集》录入，而抄本多脱简，遂将仲赘诗俱误入仲简集中，流传舛伪已久，不得不急为改正之。  

阅真诰  
送王子充归金华  
次韵答强仲端  
赋翠微  
送樊仲宜  
送谢子方归临川  
次韵庆云衲二首  
次韵范德原与倪元镇城南倡酬之作  
次韵范景逸立春日病中之作  
八月十三日自鸿山归吴舟中赋  
送吕惟清归耕芜湖  
次韵张田秀才见寄  
红梅  
寄学可二首  
寄阿山  
次韵杨廉夫冶春口号八首  
游石湖治平寺用唐人许浑所题诗韵  
题云林生远山涌翠图  

○阅真诰  

长史昔好道，炼真三秀峰。夜感紫微仙，降集华房中。鸾鸟鸣素月，翠旍扬琅风。摛辞托讽寓，赞扬皆真宗。中有餐霞法，可以回婴童。刻之白玉检，藏之华阳宫。真人有仙气，乃得探其踪。我生慕玄素，无由启愚蒙。啸咏金玉章，灵音朗九空。怀仙起冥想，飒然精灵通。焉能出嚣滓，歘忽骖云龙。  

○送王子充归金华  

春入长洲苑，东风已及时。苑中垂杨树，吹作黄金丝。送君出春城，舣舟折桑枝。以此聊赠远，相别仍相期。君归金华山，当逢牧羊儿。毋因入山去，遂尔来迟迟。杨柳飞花日，待君同赋诗。  

○次韵答强仲端  

花落红云岛，风生白玉堤。真人不出户，芳树自成蹊。扫地雨初歇，卷帘莺正啼。此时不一见，春思转凄迷。  

○赋翠微  

倚山为宅似城 【闉】 【■〈门外因内〉】 ，耕凿悬知可疗贫。政想绿阴当瓮牖，但愁翠雨湿纶巾。投林鼠雀终无角，出谷峰峦半似人。浊世无忧惟隐者，愿分藜藿老天民。  

○送樊仲宜  

樊郎昔补太常掾，郊祀通天致敬时。先过罘罳张鼓乐，复从卤簿建旌旗。颁宣即用金书刻，读祝还令玉版持。今日江南见樵者，命渠歌作赠行诗。  

○送谢子方归临川  

连雨淋浪不耐秋，江行已试木棉裘。侍中无梦思通籍，肘后有书能校雠。身坐米船歌灌口，眼明瀑布是江州。到家先谒虞夫子，定作芝亭一月留。  

○次韵庆云衲二首  

数竿修竹便为邻，有力任舂未是贫。世事空随流水驶，闲心自与白鸥驯。更招辽海传书鹤，为问玄洲种玉人。迁有佳期同晚岁，白云相对岂无因。  
东来孤鹤下林梢，破屋萧条不翦茅。洗玉池头云气合，翻经台上树阴交。闲心讵遣神为马，避世方惭祝代庖。忽寄新诗到玄圃，清歌须藉玉壶敲。  

○次韵范德原与倪元镇城南倡酬之作  

高士叩门方倚马，先生与客正争棋。也知溪上多佳集，亦到山中传好诗。满地绿阴敷坐处，隔林黄鸟把杯时。城南我欲相寻去，买下扁舟恐后期。  

○次韵范景逸立春日病中之作  

岁暮西岑雪未晴，范公祠下少人行。探梅踏冻烦丹使，扶病迎春问曲生。石灶茯苓和雪煮，云根流水似冰清。瓜田数亩春泥暖，好课岩中子弟耕。  

○八月十三日自鸿山归吴舟中赋  

扁舟风轻稳如马，容我领览秋气清。横塘水深白鸟下，敧树雨湿青苔生。东曹掾史有高兴，太乙真人无俗情。去□吹箫唤孤鹤，明夜月满姑苏城。  

○送吕惟清归耕芜湖  

芜湖郭里野田花，曾见南朝旧将家。九月荒茨飞社燕，千年乔木噪寒鸦。江山风雨殊今昔，文武衣冠起叹嗟！扶册 【一作策。】 归舟 【一作耕。】 有孙子，宁辞辛苦答春华。  

○次韵张田秀才见寄  

树杪青虫晴扬丝，春城风物似年时。贫余许迈餐金法，乐 【一作闲。】 止 【一作有。】 陶潜《饮酒》诗。芳草青青连野阔，征鸿历历度江迟。长洲故苑烟花外，千里怀人入梦思。  

○红梅  

九疑山中得道女，春寒石上饮流霞。不知遗却玉条脱，独倚东风暮竹斜。  

○寄学可二首  

九龙之山第几峰，曾看飞雪下长松。小楼日夜听春雨，忘却溪头寻暮钟。  
石上一杯清泠水，传是若冰小洞天。借渠茗器登山去，春雪正与梅争妍。  

○寄阿山  

最忆凤雏年十四，临池爱学汉中郎。西斋旧种樱桃树，今岁还应共汝长。  

○次韵杨廉夫冶春口号八首  

姑苏城北桃花坞，日日敲门去问春。自是狂夫被花恼，求之不得亦愁人。  
醉舞花前倒接■〈罒上离下〉，双双燕子共差池。留连只恐春光暮，芳露湿衣人不知。  
石湖春水如酒浓，玻瓈万顷开龙宫。我时泛舟过湖曲，无数桃花发旧丛。  
近得玄洲餐玉法，不用采石登昆仑。景纯解道游仙句，海上鹤来传到门。  
江城雪夜深一尺，欲问梅花马不前。袁生此时正高卧，不知春江有钓船。  
玉壶春酒碧于海，客至纵饮宁伤廉。已无俗事恼真趣，只有清香散宝奁。  
绿晕双蛾新画眉，风流堪赋比红儿。绣窗无人解春意，行傍辛夷折柳枝。  
吴姬殷勤折简呼，青锦坐褥花中敷。听唱梨园供奉曲，新声一串骊龙珠。  

○游石湖治平寺用唐人许浑所题诗韵  

湖上春云挟雨来，楞伽山木尽低摧。吴王废冢花如雪，独自吹香上舞台。  

○题云林生远山涌翠图  

偶因涤砚写从容，点染那能似画工。千载风流谁可拟，令人猛忆米南宫。 【元镇所居地名蜗牛庐，俗呼黄□庐。】  

***◆卫□□仁近（敬聚斋稿）***  

仁近，字叔刚，一字子刚，华亭人。好学绩文，书法学《黄庭经》，自有一种风流酝藉侠才子气。至正间，尝游吴兴，守将候见之，送饩米百斛，既举幕官，并辞。张太尉辟延宾馆，币使聘焉。亦谢免养高。授书里中，年四十七卒，有《敬聚斋诗稿》。子刚从杨铁厓游，铁厓谓其诗音节兴象，可追盛唐，常以才子目之。其《秋夜曲》、《白苎词》、《九山燕集》等篇，极为一时所称道。  

题陈履元画玉山草堂图  
承玉山主人遗竹枝辄赋近体以寄  
拟唐宫词  
奉寄杨铁厓  
送刘王事北上  
秋夜曲二首  

○题陈履元画玉山草堂图  

万木阴阴覆草堂，湘帘低下净琴张。逶迤万里桥南路，彷佛百花潭上庄。白鸟向人飞个个，好山当户立苍苍。披图想见人清绝，为写新诗并晚凉。  

○承玉山主人遗竹枝辄赋近体以寄  

草堂只在玉山西，未识风流顾恺之。鸳冷绣衾春病酒，蜡销银烛夜敲棋。每怀凤鸟栖梧树，辄倚乌几唱《竹枝》。昨夜阑干明月上，恼人箫管不胜吹。  

○拟唐宫词  

九重春色绕金銮，龙渴宫壶午漏残。犀押帘垂红雾暝，兽炉香尽碧云寒。隔楼度曲多西子，别院吹笙是内官。见说羊车明日过，旋栽杨柳护雕阑。  

○奉寄杨铁厓  

白发扬雄三泖上，楼船日日载青娥。骊珠泣月夜光冷，象管叫云秋思多。问字诸生频载酒，购书道士为笼鹅。玄霜台上凉如水，好着吾侬拍手歌。  

○送刘王事北上  

晓漏沉沉禁籞清，内班初进佩环鸣。九重日月明金殿，四海车书会玉京。天子龙飞干道正，宰臣鹄立泰阶平。几时我亦观光去，醉插宫花出凤城。  

○秋夜曲二首  

谁家女儿青结螺，花前双歌舞婆娑。湘帘在钩明月多，奈此迢迢凉夜何！  
银河流光夜初静，姮娥娟娟度鸾影。绮疏美人醉方醒，倚阑吹箫更漏永。  

***◆彭□□罙（仲愈集）***  

彭□□罙 【一作□□釆。】  

字仲 【一作宗。】 愈，广陵人。无书不读，学通五经，性行纯谨，言笑侃侃，陈敬初深敬事之。来吴中授举子业，户外之屦常满，江左硕儒也。诗见《玉山雅集》。  

送粹上人还天台养母读书  
送丁好义  
寄沈鼎臣二首  
金粟影  
芝山吟  
巴陵女子行  
怡云轩歌为茂上人赋  

○送粹上人还天台养母读书  

逝川无停波，浮云时独飞。十年出家去，早着游子衣。朝帆南海航，暮采北山薇。孰云方外乐，倚门有遐思。丸丸赤城山，中有乌乌慈。娱嬉在昕昔，况适静者期。朔风吹大江，越树淡寒晖。顾瞻东归屐，梦绕玉溪湄。  

○送丁好义  

晨登吴王台，苍然望八荒。大江东南去，浮云西北翔。中有鹓雏飞，前随双凤凰。梧桐正苍翠，亦待鸣朝阳。白露湛清秋，山花已黄黄。折之欲相赠，岁晏同幽芳。  

○寄沈鼎臣二首  

中庭好花树，欲发迟良时。春风一嘘拂，粲粲已盈枝。青实未堪摘，苦心良自知。朝荣暮憔悴，物理固其宜。愿将合欢草，持以遗所思。  
宛陵大江左，我家更在东。忆子到县时，目寄孤飞鸿。沧浪无钓艇，海洋多飓风。游鳞向何处，远将消息通。嘤嘤双黄鹂，踯躅芳树中。听之有深意，白日已怱怱。  

○金粟影  

开窗见明月，团团弄清辉。湛露下庭柯，幽香发华滋。手举青玉案，嘉与仙人期。遨游青云中，遗我最高枝。茹芳咽琼液，插花醉瑶池。中有群凤鸣，景星亦相随。高轩夜深坐，秋影正葳蕤。勿持广寒斧，为赋小山辞。  

○芝山吟 【并序。】  

徐君勉之，鄱阳人。芝山在鄱郡之阴，世传山常产芝，郡人往往以科第显。勉之两举乡进士，得山长。慈湖人谓勉之若有不释然者，予故为道其所乐，作《芝山吟》饯之。  
西山有灵芝，我采茹其芳。吐气为卿云，绚烂纷天章。紫微上卿不敢惜，手抉氛埃看五色。虎豹卫关深九重，倏烁电光迷白黑。归来不是故山遥，天风卷幔正飘飘。化作慈溪泮林雨，坐令嘉植长春苗。碧涧泠泠煮芹藻，恰似山中采芝好。咀华滋味与人同，梁肉朱门祇素饱。阖闾城头秋日凉，停云只隔钱塘江。西山日夜生辉光，山中紫芝烨烨长，更结飞霞高颉颃。  

○巴陵女子行 【一作韩节妇。】  

巴陵郡西江水浑，赤沙黄壤东南奔。迩来湜湜已百载，中有婉娈之忠魂。当时郡有贾氏妇，志节凛凛摩乾坤。家亡国破身执 【一作絷。】 义不辱，乃是韩魏国忠献五世之曾孙。临平湖开石封发，五陵气尽天房昏。甲 【一作铁。】 马三百万，北来正啍啍， 【一作「噋噋」。】 连城破竹势迎刃。牵羊系颈，投冠解绶，乞伏窜匿俱纷纷。不意弱草 【一作流。】 中，见此松柏根。读书不学 【一作如。】 曹大家，事夫却是 【一作似。】 桓少君。君臣大义本与夫妇一，慷慨万古保贞操。视生死 【一作「死生」。】 朝夕，不啻富贵如浮云。恨不生为男，横戈赴三军。栖栖临绝音，耿耿昭人文，练裳纵横四百字，上陈祖宗创业有至道，下斥奸邪误国偷生存。吾词既毕分已尽，精卫何苦犹衔冤。想当捐佩入不测，幽光上浮白日衔， 【一作驭。】 阴魄直 【一作下。】 塞珠宫门。湘灵罢 【一作鼓。】 瑟虙妃泣，冯夷长啸群龙翻。至今合颂 【一作诵。】 其诗感其事，令人浩气填膺 【一作胸。】 那可扪。或者疑之不能成人善，谓其见梦于人，不若効灵史氏为可敦。乌乎时 【一作「呜呼世」。】 无欧阳公，断臂之妇终无闻。何以愧卖降表贞节，薄俗那能讥兔园。我愿燃犀取灵骨，封以夏 【一作厦。】 屋旌以石表双高蹲。奏之大廷布天下，激厉臣子皆忠淳，可以扶 【一作植。】 三纲正人伦。谓予有不信，请视贾娥坟。  

○怡云轩歌为茂上人赋  

怡云轩前古松树，日日云来满幽户。怡云野老对松眠，看云自来还自去。非烟非雾流光晶，白衣苍狗倏多形。有时骤雨动灵怪，恐是老龙来听经。饥食坐单行复息，心与浮云两无迹。钵中水是天上泉，窗隙罅非山下石。青天漫漫积空寥，磅礴云间无远遥。乘之瞬息千万里，灵鹫峰头雪未消。我乐在云云我悦，相从不似长相别。云归岩洞我还山，碧潭夜夜看孤月。  

***◆张□□逊（溪云集）***  

逊字仲敏，号溪云，其先南阳人，寓居吴。博学善属文，精书画。初从黄冠，与息斋李衎同画墨竹，一旦自以为不及，即弃墨竹而用勾勒法，妙绝当世。郭羲仲赠诗云：「好竹每怀张仲敏，泠泠风骨水为神。」钱宗伯牧斋《列朝诗集小传》云：吴郡又有一张逊，字以行。非也。按邑志《盛彧传》云：日与杨维桢、郑东、张逊、秦约、陆仁、张恕、仲天爵诸名士倡和。而牧斋《小传》误作张恕仲，割裂可笑。张恕字以行，洪武初以才德征入见，试春山新水诗，称旨，除北平卢龙知县。其《挽盛彧诗》序云：盛公子与余世姻，而契义最相得。洪武甲寅，迁家娄东，而余亦宦游燕冀，遂成契阔。则知其为张恕之误无疑也。彼时安得有两张逊耶？姑辨出之以俟知者。  

题桃花溪  
无题四首  
留别李五峰  
怀贞居张先生  
题林屋佳城图  
听雪斋分韵得花字  
题挟弹图  

○题桃花溪 【一作浣花馆。】  

种桃如种柳，容易得成花。千树恐无地，平原堪子家。晚风迎窈窕，春水绕污邪。久不通人问，循溪步曲斜。  

○无题四首  

银屏曲曲掩秋尘，何处车声五色麟。飞燕曾为掌上舞，崔徽不及卷中真。蕙花清露纫成佩，菱带文波绣作茵。独倚疏桐无限思，尽凭鸡卜问江神。  
一夜泠风入翠幢，梦魂长是遶湘江。香螺脱厣烟生幄，豆寇含胎蝶满窗。碧岫台空云雨断，绛河星动女牛双。牢愁得似秦城远，几日重围未肯降。  
罘罳凉月午阴移，漠漠重帘怨阿螭。竹泫啼红犹染泪，藕分纤碧尚牵丝。题封欲寄金条脱，收子休弹玉局棋。惆怅章台南畔柳，何人折尽最长枝。  
新水流云满绿皋，画桥微步听黄袍。空传解佩酬交甫，只惜能诗似蒨桃。柳色障尘侵小扇，荷筩含雨沁香醪。蛾眉老去都陈迹，怀古怀春谩自劳。  

○留别李五峰  

秋风曾过青莲馆，南荡谁传白雁书。只拟马迁为太史，也知枚乘有安车。客星当户江清夜，华月浮空雪霁初。如此好怀舟莫发，凭高酾酒鲙双鱼。  

○怀贞居张先生  

不见贞居张外史，故园牢落已经年。山中绝境如三岛，河上遗书着几篇。竹榻何曾延俗客，琼楼只合贮神仙。扁舟有待秋风后，重约湖阴日扣舷。  

○题林屋佳城图  

黄家老子娄东客，望望青山隔太湖。独鹤不归林屋洞，佳城浑似辋川图。秋高月白啼山鬼，树老霜寒长木奴。他日结庐当墓下，好归耕隐学《潜夫》。  

○听雪斋分韵得花字  

夜宴玉山家，春风舞雪斜。佳人歌《白苎》，零乱落梅花。  

○题挟弹图  

绿树阴阴水满堤，春风立马看黄鹂。凭郎金弹莫轻发，恐有慈乌来上栖。  

***◆文□□质（学古集）***  

质字学古， 【一作固。】 甬东人，隐居吴之娄江。学行卓然，词章奇放，好为长吉体。酒酣长歌，声若金石，尝与杨铁崖夜行，有挑梅花灯者，铁崖命赋一诗，立就，为铁崖所称。年九十六卒。《昆山志》载：学古与邑中耆儒卢观、赵天佑、卫馆、盛德瑞、范天与共六人，有司月给廪以赡之。元时待士之厚如此。  

月漉漉送瞿慧夫之堜川  
公无渡河  
行路难  
折杨柳  
乌夜啼  
城上乌  
送李公质之扬州  
澹香亭  
白云海歌  
虎丘燕集送□□□之秣陵分赋吴王城  
春草池绿波亭  
和九成韵寄玉山主人二首  
题林屋佳城图  
题芙蓉画屏二首  
题秋林才子图次玉山韵  
题风雨归舟图  
梅花灯  

○月漉漉送瞿慧夫之堜川  

月漉漉，在娄水，老蟾千年浸不死。容花已萎春蕙芳，弦望茫茫运天髓。月漉漉，在堜水，桂影无烟玉如洗。一天清吹凉参差，琉璃碧破飞鱼起。我家月明沧海曲，渔歌不惊鸥梦熟。脱巾醉卧竹叶舟，白头浪起高于屋。送君行，月漉漉。  

○公无渡河  

公无渡河，河水弥弥。腥风怪雨卷空来，浊浪掀舟雪山起。妾力挽公不我止，公既渡之竟如是。泪可竭，情可灭，河水东流何日歇？  

○行路难  

行路难，历九土，猛虎当途狼在坞。满目莽苍荆菅深，猎者谁为施弶弩。行路难，渡江河，其中岂无蛟与鼍。行舟往往看风色，如山大浪扬惊波。水陆之险尚可平，人心对面干戈横。浮云变态在焂忽，阴矢设毒无猜惊。君不见史伯鱼，处世以直诚非愚，西边鹊噪东啼乌。行路难，堪嗟吁！  

○折杨柳  

折杨柳，烦纤手。金黄细缕牵春愁，送客年年汴河口。汴水明，杨柳青。此时伤心无限情，同心结就孤舟行。折杨柳，君知否？有书莫寄双鲤鱼，一度春风一回首。  

○乌夜啼  

乌夜啼，江月皎皎流寒辉。去年养子丛木底，今年九子俱不归。夜夜啼，声惨凄，网罗天地难高飞。反哺之恩竟寂寞，风巢冷落秋烟稀。乌夜啼，啼相思。  

○城上乌  

城上乌，啼攫攫。朝啼城南头，暮啼城北角。昨日妻别夫，今日母忆儿。乌啼乌啼心愈悲，征人去兮归不归？乌啼乌啼知为谁！  

○送李公质之扬州  

海风吹秋秋无痕，秋风洒落秋无魂。楼船万斛戛明月，怒涛驾空相吐吞。陇西才人天上客，古剑飞花溜新白。腰缠十万何足云，载诗未许扬州鹤。扬州琼花天下无，为我贳酒提胡卢。醉来莫问江南侣，豪气逼人真丈夫。  

○澹香亭  

澹香亭前春可招，雪花千树开璚瑶。溶溶夜色照寒影，二月东风吹不消。昆山 【一作丘。】 仙人天上客，烂醉花阴坐瑶席。仙姝采香云满衣，酒醒但觉春无迹。人生欢乐苦不 【一作无。】 多，百岁流光若 【一作如。】 掷梭。古来荣达已尘土，对此不饮将如何！  

○白云海歌  

白云深，白云深，白云深处元无心。眼空瑶海一万里，山光不动秋阴阴。虚白英英 【一作「盈盈」。】 启扃牖，袖拂天开落星斗。尽随玉气化为龙，不逐西风变苍狗。道人高居白云里，九重丹书征不起。三生石上话因缘。春梦梨花隔秋水。风尘眯 【一作■〈目参〉。】 目横干戈，龙吞虎噬奈尔何。断蛇神器未出匣，海宇无复春光和。世事纷纷为 【一作如。】 落絮，百岁流光水东注。白云与我有深期，我亦相依白云住。  

○虎丘燕集送□□□之秣陵分赋吴王城  

吴王城据东南雄，夫椒一战成厥功。钃镂夜泣伍员死，黄池之会城池空。城池空，越师袭，宫前草露沾衣湿。烟花遗堞黯离愁，三江潮来若山立。君不见城上蒿，碧如染，兔穴狐踪徧荒甸。渔歌落日破湖烟，鸱夷荡舟迷潋滟。前年送客阊门西，杨柳青青官马嘶。今年送子出城去，接天芳树春迷迷。霜台故人俱豸首，尺简谁能问山薮。簿书丛里看峥嵘，归来共醉吴中酒。  

○春草池绿波亭  

池上新亭好，凭阑引兴长。朝晖生草色，天影落波光。雨过凫鹥乱，春明杜若香。为怀江谢趣，清梦遶西堂。  

○和九成韵寄玉山主人二首  

我爱虎头公子贤，高怀历历泻长川。酒樽花底分秋露，茶灶竹间生白烟。日落渔庄听雨坐，风微草阁看云眠。西凉进士曾留别，应说相逢十日前。  
玉山之堂风日好，高居共喜值清时。紫箫度曲颇行酒，彩扇分题那赋诗。溪树积阴疑雨过，水花流影若云移。白头有约渔庄上，我亦归休理钓丝。  

○题林屋佳城图  

太湖湖上黄公墓，画得图成慰所思。林屋天寒龙起夜，水晶宫白月来时。山山暑雨黄梅熟，树树风霜橘子垂。遗训不忘乡井念，望云应废《蓼莪》诗。  

○题芙蓉画屏二首  

太液池头月色凉，夜深天上按《霓裳》。西风吹醒游仙梦，尚带清秋玉露香。  
沈水烟消启绿窗，凉秋又见木蕖双。日斜睡起银屏里，应是相思到曲江。  

○题秋林才子图次玉山韵  

石岭西来竹屋幽，蹇驴归去晚山稠。溪头霜叶似花落，天外白云如水流。  

○题风雨归舟图  

西风木落九江秋，黄鹤矶头是旧游。忆得向年风雨里，青山无数逐归舟。  

○梅花灯  

五出玲珑四面分，一枝挑月照黄昏。归来踏遍横斜影，吹落东风不见痕。  

***◆匊溜生周砥（荆南倡和集***　履道集）  

砥字履道，号匊溜生，又号东皋生，吴人。幼家徙无锡，居市上，未尝与群儿戏，自知弄笔砚。稍十四五，择从文学高等游，俄而才思大进，举州皆惊。游吴门，士大夫名能文章者，莫不希得砥一先诣为己增价。至弱冠，尤盛于诗。每东西浙燕享，四方饯集，作者动三数十篇，砥常卷中迥出。其诗幽丽豪浪，无所不有。为小楷行草，略备诸家体。溢而为画，寓篆籀法，人罕得之。至正间，与马治孝常俱主义兴周氏家。周氏好学有贤行，为屋涧东西以馆之，置茶具酒杯，属其子弟从之游，穷阳羡溪山之胜。因合前后所作为《荆南倡和诗》。义兴多富人，与治厚善者，咸治酒为具召砥，砥心恶之，一日贻书别治，夜半遁去。归吴，复与高启季迪、徐贲幼文结社。已而张氏据吴，从军会稽，殁于兵。幼文题《荆南倡和集》云：此帙乃履道亲笔，季迪所藏者，季迪序而属其乡人吕志学收之。洪武丁巳，余在河南，孝常持此帙来见，盖吕所归也。李应桢题集后云：无锡别有一周砥，官广西桂林灵川县典史，非此所谓字履道者。因读是诗漫书之，俾有考焉。  

过任彦升钓台  
出西涧过龙岩途中瞻眺  
赋得晚晴送禅师  
对新柳  
送梁生  
游龙岩三洞之间酬马孝常  
春寒慰瓶中杏花  
闻笛声送任掾  
经杜樊川水榭故基  
赠昶公  
怀玉山子  
戏和呈孝常  
登西冈望龙池诸峰赠马二山人  
晏起一首  
夜坐怀孝常  
宝粹二上人值雨留宿西涧草堂明日赋此以赠  
过西涧  
雨中一首  
西池夜坐听风竹  
秋思次韵孝常七首  
桃溪泛舟寻方厓士玄  
不遇  
读书  
陪方厓士玄自桃溪看山至西冈  
孝常西斋守岁读王临川除夜寄舍弟诗爱其词致清远因用其韵各赋一首  
元日试墨二首  
竹箘  
芍药寄周山人酬孝常  
遇乡人  
对雨怀竹素园  
西涧燕集得体字  
五月廿日雨中饮南楼  
雨后  
张公洞  
望颐山  
至铜官最高处  
绝句五首  
周将军祠  
孝常移居南楼  
因昶公归简王二秀才次韵孝常  
官军后还西涧草堂  
雨后偶题  
食茯苓粥  
纵笔一首  
与孝常登善权  
游张公洞  
留别孝常  
忆孝常  
闻马孝常在灵岩欲与周士行徒步往候信恐未真  
晚经青祁渰怀马孝常  
怀荆南山中  
庚庚寅岁秋九月余邀张习之吕志学枉过云丘志学过期不至独与习之觞于紫霞丹房醉后因纪其事  
写怀寄吴下一二知己  
拟古十首  
春草池绿波亭  
读书舍赋君子之所乐  
可诗斋分韵得瑟字  
吴越两山亭  
题徐良夫耕渔轩  
对春雪  
尚朴斋  
风雨一首用高季迪韵  
题吾子行遗墨后  
芸阁燕集得壑字  
赠叶秀才  
送张吴县之官嘉定分题赋得洞庭山  
寄张习之四首  
凤笙篇赠紫霞道人  
送李生北上  
寄倪云林  
题沧洲诗卷后  
新郭  
长句一篇留别草堂主人并柬匡庐外史  
至正壬辰九月十二日过玉山草堂留别山中诸公  
送淮南苏同佥赴镇  
放歌行赠宋君  
题宫人行乐图  
渔庄  
送郑同夫归豫章分题百花洲  
枇杷树下怀葛石泉道士  
题倪云林画  
夏日同强二秀才过鉴公山房因游仁寿精舍  
寄杨文可  
寄周子羽  
春日  
送福上人游江西  
题可意楼  
玉山草堂  
芝云堂  
次玉山游寒泉登南峰有怀龙门云台  
虎丘有作  
送赵一阳真士归霅上  
次韵介之梦山中  
送李用和之常熟知州  
和遂昌郑先生题大尹所藏唐人书经  
绝句四首奉答惟寅高士见赠  
渔庄欵歌二首  
发齐门次玉山韵  
观音岩  
......  

○过任彦升钓台  

雪树参差短，寒山迢递明。春流钓台没，残照夕岚轻。万化同澌尽，孤名似水清。谁悲范仆射，千载见交情。  

○出西涧过龙岩途中瞻眺  

适意穷山水，览物眷时候。兰薄迷烟孕，桐林仰云逗。却立驻幽躅，前临纵遐觏。谷鸣始嘤嘤，川响复浏浏。冲飙激高竹，晴曦艳寒溜。崖复翠羽戢，石触金鳞皱。妙合理无遗，心怡兴难究。逼仄缘石磴，岧峣陟云构。岂唯庐霍期，揽此嵓■〈山上咢下〉秀。素履非行险，逸想仍冒诟。遥遥此中情，庶以谢纷揉。  

○赋得晚晴送禅师  

浮云暮褰霁，空宇湛然清。复念还山客，迟迟南涧行。新禽响丛木，残照入孤城。即此闲来往，方纡尘外情。  

○对新柳  

纔弄新春色，已有萦愁意。欲倚不成眠，待扶还似醉。疏雨飘枝湿，暮雀衔花坠。脉脉独含情，故园那得至。  

○送梁生  

荷衣不掩体，客路暗伤春。谁是怜贫者？金陵有主人。  

○游龙岩三洞之间酬马孝常  

商岩紫芝久不采，淮南丹书竟安在？仙人劝我三洞游，身如骑龙倒东海。海气茫茫云雾回，白波卷雪连山来。双童手弄海底日，红光一道金莲开。瑶草绿可折，琼树花冥冥。昔人炼丹丹灶在，锦苔绣石光青荧。雷行半空中，逢逢击天鼓。玉女鸾笙时下来，前头四足神鱼舞。醉拂珊瑚鞭玉虎，我欲因之穷洞府。闲访八公五云里，为说苍生受辛苦。不然飞出西华颠，太极总仙之洞天。安得周回更二千，直与龙岩之洞相钩连。莲花峰上重携手，笑揽霞觞窥八埏。  

○春寒慰瓶中杏花  

银瓶春静竹风来，愁向花前把一杯。不得幽人相伴住，西园雨里亦须开。  

○闻笛声送任掾  

春水绿波生柳塘，横吹掩抑复悠扬。今朝送别已惆怅，前时渡江犹断肠。  

○经杜樊川水榭故基  

落花风里酒旗摇，水榭无人春寂寥。何许长亭七十五，野莺烟树绿迢迢。  

○赠昶公  

我本匡庐种莲者，奄忽飘零尘网中。衣食坐为妻子累，文章翻笑古人同。酒醒瀑布千岩雨，恨满江波一笛风。闲共山僧语终日，挥弦送目叹飞鸿。  

○怀玉山子  

伊昔延清赏，玉山仙子家。风吟萝磴月，云卧雪岩花。海鹤西飞远，吴门东望赊。相思似春草，烟雨满天涯。  

○戏和呈孝常  

涧房松竹静烟霏，径里苍苔行迹稀。相与寻君《遂初赋》，江花欲落换春衣。  

○登西冈望龙池诸峰赠马二山人  

登临不涉险，缓步情始畅。振衣西冈头，矫首一长望。朝阳匿光彩，宿雾犹隐嶂。山灵忽不靳，连峰汹波浪。何许芙蓉青，龙池半天上。铜官从中起，磅礴气逾壮。回风过林莽，草木皆振荡。青锦十万缯，钿车五千两。山人地志熟，指顾名所向。穷历吾岂能，高情倚疏放。平生烟霞志，配此丘壑尚。思欲逃喧卑，结茅计非旷。缘知兵革后，已恐淳朴丧。萧条采芝意，临流重惆怅。  

○晏起一首  

晏起望南郭，依微见远岑。疏花消夜雨，啼莺罢秋林。偶有适道意，本无遗世心。不能勤四体，聊用写瑶琴。  

○夜坐怀孝常  

待月下石壁，罢琴竹间亭。坐绝百虫响，旅怀纔夜宁。天高玉露泻，草木流晶荧。四山湛秋色，万物无隐形。风蝉抱叶落，雪鹄迎云停。此时西涧人，柴门久已扃。谁同展清会，念此风泠泠。世难避空谷，忧思同醉醒。偶适不为贵，人生易漂零。茫茫河汉流，荧惑光众星。干戈未衰息，前途杳冥冥。岁晏有结托，东去浮沧溟。  

○宝粹二上人值雨留宿西涧草堂明日赋此以赠  

萧条黄叶山中寺，回首松萝满夕曛。丈锡遽行三十里，一风相送两孤云。竹堂听雨惊秋晚，木榻留灯语夜分。在昔山林忧患等，应修白业益精勤。  

○过西涧  

放鹤白石上，曳履青林间。近竹门自掩，采樵人未还。草生西涧雨，云敛南湖山。游咏以终日，相依道者门。  

○雨中一首  

凄凉怀故旧，寂寞卧丘园。溪冷风蒲折，林高雨竹喧。渔人留野渡，田犬吠衡门。无限清秋意，何从制一言。  

○西池夜坐听风竹  

泠泠不能休，瑟瑟还复辍。宫商发金奏，波涛满林樾。闻性无合离，声尘自生灭。适观喧中静，坐对窗间月。  

○秋思次韵孝常七首 【录四。】  

白下门西江水滨，寒烟衰草卧麒麟。当时谈笑尘沙静，谁是东山折屐人。  
金鼓连山震不休，旌旗猎猎楚江秋。犹喜云屯三十万，贤王自古填扬州。  
双眉一夜飒秋霜，望断南天北雁翔。何许高楼吹玉笛，伤心不忍独衔觞。  
何日春还槁朽苏，与君长啸出长途。鉴湖三月花如锦，越绝名山天下无。  

○桃溪泛舟寻方厓士玄  

放舟千山里，岚气满晴川。歌辞理白雪，水禽栖绿烟。苍苍野阴变，萧萧风景妍。寻僧转回塘，望云极遥天。万事宁有素，一行忻偶然。  

○不遇  

君去亦何速，我来自空还。白云悠悠者，不染去来间。惆怅西飞日，茫然唯四山。  

○读书  

读书易为感，时节已徂秋。行游固可适，岁月惧不留。高斋旷而寂，人务罕相酬。千载事了了，宁不慕前修。道在无今古，天运每周流。万理由我具，消摇极冥搜。为乐不在兹，况复储怨尤。予本楚狂士，意气迈九州岛。偶然似有契，持身寓林丘。万锺非所辞，一毫非所求。  

○陪方厓士玄自桃溪看山至西冈  

冉冉岁云暮，凄凄霜露繁。良游岂易得，贱子亦攀援。流飙吹我衣，植杖登高原。平郊罗远岫，鸒斯鸣荒园。路迥苍桧立，岩高白云屯。寒日无留光，落叶辞本根。万化倏荣悴，一息异朝昏。逝者已如斯，人生岂恒存。人生会有尽，亲友义在敦。营营谅何为，拨弃不复言。  

○孝常西斋守岁读王临川除夜寄舍弟诗爱其词致清远因用其韵各赋一首  

残雪半窗春意动，余香一榻夜忘眠。灯前对酒须今夕，客里题诗尚旧年。风竹萧萧还自语，寒梅的的竟谁怜。知君剩有沧浪趣，待得秋风上钓船。  

○元日试墨二首  

金鸭香犹吐，风帘影自飘。轻冰生砚沼，余雪缀寒条。茅屋行堪赋，山云坐可招。且无轩冕意，随分乐渔樵。  
萼绿花开未，春醪已满缸。不须嗟往事，且复醉幽窗。采笔云千朵，青霄鹤一双。平生江海兴，渐觉片心降。  

○竹箘  

竹径拾朝箘，中林露瀼瀼。宛转童竖歌，顷刻易满筐。粲然丹砂质，携下白云乡。眄睐意忻喜，执爨属初尝。溉鬵沃灵液，登俎达馨香。腊毒惧厚味，餐霞秘仙方。得此与蔬笋，萧然侑一觞。含和适胜韵，茹美贵清凉。孰谓可乐饥，庶亦洁中肠。非但紫芝曲，愿继《采薇》章。  

○芍药寄周山人酬孝常  

雨窗寥落诵君诗，芍药西园寄一枝。那复旧游春未晚，长洲苑里欲开时。  

○遇乡人  

东望吴门愁路涩，暮帆春雨欲归迟。朝来为说烟尘静，不遇乡人那得知。  

○对雨怀竹素园  

几回竹素园中醉，那复题诗共绕阑。花落碧梧金井冷，去年风雨别尤难。  

○西涧燕集得体字  

永日池馆閟，翳然此林水。夏绿绕涧荣，夕岚当户起。飞鸟翔深竹，游鱼在清沚。览物契真赏，开筵进芳醴。宾朋咏《大雅》，丝竹含流征。意适神自旷，交亲情益喜。凯风垂南沐，颓景泛西委。嘉会恒难得，世纷方未已。凡此贤达人，希当慎玉体。  

○五月廿日雨中饮南楼  

何许开樽散旅愁，疏帘冰簟水南楼。天边远岫一黄鹄，雨里垂杨双白鸥。闲对故人思故国，不堪归梦阻归舟。东行未见烟尘静，肠断高堂鹤发秋。  

○雨后  

竹堂东偏之草亭，涧水绕榻风泠泠。碧梧莺语娇似醉，玉瓶荷花愁欲醒。可怜光景易流转，无奈踪迹尚飘零。瑶琴一弹为君掩，日暮高山云杳冥。  

○张公洞  

【儵】 【鯈】 忽凿混沌，兹事岂其余。不知几何年，云古仙人居，嗟我至此为之踌躇。洞天诸宫窅兮黑，试命烈火烛空虚。森森怪石相对立，如口欲语手欲抾。前有紫翠房，白云閟丹书。鹰扬燕舞化为石，芝田久矣不复鉏。可怜仙人常恍惚，虽欲相从已超越。昆仑阆风吁太高，时亦幽潜到岩窟。青泥烂烂浮土润，绿髓涓涓映山骨。吾闻仙人不食而长生，何得有此盐米之空名。岂伊往来真戏耳，簸弄物化令人惊。颇疑壶公壶，楼阁中峥嵘。摩尼珠光带青色，千奇百怪谁所营？须臾眼暗烛欲尽，惟以拄杖相敲铿。松风漻漻呼我出，耳中微吟白玉笙。竦身欲上不可登，绠引鱼贯相支撑。归来此境若梦寐，俯仰宇宙惟清明。  

○望颐山  

曾着颐山屐，穿云古洞归。松浮仙峤日，花落女萝衣。翠壑晴蜺饮，丹房玉燕飞。烟尘此时路，长望一歔欷。  

○至铜官最高处  

丹崖翠壁半空浮，秋尽铜官思一游。何限吴天白云里，心随飞雁到长洲。  

○绝句五首  

朝朝感霜露，昔昔梦乡关。何以慰亲念，空悲行路难。  
东城三百里，南雁一封书。整待今晨发，秋风吹弊庐。  
失身红尘里，世路转愁深。不汲寒泉井，何由清我心。  
朝露涂野草，颜色暂辉光。不知秋节去，朝露变为霜。  
操弧力不任，弹琴知者稀。白驹空谷里，吾道此焉依。  

○周将军祠  

谁劝临行以母辞，当年苦战后人悲。祗应阳羡溪头月，曾见将军射虎时。  

○孝常移居南楼  

高楼俯石濑，野亭连竹园。中有林栖子，逍遥味道言。因山以崇德，观水欲知源。非但相从屡，愿一写喧烦。  

○因昶公归简王二秀才次韵孝常  

千岩春静一僧归，相送空林夕景微。茶具等闲抛石阁，钓竿行已卧苔矶。草生南浦牵诗梦，沤下轻波识道机。若见王乔因借问，双凫何日向南飞。  

○官军后还西涧草堂  

丈夫志四海，立身自有余。安能事一室，遂欲游空虚。嘉遯盖贞吉，圣人不予愚。况当艰难际，行止岂敢迂。若为动干戈，爰及此林闾。风气混六合，理难静一隅。奔走固不恤，邻里谁安居？所恤罔悔吝，类为时所驱。出门已忧劳，入门复欢娱。一欣朋徒合，再喜景物殊。绿竹洒秋色，疏花耀前除。开轩坐林杪，更取琴与书。西山澹相对，落日号惊乌。忍闻濮阳血，草木渍模糊。杀戮本群盗，哀矜为无辜。三叹观化初，人生亦须臾。  

○雨后偶题  

诗酒尚堪忘世虑，陶然且复咏闲居。园林几日清秋好，风雨一番黄落初。翳翳荒村烟景寂，迢迢虚阁暮钟疏。经时不得故乡信，谁道雁来能寄书。  

○食茯苓粥  

荷镢穿云得茯苓，作糜从此谢膻腥。斋厨自启添松火，香韵初浮满竹庭。时忆紫芝歌旧曲，尚寻黄独制颓龄。今晨暂辍青精饭，与洁方坛咏《玉经》。  

○纵笔一首  

数卷《楞伽》一缕香，门前尘土浩茫茫。何人尚觅安心法，此处真堪选佛场。寒月流为千嶂雪，晚风惊散一林黄。可怜结习消除尽，笔舌纷纷故未忘。  

○与孝常登善权 【以下见《荆南集附录》。】  

马公才力世希有，金石千章喧众口。登高览古心不极，嗟我何人敢为偶。龙岩苍苍逼星斗，擘华亲逢巨灵手。坐看中断两崖立，百折飞湍怒蛟吼。石房空中多怪奇，意象物物神龙守。虹光忽坠金毕逋，把光照遍青珊瑚。海涛惊翻屹不动，仙乐嘈嘈听有无。亿昔回舟洞庭野，七十二峰奔万马。蹑云丹梯不可望，俯仰鸢鱼相上下。请君歌诗歌《大雅》，绝壁搴萝与君写。  

○游张公洞  

放船偶入清溪来，千峰拥翠花乱开。春风吹散碧云影，洞门正对烧香台。神仙之府此第一，何必采药登天台。虚灵外发草木秀，富贵内积金银堆。郁然亦自有龙虎，欲入但恐生风雷。山头无人卖松火，持烛下照何疑猜。步穿玲珑惊幻化，锦屏丹灶封青苔。滴衣石髓寒透骨，使人不觉忘尘埃。张公万古渺何许，隔凡流水空萦回。公能再骑黄鹄出，与吾同去游蓬莱。  

○留别孝常  

枫林寂寂水边村，雁子啼时归故园。舟楫暂移秋色里，郡城遥望夕岚昏。情知远道难离别，心喜高堂得凊温。草阁无为掩扉卧，新诗还待故人言。  

○忆孝常  

山馆荆南共苦吟，每于何处更关心。樽移曲涧花千树，门掩疏灯雪一林。谁与情亲踰骨肉，自怜年迈惜光阴。孤城目尽云千里，惟有凄凉易满襟。  

○闻马孝常在灵岩欲与周士行徒步往候信恐未真  

马卿一别四经春，裋褐萧萧入梦频。闻道东来犹未见，每因西望转伤神。鬓丝禅榻风流在，竹色茶烟夏景新。何惜灵岩与徒步，尚疑消息未应真。  

○晚经青祁渰怀马孝常  

青祁适举棹，绿芷满芳洲。乱山昏渐匿，平湖晴不流。故人久去国，此处曾同舟。烟尘西北路，望断意难休。  

○怀荆南山中  

幽意不自惬，怀山耿予胸。荆南美春物，云锦千万重。绿溽错众卉，青峭罗群峰。雷鸣两崖擘，日出万象供。灵响落空谷，凝阴秘幽踪。石泄寒濑碧，花炫晨露浓。窥萝骇猿鸟，涉涧趋虬龙。真境窈难状，高情夙所锺。时迈迹逾爽，神驰体焉从。喧呶非予乐，索寞适子逢。空室暂淹泊，讽咏聊从容。  

○庚寅岁秋九月余邀张习之吕志学枉过云丘志学过期不至独与习之觞于紫霞丹房醉后因纪其事 【以下俱从《玉山雅集》、《名胜集》诸选本录入。】  

玄宫云气暖，玉瓶春酒香。乱山碧霞里，锦幛相低昂。青童奏仙歌，半空鸾鹄翔。飘飘兴方逸，奕奕思何长。便呼张仲蔚，尔来共衔觞。吕生褒衣人，置之亦何妨。谑浪古松下，攲倾琪树傍。惟兹遂真性，谁复笑楚狂。嵩高两道士，亦来与徜徉。劝我餐金波，遗以辟谷方。于时政酣畅，仰观天茫茫。不暇谭玄理，邀之入醉乡。  

○写怀寄吴下一二知己  

朔风吹庭树，寒雨集杨园。此时怀故旧，凄怆不可言。忆向吴门道，挟书访遗老。两公即相知，把袂日倾倒。别来今几龄，白日不留停。五见枇杷树，开花拂草亭。相思乱心绪，摇摇无定处。飘若天上云，随风忽东去。知君卧紫烟，清真如晋贤。手持玉麈尾，相对谈重玄。我若不得志，岩居非本意。宝匣剑空鸣，金尊日长醉。吐气如长虹，古人敢追踪。子云天禄阁，宋玉兰台宫。奈何出门去，荆棘满中路。当伺天□□，骑龙跃云雾。君非知我深，何能说胸襟。聊兹写情素，非为庄舄吟。  

○拟古十首  

迢迢远别离，相去几万里。月照鲁阳关，风吹汉江水。宵梦不可托，路迷复中止。登山还有屐，涉水亦有舟。我心如悬旌。摇摇独亡休。常恐瑶华落，春风不能留。岂君弗识察，故此长悠悠。安得白鹦鹉，衔书东海头。  
翠管鸣春晖，瑶筝弄秋月。孤鸾忽惊飞，哀吟中夜发。郑卫久足贵，正始谁复陈。若无琴与瑟，宁知古风淳。  
南国有佳人，蛾眉艳清秋。芙蓉含玉露，不足比娇羞。明月照裳衣，清霜肃衾裯。因此贞洁性，宜为君子逑。置之昭阳殿，飞燕焉足侔。  
别君能几时，秋叶忽辞柯。蟏蛸已在户，流萤亦渡河。感物抱悁结，容华恐蹉跎。黄鹄飞青云，游鱼潜绿波。岂不怀契阔，慰此离恨多。明月照机杼，不织鸳鸯罗。  
风吹原上树，绿叶如春烟。枝条既繁茂，根底亦以坚。如何兄及弟，骨肉自相悬。汉谣一尺布，民歌上留田。遐心赋脊令，我心已凄然。缅彼夷与齐，千古称圣贤。  
殽黾无虎迹，颍川有凤音。朅来千载后，此风遂冥沈。驺虞固仁兽，虺蜴亦何心。不念君子怀，暴物良以深。浮云西北来，望之如作霖。随风忽飘散，汗漫不可寻。嗟哉古人远，寂寞甘棠阴。  
峨峨昆仑山，秀色翠如扫。白鹤衔琼花，飞入红云岛。仙人驾采凤，手弄金芙蓉。青童玉节舞，鸾笙半空中。遗予紫金丹，服之寿无穷。相携凌倒景，去入蕊珠宫。  
翡翠栖兰苕，鸳鸯上锦机。物固各有类，寸心独何依。春色来几日，海燕忽双飞。迎风不须入，尘满青楼扉。  
汉宫起秋风，美人感团扇。褰帷坐遥夜，含愁独长叹。桃李笑白日，垂杨拂青丝。既受春风荣，芳菲同一时。苟欲令偏瘁，造化庸可欺。愿君心如日，照物无恩私。  
大运有兴废，日月不停留。君看姑苏台，至今麋鹿游。汉家五侯宅，富贵谁等俦。白玉刻窗户，黄金饰骅骝。一朝天气肃，霜落五花裘。风华不待晚，露叶已惊秋。所以贤达士，志不忘林丘。功成身自退，啸歌常悠悠。  

○春草池绿波亭  

风漪结兰汜，澄绿泛沄沄。似将杨柳丝，织成縠纱纹。浮影动疏箔，新晴霭微云。春草夜来长，萋萋绵夕曛。谢公久不作，寄怀良以勤。孰知后来者，亦足与斯文。  

○读书舍赋君子之所乐  

君子之所乐，其乐且何如？结庐在丘壑，委怀在诗书。肃肃整冠带，雍雍对唐虞。披阅抱中默，讽咏博怡愉。圣贤千万言，要之归一途。涣焉心解悟，充然道敷腴。孰云足自守，觉可觉其余。舍前有修竹，舍后有芙蕖。掇莲置俎豆，清风当座隅。倦来聊掩卷，步出临前除。形气既和顺，支体亦安舒。不知老将至，但尔惜居诸。君子之所乐，君子不我愚。我歌适有会，愿言毋沦胥。  

○可诗斋分韵得瑟字  

大雅何寥寥，千载几绝笔。后来作者圣，间代亦辈出。小枝何足言，纷纷比如栉。逮我治世音，昭然烂星日。我登君子堂，主人盛文物。中筵列彝鼎，四壁罗书帙。置酒高宴会，众宾时促膝。高谈三百篇，下笔无壅窒。陶写性情余，深入义理窟。空山风雨鸣，落叶秋瑟瑟。主醉客亦醉，卧予芝兰室。明日拂衣去，长歌返蓬荜。  

○吴越两山亭  

两山夹江水，孤亭横翠微。吴云与越鸟，千古不停飞。风厓洒松瀑，月壑舞罗衣。王气未消歇，霸图今是非。长歌一杯酒，扫席延清晖。  

○题徐良夫耕渔轩  

夙存迈往志，结茅依山泽。不辞沮溺劳，更慕濠梁逸。既耕亦以钓，四体欣暂息。新稼登场丘，嘉鱼荐晨夕。蒸尝无足患，喜复留我客。野田荒烟翳，平湖澄景寂。开檐睇孤云，窅然无遗迹。缅惟高世士，何尝异今昔。识达理自周，情恬虑非易。念子属纷纠，抗俗愿有适。束带趋城府，愧余尚促戚。百年诚草草，会当谢兹役。  

○对春雪  

琼叶缀玄圃，玉羽翔伊川。翻霙九霄下，呈芳二月前。低徊隔帘翠，玲珑入绮钱。欲消不自驻，已断复成连。珠帏凝华洁，花池舞影妍。相思梁园暮，曾赏洛城年。  

○尚朴斋  

言甘知有吝，味旨闲其多。居恒属念虑，抱朴心靡他。淳风返元化，至体适平和。意胜惟自然，道存谅不磨。营营彼浇俗，机巧滋烦苛。身偕百忧长，奄忽其奈何！  

○风雨一首用高季迪韵  

贫富不相值，衰荣固有时。行哉徒自速，止尼未为迟。崎岖千万涂，辛苦岂要辞。风雨群鸡鸣，坏屋起晨炊。一日不解醉，千古有遗悲。如何屠钓人，敢为帝者师。  

○题吾子行遗墨后  

立世守兹道，毅然生死间。奄去同其尽，荣辱岂相关。若人固可悲，吊溺吾所艰。萧瑟见遗墨，风雨惨容颜。秦唐去我远，二李无时还。世传斯有在，邈哉不可攀。  

○芸阁燕集得壑字  

休沐出自旦，胜步非所乐。偶兹芸阁赏，得遂中林约。朱轮交广衢，绮丽涉纷错。宁复知闲燕，飞萝散云壑。池鱼可以观，幽兰可以握。金题耀缃帙，纷墨间挥霍。览物千古上，兴谣契冥漠。纵纵不复云，悠悠付觞酌。朋簪既已盍，善戏不为虐。志适孤兴远，物遣万虑薄。于世本何资，逍遥每恒若。行矣空谷深，抚心惭场藿。  

○赠叶秀才  

日暮登高台，浮云结远阴。树木何蒙茏，野雀噪繁林。驱车涉关塞，岐路郁且深。借问子何之，故乡阻崎嵚。曷不暂栖息，蓬藿非所任。隐悯□不发，威迟既前临。脆管促飞觞，鹍弦奋逸音。仗剑从此别，秋风满怀襟。寡立步非窘，薄游志不沈。策马欲俱去，我无当世心。  

○送张吴县之官嘉定分题赋得洞庭山  

山拥洞庭翠，雄蟠天下夸。云峰七十二，面面是莲花。风吹峨眉月，影落湖上沙。洞天閟五室，阳林耀丹葩。粲粲黄金橘，天寒霜已华。采摘奉君别，明发到天涯。  

○寄张习之四首  

数日阴雨复寒凝，沙边草阁非倦登。梅花萧条竹枝瘦，大似不禁风雪凌。  
枇杷花开绕舍香，竹枝披拂映沧浪。旧雨故人不相遇，亦可寄书来草堂。  
空山寥寥独抱琴，时过谷口之云林。自从幽人采芝去，不见鹿鸣双磵阴。  
夕阳在山云在松，松间石上忆相逢。西林问讯屡有约，且可会面得从容。  

○凤笙篇赠紫霞道人  

凤笙十三簧，音响应天时。自从轩辕调律后，谁将弦管置之虞舜祠。神人以和，凤凰来仪，后来作者不复知。颇闻仙人王子晋，好作凤鸣花下吹。凤鸣几千载，仙人吹笙至今在。昆仑池头看碧桃，玉振金声过东海。过东海，游蓬瀛，金霄冥冥郁紫清。空中嘹喨回天声，三十六帝下云軿。中有彩女数百辈，玉颜如花珠佩明。手弄云璈□，瑶瑟来相迎。相迎向何许？凤笙鸣，朝玉京。  

○送李生北上  

李生东吴人，住在东吴市。手持贾谊书，去谒汉天子。天子白玉阙，虎豹守九关。黄金烂初日，照耀蓬莱山。愿为丹穴凤，飞入五云间。莫学襄阳孟夫子，诵诗玉堂空放还。劝尔一杯酒，与尔作离别。西风吹折杨柳枝，八月燕山夜飞雪。君当挂席大河去，我还拂袖东山岑。闭门自扫石上月，绿萝树底弹鸣琴。  

○寄倪云林  

鲁连有志节，蹈海不复还。严陵不肯仕，归耕富春山。两公出处虽异代，千古同高天地间。我识云林子，亦是隐者流。一生傲岸轻王侯，视彼富贵如云浮。鲸鱼未化北溟水，凤鸟独宿昆仑丘。含光韬耀人所慕，才华自可称独步。手弄云霞五色笔，写出相如《大人赋》。虽无天子诏书征，不失前贤高蹈名。且须快意饮美酒，醉拂石坛秋月明。昨者相逢碧桃里，衣上春云照溪水。别君已是几月来，芙蓉忽然江上开。知君此时卧烟岛，而我相思满怀抱。何当借骑茅君鹤，共入玄都拾翠草，胡独商岩紫芝老。  

○题沧洲诗卷后  

骑鲸东海上，豁然形神清。仰看中天月，逍遥吹玉笙。凌晨归返三山住，银阙珠宫渺烟雾。东风吹乱碧桃花，化作红云渡波去。  

○新郭  

泛舟越来溪水旁，溪边暮色何苍苍。主人张筵挥羽觞，吴姬唱歌声抑扬。船尾挑灯大鱼出，船头洗秋波凉。夜如何其夜未央，万壑不起星煌煌。酒阑客过别船去，木叶萧萧下如雨。船中醉卧忘西东，睡觉犹闻梦中语。此时月落天将曙，隔屋鸡啼欲起舞。西风满天鸿雁声，瑟瑟菰蒲响秋渚。  

○长句一篇留别草堂主人并柬匡庐外史  

玉山草堂绝清妍，画图书卷置两边。长松落子当窗前，鹤踏芝云舞翩翩。碧梧翠竹摇秋烟，凤凰一鸣三千年。松溪石磴相周旋，绿萝飞花百尺悬。草堂主人真晋贤，手持麈尾谈重玄。傲睨万象心炯然，示我新诗三百篇。瀑流倒泻挂青天，匡庐先生乃谪仙。谑浪高谈惊四筵，乐府不写金花笺，日日江头浮酒船。爱我草圣如张颠，酣歌草堂屋西偏。醉来狂歌舞跹跹，共入芙蓉花底眠。  

○至正壬辰九月十二日过玉山草堂留别山中诸公  

五陵豪英不足畏，丹徒布衣那可轻。万事岂皆合天道，偶然遇之亦成名。我今困乏穷谷底，青云之志何由平 愁来饮酒一百杯，拔剑高歌泪如倾。歌声悲壮君试闻，江汉茫茫气欲吞。附凤骑龙岂难事，屠狗脍牛何足论。诸君古乡旧知己，会面那得无欢言。平生心事难尽道，且复痛饮花下樽。明当大醉楼船上，横吹玉笛过吴门。  

○送淮南苏同佥赴镇  

大江洪流若奔马，横截中天向东泻。吴楚风烟浩荡中，海门赤日光相射。上将气吞云梦泽，猛士声振长平瓦。灵旗遥指濠泗间，神戈暂驻狼山下。万民不扰农业兴，白叟黄童在田野。文武之道惟张弛，固识贤才天所授。去年开阃今复来，欢呼动地声如雷。愿翻长江作霖雨，沛泽何止沾枯荄。我钦当时羊叔子，岘山之碑传未已。清德九世其在君，缓带轻裘自兹始。  

○放歌行赠宋君 【仲温。辛丑。】  

今日非昨日，今年非去年。天地不同老，日月岂停旋。寸心摇摇 【一作「遥遥」。】 颜色改，只似秋蓬与夏莲。柏梁赋诗不早上，长楸走马未得前。阊阖九重虎豹守，我欲上诉无因缘。荆山泣玉徒自苦，夷门抱关谁复贤。宝剑芙蓉拂秋月，高歌对酒声哽咽。当时轻意千古事，幽愤于今向谁雪。兰台公子天下奇，心胆岂是 【一作足。】 他人知。荆卿不答鲁句践，项羽肯 【一作岂。】 顾齐安期。东吴市上花漠漠，相逢意气倾山岳。笑说秦关百二重，卷舒风云不盈握。一生不识平阳奴，况是霍家冯子都。明珠白璧等粪壤，玉环翠袖皆虫蛆。甘心廓落事屠钓，矫如游龙不可拘。宋公子，尔弹琴，我放歌，白昼苦短夜何多。黄金台，几千尺，翳日浮云奈尔 【一作若。】 何。  

○题宫人行乐图  

金宫游素女，玉笛弄清晖。月殿龙香度，风帘翠影飞。云开移彩仗，花落卷春衣。莫买相如赋，长门事已非。  

○渔庄  

杨柳拂紫扃，芙蓉落晚汀。鸥眠沙嘴白，山近屋头青。樽酒何劳劝，渔歌岂厌听。王维爱裴迪，联句不曾停。  

○送郑同夫归豫章分题百花洲  

洲上百花明，春流日夜生。祇看维客棹，无复度霓旌。落日山如旧，东风鸟自鸣。萧条千古意，离别暗伤情。  

○枇杷树下怀葛石泉道士  

晒药枇杷林，秋阳满山泽。不知林间风，吹花堕巾帻。道心政散浪，野性非颇僻。不有孤桐琴，何以寄远客。  

○题倪云林画  

云木蔽清野，峨眉横素秋。一雨过大壑，百川会新流。未能闻至道，宁即歌远游。岁晏且归去，采芝南山幽。  

○夏日同强二秀才过鉴公山房因游仁寿精舍  

寻僧直到梵王家，便汲山泉为煮茶。阮籍从来无礼法，汤休何用着袈裟。醉眠石阁听风树，步入松云扫磵花。与子归时仍并辔，萧条墓道夕阳斜。  

○寄杨文可  

屋庐星散当山郭，门前小溪相与通。橘子压树千头绿，鲤鱼跳波双尾红。空梁寒月拱夜鼠，傍壁灯火鸣秋虫。故人亦在他乡住，此时作客情思同。  

○寄周子羽  

乃翁天性唯真率，纵酒狂歌老未休。不是生前浑欲醉，却缘客里易为愁。百年心绪留黄卷，几树梅花共白头。昨过比邻司马氏，阿戎谭论更风流。  

○春日  

空山寂寂行人稀，冈头落花如雨飞。罢琴惆怅不能已，故乡寥落何当归。南去百粤羽书急，北来三吴戎马肥。安得龙骧拥战舰，扫除俘寇扬国威。  

○送福上人游江西  

西江江水漾明霞，买得吴船泊晚沙。春鸟衔花落经卷，凉风吹月上袈裟。庐山屹立千峰秀，瀑布流传一道斜。爱尔心源绝清净，东林寺里白莲华。  

○题可意楼  

吴兴山水称奇绝，爱汝楼居事事清。花片拂云飘几席，湖光浮日动檐楹。主人好学三冬足，对客高谈一座倾。乐事本来皆可意，为君拈笔赋闲情。  

○玉山草堂  

忆汝草堂何许在，辟疆园里玉山陲。方床石鼎高情远，细雨茶烟清昼迟。鸿雁来时曾会面，枇杷开后更题诗。山中容易年华暮，书史娱人总不知。  

○芝云堂  

芝云主人绝萧散，燕坐草堂门不扃。古鼎隔帘香袅袅，新篁拂几玉亭亭。十年苦思耽诗卷，三日清斋写道经。邀我醉眠书画舫，月明吹笛看云汀。  

○次玉山游寒泉登南峰有怀龙门云台  

秋波漠漠静朝晖，画舫开筵兴不违。浊酒清歌香缥缈，青山黄叶路依稀。夜凉金雁筝声细，雪滑银盘鲈鲙肥。顾我惭为尘俗累，不能同载月中归。  

○虎丘有作  

着屐登山宁惮劳，楼台重玩一周遭。剑池下见蛟涎碧，宝塔平临鹤背高。窅渺吴封难极目，凄凉霸业谩挥毫。把杯别有踟蹰意，不为西风叹二毛。  

○送赵一阳真士归霅上  

渺渺晴湖白鹭飞，青山迢递夕岚微。闲操桂檝云生腋，欲采芙蓉露满衣。紫翠房深丹灶暖，松杉秋静鹤巢稀。明年去觅封君达，应驾青牛说息机。  

○次韵介之梦山中  

松花金粉落春晴，白鹤看棋如客行。疏雨竹窗缘是梦，隔林茶臼只闻声。繁华久困心何得，澹泊相遭思亦清。不有鹿门高世志，山中几日道能成。  

○送李用和之常熟知州 【至正二十年。】  

落日孤城近海边，川流九道直如弦。朱幡到邑歌来暮，玉帐论兵思去年。楚水南回多贾舶，虞山西望少人烟。从来惠化同甘雨，还使残民得洒然。  

○和遂昌郑先生题大尹所藏唐人书经  

雪鬓庞眉咏《玉经》，宛然南极老人星。石坛帚拂青鸾尾，烟阁衣飘白鹤翎。宝气虹光辉日角，锦囊瑶轴閟云扃。道成骑鹿三山去，瀛海茫茫万仞青。  

○绝句四首奉答惟寅高士见赠 【录二。】  

谁识元方趣，高居湖上山。诗成不求赏，独咏两松间。  
列岫供秋色，遥风散水文。明当思旧隐，归棹一川云。  

○渔庄欵歌二首  

傍水芙蓉未着霜，看花酌酒坐渔庄。花边折得芭蕉叶，醉写新词一两行。  
秋月团团照药栏，水边帘幙晚多寒。素娥不上青鸾去，借得银筝花里弹。  

○发齐门次玉山韵  

西风洲上荻花明，秋水船头落雁鸣。谁抱琵琶凉月里，为君弹作断肠声。  

○观音岩  

白鹦鹉小穿云幕，碧海波澄浸石扉。一片岩前秋月影，凉风吹上藕丝衣。  

○石湖  

烟中白鹤独飞还，相伴孤云尽日闲。落日放船湖水上，一帘秋色看青山。  

○写画寄良夫  

山馆风清白日凉，砚池水满墨花香。青藤三尺清如玉，闲写乔松近石塘。  

○题杂画二首  

离离江树暗芳洲，江上西风几度秋。别鹄未归天又晚，不胜清怨忆丹丘。  
水阔天低欲尽头，柳花如雪暗归舟。平生解识沧洲趣，何处飞来双白鸥。  

○八月廿一日惟寅征君踏雨过林馆为留终日因诵近赋绝句三首爱其词致清婉辄走笔次韵如上古道寥寞人以角逐声利为务惟寅独逍遥恬淡之乡时来□之篇章翰墨之事岂易得也哉  

野花疏竹媚幽姿，翡翠帘前雨散丝。最爱陈琳诗句好，玉盘春露捧金芝。  
秋来长掩竹间扉，过客谁能识道机。惭愧庐山陈处士，时来共葺薜萝衣。  
晚风吹雨过林庐，柿叶枫红手自书。无限萧条江海意，一尊相对忆鲈鱼。  

***◆王处士鉴（明卿集）***  

鉴字明卿，真定安平人。父瑁，为吴县尹。鉴少侍父宦居吴中，介然自处。长受学于虞文靖公集，喜唐人近体诗，时有赋咏，皆平实沈毅。游燕都，朝贵交章以茂才举试侍仪司舍人。鉴敛裳宵遁，随父寓盘门，隐居杜门二十余年。家贫无甔石储，应门独一老婢。客过辄叩邻家问酒，酒至对客剧饮，谈论不辍，晚节益高。张士诚据吴，独造庐访之。尝语人曰：明卿，高世士也，吾之益友。至正丙午卒，年七十三。士诚令有司送葬恤其家，为买地横山葬焉。  

乔宜中邀看杏花并再和宜中刘禹畴韵  
送赵季文之湖州  
曲江春望  
发东仓呈伯京  
呈张贞居  
春日草堂奎章照磨林彦广惠酒二首  
写怀一章示良夫  
题梅二首  

○乔宜中邀看杏花并再和宜中刘禹畴韵  

朱阑曲径春光好，一树杏花开独早。枝头无处着风流，时有幽香暗相恼。画堂帘影昼婆娑，伫看娇姿红映缟。芳心欲吐半含羞，脉脉春愁倩谁扫。飞来翠鸟更多情，斜立花枝如画稿。主人留客客尽欢畅饮高歌各倾倒。明朝回首绿阴浓，惆怅残红藉芳草。  
江南二月风光好，为惜花枝春起早。窗前晓露湿臙脂，无限娇羞使人恼。欲开未开开更妍，半醉佳人衣轻缟。年年消息雨声中，数点落红和眼扫。客来终日隔帘看，棋罢酒阑诗上稿。情怀不似少年时，白发对花嗟潦倒。明朝相约抱琴来，重嗅余香步庭草。  
当时共说梁园好，过眼繁华消歇早。青城有 【恨】 【限】 不可雪，酒酣按剑生烦恼。东风回首花满城，桃李纷纷红间缟。一枝娇小独堪怜，翠叶纤纤眉半扫。徐熙巧思妙绝伦，画出生红留旧稿。相期看花花已飘，为惜春光■〈扌弃〉醉倒。酒醒不忍蹋残红，坐看佳人闲斗草。  

○送赵季文之湖州  

东风官柳绿生烟，江上飞花送客船。人醉离亭金凿落，马嘶芳草锦鞍韀。清溪绕屋浑如画，白酒盈尊不论钱。遥想政成多暇日，好诗随意入新编。  

○曲江春望  

檐牙隐隐出层霄，飞阁连楹涌翠涛。花夹御城红雾重，春移仙仗彩云高。天家日月无私照，圣世山河不动摇。正是太平文物盛，玉笙金筦进蒲萄。  

○发东仓呈伯京  

空江五月湖水生，摇摇一舸随潮行。芦花旋风作雪舞，水气上天侵月明。白发不禁游子兴，青山忽动异乡情。天涯沦落何多幸，赖有故人如弟兄。  

○呈张贞居  

句曲山人毛发古，苍龙为剑羽衣轻。道高不入方士格，海内惟闻外史名。石菌依稀丹气动，玉壶潋滟紫文生。孤山祠与楼居近，应傍梅花领鹤行。  

○春日草堂奎章照磨林彦广惠酒二首  

江南三月春始足，桃花杏花参差开。溪云入屋夜生雨，山瀑近床晴殷雷。读书吊古有何益，行道济时无此才。多谢奎章老文伯，时时携酒草堂来。  
柴门不起整十日，溪上春风来更迟。庭松自觉相忘我，野花不知开向谁。会须醅酒致元亮，祇用抱琴怀子期。所喜樊山古心在，相逢时许草堂资。  

○写怀一章示良夫  

静坐沈□亦可怜，栖迟不出动经年。持杯每忆陶元亮，觅句深惭孟浩然。落日墙阴捐腐鼠，秋风木末下饥鸢。何时结屋晴湖上，绿树柴门系钓船。  

○题梅二首  

玉妃步步影毵毵，燕罢瑶池酒正酣。夜半不 【知】 【如】 风露冷，梦随春雨过江南。 【右红梅。】  
湖上无书问老逋，冰霜岩壑耐清孤。入更月上天全白，转首春风是画图。 【右白描梅。】  

***◆铁牛翁何景福（铁牛翁遗稿）***  

景福字介夫，睦之淳安人。宋大理寺大卿梦桂族孙，常以任重致远自期，故自号曰「铁牛子」。以所遇非其时，累辟不赴，晚年避地武林。兵定后，始归乡里，诗酒自娱，以终其身。有《铁牛翁诗》一卷，多所散失。卒后十余年，从孙如晦为集其遗稿传于家。尝因乩仙降笔自作序，有「死犹不死，千载犹一日，幽冥中不胜欣喜」之语。介夫诗甚奇伟，其咏《柳絮》云：「绣床渐觉香球满，鱼艇初疑雪片多。」极体物之妙。他如：「龙吟五夜霜飞瓦，鼍吼三更月满城。」「青山自此诗名重，采石如今酒价低。」「荒祠昼掩无人到，苦木丛中春鸟啼。」「风景不殊豪杰尽，新亭谁复泪沾衣。」亦铮铮皎皎者。睦州诗派论之如此。  

山水阁为黄子久题  
水石为陈太初赋  
惜花  
伤田家二首  
暮春王茂叔相过  
六月十七日夜坐李宁之忽得风急落流萤之句遂命足成一律  
江天雪意  
偶成寄王伯玉  
次陈湖韵  
柳絮  
鼓角楼  
太白墓  
禽名  
梅魂  
秋江旅怀  
感兴  
东安即事  
武林偶成  
桐江怀古  
武林春望  
春日闺思  
上家君  
望江亭  
寄题李宁之朱铜岩坟亭  
寄东安刘鹏举  
题朱德甫店壁  
书庙山驿  
己卯冬书江头段家楼  
寒食和友人韵  
次王千户韵  
寓太平州和壁间旧题  
重到比原与茂卿同宿偶成  
童尧夫招饮回途偶成  
和希尧侄秋夜长韵  
和克旻孙秋日感兴  
游白龙寺  
和洪伯英感怀三首  
咏李鹏飞庭下瑞香  
游铜山示规孺侄  
篬筤轩为张克旻作  
和散里平章游东安汪伯谅半山亭诗韵  
画鱼  
花时苦雨  
和李鹏飞紫童歌韵  
五月五日对雨有作  
九日同李仲达游湘潭  
君文兄作书来问九日插萸香会诗如何赋此以寄  
买犊歌  
书药舟  
题分阳麻姑仙祠壁  

○山水阁为黄子久题  

石齿粼粼水，云衣齾齾山。天风吹客梦，何日抹鱼颁。  

○水石为陈太初赋  

石润非经雨，林空岂借秋。诗成清不禁，髣髴到沧洲。  

○惜花  

黄金可惜作阑干，偎倚相看尽日欢。秉烛归来犹未足，梦随蝴蝶遶枝看。  

○伤田家二首  

春祈秋报一年期，土谷神灵知未知。昨日街头穹米价，三钱一斗定何时。  
缫车未歇取丝分，私债官逋夜打门。里正不慈胥吏酷，穷民空感半租恩。  

○暮春王茂叔相过  

春事遽如许，相过忽偶同。四檐留客雨，一径落花风。病骨缘诗瘦，愁颜借酒红。抟沙宁久聚，明日又西东。  

○六月十七日夜坐李宁之忽得风急落流萤之句遂命足成一律  

坦率坐中庭，高门夜不扃。露垂闻警鹤，风急落流萤。对语头俱黑，相看眼更青。客星在何处？指点认天经。  

○江天雪意  

云压天边树，瑶英欲下时。风威寒更急，潮信冻来迟。酒市增高价，渔舟误晚炊。灞桥诗思好，先借蹇驴骑。  

○偶成寄王伯玉  

清和风日美，策策快幽寻。白水青秧短，绿阴黄鸟深。吴蚕眠未足，蜀鸟怨难禁。流水音谁赏，令人欲破琴。  

○次陈湖韵  

险扼三吴地，深涵一片天。龙归珠宝露，鼍跃浪花圆。谁击中流楫，思乘下濑船。东风鼓鼙急，四顾意茫然。  

○柳絮  

风搅晴空日色和，柳花故故恼诗魔。绣床渐觉香球满，渔艇初疑雪片多。随意飞来无定着，卷春归去欲如何。颠狂到底风流在，又化浮萍漾绿波。  

○鼓角楼  

警昏戒晓复司更，矢棘翚飞结构成。角韵唤醒晨过客，鼓声催动夜巡兵。龙吟一奏霜飞瓦，鼍吼三通月满城。自是太平无暴客，金壶漏箭要分明。  

○太白墓  

姑孰村南日正西，丰碑八尺大书题。青山自此诗名重，采石如今酒价低。捧砚太真犹入梦，脱靴力士竟何挤。荒祠昼掩无人到，苦竹丛深春鸟啼。  

○禽名  

水红裙淡画眉浓，婆饼焦香唤郭公。姑恶久嗔乌面妾，姊妇深恨白头翁。上村百箔蚕登簇，半篰千钱叶价穹。快活有声麰麦熟，岂辞脱袴过溪东。  

○梅魂  

开落分明梦觉关，玉妃厌世谢尘寰。英精已出冰霜外，标格犹存水石间。淡月写真招不返，香风入骨引初还。数声羌笛知何处？迷却罗浮一片山。  

○秋江旅怀  

天低江阔雁行微，独倚危阑送落晖。绚日金丸橙橘熟，飞霜银缕鳜鲈肥。莼香自可呼村酒，枫落谁能问客衣。何日束装同买棹，片帆东过子陵矶。  

○感兴  

世途无处不间关，老我星星两鬓斑。江水送潮归绿渚，谷风吹雨过黄山。千金弊袴谁能买，百石强弓每自弯。何事无心云一片，等间飞去又飞 【还】 【来】 。  

○东安即事  

春来日日醉琼螺，嗟叹流光去掷梭。过雨落花三月暮，东风啼鸟五更多。文章官样千机锦，落魄仙人一足靴。世态升平应有象，小儿争戏午桥坡。  

○武林偶成  

独宿江楼梦一回，滞人官库酒多灰。满城钟动漏初歇，近岸舟喧潮欲来。富贵在天三尺命，姓名震地一声雷。海门千里波光赤，火齐还升玉镜台。  

○桐江怀古  

合江亭下买舟行，击楫中流万古情。严子台高烟树暗，桐君塔映浪花明。英雄不并青山在，时事还随红日生。我欲远寻方外诀，白云深处石桥横。  

○武林春望  

武林春望不堪吟，独倚阑干万古心。钱氏池台荒草满，苏卿门巷落花深。人歌人哭几生死，潮去潮来无古今。风景不殊豪杰尽，新亭谁复泪沾襟。  

○春日闺思  

笑倚香云懒画眉，海棠庭院步迟迟。莺声芳树歌阑处，花影重门睡起时。蝶舞正高停扇待，絮飞欲下就帘吹。鸳鸯绣罢无人问，背立东风听子规。  

○上家君  

阿翁弄孙心可乐，痴儿观光志愈坚。灯烬悬花形顾影，雨声刮梦夜如年。攀龙期对三千字，跨鹤须缠十万钱。为报还家定何日，一阳春信到梅边。  

○望江亭  

曲水亭空卧石龙，入门鼍鼓震逢逢。六朝冠冕埋孤塔，七宝旛■〈旛，童代番〉占故宫。借剑生前谁斩佞，震堂死后尚旌忠。暮潮西上东风急，满目山河落照红。  

○寄题李宁之朱铜岩坟亭  

桐山蟉蚴摩空青，桐仙长眠呼不醒。龙归洞口云漠漠，鹤飞华表秋冥冥。玉乳流膏落轻滴，蜗涎凝石留余腥。同游选胜一乐事，凌虚飞屩凭高亭。  

○寄东安刘鹏举  

客窗呼酒濯离愁，别后骎骎岁若流。困学久磨维翰铁，怀人空倚仲宣楼。芝川风月添新梦，葛水溪山忆旧游。后会相期在何日，浙江亭上看潮头。  

○题朱德甫店壁  

日出孤城万灶烟，绿芦青柳暗晴川。举杯谁共论文酒，塞港惟多运米船。为客未归春又夏，忆家无梦夜如年。浪游莫待貂裘弊，及此归耕负郭田。  

○书庙山驿  

一衖人家白板扉，数问驿舍粉墙围。舟师聚泊鱼为市，使客稀来马脱鞿。江转潮冲渔浦震，天低云压燕山微。太平有象边无警，打鼓邮亭送落晖。  

○己卯冬书江头段家楼  

问酒江头解黑貂，朔风吹面冷萧萧。云黏海树天浮雨，土屑盐花水不潮。钱氏箭埋金 【镞】 【簇】 壮，张侯祠镇石塘遥。吟边多少兴亡事，猛拍阑干恨未消。  

○寒食和友人韵  

春事三分已二过，客窗牢落怨 【蹉】 【嗟】 跎。江湖 【青】 【清】 眼如公少，道路黄尘奈我何。百五芳辰惊暗度，二三益友愿同哦。明朝行乐犹非晚，莫遣吟髭雪样皤。  

○次王千户韵  

乱山齾齾水粼粼，倚杖旌川试问津。数点落花春事老，一声啼客愁新。腰缠用尽难骑鹤，意钓投深未获鳞。独有柳营貔虎将，却舒青眼盼诗人。  

○寓太平州和壁间旧题  

鸦投烟树日将昏，撩客诗愁欲断魂。郭外青山招太白，城中老树识桓温。火余穷巷皆煨烬，潮落浮梁觉涨痕。父子明朝游采石，倾囊准拟一开尊。  

○重到比原与茂卿同宿偶成  

二纪重来访葛洪，旧知大半白头翁。留连光景衔山日，排辨霜威隔夜风。雷火烧鳞悲跃鲤，雪泥印迹叹飞鸿。黄鸡白酒陶然醉，休话头巾黑与红。  

○童尧夫招饮回途偶成  

东君容我出郊行，过却清明日日晴。怕损落花移屐缓，恐妨啼鸟策筇轻。春风入髓红颜晕，世事萦心白发生。花下小车如共载，绿阴深处听啼莺。  

○和希尧侄秋夜长韵  

千林深夜响宫商，听彻幽斋夜更长。露下鹤轩萤火湿，天低牛渚雁声凉。捣衣月暗更三鼓，挑锦灯明字几行。梦觉邻机犹晓织，凄其絺绤叹无裳。  

○和克旻孙秋日感兴 【先生时主阳堂书塾。】  

祗稠红叶缀残秋，相对黄花思缪悠。天地犹怜衰朽质，江山不替古今愁。耳闻彭蠡鱼龙舞，眼见姑苏麋鹿游。珍重吾宗老孙子，竹林酣饮可同不。  

○游白龙寺  

步入龙宫路更幽，阴崖虚籁雨飕飕。松根石磴留猿迹，竹外茶烟眩鹤眸。防客未先藏斗酒，爱山更欲上层楼。一龛已足平生料，多景何须二百州。  

○和洪伯英感怀三首  

年年客里度青春，行役劳劳二百程。白发未酬平日志，青山似有故人情。老成已觉晨星少，人事还随晓日生。莫怪春山风雨恶，烟蓑曾有子陵耕。  
元龙湖海半生豪，斗大黄金未着腰。不学单衣歌白石，拟将一剑倚青霄。贾生痛哭心犹在，季子从盟舌太饶。得失鸡虫何足较，为君呼酒酌椰瓢。  
家住梅花水月村，长裾偶共曳王门。齐纨肯试千 【钧】 【钩】 弩，鲁酒须浮五石罇。蜃架海楼虚作市，蚁知天潦豫移屯。镆鎁定价无人识，只作铅刀一样论。  

○咏李鹏飞庭下瑞香  

香瑞春繁久耐看，移根犹喜近雕阑。蹙成百结流苏帐，撷碎千金玛瑙盘。处女暖熏沈水恼，侏儒新顶紫霞冠。东君有意宣和气，底事班班雨酿寒。  

○游铜山示规孺侄  

踏遍春风桃李场，凭高一览总群芳。亭前纹甃铜花碧，洞口甘流石髓香。对白抽黄呼小阮，染红濡绿笑中郎。紫阳孙子欣留客，一醉从人卧竹床。  

○篬筤轩为张克旻作 【三墩人。】  

玉堂公子银钩字，花县郎官水墨图。老干吟秋声迭和，寒梢写月影相扶。律筩待剪箫韶管，使节容分英簜符。为问子猷吟啸处，种梅肯着水曹无。  

○和散里平章游东安汪伯谅半山亭诗韵  

丹溪青山冠闽浙，胜游忽聚金台客。朱阑碧槛倚云隈，满地松花踏香雪。玉京北望苍烟重，山光水色开天容。咳唾随风落珠玉，葡萄酒艳玻瓈锺。逍遥聊作无事饮，倒着接 【■〈罒上离下〉】 【罹】 从酩酊。潮生眼缬春风和，月上松萝酒初醒。金闺公子玉堂仙，长歌击节音琅然。君不闻香山老子长短三千篇，一金一首鸡林传。  

○画鱼  

粉垣皎皎雪不如，道人为我开天奇。长杠运入霹雳手，墨池飞出龙门姿。云烟郁律出半堵，下有汹涌波涛随。锦鳞队队晃光彩，扬鳍掉尾噞喁吹。相忘似识湖海阔，肯与虾蠏相娱嬉。由来至理与神会，泼剌健鬣直欲飞。嗟予久缩钓鳌手，卒见欲理长竿丝。僧锺繇，任公子。不须点龙晴，不须投犗饵。禹门春浪拍天流，只要雷公助烧尾。  

○花时苦雨  

东君费尽春功绩，万紫千红竞容色。岂知晴光变霪雨，故为芳程入衔勒。柳腰孱颜珠翠重，棠腮泪落臙脂湿。纷纷桃李委泥滓，翳翳云霾裹山脊。屋茅蒸菌灶产蛙，涛声入户风掀席。繁华九十暗中老，园林陡觉秋萧瑟。秋千高阁粉墙西，门锁深宫土花碧。穿钱甃径世无有，辗地香轮已何适。云间踆乌如可赎，一掷千金讵容啬。长须沽酒出门去，陌上泥深几没屐。倚阑对花重太息，花为春开春不惜。应知造物等儿戏，天怒花妖丧民德。薄命佳人亦如此，伤春背立阑干泣。君不见玉环花妖祸唐室，西施花妖沼吴国。江湖□困只忧民，不忧花死忧无麦。  

○和李鹏飞紫童歌韵 【李氏有紫竹杖，因曰「紫童」，且刻歌于节间云。】  

紫童劲直过眉长，饱谙风雪含苍凉。老眼乳节似有夺朱色，响落爪甲四座闻铿锵。余将南游苍梧叫虞舜，又欲西谒王母求玄霜。扶颠持危用舍在我尔，讵知穷途阮子空猖狂。童乎童乎毋乃梓橦遣汝来吾傍，未易役汝去荷奚奴囊。  

○五月五日对雨有作  

雷声填填云羃羃，雨打梅头麦穗黑。老农倚耒向天泣，污邪水深耕不得。余生熟知稼穑艰，倚阑对雨兴长叹。垢衣未澣生败点，础甓流润无时干。客中况值天中节，一举蒲觞仰天说。民是天民天合怜，天不怜民何降割。少年饱暖居无何，龙舟槌鼓飞洪波。锦标夺得竟归去，江干怅立空渔蓑。  

○九日同李仲达游湘潭  

去年九日留丹溪，款段踏遍云山西。归来醉卧扶不起，吻燥亟索冰壶虀。今年南冈逢九日，谪仙两孙奇俊逸。湘潭潭水水如螺，一叶金蕉吸秋色。黄花不惜插满头，但惜岁月如川流。人生富贵行乐耳，龙山戏马俱荒丘。君家先茔气葱郁，龙骧凤翥通心出。大江衣带环其前，对面一峰卓文笔。我时已入无何乡，醉眼岂复论曾杨。篮舆径挟玉山去，梦魂犹怪茱萸香。  

○君文兄作书来问九日插萸香会诗如何赋此以寄  

看山初不登高丘，登高却上看山楼。凝光滴翠杳无际，一览便可穷清幽。楼中歌鼓出霄汉，小红行酒大白浮。西风飘然似有意，吹我远出湘潭游。锦袍仙人凿山骨，着亭松底罗珍羞。金蕉一叶注琼液，我亦到口如吞舟。回鞭踏碎花月影，耳热但觉风飕飕。归来却忆水曹子，市声聒聒同哑呕。岂无陈雷旧胶漆，但恐诗律烦赓酬。故乡莼熟不归去，致身独善非良谋。插萸簪菊强从俗，拔剑起舞霜横秋。傥来富贵亦偶尔，草泽往往生公侯。书毡当复我家物，未审天意从人不。诗成寄来定捧腹，一裁一狂简袪闲愁。  

○买犊歌  

三家聚钱买一犊，晴雨无分轮次牧。跳梁穿鼻不牵犁，意欲养渠筋力足。今春教熟初下田，靷鞅在头■〈革厄〉在肩。叱之则行呵则止，终朝一亩宁烦鞭。西来忽来答剌罕，却恨牵逃逃不远。左驱右逐拽下山，缚向旗干得银椀。三家聚哭无奈何，一人扶耒两人拖。新秧节出田草多，犊乎犊乎还遇时苗么。  

○书药舟 【沈玉泉以之寓兴，系湖州花城名家也。】  

木阑为楫沙棠舟，翩然荡漾从夷犹。其中家具载何物，缥帙万卷金丹百斛装两头。东林旧有回公约，散金收书仍畜药。药期济世书名家，葫芦不挂袖里无青蛇。有时齁鼾浪花里，黄粱一枕邯郸市。忘机狎鸥鸥不猜，长鸣飞鹤横江来。吾伊有声出金石，抽添有误传金台。君不见白玉堂黄金屋，身后空名真一粟。又不见赤松子丹丘生，眼底直视无三彭。舟中书药无尽藏，明月行天风破浪。何当更着水曹郎，风流来往苕溪上。  

○题分阳麻姑仙祠壁  

玉华秀色青摩空，天目注渌弯如弓。龙骞虎玃老蛟舞，鸾翔凤翥飞南东。麻姑觉道两仙去，真人飞影留遗踪。湘潭蒲牢就湮没，白鹤一去劳山空。牧亭侯封有茅土，淳分派别于英公。琅玕楮树率苗裔，石棱埋草存双峰。我今扫松考宗谱，发飒霜鬓飘秋蓬。阶庭云仍待秀彦，往往学问如撞钟。阎闾更革兵燹后，畎亩桑梓无前功。从容绵匝犹近古，但视志气如长虹。梅边岁寒得三友，诗人援笔鼋鸮宫。他年有问铁牛子，赤松黄石相追从。
