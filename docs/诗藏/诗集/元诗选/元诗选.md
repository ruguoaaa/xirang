---
title: 第18部分
index: true
icon: editor
order: 18
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选三集•辛集  

巢松翁陆居仁（云松野褐集）  
罗教授蒙正（希吕集）  
周山长棐（山长集）  
许山长恕（北郭集）  
瞿博士智（睿夫集）  
云丘道人张简（云丘道人集）  
陆河南仁（干干居士集）  
马□□麐（公振集）  
吕处士诚（来鹤章堂稿　既白轩稿　竹洲归田稿　敬夫稿）  
空谷先生俞远（豆亭集）  

***◆巢松翁陆居仁（云松野褐集）***  

居仁字宅之，华亭人。以诗经中泰定三年丙寅乡试第七名。隐居教授，自号巢松翁，又号云松野褐、瑁湖居士。与杨廉夫、钱思复游，没，同葬于山东麓，号「三高士墓」。梧溪王逢挽宅之诗云：「游戏清真帖，优长雅颂文。世方趋赵孟，天竟滞刘蒉。」盖状其实也。  

古意二首  
楚人弓  
国马足  
玉山草堂  
题王叔明破窗风雨图  
次韵赠铁崖二首  
自述叠前韵二首  
曹知白吴淞山色图  
题曾省元藏温日观葡萄后用温师韵  

○古意二首  

采莲多芳草，种豆杂艾蒿。马齿似蕙根，鱼肠溷铅刀。举世方好竽，锦瑟将谁操。已矣屠龙技，终身徒自劳。  
王孙玉抵鹤，公子金抵蛙。夜光投暗室，騄耳困盐车。燕石锦十袭，楚璞刑再加。哲哉待贾翁，怀宝无叹嗟。  

○楚人弓  

楚人弓，悬两石，五十万矢陷强敌。绛人弓，箭三 【一作二。】 只，长歌入关成伟绩，多箭不如少箭力。制敌若在弓矢间，鸣条牧马高于 【一作如。】 山。 【铁雅评曰：史断入诗，箴警多矣。】  

○国马足  

国马足，吉行五十辔如沃。天马足，一日千里更神速。国马天闲饱刍粟，太行盐车天马哭。 【铁雅评曰：自托可悲，句短而意无穷。】  

○玉山草堂  

同宗入洛称三儁，累世留吴尚几家？谷水千秋书有种，昆山一片玉无瑕。内台一笑金钗笋，羽灶当携石鼎茶。见说草堂开绿野，何人分我白鸥沙。  

○题王叔明破窗风雨图  

环堵篝灯夜阒寥，欺人风雨更潇潇。诗成惊落鸡窗笔，梦破须来马鬣瓢。万里浪开看异日，连床屋漏耿今宵。丈夫莫袖为霖手，欲沃人间九土焦。  

○次韵赠铁崖二首  

禽虎将军劳筑室，焚鱼学士懒登台。尽道蓬莱谪仙出，烂将桃李向人开。高歌夜半鬼神泣，长啸一天风雨来。雄文任索千金价，高马还输十岁孩。  
校书星动天禄阁，作赋神遇楚阳台。波涛入笔沧海□，霹雳啸火昆仑开。求文巨室持金献，问字诸生载酒来。矍铄是翁谁画得，心如铁石貌如孩。  

○自述叠前韵二首  

年少洋洋过闾里，诸生衮衮登省台。雕虫末技笔徒秃，射虎良弓石为开。道在未应随世变，身强不得眩时来。君看塞上翁家马，造物戏人如小孩。  
能赋《子虚》有司马，不见邑宰无澹台。绿嗔草力随风偃，丹爱葵心向日开。稻过闲田鸿尽去，芹香旧垒燕还来。丈夫能受孤遗托，唯有公孙活赵孩。  

○曹知白吴淞山色图  

终南求快捷方式，少室索高价。唯有懒云西，山深无俗驾。  

○题曾省元藏温日观葡萄后用温师韵  

黄金台壮帝王州，我亦曾为汗漫游。不入凤池鹓鹭序，依然天地一沙 【鸥】 【沤】 。  

***◆罗教授蒙正（希吕集）***  

蒙正字希吕，其先庐陵人。父稽叔，游学新会，因家焉。蒙正生有异质，博学强记，弱冠从肇庆罗斗明学诗，尽得其法，有名于时。县尹沈寿创古冈书院，礼之，从游者甚众。寻省檄为高州学正，秩满归。至正丁亥赴省试，遇开武铨，或劝其借注巡检，不屑就，以诗答之云：「儒冠不是将军具，只作当年措大看。」后遭乱，避地郡城，馆宪吏赵式家。式荐于行省，授南恩州教授、州判。吴元良阴谋割据，欲倚其筹划，用为幕官，蒙正悟其意，力辞不就。后因病以诗谢之云：「愿赐一廛闲养病，简编灯火伴青衿。」未几卒，元良礼葬之。希吕诗格调颇高，五言律句，音响尤工。有集五卷。  

春日闻莺  
寄谢何东道  
登圭峰怀苏长公  
次韵余太常观国招抚江南航海至新会八首  
独秀峰即事呈都阃诸公  
寄黄尚书  
甲子年九月二十五日西寇犯高凉战于坡山  
高州寄友人  
初秋  
寄恩平吴奏记  
和白石马教授二首  
怀马教授二首  

○春日闻莺  

旭日明台榭，微风散绮罗。树阴凉翠合，莺啭落红多。阒寂怀人处，间关奈尔何。岭南天气好，二月已清和。  

○寄谢何东道  

故人违我久，千里慰相思。尊酒成山瓮，笼鹅到墨池。青山荒草径，暮雨落花时。赖有春洲雁，南来可寄诗。  

○登圭峰怀苏长公  

久向风尘厌薄游，到来象外且淹留。溪边石枕和云卧，岩畔山茶带雨收。古寺老僧非旧主，疏林晴色又新秋。坡仙题咏今残剥，词客登临诵未休。  

○次韵余太常观国招抚江南航海至新会八首  

日月行天豁翳昏，茫茫元气载重坤。三山在望端倪阔，万水朝宗海独尊。飞驭羲和凌若木，穷河汉使到昆仑。功成得似班司马，绝域生还度玉门。  
凤掖珊瑚响佩珂，龙池风暖绿生波。节辞仙仗排阍去，帆趁春潮带雨过。北极神君尊帝座，南箕星象逼天河。骚人旧是潇湘客，几濯沧浪发浩歌。  
鸿蒙气接泬■〈氵寥〉天，夷獠争迎汉使船。骇浪千重行处雪，齐州九点望中烟。神游太乙仙蔾外，身在灵生海市边。玉署词华君独步，声名知不愧卢前。  
三殿传宣勅使来，皇华后彩焕中台。方蓬瑞气翔双凤，渤澥涛声殷万雷。云梦心胸吞芥蒂，丘山名节冠崔巍。秋期归对金莲直，人在中天白玉台。  
绣斧承恩霄汉间，节旌南去几时还。苍茫析木津头路，缥缈云鳌海上山。禁苑花浓今正发，扶桑弓健旧曾弯。并游群俊长相忆，逸驾重来许共攀。  
世教湮微竟孰扶，空嗟《禹贡》旧舆图。北庭淑气仍燕赵，南国遗风尚越吴。弭节晓云三岛近，濯缨秋水一尘无。九重前席长沙傅，莫惮严程听鹧鸪。  
天开阊阖百官朝，贤俊宁烦束帛招。丹凤九重传凤诏，苍龙万里过龙标。飘飘高步瀛州客，袅袅余音赤壁箫。归路湘南芳草遍，清风离思转迢迢。  
舳舻千里快乘风，百粤三韩去路通。岛树隐霞春绰约，梅花吹雨晓空蒙。水环鳌极坤维碧，云捧蓬莱日色红。驰志伊吾鸣剑夜，中兴今待汉臧宫。  

○独秀峰即事呈都阃诸公  

独秀峰前鬼磷青，战尘未洗血痕腥。城扉塞掩平川日，烽火明连远戍星。汀雁失群秋漠漠，树乌无梦夜冥冥。莲花柏树多材俊，早晚山林见太平。  

○寄黄尚书  

尚书昔日弦歌地，芳草萋萋满讼庭。上界仙题丹桂籍，南州人诵瑞兰铭。黄云覆垄秋尝稻，铁键长歌夜不扃。离乱如今那可说，荒郊过雨髑髅腥。  

○甲子年九月二十五日西寇犯高凉战于坡山  

原头铁骑气如云，妖祲西来白昼昏。千里西风吹战血，半营残月照城军。灶寒尚认飞仙迹，骨冷难招猛士魂。盛代怀柔资辅治，两阶干羽已敷文。  

○高州寄友人  

梅花又发去年枝，游子天涯未授衣。旧友别来书满箧，新居兵后草生扉。青霄有路凌风到，紫水无槎泝月归。岁晚望乡心最切，太行东北白云飞。  

○初秋  

落日关河笛一声，感时怀抱若为平。燕台已朽千金骨，秦塞虚防万里城。大火西流金有令，长江东去水无情。故园回首干戈满，空负沧浪白鸟盟。  

○寄恩平吴奏记  

闻说恩平吴奏记，三年戎马只儒衣。魂逃盘瓠营宵拔，血迸鼪鼯剑夜飞。富贵总输屠狗得，行藏未必卧龙非。路人尽识将军意，笑待青袍破贼归。  

○和白石马教授二首  

萧萧白 【一作「然绀」。】 发映童颜，尘世千年邂逅间。三十六陂明月夜，许骑仙鹤过缑山。  
秾绿溪桥烟树树，残红池沼雨家家。游蜂不悟青韶去，犹抱虚庭荠菜花。  

○怀马教授二首  

陈编落落韦三绝，浮世茫茫海九环。经济功成疏傅老，汉庭前日得身还。  
水生白石渡头湾，念子携书共往还。今日相思不相见，越南残照海门山。  

***◆周山长棐（山长集）***  

棐字致尧，四明人。尝为宣公书院山长。曹石仓采周致尧诗入《明诗初集》，题曰《山长集》。余初阅《至正庚辛唱和诗》，录周棐《龙渊景德禅院》一诗，不知其即为致尧也。后考郡志，见高巽志士敏《东塔分韵诗》序，内有「周棐致尧」云云，因合为一人，而集名则仍从石仓之旧。但致尧《送张志学》诗云：「珥笔每同花下散，玉珂时听月中还。」《寄龙子高》诗云：「御水满沟看洗马，宫墙隔树听流莺。」似乎官不止山长者，无可援据， 【姑】 【始】 阙疑以俟更考。  

古诗五首  
怀古  
述怀  
至正辛丑秋七月十有三日憩龙渊景德禅院分韵得闲字  
至正甲辰九日同牛谅伊甫陈世昌彦博徐一夔大章高巽志士敏释良琦元璞守良□□登东塔以杜少陵玉山高并两峰寒之句分韵赋诗得并字  
修禊日偕曹广文七人游南湖赋得裴休旧业休字公美舍宅为寺今真如寺是也  
三月望日偕曹广文游南园得多字  
夏夜宿流虹寺有感  
感兴  
雨夜感怀  
秋夜不寐三首  
题俞仲刚山水  
访鲍仲孚先生隐居  
次石监征韵  
次陈彦博编修雨中见怀  
送崇德州夏同知  
送人归楚  
寄沂阳刘廷镇员外  
吴中  
寄子高都事  
登崇德城有感  
寄舍弟鼎  
临平道中寄京师诸友  
春日雨中漫成次顾玉山韵兼简石监征  
寄刘孝章经历  
次韵送陈寿夫之湖州  
寄吴兴张别驾  
送曹广文赋得富览亭  
次韵顾玉山见寄  
渡钱塘江  
西津夜泊  
送南台察掾张志学赴都  
次韵顾玉山寄张子渊  
春日偕顾玉山泛舟平家湖访石仲德次韵  
琦元璞所藏赵子昂马图  
双松图  
苎村烟雨  

○古诗五首  

应龙果何物？变化在斯须。嘘气云雾蒸，下雨泽九区。差差喉下鳞，婴之能杀躯。那因情欲牵，豢畜同渊鱼。  
邯郸有猛虎，曾参能杀人，斯固不足凭，浮言乱其真。憸人舌下刀，数加君子身。何如冥冥羽，不为矰■〈矢敫〉亲。  
团团青铜镜，昔从轩辕铸。面涵孤月光，背隐双龙跗。美貌欣自修，丑容羞见妒。人心自亲疏，镜明只如故。  
猗兰生中谷，不采恒自香。园丁亦何知，掇置近中堂。朝培根愈萎，暮沃叶已黄。将养虽以时，物性终见伤。  
萧萧水中蒲，琐琐蒲上禽。托身自得所，不忘罾罥侵。天风断枯条，卵破巢亦沈。兹焉复何尤，慎之在初心。  

○怀古  

我爱陶渊明，所居惟种柳。与世实寡谐，委怀在杯酒。不有千古心，谁识千载后。意欲从之游，斯人复何有。  

○述怀  

平生远尘事，畏触忧患端。矧兹值多故，而敢怀自安。寄身涂旅中，戚戚苦饥寒。为生耻无庸，缉遗守微官。虽云匪多秩，所职期可观。顾非周员器，轨事仍独难。蹇予亦何为？俯仰徒长叹！  

○至正辛丑秋七月十有三日憩龙渊景德禅院分韵得闲字  

终岁局城府，长有戚戚颜。晨登郭西寺，逍遥任疏顽。林堂含余清，爽垲非人间。况兹群彦集，秩秩文翰班。善谑等高咏，嘉言振幽孱。岂无觞酌欢，茗煎亦未悭。喧卑受物旷，志遹忘世患。耽留阳景驰，飞羽当树还。赏心颇逡巡，纷虑仍粗关。谐此尘外踪，再期永日闲。  

○至正甲辰九日同牛谅伊甫陈世昌彦博徐一夔大章高巽志士敏释良琦元璞守良□□登东塔以杜少陵玉山高并两峰寒之句分韵赋诗得并字  

东住有高塔，名与福城并。九日陪诸贤，登临期绝顶。秋深木叶落，不觉天地迥。凉飙洒林霏，咫尺衣裳冷。玉田好开怀，何止供香茗。幽轩赏佳菊，竟夕忘酩酊。昔人昼游此，衣饰率尚褧。寥寥千载间，视若空华等。清境素情惬，尘心未全屏。感彼兴我怀，钩诗记深省。  

○修禊日偕曹广文七人游南湖赋得裴休旧业休字公美舍宅为寺今真如寺是也  

幽赏殊未穷，扬舲济南湖。载瞻裴公宇，萧条乃禅居。缅思太和年，秩班百寮初。晚怀超俗缘，息心究空虚。岁月既云迈，世事亦已徂。峨峨清辉堂，遗构委榛芜。斯人不可为，慨伤独在余。  

○三月望日偕曹广文游南园得多字  

暮春适休暇，步游散烦疴。复兹名园赏，为乐讵云多。依丛爱繁绿，缘冶弄轻波。景幽兴弥臻，虑澹神始和。谁思遽旋归，夕曛在城阿。永谐尘外踪，明晨复来过。  

○夏夜宿流虹寺有感  

驰骛竟朝暮，似缘饥冻迫。如何百年间，区区为形役。世途寡相知，腼颜徒自饰。所获既非宝，所丧良可惜。生理固草草，进退量我力。岂乏希世荣，前车已当阨。流光急奔马，素业纷断织。圣道卒未闻，怛焉增内惕。  

○感兴  

萧萧五花马，矫矫七尺身。饮马恒以时，剪刷谓有神。轻泥障文锦，新鞍鞁雕银。所期越千里，不辞厮养勤。过都未及试，一蹶不再伸。吁嗟世之人，求名不求真。  

○雨夜感怀  

卧闻窗间雨，萧飒夜将深。转望壁上灯，依微照孤衾。抚兹凄绝候，感比迟暮心。平明视青镜，白发满华簪。  

○秋夜不寐三首  

高馆夜无寐，孤衾转萧爽。惊风振庭柯，落叶走阶响。沈忧静中起，离怀益难广。寂寞谁晤言，残灯耿虚幌。  
濩落颇已久，衰迟亦何甚。因念平生怀，悲凄不能寝。薄帷照明月，中宵益凄凛。展转殊未休，疏钟度高枕。  
昨日又今日，今朝又明朝。蹉跎竟何为，坐令颜鬓凋。代耕既非望，闲居亦无聊。孤怀共谁写，仰屋奏七谣。  

○题俞仲刚山水  

我昔四明寻隐者，着屐远过玉几山。岩扉苔径转森邃，结窠乃在云松间。松间回风荡空影，水流花开春日永。苎服凉深团扇开，好鸟飞来意俱静。为觅渔梁白沙步，因识樵人弈棋处。扁舟□泊碧溪阴，沿月长歌下山去。束带十年事朝谒，鹤怨猿惊总凄切。草堂晴昼翫新图，三叹令人欲愁绝。  

○访鲍仲孚先生隐居  

溪上斋居好，幽偏事不侵。桑麻存晚计，图史乐初心。岸帻幽窗晓，移床绿树阴。卜邻何代老，从此数相寻。  

○次石监征韵  

忆子临东海，征帆几日回。鼍鸣津鼓合，蜃起石楼开。官酒应深酌，春衣或未裁。题诗纪游历，时寄到蓬莱。  

○次陈彦博编修雨中见怀  

泽国仍多雨，溪流没两涯。墟烟迷小市，泥草乱空阶。蕴藉诗中意，苍茫病里怀。明朝晴色好，对话两情谐。  

○送崇德州夏同知  

慷慨持征节，雄谈息战尘。有生皆帝力，无地不王臣。为国丹心在，论功白发新。他年忠义传，端合继前人。  

○送人归楚  

楚甸荒凉旧镇微，春来渐觉思依依。故乡兵后今谁在？游子江南恨独归。长路关心闻过雁，孤城回首见斜晖。家人十载伤离别，芳草闲堂静掩扉。  

○寄沂阳刘廷镇员外  

故人相与最从容，尚忆论诗向夜中。白首无家十年别，青山何处一樽同。梦回孤馆灯前雨，目断西风塞外鸿。谁识离怀愁绝处，野庭依旧穆陵东。  

○吴中  

两岸春云暗柳条，满篷风雨过枫桥。空怜越绝溪山好，且听《吴趋》巷陌遥。官舍晚凉飞燕子，水乡人静卖鱼苗。谁家白皙佳公子，剩把黄金买阿娇。  

○寄子高都事  

昔年相与最多情，尚忆联镳度锦城。御水满沟看洗马，宫墙隔树听流莺。别来故旧今谁在？老去艰虞只自惊。山色湖光总无赖，不堪幽独转愁生。  

○登崇德城有感  

溪上孤城百雉余，城门犹自护储胥。霸陵空宿将军骑，范叔应随使者车。鸡犬萧条兵过后，渔樵散漫市休初。老年触事多成感，闲向芭蕉叶上书。  

○寄舍弟鼎  

生计依人转寂寥，别来心事向谁消。镜中华发随年改，溪上青山入梦遥。对酒便思归白社，将书不敢寄洪乔。越情吴思浑无赖，独倚江楼送暮潮。  

○临平道中寄京师诸友  

云外群山绾翠螺，马蹄长是客中过。关河树色秋光近，驿路蝉声晚更多。千古心期空皓首，百年人事等沧波。自惭薄劣频趋走，几度因风想玉珂。  

○春日雨中漫成次顾玉山韵兼简石监征  

十日春泥懒入城，满湖风雨未开晴。草堂欲补宁忘破，沙鸟频来莫漫惊。桥外柳条随意绿，坐间苔色傍人生。缘知花事浑能几，好买芳樽对客倾。  

○寄刘孝章经历  

意气倾人记昔年，东风飞盖日翩翩。花明古戍春停骑，月上清江夜放船。老去交游谁更健？乱来踪迹总堪怜。山光水色浑无赖，却数冥鸿野外天。  

○次韵送陈寿夫之湖州  

识君虽早送君迟，却愧相看在乱离。十口一家无别业，此身何日是闲时。青山满路春船酒，白月空江客枕诗。我有好怀谁得共，鸥波千顷雨丝丝。  

○寄吴兴张别驾  

鸳鸯飞去潦波平，曾听骊歌忆送行。南浦移舟官树绿，西亭酌酒晚风晴。异乡春近多新梦，远使书回足旧情。欲识怀君无限意，满城芳树乱啼莺。  

○送曹广文赋得富览亭  

危亭突兀斗城阴，风物苍茫入望沈。万古东南多壮观，百年豪杰几豋临。夜中日出扶桑近，天外江流滟滪深。好趁归帆拂天姥，共凭寥廓寄微吟。  

○次韵顾玉山见寄  

白水青山杳眇边，每怀高节自茫然。不从猿鸟疏名姓，虚托鳞鸿问岁年。灯外檐花清夜雨，江头云树暮春天。须知无限沧洲意，渺渺东风一旆悬。  

○渡钱塘江  

日出长江烟雾开，越山吴树抱江回。霸图踪迹空今古，天堑东南有劫灰。山郭雨昏云似墨，海门潮急浪如雷。舟师省柁须看客，不数瞿塘滟滪堆。  

○西津夜泊  

孤帆夜落石桥西，桥外青山入会稽。卧听海潮吹地转，起看江月向人低。一春衰谢怜皮骨，万国艰虞厌鼓鼙。何处客船歌水调，令人归思益凄迷。  

○送南台察掾张志学赴都  

蓬莱宫阙五云间，天上群仙集佩环。珥笔每同花下散，玉珂时听月中还。清秋幕府芙蓉静，白日门屏獬豸闲。浩荡天风吹鹤驭，春朝入觐紫宸班。  

○次韵顾玉山寄张子渊  

险宦何殊阚九渊，且将萧散事余年。风前白苎裁春服，花外青藜挂酒钱。圣世敢云轻绂冕，野人端合老林泉。养生况有封囊药，坐听流莺手自圆。  

○春日偕顾玉山泛舟平家湖访石仲德次韵  

湖上春光生绿波，湖头柳色似新鹅。已知出郭尘諠少，更喜临流乐事多。稳坐兰舟胜上马，新裁苎服不须罗。茅堂只隔东西瀼，随意相从载酒过。  

○琦元璞所藏赵子昂马图  

进驭归来日未西，落花芳草满春泥。也知枥上无凡马，牵过天闲不肯嘶。  

○双松图  

凿凿岷峨插彼苍，海波不动海天凉。双蛟化作神仙去，明月中宵剑影长。  

○苎村烟雨  

凫雁人家秋水多，澹烟疏雨暗渔蓑。分明记得南塘路，何处行舟《白苎》歌。  

***◆许山长恕（北郭集）***  

恕字如心，江阴人。性沉静，博学能文。至正中，部使者荐授澄江书院山长，不乐，即弃去。会天下多故，因之海上，慕韩伯休之为人，旁通其术，善自匿，与山僧野子相往还，人莫识也。洪武甲寅卒，年五十二，家北郭，故号北郭生。所著有《北郭集》十卷，诗得古体，思深旨远，论事多激昂。篇中每多感时伤乱之作，亦王原吉之流亚也。  

天门山龙门  
青田鹤  
题李子成石琴  
小石湾  
偶成  
礼敬寺  
老马  
己亥南楼九日怀乙未九日将家过前陈北庄倏忽四载有感而赋  
戏马台怀古  
俞瀛山留仙茅坞作诗寄之  
宗大席上以鸟啼山客犹眠分韵得鸟字  
次杨铁崖题朱氏玉井香亭韵有和章者张宗鲁张应辰周卢二公  
吴宫怨  
精卫词  
望夫石  
染丝上寒机  
淀山湖阻风  
题花下美人图  
告天子  
双砖行  
长亭柳  
边塘树  
茅檐燕  
采莲曲  
病橐驼行  
捣衣篇  
竞渡曲  
斩白蛇剑  
铜驼叹  
萧寺早行  
题朱九龄翠筠轩  
锦树行  
题赵松雪桑落洲望庐山图  
求菊  
三月三日自吴回姚舍别业  
野老  
乱后省祖茔见梅花  
过鹤坡丁酉腊月望日  
夜泊朱砂港  
昆山道中  
田舍写怀  
作客  
辛丑中秋  
次张元章见寄韵  
丁未四月十一夜避地船居沈华甫家下  
仁寿南楼午日  
过泖湖  
次朱九龄韵  
九月一日过东舜夏氏山庄  
故国  
忆太古琴寄蒋士用  
丁酉午日前陈北庄  
己亥吴门午日  
送陈子高兵后马沙复业  
新秋客怀  
六月  
寄沈仲参架阁  
漫兴  
丁未九日  
次张大年韵  
次朱九龄感怀韵  
次承文焕黄山醉归诗韵  
次张士衡员外韵为越上道士赋  
次吕宗望韵  
癸丑九日次江城南见寄韵  
次朱赏静游上方韵  
为友人求稻种  
题绿阴清昼  
寄俞瀛山  
题潘氏画壁  
次王仲礼都事登姑苏台韵  
题徐子舟听松楼  
寄黄叔彝  
题耕乐子卷  
题徐士民壁  
寄江济川炼师  
柏本道墨禾  
次惠子及寄梅花韵  
乙巳元日折梅  
黄葵  
送陈思道还乡戊申春二月十六日  

○天门山龙门  

两崖俨相对，一石向中分。谁将龙泉剑，辟此天地门。过客毛发凛，风云相吐吞。  

○青田鹤  

青田有白鹤，羽翼何蹁跹。谬承卫公宠，志岂在乘轩。一鸣能惊人，一飞亦翀天。独立傍秋水，顾影私自怜。  

○题李子成石琴  

谁将一片石，斲此无弦琴。石以砺高操，琴以闲素心。中庭萝月夜，击之响球琳。李君有真乐，在趣不在音。  

○小石湾  

晴沙展芳席，春山歇游骑。飞云度乌背，惊涛触鹅鼻。远观山水佳，近爱花木丽。风尘一失所，行乐犹梦寐。  

○偶成  

一雨豆苗绿，独行溪水西。繁露坠丛竹，新流涨芳堤。偶与樵者语，忽闻幽鸟啼。内机久已息，处处武陵溪。  

○礼敬寺  

攀崖度峭壁，缘涧入幽径。山堂绝弘敞，金碧相辉映。石泉酿香雪，松风翳清磬。烦虑庶可袪，聊复此游泳。  

○老马  

老马不量力，意气横九州岛。奈何皁枥中，笼络如羁囚。岂无刍与菽，悲鸣不自由。愿凌骐骥群，振迅当清秋。朝驰昆仑山，夕饮玄圃流。伯乐不一顾，终死谁怨尤。  

○己亥南楼九日怀乙未九日将家过前陈北庄倏忽四载有感而赋  

忆昔军始兴，将家出南郭。兹辰正重九，炊烟静墟落。奔窜忧甲兵，漂零任沟壑。偷生竟何幸，一贫宛如昨。念离伤独游，对酒忽不乐。君山渺何许，篱菊亦落莫。愁多客发稀，世乱生事薄。坐久一长叹，飞云度高阁。  

○戏马台怀古  

崇台何巍巍，直上望四海。项王戏马日，意气今何在？缅怀彭城公，倚剑一慷慨。登高眷佳节，所欢不我待。遗迹隐荒榛，青山澹浮霭。日夕众鸟下，风秋群物改。岂无盈觞酒，幽花复采采。怅望一洒泪，悲风振千载。  

○俞瀛山留仙茅坞作诗寄之  

歌罢停云诗，复作苦雨叹。烟霾生昼暝，星月入夜灿。出门嗟复入，所畏泥潦烂。渐老潘岳悲，长贫阮籍惯。跌宕瀛山翁，高世性疏诞。看云忆南谷，煮石汲西涧。我生本濩落，世故复羁绊。相望渺江湖，野航或可泛。  

○宗大席上以鸟啼山客犹眠分韵得鸟字  

步出城东门，一径入深窈。坐爱茅堂静，远望众山小。昔日繁华地，烂熳烟花绕。兵余成焦土，荆棘映碧筱。幸有贤子孙，复业似君少。雅集文翰友，觞咏乐未了。醉来忘尔汝，一笑送归鸟。且复永今日，余晖在林杪。  

○次杨铁崖题朱氏玉井香亭韵有和章者张宗鲁张应辰周卢二公  

玉井湛秋月，光影清肺腑。群姝拥飞盖，列坐水仙府。晚色淡苍烟，远香度风渚。水木更清华，疏桐连弱榉。济济集群彦，良会喜今雨。铁崖文章伯，笔阵谁敢拒。天生高世姿，不作庸人语。两张多藻思，珠玉映月露。醉吟采莲词，似对若耶女。濂溪《爱莲说》，绝胜着花谱。卢敖有仙气，欲向风中举。嗟予复效颦，笑倒诗中虎。  

○吴宫怨  

碧云楼高秋月低，夜夜栖乌夜半啼。吴王宫里无西子，江清露白芙蓉死。  

○精卫词  

西山石，东海波。海波浩渺山巍峨，衔石填海奈苦何！羽毛摧折口流血，心不转，海可竭。  

○望夫石  

夫君远行役，一去不回头。山头望夫处，日日大江流。望夫不来化为石，山鸟山花伴孤寂。  

○染丝上寒机  

染丝上寒机，丽色夺春辉。含啼污素质，拟织云锦衣。一梭一梭腕欲折，茧丝何日征输绝。西邻自纺木棉花，制得冬裘白于雪。  

○淀山湖阻风  

湖之水，不可渡。短棹夷犹日已暮，沧浪浩渺阻修路。雪云满天风满湖，湖边买酒祭龙姑。美人可望不可即，谁写山阴兴尽图。  

○题花下美人图  

促促复促促，春红已成绿。彩云飞傍玉阑干，天仙来下瑶台曲。花枝易衰人易老，妾颜如花为谁好？闲来花下漫踌躇，何意伤春被春恼。  

○告天子  

告天子，尔何微。麦秀风暄高下飞，余音袅袅入云飞。向天阍，如有诉。天阍荡荡虚且高，言之谆谆徒尔劳。多少功臣如柱石，缄口全身保衣食。 【一作「良可惜」。】  

○双砖行  

吴门盘盘高数仞，关防须得关吏印。朝来千人万人出，有印无砖不得进。丈夫堂堂廊庙才，入关须带双砖来。吁嗟时事乃如此，何人为筑黄金台。  

○长亭柳  

长亭柳，长亭春色浓如酒。柔条细叶乱风烟，年年尽属离人手。汴水河堤空复春，朝元宫阙已成尘。何似长亭管离别，常送东西南北人。我家扬子江头住，忆卷疏帘看飞絮。几时折赠北郭生？归卧君山最佳处。  

○边塘树  

边塘树，从来生在边塘 【一作「塘边」。】 路。千船万船百尺 【一作丈。】 牵，潮去潮来几朝暮。树身截如刀锯痕，半身刻镂半身存。生成亦蒙雨露泽，枝叶丛茂烦深 【一作「凋瘁空余」。】 根。可怜托身不得地，销尽凌云浩然气。深林自有栋梁材，废质宜为人所弃。  

○茅檐燕  

茅檐燕，过海辞山心恋恋。田家破屋百年余，年年无事长相见。近城亦有小红楼，朱帘翠箔锁春愁。衔泥恐把琴书污，结巢那复主人留。五月蒿莱翳环堵，引雏翻飞近窗户。不似百禽畏网罗，艾而高张将奈何！  

○采莲曲  

彩云满湖莲叶多，佳人荡舟湖上歌。盈盈玉腕卷香罗，清声入云扬翠蛾。隔花双桨出复入，风露满身香气湿。手中摘得青藕子，肯把芳心向人掷。妾家住在 【一作「近住」。】 南湖西，南风送船北风归。日暮风高浪不息，鸳鸯在梁戢左翼。  

○病橐驼行  

西域紫驼高硉兀，不见肉峰惟见骨。左顾右盼如乞怜，欲行不行还勃窣。向来负重曾千斤，识风知水灵于人。长鸣蹴踏塞北雪，矫首振迅江南春。只今多病兼衰老，疮皮剥落毛色槁。秋沙苜蓿三尺长，空向墙头龁枯草。  

○捣衣篇  

妾本良家女，嫁为荡子妻。荡子远从军，戍北又征西。井梧叶黄秋露白，络纬悲啼玉阶侧。家家刀尺动寒衣，妾守空房闲不得。自开故箧为检寻，含情和泪捣秋砧。愿将有限平生力，碎尔天涯铁石心。凉风凄凄月皎皎，千声万声天未晓。作劳无意数更深，独有残灯照人老。  

○竞渡曲  

小船凫雁翔，大船火龙骧。船头翠旓舞，船尾彩旗张。水师跳浪健如虎，彷佛冯夷来击鼓。奔走先后出复没，银涛蹴山洒飞雨。棹歌满江声入云，醉狂不畏河伯嗔。撇波急桨电光掣，夺得锦标如有神。灵均孤忠照今古，土俗犹能继端午。湘魂不来心独苦，归咏《离骚》酹蒲醑。  

○斩白蛇剑  

君不见天人手中三尺冰，乃翁授之赤帝精。白蛇斫断天始惊，川原流血野草腥。天荒地老泣素灵，炎刘帝业一扫成。归来歌风八极清，吴钩巨阙皆虚名。流传典午气未平，精光彻天奋如霆。郁攸扇妖武库倾，化为霹雳凌紫冥。壮士感时涕泪零，剑兮剑兮何由得汝跨海斩长鲸。  

○铜驼叹  

铜驼铜驼何壮哉，是谁铸尔负重致远之奇才。三十六宫五云里，金光射日天门开。千官出入多如雨，荣顾纷纷何足数。老夫无眼识英雄，圣主明王一今古。索靖真天人，洞见皆天真。海波尚变桑田土，武陵独驻桃花春。昔人避世向金马，至今大笑千载下。达士何须叹铜驼，柏梁废址今巍峨。  

○萧寺早行  

张家宅前萧寺桥，侵晨发船江雾消。村鸡三唱屋角树，柔橹数声沙际潮。此时飞上海底日，锦云满江光荡摇。水声■〈氵虢〉■〈氵虢〉遶滩转，霜气烈烈随风飘。人生各各有所役，岂水有渔山有樵。干戈正集沙塞战，环佩已退天门朝。嗟予久作江海客，往来自叹乡关遥。石田茅屋傥可遂，白日醉眠吹短箫。  

○题朱九龄翠筠轩  

有脚不踏东华尘，有眼不看长安春。翛然天地至清气，多在丛篁流水滨。轩名翠筠俯空谷，个个梢长如立玉。一秋明月照潇湘，六月凉风洒淇澳。轩中之人清且闲，心不在乎山水间。左图右史移白日，四檐环佩声珊珊。不可一日无君子，澹然风致颇相似。翠实常分丹凤雏，箨冠曾奉青霞士。北郭道人静者徒，爱看黄岩烟雨图。拟约嵩溪听萧瑟，醉来题遍青珊瑚。  

○锦树行  

忆昔家住蓉城东，周遭乌臼杂青枫。一春门巷绿阴雨，六月林塘清昼风。时当收藏未黄落，景因壮观 【一作「霜露」。】 还青红。织成谁似天孙巧，染出岂非青女工。十年无家寄吴市，一日舣棹来穹窿。人家隐见流水遶，树林绚烂孤村通。赤城丹霞映绝巘，西山落日回苍穹。杂花秋明步障外，归鸦暮落天机中。高情作传 【一作「停车高咏」。】 忆郭偻， 【一作「杜牧」。】 浮华戏人悲石崇。 【一作「入寺学书怀郑公」。】 题诗曾流御沟水，剪彩何烦西苑宫。人生渐老归未得，秋色虽好将成空。何当唤起赵松雪，写我秋林倚瘦筇。  

○题赵松雪桑落洲望庐山图  

放旷北郭生，好作云水游。忆昔渡彭蠡，一棹夷犹桑落洲。桑落之洲清且泚，水光摇摇山靡靡。沤前直与银河通，日出风生见金鲤。东南五老之高峰，坐卧常对乎舟中。屏风九迭烂云锦，金阙照耀青芙蓉。悬崖瀑布泻寒碧，玉龙倒挂三千尺。群仙鹄立紫霞里，思欲从之漱琼液。是时卸帆野阴暮，水气空蒙杂烟雾。乾坤多事逾十年，今之画图犹故步。此图作者房山公，后来继之松雪翁。经营惨淡千万状，点缀毫末无遗踪。房山松雪总萧瑟，远客无家空叹息。拔剑高歌行路难，落日寒云惨无色。  

○求菊  

平生爱花惟爱菊，幽栖曾傍沧浪曲。春苗剩分三百本，参差稍映江蓠绿。小径还将蔓草除，一春最畏风雨触。常时灌溉汲清流，几度扶持斩丛竹。秋花不愁不烂熳，粲粲金钱照茅屋。只今避地东海头，飞梦夜度君山麓。朝来下马过名园，秾花嫩蕊纷如簇。或染猩红疑剪彩，或缀鹅翎同刻玉，或似芙蓉映秋水，或如牡丹眩晴旭。众中一种出宫黄，迭迭香罗淡妆束。嗟予托君同隐逸，步绕夕阳看不足。漫将乡泪落西风，自对孤芳伤局促。客边有轩名太古， 【先生有唐琴，刻名太古。匾其处为「太古轩」。】 颇似陶潜能避俗。醉拈秃笔写云笺，秋色能分慰幽独。  

○三月三日自吴回姚舍别业  

入夜难分港，归舟不问程。渔灯劳远照，野老笑相迎。近市仍鼙鼓，连村尚甲兵。羁人头欲白，遗恨几时平。  

○野老  

水郭军麾满，偷生齿发全。秋成思乐岁，世乱感衰年。倚杖秋林外，扶犁夕照边。余生沾圣泽，何以答皇天。  

○乱后省祖茔见梅花  

慰眼非无主，相看欲损神。一枝初带雪，半树已为薪。惨淡黄昏月，荒凉古墓春。含情不忍折，老泪一沾巾。  

○过鹤坡丁酉腊月望日  

黄浦乌溪外，迟迟去路遥。风烟何惨淡，门巷亦萧条。白鹤三家墅，清霜独木桥。兵戈苦未息，奔走愧渔樵。  

○夜泊朱砂港  

舟泊朱砂港，萦回路欲迷。人家暗杨柳，春渚乱凫鹥。兵甲移河内，耕渔忆瀼西。地幽堪避世，何似武陵溪。  

○昆山道中  

频年多战斗，渐老更流离。江雨春帆重，城云暮鼓低。边烽光惨淡，客枕意凄迷。此夜还乡梦，春风楚水西。  

○田舍写怀  

开荒临水驿，草蔓一何深。细雨滋牛力，新晴慰客心。稍看田野辟，不畏虎狼侵。麦饭香连屋，归耕傍绿阴。  

○作客  

作客何时了，愁深只酒杯。鬓毛随日短，胆气逐年衰。兵革江边阻，乡关梦里回。可怜今夜月，还照北山梅。  

○辛丑中秋  

一轮沧海月，依旧去年明。异县孤村夜，中原万里情。声飘芦笛远，光湛铁衣清。愿照逃亡屋，乾坤一治平。  

○次张元章见寄韵  

未遂飞腾志，风尘战伐余。漫藏三尺剑，且着十年书。江汉还多事，乾坤未定居。晚成终大器，留眼看蟾蜍。  

○丁未四月十一夜避地船居沈华甫家下  

今夜云间月，溪桥照野航。因风微有晕，映水惨无光。恨满逃亡屋，愁连战伐场。思亲不得见，空望白云乡。  

○仁寿南楼午日  

日照孤城雨，凉生五月风。葵榴故园隔，兄弟此杯同。佳节三悬艾，浮生一转蓬。何时茅屋底，高咏大江东。  

○过泖湖  

三泖浪冥冥，幽人渡晚晴。水天孤塔小，风渚片帆轻。尝稻思农力，飘蓬见客情。十年柔橹外，转觉壮心惊。  

○次朱九龄韵  

白发新梳见，青云往事嗟。西风惊落木，寒雨淡幽花。鱼稻村村酒，沤波处处家。素怀何必问，一笑数昏鸦。  

○九月一日过东舜夏氏山庄  

九月秋气清，轻舟移晚汀。金风剪乱叶，银汉淡疏星。鬼磷依微见，渔歌远近听。正思江馆夜，一犬吠林垧。  

○故国  

水郭春雷后，能无故国思。河豚羹玉乳，江鲚鲙银丝。闹市烧灯夜，晴郊立马时。归心悬旦暮，已办草堂资。  

○忆太古琴寄蒋士用  

兵后三年忆素琴，珍藏多借故人心。静中还识无弦趣，梦里犹闻太古音。野鹤影寒山月晓，水沈香细草堂深。何由为致南塘曲，涧水松风伴独吟。  

○丁酉午日前陈北庄  

愁来心事与谁论，尽室偷生寄此村。海燕雏成飞野屋，石榴花发照清樽。几时鸥社沧江畔，何日龙舟白下门。高咏楚辞茅屋底，汨罗谁吊独醒魂。  

○己亥吴门午日  

梦入沧江把钓竿，醒来身世正漫漫。榴花雨湿孤城晓，梓树风生五月寒。坐久绝怜池阁迥，愁深转觉苎袍宽。赏心亭下龙舟日，何得于今载酒看。  

○送陈子高兵后马沙复业  

十年多难苦流离，乔木园林处处非。关塞只今孤月在，江湖能得几人归。鸥边卜筑茅茨小，雨后开荒苜蓿肥。送尔题诗空怅望，小楼乡思乱斜晖。  

○新秋客怀  

百年身世一浮沤，又见新凉入郡楼。何处砧声连野哭，旧时月色照边愁。吴姬怅望芙蓉浦，宛马骁腾苜蓿秋。壮志不随天地老，几回风雨梦神州。  

○六月  

南塘之水水西头，最爱田庐野意幽。浮世百年如昨梦，殊方六月似深秋。酒醒林下闻啼鸟，老去山中学饭牛。疏懒已无轩冕想，故园归去复何求。  

○寄沈仲参架阁  

秋帆冲暑过荆扉，喜得山人采药归。青蔓引瓜茅屋小，白花吹稻海田肥。萧条烟火三家墅，浩荡风尘一布衣。我亦与君同避世，暮年踪迹莫相违。  

○漫兴  

东吴战斗几时休，老我飘蓬十二秋。剩水残山余野意，落花飞絮乱春愁。归田空羡张平子，下泽长怀马少游。倦鸟孤云还自在，几家春雨送归舟。  

○丁未九日  

笑折茱萸宴友朋，艰虞历尽总难胜。酒从此日殊方醉，山向明年故国登。白露黄花秋冉冉，碧云红树晚层层。仲宣回首思乡切，更觉清霜两鬓增。  

○次张大年韵  

喜无车马过柴门，弦诵琅琅竹树村。鱼跃乱流时倚杖，莺啼新绿昼移尊。长才自有高人识，清事还同野老论。回首故乡春色外，风烟寥落几家存。  

○次朱九龄感怀韵  

懒性长违雨露边，此生何意叹流连。石田茅屋我所适，锦树夕阳秋可怜。几处村舂来别墅，数声渔唱落晴川。邻家有酒清如玉，不负黄花满意妍。  

○次承文焕黄山醉归诗韵  

黄山之南江水西，麦秋天气野阴低。隔溪雨过催花落，绕屋云归伴鹤栖。涤荡新愁须浊酒，扶持残醉有枯藜。寄来妙句能相忆，那得樽前手共携。  

○次张士衡员外韵为越上道士赋  

珠树亭亭绝垢氛，忆君几度立斜曛。坐餐紫府丹霞气，行傍青田白鹤群。道馆石枰敲落月，仙坛宝剑决浮云。几时一泛稽山棹，写遍《黄庭内景》文。  

○次吕宗望韵  

男儿跃马锦为衣，顾我生还岂见机。镜里光阴毛发古，樽前朋旧简书稀。千村积雪和天老，几片闲云与雁飞。上水河豚长一尺，故园何事不思归？  

○癸丑九日次江城南见寄韵  

去年今日雨丝丝，犹记登高步屧迟。老境又逢重九节，深情还枉故人诗。重岩细菊筋骸倦，落木西风鬓发知。赖有好怀相慰藉，主人况是郑当时。  

○次朱赏静游上方韵  

秾花纤柳石湖春，春色晴光欲醉人。野鸟不知今古恨，山僧堪证去来因。鸥前远水疑无地，马首微风不动尘。许结茅堂看青碧，烟霞从此是闲身。  

○为友人求稻种  

百年多难寄殊方，江草江花满意芳。避地不知茅屋小，到家应念石田荒。东吴秋夜思莼切，南国春来浸种忙。野老倘分红稻粒，黄云应遶杜陵庄。  

○题绿阴清昼  

青葱榆树荫庭除，白日迟迟昼景舒。满地落花凉雨后，数声幽鸟黑甜余。越罗剪水新成服，海燕衔泥偶污书。座上赓吟无俗客，时时烧笋荐江鱼。  

○寄俞瀛山  

日日怀人坐草堂，娄江一别已三霜。花明古寺春联辔，雨滴空阶夜对床。感旧未将心事白，忧时同惜鬓毛苍。东吴蚕老樱桃熟，作伴还乡共野航。  

○题潘氏画壁  

浮空积雪拥千鬟，山崦人家俯碧湾。飞阁卷帘高鸟外，夕阳流水古松间。岂无隐者携家入，亦有仙翁采药还。借我高眠萝屋里，月明风静听潺湲。  

○次王仲礼都事登姑苏台韵  

吴王台殿耸高寒，坏址遗垣落照间。香径花残春漠漠，长洲雪尽水潺潺。祗余麋鹿相邻近，亦有渔樵自往还。一代繁华犹昨梦，不堪登眺损愁颜。  

○题徐子舟听松楼  

长松落落拥旌■〈旛，童代番〉，怒奋龙髯气莫降。万壑云涛翻石枕，半空风雨度山窗。高居只许仙人独，清梦还同野鹤双。旋煮春茶燃柏子，不须丝竹酒盈缸。  

○寄黄叔彝  

冉冉光阴赴壑蛇，别来相忆漫咨嗟。风吹落花野阴暮，燕语空城春日斜。北郭诗成时自改，西邻酒熟夜能赊。丈夫出处会有日，不负平生书五车。  

○题耕乐子卷  

午背斜阳远村，沤边独树闲门。有莘野中耒耜，浣花溪上盘飱。  

○题徐士民壁  

卧听今雨旧雨，坐看前山后山。不许时来俗驾，柴门虽设常关。  

○寄江济川炼师  

松下柴扉近水开，雨余秋径满青苔。月明吹彻参差玉，定有仙人骑鹤来。  

○柏本道墨禾  

云林近说倪东海，竹石不数柯丹丘。道人高卧江南雨，只写西风一穗秋。  

○次惠子及寄梅花韵  

天平山下一枝梅，珍重山人远寄来。还忆故园春烂漫，几株临水背城开。  

○乙巳元日折梅  

徐孺宅前梅乱开，红红白白映苍苔。江南倦客初相见，分得春光一半来。  

○黄葵  

浅白深红映草堂，秋来一种似鹅黄。野人心迹从来素，最爱风流学道妆。  

○送陈思道还乡戊申春二月十六日  

海村春日惨无辉，一舸凌风浦上飞。我亦归来钓烟雨，烦君先占白鸥矶。  

***◆瞿博士智（睿夫集）***  

智一名荣智，字睿夫，一字惠夫，其先嘉定州人。父晟，迁昆山。兄信字实夫，时齐名，称二瞿先生。智嗜学明《易》，至正间，宪司试辟后青龙镇学教谕，摄绍兴府录判，寻弃官去。睿夫博雅能诗，以书法钩勒兰花，笔致妙绝。时寓华亭，所居有通波阁。与黄晋卿、段吉甫、李季和、成原常、张伯雨诸君友善。季和尝曰：予客游娄县，与瞿、郭、卢、吕诸君日相从为嬉游，登山临水，饮酒赋诗，五六人者无不与焉。伯雨赠诗云：「青龙江上古儒宫，子去横经作士风。当户九峰春树隔，去家百里海潮通。」原常赠诗云：「老夫亦有鹅溪绢，也欲相从看画兰。」亦极一时之盛也。  

白云海歌次文学古韵  
虎丘燕集送□□□之秣陵分赋姑苏台  
从军行二首  
送于彦成归越次郯九成韵  
和羲仲韵柬玉山  
廉夫自沧江过顾仲瑛桃源作诗以寄并柬玉山  
次韵吕养浩  
十一月廿四日绍兴作  
卢彦志自台州候官至维扬  
次韵监郡鲁公二首  
次张句曲题杨铁崖新屋诗韵  
寄庄蒙泉  
简熊松云  
寄张伯雨  
碧梧翠竹堂  
次韵元章先生简奉讷斋判府相公一笑  
小言问疾兼怀匡山人  

○白云海歌次文学古韵  

白云深，白云深，白云深护山之心。有时随龙去沧海，倏焉天宇团秋阴。英英不来入我牗，直上璇霄掩箕斗。或贯日色流玉虹，或漏雷声堕天狗。山人学禅草庵里，静看白云朝暮起。此心欲与云俱闲，又逐溪风过溪水。纷纷武士尚挥 【一作操。】 戈，格斗东南未决何。安得此云化霖雨洗兵甲，散为玉烛四海皆阳和。云兮云兮如擘絮，奈此东流复如注。山人祇在玉山中，长绕山人草庵住。  

○虎丘燕集送□□□之秣陵分赋姑苏台  

高台崔巍插天起，势压雄城三百里。云窗雾阁迷烽烟，日日吴王醉西子。桂膏兰烬烧春云，锦丝瑶管空中闻。甲兵重来破歌舞，粲齿修眉散如雨。双钩带血不敢飞，城荒草碧春风吹。祇今惟有台前月，曾照吴宫花发时。慷慨悲歌叹陈迹，霜乌怨啼枫叶赤。明朝送客过锺陵，西望茫茫五湖白。  

○从军行二首  

年少去从军，妻儿生死分。弓开孤月影，剑动七星文。解识风云气，能穿虎豹群。不将身许国，何以树功勋。  
破敌三营外，城头日欲低。举烽连碛远，战气接云齐。旌帜惊乌起，铙箫杂马嘶。祇愁千里月，少妇正悲啼。  

○送于彦成归越次郯九成韵  

匡山于外史，上越有归舟。久负江湖约， 【一作客。】 宁知 【一作为。】 岁月流。琼书天上鹤，渌水镜中鸥。一曲真幽绝，当追贺监 【一作老。】 游。  

○和羲仲韵柬玉山  

莫怪清狂似谪仙，乘凉远过玉山前。紫 【一作剑。】 箫夜动黄姑渚，翠被风生越鄂船。云树亭台全却暑，芙蓉 【一作「蓉华」。】 帘幕半浮烟。赋诗刻烛良宵饮，知是衣冠不乏贤。  

○廉夫自沧江过顾仲瑛桃源作诗以寄并柬玉山  

老铁仙人海上来，海云长日护楼台。玉箫彩凤时时下，黄鹤珠帘面面开。不逐蟾娥归月府，却冯华 【一作「从花」。】 使过蓬莱。见说武陵重有约， 【一作「晚棹不迷重去路」。】 一溪 【一作湾。】 流水似 【一作即。】 天台。  

○次韵吕养浩  

客子频烦尺素修，江云变态故生愁。山回绝磴参差树，花隐重城缥缈楼。雨里未须秦望屐，雪余拟泛越溪舟。蒙郎古道多归思，桃叶春情隔渡头。  

○十一月廿四日绍兴作  

秦望山头云气生，越王城下湖水平。梅花欲放不尽放，雨色待晴还未晴。铜驼金谷非故里，青衫白发徒虚名。可怜百年已过半，空嗟万古难为情。  

○卢彦志自台州候官至维扬  

台州候吏扬州去，驿马回途一月期。官寺偶分银烛坐，客楼每怪玉杯迟。山中桃树仙人洞，天下琼花后土祠。卢彦此游元不浪，锦囊收得数篇诗。  

○次韵监郡鲁公二首  

镜里湖光暖欲波，客情惆怅不能过。蓉花簇簇开岩岫，云片飞飞起鹳鹅。载酒小船轻若苇，穿城夹膝小如梭。每因公事归来晚，无奈重楼月色何！  
祇合明时早挂弓，谩劳车马驻江东。烟开溟海清蛮蜑，水满平湖没雁鸿。□骑夜驰蓬阁下，云旗晴卷石城中。万方应喜平群寇，当与汾阳并大功。  

○次张句曲题杨铁崖新屋诗韵  

亭子高临洗马河，亭前夜月动微波。倚阑天上箫声发，卷幔岩前树色多。未许韩家修五凤，欲从房相赋群鹅。连城芳草遥相忆，谁解玲珑醉后歌。  

○寄庄蒙泉  

楼殿高低瞰海边，潮生静看月流川。秘函夜诵天仙下，香积晨斋绣佛前。碧盖团云阴寂寂，珠旒分雪溜涓涓。支郎绝爱山中景，吟得篇诗与世传。  

○简熊松云  

西冈无奈景纯何，陶写新诗日渐多。宜似兰苕飞翡翠，每嗟荆棘长铜驼。日曛山崦收黄雾，秋入江风动白波。复忆松云老文学，醉乘箫凤肯相过。  

○寄张伯雨  

服食年深玉雪臞，半簪华发不成梳。入山早弃人间事，闭屋独修河上书。丹火夜明鸡犬宅，剑光寒避斗牛墟。儗将一匹鹅溪绢，写作玄洲旧隐居。  

○碧梧翠竹堂  

高堂背郭对青山，尽日褰帷景界宽。碧树欲随鸾影瘦，绿筠长伴鹤翎寒。水晶帘动云成片，环佩声闲雪作团。久负故人诗酒约，不嫌径去倚阑干。  

○次韵元章先生简奉讷斋判府相公一笑  

倅车新赴云间幕，文采风流有誉髦。未许茝兰纫客佩，又承雨露染恩袍。浓熏酒渍红螺甲，清梦华生玉兔毫。退食郡斋无一事，诗成浑似柳仪曹。  

○小言问疾兼怀匡山人  

东江漾漾春流浊，西郭深深辙迹疏。放浪久无狂贺老，风流独有病相如。门前看竹不题凤，溪上赏花多钓鱼。  

***◆云丘道人张简（云丘道人集）***  

简字仲简，吴人。初师张伯雨为黄冠，自称云丘道人，隐居鸿山。元季兵乱以母老归养，遂返巾服，又号白羊山樵。洪武二年，召修元史。玉山主人谓仲简作诗淡雅，有陶、韦风。杨铁厓谓仲简诗工韦、柳，翰墨无俗气，而暗合书法，自诗名益着，而字画因之而并行。王子充序仲简诗，亦曰：温丽清深，有类韦、柳。盖元末诗人之杰出者也。  

春日斋居书事  
初夏偶成  
次韵落日墟上晚眺  
题赵彦征苕溪山水图  
鬻石篇  
送郑同夫归豫章分题姑苏台  
幽兰题姚节妇金氏传后  
玉笙引  
醉樵歌  
送徐教授晓山归武林  
次韵寄铁崖  
次韵寄云林  
破山涧上听水  
寄灵石张尊师  
长句寄叔方先生  
和铁崖小临海十首  
题云林竹二首  
和西湖竹枝词  
游石湖和铁崖韵  
周玄初来鹤诗  

○春日斋居书事  

垂帘觉春静，水槛幽情多。兰香舞双蝶，渌水 【一作涨。】 浮群鹅。微微 【一作「激激」。】 晴云度，辉辉野气和。新柳带长坂，飞花泛轻波。闲居违佳景，芳事俱凋讹。忽忽已初夏，绿暗青山阿。  

○初夏偶成  

清风度虚阁，飞花集罗帏。方欣昼晷永，不觉春光归。鸣琴发逸响，嘉树含清辉。幽情多默悟，澹景宁相违。览书感虚 【一作澄。】 寂，独闭南斋扉。  

○次韵落日墟上晚眺  

荒墟属晚眺，日暮烟华消。落花散芳渚，孤云度晴霄。感物微情切，怀人幽思遥。辛夷花未发，难寄最长条。  

○题赵彦征苕溪山水图  

吴兴佳山水，远近蓄清光。苕峣金盖峰，秀色独苍苍。烟云互出没，草木生风香。长桥接回溪，积石倚崇冈。樵渔识径幽，于以乐深藏。击鲜列鲂鲤，启翳理松篁。晨雨况可锄，春泉亦堪湘。既以长孙子，所愿安是乡。嗟哉风尘中，何由得徜徉。赵君锺神秀，挥洒发奇章。卷图思旧游，掩抑不能忘。  

○鬻石篇  

山中学仙人，断谷自有方。泌水生石精，鬻之以为粮。候火中夜起，松材袭馨香。切以昆吾刀，间以琼茎浆。长年尚服食，玉体生光芒。一朝凡骨换，白日凌 【一作「玉清」。】 风翔。 【杨铁崖云：仲简《鬻石篇》，飘飘然有凌云之气者也。】  

○送郑同夫归豫章分题姑苏台  

崇台去千载，风日丽飞甍。漠漠春洲草，宁知歌舞轻。香泥污麋迹，婵娟若为情。登览犹悒怏，况乃送君行。  

○幽兰题姚节妇金氏传后  

幽兰生深谷，靡靡多容光。众草虽共长，安得比其芳。修丛泛光风，紫蕤明朝阳。岂徒媚春色，特以持贞良。幽闲意自得，婉淑情不伤。忽然商飙发，肃肃飞严霜。卉木竞凋谢，山林亦荒凉。惟兹一寸芳，枯槁犹馨香。岂同桃李花，零落随风扬。小草有坚操，虽死而不亡。佳人在空谷，遭时不平康。能以礼自持，与世扶纲常。我歌幽兰诗，楚调悲中肠。掩抑发鸣琴，声尽余慨慷。  

○玉笙引 【一作《周郎玉笙谣》。】  

我尝蹑轻鸿，浮空度瑶阙。醉看碧桃花，吹笙弄明月。仙人王乔董双成，为作春水流花声。昆仑十三凤，飞舞相和鸣。曲终飘然上鹤去，逸韵散落天风清。自从失脚堕尘世，飞梦尚缭芙蓉城。浮丘公，今不见，白玉龟台走雷电。云和妙曲杳无闻，万壑松风洗清怨。  

○醉樵歌  

东吴市中逢醉樵，铁冠攲侧发飘萧。两肩矻矻何所负，青松一枝悬酒瓢。自言华盖峰头住，足迹踏遍人间路。学书学剑总不成，惟有饮酒得真趣。管乐本是王霸才，乔松自有烟霞具。手持昆冈白玉斧，曾向月里斫桂树。月里仙人不我嗔，特令下饮洞庭春。兴来一吸海水尽，却把珊瑚樵作薪。醒时邂逅逢王质，石上看棋黄鹄立。斧柯烂尽不成仙，不如一醉三千日。于今老去名空在，处处题诗偿酒债。淋漓醉墨落人间，夜夜风雷起光怪。 【按张羽《静居集》云：元季淮南行省参知政事临川饶介之分守吴中，自号醉樵。求诸作已，设宴酬款，以诗工拙。是坐仲简之歌最协意，居首席，酬黄金十两。次高青丘，白金三斤。次来仪，止一镒。盖诗有讽，畧不满快也。】  

○送徐教授晓山归武林  

三年言子邑，寂寞鼓鸣琴。官舍冷如水，杏花春满林。化风敦薄俗，清气集虚襟。归去吴山下，青青草正深。  

○次韵寄铁崖  

铁笛先生老更迂，摩空有赋拟相如。奇文一变中吴学，大□犹编后世书。绛帐风摇珠络索，水窗云沁玉蟾蜍。小娃唱得新翻曲，多是芳亭春雨余。  

○次韵寄云林  

栖神之山云雨齐，雪消春水涨横溪。长松正与层楼对，高士还同独鹤栖。每见迂名嗤薄俗，绝无尘事恼清闺。燕游一月不归去，应爱竹林莺乱啼。  

○破山涧上听水  

破山龙去雨初歇，坐听飞泉溅石冈。万壑风雷喧地轴，九秋云露泻天潢。好从细草陈瑶席，更趁飞花送羽觞。饮犊上流奔轶者，何年来此结茅堂。  

○寄灵石张尊师  

杨许遗经久不闻，能书只说华阳君。清修每自披灵笈，高卧因谁写练裙。春昼雨晴山拥坐，秋空月皎鹤成群。何时去觅幽栖地，郁木坑头礼白云。  

○长句寄叔方先生  

卢橘花开梓树疏，故人安稳在楼居。翠眉狎坐春行酒，绛帐悬灯夜读书。未必醉来忘简寂，祇缘老去尚高虚。离群应念任舂者，道远天寒欲命车。  

○和铁崖小临海十首  

海静不扬波，仙人鞚鹤过。灵峰七十二，何处月明多？  
扁舟下彭蠡，望见大 【一作古。】 君山。只道支机石，移来天汉湾。  
歌按 【一作罢。】 《霓裳曲》，分行舞广庭。天坛看星斗，散乱若浮萍。  
海门棹驭出，鲸吼浪花飞。孔翠排旍盖，云昏黄鹤矶。  
龙子丹砂鬣，金芒耀水盆。真人忽骑去，霹雳破天根。  
夜过洞庭曲，青山玉作堆。仙人吹铁笛，白鹤自飞来。  
雨过积金顶，芙蓉万朶青。神鱼不飞去，风伏翠涛腥。  
忆坐松根石，相看说大还。昆仑云一朶，唤作九华山。  
仙花云万迭，浩劫与春开。却笑珊瑚树，焦枯作死灰。  
海上三神峤，尝看羽盖飘。玉虹三百尺，嘘气结成桥。  

○题云林竹二首  

广平旧作梅花赋，铁石心肠妩媚辞。高士岩前清赏足，月明竹外写横枝。  
笠泽庄头道士家，书林风竹翠交加。新梢便有凌云势，高出墙檐扫落花。  

○和西湖竹枝词  

鸳鸯蝴蝶尽双飞，杨柳青青郎未归。第六桥边寒食雨，催郎白苎作春衣。  

○游石湖和铁崖韵  

梁燕低飞妒舞腰，春洲寂寂百花消。扁舟不见鸱夷子，空使江城响怒潮。  

○周玄初来鹤诗 【洪武己巳。】  

手把芙蓉摄羽裙，飞书南启魏元君。祝融峰顶云初起，借与长风送鹤群。  

***◆陆河南仁（干干居士集）***  

仁字良贵，河南人，寓居昆山。为人沈静简默，明经好古，文诗不苟作。自号樵雪生，所居曰「干干之斋」，因自号干干居士，与郭翼羲仲、吕诚敬夫相唱和。其翰墨法欧楷章草，皆洒然可观，馆阁诸公推重之，称为陆河南。杨铁厓谓良贵诗学有祖法，清俊奇伟，如《佛郎国进天马颂》、《水仙庙迎送神辞》、《渡黄河》、《望神京》诸篇，尤极称之。  

春还轩  
送客一首赠凌元之别  
矫矫一良士  
赋得青天月团团盛孟章古香亭  
娄东园分韵得人字  
送强彦栗之京都  
玉山佳处赋得山中好长日  
玉山佳处以夜阑更秉烛相对如梦寐分韵得夜字  
春草池绿波亭  
碧梧翠竹堂以碧梧栖老凤凰枝分韵得凤字  
九月八日以满城风雨近重阳分韵得雨字  
柳塘春小集分韵得水字  
陈母节义词  
友竹轩诗  
买妾言  
春波曲  
柳枝曲  
野田雀  
缺月词  
续弦曲  
精卫辞  
招鹄辞  
石妇辞  
题文海屋洛神图  
思公子寄马希远  
夫子去鲁图  
颍之水赋题刘西村卷上  
干明寺钟诗与玉山同赋  
城上乌者取晋叔向城上有乌齐师其遁之谓而作也汉桓帝时则有其谣迨梁刘孝威吴均辈比有作焉然各有托而不及此意余方感悼其事因补其义而赋云  
题水仙  
天马歌  
白纻曲送朱元长之胶州同知  
思昆仑歌  
芝云堂嘉宴  
白云海歌和文学古韵  
花游曲和铁厓先生  
抱遗老人书巫峡云涛石屏志  
江雨谣题偶武孟江雨轩  
忆别曲  
金石交为孙陈二义士赋  
送于彦成归越次郯九成韵  
寄五峰李著作一首  
题谢伯诚青梧轩录上玉山征君求教  
送友人之京兼怀陈庶子二首  
题金陵  
送赵季文之湖州知事  
桓王墓  
寄倪云林  
绛雪亭  
奉怀玉山主人兼简郯九成于匡山  
九月七日复游寒泉登南峰有怀龙门云台次玉山韵二首  
玉山草堂  
钓月轩  
金粟影  
种玉亭  
碧梧翠竹堂  
湖光山色楼  
柳塘春  
渔庄  
渔庄欸歌二首  
题倪元镇画云林图  
和西湖竹枝词二首  
题陶渊明图惠良夫  
春草堂诗集诗句  

○春还轩  

阴阳无停运，太极体自常。姤复造化枢，日月天地房。凝寒一已消，煦煦春载阳。曲塘鱼上冰，层汉雁北翔。潜心验物候，斋居情味长。容色当少壮，岂不惜流光。流光不待人，抚时且彷徉。  

○送客一首赠凌元之别  

送客复送客，跋马河之津。河津雪始霁，细柳媚将春。画船平如屋，中有白发亲。岁晏归乡井，母子意欣欣。持觞寿阿母，祝母年如椿。司征禄堪养，驰驱亦良勤。双溪见明月，定当怀故人。  

○矫矫一良士  

矫矫一良士，志行与世殊。三年斲一轮，十年成一车。度才择坚贞，髹画饰丹朱。斲轮无不方，制车复有輗。识者以为巧，不识以为迂。一朝祀先行，出门登广途。鸣銮和相应，执御辔如濡。邈矣天路遐，怀哉若人且。  

○赋得青天月团团盛孟章古香亭  

青天月团团，大于黄金井。中有桂树枝，上疑山河影。微步下亭皋，夜色天与永。露叶团夕阴，幽芬袭巾领。把花翫明月，逌然发深醒。  

○娄东园分韵得人字  

步游娄东园，清暑水西滨。水色动庭户，坐深凉荡人。葵花露泥泥，桐叶雨蓁蓁。觞酌麻姑酒，欢泳习池宾。晤言式相好，谅知心所亲。留滞岂恒久，扬镳清露尘。  

○送强彦栗之京都  

春水满南国，悠然生远愁。褰裳采芳荑，薄暮送行舟。神都丽燕服，景气若瀛洲。星连绛阙动，云承翠叶浮。鴐鹅飞海子，杨柳荫宫沟。寄言幕府掾，览赏日夷犹。  

○玉山佳处赋得山中好长日  

山中好长日，流景丽蓬瀛。池台带兰薄，水色上帘旌。兴言春再交，嘉鸟相和鸣。木桃源上芳，洵美粲条英。延念顾长康，散息志虑清。岂不怀爵服，驰逐正营营。驰逐非所慕，高情谅难并。  

○玉山佳处以夜阑更秉烛相对如梦寐分韵得夜字  

朝发吴王城，轻舰从东下。落日荡柔橹，暮抵玉山舍。张灯共清燕，寂寂西园夜。珠斗当层楼，银月照芳榭。坐客盛文彦，逸气凌曹谢。鸣琴聆妙音，使我忧心写。率意阮生狂，明晨还独驾。  

○春草池绿波亭  

回塘带兰薄，曲槛映朱甍。春雨夜初至，绿波池上生。游鱼荡清涟，细藻承落英。浩浩谢池思，悠悠南浦情。日夕澹无语，燕坐望寰瀛。  

○碧梧翠竹堂以碧梧栖老凤凰枝分韵得凤字  

张宴池馆夕，酥凝酒微冻。明月流绮疏，华灯照阴洞。翠管袅遗音，朱弦细成弄。徙倚桐花原，相期听鸣凤。  

○九月八日以满城风雨近重阳分韵得雨字  

华屋带修沱，梧竹夹雨庑。流云荡微阴，冉冉菊花雨。张筵广乐作，彼美瑶之圃。仙人紫云裘，渥赪颜孔膴。消摇惬中赏，且以乐嘉聚。翩然跨黄鹤，渺渺度烟渚。  

○柳塘春小集分韵得水字 【并序。】  

丁酉岁二月廿有二日，龙门琦开士自吴江泛舟访金粟道人顾君仲瑛于界溪之上。龙门复贻书石川，招余过此，适葛君天民亦自苕霅来，各以道路芜梗，睽离间岁，慰藉问劳，握手叙契阔，语刺刺不能休，其于故人之情为何如哉！留数日，日以诗酒相娱乐，继而龙门复欲还吴江之无碍寺，道人止其行，且张席柳塘春之小轩。时春雨初霁，春水初生，绿波澹荡，柳色如濡，举酒相属，谈笑甚欢。酒既半，道人作而言曰：适斯时也，当戎马交驰之际，凡我友朋，一别如雨，若匡山于君、鄱阳萧君，皆余之至厚者也。今日之在会稽，犹风马牛之不相及也。余之思之，未尝一日忘之。今日得与诸君合并，不知良晤又几何时？因思古人折柳赠别之意，不能不戚然于怀也，诸君得无言乎！袁君子英遂举「柳塘春水漫」之句分为韵，各赋诗以写其情云。  
修塘带长堤，柳色参云起。疏雨落高林，浅渚生春水。文轩敞棂槛，宛在水中沚。流波荡轻华，细藻跳游鲤。故人式相见，离别何所似。相对澹忘言，坐听流莺语。  

○陈母节义词  

迢迢南海水，波浪无晨暮。一苇万里航，逢彼蛟鳄怒。良人竟漂溺，浩荡随烟雾。海水无时枯，妾恨何由诉。担将沃焦石，去筑良人墓。之死弗二天，秉节金石固。茕茕膝下雏，爱惜如宝璐。尘凝玉镜台，肯怨芳年度。床前明月光，照妾见情愫。儿大羽翼成，岂不怀乳哺。春晖照高堂，丛萱湛晨露。母兮喜及养，母也增哀慕。金坚金可镕，松坚松可蠹。贞哉陈母节，永言垂竹素。  

○友竹轩诗  

友道久已丧，浇风何由淳。对面论气谊，转足生棘榛。断金臭如兰，所贵同心人。取友古所难，此君诚可亲。霜风凛高节，岁寒相与邻。于焉念同志，碌碌奚足论。  

○买妾言  

遗妾明月珠，结为双佩珰。妾身幸分明，暮夜亦有光。  

○春波曲  

青青太湖波，小小芙蓉檝。舟轻弗解操，水深那敢涉。  

○柳枝曲  

朝垂金门雨，暮拂玉阑风。飞絮高高去，枝叶在深宫。  

○野田雀  

野雀飞在田，化为田中鼠。黍稌动连云，鼠食那知止。  

○缺月词  

月体无亏缺，日照乃自偏。安得长合璧，与天相周旋。  

○续弦曲  

麟角煮为胶，续弦弦在弓。担持弦上箭，不射孤飞鸿。  

○精卫辞  

精卫两翼大，飞向海波去，口衔石子不知数。山高高，海深深，山高海深石自沈。  

○招鹄辞  

黄鹄兮黄鹄，鶱翮兮扶摇。一飞兮绝泰华，再飞兮冲层霄。鹄兮无弟与兄，若将求其曹。于呼鹄兮心悁劳，燕雀在樊兮食且饱。乐且不忧，中林有木兮木有巢，鹄乎归乎无远遨。  

○石妇辞  

鸟鸣孤竹冈，春花复班班。江水日东落，行人殊未还。妾孤处，妾之心，白于水，水白泥可浑。妾心洁且明，望夫不归那忍生。精神忽通化为石，千秋万年冈上立。  

○题文海屋洛神图  

神之媛兮霓裳，凌长波兮回翔。龙辀兮孔盖，秋之水兮如霜。浦有兰兮兰有荑，折芳馨兮遗所思。扬舲兮遽远，目眇眇兮愁余。  

○思公子寄马希远  

蟋蟀兮在户，菊始花兮婀娜。擥芳兮延伫，思公子兮江之左。荃桡兮桂旍，江流兮泌清。絙朱弦兮横琴，荼甘如荠兮楚酒馨。宛迤兮娄水，蘼芜黄兮夕雨。娄之上兮有园与庐，思公子兮归乎乐只。  

○夫子去鲁图  

迟迟兮去鲁，居是邦兮，爰念父与母。临沂泗兮未济，望龟山兮有渰其雨。津则有舟兮车则在道，先生轨辙兮孰履其武。道之不行兮命矣夫，周旋天下。  

○颍之水赋题刘西村卷上  

颍之水兮，其流汤汤。西汇于湖兮，灌溉我稻粱。我所居，颍之旁。郊原孔膴兮，有枣与桑。朝耕于颍兮，夕诵于堂。于赫在上兮如轩黄。我出而仕兮，遭世孔明，我思颍兮靡忘。颍水决兮颍善忘，颍之人兮毋亵兮饮彼牛羊。  

○干明寺钟诗与玉山同赋  

猗嗟凫氏久不作，干明寺钟奚制度。冶金为池粲于铄，圆范胚腪囿宵貌。雷文庚庚外周郭，浦牢上呀犍两角。扣之响荅佛鬼愕，曰聪曰聩俾有觉。登之崇虡度之阁，千年悬象兔蚀剥。昭兹铭言着金错，至正庚寅四月朔。  

○城上乌者取晋叔向城上有乌齐师其遁之谓而作也汉桓帝时则有其谣迨梁刘孝威吴均辈比有作焉然各有托而不及此意余方感悼其事因补其义而赋云  

城上乌，群相呼。群相呼，护其雏。公侯干城民父母，官军见贼莫遁逃。 【叶。】 城中之民势亦孤，安得千金觅壮夫。城上乌，乌有翮。东西引雏飞格格，胡为群来尽红帕。驱民登城要相杀，乌啼城头头亦白。  

○题水仙  

媺婵媛兮清扬，明月为佩兮绿云为裳。搴芳荑兮遗谁？幽怀悁兮如结，袅袅秋风之深兮可涉。  

○天马歌  

于穆世祖肇王迹，受天之庆大命集。神宇鸿图大无及，功烈皇皇共开辟。四方下上沛流泽，列圣相承缵丕绩。哲王嗣位建皇极，大臣弼辅尚禹稷。礼乐制度靡有隙，六府孔修万姓怿。天子圣德于昭共，念承皇祖心弗宅。日月同明天地廓，绝域穷陲归版籍。万国贡献岁靡息，琛瑶瑰异陋金锡。岂须征讨费兵革，文怀远人尽臣服。至正壬午秋之日，天马西来佛郎国。佛郎之国邈西域，流沙弥漫七海隔。浪波横天马横涉，马其犹龙弗颠踣。东逾月窟过回纥，陆地不毛千里赤。太行雪积滑如石，电激雷奔走飙歘。四年去国抵京邑，俯首阙廷拜匍匐。帝见远臣重怵惕，慰劳以酒赐以帛。远臣牵马赤墀立，金羁络头朱汗滴。房星下垂光五色，肉鬃巍巍横虎脊。崇尺者六修丈一，墨色如云踶两白。天闲骐驎俱骏骨，天马来时皆辟易。骕騻屈桀未足惜，大宛渥洼斯与敌。穆王八骏思游历，汉武穷兵不多得。天马自来征有德，史臣图颂永无斁。再拜歌诗思彷佛，愿帝爱贤如爱物。更诏山林访遗逸，□□治化齐尧日。帝业永固保贞吉，天子万寿天降福。  

○白纻曲送朱元长之胶州同知  

白纻皎皎净凝华，皎如明河流素霞。想当浣濯蹋江沙，江水青青兰紫芽。金窗无人思绰约，裁作春衣使君着。使君有行隔千里，流飙莫遣车尘起。车尘起，涴白纻。愿君服之保明洁，载歌《白纻》与君别。  

○思昆仑歌  

昔我侍紫皇，从游昆仑顶。手持九龙节，前驱陟盘岭。翠凤低回玉麟骋，群御霞衣日星炳。灵飙冉冉动卿云，月出琼林散金影。瑶草神芝光万顷，羽葆霓旌立真境。吁嗟真境密且周，黄金作屋玉作楼。紫皇宴坐锵琅璆，九色锦裙绿华裘。仙嫔左右如云稠，凤笙龙筦音婉柔。帝呼九霞酒，遍赐星冠俦。令我歌洞章，鹄立金鳌头。天河如练东南流，孰曰弱水弗可舟？上清真人起劝酬，丹书玉册夜不收。帝谓大道邈以幽，元气运行天地浮。俯视昏浊秽九州岛，鸿蒙希夷谁克求。嗟尔小子宜饬修，还丹之寿齐山丘。积功成练龙无由，我今总尔洞府游。洞府游，悞落人世三千秋。三千秋，碧海头。黄尘眯目令人愁，日月飞行不可留。微生幸结香火缘，使我再遇玉都仙。握手大笑谈重玄，太山万丈下瀑泉。金茎秋露滴银盘，半夜白海开青莲。仙人大药非凡铅，岂曰变化直万钱，一粒入口能长年。仙人仙人愿乞与，使我复到昆仑颠，拜手稽首紫皇前。  

○芝云堂嘉宴 【并序。】  

句吴着姓，比古为多，然好尚不同。不失之侈，则失之俭，不失之鄙，则失之迂。出乎此，未若有玉山顾君仲瑛者：好文而尚礼，好贤而尚义，不侈不俭，不鄙不迂，承具庆之乐，子孙彬彬，如日之方升，如兰之方茁，雍容闲雅，消摇丘园，诵诗读书，冲然而有德，居乎界溪之上，祖宗世泽亦既三百余年矣，不其甚乎！然至玉山而益昌，纡朱曳紫，代不乏人。至正辛卯秋九月廿二日，宗族从子翼之氏、仲渊氏适拜官归，玉山遂会亲戚故旧于芝云之堂，行酒献酢，动有礼容，言相劝勉，不吴不敖，深有古人行苇伐木之情。酒既半，玉山赋诗四韵，出以言事君，必尽其忠，入以言事亲，必尽其孝。蔼然忠厚之气，形诸咏歌，益以见醴陵世泽之弗艾，且将大有用于时也。坐客咸赋诗，而淮海秦君文仲为之序，余遂述其事，赋长句以答，以纪胜集云。  
有吴醴陵之故家，乃在东昆之西界水涯。平原漫衍土壤沃，洲回渚曲龙盘拏。峨峨第宅切云起，植以榆柳交相遮。骈枝接叶蔽户牖，大者合抱如星槎。连林郁苍带烟雾，鹊巢鸠乳飞慈鸦。中有园池广十井，架岩凿谷开谽谺。春风着花烂濯锦，秋风落叶红于霞。鸡鸣犬吠自旦暮，桃源未须觅胡麻。生祥下瑞天所念，石上瑶芝秀金葩。有鲂可羹鲤可鲙，有雁可 【弋】 【戈】 兔可罝。上堂愉愉奉甘旨，下堂雍雍手拱叉。阿翁素期鹿门隐，阿母笑坐缑仙车。诸郎翩翩立庭下，麟角定峙兰茁芽。家童聚食一万指，食时钟鼓闻考挝。荷鉏载耜集陇亩，是获是刈歌呕哑。秋登告成筑场圃，黍稷粱稻同河沙。东南大姓谁比数，玉山之人美匪夸。六瑚八簋宗庙器，五色缫藉璧不瑕。威仪雅同江左谢，况复好礼弗侈奢。征求屡多郡府役，蚕丝牛毛事纷哗。日犹庖丁得肯綮，迎刃节解孰敢诃。诵书读诗足暇逸，黄帘白日签悬牙。长时哦吟弄觚翰，宣城水曹与之差。时秋九月霜未降，紫萸斑斓菊始华。张筵华堂冠盖集，亲朋洽燕情孔嘉。阿、咸官归映联璧，并骑蹀躞黄毛騧。爱之犹子重诫饬，谓勤王事禄则加。虎符金章赤丝组，挟以攂 【切木器，亦作罍。】 贝紫玉珂。圣朝恩渥岂易致，丈夫有才为国华。称觞献酢众乐作，笙笛瑟筑间筝琶。熊蹯豹唇味毕具，笾豆修脯罗麕■〈鹿外加内〉。坐中上客儗毛遂，亦有辩士如田巴。吴姝起作《七盘舞》，鸾停鹄翔整复斜。主人投辖客畅饮，既醉啜以龙团茶。珠斗阑干夜将曙，桦蜡金莲笼绛纱。古云人生行乐耳，白发母令垂鬖髿。风埃南国星纪暮，百年欢会能几何？我歌行苇为君寿，感君气谊增猗嗟。谓子不信如此酒，愿君寿考子孙多。神之听之降福遐，神之听之降福遐。  

○白云海歌和文学古韵  

白云深，白云深，白云解结山人心。朝飞玉山阳，暮宿玉山阴。白云来时入窗牖，或化长虹干北斗。方今海内正风尘，萧条千里无鸡狗。却怪山人玉山里，掉头不为苍生起。自缘金粟悟前身，要接曹溪一线水。英雄空指鲁阳戈，奈此西飞白日何。连城之珍岂易识，有刀莫刖楚卞和。白云之白白于絮，太行望绝心如注。楼前梧竹已成荫，定儗云深凤来住。  

○花游曲和铁厓先生  

金乌流春春气蒙，花云蒸红烂承风。星船荡向银河里，手浣银波天在水。水光花色照湖门，美人斗倩芙蓉裙。松阴冶游驰小步，蹋遍湖头青草墓。泉台蒿目那起来，长生且进麟蒲杯。仰天笑击玉唾椀，美人按度□胡板。鹂黄东来燕子西，喃喃交语如雕题。不是神仙西母使，汉殿双回青翼四。仙人手把五云笺，美人夺得琼花篇。  

○抱遗老人书巫峡云涛石屏志  

巫山十二多云雨，暮暮朝朝怨神女。江流峡束卷奔涛，几点芙蓉隔洲渚。白云自飞明月高，黄牛滟滪争雄豪。峡口犹思弭征棹，霜寒夜听惊猿号。君家石屏何处得，冥冥造化春无迹。却怜宋玉老多才，望断阳台楚天碧。  

○江雨谣题偶武孟江雨轩  

白龙祠前江水绿，江上何人吹紫竹。江妃清怨不能降，散作浮云满江曲。浮云忽变江雨来，乱撒骊珠三万斛。天昏地黑若混沌，铁马交驰龙战陆。初疑巴陵走急湍，复讶匡庐泻飞瀑。鲛人停机那敢织，冯夷扬波自起伏。须臾静听寂无声，袅袅如丝成霢霂。长虹直截东海边，夕阳照向江头屋。满村父老起歌谣，■〈禾罢〉稏今年秋雨足。幽人开轩举醽醁，正爱晚来凉气肃。我今下榻轩中宿，几时更剪西窗烛。  

○忆别曲 【一作《杂言一章道中奉怀玉山主人》。】  

来时蘼芜青，归时蘼芜黄。杨柳萧瑟鸣蜩螳，帖帖高翻 【一作翮。】 雁南翔。雁南翔，怀故乡，夫君远在娄之阳。玉壶青丝唱窈窕，荷花落日棹相将。  

○金石交为孙陈二义士赋  

金石交，金不可折，石不可磨。泉南二子重义如山河，金石虽坚无以过。泉南之山若砺而嵯峨，泉南之水若带而委蛇。念昔髫鬌，约为兄弟，信誓旦旦，生死靡有他。义士各有母，二母相好，母视其子，子视其母，恩义弗少差。岁时具酒食，更相为寿乐且和。一出一或处，或同凌风之舸，万里行鳄波。南贾真蜡与阇婆，东极三韩及暹罗。归来分金弗私有，况彼义让情尤多。呜呼一斗粟，一尺布，淮南至今民尚哦。呜呼时之人，兄弟相虐朋友为雠奈尔何！金石之交古来有，二子之义义甚都。可以敦薄俗，激贪夫。鹡鸰为尔咏，伐木为尔歌，泉南移家来此娄之阿。比邻相接，辅车相依，二母发已皤。石可泐，金可磨，人心天理无时无。猗嗟二子之义，可以为世模。岂无好事绘缣素，写作孙陈交际图。  

○送于彦成归越次郯九成韵  

正月山阴道，夫君剡上舟。好峰开雪霁，春水帀城流。拭目瞻云鹄，忘机惜海鸥。多情今夜月，何处照清游。  

○寄五峰李著作一首  

小车上直过宫沟，城阙沉沉十二楼。大乙灵光金匮夕，少微星采玉垣秋。斋房度曲歌朱鹭，海子惊弦起白鸥。想得赐金归里第，雁山依旧足清游。  

○题谢伯诚青梧轩录上玉山征君求教  

青梧轩前梧十寻，水屋雪洞相萧森。高枝楼楼不受暑，叶大拳拳故多阴。丹丘鸣凤几时至，金井啼乌秋思深。谢家园池信清绝，拟来与子一横琴。  

○送友人之京兼怀陈庶子二首  

五两摇摇孔翠翎，舵楼酾酒候潮生。为言北海三千里，只作南风十日行。樯顶陨星神或降，浪深阴火夜还明。到京烦告陈征士，两得缄书慰远情。  
十月江南草树空，五云天近立鳌峰。龙沙飞雪似掌大，马湩醉人如酒浓。曾佐元戎书露布，还陪天子颂东封。宛驹自此行千里，消息无忘辄报侬。  

○题金陵  

丽正门当天阙高，景阳台下草萧萧。江围大地蟠三楚，石偃孤城见六朝。落日不将遗恨去，秋风能使旅魂消。忘情只有龙河柳，烟雨年年换旧条。  

○送赵季文之湖州知事  

能诗自爱水曹掾，又泛楼船向霅濆。方伯正思贤从事，邑人还识旧参军。青山对幕高于弁，春水连城荡若云。或过王孙池沼上，莫惊亭下白鸥群。  

○桓王墓  

城东 【一作南。】 盗发桓王墓，遗物书年见赤乌。群丑 【一作酗。】 扬兵俱叛汉，弟兄汗马 【一作竟。】 开吴。早思密隧藏弓剑，宁谓阴房出兔狐。英气如生风满树，焄蒿凄怆不能无。  

○寄倪云林  

花明快雪钩帘坐，谩把闲情写竹枝。谁谓两生仍在鲁，亚知三谢最能诗。磎头姑恶当人语，露下戎葵向日垂。艇子不来娄水暮，百回延望念深期。  

○绛雪亭  

七月海棠花满枝，却思三月见花时。谁烧银烛相为乐，正是烽烟苦乱离。绛雪飘摇从自落，凉风爱护莫教吹。人生若此秋如许，不惜沈酣倒玉卮。  

○奉怀玉山主人兼简郯九成于匡山  

马鞍山色两峰尖，时送飞云落画檐。金鹊焚兰烟袅袅，银鹅舞队月纤纤。语调鹦鹉花连屋，影拂鵁鶄水动帘。缘想清游共于鹄，定多赋咏照牙签。  

○九月七日复游寒泉登南峰有怀龙门云台次玉山韵二首  

支硎山中濯寒泉，洗马池头草若烟。石拔两关开岝■〈山上咢下〉，云迷万竹秀联娟。下方钟鼓长时发，绝顶藤萝且自缘。东去三江流不尽，浮生如此也须怜。  
飞龙开口日晖晖，放鹤亭前路不迷。谩说支郎林下少，未缘神骏眼中稀。繁霜着树榴房拆，危石悬藤瓠子肥。看遍吴中好山色，太湖明月棹船归。  

○玉山草堂  

小筑西郊僻，浑如杜草堂。不烦严武驾，特过碧鸡坊。  

○钓月轩  

积雨水平矶，钩帘月上衣。照见珊瑚影，兰苕翡翠飞。  

○金粟影  

池鸟夜喧寂，水屋月流明。坐深清景迈，不知莲露盈。  

○种玉亭  

彼美不自献，置之玉子冈。珍重保灵璞，春雨欲流肪。  

○碧梧翠竹堂  

嘉垣遶林色，高标相与清。阴凉流漫入，灵籁答空鸣。  

○湖光山色楼  

朝拂昆城涨，暮瞩海虞孤。日照帘旌里，萧条粉墨图。  

○柳塘春  

晴雪散河堤，春云晚复迷。鲤鱼跳藻叶，燕子拂兰荑。  

○渔庄  

春船摇一苇，寒罶带三星。美人烟水暮，相思兰芷青。  

○渔庄欸歌二首  

湾湾流水曲阑杆，鸂鶒芙蓉不耐寒。玉手为开银屈膝，举头却见月团团。  
日暮休凭斗鸭阑，落霞飞去水漫漫。秋光都在重屏里，东面青山是马鞍。  

○题倪元镇画云林图  

窈窕平林岸岸流，雨柯凉叶树楼楼。秋风个里梁溪思，南市津头欲问舟。  

○和西湖竹枝词二首  

山下有湖湖有湾，山上有山郎未还。记得解侬金络索，系郎腰下玉连环。  
郎别心绪乱如麻，孤山山角有梅花。折得梅花赠郎别，梅子熟时郎到家。  

○题陶渊明图惠良夫  

五柳庄前霜叶枯，归来三径已荒芜。自书甲子纪正朔，世上那知刘寄奴。  

○春草堂诗集诗句  

春日迟迟，昭明有融。茀厥丰草，零露浓浓。春日载阳，休有烈光。菶菶萋萋，零露瀼瀼。父兮母兮，怀允不忘。念其先人，经营四方。死生契阔，我心忧伤。  
春日迟迟，燕燕于飞。野有蔓草，维叶萋萋。母也天只，恩斯勤斯。长我育我，鬻子之闵斯。欲报之德，如之何弗思。庶几夙夜，我心不违。  
春日迟迟，葛生蒙楚。母曰嗟予季行役，适彼乐土。谁其知之，爰得我所。有纪有堂，筑室百堵。自堂徂基，于河之浒。相其流泉，泉源在左。于我居处，西南其户。  
春日迟迟，乃寝乃兴。焉得谖草，殖殖其庭。子兮子兮，靡依匪母。子有酒食，尝其旨否。左右秩秩，其俎孔硕。南有嘉鱼，或燔或炙。令妻寿母，陈馈八簋。洽比其邻，式燕且喜。岂弟君子，有孝有德。敬慎威仪，其仪不忒。天锡纯嘏，如冈如阜。如松柏之茂，俾尔炽而昌。保艾尔后，俾尔耆而艾，以介眉寿。  
春日四章，二章章十四句，一章十二句，一章廿八句。  

***◆马□□麐（公振集）***  

麐字公振，一字国瑞，昆山之东沧人。幼酷志读书，好文尚雅，以华其家声。元季避兵松江之南锺巷里，筑室凿池，有田园花木之趣。日诵经史，遇佳客往来，则觞咏不辍，与世泊如也。杨铁厓深器重之，称为忘年友，有《醉渔草堂》二集。  

娄东园雅集分韵得两字  
虎丘燕集送□□□之秣陵分赋涵空阁  
春夜乐  
独酌谣  
花游曲和铁厓先生  
和杨廉夫新居韵  
题赵承旨竹居图  
娄江馈饷  
吴浦归帆  
半泾  
古塘秋月  
武陵市舍  

○娄东园雅集分韵得两字  

步出东郭门，曦车籋云上。园容媚婵娟，海色射泱莽。老仙瀛洲来，铁笛旧逸响。好鸟啼木末，惊起飞两两。珍图杂缃帙，于焉得真赏。清驩信浃洽，闲情足萧爽。归欤掩关坐，俗驾毋劳枉。  

○虎丘燕集送□□□之秣陵分赋涵空阁  

步游灵岩山，陟彼涵空阁。层峦郁深迥，结构俯寥廓。梯石拥阑干，飞轩并崖壑。湖光日滉漾，云气纷栖薄。矫首纵遐观，湛宇翔群鹤。秦淮渺何许，引领心有托。饮饯相晤言，朋知足娱乐。殷勤送子行，清风振台柏。  

○春夜乐  

越罗复幔茱萸红，蹙金绣带蟠双龙。铜盘腻烛传香蜡，帘箔星光钉文甲。金刀割红□釜烹，豆蔻压春赪玉罂。神仙舞盘踏月行，雁沙印雪留云缨。朱丝泠泠金粟柱，风流上客琼林主。碧海烟中采香妇，湿花仙骨沾春雨。  

○独酌谣  

独酌谣，独酌当中宵。中宵万籁寂，独酌兴歌谣。玉露下金井，银河流素涛。一酌再酌神思超，安得十洲仙人共倾倒。驾风鞭霆，历览八极同游遨。鲁戈莫麾斥，羲车莫招摇。便当瓮头醉，笑解黄金貂。君不见车轮马足长安道，鸡鸣五更天未晓。又不见北邙风雨迹如扫，石驼断碣眠秋草。天飙泠泠吹我襟，独酌独酌慰我心。流光去人那复得，洗盏自歌还自吟。  

○花游曲和铁厓先生  

绮楼十二浮空蒙，宝衣翠络熏麝风。宫装窈窕银屏里，鹦鹉呼名隔江水。荔枝木瓜花覆门，珠佩丁东摇曲裙。馆娃宫里潘妃步，赢得一丘红粉墓。探花仙子何处来，乳酒百罚行深杯。夜阑酒倒挥玉椀，遮莫城头催漏板。人生一身东复西，花游日日须留题。尚记题诗动宫使，字落骊珠三十四。金花重赐五云笺，制作清平乐府篇。  

○和杨廉夫新居韵  

杨子楼居饮马河，书舟日日舣晴波。未论栗里功名薄，总为夔州诗句多。远树入帘秋若画，乱云渡水白于鹅。何当共把凌风袂，醉和仙人铁笛歌。  

○题赵承旨竹居图  

魏国图书天下无，当时声价满皇都。万篇文绣垂金薤，一段冰清置玉壶。碧海春深龙出蛰，丹山月白凤生雏。看云忽起苕溪梦，便欲乘舟访五湖。  

○娄江馈饷  

海波不动绝奔鲸，万斛龙骧一叶轻。三月开洋春正好，南风十日到神京。  

○吴浦归帆  

一帆风便出吴城，只怕沙湖风浪生。野鸭断边初系缆，西山月出正潮平。  

○半泾  

鱼船商船喜通津，挝鼓椎牛祀海神。风色趁潮波浪急，扁舟愁杀渡头人。  

○古塘秋月  

钱塘东去海潮生，吴浦东来舟自横。十里无波秋浩荡，流光直到阖闾城。  

○武陵市舍  

溪头不种桃花树，商贾年年桥上多。昨日扁舟风雨过，无人肯着钓鱼蓑。  

***◆吕处士诚（来鹤章堂稿***　既白轩稿　竹洲归田稿　敬夫稿）  

诚字敬夫，后名肃，昆山之东沧人，今隶太仓。东沧之俗尚靡，独能去豪习，事文雅，名士咸与之交。家有园林，尝蓄一鹤，复有鹤自来为伍，因筑「来鹤亭」。复有梅雪斋，日与郭羲仲、陆良贵唱和其间。邑令屡聘为训导，不起，卒老于乡。所著有《来鹤亭》、《既白轩》、《番禺》、《竹洲》、《归田》诸稿。敬夫少力学，师昆阳郑东季明。既长，益气夷色庄，学端识敏，且工为诗。季明谓其词多奇丽清婉，出己意见，不屑剽取古今人言，其声一出于和且美。玉山主人称其诗意清新，不为腐语，如：「朮花徧地牵云白，竹色当帘落酒青。」「灵浪润咽消宿酒，飞花如粟点秋衣。」皆佳句也。又善作黄庭小楷，缮写其诗成集，辄邀杨铁厓评之。铁厓题其诗曰：苏支邑凡六，独昆山多才子，魁出者往往称「吕袁」。袁曰子英，吕曰敬夫也。  

池亭雅集得回字  
暮春鹤亭谩兴  
登苏台怀古  
赋带露樱桃  
秋晓  
大庾岭留题二首  
南行舟中三首  
浈阳峡山飞来寺  
番禺谩兴  
南海口号六首  
越楼观灯  
粤王台怀古  
游白云诸山三首  
诃林光孝寺方丈  
小孤山夜泊  
洪武辛亥南归重度梅关二首  
舟中望庐山  
太湖晚泊  
月下独酌闻桂香  
送人之潮兼简乡友  
七月十五夜对月分得楼字  
咏菩提叶灯  
题墨梅图  
秋江晚霁图  
南归遣怀  
安庆  
归来  
南归海上访友  
暮春感怀  
露坐  
送钱道士游武当  
寄廉夫  
祀昆山东斋龙洲刘先生墓  
和顾玉山诗韵  
题美人图  
题极目亭  
既白水轩  
首夏田家雨中  
洪武庚申夏四月登玉山顶时雅上人适迁华藏于塔院历览终日而返是夕宿友人家灯前闻雨援笔有赋  
田居书怀  
观刈晚归  
月下怀友  
寒食郊行  
三江祠戏赠二首  
漫兴三首  
十六夜对月  
双清诗二首  
觅菊花二绝句  
竹枝歌六首寄胡定安  
采莲曲  
题翠涛轩为则铭作  
谢惠菜  
过麋洲书舍寄葛青城  
三月廿日过桐巷陆氏故居感而有赋  
题吹笙仙女二图  
五月廿日雨怀有寄  
寓言二首  
秋日雨后二首  
秋夜  
题杜少陵行春图  
寄江南绍隆伯莹  
正月廿三日借竹洲访顾藏六于司马庙  
客至  
九日前雨中  
题秋浦归舟图二首  
寄怀乡友浩然戍横州  
寄乡友福州别驾二首  
和烹箨龙诗韵  
四月廿四日雨中寄仲庄  
次韵答偶武孟  
白纸扇歌  
读宋太史诗文集谩书  
菊田  
访成真观有感  
题子昂画马图卷  
访偶武孟篬筤轩时武孟制满求仕  
仲春雨后生寒有怀篬筤室  
巨浸诗  
觅菊  
访友  
东溟生诗为顾某赋  
荆溪棹歌四首  
竹枝词三首  
寄怀茜川基古石二首北山翁也  
寄谢谌西堂惠纸二首  
感兴二首  
题水墨龙图  
五月廿八日重过翠涛轩清坐终日薄暮而归赋此盖书所见也翠涛为竹而得名余不能无辞矣  
则明游余杭三桥步回过余草堂赋此谢之  
题枯树图  
九月晦访声远留题  
寄则明二首  
晚归书事六言二首  
醉归  
题黄鹤山樵画匡山读书图  
寒食谩兴书所见二首  
九日雨中杂兴  
听雨  
期友不至  
......  

○池亭雅集得回字 【以下《来鹤草堂稿》。】  

池阁清泠晓四开，风泉满院殷轻雷。谢家草色侵衣上，司马琴声到幕回。琼树亚枝飞鹤子，红梁雕甲腻蠡杯。诸郎醉墨淋漓甚，未绝风流宋玉才。  

○暮春鹤亭谩兴  

绿树轩窗鹫子过，清阴密覆小坡陀。笙调凤咮新簧涩，础润龟趺宿雨多。落絮游丝空散漫，野情幽思欲如何。日长倦倚乌皮几，闲染霜毫试衍波。  

○登苏台怀古  

三月长洲花乱开，酒酣移客一登台。绕城山色临吴会，满地溪声走越来。北阙天高星使下，西陵日落钓船回。独怜泰伯荒祠在，烟雨金铺长绿苔。 【吴有越来溪。】  

○赋带露樱桃  

万绿丛中缀木难，折来灵液尚漙漙。玉纤香剥鸡头软，仙掌寒分鹤顶丹。天酒淋漓樊子醉，月盘璨璀汉臣看。不妨更渍蔷薇水，润我谈玄舌本干。  

○秋晓  

鸡号天未明，柝静四邻寂。疏星如联珠，残月悬毁 【璧】 【壁】 。风清鹤在林，露重水成滴。危坐绝百非，嗒然丧形质。大明启东方，云霞半空赤。  

○大庾岭留题二首  

晨兴散策云封寺，岩岫天开紫翠图。一水南来分百粤，大江东下入三吴。  
霜旭开晴晓出关，冲寒驴子猬攒攒。西风百里南雄道，绿树丹枫满意看。  

○南行舟中三首  

春开冬开岩下花，朝虚暮虚溪里家。白帽渔郎衫色瘦，青裙樵女髻鬟丫。  
荔枝花发暗蛮村，孔雀惊寒减翠纹。也有北人开眼处，碧山无数插红云。  
小舫行无车马喧，短桡轻桨破江烟。无由远逐轩皇驾，素瑟重听五十弦。  

○浈阳峡山飞来寺  

峡山山上飞来寺，绀阁层层树里开。僧 【璧】 【壁】 不随猿女化，梵钟曾逐蜃楼回。万松夹道时闻雨，众壑奔流夜殷雷。犹有昔贤珠玉在，断碑剥落委莓苔。 【猿女乃孙恪妻，后至寺还璧，化猿而去。】  

○番禺谩兴  

炎方吊古易兴衰，知是昆明几劫灰。黄木湾围南海庙，白云山拥粤王台。百年此地衣冠尽，五月南风舶艑来。游览尚余高兴在，怱怱莫遣二毛催。  
莫言南海是天涯，远客何妨岁月赊。岂谓居夷忘故土，直须浮海上灵槎。药洲日卧仙羊去，蕃塔风高铁凤斜。白首飘零谁慰藉，几回松菊梦还家。  

○南海口号六首  

象郡大藩当百粤，羊城方面镇南州。环山雉堞云霞晓，落日旌旗海峤秋。  
荒服未尝沾政化，岛衣今始识衣冠。船来争市龙鱼鲊，客至先需荔子盘。  
谁家女儿高髻妆，行春踏花屐齿香。留客不将茶当酒，铜盘蒌叶进槟榔。  
看春客里逢元夕，大市小市烧灯红。女郎手鼓如杯大，半夜答歌明月中。  
炎方物色异东吴，桂蠹椰浆代酪奴。十月暖寒开小阁，张灯团坐打边炉。  
儋万夷人不着衣，缬花藜布满身围。轻舟似叶争飘海，载得槟榔换米归。  

○越楼观灯  

午夜冰轮烂不收，又看春色满南州。沈香火底鳌山柱，翠幕星前羯鼓楼。小队《天魔》花作阵，初筵云醴玉为舟。要知此景非人世，何必罗公作幻游。  

○粤王台怀古  

神剑当时断白蛇，华夷悉入卯金家。徒怜南海居蛙坎，未识中原制犬牙。献璧称藩真得计，橐金满载已堪嗟。荆榛满目荒台下，独倚东风听暮笳。  

○游白云诸山三首  

半空苍翠薄层崖，万木森森碍日车。八十老禅延客坐，九龙井上试新茶。  
后岩岩上看飞泉，蒲涧曾闻降五仙。黄竹断碑前代烬，禹粮尧韭昔人传。  
瑶草春深白鹿眠，丹霞楼阁翠生烟。偶来石上寻棋局，犹恐归时不记年。  

○诃林光孝寺方丈  

斜日荒凉噪乳鸦，菩提新叶小于茶。石廊久雨无人到，落尽闲庭诃子华。  

○小孤山夜泊  

彭浪矶头江水深，小孤祠前风满林。秋山青青秋月白，霜里吹箫龙夜吟。  

○洪武辛亥南归重度梅关二首  

去年窜逐下南溟，万里归来鬓已星。望入西州天一发，香炉长绕九江青。  
归路篮舆鹤背轻，保昌东下过长亭。今朝又向梅关度，此是江南第一程。  

○舟中望庐山  

庐山昔在图中见，落星渚前今始逢。云岭半藏红叶寺，霜风遥递翠微钟。龙君或居彭蠡泽，仙人爱住香炉峰。双凫之舄傥可借，飞入前头听玉淙。  

○太湖晚泊  

震泽三万六千顷，日月出没波涛中。冰壶寒浸林屋洞，青壁下嵌冯夷宫。霜林人家橘子熟，晚饭柁楼菰米红。羽仙黄鹤时相过，知是银河一窍通。  

○月下独酌闻桂香  

今宵风月尽清酣，碧海寒光万丈涵。天上散花香第一，尊前舞袖影成三。方诸玉露清于醥，崖蜜金橙小胜柑。老兴此时原不浅，高歌犹忆《望江南》。  

○送人之潮兼简乡友  

瘴雨蛮风晚更寒，揭扬山色满征鞍。临行谩写相思句，好与东吴故旧看。  

○七月十五夜对月分得楼字  

东池月满重开席，不减当年庾亮楼。每谓人生须纵饮，固知物色总难留。荧光过幔还星散，云气行天似水流。高兴无穷 【一作「最忆故人」。】 秋满眼，山阴何处有行舟。  

○咏菩提叶灯  

宝林萎叶堕天风，一落人间便不同。云镜荧煌开月匣，并刀裁剪费春工。星攒蜩翼冰绡薄，华拥虾须玉栅红。从此可传无尽焰，五湖今有水晶宫。  

○题墨梅图  

凌霄峰顶雪初干，暖逼繁枝玉作团。三尺溪藤散香影，绛纱笼烛夜深看。  

○秋江晚霁图  

长天敛尽落霞红，草屋炊烟野渡东。一带寒沙秋水白，荻花吹老鲤鱼风。  

○南归遣怀  

海南每忆越王楼，可奈乡关万里愁。对客花前椰子酒，看山马上木绵裘。羁縻此日生还喜，准拟归耕老去休。愧我无家怜晚岁，卜邻终在瀼西头。  

○安庆  

市楼突兀凌波起，楼上女儿未梳洗。短篷初泊酒家门，新酿玉壶香十里。买鱼沽酒挂蒲帆，九月淮村风日美。回头遥望大龙山，翠屏灭没寒烟紫。  

○归来  

徒步归来海上城，荆榛满路不堪行。问人倏忽更贫富，访友凄凉半死生。乌宝无神悲积帑，青松有泪对空茔。逆流一片门前水，犹对青山落日明。  

○南归海上访友  

北风吹雁渡江烟，访旧东吴晚泊船。野水似龙争入海，大星如月独当天。羌村梦寐青灯下，蜀道间关白发年。兵革漂流无倚着，眇余何处赋归田。  

○暮春感怀 【以下《既白轩稿》。】  

春雨屋上鸣，流泉竹间泻。清晨望原隰，新绿或可藉。维时春夏交，节序惊代谢。悠悠念陈迹，默默观蠹化。人生夫如可，胡不税尘驾。  

○露坐  

虚庭坐凉夕，宵永觉衣薄。犬吠古塔铃，乌啼野城柝。感旧心孔哀，怀人兴殊恶。仰视斗杓倾，西林月初落。  

○送钱道士游武当  

武当诸峰何壮哉，大朵小朵青莲开。玄圣高居天地户，赤日下照金银台。神龟六眼电光走，山鬼一足云头来。道人再拜望北极，应带满身星斗回。  

○寄廉夫  

杨子十年官不调，如此未州文力何？洞庭铁笛龙吹得，天上琼书鹤寄多。车子看花将一雨，雪儿行酒艳双歌。时时对客教弦索，绣领单衫月色罗。  

○祀昆山东斋龙洲刘先生墓  

黄鹤矶头风雨秋，中原一望使人愁。群臣谁决和戎议，九庙犹衔误国羞。慷慨鲁连宁蹈 【一作入。】 海，凄凉王粲重登楼。荒冈四尺先生墓，再拜酹之双玉舟。  

○和顾玉山诗韵  

春来世事益艰危，怪底间情强赋诗。杨柳愁空陶令宅，荷花吟遍白家池。眼前陵谷惊迁变，客里江山喜护持。两度寄书烦慰藉，相从深愧负幽期。  

○题美人图  

绣床风暖郁金裙，晓起蛾眉八字分。翠管成龙吹怨曲，云梭衔凤织回纹。荼■〈艹縻〉酒熟春江雪，豆蔻花开晓树云。照槛扶桑红日透，自援彩笔赋东君。  

○题极目亭  

海虞亭子层阑上，高与清秋爽气俱。历历吴山明落照，茫茫淮甸入平芜。兴亡千古看棋局，晴雨四时开画图。日日凭阑瞻北固，仙人借得一双凫。  

○既白水轩  

水轩如笠大，聊作一枝栖。晚饭长腰米，朝盘短股虀。江湖双短鬓，日月两酰鸡。徙倚郊原望，王孙草又迷。  

○首夏田家雨中  

细雨朝来湿白沙，风前整整复斜斜。林蕉间展琉璃叶，野蔓竞发金银花。田父扶犂驱一犊，稚女踏车垂两丫。年年梅熟愁蒸暑，却爱小池鸣乱蛙。  

○洪武庚申夏四月登玉山顶时雅上人适迁华藏于塔院历览终日而返是夕宿友人家灯前闻雨援笔有赋  

晓出城西门，荡漾官河艇。朝光散晴旭，露气拥高迥。潮上洲渚没，棹发六飞骋。前岑献奇状，心目快引领。青山如故人，登陟在俄顷。嗟哉二三子，怜我足力逞。舍舟入苍翠，一径林木静。阴藓护危栈，古藤落眢井。映带列桧杉，青黄熟梅杏。古师安禅处，神物伏精猛。山灵诡异工，幻迹一扫屏。孤塔灰劫余，傲兀立峰顶。后岩古华藏，稍复毘卢境。泛观盛衰际，何物得修永。道人出迎客，一笑具羞茗。清谈竟终日，毛骨洒然冷。群鸟亦知还，微阳下西岭。遄归弗成寐，张灯酌楠 【一作南。】 瘿。急雨何方来，清声杂蛙黾。鄙言讵成章，聊假管城颖。  

○田居书怀  

僻居娄西村，岁月嗟屡过。桑麻八口家，仅示免饥饿。公田倩牛耕，痴儿固慵惰。虽乏甘脆供，所赖出舂磨。前荣荫高榆，后坡竹千个。熏风飒然来，自足偿高卧。念无谢傅才，甘受娄公唾。  

○观刈晚归  

堪笑南塘野老家，客来无酒只烹茶。池荒莲蛹青房子，霜老鸡人绛帻花。海气东连瑶浦暗，江流西绕玉山斜。扶藜缓步归来晚，闲看污邪载满车。  

○月下怀友  

秋庭夜泬寥，云影绝纤毫。月转青霄迥，星临紫极高。蚁醅金错落，凤吹《郁轮袍》。不举山阴棹，空孤一世豪。  

○寒食郊行  

草软沙平步履轻，百钱日日系乌藤。市桥风旆梨花酒，游女春衫柿蔕绫。乌帽飘萧明素发，石麟攲侧卧荒陵。百年俯仰须臾事，游览怱怱愧未能。  

○三江祠戏赠二首  

三江口头日欲晡，三江女儿自当垆。今朝南浦送郎去，望断东风樯上乌。  
樯头五两逐风轻，听得吴歌惨别情。一片刘家河上月，照郎直到定辽城。  

○漫兴三首  

寂寂高门大道边，东风愁锁绿杨烟。大儿已入滇池戍，嫠妇空耕陇上田。  
赭服从戎万里行，风餐水宿事宵征。金沙江绕乌蛮砦，越嶲山连孟获城。  
雨余江色碧浮空，一发青山落照中。去棹休歌《桃叶渡》，行人愁杀柳花风。  

○十六夜对月  

月夕浮云变苍狗，无术因之彻其蔀。海风今夜东南来，尽卷飞埃绝纤垢。碧天万里开冰壶，清光落我持杯手。宿羽联翩翻露巢，寒兔迷离捣霜臼。嘉宾况尔平生欢，如此良宵宁可负。邻家曲生好风味，三百青钱呼一斗。桂香正熟菊未莏，莼羹烂煮橙可剖。清樽倒射白兽光，绿波荡摇金虬走。老侬断荤不止酒，喜客和月吞入口。兴酣且致舋舋谈，歌成自答呜呜缶。百年此乐能几何？瓢空更起谋诸妇。身间无事古所贵，有客无酒时则不。但愿月光长入杯，岁岁年年为君寿。明朝更上文笔峰，探支西风作重九。  

○双清诗二首 【并序。】  

梅花、水仙，一草木也。其生恒在水涯幽谷之间，发于万木摇落之后。不以荣悴生死异其芳，不以春秋寒暑易其操，虽穷冬盛雪，犹介然与松竹争奇并茂，有类乎高人逸士，怀抱道德，遯世绝俗，而高风雅志，自有不可及者。余虽不敏，心甚慕惜之，故赋此以识云。  
怪得荒寒野水滨，疏花冷蕊看横陈。歌翻《玉树》多嫌俗，梦唤梨云却久真。半点不烦春刻画，一分犹仗雪精神。腊团新萼虽同出，未免韩公议小醇。  
湘魂懒上木兰舟，沦落江南草莽丘。澹色幽香羞自献，江空岁晚若为俦。素罗微步盈盈月，翠袖寒分寸寸秋。隔竹似闻灵瑟语，吴云楚雨不胜愁。  

○觅菊花二绝句  

已过秋风九日秋，篬筤池上若为游。似闻嘉菊黄于鹄，乞我双栽照白头。  
洲上黄花满意开，倩人更为觅奇栽。小桃源里秋如水，分取清香一半来。  

○竹枝歌六首寄胡定安  

上思下思十万山，左海右江如月弯。江边神女长留佩，天上仙人早赐环。  
铜柱山前铜鼓声，野花蛮果不知名。却喜土人能爱客，蒌蔕槟榔相送行。  
云开沙净水洄洄，越鸟啼边朱槿开。峒里蛮丁不畏瘴，朝朝冲雾趁虚来。  
客棹愁行湘水波，凭郎莫唱《竹枝》歌。好山好水春更好，不见闲人载酒过。  
春云好墨瘴烟中，鹦鹉群飞荔子红。男儿守家妇当戍，粤俗古来成土风。  
春草湖头春日晖，苎萝山上白云飞。行人莫听鹧鸪怨，陌上花开缓缓归。  

○采莲曲  

采莲落日下双舟，白縠风轻易觉秋。浅浅溪流齐鹤膝，青青荷叶过人头。  

○题翠涛轩为则铭作  

七尺乌藤手自操，鲤鱼风起月轮高。带将一个城南树，五贾冈头看翠涛。  

○谢惠菜  

江乡正月尾，菜薹味胜肉。茎同牛乳腴，叶映翠钗绿。每辱邻家赠，颇慰老夫腹。囊中留百钱，一日买一束。  

○过麋洲书舍寄葛青城 【以下《竹洲归田稿》。】  

重来问讯东桥竹，竹里鉏云结草堂。隔草淮山当雁汊，半陂春水护麋场。交游契阔频搔首，今古兴亡一断肠。田野不妨聊卒岁，宦途何处是康庄。  

○三月廿日过桐巷陆氏故居感而有赋  

昔年曾醉陆家池，白首重来有所思。野哭邻鸡如昨日，陆迁谷变异当时。喧林众鸟偷樱子，卧石群羊没兔葵。莫说华亭千古事，故宫禾黍正离离。  

○题吹笙仙女二图  

森森羽节导云軿，鸾背微闻缥缈笙。小队《霓裳》多似雨，众中谁是董双成？  
鳌背三峰水殿虚，天香吹满六铢衣。青禽忽报麻姑信，独是吹笙月下归。  

○五月廿日雨怀有寄  

竹洲草树暗渔庄，五月雨多沙水黄。薝卜林深书屋小，芭蕉叶大酒樽凉。乍瞻霁色收屏翳，犹讶车声走阿香。冉冉途征尘没马，怀人幽兴讵能忘。  

○寓言二首  

苦瓠若悬瘿，宜瓢亦宜笙。笙将用合雅，瓢以供酌烹。吾为苦瓢谋，任力不任声。荐劳铏鼎间，自足资养生。物贱终反贵，吹万岂其情。  
少学老无成，所守但糟粕。譬如福与市，涉海求灵药。岂不望三山，风至辄引却。岁阑坐穷陋，青灯映疏箔。虽微白足禅，自置丹霞缚。贱贫吾所安，饮水差足乐。邻家日椎牛，不似西邻禴。  

○秋日雨后二首  

浦口寒潮频有信，空中鸟迹了无痕。野航落日东西渡，黄叶秋风远近村。  
曲碕茅屋两三家，返照垂虹隔断霞。风外叶声来似雨，莫嗔杨柳不藏鸦。  

○秋夜  

砌草虫吟四壁静，檐竹摇灯动秋影。老来无梦到阳台，开门月在青松顶。  

○题杜少陵行春图  

牢落出同谷，凄凉赋七歌。日斜驴背上，白发似诗多。  

○寄江南绍隆伯莹  

一冬风雪出村稀，忽见梅花映酒旗。行过江桥屡回首，无人寄与绍隆师。  

○正月廿三日借竹洲访顾藏六于司马庙  

一番行春始出村，韶华无赖已分平。野鸟乱啼司马庙，石麟犹卧汲家坟。烧痕新绿浑禁雨，柳色半黄都染云。荡泾桥头有酒卖，醉把梨花日又曛。  

○客至  

幽窗谈笑话平生，旧砚磨穿笔代耕。白发满头难讳老，青山排闼故多情。桃花灼灼浑无语，春雨潇潇尚未晴。明日兰舟休便发，南邻笋蕨巳堪烹。  

○九日前雨中  

已知无地可登临，况是孤村风雨深。酒为解忧惟有醉，菊怜短发不胜簪。白鱼出网一双玉，黄橙捣虀三寸金。南北暌离佳节过，壮游空感昔年心。  

○题秋浦归舟图二首  

碕岸枫林隔野桥，梵王宫殿在山腰。扁舟好趁樵风去，莫待寒江落晚潮。  
秋浦行舟日欲晡，秋来到处有莼鲈。酒家鲙具如堪借，暂卸西风十幅蒲。  

○寄怀乡友浩然戍横州  

分袂每怜秋未半，开帆犹记月初圆。客程千里又千里，老鬓一年衰一年。令弟喜沾新雨露，故乡不改旧山川。悬知献捷归来日，重理琵琶第四弦。  

○寄乡友福州别驾二首  

乌石山前听讼时，石榴洞口看云飞。马蹄好踏官街月，人在青榕影里归。  
酿来南酒甜于蜜，爱浴山泉热胜汤。退食自公微醉后，小姬和叶进槟榔。  

○和烹箨龙诗韵  

雷公传令风火急，鞭起雨工头戢戢。泥蟠骨蜕未能飞，野人争奋长劖入。狞须逆鳞不复畏，斯须唯闻釜中泣。金杯苦酒五色光，玉版云腴乳花湿。长房见之发长叹，曲生一笑恣鲸吸。灵物变化不可常，骈玉森森 【作】 【住】 人立。  

○四月廿四日雨中寄仲庄  

四月江乡暑尚微，林寒老客未更衣。复愁刈麦雨不止，况是索租人正饥。谷秧出水青青短，筀笋登盘个个肥。门外泥深无辙迹，相从莫怪出村稀。  

○次韵答偶武孟  

犹忆当年应鹄头，诗名从此达南洲。狂歌赖有千锺酒，豪士今无百尺楼。紫蠏白鱼江市晚，绿芜红树海门秋。西风开到篱根菊，拟向桃源一系舟。  

○白纸扇歌 【闻次安惠纸箑，因赋此以赠之。】  

我昔舟泊江西湄，推冰看捣万楮皮。江神相过色惨怆，波工自诧手不龟。怀金问价云满箧，霜纨失素无晶辉。廿年归来存百一，制成团扇真绝奇。红炉百炼太古雪，紫篔三尺盘屈铁。银潢影射秋鉴光，玉虹冷贯青天月。昏目摩挲惊老丑，动摇清风生腋肘。高堂昼把蝇蚋空，魑魅潜藏飞电走。岂不闻蕺姥不识王右军，茂弘曾障元规尘。谢公高风固足尚，班女箧笥空悲呻。乌飞兔掷急于箭，商飙奄忽号枯林。呜呼盛衰天地无古今，炎凉不易君子心。  

○读宋太史诗文集谩书  

金华山下古潜溪，秀发英灵间世奇。岁久不闻清庙瑟，眼明今见玉堂诗。百年人物推此老，一代风流当继谁。颇恨淹留忘坠景，遗编徒使后来悲。  

○菊田 【并序。】  

余客竹洲三年，颇有彭泽东篱之好。古人亦谓菊独以秋花傲兀于摇落之后，非霜下之杰乎？昔年曾赋对菊之歌，老兴未已，复作菊田一首，以纪岁月耳。  
摇落西风已怆然，金蕤月朵为谁妍。人间无地安花宅，洲上于今有菊田。晚岁拟寻甘谷老，颓龄幸值傅延年。落英餐尽秋香骨，许我飞行作地仙。  

○访成真观有感 【并序。】  

四十年前，余访秋云杨外史于成真。维时殿楼竹树，森竦邃密，其琳宫桂馆，不是过也。后十年，外史化去。世道变迁，天运纔一周，鞠为茂草荒墟，然盛衰之变，有不可得而语者如此。今年春，因访旧复游于此，感而有赋。是岁庚午正月十八日也。  
暮年重访成真观，不见秋云竹外楼。枸杞经春皆化犬，朱藤历岁总如虬。种桃道士凭虚去，采若骚人汗漫游。见说蓬莱又清浅，拟将黄鹤问丹丘。  

○题子昂画马图卷  

灵物降精生倔奇，贡来自是千里驹。天闲潇潇风满旗，立仗不受黄金羁。吴兴写生世所稀，春雷挟之上天飞。  

○访偶武孟篬筤轩时武孟制满求仕 【地有桃源径。】  

旧草溪东十里余，小桃源上见郊居。落红石 【一作花。】 径和云扫，新绿瓜畦趁雨锄。池上此君宜对酒，门前长者屡回车。此中未让商山老，见说王褒有荐书。  

○仲春雨后生寒有怀篬筤室  

东冈二月草芊绵，淰淰寒云雨后天。杨柳三眠风作恶，樱桃半开春可怜。诗域日荒抛砚石，醉乡时与打■〈舟光〉船。清游每忆篬筤室，何日重来看碧鲜。  

○巨浸诗 【并序。】  

洪武庚午秋七月初吉，海风自东北来，拔木扬沙，倒海排山，堆阜高陵，皆为漂没。犹记戊午秋七月四日，亦尝罹此，盖大鱼入城之兆也。今兹震荡，势复过之。侧闻三洲一千七百家，皆葬鱼腹，呜呼！上天号令，岂有常乎？可不慎欤！可不畏欤！  
庚午七月之初吉，断虹挟雨蔽西日。石尤声撼天为昏，飓母驱车走沙石。鲸跳鲲掷地轴翻，阳烁阴凝鬼神泣。银涛驾空山岳摧，转眼奔流浸扉壁。三江弥漫灭无口，孤城漭漭天一碧。衰年疲薾动兢畏，变貌斋心戒夕惕。忆昔前年大鱼入，三洲漂荡海水立。近者侧闻复罹此，海湾流尸头濈濈。岸塌沙沈绝往来，塍断瀼深苗不实。呜呼！上天震怒岂无由，谁其尸之复谁诘？  

○觅菊 【并序。】  

余向寓竹洲，洲上种菊百余栽，绕屋盈圃，过者因为菊田。今年归草堂，似闻秋风驾潮，扫荡无遗。儗与吾友求数株，聊应重阳故事如何。  
秋潮横挟风雨颠，洲上空闻有菊田。香色于人既无有，物情在我敢求全。颇怜尘世光阴迅，似觉人间雨露偏。白发满头难讳老，苍颜对客强为妍。岂惟酒向邻家得，自是杯从旧日传。陶宰不妨多种秫，杜陵且莫叹无钱。青天雁影西风外，红树秋声落照边。见说南庄饶物色，少分清艳到樽前。  

○访友 【并序。】  

洪武庚午九月廿七日，访钮声远于太仓城之正阳门，造其室曰洞云。四檐竹树盆山，清气可掬。因赋此诗，并求其画山图云。  
先生家住正阳门，绕屋松声日夜闻。大药总消头上雪，小山长带洞中云。已知济物宜终庆，况是清时属右文。却叹 【一作笑。】 吾诗与君画，海门风月拟平分。  

○东溟生诗为顾某赋  

东溟之生何所闻，抱艺学古以事亲。翛然一室东海村，市尘不到绝垢氛。坐见三洲渺无垠，一碧万里玻瓈盆。雪涛银屋相吐吞，烂霞浴出扶桑暾。是时幽人侍晏温，菽水之乐乐天真。兴来挥扫水墨浑，下笔惨淡愁鬼神。居然耕凿生意存，经营态度回 【阳春】 【春阳】 。百年缣素琴断纹，挦标装潢称绝伦。由其天机出清新，能事逸发皆可人。素昧平生笑语亲，一日索书来叩门。嗟余耳聩目力昏，那能复作寒螀呻。霜风搜林叶缤纷，寒菊艳艳东篱根。姑致是事且勿论，与子倒尽花前樽。  

○荆溪棹歌四首  

荆溪溪上晚山稠，沙棠港口木兰舟。裹头女子唱歌去，水色山光总是愁。  
大男凿山衣尽红，中男操舟惯张篷。独山门外北风恶，白浪如天怖杀侬。  
溪上雪消春水高，鹅黄新柳暗长桥。桥头人家好春酒，无情长与驻兰桡。  
双舟来往奈 【愁何】 【何愁】 ，日日溪中听棹歌。溪水西流流不断，海门东去作风波。  

○竹枝词三首  

千夫万夫皑作堆，什什五五鱼贯腮。长兴步头候粮去，红阑街里买薪来。  
臙支山头雨雪飞，臙支山前人苦饥。山下斧斤夜达旦，山上闲云长自归。  
十八里冈云有无，炎风扫地雪模糊。山川通塞奚能问，闲看清波入太湖。  

○寄怀茜川基古石二首北山翁也  

身闲无事且婆娑，转眼流年一掷梭。牢落诗怀三月过，颠狂风信五更多。潮来海市鱼论斗，柳暗江林鸟弄歌。颇讶寥寥无信使，题诗为问近如何？  

○寄谢谌西堂惠纸二首  

云茧罗纹幸见投，乌皮几上雪凝眸。怀人端为双鱼信，作赋空惭五凤楼。  
翠峰山下连吴会，雪浪东来入海门。胸次不留元字脚，金香炉下铁昆仑。  

○感兴二首  

静室无尘少客过，新篁阴曳小坡陀。朝来始悟春归尽，风里杨花似雨多。  
落花寂寂掩柴扉，满地绿阴新笋生。自是老来游兴减，江山何处不堪行。  

○题水墨龙图  

画史凭陵造化机，研池倾倒墨龙飞。生绡半幅春云湿，疑是前山作雨归。  

○五月廿八日重过翠涛轩清坐终日薄暮而归赋此盖书所见也翠涛为竹而得名余不能无辞矣  

幽人爱竹不吃笋，养得修篁个个长。五月六月雨不落，千枝万枝风自凉。苍雪逼人时展簟，翠涛惊梦午移床。涓涓清润乌皮几，楚楚高搀薜荔墙。密影扫阶敷琐碎，余音拂水度笙簧。孙枝迸地浑疑占，老节凌云色更苍。三径旋开真得计，七贤避世故佯狂。因怀梅友称三绝，却笑荷花似六郎。白鹤归时云动荡，青鸾啸处夜微茫。对之可使食无肉，衰矣空惭鬓有霜。隐几无心开卷帙，卷帘随意炷炉香。日中见斗瞻霄汉，月下吹箫引凤凰。物外襟怀差可共，闲中滋味淡相忘。不寻酒伴鸡豚社，误落诗名锦绣坊。时复开樽排匼匝，每怜学子走■〈刍〉蹡。兴来坐久无聊赖，老去频过也不妨。他日成材惟汗简，于今触目尽琳琅。振衣散策归来后，江路迢迢又夕阳。  

○则明游余杭三桥步回过余草堂赋此谢之  

秋日三桥步，行舟野色新。乱山围草市，荒埭接江津。杉竹通蛮獠，麇麋贩猎人。欲将金粟酒，为子拂征尘。  

○题枯树图  

铁干槎牙翠叶残，云根剥落古苔斑。大材宁尽天年老，不遇工师不出山。  

○九月晦访声远留题  

海门潮上水如烟，贺老重维载酒船。喜见云山开雪壁，幸因郎囝鼓冰弦。应门童子清于鹤，捣药灵禽半是仙。岁晚卜邻应有约，几时行李到梅边。  

○寄则明二首 【时客于竹洲作。】  

苜蓿花开徧地秋，秋声浑在树梢头。西风昨夜吹归梦，唤起客怀无限愁。  
几树芙蓉近水低，碧沙凉露泣莎鸡。月边已有南来雁，飞过荻江官渡西。  

○晚归书事六言二首  

访旧五溪薄暮，沙长归路迢遥。虚市人家烧烛，流水孤村断桥。一个残僧待渡，数声短笛归樵。闪闪昏鸦啼后，江风又落寒潮。  
【渔】 【涣】 榜溪翁罢钓，邮铃稚子传书。暝烟寒雪欲落，腊柳半黄未舒。云叶落随去雁，浪花泼刺跳鱼。一段诗情画意，潇然风景愁余。  

○醉归  

醉归不觉已斜曛，稚子驩迎先候门。露林睡觉凉如水，树影满窗疑是云。  

○题黄鹤山樵画匡山读书图  

黄鹤山人美如玉，长年爱山看不足。醉拈秃笔扫秋光，割截匡山云一幅。诗豪每忆青莲仙，结巢读书长醉眠。我欲因之揽秀色，双凫飞堕香炉前。  

○寒食谩兴书所见二首  

杨柳东风日夜颠，杏桃无语不成妍。水流竟没鸥边石，雨重浑迷卵色天。节序怱怱无可那，物情汹汹最堪怜。荒村閴寂无鸡犬，何处人来扫墓田。  
三月三日雨初晴，清旦梳头坐草亭。一陂草色为谁绿？千树柳条无赖青。忧患未平心耿耿，衰迟那遣鬓星星。林鸠底事频呼妇，强聒春愁苦厌听。  

○九日雨中杂兴  

霜降海门天气肃，无边落木总缤纷。鸥眠夜渡芙蓉雨，雁落秋田■〈禾罢〉稏云。未有诗篇酬令节，祗将茗盌对炉熏。月中桂子飘人世，时有天香隔幔闻。  

○听雨  

倾倒天瓢走雨工，海门龙过起腥风。潇潇午夜鸣山竹，如在春江听打篷。  

○期友不至  

长日闲吟步紫苔，流光转眼熟黄梅。雄风豪雨将春去，浊垢深泥少客来。老柘叶稀愁茧瘦，草田水漫厌鹃催。题诗问讯王文学，怀抱何时一笑开。  

○风雨连日闭户默坐怀思可知忽翠涛轩以笋蔬之惠走笔答之  

春事都随逝水东，不堪日夜雨兼风。龙归海浦沈云墨，鸟啄樱桃落子红。老境讵言诗有债，醉乡谁谓酒无功。鲑蔬向赖西邻笋，缶时将五尺僮。  

○集句题水仙图  

秋水为神玉为骨，山矾是弟梅是兄。恍然坐我水仙府，吾与汝曹俱眼明。  

○杂诗五首 【以下见《玉山雅集》。】  

三月南江渡，行春属晚晴。留连花下■〈榻，舟代木〉，酾酒待潮生。  
开船收雨色，新水达春江。鸂■〈涑鸟〉元无侣，雎鸠自一双。  
青天归雁喜，密树坐莺深。落日春愁里，怀人浩荡心。  
城门踏青草，城下杨花度。荒垄无耕人，三月输官赋。  
近江乔木里，强半棣华栽。叶覆青青蔓，相沿别树开。  

○仿李商隐一首  

花落铜盘蜡炬融，逶迤春色照芙蓉。当筵行酒金钗侧，隔座吹笙绣幕重。已有鸾刀飞鲙缕，未须翠釜出驼峰。夜深环佩云中过，宛在瑶台月下逢。  

○登淀山寺  

一上湖南淀山寺，寺门高开秋树颠。下界云烟惟一气，八方楼阁驻诸天。无风灵籁时生壑，深夜神龙或起渊。我独题诗此临眺，寥寥宇宙几千年。  

○怀友  

□夏夜景静，斋阁临前池。当檐素月流，举扇凉飔吹。参差丹棘花，婀娜红莲枝。玉人美无度，耿耿劳我思。  

○江水辞送友人之龙江二首  

江水一百里，南风一日程。飞华多意绪，相逐柁楼行。  
江水五百里，上有兰与芷。采之遗所思，含情似江水。  

○采莲曲和铁厓先生二首  

刺船水中央，拢船乘晚凉。近番滩上过，叶里好鸳鸯。  
盈盈藕上花，采采堕清泪。愿将心中丝，系君双玉佩。  

○蹋踘篇和铁厓先生二首  

江南稚女颜色新，百花楼前蹋绣轮，红蕖小袜不动尘。不动尘，放娇态。微风来，舞裙带。  
芙蓉小踘蹋晓风，金璧步摇声丁冬，绣衫窄窄交斜红。交斜红，露玉腕。挥紫绵，浥香汗。  

○草堂纪事二首  

六月四日登草阁，云薄林深暑气消。无赖野莺飞个个，不知风雨一朝朝。  
池上戎葵高一丈，白白朱朱复可怜。近报彩舟来浦口，频开金向花闲。  

○过沙湖赋竹枝诗  

白沙湖头月色新，白沙湖里水如银。可是吴宫双玉管，听得一声愁杀人。  

○题萱蝶图  

堂前萱草散满地，朶朶幽花也可怜。绝爱篔筜相映带，生憎蛱蝶舞留连。  

○和靖看梅图  

西泠桥下林家墓，犹有旧时无数花。孤云何处双飞鹤？落日鵁鶄满白沙。  

○舟中三首  

潮发江门百余里，晓过芙蓉湖上头。袅袅秋风吹榉柳，层层云气盖船楼。  
无声星光驾秋色，即看露气薄人衣。逶迤流吹天头落，泼剌惊乌树里飞。  
天河垂地月光白，荻岸秋连野水青。浪静野沤来片片，橹摇枫叶下冥冥。  

○渡吴淞江  

九月渡江江水落，荻花岸岸与秋连。沙桥攲侧平当树，江鹤翻回巧触船。  

○送姚子华浙东帅府掾  

掾郎辟举南州掾，炳炳才名早岁收。幕府简书闲白昼，戟门旌旆卷高秋。花开拟上瀛洲看，酒熟频为鉴曲游。北来或有双鱼使，烦寄新诗写我忧。  

○和铁厓西湖竹枝词 【以下补遗。】  

江头竹枝青复黄，纤纤织作养蚕筐。乍可采桑南陌上，不愿黄金逢贵郎。  

○送瞿惠夫青龙镇学官二首  

山雨萧萧夜转多，思君别后定如何？帷犀怪底时时动，池上东风生绿波。  
云影垂江护晏阴，题诗东阁晓寒侵。便须骑马迎君去，街上青泥三尺深。  

○题宋杨补之墨梅  

繁华渐觉枝头少，冷蝶寒蜂尽不来。寄语春风莫相妬，明年还我最先开。  

***◆空谷先生俞远（豆亭集）***  

远字之近，江阴凤歌乡人。隐居教授，自号空谷，因称空谷先生。身癯神骨秀竦，目光烨烨，好着小冠，戴方山椶笠，衣白绮裘，俨然神仙中人。行出，一市尽惊。至正壬辰，乡寇窃发，所过残毁。乃筑土为室，啸歌其中，长吟短咏，语必惊人。如《龙门桐歌》、《小石湾行》、《澄江八景》等篇，传诵人口。所著《豆亭集》、《学诗管见》。尝自序其诗曰：虫之■〈梦，羽代夕〉■〈梦，羽代夕〉，鸟之嘤嘤，机动籁鸣，岂得已、不已乎？不得已乎耳！卒年七十二。同里王逢挽诗云：「襄阳一耆旧，东鲁古先生。」盖重之也。  

挽王菜亭库使  
游小石湾  
澄江八景  
清隐轩  

○挽王菜亭库使 【王逢之父。】  

客行天下半，波流日滔滔。卓然王幕长，独诣见所操。西风吹黄鹄，瞥眼云中翱。无彼升天翼，欲飞讵能高。读律三十年，弗离州县劳。归休青山郭，缘溪置屋牢。种瓜以为业，不复求其曹。馔甘盘有鱼，饮旨尊有醪。儿贤曲奉养，末慕乐陶陶。奈何百年期，欢忻变号咷。望见双梧树，我每涕沾袍。梧树奚足悲，回躅于焉韬。  

○游小石湾  

前年游小石，小石之下江悠悠。今年游小石，江水只似前年流。江流日夜流不息，石根水啮成沙砾。主家银瓶三尺高，长向江边宴宾客。江边云木藏华构，主人不归春锁昼。开门扫地借 【一作惜。】 铺筵，舞影出阑惊雉雊。一春天气今日佳，城中千人万人来。步阵飘红香散雾，扑面不去飞尘埃。移樽更就江流饮，酒光五色沙如锦。悬崖欲落未落处，挽客更坐毛发凛。青天龙挂东海门，飓风忽来天昼昏。白波如山泼山鼻，坐恐此地为江吞。金支翠旗光闪洒，冉冉灵胥骑白马。我欲招之招不来，大鲸嘘红射盏斝。此景向来良不侔，丈夫跌绝妇女愁。手中横竹孤凤叫，日脚迸落蘼芜洲。眼空高兴不可遏，割肉大啖汤沃雪。风休月出浪复止，小娃强歌声不悦。我言小石天下无，众客相顾皆胡卢。说东洛，谈西湖，我请谢客客莫诬。西湖白鹤去不返，东洛看花生已晚。  

○澄江八景  

蓉城晓烟  
巫门夜雨  
海门宾日  
孤山钓月  
石湾春霁  
扬子秋涛  
沙屿晚渡  
淮甸晴眺  

△蓉城晓烟  

落月昏昏城树白，山烟一带接闾居。天高楼鼓晴先觉，江近篝香润不除。刁斗营前看洗马，辘轳井上聚穿鱼。蓬莱有约蒲帆重，欲问麻姑借羽车。  

△巫门夜雨  

巫子门前沙拥波，泊舟黑夜雨滂沱。龙呼匣剑辞人去，鸟作飞车送鬼过。翦烛频昏抄细字，看天未旦起狂歌。玉关何处头如雪，明月长竿还挂蓑。  

△海门宾日  

天在海门东复东，星移河落日昽曈。三声鸡唱齐州白，五色鸾翔弱水红。舟楫尽登扬子岸，衣冠应满太空宫。寸心老我倾葵藿，扣缶狂歌两鬓蓬。  

△孤山钓月  

大江春石是孤山，山下渔人戴鹖冠。花发广陵忌捩拕，水吞云梦好持竿。珠光电转龙堂昼，玉屑空飞兔臼寒。一曲菱歌歌遽止，冯夷按节鼓狂澜。  

△石湾春霁  

春月少晴晴即风，石湾今日好春融。已怜野水添杯绿，更有杂花开树红。锦帐移厨人簇簇，银鞍并妓马珑珑。击壶错按《伊州弄》，句落鸥波浩荡中。  

△扬子秋涛  

大江日日潮流地，八月飞涛天半来。高蹴一门危立海，散驰千道殷崩雷。鸟惊断碛都相失，鲸挂横山不及回。寄语北来能赋客，江南奇观迟登台。  

△沙屿晚渡  

吴山望断楚山苍，江北江南一苇航。野屋半开人惨淡，征车相次马玄黄。羽竿风急回鸣鶂，鱼笱灯微隔树桑。指顾扬州莫惆怅，燕姬楼上劝飞觞。  

△淮甸晴眺  

广陵南尽是长川，山隔川流不隔烟。一骑看花来阙下，千帆转叶上天边。沤波雁碛刍荛合，豚穽鸡埘井络悬。我住孤城愁偪仄，定来钓弋过残年。  

○清隐轩  

读罢《黄庭内景》篇，道人风度亦翩翩。山中呼酒唤明月，天上赐衣生紫烟。啼过宫莺春几度，飞归辽鹤世千年。向来书榜词林客，可怪逢仙不学仙。

## ●元诗选三集•壬集  

会稽外史于立（会稽外史集）  
郑炼师守仁（蒙泉集）  
子庭禅师祖柏（不系舟集）  
蜀畤坾公本诚（凝始子稿）  
一愚禅师子贤（一愚集）  
张玉娘（兰雪集）  
黎佥事崱（静乐稿）  

***◆会稽外史于立（会稽外史集）***  

立字彦成，号虚白子，南康之庐山人。故宋名将家，幼明敏博学，通古今，善谈笑，学道会稽山中，得石室藏书。遂以诗酒放浪江湖间，长吟短咏，有二李风。近体五言如：「水回岚气合，风度竹声迟。」「香挹花间露，凉生叶上风。」七言如：「荷露袭衣凉冉冉，桐阴转户月疏疏。」「近人月色如相识，照水花枝若自怜。」皆天然佳句。爱吴中山水清旷，因寓居之，以玉山草堂为行窝焉。铁崖谓其人如行云流水，无所凝滞，游方之外者也。  

桐轩晓坐  
题赵仲穆画马  
次韵鉴中八咏  
钓月轩  
芝云堂以古乐府分题赋得短歌行  
梧竹谣  
碧梧翠竹堂以碧梧栖老凤凰枝分韵得枝字  
湖光山色楼以冻合玉楼寒起粟分韵得楼字  
题天台采药图  
至元戊寅四月十九日风雷大作村民以为龙王嫁女予作诗以纪之  
夜梦家兄又梦陈敬初  
题顾仲渊烟云轩与玉山同赋  
题虞瑞岩白描水仙  
题从子伦画山水  
玉笙谣玉山席上赠周生时铁厓同赋  
题米元晖墨山  
题钱舜举画青山白云  
题熊自得画丹岩图  
拥翠堂诗卷  
赠松崖隐者  
范宽小雪山  
题张戡猎兔图  
分得乌夜啼送朱长元赴胶州同知  
题花蕊夫人像  
题苏小小像  
题桂花仙人  
胡琴谣赠张猩猩  
玉山佳处  
钓月轩以旧雨不来今雨来分韵得雨字  
碧梧翠竹堂以暗水流花径春星带草堂分韵得径字  
以满城风雨近重阳分韵得近字  
渔庄  
花游曲和铁厓先生  
送姚子章赴浙省计事玉山同赋  
送赵克让归洛阳赴举  
平远楼  
题仲穆画唐马  
题超览楼  
听雪斋以夜色飞花合春声度水深分韵得飞字  
归越次郯九成韵  
近诗数首简玉山  
寄卢益修  
题水竹居  
暮春偶书  
用陈敬初雨中见寄有过湖别墅意  
送柏子庭归四明  
题顾处士竹逸亭  
玉山席上次曹新民韵  
玉山草堂以冰衡玉壶悬清秋分韵得悬字  
春辉楼以攀桂仰天高分韵得天字  
渔庄以解钓鲈鱼有几人平声字分韵得鲈字  
舟中作次玉山韵  
寓月溪寄玉山兼怀德辅  
姚子章人回知骑从在杭即欲渡江一见递中得书闻已归玉山中遂成怅然因寄  
漫兴一首呈玉山主人  
送户部员外郎张君师允铨选  
秋华亭以天上秋期近分韵得期字  
题东山图玉山同赋  
响屧廊  
题敬仲竹木  
题墨雁  
题山居图  
题高宗诗意便面  
题赵子昂桃花马  
题松石  
题胡环瘦马图  
题陈闳画唐人呈马图  
题赵松雪楚江清晓  
题赵千里临李思训煎茶图  
题李遵道古木新篁  
题陶谷邮亭夜宿图  
题王元章梅  
题墨竹  
题柯石  
题边伯京画萱竹鸡鹣  
题钱舜举画鸡冠花  
观牡丹有感  
寄陈敬德  
水殿图  
和西湖竹枝词二首  
湖光山色楼口占四首  
柳塘春口占四首  
渔庄欸歌二首  
泊阊门次玉山韵  
玉山佳处联句  

○桐轩晓坐  

□□东轩树，微飙散清影。凉生□□移，露滴秋阴冷。寥寥鸣凤来，历历啼乌静。徘徊未成□，月明下金井。  

○题赵仲穆画马 【一作临李伯时凤头骢图。】  

房星夜入水，龙马出渥洼。西来几万里，进入天王家。公子重毫素，惨淡生风沙。明时不用 【一作好。】 武，终然驾鼓车。  

○次韵鉴中八咏  

种山  
三山  
崇山  
梅山  
鉴湖  
古城  
缥碧楼  
芬陀室  

△种山  

青山削芙蓉，上有浮云生。窈窕俯长流，逶迤带重城。朝光散霞彩，暮色涵空青。鸱夷去不回，遗尔千古名。  

△三山  

蓬莱失左股，负以垂天翼。中有仙人居，珠宫灿瑶席。凝云不飞去，化作轮囷石。弹琴坐石上，长忆三山客。  

△崇山  

会稽山水国，崇山幽事多。当时觞咏处，春净花颜酡。磊落黄金罍，玲珑白玉珂。行乐须及时，美人在丘阿。  

△梅山  

梅山如积翠，的砾手堪捧。遥遥仙人尉，盘盘故时陇。丹泉清可鉴，石乳甘于湩。行将解尘缨，于焉蹈高踵。  

△鉴湖  

我爱鉴湖水，明如照胆铜。澄清若有待，浑浊那能蒙。当时贺知章，富贵如苓通。岂无一亩地，来筑仙人宫。  

△古城  

驱车晓行迈，行行出郊郭。断冈屹崇墉，虚籁殷灵壑。雨深瑶草长，风定松花落。西山有爽气，逍遥倚晴阁。  

△缥碧楼  

楼居本高明，况在松竹间。溪流深几尺，新雨过前山。浮云多变态，好鸟亦间关。偃蹇楼中人，对酒还开颜。  

△芬陀室  

视心如莲花，净明涵十虚。出泥本无垢，露体皆真如。大千入一息，晏坐忘百须。陶公虽饮酒，时能到林庐。  

○钓月轩  

夕息西轩阴，颇惬濠上景。持此明月钩，投竿钓清影。流萤飞暗度，幽鸟栖还警。游鳞亦复来，露下芙蓉冷。  

○芝云堂以古乐府分题赋得短歌行  

白日苦易短，百岁良非长。今日花间露，明朝草上霜。黄河无停波，浩浩东入海。弱水隔神山，灵药何由采。羲和总六辔，苍龙挟其辀。回车谒王母，蛾眉生素秋。虞渊沈暮景，忽在扶桑颠。孰知青天上，年年葬神仙。尊中有美酒，潋滟浮春香。调笑青霞侣，婵娟紫云娘。今日不饮酒，奈此白日何？来者日益少，去者日已多。太极那能穷，浑沌不可补。不如醉乡人，一息同千古。谁云刀圭药，可以养神骨。天运未可期，且尽杯中物。  

○梧竹谣 【并序。】  

云台外史题梧竹堂乐府，多道梧而略于竹，岂爱恶有不同耶！用续其语以补其阙云。  
凤来住高梧，枝高梧叶老。秋风吹月明，夜夜栖啼鸟。不如池边竹千尺，露叶霜筠照寒碧。今年结实苦未多，明年实多凤来食。  

○碧梧翠竹堂以碧梧栖老凤凰枝分韵得枝字  

新阳散微雪，薄霭凝春姿。逍遥桐轩下，命侣酬芳时。轻风荡微和，酒面浮晴漪。娟娟明月钩，挂在珊瑚枝。  

○湖光山色楼以冻合玉楼寒起粟分韵得楼字  

凝云变晴景，积雪满山丘。公子延绮席，美人回彩舟。逶迤度飞阁，窈窕接层楼。微飙散轻霭，寒光抱空浮。勿云歌钟乐，适为窭者忧。愿言均此施，荣名及千秋。  

○题天台采药图  

天台之山，千崖万■〈山上咢下〉。下压玄阴之九垒，上通青天于一握。长松古桧阴森蔽白日，飞湍悬瀑澒洞振岩壑。穷搜远讨不可极，中有仙人在寥廓。褰衣涧曲者谁子？似欲长往穷冥漠。石桥流水定何处，鸟啼春暮桃花落。但见霓旌飘飘集仙侣，丹光翠色映楼阁。授子素书仙可学，况有琼浆与灵药。云霓衣裳霄雾乐，瑶床玉枕真珠箔。此中居处良不恶，胡乃区区念城郭。世道日偷民德薄，变转更迁如六博，人间不似山间乐。呜呼！人间不似山间乐，胡为丁令归来化为鹤。  

○至元戊寅四月十九日风雷大作村民以为龙王嫁女予作诗以纪之  

西 【一作东。】 方龙君 【一作王。】 嫁龙女，雷车彭彭载风雨。神奸夜邀髑髅语，碧草无光愁露渚。鲛人献绡珠泪泣， 【一作「幽宫沉沉精爽入」。】 鸾裾行烟翠痕湿。阿鬟娇小不成妆，帝与桑田汤沐 【一作「作汤」。】 邑。臙脂紫玉 【一作土。】 吹海腥，阳侯击浪玻璃声。湖边地皮薄如纸，长堤卷作长河水。  

○夜梦家兄又梦陈敬初  

我来与君同作客，前年共住江边宅。君骑快马事远游，我亦流离去乡国。君家慈亲犹未老，眼前骨肉仍相保。三人兄弟何人强，之子文章最称好。我家老兄浙水滨，老兄比弟家尤贫。五年零落不可见，迢迢归梦还相亲。人闻梦中相尔汝，傍人不知梦中语。起来明月满虚庭，丹枫堕影天霜雨。秋风江上生白波，秋江萧萧鸿雁多。迟君不来知奈何，聊复慷慨成悲歌，聊复慷慨成悲歌。  

○题顾仲渊烟 【一作栖。】 云轩与玉山同赋  

玉峰连天向天起，秀色盘回 【一作桓。】 三十里。寒翠淋漓湿窗几，影落明湖一泓水。明湖之水清无底，幽人结屋湖光里。溪南溪北花阵迷，舍东舍西山鸟啼。夜来东风雨一犁，满川烟雾春云低。春云无心无定据，长在幽人读书处。未肯从龙行雨去，窗前且伴幽人住。  

○题虞瑞岩白描水仙  

流洲之君号中黄，琱冠翠帔悬明珰。通明宫中拜帝觞，帝遣换骨生天香。醉后横斜踏明月，月明零乱如冰雪。为传清影落人间，化作幽芳更愁绝。官车晓过西陵渡，贝阙珠宫锁烟雾。君王十二玉阑干，玉盘倒泻金茎露。江风吹断旧繁华，年年十月自春花。写成幽思无人省，持献瑶池阿母家。  

○题从子伦画山水  

我本山中人，颇有爱山癖。何人写秋山，秀色如可食。天河露下秋汉白，挹露磨空洗秋色。炯如洞庭水浸青芙蓉，倒影天光湛空碧。又如飞龙天外来，鳞鬣森森插霜戟。远屿弥茫隔烟浦，冷云湿翠愁痕古。便从海上访三山，又恐征帆迷处所。若耶溪，在何处？归去来，山中住。道逢仙人紫绮冠，指点丹崖是征路。寄书松竹问平安，莫嫌老子来迟暮。  

○玉笙谣玉山席上赠周生时铁厓同赋  

十三学神仙，十五能吹笙。仙人王子晋，同上凤凰翎。丹山凤凰十七声，钧天按节皆和鸣。西游瑶池谒熊□，董家双成最娉婷。桂殿初凉湿秋露，鹅管吹烟隔轻素。缥缈新声泛紫霞，□曲每得周郎顾。铁厓仙人横铁笛，几度周郎蒙赏识。同向维山弄月明，九点齐州暮烟碧。  

○题米元晖墨山  

生来堕尘网，苦为尘网缚。暇日起我早，骑驴出东郭。城门老人发半垂，问我骑驴何所之？为言欲向山中去，茅屋正在清溪湄。山中之人面如玉，手把素书跨黄犊。石泉夜煮茯苓香，满屋秋云邀共宿。绿萝晓月悬松风，缥缈惟闻烟外钟。十年往事一回首，已隔云山千万重。潦倒狂吟头半白，把卷令人念畴昔。石田瑶草近如何？题诗好寄山中客。  

○题钱舜举画青山白云  

吴兴山水天下无，吴兴画手天为徒。天河染露洗空碧，轻烟薄素开新图。白云欲散松风起，迥如丹丘隔海雪后寒模糊。溪光倒影丹翠湿，又如洞庭水浸青珊瑚。绿萝吹香挂秋月，小桥野径相萦纡。行人遥遥向何处，丹崖石检或有仙人居。溪山如此无不好，筑屋临流可投老。春云秋露石田腴，我欲耕烟种瑶草。  

○题熊自得画丹岩图  

混沌夜死元气裂，炼石穿丝补天缺。谁将余鞴鼓八风，一点元精铸明月。顾兔飞上天，清光缺复圆。嫦娥抱影空婵娟，一朝影落松风颠。古佛庞眉两癯肩，筑室勘道来何年。摩尼宝光照浊水，天花散落香炉烟。溪上青山不知数，日日春风长兰杜。褰衣便欲问真源，断猿疏雨青林暮。松云仙人披锦袍，爽致写入猩猩毛。一川晴霭动空碧，万壑翠气翻云涛。手携绿绮琴，为子弹鸣皋。金樽泻酒对山月，仙之人兮如可招。仙之人兮如可招，汗漫与子同游遨。  

○拥翠堂诗卷  

幽人结屋江边住，俗声不到题诗处。门前惟有树扶疏，檐间只许云来去。落花如雨东风狂，绿阴满地春茫茫。一声啼鸟惊梦破，翠屏浅印烟峰长。海绡轻薄烟霏暝，空碧无痕湛清影。天风吹落竽籁寒，岚光湿透衣裳冷。我生已有遗世心，便欲长往穷幽寻。微茫楼观不可到，云林冥冥苔碧深。  

○赠松崖隐者  

沧江之水清如空，长林沓嶂高巃嵸。何人于此憩幽寂，白云满地迷行踪。层崖苍苍如积雪，巨灵手擘芙蓉裂。苍官须鬣老岁寒，地位清高两孤绝。根蟠重阴神鬼会，节抱太始冰霜结。上有六月天风声，下有百尺之玄冰。门前夜半山月落，子规叫绝烟霏冥。隐君此意人莫识，高比青松坚比石。石上薜萝聊可衣，松根茯苓谁与食。隐君隐君百不忧，子之于世知何求。栋梁砥柱或见用，万牛回首如山丘。  

○范宽小雪山  

山人昔日住山中，山中酒熟蒲萄红。山人醉卧呼不醒，浩荡十日吹天风。梦驾天风度寥泬，贝阙珠宫互明灭。玉龙千尺拥冰髯，手挹银河弄明月。仙人劝我金屈卮，更吹白玉双参差。东风琪树花如雪，千片万片凌空飞。怳怳魂神逐烟雾，起来却蹋孤山路。瑶华满地不堪拾，骑驴直上梅花墓。范宽善画老有神，恍然见我梦中身。烦君更向溪桥畔，为写当时踏雪人。  

○题张戡猎兔图  

八月九月天雨霜，北风吹沙边草黄。骍弓白羽黄金镝，虎皮蒙鞍悬两狼。契丹小儿头半秃，生来湩饮常食肉。弯弓射猎不遗镞，阿■〈鵕，兔代鸟〉但遣韩卢逐。解鞍野食仍割鲜，止息还依沙草边。同唱胡歌作胡语，醉来却枕穹庐眠。嗟哉尔■〈鵕，兔代鸟〉良独苦，致身三月如何补。纵然用作管城君，秦人少恩弃如土。  

○分得乌夜啼送朱长元赴胶州同知  

城头乌夜啼，还过上林栖。上林高树多好枝，归飞哑哑东复西。起看江月沈江底，使君远游中夜起。软红陌上踏青阳，快马犹龙车似水。乌夜啼，啼送君。驱车出门风欲熏，东方日出如车轮。  

○题花蕊夫人像  

玉屑丹砂和獭髓，一点殷红养花蕊。冰肌玉骨自生凉，不信流年去如水。火旗晓压降王道，贝阙珠宫长秋草。摩诃池上又西风，流红不向人间老。  

○题苏小小像  

花宫玉燕啼酣春，春风劳劳驱梦云。梦嗔梦喜春不闻，红萱露滴真珠裙。夜燕玎玲隔窗语，碧纱凝烟咽金缕。行云妬杀巫山女，芭蕉叶叶黄梅雨。  

○题桂花仙人  

紫虚真人离紫宫，流光夜下如长虹。明珠结佩冠芙蓉，钧天广乐来相从。居然太虚幻为月，中有琼台白银阙。《羽衣霓裳》歌合节，玉杵捣碎黄金屑。金屑霏霏满下方，倒吹露脚秋风香。齐州一发烟微茫，但见万国涵清光。  

○胡琴谣赠张猩猩 【时西夏高起文同赋。】  

绛绡羃帐春云热，银蜡摇光眼生缬。猩猩对客轧胡琴，紫龙衔丝度幽咽。新莺出谷调高声，间关泻出春风情。珊瑚击碎琅玕折，凤凰夜叫离鸾惊。舞停回雪歌停扇，一曲《梁州》犹未徧。细数骊珠下玉盘，百尺冰丝贯成串。锦瑟无声帝子愁，湘波摇江江倒流。西风忽起茯苓浦，吹下满天鸿雁秋。张猩猩，更坐调一曲，玉轴银弦再三促。为君写作胡琴谣，西夏郎官面如玉。  

○玉山佳处  

春风昨夜起，吹荡沧江水。幽人渺何许？ 【一作处。】 乃在玉山里。玉山秀色何崔嵬，沧江之水长萦回。萦回不尽遶山去，但见满谷桃花开。草肥青野鹿呦呦，花下残棋暮不收。邻家野老长携酒，溪上渔郎或舣舟。幽人读书忘世虑，结屋山中最佳处。世上红尘空白头，束书我欲 【一作亦。】 山中去。  

○钓月轩以旧雨不来今雨来分韵得雨字  

七月凉飙初破暑，秋声萧萧在庭户。清新故人忽见过，契阔有怀何足数。西夏郎官好词翰，中州美人妙歌舞。悬知野衲解谈天，况有仙人能噀雨。金刀削翠藕丝长，绿房破茧莲心苦。诗成脱颖或有神，酒令分曹聊可赌。殷勤素手累行觞，潇洒清谈藉挥麈。纷纷市上聚蚊儿，昌黎先生唾如土。  

○碧梧翠竹堂以暗水流花径春星带草堂分韵得径字  

玉山之堂俯吴甸， 【音盛。】 对酒凭高发清兴。碧梧翠竹昼生阴，金盌蔗浆寒欲凝。亭亭双凤蹋长筵，寂寂孤莺度深径。请君更尽双玉壶，绛蜡银屏破昏暝。  

○以满城风雨近重阳分韵得近字  

梧竹幽深霜未陨，置酒高堂洗嚣坌。菊英已泛紫霞觞，桂子尚飘金屑粉。春潮晕脸笑颜酡，远山入眼修眉近。颠风折岳江倒流，人间何事糟丘饮。  

○渔庄  

二月春水生，三月春波阔。东风杨柳花，江上鱼吹沫。放船直入云水乡，芦荻努芽如指长。船头濯足歌沧浪，兰杜吹作春风香。得鱼归来三尺强，有酒在壶琴在床。长安市上人如蚁，十丈红尘埋马耳。渔庄之人百不理，醉歌长在渔庄底。  

○花游曲和铁厓先生  

暖云着柳春蒙蒙，绵航两旗杨柳风。美人娟娟锦船里，约烁瞳人剪秋水。阿鬟养花花满门，洗花染作真朱裙。窈窕行烟蹋烟步，野棠乱落麒麟墓。东风扑天驱马来，露香翠泣鸳鸯杯。玉箸丁东鸣碧椀，鸾箫二尺猩红板。琼花起舞歌竹西，铁崖酣春写春题。幽绪不凭蜂蝶使，怨绝冰丝弦第四。便裁雌霓作云笺，写入花游第几篇。  

○送姚子章赴浙省计事玉山同赋  

之子东游去，神驹背若鸿。天枢黄道外，星使紫微中。北岫云双屐，西湖雪一蓬。重来旧游地，谈笑莫怱怱。  

○送赵克让归洛阳赴举  

圣化开元极，文星入上台。梁王尤好赋，贾谊独多才。江草迎人远，宫花近马开。君门多雨露，得意早归来。  

○平远楼  

对酒川光湿，钩檐爽气浮。地从天际没，水近日边流。树密烟藏寺，苹生绿满洲。幽人有佳兴，于此一登楼。  

○题仲穆画唐马  

大宛千里马，朱汗翠连钱。夜秣玉关下，晓呈金殿前。横门花似雨，韦曲柳如烟。虢国争驰道，将军避绣鞭。  

○题超览楼  

阑干超览楼，高倚越王台。水接三韩外，山从百粤来。御风凉满袖，问月酒停杯。少待谈空罢，登临亦快哉。  

○听雪斋以夜色飞花合春声度水深分韵得飞字  

暮雪密成围，寒侵酒力微。度窗闻暗响，启户见斜飞。渐觉明书幌，时来近舞衣。酣歌过午夜，香霭正霏霏。  

○归越次郯九成韵  

雪消汀草碧，行子理归舟。落日千山暮，清江万里流。萧萧鸣去马，渺渺没轻鸥。自笑清狂者，真成汗漫游。  

○近诗数首简玉山 【一作《白鹤观题寄玉山主人》。】  

我离 【一作住。】 城中五十日，念子终日不相忘。驿回陇首梅未发，雁过沙头书几行。田间鸡黍酒正熟，霜后园林橘半黄。亦欲归栖 【一作「后日东归」。】 同一笑， 【一作醉。】 酣歌不减少年狂。  

○寄卢益修  

山中旧屋近如何？想见凉云长薜萝。剡水舟回应载雪，山阴帖在可笼鹅。相思坐使岁华晚，顾影空怜月色多。惆怅何人赋《招隐》，淮南桂树不胜歌。  

○题水竹居  

隐君溪上茅斋好，遶屋竹林秋更清。放艇莫惊鸥鹭宿，吹箫还倚凤凰鸣。一川夜月芙蓉净，数亩凉云薜荔生。俗客不来清昼寂，小窗瑶瑟间书声。  

○暮春偶书  

沉沉柳巷无行迹，惟见帘前落絮频。小雨欲晴先酿暖，轻阴拂地不惊尘。已知春事无多日，解醉花前有几人。深院时时剪刀响，倩谁裁制小乌巾。  

○用陈敬初雨中见寄有过湖别墅意  

似闻茅屋傍清溪，杨柳青青水拍堤。醉里不知家远近，望中惟见树高低。溪云出洞欲行雨，江石穿波不染泥。何日扁舟过湖去，竹间取次着新题。  

○送柏子庭归四明  

东风夜起江花落，荡桨过江江水香。并人晴树日杲杲，隔岸烟草春茫茫。题诗自有汤休句，载酒宁无贺监狂。菖蒲花发蒲萄熟，思尔令人意不忘。  

○题顾处士竹逸亭  

征君结屋玉山里，个个修篁一尺围。秋声六月起萧瑟，翠雨尽日生霏微。仙人或送青精饭，道士时来白羽衣。清觞雅瑟在盘石，坐看白云天际飞。  

○玉山席上次曹新民韵  

绿树当门过屋高，满溪新水系双舠。千林夜色悬青雨，万顷晴云卷素涛。鹦鹉倾杯传翠袖，琵琶度曲响金槽。扬雄赋就风流甚，制得轻红小褎袍。  

○玉山草堂以冰衡玉壶悬清秋分韵得悬字  

芝草琅玕徧石田，采英撷秀入芳筵。白鱼作 【一作斫。】 鲙明于雪，绿蚁倾樽吸似川。潭底行云秋共迥，檐间高树月初悬。山僧醉说无生法，金粟天花落满前。  

○春辉楼以攀桂仰天高分韵得天字  

飞楼高倚玉绳边，两两青娥舞绣筵。北斗倒悬江动石，清秋不尽水如天。故人相见风尘际，此夜同看海月圆。明夕光华应更好，买花重上泛湖船。  

○渔庄以解钓鲈鱼有几人平声字分韵得鲈字  

波光月色净涵虚，炯若清冰在玉壶。水槛夜凉栖翡翠，钓竿秋静拂珊瑚。杯行玉手琼英酒，鲙斫金盘雪色鲈。书卷诗篇不知数，为君题作辋川图。  

○舟中作次玉山韵  

落日清江好放船，西风满棹未须牵。鲸鲵已静波澄海，鸿雁初来水接天。过眼风光如隔梦，近人风月也堪怜。归来尚有黄花在，暂醉佳人锦瑟前。  

○寓月溪寄玉山兼怀德辅  

玉山山中春又回，看春还又几人来。堂前梧竹性所爱，溪上桃花眼见栽。顾况题诗皆好句，王褒作赋最多才。何时舣棹娄江曲，共听弹琴坐石苔。  

○姚子章人回知骑从在杭即欲渡江一见递中得书闻已归玉山中遂成怅然因寄  

闻住西湖十日还，冷泉亭下水潺湲。钱塘东去直到海，于越南来总是山。情逐断猿明月夜，兴随孤鸟白云间。玉山池馆花无数，应待幽人一破颜。  

○漫兴一首呈玉山主人  

五月田家未足秧，壖边水鹳近人长。溪流到海无百里，潮汛乘风矢万航。春树暮云迷远近，南山北斗自低昂。相思相见真如梦，莫惜题诗卧草堂。  

○送户部员外郎张君师允铨选  

圣主当阳宁，文星冠甲科。经纶弥宇宙，带砺誓山河。荆楚藩屏大，番禺职贡多。铨衡须遴选，郎署得逶迤。夙拜天书宠，俄闻使节过。后尘云拥骑，前队鼓鸣鼍。五岭初消瘴，三江渐息波。柴桑访遗逸，庐阜入吟哦。地远云双翼，天空海一蠡。庭闱情最切，鼎鼐味应和。还直青绫被，重鸣白玉珂。归来宣室夜，前席问如何？  

○秋华亭以天上秋期近分韵得期字 【并序。】  

至正十年七月六日，玉山主人置酒小东山秋华亭上，歌舞少间，群姬狎坐庭中。时夜将半，秋声露气在竹树间，曲水萦带山石下与银汉同流，翛然若非人间世。因分题赋韵如左。  
溪上新亭绝萧爽，四檐高树碧参差。香浮金粟秋盈把，凉沁琼花月满枝。路近东山深窈窕，水通遥汉共逶迤。银瓶细泻深杯酒，罗扇新题小字诗。曲倚瑶筝声累咽，歌停翠管舞频攲。露零菡萏枝枝谢，风入梧桐叶叶吹。每忆天孙候河鼓，更烦星使问秋期。道林明日难为别，更约山公醉习池。  

○题东山图玉山同赋  

不起谢安石，其如天下何？向来游赏地，芳草落花多。  

○响屧廊  

山中老禅寂，同坐说吴王。时有风前叶，铮然下屧廊。  

○题敬仲竹木  

洞庭秋尽水层波，光动珊瑚碧树柯。夜半仙人骑紫凤，满天清影月明多。  

○题墨雁  

黄沙衰草雪毵毵，八月天山冷不堪。昨夜朔风吹过影，尽将秋色到江南。  

○题山居图  

千涧淙淙一径通，长松尽入白云中。征君更在山深处，满谷桃花烂熳红。  

○题高宗诗意便面  

当朝山色尚烟岚，近侍承恩罢早参。边奏不来春殿寂，自将情思写江南。  

○题赵子昂桃花马  

学士当年侍武皇，诏骑天马入明光。上林三月花如雨，吹落金鞍片片香。  

○题松石  

匡庐道士山阴住，遶屋青松个个长。溪上一番春雨过，白云满地茯苓香。  

○题胡环瘦马图  

坚昆此去几万里，荒草黄云连白沙。到得单于台下日，暖风开遍地椒花。  

○题陈闳画唐人呈马图  

大宛直在玉关西，万里风沙入骏蹄。一自殿前随仗立，垂头不肯向人嘶。  

○题赵松雪楚江清晓  

曾从江上系孤舟，渺渺清江万里流。两岸青山春正晓，一声鸣橹下扬州。  

○题赵千里临李思训煎茶图  

山风吹断煮茶烟，竹外谁惊白鹤眠。写就淮南《招隐》曲，松花离落石床前。  

○题李遵道古木新篁  

山中昔日藏书处，无数珊瑚并石根。海上樵夫都不识，断云苍藓长秋痕。  

○题陶谷邮亭夜宿图  

行春使者惜春华，处处春风杨柳花。不向江南望江北，却将恩怨属琵琶。  

○题王元章梅  

老鹤归来不受呼，野桥江树雪模糊。西湖处处皆桃李，省识春风到画图。  

○题墨竹  

先生旧隐鉴湖曲，无数琅玕遶屋生。萧萧六月动秋思，不是风声即雨声。  

○题柯石  

千岩夜半风雨裂，古剑斫石生铜折。寒潭影动月峥嵘，碧藓淋漓老蛟血。  

○题边伯京画萱竹鸡鹣  

云根翠竹依苍石，溪上戎葵映碧流。自是鸳鸯元有侣，不因芳草解忘忧。  

○题钱舜举画鸡冠花  

玄霜冷渍丹砂汁，翠羽离披紫霞湿。金乌海底浴神光，绛帻鸡人露中立。  

○观牡丹有感  

摇摇红影 【一作雾。】 一枝斜，看舞东风两髻娃。堪笑年年未归客，借人池馆赏春花。  

○寄陈敬德  

郭外何曾有杜鹃，客中情绪自堪怜。清明过了梨花谢，风景依然似去年。  

○水殿图  

羊车欲过玉阑东，雉扇微开水殿风。白凤徘徊金井月，凉阴半在碧梧桐。  

○和西湖竹枝词二首  

侬家住在涌金门，青见高峰白见云。岭上已无丞相宅，湖边犹有岳王坟。  
杨柳树头双鹁鸪，雨来逐妇晴来呼。鸳鸯到死不相背，双飞日日在西湖。  

○湖光山色楼口占四首  

长烟落日孤鸟没，野岸平畴新水多。有客倚栏成独啸，白苹洲上起渔歌。  
团团绿树野人家，一道官河紫楝花。柳外时时啼布谷，林间轧轧响缫车。  
秧地已是三时雨，草阁风生五月凉。薝卜开花浑似雪，枇杷着子已全黄。  
晚烟晴树遶楼台，别浦荷花远近开。芳草茫茫随地远，野帆片片向人来。  

○柳塘春口占四首  

江浦雪消杨柳春，槛下新水碧粼粼。嫁得东风最轻薄，吹荡柔条拂着人。  
正月已尽寒未收，柳塘曲曲带平流。青丝银瓶送美酒，赤栏画桥横钓舟。  
日落大堤杨柳明，栖乌也复可怜生。若待清明花似雪，风光多属上林莺。  
嫩绿新生杨柳枝，轻风故故向人吹。春波不尽东流意，折得柔条欲遗谁。  

○渔庄欸歌二首  

芙蓉千树齐临水，橘柚满林都是霜。饮罢玉人归别院，只留明月照渔庄。  
对酒清歌窈窕娘，持杯劝客手生香。袖中藏得双头橘，一半青青一半黄。  

○泊阊门次玉山韵  

渌水秋风荡桨船，白苹洲上月初弦。清光半入红窗里，照见羁人夜不眠。  

○玉山佳处联句 【并序。】  

十九日玉山主人与客吴水西卧酒不能起，余与元璞坐东庑池上。清风交至，竹声荷气，清思翛然，殆非人间世。因与联句若干韵，不知二公在华胥梦中，亦有此乐否？书之卷中，以索二公一笑。  
玉山山中清昼长，偶来池上据胡床。 【立。】 桐阴竹色不见日，水气荷风多是凉。 【琦。】 鱼度波心行个个，鹤来林下舞跄跄。 【立。】 嫩篁承宇清摇帻，文藻萦波绿映裳。 【琦。】 每爱汤休诗句好，独怜贺监醉时狂。 【立。】  
饭输香积真成愧，酒送金茎或可尝。 【琦。】 冰盌泠泠寒欲冻，莼丝细细滑仍香。 【立。】 濯缨聊复■〈奭斗〉清溜，结佩还须撷野芳。 【琦。】 世上黄尘方没马，山中白石忽为羊。 【立。】 诗成醉卧不知处，翠雨霏霏满竹房。 【琦。】  

***◆郑炼师守仁（蒙泉集）***  

守仁号蒙泉，天台黄岩人。幼着道士服，长游京师，寓蓬莱坊之崇真宫，不事干谒，斋居万松间。一夕大雪填门，蒙泉读书僵卧自若，京师号为独冷先生。至正间，出主白鹤观。诗多失传，仅见《玉山雅集》。  

登桑干岭迎达礼部  
和句曲张外史韵寄上清薛外史  
危太朴应奉寿  
和刘遵道佥宪韵题开玄道院呈王真人  
凤凰台和李御史韵  
和吴大宗师九日迎驾龙虎台韵  
送任生之松江从学  
上京怀张外史  
和沈自诚孤雁韵  
和贡泰父待制上京即事二首  
雨中海棠分韵得肉字  

○登桑干岭迎达礼部  

晓发桑干岭，行行路入云。众山皆在下，惟我独超群。驿骑天边出，杨花树杪分。老僧邀茗供，坐石共论文。  

○和句曲张外史韵寄上清薛外史  

明月照寒水，清霜积厚冰。知君多念我，为客独依僧。湖海十年梦，诗书半夜灯。忽闻江国雁，写寄剡溪藤。  

○危太朴应奉寿  

华盖山前爽气浮，瑞锺人品最清修。汗青笔力齐班马，太白神光焕斗牛。绛阙早朝香满袖，玉堂夜直月如钩。春风道上看红药，政是斯文独步秋。  

○和刘遵道佥宪韵题开玄道院呈王真人  

龟溪溪上开玄馆，玉灵仙人别洞天。金碧楼台深翠里，画图城郭淡烟边。桃花春昼霞千树，暖日东风锦一川。人在归根亭上燕，香飘外国羃林泉。  

○凤凰台和李御史韵  

夜深烽火东城鼓，步绝金莲春笋泥。千载王风天转北，六朝文物日沈西。江浮汉地淮山小，鸟没吴云宫树低。独足不回鳷鹊去，云台今此让鸟栖。  

○和吴大宗师九日迎驾龙虎台韵  

深秋黄道翠华开，辇路清光被草莱。一地行宫成玉陛，九天明月照金台。班趋文武红云合，乐奏箫韶彩凤来。至正明仁希历代，词臣乐颂太平回。  

○送任生之松江从学  

尔翁与我同兄弟，乃父论交亦友生。愧我江湖空老大，喜君头角又峥嵘。早看器识如刘晏，还拟文章似祢衡。春雪一篷波万顷，柳条青眼总离情。  

○上京怀张外史  

两冬为客住龙沙，长忆西湖处士家。昨夜不知身万里，短窗明月梦梅花。  

○和沈自诚孤雁韵  

海国风高失蓟云，声声哀怨不堪闻。自怜片影荒城月，肯为饥寒向别群。  

○和贡泰父待制上京即事二首  

野韭青青黄鼠肥，地椒细细白翎飞。郎君怯薛今朝出，请得官钱买酒归。  
金鞍宝马女郎骑，笑拥香车出内时。齐到五云新月下，举鞭相向始分离。  

○雨中海棠分韵得肉字  

花神泣向臙脂国，泪浥紫绵红沁肉。沈香亭北锦屏寒，太真政在华清浴。  

***◆子庭禅师祖柏（不系舟集）***  

祖柏号子庭，四明人。寓居嘉定，宋史魏王之后。幼从禅学，尝住慧聚寺。以画兰与普明齐名，所居曰「不系舟」。子庭能口辨，有诗名。浪迹云游，乞食村落，对人不作长语，间杂谐调。其嘲游虎丘云：「家家恕斋字，户户雪窗兰。春来行乐处，只说虎丘山。」盖谓吴下游赏，动辄必登千人石，一时争尚班恕斋所作字及僧雪窗所写兰故也。一日，偶触某官驺从，缚至，知其为子庭也，命赋所张盖。应声曰：「百骨攒来一线收，葫芦金顶盖诸侯。一朝撑出马前去，真个有天无日头。」因笑而释之。后至元丙子，松江亢旱，府官遣吏赍香帛迎请嘉兴方士沈应元雷伯结坛仙鹤观，行月孛法，下铁简于湖泖潭，日取蛇燕焚之，了无应验，羞赧宵遁。子庭有诗，其一联云：「谁呼蓬岛青头鸭，来杀松江赤縺蛇。」闻者绝倒。丁丑夏，民间讹言朝廷采取童男女，一时嫁娶殆尽。子庭作诗云：「一封丹诏未为真，三杯淡酒便成亲。夜来明月楼头望，惟有姮娥不嫁人。」其滑稽类如此。  

秋夜长简玉山  
题松溪渔隐图  
暮春雍熙寺访沈自诚不遇  
题赵仲穆看云图  
虎溪三笑图  
题倪云林为韩复阳写空山芝秀图  
诚道原溪山晚霁图  
戏题阴凉室阶前芭蕉  
题玉山主人壁  
朝命移栽栝子松于内苑  
题自写菖蒲二首  
效刘屏山作十二相属歌  

○秋夜长简玉山  

秋夜长，秋夜长。青灯半炧，玉漏未央。云叶扬影，露华凝光。为问湖阴柳，应有长条刺钓篷。  

○题松溪渔隐图  

老树惊鹊，枯莎怨螀。幽人对景炯不寐，西风一迭神凄凉。我欲渡，河无梁。我欲济，津无航。攀鳞附翼愧凡骨，化金点石无仙方。腰金秉象兮我貌弗扬，剸蛟缚虎兮我机弗张，有弓无由挂扶桑。夜光明月孰辨昔那子，黄河太华谁是今欧阳。天宽地大若无碍，无处可着诗人狂。西风再迭兮形无尔伤，黄鹄可跨兮苍虬可骧。南箕可簸兮北斗可浆，所不可以智力而致者惟命之常。何圣贤亦不能免于厄兮，或毁于臧，或畏于匡。然大人虎变有不可得而测者，岂非寻常之中而有筑岩之傅，钓磻之吕，卧庐之亮，纳履之良者耶？西风三迭兮声始洋洋，黄金满地山花香。呼童重洗琥珀觞，篱菊已露螯已霜。乐天知命兮吾亦从此逝矣，相与忘形乎无何有之乡也。歌欲断，夜将半。拔剑起舞无人伴，却对嫦娥影凌乱。君不见芙蓉晓梦万花酣，有人却恨春宵短！  

○暮春雍熙寺访沈自诚不遇  

暇日远相问，古寺幽且深。青苔余华落，双树一莺吟。炉存散微篆，茗熟独成斟。明当持山酒，慰子客居心。  

○题赵仲穆看云图  

旧游清苕上，爱看弁峰云。稍将春雨度，始见远林分。起灭悟真理，逍遥遗世纷。于焉自怡悦，永怀陶隐君。  

○虎溪三笑图  

境缘心妄起，心悟境自忘。三老同一笑，物我两茫茫。月照清溪水，风散白莲香。无端一笑已，千古笑何长。  

○题倪云林为韩复阳写空山芝秀图  

每忆云林子，隐居清且闲。蹇裳采芝秀，倚杖自秋山。微雪松阴暝，青苔石上斑。韩康偏有意，时复到柴关。  

○诚道原溪山晚霁图 【道原隐于芝阜。】  

微雨过溪上，青山草阁前。牛羊知返径，童稚喜归船。烟树村村鸟，春泉处处田。披图忆芝草，头白尚安眠。  

○戏题阴凉室阶前芭蕉  

新种芭蕉绕石房，清阴早见落书床。根沾零露北山润，叶带湿云南涧凉。得地初依苍石瘦，抽心欲并绿筠长。雨声夜响巅崖瀑，晴碧朝浮海日光。樗栎自惭全寿命，楩楠合愧托岩廊。观身正忆维摩语，草字宁追怀素狂。白昼栖迟吾计拙，青霄偃仰汝身强。岁寒要使交期在，莫畏空山有雪霜。  

○题玉山主人壁  

杖锡穿云雨湿衣，我来君出两相违。君边听得仙童语，学士朝朝向晚归。  

○朝命移栽栝子松于内苑  

大夫去作栋梁材，无复清阴覆绿苔。今夜月明风露冷，悞他千里鹤飞来。  

○题自写菖蒲二首  

盆泓浅浅映幽丛，绿发翛翛堕镜中。潇洒凭谁供拂掠，澹烟微雨及清风。  
云骨溪毛瘦不禁，井花濯濯翠阴阴。闲来坐对清诗眼，月落半窗风露深。  

○效刘屏山作十二相属歌  

鼷鼠不发千钧机，衅钟无罪牛何之。大人虎变不可测，狡兔死窟元来痴。龙梭悬壁风雷起，常山蛇行首应尾。服车良马时使欤，触藩羸羊势然耳。楚人冠猴事有无，鸡肋取食难为图。累累堪笑丧家狗，慎勿远效辽东猪。  

***◆蜀畤坾公本诚（凝始子稿）***  

本诚初名文诚，字道元， 【一作原。】 后名道元，字觉隐，嘉禾语溪人。住兴圣禅寺，嗣法虚谷陵禅师。又主本觉寺，寓吴下佳山水间。居无常处，以诗自豪。与天隐至公、笑隐欣公诗声相埒，呼为诗禅三隐。天隐先化去，师与笑隐洪武初尚在，有文集行世。道元喜诙谐，常与程渠南同食蕈，道元嘱赋，渠南应声云：「头子光光脚似丁，祗宜豆腐与波棱。释迦见了呵呵笑，煮煞许多行脚僧。」闻者绝倒。又善书，山水学巨然，翎毛竹石俱有洒脱之韵。自云吾尝以喜气写兰，以怒气写竹。每画毕，辄喜题跋其上。自称辅成山人、大同山翁、凝始子，或诡言「蜀畤坾公笔」云。  

感兴二首  
贫居  
余尝作二诗观者皆喜文卿见余写此卷俾余书之于上  
吴江长桥  
山行  
秋晚溪上作  
书斋即事六言一首大云特索余书故书之  
题画  

○感兴二首  

贤士志弘廓，不以官拘身。达士理明彻，不以身拘神。百年在瞬息，营营徒苦辛。华表鹤归来，城郭非旧人。冥心合元化，庶以全吾真。  
清晨入鄽郭，闾巷溢车马。驺哄喧市尘，茫洋万人海。父老里中旧，殷勤共迎迓。亦有诸弟昆，更互陪语坐。世故论万端，喧哇杂碎琐。大要在功利，余一无所解。勉强相酬酢，意会无不可。但念道不同，语久若聋哑。不如返吾庐，世有谁知我。  

○贫居  

造物非贫我，欲我闲且安。贫居自有乐，此乐非人间。萧然一茅宇，十年卧空山。山深无客来，独与云往还。芰荷制冬衣，藜藿供朝餐。登山玩崔嵬，临流听潺湲。为无贪着念，随地可盘桓。但得闲中乐，岂以贫为艰。愈贫愈无事，无事心愈闲。虽居人世中，恰似出尘寰。  

○余尝作二诗观者皆喜文卿见余写此卷俾余书之于上  

莫造屋，莫造屋，何用经年兴土木。造屋人在堂，拆屋人在腹。不知造时荣，但见拆时辱。莫造屋，莫造屋。世道由来反复多，兴废但分迟与速。  
莫买田，莫买地，买田置地增家计。西陌东阡恣兼并，不知户役随田至。大男小女日夜忙，带锁担枷了官事。莫买田，莫买地。生前将为子孙谋，身后翻为子孙累。  

○吴江长桥  

天险不可梯，白石不受鞭。空疑幻人试幻术，神输鬼运来尘寰。跻涛驾浪径空阔，盘结钩锁金联环。又疑东海跃出万丈白玉虬，挟风噀雨飞上天。天高九万不得上，翻身飞堕长江边。苍云半湿琼瑶冷，弱水不隔蓬莱境。两岸遥分白月光，中流压破青天影。江吞湖吐水势雄，南极地缺栖鱼龙。桥成壮观夺天巧，却笑造化无全功。  

○山行  

水声■〈氵虢〉■〈氵虢〉山中路，林深不知林外雨。转来涧深不可渡，沿流直过前山去。前山脚下溪路斜，隔江遥见山人家。  

○秋晚溪上作  

日暮东溪上，秋深景寂寥。叶稀林影薄，水落岸痕高。野烧明江岛，渔舟入浦桥。故人烟水隔，怅望首空搔。  

○书斋即事六言一首大云特索余书故书之  

径远松篁蓊郁，日长庭院清虚。大贵莫过学道，至乐无如读书。  

○题画  

花下抛书枕石眠，起来闲漱竹间泉。纸窗石鼎灰犹暖，残烬时飘一缕烟。  

***◆一愚禅师子贤（一愚集）***  

子贤字一愚，天台人。幼聪悟绝人，住天台山寺。禅定之外，肆志作诗，最为杨铁崖所称赏。诗见《玉山雅集》。  

送叶明斋如京二首  
与白云山人夜坐山人将归天台即席赋此送之  
为文中上人题唐子华画  
题绿筠楼  
华项云游江西  
拟铁笛先生游虎丘得开字韵  
寄敏仲谦于洞庭翠峰寺  
题顾仲瑛玉山佳处  
奉上铁崖先生文署  
送李提举归  
题王元章墨梅  

○送叶明斋如京二首  

墨突不暇黔，孔席不暇暖。周流天地间，微踪何蹇蹇。迩来千百年，懿德人所范。送尔嘿无言，山城春日晚。  
伤君远行迈，白日何凄其。微阳满林光，稍稍照人衣。天高鸟垂翼，风紧花落枝。荒台俯流水，万里长相思。  

○与白云山人夜坐山人将归天台即席赋此送之  

桫椤树头月皎皎，共坐论诗天欲晓。大星飞落沧江前，小虫啼徧墙根草。我爱高人白云姿，对客长赋白云辞。漫游群仙白银阙，拾得碧海珊瑚枝。又载云軿下尘世，凉飙微动青霞袂。一声铁笛彻长霄，鸾凤和鸣满云际。高人读律仍读书，白头在堂辞我归。殷勤彩服寿春酒，江城八月秋晖晖。  

○为文中上人题唐子华画  

□□潮生白，烟钟树杪撞。渔舟浮个个，沙鸟去双双。野旷□□此，天青月堕江。看图思长史，独倚暮楼窗。  

○题绿筠楼  

绿筠楼外玉参差，坐爱棱栾晓雾霏。五色云开丹凤下，九天风动翠蛟飞。江波渺渺湘妃泣，羽旆娟娟帝子归。我为玉人歌此曲，山城秋日净晖晖。  

○华项云游江西  

日照香炉缥缈峰，半天万仞金芙蓉。上盘剑气干星极，下有隐士巢云松。澄潭湛湛龙归钵，细草青青鹿养茸。好去海东诗画客，采兰江口听烟钟。  

○拟铁笛先生游虎丘得开字韵  

九月九日天无雨，携妓游山亦快哉。铁笛一声厓石裂，银门多为菊花开。空池剑气干丹极，古寺芙蓉照紫苔。爱杀月明江路静，画船箫鼓缓歌回。  

○寄敏仲谦于洞庭翠峰寺  

敏公遥住洞庭西，咫尺烟波路欲迷。落日断霞山迭迭，扬舲鼓角 【一作枻。】 风凄凄。鱼龙出没随潮上，橘柚参差压树低。东崦人家更清绝，也思来此作幽栖。  

○题顾仲瑛玉山佳处  

玉峰 【一作山。】 佳地小徘徊，霞气丹光接上台。白日山移蓬岛去，紫宫花绕蕊珠开。云边青鸟迎人语，溪上黄童采药回。昭代衣冠非避世，凭轩志 【一作泚。】 笔写仙才。  

○奉上铁崖先生文署  

晏岁曾逢张外史，梅边日日说廉夫。文章气逸江东□，□字工专海上苏。把酒远山当夕照，弹琴修竹散烦纡。不才驽马劳青眼，便作人间汗血驹。  

○送李提举归  

白帝城边落木秋，峨眉山上月如钩。少陵野老曾为客，太白仙人旧所游。玉峡楼船烟雨暝，锦官台殿夕阳收。他年百丈牵江上，访子殷勤到益州。  

○题王元章墨梅  

我家绕屋梅花树，况在清溪白石边。云霁月明疏影小，读书犹记十年前。  

***◆张玉娘（兰雪集）***  

玉娘字若琼，姓张氏，松阳女子也。父懋字可翁，号龙岩野父，仕宋为提举官。媪刘氏。玉娘生有殊色，敏惠绝伦。及笄，字沈生佺，佺为宋宣和对策第一人晦之后，与玉娘为中表。未几，张父有违言，佺与玉娘益私相结纳，不忍背负。佺尝宦游京师，时年二十有一，两感寒疾不治，疾革，张折简子沈，以死矢之。沈视之曰：若琼能卒我乎？嘘唏长潸，遂瞑以死。张哀惋内重，常郁郁不乐，时值元夕，托疾隐几，忽烛影挥霍下见沈郎，属曰：若琼宜自重，幸不寒夙盟，固所愿也。张顾视烛影，以手拥髻，凄然泣下曰：所不与沈郎者，有如此烛！语绝，觉不见，张悲绝，久乃苏，曰：郎舍我乎！遂得阴疾以卒，时年二十有八。父媪哀其志，请于沈氏，得合窆于附郭之枫林。明邑人龙溪王诏为作传。若琼为文章酝藉，诗词尤得风人之体，时以班大家比之。尝自号一贞居士。侍儿紫娥、霜娥，皆有才色，善笔札。所畜鹦鹉，亦辩慧，能知人意事，因号曰「闺房三清」。卒之日，侍儿皆哭之恸。踰月，霜娥以忧死，紫娥遂自经而殒。诘旦，鹦鹉亦悲鸣而降。家人皆从殉于墓，时或称张墓为「鹦鹉冢」。所著诗若干首，王龙溪得于道藏之末，谓古人以节而自励者，多托于幽兰白雪以见志，因名之曰《兰雪集》云。  

川上女  
古别离  
拜新月  
白雪曲  
捣衣秋  
明月引  
双燕离  
采莲曲  
班婕妤二首  
塞下曲  
塞上曲  
从军行  
幽州胡马客  
山之高三章  
王将军墓  
鸣雁二章  
瑶琴怨  
秋江辞  
春晓谣  
牧童辞  
龙鳞石  
西楼晚眺  
哭沈生  
闲坐口谣  
秋夜长  
华清宫  
长信宫  
春残  
春思  
昼寝  
秋思  
春晓  
题画二首  
林和靖  
暮春夜思  
春睡  
新夏纳凉  
清昼  
咏案头四俊  
晚楼凝思  
和谪弟三一三峡晓征寄回韵  
春妆凝思  
倦绣  
梦游龙阙  
池边待月  
哭沈生  

○川上女  

川上女，行踽踽。翠鬓湿楚云，冰肌清溽暑。霞裙琼佩动春风，兰操苹心常似缕。却恨征涂轻薄儿，笑隔山花问妾期。妾情清彻川中水，朝暮风波无改时。  

○古别离  

把酒上河梁，送君灞陵道。去去不复返，古道生秋草。迢递山河长，缥缈音书杳。愁结雨冥冥，情深天浩浩。人云松菊荒，不言桃李好。澹泊罗衣裳，容颜萎枯槁。不见镜中人，愁向镜中老。  

○拜新月  

拜新月，拜月愿月圆。新月有圆时，人别何时见！  

○白雪曲  

帘白明窗雪，风急寒威冽。欲起理冰弦，如疑指尖折。孀帏眠不稳，愁重肠千结。闲看腊梅梢，埋没清尘绝。  

○捣衣秋  

入夜砧声满四邻，一天霜月楚云轻。自怜岁岁衣裁就，欲寄无因到远人。  

○明月引  

明月度天飞，团团散清辉。中有后羿妻，窃药化蟾蜍。碧海心如梦，澹澹生寒虚。关山一夜愁多少，照影令人添惨凄。  

○双燕离  

白杨花发春正美，黄鹄帘垂低燕子。双去复双来，将雏成旧垒。秋风忽夜起，相呼度江水。风高江浪危，拆散东西飞。红径紫陌芳情断，朱户琼窗侣梦违。憔悴卫佳人，年年愁独归。  

○采莲曲  

女儿采莲拽画船，船拽水动波摇天。春风笑隔荷花面，面对荷花更可怜。  

○班婕妤二首 【和王摩诘韵。】  

一自怜捐弃，香迹玉阶疏。闻道西宫路，近亦绝鸾舆。  
翠箔玉蟾窥，天街仙籁绝。抱恨坐夜长，银釭半明灭。  

○塞下曲 【横吹曲辞。】  

寒入关榆霜满天，铁衣马上枕戈眠。秋生画角乡心破，月度深闺旧梦牵。愁绝惊闻边骑报，匈奴已牧陇西还。  

○塞上曲 【横吹曲辞。】  

为国劳戎事，迢迢出玉关。虎帐春风远，凯甲清霜寒。落雁行银箭，开月响镰环。三更豪鼓角，频催乡梦残。勒兵严铁骑，破虏燕然山。宵传前路捷，游马斩楼兰。归书语孀妇，一宵私昵难。  

○从军行  

三十遴骁勇，从军事北荒。流星飞玉弹，宝剑落秋霜。画角吹杨柳，金山险马当。长驱空朔漠，驰捷报明王。  

○幽州胡马客  

幽州胡马客，莲剑寒锋清。笑看华海静，怒振河山倾。金鞍试风雪，千里一宵征。■〈革长〉底揪羽箭，弯弓新月明。仰天坠鵰鹄，回首贯长鲸。慷慨激忠烈，许国一身轻。愿系匈奴颈，狼烟夜不惊。 【已上凯歌乐府，俱闲中效而不成者也。丈夫则以忠勇自期，妇人则以贞节自许，妾深有意焉。】  

○山之高三章  

山之高，月出小。月之小，何皎皎。我有所思在远道，一日不见兮我心悄悄。  
采苦采苦，于山之南。忡忡忧心，其何以堪。  
汝心金石坚，我操冰雪洁。拟结百岁盟，忽成一朝别。朝云暮雨心去来，千里相思共明月。  

○王将军墓 【宋王将军名远宜，松阳人。宋亡，与元兵战于望松岭，死之，遂葬于此。】  

岭上松如旗，扶疏铁石姿。下有烈士魂，上有清菟丝。烈士节不改，青松色愈资。欲试烈士心，请看青松枝。  

○鸣雁二章  

鸣雁征征，白露既零。猗嗟清兮，怀彼春冰。  
鸣雁嘷嘷，凉风飘飖。猗嗟娈兮，怀彼春宵。  

○瑶琴怨  

凉蟾吹浪罗衫湿，贪看无眠久延立。欲将高调寄瑶琴，一声弦断霜风急。凤胶难煮令人伤，茫然背向西窗泣。寒机欲把相思织，织又不成心愈戚。掩泪含羞下阶看，仰见女牛隔河汉。天河虽隔女牛情，一年一度能相见。独此弦断无续期，梧桐叶上不胜悲。抱琴晓对菱花镜，重恨风从手上吹。  

○秋江辞  

烟迷浦口人迹稀，老松瘦竹横斜晖。舟人鲙切莼羹美，竹叶香清蠏正肥。醉眠篷底呼不醒，一任秋风吹鬓影。起来霜月白满天，淅沥蒹葭凉夜静。  

○春晓谣  

到枕一声莺，晓窗生虚白。烟柳影参差，蔷薇红半坼。乘风双蛱蝶，欲入珠帘隔。独向花下吟，翠筱刺罗襟。徘徊吟不就，婢子整瑶琴。抚弦不堪弹，调别无好音。一弦肠一断，断尽几回心。  

○牧童辞  

朝驱牛，出竹扉，平野春深草正肥。暮驱牛，下短陂，谷口烟斜山雨微。饱采黄精归不饭，倒骑黄犊笛横吹。  

○龙鳞石 【在西屏山。】  

古石横青壁，苍蛟松下蟠。日斜山气湿，瘦甲动余寒。  

○西楼晚眺  

向晚登高楼，帘闲楼上头。白烟凝野水，望断使人愁。  

○哭沈生  

中路怜长别，无因复见闻。愿将今日意，化作阳台云。  

○闲坐口谣  

独坐看花枝，无言双泪垂。痴婢不知春，问我心恨谁。  

○秋夜长  

秋风生夜凉，风凉秋夜长。贪看山月白，清露湿衣裳。  

○华清宫  

柳暗春风远，花飞香梦残。夜深明月度，寂寞玉雕阑。  

○长信宫  

珠箔疏流月，萤归定绣裳。宫西灯火合，歌吹起昭阳。  

○春残  

帘外落花万点，枝头啼鸟一声。唤转枕边春梦，倚阑终日凝情。  

○春思  

玉勒雕鞍燕北春，闲愁空自惜芳尘。杨花入户还飞去，应笑虚帏翠被新。 【龙溪曰：怨而不怒。】  

○昼寝  

南窗无事倦春妍，绣罢沈香火底眠。清梦却羞飞絮杳，误随双蝶度秋千。  

○秋思  

秋入银床老井梧，能言鹦鹉日相呼。兰闺半月闲针线，学得崔徽一镜图。  

○春晓 【和徐氏润然韵。】  

梦回隔竹漏声残，春起移灯看牡丹。无力东风暗吹烛，独披清露倚雕阑。  

○题画二首  

伯牙  
海棠宿鸟  

△伯牙  

山家茅屋隔寒林，独把枯桐觅旧吟。门掩无人飞蛱蝶，白云垂地结晴阴。  

△海棠宿鸟  

幽禽底事倦春芳，相与栖迟宿野棠。风搅一枝香梦醒，四天烟景夜茫茫。  

○林和靖  

饮尽春觞兴转赊，竹阴扶日印窗斜。骑驴踏遍吴山曲，处处东风出杏花。  

○暮春夜思  

夜凉春寂寞，淑气浸虚堂。花外钟初转，江南梦更长。野舂鸣涧水，山月照罗裳。此景谁相问，飞萤入绣床。 【虞伯生读至末句，拍案曰：此岂妇人所及！大为当时所称。】  

○春睡  

绣倦南窗下，翛然睡思摧。红日过墙去，清风入幕来。幽梦迷庄蝶，荒云隔楚台。觉来香缕在，虚室绝尘埃。  

○新夏纳凉  

熏风初转夏，绿树老春莺。暗溜穿花入，溪云隔竹生。倚凉攲画扇，拭泪听秦筝。素袜香尘暗，槐阴树底行。  

○清昼  

昼静春偏远，诗成兴转赊。看山凭画阁，问竹过邻家。摘翠闲惊鸟，烧烟晓煮茶。无端双蛱蝶，绕袖错寻花。  

○咏案头四俊 【录二】  

锦花笺  
珠麝墨  

△锦花笺  

薛涛诗思饶春色，十样鸾笺五采夸。香染桃英清入观，影翻藤角眩生花。涓涓锦水涵秋叶，苒苒剡波漾晚霞。却笑回文苏氏子，工夫空自废韶华。  

△珠麝墨  

兰煤熏透漏星房，苍璧无痕晕漆光。万杵龙颔凝海水，十分麑泪泣玄霜。松烟入砚还矜色，江雨翻云别有香。风静月林秋气逼，满天诗思动清商。  

○晚楼凝思  

鸳鸯绣罢阁新愁，独抱云和散画楼。风竹入弦归别调，湘帘卷月笑银钩。行天雁向寒烟没，倚槛人将清泪流。自是病多松宝钏，不因宋玉故悲秋。  

○和谪弟三一三峡晓征寄回韵  

鸟道萦纡入剑门，谪居惟汝独怜恩。锁天烟黑疑无地，隔树人言知有村。听雨不生池草梦，看云应断故乡魂。平安日问南归雁，三峡清秋依晓猿。  

○春妆凝思  

春来常是见花羞，终日帘垂懒上钩。淑气熏人饶旧梦，柳条萦带绾新愁。情归野草泥寒雨，目断长江送下舟。笑比南金身自许，镜鸾独抱下妆楼。  

○倦绣  

绿窗春睡起常迟，绣罢鸳鸯听子规。斜倚睡屏闲怅望，慵临鸾镜独支颐。工余彩线日空永，愁伴珊瑚梦已违。细数目前花落尽，伤心都付不言时。  

○梦游龙阙  

香魂夜静趋龙阙，天风吹袂波凌袜。鲛人愁织雪绡衣，飞琼笑问青华发。肌彻冰霜玉树寒，步摇环佩玻瓈滑。一声惊觉晓莺啼，帘筛半枕梨花月。  

○池边待月  

待月月未升，看池池水清。冰夷吹海浪，薄雾约云英。惟见寒波动，嫦娥明镜行。  

○哭沈生  

仙郎久未归，一归笑春风。中途成永绝，翠袖染啼红。怅恨生死异，梦魂还再逢。宝镜照秋水，明此一寸衷。素情无所著，怨逐双飞鸿。  

***◆黎佥事崱（静乐稿）***  

崱字景高，号东山，安南人。东晋交州刺史沅敷后也。世居爱州，幼与外祖舅诸卫黎琫为子。教习书，九岁试童科，陈大王留左右，仕至侍郎。迁佐净海军节使彰宪侯陈键幕。至元中，元世祖有占城之役，遣使安南，令助军输，世子日烜不听，命镇南王脱驩、右丞唆都等先后进兵，世子战败，弃城遁。其弟昭国王益稷率键等降附。安南兵邀击，键战没，崱抱其尸驰数十里瘗之。随班赴阙，封益稷为安南国王。崱祗受敕从侍郎，遥授纸县令尹，赐钱五百缗，同降者受符有差，寻命益稷归国，崱随镇南王自鄂移兵送之，安南弗纳，寻以炎瘴班师，还居汉阳。益稷念崱劳绩，力荐之，祗受敕牒奉事郎，遥授同知安暹州事，寻加奉议大夫、佥归化路宣抚司事。东山性冲退，薄声利，嗜文章，入中国垂五十年。晚自号静乐，闲居汉阳，采摭历代国史交址图经，杂以见闻，作《安南志畧》二十卷，以叙事附于卷末。诗多可传，仅存遗稿诸作，如《朝会》云：「祥开黄道乾坤阔，瑞拱红云日月光。」《应朝广省》云：「贪看百二关河阔，不顾八千途路赊。」其惓惓向慕中朝之心，亦可概见于此。  

图志歌  
赠尚书撒里瓦使安南还  
送郎中赵子期  
内附  
喜诏  
侍宴  
都城  
重九怀彰宪侯  
送侍郎智子元使安南  
送广文傅与砺佐天使安南  
寿安南国王  
用载道韵晚游郎中湖  
赠傅与砺使安南还  
大别山咏禹柏  
挽安南国王  

○图志歌  

安南版图数千里，少是居民多山水。东邻合浦北宜邕，南抵占城西大理。古来五岭号蛮夷，肇自陶唐有交址。其在成周为越裳，重译曾来供白雉。秦名象郡汉交州，九真日南接其地。汉初赵陀总雄据，乃命为王免诛徙。继因高后禁关市，陀复怙强随僭伪。即称帝与中国仵，戕害边民严武备。汉家自是起兵戈，每战无功罢力士。汉文修德不事武，释罪不诛封赵氏。陀因感德称藩臣，遂使婴齐来入侍。方物珍奇岁贡输，传袭子孙给五世。吕嘉谋叛暗兴兵，故杀其王并汉使。武皇一怒奋天戈，千里精兵扫凶秽。路侯博德勇有谋，破越如同破竹势。分为九郡置官守，南越从兹国乃废。中华闻化遍九州岛，渐教远人通礼义。光武初除新室难，未遑选擢南方使。糜洽二女逞奸雄，娣名征侧妹征贰。招呼要党据南交，威服百蛮无与比。侵边寇灭六十城，一立为王一为帅。堂堂汉将马伏波，苦战三年常切齿。分军驱逐到玺溪，贼酋授首悉平治。广开汉界极天南，铜柱高标传汉史。命官遣将镇其民，德政清新多惠施。至于士燮善抚绥，贵重一方人所念。国政纷纷吴蜀在，争为壁垒陈交界。境入汉制宋齐梁，兴诛相承如一轨。悠悠阅世迨隋唐，始号安南今乃是。张舟始作都护时，修筑罗城制军器。高骈威信行在彼，此邦人人多慢易。咸通末岁中国乱，转运遐方肆骄恣。吴权曲颢矫与杨，篡辱相争民力匮。宋初王氏始封王，丁绝转封黎与李。李传九世一百年，嗣有陈王来袭位。泰平日久重儒风，礼乐衣冠畧初似。皇元一统自古无，德服万邦恩泽被。陈王纳款三十年，后嗣不道违上旨。甲申假道征占城，令助军器供饷馈。居然逆命相抗衡，拒捍王师心怀异。陈王子侄二三人，慕义来归沐恩赐。兴师伐罪出有名，千里鹰扬耀旗帜。进兵数道会于交，势若雷云驰万骑。其王逃海匿山林，旁及无辜遭罪戾。师还伏罪进表章，犀象玺珠常踵至。圣心荡荡念斯民，罢战休兵合天意。南陲从此悉安然，亿万生灵蒙其庇。远人怀德自心归，天下为家当盛际。小臣居沔拜皇恩，窃禄素餐心自愧。乘间缀缉旧所闻，写作《安南风土志》。  

○赠尚书撒里瓦使安南还  

安稳梅花道，尚书向此还。人烟两边树，客思万重山。陆贾通南越，张骞度玉关。皇华君善事，谁喜近天颜。  

○送郎中赵子期  

下国瞻宸极，交州有使星。梅花南北景，篁竹短长青。殊俗诗难写，荒村酒易醒。翩翩赵公子，终不愧朝廷。  

○内附 【至元甲申，官军入境，世子遣兄子新虑侯率崱等拒之。力弱，遂降。】  

十丈楼船下粤泷，将军系组列城降。中朝一统有今日，南国小臣如此江。自入羽毛州赋后，须忘鳞介土□□。当年百岁秦陀老，何事诗书滞一邦。  

○喜诏  

黄鸡催唱晓玲珑，尺五飞来紫禁中。遂使尧言布天下，始知汉诏感山东。金瓯已付经纶手，玉烛均调鼎鼐功。人囿太平无事日，村村秔稻飐香风。  

○侍宴 【皇废初元。】  

玉阶仙仗晓班催，日上彤章宝扇开。雷动乾坤三祝寿，春生雨露九霞杯。元年新记黄龙瑞，重译今传白雉来。从此南荒深感德，不劳铜柱立崔嵬。  

○都城  

天象分明散晓霞，故令骑马入京华。云开阊阖三千丈，雾暗楼台百万家。寒尽宫花初着蕊，春深官柳已藏鸦。太平气象今如此，始信皇图福未涯。  

○重九怀彰宪侯  

久废登临不赋诗，却来重看菊花枝。犹思马上西门哭，不记螯边左手持。双鬓岂堪频换色，一樽当及未衰时。纷纷蜂蝶知春事，明月秋风好付谁。  

○送侍郎智子元使安南  

桂林南去接交州，椰叶槟榔暗驿楼。使者持书行绝域，侍郎鞭马照清秋。元年诏下黄龙汉，九译人归白鲤周。便化文身作章甫，归来陆贾说前■〈旒上王下〉。  

○送广文傅与砺佐天使安南  

尚书文史济时才，匹马仍随使客来。沧海龙飞天子诏，青冥鹤下赵王台。诸溪篁竹参差动，五岭梅花准拟开。政使风烟殊百粤，未应佳句不能裁。  

○寿安南国王 【七月三日。】  

明河秋露照华篸，天雨仙花优钵昙。恩重鹏程转溟北，丹成鸡犬在安南。长生籍内千秋八，善乐堂中七月三。白发门徒珍重意，流霞拍手借春酣。  

○用载道韵晚游郎中湖  

疏苇长堤接短篱，日来湖上欠支离。鸥边人立城阴晚，柳外花明水净时。世事纷纷惊倦眼，客怀草草说新诗。荒祠为喜文翁笑， 【醉】 酹干姜一片碑。  

○赠傅与砺使安南还  

竹里莺啼岭啸猿，安南使者下龙船。诏分鸢址倾心拜，诗致鸡林好事传。绛节司存新雨露，青春来往倦风烟。江头客发垂垂白，犹见南来陆贾年。  

○大别山咏禹柏  

今古朝昏意自闲，人传禹柏未曾刊。神功四载殷周上，元气一枝江汉间。骨蜕铜龙天欲海，□沈朱虎雪连山。摩挲拟问胼胝事，遗庙朝乌去不还。  

○挽安南国王  

当时侍坐谈玄客，今日到门灯照灵。重对画眉魂或返，每看遗稿泪交零。西门旧路花应白，南国新阡草易青。无限越吟招不得，纸钱风急树冥冥。  
