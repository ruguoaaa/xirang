---
title: 第7部分
index: true
icon: editor
order: 7
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选初集•庚集  

忠介公泰不华（顾北集）  
余忠宣公阙（青阳集）  
王总管翰（友石山人遗稿）  
郑征士玉（师山集）  
李提学祁（云阳集）  
陈录事高（不系舟渔集）  
卢知州琦（圭峰集）  
黄处士镇成（秋声集）  
胡处士天游（傲轩吟稿）  
郑提学元佑（侨吴集）  
周左丞伯琦（近光集　扈从诗）  
陈学士基（夷白斋稿　夷白斋外稿）  
张都事宪（玉笥集）  
杨□□允孚（滦京杂咏）  
潘高士音（待清轩遗稿）  

***◆忠介公泰不华（顾北集）***  

泰不华，字兼善，伯牙吾台氏。初名达普化，文宗为赐今名。世居白野山，其父塔不台始家台州。兼善年十七，江浙乡试首荐。明年至治改元，赐右榜进士第一，授集贤修撰，累转监察御史。顺帝初，与修宋、辽、金三史，擢礼部尚书。至正八年，方国珍兵起江浙，行省参政朵儿只班被执，上招降状，诏泰不华察实以闻。具上招捕之策，不报。十一年，迁浙东道宣慰使都元帅，与左丞孛罗帖木儿夹攻国珍。孛罗先期至，为所执，寻遣大司农达识帖睦迩招之，国珍伪降。泰不华请攻之，不听。改台州路达鲁花赤，十二年三月，国珍袭之澄江，九战死之。年四十九，赠行省平章政事、魏国公，谥忠介。立庙台州，额曰「崇节」。兼善好读书，以文章名。善篆隶，温润遒劲，盛称于时。自科举之兴，诸部子弟类多感励奋发，以读书稽古为事。迨至正用兵，勋旧重臣与有封疆之责者，往往望风奔溃败"，遁逃之不暇。而挺然抗节，秉志不回，乃出于一二科目之士，如达兼善、余廷心者，其死事为最烈，然后知爵禄豢养之恩，不如礼义渐摩之泽也。故论诗至元季诸臣，以兼善为首，廷心次之，亦足见二人之不负科名矣。  

衡门有余乐  
桐花烟为吴国良赋  
卫将军玉印歌  
送友还家  
赋得上林莺送张兵曹二首  
陪幸西湖  
春日次宋显夫韵  
上尊号听诏李供奉以病不出奉寄  
送赵伯常淮西宪副  
寄姚子中  
春日宣则门书事简虞邵庵  
寄同年宋吏部  
与萧存道元帅作秋千词分韵得香字  
送琼州万户入京  
绝句二首  
题祁真人异香卷  
送刘提举还江南  
送新进士还蜀  
送王奏差调福州  
题梅竹双清图  
题柯敬仲竹二首  

○衡门有余乐  

衡门有余乐，初日照屋梁。晨起冠我帻，亦复理我裳。虽无车马喧，草木日夜长。朝食园中葵，暮撷涧底芳。所愿不在饱，颔■〈感页〉亦何伤。  

○桐花烟为吴国良赋  

吴郎骨相非食肉，朝食桐花洞庭曲。洞庭三月桐始花，千枝万朵摇江绿。吴郎采采盈顷筐，宝之不啻琼膏粟。真珠龙脑吹香雾，夜夜山房捣玄玉。墨成谁共进蓬莱，天颜一笑金门开。河伯香飞喷木叶，太守嘘气成楼台。龙宾十二吾何有，不意龙文入吾手。芙蓉粉暖玻璃匣，云蓝色映彤墀柳。玉堂退食春昼长，桃花纸透冰油光。筠管时时濡秀石，银钩历历凝玄霜。君不闻易水仙人号奇绝，落纸二年光不灭。又不闻□□□□乌玉玦，坡老当年书柿叶。惜哉唐李不复见，吴郎善保千金诀。乌乎！吴郎善保千金诀。  

○卫将军玉印歌  

武皇雄略吞八荒，将军分道出朔方。甘泉论功谁第一？将军金印照白日。尚方宝玉将作匠，别刻姓名示殊赏。蟠螭交纽古篆文，太常锺鼎旌奇勋。君不见 【祁】 【祈】 连山下战骨深，中原父老泪满襟。卫后废殂太子死，茂陵落日秋风起。天荒地老故物存，摩挲断文吊英魂。  

○送友还家  

君向天台去，烦君过我庐。可于山下问，只在水边居。门外梅应老，窗前竹已疏。寄声诸弟侄，老健莫愁予。  

○赋得上林莺送张兵曹二首  

春阴苑树合，日出见黄鹂。圆声度繁叶，流羽拂高枝。时节苦易换，况经多别离。君子贵求友，勿怀幽谷悲。  
春日阳关道，莺声满上林。来从金谷晓，飞度玉楼阴。柳嫩难分色，歌停稍辨音。明朝空解语，人去落花深。 【此首见《云林子集》。】  

○陪幸西湖  

北都冠盖地，西郭水云乡。珠树三花放，鸾旗五色翔。鸡翘辉凤渚，豹尾殿龙骧。驾拥千官仗，帆开百尺樯。属车陪后乘，清道肃前行。河汉元通海，湖山远胜杭。经纶属姚宋，制作从班扬。瑞绕金根动，声摇玉佩锵。春阴飞土雨，晓露挹天浆。御柳枝枝绿，仙葩处处香。葵倾惟日向，荷偃借风张。宝马鸣沙路，华舟迥石塘。金吾分禁籞，武卫四屯箱。小大濡深泽，仁明发正阳。皇皇星斗润，落落股肱良。朝野崇无逸，邦家重有光。赐租宽下国，传诏出中堂。布政亲巡省，观民或怠荒。麦禾连野迥，桑柘出林长。乐岁天颜喜，回銮月下廊。  

○春日次宋显夫韵  

帝城三月多春色，南陌风光画不如。踯躅花深啼杜宇，鸬鹚滩涨 【一作暖。】 聚王余。玉楼似是秦宫宅，金水元非郑国渠。处处笙歌移白日，扬雄空读五车书。  

○上尊号听诏李供奉以病不出奉寄  

丹凤衔书出内庭，羽林环卫拥霓旌。千官拜舞开仙仗，四海讴歌荷圣情。香雾细添宫柳碧，日华遥射锦袍明。侍臣亦有文园病，卧听龙墀鼓吹声。  

○送赵伯常淮西宪副  

东华晨雾正霏霏，使者分符向合淝。封事尚留青琐闼，蒙恩近出紫宸闱。江涵晓日明楼艓，风引春云上绣衣。珍重故人千里别，绿尊须尽莫相违。  

○寄姚子中  

懒趋青琐备朝班，焚却银鱼挂铁冠。琪树有枝空集燕，竹花无实谩栖鸾。汉廷将相思王允，晋代衣冠托谢安。圣世只今多雨露，上林芳草似琅玕。  

○春日宣则门书事简虞邵庵  

三月龙池柳色深，碧梧烟暖日愔愔。蜂黏落絮萦青幔，燕逐飞花避绿沈。仙仗晓开班玉笋，云韶春奏锡琼林。从臣尽献河东赋，独有相如得赐金。  

○寄同年宋吏部  

金镜承恩对紫微，锦鞯白马耀春晖。谩随仙仗朝天去，不记宫花压帽归。海国风高秋气早，关河云冷雁声稀。嗟予已属明时弃，自整丝纶 【一作「纶竿」。】 觅钓矶。  

○与萧存道元帅作秋千词分韵得香字  

芙蓉宫额半涂黄，双送秋千出画墙。帘底燕惊花雨乱，树头蜂绕袜尘香。巧将新月添眉黛，闲倩东风响佩珰。归去绿窗和困睡，暂凭春梦到辽阳。  

○送琼州万户入京  

海气昏昏接蜃楼，飓风吹浪蹴天浮。旌旗昼卷蕉花落，弓剑朝悬瘴雨收。曾把乌号悲绝域，却乘赤拨上神州。男儿坠地四方志，须及生封万户侯。  

○绝句二首  

绣帘钩月夜生凉，花雾霏霏 【一作「阴阴」。】 入画堂。吹彻玉箫人未寝，更添新火试沉香。  
金吾列侍拥旌旄，五色云深雉尾高。视草词臣方退食，内宫传敕赐樱桃。 【一作「蒲萄」。】  

○题祁真人异香卷  

帝阁芙蓉罨画山，天香飘缈碧云间。夜深放鹤三花树，自把《黄庭》月下看。  

○送刘提举还江南  

帝城三月花乱开，落红流水如天台。人间风日不可住，刘郎去后应重来。  

○送新进士还蜀  

金络丝缰白鼻騧，锦衣乌帽小宫花。临邛市上人争看，不是当年卖酒家。  

○送王奏差调福州  

春水溶溶满鉴湖，兰舟长护锦屠苏。可怜走马闽山道，榕叶阴中听鹧鸪。  

○题梅竹双清图  

冰魂无梦到瑶阶，翠袖云鬟并玉钗。青鸟暮衔红绶带，夜深重认合欢鞋。  

○题柯敬仲竹二首  

堤柳拂烟疏翠叶，池莲过雨落红衣。娟娟唯有窗前竹，长是清阴伴夕晖。  
梁王宅里参差见，山简池边烂熳栽。记得九霄秋月上，满庭清影覆苍苔。  

达兼善为台州守，有所廉察。因夜宿村家，闻邻妇有姊姒夜绩者，姊曰：夜寒如此，我有瓶酒在床下，汝可分其清者，留以奉姑，下浊者吾与尔饮之。姒如其言，起而注清者于他器。且曰：此达元帅也，吾等不得尝矣。姊曰：到底清邪。遂笑而罢。兼善闻之，未曙即去。其清节为时所称若此。  

***◆余忠宣公阙（青阳集）***  

阙字廷心，一字天心，唐兀氏，世居武威。父官合肥，徙家焉。少孤，授徒以养母。与吴草庐弟子张恒游。登元统癸酉进士第二名，除同知泗州。历任监察御史、翰林待制。至正十三年，江淮用兵，改淮东宣慰司为都元帅府，治淮西。起阙为副使，佥都元帅事，分兵守安庆。屡败诸寇，拜淮南行省左丞。陈友谅合兵来攻，十八年正月城陷，阙死之。举家赴井，官民将士从死者以千计。事闻，赠淮南江北等处行中书省平章政事，追封豳国公，谥忠宣。廷心留意经术，为文有气魄，能达其所欲言。诗体尚江左，高视鲍、谢，徐、庾以下不论也。篆隶亦古雅可传，尝读书青阳山中，学者称青阳先生。门人郭奎掇拾其遗文为《青阳集》六卷。同年进士李祁序之，谓廷心以羸卒数千守孤城，屹然为江淮保障者五六年。援绝城陷，与妻子偕死。孤忠大节照映千古，为斯文之光。明太祖嘉阙之忠，立庙忠节坊，命有司岁时致祭。 【按忠宣公夫人，宋太史传作耶卜氏，张美和《元史节要》作耶律氏，贾良伯《死节记》作夫人蒋氏。公侄孙宗烈云：叔祖有妾耶律、耶卜氏。叔祖母实蒋氏。子德臣，女安安，皆其所生也。维扬张毅所记如此。】  

白马谁家子  
送刘伯温之江西廉使得云字  
送普原理之南台御史兼简察士安  
秋兴亭  
吕公亭  
先天观  
别樊时中  
山亭会琴图  
元兴寺二首  
竹屿  
送危应奉分院上京  
龙丘苌吟赠程子正  
送胥式南还  
题合鲁易之四明山水图  
题刘氏听雪楼  
送王其用随州省亲  
题合鲁易之鄞江送别图  
马伯庸中丞哀诗  
题红悔翠竹图  
赋得慈恩寺塔送李惟中赴西台侍御  
兰亭  
赠澄上人  
赠山中道士善琴  
安庆郡庠后亭宴董佥事  
九日宴盛唐门  
登太平寺次韵董宪副  
题溪楼  
送康上人往三城  
七哀  
葛编修挽歌  
赋得巨野泽送宋显夫佥事之南山  
送张有恒赴安庆郡经历  
送李伯寔下第还江西  
云松楼  
杨平章崇德楼  
长安陌  
赋得君子泉送彭公权为黄州教  
赋得春雁送司执中江西宪幕  
赋得蛾眉亭送王德常御史赴南台  
南归偶书二首  
别樊时中廉使  
饮散答卢使君  
赋得琵琶峰送人降香龙虎山  
可惜吟  
雨中过长沙湖  
扬州客舍  
李白玩月图  

○白马谁家子  

白马谁家子，绿辔缦胡缨。腰间双宝剑，璀璨雪花明。甫出金华省，还过五凤城。君王赐颜色，七宝奉威声。夜入琼楼饮，金樽满绣楹。燕姬陈屡舞，楚女奏鸣筝。慷慨顾宾从，英风四座生。一朝富贵尽，不如秋草荣。黔娄固贫贱，千载有余名。  

○送刘伯温之江西廉使得云字  

祖帐依山馆，车盖何缤纷。使君驱驷马，衣上绣成文。中坐陈绮席，羽觞流薄熏。情多酒行急，意促歌吹殷。况我同乡友，同馆复离群。初旸丽神皋，遥望澄远氛。回镳望双阙，五色若卿云。苍茫岁年徂，东西歧路分。道长会日远，何以奉殷勤。惟有凌霜柏，天寒可赠君。  

○送普原理之南台御史兼简察士安  

霜署起南天，云霄画榜悬。两帏犹可对，二妙古难全。夏木笼雕槛，风华度绣筵。时应联骑出，谁谓非神仙。  

○秋兴亭  

涉江登危榭，引望二川流。双城共临水，两岸起飞楼。汉渚深初绿，江皋迥易秋。金风扬素浪，丹霞丽彩舟。登高及佳日，能赋命良俦。御者奉旨酒，庖人供膳羞。一为山水媚，能令车骑留。为语同怀者，有暇即来游。  

○吕公亭  

鄂渚江汉会，兹亭宅其幽。我来窥石镜，兼得眺芳洲。远岫云中没，春江雨外流。何如乘白鹤，吹笛过南楼。  

○先天观  

仙客炼金地，苍山深几重。至今龙虎气，犹在琵琶峰。峰前石路整，金涧垂杨岭。万壑閟阿宫，千年奉丹鼎。日日采三秀，人人吹玉笙。既要王子晋，复命董双成。方朔金门步，春来多自豫。青鸟几时还，衔书寄君去。北阙怀美禄，南山思远游。劳心如御水，东去复西流。  

○别樊时中  

桃花灼灼柳丝柔，立马看君发鄂州。懊恼人生是离别，不如江汉共东流。  

○山亭会琴图  

连山环绝壑，云木乱纷披。中有抱琴者，有如荣启期。萧然久不去，问子欲何为？  

○元兴寺二首  

绝尘轩  
压雪轩  

△绝尘轩  

网轩开翠崿，山水下葱茏。江中宝床拥，树杪画栏红。心融二阵灭，境静六尘空。应似青莲叶，齐开绿水中。  

△压雪轩  

轩辕铸鼎处，仙台成昼图。寒云生洞渚，暝色入苍梧。如雾飘丹阁，非烟起玉炉。年年漫来此，无处挽龙胡。  

○竹屿  

秋水镜台隍，孤洲入淼茫。地如方丈好，山接会稽长。紫蔓林中合，红莲叶底香。何人酒船里，似是贺知章。  

○送危应奉分院上京  

峡路传清警，金舆夹彩旃。还如向姑射，讵比幸甘泉。苑树纷成幄，关榆始委钱。从臣偏宠近，载笔幔城边。  

○龙丘苌吟赠程子正  

战龙起新室，群鸟亦翩翩。伟哉龙丘生，抱琴归故山。仰视天际鸿，俯弄席上弦。清音发疏越，逸响遗涧泉。悠悠凤翔汉，婉婉虬媚川。清风自千古，何用能草玄。  

○送胥式南还  

孟冬寒律应，原野降繁霜。客子倦游览，结笥还故乡。驱车出城阙，旭日悬晶光。绮宫上烂烂，翠阁后苍苍。岂无凉华志，晞景发清扬。富贵在荣遇，贫贱有安行。恒恐岁年迫，皋兰凋紫芳。君看沙上雁，骞翮乃随阳。  

○题合鲁易之四明山水图  

窗中望苍翠，春木起晨霏。孤嶂纔盈尺，长松未合围。萧萧此仙客，日日候岩扉。念尔空延伫，王孙且未归。  

○题刘氏听雪楼  

群峰拥临槛，修竹郁菁菁。荫向曲池好，声惟雪夜清。天寒三日卧，人道是袁生。  

○送王其用随州省亲  

都门杨柳万丝垂，城下行人驷牡騑。宫中近得三年谒，箧里新裁五色衣。汉皋秋晚游娼少，梦渚波寒猎火微。我有愁心似征雁，随君日日向南飞。  

○题合鲁易之鄞江送别图  

欲去更还顾，依依恋所知。今朝去京日，似子渡江时。  

○马伯庸中丞哀诗  

结缨趋魏阙，俯仰二十霜。化运易迁逝，故老今尽亡。维时游公门，时节会高堂。峥嵘奉余论，炫耀晞报章。制若缛绣陈，声若宝瑟张。仪若龙文鼎，烨若照夜珰。芊眠出工巧，幻妙极豪芒。抽思究皇术，振藻咏时康。是时朝廷上，才彦侯有望。公如逸虬出，万骥为留行。念此今已矣，松柏杳茫茫。驱车入珂里，穹门委旧衡。珠移青渊涸，桃尽故蹊荒。龙火出劲秋，玉衡变春阳。朝荣计已殒，夕香岂不芳。感彼推轮始，恻恻我心伤。  

○题红悔翠竹图  

竹叶梅花一色春，盈盈翠袖掩丹唇。休言画史无情思，却胜宫中剪彩人。  

○赋得慈恩寺塔送李惟中赴西台侍御  

祇园开塔庙，遐瞰尽三秦。琱玉裁文陛，金铜结绮轮。高标双阙外，流影灞陵津。揽辔还登眺，题名继昔人。  

○兰亭  

奉节过东鄙，总辔临越墟。览此崇山阿，亭树犹晋余。阳林积珍木，禊馆疏镂渠。征风旋轻濑，宛委写成书。秋杪霜露滋，清商满县隅。红莲凋绮蘂，微澜见跃鱼。藉芳泛羽觞，视听良有娱。逍遥大化内，岂必三月初。  

○赠澄上人  

坏色衣裳护七条，手持经卷意萧萧。头陀寺里相逢后，又向天台访石桥。  

○赠山中道士善琴  

山中道士绿荷衣，新抱瑶琴出翠微。已与尘缘断来往，逢人犹鼓《雉朝飞》。  

○安庆郡庠后亭宴董佥事 【亭名「天开图画」。】  

鲸鲵起襄汉，郡邑尽烧残。兹城独完好，使者一开颜。省风降文囿，弭节遵曲干。双池夹行径，累榭在云间。天净群峰出，地迥苍江环。霞生射蛟台，雁没逢龙山。开樽华堂上，命酌俯危阑。主人送瑶爵，但云嘉会难。岂为杯酒欢，乐此罢民安。魄渊无恒彩，清川有急澜。明晨起骖服，相望阻重关。  

○九日宴盛唐门  

今日良宴集，玉帐设金悬。宾称此嘉辰，令德应重干。凄凄秋阳升，湛湛江景鲜。西驰三澨津，东瞻九华山。文湍带粉堞，卿云覆彩旃。清歌送银爵，泛此秋花妍。嗟予远征人，别家今四年。采薇夜归戍，操筑朝治垣。微此一日欢，苦辛良可怜。中觞感前谍，抚运当泰年。燔柴盛唐郡，泛舟枞江前。临川射长蛟，雄风推八埏。竖儒缪从役，任重力乃绵。武功既无成，文德何由宣。微勋傥有济，敢愧鲁仲连。  

○登太平寺次韵董宪副  

萧寺行春望下方，城中云物变凄凉。野人篱落通灊口，贾客帆樯出汉阳。多难渐平堪对酒，一尊未尽更焚香。凭将使者阳春曲，消尽征人鬓上霜。  

○题溪楼  

溪水绿悠悠，高楼在溪上。日暮望江南，舟中采菱唱。  

○送康上人往三城  

尝登大龙岭，横槊视四方。原野何萧条，白骨纷交横。维昔休明日，兹城冠荆扬。芳郊列华屋，文纕被五章。乘车衣螭绣，贵拟金与张。此祸谁所为？念之五内伤。竖儒谬乘障，永赖天降康。枞阳将解甲，皖邑寖开疆。耕夫缘南亩，士女各在桑。念子中林士，振策亦有行。我闻三城美，龙岭在其傍。连林积修阻，下有澄湖光。明当洗甲兵，从子卧石床。  

○七哀  

《殷武》诵罙阻，周鲁歌东征。圣哲则有然，我何敢留行。斩牲祀好畤，衅鼓起前旌。野布鱼丽阵，山鸣铙吹声。函关何用塞，受降行已城。路逢故乡人，取书寄东京。寄言东京友，勉树千载名。一身未足惜，妻子非无情。  

○葛编修挽歌 【景光。】  

昔别情何乐，今还语向谁？幽房通贝阙，空馆罥芜丝。未过徐公墓，徒怀有道碑。扁舟望湖曲，清泪湿江离。  

○赋得巨野泽送宋显夫佥事之南山  

堤上柳沉沉，春蒲泛渚禽。济田东汇阔，汶水北流深。落日依中沚，浮云积太阴。微茫看不尽，浑似别时心。  

○送张有恒赴安庆郡经历  

晓路通高嶂，春城入大江。草生垂钓浦，人语读书窗。肃客移茶鼎，行田载酒缸。幕寮谁得似，高步绝纷庞。  

○送李伯寔下第还江西  

之子不得意，南行无怨辞。官河人杳杳，客路雨丝丝。古木淮阴市，春城孺子祠。凄然千里别，为赋《小星》诗。  

○云松楼  

初日高楼上，卷幔对黄山。黄山出霄汉，烂熳发青莲。参差非一状，朝夕看屡妍。九华承双舄，敬亭附骈筵。漫漫云羃岭，沉沉松覆泉。清飙坐中起，如闻帝女弦。静有幽事乐，动无尘虑牵。消摇悦心目，兹道可长年。  

○杨平章崇德楼  

重城控秋塞，丹楼耀芳甸。頳霞上氛氲，苍林下葱蒨。长河城边急，积岨窗中见。远雁灭居延，行云归鄯善。大贤谢卿相，垂帏化乡县。春虫触宝瑟，余花飘玉研。方从董园乐，陋彼歌梁转。伊予去山泽，寒斋秋草徧。载览登楼篇，益重临渊羡。  

○长安陌  

浩浩长安陌，琼楼夹广廛。鸳鸯御沟上，芍药吹楼前。骏马追韩嫣，金尊约郑虔。功名有时有，且得乐当年。  

○赋得君子泉送彭公权为黄州教  

君子没已久，遗井郡斋中。本寓思人意，兼全泽物功。银床驳故藓，玉甃落寒桐。几日趋官舍，横经诵养蒙。  

○赋得春雁送司执中江西宪幕  

春风起苹末，旅雁尚回翔。乳鸭娇同睫，新蒲短可藏。应怀洞庭水，非避塞垣霜。客路频怀旧，题诗寄帝乡。  

○赋得蛾眉亭送王德常御史赴南台  

江亭望华崿，望望似修眉。扫黛偏能巧，含颦知为谁？娟娟微雨里，脉脉夕阳时。千里乘骢去，因之伤别离。  

○南归偶书二首  

帝城南下望江城，此去乡关半月程。同向春风折杨柳，一般离别两般情。  
二月不归三月归，已将行箧卷征衣。殷勤未报家园树，缓缓开花缓缓飞。  

○别樊时中廉使  

光禄桥西惜解携，春星欲傍露盘低。自来官柳多离思，更着城乌在上啼。  

○饮散答卢使君  

契阔思相见，留连及此辰。长江映酒色，细雨若歌尘。所喜襟怀共，由来态度真。何时洗兵马，得与孟家邻。  

○赋得琵琶峰送人降香龙虎山  

琼峰毓奇态，高高出先天。柄超琳阙迥，盘影渌池圆。别□标苍樾，回窗蓄紫烟。淙流如度曲，藤蔓似长弦。肖像生仪始，希颜太古前。虽无罗袖拂，常映磵花妍。子有灵侯技，能弹《大道》篇。函香一临眺，天际意飘然。  

○可惜吟  

春风吹人上妆楼，楼头画眉望池州。平生倚君似山海，十年不见胡不愁。东家买红聘小女，西家迎鸾夜击鼓。眼看拾翠同年人，今又堂堂作人母。良人良人固家贫，妾身待君亦苦辛。只愁明镜生白发，有钱难买而今春。此心悬知燕堪托，裁书系渠左边脚。愿将妾言入其幕，缬纹资装亦不恶。  

○雨中过长沙湖  

细雨洒秋色，平湖生白波。客心贪路急，帆腹受风多。落木生秋思，惊禽避棹歌。舟行不借酒，兀坐奈愁何。  

○扬州客舍  

船头浇酒祀神龙，手掷金钱撒水中。百尺楼船双夹橹，唱歌齐上吕梁洪。  

○李白玩月图  

春池细雨柳纤纤，手倦挥毫日上帘。想得停杯江海夜，月明照见水晶盐。  

***◆王总管翰（友石山人遗稿）***  

翰字用文，灵武人。先世本齐人，没于西夏。元初，赐姓唐兀氏。从下江淮，以领兵千户镇庐州，家焉。翰初名那木罕，年十六，领所部有能名。省府交荐，除庐州路治中，改福州路，寻以同知升理问官，综理永福、罗源二县。擢江西福建行省郎中。平章陈有定据守全闽，留居幕府，敬且惮之。表授潮州路总管，兼督循、梅、惠三州。陈氏败，浮海抵交占界，不果。屏居永福之观猎山，自号友石山人，箨冠卉服，葛屦绳带，与樵童、牧竖、田夫、渔父杂处，如是者十年。辟书再至，叹曰：女岂可更适人哉。时长子偁纔九岁，属其友人吴海，且赋诗见志云：「昔在潮阳我欲死，宗嗣如丝我无子。彼时我死作忠臣，覆祀绝宗良可耻。今年辟书亲到门，丁男屋下三人存。寸刃在手顾不惜，一死却了君亲恩。」遂自引决，年四十六。时明洪武戊午之二月也。用文将家子，有古烈士风，晚年隐忍林壑，尤以诗自娱。庐陵陈仲述谓皆心声之应，而非苟然炫葩组华者。此遗稿即其子偁所掇拾，偁永乐中为简诗，以能诗名。  

送别刘子中  
途中  
题菊  
和乡友程氏民同会龙山留别韵  
龙山月夜饮酒分韵得树字  
秋怀  
挽迭漳州  
挽柏佥院  
送陈同佥  
山居春暮偶成  
故人遂初过山居  
夜宿洪塘舟中次刘子中韵  
题画小景  
游鼓山灵源洞时澄明景霁入望千里徘徊自旦至夕值月上闻梵声泠然有出尘之想  
晚眺次林公伟韵  
闻大军渡淮  
夜雨  
过化剑津有感  
寄别刘子中  
游雁湖二首  
和马子英见寄韵  
春日雨中即事  
立春日有感  
晚宿杨隑舟中怀鲁客  
题画葵花  
题败荷  

○送别刘子中  

执手寒江滨，慷慨难为别。岂无杨柳枝，零乱不堪折。鸿雁西北来，嗷嗷唳晴雪。阳和忽已暮，旅况转凄切。谁怜苏子卿，天涯持汉节。  

○途中  

万物皆有托，我生独无家。蔓草野多露，眇眇天之涯。亲戚不在旁，更与奴仆赊。落日下长坂，悲风卷惊沙。林依避猛虎，郊行畏长蛇。封狐逐野鼠，跳踉当吾车。村墟四五聚，索莫集昏鸦。方投异乡迹，又悲远城笳。抚剑向夜起，中心郁如麻。微躯焉足惜，天道良可嗟。云汉念乖阻，道路日已遐。去去复何极，为君惜年华。  

○题菊  

我忆故园时，绕篱种佳菊。交叶长青葱，余英吐芳馥。别来二十载，粲粲抱幽独。岂无桃李颜，岁晚同草木。及兹覩余芳，使我泪盈掬。离披已欲摧，潇洒犹在目。雨露岂所偏，岁月不可复。归去来南山，飡英坐空谷。  

○和乡友程氏民同会龙山留别韵  

相思乐未终，忧心亦何苦。翩跹鸾鹤群，牢落麋鹿伍。缅怀驾辂车，伊昔事戎府。王事多险艰，跋涉几风雨。看剑思跃龙，登墉气摧虎。奈何向中道，山川竟修阻。及兹展良觌，澄秋碧江浒。云山寄徜徉，烟萝暂容与。相投既不厌，感慨独怀古。长风起疏林，寒色落芳渚。广筵促鸣鹍，泠然奏飞雨。云霄浩无涯，去去但凝伫。  

○龙山月夜饮酒分韵得树字  

薄暮清兴嘉，凉风集高树。须臾明月生，清光在尊俎。池空河影凉，石冷苔色古。列坐当前墀，杯行不烦举。野庖具山蔬，稚子荐鸡黍。晴峰余霭收，密竹残露湑。惊鹊翻夜巢，流萤堕前户。良时念暌离，触物感所寓。坐待河影流，疏钟绕林曙。  

○秋怀  

悬门扶桑弧，丈夫四方绩。奈何中险艰，零落苦相失。凉风天际来，庭草凄以碧。嗷嗷双飞鸿，宵征度寥阒。物性既如此，予兹念何适。寒声在衣巾，心烦百忧集。美人隔天涯，佳期阻良夕。鼎湖讵可招，巫咸已难即。孤愤不自聊，长歌振岩石。  

○挽迭漳州  

黑云压城天柱折，长烽夜照孤臣节。剑血飞丹气夺虹，银章触手纷如雪。丈夫顾义不顾死，泰华可摧川可竭。蕉黄荔丹酒满壶，千载漳人酹呜咽。  

○挽柏佥院  

柏君挺挺英雄姿，出佐薇省丁时危。愁闻两淛已瓦解，江南民命犹悬丝。楼船一旦下江水，杀气兵氛压城垒。大臣夙驾思弃城，战士魂销将心死。臣虽力困肝胆存，臣当杀身思报恩。誓将一木支颓厦，肯竖降帜登辕门。人生恩爱岂不顾，讵忍贪生负天子。半空烟涨楼宇红，尽室魂飞剑光紫。呜呼气分光岳臣道衰，卖降授节纷陆离。巍巍廊庙已如此，扶持世教非公谁，扶持世教非公谁。  

○送陈同佥  

马首出城东，将军胆气雄。旌旗明苦日，笳鼓动悲风。早雪三边恨，宁夸百战功。相期春草色，处处凯歌同。  

○山居春暮偶成  

水气掩苍扉，萝香织翠微。洞回云到少，地僻客来稀。野鸟伤春去，杨花作雪飞。祗因飘泊久，对此也沾衣。  

○故人遂初过山居  

秋气谁相问，荒居懒闭门。剑歌双鬓换，国步寸心存。漫写当年事，偏惊此日魂。风流非旧日，有虱对谁扪？  

○夜宿洪塘舟中次刘子中韵  

胜地标孤塔，遥津集百船。岸回孤屿火，风度隔村烟。树色迷芳渚，渔歌起暮天。客愁无处写，相对未成眠。  

○题画小景  

万籁秋声近，双峰宿霭收。江涵林影碎，野接曙光浮。萝薜连书幌，莺花避钓舟。由来扬子宅，寂寞闭丹丘。  

○游鼓山灵源洞时澄明景霁入望千里徘徊自旦至夕值月上闻梵声泠然有出尘之想  

旭日照高岑，天风振远林。不应沧海色，那识白云心。宝树空香满，珠林积翠深。坐来明月上，何处起潮音？  

○晚眺次林公伟韵  

偶信东山屐，寻幽到翠微。白云空野树，红叶恋斜晖。岸落潮初满，天寒雁未归。风尘江海徧，不上野人衣。  

○闻大军渡淮  

挟策南游已十年，梦魂几度拜幽燕。王师近报清淮甸，羽檄当今到海壖。妖气苍茫空独恨，生民憔悴竟谁怜。庙堂早定匡时策，我亦归耕栗里田。  

○夜雨  

官舍人稀夜雨初，疏灯相对竟何如？乾坤迢递干戈满，烟火萧条里社虚。报国每惭孙武策，匡时空草贾生书。手持汉节归何日，北望神京万里余。  

○过化剑津有感  

宝剑沈沙世已倾，千年波浪未能平。空余故垒邻沧岛，那复雄兵出郡城。淮上何人祠许远，海中无客葬田横。夜深有气干牛斗，酒泪空含万古情。  

○寄别刘子中  

问君西去与谁亲，吴楚山川满目新。贾傅有才终大用，杜陵无计岂长贫。凤凰台古思明月，采石江空梦白苹。几欲西风斟别酒，不堪零露满衣巾。  

○游雁湖二首 【在观猎山之巅，群雁所栖集也。】  

雁去湖空野水深，秋风吹客上遥岑。丹枫尽逐孤臣泪，黄菊空怜处士心。雨后诸峰浮夕霭，霜前一叶送寒阴。停车欲问当年事，尺素何由到上林。  
江海风波浩不收，却来此地驻清游。上方楼阁通三岛，别墅烟霞十一丘。书断雁归沙塞远，丹成龙去鼎湖秋。悠悠此意凭谁问？陈迹空余万古愁。  

○和马子英见寄韵  

十年流落向炎州，判与刘伶作醉游。望国孤忠徒自愤，持身直道更何求。浮云往事惊春梦，落日穷途起暮愁。赖有故人相忆在，徧题尺牍海西头。  

○春日雨中即事  

京洛繁华事已违，怀人竟日掩空扉。望迷楚岫闻啼鴂，思入秦川怨落晖。野馆萧条芳草合，寒江寂寞暮云飞。落花片片随流水，惆怅关河泪满衣。  

○立春日有感  

故国栖迟去路难，园林此日又冬残。天涯往事书难寄，客里新愁泪未干。腊雪渐随芳草变，东风犹笑布袍单。堤边杨柳开青眼，肯傍梅花共岁寒。  

○晚宿杨隑舟中怀鲁客  

萤度星依草，鸥来霜满汀。故人不可见，天际乱山青。  

○题画葵花  

上苑余春辇路荒，芳菲落尽更堪伤。怜渠自是无情物，犹解倾心向太阳。  

○题败荷  

曾向西湖载酒归，香风十里弄晴晖。芳菲今日凋零尽，却送秋声到客衣。  

***◆郑征士玉（师山集）***  

玉字子美，徽州歙县人。敏悟嗜学，门人受业者，所居至不能容，构师山书院以处焉。为文章不事雕刻，亟称于虞、揭、欧阳诸公。至正十四年，除翰林待制，遣使者赐以上尊名币，浮海征之，辞疾不起。十七年，明太祖下徽州，守将要之使出，玉曰：吾岂仕二姓者耶！北向再拜自经死。尝作诗云：「何时四海收兵甲，还向师山理旧书。」学者称师山先生，所著有《师山集》。同郡程以文称其制行高，见道明，故卓然能自为一家言如此。  

题洪氏舫轩  
黟坑桥亭次以文韵二首  
病中寄兄弟  
题天目山  
婺源胡氏屏山楼  
白岳  
师山书楼成唐长孺先生赋诗见寄次韵  
次韵述怀  
八月十四夜玩月岑山次鲍伯原韵  
游覆船山宿草堂  
登师山诸生有书二首  
覆船山樵歌  
元宵诗用仲安韵五首  

○题洪氏舫轩  

山人爱舟屋亦舟，山中便作沧海游。何须风帆冒险远，东西南北穷遐陬。向来此是荆棘地，今日遂作江湖秋。门前岚雾霭苍翠，浑疑江上烟波浮。云旋日动屋移影，舟行岸转曲江头。主人自是济川手，坐令涉险如安流。复有佳客天下士，作记写出清绝幽。王先生诗继二雅，五字万里争追求。徐公翰墨妙当世，夜深光彩射斗牛。世间尤物自足贵，安用航海珠玉谋。谁当共此乐朝夕，窗外忘机两白鸥。  

○黟坑桥亭次以文韵二首  

擢笔题高柱，披襟挹好风。剖瓜苏渴客，采药识仙翁。飞鸟连云白，幽花点水红。相从问归路，疑悞入崆峒。  
结屋依山麓，衣冠尚古风。醉人千日酒，扶杖百年翁。云起山松绿，风回野烧红。谁云避世者，犹自在崆峒。  

○病中寄兄弟  

苦热已无计，那堪与病俱。过从无好客，遣兴有新书。世事炎凉态，人生骨肉躯。何当寄伯仲，相与问何如？  

○题天目山  

势压东南万象低，溟蒙空翠望中迷。龙飞凤舞川原秀，地下天高日月齐。武肃百年锺霸气，文忠千古欠留题。客来欲问青云路，凿破崚嶒便作梯。  

○婺源胡氏屏山楼  

楼外青山列翠屏，矮窗放入眼增明。丹青花草春描画，水墨林泉秋写成。变化四时无俗韵，登临千古有余清。高人对此不容语，独倚阑干看晚晴。  

○白岳  

名冠江南第一山，乾坤故设石门关。重重烟树微茫里，簇簇峰峦缥缈间。五夜松声惊鹤梦，半龛灯影伴人闲。忽闻环佩珊珊度，知是神仙月下还。  

○师山书楼成唐长孺先生赋诗见寄次韵  

居山日夕见山容，环堵萧然一亩宫。我喜烟云来几上，人看楼阁出空中。夜深月色偏明朗，晓起岚光更郁葱。若比羊裘轩上景，临江惟欠一丝风。  

○次韵述怀  

家住江南黄叶村，绳枢瓮牖席为门。自罹盗贼人传死，重见交游我幸存。焦土更无遗简策，供厨惟有旧匏尊。黄巾迎拜何为者，自愧疏庸不足论。  

○八月十四夜玩月岑山次鲍伯原韵  

夜深云散碧天开，月影沉沉入酒杯。风露半天成颢气，干戈满目起尘埃。分明沧海浮双岛，隐约严滩见两台。今日有怀须尽兴，明朝无雨约重来。  

○游覆船山宿草堂  

眠云石下屋三间，瀑布当檐坐卧看。怪底岩前龙忽起，夜来风雨不胜寒。  

○登师山诸生有书二首  

城上钟声度远溪，扶桑破曙海云低。披衣欲起还敧枕，山下晨鸡四面啼。  
山前村落乱高低，云意模糊远近迷。万迭峰峦如画展，黄山正在小楼西。  

○覆船山樵歌 【录三。】  

家童磡  
响泉  
金婆店  

△家童磡  

路入黄茅剑断蛇，疏篱石磡野人家。山深地冷春难老，五月岩前见落花。  

△响泉  

历尽崎岖上碧岑，高山流水似鸣琴。何须水乐寻幽洞，自有岩前太古音。  

△金婆店  

常忆当年武肃王，金婆店里月华光。山中十月桃应熟，未荐仙人不敢尝。  

○元宵诗用仲安韵五首  

对簇鳌山十万人，皇都今夕几分春。六街三市浑如昼，寄语金吾莫夜巡。  
神前儿女舞妖娆，社下游人弄管箫。到处人家说元夕，不知元夕是今宵。  
赏罢花灯步月归，自将拄杖扣柴扉。回头形影惊相吊，但觉从前百事非。  
天下承平近百年，歌姬舞女出朝鲜。燕山两度逢元夕，不见都人事管弦。  
市上灯张玉井莲，门前箫鼓更喧天。先生懒向儿童语，闭户高居但欲眠。  

***◆李提学祁（云阳集）***  

祁字一初，别号希蘧，茶陵州人。元统元年登李齐榜进士第二，其右榜第二人则余阙廷心也。授应奉翰林文字，母老就养江南，除婺源州同知，迁江浙儒学副提举，以母忧解职，退隐永新山中。明初，兵至永新，一初被伤，儒衣冠僵仆道左。俞千户子茂遣人舁归，辟正舍礼之，力辞征辟，年七十余卒。子茂为刻其遗稿曰《云阳先生集》十卷。弘治中，大学士东阳表其墓云：「族高祖希蘧先生，当元季之乱，慨然欲效一障以死而不可得，又以为委质事人，不可终负，盖见诸《王明妃诗》及《青阳集序》，自以不得如廷心为恨也。刘学士三吾谓其胸次廓然，为文不事剞劂，诗亦如之。虽在艰危，不忘忠爱。其与李公平、余廷心科名相埒，宜矣。」 【附记：西崖跋《刘学士题辞》云：南京太仆少卿李公贞伯，致政归苏，得吾乡先生刘学士题辞，谓所载希蘧府君事甚备，录以见遗。其云：策试以南士故失魁，表谢代李齐为首，及应奉未上，过家拜庆。既还乡，用荐佥湖南宪，道梗不赴者，皆孤陋所未闻。若丁内外艰，在同知婺源之前，与旧所闻亲老就养者异。姑附其文，以备参考。比婺源汪宪副希颜为予购大字杜诗真迹四绝，乃为俞统制子所书者。府君寓苏颇久，其遗文盖未尽见，他日犹有可考云。弘治癸丑二月朔，诸孙东阳再拜书。】  

题金人出塞图  
同孙彦能游山庵  
一镜亭夜坐  
斗室为江士瞻赋  
藤溪钓叟歌  
昭君出塞图  
奉题朱泽民先生画山水图  
赠王汝贤  
题王与龄畦乐  
和王子让席上韵  
和咏鹤  
次王子让韵二首  
次贺琴南韵  
和青原寺长老无诘见寄  
贺俞总制造新衙  
送非空晦之二上人归青原  
和锺德恭见寄  
送吴俊杰归江东  
和刘子伦韵奉吴孟勤  
和友人见寄  
御赐恩荣宴  
和咏海棠韵  
题画鹰  
题风雨图  
题赤鲤图  
题雪禽  
山居首夏十首示外孙陈祖兰  
和王子让二首  
题画二绝  

○题金人出塞图  

穹林立乔松，峭壁插平地。苍茫绝飞鸟，倏忽见群骑。杂袭衣与裘，蒙茸间毡毳。差池鞭弭间，孰识谁贱贵。忆昔从北征，驱车出幽蓟。天时大雨雪，道远恐遂泥。牛马俱阻寒，驴骡缩如猬。所见人物殊，适与此图类。当时皇风淳，声教浃遐裔。雕题与被发，商贾罔不至。自从烟尘生，河海隔氛翳。舟车断往来，榛莽极荒秽。邂逅见此图，俯仰今昔异。矫首欲无言，长空正迢递。  

○同孙彦能游山庵  

缘崖涉清泚，披草得幽径。萧条双桧闲，独立一松劲。入门听微钟，心垢一时净。向来饱干戈，栋宇兀偏正。空庭鸟雀喧，坏壁龙虎暝。徒能起咨嗟，无复耸观敬。三叹复出门，乾坤几时定。  

○一镜亭夜坐  

静夜临深池，萧条不成寐。蟾光上下浮，清飙左右至。潜鱼既息波，幽鸟亦敛翅。仰视河汉明，悠然发深喟。  

○斗室为江士瞻赋  

移舟向溪渚，结屋依山阿。从容鱼钓间，乐意何其多。天光入户牖，万象皆森罗。援琴奏逸响，清飙振林柯。亦有素心人，酒熟时相过。谁云一室陋，褊迫无逶迤。所嗟今世士，缔构高嵯峨，画栋隔飞鸟，朱甍映清波。一朝寿命尽，叹息将奈何。日月互显晦，乾坤相荡摩。愿言处兹室，乐哉聊永歌。  

○藤溪钓叟歌 【并序。】  

新安金汝霖，才俊之士也。薄声名而慕闲旷，从容山水间，游戏翰墨，咸有深趣。其自号曰藤溪钓叟，海沤道人李某为之作歌。  
藤溪钓叟清且奇，出处不与旁人知。翛然垂钓坐溪上，下上云月相追随。朝看溪上云，暮踏溪头月。青山绿水是生涯，红蓼丹枫共萧瑟。有时欲写苍龙姿，雷轰电掣风雨驰。高堂素壁见挥扫，凛凛毛发寒生肌。有时直向梅花下，弄笔摇毫恣描写。新条旧干总横斜，嫩蘂疏花亦潇洒。藤溪钓叟非钓徒，遯世不见真良谟。得鱼沽酒唤溪友，颠倒汗漫同驩娱。君钓藤溪鱼，我作藤溪歌。风尘澒洞豺虎出，一笑奈尔藤溪何。  

○昭君出塞图  

朔风吹沙天冥冥，愁云压塞边风腥。胡儿执麾背人立，传道单于令行急。蒙茸胡帽貂鼠裘，谁信宫袍泪痕湿。汉家恩深幸不早，此身终向胡中老。此身傥负汉宫恩，杀尽青青原上草。  

○奉题朱泽民先生画山水图  

洞庭之南湘水东，青山奕奕蟠苍龙。云阳峰高七十一，欲与衡岳争为雄。我家近在云阳下，来往看山如看画。十年尘土走西风，每忆云阳动悲咤。吴中胜士朱隐君，笔精墨妙天下闻。画图画出湘江水，青山上有云阳云。云阳山高湘水绿，十年不见劳心目。只今看画似看山，万里归情寄鸿鹄。  

○赠王汝贤  

澒洞知谁在，仓皇赖汝贤。壮心抛舞剑，惊胆落虚弦。暮雨沧江上，春风绿柳边。高歌聊自遣，世事欲茫然。  

○题王与龄畦乐  

有客依南浦，长年学种畦。才高宜世用，性僻爱幽栖。菜甲侵腰长，桑枝刺眼低。不因来往熟，那得自成蹊。  

○和王子让席上韵  

衰年愁对酒，壮志忆题桥。遇事难开口，逢人愧折腰。乐传天上谱，心逐暮归樵。宴罢骊歌发，蹉跎又一朝。  

○和咏鹤  

老去曾看相鹤经，暂从华馆试伶俜。几年养就丹砂顶，竟日闲梳白雪翎。万里壮心原自许，九霄清唳好谁听。神仙旧侣知何在，遥望蓬莱一点青。  

○次王子让韵二首  

老泪纵横忆旧京，梦中歧路欠分明。天涯自信甘流落，海内谁堪托死生。短策未容还故里，片帆只欲驾沧瀛。他年便作芙蓉主，惭愧当时石曼卿。  
城郭人民事事非，空余尘土满征衣。君犹有道堪流俗，我已无家不念归。天地晦冥龙去远，江湖寥落雁来稀。极知此后还相忆，愁见青山映夕晖。  

○次贺琴南韵  

茅屋秋风古道傍，衰容不似去年强。汉廷无梦陈三策，楚水空怀赋《九章》。落日乱鸦红树老，断云孤雁碧天长。相思无限关心事，不为催诗急雨忙。  

○和青原寺长老无诘见寄  

毵毵白发旧儒臣，几见江南物候新。问讯枉烦林下士，变衰祇似梦中人。隔帘听雨常经久，倚户看山不厌频。更欲就依禅榻伴，炉烟终日澹絪缊。  

○贺俞总制造新衙  

为惜频年汗马劳，更闻新署列官曹。貔貅夜宿辕门静，鸾鹄晨趋剑佩高。月满丽谯添雉堞，雨深山寨长蓬蒿。公余秀水桥边路，千骑鸣笳拥节旄。  

○送非空晦之二上人归青原  

青原山气郁盘纡，去郭连村十里余。洗钵水香晨粥后，读书灯烬晓钟初。晴天小阁收摩衲，暖日轻云护苾刍。愿得明年筋力健，径寻溪路访深居。  

○和锺德恭见寄  

江湖风浪日萧萧，鳅蟹鱼鰕乱踯跳。诸葛有才终复汉，管宁无计漫依辽。烟消故国川原净，秋入空山草木凋。犹恨归来相见晚，暮云春树碧天遥。  

○送吴俊杰归江东  

幕下貔貅十万人，幕中宾客罕同伦。挥戈略陈天回日，点烛论兵夜向晨。禾水衣冠仍草草，星源文物故彬彬。知君剩有安边策，定约重来立要津。  

○和刘子伦韵奉吴孟勤  

不是衰翁爱索居，只缘多病故人疏。来依陆氏三间屋，胜得刘公一纸书。同辈谩推年齿大，后生应笑老成迂。知心赖有通家子，早晚相过意迥殊。  

○和友人见寄  

碧天如水暮云收，又见江南一片秋。乱后年华多荏苒，客中踪迹故淹留。露漙金井桐阴薄，月上瑶阶竹影修。遥想辕门凉气早，壶浆来往百无忧。  

○御赐恩荣宴  

堂吏喧呼拥后先，彩帘微动八音宣。圣恩汪濊儒臣集，天语丁宁宰相传。翠叶银旛高压帽，玉盘珍果谩堆筵。沾濡拜舞归来晚，马上题诗不记鞭。 【一初廷对策拟甲是科，启椷乃南士，遂改次李齐公平，会齐病，上表谢恩，则先生也。故乡人称李状元云。】  

○和咏海棠韵  

名花初发爱轻阴，翠袖红妆新满林。步入锦帷香径小，醉扶银烛画堂深。妖饶喜识春风面，零落愁关夜雨心。多幸凤皇池上客，为抽劳思写清吟。  

○题画鹰  

劲翮排霜戟，天寒气转骄。草间狐兔尽，侧目望青霄。  

○题风雨图  

山中老子百年余，前代衣冠只自如。高阁卷帘无一事，满天风雨坐看书。  

○题赤鲤图  

风翻雷吼动乾坤，赤鲤腾波势独尊。无数闲鳞齐上下，欲随春浪过龙门。  

○题雪禽  

幽禽栖稳棘枝低，黯惨江天雪四围。明日郊原晴烂熳，好寻芳树弄毛衣。  

○山居首夏十首示外孙陈祖兰 【录三。】  

东风满意绿周遭，乍着单衣脱敝袍。最爱晚凉新浴罢，坐看春笋过林高。  
前年新觅数株梅，移向庭前手自栽。惆怅近来风土薄，殷勤难得一枝开。  
山前山后翳蒙茸，荆棘藤梢谩作丛。愿得长年撑饱饭，自鉏烟雨种高松。  

○和王子让二首  

万顷烟波一叶舟，更无维楫任飘流。此身自合他乡死，争奈狂狐忆首丘。  
我逐郊原鹿豕踪，君如鹰隼挟秋风。近闻铁网连山海，不信人间有卧龙。  

○题画二绝  

浩浩沧波天四围，秋风一鹤夜来归。祇应梦里闻长笛，知是年时旧羽衣。  
町畦高下水漫漫，痛惜辛勤学种田。便拟明朝结长网，与翁同住浙江边。 【右绝诗二章，茶陵李先生墨迹。先生退隐永新山中，绝意仕进，二绝必其与同志者，否则寓言耳。前以鹤归为况，后以耕渔为事，其高尚贞一之□，确然有不可拔者。于是乎概见矣！后学安成彭华识。】  

***◆陈录事高（不系舟渔集）***  

高字子上，温州平阳人。登至正十四年进士第，授庆元路录事。未三年，辄自免去。方氏至欲招致之，不可得。再授慈溪县尹，亦不起。平阳陷，弃妻子往来闽浙间，二十六年春，浮海过山东，谒河南王扩廓帖木儿于怀庆，密论江南虚实，扩廓喜，欲官之。居数月，疾作卒，年五十有三。子上别号不系舟渔者，自举子时，其所作已为流辈推重。金华胡仲申以古学名，少所许可，独称子上曰能。及至京师，翰林欧阳元功、太常张仲举、礼部贡泰甫、助教程以文，皆相与论荐之。度时不可为，弃官奔走南北，卒以自全。明初，眉山苏伯衡访其诗文，得若干首，诠次成帙，题曰《子上存稿》。八世孙一元重校而刻之。  

扫室  
晚归  
迁居  
泊馆头步  
岁首自广陵入高邮舟中作  
近山轩燕集  
过冯公岭  
感兴七首  
送陆有章分题得巽山  
留别诸友分韵得日字  
青田山房为刘养愚赋  
征妇怨  
落梅曲  
商妇吟  
惩愆  
发嵊县  
过广福寺石屏山房怀曾子白修撰陈伯清侍讲  
观湖  
种橦花  
山中读书图  
题太白纳凉图  
啄木鸟  
促织鸣  
白头吟  
折杨柳  
食莲词寄同年诸公  
怀友  
夜半舟发丹阳  
城西虎跑寺  
赠章以元昆仲  
病中遣怀二首  
入山  
新岁忆曾子白  
重登近山楼  
丁酉岁述怀一百韵  
同诸友游宴丰山  
客黄山  
送郑汝玉归莆关  
落日  
三月十三日钱成夫寿旦诸公会饮城南文秀园  
羁思十首次谢纯然韵  
寄顾仲明教授  
谢戴文佥院惠草帽  
游灵山寺  
寓鹿城东山下  
冬日夜梦中得句因续成之  
客南塘作二首  
思亲词  
送兴童都事还京  
题画二首  
题子昂折枝竹  
绝句二首  
红叶  
禽名诗  
药名诗  
题菘菜图  
题花竹翎毛二首  
即事漫题五首  
芦沟晓月图  
久雨  
藏春亭  

○扫室  

日日扫居室，既扫尘复生。性癖颇爱净，去尘心乃清。居间虽少事，处世岂无营。弱子在襁褓，几时堪使令。蹉跎叹光景，困守限户庭。非无四方志，边隅未休兵。遥闻官军出，尽毁徐州城。朱门与碧牖，回首成榛荆。江淮及闽越，寇盗之所经。人民苟全活，奔走不得宁。睠兹蓬庐下，栖迟聊慰情。但当勤洒扫，读书饱藜羹。万事委天运，何必求荣名。  

○晚归  

西崦日初没，远树生夕阴。晚步草露湿，独归松径深。入室载言笑，稚子牵衣襟。尊中有浊醪，可以酌复斟。坐来窗牖白，佳月出东林。幽情寄觞咏，适意忘华簪。自得间居理，宁忧外患侵。  

○迁居  

迁居城南村，幽情意所适。室庐颇虚敞，结构自畴昔。倒桧护周垣，修竹荫奇石。涓涓井泉清，霭霭檐云白。去郭二三里，迥与嚣尘隔。于兹载寝兴，朝暮靡所迫。读书南窗下，奉食老亲侧。褰裾戏童稚，煮茗待宾客。身闲贫亦佳，机忘心已寂。旋种园中蔬，春叶庶堪摘。时危幸安处，生理宁复识。虽非旷达夫，玩世聊自得。  

○泊馆头步  

朝发芳林岭，夜依馆头泊。厌兹跋涉劳，怀哉田园乐。生理苦艰难，归耕叹悠邈。贫窭何足忧，甘旨焉所托。栖栖道路中，素心负丘壑。行年三十余，齿牙半摇落。良由筋骨疲，岂但质衰弱。忧思耿不寐，起观众星白。群鸡鸣江皋，已复戒行客。  

○岁首自广陵入高邮舟中作  

北风吹湖水，远行当岁徂。孤舟无同人，相依唯仆夫。遥睇高邮城，彷佛十里余。落日去地远，飞雁与云俱。悠悠思故乡，邈在天南隅。慈亲倚门望，我身犹道途。羁旅岂足恤，但念骨肉疏。何当脱行路，归卧山中庐。  

○近山轩燕集 【并序。】  

至正十二年夏四月八日，会于张思诚之近山轩，时孔君正夫方自吴回，曾伯大、陈德华、徐德显、金士名、吕敬中、卢文威、郑子敬咸在，而高亦与焉，皆能文之士。酒酣，正夫言曰：兹集也不可以无纪，乃命赋诗分韵，取陶渊明「孟夏草木长，绕屋树扶疏」之句，凡为诗十首。乌乎！朋友会合而欢宴咏歌，亦古人之所重也。然平居无事时，而接杯觞弄笔墨，此特文人才士之常耳。当兹海内用武之日，而吾与诸君居左邑下州，得以恬然安处，相与饮酒赋诗为乐，岂非幸欤。夫乐而不知其乐者，众人之情也。乐焉而不以文者，荒于乐者也。今也乐其乐而必以文，亦可谓不失其正矣。叙而录之，所以不忘也。  
幽轩近青山，层檐荫高木。兹晨天气佳，凉雨破袢燠。鸣蝉度新声，丛蕙散余馥。几席具陈列，笾豆进殽蓛。故人吴中归，举酒喜相属。微酣各忘形，起坐命棋局。好乐初匪荒，笑语胜丝竹。人生百年内，光景犹转毂。况当艰虞际，欢会情愈笃。酒阑复何言，长歌《紫芝曲》。  

○过冯公岭  

绝壁倚霄汉，千峰势如驰。何年五丁士，凿石连天梯。萦纡不可上，髣髴登峨眉。白石啮我足，霜风吹我衣。前途政迢递，我已筋力疲。寒花道傍开，幽鸟林间啼。彷徨俯自慰，少憩日已西。浮生浪奔走，困踣胡尔为。他年履坦道，慎勿忘崄巇。  

○感兴七首  

唐虞邈以远，禹汤亦悠悠。周辙一东狩，王纲遂漂流。春秋更五霸，日日寻戈矛。陵夷逮七国，斯民益无聊。战血满沟堑，杀星入云霄。商君佐嬴秦，变法开田畴。积强至六世，虎视吞诸侯。宰割天下地，郡县罗九州岛。焚香任法律，儒士咸虔刘。汉皇起丰沛，三尺诛民雠。开基四百年，烈烈壮鸿猷。惜哉英明主，不学遗远谋。一时侩狗徒，赞业非伊周。遂使皇王政，废堕不复修。此机一以失，余恨空千秋。  
青山或可移，白石尚可转。志士怀苦心，九死不愿返。首阳饿仁贤，至今激贪愞。汩罗沈楚累，千载悲忠蹇。人生谁不死，身没名贵显。胡为草玄人，美新思苟免。  
豪家列华第，被金饭珠玉。茅屋耕田夫，衣食常不足。均为羲皇民，胡焉异荣辱。远怀雍熙世，宁复有兹俗。谁与开井田，吾思食其肉。  
缥缈浮图宫，俨若王者居。列徒二三千，僮仆数百余。饱食被纨素，安坐谈空虚。秋来入租税，鞭朴耕田夫。不恤终岁苦，征求尽锱铢。野人不敢怒，泣涕长欷歔。  
客从北方来，少年美容颜。绣衣白玉带，骏马黄金鞍。捧鞭揖豪右，意气轻丘山。自云金张冑，祖父皆朱旛。不用识文字，二十为高官。市人共咨嗟，夹道纷骈观。如何穷巷士，埋首书卷间。年年去射策，临老犹儒冠。  
步出城门道，忽见群驰车。车中何所有？文贝光陆离。美娃载后乘，销金灿裳衣。问之何如人？云是官满归。闻者交叹息，清名复奚为。  
悲风西北来，树木声萧萧。蟋蟀鸣四壁，鸿雁飞层霄。时光忽已异，四序如更徭。人生无百年，转瞩朱颜凋。胡不崇明德，早使勋业昭。空悲千载下，身死名寂寥。  

○送陆有章分题得巽山  

巽山如层台，积翠俯城郭。古木秀松槠，玄鸟隐楼阁。雨散飞素云，风静语丹鹤。游人日跻攀，杖屦相绎络。陆郎吴中来，雅志好丘壑。哦诗松间题，携酒石上酌。我性亦爱山，方期结幽约。兹焉送子去，登陟惨不乐。远别已伤怀，真境况寥落。伫立睇大江，孤舟入冥邈。  

○留别诸友分韵得日字  

寒色满大江，北风吹落日。停舟别诸彦，中怀抱湮郁。夤缘结金兰，深固比胶漆。佳会不可常，岁晏政寥栗。居者成淹留，行者念家室。分携在俄顷，东西永相失。俯视流波去，仰看飞鸟疾。人生如浮萍，乾坤渺萧瑟。  

○青田山房为刘养愚赋  

幽幽青田山，积翠高千寻。大溪经其南，白云在山阴。下有隐者居，卜筑邃以深。开门面石壁，结构依松林。墙古薜荔长，砌闲苔藓侵。檐间戏驯鹿，户外鸣幽禽。花卉春佳冶，竹木夏萧森。秋宵月照牖，冬晨雪明岑。尘坌讵能到，车马绝过临。其中何所有，乃有书与琴。逍遥足忘世，俯仰可娱心。酒熟聊自醉，兴来时独吟。永谢城市喧，何用怀缨簪。  

○征妇怨  

征夫出门时，征妇泪垂垂。把酒劝夫饮，执手问归期。归期今已过，更无消息归。朝朝倚楼望，只见雁南飞。  

○落梅曲  

梅花开满枝，无奈晓风吹。风吹花落尽，争似未开时。花开终有落，非关晓风恶。愁杀爱花人，城头复吹角。  

○商妇吟  

嫁夫嫁商贾，重利不重恩。三年南海去，寄信无回言。妾身为妇人，不敢出闺门。缝衣待君返，请君看泪痕。  

○惩愆  

生晚构屯蹇，性直离祸尤。禄仕以为养，反贻父母忧。一身被兹累，惩愆岂无由。末才任冗职，奔走内恒羞。斯民困疮痏，鞭挞忍诛求。缓刑志抚字，厉节怀清修。独醒众所忌，谗构生戈矛。敻然空屋中，经月成淹留。潜栖绝内外，孤坐自吟讴。朝看白日出，夜覩明星流。西风木叶下，四壁蛩声愁。感兹时物变，萧条悲素秋。念昔贤与哲，艰危尚拘幽。夏台曾困汤，羑里乃縻周。屈平忠见放，杨肸贤而囚。缧绁苟非罪，于人吾何雠。知几昧前训，省躬思远猷。安得委天运，吾道方悠悠。  

○发嵊县  

行役苦昼热，戒程当夜阑。睡觉呼仆夫，出门路漫漫。明月照人影，疏星挂树间。流萤点衣袂，零露湿巾冠。朝远剡溪水，俄入新昌山。属兹干戈际，愈觉行路难。愧无经世资，何以济险艰。悒悒抱远思，绵绵起忧端。东方忽已白，林鸟鸣间关。前瞻石岭峻，喟然发长叹。  

○过广福寺石屏山房怀曾子白修撰陈伯清侍讲  

游行滞春雨，憩息依禅林。寺门闭寥阒，崖石耸嵚崟。幽禽飞复止，修竹何森森。赏寂屏尘虑，观空起遐心。分榻坐云影，巡廊步晚阴。缅怀玉堂彦，曾此共登临。惆怅抚遗迹，石径苍苔深。  

○观湖  

胜日携佳友，出郊眺长湖。积波何微茫，巨浪争奔趋。隐耳惊万雷，喧空撼千夫。上下宇宙混，东西垠堮无。皛淼浸百里，彷佛吞三吴。坤舆坼不合，鳌极倾莫扶。晶光浴秋日，簸弄琉璃珠。蜿蜒吴中山，黛色青模糊。夫椒据其左，林屋在南隅。风前渔舸并，烟际归帆孤。幽浦出菱芡，浅渚生葭芦。濯濯见白鸟，泛泛浮青凫。双眸劳应接，宿酲为之苏。倚树兴不浅，哦诗神欲徂。念昔天地辟，水府开玄都。禹功定震泽，周官书具区。于今几千载，灌浸无时枯。吴越争战地，废兴等摴蒲。嗟我与诸君，胜览得自娱。不须感今古，临风且倾壶。  

○种橦花  

炎方有橦树，衣被代蚕桑。舍西得闲园，种之漫成行。苗生初夏时，料理晨夕忙。挥锄向烈日，洒汗成流浆。培根浇灌频，高者三尺强。鲜鲜绿叶茂，灿灿金英黄。结实吐秋茧，皎洁如雪霜。及时以收敛，采采动盈筐。缉治入机杼，裁翦为衣裳。御寒类挟纩，老稚免凄凉。豪家植花卉，纷纷被垣墙。于世竟何补，争先玩芬芳。弃取何相异，感物增惋伤。  

○山中读书图  

远山如蓝近山绿，前门苍松后门竹。幽人读书栖石根，有客拏舟访溪曲。白云冉冉落虚窗，清风泠泠散飞瀑。林泉深处隔红尘，便欲相依结茅屋。  

○题太白纳凉图  

六月炎天飞火乌，土焦石烁河流枯。迩来衰病更畏热，呼叫欲狂挥汗珠。饮冰嚼藕废朝夕，小室如炉眠不得。闲将图画悬四壁，漫想深山好泉石。就中此图尤绝奇，青林飞瀑吹凉飔。何人展席坐苍藓，乃是谪仙初醉时。露顶裸裎投羽扇，仰看云生白成练。松阴如雨毛骨寒，岂识人间袢促倦。祇今匡庐道阻修，雁荡天台近可游。便欲致身丘壑里，挂巾石壁继风流。  

○啄木鸟  

啄木鸟，啄树枝，头红如血口如锥，终日啄木长苦饥。木心有虫不肯啄，天生尔禽复何为？吁嗟乎！啄木鸟，佳木蠹尽知不知。  

○促织鸣  

促织鸣，鸣唧唧。懒妇不惊，客心凄恻。秋夜月明露如雨，西风吹凉透絺苎。懒妇无裳终懒织，远客衣单恨砧杵。促织促织，无复悲鸣。客心良苦，懒妇不惊。  

○白头吟  

试听《白头吟》，慢饮尊中酒。古来悲白头，人情苦难久。结发为夫妻，百年期白首。容颜衰落相弃捐，何况君臣与朋友。汉高宽大主，萧何开国功。谗言一以入，几死天狱中。陈余与张耳，刎颈同生死。一朝争相印，雠雠世无比。周文吕望不再见，管鲍结交宁复闻。玄德孔明若鱼水，胶漆孰如雷与陈。斯人自此一以少，今世求之更无有。谈笑寻戈矛，那能托身后。听我歌，歌《白头》。劝君饮，君莫愁。日月有时而剥蚀，世态谁能终不易。  

○折杨柳  

折杨柳，送别离。朝朝送人远别离，门前杨柳折还稀。今年折杨柳，来岁复生枝。奈何离别子，一去无回时。  

○食莲词寄同年诸公  

晓食盘中莲，忽思水中藕。莲菂苦如荼，藕甘能爽口。甘苦虽不同，同生泥水中。得藕荐笾实，采莲归药笼。奈何莲有菂，贵人终不食。藕丝虽长难系莲，莲抱苦心空自怜。  

○怀友  

作客黄山下，思君汉水滨。愁牵清夜梦，吟瘦老夫身。漂泊谁知我，交游独此人。春来寻小艇，江上问通津。  

○夜半舟发丹阳  

舟子贪风顺，开帆半夜行。天寒四野静，水白大星明。长铗归何日，浮萍笑此生。柁楼眠不稳，起坐待鸡鸣。  

○城西虎跑寺  

石势虎蹲伏，山形龙屈盘。寺开唐殿阁，坟掩宋衣冠。幽涧泉声细，斜阳塔影寒。近城多战鼓，栖息此中安。  

○赠章以元昆仲  

相见谈经史，江楼坐夜阑。风声吹屋响，灯影照人寒。俗薄交游尽，时危出处难。衰年逢二妙，亦得闷怀宽。  

○病中遣怀二首  

卧病玄冬半，羁栖碧海边。风尘方满野，戎马已经年。下邑供军食，何时发漕船。薄才无寸补，自合赋归田。  
生理居官废，空闻禄代耕。仆嫌裘褐敝，妻笑甑尘生。欲去乾坤窄，无成岁月更。故人清要地，应解树勋名。  

○入山  

入山惊道险，上岭觉天低。日碍危峰过，云依翠壁栖。幽花如血染，怪鸟学儿啼。避世须来此，桃源路已迷。  

○新岁忆曾子白  

经月愁闻雨，新年苦忆君。青华为客久，白发著书勤。酒共邻僧饮，蔬从野老分。何时共登眺，整屐待晴云。  

○重登近山楼  

羁旅归来日，危楼得再登。山如前岁好，云向小窗凝。种朮看今长，藏书比旧增。题诗成感慨，老我愧何能。  

○丁酉岁述怀一百韵  

屯蹇悲吾道，萧条客异乡。谋疏多迕俗，性直遂逢殃。鸷鸟缠罗网，翘材受斧斨。世无知己者，谁识此心臧。怅望天同远，忧来水共长。百年千变态，一日九回肠。忆昔年华壮，居贫学业荒。读书惭老大，操笔欲颠僵。发愤光阴逝，研思寝食忘。雨天灯火夜，冬晓鬓毛霜。书字蝇头缀，歌诗玉韵锵。心怀冰蘗苦，佩结茝兰芳。兔笑株傍守，蛙怜井底藏。拂衣迷道路，仗剑远游方。景趣多佳丽，江湖信渺茫。吴瓯秋浪白，淮楚暮云黄。野寺金铺屋，楼船锦系樯。台荒麋引子，丘暝虎成行。瞻眺穷幽胜，交游得俊良。迹虽萍梗泛，名藉藻词扬。古道槐花发，清秋桂子香。梯高云路迥，殿广月华凉。追逐英髦后，跻攀翰墨场。偶然收鄙野，亦得步康庄。上国春光早，明时帝运昌。皇居城万雉，禁苑柳千章。对策披阊阖，陈忠补衮裳。胪传天咫尺，鹏化海汪洋。玉陛联班序，琼林被宠光。花簪红映帽，酒赐绿浮觞。草色沾零露，葵心映太阳。委身从此始，忧国未渠央。造化功深厚，云霄志激昂。初非縻好爵，亦足慰高堂。奉命为民牧，宣威到海旁。鄮乡传载籍，藩阃重金汤。江抱孤城转，山含远树苍。天高连太白，日出上扶桑。土俗何多讼，编氓半是商。由来难抚字，况复际劻勷。早出星当户，宵回月满墙。勤劳非敢惮，倚仗最难量。僧舍屯戈甲，田家出糗粮。但闻施棰楚，不顾乏糟糠。南北修途梗，沧溟巨舰航。贵人纷往返，终岁费迎将。分省官曹盛，行台纪律张。联翩骢马至，络绎使车煌。孰问疮痍苦，惟耽燕乐抢。幽花笼绮席，疏柳媚红妆。下筯万钱费，挥金一笑偿。珍珠兼水陆，容冶陋姬姜。风靡瞻仪表，波颓缺礼防。近人跳鼠獭，当道舞豺狼。争诧堆金坞，宁闻返象床。纷纷慕膻蚁，衮衮转丸蜣。谗构蝇栖棘，吞图雀捕蜋。负荆廉蔺远，刎颈耳余猖。清白甘饥饿，轻肥恣陆梁。滑稽吾独拙，枘凿众胥戕。鲸困遭蝼蚁，鸱翔逐凤皇。无聊悰慽慽，欲去瞽伥伥。公冶羁縻鲁，灵均放逐湘。一身奚足恤，万事总堪伤。粤自群凶起，于今七载强。衅端萌汝颍，滋蔓匝荆襄。处处蜂屯盛，时时豕突狂。食人肝作脯，掠野犬驱■〈牜羊〉。雾翳车尘暗，雷轰礟石磅。绛巾明爝火，白骨积崇冈。天狗昏腾喙，搀抢晓吐芒。黍田荒出草，蒿树大如杨。天府惟吴会，王州说建康。粟储供海漕，柏列凛台纲。陷没俄相继，分崩遂莫当。重臣谁抗节，方伯罕勤王。将帅推门阀，谋谟出庙廊。捷音空陆续，贼势愈跳踉。夜静吹笳急，霜寒击鼓镗。徒羹黔首肉，讵斧赤眉吭。险叹连城失，全怜壮士亡。关河天漠漠，江汉水汤汤。海卒乘文鹢，苗军跨骕骦。立功期克复，畜锐尚彷徨。疾养终成痼，医招不疗疡。民生遂涂炭，泉冽浸苞稂。厄运丁阳九，何时见一匡。淳庞怀昊顼，揖让想虞唐。俯仰穷今昔，讴吟发慨慷。乾坤旋磨古，岁月逝波忙。露白寒蛩泣，秋高客雁翔。盛时愁易集，遯世困何妨。骏足悲槽枥，珍禽谢稻粱。塞翁徒失马，臧谷总亡羊。脱略千钧重，消磨百炼刚。闷凭诗暂遣，病倚药频尝。闲散思投绂，韬潜贵括囊。陶公能委运，梅尉早知彰。故土多薇蕨，春江有鲤鲂。归欤理蓑笠，从此钓沧浪。  

○同诸友游宴丰山 【并序。】  

至正戊子春正月七日甲辰，永嘉陈高与黄岩商尚敬、施谦访朱君伯贤于临海之凤屿。越翼日乙巳，伯贤与其季伯良持酒俎邀予登丰山。时黄君顺德、章君子皓、陈君大章欣然从游。已而陈师圣、张子材、偕弟子温亦至，遂相与上绝顶，望巨海，还饮浮图寺。席既撤，复举盏松树间，酒酣，因赋二十八韵。  
新岁多幽兴，清游出县城。故人留款曲，好友复逢迎。整屐当清晓，登山寄远情。岚光寒不起，树色寂无声。徙倚岩边憩，逶迤谷底行。路蹊穷屈折，峰顶上峥嵘。俯瞰沧溟阔，浑疑地轴倾。天光连浩淼，海气变阴晴。沙鸟双双白，风帆叶叶轻。波澜看浩荡，岛屿见分明。宇宙真无极，虚浮叹此生。似堪扳若木，可拟即蓬瀛。眺望移时立，稽留半日程。那知身是客，但觉思逾清。古寺藏深竹，禅窗荫白柽。倦依林樾坐，静听鼓钟鸣。高论穷千古，弹棋谩一枰。旋呼茶满椀，剩出酒盈罂。珍重开华席，频烦劝兕觥。嘉蔬烹笋韭，异味杂螺蛏。浩饮俱勍敌，沈酣及老成。狂吟惊虎豹，至乐谢竽笙。忽返青林兴，其如白日征。扶携重举盏，真率遂班荆。自笑何为者，空传漫浪名。梗萍惭独客，冠盖动群英。胜赏□堪纪，高怀孰与并。明朝归北郭，回首暮云平。  

○客黄山  

自到黄山十余日，终日饱饭只昏昏。谁家捣练不停杵。俗吏抱书长在门。天寒鸿雁满南国，岁晚梅花开故园。客里谩将诗慰藉，遣怀不用酒盈樽。  

○送郑汝玉归莆关  

莆关深入海东南，日出先看曙色酣。李愿归耕盘谷土，杜陵思乐百花潭。到家三月山矾白，入馔千林竹笋甘。愧我天涯尚羁旅，乡愁因尔不能堪。  

○落日  

秋郊惨淡落日微，西风萧萧吹客衣。残霞红叶自相映，独鹤孤鸿何处归。中州尘暗鼓鼙急，沧海浪高舟楫稀。回首东山月未上，怪看星影弄辉辉。  

○三月十三日钱成夫寿旦诸公会饮城南文秀园  

城南园馆小桥东，柳树青青花树红。此日杯盘追胜事，一时冠盖集群公。美姬舞罢歌《金缕》，醉客归迟并玉骢。莫遣春光空老去，明朝欢会更须同。  

○羁思十首次谢纯然韵 【录四。】  

霜风吹帽发全枯，多病兼愁懒步趋。身寄他乡年又尽，吟看衰草日将晡。故园消息沈天表，旧日交游隔海隅。祇有浊醪堪遣兴，拟从邻舍典罗襦。  
夜中见月浑忘寐，晓起看山祇独吟。那得文章垂不朽，已知衰老故相侵。天寒大泽龙蛇蛰，岁晚荒郊雨雪深。有客可人吾邑子，往来时得一开襟。  
淮西盗贼成群起，攻夺城池杀害多。保障谁能为尹铎，折冲未见有廉颇。南来羽檄时时急，北向官军日日过。贾谊治安空有策，九重深远欲如何？  
落木飞鸿冬月暮，短衣乌帽五湖滨。思亲夜夜生归梦，作客年年笑此身。犬吠竞猜南越雪，莺啼未听上林春。世间谁是知音者？青眼相看只故人。  

○寄顾仲明教授  

长忆青华翠色寒，北窗对酒几同看。鼎煎浦口罾鱼白，盘簇檐头树果丹。来往正期娱晚景，乱离俄叹失清欢。故乡回首江山异，落日闽南独倚阑。  

○谢戴文佥院惠草帽  

细结夫须染色新，使君持赠意偏真。玉川便易煎茶帽，元亮还抛漉酒巾。影堕水波浮晚照，黑遮霜鬓隔秋尘。深惭欲报无琼玖，感戴宁忘拂拭频。  

○游灵山寺  

旧闻海上有神山，今见楼台岛屿间。鳌背千年开佛国，鲸波十里隔人寰。风吹僧影浮杯渡，云送龙身听法还。避世拟从支遁隐，尘簪吾已久投闲。  

○寓鹿城东山下  

大隐从来居市城，幽栖借得草堂清。鸟啼花雨疏疏落，鹿卧岩云细细生。石眼汲泉煎翠茗，竹根锄土种黄精。艰危随处安生理，何必青门学邵平。  

○冬日夜梦中得句因续成之  

今日冬至阳始回，客中无赖废持杯。乾坤万里风尘满，南北何时道路开。白发频添随绣线，壮心都冷类葭灰。中兴早看云台筑，老去何妨卧草莱。  

○客南塘作二首  

春来日日起西风，吹送浮云过海东。花落名园荒草满，燕归华屋故巢空。陶潜解印闲居久，王粲登楼作赋工。旧日交游多白首，时时相见慰途穷。  
江头无计问归舟，抱病羁栖古寺幽。风雨莺花成寂寞，干戈诗酒废赓酬。衰年白日愁边度，故国青山梦里游。见说王师向淮甸，早须传檄定南州。  

○思亲词  

泪滴东瓯水，思亲欲见难。水流终有尽，儿泪几时干。  

○送兴童都事还京  

日照离筵酒，风吹去客舟。不如东海水，相送到神州。  

○题画二首  

茅舍雪初消，幽窗夜方静。美人期不来，月照梅花影。  
愁来生白发，问尔复何愁？应被春光恼，多情雪满头。  

○题子昂折枝竹  

帝子啼痕湿，湘江暮雨寒。绝怜樵采后，留得一枝看。  

○绝句二首  

地湿泉流础，庭虚石卧云。井阑行小蚁，蛛网挂飞蚊。  
云合虹腰断，风回两脚斜。浅滩屯宿鹭，高树竞栖鸦。  

○红叶  

片片染秋霜，枝枝映夕阳。纵饶红胜锦，只是恼愁肠。  

○禽名诗  

游子归心切，提壶看落红。告天天不语，愁杀白头翁。  

○药名诗  

丈夫怀远志，儿女苦参商。过海防风浪，何当归故乡。  

○题菘菜图  

栗里园荒旧日归，手栽菘菜雨根肥。只今客里看图画，惆怅红尘满目飞。  

○题花竹翎毛二首  

梨花沐雨带娇羞，独立枝间一鸟幽。若遣美人初睡起，定应无处着春愁。  
乾坤寥落岁将阑，竹叶梅花独好看。可惜幽禽栖不稳，霜风日暮羽毛寒。  

○即事漫题五首  

年年花发可怜春，今年见花愁杀人。不是风光近来别，祇缘兵战此时频。  
老翁忆子哭声哀，妇怨征夫去不回。前日山中新战死，昨宵梦里见归来。  
悍吏登门横索钱，人家供给正忧煎。官粮预借三年后，军食尤居两税先。  
农父江边立荷戈，无人南亩种嘉禾。今年妻子愁饥死，活到明年更奈何。  
江海波涛日日生，山林豺虎复纵横。老夫僻在深村住，恰似春蚕茧里行。  

○芦沟晓月图  

芦沟桥西车马多，山头白日照清波。毡庐亦有江南妇，愁听金人出塞歌。  

○久雨  

新年新雨连残腊，一月浑无一日晴。晓起莺声都寂寞，寒深柳眼未分明。  

○藏春亭  

细听流莺宛转歌，对花不饮奈春何。日斜醉卧阶前草，不觉沾衣柳絮多。  

***◆卢知州琦（圭峰集）***  

琦字希韩，别号立斋，泉之惠安人。登至正二年进士第，授州录事，迁永春县尹。始至则赈饥馑，止横征，减口盐一百余引。邻邑盗发，适琦巡邑境。盗遥见，迎拜曰：此永春大夫也。琦立马谕以祸福，皆投刀槊请自新，自是威惠行于境外。时兵革四起，琦屡败诸寇，永春宴然。十六年，改调宁德。历官漕司提举，以近臣荐，除知平阳州。命下而卒。世居圭峰之下，故所著曰《圭峰集》。元陈诚中所编。明万历初，邑人朱一龙、三山董应举序而刻之。今观其诗，大半见萨天锡集中。亦间有陈众仲、同宽甫诸作。兵燹之余，收拾采掇，不无传钞之误。天锡宦游闽海，遗稿流传，如《中秋玩月》一篇，自叙历历可考。而后人漫不 【检】 【简】 点，使《圭峰》一集，真赝杂陈，可嘅也。若其《寄同年拜住善御史》及《重游蓬壶》等诗，为希韩所作无疑。兹特芟其重见他集者，采而录之。良吏高风，情词婉约，蔼然自见于言外，是则《圭峰》之真而已矣！  

咨王侍郎寄禊原鲁应奉  
渔樵共话图  
龙江山平远楼  
题陈允中山居卷  
春江晚渡图  
忧村氓  
秋千  
烛  
秋蚊  
至正己亥夏予游壶山宿真净岩即景赋诗奉简古道了堂二师  
望湖亭  
中元回家拜祭感怀  
寄张子震  
和林子苍湖亭晚酌  
惠安道中  
昆山客邸  
游洞岭寺  
游北岩庵  
游吴廷用南庄  
寄同年状元拜住善御史  
自高邮买舟还江南至常州值雨寄鲁元达  
汀州道中  
送吴元珍  
依韵答欧士中  
重游蓬壶因呈诸公一笑  
予客莆中同登壶山真净岩访古道了堂二师  
至正己亥六月游壶山宿真净岩访忠门西江陈公江亭  
寓平南善应庵述怀  
和林子苍玄妙寺值雨  
仲秋寓径江张伯雅席上作  
福清平南道中  
题南冈上人诗卷  
美人折花  
登大峰山  
过平溪桥  
山行杂咏二首  
题全安庄  
过吴江  
县斋闲坐偶成  
兴化道中  
泊洗溪驿  
草萍驿和萨天锡  
钱舜举木芙蓉  
题射猎图  

○咨王侍郎寄禊原鲁应奉  

名门世所仰，伟器人初识。除书出省垣，匹马发山驿。金台芳春宴，玉署清昼寂。年富经学优，事简官情适。笋班彩云曙，莲烛明月夕。登冈望庭闱，开阁集宾客。鲰生寂无闻，良晤何由得。发鬓亦已华，意气徒自激。题诗寄天风，渺渺烟树碧。  

○渔樵共话图  

樵夫初上山，渔父纔泊船。邂逅即相问，生涯两堪怜。我渴鱼可羹，尔归突未烟。尔鱼莫索价，我薪不论钱。惟将薪换鱼，一笑各欣然。  

○龙江山平远楼  

龙江居人稠，市井若城邑。陈君作江楼，尘杂不相及。身闲千虑遣，日驻万境集。群峙两岸山，一一如拱揖。大海东南流，海气日呼吸。长桥亘百丈，层塔崇七级。微茫认岛屿，旷荡辨原隰。潮声山外寒，岚气屋中湿。古寺烟钟来，遥浦渔艇入。霜晴凫雁浴，月白蛟螭泣。宾朋事幽讨，觞咏属佳什。蹇予簿书烦，乃受升斗絷。公余强登眺，诗思转羞涩。江空岁年晚，日夕天风急。行藏我何心，倚阑还伫立。  

○题陈允中山居卷  

山妍雨初暗，洞窈云常暝。琤琤碧涧流，落落青松影。游咏有高人，诛茅临复岭。开窗翠岚香，展卷白日永。兴来即吟诗，客至但烹茗。抱琴暮出游，蕙帐夜深冷。  

○春江晚渡图  

风微杜若香，潮满江声寂。扁舟古渡前，推起篷窗白。山外日未高，波底云先赤。隐见杏花村，依稀烟雨隔。人间行路难，羡此丹青迹。焉得并州刀，剪取澄江碧。  

○忧村氓  

世道日纷纭，人人自忧切。路逢村老谈，吞声重悲噎。我里百余家，家家尽磨灭。休论富与贫，官事何由彻。县帖昨夜下，羁縻成行列。邻里争遁逃，妻儿各分别。莫遣一遭逢，皮骨俱碎折。朝对狐狸啼，暮为豺虎啮。到官纵得归，囊底分文竭。仰视天宇高，纲维孰提挈。但恨身不死，抑郁肠中热。南州无杜鹃，诉下空啼血。 【《元史•良吏传》载希韩为永春尹，有惠政。邻邑仙游盗发，遇之。遥拜曰：为大夫百姓者，何幸！吾邑长用暴毒驱我，故至此耳！遂请缚其渠以降。其后安溪贼数万来袭永春，众皆感愤曰：使君父母，我民赤子，其忍以父母畀贼耶！因踊跃争奋，大破之。观此诗，知希韩之体恤斯民切矣。】  

○秋千  

绿窗美人闭深院，燕语莺啼春事半。画阑睡足四无人，空与东君说幽怨。彩绳袅袅挂青烟，罗袜纤纤翩翠袖。红妆高出墙头花，绣带斜飞亭际柳。香风荡漾春谁主，愿学飞仙飞不去。黄昏溪月浸梨花，背立秋千悄无语。  

○烛  

海棠庭院日西入，绛蜡凝香高一尺。银台照夜春溶溶，金屏绣褥光相射。洞房宝扇双凤花，丫鬟纤手笼绛纱。兰灯交晖夺明月，玉杯照影倾流霞。高堂舞袖沈香暖，欢娱未尽春宵短。长风骀荡落花多，野鸟啼春动幽怨。  

○秋蚊  

茉利堂前月华吐，飞蚊扰扰晴雷怒。深闺小玉焚椒兰，绣幕穿帘柳花度。芙蓉夜卧银烛灭，绿纱如烟罩香雪。潜身飞入罗扇风，耳畔营营宵不绝。琼肌一咂雨梦回，玉腕斜批守宫血。屋外寒蝉自清素，夜夜长吟饮花露。  

○至正己亥夏予游壶山宿真净岩即景赋诗奉简古道了堂二师  

六月翠壶山下客，凌晨登山如绝壁。支筇径上真净岩，头上青天纔咫尺。高僧十载栖岩幽，启扉相见还相留。欣然坐我斗室底，满室岚气生清秋。开窗一览数千里，沧海微茫等杯水。客帆来往烟雨中，人家远近林峦里。平生读书苦不多，时事如此将奈何。蝇头蜗角付一笑，会当结屋山之阿。  

○望湖亭  

望湖亭外波荡荡，渔舟客棹频来往。好风卷雨黑云收，十里湖天平似掌。长川极浦秋云清，锦帆自信牙樯轻。兰桡掣动龙蛇影，棹歌惊起鹭鸥盟。昔是席上珍，今作宦中客。两载游帝京，双鬓半垂白。三衢非为懒折腰，枫城联荫桐阴色。黄金孰铸子期形，白玉空教和氏泣。丈夫气概无惮劳，对此江山趣自高。浩歌长啸天地窄，笑杀冯唐叹二毛。  

○中元回家拜祭感怀  

七月十五月正圆，中元遗俗知奉先。乱后人家生事薄，游兵逻卒犹喧阗。山乡路阻无纸钱，江村月落烹细鲜。新魂旧魂百战死，孤儿寡女双泪涟。陈生归来泉石下，独居一屋如磬悬。洁膳孝养复何有，幽轩洒扫花竹妍。青藜之羹荐香饭，翠壶之茗烹清泉。二亲避地海中渚，顾影百拜心凄然。荷衣破碎暮雨急，枕书不寐思去年。烽火连天暗锋镝，遗骸满野飞乌鸢。兰盆酒果谁复设，若敖之鬼啼秋烟。连兵构祸今未已，疲民重敛何敢言。喜闻王师下闽海，庙堂元宰方筹边。桓桓诸将奋忠烈，义气思欲吞腥膻。下方野人日矫首，旄头早落闽中天。人有居，鬼有享，卖刀买犊耕山田。  

○寄张子震  

南浦多芳草，东风又落花。相思频入梦，见说欲回家。奇字从人问，新醅为客赊。自惭羁旅者，犹滞锦江涯。  

○和林子苍湖亭晚酌  

登临多野趣，未暇问朝簪。南国秋声起，西湖暮景涵。江云连远树，山雨落寒岚。同是他乡客，相携看斗南。  

○惠安道中  

龙山兵火后，百里总萧疏。官帑需新赋，公田索旧租。莼鲈频有梦，鸿雁久无书。自笑成何用，云边是旧庐。  

○昆山客邸  

萍水须相识，居然子共欢。天高秋月落，江近夜潮寒。湖海诗怀壮，云山客梦残。出门舟欲发，犹自倚阑干。  

○游洞岭寺  

古寺藏烟树，岩扉昼不扃。日高花散影，风定竹无声。稚子添香火，闲僧阅藏经。新诗吟未就，独向殿阶行。  

○游北岩庵  

曲径峰前转，临行见虎踪。孤庵万树合，绝涧一桥通。芳草凝微露，灵湫饮彩虹。山僧面壁坐，应悟万缘空。  

○游吴廷用南庄  

公事多余暇，看山到远村。云庄依竹见，樵径过桥分。野水晴舂碓，岩松昼掩门。所忻花县近，归路任黄昏。  

○寄同年状元拜住善御史  

胪唱乍传同虎榜，绣衣还见上乌台。石头城下题诗遍，天目山前揽辔回。使节照江秋水立，谏书排闼曙云开。东南赤子疮痍甚，日望分司御史来。 【希韩至正壬午登第，是岁拜住为右榜第一人。】  

○自高邮买舟还江南至常州值雨寄鲁元达  

万里扁舟偶独还，毗陵城下少盘桓。天连旷野青山少，雨满空楼白昼闲。旅邸有人垂顾问，家书何日寄平安。半生勋业成迂阔，犹自窗前把镜看。  

○汀州道中  

七闽穷处古汀州，万壑千岩草树稠。岚气满林晴亦雨，溪声近驿夜如秋。云间僧舍时闻犬，兵后人家尽买牛。但得龚黄为太守，边方从此永无忧。  

○送吴元珍  

几年不剪西窗烛，此日相逢如别何。冷宦莫嗟乡国远，故人今在省台多。闽关把袂云生树，滦水维舟月满河。我尔重寻燕蓟路，凤城载酒日相过。  

○依韵答欧士中  

客舍凄凉生绿芜，经年祇傍野人居。尊空每买邻家酒，巷僻应回长者车。白鸟梦残枫树冷，黄花香老竹篱疏。相逢且莫谈离别，一别如今十载余。  

○重游蓬壶因呈诸公一笑  

我来作县已三载，偏爱毗湖春酒香。溪上画桥朝系马，雨中茅屋夜连床。多情黄鸟短长曲，无数桃花浓淡妆。欲学渊明归种柳，不栽桃李满河阳。  

○予客莆中同登壶山真净岩访古道了堂二师  

松扉深入白云中，蹑蹬扪萝路可通。结社几人从惠远，登山何处觅壶公。五更客梦茅檐雨，六月秋声木叶风。独倚阑干望江海，故乡应在海门东。  

○至正己亥六月游壶山宿真净岩访忠门西江陈公江亭  

树下松扉绝点埃，何须海上觅蓬莱。十年客鬓尘中改，六月襟怀酒后开。云影不随飞鸟没，江声偏逐晚潮来。干戈满眼风尘暗，欲别西山首重回。 【希韩历任闽中，故多壶山之游，兼有陶令归来之感。其时天下多故，干戈四起，萨天锡在闽幕，迁于后至元三年，与此时情事自不同也。】  

○寓平南善应庵述怀  

去年过此身犹健，今日重来一病翁。乱地风霜如塞上，隔江烟火是莆中。孤鸿唳月秋空碧，万叶经霜野树红。竹下闭门来客少，清谈日与老僧同。  

○和林子苍玄妙寺值雨  

两袖熏风缓辔游，粤王城下少淹留。客衣半湿松花雨，鹤影先分竹院秋。采药僧归云外路，吟诗人倚树间楼。凭君汲取前溪水，为洗尘中浩荡愁。  

○仲秋寓径江张伯雅席上作  

征衫一路拂轻埃，袖得岚光渡水来。月色不如今夜好，客怀应为故人开。香随桂子云间落，梦逐潮声海上回。醉倚西风赋离别，明年何处共衔杯。  

○福清平南道中  

轻舆五月历郊垧，万事都非旧典刑。省檄一番新缮甲，民兵十户半抽丁。雨余野水村村白，海上烟岑点点青。只合早寻丘壑去，年来鬓发已星星。  

○题南冈上人诗卷  

曾见天华落讲堂，翩然振锡白云乡。盖茅绝壁星辰近，采药深林雨露香。独鹤当窗松影瘦，老龙归洞夕阴凉。相思欲寄新成偈，落叶萧萧山路长。  

○美人折花  

晓绾香云出户来，凌波微步下瑶阶。潜身折处香凝指，正面看时影在怀。莺蹋露珠沾翠袖，蝶随春色上金钗。石阑干外莓苔滑，归院应须换绣鞋。  

○登大峰山  

一径盘桓上碧峰，桃花岩畔扣仙宫。微风不动坛边树，北斗频悬石上松。龙出洞云浮槛白，鸡鸣海日射窗红。游人咫尺青天近，历历溪山在眼中。  

○过平溪桥  

立马桥边唤渡船，绿杨烟暖碧波悬。高峰碍日疑天近，阴壑犹霜觉地偏。处处鱼盐开草市，家家鸡犬类桃源。隔溪茅屋孤门掩，重忆扬雄草《太玄》。  

○山行杂咏二首  

过一山坳又一村，小溪流水映柴门。桑间少妇自采叶，舍下老翁闲弄孙。山雾欲收红日晏，蕨根新洗碧潭浑。停舆暂向石亭坐，隐隐樵歌隔水闻。  
拂拂轻风谷雨初，绿杨堤上步纡徐。竹林生笋长过母，巢燕扑虫归哺雏。雨散溪流平岸涨，云开岩树倚天孤。凭谁唤起王摩诘，写入秋毫作画图。  

○题全安庄  

野寺寻真幽更幽，老僧敬客客来游。疏钟几杵江山暮，落雁一声天地秋。山鸟有情怜我去，烛花溅泪为谁愁。而今惆怅江头别，不识重来有日不。  

○过吴江  

兴随流水共悠悠，此地芦花正满洲。落日片帆千里暮，西风长笛数声秋。衣冠空带英雄泪，湖海难消浩荡愁。吟罢欲寻沽酒处，傍人遥指隔江楼。  

○县斋闲坐偶成  

庭树雪初晴，双双鸣鹊声。六花消未尽，犹照叶心明。  

○兴化道中  

雨过山城野水浑，夕阳黄犊卧篱根。吴塘父老应相语，昨夜南船到海门。  

○泊洗溪驿  

篷底凄风过似箭，枕边急浪响于雷。梦魂曾到桐阴下，夜未三更又却回。  

○草萍驿和萨天锡  

林外轻风帽影斜，客衣近染紫山霞。等闲点检春多少，墙角蔷薇几树花。  

○钱舜举木芙蓉  

红妆初映酒杯酣，斜倚西风转不堪。霜后池塘秋欲尽，令人惆怅忆江南。  

○题射猎图  

满目西风塞上尘，五花骢马转精神。凭君莫射双飞雁，恐有音书寄远人。  

***◆黄处士镇成（秋声集）***  

镇成，字符镇，昭武人。笃志力学，不嗜荣利，筑南田耕舍，隐居著书。至顺间，尝历览楚汉名山，周流燕、赵、齐、鲁之墟。浮海而返，登补陀，观日出如丹，慷慨赋诗，翛然有蝉蜕尘嚣之志。部使者屡荐之，不就。其后政府奏授江西儒学副提举，命下而已卒，年七十有五。集贤院定号曰贞文处士。所著《秋声集》十卷，新安郑潜序之。谓如太音希声，天籁自鸣。抑亦有所激而鸣其不平者耶？今观《南田耕舍》及《西城纪事》诸诗，亦可以知其寄托之有在矣。  

春雨南田书事  
铅山早行  
乘凉  
南山紫云山居五首  
题朱泽民画山水  
东阳道中  
春日东行  
题秋江把钓图  
游麻姑山用蒋师文韵  
舟过石门梁安峡  
送宪幕陈时中分题得平章河  
晚晴书事  
临川青云亭  
题定武兰亭  
鼓山灵源洞  
辛巳还光邑祖居上井约江少府同到  
舟过大茅洋  
补陀岛  
钱塘  
赠叶山人  
用鹫峰师韵送涧泉上人游方十首  
西窗昼雨  
夕泛  
谷口  
春日行近山  
柯亭  
南田夜雨  
南田耕舍二首  
题麻姑图有怀蒋师文  
梅花  
春夜听雨有怀  
山家  
闻鸡  
黄月潭  
云山小景  
五月调兵赴绥阳二首  
题王元善赴北清江新雁图  
南田耕舍  
石桥山  
腊月过里敦田舍  
避地椒历  
三郎山  
上鹊  
谢边  
同御史郑彦昭登丹台韵  
予作南田耕舍诸公赋者率儗之于老农噫人各有志同床而不察世之君子乃欲责人之知己不亦难乎因作写怀二首以自解云  
城西纪事  
远适  
桃花岩  
吴伯昭红莲绿幕图歌  
题墨菊  
李将军歌  
直沽客  
悲秋词  
从军行  
岛夷行  
莫猺行  
投赠郑守光远三十韵  

○春雨南田书事  

流水三椽舍，桑阴五亩田。饭香分野碓，茶熟候山泉。石榻看云坐，溪窗听雨眠。桃花川上路，应有钓鱼船。  

○铅山早行  

早起辞林馆，邻鸡已再嘷。月弦当户直，斗柄插山高。细湿侵藜杖，轻寒袭布袍。前趋东日上，五色动云涛。  

○乘凉  

借屋依乔木，乘凉惬病身。日回山有影，风远竹无尘。除地平施榻，攀条侧挂巾。应携庞老宅，真作鹿门人。  

○南山紫云山居五首  

一宿南山顶，仙凡此地分。河明疑有浪，天近更无云。月色初秋见，泉声彻夜闻。红尘飞不到，甘与鹿为群。  
树老秋仍露，山空晚更蝉。雨添舂药水，云湿种瓜田。对榻僧长坐，闻钟客未眠。自应麋鹿性，疏散爱林泉。  
绝壑开阑槛，遥峰展画图。雪翻僧供钵，云绕佛香炉。接板桥横涧，连筒水入厨。杖藜行药去，九节得菖蒲。  
竹露连岩际，松风满坐隅。水舂如有节，山鸟似相呼。暑雨收崖蜜，晴云斸土酥。月高秋万宇，身世一冰壶。  
绝境红尘远，高居白日长。僻宜人不到，静与世相忘。宇阔星辰大，山虚水石凉。翠屏天外立，秋气晚苍苍。  

○题朱泽民画山水  

与客浮湘水，琴书共一舟。云间双树晓，天外数峰秋。指顾销尘虑，栖迟发棹讴。未知身是画，明月满沧洲。  

○东阳道中  

出谷苍烟薄，穿林白日斜。岸崩迂客路，木落见人家。野碓喧春水，山桥枕浅沙。前村乌桕熟，疑是早梅花。  

○春日东行  

青郊冉冉散晴晖，芳树频闻一鸟啼。山驿水流花落尽，石田云暖麦抽齐。禅房凿路当岩半，钓屋维舟近竹西。行过野桥人语近，寻源应到武陵溪。  

○题秋江把钓图  

独载轻舠过碧川，一纶牵动楚江天。芦边有月还吹笛，柳外无风不系船。留火夜然湘岸竹，得鱼朝送酒家钱。十年湖海真如画，亦欲狂歌一扣舷。  

○游麻姑山用蒋师文韵  

紫雾龙鸾月里游，白银宫殿海中洲。麻姑宴罢坛犹在，葛令丹成井独留。滴雨浮岚空翠晚，飞花散玉瀑帘秋。谁能共食金光草，来住仙家十二楼。  

○舟过石门梁安峡  

书画船头载酒回，沧洲斜日隔风埃。一双白鸟背人去，无数青山似马来。天际雨帆梁峡出，水心云寺石门开。同游有客如高李，授简惟惭赋岘台。  

○送宪幕陈时中分题得平章河  

海国犹传利泽功，沧溟缥缈百蛮通。潮来估客船归市，月上人家水浸空。析木星辰三岛外，榑桑宫殿五云东。河梁此日重携手，目送灵槎万里风。  

○晚晴书事  

白鹤楼西晚雨凉，欲晴山气远苍苍。鸦衔落日归平楚，雁背残霞上越阳。溪崦筑茅堪理钓，畬田收朮好休粮。秋风有约巢云去，却拟狂歌学楚狂。 【平楚，越阳，郡城二台名。】  

○临川青云亭  

平野荒荒雉堞低，一峰阑槛与云齐。斗牛三尺龙光照，城郭千年鹤爪题。白雨来时江水北，青山尽处夕阳西。古来亦有凭高客，树影苍凉绕大堤。  

○题定武兰亭  

茧纸香随玉匣遗，宝书天上世难知。狼烽几堕昆明劫，蝉翼犹传定武碑。晓雨苔花侵捣石，秋山柿叶费临池。东都已往谁能继，神物终烦谨护持。  

○鼓山灵源洞 【有屴崱、天风、海涛亭、喝水岩。】  

屴崱峰头万丈梯，上方高与白云齐。青山尽处海门阔，红日上来天宇低。喝水无人空宴坐，磨崖有客谩留题。飘然欲御长风去，一笑何烦过虎溪。  

○辛巳还光邑祖居上井约江少府同到  

东井田庐故业非，十年风雨寸心违。江湖水阔冥鸿去，城郭春深老鹤归。桑梓尽随黄壤化，松楸空望白云飞。梅仙此日能相约，竹杖相携上翠微。  

○舟过大茅洋  

涨海浑茫寄一桴，候神东去接方壶。帆随雪浪高还下，岛浸冰天有若无。雁影斜翻西日远，潮声直上晚云孤。投纶拟学任公子，掣取封■〈鱼畺〉饫万夫。 【■〈鱼畺〉，古鲸字。】  

○补陀岛  

一片云帆驾渺茫，东临绝岛拂扶桑。九天波浪随星客，万壑鱼龙觐水王，日观远开溟澥动，云台倒浸白花香。候神海上应相见，为觅安期却老方。  

○钱塘  

雨过高风发屋声，吴中暑退即寒生。晴光入眼园林薄，夜气侵人枕簟轻。寺铎呼风宵自语，邻机织月晓犹鸣。江湖处处悲秋客，起束归装不待明。  

○赠叶山人  

仙岩溪上叶山人，手佩青囊太古文。北极地从林邑下，南条山到蜀江分。寻源屡识蛟龙宅，探穴长随虎豹群。更约秋风清霁日，与君高踏万重云。  

○用鹫峰师韵送涧泉上人游方十首  

天台山上彩虹桥，山下桃花带露飘。仙客云霞迷旧路，化人宫殿现层霄。穿林夜气香为盖，冠岭晨光锦作标。若到上方应驻锡，遥闻法鼓动春潮。 【天台。】  
雁山钟磬半空闻，雪岭霞城此地分。金塔影浮沧海月，宝台光绕梵天云。禅机已熟能传印，世网难婴易解纷。更上孤峰看瀑布，愿将余沥湔妖氛。 【雁荡。】  
潮音海洞石盘陀，送子东游奈别何。日上扶桑天不远，云连析木地无多。水王献宝开丹穴，星使通槎泛白波。见说蓬莱清浅处，便从鹏翼起秋河。 【补陀。】  
身随衡岳片云来，南极朱陵洞府开。八桂山川临鸟道，九疑风雨湿龙堆。使华今日严珪币，祖印何年剪草莱。直到无生参学毕，逢人遮莫说轮回。 【衡岳。】  
庐阜山阳几胜游，朅来重为虎溪留。千寻瀑布云霞冷，九派江流日月浮。白鹿盘盘高洞晓，黄花采采故园秋。东南更有名蓝在，莫道诸方讯已周。 【庐山。】  
去礼文殊宝剎开，倚空峦岫郁崔嵬。金函奉旨传香至，白■〈毛迭〉图形载法来。心镜象悬天外月，教筵狮吼地中雷。还将拂子闲拈起，更上翻经第一台。 【五台。】  
一上钟山万虑消，虚空楼阁翠岧峣。金陵郁郁帝王宅，天堑悠悠南北朝。月满石城秋似水，风高淮浦夜生潮。未应便作乘芦去，且听仙人碧玉箫。 【钟山。】  
路入西山窈复深，法筵应有圣僧临。两峰塔影天垂盖，千佛林光地布金。牛笛傥逢圆泽语，龙宫还见阆仙吟。空中更上藏云洞，水乐泠泠秦八音。 【灵隐。】  
峨眉楼阁现虚空，玉宇高寒上界同。茶鼎夜烹千古雪，花幡晨动九天风。云连太白开中夏，日绕重玄宅大雄。师去想无登陟远，祇应飞锡验神通。 【峨眉。】  
浮杯东渡海门潮，鹫岭玄关路匪遥。十载江湖曾惯历，五山风月自相招。呼猿洞口行双涧，放鹤亭边入断桥。直到妙高峰上望，昙华天雨满烟霄。 【五山。】  

○西窗昼雨  

三春惊过半，霪雨洒窗西。鹊脑添炉炷，春鸠隔树啼。  

○夕泛  

秋净山如拭，江清一棹横。挂帆延暮眺，趺坐待潮生。  

○谷口  

谷口桥边日未斜，先寻宿处近梅花。分明听得吹长笛，祇隔红阑第一家。  

○春日行近山  

门外山童扫落霞，问师还只在山家。推窗引客云边坐，自扇风炉煮雪花。  

○柯亭  

金碧楼台宅梵王，柯亭无处问中郎。何当截取如椽干，吹起昆丘紫凤凰。  

○南田夜雨  

四檐春雨夜浪浪，记得吹笙近竹房。三十五年江海梦，又随归雁过潇湘。  

○南田耕舍二首  

跨鹤来寻处士家，迢迢空翠隔烟霞。山童揖客松边坐，却背春风扫落花。  
行到长松野水间，吹箫石上不知还。岚光已重衣裳冷，自扣岩扉月满山。  

○题麻姑图有怀蒋师文  

曾宿丹霞十二楼，水亭风馆不胜秋。故人天上无书到，自展山图看雪流。  

○梅花  

吟屋萧疏霜后村，江头千树欲黄昏。等闲又被春风觉，添得寒梢月一痕。  

○春夜听雨有怀  

孤客曾听夜雨眠，一生江海已华颠。吟怀不与春风隔，谩忆檐声五十年。  

○山家  

家住桃花源上村，编松为屋鹿为群。匡床尽日临门坐，闲看青山起白云。  

○闻鸡  

曾催月影倒寒窗，又促征车拂晓霜。湖海故人今白发，五更孤枕泪浪浪。  

○黄月潭  

平生山水最相亲，蜡屐长随野鹿群。未似月潭双足健，东南踏遍万重云。  

○云山小景  

飞瀑潺潺泻碧岑，野桥分路入云深。三椽草屋长松下，应有先生抱膝吟。  

○五月调兵赴绥阳二首  

五月农家半未耕，更闻田鼠食苗萌。辕门昨夜飞书急，十户三人赴调兵。  
五月公私乏见储，师徒野掠竟何如。自怜无力操戈从，未敢偷安饱饭居。  

○题王元善赴北清江新雁图  

江南春水拍天齐，鸿雁成行向北飞。未必云山便相隔，秋风还带夕阳归。  

○南田耕舍  

离离南山田，采采山下绿。兹晨凉风发，秋气已可掬。美人平生亲，零落在空谷。颜色不可见，何由踵高躅。我耕南山田，我结南山屋。下山交桑麻，上山友麋鹿。还肯过邻家，邻家酒应熟。  

○石桥山  

散策南山下，逶迤登石桥。五涉曲涧水，两山郁岧峣。夤缘度绝壁，攀萝俯山椒。悬瀑泻层崖，冰华垂空飘。盘纡上石磴，天梯飐回飙。厕足得平地，耸身凌丹霄。入谷烟霞深，松竹声萧萧。会当发天秘，剪此荆榛条。结屋栖白云，览瞩千峰遥。土沃既宜耕，山深仍可樵。因之习天游，已足远世嚣。悠然万物表，我隐谁能招？  

○腊月过里敦田舍  

天高北风寒，日薄岁云暮。衰年畏奔走，乃复在途路。山村投寓舍，所历遇亲故。具言违别久，相问未知处。兹晨丧乱中，讵意忽欢聚。留客坐西窗，呼儿忙治具。家酿熟未篘，旧醅邻所助。笋蔌杂梅，火豆连蔬茹。惭愧齿牙疏，杯盘宜我恕。鸡肥割黄膏，苦劝频下箸。杂坐同几席，谁能嗔礼数。翁年当自宽，鄙野得真趣。所愿息兵甲，田里无征赋。借屋傍流泉，从子山中住。  

○避地椒历 【三月初九日。】  

邻家急相报，且往椒历山。登陟如猿猱，合沓同跻攀。远近火烟起，指点望城间。椒历不可住，迫晚登孱颜。夜宿草树中，露下山气寒。  

○三郎山 【初十日。】  

晓度三郎山，云深径盘湿。斜迤下阳坡，人牛竞来集。汲泉吹野火，煮饭分余汁。扶难感藜杖，敧倒仅能及。行行不可望，危峰倚天立。  

○上鹊 【十二日。】  

一家巢上鹊，俯瞰万级田。扶携数百人，夜宿荒山巅。正昼雷电飞，骤雨奔流泉。月黑石磴滑，归路相攀缘。后至且勿迫，小立听潺湲。  

○谢边 【十三日。】  

冲雨来谢边，滑路沾泥涂。旧邻忽相见，留我宿山居。然薪燎我衣，取酒慰我劬。虽有骨肉亲，各在天一隅。感子劳苦意，焉能念崎岖。  

○同御史郑彦昭登丹台韵  

晨登炼丹台，云磴互盘曲。五月居高明，旷远穷望目。雨洗炎埃净，凉风动梧竹。遥峰明晚翠，近濑漱寒玉。联镳得骢骑，杖策偶驰逐。诗留纸上云，酒散樽中绿。坐久独归迟，鸣驺出空谷。  

○予作南田耕舍诸公赋者率儗之于老农噫人各有志同床而不察世之君子乃欲责人之知己不亦难乎因作写怀二首以自解云  

白日不停驭，颓波竟东驰。忽忽年岁改，念此将安归。我欲驱车行，太行路崄巇。我欲驾方舟，沧海无津涯。岂不顾行迈，出门慎所之。有田南山下，可以供盛粢。有庐在中田，可以谈诗书。上探羲皇际，下及商周时。贤圣尚沦落，微生何足疑。怀哉羡门子，千载以为期。  
种田南山下，土薄良苗稀。稊稗日以长，荼蓼塞中畦。路逢荷莜人，相顾徒嗟咨。我欲芟其芜，但念筋力微。终焉鲜嘉谷，何以奉年饥。谁令恶草根，亦蒙雨露滋。岂无力耕人，悠悠兴我思。  

○城西纪事  

今日稍清适，独出城西村。感时经丧乱，风物异郊原。林摧见平陆，寺破留颓垣。高亭化莽墟，华屋成蔬园。徘徊在中路，偶听农老言。新苗未入土，苗草日已蕃。丁男赴征调，期令集辕门。况乃乏牛力，苦辛难具论。我闻增惨怆，无策拯元元。身老不能耕，焉敢饫盘飧。  

○远适  

吉日有远适，我行志四方。西驰穷河源，东望临扶桑。南通火维外，北达冰竁傍。勿谓天地阔，勿谓岁月长。驽马积十驾，千里追飞黄。大鹏发天池，抟风起翱翔。谁能守皁枥，不复驰康庄。谁能敛羽翮，但学枪榆枋。大道甚平夷，谁谓阻关梁。寄言远适者，日进不可量。  

○桃花岩  

小佥山中数块石，上出浮云几千尺。寒泉飞下绝涧响，老树倒挂苍苔壁。巨灵擘断知何年，中有古洞藏神仙。蓬莱宫阙浩杳霭，世外别有壶中天。巉岩磊磈相缘入，云雾晦冥光景集。丹房石室净无尘，虎攫龙拏半空湿。山人旧说桃花岩，山高水绝无由探。我来正值岩花发，长啸独倚春风酣。同游雅士贪幽趣，自劚山云烧笋具。两山流水一川花，依稀似是桃源处。世上纷纷吹战尘，山中道人都不闻。欲从君住不可得，一声孤鹤唳空云。  

○吴伯昭红莲绿幕图歌  

乌君之山从西来，拔地万仞青崔嵬。划然磅礴下江浒，林麓隐隐栖楼台。上有飞萝罥罣古乔木，下有沧浪万顷青如苔。红莲绰约泛渚净，绿幕缥缈临湖开。云烟卷风岛屿没，窗户洗雨冰霜回。高人自是青云客，日向湖亭赏山色。昔年走马踏红尘，射杀南山双白额。今日纶巾羽扇闲，独面清泠饮冰蘗。壶箭收投胜负空，棋枰罢局机筹息。延陵公子昔称贤，画手复见今道玄。有声之画宜诗篇，为子作诗将画传。  

○题墨菊  

江南九月秋风凉，秋菊采采金衣黄。近时丹丘出新意，却洒淡墨传秋香。青城学士曾题藻，散落人间共传宝。卷舒造化入毫端，回首东篱自枯槁。东阳傅君心好奇，何处得此秋霜枝。湖湘衲子远相贶，笔势迥与丹丘齐。香英细蹙玄玉屑，老干拗断乌金折。不随粉黛学时妆，自与幽人同志节。渊明已逝屈子沈，晚香纵有谁知心。感君画图三叹息，为君长歌楚天碧。  

○李将军歌  

李将军，少年意气轻浮云。青丝络马黄金勒，宝剑错镂交龙文。十二高楼连广道，千金结客大梁门。昨日弯弓连白羽，射杀南山白额虎。归来飨士酒千锺，自向青楼按歌舞。前年起兵从义旗，斩将陷阵身如飞。上功幕府久未报，有酒不乐当何为。  

○直沽客  

直沽客，作客江南又江北。自从兵甲满中原，道路艰难来不得。今年却趁直沽船，黑洋大海波连天。顺风半月到闽海，只与七州通卖买。呜呼！江南江北不可通，只有海船来海中。海中多风多贼徒，未知来年来得无？  

○悲秋词  

长叹复长叹，芙蓉落尽秋水寒。庭前百草枯烂死，游子日暮衣裳单。白日悠悠岁将晏，江南水深波浪散。鸿雁不来江水长，零落秋云满江岸。愿天吹作凌天风，吹开白雾清旸红。愿天化作炎天雨，物物昭苏感天语。  

○从军行  

秋风漠漠寒云低，陇头野雁随云飞。北方健儿长南土，学得南语相嚘咿。羽书昨夜到行府，下令急点如星驰。明日横刀出门去，回头不得顾妻儿。山城止舍休十日，百姓馈给无饥疲。路上逢人寄书归，道好将息无相思。重关夜度月落早，五岭冬戍天寒迟。买羊击豕且为乐，破贼归去知何时？  

○岛夷行  

岛夷出没如飞隼，右手持刀左持盾。大舶轻艘海上行，华人未见心先陨。千金重募来杀贼，贼退心骄酬不得。尔财吾橐妇吾家，省命防城谁敢责。  

○莫猺行  

莫猺射生蛮峒谷，窄袴短衣双赤足。前年应募作官军，恶少如云学装束。千村一过如蝗落，妇满军中金满橐。廌冠击碎且勿嗔，邻寇不虞吾所托。  

○投赠郑守光远三十韵  

累洽开皇极，分藩重守臣。列茅周土旧，分竹汉符新。师帅能宣化，仪刑最近民。隼旟张日月，雉阁丽星辰。地纪逾荒服，天光照远人。选材归德器，分命耸朝绅。一代文章伯，群心怙恃亲。祖风光蔼蔼，家学早振振。听履曾驰誉，工书固绝伦。九苞腾鸑鷟，千里骤骐驎。仗引陪供奉，官联属选抡。河源通析木，星象拥勾陈。暂辍中朝绂，来纡外府轮。土风连太末，山节耸全闽。佐乘临漳浦，搴帷入剑津。近河能借润，依烛解光邻。化雨苏民望，祥风洗瘴尘。袴襦歌已浃，刀剑俗咸悛。山郭惟樵郡，封邻接海滨。地偏田少沃，土狭户多贫。捐瘠饥瘥并，流亡寇役频。震凌思大厦，枯枿徯洪钧。幸借循良牧，咸依抚字仁。昼长帘似水，更静月如银。赤社分南服，清都拱北辰。报看三月政，和覩万家春。少日探经笥，颓年愧席珍。雨畦仍把耒，风艇自收缗。喜见瘳民瘼，无由传吏循。祇须成德化，濡笔颂坚珉。  

***◆胡处士天游（傲轩吟稿）***  

天游，名乘龙，以字行，别号松竹主人，岳之平江人。当元季之乱，隐居不出。邑人艾科晋卿为之传曰：天游有俊逸才，七岁短吟，具作者风力。名籍籍一世，视伯生、子昂，不输一筹也。负高气，孤立峻视，曾不一起取斗禄自污。扼腕当时，俯仰太古，鸣之歌什，有沉湘蹈海之风。今其集中《荆轲馆》与《醉歌》等篇，可想见也。壬辰夏，萑苻蠭起，所过皆墟。独天游室岿然煨烬中，因自号曰傲轩氏。性少许可，独雅善余牧山。每泛航清溪，弄月佳夜，放歌岸帻，谑声如雷，各持盛气不下。牧山赠云：「能酒能诗只两翁」。晚岁益自矜，其徘徊乱世以缅想太平之心，卒泯然不白也。因作《述志赋》以寓长饮之恨云。兵燹之余，篇什散落，存者仅什之三四，曰《傲轩吟稿》。明弘治间，其七世裔孙荣昌令湘刻之。嘉靖初，八世孙大器复编次重刻。豫章罗栗谓《傲轩》诗豪迈卓绝，与虞、赵诸公相出入，而出处大节过之。胡氏文献世家，宜其能保守若是。然则诗文之传世与否，岂真有幸不幸哉。  

游法兴寺  
春词和韵七首  
横桥阻水  
冬暖  
壬辰岁草昧蠭起比屋皆煨烬区室幸存自扁曰傲轩因题二首  
男从军三首  
女从军三首  
赠余公图画楼二首  
灯花给韵  
双头莲  
牡丹花  
寓中水楼秋夕  
寄内兄余牧山  
遣闷  
庆李千户纳室  
忆孟兄季弟  
讥讽黄兰谷  
送侄胡文学修江馆  
和禽言  
暴雨  
观莲  
夏昼睡起一凉快甚  
拟赋荆轲馆  
黄陵庙  
途遇大风  
石牛寨  
题幼安濯足图  
寓馆食虀戏主人  
杨花吟  
田家吟  
无牛叹  
无笔叹  
无书叹  
故人别  
给四江韵赋海棠  
醉歌行  
送李德仁任祁阳和平巡检  
闻李帅逐寇复州治  

○游法兴寺 【七岁作。】  

山色摇光入袖凉，松阴十丈印回廊。老僧读罢《楞严》咒，一殿神风柏子香。  

○春词和韵七首  

绿窗红烛制春衣，宫样花纱要入时。玉手怕裁双凤破，并刀欲下更迟迟。  
日射珠帘试晓晴，隙光斜上宝钗明。碧纱窗下无消息，闲数吴蚕几个生。  
自寻蜀纸写吴歌，小字斜行未省多。娇懒却嫌春战冷，手拈牙笔倩人呵。  
暖风深巷卖花天，争买繁华袅鬓边。拣得一枝红踯躅，隔帘抛与沈郎钱。  
双鹓不惜涴泥沙，闲逐吴姬斗草芽。赢得阿娇金半臂，背人含笑入桃花。  
贪逐春风趁伴游，不知明月上梢头。儿夫若问归迟意，几度穿花避紫骝。  
昨日江头看绿杨，归来学得两眉长。低声更向萧郎问，又恐眉长不称妆。  

○横桥阻水  

浮江积雨水连天，杨柳依依一钓船。白发篙师多意气，向人先索渡江钱。  

○冬暖  

冬令偷春多得暖，灞桥无思可吟诗。江梅一树都开遍，不问南枝与北枝。  

○壬辰岁草昧蠭起比屋皆煨烬区室幸存自扁曰傲轩因题二首  

百屋堆钱等梦回，春风多误燕归来。如何四壁都无物，独向人间傲劫灰。  
独酌何须问主宾，兴来鱼鸟亦相亲。苍松翠竹真佳客，明月清风是故人。  

○男从军三首  

十五束发去从军，背剑腰刀别弟昆。男儿不洒临岐泪，觱篥数声吹出门。  
雨沐风餐夜枕戈，东征未了北防河。当时只道从军乐，谁道从军苦更多。  
自古男儿要自强，腰间金印有时黄。时来不用龙泉剑，手搏楼兰献庙堂。  

○女从军三首  

二八女儿红绣靴，朝朝马上画双蛾。《采莲》曲调都忘却，学得军中唱《凯歌》。  
从军装束效男儿，短制衣衫淡扫眉。众里倩人扶上马，娇羞不似在家时。  
柳营清晓促征期，女伴相呼看祭旗。壮士指僵霜气重，将军莫讶鼓声催。  

○赠余公图画楼二首  

一幅生绡天尽头，水光山色上帘钩。似将崔白千年轴，挂在元龙百尺楼。霜叶扫鸦描落照，湿云和雁卷清秋。纷纷纸上争妍丑，还识无为妙处求。  
高人有眼看山川，不费从来买画钱。万古丹青垂宇宙，百川楼观倚风烟。人行槲叶林边路，鸟没芦花影里天。我欲与公添一笔，寒滩蓑笠钓鱼船。  

○灯花给韵  

寸烬能偷造化权，花开花落自黄昏。岂凭根本栽培力，暂借膏油养育恩。隔幔乍疑笼日幄，展屏聊当避风幡。雕零满案无人问，付与青娥淬鬓痕。  

○双头莲  

一枝瑶柄倚风清，两面红妆斗日明。张孔断魂埋玉井，尹邢妖魄寄金茎。双鸾俯镜东西照，百子分房向背荣。若使此花还解语，好将兰臭与谁平。  

○牡丹花  

相逢尽道看花归，惭愧寻芳独后时。北海已倾新酿酒，东风犹锁半开枝。扫空红紫真无敌，看到云仍未可知。但愿倚阑人不老，为公长赋谪仙诗。  

○寓中水楼秋夕  

残暑峥嵘入夜平，羁怀牢落傍秋生。断云推月吊孤影，高濑挟风来远声。山店辟纑松火细，水楼敧枕葛衣清。余年饱食惭疏放，回首南州欲用兵。  

○寄内兄余牧山  

少年亲故尽豪英，回首家山一怆情。桑梓连云俱寂寞，松筠斗雪独峥嵘。生憎赤帻何时白，须信黄河有日清。珍重加餐莫轻出，共留老眼看升平。  

○遣闷  

昏昏如醉复如痴，半榻残书两鬓丝。世故扰攘思乐日，暮年艰苦忆儿时。对人言语惟称好，徇俗文章懒出奇。斗酒十千无觅处，闷来消遣只凭诗。  

○庆李千户纳室  

辕门佳气晓氤氲，觱栗筵开酒半醺。鸾扇低回人似玉，虎牙颠倒从如云。花开秾李春犹小，帐掩流苏夜正分。从此谈兵应有助，木兰元是女将军。  

○忆孟兄季弟  

兄弟相看各一方，别来俱各鬓成霜。江山千里犹比屋，风雨几番能对床。海燕年深常作客，塞鸿天远不成行。擎杯莫负黄花酒，来看南塘万竹长。  

○讥讽黄兰谷  

雨花风絮两飘飖，兴味都非旧寂寥。白足懒穿云外履，翠眉低按月中箫。重拈晓镜添新发，旋试春衫减旧腰。金锁玉函千载恨，争如云雨自朝朝。  

○送侄胡文学修江馆  

我祖文章伯，余光耿未休。圣朝崇学校，犹子重箕裘。蠹简三生债，皋比几度秋。登高还小鲁，观礼复从周。琴为知音鼓，珠宁暗室投。小奚藤作笈，长铗蒯为缑。细柳牵征袂，飞花饯去舟。嗟予倚市拙，壮子异乡游。白酒春风席，红灯夜雨楼。生徒交授受，宾主迭赓酬。章甫仪刑重，汤盘德业修。多能宜下问，博学更旁求。勿谓青毡冷，母贻素食羞。句休吟苜蓿，交重择熏莸。忽忽山川异，行行岁月遒。竹林难共醉，江树发离愁。幕阜山前屋，修江月上钩。白云飞暂远，莫惜重回头。  

○和禽言  

婆饼焦  
归去乐  

△婆饼焦  

婆饼焦，新妇腰鎌孙荷樵。原头麦熟空满垄，丈夫尽赴征西徭。呜呼土铛敲火泪如雨，婆饼不焦心自苦。  

△归去乐  

归去乐，蜀道崔嵬天一角。青泥百折费跻攀，滟滪翻空波浪恶。呜呼朝避长蛇夕猛虎，干戈满眼归何所？  

○暴雨 【时闻花马平章领兵收附蕲水。】  

层云生遥岑，倏忽腾万马。回飙振高树，少女弄娇姹。苍茫乾坤合，惨淡精灵下。天明亦韬光，毋乃龙战野。须臾万里霖，砰湃动檐瓦。端如挽天河，千斛罄一泻。潢流走街衢，陋室漂盏斝。疾雷无时休，壮士为瘖哑。书生掩卷坐，颇愧漂麦者。坐忧滔天来，浩浩失华厦。吁嗟造化力，妙手谁能假。阴气划开除，万象了如画。江山若再造，社鬼争自诧。天公亦何知，龙驾正鱼雅。川源日流血，草木染腥赭。为谢滂沱功，一洗气潇洒。  

○观莲  

清池莹人心，俯见荷叶背。南塘非不佳，无此青钱盖。沉沉古镜净，濯濯明妆对。凉风似留人，幽赏心独会。天公亦解事，一雨不破块。小呼巫阳云，浣此倾国态。高盘捧跳珠，错落无小大。恍疑逢二妃，迎笑争解佩。低昂巧簸弄，明月聚还碎。冯夷不相容，转盼何所在。人生总虚幻，伫立增叹嘅。聊将一饷间，了我看花债。濂翁不我待，谁复同此爱。长啸归去来，余芳满襟带。  

○夏昼睡起一凉快甚  

炎歊困亭午，推枕目犹眩。檐光射茗椀，高壁走惊电。开窗山鸟度，倚杖松阴转。凉风惠然来，林影一时乱。徘徊入怀袖，颠倒弄书卷。披襟领嘉贶，顿尔扫烦倦。乃知封姨功，百倍班女扇。无由均此施，独享腼有面。王师正南征，荷戟汗如溅。  

○拟赋荆轲馆  

咸阳宫中头白乌，燕丹掩面声呱呱。函关得免岂天意，祸福倚伏如樗蒲。含羞忍耻丈夫事，一朝之忿非良图。黄金未肯求郭隗，白刃顾乃希专诸。尔轲见之真不恨，樊也投首尤无辜。悲歌易水竖毛发，胸次似欲无西都。男儿临事贵敏速，胡乃把袖终踟蹰。鸿毛性命效一掷，造物不肯成枭卢。悲哉秦人信狼虎，事势固与齐桓殊。赤刀应有或侥幸，矧可生致编其须。武阳乳臭不足俱，旁观骇汗一计无。长虹万丈空贯日。恨血竟自洒他裾。全燕席卷果谁过，古今罪状何纷如。子云弄笔不少借，嗟子要亦非庸夫。悲风萧萧寒日孤，空山废馆荒平芜。雄姿劲气不可见，仰天椎缶呼呜呜。  

○黄陵庙  

黄陵祠边春草齐，黄陵庙下春波肥。鹧鸪飞飞宫树绿，日落未落湘云低。祠中帝子重华妃，明妆窈窕芙蓉衣。哀弦五十泪如雨，此恨只有江山知。飞龙之车无定栖，乘风倏忽苍梧西。吹萧酌酒心自苦，云屏霞帐归何时？茜裙娇小谁家儿，未识人间生别离。轻舟相呼采莲女，来看祠前斑竹枝。  

○途遇大风  

客子南游日欲落，观溪桥头风色恶。炮车云外天为昏，走石翻江吹倒人。桥头翁妪邀我宿，呼酒张灯傍童仆。夜深抚榻不成眠，瑟瑟余威振茅屋。明朝风定天宇白，一笑促装三叹息。迩来平地多风波，不独江头阻风客。  

○石牛寨  

痴牛偃蹇不服箱，天风吹落千仞冈。明河在望归不得，化作山头一拳石。皮毛剥落封苔钱，千古万古眠云烟。呜呼！安得秦鞭起觳■〈觳，束代殳〉，短衣归种汶阳田。  

○题幼安濯足图  

山东豪俊何纷纷，飘然乘风呼不闻。余生亦足老辽海，避世岂必如秦民。归来问旧半零落，乾坤割据潜悲辛。青山未改汉家色，焉知不有芒砀云。摩挲两足共世走，将来濯彼沧浪滨。眼中驰驱何足道，汗脚三寸曹丕尘。黄金瓦砾少年事，况肯斗禄污吾身。平生子鱼今乃尔，尚恨此耳无由新。峨峨皁帽千年真，安得唤起图中人。我当再拜公彻洗，分我半席长相亲。  

○寓馆食虀戏主人  

蕨芽成拳笋作竿，园菘卧垄春告阑。寸心生意老犹壮，郁郁竞长青琅玕。筠篮撷翠风露湿，瓦缶酿碧虬龙蟠。开缄晓试膳夫手，寸断日送先生盘。堆金迭玉光璀璨，未许苜蓿夸阑干。铿锵拒齿发钧奏，甘脆适口回儒酸。填胸一洗鲑鳝恶，顿觉肝胆生清寒。朱门淳熬腐肠药，何异鸩毒生宴安。虀盐送老本吾分，一饱已■〈扌弃〉如穷韩。幸无羸角蹂吾圃，祇有蔬粝同盘桓。未知余生消几瓮，俯仰日月双跳丸。明当更作冰壶传，大笑出门天地宽。  

○杨花吟  

吴江春水拍天涯，江上风吹杨柳花。花飞满空无处所，随风直渡吴江水。渡水随风太有情，萦花惹草恣轻盈。狂如舞蝶穿花径，细逐流莺度绮城。绮城楼阁连天际，杨花飞入千门去。飞去飞来稍觉多，纷纷如雪奈君何？珠帘绣箔深深见，舞榭妆楼处处过。楼中美人春睡起，愁见杨花思荡子。荡子飘零去不归，杨花岁岁点春衣。梦魂不识天涯路，愿作杨花片片飞。  

○田家吟  

村南村北鸣鹂黄，舍东舍西开野棠。坡晴渐放桑眼绿，水暖忽报秧牙长。老翁躬耕催早起，女绩男舂妇炊黍。犊儿狂走未胜犁，蚕蚁半生犹恋纸。一春莫笑田家苦，苦乐原来两相补。君不见踏歌槌鼓肉如山，昨日原头祭田祖。  

○无牛叹  

荒畴万顷连坡，躬耕无牛将奈何。老翁倭倭挟良耜，妇子并肩如槖驼。肩頳骨怠汗淹肘，竟日劳劳不终亩。夜归草屋酸吟嘶，祇有饥肠作牛吼。却忆向来全盛年，万牛蔽野无闲田。干戈澒洞一扫尽，觳■〈觳，束代殳〉就死谁能怜。桃林荒塘春草绿，根底纷纷何有犊。老翁无力待升平，卧看牵牛向天哭。  

○无笔叹  

宣城鼠须不可索，越南鸡毛不可得。山中老颖飞上天，九馆痴髯化为石。晴窗无复秃千枝，晓梦有时来五色。一庭老叶扫西风，袖手空阶看蜗迹。  

○无书叹  

六经既降诸子出，后代枝叶何其多。眼中万卷忽如扫，无乃天意憎繁苛。陈言故纸本糟粕，吾道耿耿终难磨。劫灰不赭孝先笥，昼卧坦腹时摩挲。  

○故人别  

故人别，新人归，大车小车当路衢。路傍把酒相迎送，尽道新人貌更殊。故人含笑催上道，回头却向新人笑。黄金不铸玉郎心，送故迎新何日了。故人一去无回期，新人还着故人衣。玉郎遶床看画眉，恰似故人初到时。  

○给四江韵赋海棠  

街西街东鼓逄逄，书生闭门续兰釭。有美一人娇不□，夜称唐妃领群娏。敲门索我南圃百尺之飞幢，恍然失之神为愯。遶庭如闻足音跫，有花嫣然来锦江。炯如真珠滴春缸，又如锦旆摇长杠。朱唇半起调新腔，酡颜睡足琉璃窗。天然富贵真无双，一笑未了千花降。粗桃俗李徒纷厖，正须林下拜老庞。惜哉胡不居空谾，倾城倚市众所■〈目空〉。世人共辩珉与玒，平章比拟言何哤。陋儒抱恨騃且惷，乃以鼻孔求他邦。我来咨嗟久降■〈双〉，对花压酒如流淙，玉壶锦瑟声锵锵。兴酣弄笔鼎可扛，赏音一洗陵翁■〈目尨〉。诗成绝倒付同调，为我金石相舂撞。  

○醉歌行  

醉中豪气如长虹，走上高楼叫天公。问天开辟今几年？有此日月何因缘。月者阴之魄，日者阳之精。阴阳果何物？产此团团形。一如白玉盘，一似黄金钲。得非冶铸出，无乃磨琢成。茫茫太古初，二气才胚胎。金乌从何出，玉兔从何来？扶桑谁人种，桂树何年栽？东升何所自，西没从何游。胡为天地间，奔走不暂休。但见朝朝暮暮无定辀，但见波波汲汲如奔邮。催得黄童变白叟，催得华屋成荒坵。催得秦王汉楚忽抔土，催得黄河碧海无纤流。我有如渑酒，劝天饮一石。愿天□长绳，系此乌兔翼。一悬天之南，一挂天之北。安然不动照万国，无冬无夏无旦夕。百年三万六千作一刻，尽使世人老不得。  

○送李德仁任祁阳和平巡检  

锦襜窄袖青蒙茸，千金骏马飞如龙。零陵侯使催上马，别酒一笑千觞空。流星白羽新月弓，气如秋旻吐晴虹。挂弓插箭出门去，白面已作嗔人红。傍人借问将军谁？乃祖向来猿臂公。此行为问向何许？永州之野浯溪东。浯溪有寨围千峰，将军雄飞镇其中。从来文事有武备，欲与利器加磨礲。往岁弦歌动邻邑，三年化雨沾顽童。东安父老旧相识，但怪章甫成军容。曾闻零陵古佳县，山川清旷无边烽。寨煎花开春酒熟，细柳夹道清蒙蒙。胡床夜琴山月午，晓骑突出蛮烟浓。鸣弦忽作饿鸱叫，马头迸落双飞鸿。健儿提酒酌大斗，短角细吹梅花筩。封疆无虞王事少，此乐孰与将军同。君不见壶头六月火云热，大将鞅掌亲从戎。将军官闲贵忧国，摇谷正赖怀柔功。方今天子重边徼，选擢勇锐无卑崇。男儿努力树明德，谈笑自可求殊封。长风吹吹送枯蓬，行尘目断心无穷。他年得意马蹄疾，锦衣归拜明光宫。  

○闻李帅逐寇复州治  

西南佳气清如水，一骑星驰传好语。陇西将军天下奇，夜半杀贼收城池。我城周遭闯贼垒，将军飞入储胥里。城中妖血渺长衢，帐底渠魁睡犹美。将军掩袭信有功，人物自是南州雄。惜哉士卒多苦暴，弱肉强食鸱鸮同。君不见往昔经过清我野，老稚逢之无脱者。至今妇女堕戎行，闾里萧条泣鳏寡。呜呼贼退将军留，老夫忧虞犹未休。  

***◆郑提学元佑（侨吴集）***  

元佑，字明德，处州遂昌人。其父希远徙家钱塘，是时咸淳诸老犹在，元佑遍游其门，质疑稽隐，充然有得，以奇气自负。父没，侨居平江，学者云集。浙省台宪争以潜德荐之，臂疾不愿仕，优游吴中者几四十年。至正丁酉，除平江路儒学教授，一岁，移疾去。后七年，擢江浙儒学提举，居九月卒，年七十有三。时至正二十四年也。明德儿时，以乳媪失手，致伤右臂。比长，能左手作楷书，规矩备至，世称一绝，遂自号尚左生。为文章滂沛豪宕，有古作者风。诗亦清峻苍古，时玉山主人草堂文酒之会，名辈毕集，记序之作，多推属焉。东吴碑碣有不贵馆阁而贵其所著者。晚年自汇其所作文以授谢徽曰：吾在杭亦尝有作，兹以侨吴久，而作之为多，故名之曰《侨吴集》。当张士诚据平江，东南文士多依之者，明德最为一时耆宿云。  

出塞七首效少陵  
明月镜  
赠谭台史  
送刘长洲  
游鸿禧废寺听旧僧心敬言  
送友还乡  
游惠山寺  
姑苏台  
吴桓王墓  
岳武穆王墓  
古墙行  
温日观画蒲萄  
古书行赠吴孟思  
送诗僧珩书记  
钟馗部鬼图  
花蝶谣题舜举画  
渔庄  
云山高隐图  
东坡赤壁图  
汝阳张御史死节歌  
李早马图  
赠翰古清  
悲歌一首寄呈刘学斋相执王可矩张德昭二尚书周雪坡太监王本中经历贡吉甫司业宇文子贞助教危太朴待制贡泰甫授经陈元礼孝廉列位  
送性僧游径山  
朱泽民画  
徐良夫耕渔轩游题  
赠薛相士  
飞龙亭  
送李举人克明任教职  
送贡司业泰甫  
钱道士游仙  
至元丁丑夏五宣城汪叔敬吴人千寿道丹丘柯敬仲国人泰兼善同仆游天平次往灵岩有作奉和二首  
送乐鼎仪归东平  
和萨天锡留别张贞居寄倪元镇  
岁暮感事  
天池  
次韵刘宪副春日湖上有感四首  
送刘宗师入觐次虞学士韵  
梧桐月  
次韵吴宗师题大涤洞郎师房  
赠张月庭道士  
杭州即事二首  
杨铁崖新居书画船亭  
春游石湖  
游支硎南峰  
六月六日初度有感  
寄云南萧元帅  
顾氏绿阴亭  
渡江  
书画舫小集分韵得春字  
朱泽民山水  
岳生画竹  
云林小景  
王元章梅  
谢太傅像  
陶靖节像  
寄金山普衲  
子昂临东坡竹  
月夜怀十五友  
送僧还开先  
王元章梅  
馆娃宫图  
揩痒马图  
竹枝词二首  
学诗斋联句  
送章高士入闽兼简杜清碧先生  
次韵钱伯行游仙体二首  
送萧万户还蜀二首  
寄张伯雨  
送毛彦昭归三衢  
题苏武牧羊图  

○出塞七首效少陵  

已踰乌盭山，未涉狐奴水。饥羸形骸黑，枕戈待明起。将军方蹋踘，天地入马棰。吾侪亦何人，一死等蝼蚁。  
秦时闾左戍，汉家弛刑徒。髑髅弃瀚海，天阴哭呜呜。我非望生还，魂魄迷归途。但愿戈矢利，委身断狂□。吁嗟载笔书，不纪万骨枯。  
受诏武台宫，西遮钩营道。扼虎射命中，相从愿深讨。蹑血焚龙庭，以功当横草。平沙列部伍，鲜整旄与葆。奚虑蛇豕繁，一鼓欃枪扫。归取万户侯，岁月未云老。  
糒吞天山雪，衣裂青海风。前行几千里，不见单于宫。走马脱辔头，所恃五石弓。乡井岂不怀，简书戒命洪。黄尘触垒起，勇奋奔貔熊。铅刀异莫邪，所觊一割功。  
骑羊五岁儿，出没区脱中。翻身异鸟鼠，快捷如飞鸿。生理不土著，水草无丰凶。一战那足平，燕然方勒功。  
烽烟边上发，塞雁群南翔。仰睇冥冥天，风紧雨雪霜。驱马上厓谷，悲笳咽云黄。弃绝骨肉亲，讵弗怀故乡。军声动剑戟，炮火烧衣裳。鞠育非寡恩，道远不得将。吞咽复何愤，思虏其名王。  
边尘暮犹黑，鬼磷出霜草。转战图报国，宁虑骨枯槁。人生无百年，一毙不待老。但愿土境富，微躯奚足道。勋业铭旗常，秋天气同沓。  

○明月镜  

神工铸明镜，持进嫦娥宫。嫦娥羞鉴容，暮挂扶桑东。浮云散天风，照耀九海空。如何万丈光，泻入诗仙胸。谈玄走银蟾，落笔惊彩虹。掩却星斗文，孤辉天地中。  

○赠谭台史  

高昌佳公子，气横海岳秋。玉壶洗零露，锦机濯芳洲。真致埃壒外，独与神明游。岧峣凤凰台，日晏行云愁。帝念南纪大，建台分顾忧。列圣耳目寄，职斯布皇猷。谁工古人学，可参宪臣谋。之子被辟命，束书上升州。煌煌三台星，列宿莫敢俦。而子妙折旋，婉娈通襟喉。不居世禄懿，远慕儒术优。先正高与马，德言皆可酬。骨朽名不泯，耿光悬斗牛。子能勖令闻，席珍重天球。况复五彩笔，尽意工冥搜。飞花落棋局，弱柳维江舟。感此时物佳，念子何能休。龙驹少汗血，驽马老益羞。白云高莫和，青山晓加稠。日没烟树远，重倚城南楼。  

○送刘长洲  

中吴号沃土，壮县推长洲。秋粮四十万，民力罢诛求。昔时兼并家，夜宴弹箜篌。今乃呻吟声，未语泪先流。委肉饿虎蹊，于今三十秋。亩田昔百金，争买奋智谋。安知征敛急，田祸死不休。膏腴不论值，低洼宁望酬。卖田复有献，惟恐不见收。日觉乡胥肥，吏台起高楼。坐令力本农，命轻波上沤。天意悯困剧，南辕卯金侯。侯有万金剂，探囊令病瘳。躄者起雀跃，瘖者言嘲啁。坐令百里邑，奸回息雕锼。是皆仁侯惠，颂声满道周。清朝考功选，赏典无滞留。愿侯登廊庙，一洗苍生忧。  

○游鸿禧废寺听旧僧心敬言  

渡南已四叶，继统属济王。祀国支圮柱，前星掩寒芒。帏妍肇牝晨，奴谋肆鸱张。两潘为义激，不顾百口戕。起以奉其主，近在苕水阳。天津斡斗杓，海底洗日光。人非霍狄俦，谁是涉险航。闻其被戮时，母老两鬓霜。吐辞语观者，令人殊激昂。吾见宋忠臣，虽死犹不亡。至今草间磷，荧荧出幽房。北城鸿禧寺，栋宇自萧梁。两潘举义日，俾众听钟撞。哀哉城门火，遽遗池鱼殃。遂指寺逆地，潴宫示非常。田断饭僧粥，炉冷供佛香。金像久颓剥，青苔重悲凉。仰惧枅栱坠，俯叹榛莽长。残僧四五人，饥用篾束肠。敬也业尤白，宴坐不下堂。家本属杨氏，能言寺之详。补苴罄衣钵，创巨医难良。更今百廿年，我来重彷徨。潘忠世莫雪，寺废人弗伤。天高莫之诉，题诗空慨慷。  

○送友还乡  

堕地作男儿，有用须及早。当年悬弧意，焉得乡曲老。青云一蹉跎，鬓发日已皓。常恐归去迟，心焉惄如捣。我家东吴城，翠竹森若葆。力耕输王税，妻子亦温饱。诗成每独咏，觞至或共倒。富贵将焉如，岁晏聊自保。萧萧风前柳，贸贸霜下草。有官固当归，无官归亦好。  

○游惠山寺  

百里尽平壤，兹山忽中蟠。谽谺得宏深，纡徐纳平宽。僧坊隐其腹，崇构居桓桓。立神卫觚棱，缘云置阑干。我来玄冬交，榜舟起微澜。天连黄沙白，露委青林丹。地无车马尘，松筠政坚完。苍然后雕意，彼此不厌看。稍稍涉其厓，探源汲清寒。恭惟桑苎翁，出处良独难。帝青九万里，冥飞见修翰。空留雪泥迹，莫究清净观。煮茗涤烦暑，晏然有余欢。  

○姑苏台  

城西高台高百尺，传是吴王旧游迹。百花正开西子醉，明月芳洲照清夕。娇颜如花醉王侧，城上乌啼晓星白。歌鼓声消醉未消，越王已将兵来朝。鏦金挝鼓殷天地，兵败可复栖夫椒。吴人遗恨化潮汐，暮往朝来箭泾直。不然自可君甬东，何用萧萧马嘶驿。  

○吴桓王墓  

有吴桓王之墓田，乃在盘门南郭边。墓中玉凫久化土，石上赤乌犹纪年。寒食无人洒麦饭，东风满地飘榆钱。功昭前代启吴祚，葬地合择名山川。阖闾城南不百步，土薄易致耕夫穿。昭纮众臣号详密，虑不及此宁非愆。缅思山东举义日，郿炷顾己无诸贤。惟王父子起相继，黄星闪避东南天。假之修龄定四海，许下岂容瞒着鞭。凿山掩匠等发掘，朽壤一抔谁独专。白杨萧萧北邙路，姓名能得几人传。  

○岳武穆王墓  

栖霞岭南湖水阴，墓木两株高百寻。鬼神撝护霜雪干，日夜怒号风雨音。山僧纸钱每自挂，陇酋金槌那得侵。精忠既已塞天地，英爽尚尔盘山林。恨虽无血可化碧，世故有人能范金。恭惟父子一抔土，尚想君臣千载心。万松岭前行殿废，五国城头寒漏沈。空令遗黎痛至骨，荒坟一上一哀吟。  

○古墙行 【并序。】  

某童时，侍先人到杭，访诸故家，其数至则循王府也。府在省西天井巷，其北则油车巷也。宋诸王子孙居之者如蜂房。其家粗完，则月润先生也。先生讳拱，与菊存先生兄弟行。先人言论孤峭，尊俎间每谓循王功名去韩、岳远甚，特与高宗意合，故享富贵寿考耳。其昆季每闻先人抗论，往往引去。今几五十年，杭故家扫地尽矣。而循王府亦为江浙省官署。向年淮阴龚圣予与菊存交厚，见王府环墙犹坚完，知其版筑时，取土于南山，其用意远矣，为赋《古墙行》，其词于王多所襃美，然岂《春秋》笔削之谓哉！为赋此，庶几黄太史《浯溪读碑诗》意夫。  
崒嵂环墙连数堵，宋亡犹是循王府。南渡功臣王第一，赐第钱塘贮歌舞。筑墙远取南山土，军士肩赪汗流股。桢干停匀杵筑坚，小却犹支三百年。当时能留岳忠武，返旆定可铭燕然。嫖姚忘家子胥戮，宰嚭卖国身名全。偷安湖山忘大辱，诏谕江南等臣仆。萧墙缭周千柱宫，只欠甑泥蒸后筑。带砺镌铭在甲第，筑墙不厌高于屋。远雁秋横五国城，帛书无复泪交倾。可怜忠臣痛刻骨，空令志士死结缨，佞显忠诛谁得失，二百年余昭白日。旧时每见古墙边，鬼灯夜暗光如漆。墙土于今化作灰，欲问故老心先摧。只有省墙新筑后，鼓角声殷吴山隈。  

○温日观画蒲萄  

伊昔钱唐温日观，醉兀竹舆殊傲岸。却将书法画蒲萄，张颠草圣何零乱。枝枝叶叶点画间，醉瞠白眼看青天。狂呼大盗杨总统，天不汝诛吾厚颜。杨加棰死曾不畏，故老言之泪尚潸。画成蒲萄谁赏识，惟有鲜于恒啧啧。醉叩斋室支离疏，拊摩悲歌泪填臆。鲜于设浴师浣之，为师涤垢曾弗辞。人言结袜张廷尉，千载风流宁异兹。蔓如龙须实马乳，问师挥毫奚独取。只因汉使远持来，野老诗成泪如雨。  

《重题温日观蒲萄》云：「故宋狂僧温日观，醉凭竹舆称是汉。以头濡墨写蒲萄，叶叶枝枝自零乱。陇酋时有连真珈。每欲邀师饮其家。路逢其人辄大骂，欲泄愤怒宁辞挝。鲜于爱师工字画，北面从师学波磔。写出蒲萄皆法书，二王楷范从师得。困学斋前支离疏，师来或哭或歌呼。醒涂醉抹不可测，其言皆足警懦夫。先生弊庐耿家步，阿师旧日经行路。月落山空唤不，尚想秋棚漙白露。」二诗用意略同，附记于此。  

○古书行赠吴孟思  

苍颉四目通神明，制字以来几变更。籀创大篆岂柱史，石鼓有刻非无征。骊珠煌煌几千颗，照烛万世开章程。周平东选帝纽解，甄酆继出加研精。秦斯学荀儒运阨，独负小篆超焚坑。戈森剑列出华玉，百世是宝堪依凭。次仲忽挟八分起，喜动吕政消威棱。一朝槛车化鹤去，传闻无乃非人情。政方鞭戮海宇日，程邈继仲尤知名。六国灭姬旋自灭，人如乱麻死长城。神工异画先后出，隶法变篆由邈兴。十年覃思非不苦，习趋简便令人轻。堂堂逵门许叔重，愤悱缺讹复着经。三才万物总搜讨，一掣屋蔀瞻繁星。慎于六义功不细，朽骨逮今余德馨。汉章变草本伯度，波磔与隶犹相仍。俗书姿媚相扇告，韩论匪激毋深惊。千年阳冰绍斯迹，有茂其实飞英声。珪璧煌煌照衰世，白马记与庶子铭。两徐识解更卓特，著书翼慎言庚庚。张侯豹姿编复古，《金薤琳琅》垂九清。皇元笃生赵文敏，扫世糠粃开群盲。龙翔凤翥彩云晚，夹以日驭扬双旌。自公骑箕上天去，众论悉与濮阳生。生名吴睿孟思字，篆隶可宝如璜珩。周旋向背尽规矩，分布上下纷纵横。囊锥画沙泯芒角，宝树出网含光晶。研裂云根剑就淬，射穿杨叶弓开■〈弓平〉。刊题班班满山石，姓名往往闻帝京。赠言无如胡汲仲，我乃蚓窍蝇薨薨。阖闾城中每相见，愧我头白君眼青。长歌哦成三月暮，妒妇无能空拊膺。  

○送诗僧珩书记  

吴僧娟娟珩上人，诗如岳面青嶙峋。旁支小山各秀出，吞云泄雨干星辰。陈高复来说珩好，思若美玉蒸孚尹。 【音浮筠，玉之光采。】 我老于诗苦思短，援笔欲下仍嚬呻。奏香拟绕玉皇案，放棹却入桃源春。艰难若此良自笑，束烧不爇釜底尘。如何诸君擅天巧，珩也又复能清新。百年几见光岳合，四海此喜文章纯。吾闻桑门重行解，言必与道无缁磷。西风摇落雁南乡，长歌送子空沾巾。  

○钟馗部鬼图  

老髯足恐迷阳棘，鬼肩藤舆振双膝。前驱肥身儿短黑，非髯娇儿则已腊。后从众丑服厮役，担携鬼脯作髯食。鬼肌未必能肥腯，餔之空劳髯手擘。彼瘦而巾褙长窄，无乃癯儒执髯役。其余丑状千百态，专为世人尸辟怪。楚龚狞老非其类，请问何由识其概。想龚目睛烁阴界，行尸走鬼非殊派。民膏民脂饱死后，却供髯餐缩而瘦。无由起龚问其候，有啸于梁妖莫售。大明当天百禄辏，物不疵疠民长寿。  

○花蝶谣题舜举画  

花魂迷春招不归，梦随蝴蝶江南飞。碧蕤粉香酣不起，卧帖芳茵唾铅水。痴娥眼娇错惊顾，解裙戏扑沾零露。折钗搔首笑相语，阿谁芳心同栩栩。颓云流光空影寒，冰波缄恨啼阑干。  

○渔庄  

濠上春晴花朵朵，施周强知鱼与我。争如顾循读书倦，馺沓浪花宵鼓柁。船头列炬船尾唱，绳擉如云翻水上。并刀斫雪鲙缕飞，拍拍茆柴荐新酿。庄上东风柳欲绵，鲤鱼吹浪迎归船。由来名教有乐地，看书却扫消残年。  

○云山高隐图  

大山嶻嶪如张旗，小山偃蹇如牵衣。岩头千仞泻飞瀑，迸珠溅雪交横飞。林庐隐隐空中起，青红栋宇相轩委。中有幽人歌《紫芝》，自采药苗临涧洗。乔林露下青童童，交柯老干森虬龙。岂无明堂栋梁柱，还当采献明光宫。宁知谷底白驹客，考盘歌中风落日。画图难写西隐踪，一曲鸾笙度空碧。  

○东坡赤壁图  

奎星堕地不化石，化作盘天老胸臆。清禁森严着不得，半夜吹箫过赤壁。百亿鱼龙不敢听，万古东流月华白。  

○汝阳张御史死节歌  

张御史，骂贼死。国忠臣，家孝子。忠义国家培植来，白日照耀黄金台。此身许国誓不二，不信白骨生青苔。近者汝阳妖贼起，挥刀杀人丹汝水。侯指头上獬廌冠，撑拄乾坤立人纪。侯颈可断身可捐，义不与贼同戴天。眦裂齿碎加愤怒，发直上指目炯然。贼刀入口钩侯舌，舌断含糊骂不绝。孤忠既足明丹心，三年犹须化碧血。颜平原，张睢阳，一日虽短千载长。人谁不死死忠义，汗简至今名字香。朝廷易名赐庙食，人谁无心应感激。坐令忠义销凶邪，凿井耕田歌帝力。  

○李早马图  

外甥似舅明昌帝，取法宣和尚工伎。李早画马供奉时，画院森森严品第。冀之北土马所生，早也想见房星精。遂令龙媒出毫素，侧胸注目疑嘶鸣。纨扇画三骑，郎君峭鞍辔。窄衫绣襮四带巾，靴尖曾踢中州碎。紫绒军败祁连山，金钿玉轴仍南还。好事空余扇头马，至今拂拭尘埃间。 【金章宗母，宋徽宗某公主之女也。故明昌书画，悉效宣和。】  

○赠翰古清  

虞公借榻宗镜堂，四众乡仰不暂忘。古清上人独见取，赠以金薤之琳琅。公时目眚视贸贸，文成欲写难成行。殒星着纸废属读，风襟露带斜低昂。中言上人善幻化，神龙千丈一钵藏。蜿蜒委蛇各有态，擘云掣电金蛇光。海涛翻山霹雳碎，怒卷河汉如壶浆。世人蒿目不敢觑，师独摩抚如驯羊。神膏点鳞翠鬣舞，金篦刮瘼星芒张。珊瑚千树宫室秘，献以耆婆未覩之药方。师哀其诚为摹写，风旗雷车雨脚n。点睛未了便飞去，砚坳有墨空淋浪。愿师骑之上帝都，为问苍生谁短长。凫眠鹤翥且莫辨，伽那定里松花香。  

○悲歌一首寄呈刘学斋相执王可矩张德昭二尚书周雪坡太监王本中经历贡吉甫司业宇文子贞助教危太朴待制贡泰甫授经陈元礼孝廉列位  

天星曾照遂昌山，人家隐约木石岩峦间。贞元丞相有支裔，避地东入浙，甘与猿猱麋鹿老死不复还。五季闽王郑光禄，至今拱木斩伐后，尚尔青珊珊。使不念乡井，俯仰应厚颜。其如贫病日零落，每企予望涕泣长潸潸。侨吴三十载，惟余此心在。岂惟读书老无成，但觉出门俱有碍。三儿两病一凡劣，四体三完百崩败。贷粟方炊薪水艰，僦屋屡迁家具坏。文章出售有谁收，书籍纵沽无可卖。此心独存何所似，夜夜长虹发光怪。青云故人禄万锺，不割少许俾饥穷。忍令江南秋雨夜，颓垣腐草啼寒蛩。  

○送性僧游径山  

忆昔苕溪登径山，童孩无识空跻攀。但见五峰削玉倚天外，兼闻众木戛乐下云间。振威何人喝石裂，行脚有僧挑月还。神龙依禅井水立，杜鹃啼血春花殷。孤烟中分白窈窕，一雨忽洗青崭颜。何时复至旧游处，行踪应有苍苔斑。愿从师去不可得，起看萝月空弯弯。  

○朱泽民画  

窈窕溪桥路，阴森枫树林。岸随青嶂转，家在白云深。画史分明意，山人去住心。劳形何日已，于此欲投簪。  

○徐良夫耕渔轩游题  

幽馆夏初度，清林暑气中。开轩对流水，坐石待熏风。花落乌巾侧，鸟啼山几空。耕渔者谁子，散发奏丝桐。  

○赠薛相士  

子有唐生术，谁如范叔寒。知无狼顾骨，可有鹖皮冠。野日晴犹嫩，春泥晓未干。多君远相顾，不用画灰看。  

○飞龙亭  

先帝潜龙日，幽人待鹤时。青山频望幸，琳馆暂来娱。宝篆黄金鼎，恩波白玉巵。天开六朝地，花发万年枝。闪闪前星夜，汪汪湛露私。远符天历凤，先协石龛龟。稽古开廷阁，翻经出讲帷。方蒙宣室召，忽抱鼎湖悲。旧邸梅花落，新亭柳线垂。至今思沛感，时或下云旗。  

○送李举人克明任教职  

职教同时雨，郎官等列星。吴区都水监，闽国道山亭。两地头逾白，诸公眼为青。身名金玉质，文采凤凰翎。鼓枻辞江郡，携书入汉廷。河山秋肃肃，宫阙晓冥冥。夜月鸿遵渚，秋风马在垧。李峤初梦笔，刘向老传经。朴棫材千尺，菁莪翠一庭。天边期中鹄，囊底任枯萤。归路梅花发，长歌为子听。  

○送贡司业泰甫  

代祀躬趋黄木湾，归朝仍缀紫宸班。识高京兆囊封后，道在河汾户屦间。迎日讲筵瞻凤扆，吁天经术动龙颜。异时归定藏书穴，好在南湖迭嶂山。  

○钱道士游仙  

绿发飘萧礼上玄，明星遥隔绛河边。香销楚泽春风佩，愁入湘娥夜雨弦。素手不将条脱赠，绮疏惟把步虚编。西神峰顶飞霞观，小驻鸾笙五百年。  

○至元丁丑夏五宣城汪叔敬吴人千寿道丹丘柯敬仲国人泰兼善同仆游天平次往灵岩有作奉和二首  

西望层峦草木青，魏公祠下拜仪刑。经纶有策回天地，忧乐无时忘阙庭。异代烝尝遵典礼，故山香火下神灵。浮云变灭知何在，闲听松风语塔铃。 【天平魏公祠。】  
吴王宫阙草萋萋，飞阁重登意转迷。洗砚池边云欲暝，拜郊台上日平西。湖涵远浪千帆没，树响悲风一鹘栖。江海鸱夷招不返，荒烟野水鹧鸪啼。 【灵岩涵空阁。】  

○送乐鼎仪归东平  

岱宗高入帝青寒，策马东归不厌看。一变便兴周礼乐，两生那识汉衣冠。雨休树下碑仍在，云起封中玉未刊。更上灵光殿基望，冥冥鸿鹄有修翰。  

○和萨天锡留别张贞居寄倪元镇  

梁溪岁暮若为情，溪上梅花待晓晴。径雪冷埋山屐齿，檐冰夜堕石床声。内篇携向松根读，如意持将竹里行。短晷何能理幽事，南窗剪烛话寒更。  

○岁暮感事  

岁除风雪苦阴寒，民庶逋租悉系官。破荡未充狼虎欲，系累只作马牛看。何人肯破阳城械，有客空弹贡禹冠。上力已穷民力瘁，腐儒头白泪阑干。  

○天池  

立石如云不待鞭，兀临池水看青天。下潜灵物疑无底，傍溉山畦似有年。刺水翠苗霜后在，舞风珠树月中悬。太湖万顷应凡浊，閟此泓渟一勺泉。  

○次韵刘宪副春日湖上有感四首  

庾信哀多赋漫成，江南文物久晨星。市衢火后蒿横目，民舍春来草满庭。浪啮湖堤官柳尽，沙填江浦夜潮腥。归来何异辽东鹤，只有西山慰眼青。  
湖水西边旧是家，春风绕屋种梅花。传闻故老谈前日，爱教仙人服幼霞。鹤老离巢松化石，鸾孤照水竹穿沙。只今重到经行处，憔悴萧郎两鬓华。  
潮落空城谁重过？犹余里耳听鸣珂。襄阳耆旧知谁在，江左风流不厌多。自见石麟眠枳棘，长闻蜀魄叫松萝。野梅开尽西湖雪，万斛春愁奈尔何。  
湖水荒荒寒食天，相逢犹话国初年。红楼夜唱花间席，翠管春吹月下船。玄圃自应留富丽，湘云谁为惜清妍。可怜头白归来日，井邑凄凉蔼白烟。  

○送刘宗师入觐次虞学士韵  

羽轮暂别大茅峰，又御青冥万里风。月帔引朝宣德殿，云韶赐宴集灵宫。悬知汉室龙颜主，似见商岩鹤发翁。便使图形在麟阁，闲心只爱白云中。  

○梧桐月  

露下秋阴洗夜光，辘轳哀响度银床。苍龙出井献沈璧，青女抱琴弹履霜。鹊遶暗知河汉近，凤栖明见羽毛张。宝钗击罢宫娥老，一曲《霓裳》泪数行。  

○次韵吴宗师题大涤洞郎师房  

一庵闲地足神仙，能驻人间大小年。赤鯶夜飞丹井月，紫鸾春步朮苗田。山经我欲紬金匮，昼漏时闻滴宝莲。便驾飙轮上天柱，不辞身倚帝青边。  

○赠张月庭道士  

为爱中庭月一方，坐看河汉转苍苍。山河影在无圆缺，刻漏声中有短长。灵药杵风金兔伏，桂花霏雪彩鸾翔。广寒原是栖真地，歌引《霓裳》入醉乡。  

○杭州即事二首  

瓦砾堆堆塞路坳，胜游巷陌尽蓬蒿。祠宫地卧驼鸣■〈囗外曷内〉，秘殿春扃马矢臊。山色无如今度惨，潮头可似昔时高。王师贵在能安集，岂必兵行血渍刀。  
往来都是石尤风，身境俱忘逆顺同。镜里转增双鬓白，花前仍是小桃红。莫惊天地军麾满，尚喜江湖客棹通。杨柳吹绵春又暮，赋诗愁杀杜陵翁。  

○杨铁崖新居书画船亭  

草玄心苦意如何？檥岸舟轻不动波。听雨夜篷烧烛短，截云湘竹喷愁多。赋成犹梦横江鹤，书罢应笼泛渚鹅。想见后堂凉月夜，彭宣肠断雪儿歌。  

○春游石湖  

越来溪上水瀜瀜，闲蓦鸱夷棹底风。暖雾黄消治平寺，烧痕青入馆娃宫。笙歌作乐年年少，鱼鸟关情处处同。吊古从来易兴感，尚循华发系孤篷。  

○游支硎南峰  

词客幽寻胜洞庭，神僧名迹在支硎。马骑仄径犹存石，鹤放颠崖尚有亭。岩底泉飞轻练白，峰头龛蚀古苔青。到来顿醒红尘梦，万树松涛沸紫冥。  

○六月六日初度有感  

三十六陂空似昔，荷花荷叶待谁看。星辰不合躔龙尾，性命何嫌似鼠肝。盘石处安心不转，蓼莪纔说泪难干。晚来惟有墙头月，依旧青辉照鹖冠。  

○寄云南萧元帅  

南望元戎玉帐寒，炎炎桂海息狂澜。牵狮入贡金连索，骑象来朝罽织鞍。丞相渡泸先鬓白，将军标柱独心丹。春波涸尽思霖雨，箕毕星躔夜夜看。  

○顾氏绿阴亭  

顾家亭子绿阴阴，杨柳菰蒲岸岸深。鹭下积陂明霁雪，莺啼丛薄度镕金。凉云覆地苔粘屐，疏雨沾衣露满襟。境旷始知清昼寂，舟行忽见白沤沈。锦香承宇花如雾，星采当阶月在林。荷镢课童栽药物，开窗傍水候跫音。湛痴元自能谈易，嵇锻何妨善鼓琴。况是松醪酿初熟，公余莫厌客同斟。  

○渡江  

突起金鳌玉作围，天于设险出神机。众流不息朝宗意，元气长浮落日辉。云叶暗吹神女佩，浪花应湿定僧衣。鱼龙不碍中流舞，鸿雁能忘北首归。桃叶翠颦扬子渡，麦苗青茁蒜山矶。不因慷慨投鞭众，自是艰危击节稀。总会华夷民阜杂，分征玉帛使舟飞。射蛟人去空英杰，化鹤仙来叹是非。西日柁楼仍浩浩，南冠鬓发故依依。书生闭户堪终老，跋涉何劳与命违。  

○书画舫小集分韵得春字 【并序。】  

久以物景艰棘，不到界溪。溪之上，顾君仲瑛甫读书绩学，尊贤好士，当太平之时，无事不过从也。暌违几二年，近以嘉平之三日，扣君之扉。荷君留连，不忍言别，已而河东李君廷璧甫亦挐舟来访。遂置酒书画舫，夜参半，酒已酣，拆杜律句「春水船如天上坐，老年花似雾中看」平声字为韵，人各赋诗，而俾遂昌郑元佑为序。因拈得春字，李君得船字，余各以坐次分韵而赋云。  
雪舫夜寒虹贯日，溪亭腊尽柳含春。将军结发开全武，隐者逃名愧子真。醉里都忘诗格峻，灯前但爱酒杯频。芼羹青点沿墙荠，斫鲙冰飞出网鳞。稽古尚能窥草圣，送穷端欲致钱神。周南老去文章在，同谷歌终手脚皴。擉鳖归来还自笑，闻鸡起舞意谁嗔。盍簪岂料有今夕，明日桃源又问津。  

○朱泽民山水  

吹箫江浦秋，舟荡碧云幽。拟遡岩松下，诗盟订白鸥。  

○岳生画竹  

修篁含雨余，枝拂清风起。扫破碧玲珑，高堂净如洗。  

○云林小景  

云起野桥西，层峰翠隔溪。欲寻清閟阁，古木亚檐低。  

○王元章梅  

明月西湖上，清光儗旧时。东风露消息，香雪满南枝。  

○谢太傅像  

秦兵百万压东南，宗社安危已独担。却寘捷书棋局底，诸君犹认罪清谈。  

○陶靖节像  

袖里惭无博浪槌，酒醒空赋穉桑诗。悲凉一曲山阳笛，满眼山河是义熙。  

○寄金山普衲  

金鳌背上郁蓝天，长有神龙卫法筵。午夜江声推月上，浪花如雪寺门前。  

○子昂临东坡竹  

戏墨王孙似子瞻，鸡栖石上着毵毵。汴京回首西风急，流落江南共海南。  

○月夜怀十五友 【并序。录八。】  

庚寅中秋夜，月色如昼，而贫居溪渚。因念晋人云：感念存没，心焉如割。遂用东坡「明月明年何处看」诗平韵，赋诗怀友云。  

赵宛丘  
张贞居  
李云中  
倪云林  
泰白野  
草堂宾主  
陈敬初兄弟  
王季野钱伯行  

△赵宛丘  

剡剡台躔映五云，通明殿上玉宸君。今宵赏月延秋桂，满袖天香不见分。  

△张贞居  

月华浮海绿烟收，曾照神光湖上楼。惆怅尘生白玉麈，诗盟从此负闲鸥。  

△李云中  

屋角冰盘拥烂银，清光千里不疏亲。弃官归去轻如叶，应念沧江有钓纶。  

△倪云林  

览古楼高桂影寒，飞觞不厌接清欢。天香落尽黄金粟，软语何由接夜阑。  

△泰白野  

天章阁下月孤明，仍是中秋此夜情。便到蓬莱宫里住，谢安元自念苍生。  

△草堂宾主  

芝云如盖拥冰盘，携得王珣午夜看。山色湖光秋十里，诗成应更刻琅玕。  

△陈敬初兄弟  

阖闾城里寄闲身，四壁秋蛩语近人。何异京华旧时月，清光相照白头亲。  

△王季野钱伯行  

飞云楼上月华明，几度中秋在帝京。却有钱郎挥翰手，倚阑横笛最含情。 【题称十五友，而诗止十二首者以玉山宾主、敬初兄弟及王季野、钱伯行二人合一诗也。所录八首外，尚有张文德、刘张掖、黄金华、张京兆四人云。】  

○送僧还开先  

庐山面目翠千层，飞屩孤禅不厌登。绝顶倚云无脚力，潭珠三伏洒寒冰。  

○王元章梅  

孤山无复有梅花，寂寞咸平处士家。留得王髯醉时笔，岁寒仍旧发枯槎。  

○馆娃宫图  

复殿回廊绕翠岑，鸳鸯娇拥画屏金。谩夸歌舞留君醉，千古人犹怨捧心。  

○揩痒马图  

啄疮乌去未斜阳，雨足春堤草正长。摩擦树根休揩痒，明朝要尔战沙场。  

○竹枝词二首  

岳王坟西是妾家，望郎不见见栖鸦。孤山若有奢华日，不种梅花种杏花。  
青青两点海门山，郎去贩鲜何日还。潮水便如郎信息，江花恰是妾容颜。  

○学诗斋联句 【并序。】  

至正甲申蜡月望前二日，句曲张外史天雨自义兴道吴还钱塘。其老友某侨居吴中，因宿外史于客栖，时吴兴郯韶九成亦在焉。予旧尝喜与外史联句，是夜将为之而未得题。韶作而言曰：生以学诗名斋，示有志于温柔敦厚之教也。傥二先生即是为题，生幸多矣。用一笑从其言。诗将终，而予怯寒先就寝，明旦外史亟归，且属以足成之，为之补就。吴人陆友善隶，韶乞写二纸，一张于斋，一寄外史云。  
明良赓歌基，猗那奏鼓始。清庙殊雝雝， 【佑。】 赤舄固几几。岂惟缁衣贤， 【雨。】 政以朱襮美。原鸰兄弟急， 【佑。】 河鲂父母迩。便施谷中葛， 【韶。】 亦采体下菲。咏桑表沃若， 【雨。】 歌莱赋乐只。 【韶。】 暴谮苏公绝， 【佑。】 厉怀凡伯耻。思鸣《卷阿》凤， 【雨。】 愿绘衮衣蜼。 【韶。】 蔽以思无邪，毋曰鼠有体。 【雨。】 言超授简贡， 【佑。】 道在过庭鲤。 【雨。】 遂去文辞害，亦屏训诂眯。谲谏主风刺， 【佑。】 昌言发兴比。《雅》亡继麟笔， 【韶。】 和寡续巴里。镐罢鱼在藻，屈倡凫泛水。 【雨。】 緪弦谁与奏？补笙自难拟。哀哀河梁别， 【佑。】 堂堂沛风起。 【雨。】 祠洛悔心萌， 【佑。】 诀虞壮图已。塞瓠恨茀郁， 【佑。】 援桂怀藿蘼。便啼城上乌， 【雨。】 犹恨水中沚。 【佑。】 隆中抱膝想，许下横槊伟。体要必中度， 【佑。】 葩正悉循理。 【雨。】 响当贯珠串， 【佑。】 辙始辏车轨。 【韶。】 清圆斲冰苦， 【雨。】 脱颖扣钟喜。 【韶。】 无敌白乃圣，有作甫良史。 【雨。】 险如横空盘，突若破阵褫。 【佑。】 雕锼百神困，策役万象靡。 【雨。】 爨桐声玉明，庙乐厌石齿。挥毫既凌厉，赋物斯须委。 【佑。】 郯公学方笃，吴歈好诚鄙。 【雨。】 萧斋扁佳名，华构落新址。诗律妙独造，吏尘净一洗。瑰辞出语穽，遗经贮腹笥。 【佑。】 道在用服形，神悟为洗髓。 【雨。】 不亏素王造，信全幽人履。肾胃苦搯擢，物累困成毁。直登陶韦奥，旁摩鲍谢垒。焰凌天策炖，古偕灵光岿。请验百世传，致慎一匮圮。两老皆苦心，六义始盈耳。挂一真漏万， 【佑。】 聊以示吾子。 【雨。】  

○送章高士入闽兼简杜清碧先生 【以下《玉山雅集》补入。】  

风日晴缫杨柳青，翩然独鹤过南溟。山中每忆罗公远，海上重逢武达灵。榕叶拥云山似簇，蛎房烹玉酒初醒。小冠子夏如相问，为话穷愁老一经。  

○次韵钱伯行游仙体二首  

海定神风湛绿罗，仙人辞藻寄来多。贯珠音在云谁遏，琢玉文成手自磨。忆昔绛河轻就别，至今《黄竹》不成歌。可怜人世书裙手，池上犹笼道士鹅。  
轧轧青牛儗度沙，煌煌白兔岂无家。肉生徐甲符难秘，斧钝吴刚桂始华。谛授宝书盟刻玉，醉离瑶席舞传芭。竹宫望拜真痴绝，日日鼌光在景霞。  

○送萧万户还蜀二首  

万里乘轺出帝京，涉波南海斩奔鲸。回辕不困壶头役，载耒来寻谷口耕。尚可班荆谈智略，何嫌拾芥取功名。卧吹箫管扬州去，莫遣春愁白发生。  
总戎西蜀几经年，从事谁令尔独贤。跃马莫矜横槊赋，闻鸡不道枕戈眠。韬藏宝剑尘生匣，爱惜琱弓夜弛弦。归到阆州三月尽，江花如锦照鞍鞯。  

○寄张伯雨  

露冷玄洲草树疏，砚泉分得磵循除。钩提《石记》修人表，笔削《山经》作志书。丹鼎晓温松叶酒，茶瓯春点菊苗菹。残骸若有登真分，亦欲西游候羽车。  

○送毛彦昭归三衢  

载雪曾过太末溪，天寒砂石净无泥。碓舂白粲连滩响，橘熟黄香压树低。水驿灯明惊见雁，篷窗酒醒忽闻鸡。龟峰记在君归读，异日春风听马蹄。  

○题苏武牧羊图  

飞鸿历历度天山，何处孤云是汉关。不滴望思台上血，君王犹及见生还。  

***◆周左丞伯琦（近光集***　扈从诗）  

伯琦，字伯温，饶州人。集贤待制应极之子，自幼随父宦游京师，入国学为上舍生。以荫补南海簿，三转为翰林修撰。至正间，令南士得居省台，除兵部侍郎。遂与贡师泰同擢监察御史。两人皆南士之望，时论荣之。十四年，起江东肃政廉访使。宁国陷，改调浙西。十七年，行省丞相达识帖睦尔承制假参知政事。招谕平江张士诚，拜江浙行省左丞，留平江者十余年。除南行台侍御史，不赴。张氏亡，乃归鄱阳，寻卒。所著有《六书正讹》、《说文字原》及诗文稿若干卷。伯温别号「玉雪坡真逸」。仪观温雅，尤善篆隶书法。至正初元，改奎章阁为宣文阁、艺文监为崇文监。伯温迁授经郎，命篆宣文阁宝，仍题扁于阁。摹王右军《兰亭序》及智永《千文》，刻石阁中。自是累转，皆在宣文、崇文之间。故《近光》、《扈从》两集，其宠遇隆渥可证也。及被留吴中，张氏为造第宅于乘鱼桥北。厚其廪给，日与诸文士以文墨留连，因亦忘归。明太祖平吴，元臣之用事于吴者，多被诛戮，而伯温与陈敬初俱获免。敬初以廉谨见容，而史称伯温遭时多艰，善于自保，良不虚云。  

次韵王师鲁待制史院题壁  
宫词四首  
上京杂诗二首  
诈马行  
七月十二日奉诏以香酒赐曲阜代祀孔圣庙越五日别翰林诸友  
八月六日丁亥释奠孔子庙三十韵  
至正元年复科举取士制承中书檄以八月十九日至上京即国子监为试院考试乡贡进士纪事  
九月一日还自上京途中纪事五首  
纪恩三十韵  
三月七日廷试越三日奏进士牓名作  
是年五月扈从上京学宫纪事绝句十首  
赋得滦河送苏伯修参政赴任湖广  
天马行应制作  
宣文下直  
立秋日书事三首  
除夕偶成  
过太行山  
七月七日同宋显夫学士暨经筵僚属游上京西山纪事二首  
夏日阁中入直三首  
宋陵  
渡扬子江泊京口  
二月廿六日到会稽明日代祠南镇题飞流亭  
游金山寺  
游焦山寺  
黄河舟中对月  
初秋同杨国贤太监咬住伯坚少监子贞监丞暨僚属重泛湖游西山  
纪事二首  
纪行诗二十四首  
怀秃脑儿作  
鸳鸯泺作  
兴和郡  
野狐岭  
自顺宁府历坳儿领临浑河上源过鸡鸣山晚宿雷家驿  
怀来县  
榆林驿  
入居庸关  
龙虎台  
大口  
答复见心长老见寄二首  

○次韵王师鲁待制史院题壁  

大安御阁势岧亭，华阙中天壮上京。虹绕金堤晴浪细，龙蟠粉堞翠冈平。众星拱北乾坤大，万国朝元日月明。分署玉堂清似水，箫韶时听凤凰声。 【岁庚辰四月廿七日，车驾北巡次大口，有旨伯琦由编修官升除翰林修撰、同知制诰、兼国史院编修官。明日署事，扈从上京。】  

○宫词四首  

画阁香销暮雨晴，珠帘半卷远山明。蒲萄初醒罗衣薄，枕上鹍弦拨不成。  
木难火齐当缠头，贴地金莲步欲羞。露湿银床人语静，蟾宫九夏是中秋。  
巫山隐约宝屏斜，朝着重绵昼着纱。徙倚牙床新睡足，一瓶芍药当荷花。  
苑路东西草色遥，阑干曲曲似飞桥。水晶殿外檐铃响，疑是銮舆早散朝。  

○上京杂诗二首  

省方绳祖武，清暑顺天时。法从严番直，周庐肃羽仪。氍毹驼背展，匼匝马头垂。惟有都人士，长望雨露私。  
卑湿如吴楚，雄严轶汉唐。土床长伏火，板屋颇通凉。菌出沙中美，椒生地上香。忘归江海客，直欲比家乡。  

○诈马行 【并序。】  

国家之制，乘舆北幸上京，岁以六月吉日。命宿卫大臣及近侍服所赐只孙，珠翠金宝，衣冠腰带，盛饰名马，清晨自城外各持彩仗，列队驰入禁中。于是上盛服，御殿临观。乃大张宴为乐，惟宗王戚里宿卫大臣前列行酒，余各以所职叙坐合饮，诸坊奏大乐，陈百戏，如是者凡三日而罢。其佩服日一易，大官用羊二千噭马三匹，他费称是，名之曰「只孙宴」。「只孙」，华言一色衣也。俗呼曰「诈马筵」。至元六年岁庚辰，忝职翰林，扈从至上京。六月廿一日，与国子助教罗君叔亨得纵观焉。因赋《诈马行》以记所见。  
华鞍镂玉连钱骢，彩翚簇辔朱英重。钩膺障颅鞶镜丛，星铃彩校声珑珑。高冠艳服皆王公，良辰盛会如云从。明珠络翠光茏葱，文缯缕金纡晴虹。犀毗万宝腰鞓红，扬镳迅策无留踪。一跃千里真游龙，渥洼奇种皆避锋。蔼如飞仙集崆峒，垂鸾跨凤来曾空。是时阊阖含熏风，上京六月如初冬。金支滴露冰华浓，水晶殿阁摇瀛蓬。扶桑海色朝曈曈，天子方御龙光宫。衮衣玉璪回重瞳，临轩接下天威崇。大宴三日酣群悰，万羊脔灸万瓮醲。九州岛水陆千官供，《曼延》角抵呈巧雄。紫衣妙舞腰细蜂，钧天合奏春融融。师狞虎啸跳豹熊，山呼鳌抃万姓同。曲阑红药翻帘栊，柳枝飞荡摇苍松。锦花瑶草烟茸茸，龙冈拱揖滦水潀。当年定鼎成周隆，宗藩盘石指顾中。兴王彝典岁一逢，发扬祖德并宗功。《康衢》《击壤》登时雍，岂独耀武彰声容。愿今圣寿齐华嵩，四门大启达四聪。臣歌天保君彤弓，更图王会传无穷。  

○七月十二日奉诏以香酒赐曲阜代祀孔圣庙越五日别翰林诸友  

分班扈跸到滦京，侍从官闲暑气清。圣主素知吾道重，颁香特遣孔林行。中原庙貌山川古，万代纲常日月明。虔祀归时迎大驾，共陈经术赞承平。  

○八月六日丁亥释奠孔子庙三十韵  

阙里宣尼宅，儒林礼乐区。右文昭代盛，报德圣恩殊。天语颁中禁，星轺发上都。内廷香绕案，光禄酒浮壶。持节惭专对，干原慎载驱。秋阳稀稼穑，昼路足槐榆。历历由沂汶，行行望泗洙。岱宗标近甸，鲁殿没荒芜。不见三家采，唯余五父衢。祀严柔日逼，林近绝晨趋。废堞依修阜，危台记舞雩。庙宫参象纬，书阁压城阇。反宇周阿峻，回廊百步纡。蛟鳞蟠玉柱，螭首响金铺。庭迥桧千尺，坛虚杏数株。省牲新雨霁，释奠旧章敷。辟户陈笾俎，登歌应瑟竽。尊居玄圣俨，侑食列贤俱。兴俯锵珩佩，周旋谨履絇。裸将宸意达，祝告下诚孚。明燎辉云陛，祥熏集宝炉。共观周典礼，宁数汉规摹。似续于今盛，钦崇自古无。缭垣隆象魏，穹石峙龟趺。孤阁青编贮，双亭翠竹扶。山川光拱揖，泉井泽沾濡。推本尊师道，题名述庙谟。伫看戋束帛，岂复叹乘桴。制作先东鲁，朝廷用大儒。愚生深有幸，归上孔林图。  

○至正元年复科举取士制承中书檄以八月十九日至上京即国子监为试院考试乡贡进士纪事  

上国兴王地，神州避暑宫。规摹三代廓，声教万方隆。至正儒科复，留司造士充。周南麟趾厚，冀北马群空。积雪寒无夜，清秋月正中。毡闱环璧水，彩笔扇祥风。殿陈宁韬剑，先登不待弓。豹班开晓雾，雉羽烂晴虹。障候瞻邹鲁，都人想镐丰。帘分堂上下，区列院西东。副楮行鸦蚁，缄名画鸟虫。厉防周四署，涂抹眩双瞳。理到无优劣，辞修有拙工。神明终日鉴，造化四时公。雠校稽鱼豕，铨题辨鷃鸿。固知骰系博，敢以聩为聪。天净文星丽，寒收士气丛。薹莱浮渭洛，杞梓出恒嵩。偕计先章甫，前驱轶小戎。有人争覩凤，何处兆非熊。合志官联乐，连床笑语同。兽炉团炭炽，鱼烛缀花红。雕豆羞肴炙，金卮奉酪酮。环庐帷毳罽，侍史服貂鼨。扃鐍虔朝暮，阍兵慎始终。更移壶滴沥，衙报鼓笼铜。事忆欧苏远，词怀贾董雄。驿程心历历，雅奏日沨沨。圣统乾坤久，人文日月崇。滦河天上出，银汉定相通。  

○九月一日还自上京途中纪事五首  

九月滦阳道，寒烟暗远垧。有山皆积雪，无水不成冰。猎犬高于鹿，鸣鸦大似鹰。欲为风土记，问俗果谁冯。  
行宫临白海，金碧出微茫。铜豹仍分署，鞴鹰亦有房。射熊名鄙汉，祝网德怀汤。干豆遵彝典，人瞻日月光。  
龙门天下壮，咫尺异寒暄。云气东西接，泉声日夜喧。柳榆环岸堑，瓜瓞拥篱樊。颇似燕南道，农家各有村。  
高岭号枪竿，危亭揭岭颠。四山皆培塿，万里尽平川。草树秋犹秀，冰霜石半坚。全燕归眼底，佳气郁中天。  
北口七十二，居庸第一关。峭厓屏列翠，急涧玉鸣环。佛阁腾云雾，人家结市阛。马前军吏候，使节几时还。  

○纪恩三十韵 【并序。】  

岁壬午四月三日，上御宣文阁，亲试宫学弟子员。讲诵经史称旨，赐臣伯琦中统钞五千贯，弟子员绣衣材各一。谨赋长篇，歌颂湛恩作。  
延阁层霄上，熏风九夏初。北辰环象纬，东壁烂宸居。仙乐雕阑绚，香蒲翠琐虚。屏翔金鸑鷟，研倚玉蟾蜍。怪石森峰巘，飞铃飒佩琚。当阳咨岳牧，稽古嗜诗书。百揆敷言既，重帷进讲余。虎门承制綍，凤阁集冠裾。黄卷陈香案，青衿拜玉除。唐虞彝训阐，周孔格言摅。下济天容怿，渊居睿思纾。菁莪深乐育，棫朴广涵喣。鸿典张黉舍，龙光照表着。楮缗登上币，文绮出中储。圣德天同大，奇逢古不如。侍貂咸赞庆，陛戟总夸誉。开馆卑瀛岛，荣儒陋石渠。沦肌怀旷荡，抚己愧庸疏。视学瞻周礼，圜门听汉胪。智崇群辟耸，聪达四门袪。师道尊无上，贤关竞乐胥。垂旒端建极，锡服势连茹。瑞谍团云露，祯符验器车。朝鸣阿阁凤，夕化北溟鱼。启沃资岩筑，吁谟起渭渔。传经后匡戴，待诏劣应徐。惟有呻占毕，何由效补苴。文华归艺苑，治业本经畬。四姓魁宗籍，三雍在直庐。小诗先舞抃，佳气正扶舆。  

○三月七日廷试越三日奏进士牓名作  

太平天子策贤良，诏问天人白玉堂。校艺尽遵周典礼，策名宁数汉词章。风呜松盖宵声殷，雨浥梨花雪色香。承乏幸陪诸老后，凌晨金榜出明光。  

○是年五月扈从上京学宫纪事绝句十首  

层甍复阁接青冥，金色浮图七宝楹。当日熙春今避暑，滦河不比汉昆明。 【右咏大安阁，故宋汴熙春阁也。迁建上京。】  
镂花香案错琳镠，金瓮葡萄大白浮。群玉诸山环御榻，瑶池只在殿西头。 【右咏洪禧殿。】  
睿思阁下琐窗幽，百宝明珠络翠裘。内署传宣来准备，大廷盛宴先初秋。  
数树青榆延阁东，云窗霞户绮玲珑。上林文鹿高于马，时引黄麛碧草中。  
榜题仁寿睿思东，星列钩陈绣阁重。中使三时羞玉食，地凉不用暑衣供。  
冰华雪翼眩西东，玉坐生寒八面风。巧思曾经修月手，通明元在五云中。 【右咏水晶殿。】  
鹧斑百和作坚材，翥凤翔龙四壁开。宝地晓张香积界，始知天子是如来。 【右咏香殿。】  
延阁图书取次陈，讲帷日日集儒臣。墨池云合天光绚，东壁由来近北辰。 【右咏宣文阁。】  
黉舍重开大殿西，牙符给事籍金闺。吾伊日课翻青简，挥染还看写赫蹄。  
北阙岧峣号穆清，北山迢递绕金城。四时物色图丹壁，翠辇时临喜太平。  

○赋得滦河送苏伯修参政赴任湖广  

清滦悠悠北斗北，千折萦环护邦国。直疑银汉天上来，摇漾蓬莱云五色。蛟龙变化深莫测，金莲满川净如拭。銮舆岁岁两度临，雨露同流草蕃殖。长亭短亭来往人，朝夕照影何尝息。相君亲授临轩敕，紫骝嚼啮黄金勒。却从江汉望龙冈，三迭晴虹劳梦忆。  

○天马行应制作 【并序。】  

至正二年岁壬午七月十有八日，西域拂郎国遣使献马一匹，高八尺三寸，修如其数而加半，色漆黑，后二蹄白，曲项昂首，神俊超逸，视他西域马可称者，皆在髃下。金辔重勒，驭者其国人，黄须碧眼，服二色窄衣，言语不可通，以意谕之，凡七度海洋，始达中国。是日天朗气清，相臣奏进，上御慈仁殿，临观称叹，遂命育于天闲，饲以肉粟酒湩。仍敕翰林学士承旨臣巙巙命工画者图之，而直学士臣揭徯斯赞之，盖自有国以来，未尝见也。殆古所谓天马者邪？承诏赋诗题所画图，臣伯琦谨献诗曰：  
飞龙在天今十祀，重译来庭无远迩。川珍岳贡皆贞符，神驹跃出西洼水。拂郎蕞尔不敢留，使行四载数万里。乘舆清暑滦河宫，宰臣奏进阊阖里。昂昂八尺阜且伟，首扬渴乌竹批耳。双蹄悬雪墨渍毛，疏鬃拥雾风生尾。朱英翠组金盘陀，方瞳夹镜神光紫。耸身直欲凌云霄，盘辟丹墀却闲頠。黄须圉人服尨诡，亸鞚如萦相诺唯。群臣俯伏呼万岁，初秋晓霁风日美。九重洞启临轩观，衮衣晃耀天颜喜。画师写仿妙夺神，拜进御床深称旨。牵来相向宛转同，一入天闲谁敢齿？我朝幅员古无比，朔方铁骑纷如蚁。山无氛祲海无波，有国百年今见此。昆仑八骏游心侈，茂陵大宛黩兵纪。圣皇不却亦不求，垂拱无为静边鄙。远人慕化致壤奠，地角已如天尺咫。神州苜蓿西风肥，收敛骄雄听驱使。属车岁岁幸两京，八鸾承御壮瞻视。驺虞麟趾并乐歌，越雉旅獒尽风靡。乃知感召由真龙，房星孕秀非偶尔。黄金不用筑高台，髦俊闻风一时起。愿见斯世皞皞如羲皇，按图画卦复兹始。  

○宣文下直  

亭亭翠柏倚朱阑，云母窗扉逼暮寒。玉德殿前红杏树，数花犹作去年看。  

○立秋日书事三首  

大驾留西内，兹辰祀典扬。龙衣遵质朴，马酒荐馨香。望祭园林邈，追崇庙祏光。艰难思创业，万叶祚无疆。 【国朝岁以七月七日或九日，天子与后素服望祭北方陵园，奠马酒。执事者皆世臣子弟，是日择日南行。】  
铁剎标山影，金铺耀日华。龙回秋歇雨，燕落昼翻沙。苑御调骁骑，宫官葺幰车。《长杨》谁共赋，满耳沸寒笳。 【上京西山上，树铁旛竿，高数十丈，以其下海中有龙，用梵家说作此镇之。】  
凉亭千里内，相望列东西。秋狝声容备，时巡典礼稽。鸨凫随矢落，豭鹿应弦迷。干豆归时荐，康庄颂耄倪。 【上京之东五十里有东凉亭，西百五十里有西凉亭，其地皆饶水草，有禽鱼山兽，置离宫，巡守至此，岁必猎较焉。】  

○除夕偶成  

十载清班客帝都，湿烟破灶笑疏迂。一寒范叔惟袍缊，四壁相如少酒垆。雪满虚檐双柏秀，冰坚远海万林枯。春风已到屠苏畔，明日尧樽徧九衢。  

○过太行山  

太行苍翠插秋旻，迭领重关自昔闻。战国东西分晋赵，中原南北带河汾。帝王都邑青青草，豪杰勋名点点坟。鸟道盘空频立马，便从高处望飞云。  

○七月七日同宋显夫学士暨经筵僚属游上京西山纪事二首  

联冈迭阜卫神都，万幕平沙八阵图。朝市星垣周社稷，宗藩盘石汉规摹。官堤亘野丰青草，禁籞深林暗碧榆。地辟天开到今日，九重垂拱制寰区。  
盘盘绝顶抚峥嵘，目尽天涯一掌平。海气腾空摇铁剎，山风卷雾净金城。鞲鹰秋健诸酋帐，苑马宵肥七校营。相顾依然情未已，携壶明日约同倾。  

○夏日阁中入直三首  

金铺蹲兽钥衔鱼，碧树沉沉白玉除。留后命严番直肃，五云深处掌图书。  
冰盘堆果进流霞，中秘翻余夕景斜。画舫径从圜殿过，凤麟洲上数荷花。  
流觞小殿曲阑萦，波影帘栊浸绣楹。静昼敲棋中贵语，君王避暑在开平。  

○宋陵  

奉先桥畔政和碑，种麦人家护棘篱。绝胜望湖亭下路，浮图积雪浙江湄。  

○渡扬子江泊京口  

长江天堑控南州，吴楚相望民物稠。万里风涛趋大海，两山岩壑障中流。鱼龙喷薄瓜州渡，燕雀喧呼多景楼。□□更须夸铁瓮，清时久不识兜鍪。  

○二月廿六日到会稽明日代祠南镇题飞流亭  

会稽山水名天下，南际沧溟北枕江。碧嶂千重盘洞府，鉴湖一曲带藩邦。汉唐疆域今无外，王谢风流世少双。万里藏祠竣使事，飞流亭上听淙淙。  

○游金山寺  

江心一簇翠芙蓉，金碧晶荧殿阁重。隐士有缘来化鹤，梵王无语坐降龙。钟声两岸占昏晓，海眼中泠湛夏冬。八十高僧供茗罢，细谈苏米旧时踪。  

○游焦山寺  

涉江已阅裴公洞，复访焦先到此山。险绝远同巴蜀峡，岿然对峙海门关。神蛟戏浪时潜跃，野鸟巢林自往还。建业青山广陵树，开轩尽在酒壶间。 【裴公洞即金山寺，盖唐裴公所隐之地。石洞尚在焦山寺，乃汉隐士焦先隐居之所也。】  

○黄河舟中对月  

泛舟遡长河，河急月色明。南风导飞帆，岸阔波涛平。近林鸟雀栖，远岫烟霭生。兹行道里遥，已见草木更。初春发燕辕，首夏还江程。禄班敢威迟，官守常屏营。何时归计遂，不为世尘婴。  

○初秋同杨国贤太监咬住伯坚少监子贞监丞暨僚属重泛湖游西山  

清商应候管，凉飔涤炎歊。兰台多暇佚，西郊共消摇。凌晨拂星露，适兴宁辞遥。稼宝丰黄云，击壤喧髦髫。重峦霏湿翠，澄湖莹冰绡。朱华拥绿衣，弄影酣且娇。菰蒲漾藻影，柳槐咽残蜩。楼船泛中流，雅会崇风标。华讴振远树，妙舞惊潜鲛。霁虹驾文漪，飞阁摩层霄。登临剧赏眺，沿洄屡停桡。累觞互称寿，气合笑语饶。微云起天际，疏雨鸣林梢。异芳袭四坐，雾里群仙邀。回头扰扰中，何啻万仞超。人生聚合难，况际休明朝。同班侍壁府，峨冠听云韶。兹游岂偶尔，三生旧相招。宛然在瀛岛，孰谓非松乔。羊谢素旷达，李郭真英翘。欢悰各洒洒，归途尽陶陶。揽胜犹未徧，寻盟更联镳。  

○纪事二首 【并序。】  

至正十一年岁辛卯二月一日，天下贡士及国子生会试京师，凡三百七十三人。中书承诏，校文取合格者百人，充廷对进士。先二日锁院，凡三试，每试间一日，十有二日揭榜。时参政韩公伯高知贡举，尚书赵君伯器同知贡举，予与左司李君孟豳、考试博士杨君士杰、修撰张君仲举同考试，收掌试卷则典籍毛君文在也。诸公皆翰苑旧游，诚盛会也。纪事奉呈。  
凤皇衔诏下亨衢，多士盈庭总八区。北斗光芒明策府，东风生意满皇都。墨池净几环香鼎，烛影疏帘听漏壶。拭目庆云华谷旦，敢令沧海有遗珠。  
礼闱半月得从容，料峭春寒似早冬。警夜每闻三弄角，论文直到五更钟。雁来远路惊流景，草茁闲庭失旧踪。得士共为天下贺，明朝揭榜醉黄封。 【二月十二日，礼闱揭榜。传宣张宴，各赐衣币。榜魁曰李国凤、赵麟，号凤麟榜。又有三家兄弟联中，号棣萼榜。皆前所未见也。】  

○纪行诗二十四首 【录十六。以下扈从诗。】  

乘舆绳祖武，岁岁幸滦京。夏至今年早，山行久雨晴。日瞻黄道肃，夜拱北辰明。随步窥形胜，周诹记里程。  
居庸东北路，草细一川平。夹岸山屏展，穿沙水带萦。六龙扶日御，万骑拥云旌。游豫诸侯度，欢歌兆姓迎。  
缙云山独秀，沃壤岁常丰。玉食资原粟，龙州记渚虹。荒祠寒木下，遗殿夕阳中。谁信幽燕北，翻如楚越东。 【右缙山县，今名龙庆州。】  
车坊尚平地，近岭昼生寒。拔地数千丈，凌空十八盘。飞泉鸣乱石，危磴护重关。俯视人寰隘，真疑长羽翰。 【右十八盘岭。】  
踰险梦频悸，循夷气始愉。千岩奇互献，万壑势争趋。峭壁剑门壮，重梁皇渚纡。凡鳞期变化，雷雨在斯须。 【右龙门。】  
岚翠摩台斗，林霏隐日车。谷深幽境迥，路转列峰斜。锦石敧瑶草，苍丛缀白花。柴门成聚落，山崦尽人家。  
万幕悬崖下，高低疏复稠。罽墙联虎卫，幄殿耸龙楼。榆柳清长昼，槐松飒早秋。威容隆古昔，神武镇中州。  
高岭横天出，炎天气候凉。白沙深没马，碧草浅连冈。晨服增绵纩，寒乡贵稻粱。土风多国语，闾井异寻常。  
晴川平似掌，地势与天宽。烟草青无际，云冈影四团。貔貅环武阵，麟凤拥和銮。高献南山寿，同承湛露欢。 【右沙岭二首。是日上都守土官远迎至此，内廷小宴。】  
岭西通驿传，山尽见邮亭。万灶闾阎聚，千辕骠骑营。市楼风策策，野堠雾冥冥。雄略卑秦陇，孤兵笑广青。 【右牛群头。】  
凉亭临白海，行内壮黄图。具阙明清旭，丹垣护碧榆。龙湫时雾雨，鹰署世衡虞。驻跸光先轨，长杨只一隅。 【右察罕脑儿，犹汉言白海。】  
地旷居人少，山低云影微。石墙虫避燥，土屋燕交飞。沙净泉宜酒，天凉秋合围。朔方戎马最，刍牧万群肥。 【右明安驿。】  
汉将荒台下，滦河水北流。岁时何衮衮，风物尚悠悠。川草花芬郁，沙禽语滑柔。暮梁遗句在，过客重绸缪。 【右李陵台。】  
桓州当孔道，城筑自唐时。翊辅千年盛，川原万里夷。草滋新雨歇，云起远山移。迎送官僚习，长怀被眷私。 【右桓州，古乌桓地也。】  
南坡延胜概，一舍抵开平。地蕴清凉界，天开锦绣城。雷轰驼鼓振，霞绚象舆行。填道都人士，瞻前戴圣明。 【右南坡。】  
巡守绥畿甸，游从览近风。山川随地异，声教此时同。王业艰难远，神都制作雄。按行循故事，不用避青骢。  

至正十二年四月，伯琦由翰林直学士兵部侍郎拜监察御史。视事之三日，大驾北巡上京，例当扈从。启行至大口，留信宿，历皇后店、皁角至龙虎台，皆纳钵，犹汉言顿宿所也。龙虎台在昌平境，又名新店，距京师仅百里。五月一日，过居庸关而北，遂自东路至瓮山。明日至车坊，在缙山县之东，沃衍宜粟，岁供内饍。又明日入黑谷，过色泽岭，高峻曲折，凡十八盘。遂历龙门及黑石头，过黄土岭至程子头。又过磨儿岭至颉家营塺白塔儿，至沙岭。自车坊黑谷至此，凡三百一十里，皆深林复谷，村坞僻处，山路将尽，两山高耸如洞门，尤多巨材。近沙岭惟土山连亘，地皆白沙，深没马足。过此则朔漠平川如掌，天气陡凉，风物大不同矣。遂历黑觜儿至失八儿秃，地多泥淖，又名牛群头。其地有驿、有邮亭、有巡检司，阛阓甚盛，驿路至此相合。北皆刍牧之地，无树木，徧生地椒、野茴香、葱、韭，芳气袭人。草多异花五色，有名金莲花者，似荷而黄。至察罕脑儿，犹汉言白海也，水泺深不可测，气皆白雾，其地有行在宫，曰亨嘉殿，阙庭如上京而杀焉。置云需总管府以掌之，沙井甘洁，酿酒以供上用。又作土屋养鹰，名鹰房，驻跸于是，秋必校猎焉。此去纳钵曰郑谷店、曰明安驿、泥河儿、曰李陵台驿、双庙儿、遂至桓州。曰六十里店，即乌桓地也。前至南坡店去上京一舍耳，以是月十九日抵上京，历纳钵凡十有八，为里七百五十有奇，为日二十四。大抵两都相望，不满千里。往来者有四道，曰驿路、曰东路二、曰西路。东路二者，一由黑谷，一由古北口，古北口路，东道御史按行处也。伯琦往年分署上京，但由驿路而已。黑谷辇路，未之前行。因忝法曹，肃清毂下，遂得见所未见，实为旷遇云。  

○怀秃脑儿作 【汉言后海也。】  

侵晨离白海，辇路转西迈。野光散平芜，山容列修黛。秋风动地来，层波忽澎湃。戎马多惊嘶，寒声袭鞶带。踰冈览晴川，夷旷襟抱快。白花间紫蕤，将将委珩佩。幽兴足目前，绝境疑方外。旌麾匝云屯，舆帐拟行在。法从各有司，谏垣敢荒怠。边报丛远函，苍黄尽吁怪。解鞍愒前村，伏枕念当代。王纲未旒缀，群生半尘芥。纡轸谁与言，沉思屡长嘅。东南何时苏，吾欲问大块。 【是日驿报杭省有警。】  

○鸳鸯泺作  

官路何逶迤，里数不可度。宿止有常程，晚次鸳鸯泺。山低露草深，天朗云气薄。积水风飕飕。平沙烟漠漠。凫鹥杂翔集，巨鳞倏潜跃。居人岁取给，远眺近一勺。原隰多种艺，农奚犬牙错。涤场盈粟麦，力穑喜秋获。舒徐八骏游，相羊瑶池乐。山川岂不佳，人事日萧索。刍牧纾邦供，征徭非昔昨。都人望翠华，朝朝候灵鹊。  

○兴和郡 【属河东宪司按部，西抵太原千余里。】  

我行已旬浃，所历皆朔漠。兴和号上郡，陂陀具城郭。滦阳界东履，汾晋直西略。提封广以遐，编氓半土著。连甍结贾区，层楼瞰寥廓。要会称雄丽，势压诸部落。兴王远垂裕，百载承制作。北巡必西还，远儗东邑洛。供亿须浩繁，抚循在恭恪。四邻慎备虞，三辅严寄托。贤愚不同调，虫沙与猿鹤。长愿四海清，汉仪岁辉烁。  

○野狐岭 【岭界南北甚寒，南下平地则暄矣。】  

高岭出云表，白昼生虚寒。冰霜四时凛，星斗咫尺攀。其阴控朔部，其阳接燕关。涧谷深叵测，梯磴纡百盘。坳垤草披拂，崎石巑岏。轮蹄纷杂沓，我马习以安。怳然九天上，熙熙俯人寰。连冈束重隘，拱揖犹城垣。停鞭履平地，回首势望尊。绵衣遂顿减，长途汗流鞯。亭柳荫古道，园果登御筵。境虽居庸北，物色幽蓟前。始悟一岭隔，气候殊寒暄。小邑名宣平，相距两含间。牛羊岁蕃息，土沃农事专。野人敬上官，柴门暮款延。休养嘉承平，禹迹迈古先。汉唐所羁縻，今则同中原。大哉舆地图，垂创何其艰。张皇我六师，金汤永深坚。  

○自顺宁府历坳儿领临浑河上源过鸡鸣山晚宿雷家驿  

郡治颇清旷，民俗亦朴淳。川原西成饶，景物娱征晨。登顿未及晡，修领忽前陈。乱石森礧礧，浊流奔沄沄。斗厓鸣澒洞，险径缘鄂龈。园林暗回堤，峰巘排秋旻。海鹏奋凌风，江蛟歘乘云。鸡鸣俗语传，世远昧所因。招提据危颠，略□□天津。睥睨穷豪芒，翕忽丛鬼神。六龙行中天，壮观齐昆仑。造设开辟先，显耀当兹辰。垂髫耳已熟，华颠目方亲。甚欲恣冥搜，赤日昏黄尘。纪胜犹挂漏，观风能宣旬。  

○怀来县  

山风日多寒，近燕苦秋阳。怀来虽小县，肇置自李唐。泉甘沙井洌，桥古川流长。重冈相抱环，远山势低昂。銮舆岁西还，倾朝迎道傍。蟠桃百宝盘，敬上万年觞。三登调玉烛，群黎乐康庄。吾皇仁圣君，动必循彝章。宵旰贻近忧，苗顽尚跳梁。所赖根本固，忍此枝叶伤。思见万邦宁，野无遗贤良。  

○榆林驿 【汉史称榆溪长塞，即此也。】  

昔人多种榆，今人惟种柳。坚脆虽不同，气尽同一朽。此地名榆林，自汉相传旧。但见柳青青，夹路忘炎昼。行旅苏汗暍，车骑藉阴覆。培植将百年，柯叶日滋茂。驿亭当要冲，人烟纷辐凑。崇山峙东西，步障明锦绣。辇路中平平，形胜信天授。宛如道衡庐，中流望云岫。初夏别都城，攀条集亲友。兹还秋将中，凉飔满衣袖。物态有变容，岁月如反手。不问柳与榆，生意要悠久。  

○入居庸关  

出关复入关，五见月上弦。草木虽未霜，寒色已凄然。厓路何纡萦，迭嶂横中天。上有太古石，下有无底泉。幽致良足嘉，万雷奈喧阗。驯象宝辔鸣，紫驼锦■〈巾冢〉鲜。铁骑簇云队，黄屋循星躔。时巡谧风俗，执法恭后先。达官国同休，拔宅如登仙。细民终岁劳，输转百苦煎。苦乐殊云泥，使我中心悁。偶经岩谷胜，复忆江湖壖。升高望白云，楚天浩无边。王师未休息，敢赋《归来》篇。  

○龙虎台 【在昌平境北，距居庸关廿五里。】  

巍巍百尺台，荡荡昌平原。隆隆镇天府，奕奕环星垣。居庸亘北纪，隩区敛全燕。仓龙左蟠拏，白虎右踞蹲。斯名岂易得，天以遗吾元。明明传正统，圣子及神孙。巡归遂驻跸，衣冠照乾坤。山川皆改容，草木亦被恩。章华民力竭，柏梁侈心存。岂若因自然，张设一旦昏。雄伟国势重，简俭邦本敦。年年举盛典，宫中奏云门。  

○大口 【其地有三大垤，土人谓之三疙疸，距都北门二十里。】  

三垤何崇崇，遥直都门北。天肃烟岚青，野迥露草白。紫气千里临，蜺旌拂秋色。文武迨耄倪，抃舞拜路侧。万羊肉如陵，万瓮酒如泽。国家富四海，于以着功德。诘朝御大明，湛露春拍拍。箫韶殷九天，欢声溢逵陌。非才忝扈从，所职陈典则。皇基奠泰山，亿兆究安宅。  

车驾既幸上都，以六月十四日大宴宗亲、世臣、环卫官于西内椶殿，凡三日。七月九日，望祭园陵竣事，属车辕皆南向，彝典也。遂以二十二日发上都而南，宿六十里店纳钵。越三日至察罕脑儿，由此转西至怀秃脑儿，犹汉言后海也。有大海在纳钵后，故云。曰平陀儿，曰石顶河儿，土人名为鸳鸯泺。其地南北皆水，水禽集育其中，国语名其地曰遮里哈剌纳钵，犹汉言远望则黑也。两水之间，壤土隆阜，诸部与汉人杂处，因商而致富者甚多。自察罕脑儿至此百余里，皆云需府境也。界是而西，则属兴和路矣。纳钵曰苦水河儿，曰回回柴，国语名忽鲁秃，汉言有水泺也。隶属州保昌，曰忽察秃，犹汉言有山羊处也。地饶水草野兽，兔最多。又西二十里为兴和路，世祖所创置也。岁北巡，东出西还，故置有司为供亿之所。城郭周完，阛阓丛伙，河东宪司所按部也。西抵太原千余里，郡多太原人。路置二监一守，余同他上郡。东界则宣德府境，上都属郡也。府之西南名新城，武宗筑行宫其地，故又名中都。今多圮毁，大驾久不临矣。由兴和行三十里，过野狐岭上为纳钵。地高风甚寒，东南盘折而下平地，天气即暄，无不减衣者。前至得胜口，宣平县境也。有御花园，杂植诸果，中置行宫。南至县十五里，去邑三十里，有山出玛瑙石。又前至沙岭，五十里至顺宁府，本宣德府也，因地震改名。南过坳儿岭，下临深涧，其流为浑河。岭头参亘四十里，至鸡鸣山，迭嶂排空，绵亘二十余里。又南二十里乃平地，曰雷家驿。驿之西北十里纳钵曰丰乐，二十里至阻车纳钵。又二十里至统幕，则与中路驿、程相合而南。历狼居胥山至怀来县，四山环抱，中有水名妫川，县南二里纳钵也。凡官署留京师者，皆盛具牲酒，于此候迎大驾，仍张大宴，庆北还也。南则榆林驿，即卫青传榆溪旧塞。自怀来行五十五里至妫头，又十里入居庸关，以至于大口，遂以八月十三日至京师。凡历纳钵二十有四，为里一千九十有五，此辇路西还之所经也。国制，凡官署之幕职掾曹当扈从者，东西出还，甲乙番次，惟监察御史扈从与国人世臣环卫者同东西之行，得兼历而悉览焉。  

○答复见心长老见寄二首  

浙水东头佛舍连，蒲庵上士坐忘年。五云古衲层澜涌，百宝浮图列宿躔。床上贝书多译梵。门前海舶直通燕。比丘喜得阶兰秀，应种菩提满法田。  
九载违离得远书，几更岁历斗旋枢。华星秋月超元白，峻岭重江限越吴。柏子树阴浮碧砌，莲花漏水响铜壶。老夫素有林泉癖，一曲何当乞鉴湖。  

***◆陈学士基（夷白斋稿***　夷白斋外稿）  

基字敬初，临海人。受业于黄侍讲溍，从至京师，授经筵检讨。尝为人草谏章，几获罪，引避归。奉母入吴，以教授诸生。南州用兵，起行枢密院都事，转浙江行省郎中，参张士信军，进参太尉府军事。太尉称王，基独谏止，将杀之。不果。超授内史，迁学士院学士。军旅倥偬，飞书走檄多出其手。吴平，明太祖召入，预修《元史》，赐金而还。洪武三年，卒于常熟寓舍。所居有夷白斋，故以名其稿。金华戴叔能序之曰：我朝自天历以来，学士大夫以文章擅名海内者，有蜀郡虞公、豫章揭公、金华柳公、黄公。一时作者，涵醇茹和，以鸣太平之盛。治学者宗之，并称曰虞、揭、柳、黄，而本朝之盛极矣。继是而起，如莆田陈公之俊迈，则有得于虞。新安程公之古洁，则有得于揭。临川危公之浩博，则又兼得夫四公之指授。近年以来，独危公秉笔中朝，自余数公，沦谢殆尽。而得先生以绍其声光，雍容纡余，驰骋操纵，其得之黄公者深矣。叔能与敬初同门，故历数其源渊者如此。  

鸡凫行  
白头公词  
刈草行  
新城行  
裁衣曲  
边城曲  
秋怀五首  
分省早集怀钱员外蔡都事汤管勾  
分署望凤凰山  
发吴门  
大江  
通州  
如皋县  
海安  
烂泥洪  
泰州  
上乐  
令丁镇  
述老妪语  
听歌水调有感  
谢村  
塘西  
凤口  
东塘  
吴江  
楚州旧将歌  
织锦篇  
送李景先录判  
送侄让还吴  
谢从义参军自京师还言中书危参政见问且讶无书因述诗寄谢  
孟冬观淮水  
乌夜啼引  
次韵答高元善  
癸卯二月十二日常熟阻雨寄吴门分省同官  
十六日开船值北风大作复泊北门  
三塔寺访宽老  
送侄让从军武安  
秋日杂兴五首  
寄沈仲说二首  
次韵钱伯行白芙蓉  
娄江即事简郭羲仲瞿惠夫秦文仲陆良贵兼寄顾草堂  
次韵怀彦成  
寄玉山  
次韵郑有道喜王季野府判南归二首  
娄江杂诗  
与文学古秦文仲游至正观  
春日邵氏园池  
十一月晦与同幕诸公登南高峰因过湖上小集二首  
次韵孟天暐郎中看湖四首  
淮阴杂兴四首  
寄陈庶子参军兼简饶介之郎中  
自淮安使江南舟次通州寄同幕诸公  
福山港口待潮  
癸卯二月十一日官军发吴门  
二十日福山港寄省院张思廉陈惟允诸友  
舟中看虞山有感  
二十二日狼山口观兵  
游狼山寺三首  
二十六日自通州赴淮安  
二十九日至淮安城南十五里述怀  
三月十五日由淮安使江南别同官  
分省诸公邀西湖宴集  
送谢参军十八韵  
次韵垂虹桥泊舟倡和  
题柯学士画竹  
题倪元镇画  
次韵刘德方经历  
次韵送彦成玉山  
戏和玉山韵  
涿州  
阜城  
凌州  
旧县  
施家庄  
徐州  
龙桥妇  
夏夜怀李尚志  
七月望日值雨宿窖中  
潼关  
题画  
函关二首  
江  
久雨  
徐州  
江上客舍  
江月楼  
轘辕  
吕梁  
淮阴侯庙  
次韵答秦文仲郭羲仲联句见寄  
江亭  
题水殿纳凉图  
倦绣图  
蓼花雪姑图  
寄萧尊师  
寄姚子章  
偶成二首  
赋杨花  
次钱伯行韵  
......  

○鸡凫行  

鸡与凫，皆鷇育。凫爱水游鸡爱陆。凫昔未辨雌与雄，母不顾之鸡为伏。鸡渴不饮饥不啄，以腹抱凫谁敢触。凫脱鷇，鸡鼓翼。日日庭中求黍稷，啄啄呼凫使之食。凫羽日■〈衤离〉褷，一朝下水不顾鸡。鸡在岸，凫在水，赋性本殊徒尔耳。鸡知为母不知凫，恨不随波共生死。  

○白头公词  

杜陵三月春风暖，燕语莺啼杂弦管。落花撩乱紫骝嘶，平乐归来酒尊满。雨急风篁忽已秋，幽鸟多情亦白头。不随翡翠 【楼中】 宿，却爱鸳鸯水上游。春去秋来不知老，安乐即多忧患少。绮窗深处语言奇，付与纷纷秦吉了。  

○刈草行  

原上秋风吹百草，半青半黄色枯槁。城头日出光杲杲，腰鎌晓踏城门道。门头草多露未晞，尔鎌利钝尔自知。一人刈草一马肥，马不肥兮人受笞。城中官廐三万匹，一匹日餐禾一石。  

○新城行  

旧城城旧人民新，新城城新无旧人。旧城城外兵一解，新城城中齐覆瓦。万瓦鳞鳞次第成，将军令严鸡犬宁。将军爱民如爱子，百贾皆集新城市。浙米淮盐两相直，楚人之弓楚人得。何时四海无荆棘，北贾贩南南贩北。  

○裁衣曲  

殷勤织纨绮，寸寸成文理。裁作远人衣，缝缝不敢迟。裁衣不怕翦刀寒，寄远唯忧行路难。临裁更忆身长短，只恐边城衣带缓。银灯照壁忽垂花，万一衣成人到家。  

○边城曲  

莫启匣中镜，怕见头上雪。莫放弦上箭，怕射边城月。边城月阙还再圆，头上发白何由玄。君不见自古边城有余乐，夜月联诗昼棋槊。至今月照郾城头，相国功名齐斗牛。  

○秋怀五首  

寒暑有代谢，人事亦推移。蹉跎慨畴昔，俯仰念复兹。篱落委秋蔓，余葩含夕姿。物化谅难穷，吾生知有涯。皎皎碧山侣，依依青桂枝。相逢恐迟暮，怅望起遐思。  
秋夜何迢迢，迢迢 【一作摇摇。】 不能寐。起坐弹孤琴，写此千古意。鸣凤久寂寥，猗兰亦顦顇。往圣既莫作，后贤孰当继。独怜商山翁，去去复遐逝。空谷亦何有，紫芝聊可饵。如何末路中，亦堕留侯计。羽翼傥不成，鸿鹄将垂翅。苟可利生民，宁辞暂纡辔。区区后世名，于翁胡足记。  
群动夜已息，秋声适何从。仰视天宇高，微云浩无踪。明月在庭户，河汉上横从。既莫知所始，何由究其终。我独弦我琴，微风入疏桐。写作清商调，感激意无穷。  
昨日苦炎暑，端居厌烦渴。手短河汉高，井深辘轳折。此夕秋已清，一洗尘世热。纨扇委深笥，轻罗换疏葛。天运无停机，人生自悲悦。急景一以迁，流芳遂衰歇。洞庭生微波，明河湛初月。落叶辞故枝，惊鸿亦飘忽。为谢同心友，胡为久离别。  
我有一尊酒，独饮不成欢。岂无骨肉亲，悠悠隔河山。亦有平生友，合并良独难。古人千载上，世远不能攀。何如与明月，徘徊松桂间。月既知爱我，流辉照衰颜。我亦知爱月，托心同岁寒。长愿玉宇净，河汉生微澜。四海仰余照，亲友各平安。夜夜见明月，人人无苦艰。此月不可负，此尊不可干。天地等逆旅，流年剧惊湍。古人虽云远，其言若芝兰。举觞以和之，对月更盘桓。  

○分省早集怀钱员外蔡都事汤管勾  

闲岁涉戎旅，终年废丘壑。一为尘网婴，竟负烟霞约。今晨适公署，时暑秋已薄。山翠落檐楹，湖光映帘幕。同袍二三侣，分携异今昨。畏途属贤劳，端居念离索。蹉跎愧衰暮，僶俛参画诺。临事每参差，忧时空謇谔。览此山水胜，写我情虑恶。迟子早还归，开尊共斟酌。  

○分署望凤凰山  

秋气日以佳，微云不成雨。青山天际来，与我为宾主。飞龙及舞凤，突兀在庭户。须臾雾霭收，草树粲堪数。謇予麋鹿姿，讵意婴圭组。蹙缩匪天真，驱驰漫尘土。偶坐属无喧，晴容湛空宇。欲去复踟蹰，此意谁当与。  

○发吴门 【以下皆辛丑岁张士信出镇淮安，敬初以左右司员外郎往参其军事而作也。】  

少壮不解武，衰老却从军。将相北出师，部伍各骏奔。伐鼓震城阙，树羽隐秋旻。水师歘龙骧，铁骑纷云屯。军容亦已肃，士气悉欲伸。载咏《东山》什，感激为逡巡。顾余麋鹿姿，辱参罴虎群。颓然介冑间，见此逢掖臣。微禄不逮养，匪材胡足珍。驱驰宠辱途，俯仰愧君亲。秋风吹海涛，落木满江津。去去勿踟蹰，浩歌天宇新。  

○大江  

夏后道九川，江源起西极。想当疏凿际，毫发无遗力。奔流赴东海，吐纳潮与汐。万古天堑雄，汹涌限南北。时秋八月望，烟雾四开辟。皓月丽中天，华星列东壁。俯击乱流檝，仰送抟风翮。眼空牛渚舟，气傲南楼席。平生临深戒，所至每兢惕。此夕独疏狂，四顾无与敌。风伯引轻帆，百怪皆辟易。前瞻狼五山，亭亭倚秋碧。  

○通州  

渡江潮始平，入港涛已落。泊舟狼山下，远望通州郭。前行二舍余，四野何漠漠。近郭三五家，惨淡带藜藿。到州日亭午，余暑秋更虐。市井复喧嚣，民风杂南朔。地虽江海裔，俗有鱼盐乐。如何墟里间，生事复萧索。原隰废不治，城邑靳可托。良由兵兴久，羽檄日交错。水陆飞刍粟，舟车互联络。生者负戈矛，死者弃沟壑。虽有老弱存，不足躬钱镈。我军实王师，耕战宜并作。惟仁能养民，惟善能去恶。上官非不明，下吏或罔觉。每观理乱原，愧乏匡济略。抚事一兴慨，悲风动寥廓。  

○如皋县  

晓行过如皋，草露凄已白。井邑无人烟，原野有秋色。缁褐两三人，牢落徒四壁。似讶官军至，拱立衢路侧。伊昔淮海陬，土俗勤稼穑。舄卤尽桑麻，闾阎皆货殖。及兹值兵燹，道路分荆棘。十室九逃亡，一顾三叹息。王师重拯乱，主将加隐恻。戒吏翦蒿莱，分曹理盐筴。眷眷恤疮痍，迟迟历阡陌。上天合助顺，九土期载辟。白首忝戎行，临风增感激。  

○海安  

淮海水为利，转运有常程。积渠如积金，守防如守城。近闻渠堤坏，水决剧建瓴。我军赖神速，戮力障颓倾。旧防幸已复，新备亦宜兴。古人重举众，日费千金并。克敌务因 【一作给。】 粮，足边资力耕。矧兹淮甸间，沃野富吴荆。草莱日加辟，馈饟岁弥增。勿使土遗利，坐令储偫赢。东南力可舒，根本计非轻。欲弘中兴业，斯事力当行。陋儒无长算，触物有深情。冉冉趋畏涂，戚戚慎宵征。  

○烂泥洪  

猛虎尚可搏，蛟龙亦易屠。惟有烂泥洪，蟁蝱天下无。蟁觜甚蝎螫，蝱声殷雷如。壮士不敢触。触者无完肤。一啮使筋露，再啮令骨枯。牛马啮尽死，矧兹甿者躯。造物仁万类，稔此独奚需。得非庶草蕃，变化剧蚍蜉。譬如虮与虱，所贵日爬梳。否则必滋蔓，蔓草苦难图。我欲诉真宰，愤切拟包胥。上帝必震怒，下令致 【一作行。】 天诛。蓐收将中军，风伯为前驱。一鼓清八极，斯丑谅安逋。尔蝱法必歼，尔洪理难潴。听甿秉耒耨，庶草悉诛锄。要令众都，化为秔稻区。作贡奉明祀，庶足报锱铢。  

○泰州  

吴陵古名邦，利尽扬州域。旧城虽丘墟，新城如铁石。昔为鱼盐聚，今为用武国。地经百战余，士耻一夫敌。征人还旧乡，下马问亲戚。蹢躅慨蒿藜，徘徊认阡陌。桓桓霍将军，出入光百辟。位重言益卑，功高志弥抑。誓欲报仇雠，不肯怀第宅。人羡过家荣，惊喜争太息。白日照旌旗，闾里有颜色。皓首《太玄经》，虽勤竟何益。  

○上乐  

夕次泰州郭，朝行上乐里。密雨洒蒹葭，秋风落菰米。颇闻承平际，鱼盐贱如水。箫鼓乐丛祠，讴歌动成市。中原正格斗，击柝闻四鄙。官道日榛芜，生人等蝼蚁。依依烟际舟，两两舟中子。来往卖鱼鰕，出入官军里。生长离乱间，不识纨与绮。失喜见王师，被服多华靡。买物不论钱，仆仆更拜起。何当罢战伐，万国收戎垒。山河归带砺，车书复大轨。有地尽蚕桑，无人不冠履。腐儒亦何需，归山守松梓。击壤尽余年，此乐无穷已。  

○令丁镇  

水路转下乐，远赴令丁镇。落日淡平芜，荒村带寒磷。平时富鱼稻，税薄民不困。莲芡亦时丰，足以御饥馑。江湖岁或艰，老弱行蠢蠢。相携就淮食，不得辞远近。四野今尽荒，百亩无一垦。鞠为凫雁区，无复限封畛。师行辎重随，士饱筋力奋。经费固有常，变通亦宜论。吾闻古贤将，羊陆开吴晋。食足边备多，高标邈千仞。  

○述老妪语  

岁暮涉淮海，不辞行路难。从军岂不乐，即事每长叹。老妪八十余，日晡未朝餐。自云遭乱离，零落途路间。岂无子与孙。充军皆不还。男战陷贼垒，孙存隔河山。数月无消息，安能顾饥寒。语毕双泪垂，使我心悲酸。上天未悔祸，豺虎方构患。近闻山东变，世路复多端。悠悠颠沛人，何时即平安。  

○听歌水调有感  

江流清复清，江草接江亭。何人歌《水调》，余韵入青冥。歌者不知苦，听者有余情。坐令离别客，白发镜中生。  

○谢村  

舟行谢村路，却访义桥营。妖骨埋荒草，秋风洗复腥。青山不改色，红树远含情。当日闻风鹤，俱疑是晋兵。  

○塘西  

牵舟复摇橹，日出还亭午。风递五林秋，云挟塘西雨。盈盈采莲桨，坎坎迎神鼓。对此欲忘归，停桡更容与。  

○凤口  

溪坞晚含风，山营夜依谷。栖鸟息复惊，归云断还续。画舸止宵征，连舻衔尾宿。戍鼓杂鸣笳，秋声一何肃。  

○东塘  

轻舟下溪口，却转东塘路。鸡犬近相闻，渔樵远城戍。虽经丧乱后，渐有承平趣。处处白苹花，家家红槿树。  

○吴江  

城邑带秋水，盈盈笠泽湄。西风一夜起，鸿雁尽南飞。晋日东曹掾，唐朝左拾遗。长揖谢轩冕，悠悠千载期。  

○楚州旧将歌  

楚州旧将守楚城，身与群凶殊死争。父母遭烹妻子戮，终天之恨何时平。近从王师却征楚，归寻父母身死所。忍疼刺血渍白骨，髑髅无言泪如雨。烹父之卒今尚存，恐惧复雠前自陈。将军谢卒汝勿畏，我志为国非为亲。群凶所重在其首，汝辈区区复何有。若令歼戮止渠魁，亲骨有知当速朽。将军将军孝且忠，天地有尽悲无穷。吾闻古有王陵母，仗剑杀身成汉功。  

○织锦篇  

络纬秋啼金井根，佳人当窗织凤麟。流云拂拭春无痕，顷刻化作鸳鸯文。银汉含风星斗摇，虚空迸出黄盘鵰。为君裁作宫锦袍，夺得当年卢肇幖。妾家本住牵牛渚，与君误结同心缕。人间怪多离别苦，梦落阳台不成雨。肠断无心为君织，向君抛却支机石。何时头戴莲花巾，相伴双成礼白云。  

○送李景先录判  

阊门柳枝短，君行不可缓。赠君不折杨柳枝，劝君饮此金屈卮。丈夫将身誓许国，安用当歌伤别为。青丝络控黄金勒，游宦鄱阳山水国。何处春风最忆君，琵琶洲上蘼芜碧。  

○送侄让还吴  

西风萧萧鸿雁鸣，行子悠悠随旆旌。百年衣食仰奔走，四海甲兵纷战争。猥将笔札事卿相，叨备戎行陪俊英。军中草檄吾何有，马上操觚汝所能。人称阿买八分好，我爱永兴戈法精。吾女咿嚘学言语，汝儿读书知姓名。中年窃禄正为此，使有石田归力耕。汝今还家我羁旅，各劝加餐调寝兴。升堂再拜谒从母，儿妹踉跄欣走迎。扁舟石湖上先陇，霜露既降草木零。丁宁为我戒樵牧，慎勿翦伤松柏青。我欲还山结茅屋，五岳逍遥期向平。乞身时宰若未许，南望白云劳我情。  

○谢从义参军自京师还言中书危参政见问且讶无书因述诗寄谢  

参军过我夷白庵，为言廊庙高岩岩。故人谁为国柱石，临川先生危大参。猥蒙问及且见讶，十载尺书无一缄。忆昔相从客燕赵，削去崖岸无猜嫌。辱陪五更佐三老，劝讲六经陈二南。御史不容丞相忌，司隶侧目宫臣谗。脱身党籍走吴楚，托迹丘园求孔聃。孰令展禽三见黜，自分嵇康七不堪。平生不解带刀剑，晚岁强使闲韬钤。髀销怕骑将军马，面皱羞着从事衫。折冲师旅非夙习，奔走戎行真可惭。危言重畏速官谤，微禄不逮供亲甘。慰情屡抱鞶丝女，与国未办添丁男。胡为长年在道路，席不暇暖突不黔。几回乞身向藩省，未许曝背归茅檐。终当投核谢僚友，径去结屋依山岚。鄙夫出处盖如此，为报先生聊口占。先生事业则异是，论道经邦民具瞻。早令四海偃兵甲，尽遣百姓趋农蚕。时和岁丰我所愿，功成身退公当谙。他年若访赤松子，一笑相逢掀紫髯。  

○孟冬观淮水  

孟冬日日东风狂，长淮水与风争强。层涛如山势欲立，怒潮逆上相颉颃。大舟乱流流转急，人马蚁集骇欲僵。篙师捩柂夸好手，迎风簸浪抑且扬。小舟径渡矜勇捷，翩如一叶凌空翔。须臾掀舞浪花里，回澜百折争低昂。我闻夏后分四渎，百川受职皆循良。迩来洪河恣陆梁，清浊混殽隳旧防。昨者王师搤淮口，坐制鲸鲵如犬羊。天吴罔象不敢动，河失故道谁之殃。汉武当年塞瓠子，劳民兆乱纷抢攘。中原父子化鱼鳖，至今千里无耕桑。我欲愬帝勅河伯，使复故道安天常。清者自清浊自浊，勿冒约束干明章。不然帝怒速致讨，河伯戮死吁谁伤。  

○乌夜啼引 【并序。】  

闽人王■〈田亢〉为淮东元帅府奏差，被诬系狱。部使者使泰州尹赵子威谳之，平反其冤。  
乌夜啼，在庭树，乌啼哑哑天欲曙。阿儿被诬身系狱，尽室烦冤受荼毒。乌啼何为绕吾屋？下堂唤妇起听乌，忽喜淮南儿有书。书中报道儿罪脱，此乐欣欣天下无。儿归拜母为母说，泰州使君当世杰。执法霜台旧司臬，明如青天皎如月。冤狱平反解缧绁，已死得生诬得雪。海可枯，山可裂，使君之德不可灭。乌啼爱我庭树枝，我爱使君君不知。使君归朝奉天子，日日听乌为君喜。  

○次韵答 【高】 元善  

迹忝芙蓉幕，心依虎豹关。老惊诗鬓短，贫觉酒尊悭。特达高书记，清新庾子山。多情凭塞雁，时寄一书还。  

○癸卯二月十二日常熟阻雨寄吴门分省同官  

一棹琴川路，频年此往还。海风寒挟雨，戍火夜连山。泽国龙分节，边城虎据关。故人南省幕，退食佩珊珊。  

○十六日开船值北风大作复泊北门  

风急江难渡，天寒雪更飘。济川虽有楫，跨海恨无桥。使节辞吴近，官军去楚遥。北门仍系缆，山雨夜萧萧。  

○三塔寺访宽老  

人世难行路，禅房独掩扉。鹤飞知客至，雨歇见龙归。天地干戈满，江湖故旧稀。愧非韩刺史，临别更留衣。  

○送侄让从军武安  

送尔徐州去，秋风几日程。水通彭子国，山拥楚王城。虎帐氍毹暖，犀船五两轻。从军古云乐，今我不胜情。  

○秋日杂兴五首  

弹铗归来叹薄游，西风吹老黑貂裘。裁诗见慰惭钱起，扫榻相延愧隐侯。拟学楚人归种橘，虚劳蜀客望牵牛。五湖烟景依然在，还许扁舟伴白鸥。  
关山摇落雁飞迟，江汉飘零有所思。倦客自怜苏季子，故人谁问介之推。露催络纬窗间织，风缉蟏蛸户外丝。独荷慈亲念游子，倚门日日数归期。  
江头久客日思家，坐觉微霜上鬓华。节序又催秋后燕，风光争发雨前花。倦游已梦庄生蝶，不饮何忧广客蛇。怪底朝来衣袖薄，一川白露下蒹葭。  
一夕西风木叶飞，画梁落月淡余辉。银灯夜照还家梦，金剪秋裁寄远衣。霜信早随新雁至，素书深讶故人稀。无因为谢东曹掾，鲈熟莼香莫便归。  
明河如练月娟娟，坐对清光只自怜。夜久不知沾白露，梦回犹记到钧天。汝南遗老推黄宪，海内诸公忆郑虔。万里归来无寸补，论交惭愧到忘年。  

○寄沈仲说二首  

欲采芙蓉寄所思，秋江风露正离离。每因见月怀玄度，可但看诗说项斯。溪上燕辞华屋早，槎头鱼上碧波迟。太平无事差科了，归共原泉理钓丝。  
野人篱落并江濆，竹里流泉竹外云。好学橐驼惟种树，莫夸司马最能文。小桥斜接渔樵路，落日争呼雁鹜群。独忆咏归亭上客，久留城府思纷纷。  

○次韵钱伯行白芙蓉  

帝子西游太液池，一杯秋露为君持。空令越女羞容貌，不与唐昌共本支。娅姹最怜无语处，风流全在半开时。自移长信宫中去，学得班娘淡画眉。  

○娄江即事简郭羲仲瞿惠夫秦文仲陆良贵兼寄顾草堂  

娄江江上楼居好，沧海海头城邑新。蛮郎打鼓争起柂，鲛客捧珠来售人。风灯照人不数点，霜月涌波才一轮。人生会合岂易得，看剑引杯宁厌频。  

○次韵怀彦成  

沙棠为桨木兰桡，别后令人瘦沉沉。采蕺暂归灵越去，栽桃重赴武陵邀。醉乘莲叶春波阔，梦落檐花夜雨飘。犹记共游鸣玉洞，满山明月共吹箫。  

○寄玉山 【一作《寓笠泽有怀因风奉寄》。】  

我爱玉山佳树林，草堂终岁有余阴。巢安翡翠春云暖，窗护芭蕉夜雨深。宝篆焚香留睡鸭，彩笺行墨写来禽。万竿修竹休教洗，日日平安报好音。  

○次韵郑有道喜王季野府判南归二首  

故人日下拜官归，河水南来似带围。策马远游天府胜，食鱼偏爱锦江肥。蚕丛故国山犹在，望帝荒祠鸟自飞。万里欲将慈母线，芙蓉城里制春衣。  
海榴花放客南归，乔木参云总十围。绿蚁奉亲浮腊味，黄羊充馔割秋肥。恩承闽国荣三釜，心切滦都望六飞。锦里他年须报政，中天风露湿朝衣。  

○娄江杂诗  

百雉坚城镇海头，霜风中夜肃貔貅。乾坤浩荡鲸波息，井邑苍茫蜃气浮。民瘼东来皆可念，妖氛西望未全收。将军莫负黄金印，一鼓归封万户侯。  

○与文学古秦文仲游至正观  

西郭维舟水满津，从容郑圃得寻真。蓬莱路隔人间世，桃李花开劫后春。风雨或闻鲛杼响，弦歌曾与草堂邻。交游不忝羊求辈，岁晚相期迹未尘。  

○春日邵氏园池  

寂寞园林带夕晖，昔年曾此恋芳菲。柳塘水暖鸳鸯浴，花径风酣蛱蝶飞。蔓草拂衣人不剪，画梁无主燕空归。洛阳池馆关兴废，我欲春山赋《采薇》。  

○十一月晦与同幕诸公登南高峰因过湖上小集二首  

共上南屏第一层，海风吹鬓雪鬅鬙。山盘地脉来天目，城抱江流似蒋陵。近郭昼行多畏虎，并湖寒尽未收冰。倚阑闲说承平事，知是昆明劫外僧。  
落日湖头■〈舟羲〉画船，买鱼沽酒不论钱。共过天下登临地，却忆官家全盛年。绿水映霞红胜锦，远山凝黛澹如烟。相携此夕干戈际，一听笙歌一慨然。  

○次韵孟天暐郎中看湖四首  

千古英雄恨未销，海风吹上浙江潮。怒驱貔虎谁能敌？雄压鲲鲵不敢骄。踏浪掀旗空远迓，临流捐袂若为招。扁舟浩荡身先退，输与陶渔共采樵。  
雪涌潮头万迭多，秋风■屃吼灵鼍。直疑碧海金鳌掷，复恐阴山铁骑过。勾践功名今寂寞，麻姑消息近如何？凭君更阐神明力，翻却蓬莱弱水波。  
千古东南诧海潮，摩挲强弩未全销。气乘日月分盈缩，声振山河欲动摇。击楫中流歌慷慨，倚阑斜日鬓飘萧。钱塘官酒秋仍绿，更与灵胥酹一瓢。  
风起城南思惨凄，独携长剑倚长堤。未谈秋水惊河伯，先跨涛江掣海鲵。力障狂澜扶砥柱，手挥妖祲豁坤倪。东流不尽凭阑意，长笑归来日已西。  

○淮阴杂兴四首  

千里相逢淮海滨，一枝谁寄岭梅春？老来易感山阳笛，年少休轻胯下人。失侣雁如秦逐客，畏寒花似楚遗民。每过百战疮痍地，立马西风为损神。  
落木萧萧雁度河，西风袅袅水增波。甘罗营里秋声急，韩信城头月色多。淮市有鱼聊可食，楚山无桂不须歌。古今无限关心事，付与当年春梦婆。  
江左妖氛扫未清，山东豺虎又纵横。欲令斥堠收烽火，须挽天河洗甲兵。老马独嘶时北望，宾鸿相唤尽南征。腐儒愧乏匡时术，搔首风前百感生。  
兵火烧残百草根，人烟无复万家村。黄金莫铸忠臣骨，白马空招帝子魂。易水有情人已逝。睢阳无援事难论。何当亲斩楼兰首，仗节归朝报至尊。  

○寄陈庶子参军兼简饶介之郎中  

楚天漠漠水迢迢，千里怀人不自聊。帷幄喜闻延曲逆，行间窃忝事嫖姚。江空不采芙蓉寄，岁暮唯歌桂树招。华盖仙翁如见问，为言髀肉近都销。  

○自淮安使江南舟次通州寄同幕诸公  

频年共入嫖姚幕，此日先乘使者舟。海色晓迎龙虎节，天光寒动鹔鹴裘。山川咫尺分吴楚，河汉寻常近斗牛。南锁堰头官柳树，春风相约系骅骝。  

○福山港口待潮  

吴山如画楚江平，消得孤帆半日程。潮落沙头纔一尺，舟停江口复三更。时清不识风波险，世乱方知性命轻。坐拥貂裘待明发，临风空愧鲁连生。  

○癸卯二月十一日官军发吴门  

去年移戍秋将半，今岁渡江春正分。晋国偏裨归宿将，汉庭旗鼓属元勋。戈船十万尽犀弩，铁骑三千皆虎贲。却笑高阳老狂客，谩凭口舌下齐军。  

○二十日福山港寄省院张思廉陈惟允诸友  

汉将西征肃羽仪，简书日日有程期。东溟潮上犀船发，南斗星横虎节移。青入楚封山点点，白添吴镜雪丝丝。美人宴罢芙蓉署，一色银花翠压枝。  

○舟中看虞山有感  

一望虞山一怅然，楚公曾此将楼船。间关百战捐躯地，慷慨孤忠骂寇年。填海欲衔精卫石，驱狼愿假祖龙鞭。至今父老犹垂泪，花落春城泣杜鹃。 【钱牧斋云：此诗为张士德被擒而作，余别有记甚详，孤忠骂寇，亦指斥之词也。】  

○二十二日狼山口观兵  

官军野次狼山口，铁骑犀船尽虎貙。杼轴万家供馈饷，旌旗千里亘江湖。膝行已伏诸侯将，面缚行申两观诛。淮海父兄争鼓舞，将军恐是汉金吾。  

○游狼山寺三首  

天风吹上狼山顶，看见扶桑日出初。淮海北来吞两楚，江湖南去控三吴。珠宫贝阙冯夷宅，古木苍藤帝释居。为访祖龙鞭石处，拇窠履迹定何如？  
鲸波渺渺四无涯，阊阖天低手可排。一塔倚空凌浩劫，两潮争港撼层崖。半晴半雨龙归海，冲暖冲寒雁度淮。安得乞身依佛日，遍寻灵迹访齐谐。  
五峰相顾若枝撑，力障狂澜与海争。下界人居龙伯国，上方僧住梵王城。佛庖香讶山无蕨，公膳腥嫌市有蛏。王事怱怱骑马去，落花啼鸟总关情。  

○二十六日自通州赴淮安  

海虞城外经旬泊，狼五山前信宿留。六计西来思挠楚，三军左袒愿 【一作欲。】 安刘。龙光夜吐雌雄剑，鱼尾朝衔甲乙舟。今日南风催挂席，浪花飞雪打船头。  

○二十九日至淮安城南十五里述怀  

欲向江湖觅钓矶，此心长与事相违。添丁未办卢仝计，算老空知伯玉非。淮甸草肥宛地马，楚州人着汉官衣。将军奏罢平西捷，还许山翁倒载归。  

○三月十五日由淮安使江南别同官  

三月淮南柳色深，相看去住两关心。莺因求友声逾切，雁为离群思不禁。芳草将春青楚甸， 【暮】 云含雨碧吴岑。遂初尔有平生赋，何事驱驰雪满簪。  

○分省诸公邀西湖宴集  

湖上相逢宴屡开，紫薇花下约同来。水光酿绿凝歌袖，山色分青入酒杯。蛱蝶影随罗扇动，琵琶声逐画船回。独怜英骨埋芳草，南拱枝头蜀鸟哀。  

○送谢参军十八韵  

帷幄抡材日，君侯许国年。三吴修职贡，六合倚蕃宣。绛灌功难并，龚黄政独贤。金汤新设险，琴瑟重张弦。借寇心虽切，安刘策最全。肯甘周顗泣，勇着祖生鞭。杀气连区夏，妖氛亘海壖。丹心期捧日，赤手欲擎天。绿爱苏堤柳，红依庾幕莲。此行真特达，临别更留连。夜蹙西湖席，春回震泽船。轻风吹解缆，落日惨离筵。浩荡十年客，衰迟百虑牵。眼青惭阮籍，头白事孙坚。迹忝枢机近，恩沾雨露偏。委身同草莽，报主乏埃涓。知己青云上，忘形太古前。愿君容一壑，随分老林泉。  

○次韵垂虹桥泊舟倡和  

何年伐石驾危桥，鲸浪翻江白雨飘。势控三吴虹倒影，气吞七泽水通潮。重渊有怪犀难照，蔓草无名火不烧。伯国黄金闻铸像，王门白玉想为标。功成海上身先退，脍熟江东兴可邀。岁月几何流水逝，山川如旧古人遥。鸿飞矰缴何由篡，鹤去樊笼不可招。浩荡扁舟归鉴曲，寂寥方丈似中条。越人尚以鸡为卜，楚俗相传鹏类鸮。自把文章论倚伏，敢将交态较淳浇。五湖烟景随时异，万里风萍触处漂。却忆春晖楼上去，为君裁取玉为箫。  

○题柯学士画竹  

群玉仙人佩水苍，金茎分露服琳琅。曾将天上昭华管，吹作飞龙奉玉皇。  

○题倪元镇画  

西池亭馆带芙蓉，云水苍茫一万重。此日画图看不足，满帘秋雨梦吴淞。  

○次韵刘德方经历  

白露池塘点翠荷，越罗衣袖觉秋多。梨园弟子今华发，唱得开元供奉歌。  

○次韵送彦成玉山  

着屐溪头日日过，骊驹歌断奈君何。虎丘山下东流水，争似春愁一半多。  

○戏和玉山韵  

西子湖边苏小宅，锦官城里薛涛家。来时荳蔻初含蘂，别后菖蒲又着花。  

○涿州 【以下外集。】  

仲冬过渔阳，风日正凄厉。嗟此豪侠窟，自古称壮丽。煌煌神尧业，起自艰难际。奈何至中叶，四海皆鼎沸。良由开元主，养虎以自噬。惜哉曲江公，忠言谅何济。居人一何幸，属此承平世。耕牧畿甸门，圣泽湛汪濊。连山接神皋，旭日生爽气。独怜去国人，南征从此逝。  

○阜城  

忆昔日下归，已甘栖遯迹。胡为负初志，三岁四行役。我马不及秣，我仆不遑息。荏苒岁月暮，展转忧患逼。朝行过阜城，原野霜露白。一身如鸿毛，苦厌天地窄。  

○凌州  

晓出凌州南，昼行泥淖中。一步一踟蹰，四顾心忡忡。牵车者谁子？自言业为农。频岁值大水，田庐为之空。家有白发亲，日食忧不充。辛苦事商旅，庶以供飧饔。维人生两间，所贵亲爱锺。贫贱苟知养，奚必禄位丰。丈夫畏天命，敢不哀人穷。生世苦不偶，何由恤瘝痌。  

○旧县  

披衣听鸡鸣，膏车待明发。萧条古东阿，遗堞带残月。纡余入空谷，踯躅寻旧辙。前瞻阒无人，四顾皆积雪。悲风泱漭至，仆夫惨不悦。驱驰二十里，晴旭生木末。稍欣山色佳，缓辔行复辍。我生一何愚，奔走恒挈挈。赋命与仇谋，艰险难备说。蹉跎三十余，益叹身世拙。岂无浮海志，实恐甘旨阙。缅怀古圣贤，感激肠内热。  

○施家庄  

陆行已兼旬，岁暮诚劳苦。积雪兼层冰，跬步忧龃龉。暝投施家庄，居民喜相语。累日阴冱消，舟行了无阻。勇辞所乘车，侧耳听柔橹。棹歌杂吴讴，颇复慰羁旅。人言前年夏，洪河走平楚。漕渠当其冲，漫漶不可御。民庐悉漂沈，桑田眇何许。所以亡命徒，潜踪匿芦渚。乘间作盗贼，往往遭杀虏。我方为饥驱，愿言适乐土。中原不稼穑，去去复何所。  

○徐州  

一昨始入舟，遥望徐州郭。水行已信宿，甫至城下泊。洪涛蹴长空，惊风怒相薄。乾坤无端倪，云水互参错。初疑鲸鲵斗，复恐蛟鼍跃。篙师为苍黄，客子俱骇愕。伤哉楚君臣，伯图已寂寞。空余苏公楼，突兀倚寥廓。徐人昔恃公，安若山与岳。文章与元气，万古相磅礴。大河失故道，崩奔势逾虐。生人化鱼鳖，中州废耕凿。安得不世才，为君拯民瘼。九原何茫茫，可爱不可作。  

○龙桥妇  

婉娈龙桥妇，空闺何恻恻。夫壻弱冠余，南征死锋镝。但见邻人归，不知夫踪迹。委身奉舅姑，誓志如金石。朝采陌上桑，暮向窗间织。织成锦回文，无处寄消息。织成双鸳鸯，无复合欢夕。何如织缣素，裁翦信刀尺。为舅作衣裳，为姑为饮食。  

○夏夜怀李尚志  

蟋蟀已在壁，烦暑犹未歇。离居感时序，忧端难断绝。绿树含微风，明河湛初月。念子行未归，徘徊至明发。  

○七月望日值雨宿窖中  

西游复入河东路，复巘重冈愁屡度。崎岖五里不到河，忽雷椎山雨如注。须臾百水争怒流，澒洞忽若龙腾湫。熊罴遁藏虎豹伏，魑魅乱叫狐狸愁。我马在前我仆后，我行一步一回首。阴风吹人股为栗，破帽笼头衣露肘。疾呼东来皓首翁，问劳慰我心忡忡。相延入谷已暝黑，下马共栖营窟中。不知今夕复何夕，俯仰人间长太息。劳生何必为形役，归有衡门且容膝。  

○潼关  

河浑浑，关崿崿，太古已来神禹凿。前车未行后车却，去马一鸣来马愕。自从虎视继龙兴，周道不复如砥平。至今惟有秦川路，千里秋风落叶声。  

○题画  

连山高高上无极，仰视青天不盈尺。俯览可以穷九域。我疑山灵应上诉，帝遣夸娥运神力。又疑蓬莱脱左股，万里飞来倚空碧。乾坤一色云冥冥，急霰始集雪又零。依依度桥者谁子，隐隐操舟如送迎。万壑千岩深且窈，两两相将事幽讨。若非淮南访八公，定是匡庐寻五老。意匠经营妙入神，披图烂熳皆天真。人间何处有此境，我欲从之一问津。  

○函关二首  

水宿烦津吏，山行信馆人。度关车踯躅，入谷马逡巡。石戴泥中辙，风惊塞外尘。忧时非肉食，华发为谁新。  
万里西游客，归期趁早鸿。涧泉明晓练，山果落秋红。鸟度烟岚外，人行泥淖中。前途逢驿使，立马问关东。  

○江  

泽国长云雨，春山半有无。江源起巴蜀，地势控荆吴。客舍依鲛馆，蛮商杂贾胡。明时方利涉，吾道未乘桴。  

○久雨  

久雨妨农事，那堪夜复晨。云浮沧海日，花误洞庭春。行路悲游子，匡时仰大臣。未甘栖遯迹，霄汉有通津。  

○徐州  

日上彭城独倚楼，关河迢递水空流。不因跃马江东去，安得歌风沛上游。草带虞姬亡日泪，山余亚父病时愁。如何舞罢鸿门剑，不向咸阳一少留。  

○江上客舍  

晓来江上雨蒙蒙，烟火萧条客舍中。风急最怜巢幕燕，春寒犹滞寄书鸿。纷纷洲渚鱼盐聚，历历东南贡赋通。万里乾坤一羁旅，浊醪今夕与谁同。  

○江月楼  

中天楼阁郁嵯峨，良夜其如水月何。雪浪远从三峡至，露华偏傍九霄多。道人宴坐修禅观，游子登临听棹歌。曾是水晶宫里客，倚阑来此重婆娑。  

○轘辕  

远游重到洛阳城，又向登封道上行。路入轘辕秋更险，云收太室雨初晴。千重灌木漫山碧，百道飞泉绕涧鸣。欲访巢由渺何许，空余颍水照人清。  

○吕梁  

扁舟又向吕梁归，浩荡中流看翠微。浊浪满河冰乱走，黄云垂地雪交飞。奉身误叱王遵驭，涉世频沾阮籍衣。日暮不须吹短笛，沙鸥犹恐未忘机。  

○淮阴侯庙  

慷慨论兵笑沐猴，尽将生死付酇侯。手提汉鼎归真主，眼见黄旗出伪游。此日王孙归故国，何年漂母葬荒丘。英雄自古多遗恨，肠断秋风楚水流。  

○次韵答秦文仲郭羲仲联句见寄  

客路寻常江海上，春光强半雨声中。习池无酒醉山简，莲社有心期远公。香烬旋温婆律火，茶烟轻扬石楠风。不因二仲联诗至，安得从容一笑同。  

○江亭  

江水出峨岷，江亭俯要津。诸侯皆职贡，百粤漫风尘。恩诏传中使，遐方倚外臣。出师劳上将，入幕富嘉宾。闻道元戎死，频伤义士神。三军宜雪耻，百战莫忧身。巫峡长多雨，潇湘已暮春。鼎鱼何足制，奏凯勿逡巡。  

○题水殿纳凉图  

白苎衣裳懒自裁，手摇罗扇此徘徊。水晶宫殿凉风少，欲劝君王筑露台。  

○倦绣图  

宫门深锁昼偏长，懒把春云绣作裳。恨不将身化胡蝶，长随飞絮近君王。  

○蓼花雪姑图  

红蓼花开水满洲，西风吹梦总成秋。衔泥不及三春燕，两两巢君翡翠楼。  

○寄萧尊师 【以下《玉山雅集》、《名胜》诸本录入。】  

我昔山中寻紫芝，道遇真人行若飞。自言炼骨有仙术，曾事神农为雨师。自从别后三千岁，不住尘寰即方外。我昨题诗遗羡门，为问真人定安在。答云往日隐东蒙，上下风雨骑苍龙。只今卖药居灵越，来往三吴弄明月。天上非无十二楼，人间乃复爱沧洲。时时跨鹤乘云气，历览无穷跨九州岛。劳生苦为尘缘缚，安得从之超广漠。手折三株海上花，去随鸾凤巢阿阁。  

○寄姚子章  

闻君又作钱塘客，多在青楼少泉石。佳人姓苏名小小，占断西湖好春色。沙棠为舟桂为桨，惊起鸳鸯飞两两。有时醉倒百花间，不记六桥新月上。行乐须当少壮时，英雄自古皆堪悲。归来莫负张京兆，鹦鹉窗间唤画眉。  

○偶成二首 【一作《近体二首寄玉山并简彦成》。】  

武陵溪水碧湾湾，窈窕幽期不可攀。戴胜桑间飞自得，王雎洲上语相关。歌成桃叶临流和，采得苹花带月还。见说荔支浆已熟，不分涓滴到人间。  
南州五月尚兼衣，白苎窗间未脱机。青李来禽书不至，荔支卢橘赋多违。水晶帘箔围晴昼，艾纳垆熏逗夕霏。为问上都城里客，菖蒲 【一作昌阳。】 花发几时归。  

○赋杨花  

巷南巷北昼冥冥，摇荡春风未肯停。薄命不禁巫峡雨，前身曾化楚江萍。已于谢女诗中见，更向刘郎曲里听。肠断不堪回首处，并人飞过短长亭。  

○次钱伯行韵  

五月东林水竹凉，新荷叶小柳丝长。且临大令鹅群帖，不恋 【尚书鸡】 舌香。楚客谩夸千树橘，杜陵共爱百花庄。满天风露枇杷熟，归奉慈亲取次尝。  

○次沈仲说韵  

栋树飞花雪打篷，居人行乐四时同。波涵大泽平如掌，云割西山半入空。金剎远瞻楼阁壮，画船争载绮罗红。如何越女承恩后，不逐吴王住甬东。  

○织锦图  

佳人织锦深闺里，恨入东风泪痕紫。三年辛苦织回文，化作鸳鸯戏秋水。秋水悠悠人未归，鸳鸯两两弄晴晖。料应花发长安夜，不见闺中肠断时。  

○次韵赵君季文赠杜宽吹觱篥吟  

寒竹初裁芦叶秋，夜吹百花洲上楼。千金纵有狐白裘，难买杜宽一艺优。妙知音律能周锼，薛家小童安敢侔。江空月白烂不收，冥搜罔象悲阳侯。哀泉呜咽秦陇头，何年变曲为《凉州》。神工太古开黄牛，惊浪出峡风飕飗。落叶秋随渭水流，渭水有尽情无休。绵绵又若茧绪抽，要眇宁以智力求。须臾水激龙腾湫，熊罴夜咆魑魅愁。劝君不用皓齿讴，侧耳听此消百忧。宽也胡为淹此留，自合天上参鸣球。飘然我欲归帝丘，仙人张乐烟雾浮。苍龙为车挟翠虬，千秋万岁迟子同遨游。  

○寄友人  

扁舟三月到江城，匹马先寻北郭生。雨过小楼春寂寂，鸟啼修竹晓嘤嘤。家无黄耳传乡信，门有苍头记客名。见说终南真可隐，剩判秋色为君清。  

○题葛仙翁移家图  

是处青山可炼丹，问君拔宅向何山。纵令儿女恩情重，鸡犬何心不肯还。  

○再题葛仙翁移家图  

列仙之人，其道无为。超然物表，游于希夷。厚禄不足致，好爵不足縻。所以许由辞尧不受禅，巢父闻之犹为洗耳河之湄。奈何葛仙翁，与世犹支离。求为句漏令，所欲何卑微。观翁此行亦良苦，妻子辛勤童婢饥。翁知学仙不学吏，委以民社将安施。仙家虽云足官府，奈此人间小黠并大痴。君不见陶潜弃官归故里，又不见马援谤兴由薏苡。纵得丹砂亦不多，谁信翁心澹如水。云门山，有灵药。归去来，山中乐。牛羊任所之，鸡犬从人缚。急将印绶送还官，变却姓名称抱朴。  

○题杏花斗鹊  

尔鹊莫逐朝飞雉，双雌争雄俱斗死。尔鹊莫逐营巢燕，吴宫失火难相见。饮啄不离碧山阿，栖止还依嘉树柯。王孙纵有黄金弹，红杏花间奈尔何。  

○君住耶溪南  

君住耶溪南，我住耶溪北。咫尺不知名，采莲始相识。君爱莲有花，我爱莲有实。花实本同根，君心勿相失。  

○送君当远涉  

送君当远涉，兰舟桂为檝。君去不思家，妾梦长相接。采莲将遗君，采花不采叶。妾貌不如花，君心不如妾。  

○贞女慎行露  

贞女慎行露，君子戒履霜。岁暮怀百忧，离居增慨慷。方舟岂无楫，河水亦可杭。临流不能度，伫立以彷徨。  

○题徽庙马麟梅  

内家春色少人知，玉蘂冰蕤看转宜。说与宫中小儿女，画楼琼管莫轻吹。  

○题管夫人竹  

绮窗春影绿婆娑，梦作轻云覆碧波。日暮是谁调锦瑟，一江烟雨泣湘娥。  

○文殊寺高阁  

何年兰若倚崔嵬，观阁连天罨画开。泽国鱼龙霜后静，关河鸿雁日边回。阑干迥遡虚空上，岁月深从浩劫来。自信平生爱登览，夕阳高处重徘徊。  

○次韵袁仲长竹堂感兴  

一曲桃源忆故人，白头词客最伤春。南柯已寤平生梦，东海曾扬几劫尘。绮树莺花从自好，画堂丝竹为谁陈？不须闻此空惆怅，且看瑶姬舞绣茵。  

○次韵钱伯行飞云楼小集怀王季野  

为惜春光一半过，如渑美酒泛金波。共知此会情偏重，独恨平生饮不多。鼓瑟欲终仍缓节，投壶纔罢即高歌。却怜燕子楼中客，苏小桥边奈乐何。  

○寄葛子熙杨季民 【并序。】  

去年客京师，与江西葛子熙、杨季民饮于济南张署令家。以樱桃荐酒，时季民将赴滦阳，属予赋诗，而子熙为之书。予还江南一载，而二子尚留京师，张君亦未离太常。感时抚事，怅然兴怀，因赋长句一首奉寄。  
去年京国樱桃熟，公子亲沾荐庙余。色映金盘分处近，恩兼冰酪赐来初。酒酣惜与杨生别，诗罢叨从葛老书。今日江南春雨歇，乱啼黄鸟正愁予。  

○简郑山人  

国士文章海内传，丘园风雨故依然。空闻太守延徐，犹喜诸生礼郑玄。官树莺啼初系马，讲堂雀下或衔鳣。广文方筑招贤馆，肯使先生老一毡。  

○送庸田司宝惟善经历  

籍甚中朝彦，翩然万里情。礼从莲幕重，诗到水曹清。未雪辞吴会，先春入蓟城。殷勤黄阁老，能不问苍生。  

○次韵叔方寄沈仲说  

公子新成江上宅，更依西渚结幽亭。时清墟里还无警，月黑柴扉不用扃。流水暗和琴瑟响，好山浓入画图青。故人《白雪》歌难和，孺子《沧浪》曲自听。每厌狂夫谈《酒谱》，还从处士授《茶经》。庭前剩折忘忧草，不负君家玉胆瓶。  

○八月十三夜泛姚城江二首  

画船挝鼓唱回波，皓齿青蛾不用歌。好月爱看轮未满，清秋莫问夜如何？明将织女机丝动，寒恐姮娥白发多。天上清光应更足，羽衣安得共婆娑。  
何年江水出姚城，转觉东南地势倾。彩月夜当河汉动。客星秋入斗牛明。一波不起鱼龙静，百谷初登海宇清。生喜太平身少壮，浩歌击楫岂无情。  

○次韵钱伯行中秋玩月  

桂影婆娑白兔闲，九霄风露满江山。斗牛直上天悬近，河汉西流夜莫攀。织女机丝清浅际，姮娥宫殿有无间。坐看博望乘槎处，安得相从万里还。  

○听宁上人弹琴  

忽忽岁将晏，郁郁不自聊。况兹霜露集，惊飙振寒条。之子从何来，携琴□衡茅。为我理素曲，五音纷以调。庄听敛手衽，幽忧为之消。鸾凤戏云中，余音相与飘。别鹤惊宵露，众葩悦春朝。婉丽不可极，忽复变萧寥。清风散六合，白日耀层霄。流水一何深，泰山一何高。聘鲁慨观乐，适齐感闻《韶》。畴知今日乐，俯仰千载遥。寤言欲报之，愧乏英琼瑶。  

○次韵钱伯行江上春暮  

太湖之水近当门，荇叶芹芽暖正繁。不问主人还看竹，每逢邻叟为开尊。燕归王谢江边宅，犬吠朱陈柳外村。步屧春风归去晚，野童篝火候篱根。  

○仆尝夜梦从彦成饮彦成曰此荔枝浆也饮之令人寿子能为我赋之当赠三百壶予自口占一诗觉乃梦也及会玉山闻彦成酿酒果名荔枝浆以梦白之不觉大笑玉山曰君当书此诗吾当与子致酒以质所梦因莞尔书之彦成见之必更一笑也  

凉州莫谩夸葡萄，中山枉诧松为醪。仙人自酿真一酒，洞庭春色嗟徒劳。琼浆滴尽生荔支，玉露泻入黄金巵。一杯入口寿千岁，安用火枣并交梨。不愿青州觅从事，不愿步兵为校尉。但令唤鹤共呼鸾，日日从君花下醉。  

○鸿雁篇  

鸿雁双双度雁门，相呼相唤不离群。昼衔芦藋防矰缴，夜宿关河同梦魂。稻粱既足江南阔，秋水增波叶微脱。洞庭湖畔卧云沙，彭蠡矶头弄烟月。一朝无事忽相违，一向东飞一向西。西飞眇眇秦山曲，东去悠悠沧海湄。秦山沧海遥相望，顾影徘徊各惆怅。山有猩鼯与网罗，水有蛟鼍与风浪。回头却恨不同栖，辛苦皆因独自飞。不问天南与天北，何时相见得同归。  

○题玉山草堂  

隐居家住玉山阿，新制茅堂接薜萝。翡翠飞来春雨歇，麝香眠处落花多。《竹枝》已听巴人调，桂树仍闻楚客歌。明日扁舟入青浦。 【一作「州府」。】 不堪离思隔沧波。  

○绿波亭  

眼明忽见此亭新，公子诗成思入神。坐爱碧波千顷绿，梦回芳草一池春。每倾鹦鹉留佳客，欲采芙蓉寄远人。燕子不来秋已暮，倚阑无语独逡巡。  

○柳塘春  

扁舟二月傍溪行，爱此林塘照眼明。芳草日长飞燕燕，绿阴人静语莺莺。临风忽听歌《金缕》，隔水时闻度玉笙。更待清明寒食后，买鱼沽酒答春晴。  

○渔庄  

何处林塘好卜邻，清江绕屋净无尘。定巢新燕浑如客，泛渚轻鸥不避人。杨柳作花香胜雪，鲈鱼上钓白于银。春风无限沧浪意，欲向汀洲赋《采苹》。  

○秋怀奉寄玉山主人  

江上秋阴十日多，思君不见奈愁何。风高泽国来鸿雁，雨入汀洲落芰荷。公子文章裁瑞锦，佳人衣袖剪轻罗。画船亦欲溪头去，听唱花间缓缓歌。  

○有怀梧竹主人山阴道士云台外史兼简龙门开士  

碧梧翠竹日扶疏，长夏高堂可晏居。霅上故人时载酒，山阴道士近无书。苍头扫 【一作拂。】 石安棋局，稚子穿花奉板舆。若见惠休烦问讯，碧云诗句定何如？  

○别后闻入杭赋诗以寄  

柳洲寺下丝竹繁，苏小墓边风日暄。天开十里水如镜，雨过六桥花欲言。画船夜听孤山鹤，铁苗晓惊天竺猿。归来相迟桃源上，为唱《竹枝》倾绿樽。  

○寄玉山兼简匡庐外史  

美人不见已三月，日日相思赋角弓。兴发颇疑诗有助，忧来翻讶酒无功。未须结客游樊上，却儗移家住瀼东。与报匡庐于外史，新醅宜压荔枝红。  

○笠泽有怀  

碧梧翠竹郁参差，艾纳流熏绣幕垂。璚管隔花闻度曲，画屏烧烛看围棋。坐延太乙青藜杖，倒着山公白接■〈罒离〉。何日扁 【一作彩。】 舟还荡桨，为判同醉 【一作饮。】 习家池。  

○将往三沙有怀玉山征君会稽外史 【三沙旧称三洲。】  

海门自与碧天通，独驭灵槎远向东。一道银潢秋浪白，三洲金剎日华红。龙吹花雨惭闻法，鸟语云樯喜报风。无奈思君重回首，依依江树送冥鸿。  

○群珠碎伤吴帅潘元绍众妾作 【潘七妾皆青年绝色，善纂组歌词。因潘出军，恐致疑，皆自经。】  

绣纹刺绮春纤长，兰膏■〈髟上隋下〉鬓琼肌香。芳年艳质媚花月，三三两两红鸳鸯。翠靴踏云云帖妥，海棠露湿臙脂朶。冶情纷作蝶恋春，新曲从翻《玉连琐》。画堂银烛天沉沉，扬眉一笑轻千金。明珠买得绿珠心，欲挥鱼肠扫妖彗。主君勿疑心似醉，一宵痛击群珠碎。门前铁骑嘶寒风，奇勋解使归元戎。  

○陈湖秋泛  

平湖秋色晓苍苍，鼓枻声传浦溆凉。鸿雁欲来天拍水，蒹葭初老露为霜。菊荒甫里人何在，鲈入松江兴转长。不用临流重怀古，苇花菱叶满沧浪。  

○次韵怀华幼武  

滑滑春泥满郡城，出门骑马不堪行。未能学道从缑母，且复忘忧对曲生。流水小池垂钓影，春风深巷卖花声。停云赋罢心如渴，安得沧浪濯我缨。  

○次韵虞隐君堪潘阃掾谷雨中见寄  

吴笺新制玉鸾纹，冲雨殷勤寄荜门。燕子不来人独立，自拈湘管认啼痕。  

○题赵魏公墨竹  

魏公仙者徒，清风动千古。梦断江南春，飘飘游帝所。钧天张乐如洞庭，十二参差鸾凤鸣。归来记得当时曲，写作《湘灵鼓瑟》声。高秋素壁含萧飒，彷佛凉风起阊阖。满天明月浸沤波，岁晏怀人霜露多。  

○至正十一年正月一日遂昌郑元佑龙门僧良琦临海陈基联句送匡庐道士于彦成归越兼简萧靖复卢益修  

岁朝逢王春，雨雪暗吴下。行人当明发， 【佑。】 别袂惨莫把。飘飖贺监舟， 【基。】 蹀躞灵运马。山驿梅始繁， 【琦。】 溪船浪仍打。行纡庄舄吟， 【佑。】 去结远公社。禹穴紬奥编， 【基。】 兰亭集群雅。神运鹤氅朗，风标鹅经写。 【佑。】 双凫继遐躅，千秋祝纯嘏。 【基。】 信凭回潮尾，春融枯樟骻。 【佑。】 越台瞰蓬瀛，胥涛驾龛赭。 【基。】 白战隐鞍甲，绿醑酣斝。 【佑。】 智囊倒精悍，词锋发侈哆。 【琦。】 萧台多神仙，卢敖本静者。道枢混溟涬，语穽脱謑髁。 【佑。】 但令冠峨峨，肯羡绶若若。沧海等稊米，黄金真土苴。接■〈罒离〉或露发，短褐不掩踝。捷若矢离弦，勇如金跃冶。青云步伊始，《白雪》和殊寡。 【基。】 土膏动句萌，春情满原野。 【琦。】 桂树歌讵已，柳枝折难舍。 【基。】 别梦梁月堕，清谈松风洒。 【琦。】 蓬藋既可居，芦菔自堪鲊。 【基。】 望望玉山阿，来期卜灯灺。 【佑。】  

***◆张都事宪（玉笥集）***  

宪字思廉，山阴人。别号玉笥生，负才自放。走京师，创言天下事，众骇其狂，还富春山中。一日，升高望远，呼所亲谓曰：「亟去！」三日，逃寇猝至，死者五百余家，始悔不用生言。张氏据吴，辟为枢密院都事。吴亡，变姓名走杭州。思廉初薄游四方，誓不娶、不归乡里。中遭兵乱，混缁黄以自存，晚寄食报国寺以死。其《琴操序》曰：干戈不息，殆且十年。余流连江湖间，幽忧愤奋，不见中兴，涯际四方，又无重耳、小白之举。深山大泽，所不忍言，将仗剑军门而可依者何在？乃作《琴操》十二章以寄意。其《闵周操》云：「平既自夷兮，赧宁得不穷其怀。」《燕操》云：「秋草兮芊芊，黄金台兮夷为渊。怅广宇兮裂瓦，望离宫兮生烟。泪可尽兮目可穿，思昭王兮不可言。」思廉师事杨廉夫，尤多怀古感时之作。廉夫曰：吾用三体咏史、古乐府不易到，吾门惟张宪能之。又曰：吾铁门称能诗者，南北凡百余人。求其似宪及吴下袁华辈者，不能十人。明成化初，安成刘焊序其集曰：思廉与铁崖诸君，同为一时能言之士。当元季扰攘，志不获伸，才不克售，伤时感物，而泄其悲愤于诗。此可谓思廉之知己也已。  

秦鹿行  
鸿门会  
朱虚侯行酒歌  
上元夫人词  
东门行  
井底蛙  
梁父吟  
南飞乌  
缚虎行  
夕阳亭  
玩鞭亭  
胭脂井  
代魏征田舍翁词  
圣母神皇词  
匡复府  
双庙词  
大腹儿  
饯梁王  
李天下  
陈桥行  
金柜书  
一纲谣  
岳鄂王歌  
咸淳师相  
厓山行  
行路难  
将进酒  
房中思  
铜雀妓  
火府告斗  
端午词  
白苎舞词  
夜坐吟  
秋梦引  
杨花词  
出自蓟北门行  
当垆曲拟梁简文帝  
胡姬年十五拟刘越石  
春昼迟  
江南弄  
哀亡国  
瑶池  
襄阳白铜鞮曲  
神弦十一曲  
天狼谣  
子夜吴声四时歌四首  
估客行二首  
红门曲  
富阳行  
烛龙行  
白翎雀  
伥魂啼血行  
盂城吟  
怯薛行  
桃花马  
二月八日游皇城西华门外观嘉孥弟走马歌  
伍拏罕元帅斩新李行  
北庭宣元杰西番刀歌  
戏赠乍浦税使歌  
玉带生歌  
夏盖山石鼓谣  
泛舟黄颡湖望梅山  
冬夜闻雷有感  
秋日古城叶希圣见访  
于潜点砦经脱忽赤右丞战地  
自临安往富春过芝泥岭示随行李巡检  
临安道中先寄赛景初  
我有二首  
席上  
送陈惟允  
送铁厓先生归钱塘  
唐五王击球图  
中秋碧云师送蟹  
青山白云图  
李嵩宋宫观潮图  
题华山高卧图  
周昉横笛图  
太真明皇并笛图  
双龙图  
题黑神庙  
投赠周元帅十韵  
寄天香师  
赠西僧  
灯下有怀  
答问湖源风土  
闻说  
取青楼夜饮戏叶子肃  
送哲古心往吴江报恩寺  
听雪斋  
大都即事六首  
感古  
寄马将军  
寄中山隐讲师  
简顾明府  
赠张习之  
立仗马  
次铁笛道人韵  
送海一沤十韵  
游黄公洞十八韵  
......  

○秦鹿行  

望夷宫中养秦鹿，百二山河春草绿。穿花尚作呦呦鸣，宁识外人须尔肉。李斯父子牵黄犬，上蔡东门志何浅。血污云阳腰领红，狡兔纵肥能几脔。阉高貌软足心路，称马献君君不悟。群臣相视莫敢非，只恐出言丞相怒。丞相怒，秦祚移。函谷不守秦鹿驰，高材疾足争逐之。项王叱咤起，乌骓日千里。逐之不得不肯止，人疲马困乌江死。沛公隐芒砀，手剑三尺长，网罗一举围咸阳。扼其角，刳其肠，食肉寝皮传后王。秦鹿死，走狗烹。后人不用悲韩彭，帝王神器匪力争。炎炎火德多洪福，前有高皇后文叔。回首平灵莽卓生，汉业亦同蕉下鹿。  

○鸿门会  

云成龙，气成虎，椎鼓撞钟宴真主。披帷壮士发指冠，侧盾当筵请公舞。白发老臣心独苦，玉玦三看君不语。五星东井夜联珠，天狗欃枪落如雨。鸿沟咫尺接鸿门，千里神骓一夜奔。君不见龙泉影里重瞳瞽，玉斗声中五体分。  

○朱虚侯行酒歌  

长乐宫中女天子，盛设宾筵欢戚里。百官侍坐莫敢违，诸吕諠阗笑声起。御史中丞不纠仪，叔孙制作成虚礼。朱虚奉敕起行觞，手提三尺昆吾钢。田歌声振野鸡伏，颈血光寒汉道昌。  

○上元夫人词  

七月七日夜，王母降汉宫。上元何夫人，仪卫略与同。头作三角髻，年可二十余。身着青霜袍，坐拥紫霞车。九云夜光冠，六山火玉佩。敛袂登殿阶，进向王母拜。王母坐止之，呼与共良会。翩翩三青鸟，飞来绿窗歇。口衔七蟠桃，甘脆胜冰雪。刘郎非仙器，内欲未断绝。怀核欲种之，开花待桃结。一桃九千年，徒尔縻岁月。上仙哑然笑，忽逐彩云灭。  

○东门行  

东都门外今古稀，东宫二傅同日归。百官祖道设供帐，敕赐黄金作酒赀。归来日日会亲友，尽卖赐金买醇酒。白头刚傅 【萧望之也。】 空劳劳，一杯鸩羽不就狱，博得君王祠少牢。  

○井底蛙 【公孙述。】  

清水冷，井底蛙。鸾旗旄骑称警跸，垂旒佩玉登龙车。不知天下本一家，雌雄未决胡矜夸。井底蛙，井中小，堂堂东帝天日表。南庑岸帻彼何心，都布单衣笑君狡。君不见故人共卧严子陵，一夜客星侵帝星，何尝解作木偶形。  

○梁父吟 【武侯成就关、张，胜晏子杀三士多矣。故反其词。】  

伏龙隐南阳，高卧久未起。不肯渡长江，焉能涉漳水。炎炎火绝卯金刀，巍巍土王当涂高。种瓜儿子不力战，织履郎君无地逃。伏龙一起捍坤轴，雄据西南成鼎足。十年汗血战玄黄，五出王师争九六。万人之敌两熊虎，百战辛勤事行伍。河南河北谩称雄，不得袁曹一丸土。伏龙纔起帝业新，千古君臣鱼水亲。遂使真龙全羽翼，风云成就二将军。  

○南飞乌 【曹操。】  

南飞乌，尾毕逋，白头哑哑将众雏。渭河西岸逐野马， 【破黄巾也。】 白门东楼追赤兔。 【擒吕布也。】 冀豚 【袁熙。】 荆犬 【刘琮。】 肉不饱，展翼南飞向江表。江东林木多俊禽，不许南枝三匝遶。老乌莫侮髯郎小，髯郎讵让老乌老。东风一炬乌尾焦，不使老乌矜觜爪。老乌自谓足奸狡，岂信江湖多鸷鸟。捽乌头，啄乌脑。不容老乌栖树枝，肯使蛟龙戏池沼。 【赤壁之战。】 释老乌，未肯搏，紫髯大耳先相攫。河东老羽云外落， 【云长死。】 老乌巢成哺铜雀。  

○缚虎行  

白门楼下兵合围，白门楼上虎伏威。戟尖不掉丈二尾，袍花已脱斑斓衣。捽虎脑，截虎爪，眼中视虎如猫小。猛跳不越当涂高，血吻空腥千里草。养虎肉不饱，虎饥能噬人。缚虎绳不急，绳宽虎无亲。座中叵信刘将军， 【先主。】 不纵猛虎食汉贼，反杀猛虎生贼臣。食原 【丁。】 食卓 【董。】 何足嗔。  

○夕阳亭 【晋裴楷恶贾充，荐充督秦凉诸军。充问计于荀勖。曰：辞之实难，独结婚太子，可不辞而自留矣！充妻遂赂杨后左右，纳其女南风。果留不遣。】  

百官供帐纷营营，夕阳亭西谁远行？充闾之子专阃钺，仗节万里西南征。结婚一语聋天耳，既凿凶门行复止。卫家五美空善评，奸谋仍落三竖子。君不见鬼公怒摄项城军，残喘聊延卫府勋。枯木剑锋金屑酒，天刑犹脱广成君。  

○玩鞭亭 【晋王敦在姑孰，明帝出看敦营，敦梦觉，逐帝。帝以马鞭与老姥，及追者至，问姥，玩鞭，帝遂去，追不及。】  

畸乌压营营作声，红光紫电围金钲。黄须小龙马上笑，白首饥豺梦里惊。老奴怒掷珊瑚枕，追兵起合琉璃井。巴马东归疾似风，道傍遗粪如冰冷。健儿空玩七宝鞭，荆台老姥功谁传？  

○胭脂井 【陈后主。】  

胭脂井，玛瑙甃。琉璃阑，黄金辘轳银绠寒。桃花小波下无底，雌龙古怨沈红水。妖姬不作井中鬼，玉树飞花落如雨。  

○代魏征田舍翁词 【铁厓杨先生以杀田舍翁为文皇根心语。盖征好直谏，忤意者数矣，是必有弗堪其直者，故怒曰：「会须杀此田舍翁！」不觉其言之出口也，此则是也。然谓征东宫臣节之亏，故为太宗所薄而呼为田舍翁者，此则非也。征能入梦于太宗，而不能自明其事。故《代田舍翁词》，补征谏录云。】  

臣本山东农，臣诚田舍翁。臣以隋末乱，出仕蒲山公。蒲山愎谏自用，故臣言不用，臣计不从。百万粮，一日尽，百万众，一夕空，力屈事去归山东。臣义不忍弃故土，事仇充，相随西来朝真龙。先帝不臣识，大臣不臣通。故臣上书自请安山东。山东归皇图，授臣洗马之职在东宫。东宫多不德，兄弟不相容。臣教太子翦黑闼，亲元戎。又教太子除陛下，太子不臣庸。太子既死，先帝命臣听陛下处分，臣安敢效匹夫小谅自与逆党同。陛下以臣尽心所事，赦臣死罪，除臣秘书，登臣政府爵位崇。臣于是感激，时时进谏开皇衷。陛下幸而时听臣言，以致四海太平年谷丰。使陛下功德及尧舜则臣心喜，小有过失则臣心忡。是以不四年中而有三代风。陛下初年诚心听谏，故天耳聪。今听谏不逮昔，故天耳聋。往以未治为忧，故人心悦。今以既治为安，故威德隆。往日用臣言，赐臣以黄金瓮。天廏骢，辍殿材构臣屋与墉。今日以人言仆臣墓碑，停臣子婚，为惠胡不终。喜臣则谓臣妩媚，恶臣则詈臣田舍翁。陛下不宜以喜怒毁誉损厥躬。臣荐侯与杜，谓其才略雄，臣岂阿党预知其终凶。臣录谏疏草，前后三百封。欲使后世知陛下，能听谏，致时雍。岂欲卖直归过为己功，避嫌焚草徒足恭。臣幸而身先朝露，使臣不幸，恐不免随比干，侣龙逢。独不记臣言良与忠，胡为乎会须杀此田舍翁。田舍翁，岂畏死，但惜陛下既杀张亮，又诛刘洎，翦刈大臣如刈蓬。臣不愿陛下祠少牢，立仆石，但愿陛下养气质，除内讧，毋以喜怒存诸胸。大臣无灾帝德穹，社稷无虞王业鸿。千秋万岁为唐宗，老臣不讳田舍翁。于乎！老臣不讳田舍翁。  

○圣母神皇词 【则天。】  

东风未燥昭陵土，感业尼称天下母。唐室山河忽变周，李氏儿郎更姓武。洛水泱泱出宝图，黄金烂烂铸天枢。五王不入迎仙院，二竖能忘受命符。君不见汉家元后号文母，庙食从来侄祀姑。  

○匡复府  

扬州都督开三府，十万强兵猛如虎。骆生长檄魏生谋，大义精忠照千古。山东豪杰望旌旗，蓄缩江淮立伯基。莫指金陵图王气，石梁鸦噪髑髅悲。  

○双庙词  

睢阳战败血飘杵，力屈犹思为厉鬼。玄元祠前哭一声，朝食爱姬莫罗鼠。唐家宫殿秋草生，二十一陵如掌平。独遗双庙门前石，日有行人来系牲。  

○大腹儿  

麀巫夜祷轧荦山，淫光下烛穹庐寒。柳城胡儿不敢睡，四野恶声啼狗犴。猪龙怒磔老枭腹，鳞甲粗疏头角秃。婪酣大肚三百斤，偷得真龙半分福。平卢宝刀未发硎，范阳毡帐先潜形。 【一作「范阳毡帐妖潜形，平卢宝刀迟发硎。」】 金鸡口吐东北赦，青骡蹄作西南声。凤凰池荒 【一作春池。】 金镜破，獬廌台倾 【一作「霜台」。】 胡眼大。东风野鹿嚼杨花，白日妖狐登御座。华清玉甃汤作泉，洗儿果撒黄金钱。并刀翦彩十六幅，锦棚压碎宫娥肩。象床夜冷婴儿哭，猪龙爪破金诃玉。香龈不痛荔枝浆，雄心已饱鸡头肉。长安天夺蜜口臣，铜头鬼鼓渔阳尘。赤心一夜变胡腹，二十四郡都 【一作俱。】 无人。潼关夜漏鸡声早，马嵬坡下冰山倒。剑门西寄杜鹃巢，练带玉环埋翠草。嘉山土门勤战功，猪儿帐下屠猪龙。旄头星落大腹破，几上鸾刀一尺红。 【此诗一刻成廷珪，恐误。】  

○饯梁王  

寿春殿，延喜楼，梁王欲归天子留。楼前百戏排倡优，百官陪宴酬未休。梁王上马楼上头，梁王东归天子愁。天子愁，梁王喜。鸱枭暗移传国玺，砀山王气珑瑽起。皇后捧金巵，天子歌《柳枝》，家亡国破无多时。 【读此不觉涕泗横流，恨不剚刃贼臣以快其心。】 河东鸦儿独眼窥，纥干冻雀死不飞，灞桥送客那得知。  

○李天下  

沙陀一夜鸦儿死，夹寨堤边黄雾起。三枝誓箭挂马鞍，誓与先王刷遗耻。六年河上几辛苦，纔得河南一丸土。卢龙悖子虽剖心。耶律膻□犹未虏。栉风沐雨壮志荒，傅粉涂朱乐未央。癞枭本为太原孽，骄子都化邯郸倡。歌吴歈，习赵舞。吹玉笙，击花鼓。十万貔貅介冑雄，三千粉黛烟花主。呼优名，李天下，龙颊轻批面如赭。法刀不斩敬心磨，镜破铜光解如瓦。魏州总管着柘黄，门高流矢生金疮。刘尼不进银缾醴，凤瑟鸾筝殉龙体。君不见铁鎗将军有先知，斗鸡咬犬呼小儿。  

○陈桥行  

唐宫夜祝邈佶烈，忧民一念通天阙。帝星下射甲马营，紫雾红光掩明月。殿前点检作天子，方颐大口空诛死。重光相荡两金乌，十幅黄旗上龙体。中书相公掌穿爪，不死不忍秘鸿宝。画瓠学士独先几，禅授雄文袖中草。君不见五十三年血载涂，五家八姓相吞屠。陈桥乱卒不拥马，抚掌先生肯坠驴。  

○金柜书  

约誓书，金柜藏，不鉴柴家幼儿祚不长。弟兄子侄相继作，书记署名传晋王。金柜书，藏祸府，肘腋奇凶起慈母。深宫烛影夜无人，漏下严更天四鼓。寡妇孤儿不敢啼，戳地有声金柱斧。太平王子着龙衣，定策元勋孰敢非。艺祖有灵君莫急，朱牌金字火羊飞。  

○一纲谣 【李纲。】  

一纲举，万目张。建炎帝，开重光。首窜卖国牙，继诛易姓王。募军买马事战备，誓为吾君复旧疆。忤汪黄，七十五日中书堂，奉祠已落张公章。 【浚。】 嗟乎一纲去，万目弛，□马长驱饮江水。张公督战方未已，张公督战方未已！  

○岳鄂王歌  

君不见南熏门，铁炉步，神矛丈八舞长蛇，双练银光如雨注。又不见铁浮屠，拐子马，斫胫钢刀飞白霜，贯阵背嵬纷解瓦。义旗所指人不惊，王师到处壶浆迎。两河忠义望风附，襄邓荆湖唾手宁。朱仙镇上马如虎，百战经营心独苦。赐环竟坏回天功，卷旆归来卧枢府。钱塘宫殿春风轻，娇儿安宴醉未醒。徒令功臣三十六，舞女歌儿乐太平。虎头将军面如铁，义胆忠肝向谁说。只将和议两封书，往拭先皇目中血。将军将军通军术，君命不受未为失。大夫出疆事从权，铁马长驱功可必。功成解甲面赤墀，拜表谢罪死不迟。惜哉忠义重山岳，智不及此良可悲。乌乎肆谗言，加毒手，申王心，循王口，蕲王湖上乘驴走。五国城头帝鬼啼， 【胡】 儿相酌平安酒。  

○咸淳师相 【贾似道。】  

咸淳师相专军国，堂吏馆宾供羽翼。诸司百职听使令，台谏承颜言路塞。轮舟五日一入朝，湖山佳处多逍遥。谀言佞语颂功德，边事军声听寂寥。半闲堂连多宝阁，歌姬舞妓相欢乐。十年国势尽倾摧，犹谓师臣堪付托。师臣师臣躬督兵，珠金沙头罗一声。十三万人齐解甲，寡妇孤儿俱北行。君不见黯淡溪流东复东，木棉花开生悲风。师臣不忍马革裹，厕上有人能拉胸。  

○厓山行 【已上咏史。】  

三宫衔璧国步绝，烛天炎火随风灭。间关海道续荧光，力战厓山犹一决。午潮乐作兵合围，一字舟崩遂不支。樯旗倒仆百官散，十万健儿浮血尸。皇天不遗一块肉，一瓣香焚海舟覆。犹有孤臣卧小楼，南面从容就刑戮。  

○行路难  

行路难，前有黄河之水，后有太行之山。车声宛转羊肠坂，马足蹭蹬人头关。白日叫虎豹，腥风啼狗犴。拔剑顾四野，使我摧心肝。东归既无家，西去何时还？行路难，重咨嗟。乞食淮阴市，报仇博浪沙。一剑不养身，千金徒破家，古来未际皆纷拏。行路难，多歧路。马援不受井蛙囚，范增已被重瞳误。良禽择木乃下栖，不用漂流叹迟暮。  

○将进酒  

酒如渑，肉如陵。赵妇鼓宝瑟，秦妻弹银筝，歌儿舞女列满庭。珊瑚案，玻瓈罂，紫丝步障金雀屏。客人在门主出迎，莲花玉杯双手擎。主人劝客客勿停，十围画烛夜继明。但愿千日醉，不愿一日醒，世间宠辱何足惊。珠万斛，金千。来日大难君须行，胡不饮此长命觥。刘伯伦，王无功，醉乡深处了平生。英雄万古瘗黄土，惟有二子全其名。  

○房中思  

红象作小梳，髻龙盘漆发。香泥捣守宫，染透桃花骨。白马不归来，倚床弄红拂。桂阴绿团团，坐对玲珑月。  

○铜雀妓  

陵树日沈西，秋风石马嘶。芳尊倾繐帐，讵肯湿黄泥。惨惨笙歌合，遥遥望眼迷。玉人脆如草，能得几回啼。  

○火府告斗  

黄巾骑马腾红云，绿章细书天篆文。芙蓉小冠切白玉，伏地夜奏中天君。灼灼桃花映羊首，电绕魁罡百怪走。九皇一笑帝车移，银鹿作羓霞注酒。玉衡闪烁招摇光，人间尘土何茫茫。石家买得绿珠笑，五云蹋地椒壁香。短衣吹秋车武子，干抱流萤照书纸。虚空喉舌正司权，杳杳冥冥注生死。  

○端午词  

榴花照鬟云髻热，蝉翼轻绡香迭雪。一丈戎葵倚绣窗，雨足江南好时节。五色灵钱傍午烧，彩胜金花贴鼓腰。段家桥下水如潮，东船夺得西船标。棹歌声静晚山绿，万镒黄金一日销。  

○白苎舞词  

吴宫美人青犊刀，自裁白苎制舞袍。轻云冉冉白胜雪，《激楚》一曲回风高。九雏凤钗篸紫玉，长裾窄腰莲步促。翩翻素袖启朱樱，金笼鹦鹉飞来熟。馆娃楼阁摇春晖，台城少年醉忘归。璚窗绮户锁风色，桃树日长蝴蝶飞。倾城独立世希有，罢吟绿水停杨柳。急管繁弦莫苦催，真珠剩买乌程酒。  

○夜坐吟  

蜻蜓头落灯花黑，瓦面寒蟾弄霜色。玉壶水动漏声干，夜冷莲筹三十刻。蓬头儿子冻磨墨，欲拾羁怀寻不得。起看庭树响风筝，斗杓堕地天盘侧。  

○秋梦引  

翠翘半亸双飞凤，辘轳金井悬银瓮。万丝翠雾刷鸦光，两点秋波和泪送。芙蓉带露不忍折，鹦鹉隔笼时自咔。多情宋玉正悲秋，故放香魂入秋梦。  

○杨花词  

东风吹春春不醒，桃花杏花空娉婷。万丝翦绿暗如雾，千里相思长短亭。亭前女儿十六七，手挽柔条背春日。六街马蹄蹋黄尘，雪花漫天愁杀人。  

○出自蓟北门行  

出自蓟北门，遥望瀚海隅。黄沙落寒雁，衰草号雄狐。河水血成冰，土冢碑当涂。乃知古战场，本是贤王都。武皇昔按剑，一怒万骨枯。半夜下兵帖，六郡皆欢呼。将军各上马，百道追匈奴。羊马满大野，万帐收穹庐。英英长平侯，六骡走单于。至今青史上，犹壮武刚车。  

○当垆曲拟梁简文帝  

初八月上弦，十五月正圆。当垆设夜酒，客有黄金钱。欢浓易得晓，别远动经年。相送大堤上，举杯良可怜。  

○胡姬年十五拟刘越石  

胡姬年十五，芍药正含葩。何处相逢好，并州卖酒家。面开春月满，眉抹远山斜。一笑既相许，何须罗扇遮。  

○春昼迟  

楼观参差半空起，缥缈阑干烟雾里。绿萍一道浸鸳鸯，笑声只隔桃花水。柳下粉墙斜靠街，当昼红门半扇开。游丝冉冉挂檐角，燕子一双何处来？  

○江南弄  

茭尾蒲芽水新足，沙暖小桃红夹竹。谁家燕燕倦东风，戢翼画梁春睡熟。螭头舫子载■〈酉灵〉醁，勿惜千金买词曲。明朝风雨蔽九川，千里江南芳树绿。  

○哀亡国  

买桑餧蚕丝不多，凿洼种藕莲几何？广陵夜月璚花宴，结绮春风玉树歌。君不见黑头江令承恩早，白发萧娘情未了。狎语淫人梦不醒，宫城绿遍王孙草。昏昏黄雾塞宫门，白练寒生玉颈痕。锦绣江山春似画，几伤风雨吊迷魂。  

○瑶池  

曼倩啼饥桃未熟。绮窗珠树层阴绿。上清童子昼临关，鸾尾扫云方种玉。芙蓉画阑春昼长，箫韶一派起回廊。八龙未暇送周穆，三鸟遽能迎汉皇。风雨苍苍隔 【一作蔽。】 玄圃，不劳西望祠王母。赠君桃核大如杯，归植茂陵陵上土。  

○襄阳白铜鞮曲  

襄阳白铜鞮，下蹋扬州郭。可怜扬州儿，弃戈甘面缚。大堤女儿何命薄，青年坐失荣华乐。荡子功成未肯归，闭门三月杨花落。  

○神弦十一曲 【录三。】  

圣郎  
青溪小姑  
湖龙姑  

△圣郎  

双头牡丹大如斗，簇金小帽银花镂。绿斗长眉丹激唇，白马黄衫灌江口。平头奴子金丝发，六尺竹弓开满月。神獒帖尾卧床前，顽蛟尚染刀镮血。灵风飔飔石犀吼，吴船楚舵纷搔首。红云忽报七圣来，蜀波水色浓于酒。  

△青溪小姑  

香炉盘盘青雾起，灵帷撒动金钱纸。练带斜垂八尺冰，缠项白蛇神色死。青溪小姑双露乳，起着神衫代神语。花裙绣袴蹋旋风，双袖翻飞小蛮舞。西山日落云冥冥，金龙画烛灯光青。土妖木魅作人立，古壁空廊闻履声。繁弦嘈杂社鼓吼，体挂羊肠磔牛首。扶神上马送神归，老狐醉卧檐前柳。  

△湖龙姑  

洞庭八月明月寒，湖龙捧出玻瓈盘。湖风忽来浪如山，银城雪屋相飞翻。白鼍树尾月中泣，倒卷君山轻一粒。浪花拍碎回仙楼，万斛龙骧半天立。雨师骑羊轰昼雷，红旗照波水路开。青娥鬒发红蓝腮，紫丝络头垂黄能，《神弦》调急龙姑来。  

○天狼谣  

煌煌天狼星，芒角射参昴。独步天东南，烨煜竟昏晓。天弧不上弦，金虎敛牙爪。万里食行人，白骨遍荒草。火爇乌龙冈，血染朱雀航。列宿不尽力，五纬分乖张。戍客困疆场，荷戈涕成行。谁为补天手？为洗日重光。  

○子夜吴声四时歌四首  

朱雀街头雨，乌衣巷口风。飞来双燕子，不入景阳宫。为问秦淮女，还知玉树空。  
湖上水云绿，荷花十里香。咿哑木兰棹，惊起睡鸳鸯。雌雄两分去，不觉断人肠。  
白苎鸦头袜，红绫锦靿靴。玉阶零露冷，差折凤仙花。去去荡游子，秋深不念家。  
瓦上松雪落，灯前夜有声。起持白玉尺，呵手制吴绫。■〈稳，糹代禾〉纫 【一作得。】 征袍缝，边庭草又青。  

○估客行二首  

发舟石头城，系舟梅根渚。江月夜寥寥，照见家人语。  
割裳制家书，刺指题日月。不知何时到？但记今朝发。  

○红门曲  

红门欲开人渐稀，栖乌哑哑漫天飞。西宫宝烛明如昼，玉筵围坐诸嫔妃。黄羊夜剥博儿赤，金椀银铛进炰炙。银汉依微白玉桥，隔花宫漏夜迢迢，内城马嘶丞相朝。  

○富阳行  

摇首上马金鞭挥，山头白旗如鸟飞。西来万骑密蜂蚁，四面鼓声齐合围。金城木栅大如斗，五百貔貅夸善守。铁关不启火筒焦，力屈花猺皆自走。城南城北血成洼，十里火云飞火鸦。将军豪饮不追杀，掠尽野民三百家。  

○烛龙行  

烛龙烛龙，女居阴山之阴，大漠之野。视为昼，瞑为夜。吸为冬，嘘为夏。身人面发如赭，衔珠吐光照天下。天地宽，日月小，乌兔盘旋行不了。穷阴极漠无昏晓，女代天光补天眇。女乃不知日被黑子遮，月为妖蟆食。五纬无精光，万象尽夺色。下民媕菼皆昏惑，烛龙烛龙代天职。胡不张尔鬣，奋尔翼，磨牙砺爪起图南，遍吐神光照南极。补缺兔，无损伤。正畸乌，不倾昃。妖黑子纷诛殛，重光重轮开万国。胡为藏头缩尾穷阴北，坐视乾坤黯然黑。乾坤若崩摧，吾恐女龙有神无处匿。  

○白翎雀  

真人一统开正朔，马上鞮鞻手亲作。教坊国手硕德闾，传得开基太平乐。檀槽■〈含牙〉谺凤凰腭，十四银镮挂冰索。《摩诃》不作《兜勒》声，听奏筵前《白翎雀》。霜皬皬，风壳壳，白草黄云日色薄。玲珑碎玉九天来，乱撒冰花洒毡幕。玉翎琤珄起盘礴，左旋右折入寥廓。崒嵂孤高绕羊角，啾啁百鸟纷参错。须臾力倦忽下跃，万点寒星坠丛薄。■〈契，石代大〉然一声震龙拨，一十四弦喑一抹。鴐鹅飞起暮云平，鸷鸟东来海天阔。黄羊之尾文豹胎，玉液淋漓万寿杯。九龙殿高紫帐暖，蹋歌声里欢如雷。白翎雀，乐极哀。节妇死，忠臣摧。八十一年生草莱，鼎湖龙去何时回？  

○伥魂啼血行  

白面于菟行偃草，雄剑为牙戟为爪。夜越铁关吞九牛，弱妇婴儿眼中饱。郊原十里吹腥风，白骨塞途秋草红。肝肠挂树野鸦噪，鬼火照城人迹空。呜呼猎师心力巧，药箭无功机发早。旧魂走抱新魂啼，一夜黑风天亦老。  

○盂城吟  

盂城如斗复如铁，百万天兵半鱼鳖。狼星爥地响晴雷，白马将军夜流血。匣中宝剑寒生雷，一击能令太山缺。怒提往断落星丸，献与师臣补天裂。  

○怯薛行  

怯薛儿郎年十八，手中弓箭无虚发。黄昏偷出齐化门，大王庄前行劫夺。通州到城四十里，飞马归来门未启。平明立在白玉墀，上直不曾违寸晷。两厢巡警不敢疑，留守亲侄尚书儿。官军但追上马贼，星夜又差都指挥。都指挥，宜少止。不用移文捕新李，贼魁近在王城里。  

○桃花马  

房星下饮瑶池清，神光夜化花龙精。东风满背骑不得，冰痕净洗黄鱼腥。斑斑朱英点晴雪，滴滴真珠汗凝血。高蹄蹴蹋花雨香，仰面嘶春春正热。周家穆满游玄圃，万里西驰觐王母。青丝系树摇玉珂，锦绣丛中五云舞。归来复入玄都观，紫陌韶华政零乱。天闲不数连钱骢，路人只作文彪看。天台九曲溪流芳，解鞍春水浮丹光。刘郎牵入落花去，扑面玉鞭蝴蝶忙。风流自许王武子，未信叔痴痴不语。千年骏骨作铜声，燕昭台高金似土。  

○二月八日游皇城西华门外观嘉孥弟走马歌  

春风压城紫燕飞，绣鞍宝勒生光辉。软沙 【一作莎。】 青草 【一作青。】 平似镜，花雨满巾风满衣。潜蛟双绾玉抱肚，朱鬣分光散红雾。金龙五爪蟠彩袍，满背真珠撒秋露。生猿俊健双臂长，左脚蹋 【一作拨。】 镫右蹴缰。铜铙四扇遶十指，玉声珠碎金琅珰。黄蛇下饮电掣地，锦鹰打兔起复坠。袖云突兀鞍面空，银瓮驼囊两边缒。西宫彩楼高插天，凤凰缭绕排神仙。玉皇拍阑误一笑，不觉四蹄如迸烟。神驹长鸣背凝血，郎君转面醉眼缬。天恩剪下五色云，打鼓归来汗如雪。 【原评云：呕出锦心，可与桃花争奇。决非驴上诗人语也。】  

附《宛平主簿骝马歌序》云：「宛平火主簿堂，访余于大都双桥里。指其所乘骝马曰：能骑此否？余笑曰：虎则不能，若马也，余固能之矣。适翰林承旨汪阔台从骑三十余自西而东，既过，余乃执策就马，足甫及镫，则已奋迅驰突入翰林队中矣。群马辟易于烟尘中，但闻翰林厉声曰：好马。南驰至双桥，越堑而过，俯身就缰，缰比及手，已驰过枢密院街矣。遂纵辔至哈达门而回。主簿讶余久不返，骑他马来追，遇于天师庵，执手大笑。并辔归饮，漏下初鼓乃散。」观此可见玉笥生一片雄心，前所评固不虚矣！  

○伍拏罕元帅斩新李行  

中原恶少称新李，八尺长躯勇无比。铁枪丈二滚银龙，白面乌骓日千里。攻州劫县莫敢撄，乌羊浑脱缦胡缨。轻车壮士三十两，战则为阵屯为营。殿前将军不敢搏，羽林孤儿甘受缚。柳林道上掠宝车，独树堆边札毡幕。吐蕃老帅西南来，虎头不挂三珠牌。弊裘羸马失故态，宝刀绣涩盔生埃。步入中书谒师相，愿请 【一作借。】 长缨三百丈。生缚凶魁献至尊，不使朝廷乏名将。相臣入奏大明宫，玉音特赐天廏骢。亲军百骑备两翼，彩旗尽出东华东。硬弓二石力逾弩，长驱夜走涿城下。土冈无树 【一作处。】 着伏兵，两阵相当如怒虎。弯弯弓弰抱团月，点点枪尖飞急雪。神骓未随白羽仆，贼颅已逐青萍缺。一骑平原报捷归，天狗有声流作血。  

○北庭宣元杰西番刀歌 【此刀乃江浙平章教化公征淮西所佩者。】  

金神起持水火齐，煅炼阴阳结精锐。七月七日授冶师，手作钳锤股为砺。一千七百七十锋，脊高体狭刀口洪。龙飞蛟化岁月久，阮师旧物今无踪。呱哇绣镔柔可曲，东倭纯钢不受触。贤侯示我西番刀，名压古今刀剑录。三尖两刃圭首圆，剑脊■〈黑乚〉■〈黑乚〉生黑烟。朱砂斑痕点人血，雕青皮软金钩联。唐人宝刀夸大食，于今利器称米息。十年土涮松纹生，戎王造时当月蚀。平章遗佩固有神，朱高固始多奇勋。三公重器不虚授，往继王祥作辅臣。  

○戏赠乍浦税使歌  

去年四月雨如竹，钱币不行百姓哭。故人走马初一官，日日诛求征税足。今年四月雨如箭，海贼东来船着岸。土兵东走百姓空，商征不成官吏散。故人本是西河夫，杀贼得官心气粗。如何临难乃无勇，不敢东向鸣桑弧。君不见彭城刘寄奴，长刀独战今非无。 【原评云：词气豪宕，可以激立颓靡。】  

○玉带生歌 【并序。】  

玉带生，端人也。事文山丞相为文墨宾，与同馆谢先生翱友善。宋革，丞相殉国死，讣闻，生与翱哭于西台之下。复悯宋诸陵暴露，私相盖覆，识以冬青木而去。后翱道卒。生今归会稽，抱遗老人与秋声子辈为寮中七客。初，宋上皇以丞相恩，赐生紫衣玉带，至今不改其旧服。生为人端厚，强记默识，不妄开口。丞相素重之，呼召不以名，但曰玉带生。故作《玉带生歌》。  
鸾刀夜割黑龙尾，碾作端溪苍玉砥。花镔铁面一尺方，紫雾红光上书几。银丝双缠玉腰围，翡翠青斑绣紫衣。金星鸲眼不敢现，案上墨花皆倒飞。景炎丞相魁龙榜，抚玩不殊珠在掌。背铭刻骨四十四。 【《文山砚铭》，丹书小篆四十四字云：「紫之衣兮绵绵，玉之带兮磷磷。中之藏兮渊渊，外之泽兮日宣。乌乎？磨尔心之坚兮，寿吾文之传兮。庐陵文天祥造。」】 血录至今犹可想。谢公古文今所师，西台一恸神血垂。独持老瓦出门去，冬青树边书愤词。天翻地覆神鬼怒，九庙成灰陵骨露。庐陵忠魄上骑箕，流落端生何所寓。抱遗老人生计拙，爱把文章写忠烈。霜毫一夜电光飞，不必矮桑重铸铁。  

○夏盖山石鼓谣 【鼓高一丈，径三尺，下有盘石为足。谚云：「石鼓鸣，三吴兵。」】  

临平石鼓不自鸣，直待蜀桐鱼作形。陈仓石鼓载文字，徒有鼓形无鼓声。夏盖之石或自鸣，盖石一鸣三吴兵。呜呼三吴十年厌干橹。不缘夏盖鸣石鼓。  

○泛舟黄颡湖望梅山  

泛舟黄颡湖，望见梅仙山。嵯峨结宝髻，皛淼浮银湾。长风荡青苹，雪浪相飞翻。鱼龙现怪诞，水怒山自闲。讵知神灵意，杳在虚无间。缅思学仙尉，一去何时还？幽姿不可见，高风邈难攀。落日动箫鼓，把酒酬潺湲。  

○冬夜闻雷有感  

阳气涣不收，梨花开九月。无何玄冬夜，火灵飞列缺。疾雷故匉訇，大雨久不辍。顽云聚复散，淫风赤如血。虫豸不入藏，龙蛇竞出穴。寒威变融焕，四序失故节。胡为数岁中，雷向盛冬发。委靡不执柄，遂为群阴窃。及其不可忍，奋迅始一决。乃于涸寒时，■〈石韱〉磹未肯歇。龙战久不解，险难纷纠结。既乖长养意，愈使威权亵。天怒不终朝，王纲有时裂。何能尧吾君，调理继稷契。先事诛权奸，以次及群孽。假尔霹雳车，为吾左黄钺。普天新号令，坐使万国悦。煌煌世祖业，中道复光烈。  

○秋日古城叶希圣见访  

夫君沧江来，访予清溪曲。清溪窈而深，佳气散天旭。塘蒲泽新雨，秋意冷可掬。鸟鸣万山静，猿下双树绿。相看语清晤， 【一作「朅来晤语清」。】 余响起空谷。坐久神宇闲，斜阳在高木。  

○于潜点砦经脱忽赤右丞战地  

路回山麓交，直壁万仞立。浮岚滴空翠，下浸澄泓湿。长峦拱天岳，坏道驶磵急。眷彼岩险势，一夫自敌十。要地不力战，崩奔胡可戢。哀哀左辖公，马革卧原隰。孰知王师重，戴首奉贼级。我来访战地，一恸已莫及。日入鬼磷生，阴风国殇泣。  

○自临安往富春过芝泥岭示随行李巡检  

平明升肩舆，相与东西征。浮岚翳远道，宛在云中行。连山互低昂，曲折如送迎。接天蔽乔木，涧与风争声。前登芝泥岭，雨意渐觉晴。曈昽日色薄，萧瑟衣裳轻。畏途见鹿角，高砦屯乡兵。彩旗病目眩，严鼓羁魂惊。凭轼若梦寐，抚■〈骨比〉伤浮生。顾谓李飞尉，我行犹几程。  

○临安道中先寄赛景初  

朝入临安山，暮上由拳岭。周道无行踪，晴空断飞影。严关固高栅，迭嶂列危屏。荒垧斜日淡，虚市野烟冷。息肩坐茂树，瞑目发深省。何庸 【一作事。】 马蹄尘，兵锋迭驰骋。  

○我有二首  

我有骍角弓，百步能破敌。力强不受檠，材美陋越棘。时能毙飞将，万骑莫敢逼。翻翻铁丝箭，剡剡金瓜镝。鼓寒霜气重，应手响霹雳。岂惟射渠魁，眼中已无敌。雄哉两櫜鞬，俨若左右翼。时来亦大用，不偶直暂塞。我弓虽少置，未许楚人得。  
我有雁翎刀，寒光耀冰雪。神锋三尺强，落手断金铁。在昔临元戎，志在除草窃。怒来死不顾，决眦肝胆裂。老蛟遶腰卧，夜枕寒泉冽。维时诚女赖，岂忍时暂辍。中途偶弃置，竟践秋扇辙。尘埋土花暗，绣涩神气灭。思之终永伤，默坐惨不悦。敢忘汉宣诏，不负吕虔说。金风吹秋郊，贼马政侵轶。又当携女去，旧义未遽绝。莫莹鷿鹈膏，恐污荆卿血。  

○席上  

彼美璚林姬，绿云何盘盘。清歌珠落斗，妙舞玉成团。风急酒晕薄，月斜花露寒。剪灯续残醉，把袂接余欢。虽非长夜饮，犹胜万钱餐。  

○送陈惟允  

抱剑入帝都，未知何所求。观其辞气间，已类朱阿游。肝胆正激烈，既悲还复讴。欲销天下难，先断佞臣头。  

○送铁厓先生归钱塘 【时新除江西提举。】  

团花染累吴蚕茧，五色文绫出金剪。海风吹度滕王宫，南浦西山画帘卷。天狗夜吠声如雷，东奎西壁昏煤炲。土洲自可驾黄犊，铁箸何用画寒灰。牛酥煼花春未老，湖上同谁剪芳草。真珠酒泻紫蒲萄，金错刀镌红玛瑙。六桥杨柳香雾深，吴娃一笑千黄金。莫邪不作老龙舞，铁管自成丹凤吟。软舆送别湖源道，江花照人日杲杲。长风吹送书画船，先生眼空方醉眠。  

○唐五王击球图  

兴庆宫前春正热，绿杨夹道花如雪。球门风起日西斜，五马归来汗成血。潞州别驾醉眼缬，双袖倾攲拥岐薛。申王按鞚宋王驰，杖扑球囊手亲挈。草平如掌马力均，玉鞭十里不动尘。黄门扶入五花帐，大衾长枕姁家人。花萼相辉雨气寒，楼中歌管渐阑残。紫骝不蹋球场路，万里青骡蜀道难。  

○中秋碧云师送蟹  

天风吹绽黄金粟，檐前老兔飞寒玉。客窗不记是中秋，但觉邻家酒浆熟。泖田秋霁稻未镰，苇箔竹断收团尖。红膏溢齿嫩乳滑，脆美簇簇橙丝甜。无肠公子夸镢铄，两戟前驱终受缚。靥心昼暖白玉脐，夔牟夜泣红铜壳。曲生风度亦可怜，且对霜娥供大嚼。酒后高歌遶碧云，九峰一夜霜华落。  

○青山白云图  

青山青青白云白，一尺小溪千里隔。扁舟檥岸不见人，鸡声何处秦人宅。桃花流水春粼粼，不识人间有战尘。待得紫芝如掌大，归来甘作太平民。  

○李嵩宋宫观潮图  

磁州夜走泥马驹，卧牛城中生绿芜。炎精炯炯照吴会，大筑钱塘作汴都。玉殿珠楼连翠阁，七宝帘栊敞云幕。生移艮岳过江南，不数东京旧欢乐。茂树盘盘迷绿云，龙飞凤舞峰峦奔。玉床下压大江小，海水正入东华门。木犀花开秋可数，紞紞灵鼍振天鼓。海门一线截江来，雪壁银城昼飞舞。吴商楚估千万艘，黄龙战船头尾高。岂无海道走中上，长驱逐北乘风涛。烟雾苍苍绕城郭，屋瓦鱼鳞互参错。百万骄民事醉醺，坐使中原厌羊酪。因循六帝不复雠，西风八月凭江楼。攒宫人饮白骨恨，洪波不洗青衣羞。邦基削尽师臣逐，轵道人降子婴哭。绣胸文锦蹋浪儿，反首谁能报君辱。庙子沙头卓大旗，天吴缩颈不敢驰。行人指塔话杨琏，三十六宫秋草飞。  

○题华山高卧图  

蹇驴不蹋丰丘尘，华山归卧云台云。曲肱枕石且适意，世事耳边殊不闻。建隆天子小天下，自起潜行风雪夜。经济元臣不敢眠，夜夜衣冠待车驾。南征北伐事纷纭，猛将四出貔貅军。尽取荆吴并蜀广，床头鼾睡只容君。  

○周昉横笛图  

一妇跨镫如习骑，一妇鹄立类勇士。一妇横笛坐胡床，容貌衣裳略相似。髼松云髻作懒妆，丫鬟手擎红锦囊。人言天宝宫中女，我意梨园旧乐娼。忆昔承平生内荒，宫中消息渐难藏。昨宵一曲宁哥笛，明日新声满教坊。春娇满眼情脉脉，唤起红桃亲按拍。不将三弄作《伊》《凉》，潜把闲情诉秦虢。声凄调低承索索，■〈契，石代大〉然有声如裂帛。月落长安天四更，六宫一夜梨云白。  

○太真明皇并笛图  

黑奴弦索花奴鼓，譂奴抚掌阉奴舞。阿环自品玉玲珑，御手夷犹亲按谱。风生龙爪玉星香，露湿樱唇金缕长。莫倚花深人不见，李謩侧足傍宫墙。 【此诗见《铁崖集》。其前尚有十六句，截去较胜。】  

○双龙图  

云谷道人手持一片东溪纑，云林散人为作双龙出入清潮图。砚池浓磨五斗墨，手涂脚蹋顷刻云模糊。既不为爬山引九子，亦不作掣电吞双珠。但见一龙盘空偃蹇飞下尾闾穴，一龙搅海奋迅直上青天衢。雄者筋脉紧，雌者腹肚麤。双冲交挺白玉柱，两角对树青铜株。宛宛修尾卷蹴浪花白，聂聂巨甲挟拍□风乌。性驯肯入孔甲驾，气恶欲踢丰隆车。张吻啖阿香，舞爪挐天吴。轰霆时或取旱魃，飞雨自足苏焦枯。寸池尺泊虽云不能一日处，十年未用犹可高卧南阳庐。云谷子，七宝钵盂深袖手。云林子，光环金锡且载□。吾将倒三江，倾五湖。洗余百战玄黄血，尽率凡鳞朝帝都。  

○题黑神庙  

雄巫咂角神犀吼，翻脚翩跹起筋斗。血伥怒嚼葛党刀，剥面腥风下天狗。乌骓挐云捷飞豹，金兽吞头浑脱帽。青蛇丈八袅蛮旗，北府新分南岳号。卷鱼鸱吻高插空，飞甍列栋纷青红。花裙草袴自膜拜，白日椎鼓夜击钟。莫猺酋长不平贼，十丈龟趺夸石刻。既不能皁旗玄甲接武黑云都，谩缀竿旄半天黑。君不见兖州祠镇星，会稽借鬼兵。井埋骸骨烂，尸与雉堞平。乌乎！五花营，千里马，珠如砾，金如瓦。亡妻走妾各事仇，三尺弓弦泪成把，黑神黑神何为者？  

○投赠周元帅十韵  

玉帐临江近，金城镇海遥。鼓声秋动地，剑气夜冲霄。露下星河白，风高草木雕。山寒旗猎猎，沙静马萧萧。左广初传驾，西船已畏烧。五离纔散鼠，六博又成枭。豪杰乘时奋，贤材早见招。紫枢虚上座，黄闼待清朝。会见擒奸操，归来醉小乔。恩波门外柳，长拂富春潮。  

○寄天香师  

圆帽顶红毳，方袍搭绛纱。海龙邀早饭，山鹿进秋花。试墨探倭纸，寻泉斗建茶。时抛红豆粒，竹下唤频伽。  

○赠西僧  

西离五印度，东渡独绳桥。海若擎双足，天花上七条。胡经函贝叶，饭钵系■〈木邪〉瓢。回首流沙路，程途十万遥。  

○灯下有怀  

忆昔童婆店，高屯坐夕曛。树声呼出月，石角碍回云。野雉穿花见，清猿隔涧闻。马头三四子，曾缚故将军。  

○答问湖源风土  

湖源源上路，东与浦阳连。地胜藏春坞，民居小有天。秋山红入画，晴野白浮烟。一道桃花水，如今泊战船。  

○闻说  

闻说江城破，归心梦里惊。肺肝从此热，手足近来轻。春事愁花朶，晨斋怯鼓声。平生慕王猛，今日莫谈兵。  

○取青楼夜饮戏叶子肃  

酒令传觞急，灯花啮烛低。山人清似水，老子醉如泥。天黑月堕地，水寒星在溪。犹吹 【赫】 【赤】 蹄纸，照道画楼西。  

○送哲古心往吴江报恩寺  

兰若压江桥，长廊昼寂寥。鸟啼春后树，龙起定中潮。花雨随风散，茶烟隔竹消。客程他日路，清话借通宵。  

○听雪斋  

万籁入沈冥，坐深窗户明。微于疏竹上，时作碎琼声。扑纸春虫乱，爬沙夜蟹行。袁安政无寐，敧枕漏三更。  

○大都即事六首  

平章桥上日，光禄寺前春。杨柳绿垂地，桃花红照人。粉香迷醉袖，草色妒行轮。屠狗悲歌者，空埋泉下尘。  
三月西山道，春风平则门。绣鞍红叱拨，毡帽黑昆仑。衣幞分香裹，壶瓶借火温。醉归杨柳月，绿雾掩黄昏。  
小海春如画，斜街晓卖花。连钱游子骑，斑竹美人家。袄色摇红段，鞶香斗蜡茶。额黄斜入鬓，侧髻半翻鸦。  
杨柳暮鸦啼，钟楼日入西。小车随客散，归马望尘嘶。碧瓦差宫树，金波溢御堤。时平足行乐，谁问醉如泥。  
红雪点绵袍，青楼酒价高。朱丝红椤桫，玉斗紫葡萄。春餤行绫卷，秋腌割佩刀。帘钩风不定，触损■〈票鸟〉翎毛。  
千步廊前月，朦胧照御街。风檐鸣宝铎，雷板耀金牌。城影平铺地，楼阴半上阶。谁家吹短调？一夜乱春怀。  

○感古  

关内收三杰，淮南养八公。金成幽血碧，龙起瑞云红。过眼王章碎，回头帝业空。惟余白杨树，一类响悲风。  

○寄马将军  

马服古名将，孤军镇海壖。射鵰天雨血，拔槊地飞泉。筝手调银甲，花奴递玉鞭。虎营灯火夜，自注十三篇。  

○寄中山隐讲师  

问讯山中隐，中山第几重。风廊巡夜虎，云钵听经龙。流水千溪月，寒岩一树松。无因净查滓，来共上堂钟。  

○简顾明府  

水国差徭重，江城庐舍稀。晓星悬印出，春雨劝农归。官马哦新月，公庭散夕晖。欲知通守瘦，但视野人肥。  

○赠张习之  

膏雨昼廉纤，炉烟不隔帘。燕泥侵玉麈，蛛网挂牙签。夜枕花频妒，春衫酒半淹。绿窗人散后，明镜摘风髯。  

○立仗马  

照夜玉狻猊，霜毛铁凿蹄。春风金络脑，小雨锦障泥。御驾驰天上，军封受海西。日供三品料，缄口不闻嘶。  

○次铁笛道人韵  

翠黛锁眉山，秾愁无处安。玉环双凤叫，珠髻九龙盘。花落梦初断，莺啼春未阑。檀槽儿女语，昵昵向谁弹？  

○送海一沤十韵  

尊者来从干竺国，畏途生出玉门关。地穷西北河为带，水尽东南岛若环。劫火自如潮势吼，禅心已似石头顽。《法华》雨施金盂水，贝叶经挑锡杖镮。幻境万家蝴蝶梦，沧波一个野鸥闲。染轻龙女花难着，德重天厨食自颁。灏气秋横银色界，白毫夜破铁围山。瀴溟此日浮杯去，葱岭何年只履还。佛日未应违下国，甘霖直欲遍人间。探穷大地蛟蛇窟，归立□□虎豹班。  

○游黄公洞十八韵  

十月山城气候偏，黄公洞里看春妍。五纹鹖雀娇疑凤，千叶蟠桃大似莲。巨弹落星天狗碎，神砮出土佛牙坚。杂花冉冉张红锦，芳草茸茸卧绿毡。厓泻蜂腰横断杵，岩撑虎口抱空弮。涧边野雉如人立，松下驯麛傍母眠。峰隐金鸡啼晓月，瀑翻银汉下长天。十围龙竹高逾树，五顶神芝秀结拳。藓壁冷云封鬼谷，宝函金穴秘神渊。枰遗商皓棋三角，剑缺黄巢石半边。丹火有人留蜕骨，玉棺几度葬神仙。扶危铁柱高擎掌，代步花舆不下肩。世隔衲僧方广地，路迷渔父武陵船。华阳未老陶弘景，勾漏先归葛稚川。记历何尝知晋魏，流光端可继彭籛。蓬莱方丈图间现，流水胡麻世上传。欲报谷城山下矿，已无圯上袖中编。便当导引师吾祖，深避衡茅一万年。  

○井西丹房  

葛井西头更向西，丹房高与白云齐。铅田虎下飞红电，汞海龙沈结紫泥。山鬼俯阑窥火候，炉神伏地匄刀圭。饮余一盏中黄酒，坐听鹃声松上啼。  

○题院人画小景  

高栋层轩夜未央，溶溶新绿涨池塘。风轻杨柳金丝软，月淡梨花玉骨香。乱唾碧茸纡曲径，独循青琐转回廊。千金一刻谁能买，输与豪家白面郎。  

○席上得摇字  

翠馆行厨雪乍消，墙头新柳又垂条。珊瑚枕暖人初醉，鹦鹉笼寒舌未调。座上彩鸾珠插鬓，掌中飞燕玉围腰。海棠一夜东风软，落尽云边金步摇。  

○嬉春  

春来何处恼柔肠，柳下人家绿琐窗。画栋歌尘珠簌簌，雕盘舞袖翠双双。鼓翻芍药雷轰座，酒熟酴醿雪满缸。最忆瑶芝堂下路，一宵归梦隔春江。  

○赠张帅  

马似游龙槊似蛇，弁登雄雉服登猳。声吞汉贼当阳坂，气压秦皇博浪沙。蔽日浮云行按剑，满天明月卧吹笳。同宗亦有狂书客，坐对寒窗拟禡牙。  

○与宁子廉马敬常饮酒得移字  

我爱中州双国士，尊前为我解金龟。南山石烂歌逾缓，铜柱沙沈迹未移。割土有人窥汉鼎，磨崖无客颂唐碑。狂生雅抱澄清志，中夜 【一作「况是」。】 闻鸡起舞时。  

○登齐政楼  

层楼拱立夹通衢，鼓奏钟鸣壮帝畿。万古晨昏常对待，两丸日月自双飞。寿山树色笼佳气，御水波光荡落晖。手把阑干频北望，心如征雁独南归。  

○春日  

彩毫漆点新蝉翼，奚墨云磨旧马肝。月落小窗琼佩冷，梦回孤枕玉钗寒。荼■〈艹縻〉架雪香生宴，么凤笼烟醉倚阑。笑我一春长闭户，柳花填巷卧袁安。  

○赋松江渔者  

短棹轻舟白发翁，往来常在泖西东。一篙绿水孤篷外，九点青山落照中。不尽春光杨柳雨，无边秋兴蓼花风。鸱夷盛酒羊裘卧，表海封齐莫论功。  

○王氏小桃源  

一簇林塘隐者栖，天然画出武陵溪。循墙流水湾湾曲，匝屋桃花树树低。春雨闭门山犬吠，炊烟隔竹午鸡啼。幽深直待 【一作得。】 秦人避，但恐渔郎自路迷。  

○留别赛景初  

暖云将雨骤阴晴，四月罗衣尚未成。万点愁心飞絮影，五更残梦卖花声。方空越白承恩厚，绣■〈衤屈〉诸于照道明。自笑穷途不归去，空怀漫刺阖闾城。  

○临安军前  

寂历荒城遍野蒿，昔人事业已徒劳。雁将秋色催归马，枫引霜花入战袍。地阻东南乡信远，天昏西北阵云高。不堪屡作还家梦，起向 【一作倚。】 西风抚大刀。  

○书愤  

离宫金翠化为烟，土宇雕零旧幅员。岂是相君酣醉日，况逢天子中兴年。武关兵马全无信，浯水文章久未镌。白发诗翁忧帝室，长歌泣血拜啼鹃。  

○良宵  

良宵情绪不堪题，立遍阑干意欲迷。铁拨忽 【一作顿。】 敲壶口破，金刀顿 【一作频。】 剪烛心齐。绿分杨柳湘帘细，红压樱桃斗帐低。彷佛第三桥畔宿，月明珠树夜乌啼。  

○次韵赠张省史从军南征  

震天金鼓紫驼骄，皁纛连珠画斗杓。甲马鱼鳞开晓日，锦袍花萼上春潮。桄榔雨暗汤泉溢，茉利风暄海瘴消。幕下何人专草檄，共夸谋议得张昭。  

○画扇  

渴龙饮清江，江水皆倒立。风雨满山来，石楠半身湿。  

○湖上二首  

绿盖遮笼菡萏，碧澜摇荡鸳鸯。罨画船中鼓板，销金锅里时光。  
红杏墙头粉蝶，绿杨窗外黄鹂。何处春光最好，蹋青人在苏堤。  

○夜月  

夜月小楼筚篥，东风深院琵琶。料理宿酲未了，春光又在邻家。  

○题画  

远岫层层何处？矮房簇簇谁家？烟树夕阳归鸟，清溪古渡横槎。  

○许将军郊居  

东青门东草地平，晓来浓霜如雪明。细弓胶劲不须焙，手捻头寻雁声。  

○简窦彦南  

二十四桥风月清，琼花观里坐吹笙。金盘露冷凝脂滑，一夜新霜睡不成。  

○竹蝶图  

落尽春红春梦熟，平沙小苑窗中绿。美人睡起背东风，蛱蝶飞来上修竹。  

○铁笛道人遗筚篥七绝 【并序。】  

朔客有以筚篥遗道人者，道人以送予，且将以诗。仍率五溪冯溥、锦泉冯文和以成什，予深愧无李龟年之艺，而虚得张承吉之名也。既次第来韵，复赋此答美意。且邀李桐屋、僧守仁同赋。  
赞皇太尉有新题，不减吴江与会稽。最忆秋山霜月夜，卷芦一曲醉如泥。  
朔客苍头一尺髭，酒酣气热卷芦吹。花娘不展徘徊拜，虚负王孙五字诗。  
长安城里紫葡萄，关塞遗声透月高。一十八星清窍冷，无人唤起薛阳陶。  
南徐江上月黄昏，谁嚼寒炉对酒尊。满耳□风全不竞，空烦公主嫁乌孙。  
汉家卤簿最多仪，来驾双菰武骑随。不似酒边呼李衮，静携九漏月中吹。  
一曲边声绕月楼，满天兵气似并州。塞鸿不管关山怨，闲却吹螺小比丘。  
国手传闻张野狐，清歌最善月中芦。风前静洗箜篌耳，别画明皇按舞图。  

○方颐  

方颐大口玉颜红，七尺长身猛似熊。偏得将军传武艺，阔街飞马背开弓。  

○题画  

晴川渺渺停春水，怪石峨峨插乱山。最爱夕阳烟寺里，千株古木一 【一作伴。】 僧闲。  

○赵集贤枯木竹石  

槎牙老树响天风，寂历幽篁泣露丛。惆怅玉堂旧公子，故家陵庙月明中。  

***◆杨□□允孚（滦京杂咏）***  

允孚，字和吉，吉水人。□□□□□□有《滦京杂咏》传于世，邑人罗大己序之曰：杨君以布衣幞被，岁走万里，穷西北之胜。凡其山川物产，典章风俗，无不以咏歌记之。兵燹所过，莽为丘墟，回视曩游，慨然永叹。郭静思云：「茫茫天壤名常在，赖有滦京百咏诗。」盖道其实也。  

滦京杂咏一百首  

○滦京杂咏一百首  

北顾宫庭暑气清，神尧圣禹继升平。今朝建德门前马，千里滦京第一程。 【此以下多述途中之景。行幸上京，盖云避暑也。】  
纳宝盘营象辇来，画帘毡暖九重开。大臣奏罢行程记，万岁声传龙虎台。 【龙虎台，纳宝地也。凡车驾行幸宿顿之所，谓之纳宝，又名纳钵。】  
宫车次第起昌平，烛炬千笼列火城。纔入居庸三四里，珠帘高揭听啼莺。  
营盘风软净无沙，乳饼羊酥当啜茶。底事燕支山下女，生平马上惯琵琶。  
羽猎山阴射白狼，太平天子狩封疆。峰峦频转丹楼稳，辇辂初停白昼长。  
居庸千古翠屏环，飞骑将军驻两关。万里车书来上国，太平弓矢护青山。 【两关，谓南口、北口。】  
穹崖幻出梵王宫，双塔中间一径通。四月雨余山更碧，六龙行处日初红。 【至正年间，始营双塔。宫阙巍峨，直通绝岭。】  
翎出王侯部落多，香风簇簇锦盘陀。燕姬翠袖颜如玉，自按辕条驾骆驼。 【辕条，车前横木，按之则轻重前后适均。】  
仙峡琴鸣水木多，别离见月奈愁何。题名石壁辽金字，宿雨残风半灭磨。 【弹琴峡也。】  
狼山山下晓风酸，掩面佳人半怯寒。倚户殷勤唤尝粥，止宜倦客宿征鞍。 【俗卖豆粥。】  
榆林御苑柳丝丝，昨夜宫车又黑围。宿卫一时金帐卷，鎗竿珍重白云飞。 【此处有御苑，黑围地名。大驾经由之所，俗云龙上枪竿，是以御驾不由此处。】  
断堤遗址古长城，一径中分万柳青。年少每忺春酒美，诗人偏厌绮罗腥。  
汲井佳人意若何，辘轳浑似挽天河。我来濯足分余滴，不及新丰酒较多。 【此地悭水故也。】  
莫道枪竿危复危，有人家住白云西。儿童采棘颠崖去，杜宇伤春尽日啼。  
李老谷前山石癯，何年此上遂民居。老龙若作三更雨，顷刻茅檐数尺余。  
马上重看尖帽山，山头无数白云间。汉家天子真龙种，抔土长陵为设关。 【乃葬后妃之所，设卫卒焉。】  
北去云州去路赊，马驼残梦忆京华。寒风淅沥山无数，树影参差月未斜。  
万古龙门镇两京，悬崖飞瀑一般清。天连翠壁千寻险，路绕寒流百折横。  
塞北凝阴无子规，晓看山色不胜奇。坚冰怪石涧边路，残月疏星马上诗。  
东京亭下水蒙蒙，敕赐游船两两红。回纥舞时杯在手，玉奴归去马嘶风。  
南国乡音渐渐稀，朔风吹雪上征衣。边鸿飞过桓州去，更向穷阴何处归。  
窝名檐子果何如？野草黄云入画图。弧矢纵悬仍觅侣，塞前番语笑人迂。  
驱车偏岭客南还，始见胡姬笑整鬟。谁信片云三十里，寒暄只隔此重山。 【过人到偏头之北，面不可洗，头不可梳，冷极故也。过此始有暖意，素非高岭，寒气止隔于此，良可怪也欤！】  
李陵台畔野云低，月白风清狼夜啼。健卒五千归未得，至今芳草绿萋萋。 【此地去上京百里许。】  
鸳鸯坡上是行宫，又喜临歧象驭通。芳草撩人香扑面，白翎随马叫晴空。 【由黑围至，此始合辙焉，即察罕脑儿。白翎，草地所产。】  
夜宿毡房月满衣，晨餐乳粥椀生肥。凭君莫笑穹庐矮，男是公侯女是妃。  
欢喜坡边望禁城，鸾翔凤翥卿云清。举杯一吸滦阳酒，消尽南来百感情。 【此以下叙滦京之景，及圣驾往还典故之大概。】  
铁番竿下草如茵，澹澹东风六月春。高柳岂堪供过客，好花留待蹋青人。 【即斡耳朶，蹋青人，指宫人也。】  
先帝妃嫔火失房，前期承旨达滦阳。车如流水毛牛捷，韂缕黄金白马良。 【毛牛，其毛垂地。火失，毡房，乃累朝后妃之宫车也。】  
圣祖初临建国城，风飞雷动蛰龙惊。月生沧海千山白，日出扶桑万国明。 【上京大山，旧传有龙居之，奉白宥通。】  
北阙东风昨夜回，今朝瑞气集蓬莱。日光未透香烟起，御道声声驼鼓来。 【谓骆驼鼓也。】  
撒道黄尘辇辂过，香焚万室格天和。两行排列金钱豹，钦察将军上马驼。  
又是宫车入御天，丽姝歌舞太平年。侍臣称贺天颜喜，寿酒诸王次第传。 【千官至御天门，俱下马徒行。独至尊骑马直入，前有教坊舞女引导，且歌且舞，无出「天下太平」字样，至玉阶乃止。内门曰「御天之门」。】  
九奏钧天乐渐收，五云楼阁翠如流。宫中又放滦河走，相国家奴第一筹。 【滦河至上京二百里，走者名贵赤。黎明放自滦河，至御前巳初中刻者上赏。】  
得宠亲王马上回，朱门绣闼一时开。淋漓未了金钗宴，中使传宣御酒来。  
大安阁下晚风收，海月团团照上头。谁道人间三伏节，水晶宫里十分秋。 【大安阁，上京大内也。别有水晶殿。】  
四杰君前拜不名，轮番内直浃辰更。蓬莱山上群仙集，得似王孙世禄荣。 【四杰即四怯薛也。或称也可怯薛者，即大怯薛之称，是之谓不名。当三问凡所以浃辰一更者也。】  
北极修门不暂开，两行宫柳护苍苔。有时金锁因何掣，圣驾棕毛殿里回。 【棕毛殿在大斡耳朶。】  
曙色苍茫阊阖开，相君有奏入蓬莱。须臾云拥千官出，又带天边好雨来。  
结彩为楼不用扃，角声扶上日初明。龙驹河北王来觐，直入金门下马行。  
相国门前柳未花，不多嫩绿便藏鸦。东风吹得浓阴合，散入都城百万家。  
千官万骑到山椒，个个金鞍雉尾高。下马一齐催入宴，玉阑干外换宫袍。 【每年六月三日诈马筵席，所以喻其盛事也。千官以雉尾饰马入宴。】  
锦衣行处狻猊习，诈马筵前虎豹良。特勅云和罢弦管，君王有意听尧纲。 【诈马筵开，盛陈奇兽。宴享既具，必一二大臣称吉思皇帝，礼撤，于是而后礼有文、饮有节矣。云和署隶仪凤司乐，掌天下乐工。】  
仪凤伶官乐既成，仙风吹送下蓬瀛。花冠簇簇停歌舞，独喜箫韶奏太平。 【仪凤司，天下乐工隶焉。每宴，教坊美女必花冠锦绣，以备供奉。】  
丽日初明瑞气开，千官锡宴集蓬莱。黄门控马天街立，丞相簪花御苑回。  
聿来新贡又殊方，重译宁夸自越裳。驯象明珠龟九尾，皇王丕宝寿无疆。 【万岁山有九尾龟。】  
嘉鱼贡自黑龙江，西域蒲萄酒更良。南土至奇夸凤髓，北陲异品是黄羊。 【黑龙江即哈八都鱼也。凤髓，茶名。黄羊，北方所产，御膳用。】  
太平天子重文曹，阁建奎章选俊髦。一自六龙天上去，至今黄帕御床高。 【昔文宗建奎章阁于大内，年深洒扫，睹御榻之岿然，感而赋此。】  
内人调膳侍君王，玉仗平明出建章。宰辅乍临阊阖表，小臣传旨赐汤羊。 【御前厨常膳有曰小厨房、大厨房。小厨房则内人八珍之奉是也。大厨房则宣徽所掌汤羊是也。由内及外，外膳既毕，群臣始入奏事。每汤羊一膳，其数十六，餐余必赐左右大臣，日以为常。予常职赐，故悉其详。】  
曲曲阑干兔鹿驯，雨肥绿草度青春。主来不避韩卢猎，惯识金衣内贵人。  
银蹄天马衣氍毹，肉食寻常斗酒俱。可惜东游巡海者，不教骑看试何如？  
仙娥隐约上帘钩，笑倚阑干出殿头。鹦鹉临阶呼万岁，白翎深院度清秋。  
宫人两两凭阑干，又喜新除内监宽。金线蹙花靴样小，免教罗袜步轻寒。  
澹墨轻黄浅画眉，小绒绦子翠罗衣。君王又幸西宫去，齐向花阴斗草归。  
香车七宝固姑袍，旋摘修翎付女曹。别院笙歌承宴早，御园花簇小金桃。 【凡车中戴固姑，其上羽毛又尺许，拔付女侍，手持对坐车中，虽后妃驼象亦然。】  
窈窕仙姝出禁闱，小西门外绿杨堤。五陵公子多豪纵，缓勒骄骢不敢嘶。  
凤楼春暖翠重重，内禁门开晓日红。宝马香车金错节，太平公主幸离宫。  
侯王甲第五云堆，秦虢夫人夜宴开。马上琵琶仍按拍，真珠皮帽女郎回。  
汤羊内膳日差排，红帖呼名到玉阶。底事金吾呵不住，腰间悬得象牙牌。  
东城无树起西风，百折河流遶塞通。河上驱车应昌府，月明偏照鲁王宫。  
官妓平明直禁闱，瑶阶上马月明归。宫花飞落春衫袖，辛苦桑麻入梦稀。  
内宴重开马湩浇，严程有旨出丹霄。羽林卫士桓桓集，太仆龙车款款调。 【马湩，马奶子也，每年八月开马奶子宴，始奏起程，太仆寺掌马者。】  
鸾舆八月政高翔，玉勒雕鞍万骑忙。天上龙归纔带雨，城头夜午又经霜。 【每年驾起，其夕即霜，异哉。】  
南坡暖翠接南屏，云散风轻弄午晴。寄与行人停去马，六龙飞上计归程。 【南坡，乃纳宝地也。故游人罕至焉。】  
月出王孙猎兔忙，玉骢拾矢戏沙场。皮囊乳酒锣锅肉，奴视山阴对角羊。 【良马骤驰，拾堕箭。橘绿羊，或四角六角者，谓之迭角羊，迭义未详。以其角之相对，故曰对角。毛角虽奇，香味稍别，故不升之鼎俎。于以见天朝之玉食有等差也。】  
雍容环佩肃千官，空设番僧止雨坛。自是半晴天气好，螺声吹起宿云寒。 【西番种类不一，每即殊礼燕享大会，则设止雨坛于殿隅，时因所见以发一哂。】  
正元紫禁肃朝仪，御榻中间宝帕提。王母寿词歌未彻，雪花片片彩云低。 【此以下，多叙一年之景，并杂咏之物。】  
元夕华灯带雪看，佳人翠袖自禁寒。平生不作蚕桑计，只解青骢鞴绣鞍。  
试数窗间九九图，余寒消尽暖回初。梅花点遍无余白，看到今朝是杏株。 【冬至后，贴梅花一枝于窗间，佳人晓妆，日以臙脂日图一圈，八十一圈既足，变作杏花，即暖回矣。】  
脱圈窈窕意如何？罗绮香风漾绿波。信是唐宫行乐处，水边三月丽人多。 【上巳日，滦京士女竞作绣圈，临水弃之，即修禊之义也。】  
葡萄万斛压香醪，华屋神仙意气豪。酬节凉糕犹末品，内家先散小绒绦。 【重午节也。】  
百戏游城又及时，西方佛子阅宏规。彩云隐隐旌旗过，翠阁深深玉笛吹。 【每年六月望日，帝师以百戏入内，从西华入，然后登城设宴，谓之游皇城是也。】  
紫菊花开香满衣，地椒生处乳羊肥。毡房纳石茶添火，有女褰裳拾粪归。 【紫菊花惟滦京有之，名公多见题品。地椒草，牛羊食之，其肉香肥。纳石，鞑靼茶。】  
为爱琵琶调有情，月高未放酒杯停。新腔翻得《凉州》曲，弹出天鹅避海青。 【《海青挐天鹅》，新声也。】  
海红不似花红好，杏子何如巴榄良。更说高丽生菜美，总输山后■〈艹么〉菰香。 【海红、花红、巴揽仁皆果名。高丽人以生菜裹饭食之。尖山产■〈艹么〉菰。】  
四月东风渐渐和，流波细细出官河。诗人策马红桥过，御柳今朝丝较多。  
偶因试马小盘桓，明德门前御道宽。楼下绿杨楼上酒，年年万国会衣冠。 【明德门，午门也。】  
怪得家僮笑语回，门前惊见事奇哉。老翁携鼠街头卖，碧眼黄髯骑象来。 【黄鼠，滦京奇品。】  
一曲琵琶可奈何，昭君青冢恨消磨。可怜西地黄云起，不似连天芳草多。  
翠楼紫阁尽崔巍，花落花开不用催。最是多情天上月，照人西去又东来。  
承恩留守是何王，锦帐成围促宴忙。却怪西风浑不顾，一般吹送满头霜。  
不须白粲备晨炊，奶酪羊酥塞北奇。泥土炕床银瓮酒，佳人椎髻语侏离。  
东风亦肯到天涯，燕子飞来相国家。若较内园红芍药，洛阳输却牡丹花。 【内园芍药，迷望亭亭，直上数尺许，花大如斗。扬州芍药称第一，终不及上京也。】  
卖酒人家隔巷深，红桥正在绿杨阴。佳人停绣凭阑立，公子簪花倚马吟。  
白白毡房撒万星，名王酣宴惜娉婷。李陵台北连天草，直到开平县里青。  
东风吹暖柳如烟，寄语行人缓着鞭。燕舞巧防鸦鹘落，马嘶惊起骆驼眠。  
时雨初肥芍药苗，脆甘味压酒肠消。扬州帘卷东风里，曾惜名花第一娇。 【草地芍药，初生软美，居人多采食之。】  
霜寒塞月青山瘦，草实平坡黄鼠肥。欲问前朝开宴处，白头宫使往还稀。 【文宗曾开宴于南坡，故云。】  
虽然玉宇桂无花，秋比江南分外佳。弦管画楼人散去，舍郎携妓劝尝瓜。 【俗以月下送瓜果往还，上京不产桂花。】  
御馔官厨不较余，金门掌膳意勤如。更分光禄瓶中酒，烂醉归时月上初。 【凡御膳及民间者，谓之贡余。光禄寺掌御酒。】  
别却郎君可奈何，教坊有令趣兴和。当时不信邮亭怨，始觉邮亭怨转多。 【兴和署乃教坊司属，掌天下优人。】  
窈窕谁家女未笄，日高停绣出帘帷。背人笑指青霄上，认得宫庭白鸽飞。  
滦京九月雪花飞，香压萸囊与梦违。雁字不来家万里，狐裘旋买换征衣。  
雪深连月与檐齐，谁把新吟向客题。一字成时笔如铁，不如载酒画楼西。  
出塞书生瘦马骑，野云片片故相随。冻生耳鼻雪堪理，冷入肝肠酒强支。 【凡冻耳鼻，即以雪揉之方回，近火则脱。】  
宫监何年百念消，冠簪惊见髻萧萧。挑灯细说前朝事，客子朱颜一夕凋。  
买得香梨铁不如，玻瓈椀里冻潜苏。书生半醉思南土，一曲灯前唱《鹧鸪》。 【梨子受冻，其坚如铁。以井水浸之，则味回可食。】  
强欲驱愁酒一巵，解鞍闲看古祠碑。居庸千载兴亡事，惟有天中月色知。  
塞边羝牧长儿孙，水草全枯奶酪存。不识江南有阡陌，一犂烟雨自黄昏。  
试将往事记从头，老鬓征衫总是愁。天上人间今又昔，滦河珍重水长流。  

***◆潘高士音（待清轩遗稿）***  

音字声甫，天台人。生十岁，闻崖山之变，昏迷不食者累日。长而绝意进取，衣服礼节，皆仍宋时之旧。掇野蔬以自给。或劝之曰：夷、齐尚矣，陶靖节心虽为晋，未尝不食粟，今何自苦乃尔！于是躬耕世田十余亩，非其力不食也。筑室南洲山中，扁其轩曰「待清」。或劝之著述，曰：《六经》、《语》、《孟》，先儒所言备矣，吾何以注脚为？居闲感愤，或形之咏歌，以泄其悲思慷慨之志。读书有得，往往笔之壁牖间。至正三年，诏征天下遗逸，廉访使檄赞之行，固辞。尝叹曰：泉石膏肓，非其时，莫可疗也。乙未岁卒，年八十有六。时明太祖渡江，已取太平路矣。兵火后，卷帙散亡。嘉靖间，七世孙日升搜葺其遗稿及读书录，并刻之。  

有所思  
远游  
往清轩  
山中寄友人  
反北山嘲  
友人夜宿  
南洲丁氏草堂  
悼杨侍郎  
山居阻雨  
东溪水涨  
登楼秋望  
真觉寺访蔡上人  
庞德公  
读岳武穆传  
悼文丞相  
闻鹃  

○有所思  

中心有所思，蹙损双蛾眉。美人竟长往，使我叹离居。寂寞就孤枕，强眠谁得知。夜深清露重，飞梦欲何之。觉来日迟迟，分照上罗帏。妆台理云鬓，种种尽成丝。  

○远游  

圣人久不作，大道将已矣。吾生既无之，惟有幸夕死。殷勤谢良友，远涉西江水。方从草庐公，共究鹅湖旨。纷纷朱陆议，窃幸窥端倪。奈何执德偏，一聘翻然起。春秋严内外，乾坤定冠履。西蜀已空亭，箕山仍洗耳。迢迢返岩阿，惟当随鹿豕。  

○往清轩  

殷本高辛裔，六七起圣君。受王一剥丧，高贤尽隐沦。坐待天下清，用沽席上珍。况兹黄袍破，我生当其辰。衣冠归□□，海国陷黄尘。宁有人间世，能逃率土滨。结茅菩提顶，浑忘虎豹邻。寤寐祇思晋，幽沈迥避秦。何时启昌运，□□产圣人。愿言同二老，荷杖还归仁。  

○山中寄友人  

我来卧白云，潭影清华发。经岁无稻粱，侵晨采薇蕨。峰头天籁鸣，陇上樵歌发。还拟醉浊醪，与君弄山月。  

○反北山嘲  

达人知进退，曲士岂同谋。尽使藏身去，谁当为国忧？烟霞成痼癖，声价藉巢由。虎啸雄心在，胡为鹤唳愁。  

○友人夜宿  

云山多乐事，丛桂共君攀。别去十年久，归来两鬓斑。倚窗邀素月，把酒慰离颜。醉后松堂卧，涛声落枕间。  

○南洲丁氏草堂  

仙客栖真处，衡门枕曲流。地偏三岛接，天迥万山浮。匣剑星霜久，函书洞壑幽。忘机对鸥鸟，华发老沧洲。  

○悼杨侍郎  

屈指汉遗老，如君复几何。凤池冠剑近，铃阁典章多。国已成禾黍，人还隐薜萝。那堪川上水，东逝乏回波。  

○山居阻雨  

霏霏风雨暗郊原，有客含凄独掩门。山鬼啸云移峭壁，毒龙将海浸孤村。愁来自洒青枫泪，战罢谁招绝漠魂。茧足空斋无一语，不因岑寂怨黄昏。  

○东溪水涨  

积雨经时苦自长，东溪回首意凄凉。连山巨浪飞春雪，数点惊鸥下夕阳。神女含情愁洛浦，美人挥泪洒潇湘。欲寻舟楫无由渡，咫尺天涯共渺茫。  

○登楼秋望  

木落霜清雁影流，偶来长啸独登楼。笳鸣薄暮寒鸦集，剑倚遥空紫电流。万里 【胡】 尘连大漠，一樽汉月醉高秋。深闺少妇思征戍，何处闻砧不动愁。  

○真觉寺访蔡上人  

为寻支遁扣禅关，趺坐观空出宇寰。净土无尘劳白拂，天花如雨落青山。龙皈宝座香云满，鸽绕经台佛日闲。谁谓陶潜偏嗜酒，从今莲社未应还。  

○庞德公  

高士遗踪尚可寻，襄阳城外閟幽林。久知轩冕浮荣薄，已卜耕锄乐趣深。麟阁不图丘壑相，鹿门应遂白云心。千秋事与人俱往，满目松楸带夕阴。  

○读岳武穆传  

万里浮云入望阴，千山落日正沉沉。当朝自馁中兴志，出塞徒劳上将心。臣子终天仇未复，奸邪设险计殊深。惟余一箧精忠传，挥泪频看不自禁。  

○悼文丞相  

回首中原已陆沈，捐躯朔漠气萧森。恐吹余烬成炎汉，未许黄冠返故林。社稷忽生千古色，纲常无忝百年心。总■〈扌弃〉清骨萦荒草，不复胡沙掩素襟。  

○闻鹃  

子规声切月轮斜，起望诸陵忆汉家。妇女寻芳浑不解，鬓云争插杜鹃花。
