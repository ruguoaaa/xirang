---
title: 第15部分
index: true
icon: editor
order: 15
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选二集•壬集  

长真子谭处端（水云集）  
丘真人处机（磻溪集）  
吴宗师全节（看云集）  
上清外史薛玄曦（上清集）  
黄尊师石翁（松瀑稿）  
金溪羽人查居广（学诗初稿）  
智觉禅师明本（中峰广录　梅花百咏）  
元叟禅师行端（寒拾里人稿）  
古鼎禅师祖铭（古鼎外集）  
栯堂禅师益（栯堂山居诗）  
梦观道人大圭（梦观集）  
石湖禅师宗衍（碧山堂集）  
薛氏兰英　蕙英（联芳集）  

***◆长真子谭处端（水云集）***  

处端，一名玉，号长真子，东牟人也。生而颖异，善草隶书。大定丁亥重阳，全真开化真人王嚞飞锡仙游，以往契夙缘，访寻知友。于东牟得处端及丹阳子马钰，于东莱掖水得长生子刘处玄，于登州栖霞得长春子丘处机，所谓谭、马、丘、刘是也。从游抵夷门，真人付以口诀而逝。处端与三子挈徒西至终南山，即真人旧隐，传袭其道，十有余年，嗣后各从所之。处端往来于洛川之上，行化度人，所至云集。其歌咏举笔即成，同里范怿德裕谓其包藏妙用，敷畅真风，引人归善，甚有益于时也。  

题洛阳朝元宫  
游灵山寺  
述怀三首  
述怀  
游怀川  

○题洛阳朝元宫  

宫门寂寂锁祥烟，古迹灵踪尚俨然。云罩连枝烹药鼎，霞生灵井溉丹泉。日魂炼就华胥国，月魄收将不夜天。紫诏师真归去后，未知孰继大罗仙。  

○游灵山寺  

闲闲云水访禅林，密密琅玕映碧岑。玉桂峰高尘不染，灵山寺隐境难寻。□交白雪匀铺玉，间隔黄花乱点金。清澈古潭秋静夜，桂花独现本来心。  

○述怀三首  

挫锐摧强作善良，顿然心法两俱忘。鼎中频起金刚焰，炉内常燃般若香。玉蘂乍芳惟独采，蟠桃初熟与先尝。莫言迢递华胥国，了了空虚路不长。  
为慕仙源景物长，涤除灵地布琼芳。南宫赤子居凉殿，北海乌龟住绛房。清净洞中囚白虎，无为山上牧青羊。自从鼎内云收后，常饮醍醐卧醉乡。  
天机深远少人知，一粒刀圭午上持。雾卷古潭秋静夜，云收碧嶂月明时。蛟龙纵得囚离鼎，猛虎擒来锁坎池。炼就仙丹超造化，去奔蓬岛擅真师。  

○述怀  

谭马丘刘四个师，逍遥自在做修持。周天磨炼无穷宝，一片灵光自得知。  

○游怀川  

云耕宝陆三千里，月破黄昏十万家。清夜碧潭澄皎洁，蚌吞银焰产丹砂。  

***◆丘真人处机（磻溪集）***  

处机，字通密，号长春子，登州栖霞人。儿时有相者曰：此子当为神仙宗伯。年十九，为全真学，师王真人嚞于海宁。戊申，召见阙下，随还终南山，连召不起。己卯，元太祖遣近侍刘仲禄持手诏致聘，迎至雪山之阳，延问至道，答以节欲保躬，天道好生恶杀，治尚无为清净之理，太祖然之。癸未，乞东还，赐号神仙，爵大宗师，居燕太极宫，改名曰长春。丁亥，天大雷雨，太液池涸，北口岸崩，叹曰：山其摧乎，池其涸乎，吾将与之俱乎！遂卒，年八十。杨铁厓曰：余善与余谈丘真师，尝火蒸者三日夜，开如故。赐堇酒者连觥，腹不溃，貌不变，如入内时。命弟子开方丈池，既归池中，以为死，池中涌沸，复起言笑，其道行如此。所作《青天歌》，铁厓醉后辄喜歌之。着有《磻溪集》六卷。  

云屯山  
烟霞洞四首  
青天歌八章  
题刘节使所藏显宗御画庄子像  
题天坛二首  
春晚登眺  
春寒  
鳌山  
劳山  
狮子峰  
答宣抚王巨川  
初入峡门  
赴龙岩寺斋以诗题殿西庑  
寄燕京道友  
复寄燕京道友  
出明昌界  
鱼儿泺  
泺驿路  
雪山  
金山  
望阴山  
自金山至阴山纪行  
至回纥城暇日出诗一篇  
二月二日司天台判李公辈邀游郭西归作  
复游郭西  
晚泊古渠  
寄东方道众  
回纥纪事  
雪山  
秋阳观二绝  
登寿乐山  

○云屯山  

云屯山，云冥冥，天风动摇飞雨零。神奇幻怪不可测，千变万化无常形。云收雨霁杳无迹，但见群山罗翠屏。山高谷深复何有，白石磊磊松烟青。春风浩荡满山谷，直上似欲超天庭。心虚目极淡天阔，俯视漠漠环沧溟。昔居庵地走三郡，今为洞天朝万灵。虚空旧基作新观，万世不朽传佳名。  

○烟霞洞四首  

山云勃勃涌惊涛，海水漫漫浸巨鳌。极目下观千万里，扶桑依约见蟠桃。  
白石磷磷绕洞泉，苍松郁郁锁寒烟。碧桃花发朱樱秀，别是人间一洞天。  
海上群山培塿多，姑余高峻出陂陀。太平直与稽天翠，五岳高标未见过。  
海曲山河洞府低，蓬壶阆苑海东西。仙人玉女时游集，不许桃源过客迷。  

○青天歌八章 【录四。】  

我初开廓天地清，万户千门歌太平。有时一片黑云起，九窍万骸俱不宁。  
月下方堪把笛吹，一声响亮震华夷。惊起东方玉童子，倒骑白鹿如星驰。  
纵横自在无拘束，心不贪荣身不辱。闲唱壶中《白雪歌》，静调世外《阳春曲》。  
吾家此曲皆自然，管无孔兮琴无弦。得来惊破浮生梦，昼夜清音满洞天。  

○题刘节使所藏显宗御画庄子像  

显宗好道当年壮，手笔南华古形状。南华去世千载余，状貌风格知何如？只是今人重古道，彷佛气象加襟裾。至人胸中本无待，万窍吹嘘任天籁。杨韩嵇阮心不同，到了各归于大块。  

○题天坛二首  

峨峨峻岭接云衢，古柏参差数万株。瑞草不容凡眼见，灵禽只傍道人呼。凿开洞府群仙降，炼就丹砂百怪除。福地名山何处有？长春即是小蓬壶。  
四面诸山若附庸，突然中起最高峰。每看晴日移坛影，常说寒潭卧黑龙。沆瀣要和千岁药，茯苓先斸万年松。拟寻活计参真趣，又隔烟萝第几重。  

○春晚登眺  

残花冉冉飞红雨，落日依依散白毫。遥望西山官堠子，倚天孤耸一拳高。  

○春寒  

海上春风日日颠，山头春色几时妍。清明过了朱明近，未有红芳到眼前。  

○鳌山 【即牢山。】  

重冈复岭势崔嵬，照眼云山翠作堆。路转山腰三百曲，行人一步一徘徊。  

○劳山  

卓荦鳌山出海隅，霏微灵秀满天衢。群峰削蜡几千仞，乱石穿空一万株。  

○狮子峰  

鳌山东面海浮空，日出扶桑照海红。浩渺碧波千万里，尽成金色满山东。  

○答宣抚王巨川 【以下见长春子《西游记》。】  

旌旗猎猎马萧萧，北望燕师渡石桥。万里欲行沙漠外，三春遽别海山遥。良朋出塞同归雁，破帽经霜更续貂。一自玄元西去后，到今无似北庭招。  

○初入峡门  

入峡清游分外嘉，群峰列岫戟查牙。蓬莱未到神仙境，洞府先观道士家。松塔倒悬秋雨露，石楼斜照晚云霞。却思旧日终南地，梦断西山不见涯。  

○赴龙岩寺斋以诗题殿西庑  

杖藜欲访山中客，空山沉沉澹无色。夜来飞雪满岩阿，今日山光映天白。天高日下松风清，神游八极腾虚明。欲写山家本来面，道人活计无能名。  

○寄燕京道友  

此行真不易，此别话应长。北蹈野狐岭，西穷天马乡。阴山无海市，白草有沙场。自叹今华发，还来历大荒。  

○复寄燕京道友  

十年兵火万民愁，千万中无一二留。去岁幸逢慈诏下，今春须合冒寒游。不辞岭北三千里， 【皇帝旧兀里多。】 仍念山东二百州。穷急漏诛残喘在，早教身命得消忧。  

○出明昌界  

坡陁折迭路湾环，到处盐场死水湾。尽日不逢人过往，经年时有马回还。地无木植惟荒草，天产丘陵没大山。五谷不成资奶酪，皮裘毡帐亦开颜。  

○鱼儿泺  

北陆初寒自古称，沙陁三月尚凝冰。更寻若士为黄鹄，要识修鲲化大鹏。苏武北迁愁欲死，李陵南望去无凭。我今返学卢敖志，六合穷观最上乘。  

○泺驿路  

极目山川无尽头，风烟不断水长流。如何造物开天地，到此令人放马牛。饮血茹毛同上古，峨冠结发异中州。圣贤不得垂文化，历代纵横只自由。  

○雪山  

当时悉达悟空晴，发轸初来燕子城。 【抚州是也。】 北至大河三月数， 【即陆局河也，四月尽到，约二千余里。】 西临积雪半年程。 【即北地也，山常有雪，东至陆局河约五千里，七月尽到。】 不能隐地回风坐。 【道法有回风隐地攀斗□天之术。】 却使弥天遂日行。行到水穷山尽处，斜阳依旧向西倾。  

○金山  

金山南面大河流，河曲盘桓尝素秋。秋水暮天山月上，清吟独啸夜光球。  

○望阴山  

高如云气白如沙，远望那知是眼花。渐见山头堆玉屑，远观日脚射银霞。横空一字长千里，照地连城及万家。从古至今常不坏，吟诗写向直南夸。  

○自金山至阴山纪行  

金山东畔阴山西，千岩万壑横深溪。溪边乱石当道卧，古今不许通轮蹄。前年军兴二太子，修道架桥彻溪水。 【三太子修金山，二太子修阴山。】 今年吾道欲西行，车马喧阗复经此。银山铁壁千万重，争头竞角夸清雄。日出下观沧海近，月明上与天河通。参天松如笔管直，森森动有百余尺。万株相倚郁苍苍，一鸟不鸣空寂寂。羊肠孟门压太行，比斯大略犹寻常。双车上下苦敦，百骑前后多惊惶。天海□在山头上，百里镜空含万象。悬车束马西下山，四十八桥低万丈。河南海北山无穷，千变万化规模同。未若兹山太奇绝，磊落峭拔加神功。我来时当八九月，半山已上皆为雪。山前草木暖如春，山后衣衾冷如铁。  

○至回纥城暇日出诗一篇  

二月经行十月终，西临回纥大城墉。塔高不见十三级， 【以砖刻镂玲珑，外无层级，内可通行。】 山厚已过千万重。秋日在郊犹放象，夏云无雨不从龙。嘉蔬麦饭蒲萄酒，饱食安眠养素慵。  

○二月二日司天台判李公辈邀游郭西归作  

阴山西下五千里，大石东过二十程。雨霁雪山遥惨淡，春分河府近清明。 【邪米思干大城，大石有国时，名为河中府。】 园林寂寂鸟无语，风日迟迟花有情。同志暂来闲睥睨，高吟归去待升平。  

○复游郭西  

深蕃古迹尚横陈，大汉良朋欲徧寻。旧日亭台随处列，向年花卉逐时新。风光甚解流连客，夕照那堪断送人。窃念世间酬短景，何如天外领长春。  

○晚泊古渠  

志道既无成，渊冰深有惧。东辞海上来，西望日边去。鸡犬不闻声，马牛更递铺。千山及万水，不知是何处？  

○寄东方道众  

当时发轫海边城，海上干戈尚未平。道德欲兴千里外，风尘不惮九夷行。初从西北登高岭， 【即野狐岭。】 渐转东南指上京。 【陆局河东畔东南望上京也。】 迤逦直西南下去， 【西南四千里到阿里朵，又西南二千里到阴山。】 阴山之外不知名。  

○回纥纪事  

回纥丘墟万里疆，河中城大最为强。满城铜器如金器，一市戎装似道装。剪镞黄金为货赂，裁缝白作衣裳。灵瓜素椹非凡物，赤县何人构得尝。  

○雪山  

东山日夜笔蒙鸿，晓色弥天万丈红。明月夜来飞出海，金光射透碧霄空。  

○秋阳观二绝  

秋阳观后碧岩深，万顷烟霞插翠岑。一径飞花春水急，湾环流出洞天心。  
群山一带碧嵯峨，上有群仙日夜过。洞府深沈人不到，时闻岩壁洞仙歌。  

○登寿乐山  

地土临边塞，城池压古今。虽多坏宫阙，尚有好园林。绿树攒攒密，清风阵阵深。日游仙岛上，高视八纮吟。  

按长春子《西游诗》，最多奇句，如《龙阳观度贞》云：「碧落云峰天景致，沧波海市雨生涯。」《望大雪山》云：「南横玉峤连峰峻，北压金沙带野平。」《寒食日春游》云：「岛外更无清绝地，人间惟有广寒天。」惜全首多涉道家语，概不入选。  

***◆吴宗师全节（看云集）***  

全节，字成季，号闲闲，饶州安仁人。世居寿枥山，有醴泉灵芝之瑞。生时丹光满室，七月能言，父梦神告曰：高仙托体尘中，不能留也。年十三，学道龙虎山，元世祖定江南，侍其师张留孙入见，命留禁近，赐号上卿。元贞初，制授冲素崇道法师南岳题点，寻加授玄德法师崇真万寿宫提点。大德末，授玄教嗣师。至治元年，留孙卒，二年，制授特进上卿、玄教大宗师、崇文弘道玄德真人，总摄江淮荆襄等处道教，知集贤院道教事。卒年八十二。闲闲历事六朝，出入禁闼，眷渥如一。封其父司徒饶国公，母饶国太夫人，名其乡曰「荣禄」，里曰「具庆」。初在京师，移植江南梅花，护以穹庐，扁曰「漱芳亭」。晚又作环楹堂，布先天图画于壁，自题诗曰：「要知颜子如愚处，正是羲皇未画时。」御书「闲闲看云」四字赐之，因自号「看云道人」。所著旧有《瓢稿》、《代祠稿》，总名曰《看云集》，共二十六卷。吴伯清称其诗如风雷振荡，如云霞绚熳，如精金良玉，如长江大河，字字鸣国家之盛。谐于英茎咸韶之乐，固非寒陋困悴拂郁愤闷者之所可同也。  

至大三年代祀茅山宿玉晨观  
登大茅峰  
三峰二首  
崇禧观  
牧斋真人华阳道院  
鉴止  
喜客泉  
金清境界  
别茅山  
延佑元年五月重祀茅山瑞鹤诗二首  
重登第一峰  
二峰  
三峰  
重过喜客泉二首  
震灵方丈赠玉虚宗师  
六月十六日早朝偶成八句寄山中诸友  
送原功大监南归  
送虞伯生使蜀  
获玉印  
题饶氏雨楼  
题叶氏四爱堂  
玄妙观  
季境舍人归维扬朝中名公各赠以诗看云八十翁闲闲吴全节作唐律一首以授之  
冲佑万年宫  
繁禧观  
子昂诸贤赋天冠山五言诗二十八首模写已尽矣余遂作唐律一章题卷尾云  
江上作  
方方壶惠山舟行图  
谨题王鹏梅金明池图  
题黄子久天池石壁图  
题米元晖画云山图二首  
中岳庙投龙简  
寿庆堂  

○至大三年代祀茅山宿玉晨观 【以下十八首见刘大彬《茅山志》。】  

皇驰六辔过华阳，晋桧苍苍古道场。夜鹤唳风清地肺，晓龙雨护 【阁】 天香。三峰恍惚蓬莱境，万象昭回草木光。青石坛高天咫尺，绿章封事答吾皇。  

○登大茅峰  

第一福地第一峰，玉台积翠摩苍空。大君成道二弟从，还丹返老颜如童。绣衣趣召凌天风，此事万古将无同。山高有仙水有龙，龙腹如篆朱砂红。蜿蜒变化理莫穷，作霖济旱年屡丰。神仙为市坛朝宗，真人涣号芝泥封。猿鹤相语千载逢，葵心耿耿通宸枫。万里六辔驰花骢，香飘龙篆江云东。瑞凝草木气郁葱，稽首峰顶歌玄功，他时归奉明光宫。  

○三峰二首  

午夜瑶坛谒帝还，笋舆冲雨两山间。客来似觉茅君喜，净扫浮云出好山。  
石径松云入步轻，垂垂空翠雨初晴。风来山阁凉如水，小倚阑干听鹿鸣。  

○崇禧观  

曲林古观水西流，天遣皇华驷玉虬。高士远分龙虎派，哲人久伴凤凰游。楼台山色三峰晓，池馆泉声五月秋。云案凝香浮洞府，坐令和气蔼丹丘。  

○牧斋真人华阳道院  

鳌载三峰拥客槎，采真访古意无涯。云山夜雨棠梨树，宇宙春风棣萼花。龙洞远分丹井水，鹤松高映赤城霞。宗师应帝光前绪，仙馆新开第一家。  

○鉴止  

山泉漱玉雨浪浪，渟蓄深开一亩塘。若向动中知静体，湛然泰宇发天光。  

○喜客泉  

客游华阳天，山径肩竹舆。首登大茅顶，天市神仙居。回观喜客泉，稽首孙仙姑。方池鉴止水，湛湛涵太虚。仙君驱骊龙，为吐万斛珠。滚滚出石底，拍手相欢呼。有情感无情，此理妙鼓桴。泉喜客亦喜，主人当何如？我愿■〈奭斗〉一勺，万物同沾濡。歌诗谢山灵，临风重踌躇。  

○金清境界  

境界全清地位高，山中尽日乐陶陶。旋劖白石开三径，可是青山厌二豪。眼底浮荣看草露，耳根清韵起松涛。明朝匹马西湖路，回首灵峰耸巨鳌。  

○别茅山  

长松古道翠深深，回首层峦耸积金。鹤语云峰人换世，凤□仙路客来今。连朝晴雨随人意，到处烟霞感帝心。如此山川歌不足，行看褒衮出词林。  

○延佑元年五月重祀茅山瑞鹤诗二首 【并序。】  

至大庚戌秋，百余鹤集大峰一宿，宗师刘君以其明年入觐，尝图以献。兹以上命再祀宗坛，比至下泊，有鹤十二若相迎导。遂赋二绝并纪之。  
一雨三峰分外青，岩华涧草共欣荣。茅君闻道天香至，先遣西山羽驾迎。  
图写丹青上九天，秋风百鹤驻山前。谁知六辔重来日，又见排空十二仙。  

○重登第一峰  

重登大峰顶，晓色正苍凉。华构烟霞壮，幽居日月长。碧云浮洞户，清露沁衣裳。水浅玄龙跃，林深黑虎藏。去天疑咫尺，胜地岂寻常。屏俯金峰画，炉分玉案香。会仙犹有市，济世得无方。药圃多春意，丹房耿夜光。何时结茅屋？稽首礼华阳。  

○二峰  

坛高青石古，峰小白云多。乐奏仙君喜，茶香使客过。神丹藏蕊笈，清露滴松萝。路接金鳌背， 【回】 【四】 軿发浩歌。  

○三峰  

三峰琳宇状，松老鹤知还。江白南徐月，楼青北固山。浮云通地肺，古洞敞天关。寄语寻仙者，蓬莱只此间。  

○重过喜客泉二首  

万珠寒涌碧琉璃，山色天光湛一池。客本喜泉泉喜客，阑干倚遍立多时。  
前度题诗重拂尘，泉迎 【熟】 【热】 客喜津津。主人不负当年约，为把殊庭总一新。  

○震灵方丈赠玉虚宗师  

晓起南窗看白云，道心如水鬓丝银。当时宣室前厘席，此日仙坛得主人。方外烟霞知有喜，掌中雷雨信如神。夜来亲见茅君说，五百年间再世身。  

闲闲真人奉旨代祠三茅竣事，既归，以行卷示余，为诗若干首，并集庚戌代祀诗，援先虚靖书刘静一诗例，求余并书，将以传区。余不见《瓢稿》久矣，读之释然。于登高能赋间，而有归美报上之心，又皆以王事而从方外之乐，真如坡翁所称羡者，是皆宜书也，故为行笔，亦以想象同游之意云尔，若曰拟虚靖则不敢。延佑第一重九日，嗣天师张与材敬题。  

○六月十六日早朝偶成八句寄山中诸友  

五年四覩六龙飞，又领群仙觐紫薇。金殿 【一作阙。】 烟霞 【一作「云烟」。一作「烟云」。】 浮黼扆， 【一作几。】 玉阶日月丽旌旗。群 【一作庭。】 臣奉玺勤三让，国母临朝重万机。遥食蟠桃 【一作「桃熟山中」。】 知几次， 【一作度。】 客星还照 【一作「月明长忆」。】 钓鱼矶。  

○送原功 【大】 【太】 监南归  

渐觉文星阙下稀，奎章两见送行诗。渭城朝雨歌三迭，湘水秋风赋九疑。国典紬金藏凤阙，词臣步玉即龙墀。席前时有苍生问，可向江南久别离。  

○送虞伯生使蜀  

送别应思旧所经，秦川花柳短长亭。三峰高拊仙人掌，万里先占使者星。锦水东流江月白，潼关西去蜀山青。当年不尽登临意，待尔 【一作汝。】 重镌 【一作镵。】 剑阁铭。  

○获玉印 【并序。】  

三茅山道童遇白兔入穴，掘之，得一玉印，乃九老仙都君玉印一颗，乃宣和故物也。  
瑶瑛篆刻镇华阳，犹带宣和雨露香。玉兔有灵开地藏，金童无意得天章。九重台上增春色，万里书中耿夜光。喜遇明时荐神瑞，三君珍重护宏纲。  

○题饶氏雨楼  

夜梦苍虬遶屋梁，晓看飞雨洒浪浪。润涵琴调清风远，凉入书声白昼长。翠壁凝云流石乳，绿畴翻浪沃金穰。何时剪烛西窗下，却听檐花共醉乡。  

○题叶氏四爱堂  

方今文采重奎章，光照芝山四爱堂。梅蕊春融冰雪界，莲花晚静水云乡。湘累往矣兰为佩，陶令悠然菊泛觞。千古高风犹一日，迢迢归梦楚江长。  

○玄妙观  

榴皮书壁走龙蛇，池上芭蕉又见花。北阙恩承新雨露，西湖光动旧烟霞。春风日长玄都树，秋水星回碧汉槎。修月功成三万户，蕊珠宫里诵《南华》。  

○季境舍人归维扬朝中名公各赠以诗看云八十翁闲闲吴全节作唐律一首以授之  

相君五马牧饶时，玉树秋香生桂枝。日丽凤毛延世泽，风培鹏翼运天池。平山堂北看红药，析木津头识紫芝。文献通家遗一老，涂鸦赠别写乌丝。  

○冲佑万年宫  

武夷天赐万年宫，云隔蓬莱梦已通。玉旨煌煌镌石壁，棹歌隐隐渡溪风。帆归海国春潮绿，市俯星村晚照红。不用广寒修月斧，奎章大笔纪成功。  

○繁禧观  

门前流水泛桃花，回首蓬山别一家。曾把金茎餐沆瀣，闲挥玉麈看琵琶。火存丹鼎春长好，卷掩《黄庭》日欲斜。心与江湖天共远，大开瀛海驻吾槎。  

○子昂诸贤赋天冠山五言诗二十八首模写已尽矣余遂作唐律一章题卷尾云  

青山特地耸天冠，闻说群仙驾紫鸾。浮世黄金空白发，倚云苍玉尚玄坛。松根怪石千年化，桧顶飞泉六月寒。弘景定辞神武去，鸥波浩荡锦江干。  

○江上作  

短棹轻舟几度过，月明江上《竹枝歌》。故山归去青依旧，华发添来白已多。  

○方方壶惠山舟行图  

甘河当日逢仙□，七朵莲花变金色。洪厓得道隐山东，夜夜神光丹室白。  

○谨题王鹏梅金明池图  

龙舟迭鼓出江城，送得君王远玉京。惆怅金明池上水，至今呜咽未能平。  

○题黄子久天池石壁图  

鸟啄残花污草庵，一春未到两山探。忽观痴老图中道，南峰翠带北峰岚。  

○题米元晖画云山图二首  

溪上青山过雨浓，分明倒满玉芙蓉。令人却忆匡庐顶，百丈银河下碧峰。  
雨外夕阳摇树明，山云吞吐乱阴晴。飞帆一点知谁子？疑在元晖画里行。  

○中岳庙投龙简  

阳城天地中，坤灵奠神岳。积翠千层霄，元气远盘礴。降神生申甫，形势控伊洛。谽谺虎豹蹲，偃蹇蛟龙跃。猛士横戈矛，奇阵出帏幄。簇簇罗旌旗，巍巍耸台阁。玉镜为谁开，金柜为谁钥。远近列画图，周遭峙郛郭。万状不可名，起伏互连络。皇皇圣帝居，历代重封爵。老柏浮苍烟，古殿蚀丹雘。天朝混华夏，秩礼特优渥。皇庆二载春，宵旰轸民瘼。有旨醮长春，玉简命新琢。诏臣走登封，香币致虔恪。邃洞藏宝符，琼音降笙鹤。三呼今复闻，祥风度天乐。小臣奉明祀，三使陟云崿。箕山胜可家，颍水清可涿。遐想饮牛人，高风动寥廓。赐玦知何时，分我云半壑。歌诗勒嵩珉，用赞圣人作。  

○寿庆堂 【王氏建。】  

堂成仙子捧流霞，文物衣冠见世家。江上青山如玉垒，山中白石亦金华。云连寿栎千年树，日映蟠桃几度花。天府归荣传锦里，行看丹凤降黄麻。  

***◆上清外史薛玄曦（上清集）***  

玄曦，字玄卿，河东人。徙居信州之贵溪。年十二，辞家入道龙虎山，师事张留孙、吴全节。延佑间，用荐者召见侍祠，制授大都崇真万寿宫提举，升提点上都崇真万寿宫。泰定元年，奉诏征嗣天师，既至，住镇江之干元宫，未行，扈从滦阳，还至龙虎台，喟然叹曰：楚云江树，遐阻万里。引领亲舍，宁无惕然于中乎！即日辞归。辟清宁斋、见心亭、熙明轩，筑琼林台于龙虎山之西，日与学仙者相羊其间，而密修大洞回风混合之道。会杭州佑圣观孙真人仙去，法席久虚，省府奉书币以迎，辞不就。至正三年，制授弘文裕德崇仁真人佑圣观住持，兼领杭州诸宫观，玄曦不得辞，乃拜命而遣弟子摄其事。五年卒，年五十七，自号上清外史。所著有《上清集》、《樵者问》，会稡群贤诗文为《琼林集》。玄卿负才气，倜傥不羁，善为文，而尤长于诗。揭曼硕留琼林月余，斋三日乃为作序，称其老劲深稳如霜松雪桧，百折莫能挠；清拔孤峻如豪鹰俊鹘，千呼不肯下；萧条闲远如空山流泉深林，孤芳自形自色，不与物竞。人以为知言。玄卿书札极丽逸，片楮出，人争欲得之。有闻风而未之见者，或使图其像以去。见心亭后有土阜隆然，人称之曰「薛公墩」云。  

次韵欧阳检阅濠池观荷  
野宿山简虞博士王待制  
题高尚书夜山图  
燕粟总管玩芳亭子  
送文郎中奉使交趾  
送陈都事使云南兼寄李仲渊廉访  
宋显父秘书惠海子北门之什次韵答之  
送朱本初之玉隆堂  
游张公洞简常守刘道中  
题刘京叔归潜室  
攸宁庵  
万岁山次韵  
简畅廉访  
华素台  
张舍人遥碧楼  
庆黄晋卿任江浙儒学提举  
大驾度居庸关  
次韵王侍郎上都见寄  
寄赠华阳洞隐者  
高远堂  
赠聂尊师  
题云林子南村隐居图  
简高佥事尧臣  
送李理问赴岭北省二首  
送黄元深游淛  
春尽北行留别吴大修撰  
次韵卢疎亭廉使见寄  

○次韵欧阳检阅濠池观荷  

行行濠池上，亭亭见长荷。琼葩耀初日，碧芰卷轻波。深蒲晓色乱，微雨晚香多。方舟时自移，高轩或来过。岂无河朔饮，那复发商歌。商歌一慷慨，此物奈君何！  

○野宿山简虞博士王待制  

迢迢野宿山，峰峦何崔嵬。朝登猛虎啸，暮宿玄猿哀。高风四面发，花鸟为谁开？传闻章皇帝，此地昔徘徊。龙驾竟不还，浮云空往来。秀色九天外，巨灵不敢摧。飘摇散襟带，览结何悠哉！  

○题高尚书夜山图  

高李风流仕西浙，共倚危楼望吴越。吴越江山千万里，高侯画对中秋月。生纸经营入董源，朦胧烟树迷宫阙。玉露沉沉四泬寥，潮声已息箫声咽。不写思陵全盛时，空遗白塔堪愁绝。君不见王子猷，亦向山阴弄雪舟。谁拈秃笔埽清游，古今嘉致总悠悠。  

○燕粟总管玩芳亭子  

粟氏林亭好，飘飘借马游。药阑当户密，花径近城幽。未许朝参懒，聊为逸兴留。使君行乐处，风物为春柔。  

○送文郎中奉使交趾  

天子龙飞统万邦，玉符封检下殊方。远人尽是雕题獠，奉使唯应粉署郎。翡翠飞时铜柱湿，鹧鸪啼处石门荒。炎风苦雨烦珍重，蒌叶槟榔取次尝。 【《体要》、《正体》俱作柳贯，《待制集》中不载。】  

○送陈都事使云南兼寄李仲渊廉访  

送君铨选使滇池， 【一作溪。】 部落诸贤想自 【一作「夷自品」。】 题。明月先经 【一作「梦回」。】 夔子北，长风却 【一作吹。】 度夜郎西。山横 【一作涵，又作怜。】 塞雨骅骝滑，花发 【一作压。】 蛮云杜宇啼。为问霜台李廉访， 【一作「学士」。】 白头官满尚羁栖。 【《元音》作赵孟俯，《松雪集》中不载。】  

○宋显父秘书惠海子北门之什次韵答之  

得君佳句见君情，春半闲从海上行。红杏啼莺沙苑邃，绿杨嘶马汉堤平。玉山地势连双阙，金水河流注夹城。万乘以仁怀远迩，游观宜着鲁诸生。  

○送朱本初之玉隆堂  

西山紫翠簇芙蓉，师住逍遥第一峰。慎勿挽弓思射鹿，祇须铸铁学降龙。闲穿晓月鉏灵药，醉拂秋风卧古松。应忆京华旧游处，蓬莱访畔五云重。 【按此诗蒋易《风雅》题作《送真一诗》，云：「西山紫翠郁芙蓉，师住逍遥第一峰。滕阁雨收瞻驻鹤，楚江沙长羡降龙。有时带月鉏灵药，无事焚香对古松。谩忆京华旧游处，蓬莱坊畔五云东。」与此小异。】  

○游张公洞简常守刘道中  

赤乌二载发奇空，古洞深沈道路危。翠窦下攒山瀑落，紫岩中廓石膏垂。铁船通海时难遇，金鼎调元事可期。祇恐使君同变化，白螺来往少人知。  

○题刘京叔归潜室  

独构茅堂养道真，满前俗事罢纷纭。磻溪夜钓波心月，汾曲春耕陇上云。长笑熊罴劳应梦，直 【一作肯。】 教猿鹤怨《移文》。近来传得安心法，万壑松风枕上闻。  

○攸宁庵  

高兴何如向子平，男昏女嫁一身轻。白云在望频登陇，黄发为期少入城。茧室已营身后计，凤笙时听月中声。江淮十载风尘满，回首谁应似独醒。  

○万岁山次韵  

万岁仙山耸碧空，广寒春 【一作宫。】 殿最当中。桥连绮 【一作「云移锦」。】 石通三岛，路遶银河接两宫。柳拂甘泉巢翡翠，花凝太液下冥鸿。 【一作「孔雀花浓深驻日，凤凰枝老细含风。」】 年年此地 【一作岁岁。】 经游辇，自是承 【一作升。】 平乐未终。  

○简畅廉访  

名家世代产贤臣，清白流芳迈等伦。柏叶拂阶迎廌角，红云拥殿识龙鳞。畅当诗律知无敌，薛稷才华愧不纯。江左扫清虽一道，里行犹赖济斯民。  

○华素台  

银台错落照长春，泰宇清明绝点尘。星斗九天分楚越，山河万里界瓯闽。花边绛节招猿鹤，云里丹梯驻凤麟。戏马歌风何足数，初阳今古对天人。  

○张舍人遥碧楼  

西北高楼入九天，楚云吴树净娟娟。玉浮翡翠流青草，金削芙蓉列紫烟。方椟尚藏周典礼，故家犹继汉神仙。想应公子登临处，明月吹笙彩凤旋。  

○庆黄晋卿任江浙儒学提举  

忆昨追随到上台，鳌头先夺锦标回。道人独宝笼鹅帖，天子曾惊倚马才。礼以二仪宗太极，名因三赋重蓬莱。只今教雨司吴越，绝胜文翁化蜀来。  

○大驾度居庸关  

居庸雄据万重山，南北门分作汉关。鼓角动时森虎卫，旌旗行处识龙颜。禅宫路转风烟合，御苑春深草树闲。待得长杨围猎罢，又随车骑此中还。  

○次韵王侍郎上都见寄  

滦水东风净物华，石鳌峰下驻仙车。清明草检归黄阁，胜日开筵近紫霞。万户砧声闻别馆，九天秋色落谁家？仙郎赋罢长回首，南去还乘八月槎。  

○寄赠华阳洞隐者  

归去华阳古洞天，高情萧爽绝凡缘。牵萝石壁书红叶，散发云林卧紫烟。长史玉经何日降，隐居真诀至今传。江东却拟寻君去，合景回风问上玄。  

○高远堂  

数椽茅屋云中出，一抹青山坐上看。读罢《黄庭》春雨后，刺桐花落鸟声寒。  

○赠聂尊师  

青山寂寂雨潇潇，一个长松翠欲飘。白发道人年八十，小楼闲坐说前朝。  

○题云林子南村隐居图  

山高白石秀，竹密绿阴浓。窗映风光扫，溪流月影重。  

○简高佥事尧臣  

宪府开江左，清风肃百曹。朝廷任隐逸，郡县覩英豪。必使民情直，须除吏弊牢。马周为善政，今古尚持操。  

○送李理问赴岭北省二首  

君向龙沙去，迢迢不计程。关山殊汉苑，河陇异秦城。青草明妃冢，黄云属国营。盛年经此地，往事肯伤情。  
画省开边鄙，郎官选俊才。臂鹰过雁碛，走马上龙堆。气候调中律，星辰接上台。何当瓜及日，却向晋陵回。  

○送黄元深游淛  

南宫朝殿锁蓬莱，芳草春深梦不回。只有海门青一点，月明犹送旧潮来。  

○春尽北行留别吴大修撰  

万柳千花拂酒旗，南陵北苑草离离。居庸关下泉呜咽，又是东风欲去时。  

○次韵卢疎亭廉使见寄  

西风吹老敬亭秋，回首江云近涿州。记得少年陪剑履，麒麟合上凤池头。  

***◆黄尊师石翁（松瀑稿）***  

石翁，字可玉，号松瀑，南康人。世儒，家居庐山下。少多疾，父母强使为道士。所居室多唐、宋杂迹。间疾作，闭户反复在手。疾止危坐若思。客至驰辩荣辱，石翁闭目不复答，人多咎之，因自号曰「狷叟」。年几六十而死，常自作墓铭。邓善之谓其学典丽该洽，贯儒名老而同归。文章由古训诫，诚若拟金石而奏《韶濩》。袁伯长称其静而不驰，溢于哀忿，砥砺志节，有古逸民之风焉。  

自麻仙至笔架道中作  
望云  
题米元晖湖山烟雨图  
饭山道院  
送高丽五明马  
客语  
午日  
次韵谢新荔  
寒食客中二首  
暮春计筹山中寄句曲山人  
碧桃  
墨梅  

○自麻仙至笔架道中作  

三步五步歇，六日七日晴。岂不念我归，春色相送迎。前宵社酒散，行将返清明。红紫小零落，嘤嘤相和鸣。丛薄山矾花，玩之有余馨。亦欲寄所思，归鸿已宵征。悠悠不可极，恻恻难为情。荒荒谁与语，脉脉曳杖行。  

○望云  

日出五丈高，白云浩如海。城郭在云中，山人在云外。望云云气深，入云云气浅。亦欲入深云，不知云近远。  

○题米元晖湖山烟雨图 【并序。】  

《湖山烟雨图》初装，即作此诗，久而未写，病后眵昏，聊试目力。岁摄提格秋暮，庐山黄石翁。  
江南旧物澄心纸，百数十年谁得此。挥毫无复老元章，付与承家大儿子。展开素幅作湖山，点染兴入苍烟间。偶然墨云起霮■〈雨上对下〉，风雨偃林生暮寒。笔端奋迅有疾急，雨气淋漓纸犹湿。世人藏画尚精微，到此精微下风立。流寓东南谁与邻？倾怀付与李家亲。忽因 【缴】 【徼】 驳论资格，纸上数峰微笑人。  

○饭山道院  

万锺鼎食不到我，正自不必西山饿。饭山云气如炊烟，三餐而返肠果然。临川丞相有素愿，何处独无鱼羹饭。劝君饭客先饭穷，往往乞匄皆英雄。  

○送高丽五明马  

海波不动关梁通，虬髯使者来吴中。名骓额间挂明月，四蹄犹带龙堆雪。仰秣不受田家刍，太官之羊五味俱。贤才万里不难致，糠粃不充旴老矣。  

○客语  

旧时供奉曲，歌者亦无人。但感岁年晚，不知天地春。客犹谈宝庆，吾亦及咸淳。何处杨花过，飞来照角巾。  

○午日  

世故一炊黍，吾生百炼铜。客情伤发白，醒眼对榴红。远岫冥冥雨，疏衣细细风。欲论千古恨，不见楚南公。  

○次韵谢新荔  

海国仙人剪绛霞，年年一朵到仙家。眼中玉色如何晏，席上风流得孟嘉。野客不分唐殿带，老臣并按建溪茶。醉来往事都休问，且擘轻红对晚花。  

○寒食客中二首  

明朝便典黑貂裘，寒食宁无数日留。烟断旧尝悲介子，火衰今不祀商丘。百年尽付风吹柳，一雨远随山入楼。安有五侯鲭到我，自修茶事试香篝。  
惨淡微茫断客魂，最难忘处最难言。南陵不可避风雨，麦饭何如托子孙。往事沧江推白鸟，谁家铁拨送清尊。欲寻隐者相倾倒，烟柳深深不见门。  

○暮春计筹山中寄句曲山人  

松花落粉啼子规，山人燕坐春昼迟。石泉岂非《大韶》乐，日色犹是鸿荒时。筠篮竹杖烟中语，青纸丹书林下诗。应谢钱塘旧知识，白云独往无还期。  

○碧桃  

洗尽娇红出翠帷，玉人无语背斜晖。绿华前度通仙谱，天水何年染素衣。宴罢瑶池春梦断，影寒姑射夜深归。禁烟时节多风雨，莫遣繁英一片飞。  

○墨梅  

去年曾访林君复，烟水苍茫鹤未归。不似对君横小幅，一枝和雪照柴扉。  

***◆金溪羽人查居广（学诗初稿）***  

居广，字广居，临川人。少入金溪望仙观受度为道士，复之上饶龙虎山，从庐阜黄尊师石翁学为诗。尝东游至鄞海上，还憩虎林山，得杨推官仲弘诗七言今体，服其雄浩。又得范太史德机诗五七言古今体，服其清峻。皆手钞口诵，心领神解，期与之俱化。因橐其诗西之清江百丈山，求德机之庐而卒业焉。德机定其可传者五十余篇，序为《学诗初稿》。天历己巳，卒于仁寿观，年四十六。广居与杜原父、孙履常、揭曼硕友善，所交多畸人静士，雅嗜佳山水，杖屦所历，揽结奇秀，资之赋咏。柳道传为作墓表，谓当时诗名与广居上下颉颃而余最善者，危素太朴、王渐玄翰、揭车子舟四人，为江右后来之秀云。  

二银女祠  
□□□□□□□  
孝子行  
胡波斯引为丹阳氏作  
送危方逸之京  

○二银女祠  

银冶二女祠，抚州之金溪。其家姓葛氏，无字年未笄。羞颜不出户，宛 【娈】 【恋】 守礼仪。在唐宝历岁，其父为胥吏。官家起银场，日夜遭棰楚。勤红问父苦，玉颊啼朱雨。父命斯易活，誓以死相许。禽兽尚知义，报父宁死心。投身入银冶，遂化成白金。郡县惊且叹，奏名上朝端。下诏罢炉冶，鸡犬皆平安。已经五百岁，历历人犹传。荒祠俯流水，像设还俨然。世间尽儿女，此事谁能前？缇萦费娥去，未有堪比伦。可比惟英皇，双魂抱烦冤。至今湘江竹，出土含泪痕。  

○□□□□□□□  

汲汲岁年徂，惨惨冰霜厉。君子不遑舍，明发戒行李。南台雄且高，国家所仗倚。辟掾无凡材，今子足称是。谔谔鉏奸贪，轩轩摄悍鸷。风俗归之正，郡邑得以治。御史不敢争，简书岂非议。捣空狐狸穴，动有鹰隼气。仕宦等一掷，名节在万世。皇皇吾君业，正朔越裳被。今岁一再敢，求言弭灾异。况子得言秋，盍体尧舜意。吾师范德机，每与论兹事。露坐山月高，抚剑各流涕。我本沧浪人，鼓枻从此始。  

○孝子行 【并序。】  

丰城廖孝子，至元十九年，乡寇大作，子负母冒刃逃。反靖，孝养终身，与江革不殊，惜无史书之。揭翰林近题其墓曰：有元纯孝廖某之墓。又为作文刻石，虞学士书之。  
丰城昔在至元岁，寇贼纷纷乱如鬼。是时廖生抱母行，不死白刃天有情。固知至愿天必感，母子全活见太平。廖生虽死犹未死，往往遗民言此事。有如江革遭乱离，负母逃潜经险阻。情词恻恻贼舍之，孝德还堪耀今古。乌乎薄俗■〈犭枭〉獍同，墓上请看纯孝子。  

○胡波斯引为丹阳氏作  

紫凤檀瓢剖鸣玉，斒镜面蚺蛇腹。银丝四索挂寒冰，中有骊珠三万斛。丹阳老人今乐师，当筵一曲《胡波斯》。太罕新声变哈失，曹纲缩手昭君悲。捩轴抽弦弹曳乐，历乱金盘撒飞雹。贝宫月冷泣雌蛟，瑶汉秋清叫孤鷟。玉壶水咽铜龙哀，绕指忽作盘空雪。剑光迸火玉斗碎，马蹄飞蹴河冰裂。洪牙促羽调声转，壮士气酣毛发立。蹋歌起舞劝一觞，不惜花袍酒淋湿。老人波斯技绝伦，出入侯门三十春。银鸾半臂紫貂帽，光动主翁筵上人。繁华转眼成今古，独技波斯向谁鼓。归来醉卧锦氍毹，高楼一夜梨花雨。  

○送危方逸之京  

石门江上送危郎，好上神京北斗旁。汉代文章须贾马，周家道德并虞唐。柳林马过沉云黑，沙碛驼鸣落日黄。为计游程二千里，朔风吹雪正茫茫。  

***◆智觉禅师明本（中峰广录***　梅花百咏）  

明本，号中峰，钱塘人。住雁荡村，姓孙氏，出家吴山圣水寺。闻高峰原妙禅师居天目山，往叩之，一见驩然，薙染于师子院，遂契妙旨。与断厓义公俱为高峰座下，或问优劣，曰：义首座固是根老竹，其如七曲八曲，惟本维那却是竿上林新篁，他日成材，未易量也。元贞间，高峰将迁化，以大觉禅寺相属，辞推第一座祖雍主之。登皖山，游庐阜，至金陵，结庵庐州弁山及平江雁荡，已而还山，领师子院。宰相大臣以五山主席交聘，俱力辞，因日避走南北间，朝廷闻其名，特赐金襕伽梨衣，进号佛慈圆照广慧禅师，欲召见阙廷，终不一至。惟再封香下诏，即所居修敬而已。至治三年八月，安坐而逝。世寿六十有一，僧腊三十有七。文宗敕词臣制碑，谥曰智觉，塔曰法云，有《中峰广录》三十卷。元统二年，诏收入佛藏，艺文监丞揭徯斯为之序，谓其提倡激扬，如四渎百川，千盘万转，冲山激石，鲸吞龙变，不归于海不已。其大机大用，见于文字有如此者。中峰屡辞名山，屏迹自放。时住一船，或僦居城隅土屋，若入山脱笠，即结束茅而栖，俱名曰幻住。自作《幻住庵记》。其居东林也，赵学士子昂、冯学士海粟为之躬运土木以执役。初，子昂与中峰为友，海粟甚轻之。一日，子昂偕中峰往访，海粟出示《梅花百韵诗》。中峰一览，走笔和之。复出所作《九字梅花歌》以示，海粟竦然，遂与定交。  

颂古七首  
自赞  
送吉上人之江西下高峰和尚遗书  
和皖山隐者  
秋夜述古  
阅林间录有感  
礼四祖真身塔  
雁荡除夜  
赠营寿藏  
次韵答盛秀才  
送禅者归乡  
船居十首  
山居十首  
水居六首  
鄽居十首  
次韵渖王题真际亭  
双髻峰有怀  
次韵酬李仲思宰相  
客中闻讣  
次韵酬冯海粟待制  
道话  
偶成  
省庵  
梅花百咏和冯学士海粟作  
忆梅  
评梅  
别梅  
惜梅  
剪梅  
蟠梅  
苔梅  
月梅  
风梅  
烟梅  
疏梅  
孤山梅  
茅舍梅  
隔帘梅  
纸帐梅  
九字梅花咏  
留题惠山寺  
题金山寺  
松月  
雪  
田歌  
林塘庵  

○颂古七首  

醉乘白鹤登银阙，梦跨青鸾入绛宫。酒醒眼开俱不见，一川桃李自春风。  
白玉琢成西子骨，黄金铸就伍员心。莲宫人醉歌声咽，月落吴江泪满襟。  
斧烂柯销局未阑，天风吹鹤下瑶坛。满盘黑白轻翻转，袖拂苍梧玉佩寒。  
天生富贵称雄才，织翠华裾拥不开。一簇管弦声未绝，醉扶公子上楼台。  
三冬枯木遇春阳，翠萼寒英喷古香。雪鬓老婆情未瞥，冷看花树哭檀郎。  
叶卷西风树树寒，乱蛩吟砌梦初残。情怀自是不堪听，又把琵琶月下弹。  
赤脚波斯叩海门，黑风吹浪暗昏昏。三更掣断青霞锁，笑看骊龙戏子孙。  

○自赞  

截断红尘石万寻，冲开碧落松千尺。岩花朵朵水泠泠，杨柳一瓶甘露滴。  

○送吉上人之江西下高峰和尚遗书  

寒岩一夜风雷恶，师子迸断黄金索。骅骝万里追不回，声沈宇宙空山岳。君今去去持此音，十八滩头探麟角。君不见马师一口吸西江，波腾浪沸烟茫茫。又不见集云峰下四藤条，雨洗风磨恨未消。生耶死耶俱不道，铁壁银山齐靠倒。有问禅，血染溪花春正妍。有问道，两岸夕阳对芳草。千差万别任纵横，瞥转一机何处讨。玄沙白纸脱或举，似时更须莫谤西峰好。  

○和皖山隐者  

野人原上十五里，寒厓白日啼山鬼。万峰重迭路回旋，半间箬屋青松底。老僧和锸入烟霞，满林摇落朱藤华。烧田种寒粟，斸地栽胡麻。云根拨笋，涧底寻茶。粪火深埋魁芋种，砂瓶烂煮黄箐芽。人谓隐者闲不足，何故山翁事驱逐。山翁笑指溪上桃，庭前竹，春风几度更新绿。香严不作灵云死，徒有是非喧两耳。争似侬家百不知，从教少室分皮髓。  

○秋夜述古  

蛩声唧唧，雁声呖呖。病叶落空阶，清籁鸣空隙。客来叩我白云房，三遶禅床振金锡。玄音落落不覆藏，更加一语成狼藉。拟来此处寻声迹，万里秋风有何极。丈夫何事不肯休，直欲参天起荆棘。九载少林穷的的，一宿曹溪浮逼逼。偃溪流水香严击，切忌随他那边觅。良由眼听与心闻，疾焰过风俱莫及。威音那畔空劫前，底事何曾异今日。幻住道人都不识，柴扉昼掩千山碧。寒莎叶底露沉沉，烟外数声牛背笛。客既无言我亦休，横眠一觉青茅席。梦里忽闻萧骚淅沥何处生？觉来元是山雨四声滴滴。  

○阅林间录有感  

林间编此录，深夜剔残灯。慧命微如线，人心冷似冰。祖庭空积雪，古路不逢僧。追企前贤辙，思归一念增。  

○礼四祖真身塔  

九拜晓龛前，追思独惨然。真身无日坏，此道有谁传？古岸横秋水，空山起暮烟。几多西祖意，寂寞在江边。  

○雁荡除夜  

茅屋三间冷似冰，灰头土面十余僧。扫除自己闲枝叶，不打诸方烂葛藤。就手揭开新岁历，和光吹灭旧年灯。顶门别具摩酰眼，越死超生似不曾。  

○赠营寿藏  

斸断云根辟古基，粉墙低护石楼危。既知身后有终日，肯信目前无了时。夜雨一窗蚕课茧，春风千里燕衔泥。到头共熟黄粱梦，哭送斜阳欲恨谁？  

○次韵答盛秀才  

风月何缘事苦吟，拟将英誉压鸡林。几回立尽三更月，一字搜空万劫心。梦里忽惊霜入鬓，梅边不觉泪沾襟。可怜半世聪明种，甘为浮词又陆沈。  

○送禅者归乡  

湖海俄经三十年，无端一念忆生缘。梦中复做还乡梦，禅外重参逆旅禅。踏碎暮云投古寺，冲开积雪望炊烟。狂心未向机前歇，溢目家山转弃捐。  

○船居十首 【录四。己酉舟中作。】  

世情何事日羁縻，做个船居任所之。岂是畸孤人共弃，都缘疏拙分相宜。漏篷不碍当空挂，短棹何妨近岸移。佛法也知无用处，从教日炙与风吹。  
水光沈碧驾船时，疑是登天不用梯。鱼影暗随篷影动，雁声遥与橹声齐。几回待月停梅北，或只和烟系柳西。万里任教湖海阔，放行收住不曾迷。  
人在船中船在水，水无不在放船行。藕塘狭处抛篙直，荻岸深时打棹横。千里溪山随指顾，一川风月任逢迎。普通年外乘芦者，未必曾知有此情。  
一瓶一钵寓轻舟，溪北溪南自去留。几逐断云藏野壑，或因明月过沧洲。世波汩汩难同辙，人海滔滔孰共流。日暮水天同一色，且将移泊古滩头。  

○山居十首 【录四。六安山中作。】  

胸中何爱复何憎，自愧人前百不能。旋拾断云修破衲，高攀危磴阁枯藤。千峰环绕半间屋，万境空闲一个僧。除此现成公案外，且无佛法继传灯。  
数朵奇峰列画屏，参差泉石畅幽情。青茅旋尖头屋，黄叶频煨折脚铛。云合暮山千种态，鸟啼春树百般声。世间出世闲消息，不用安排总现成。  
见山浑不厌居山，就树诛茅缚半间。对竹忽惊禅影瘦，倚松殊觉老心闲。束腰懒用三条篾，扣己谁参一字关。幸有埋尘砖子在，待磨成镜照空颜。  
头陀真趣在山林，世上谁人识此心。火宿篆盘烟寂寂，云开窗槛月沉沉。厓悬有轴长生画，瀑响无弦太古琴。不假修治常具足，未知归者谩追寻。  

○水居六首 【录六。东海州作。】  

道人孤寂任栖迟，迹寄湖村白水西。四壁烟昏茅宇窄，一天霜重板桥低。惊涛拍岸明生灭，止水涵空示悟迷。万象平沈心自照，波光常与月轮齐。  
水边活计最天然，物外相忘事事便。门柳每招黄蝶舞，岸莎常衬白鸥眠。雨蒸荷叶香浮屋，风搅芦花雪满船。不动舌根谈实相，客来何必竖空拳。  
缚个茅庵际水涯，现成景致一何奢。野塘水合鱼丛密，远浦风高雁阵斜。道在目前安用觅，法非心外不须夸。一声铁笛沧浪里，烟树依依接暮霞。  
年晚那能与世期，水云深处分相宜。茭蒲绕屋供晨爨，菱藕堆盘代午炊。老岸欲隳添野葑，废塘将种补新泥。无心道者何多事，也要消闲十二时。  
云漫漫又水漫漫，新缚茅龛眼界宽。尽有池塘堪着月，且无田地可输官。四时风味人谁得，万顷烟波我自观。却恐客来为境会，闭门收在一毫端。  
水国庵居最寂寥，世涂何事苦相招。去村十里无行路，隔岸三家有断桥。数点鸦声迎暮雨，一行鱼影涨春潮。陈年佛法从教烂，岂是头陀懒折腰。  

○鄽居十首 【录一。汴梁作。】  

足迹无端遍海涯，现成山水不堪夸。市鄽既可藏吾锡，城郭何妨着吾家。四壁虚明连栋月，数株红白过墙花。见闻不假存方便，只么随缘遣岁华。  

按中峰《四居》诗，皆避地时作。如《船居》云「随情系缆招明月，取性推篷看远山。烟蓑带雨和船重，云衲冲寒似纸轻。」「主张风月篷三叶，弹压江湖橹一寻。」《山居》云「雪涧有声泉眼活。雨厓无路藓痕深。」「偷果黄猿摇绿树，衔花白鹿卧青莎。」「白发不因栽后出，青山何待买方归。」《水居》云「波底月明天不夜，炉中烟透室长春。」《廛居》云「锦街破晓鸣金镫，绣巷迎猿拥翠钿。」「月印前街连后巷，茶呼连舍与西邻。」「玩月楼高门巷永，卖花声密市桥多。」并妙句也。附摘于此。  

○次韵渖王题真际亭 【按《中峰行录》云：驸马太尉渖王王璋遣参军洪钥赍书币叙弟子礼，期请上命，南来参叩。己未秋九月，王奉御香入山，谒师草庐，咨诀心要，请师升座为众普说，师激扬提唱万余言。王复求法名别号，师名王以「胜光」，号曰「真际」，王因建亭师子岩下，以记其事。】  

高亭结构标真际，体共云林一样闲。山势倚天忘突兀，水声投涧自潺湲。伽陀迥出言词外，海印高悬宇宙间。伫看凭阑人独醒，又添公案入禅关。  

○双髻峰有怀 【高峰和尚初创庵于此。】  

双髻云深古道危，不来夜半叩柴扉。六年底事成遗恨，寂寞空山啼子规。  

○次韵酬李仲思宰相  

晴云万迭裹群山，厓瀑千寻落树间。定里惊传王驾至，祇应来夺老僧闲。  

○客中闻讣  

讣音遗我客床头，话到轮回鬼亦愁。肉眼未空今古梦，满天霜月晒枯髅。  

○次韵酬冯海粟待制  

无言童子拂香台，报道长沙学士来。烂煮橘皮砂罐冷，几年生意喜潜回。  

○道话  

团团相聚火炉头，商略沩山水牯牛。一语忽投人拍手，满天霜月下西楼。  

○偶成  

檐头密布蜘蛛网，砌下高堆曲泥。达磨眼睛浑不顾，寻常读作一联诗。  

○省庵 【已上《中峰广录》。】  

一声幽鸟到窗前，白发老僧惊昼眠。走下竹床开两眼，方知屋外有青天。  

○梅花百咏和冯学士海粟作 【录十二】  

见非恍惚梦非神，雪后霜前分外真。疏影暗消三弄月，半联凄断独吟人。岁寒摇落孤根在，江驿荒凉往事尘。碎嚼幽香清可挹，玉奴无复更临春。  
玉箫起处暗惊神，曲缓瑶台逸韵真。泉石几年云冷鹤，关山万里月愁人。香凝老树调风味，影落寒窗枕隙尘。檀板金樽久岑寂，微吟不减昔时春。  
目送空山远驻神，似曾相识倍情真。半床素被铺寒玉，一幅生绡画美人。爽入冰姿欺国色，怅随哀曲黯京尘。三郎正爱《霓裳》舞，珍重椒房自惜春。  
曰云堆里晓飞神，道骨翛然一太真。古岸埋香多是雪，寒岩欺影四无人。因风寄远愁应老，坐雨辞根恨未尘。剩欲巡檐赋归隐，共君心事答闲春。  
征路愁迷黯动神，穿林入谷自寻真。亭亭有意冷移玉，黯黯无言空怅人。梦断阳台半云雨，泪空青冢几沙尘。余芳消歇繁华起，野水苍烟意自春。  
眼花落井眩双神，雪步迢迢见欲真。澹墨画图横玉影，黄昏庭院倚阑人。唾绒犹认窗间迹，啼粉空余镜面尘。消得黄金铸成屋，年年雪里贮芳春。  
水中仙子镜中神，夜夜相携入梦真。陇雁哀残埋玉地，朔风吹老弄蟾人。寒添灞上双眉冻，愁压江南几屐尘。雪里不嫌情味苦，一枝占断九州岛春。  
横影伶仃似有神，半清浅处独呈真。数枝冲澹晚唐句，一种孤高东晋人。上苑清房谁耐雪，庐山玉峡肯蒙尘。是中天趣那能识，惜被东风漏泄春。  
梦来曾忆二郎神，花影愁端语最真。月浸一庭寒水玉，梦惊孤枕断肠人。不堪往事从头看，总欲新诗得句尘。啄木敲门窥我醉，四山寂寂鸟啼春。  
忆昔君平勘卜神，青衣应是日时真。云开巫女多娇面，浴出杨妃一丽人。竹叶杯浮苔砌月，豆荄灰暖纸窗尘。惊春恐落群芳后，先到名园逐上春。  
遗情极像白拈神，仙与吟翁意气真。月晓忆同林外饮，酒醒愁恨曲中人。荒溪独照山初静，寒影相持雪亦尘。每惜半檐风露重，起披玉毳伴琼春。  
朵中飞下玉霄神，仙韵娇姝一粉真。冰晓浴干银浦水，雪篱愁损草堂人。名姬骏马空词笔，废苑荒台老战尘。冻野苍茫天四惨，两行啼雁独伤春。  

按中峰《梅花百咏》如「斜照窗纱斜照水，半随风信半随尘。」「一点芳心凭驿使，半梢清影伴诗人。」「饥蜂冒雪身游絮，病鹤眠苔迹妒尘。」「晓起白迷烟外策，夜深寒醒酒边人。」「吟对瘦怜寒夜影，折看愁杀故乡人。」对仗极工，应不减孤山处士疏影暗香之句也。  

○忆梅  

夜分明月是扬州，尚有春风在树头。莫怪当年何水部，岁寒心事与谁愁？  

○评梅  

月旦花前岂乏人，风霜齿颊带阳春。江南野史余芳论，绝世清如古逸民。  

○别梅  

花谢东风搅离思，愁翻缟袂忍轻分。月明梢送临溪水，春树遥怜隔暮云。  

○惜梅  

香销泥污意徘徊，掠地回风玉作堆。愁绝黄昏无一语，怕看孤月上窗来。  

○剪梅  

破玉并刀试手温，香凝双股断芳魂。花随燕尾轻分去，不带春风爪甲痕。  

○蟠梅  

铁石芳条谁矫揉，从教曲折抱天姿。龙蛇影碎玲珑月，交错难分南北枝。  

○苔梅  

古貌苍然鹤膝枝，唾花生晕护春机。玉堂试看青袍客，莫忘江南有白衣。  

○月梅  

数枝姑射斗婵娟，疏影分明不夜天。散却广寒宫里桂，春光长满玉堂前。  

○风梅  

花间少女剪春寒，粲粲《霓裳》舞队仙。月夜遥看环佩冷，莫教吹落玉花钿。  

○烟梅  

梦隔梨云逗晓天，苔枝浮翠逗春寒。不嫌玉质笼轻素，留与诗人冷澹看。  

○疏梅  

依稀残雪浸寒波，桃李漫山奈俗何？潇洒最宜三二点，好花清影不须多。  

○孤山梅  

种玉西湖独占春，逋仙佳句播清芬。月明花落吟魂冷，童子何之鹤在坟。  

○茅舍梅  

数椽草屋延清客，竹作疏篱护玉葩。不是玉堂无分到，且和明月到山家。  

○隔帘梅  

庭花映箔眩吟眸，一片湘云锁暮愁。风卷黄昏疏影动，珊瑚枝上月如钩。  

○纸帐梅  

春融剡雪道人家，素幅凝香四面遮。明月满床清梦觉，白云堆里见疏花。  

○九字梅花咏 【以下各选本录入。】  

昨夜西风吹折千林梢，渡口小艇滚入沙滩坳。野桥古梅独卧寒屋角，疏影横斜暗上书窗敲。半枯半活几个檿蓓蕾，欲开未开数点含香苞。纵使画工奇妙也缩手，我爱清香故把新诗嘲。  

○留题惠山寺  

惠山屹立千仞青，俯瞰天地鸿毛轻。七窍既凿浑沌死，九龙攫雾雷神惊。霹雳声中白石裂，银泉迸出青铅穴。惟恨当年桑苎翁，玉浪翻空煮春雪。何如跨龙飞上天，并与挈过昆仑巅。散作大地清凉雨，免使苍生受辛苦。我来叩泉泉无声，□曲冷光沈万古。殿前风桧砉然鸣，日暮山灵打鼓钟。  

○题金山寺  

半江涌出金山寺，一簇楼台雨岸船。月到中宵成白昼，浪翻平地作青天。塔铃自触微风语，滩石长磨细浪圆。龙化楚人来听法，手擎珠献不论钱。  

○松月  

天有月兮地有松，可堪松月趣无穷。松生金粉月生兔，月抱明珠松化龙。月照长空松挂衲，松回禅定月当空。老僧笑指松头月，松月何妨一处供。  

○雪  

冻云四合雪漫漫，谁解当机作水看。只为眼中花未瞥，启窗犹看玉琅玕。  

○田歌 【留天童寺作】  

村南村北春水鸣，村村布谷催春耕。手捧饭盂向天祝，明日插秧还我晴。  

○林塘庵  

学得闲来便得闲，好山好水任盘桓。林塘庵外湖山景，堪与杭州一样看。  

***◆元叟禅师行端（寒拾里人稿）***  

行端，字景元，一字符叟，临海儒家何氏子。年十一，得度于余杭之化城院。初参藏叟和尚于径山，言下豁然顿悟，藏叟告寂，依净慈巩石林为记室。与陵虚谷、海东屿、熙晦机、永东州、真竹阁为莫逆交。寻挂锡灵隐伏虎岩，住径山。请居第一座，既而退处楞伽室。大德间，出世湖之资福，名闻京国。至大间，特旨赐号曰「慧文正辩」，行宣政院举主中天竺，迁灵隐。延佑间，有旨设水陆大会于金山，命升坐说法，竣事入觐，加赐「佛日普照」之号。南归养高于良渚之西庵，泰定间，降玺书命主径山，作大护持者二十年。至正辛巳，终于丈室，世寿八十八，僧腊七十八。元叟以余力施于篇翰，尤精绝古雅，自称「寒拾里人」。尝拟寒山子诗百余篇，四方衲子多传诵之。林石田隐居吴山，不与世接，独遗以诗曰：「能吟天宝句，不废岭南禅。」其取重前辈如此。  

拟寒山子诗六首  
思洞庭寄承天寺觉庵老师  
赵李倪三居士建凌霄会求赠  
送方上人西蜀省亲  
寄晦机和尚  
山居二首  
题飞鸣宿食雁图  
北固山  
题水月猿图  
山房自述  
雪樵  
次韵答林首座  
寄东屿和尚  
维故人别墅  
栽松  
静轩  
海翁  
拟寒山子诗二首  
题罗汉图  
题牧牛图  

○拟寒山子诗六首  

昨日东家死，西家赙冥财。今朝西家死，东家陈奠杯。东东复西西，轮环哭哀哀。不知本真性，冥漠登泉台。  
木落湫水寒，千峰正岑寂。惟闻虎啸声，不见人行迹。霜露湿岩莎，月轮挂空碧。此时观此心，独坐盘陀石。  
名利是何物，人心不自灰。荣来终有辱，乐去可无哀。富冢草还出，贫门花亦开。耕桑枉辛苦，须白鬓毛衰。  
偃仰千岩内，超然与世违。采芝为口食，纫槲作身衣。瀑水淋苔磴，湫云渍草扉。闲吟竺仙偈，几度历斜辉。  
山中高且寒，人罕来登陟。松摇雪珊珊，萝罥烟幂幂。岩花春不开，潭冰夏方释。住此夫何为？心源湛而寂。  
我住在峰顶，白云常不开。窗扉沿薜荔，门径迭莓苔。山果猿偷去，岩花鹿献来。长年无一事，石上坐堆堆。  

○思洞庭寄承天寺觉庵老师  

烟苍苍，涛茫茫，洞庭遥遥天一方。上有七十二朵之青芙蓉，下有三万六千顷之白银浆，中有美人兮佩服金鸳鸯。游龙车，鸣月珰，直与造化参翱翔。忆昔天风吹我登其堂，饮我以金茎八月之沆瀣，食我以昆丘五色之琳琅。换尔精髓，涤尔肝肠，洒然心地常清凉。非独可以眇四极轻八荒，抑且可以老万古凋三光。久不见兮空慨慷，久不见兮空慨慷！  

○赵李倪三居士建凌霄会求赠  

双径在吴浙，实为山之雄。天目如屏拥其北，钱塘似练纡其东。重峦迭巘不知几千万，但见五峰秀色崷崒摩青空。下有跋陀神龙窟，上有覩史夜摩宫。晴云暖霭生岩松，朝开暮合无终穷。祖师据此鞭麟凤，森罗万象明真宗。纳须弥兮于芥子，卷法界兮于针锋。本源自性有常分，宁须妙用求神通。俨如鹿园与鹫岭，紫金光聚人天中。说法至今犹未散，天华似雨飘空蒙。  

○送方上人西蜀省亲  

道本绝方所，随缘触处真。家乡元不远，父子即非亲。径藓粘轻策，江华拂净巾。东吴与西蜀，曾不间纤尘。  

○寄晦机和尚  

流落似孤蓬，君西我在东。二三千里外，一十五年中。老去头毛白，寒来树叶红。所期盘石上，松月夜禅同。  

○山居二首  

山木交柯莎满庭，马蹄且不污岩扃。篝灯对雪坐吟偈，拥裓绕泉行课经。睡少每知茶有验，病多常怪药无灵。金园一岁一牢落，谁似孤松长自青。  
小榻新营岩瀑西，白云无路草萋萋。月明扃户野猿啸，日晏拥衾山鸟啼。积世诗书空简蠹，累朝坟墓半鉏犂。邯郸枕畔一炊黍，堪笑古今人自迷。  

○题飞鸣宿食雁图  

年去年来无定 【一作「年复」。一作「又一」。】 年，中郎何处有书传。 【一作「帛书曾达茂陵前」。】 影横 【一作连。】 蓟北月连 【一作横。】 塞，声断衡阳 【一作「江南」。】 霜满天。雨暗荻 【一作芦。】 花愁晚 【一作夜。】 渚，露香菰米落 【一作下。】 秋田。平生千里与 【一作复。】 万里。尘世网罗空自缠。 【一作县。此诗亦见萨天锡集。赵子昂家居，有以《飞鸣宿食四雁图》求跋者，时词客满座，而端叟老禅亦与焉。子昂属客赋诗，端公援笔立成，合座叹异。作天锡诗，误也。】  

○北固山  

三面鲸涛连碧天，金汤形势尚依然。山花黯黯人吹笛，江柳青青客上船。马带淮云东入浙，雁拖湘水北归燕。武侯一去孙刘死，原野几人耕墓田。  

○题水月猿图  

水中明月轮，可翫不可觅。狝猴徒自狂，触破寒潭碧。  

○山房自述  

故园归路隔天涯，绝顶闲房且寄家。翻罢贝多山月上，一棚花影漾袈裟。  

○雪樵  

珠霰飘飘柴在肩，且谋烧火过残年。庭前此际无人立，炉内凭谁续断烟。  

○次韵答林首座  

一房闲寄长松下，残喘谁留如病何。为报南山旧玄侣，幻华光景已无多。  

○寄东屿和尚  

相别于今八载余，君匡徒众我闲居。白云流水乾坤外，终不相亲枉寄书。  

○维故人别墅  

门径无尘有绿苔，东风落日旧曾来。白头道者今何在，一树樱桃花自 【一作正。】 开。  

○栽松  

钝镢横肩雪未消，不辞艰步上岧峣。等闲种得灵根活，会看春风长绿条。  

○静轩  

六户虚凝湛不摇，从教尘世自喧嚣。阶前尽日无人到，只有闲云伴寂寥。  

○海翁  

穷尽波澜绝一沤，余生甘自老扁舟。四溟高卧月如昼，闲把渔蓑枕白头。  

○拟寒山子诗二首  

人生在世有何事，日用但教心坦平。纵是金珠充屋栋，到头难免北邙行。  
天上日没月又出，山中叶落花还开。黄泉只见有人去，不见一人曾得回。  

○题罗汉图  

诸谛空来世所无，神通百变绝名模。不知何处留踪迹，却被人传作画图。  

○题牧牛图  

谁家荒疃连平原，何处孤村带乔木。官田耕尽牛正闲，且对东风弄横玉。  

***◆古鼎禅师祖铭（古鼎外集）***  

祖铭，字古鼎，奉花应氏子。年十八，从金峨横山锡公学出世法，二十五得度。竺西坦公主天童，使掌书记，后徧参诸尊宿，闻元叟在灵隐，往谒焉。言下豁然开悟，元统元年，始自径山出住昌国之隆教，迁普陀，复迁中天竺。至正七年，还主径山，锡号慧性文敏宏学普济禅师。十七年，退居妙明庵。十九年书偈而逝，有《四会语录》暨外集若干卷，古鼎洞彻玄微，踔厉纵横，袁伯长、胡汲仲、黄晋卿、虞伯生、欧阳原功皆称慕之。原功赠诗，有「上人能举龙文鼎，坐断凌霄第一关」之句。初在中竺时，有童子仇姓者，从师荷包笠。夜宿苏之承天寺，见空中有一宝鼎。左右翼卫皆天神，曰：「天帝以此鼎还赐径山。」诘旦以事质其僧，曰：「此必古鼎师还迁径山也。」俄而径山命下，闻者异之。  

径山五峰  
南屏雨中  
次韵免原怀径山  
题熨襁图  
宿径山娑罗林二首  
二灵山  

○径山五峰  

堆珠峰  
大人峰  
鹏抟峰  
宴坐峰  
朝阳峰  

△堆珠峰  

天势下凌霄，坐使万壑趋。元气结峦岫，献此大宝珠。翊殿护释梵，鼓钟殷人区。  

△大人峰  

五髻生云雨，镇踞何舂容。具此大人相，题为大人峰。伟哉天地间，万象同扩充。  

△鹏抟峰  

峰势来大鹏，鼓此垂天翼。培风本无待，适兹造化力。何须问天池，在在六月息。  

△宴坐峰  

杉松太古色，不别春与冬。道人此宴坐，一念万劫融。不特座灯王，等了诸法空。  

△朝阳峰  

二仪开幽漠，日月临下土。万物丽高明，此峰正当午。堂堂大圣人，两眼空寰宇。  

山中五峰，传之久矣。然指者不一，今各赋一诗，庶来者不待问而知也。至正庚寅七月，径山释铭书。  

○南屏雨中  

五月雨声连六月，南屏云气拥柴扉。林峦有穴山精出，岩谷无人石燕飞。诗句偶从行处得，家乡多在梦中归。晓来杖策湖头去，春水溶溶没钓矶。  

○次韵免原怀径山  

苍苍乔木五峰齐，十载江湖忆旧栖。丘壑芝兰香雾上，金银楼阁彩云低。秋风怅望辽天鹘，夜雨悲凉冢上鸡。但得闲身各安健，会寻石壁洒新题。  

○题熨襁图  

练光帖帖雪光开，倩得邻姑熨未裁。郎在征途儿在眼，十分寒向意中来。  

○宿径山娑罗林二首  

高斋宿层峦，无眠振衣起。历历夜方悄，婉婉情自美。浓露灌桂花，清香袭庭几。林旷鸣籁隐，空净停云徙。万事坐若遗，静极到天理。举目注秋江，凉月薄如水。  
闲宵散积抱，澹然得心妙。蛩冷暗响流，灯静寒光掉。星河累明灭，崖溜落渊奥。林风来朋朋，吹我形影吊。浩歌弄明月，高楼入清照。  

○二灵山  

为爱山灵与水灵，一庵高占白云层。风光只在阑干外，半属渔樵半属僧。  

***◆栯堂禅师益（栯堂山居诗）***  

益字栯堂，温州人。大慧杲四世法嗣，得法于净慈隐公。住庆元奉化岳林寺，世传《山居诗》一编，蘗庵黄僧游广陵，得于东隐精舍。为元时旧刻。如「春暖鹿眠三径草，夜寒雁叫一天霜。」「椶鞋踏冻石梯滑，松帚扫霜山径阴。」「相韩卿赵裈中虱，霸楚王吴槛内猿。」「灌蔬月下担寒浪，移石云边接断桥。」「一火烧畬春采蕨，半蓑披雨晓鉏园。」「黄狖林中偷果去，翠禽篱下引雏飞。」格律在皎然、无本之间，当不徒赏其山居高致已也。  

山居四十首  
题径山  

○山居四十首 【录十二】  

乱流尽处卜幽栖，独树为桥过小溪。春雨桃开忆刘阮，晚山薇长梦夷齐。寻僧因到石梁北，待月忽思天柱西。借问昔贤成底事，十年骑马听朝鸡。  
白云影里呵呵笑，地老天荒更不疑。樵径有霜寻药冷，石窗无月了经迟。青羝夜雪怜苏武，黄犬西风叹李斯。千古青编在天下，留芳遗臭更由谁。  
自知疏拙不可变，深入寒云千万层。夜火晴收枫坞叶，午茶寒煮石池冰。青林有雀安知鹄，碧海非鹍不化鹏。从此世人寻不到，乱山无路石棱棱。  
自是不闲闲便得，矜功负气总徒劳。乾坤不换蜩双翼，泰华何殊牛一毛。揭石出潭秋水怒，卷茆落地晚风号。满头白发干时政，谩说商山四皓高。  
乱山迭碧几重重，残日晴霞半映红。事有废兴秦失鹿，物无得丧楚亡弓。虚名终日雪填井，幻景百年绳系风。转忆天台松树下，倚看瀑布石桥东。  
异草灵苗世莫栽，萝龛禅起独徘徊。岳僧近写《茶经》去，海客遥寻药坞来。晓洞云腥龙孕子，夜天月冷兔怀胎。事殊世异真风远，汉武开池见劫灰。  
千年明镜忽生尘，逐妄迷真岂有因。海上刻舟求剑客，市中当昼攫金人。万牛难挽清风转，两曜偏催白发新。此事知音古来少，碧天无际地无垠。  
溪隔红尘树锁烟，寒蒲终日自安然。黄河定是有清日，曲木其如无直年。道在玄珠澄赤水，德亡神剑跃深渊。从来不结东林社，屋外开池自种莲。  
铁载能浮羽楫沈，败非成是迹休寻。漫言解返秦庭璧，须信难藏郿坞金。甜到尽时忘蜜味，酸从回处见梅心。青山若个不堪住，独买沃州支遁林。  
荒径攲斜挂籊蓬，半箩红粟倩溪舂。山中有客见真虎，世上何人识假龙。秋竹走箯穿断石，老藤行蔓上枯松。晚风断送云归去，谁打原西寺里钟。  
百年三万六千日，一似尘飞窗隙间。铜雀已成身早没，玉门未到梦先还。斩蛟胆壮浑忘水，逐鹿心狂岂见山。独许白云最深处，老松枯石伴身闲。  
即今休去便休去，何事却求身后名。世乱孙吴谋略展，才高屈贾是非生。沟中断木千年限，海上浮槎万里情。谁识枯禅凉夜月，松根一片石床平。  

○题径山 【见《径山志》。】  

攀萝扪石上崔嵬，为访名师特到来。碧眼望穿红日际，青鞋蹋破白云堆。松涛振壑鸣天籁，瀑布舂岩动地雷。好境自然尘世别，何须海上觅蓬莱。  

***◆梦观道人大圭（梦观集）***  

大圭，字恒白，姓廖氏，泉州晋江人。得法于妙恩，博极群书。尝曰：不读东鲁论，不知西来意。为文简严古雅，诗尤有风致。自号「梦观道人」，着《梦观集》及《紫云开士传》，晋江有金钗山，其《募修石塔疏》云：「山势抱金钗，耸一柱擎天之雄观；地灵侔玉几，覩六龙回日之高标。」一时传诵。同时有守仁，字一初，富阳人。亦号梦观，有《梦观集》六卷。洪武间，征授右善世，诗见《列朝诗集》中，而曹能始《石仓诗选》合为一人，误也。  

咏史  
定公生焚诗  
夏日同赵生郑生许氏兄弟游龟山山有大石下有遗址相传欧阳詹读书于此因造焉相与慷慨赋诗分韵得鱼字  
造唐山人居  
筑城曲  
和詹生春雨寒歌  
夜闻水车  
次韵陈骘民惜春  
出无车  
僧兵守城行  
五日吊古  
世故  
次韵詹生怀陈众中阮信道  
湖月简闲中  
桐下井  
江晚  
五峰山  
无题  
闻杜宇  
戏成  
谢檄  
夜起  
次韵王季鸿游九日山  
台上晚凉未去  
独坐  
王丞石泉  
云榭  
送钱将军北上  
龟峰绝顶  
忆梅山隐者  

○咏史  

敦弓彀明月，决拾生清风。一发期必中，大射师友同。学成遂专巧，教者初无功。其心既杀羿，天下惟一蒙。含戴亦齿发，位置三才中。如何怀此逆，天地或尔容。啮镞果有术，肆毒应无从。蚩蚩一为鉴，维以保令终。  

○定公生焚诗 【并序。】  

吾释氏者定，世古昆吾人。客漳久之，侨居开元寺，业白以老。至元四年秋，峒贼来攻城甚急，漳人莫知所出，定公礼空而祝曰：「使城不陷贼，吾当火吾身以答。」已而果然，越六年夏，遂累薪为龛室西郊，行与众诀，留之不可，乃自燔其间。其火之始张也，人视之泰然，无毫发惴惴色，郡人咸大骇异，请即其地作塔庙以祠。于乎！定以誓故生而自焚，宜若得罪于名教者，然与夫食人之食而见危不能致命，立人之朝临大节而变者，不亦远乎哉！况定之心，以一身全一城之死靡渝，亦宜若无得罪于名教者也。抑吾闻之，定老出世学，其成就岂此哉！人殆见其肤耳，定之详，余实得之灵源上人。源与之同居，又将经始其祠者，且请余为之诗曰。  
群凶白日至，梯冲舞严城。畴能身独死，而俾城不倾。定公出兹誓，金石开精诚。未几来讯丑，复见沟垒清。前言傥云食，吾将负神明。积薪自厝火，怡然就无生。何意金石躯，倏忽煨烬成。顾此乃余事，足为流俗惊。塔庙遂翼翼，钟鼓初喤喤。为国效死节，勖哉尔簪缨。  

○夏日同赵生郑生许氏兄弟游龟山山有大石下有遗址相传欧阳詹读书于此因造焉相与慷慨赋诗分韵得鱼字  

闲情素乖俗，乐彼中林居。林居未云果，幽赏意有余。出郭青山多，佳木亦扶疏。并游得良友，方驾从所如。翠微薄炎景，萝风泛凉裾。云径步窈窕，石门入清虚。少留席丰草，绿缛绵以舒。丛柯翳鸣鸟，石涧清有鱼。形神一萧散，疲勚亦以袪。夤缘龟岩东，遂即欧阳庐。怀贤仰高躅，抚迹惊废墟。愿留石中室，毕诵人间书。兹焉恐迟暮，眷眷空踌躇。  

○造唐山人居  

行行野田尽，荒蹊入秋水。何人有新屋，郁郁松林里。欣然造其门，晤言乃君子。解衣坐微凉，超遥适闲美。日澹疏雨晴，山色散窗几。石上闻鸟鸣，林端见云起。平生事外心，即此胡不喜。少暇同饮泉，幽期自今始。  

○筑城曲  

筑城筑城胡为哉？使君日夜忧贼来。贼来犹隔三百里，长驱南下无一跬。吏胥督役星火催，万杵哀哀亘云起。贼来不来城且成，城下人语连哭声。官言有钱雇汝筑，钱出自我无聊生。收取人心养民力，万一犹能当盗贼。不然共守城者谁？解体一朝救何得。吾闻金汤生祸枢，为国不在城有无。君不见泉州闭门不纳宋天子，当时有城乃如此。  

○和詹生春雨寒歌  

十日春，九日雨，空屋贮寒寒色苦。晓雪都成陌上泥，暮云不见城东树。所思今何处？相去纔几许。独将寸心寄短琴，琴老无弦暗尘土。东风吹落锦一幅，文章字字成金玉。中有苦寒词，词古声更悲。赓歌我不忍，上诉苍苍知。俗眼瞳人久生脂，竞收琐尾遗瑰奇。野禽乘轩士徒步，黄土被绣人无衣。天公有意回春燠，千林一夜生红绿。长年呻吟卧掩门，人生不解同草木。君勿歌，春雨寒，我有两耳愁心百盘。炉空叶已灰，屋漏苔生椽，檐声夜夜春水悬。人间惟我与子同此味，鬓发未白书如山。春雨寒，歌一阕，穷达在天愁不得。当时短衣夜半悲饭牛，何如学取商颂声金石。  

○夜闻水车  

旱火秋蒸土山热，新苗立死田寸裂。西风何处送呜呜，一夜水车啼不歇。水车声作水中龙，赤脚踏龙怜老翁。白水田头月未落，千畦万畦云雨同。流苏醉卧谁家子？有耳不闻汝啼苦。水龙水龙汝勿苦，及物无功得如汝。  

○次韵陈骘民惜春  

金尊泻酒胡琴语，白日长看花在树。东风一夜来戏人，老红飞尽江南雨。劝君莫苦爱流芳，红颜百岁终黄土。山人眼底不见春，古桧阴阴翠虬舞。  

○出无车  

出门便有路，路与天长尽何处？今日出门去不去，去时吃苦不得住。茧生脚背汗雨流，草鞋穿破脚不羞。大砂小刺踏入肉，疼痛连心眉总蹙。前村落日起孤烟，客子苦饥还问宿。归来资用无一存，大悔三月不出门。白面年少命运好，连镳结驷隘衢道，肯信无车一生老。  

○僧兵守城行  

驱僧为兵守城郭，不知此谋谁所作？但言官以为盗防，盗在深山啸丛薄。朝朝上城候点兵，群操长干立枪槊。相看摩头一惊笑，竹作兜鍪殊不恶。平生独抱我家法，不杀为律以自缚。那知今日堕卒伍，使守使攻受官约。谓僧非僧兵非兵，未闻官以兵为谑。一临仓卒将何如？盗不来时犹绰绰。敌人日夜徂我城，示以假兵无乃弱。我官自有兵与民，愿放诸僧卧云壑。  

○五日吊古  

楚国大夫去，彭咸从所居。祇今浮水马，何处问江鱼？异俗悲遗事，离骚读旧书。一觞川上酒，斜日雨疏疏。  

○世故  

世故占星变，吾生共月孤。此时无梦寐，长恐涉艰虞。山色宜茅屋，松花满饭盂。素心将独往，及早谢人徒。  

○次韵詹生怀陈众中阮信道  

旧游陈与阮，不见独成吟。无复此联璧，为谁重鼓琴？方朔文字老，南国酒杯深。今日风流远，令人恨满襟。  

○湖月简闲中  

秋近清波荷叶圆，叶阴疏处见青天。偶临湖坐得佳树，欲傍花行无小船。林院鹤归山色外，水亭人去夕阳前。深知碧玉壶中乐，一笑临风揖地仙。  

○桐下井  

晓风吹银床，萧萧古桐树。时有新汲人，瓶携落花去。  

○江晚  

长天鸟飞尽，两岸芦花发。何处一舟来？清江上秋月。  

○五峰山  

一寻五峰老，孤塔在云端。铁策已古色，石房空昼寒。  

○无题  

树影半窗明月，虫声一夜清秋。我意浩然千古，人间总是闲愁。  

○闻杜宇  

情知望帝是前生，春尽江南忆锦城。到处青山山有树，如何偏起故乡情。  

○戏成  

城郭无心寄一瓢，此身便欲老山椒。山童忽报松花尽，又逐扁舟上早潮。  

○谢檄  

谢檄归来卧白云，祇今心事与谁论。故人不似苍苔好，岁晚青青一到门。  

○夜起  

野人独卧山中屋，夜半雨声清梦熟。起来竹下一开门，秋入千峰月如玉。  

○次韵王季鸿游九日山 【并序。】  

季鸿王君携友游九日山，过姜相墓，感秦隐君能为卜葬事，不暴于世。吊以诗，余未识其人，爱其诗，亦次其韵。  
有客车马同，新秋在云巘。幽寻意方惬，周览涕欲泫。碧草满地生，白石抱空转。下有丞相坟，奈此牛羊践。隐君昔深遯，芳木足幽搴。维时谅多艰，此地憩重趼。日长聃书尽，岁暮越山远。初月闻啸歌，归云同息偃。鹤足喜松高，鱼心畏池浅。有怀莫与同，尚古一何缅。姜公寔英材，悟主片言善。位及台鼎崇，职与谏垣选。骨鲠方左迁，时运盖多舛。澹泊两相求，绸缪永云展。吁嗟日南英，梁栋先摧剪。微尔收白骨，当时委苍藓。逸事传海陬，史氏阙光显。千载有若人，游影始相勉。往古凛高踪，来今戒驽蹇。友道日以偷，殷勤何由遣。  

○台上晚凉未去  

高台日将暮，风凉未归客。长歌林木秋，微霭山光寂。素友适心期，幽赏忘物役。殷勤松间月，照我归途白。  

○独坐  

秋风一来林院深，开户自弹焦尾琴。丛木寒凉独鹤白，乱云高下群山阴。老天有月照闲坐，清夜无人同苦吟。古来穷饿得不朽，我生与世空浮湛。  

○王丞石泉  

白石丛丛屋上山，泉声一道碧云间。十分如练月同色，万古不痕天照颜。静夜竹斋知雨意，清秋茶鼎共僧闲。甘寒可濯功名念，公子青袍鬓未斑。  

○云榭 【榭为陈洪进故筑。】  

老屋危台雨气昏，石苔不见旧镵痕。当年霸业旌麾尽，故国秋声树木存。度海雁行惊断角，近城萤火没荒垣。无人去买长瓶酒，一酹陈王千载魂。  

○送钱将军北上  

鲁国将军盖世雄，十年归卧海门东。旧游台阁诸公在，当日京师万马同。行李忽来人意外，觚棱重入眼明中。圣心政尔思颇牧，待赐临轩节钺崇。  

○龟峰绝顶  

危石青入云，上有千岁木。我来卧其间，天风响岩谷。  

○忆梅山隐者  

梦入青山去，独寻云侣游。依稀携手处，月出石门秋。  

***◆石湖禅师宗衍（碧山堂集）***  

宗衍，字道原，中吴人。善书法，遍读内外书，而独长于诗。至正初，住石湖楞伽寺佳山水处，一时名士多与游，为危翰林太朴先辈觉隐诚公所推许。尝以僧省堂选主嘉禾德藏寺，才辩闻望，倾于一时。年四十三而殁，孙西白金嗣其法。道原为诗，博采汉魏以降，而以少陵为宗。取喻托兴，得风人之旨，所著曰《碧山堂集》。初太朴与道原相知而未尝相见，及洪武革命，太朴归江南，而道原之殁久矣。特为之序其首云。  

石湖闲居  
遣兴  
独坐  
泊平望  
东皋为陈隐君作  
杂诗次俞伯阳韵  
静趣轩  
感兴  
遣兴  
对菊有感  
晚凉怀故山  
浴罢  
啄木  
墨兰  
遣兴二首  
楞伽寺得站台  
题韩干画马图  
中山堂为许隐君作  
萱庭春意为胡景仁作  
野鸡毛羽好  
题川船出峡图  
题扁舟醉眠图  
舟中夜归  
秀州东郭舟中  
吴江晚泊  
楞伽寺  
送乐子仪侍兄之京  
秋兴  
题赵松雪墨兰  
钱唐怀古  
题仙山楼观图  
子熙两和诗寄再用韵以答  
次韵瑛石室谢事雪窦归吴江  
次韵春日西湖怀古二首  
送友人游温台  
寄李太无  
挽王非隐  
题小画  
题悬厓兰图  
吴江晚泊  
渔村夜归二首  

○石湖闲居  

过懒愧前垢，晨起亦已勤。开门扫积叶，苔色一何新。不知何夕雨，余湿未生尘。初日照修竹，青山可怜人。俯仰衡门下，谁知此意真。  

○遣兴  

龙化不改鳞，士达不改身。借问当路子，如何弃贱贫。仲尼称大圣，原壤乃狂人。光武有天下，严陵实隐沦。故旧不可忘，何况师友亲。呜呼千载下，此道如埃尘。  

○独坐  

客至固足喜，不至静亦佳。柴门终日掩，风过有时开。岂不念笑言，轻易交成乖。庭柯有好鸟，众音何喈喈。晨征暮来止，乃与我心谐。  

○泊平望  

计程息劳牵，日晚江路永。连樯如有待，聚泊就村井。沙明鸥群回，月出人语静。心清独不寐，况乃风露冷。因思往来客，终日困驰骋。得非衣食驱，无乃缘造请。吾人方外士，素志慕箕颍。胡为淹水宿，混迹问¨黾。丈夫别有念，此意谁得领。人生未闻道，如何卧烟景。  

○东皋为陈隐君作  

晨光散苍凉，灌木露未晞。众鸟各相命，迟迟出林飞。岂不畏网罗，所苦渴与饥。人生有常策，胡为不知归。东皋春雨深，地泽黍豆肥。理荒朝荷鉏，迫暮返荆扉。筋力固疲倦，庶幸无祸机。鹿台多黄金，首阳悲采薇。且自食吾力，焉知彼是非。  

○杂诗次俞伯阳韵  

无营百虑省，有作虑乃多。空林无客过，寂寞类山阿。果熟风自落，蛛丝当户罗。断蓬非无根，落木亦有柯。所怀愿不获，抱恨将如何。白云怅悠悠，回首聊咏歌。  

○静趣轩  

躁静失本性，滞寂圣所诃。不有止观幻，欲静动愈多。道人非避世，偶此住山阿。幽侣不到门，况闻车马过。闲云谢冗迹，止水无惊波。山光明户庭，定起聊婆娑。扰扰奔竞者，闻风意如何？  

○感兴  

两桤当我门，昔种不盈把。十年各长大，我屋在其下。风吹枝峥嵘，坏我屋上瓦。伐桤伤屋甚，小过且容舍。樵儿驱之去，不去反怒嗔。岂不有曲直，但念是比邻。  

○遣兴  

清晨启重门，童子净洒扫。披衣视天宇，野旷日杲杲。忆昨怀故园，似遭青山恼。一捐彼此念，适意无不好。我性真坦率，逢人辄倾倒。非关渠我欺，摆落自不早。凉飙吹衣裳，溪色映青稻。饮水读我书，逍遥以终老。  

○对菊有感  

百草竞春色，惟菊有秋芳。岂不涉寒暑，本性自有常。疾风吹高林，木落天雨霜。谁知篱落间，弱质怀刚肠。不怨岁月暝，所悲迫新阳。永歌归去来，此意不能忘。  

○晚凉怀故山  

疏林生晚凉，微日映书幌。南山澹相对，幽磬时一响。怀归见素心，感旧发遐想。稍待秋橘香，风汀荡双桨。  

○浴罢  

浴罢振轻袂，漱齿汲石井。木落岁已秋，山深夜逾静。细咏余幽响，清心寄真境。松门凉月阴，挂杖一僧影。  

○啄木  

啄木江南飞，螙虫生上林。江南亦有蠹，不闻剥啄声。螙种日以滋，木病日以深。啄木不啄螙，孰慰凤凰心。  

○墨兰  

楚雪春已晴，沅湘水初满。去年故叶长，今年新叶短。波明碧沙净，日照紫苔暖。不见泽中人，江南暝云断。  

○遣兴二首  

凉风一叶落，志士感其微。岂但振泉木，寒将裂我衣。治田去稂莠，所忧稼穑稀。君若不见察，善类将安归。  
紫兰生幽林，聊与众草伍。青蝇亦何物，天乃傅其羽。鸱枭纷翱翔，凤凰不一覩。自古已云然，今人况非古。  

○楞伽寺得站台  

月出湖水湄，清辉映林屋。山明秋树静，照见幽鸟宿。开门谁遣入，俯磵近可掬。道人犹未眠，经声出深竹。  

○题韩干画马图  

唐朝画马谁第一，韩干妙出曹将军。此图无乃干所作，世上有若真空群。双瞳精荧两耳立，兰筋束骨皮肉急。何年霹雳起龙池，五花一团云气湿。当年天子少马骑，远求乌孙诏写之。即今内厩多如此，纵有麒麟画者谁？  

○中山堂为许隐君作  

俗子居山不见山，静者居廛山在眼。请看东郭许隐君，中山之堂最萧散。堂前种竹堂后萱，春深笋长萱花繁。大儿称觞寿花下，小儿读书当竹根。城中无山亦可乐，城中有虎仍戴角。归来不愁虎食人，闭门日醉中山春。  

○萱庭春意为胡景仁作  

春庭种萱春日长，春风吹衣春酒香。闭门读书母在堂，百亩之稻五亩桑。萱能忘忧，无忧可忘。晨羹须调不须鲤，妇善奉姑姑自喜。阿孙来来花下戏，慎勿伤花失婆意。  

○野鸡毛羽好  

野鸡毛羽好，不如家鸡能报晓。新人美如花，不如旧人能绩麻。绩麻作衫郎得着，郎见花开又花落。 【钱牧斋云：此诗流俗讹传为陈少卿妻寄夫之作，今削而正之。按钱唐胡文焕《五伦诗选》作刘氏云作。】  

○题川船出峡图  

瞿塘险为三峡门，两岸束急洪涛奔。十丈江船万斛力，一篙失势原无根。前船纔过后船出，蜀商来往无虚日。君不见人间行路难，咫尺风波永相失。  

○题扁舟醉眠图  

江水萧萧江岸风，泊舟不归何处翁。鼋鼍出没浪如此，尔尚醉游春梦中。空山云深白日静，松声如涛屋如艇。归来归来毋久留，不归恐君将覆舟。  

○舟中夜归  

夕风萧萧云气乱，篙子移舟频触岸。溪头犬吠声转狞，沙际人归暗相唤。两三家村稍已近，十五里程纔过半。一星不出雨欲来，时复推篷仰天看。  

○秀州东郭舟中  

自在眠沙鸟，参差入郭舟。山林吾计拙，天地此身浮。晓气成云住，晴波杂雾流。揽衣疑厚薄，十月暖如秋。  

○吴江晚泊  

风壤三洲接，江湖一水分。虹消沧海雨，日落洞庭云。客意终难尽，渔歌不厌 【一作「实饱」。】 闻。长思陆鲁望，不出可忘君。  

○楞伽寺  

迭嶂来山尾，平湖对寺门。登危逾近郭，望迥更连村。客醉迷花畔，樵歌坐树根。不烦留煮茗，雨过井都浑。  

○送乐子仪侍兄之京  

祖帐阊门外，送君江水滨。关山深积雪，蛮海尚飞尘。献策思奇士，观光得上宾。棣花行处好，杨柳别时新。解缆占风色，登程记月轮。预期当到日，犹可见残春。苜蓿能肥马，蒲萄解醉人。衣冠云缥缈，宫殿翠嶙峋。地接烟霄近，天垂雨露频。如蒙前席问，先愿及吾民。  

○秋兴  

一别空山旧草亭，衣裳五见点秋萤。沙沈短艇余菰米，苔卧长镵老茯苓。弱水蓬莱那可到，瞿塘滟滪不须经。归帆早晚吴波里，袅袅凉风望洞庭。  

○题赵松雪墨兰  

湘江春日静辉辉，兰雪初消翡翠飞。拂石似鸣苍玉佩，御风还着六铢衣。夜寒燕姞空多学，岁晚王孙尚不归。千载画图劳点缀，所思何处寄芳菲。  

○钱唐怀古  

铁马悲鸣汴水黄，翠华南渡驻钱塘。至今父老称行在，往昔君臣认故乡。银海雁飞虚夜月，铜盘仙去只秋霜。乾坤离合宁非数，诗罢长吟意渺茫。  

○题仙山楼观图  

琅玕珠树隔烟霄，仙子楼居积翠遥。羽化梦惊玄鹤返，丹成身与白云飘。杖随麋鹿山深浅，钓掣鲸鱼海动摇。想象虚无图画里，秦皇汉武若为招。  

○子熙两和诗寄再用韵以答  

梁甫吟余自荷鉏，南阳非复旧门闾。春愁乱逐杨花起，秋兴频将柿叶书。水落楚江寻瘗鹤，草荒吴苑问蒸鱼。远游忆母还归省，安得云萍有定居。  

○次韵瑛石室谢事雪窦归吴江  

草堂旧在吴江上，江水江花照眼明。久客归来浑似梦，比邻相见不知名。莼香笠泽思张翰，瓜熟青门忆邵平。一夜西风吹白发，挑灯因自赋秋声。  

○次韵春日西湖怀古二首  

当时翠辇此经过，天马玲珑撼玉珂。宴罢湖山芳草合，归来风雨落花多。子规夜半啼宫树，翁仲春深带女萝。自古兴亡多有此，不须惆怅问如何。  
钱唐父老眼看天，国破尤 【一作犹。】 能话昔年。江草忽嘶关北马，风帆不返海南船。空林落木无人扫，废苑余花只自妍。此日西湖回白首，功名若个在凌烟。  

○送友人游温台  

天台雁宕好林丘，水竹风杉寺寺幽。路转山腰斜避石，渠通泉眼细分流。经过遂欲留佳处，险绝何须到上头。八月钱唐望归棹，江潮如雪倚江楼。  

○寄李太无  

不见能诗李谪仙，东湖吟望两经年。丹光迥出青云上，紫气长临碧海边。拟对椶衣论涧竹，更留茅屋赋江莲。疏钟细磬匡山里，头白归来也自贤。  

○挽王非隐  

王衍风流绝世无，璚林玉树映珊瑚。梦回忽弃沈香楹，歌罢空余玉唾壶。杳杳缑山飞独鹤，漪漪白水没双凫。辋川池馆烟花里，他日相思展画图。  

○题小画  

秋高山气佳，木落江水静。意固不在鱼，鱼惊钓丝影。  

○题悬厓兰图  

居高贵能下，值险在自持。此石或可转，此报终不移。  

○吴江晚泊  

无数舟航共晚晴，大星先见月初生。背人白鸟双飞去，隔水幽花一树明。  

○渔村夜归二首  

丝丝暖雨歇春潮，云压江流落涧桥。欲访桃花无路入，好风时度玉人箫。  
月落苹汀宿雾凝，小桥霜冷挂渔罾。归来已是三更后，水际人家尚有灯。  

***◆薛氏兰英***　蕙英（联芳集）  

兰英、蕙英，吴郡人。皆聪明秀丽，能赋诗，建一楼以处，曰「兰蕙联芳」。二女日夕吟咏不辍，有诗数百首，颜曰《联芳集》。时杨铁崖制《西湖竹枝曲》，和者百余家，见之笑曰：西湖有《竹枝曲》，东吴独无《竹枝曲》乎？乃效其体作《苏台竹枝》十章。铁崖见其稿，手题二诗于后云：「锦江只见薛涛笺，吴郡今传兰蕙篇。文采风流知有日，连珠合璧照华筵。」「难弟难兄并有名，英英端不让琼琼。好将笔底春风句，谱作瑶筝弦上声」。自是名播远迩，咸以为班姬、蔡女复出，易安、淑真而下，不足论也。  

苏台竹枝词十首  

○苏台竹枝词十首  

姑苏台上月团团，姑苏台下水潺潺。月落西边有时出，水流东去几时还。  
馆娃宫中麋鹿游，西施去泛五湖舟。香魂玉骨归何处？不及真娘葬虎丘。  
虎丘山上塔层层，静夜分明见佛灯。约伴烧香寺中去，自将钗钏施山僧。  
门泊东吴万里船，乌啼月落水如烟。寒山寺里钟声早，渔 【火】 【水】 江风恼客眠。  
洞庭余柑三寸黄，笠泽银鱼一尺长。东南佳味人知少，玉食无由进上方。  
荻芽抽笋楝花开，不见河豚石首来。早起腥风满城市，郎从海口贩鲜回。  
杨柳青青杨柳黄，青黄变色过年光。妾似柳丝易憔悴，郎如柳絮太颠狂。  
翡翠双飞不待呼，鸳鸯并宿几曾孤。生憎宝带桥头水，半入吴江半太湖。  
一緺凤髻绿如云，八字牙梳白似银。斜倚朱门翘首立，往来多少断肠人。  
百尺高楼倚碧天，阑干曲曲画屏连。侬家自有《苏台曲》，不去西湖唱《采莲》。

◇元诗选三集◇  

序  
甲集  
乙集  
丙集  
戊集  
己集  
庚集  
辛集  
壬集  

## ●元诗选三集序  

余向刻元诗，前后共二百家，行世已久。壬午后，复广搜博采，心力俱瘁，吴下藏书家残编剩稿，靡有遗憾。乙酉秋，应诏入都，编选四朝诗馆。因得尽窥内府秘本，手自抄撮，存诸行箧。乙未秋，给假旋里，南泝湘漓，北登崧岱，访求遗佚，裒益滋多。倦游归卧草堂，辄合二十年来所得，重加诠次，凡成集者约一百六十余家，其诸家选本及山经、地志、野史、稗官、书画卷轴所传诗未满数首者，编入癸集，共计三千余人，元诗綦大备矣。缮写粗毕，欲悉付剞人，力有未逮。复先以百家质诸海内，他日续完全书，以成巨观，则元人一代精华，不致磨灭弗彰，而余半生□摭苦心，亦庶几可以无负矣。康熙五十九年，岁次庚子秋八月，长洲顾嗣立书于秀野草堂。  

## ●元诗选三集•甲集  

贻溪先生麻革（贻溪集）  
石泉先生张宇（石泉集）  
陈先生赓（子扬集）  
陈先生庚  
白云子房皞（白云子集）  
兑斋先生曹之谦（兑斋集）  
杜处士瑛（缑山集）  
善夫先生杜仁杰（善夫先生集）  
杨处士云鹏（陶然集）  
须溪先生刘辰翁（须溪集）  
刘主簿将孙  
石堂先生陈普（石堂先生遗稿）  
东溪子甘泳（东溪集）  
毛文学直方（聊复轩斐集）  
刘处士边（自家意思集）  
郭□□麟孙（祥卿集）  
汤提举炳龙（北村集）  
王处士圭（敬仲集）  
王处士璋  
王教谕虎臣  

***◆贻溪先生麻革（贻溪集）***  

革字信之，临晋人。父秉彝，登金皇统九年进士第，历官兵部侍郎。革生中条王官五老之下，长侍其先人西观太华，迤逦东游至洛，遂避地家焉。北渡后，尝自代门踰代岭之北，留滞居延。己亥夏，赴试武川。及秋归，道浑水，访刘祁京叔于浑源。登龙山绝顶，自作游记。隐居教授而终，人称为贻溪先生，有诗文行世。信之正大中与张澄仲经、杜仁杰仲梁隐内乡山中，日以作诗为业。遗山元好问裕之评仲梁诗如偏将军将突骑，利在速战，屈于迟久，故不大胜则大败；仲经守有余而攻战不足，故胜负略相当；信之如六国合从，利在同盟，而敝于不相统一，有连鸡不俱栖之势，虽人自为战，而号令无适从，故胜负未可知。当时以为知言。当金源北渡后，裕之首为河汾倡正学。时信之与张宇彦升、陈赓子扬、庚子京、房皞希白、段克己复之、成己诚之、曹之谦益甫诸老与裕之游，从宦寓中，一时雅合，并以诗鸣。元大德间，大同路儒学教授房祺自号横汾隐者，纂录信之等八人编集成帙，得古律诗二百一首，号曰《河汾诸老诗集》。明副使濩泽车玺称其词藻风标，如层峰荡波，金坚玉莹，绝无突梯脂韦之习，纤靡弛弱之句。录此，亦足见金源一时河汾诗学之盛，虽易世不衰云。  

上云内帅贾君  
送杜仲梁东游  
短歌行送秦人薛微之赴中书  
关中行送李显卿  
阻雪华下  
置酒半山亭得秋字  
归潜堂为刘京叔赋  
守约斋为吕仲和作  
杨将军垧马图  
题李氏寓酒轩  
卢山兵后得房希白书知弟谦消息  
晚步张巩田间  
板桥道中  
过陕  
为王德新寿  
为秦人梁帅寿  
送申生取新赴中书  
寄杜仲梁  
寄元裕之  
竹林院同张之纯赋二首  
中书大丞相耶律公挽词二首  
密国公挽词二首  
送李端卿之邺台  
赠刘伯威  
赠王明伯  
秋夜感怀  
云中夜雨  
渡洛  
浩浩  

○上云内帅贾君  

北极长虹掣，西垣太白高。千年知运圮，四海共兵鏖。雾黑龙蛇斗，山昏虎豹嘷。石伤填海羽，波动负山鳌。遗介潜寒渚，惊鼯走夜牢。江山留惨黯，天地入焄蒿。众折思枝柱，初寒俟茧缫。明良逢庆会，乡曲得名豪。梁栋因人出，艅艎为世操。安流欣鼓枻，奔浪独能篙。日出戈挥景，江翻弩射涛。风声连澒洞，裁鉴悉纤毫。桃李勤封植，茅菅日薙薅。猎场游麂鹿，鱼渚动鳅鱽。井邑生春色，禾麻饫土膏。民歌乌遶屋，士喜马腾槽。朔塞闲刁斗，天山拥节旄。岱嵩何落落，江汉自滔滔。大宝珠仍璧，长城雉与壕。崇牙分棨戟，大壤属鞬櫜。日月依龙德，风云挟豹韬。夹山群战骑，黑水泳轻舠。落日观鱼浦，秋风射雉皋。化行家置塾，役简里停鼛。歌奏投壶室，文闲治狱曹。西庵谈性理，东阁会奇髦。森爽开璜琥，纵横列雁羔。礼容新泮宇，物性遂庄濠。牧唱闻朝起，樵音听暮号。孤婴收坎阱，流滞起蓬蒿。屡下陈蕃榻，谁空北海醪。却军敦礼乐，曹馆富风骚。客望龙门聚，雏从凤穴翱。世知三窟隘，人可二天逃。雨露承恩命，山河袭世劳。功名高卫霍，辅弼慕伊咎。鞍马怜髀肉，簪缨视鬓毛。雅申张仲德，颂入鲁侯昭。有客伤沦落，无阶写郁陶。太行云羃羃，代北雨骚骚。去国心将折，怀人首独搔。身如伏枥骥，情似失林猱。涸辙将安往，穷途况所遭。幸今逢匠石，直欲啖醨糟。忖己诚无有，登门亦已叨。沐熏良备至，感激欲号咷。已客冯驩舍，犹伤范叔袍。锷须开匣剑，割欲试铅刀。杞梓容山木，包羞荐沼芼。每思休困顿，佳荫有兰■〈艹皋〉。  

○送杜仲梁东游 【仲梁先称善夫。】  

野马何决骤，飞云何悠扬。商岩不足稽此士，又欲东略宋与梁。青山不知老，白山乃许忙。菊潭之水清泠渊，野人饮之得长年。芳醲不买寿，淡泊差可久。北山峨峨苍翠巅，丹崖石老生紫烟。灵芝秋杞老霜骨，黄精茯苓饱新斸。望君崭崭病以癯，酌之食之可以还肤腴。况有刘荆州、元丹丘，子宁舍之汗漫游。凉秋佳月酒一杯，送子东下心徘徊。半山亭前一茅屋，岁寒霜劲君当来。  

○短歌行送秦人薛微之赴中书  

河流宿层冰，山有太古雪。翩翩有客来，老面黑于铁。盘盘胸臆间，犹挂太华月。不肯下贵势，便欲叫双阙。朔寒衣裳单，路远马■〈敝〉■〈薛〉。昔人丈夫事，肝胆不可越。我歌送君行，歌声何激烈。悲风为我起，酒行歌半阕。望君青云端，何恤远离别。  

○关中行送李显卿  

关中行，我持一杯酒，送君西入秦。秦川郁相望，渭水流沄沄。黄河中折倏复来，太华倚天青壁开。我送君兮渺何许？春风不肯吹君回。举酒酹五陵，浩歌登高台。终南之山何崔嵬，长安旧游安在哉！百年繁华成劫灰，千古英雄沈草莱。风尘澒洞豺狼墓，天地茫茫入烟雾。我载歌，送君去，太华终南宜有深绝处。岩扃人迹所不到，石壁苍苔老烟雨。 【草】 堂挂女萝，充腹多薯蓣。玉井莲开十丈花，茯苓根结千年树。白雪青松良可老，鹿门有庞商有皓。不然凌云学轻举，呼取安期羡门语。忆昨与君友，相逢日日酬杯酒。酒阑起舞肝胆开，小桃唱罢歌杨柳。晋语狎秦癯，秦谈惊晋叟。秦晋之交那可无，胡为不作双飞凫。碧草离离生早春，哀歌望断西南云。求君于终南之上不可得，太华峰头会见君。  

○阻雪华下  

爱山久成癖，得山真隽永。太华隔风尘，五年梦幽境。传闻十丈莲，拟扣玉仙井。雪花忽迷漫，苍巅堕昏暝。蹇余世缘深，方外久自屏。意是希夷君，俗驾疏造请。行行风撼林，稍稍云度岭。云间三峰面，隐约露芒颖。初如滟滪堆，屹起势奔猛。渐如倚天剑，万仞铁花冷。烟霞半明灭，瞬息变光景。乃知造化心，相哀亦相警。归鞭晚怱怱，回首心耿耿。浩歌夜深寒，孤月挂峰顶。  

○置酒半山亭得秋字  

怀抱久不写，兀坐如絷囚。永怀西山胜，浩荡成兹游。岩壑互窈窕，丛萝郁深幽。飞烟入虚无，长风跨昆丘。楚甸散林莽，商颜亦绸缪。雷雨天地空，景气入夜浮。况当节律变，万物飒以秋。云来白日惨，天澹清江流。西望渺关河，沉沉生暮愁。兰苕暗幽谷，芰荷老芳洲。一笑举酒觞，浩歌聊自酬。幽赏兴未极，慨叹心悠悠。世事苍茫外，寒沙明白鸥。  

○归潜堂为刘京叔赋  

逃渊鱼深处，避弋鸿冥飞。古来贤达士，亦复歌《采薇》。南山先庐在，兵尘怅暌违。山空无人居，惟见草木肥。翩然千岁鹤，一朝复来归。新筑临浑水，行径窈以微。清流鸣前除，白云入晨扉。回顾陵谷迁，万事倏已非。著书入理奥，得句穷天机。前路政自迫，此道傥可几。殷勤抱中璧，黾勉留余辉。第恐遯世志，还负习隐讥。永怀泉上石，一觞与君挥。惜无凌风翰，遐举非所希。  

○守约斋为吕仲和作  

读书不务博，造道当入微。一理贯万理，一歧会众歧。譬彼庖丁刀，騞然解牛时。节间即有得，肯綮宁复疑。道丧向千载，圣远孰可期。养勇敌所忾，养气动以随。心非安如山，遇变鲜不移。吾门有圣学，观心乃其师。宴坐一室中，自得寔在兹。胡为滞纷感，紬绎如茧丝。人生矧多欲，事物日以滋。牛羊践径蹊，虎豹攻藩篱。我尝叩天理，诚明不容欺。第恐达者事，还为狷者嗤。  

○杨将军垧马图  

古人相马不相肉，画工画马亦画骨。淡淡生绡一片云，眼中群龙何突兀。飞菟汗血天骥种，笔墨之间见飞动。前趋后逐互有态，涉啮行留分向背。丰草长林性本真，駉駉駜駜相与驯。开元天子盛监牧，四十万匹锦绣屯。人言息马战所重，风鬣霜蹄惜无用。君不见幽燕飞鞚时，中原流血成渊池。祇令征讨苦未休，金鞍铁甲弥山丘。安得放归如此马，饮水求刍恣闲暇。  

○题李氏寓酒轩  

吾闻李谪仙，一斗诗百篇，酒家眠。又闻阳谏议，月廪尽以送酒钱。伯伦《酒德颂》，无功醉乡仙。说到饮中理，兹世何渺然。古来贤达士，以酒全其天。所以陶靖节，浩歌归园田。独余醉翁之意不在酒，乐在山水静所便。古人已矣不可作，今人纷纷亦能贤。北里富熏天，高楼歌舞筵。千金结客多少年，哀吹豪竹，倒倾玉船。以酒互为市，地势相婵嫣。焉知贫士贫到骨，健倒仰天歌《黄鹄》。《黄鹄》歌罢无翼飞，妻啼儿号书一束。借问主人翁，心迹谁与同。我亦颇解饮，圣贤时一中。酒酣击尊破，两耳生春风。安得园绮遇，携我入山去。清泉为酿碧溪深，醉卧溪头弄云月。  

○卢山兵后得房希白书知弟谦消息  

闻道王师阻渭津，卢山以后陷兵尘。军行万里速如鬼，风惨一川愁杀人。乱后仅知家弟在，书来疑与故人亲。梦中亦觉长安远，回首关河泪满巾。  

○晚步张巩田间  

地入荒芜过客稀，村深门巷暮山围。悠悠独鸟穿云下，策策寒乌掠日飞。人事百年梧叶老，秋风万里稻花肥。兵尘河朔迷归路，惆怅平沙送夕晖。  

○板桥道中  

篁竹潇潇野水滨，光风过眼与时新。阴崖积雪犹含冻，远树浮烟已带春。世故未应悲古道，岁华聊得伴闲身。蕨芽笋稚行当好，莫拟山中问主人。  

○过陕  

万古津茅据上游，崤函西去接秦头。悲风鼓角重城暮，落日关河百战秋。形胜古来须上策，尘埃岁晚只羁愁。豺狼满地荆榛合，目断中条是故丘。  

○为王德新寿  

百年人物惜雕零，尚喜衣冠见老成。数口齑盐忧桂玉，一川风雨独柴荆。红颜未羡方春好，黄发应从此夜生。异日华林讲殊礼，不妨鸠杖从公行。  

○为秦人梁帅寿  

功名万里驾龙荒，不作当年陛楯郎。颜角久瞻天上日，鬓毛未点镜中霜。衣沾暑雨千秋润，扇引熏风六月凉。见说长年出冲静，海山求药本微茫。  

○送申生取新赴中书  

寒山漠漠日初曛，过尽潇潇雁鹜群。百代高歌余《白雪》，一朝飞步上青云。倚门肮脏谁怜我，满腹精神独见君。看取扶摇便鹏翼，临歧且莫叹离分。  

○寄杜仲梁  

塞上愁多云易阴，故人虽在雁无音。交情念子黄金重，世故稽人白发深。芳草春风千里梦，青灯夜雨两乡心。岱宗入眼东南秀，怅望云山泪满襟。  

○寄元裕之  

朔云阴雪晚重重，日入寒芜塞草空。沂水东回无去翼，天山南断有哀鸿。三年远别交情外，一夜相思客梦中。明日关河对双泪，祇将幽愤寄秋风。  

○竹林院同张之纯赋二首  

柳色侵寻映短篱，竹梢零乱挂残晖。山禽自识忘机客，飞下庭柯更不飞。  
稍稍林间布谷声，村南村北水云平。偶来竹寺看山坐，闲听清溪遶舍鸣。  

○中书大丞相耶律公挽词二首 【甲辰五月十四日。】  

砥柱中流折，藏舟半夜移。世贤高允相，人叹叔孙仪。未拜荆州面，尝蒙国士知。无阶陪引绋，万里望灵輀。  
文献群公表，东丹八叶传。珪璋贻嗣德，兰藻霭遗编。禁籍虚青琐，神游定玉泉。太常千字诔，谁有笔如椽？  

○密国公挽词二首  

郁郁佳城闭，翩翩铭旐开。风悲信陵墓，雨入孝王台。万古伤渠坏，千年望鹤来。平明国门外，箫鼓不胜哀。  
汉制隆恩礼，周封列屏翰。人知尊帝冑，我但识儒冠。零落伤兰桂，孤高叹凤鸾。从今门下客，长铗向谁弹？  

○送李端卿之邺台  

僮马戒晨装，新霜木叶黄。嗟余无壮节，送子惨离肠。林虑荒秋色，清漳下夕阳。遥知一尊酒，吊古邺城傍。  

○赠刘伯威  

刘子山中秀，相逢气自同。箕裘门户计，菽水古人风。折节岂为辱，苦心应有终。平生湖海志，未用哭途穷。  

○赠王明伯  

辽海遗珠在，黄华秀未空。百年书法里，万事酒杯中。耿耿此心在，悠悠吾道穷。好贤明达事，独喜与君同。  

○秋夜感怀  

老境欢娱少，愁怀感叹长。世途多险阻，归兴渺苍茫。疏雨梧桐夜，西风蟋蟀床。平明揽青镜，衰鬓又添霜。  

○云中夜雨  

憔悴杜陵客，悲凉王仲宣。四围晴立壁，一突午无烟。病卧秋风里，愁吟夜雨边。明朝谁裹饭？万一使君怜。  

○渡洛  

泉石经行久，林丘弭望间。溪鸣风荡水，谷暗雨含山。淡淡轻鸥没，飞飞倦鸟还。世缘良自苦，空羡野云闲。  

○浩浩  

浩浩春风里，悠悠倦客情。天寒花寂寞，冰泮水纵横。念远心将折，闻兵梦亦惊。江山憔悴久，倚杖叹余生。  

***◆石泉先生张宇（石泉集）***  

宇字彦升，□□人。号石泉先生。  

送赵宜之归辛安兼简洛下诸友  
雌鸡行  
云溪秋泛图为阎国宝赋  
采莲分得底字  
哭侄  
感怀  
上巳日游平湖  
送田茂卿赴都  
和李子微村居二首  
送李仲晖之洛  
和刘敏之韵  
秋日出郭  
和李济夫韵  
荆公  

○送赵宜之归辛安兼简洛下诸友  

凄恻复凄恻，送君汾水侧。人生欢会少，一别难再得。昔经劫火然，二鸟奋惊翼。嗷嗷各何之，同落天西北。日夕相和鸣，此乐未易极。狂风忽吹散，一鸟归故国。翱翱入寥廓，万里期一息。邓林有余阴，未肯栖枳棘。玉山有嘉禾，未肯求粒食。一鸟独未归，毰毸老无力。矫首思旧群，潸然泪沾臆。  

○雌鸡行  

雌鸡粥粥将凫儿，凫儿入水鸡鸣悲。岸南岸北飞且随，但恐搏攫遭鸢鸱。岸傍无食宁饥死，朝暮不肯须臾离。傍人争笑愚且痴，我哀物理为人欺。  

○云溪秋泛图为阎国宝赋  

晴岚滴翠霜树殷，石锦错落苔花斑。人家隐约荒霭外，但见篱落连柴关。两山中断忽空旷，下有碧水之潺湲。幽人航苇迷远近，思致偃蹇无容攀。定非鸱夷成霸业，一舸五湖烟浪宽。又非坡仙游赤壁，酒酣浩歌江月寒。亦当拄杖横膝看南山，心与白云相对闲。胡为厌山瞰芳渚，岸草汀花适幽趣。有声诗画无声诗，夏虫未易寒冰语。或云此本张季鹰，莼鲈忽忆扁舟轻。蹇余有家归未得，一见秋风羽翼生。  

○采莲分得底字  

溪风摇摇波沵沵，十里芳华照清沚。兰舟女郎红玉春，日射新妆明水底。芙蓉双脸百媚生，吴宫西施汉良娣。藕肠折断雪丝牵，入手花枝香■〈艹泥〉■〈艹泥〉。隔岸谁家贵公子，调笑新词歌艳体。吴侬变风有如此，谁念采苹供祭礼。  

○哭侄  

学业方成二纪过，虚舟一夕殒颓波。死皆有命怜渠早，老独无依奈我何。归计云山空莽苍，愁怀日月暗消磨。白杨半夜风萧瑟，尽是吾儿《薤露歌》。  

○感怀  

世路羊肠剧险艰，天心应厌着儒冠。老无子息休心易，贫有交亲托事难。文字售人真滞货，廉平养己似闲官。羲经读罢无人会，庭竹萧森夜月寒。  

○上巳日游平湖  

微风漠漠水增波，禊事重修继永和。脆管当筵清似语，扁舟争岸疾如梭。一时人物成高会，千里云山入浩歌。日暮芝兰无处觅，野花汀草占春多。  

○送田茂卿赴都  

宿雨初晴草木齐，一杯汾水恨分携。上林晓色多莺友，长路春风入马蹄。黄卷可能无斗禄，青云自是有天梯。从来俊杰知时务，莫为寒窗故纸迷。  

○和李子微村居二首  

健羡南溪老，幽居水石间。心无尘事汩，身与白云闲。院静深藏竹，墙低易得山。蒲团香一炷，花落鸟■〈口官〉■〈口官〉。  
别墅荒城外，居闲事事幽。栽松添野色，接缿引溪流。诗社分新韵，村醪洗旧愁。更求名与利，骑鹤望扬州。  

○送李仲晖之洛  

同是思乡客，君先着祖鞭。骊驹歌落日，去雁入高天。莫恋河滨粟，当耕谷口田。亲朋傥相问，为报已衰年。  

○和刘敏之韵  

城居宁不好，未易着闲人。客至惭无酒，诗成莫疗贫。谈天虽有口，无地可安身。美杀清江鹭，生来不受尘。  

○秋日出郭  

离离禾黍满郊墟，枣实红殷接野闾。四十年来无史笔，有年今日仗谁书。  

○和李济夫韵  

午梦游仙鸟唤回，竹阴扫地净无埃。莫言嘉客闲中少，时有清风自往来。  

○荆公  

作古非今祸已成，亦知鬼责与天刑。试看一病遗言处，犹劝傍人诵佛经。  

***◆陈先生赓（子扬集）***  

赓字子扬，□□人。金河东山西道行中书省参议。北渡后，与弟庚隐居不出，以诗倡酬，学者宗之。  

游龙祠  
岘山秋晚图  
子猷访戴图  
铁拄杖  
武善夫桃源图  
送李长源  
寄陕郡杨正卿  
宣宗挽词  
寒食祀坟回登临西原废寺二首  
送寇辅臣  
蒲中八咏为师嵒卿赋  

○游龙祠  

黄河如丝导昆仑，万里南下突禹门。枝流潜行大地底，派作八道如霆奔。吾闻川真岳灵有冥宰，况乃利泽开洪源。神龙窟宅瞰平野，千古庙貌何雄尊。深林含蓄雷雨润，冷殿似带波涛痕。我来南州走尘坌，执热未濯忧思烦。试■〈奭斗〉甘洌洗肝肺，一勺注腹清且炖。悠然晞风坐东庑，倏见绘画如飞骞。仙官华裾乘朱轩，旗纛掩蔼蛟伏辕。雷公电母踏烟雾，天吴海若驱鼍鼋。何时借取霹雳手，倒挽银汉清乾坤。庙前老翁顾我语，孺子未易排天阍。胡为高论乃如此，一笑满面春风温。是时三月游人繁，男女杂沓箫鼓喧。搴茭沉玉答灵贶，割牲酾酒传巫言。巫言恍惚庙扉阖，拜手上马山烟昏。  

○岘山秋晚图  

太山高嵯峨，小山低■〈山咅〉嵝。清江锦树带秋烟，烟际人家在林薮。荆河迤南三岘山，此图定绘襄阳否。诗人翰墨丹青手，落笔天机随所有。岘首真在襄阳西，遥观汉水含风漪。上有龟龙一片石，云是羊公堕泪碑。试披禹迹考地志，画师宁免诗人疑。且看满眼江山好，休作燕人过晋悲。  

○子猷访戴图  

两晋崇玄虚，风流变华夏。举世尚清谈，天地指一马。依阿竹林贤，鸿名重天下。王郎衣冠冑，亦复慕草野。偶来剡溪上，溪水正清泻。扁舟信沿洄，气韵可潇洒。谁与好贤心，丹素入图写。山阴怀古意，欲揽不盈把。赋诗心夷犹，六义愧骚雅。西风尘冥冥，傥有知音者。  

○铁拄杖  

闽王铁杖如楖栗，得自荒虚鬼神域。鞭笞蜑蛮今几年，雾翳云蒸老蛟黑。腹中有篁如细泉，牙节宛转声铿然。天生神物不虚弃，提携万里归坡仙。坡仙骑鲸凌紫烟，海仙一去今千年。人间俯仰成今古，纷纷长物何须数。洛阳铜驼卧荆棘，昭陵石马埋烟雨。百斛鼎，两钱锥，小大用舍俱儿嬉。商颜鹤发一筇竹，何似凌烟功臣玉具高搘颐。黄阁得君真耐久，扶持四海经纶手。会须拄到昆仑巅，九点青烟看九有。铁耶杖耶吾不知，诚将道眼窥天机。一朝雷雨轰空陂，须防化作蛟龙飞。  

○武善夫桃源图  

武郎种桃满云溪，三月红雨行人迷。自从玉勒入云驭，春风杜宇年年啼。飞黄腾踏有天倪，紫电转盼天山低。要将白璧沽蛾眉，更把黄金铸褭蹄。羲和挟辀六龙驰，暮景恐迫虞渊西。新诗拟唤槐安梦，咫尺溪边春色动。飞花漠漠水泠泠，苍苔荒了烟霞洞。闻道西风解涴人，何处江山可问津？征尘障断仙源路，且看丹青万树春。  

○送李长源  

月下孤鸿枕上鸡，高城今日又分携。九秋云气崤陵底，万里河声砥柱西。饮罢关山秋寂寂，诗成风雨暮凄凄。千金善保并州器，要放昆仑入马蹄。  

○寄陕郡杨正卿 【西庵】 二首  

临川堂上看飞鸿，十载西州一转蓬。亲老家贫初有累，才疏意广卒无功。奸雄颇忌孔文举，富贵何如张长公。满地尘埃浮世狭，一帆思驾五湖风。  
迁客形容国士心，春风鹤发不胜簪。锺仪去楚衣冠异，王粲依刘岁月深。岁晚艰危无短策，酒酣悲壮动长吟。遥怜兰省杨夫子，一纸书来抵万金。  

○宣宗挽词  

洛邑周初定，苍梧舜不还。九天来鹤驭，万国泣龙颜。俭德高千古，鸿勋际两间。无由望弓剑，云气郁桥山。  

○寒食祀坟回登临西原废寺二首  

前朝废寺枕山阿，尚有摩云窣堵波。故国已非唐日月，老僧犹指晋山河。年来筋力登临倦，乱后心情感慨多。石藓荒碑碎文字，他年更得几摩挲。  
当年云构倚天开，一夕烟尘化劫灰。佛阁丹青余瓦砾，禅房花木亦蒿莱。春风万里骚人怨，落日千秋杜宇哀。断础荒烟无限意，一章诗律为谁裁。  

○送寇辅臣  

古陌风尘点客衣，送春君亦伴春归。东风不管离人恨，吹落杨花满地飞。  

○蒲中八咏为师嵒卿赋  

蒲津晚渡  
虞坂晓行  
舜殿熏风  
首阳晴雪  
东林夜雨  
西岩迭巘  
妫汭夕阳  
王官飞湍  

△蒲津晚渡  

云涛注壶口，水府蟠九垒。公子莫争舟，蛟龙方骫骳。  

△虞坂晓行  

伯乐沈九原，泥涂困骐骥。千古长坂空，无人知此意。  

△舜殿熏风  

岩廊鸣五弦，熏兮南风来。凤去徽音绝，眢井生莓苔。  

△首阳晴雪  

天风吹琼瑶，自冒首阳顶。欲和采薇歌，千山冻云冷。  

△东林夜雨  

林壑冷含秋，风雨黯如海。何如赞公房，青灯淡相对。  

△西岩迭巘  

梵剎盘空曲，烟霞锦绣纹。山灵傥招隐，径入万重云。  

△妫汭夕阳  

蓂阶降英皇，此地嫔有虞。南巡竟不返，愁云接苍梧。  

△王官飞湍  

悬流落云岩，遥空挂飞练。何时■〈奭斗〉清泠，一颒黄尘面。  

***◆陈先生庚***  

庚字子京，赓弟。金平阳提举。  

送麻信之内乡山居  
吊麻信之二首  
答杨焕然二首  
清明后书怀  
送孟驾之赴阙  
病后赠姚仲宽居士  
有怀家兄子扬  
赠李彦诚  
岘山秋晚图  
题师嵒卿蒲中八咏  

○送麻信之内乡山居  

四海纷挐战虎龙，惊麕无计脱围中。莫贪利禄招时忌，要学聱牙与世同。汝水应逢寒食雨，淅川行趁舞雩风。离心洗荡方如许，莫上危楼听断鸿。  

○吊麻信之二首  

弊屣功名懒着鞭，剧谈豪放本天然。闲来每爱从人语，醉里何妨对客眠。体瘁渐成中酒病，家贫全仰卖碑钱。堂堂一去今何在，三尺孤坟罩野烟。  
风采琼林未足侔，一朝零落委山丘。君恩未赐金莲炬，天阙俄成白玉楼。诗类贯珠尤可翫，室如悬磬更堪忧。路遥未暇凭棺奠，怅望中条涕泗流。  

○答杨焕然二首  

梁苑当年记盛游，乱离南北恨迟留。且教红袖歌《金缕》，莫对青山叹白头。人似赞皇迁蜀郡，诗如子美到夔州。传家况有玄文在，应使童乌继纂修。  
献赋当年觐紫宸，羡君藻思独超群。扶持吾道难尤力，润色斯文老更勤。学际天人宁有伴，文如风水自成纹。何时载酒清伊上，寄字时来问子云。  

○清明后书怀  

花气熏人动竹斋，贪春狂思若为裁。蜂黏落絮飞还坠，燕认新巢去复来。乱后精魂犹梦境，贫中风景剩诗才。江山信美非吾土，怀抱何时得好开？  

○送孟驾之赴阙  

文史相从二十年，岁寒心事久弥坚。向来才力惊游刃，此去功名稳着鞭。浅绿每依沙漠草，横青遥指拂炉烟。应将万字匡时策，挽取恩波下九天。  

○病后赠姚仲宽居士  

寂寂柴关昼不开，虚檐独步意徘徊。百年素业南柯梦，一寸丹心古鼎灰。野老相过聊问讯，溪禽近啄不惊猜。好奇谁是刘公子，肯为扬雄载酒来。  

○有怀家兄子扬  

萧萧双鬓半成丝，亹亹襟怀抱所思。趋向自知违俗好，文章只合伴儿嬉。嵩西晚照霞明处，洛汭秋风雁过时。中有仙人敝庐在，与君何日理茅茨？  

○赠李彦诚  

五岳分崩四海倾，便宜一别尽今生。艰难契阔重相见，四十余年老弟兄。  

○岘山秋晚图  

当年叔子爱兹山，陵谷回头几变迁。纵使丰碑今尚在，游人谁复一潸然。  

○题师嵒卿蒲中八咏  

蒲津晚渡  
虞坂晓行  
舜殿熏风  
首阳晴雪  
东林夜雨  
西岩迭巘  
妫汭夕阳  
王屋飞湍  

△蒲津晚渡  

中条山色照黄河，竞渡行人晚更多。城上危楼倚霄汉，凭栏有客正悲歌。  

△虞坂晓行  

五更风露正清冥，马首残蟾分外明。好句堕前俄失去，微吟倏过古虞城。  

△舜殿熏风  

德化当年被海隅，熙熙物性尽昭苏。不知今日吾民愠，一听琴声解得无。  

△首阳晴雪  

山头晴雪照城楼，泼水融银眩两眸。荡涤寒城须美酝，浮香醽醁夜来篘。  

△东林夜雨  

潇潇寒雨湿觚棱，古殿长廊夜气增。此地此时谁得意，龛灯一点坐禅僧。  

△西岩迭巘  

螺发烟鬟矗万峰，行人指点梵王宫。鸟飞杳霭苍茫外，人在霏霺空翠中。  

△妫汭夕阳  

水曲山河古乐乡，圣谟曾此降英皇。遗风欲问应无处，破屋颓垣半夕阳。  

△王屋飞湍  

表圣当年爱此山，倚楼终日看飞湍。后人空饮贻溪水，不学先生便挂冠。  

***◆白云子房皞（白云子集）***  

皞字希白，□□人。自号白云子。诗多别致，如《戊子》云：「行非杨秉三无惑，性似嵇康七不堪。」《寄段诚之》云：「多语数穷深可戒，虚名无用不宜贪。」造语亦新。时有涉腐气类邵尧夫者，悉为汰去。元遗山《续夷坚志》载：希白家卢氏时，客至，烹一鸡，其雄遶舍悲鸣三日，不饮啄而死。文士多为诗文，予号贞鸡。惜遗稿失传。  

江上行  
卖剑行赠韦汉臣  
贫家女  
送王升卿  
题吕仙亭  
寄呈岳阳诸友  
题张信之见山堂  
庆王鼎玉生子  
次前韵寄王升卿  
赠赵山甫  
哭杨叔能  
送李正甫九日韵  
忆新墙刘德渊  
思隐  
寄王文炳  
和杨叔能之字韵  
丙申元日  
辛巳巴东元日  
秋夜  
自遣二首  
别西湖  
题张济之胜览轩  
读杜诗三首  
春日观菜  

○江上行  

浮云澹澹心悠悠，杖藜来作江边游。商人打鼓催行舟，洪波不断东南流。木叶潇潇荆楚秋，劝君休上王粲楼，日落沧江增暮愁。  

○卖剑行赠韦汉臣  

沧海波未澄，无人斩长鲸。韦郎三尺玉，匣中鸣不平。蛟龙一出雷雨随，翕忽变化清四夷。可惜有才不见用，青天白日将何为？酒酣起舞抱剑哭，肃肃悲风动茅屋。不如南山学种田，自古青萍换黄犊。  

○贫家女  

贫家女，德性温柔寡言语。终年辛苦不下机，身上却无丝一缕。倡家女儿百不会，只向人前卖娇态。绣裀端坐青楼中，银烛荧煌照珠翠。书言福善与祸淫，未必天工有此心。盗跖长年颜子夭，古来颠倒非独今。高处是昆仑，低处是东溟。昆仑推不倒，东海填不平，物之不齐物之情。贫女莫羡倡女荣，不义富贵浮云轻。持身但如冰雪清，德耀荆钗有令名。  

○送王升卿  

伤哉船子峰头月，昨夜团团今夜缺。月华犹自不长圆，人生安得无离别。世上忧端千万许，惟有别离心最苦。卢川春晚送君行，落花为我啼红雨。四海纷纷尚戎马，我曹只合归林下。如椽大笔今无用，日课新诗自陶写。嵩阳佳处如罨画，浮可渔兮田可稼。我欲从君觅隐居，却恐山灵嫌俗驾。  

○题吕仙亭  

岳阳城南吕公洞，道人见客无迎送。事少方知日月长，身闲未觉功名重。竹影松阴生午凉，山色湖光设朝供。高吟下视世间人，几人不在黄粱梦。  

○寄呈岳阳诸友  

禀性太褊率，不受尘事触。自小远市廛，僻居在岩谷。人间嗜好心，舍书百不欲。一饱更奚求，箪瓢随分足。失脚堕世路，缠纠若徽纆。人以官为荣，我以官为辱。平生喜高洁，为官近卑俗。平生喜旷达，为官窘边幅。平生喜疏散，为官贵圆熟。平生喜忠鲠，为官多谄曲。浇漓当此时，古道那可复。鹪鹩巢一木，偃鼠饮满腹。谁能朱门中？区区匄粱肉。折腰趋下风，不厌解印速。青山唤我归，早晚谢羁束。一尊石上酒，浩歌对松菊。  

○题张信之见山堂  

自古朝市人，罕与山相会。山岂欲远人，人自与山背。张侯创新居，正在阛阓内。何以得青山，坐上日相对。胸中有丘壑，眼前无障碍。人物既萧散，山不问内外。晚来天气佳，收目入清快。乾坤无一尘，草木有多态。千里好风来，几缕残霞在。拄笏当此时，未觉功名大。  

○庆王鼎玉生子  

魏侯照乘珠，卞氏连城玉。此物岂易得，君家贮满屋。平生积德深，天锡以多福。熊罴入梦频，不待封人祝。长者已雄伟，幼者更清淑。指日看骞腾，谁为犀角秃。愿君剩买书，学语便教读。斯文久不振，六经要再续。人生宇宙间，百岁一瞬速。美恶暂时休，何者为荣辱。且引昔宁馨，遶院种松菊。陶潜归去来，有子万事足。  

○次前韵寄王升卿  

谷口人家十二三，家家窗户得晴岚。千章云木秀而野，一脉流泉清且甘。徇俗到头终是病，耽书自古不名贪。作诗为问东溪友，樽酒何时惬笑谈。  

○赠赵山甫  

寇盗连年剧猬毛，一身无处可奔逃。陈平自合西归汉，诸葛焉能北事曹。嗟我命兼才共薄，仰君名与德俱高。几时一笑沧浪畔，右手持杯左手螯。  

○哭杨叔能  

仰看飞鸿俯看鳞，讣来不觉泪沾巾。风尘末路尤多难，山泽癯儒只合贫。乱后有谁收恨骨，眼前无复见斯人。襄阳旧隐依然在，花落空庭冷淡春。  

○送李正甫九日韵  

论著哀时总可哀，不如且放笑颜开。留连风月凭诗句，管领江山有酒杯。我欲处身如此处，君言裁恨若为裁？从今但有钱三百，相约高楼尽醉回。  

○忆新墙刘德渊  

云烟杳霭水微茫，何处青山是岳阳。白发满头空自老，黄尘两脚为谁忙？同盟鄂渚言犹在，偕隐庐峰兴未忘。近有倦游诗数首，西风吹不到新墙。  

○思隐  

得个黄牛学种田，盖间茅屋傍林泉。情知老去无多日，且向闲中过几年。诎道诎身俱是辱，爱诗爱酒总名仙。世间百物还须买，不信青山也要钱。  

○寄王文炳  

爱客孔文举，能诗陆士衡。十年求识面，千里饱闻名。郁郁芝兰秀，萧萧风露清。几时樽酒畔，容我话平生。  

○和杨叔能之字韵  

遭乱重相见，宽心不用悲。江山佳丽地，人物太平时。白蚁千家酒，黄花九日诗。鹿门不可隐，吾道欲安之。  

○丙申元日  

三十八年过，星星白发多。干戈犹浩荡，踪迹转蹉跎。世事堪长叹，吾生付短歌。江湖从此逝，烟雨一渔蓑。  

○辛巳巴东元日  

旧日逢春喜，而今怕见春。红尘长路客，残病老夫身。政拙难书考，家贫只累人。自怜头上发，更比去年新。  

○秋夜  

百计求安未得安，此心须在鬓雕残。漫漫长夜浑无睡，蟋蟀堂深秋雨寒。  

○自遣二首  

几见秋风几见春，一愁未已一愁新。闲中点检平生事，唯有清贫不负人。  
瓮面浮香处处春，任他时事百端新。自知野鹿山麋相，不足麒麟阁上人。  

○别西湖  

闻说西湖可乐饥，十年劳我梦中思。湖边欲买三间屋，问遍人家不要诗。  

○题张济之胜览轩  

谁言山色可忘忧，谁道澄江销客愁？试倚阑干西北望，浮云依旧暗神州。  

○读杜诗三首  

后学为诗务斗奇，诗家奇病最难医。欲知子美高人处，只把寻常话做诗。  
穹礴冥搜枉费功，天然一语自然工。况兼诗是穷人物，好句多生感慨中。  
千里奔驰蜀道难，草堂宾主罄交欢。怒冠三挂帘钩上，谁谓将军礼数宽。  

○春日观菜  

手种芜菁欲疗饥，春来颇怪发生迟。东风贪长新桃李，未有功夫到菜畦。  

***◆兑斋先生曹之谦（兑斋集）***  

之谦，字益甫，云中应人。幼知力学，早擢巍科。既而与元好问同掾东曹，机务倥偬，商订文字，未尝少辍。北渡后，居平阳者三十余年，与诸生讲学，一以伊洛为宗，众翕然从之，文风为之一变。所著古文杂诗仅三百首，曰《兑斋文集》。汲郡王恽序之曰：先生之作，其析理知言，择之精，语之详，浑涵经旨，深尚体之工；刊落陈言，及自得之趣。而又抑扬有法，丰约得所。可谓常而知变，醇而不杂者也。  

送梁仲文  
感寓二首  
变白头吟  
闲中作  
东坡赤壁图  
风雪障面图  
秋日杂诗  
寄元遗山  
秋日怀李仁卿  
麻信之为寿  
送王仲通  
上巳日感怀  
白菊  
红叶  
北宫  
寄乡中故人  
送侯君美归云中  
自赵城还府  
读唐诗鼓吹  
吊王内翰从之  
上韩应州  
怀刘京叔  
宿云台观  
中条阻雨  
初秋雨后  
雁  
幽居有感  
秋风亭故基  
除夜  
送李郭二子还乡  
中书耶律公挽词  
应州庙学释奠  
送李端卿东行  
子猷访戴图  
梅影  
秋夜  
临潼温泉  
长安早发  
秋夜闻笛  
废宫  
过茹越岭有感  
蒲津晚渡  

○送梁仲文  

圣人既已没，圣道遂不传。异端壅正途，榛塞踰千年。大儒起相承，辟之斯廓然。濂溪回北流，伊洛开洪源。学者有适从，披云见青天。我生虽多难，闻道早有缘。中岁苦病目，不得深穷研。梁君河东秀，意气凌孤骞。探道得奥阃，辩说如河悬。所知非苟知，而亦允蹈焉。出入口耳者，彼我奚足言。却来自秦京，过我汾水边。未几复言别，长途北之燕。行看奋六翮，高举凌云烟。功成名遂后，归老河之湍。相从讲圣学，与子长周旋。  

○感寓二首  

中林有幽兰，罗生杂众草。地僻人不知，芬芳空自好。严霜凋古木，岁晚难独保。愿充君子佩，探撷尚未早。安得清风来，吹香出林表。  
高林夹金井，修竹连清池。梧叶既薿薿，竹实亦累累。可栖复可食，凤鸟来何时？重华不得见，韶乐何能为。日暮空叹息，萧瑟寒风吹。  

○变白头吟  

梧桐不独老，鸳鸯亦双死。静女怀真心，循夫正如此。奈何及末流，不知再醮羞。中路多反目，几人能白头。君不见会稽愚妇轻负薪，不肯终身事买臣。一朝归佩太守印，悔望车尘那敢近。人生赋命自不齐，贫贱富贵各有时。随鸡逐狗听所适，世事悠悠争得知。  

○闲中作  

雄鸡啼一声，惊起五更睡。出门何扰扰，竞逐名与利。冥冥车马尘，白日暗城市。萧条蓬蒿居，独有羲皇地。高情杳秋云，静性凝止水。俯仰天地间，澹然无一事。  

○东坡赤壁图  

先生矫矫人中龙，京尘千丈不可容。五年一梦落江海，翩然野鹤开囚笼。雪堂闭户读书史，兴来飘然弄云水。黄泥坂下醉三更，赤壁矶头航一苇。明月清风共一江，迈往之气无由降。酒酣作赋记清赏，袖有巨笔如长杠。一朝骑鲸寻李白，人间俯仰成今昔。续弦无处觅鸾胶，见画思公空叹息。  

○风雪障面图  

顽云暗空雪正飞，老木殭折溪流澌。弊裘羸马奈寒子，便面障风何所之。仆夫徒行亦良苦，吻噤不语心应语。人生受冻分岂无，但愿不作君家奴。  

○秋日杂诗  

山中有佳人，《考盘》歌在涧。别来今几时，岁月忽已晏。相思不得书，矫首望飞雁。  

○寄元遗山  

诗到夔州老更工，只今人仰少陵翁。自怜奕世通家旧，不得论文一笑同。草绿平原愁落日，雁飞寒水怨秋风。黄金e里相思泪，几堕凭高北望中。  

○秋日怀李仁卿  

独倚斜阳百尺楼，故人千里思悠悠。陶唐祠下烟光晚，姑射峰前雁影秋。尊酒几时同李白，云山多处是并州。临风惆怅无人会，一曲商歌写暮愁。  

○麻信之为寿  

中州人物一元龙，卓荦英才磈磊胸。浊酒数杯遗世虑，清诗千首傲侯封。诸郎照眼三株树，旧业关心五老峰。头白他年赋归去，彩衣扶杖看从容。  

○送王仲通  

从事西游五见春，翩翩书记日争新。怀乡不作《登楼赋》，佐府真为入幕宾。世事忽惊翻手雨，马蹄又踏化衣尘。古来燕赵多豪杰，定有飞书荐鹗人。  

○上巳日感怀  

旧游桃李涴丘尘，十六年悲客里春。浮白可能浇磈磊，踏青聊且慰酸辛。兰亭修禊人何在？庾信伤心赋又新。芳草唤愁花溅泪，东风回首一沾巾。  

○白菊  

数枝的皪照秋清，何物为花乃宁馨。玉骨冰肌夸皎洁，风珰月佩想娉婷。霜迎叶上迷青女，露下篱边泣素灵。见说寒英能愈疾，拟开三径着茅亭。  

○红叶  

枝上萎黄惨未干，严霜一夕总成丹。色烘晓日燕脂暖，影濯秋江蜀锦寒。南雁数声催晼晚，西风几度见凋残。横山楼下梨千树，每忆童年九日看。  

○北宫  

光泰门边避暑宫，翠华南去几年中。干戈浩荡人情变，池岛荒芜树影空。鱼藻有基埋宿草，广寒无殿贮凉风。登临欲问前朝事，红日西沈碧水东。  

○寄乡中故人  

十年梦绕故山薇，世事悠悠与愿违。华表未成辽鹤语，青冥空羡塞鸿归。云横北岭迷乡眼，尘满西风涴客衣。为报吾州旧亲识，短书相慰莫令稀。  

○送侯君美归云中  

暂时相见又相违，留滞天涯更易悲。客泪清和秋雨落，乡心杳逐朔云飞。路经险阻行须稳，书报平安寄莫迟。邂逅故人如问我，为言贫病未能归。  

○自赵城还府  

简子城边过尽春，却寻归路并清汾。落花乱逐溶溶水，远树低连漠漠云。姑射雨晴山似染，洞羊风暖草如熏。独怜疲俗诛求困，愁叹声多不可闻。  

○读唐诗鼓吹  

杰句雄篇萃若林，细看一一尽精深。才高不似人间语，吟苦定劳天外心。白璧连城无少玷，朱弦三叹有遗音。不经诗老遗山手，谁解披沙拣得金。  

○吊王内翰从之  

往年高步到瀛洲，岂料东陵是故侯。庾信竟归周室老，刘桢真有岱宗游。山瞻斗仰名空在，桂折兰摧恨未休。郁郁佳城滹水上，野烟寒草未经秋。  

○上韩应州  

天挺英雄入彀中，堂堂自有古人风。飞机力赞兴龙业，唾手能收汗马功。四海威名方共仰，一时才武更谁同？颍川不是留黄霸，行拜中书作相公。  

○怀刘京叔  

奕世金兰契，于今只有君。英才殊落落，余子漫纷纷。一别几春草，相思空暮云。何时展良觌，把酒共论文。  

○宿云台观  

趋程疲永路，记宿喜琳宫。莲岳三峰对，松林一径通。地偏残暑失，境静俗尘空。入夜清诗梦，山泉落枕中。  

○中条阻雨  

行李淹蒲坂，归期念晋州。高风千叶下，寒雨一山秋。涧响频惊梦，虫声乱入愁。酒醒孤馆里，心折大刀头。  

○初秋雨后  

积雨荡烦暑，回风吹早凉。老苔翻旧碧，病叶堕新黄。久客应吾道，浮生半异乡。黑貂浑弊尽，愁看一开箱。  

○雁  

北塞迎霜雪，西风送羽翰。数行天澹澹，万里路漫漫。日落秋声急，江空暮影寒。故人书断绝，矫首望云端。  

○幽居有感  

闲居仍地僻，门闭草莱深。车马无还往，诗书有讨寻。严霜催岁晚，破屋觉寒侵。计拙烦亲旧，谁能数赐金。  

○秋风亭故基  

危亭冠雉堞，飞构何崔嵬。一夕堕劫火，变化成烟灰。颓基翳蓬蒿，坏道封莓苔。萧条古城上，空有秋风来。  

○除夜  

三十七年过，劳生强半休。此心空耿耿，吾道每悠悠。感物百忧集，思亲双泪流。春风添一岁，又是五更头。  

○送李郭二子还乡  

丧乱身为客，淹留泪满衣。亦知生处乐，未卜有年归。祖帐临寒水，仙舟漾夕晖。春来一相送，肠断故山薇。  

○中书耶律公挽词  

虎啸龙兴际，乘时自有人。风云开惨淡，天地入经纶。忽报台星坼，仍传薤露新。斯民感无极，洒泪叫苍旻。  

○应州庙学释奠  

夜色斋厨肃，秋风殿宇清。右文遭圣代，备礼引诸生。牢醴严三献，豆笾陈两楹。祭余同饮福，旭日树头明。  

○送李端卿东行  

故人有所适，驱马出东城。红树添秋色，青山满去程。曾为同省掾，偏怆远离情。别后能相忆，因风为寄声。  

○子猷访戴图  

兴尽空回雪夜舟，访人虚语亦悠悠。须知汾水多奇士，岂独王家一子猷。  

○梅影  

隔窗浑似李夫人，江月多情为返魂。宛是依依旧颜色，向人憔悴立黄昏。  

○秋夜  

寂寂江城夜向阑，西风吹雁叫云端。一声远过南楼去，月满碧天秋水寒。  

○临潼温泉  

琢玉为池浴太真，芙蓉花暖水生春。谁知寂寞千秋后，留与行人洗路尘。  

○长安早发  

行李怱怱浐水头，雨余凉气动新秋。五更马上还家梦，先逐西风到晋州。  

○秋夜闻笛  

云净寒空月满楼，何人横玉叶清秋。《梁州》才罢《伊州》起，不尽关山此夜愁。  

○废宫  

断砖残础碎盘花，辇路荒凉蔓草遮。玉殿朱楼俱不见，坏墙嶾嶙遶人家。  

○过茹越岭有感  

山川良是昔人非，北望松楸泪满衣。三十余年成底事，全家南渡一身归。  

○蒲津晚渡  

黄河城下水沄沄，船去船来几夕曛。老尽津头垂钓客，柳阴相对白鸥群。  

***◆杜处士瑛（缑山集）***  

瑛字文玉，其先霸州信安人。辟地河南缑氏山中，读书讲学，博览古今。金亡，间关转徙，教授汾晋间。中书粘合珪开府于相，瑛赴其聘，遂家焉。与良田千亩，辞不受。岁己未，元世祖南伐至相，召对，见瑛身长七尺，美须髯，气貌魁伟，条奏从容，谓可大用，命从行，以疾弗果。江南平，诏征之，辞不就。左丞张文谦宣抚河北，奏为怀孟、彰德、大名等路提举学校官，又辞。于是杜门著书。至元十年，卒于家，年七十。遗命其子曰：我死，棺中第置《杜甫诗集》一编，题其志石云「处士杜缑山墓」。天历间，赠资德大夫、翰林学士、上护军，追封魏郡公，谥文献。所著有《缑山文集》十卷。金之将亡也，遗老儒硕皆来居相。缑山而外，如蒙城田芝、北燕刘骥、永平王盘、古郑周子维、武安胡德桂、浑源刘祁、太原高鸣、刘汉臣、燕山尚子明、林虑张允中、洛水徐世英、李仲泽、汴魏献臣、田仲德、郭谦甫，各以经术教授，互相提唱，盖彬彬乎多文学之士，亦一时之盛事也。  

吊故宫  
秋思  
邺南城  
西陵  
汤阴道中  
晓出相州  
登古邺城  
环翠亭宴饮  
三台怀古  
征南口号  

○吊故宫  

月上觚棱椒壁湿，饥乌啄碎琅玕石。劫灰飞尽海扬尘，废殿荒台土花碧。洛阳书生汴梁客，一夜秋 【一作春。】 风头欲白。尊中赖有酒如泉，醉倚寒窗破愁寂。  

○秋思  

壮心忽忽剧悬旌，秋气能令客子惊。白雁不闻云外过，清霜先向鬓边生。铜驼巷陌周东土，金凤楼台邺北城。千古繁华俱一梦，空余草木战风声。  

○邺南城  

王气销沈井径荒，北风日夜刮枯桑。羖飞天上河声断，犬吠陵头日色苍。陆地百年沧海变，西陵千古暮云长。呜呜敕勒平川水，寒遶阴山恨未忘。  

○西陵  

望眼凭高入杳冥，偶随飞鸟到西陵。波声冷撼苍厓石，霜气晨凝老树冰。自谓摸金神可侮，岂知破冢鬼还憎。却怜横槊英雄志，留与诗人说废兴。  

○汤阴道中  

城连蔓草就陂陀，匹马玄黄两鬓皤。兔穴废场新事改，燕巢老树旧恩多。嵇林鬼物防直棘，羑水天风鼓恨波。顾我本非尘土客，云山随意听高歌。  

○晓出相州  

梦中乡国血沾襟，愁里光阴雪满簪。客路风霜荡水阔，诗囊尘土饭山深。花开自乐本无事，云去复来犹有心。闻健拟从嵇阮醉，山阳暮雨竹成林。  

○登古邺城  

杖底行云拂古苔，袖边风雨湿轻埃。风声尉帅黄龙去，水势朱家白马来。往事无端随世变，野花依旧向人开。九原唤起陈书记，坐对三台共一杯。  

○环翠亭宴饮  

坐客终朝望眼西，好山高与暮云齐。鹤鸣渔浦天风急，鳌背仙宫海浪低。千古地形雄妹土，一川烟景胜耶溪。歌声唤起凌波梦，莲叶香深路恐迷。  

○三台怀古  

岿然双塔夕阳明，慨想曹瞒旧典刑。九锡初非基禅让，三分犹自愧英灵。水从石椁沈边白，山在香囊分处青。空使羯奴夸壮健，西陵草木为谁醒？  
白鸟飞边望眼宽，兴来一吸酒杯干。土花渍雨铁梁涩，蔓草接秋冰井寒。树拂晓风摇北土，水涵落日蹴西山。书生岂识兴亡事，片瓦摩挲认建安。  

○征南口号  

春早云南麦已黄，泸江蒸雾水如汤。马蹄半带阴山雪，变作人间六月凉。  

***◆善夫先生杜仁杰（善夫先生集）***  

仁杰，字仲梁，先称善夫，济南长清人。金正大中，尝偕麻革信之、张澄仲经隐内乡山中，以诗篇倡和，名声相埒。元至元中，屡征不起。子元素仕元，任福建闽海道廉访使。仁杰以子贵，赠翰林承旨、资善大夫，谥文穆。仲梁性善谑，才宏学博，气锐而笔健，业专而心精。平生与李献能钦叔、冀禹锡京父二人最为友善。遗山元好问《送仲梁出山诗》有云：「平生得意钦与京，青眼高歌望君久。」其相契之深可知也。  

和信之板桥路中古风二首  
发黄有感  
禹城道中  
病中枕上  
送信云父  
病中忆坦夫兄  
从军  
雨中寄高无尘  
雪后书事  
至日  
宿金线泉  
中秋夜宿普照喜周卿至  
无题  
沧浪亭观雨  
病中呈裕之  
自遣二首  
读前史偶书  
解嘲呈元明府  
延津待渡寄仲温参议  
夜宿郓城  
长门怨  
鲁郊  

○和信之板桥路中古风二首  

岸风坼枯凌，野日明远烧。山晚云烟深，游子悲崄峭。平生文字僻，所历入吟啸。急景不贷人，佳处领其要。  
木杪来江光，中途憩消摇。佳人在空谷，尺素昔见招。徒老黄尘中，愧尔渔与樵。永怀《梁父吟》，日暮风萧萧。  

○发黄有感  

飘萧中年发，既少何用白。苍黄未甚丝，明知不更黑。妻孥恐生悲，劝我课鉏摘。眷然抚镜镊，青山堕虚席。  

○禹城道中  

自发酰鸡覆，蓬心得少瘳。乾坤一尺棰，今古几全牛。岁月怜丹灶，云山笑白头。此生真欲上，何地不菟裘。  

○病中枕上  

忽忽卧几月，遂成疏懒名。却因久病后，更觉万缘轻。月落窗影动，夜寒灯晕生。狸奴似相慰，分坐守残更。  

○送信云父  

居士身轻日，秋天木落时。山青云冉冉，川白草离离。涉世心将破，怀人鬓已丝。相逢琴酒乐，应怪久违期。  

○病中忆坦夫兄  

共脱壬辰乱，他乡见愈亲。论才唯有子，知己更无人。避世相看老，通家未拟贫。竹林平日约，早晚得为邻。  

○从军  

野阔牛羊小，天低草树平。吴疆连晋境，汉卒杂番兵。月合围城晕，风酣战阵声。中原良苦地，上古错经营。  

○雨中寄高无尘  

久客饶孤闷，连阴动浃旬。行云应已倦，细雨亦伤频。飘泊嗟吾道，饥寒任此身。人家酒应熟，谁为问南邻。  

○雪后书事  

雪罢山原净，日晴风景新。一川花气午，万壑水声春。天地开华国，关河失战尘。无边春色里，惆怅独行人。  

○至日  

松竹浣花里，桑麻杜曲田。苍茫辞蜀地，辛苦见秦天。死去谁怜汝，生还事偶然。但甘终垄亩，待聘岂前贤。  

○宿金线泉  

官舍值淫雨，客衣惊早秋。泄云迷灌木，行潦带清流。蛛网翻新霁，蝉声咽暮愁。古今何限事，白首对沧洲。  

○中秋夜宿普照喜周卿至  

久客厌孤寂，跫然闻子来。夜凉风缩瑟，云破月徘徊。旧事休重说，新诗且细裁。几年无此夕，独欠两三杯。  

○无题  

老泪河源竭，忧端泰华齐。苦吟知有恨，细写却无题。事与孤鸿北，身携片影西。催归烟树外，不用向人啼。  

○沧浪亭观雨  

萧萧北风吹北窗，浪浪秋雨泻秋江。痴蝇不飞集枯几，饥鼠屡出翻空缸。杂花叶底开无数，佳木门前立自双。散地自知心地远，赏音谁解足音跫。  

○病中呈裕之  

十载犹能复笑谈，归来重觅读书龛。耒阳白酒君应具，勾漏丹砂我自惭。民讼几时消自苦， 【一作古。】 山城虽小得穷探。也知清俭难持久，好趁秋风酒菊潭。  

○自遣二首  

少日襟怀悔自豪，暮年志节讵须高。敢将议论轻疑孟，闲得工夫细和陶。酒尽枯肠还磊礧，诗成白发转刁骚。皇天汲汲诚何意，也共人生一体劳。  
畚筑家园手自操，虽无多景足偿劳。十年种竹翻嫌密，一日栽松恨不高。是处求田消二顷，尚谁有梦到三刀。得名身后良痴计，尽拟浮沈付浊醪。  

○读前史偶书  

杨彪不着鹿皮冠，元亮还书甲子年。此去乱离何日定，向来名节几人全。中原消息苍茫外，故里山河涕泪边。六国帝秦天暂醉，鲁连休死海东壖。  

○解嘲呈元明府  

江气冥冥江雨飞，潜夫四月着冬衣。野荼■〈艹縻〉谢蔷薇发，山鹧鸪啼杜宇归。青鬓渐随愁共减，素心长与慢相违。四方餬口非君事，自识飘零有是非。  

○延津待渡寄仲温参议  

一望河平一慨然，战尘如雾水如天。要知别后思君处，长在孤城落日边。  

○夜宿郓城  

残月和灯照弊帷，疏风乘隙入征衣。恰逢远客思归日，正是家人说梦时。  

○长门怨  

天上神仙也别离，人间那得镇相随。不须贵买临邛赋，只想君王未见时。  

○鲁郊  

六十衰翁更莫闲，好将华发映青山。穆生自合寻归计，不在区区醴酒间。  

***◆杨处士云鹏（陶然集）***  

云鹏，字飞卿，汝海人。李内翰献能钦叔工篇翰，而云鹏从之游。初得「树古叶黄早，僧闲头白迟」之句，大为献能所推谢。从是游道日广，而学亦大进。客居东平将二十年，每有所作，必寄示遗山元好问裕之，以为知己。有《诗述》二十首，号《陶然集》。所赋《青梅》、《瑞莲》、《瓶声》、《雪意》，或多至十余首。裕之序其诗，万虑洗然，深入空寂。荡元气于笔端，寄妙理于言外。贞佑南渡后，诗学为盛。洛西辛敬之、淄川杨叔能、太原李长源、龙坊雷伯威、北平王子正之等，不啻十数人，称号专门。就诸人中，其死生于诗者，汝海杨飞卿一人而已。  

送王魏二学士应聘  
送元遗山  
至日二首  
送张雄飞赴河阳令  
送张器玉归闽中  
送殷献臣北上  
送赵维道北上  
秋晚登宪陵台  
真定龙兴寺阁  
登濮州北城  
白乐天影堂  
春日西城  
东原除夜  
春日游何氏园  
送演上人归方山寺  
送张汉臣归保塞兼简张万户  
送王希仲北归  
雁  

○送王魏二学士应聘  

三十年来只用兵，蒲轮才始聘贤英。已将药石除危疾，政要文章致太平。天子飞龙方启运，华阳归马岂无程。会须先下山东诏，癃老思观德化成。  

○送元遗山  

三馆才名天下闻，乱来俗议漫纷纭。两朝文笔谁争长，一代诗人独数君。南浦春深愁送别，西山晚翠约平分。何时并坐龙潭上，野水添杯看白云。  

○至日二首  

又见葭灰动一阳，岂堪卧病客殊方。老怀不似少年好，短景始从今日长。黄犬既难遥附信，玄龟何用苦支床。恨无羽翼高飞去，六六峰前望故乡。  
恨初年少在南梁，兄弟欢游久未忘。春色共倾花底酒，雨声常对竹边床。怒鲸一夕掀洪浪，断雁何时续旧行。辜负乱来同被约，尺书不到十年强。  

○送张雄飞赴河阳令  

祖帐行将出汝州，先声已过孟津头。鸣琴但要追循吏，束带何妨见督邮。二室风烟连赤县，三城鼓角隔黄州。遥知乱后农耕废，卖剑应须剩买牛。  

○送张器玉归闽中  

十载流离避战尘，白头憔悴始归秦。霜前渭水有归雁，乱后长安无故人。不惮北邙迁榇远，莫忘东鲁寄书频。明年我亦崧南去，拟买黄牛种汝滨。  

○送殷献臣北上  

毳锦模糊覆橐驼，骎骎征骑度沙陀。寒冲绝漠戎装重，夜绕中华汉梦多。诗健每因横槊赋，曲豪长爱击壶歌。勒功会待平吴策，万仞西山尚可磨。  

○送赵维道北上  

干戈流落鬓毛焦，千里穷途着弊貂。老去少陵悲橡食，乱来王粲逐蓬飘。朔庭云涨龙沙冷，南斗尘昏象阙遥。从此分携相见少，旅魂飞断不胜招。  

○秋晚登宪陵台  

落日荒陵百尺台，登临高兴亦悠哉。泰山云尽千峰出，汶水霜晴一雁来。白发还乡惟有梦，青云当路岂无媒。布衣谁识新丰客，独对秋风酒一杯。  

○真定龙兴寺阁  

插天飞构郁嵯峨，栏角涛声转暮河。孤鸟去边沧渚阔，落霞明处碧山多。伤时未遂陈三策，吊古犹堪赋《九歌》。安得天丁挽天汉，倒倾京洛洗干戈。  

○登濮州北城  

层城高绝一攀跻，岁杪临风客思凄。烧入马陵秋草黑，雁横雪泽暮天低。陈台事往人何在，曹国川遥望欲迷。牢落壮怀谁与语？疏林残照乱鸦啼。  

○白乐天影堂  

晚慕浮屠伴衲衣，至今高榜揭岩扉。梦中身世元无有，壁上形容果是非。但得蓬蒿犹可住，何须兜率是真归。渺茫两地知何在，满眼春波白鹭飞。  

○春日西城  

山城二月媚晴晖，破暖轻风试夹衣。雨后杏花浑放尽，社前燕子尚来稀。孤怀不奈千愁积，往事真成一梦非。却羡西桥桥畔柳，年年翠色自依依。  

○东原除夜  

客舍无人静掩扉，小窗灯火独相依。一年残腊今宵尽，千里故乡何日归。鬓发半随春雪白，交游浑似晓星稀。乱离不得中州信，肠断云间雁北飞。  

○春日游何氏园  

旋引溪流环小苑，出墙袅袅见长虹。临风遥听有人语，隔水却疑无路通。尘迹尽抛双屦外，春光别贮一壶中。当门羡杀南塘好，拟买扁舟学钓翁。  

○送演上人归方山寺  

为爱岚光画里秋，西风归梦日悠悠。卧云未了三生债，飞锡何烦万里游。山削碧城围寺合，泉鸣苍佩入池流。遥知一室安禅处，更在诸峰最上头。  

○送张汉臣归保塞兼简张万户  

十年文笔远从戎，籍籍名香幕府中。鞍马不教生髀肉，檄书端可愈头风。地连三赵山河壮，城镇三关鼓角雄。若见投壶祭征虏，为言白首坐诗穷。  

○送王希仲北归  

高歌行采北山薇，回首兵尘满帝畿。龙去鼎湖中国换，鹤归华表昔人非。后期何处伤心切，远别从今见面稀。莫道尺书千里隔，年年沙塞雁南飞。  

○雁  

远客思乡未得归，征鸿又见度斜晖。黄芦洲渚霜前至，红叶关河画里飞。别后望君消息久，乱来哀我弟兄稀。凭高此日堪肠断，那复江城捣暮衣。  

***◆须溪先生刘辰翁（须溪集）***  

辰翁，字会孟，庐陵人。年十七，登陆象山之门。年二十四，补太学生。宋景定壬戌，年二十九，廷试对策，忤贾似道，置丙第，以亲老请濂溪书院山长，江万里、陈宜中荐居史馆，又除太学博士，皆固辞。宋亡，托方外以归，隐居不仕。元大德元年卒，年六十六。会孟天资超特，人物伟然，以文章居当世之第一流。宋社既屋，肠断哀些，抆泪讴吟，积至万首。文祖先秦、《战国》、《庄》、《老》等书。字体奇逸，自成一家。有《须溪集》二百卷。草庐先生吴澄称其文典雅温润，明白敷畅，读之可见其为正人，非虚誉也。  

初晴  
山行雨中二首  
和答李德臣  
送李鹤田入浙赵春谷招  
寄别孙潜斋  
文姬归汉图  
读杜拾遗百忧集行有感  
赠制笔生许文瑶  
苏李泣别图  
龙雾洲雪  
夜雨  
周耐溪见访  
清明日偶成  
戏题  
春归  
渔歌效陈自堂作  
春晴  
探梅四绝  
题宣和双蟹图卷  

○初晴  

初日入高楼，归云杂江树。鱼游新雨清，鸟语晨光吐。天容起复覩，烟色转轻素。墙草丽车前，巷沟映泥路。窗明袪宿润，础泫滑微步。会朝有宿客，过午无来屦。沿砌上蠙衣，虚庭竿犊袴。人生足无事，世故非所虑。彼语吾不闻，清风有时度。  

○山行雨中二首  

雨行如漏蓬，侧身半车中。风翻荷叶白，难可为芙蓉。向来三重茅，仰屋叹穿空。已经乱离苦，志念常从容。  
入城过新雨，路静市人稀。吾家林塘间，水鸭狂欲飞。门阑稚子笑，隔树见翁归。何人无此乐，颓暮乐知希。  

○和答李德臣  

忍寒一百五，何开落怱怱。华堂托孤根，弃我荆棘中。味言随时变，茗薄酪自浓。蛱蝶金缕衣，更为悦己容。虽无蛾眉妒，怀抱常冲冲。  

○送李鹤田入浙赵春谷招  

天下南北车书通，行人点点过汴宫。空余艮岳一拳土，黯惨如雪吹不融。平乘楼上王夷甫，一流中外泪如雨。西风羽扇不障尘，更是莲子随 【一作移。】 根去。政事堂中三相公，往往退食如夔龙。少年恸哭不见用，一语不合面发红。八年流落无处 【一作死。】 所，合眼当朝遽如许。忠魂不到海门潮，别殿芙蓉废为圃。茫茫古路日平西，不信金铜不泪垂。浮沈亲故懒相 【一作复。】 问，白发唯有春风知。李侯髀肉堪流涕，同谷哀吟越州弟。买丝刺绣刺未成，公子翩翩雁书至。飘飘起望白云间，裘雪牛车度赤山。年余七十能 【一作会。】 几见，我且欲往穷当还。平生高李经行处，寂寞断桥漂落 【一作乱。】 絮。不知到日似枯鱼，泪入黄河别鲂鱮。当空殿阁密云团， 【一作屯。】 曾和熏弦接羽翰。至今尚留花石否，杜鹃再赋长恨端。苏州正念东邻女，伤心更 【一作又。】 遇杨开府。语言憔悴敢分明，买酒行浇茂陵土。  

○寄别孙潜斋  

常笑唐衢生，一恸可以死。焉能流涕被面，日日别知己。又常笑朝鲜，无泪可沾巾，悲歌两语为我吴妇人。平生钟情重离别，一听《阳关》肠一绝。铜驼陌上会逢君，谁料相忘如永诀。昔携手青春，春水一笑禊吏尘。醉能强歌醒能赋，满坐唯有孙尧文。酒阑歌断如转烛，寒食累累新鬼哭。丞相书桐异鸟巢，曾园仙市芳郊绿。海棠三径无根枝，败瓦颓垣亦已锄。旧游勿感有至此，独为吾党权区区。我欲与君重一到，化为长瓶酹荒草。早知世事去如风，只合黄公垆下倒。当时一醉锸埋我，不见兴亡应更好。且复止此休云云，我有臣子高能文。令其讲罢日就君，就君归日诵所闻。吾贫吾老不足念，君须君发何年□。幼安九十愁更愁，空羡一生长乐传。呜呼斯人斯世不相见，绿树莺啼泪如霰。  

○文姬归汉图  

鹤巢覆绝孔文举，锦衾裹葬杨德祖。铜雀春风歌舞长，独复凄然若人女。故人有女胜无儿，满腹兴亡身属谁。琴烧笛折灰冷，开卷草深归鹤饥。美人用事单于国，细马驼金为余北。曾从过雁借书看，又向枯鱼寄声得。胡笳日听心自哀，天遣前朝汉使来。穹庐抱子送于野，欲去欲往真难哉。大儿牵衣小儿乳，割乳分携泪如雨。跂马儿啼渐不闻，肠断一如初遇虏。画图巧画欲无声，不尽贤王子母情。踟蹰拳局各有态，未必日暮分驰能。天长地久何终极，事已不堪回首觅。草无南北是青青，云有朝昏长幂幂。琵琶恨绝妒难消，海上羝儿梦岂遥。入见玉关天似锦，归从金马晚当朝。容仪憔悴恩无骨，记问荒唐存又没。卫郎去我墓何斯，魏史亲人礼难越。当时一女赎元身，乱代流离更可闻。天南地北有归路，四海九州岛无故人。  

○读杜拾遗百忧集行有感  

余生行年将六十，不知何者为忧戚。富贵不骄贫贱安，以此存心度朝夕。往年承乏佐中书，大官羊膳供堂食。只今赐老作编氓，衣食信天无固必。陋巷箪瓢如素居，不管茅茨春雨湿。门前载酒求赋诗，锦轴牙签日堆积。在官不置负郭田，既老翻得稽古力。毁誉都忘月旦评，姓名不上春秋笔。朝米不烦邻僧送，暮米不烦太仓籴。我亦一饭不忘君，文人相轻所不及。伤哉白首杜拾遗，入蜀还秦劳辙迹。文章盖世亦何为，妻子相看百忧集。  

○赠制笔生许文瑶  

许生精艺谁可及，材用刚柔以制笔。水盆洗出紫兔毫，便觉文章生羽翼。蒙恬将军为动色，为是秦王旧时物。丞相斯曾从驾行，载此篆书封禅碣。从秦至今几千载，兔尚存皮竹可采。利济天下功不有，入手千人万人爱。我昔为郎居粉署，用笔唯于许生取。轻衫日对紫薇花，写遍江淹梦中句。  

○苏李泣别图  

事已矣，泣何为。苏武节，李陵诗。噫！  

○龙雾洲雪  

此处几人行，隔波摇暮晴。洲回江似玦，山远雪如城。离合看双橹，荒寒又一程。今年梅未醉，最觉别来轻。  

○夜雨  

夜半起雷车，天门报晓衙。何消如此雨，又有未开花。绣被人中酒，茅檐客梦家。一晴天地阔，稽首见重华。  

○周耐溪见访  

麦径萦纡缩寄蜗，传呼惊倒望前牙。能忘特进群公表，来访寻常百姓家。草市波喧腾骑竹，柴门路隘簇鞍花。屏窥不信雌同甲，为倍高明两鬓萧。  

○清明日偶成  

海日高高天欲斜，断桥无复听呕哑。墓中酩酊已千载，陌上清明有几家。已老愈疏惟酒盏，更晴相觅是梅花。年年春怨深如昨，莫把无涯恨有涯。  

○戏题  

无人知坦腹，水影半帘苔。惊谓青虫堕，垂丝忽上来。  

○春归  

留春一日不可，种树十年未成。芳草断肠花落，绿窗携手莺声。  

○渔歌效陈自堂作  

石头城落淮水，刘郎浦对伍洲。越沼吴湖安在，月明人唱湖州。  

○春晴  

江柳长天草色齐，新晴何物不芳菲。无因化作千蝴蝶，西蜀东吴款款归。 【一作飞。】  
新燕池塘绿雨肥，初晴未暖日光微。角巾犹带花梢湿，纔倚阑干见絮飞。  

○探梅四绝  

江天欲雪未雪时，绝江探梅驴倒骑。空中着我方成画，乱后逢花且赋诗。  
钧天远远月斜斜，归客迢遥未到家。一色白云天似雪，和衣和雪宿梅花。  
后五百年无放翁，狂歌醉舞与谁同。渔人入得桃花洞，犹有梅花路未通。  
冷蕊何心识老逋，芳名从此落西湖。风霜未改幽坚操，弟立花前讳玉奴。  

○题宣和双蟹图卷  

讲余机暇谏书空，艮岳江湖入眼中。郭索能令天一笑，画图何必面春风。  

***◆刘主簿将孙***  

将孙字尚友，别号养吾，辰翁子。少质鲁，长而颖悟过人，为文较辰翁愈奇崛。皇庆癸丑，荐授光泽 【一作「将乐」。】 主簿，草庐先生吴澄题其集曰：国初庐陵刘会孟氏突兀而起，一时气焰震耀远迩，乡人尊之。其子尚友，式克嗣响。会孟諔诡变化，而尚友浩瀚演迤。论者以为尚友之嗣会孟，不忝子瞻之嗣明允也。  

别萧高凤  
送钱方立游荆二首  

○别萧高凤  

惜与可人别，又贪归路长。人生有离别，吾事属闲忙。沽酒浇芳草，垂鞭看夕阳。眼前听鹤语，世路剧茫茫。  

○送钱方立游荆二首  

岘山西上楚天头，书剑区区事远游。岁月如流方作客，江山信美莫登楼。百年耆旧谁家传，一代衣冠又古丘。乱后题诗诗即史，未应轻付水东流。  
不辞跋涉恨崎呕，如此飘飘一丈夫。新雨惊秋鸣草树，行人随雁落江湖。岁年宁向长途老，天地何堪一室拘。几世中原今复合，更陪九石作鹏图。  

***◆石堂先生陈普（石堂先生遗稿）***  

普字尚德，别号惧斋。福宁州之宁德人，居石堂山下，淳熙间，朱紫阳尝过石堂，异其风土，曰：「后数十年，此中当出儒者。」普生淳佑甲辰，鹧鸪百数绕屋。七岁时，坐田间，有白鹭飞止。有士人戏语之曰：「汝能赋一诗乎？」应声曰：「我在这边坐，尔在那里歇。青天无片云，飞下数点雪。」士人奇之。稍长，闻韩翼甫倡道浙东，翼甫派出辅氏，而原于考亭。遂负笈往游。宋亡，绝意仕进。朝廷三使辟为本省教授，不起，隐居授徒。四方及门岁数百人，馆里之仁峰僧舍，至不能容。大德初，建州刘纯父聘主云庄书院，熊勿轩延讲鳌峰，寻讲德兴之初庵书院。晚居莆中十有八年，延佑乙卯卒于家，年七十二。学者称石堂先生。所著《字义》、《四书句解钤键》、《学庸旨要》、《孟子纂图》、《周易解注》、《易说》、《书传补微》、《四书五经讲义》、《浑天仪论》、《天象赋》、《咏史诗断》，凡数百卷。明嘉靖间，宁德训导浮梁闵文振访于其家，采之诸载，订汇为二十二卷，曰《石堂先生遗稿》，知县事揭阳程世鹏刊行于世。出石堂门者如韩信同、杨琬、余载、黄裳辈，并以正学为时所宗云。  

拟古四首  
和友人韵  
古田女  
望云  
壬辰日蚀  
夜台  
德阳林梅麓太守挽章  
凭阑二首  
野烧  
怀古  
答友人  
赠清叟行  
次答姚考成留别  
儒家秋  
烈女秋  
秋日即事五首  
鼓瑟二首  
题虎丘  
溪庄  
野步十首  
自哂六首  
邵武泰宁途间一路海棠  
玉女峰  
归鸟  
七夕二首  
咏史  

○拟古四首  

秋声金气流，天空露瀼瀼。素波合流月，淫淫满庭霜。遥夜一美人，寒闺自彷徨。暗尘集凌波，轻飙感鸣珰。天性赋贞清，动止中矩方。世无夔夔子，窈窕空英皇。抱璞如临渊，日入不下堂。时操弄玉箫，空中来凤凰。岁月如流星，发变面欲黄。服玉固雪肤，绝意百两将。  
秋夜永如年，四壁号寒蛩。明月照树叶，白露啼青桐。寒窗紫玉琴，时变羽凌宫。三弹不成调，百忧郁攻中。  
东方有乐国，开辟先柏皇。鸾凤为鸡鹜，麒麟为犬羊。晨霞作朝食，太和为酒浆。土无干戈祸，人各千年长。下视禹九州岛，有土皆战场。白日虎狼行，青天蛟龙翔。我欲为远游，沧海渺无梁。何年夸娥氏，移置天中央。  
同根一味草，时命嗟异遇。风月芳香合，两地隔周楚。尔生麟趾家，朝夕沐玉露。我在云梦林，百草相蒙妬。白璧终不缁，惸惸亦良苦。  

○和友人韵  

儿童恨芳草，不识春长在。箪瓢日晏如，焉知颜乐改。黄鹤雅入听，鶗亦可罪。混沌何曾死，拱璧莫轻碎。野马恣流行，游丝无罣碍。缅怀良友心，不言默相对。愿为蛩駏交，共话蝼蚁戴。  

○古田女 【并序】  

吾州近郭五六县土风，悉如老杜所赋《夔州女》，而郭尤甚，每惭无以答四海兄弟之诘问。一日来古田，见傍县一二十里内，于插秧时亦如之，以为三时惟此时最忙，不可不为夫子之助也。其说则甚善，而其事则未可，愚以为不如其己也，皆吾人也。作诗以道之，幸其一听作华夏人。岂不足以美吾东南一隅哉！  
昔年过饶州，一事独希差。清川浴妇人，以昼不以夜。上流濯垢腻，下流汲归舍。供佛与事尊，共享如啖蔗。朝昏卖鱼虾，晴雨亲耕稼。樵采与负戴，咸与夫并驾。流污浴岂非，失礼事可讶。我时适逆旅，一见为汗下。欲言不可得，况敢加讥骂。静惟天下事，无边可悲咤。一从文王没，声教不踰华。巴兜与闽粤，至今愧华夏。男不耕稼穑，女不专桑柘。内外悉如男，遇合多自嫁。云山恣歌谣，汤池任腾藉。插花作牙侩，城市称雄霸。梳头半列肆，笑语皆机诈。新奇弄浓妆，会合持物价。愚夫与庸奴，低头受凌跨。吾闽自如此，他方我何暇。福州县十三，余幸穷崖下。十里近郭县，此俗独未化。一日来古田，拔秧适初夏。青帬半绞扎，水泥和拨迓。事事亦不恶，位分无假借。三王二帝年，人伦密无罅。冀方古当涂，丰水今浐灞。见恶如豺狼，嗜礼如脍炙。固无朝桑中，亦无舞台榭。一国皆若狂，一年唯有蜡。盛年事耕织，斑白可休暇。习见宜如常，骤异良以乍。劝君但勤馌，兹事宜永谢。倘能用吾言，鸡豚愿同社。  

○望云  

几爱山中云，杳霭起无迹。晴风吹绿树，天节日已尺。悠扬几片飞，出岫度绝壁。敛作苍狗形，舒为鲲鹏翼。朝抹峨嵋青，暮蘸沧海碧。江南与江北，荡荡恣所适。何如云中仙，避嚣隐幽寂。采药云下林，砺剑云上石。乘云骑茅龙，倚云吹铁笛。我欲往从之，飘然不可测。  

○壬辰日蚀  

忆昔度宗皇帝时，十年十三日食之。似道赑屃湖海曲，天子宫庭耽乐嬉。满朝翕翕皆妇人，祸来照镜方画眉。北军顺流日食既，两国正尔争雄雌。兴亡岂必皆有数，百年以来士气衰。文臣髀肉不识马，武士惊魄怕见旗。  

○夜台 【壬午焚道经，留《老子》。】  

角陵初为五斗盗，崔浩继作千寻宫。重黎不生大禹死，鬼魅杂出交 【蛇龙】 【龙蛇】 。妄夸夺尽离娄明，虚喝弱却楼烦弓。礼乐沉沦入九地，阴邪叫啸充虚空。人寰黯淡如夜台，百物凄怆生芒锋。虎狼四出食人肉，四溟不受黄流东。岂无健士能排遏，末俗骨醉难为功。我欲南游叫虞舜，一怒为我诛兜共。阴阳草昧风气闭，苍梧日落天鸿蒙。代天去恶如拔薤，后剪枝叶先其宗。洗心学《易》见太极，百怪冰释春流通。道在不系后与前，日月东出开群蒙。更须讲究铜驼事，结正当年河上公。  

○德阳林梅麓太守挽章  

殷士皆周祼，南音独楚冠。寝车人更怒，负俎我何安。义合雍容就，名应久远看。梅花真铁石，耐得许多寒。  

○凭阑二首  

南蒲路东西，佳人不可期。断云荒草渡，归鸟夕阳枝。心事十二曲，头颅太半丝。低徊问流水，去去复何之。  
高豁乾坤眼，山晴绿雨收。夕阳流水遶，荒草白云浮。柳荫小溪侧，樵歌古渡头。凭虚发清啸，安得仲宣楼。  

○野烧  

杂沓平原起电红，凭陵势欲逼青峰。草茅不问新开甲，蛰户尤怜乍启封。何暇胤侯分玉石，畧如伯益逐蛟龙。际天逸德无人问，独倚高楼到晚钟。  

○怀古  

世事悠悠一转头，断云荒草古今愁。青山北去黄河隔，白日西飞东水流。秦有金牛开剑阁，楚无熊虎割鸿沟。多情萧寺峰前月，几夜蛩声影半楼。  

○答友人  

云作交游山作宾，道心为主自安贫。柴门无钥见同物，竹帛有名终累人。绿水一潭澄静性，青山万迭裹闲身。纷纷望拜马蹄下，不见胸中万斛尘。  

○赠清叟行  

共君一夜话三生，语正投机君又行。溪柳效颦添别恨，岸花和意送离程。惊时莫问归巢燕，赠别愁闻求友莺。今夜梦中重聚首，鸡声茅店已三更。  

○次答姚考成留别  

别后相逢各问年，依然绿发对华颠。闲云独占半间住，伴客那无一榻眠。酒为愁多全欠力，诗因料少未成联。却怜壁上留题句，时有闲情到月边。  

○儒家秋  

离离秋色上梧枝，向晓烟云冷砚池。绛帐谈经千载道，青山对酒几联诗。西风红叶林边树，夜雨青灯鬓上丝。竹瘦荷枯篱菊净，暂韬笔砚彻皋比。  

○烈女秋  

阳台春梦逐浮云，灯影西风独闭门。一点清心霜六月，半帘红叶雨黄昏。守符终古渐台水，坠血经今金谷园。何事文君无雅操，琴声一动便思奔。  

○秋日即事五首  

夜床辗转恨明迟，晓发梳寒倚竹扉。树影纸窗风作色，蛩声壁罅月流辉。三杯白酒穷年客，满箧红尘隔岁衣。遥想白鸥江上路，蓼花枫叶雨霏霏。  
玉露金茎晓发寒，秋风仍作去年看。蛩声疏雨长为客，雁影残蝉独倚阑。铁砚牕棂云影淡，丹枫溪曲水痕干。西风曾与黄花约，拟掇繁英贳酒餐。  
二尺书檠对影居，西风吹雪上吟须。云边月色人千里，竹里秋声酒一壶。客思迩来红叶乱，雁声南去白云孤。季鹰自是知机者，一念莼鲈便到吴。  
书余饮水枕长肱，四壁啼蛩诉不平。月色满窗诗骨冷，露华方枕梦魂清。西风岁岁长堤柳，流水朝朝沧海情。红叶山深无雁过，残砧几处捣愁声。  
游丝闪闪挂虚檐，翔隼号寒华岳尖。白发束来闲点易，乌衣归去寂钩帘。三千客路飞枫叶，四五人家卖酒帘。鱼笛水寒江上晚，荒丛豆叶雨纤纤。  

○鼓瑟二首  

满楼明月调云和，五十弦中急雨过。彩凤拂衣鸣翠竹，素鳞鼓鬣出寒波。凄凉楚客新愁断，清切湘灵旧怨多。一曲更沈人已静，江头云挂绿嵯峨。  
朱弦声奏彻云清，有客沈吟倚柱听。遗响一时存楚客，断魂千载写湘灵。珠随明月生沧海，船挟悲风过洞庭。弦索无言胶柱倒，遥遥江上数峰青。  

○题虎丘  

干将化龙飞上天，寒崖古木俱苍然。大星西殒化盘石，银河倒流通剑泉。山鬼夜啸或风雨，坡仙浩气凌云烟。行人慎勿歌团扇，谁识风流晋代贤。  

○溪庄  

畴昔何来此，青山与白鸥。絮飞春不去，潮泛月频留。  

○野步十首  

南雁数声嘹唳，西风双鬓■〈髟上监下〉鬖。病叶夕阳满树，断云残雨归岩。  
潇洒枯藤老屦，行行只复行行。泥路野人屐迹，石桥流水琴声。  
黄犊眼中荒草，鹭鸶立处枯荷。宦海风涛舟楫，故山烟雨松萝。  
愁思冥鸿杳杳，吟情败叶纷纷。归去满身溪雨，醉眠半枕山云。  
白日长绳难系，青帘浊酒堪赊。归鹤苍山云际，故人锦字天涯。  
红叶林风飒飒，苍苔径雨斑斑。人迹石边流水，樵歌鸟外青山。  
流水数株残柳，西风两岸芦花。荒草客愁远道，夕阳牛带归鸦。  
按步缓寻幽草，扬眉一望平林。鸟影鱼矶日暮，豆花村屋秋深。  
几处渔樵石路，数家鸡犬柴门。灶屋残烟杳霭，溪流淡月黄昏。  
木叶西风古道，稻花北垄新田。流水美人何处，夕阳荒草连天。  

○自哂六首  

曾骑白鹤上扬州，头上花枝秉烛游。樽酒迩来谁是伴？白云收尽数峰秋。  
草泽行吟赋楚骚，青麻衣上俗尘多。五陵年少休相笑，戏马台前载酒过。  
斗鸡走马醉高阳，今日归来两鬓霜。无限少年心上事，半帘豆雨语寒螀。  
古树闲云独抱琴，琴声寂静树云深。相如渴死文君老，辜负题桥万里心。  
世事悠悠酒几杯，晴苍把镜独徘徊。西风吹老梧桐树，仍送新霜两鬓来。  
宽博麻衣折角巾，疏慵不似少年身。白云半枕山中午，犹梦乘槎去问津。  

○邵武泰宁途间一路海棠  

万骑连接出襄国， 【赵石虎都襄国，作万花骑，出入随从。】 诸姨撩乱上骊山。 【唐明皇同贵妃每年十月幸绣岭。诸姨别色随从，望之如锦。】 道人不识红妆面，何事扶筇过此山。  

○玉女峰  

暮暮朝朝此水头，却无雨怨与云愁。我仪何事堂堂去，极目天涯双鬓秋。  

○归鸟  

紫山青嶂尽如家，负日冲烟复带霞。今古乾坤秋一幅，几番归鸟与栖鸦。  

○七夕二首  

欲理银河一叶舟，不知满架架蒙鸠。汉阴抱瓮苍颜老，孤负今朝乞巧楼。  
但把凡身小品论，宁须搨頞问星辰。女郎恋别泪如雨，遑托金针度与人。  

○咏史 【录十六。】  

尚父伯夷  
四皓  
李广李陵  
贾生  
武帝三首  
汲黯  
宣帝二首  
荀彧二首  
北地王谌  
晋武帝  
陶侃  
梁武帝  

△尚父伯夷  

春来秋叶在枯枝，底用端蓍更拂龟。二老东来元并辔，马前何害不相知。  

△四皓  

长乐卮前露雪眉，岩花乱笑出山时。有人拍手瓜田里，来往青门总不知。  

△李广李陵  

茂陵无奈太仓陈，槐里家传本助秦。万落千村荆杞满，陇西桃李亦成薪。  

△贾生  

落日长沙被鵩惊，愁来强把死生轻。洛阳才子多流涕，太息沾襟过一生。  

△武帝三首  

商车不足算缗来，桑孔咸阳悉茂材。一撮茂陵无觅处，建章门户至今开。  
几多爱子出萧关，山积胡沙骨未还。好把望思台上泪，随风北去洒阴山。  
五十余年四海波，建元三载尽征和。中央寸土纔无血，沃日浇天瓠子河。  

△汲黯  

东北民思齑主父，西南人欲粉唐蒙。汉家社稷何依倚，黯直粗疏一病翁。  

△宣帝二首  

不将法律作春秋，安得河南数国囚。莫道汉家杂王霸，十分商鞅半分周。  
渭桥夹道上瑶卮，甲馆画堂开祸基。甘露三年造新室，不关飞燕入宫时。  

△荀彧二首  

乱离拣得一枝栖，得道争知却是迷。曹操若逢诸葛亮，暮年当作汉征西。  
河济泰山犹是汉，怱怱把作贼关中。久知天下无刘氏，不料人间有孔融。  

△北地王谌  

何物谯周口似簧，几年汉帝手牵羊。纷纷蜀土祠诸葛，香火曾分北地王。  

△晋武帝  

杳杳香车转掖庭，夕阳亭上北风腥。纷纷羔羯趋河洛，为见深宫竹叶青。  

△陶侃  

苏峻鲸奔正可忧，翻令王室备荆州。五陵松栢无遗种，谩为桓温拾竹头。  

△梁武帝  

戒舍工夫老未圆，百双鸡子送残年。一生般若成何事，赢得江头载荻船。  

***◆东溪子甘泳（东溪集）***  

泳字中夫，一字泳之，自号东溪子，崇仁人。性刚正，不与时俯仰。平生不娶，效林和靖。读书不拘绳尺，尤工于诗。年二十余，浪迹东南，受知于徐径畈、杨东涧。又与赵东林、黄大山、林正庵、曾平山游。至元二十七年卒，有《东溪集》。黄大山序其诗，谓高不诞，深不晦，劲不粗，全体似李贺而不涉于怪怪奇奇。《出岭杂言》一首，凡一千四百字，随事起义，随义炼句，古今大篇，未或过之。所作甚富，鳌溪刻本止七百三十余篇，今亦失传，可惜也。  

秋风词  
自述  
晚立黄洲  
陪完颜御史行金石台分韵得丞字  
归来  
过南湖  
与危见心同和完颜御史沂联步踏月韵  
小绝  
夜坐  
早睡  
酒醒  
书生  
暂憩  
归舟二首  
下豫州  
托意  
新春  
看梅  

○秋风词  

昨夜西风来，人间雨如海。山摇摇，秋洒洒，早起□□轮老红竟何在，惟有残云漠漠弄凉态。千林万叶淅沥作，岂无绿色，奈何凋零。四时更变化，宋玉何为愁，直须痛饮千斛酒。亦不知有春，亦不知有秋，鸿蒙适我汗漫游。绝怜九辩大萧索，争与虫声起篱落。东溪子今夕呼月当中天，看我大醉西风前。便令秋满八千岁，我醉依然月下眠。  

○自述  

总角希闻道，残生乃付诗。□曾前辈识，敢辱近人知。飘泊身余健，萧闲鬓欲衰。一帘书四壁，寒日在清池。  

○晚立黄洲  

今度阑干倚，苍茫入暮天。碧溪分市井，华屋乱云烟。钟隔春来树，灯流夜去船。惜哉题柱壮，琴动凤凰弦。  

○陪完颜御史行金石台分韵得丞字  

胜景踰千载，吾人得共登。五峰交地势，一水合沙棱。荆国成何事，浮丘有异能。山头有田父，未必识中丞。  

○归来  

谓我犹羁旅，归与已的然。风霜高枕外，江海小诗边。达磨移华夏，庄周侮圣贤。向来知此事，未敢弃余年。  

○过南湖  

忽有一事碍胸次，摆脱不去呼酒来。溟溟蒙蒙混沌在，坦坦荡荡虚空开。精神一生留笔墨，形骸昨夜为尊罍。年年看梅今白发，晴日江路行莓苔。  

○与危见心同和完颜御史沂联步踏月韵  

明月送人归，明月照人宿。月落梦醒时，清霜压寒屋。  

○小绝  

一夜睡不着，小窗天忽明。林塘寒鸟聚，听得最初声。  

○夜坐  

林风自潇潇，山雨时洒洒。丈夫七尺躯，地炉使吾矮。  

○早睡  

病来贪睡早，推月出山前。月色不相舍，小窗还自妍。  

○酒醒  

酒醒桂花发，狂歌对花前。邻家大骂我，夜半惊人眠。  

○书生  

踉蹡趣讲席，读诵斗高声。我亦曾如此，而今白发生。  

○暂憩  

平生湖海游，南北东西路。几度梦残时，云深不知处。  

○归舟二首  

片帆悬空秋满腹，凉月淡淡天无波。平生湖海元龙意，早入西风渔棹歌。  
天壤岂无苏季子，恨我不识韩荆州。遥山苍苍暮云碧，何许一笛芦花秋。  

○下豫州  

壮怀忍共白云间，孤负僧房屋半闲。卖却牢 【一作穷。】 愁三万斛，载将明月入西山。  

○托意  

旧时灯火不知年，托意篇章末世传。胸次只今无此事，听风听雨过残年。  

○新春  

花红柳绿也逢时，润色青春有小 【诗】 【时】 。人世苦无吾辈在，东风寥落亦堪 【悲】 【愁】 。  

○看梅  

独坐怱怱不自适，出门偶见梅花开。自从开辟到今日，此是东风第几回。  

***◆毛文学直方（聊复轩斐集）***  

直方字静可，建安人。与同邑刘边近道、虞韶以成、虞廷硕君辅并勤著述，工诗文。宋咸淳癸酉，以周礼领乡荐。丙子既革命，当路有荐其才者，直方退然曰：使我得贫室如宪，穷巷如颜，是得天之厚者，安敢求于分之外耶？乃优游闾里，授徒讲学。科举制兴，郡之以明经擢进士者多出其门。省府上其名，始被一命，得教授致仕，半俸终其身。所编有《诗学大成》《诗宗群玉府》三十卷行于世。所著有《冶灵稿》四卷、《聊复轩斐稿》二十卷藏于家。  

拟古二首  
杂怨二首  
江南曲二首  
妾薄命  
独骏图  
赠督师曹将军  
泥滑滑  
野宿  
秋感  
时秋积雨霁  
渔父词七首  
悼亡四首  
寄梅村山人二首  

○拟古二首  

高堂列绮席，宾御何委蛇。粲粲金芙蓉，春葩照蛾眉。檀槽起清籁，铁拨弦鹍鸡。祇闻筵中曲，不闻曲中词。萧萧青冢魂，化作秋雁归。玉关去时泪，点点湿朱丝。岂知哀怨情，及此欢笑期。弹者锦缠头，听者金屈巵。但令今人乐，不惜古人悲。  
野色倏已暝，零露沾我裳。行役悲险艰，仰愧归鸟翔。羁愁浩难收，壮发日已苍。远林烟火微，投宿扣村庄。居人毕刈获，笑语井臼傍。问客来何疲，毋乃仕与商。所慎在出门，奚怨中路长。  

○杂怨二首  

种莲恨不早，得藕常苦迟。谁知心中事，久已各怀思。  
花开能夜合，草发解宜男。对花今有恨，见草祇应惭。  

○江南曲二首  

津头闻别语，三载以为期。安得中山酒，醒日是归时。  
沽酒酹江神，发船相送饯。船去浪如席，船回风似箭。  

○妾薄命  

妾肌如玉颜如花，长眉窈窈青山斜。深闺学成新妇礼，镜鸾不与留年华。昨朝东邻裁嫁衣，今朝西邻催结褵。自怜孤灯照春梦，年年风雨梨花时。不怨父母贫，不恨蹇修拙。妾生赋命自坎壈，底用闲情写红叶。千丝万丝霜练光，与谁织作云锦裳。千针万针两黼黻，与谁佩服朝明堂。吁嗟妾薄命，薄命可奈何！失时还自羞，失身羞更多。妾宁失时无失身，平生分定月下绳。但把贞心守贞色，肯信婵娟解误人。  

○独骏图  

连天苜蓿青茫茫，盐车鼓车纷道傍。肉鬃汗血不可当，权奇倜傥晦若藏。五之六之无留良，如此独步何堂堂。日三品豆慎所尝，天闲逸气难能量。一尺之棰五尺缰，了与辔络俱相忘。太仆御直俨冠裳，庭前榻上婉清扬。有诏有诏且勿忙，一洗凡马銮锵锵。我观此图笔意长，欲言尚寄田子方。  

○赠督师曹将军  

泰阶煌煌色已齐，祥飙为扫蚩尤旗。幅员浩荡春台熙，不遣桴鼓惊鉏犁。羽林宿卫环三陲，居安却虑忘战危。整暇自许忘其机，《司马》八法律以规。搜苗狝狩凛弗违，碧油有幢俨军帅。手持虎节谈鱼丽，闽关不以山与溪。歌舞《七德》宣皇威，有来视师省檄飞。将军名已草木知，干戈俎豆睢阳时。已分勾当江南归，流芳奕叶今孙枝。此行且赋从军诗，时清未用歌采薇，天子有道守四夷。  

○泥滑滑  

泥滑滑，日已西。泥深屦滑涴征衣，征衣涴尽不肯归。分明数声行不得，请君更听鹧鸪啼。  

○野宿  

归恨逐春深，迟休欲缩程。远山何处碧，落日故乡明。路改柴门僻，村空石硙鸣。乞蔬仍买米，一宿尚营营。  

○秋感  

宇宙百年身，江湖万里心。世情高枕远，诗味闭门深。白发销穷达，青山傲古今。情知秋亦客，何事感秋吟。  

○时秋积雨霁  

酝酿丰年付老农，挽回凉信报诗翁。巫山久暗埋寒碧，湘水初明浴晚红。帘卷柳阴先得月，簟横梧影早嘘风。天公快我披云愿，万里乾坤一望中。  

○渔父词七首  

万里清江两桨船，一竿一缕水云边。平生不识书与剑，也得醉饱共闲眠。  
呼儿买米得新粳，渔村且喜见秋成。今朝尝新莫草草，好钓鲈鱼来煮羹。  
得鱼穿柳持上溪，溪村杳杳屋稀稀。莫怪渔翁头易白，去年买鱼人又非。  
黄旗纲运牛马走，皂衣追呼鸡狗喧。深傍芦花摇橹去，遥望渔人是水仙。  
本无租赋本无田，不知历日不知年。谁信渔家小船上，独是无怀并葛天。  
黄昏船泊有邻居，明朝船散又还无。君笑我如浮萍草，我笑君似水中凫。  
溪桥竹边有沽酒，携鱼换酒满胡芦。蓬头月上不觉醉，自卷芦叶吹呜呜。  

○悼亡四首  

从事龟山亦偶然，宁知长别恨终天。当时去就商量错，不似牛衣十八年。  
客中自有未招魂，剪纸空教夜祭门。万一相逢今夜梦，恨多应是两忘言。  
奉倩伤神不是痴，人生百感有真机。飘零遗墨残针线，与泪无期自一挥。  
推愁不去竟何如？欲鼓庄盆懒有余。赖是此愁犹解事，避人对客与观书。  

○寄梅村山人二首  

古松树下书阴寒，云亦无心去不还。却怪建州城里梦，一春多在湛卢山。  
去年三客赋荼■〈酉縻〉，忽见新花发故枝。省到死生离合处，春风消得几相思。  

***◆刘处士边（自家意思集）***  

边字近道，建安人。与同邑虞韶、虞廷硕、毛直方四人齐名。所著有《自家意思集》四卷及《读史摭言》若干卷。月泉吟社分赋《春日田园杂兴》诗，近道有句云：「耕鉏晓雨有余地，应接东风无暇时。」吴清翁极赏叹之。  

仙船岩  
仙机岩  
会仙岩  
茶灶  
林泉寺  
天游峰  
梅仙山  
伏羲洞  
玉女峰  
答彦修  
仙掌峰  
钓矶石  

○仙船岩  

仙舟等奡荡，万仞架云表。木石浑莫分，风雨能不朽。恐因尧年水，舣棹寄岩窦。犹胜夜壑藏，有力莫负走。奈何苦海深，忍袖慈航手。我欲遡灵源，乘槎问牛斗。  

○仙机岩  

尝闻昔天孙，谪落人世间。云霞入组织，机杼空留山。朅来巧相逢，遗我锦绣端。欲报乏绮语，再拜重卷还。我有大布衣，可以御岁寒。  

○会仙岩  

青山解随人，远近互相对。寒潭入陵谷，龙去知何处。历历沙上石，群仙昔来会。日暮一童归，横吹卧牛背。  

○茶灶  

仙人足戏剧，盘石留涡房。紫阳此来游，与客煮茗尝。青烟久消歇，白云时飞扬。至今潭中水，犹作笑语香。蒙茸履迹在，欲步不敢翔。三吸此清冷，回首入空苍。  

○林泉寺  

采芳仍漱洁，散策到来迟。客坐自相语，僧禅了不知。疏风潜入户，暗水细鸣池。小作石床梦，梦中还觅诗。  

○天游峰  

紫翠飞来石蕊间，何年幻出小瀛寰。崖悬瘦瀑一千尺，峡束寒流八九湾。苍壁向人如有待，白云何事未知还。歌酣更挹浮丘伯，坐对中台话半闲。  

○梅仙山  

已是吴门变姓名，后来谁更识先生。一抔汉土丹墟在，万古闽山剑气横。步入白云秋石瘦，坐分黄叶午风清。逃奴不返松门静，隔水寒烟起暮城。  

○伏羲洞  

一水之玄去复归，众峰向背俨相持。天荒地老无从问，鬼刻神劖未解奇。丹嶂漫留仙幻迹，白云仍似太初时。欲穷画底羲皇意，一束灵蓍万古知。  

○玉女峰  

不作巫阳云雨羞，风鬟雾鬓乱萧飕。行人莫问当年事，独立寒潭空几秋。  

○答彦修  

九曲溪边玉女峰，年年独倚落花风。何因不驾青鸾去，伫立空山皓月中。  

○仙掌峰  

铜盘捧露几何年，渭水秋风泪泫然。已向山中闲袖手，为谁半壁更擎天。  

○钓矶石  

百尺台矶瞰碧流，紫阳仙子几经秋。游鱼何事偏深逝，不道人间有直钩。  

***◆郭□□麟孙（祥卿集）***  

麟孙，字祥卿，吴郡人。博学工诗，与袁易通甫、龚璛子敬、汤弥昌师言、钱重鼎德钧相率酬唱。作吏钱塘，再调江东，归吴卒。其序通甫诗，以为诗本原于性情之正，当其遇物兴怀，因时感事，形之于诗，何尝拘拘然执笔学似某人而后为诗哉！盖所蕃既深，自有不期似而似之者耳。观此可以知祥卿之所得力矣。  

游虎丘  
题赵子固兰蕙卷  
题高尚书秋山暮霭图  
题苏子瞻翰墨  
题赵荣禄水村图  
与龚子敬同赋  
三月三日重游虎丘二首  
龚子敬同游桃花坞赵中时适至  
再题水村图  

○游虎丘  

海峰何从来，平地涌高岭。去城不七里，幻此幽绝境。芳游坐迟暮，无物惜余景。树暗云岩深，花落春寺静。野草时有香，风絮淡无影。山行纷□人，金翠竞驰骋。朝来有爽气，此意独谁领？我来极登览，妙灵应自省。遥看青数尖，俯视绿万顷。逃禅问点石，试茗汲憨井。意行忘步滑，野坐怯衣冷。聊为无事饮，颇觉清昼永。藉草方醉眠，松风忽吹醒。  

○题赵子固兰蕙卷  

写兰以左笔为难，此图笔笔皆向左。香风一夕从西来，数片湘云忽吹堕。天真满前呈烂熳，晴烟低叶分妸娜。紫茎缥缈散曾华，翠带交加藏侧朵。初观骇目若零乱，缔视凝神还帖妥。想翁落笔风雨疾，不待解衣盘薄臝。但觉书纸如书空，唯知有兰那有我。胸中所在皆众芳，变化纵横无不可。他人一二已云多，翁今能事一何伙。嗟予作画虽不能，知兰之趣亦颇颇。再观品题惊绝倒，照眼骊珠十六颗。清气袭人肌骨寒，手之不置行与坐。陶君珍重秘藏之，玉轴牙签善封裹。  

○题高尚书秋山暮霭图  

长江万里流滔滔，风平如席静不涛。老枫疏柳澹云影，敧岸侧岛明秋毫。红尘一点飞不到，何人结屋江之皋。霜清水落沙屿出，芦叶瑟瑟鸿南翱。一峰崒嵂耸峨髻，俯视培嵝如儿曹。晴岚朝爽滴空翠，树林露沐滋流膏。心融造化意惨淡，笔挟风雨声萧骚。淋漓元气犹带湿，收拾万象无能逃。扶舆清淑聚胸次，固应独擅人间豪。未容小米诧能事，千古且说文昌高。世间神物不易得，牙签玉轴归时髦。我来坐窗疲不遨，展卷顿觉舒郁陶。何烦蜡屐跻攀劳，崦西小红寻野桃。  

○题苏子瞻翰墨  

山头崒嵂侵霄汉，片幅之间据其半。河水盘旋寒玉贯，云气蒙蒙中截断。峰峦回合平若接，山城嵯峨耸楼观。下有森森林木灌，隐约浮空露纤巘。沙平野旷征途远，行人凌竞马欲汗。天机满前呈烂熳，浓墨如新笔凌乱。浑沌凿空太极判，元气淋漓风雨散。若非定以范宽断，谁能展此奇手段。玉堂老仙重称赏，绝笔当为古之冠。牙签玉轴宜倒看，纵得千金慎勿换。老眼摩挲获珍玩，不敢留题只惊叹。  

○题赵荣禄水村图  

泽国净秋色，远山横夕烟。水田群雁起，芦渚一罾悬。林树几间屋，君家若个边。扁舟何日去，相伴白鸥眠。  

○与龚子敬同赋  

清游及新霁，缓步得嘉宾。古木寒泉寺，鸣鸠乳燕春。山行六七里，舟受两三人。总是曾经处，何须更问津。  

○三月三日重游虎丘二首  

三月三日天气好，一年一度虎丘游。枇杷岩下频呼酒，杨柳桥边旋系舟。春事固知欺白发，山灵元不厌清流。祇今觞咏成陈迹，何用兰亭俯仰愁。  
细雨霏霏不湿衣，山前山后乱莺飞。过桥春色绯桃树，临水人家白板扉。此地酒帘邀我醉，隔船箫鼓送人归。清游恐尽今朝乐，回首阊门又夕晖。  

○龚子敬同游桃花坞赵中时适至  

麦光晓郭摇香浪，花气浮空散紫霞。小院碧桃留客醉，隔林修竹又谁家。清明过了春将暮，浊酒倾残日又斜。一笑相逢诚不易，人生看得几韶华。  

○再题水村图  

分湖新卜筑，适与此词同。如今不是画，真在水村中。  

***◆汤提举炳龙（北村集）***  

炳龙，字子文，其先山 【一作丹。】 阳人。居京口，辟庆元市舶提举。学问该博，善谈论，四书五经皆有传注。尤深于《易》，诗歌甚工。晚自号北村老民，所著曰《北村诗集》。四明戴表元帅初序曰：子文诗肆丽清邃，乃一如丘园书生、山林处士之作。太玉山人俞德邻宗大序曰：子文诗悯世道之隆污，悼人物之聚散，明时政之得失，吟咏讽谏，使闻者皆足以戒，岂徒夸竞病事推敲者之为哉！盖其易直子谅之心闲于中而肆于外者也。年八十余卒。子垕为绍兴路兰亭书院山长，终都护府官属。  

湖上观春  
题高尚书夜山图  
题江贯道百牛图  
范文正公书伯夷颂并扎卷  
白海青  
绣球花  
题水晶宫道人瓮牖图  
题姚静斋女柔德一日三刲股救其兄云  
西湖杂咏  
题莫景行松竹梅图  
题竹梅图  

○湖上观春  

闭门五日雨，出门万山春。湖光忽见我，摇荡白雪新。九节瘦笻杖，一幅故葛巾。桃花忽相笑，聊复此红尘。有钱困鞭算，有官絷卯申。洞然宇宙间，余此自在身。但恨不能饮，我亦无事人。  

○题高尚书夜山图  

人知丽日江山奇，月中更奇人不知。古今画手不能画，高侯能画兼能诗。风流文采乃如此，笔意所到神莫窥。琉璃宇宙入万象，清寒周匝天四垂。群鸦已息漙露下，一雁不度行云迟。龙飞凤舞又千里，一起一伏相追随。潮来不见江吸海，但见夜壑寂寂舟无遗。废宫隐约认孤塔，长竿高下标丛祠。俯观下界万屋如鳞次，其间醉梦觉者谁。金城树老岁月往，昆明劫尽天地移。怱怱吴越已陈迹，丹青先写兴亡悲。虞山禹穴会稽路，苍苍凉凉隔烟雾。平生惯向图中游，老我卧游无胜具。昏花疑是雪欲晴，剡溪直在无山处。何人说与李将军，太清岂必微云□。毫端巽巽肯一扫，清光应更余几分。天然人境两相值，楼头白也思不群。胸中云梦可八九，呼吸沆瀣归雄文。虎头着我坐岩壑，书窗半席一诣君。舟中不须觅谢尚，诗成三诵君尝闻。  

○题江贯道百牛图  

我本山阳田舍叟，家有淮南数千亩。江南倦客老不归，此田都为势家有。犹记少年学牧时，去时日出归日西。我生衣食仰此辈，爱之过于百里奚。祇今辛苦耕砚席，无处卖文长绝食。卷中邂逅黑牡丹，相逢喜是曾相识。负郭无须二顷田，一双栗角能几钱。数口之家便可饱，要如此图知何年。平生富贵非所愿，城府近来尤可厌。何时倒乘牛背眠东风，胜如仰看宣明面。  

○范文正公书伯夷颂并扎卷  

退之尝作《伯夷颂》，纲常更为文章重。小范老子翰墨香，吹醒首阳千古梦。尔来宇宙三百年，劫灰不坏宁非天。姑苏李侯贤太守，为将手泽归云玄。因忆右军修禊叙，智永藏之固其所。今比萧翼谁贤愚，豪夺何如能乐与。君子于物不留意，好德终然胜好古。剑许徐君自有心，书还孔氏非无故。粟可不食国可辞，较之一纸真毫厘。闻风廉立遽如许，信哉圣人百世师。西山之薇何独美，向微二子一草耳。东海鲁连死犹生，中书冯道生犹死。承平文献传至今，品题先后如盍簪。就中何人合愧死，九锡不是夷齐心。  

○白海青  

皂鵰赤鹘世纷纷，羽翮何如白线纹。东海飞来一片雪，西风透入万重云。老拳独击顽鹅恼，俊目宁看狡兔群。玉食所需谁可得，夜来丹诏赐元勋。  

○绣球花  

谁掷流苏满小园，无心花萼密相联。唐宫玉蝶团风软，后土琼花簇月圆。妖态欲来裍上舞，异香宜在帐中悬。试看有物浑成处，如在东风太素天。  

○题水晶宫道人瓮牖图  

一从辞宰粟，饥饿隐空山。货殖门前客，先生不启关。  

○题姚静斋女柔德一日三刲股救其兄云  

女生他人妇，兄死谁养亲。刲股与紾臂，孰仁孰不仁。  

○西湖杂咏  

马塍鸡唱曙初回，几处严关次第开。多少卖花人已到，剩将春色入城来。  

○题莫景行松竹梅图  

一客风流云水际，两侯潇洒雪霜时。如今三友交情密，不到岁寒人不知。  

○题竹梅图  

岁晚江空见此图，竹梅相伴占全湖。如何不与松为友，应怪人间作大夫。  

***◆王处士圭（敬仲集）***  

王处士 【圭】  

圭字敬仲，宛陵人。弟璋字敬叔，并以诗名。尝与四明戴表元帅初、吴郡郭麟孙祥卿倡和，尤工五言。敬仲诗如挽贡南漪云：「福兼鸿范五，瑞集凤雏三。」《戴帅初过访》云：「兴寄冥鸿外，诗成立马间。」敬叔诗如《题刘御史熙宁谏疏》云：「举世非新法，中朝放直臣。」《谢惠带镜》云：「宽觉腰围减，明嫌鬓影秋。」皆佳句也。时人诵之。  

和戴帅初陪廉宪副游三天洞韵二首  
送吴止水总管入燕  
赵云仲诸君见访小酌次韵  
陈公辅迁居  
送李廉使之荆南二首  
刘有之还京口简梁中砥知宫  
春草  

○和戴帅初陪廉宪副游三天洞韵二首  

胜迹三天洞，清游五字诗。悬泉垂马乳，暗谷隐龙池。坐久禽声集，吟残树影移。贤侯兴不浅，应有后来期。  
黄叶荒溪满，青莲绀宇开。阑干盘石树，方丈出氛埃。洞古游人识，岩高倦翼回。祇因山下叟，常说绣衣来。  

○送吴止水总管入燕  

西风万里送长镳，木落天高秋寂寥。季子贤名闻上国，望之雅意在中朝。燕台此日千金骏，汉署当年七叶貂。圣代忧时须共理，一麾江海莫辞遥。  

○赵云仲诸君见访小酌次韵  

长杨旖旎绿阴晴，小阁芳菲接谢城。乐事良辰真具美，酒徒诗伴旧知名。春阴忽散林光变，晓露未晞花气清。有兴时来共幽赏，暂时风雨莫寒盟。  

○陈公辅迁居  

大隐何尝厌市闾，新迁端为好楼居。坐来迭嶂云生麓，住近双溪客有鱼。二顷可供投辖饮，五车争羡载行书。门前怕有西台使，未许兴公赋《遂初》。  

○送李廉使之荆南二首  

火落金天爽气浮，澄江练净引仙舟。霜威此去清三楚，霖雨行看遍九州岛。银汉星槎当好夜。渚宫烟树正高秋。熙朝国任须元老，未许周南此滞留。  
儒林分席春生座，射圃旋车月满溪。暂憩棠阴人爱树，无言李下自成蹊。恩光新拜宫壶赐，姓字多因御笔题。但得明良千载遇，腐儒何恨老幽栖。  

○刘有之还京口简梁中砥知宫  

为谢诗家尘外人，别来消息断无闻。如何占得三峰住，不寄山中一片云。  

○春草  

和烟和雨碧萋萋，岁岁长亭照客衣。春风陌上轮蹄满，莫问王孙归不归。  

***◆王处士璋***  

字敬叔，圭弟。涿郡卢挚为宪使，极器重之。  

送高罗谷赴德安教  
次韵郭祥卿雪霁见怀  
挽董儒仲  
约文甫不至用韵  
和帅初稽停山三天洞韵二首  
小阁呈兄敬仲  
薛平山诸君见访分得扶字  
寄贺卢疎斋拜集贤  
次广教寺坚师韵  
送梅叔章入燕  
送傅扩斋廉访秩满归长安  
宛溪济川桥成  
题盛叔章画  

○送高罗谷赴德安教  

水驿夜初寒，风帆向德安。青枫三楚路，白首一儒官。梦泽尊前赋，巫山雨外看。未须嫌独冷，兰菊政堪餐。  

○次韵郭祥卿雪霁见怀  

雪岭留初日，高斋照眼明。禽声交晓树，马迹上春城。有客怀幽赏，题诗问友生。青鞋得来往，更待数朝晴。  

○挽董儒仲  

忆昔同游处，经春在武林。湖光浮鹢净，山木坐猿深。事往唯诗在，悲来托梦寻。朋知零落尽，投老若为心。  

○约文甫不至用韵  

俗里眼能白，怀中印未黄。双凫离叶县，独鹤下陵阳。晚岁故人少，闲门秋草长。知君非远我，自为困壶觞。  

○和帅初稽停山三天洞韵二首 【录一。】  

古洞堂隍敞，危巅户牖开。阴灵藏雨雹，清绝杂尘埃。破静幽禽响，临深骑鹿回。百年山下路，未省使车来。  

○小阁呈兄敬仲  

小阁纔容六尺床，苦寒聊与蛰俱藏。少安书卷偏能熟，漫插瓶花已觉香。桑火旋分蒸秫灶，松风时和煮茶汤。闲中有事能谈妙，不问维摩借道场。  

○薛平山诸君见访分得扶字  

荒径经春满绿芜，喜闻佳客载行厨。流莺度曲时相唤，泛蚁盈樽不用沽。行乐中年怜谢傅，坐曹休日笑张扶。竹林谩诧风流事，未学山王指旧垆。  

○寄贺卢疎斋拜集贤  

洛下秋来传近作，日边使至报除书。乍归北阙多新贵，重直西垣识旧庐。陶谢风流连白社，应刘文字盛黄初。深知有意沈冥者，自是无心赋《子虚》。  

○次广教寺坚师韵  

矮窗宜晓取朝阳，高槛凭虚接莽苍。咒水钵中莲是幻，坐禅床畔竹偏长。不须沽酒供彭泽，耐可吟诗伴石霜。想见六时天乐下，散花吹满衲衣裳。  

○送梅叔章入燕  

少年心力办驱驰，名德家声世所知。到阙可无梅福疏，赠人唯有宛陵诗。行当塞雁初来日，归约河鱼欲上时。堂北春衫称寿罢，一杯春酒柏山祠。  

○送傅扩斋廉访秩满归长安  

南国皇华使，东维列宿光。选抡应近侍，扬历且殊方。地镇江陵重，天连蜀道长。班荆非客宦，负弩盛朝章。问俗鱼凫国，传杯杞梓堂。舞看渝水曲，歌倩竹枝娘。叔子心期远，文翁政术良。巡巡持汉节，处处即桐乡。瑶历更新号，崇台整旧纲。五骢鸣宛水，轩鹤憩陵阳。落笔霜威重，随车雨气凉。泽中集鸿雁，道上屏豺狼。举错消群枉，封培惜众芳。春回鲁宫藻，诗咏召公棠。有客栖南郭，无人荐蜀庄。分庭宽礼数，退食问行藏。古道今安有，深心矢不忘。方欣为李御，旋报促曹装。送客听鸡唱，征帆拂雁行。楚江枫叶赤，陶宅菊花黄。未识长安第，还分汉署香。他年怀旧德，怅望绣衣裳。  

○宛溪济川桥成  

二水玄晖郡，双桥太白诗。江山遗迹在，惠政大贤知。累石砌湍濑，飞梁跨渚涯。仙宫鳌赑屃，星汉鹊参差。不碍乘槎客，翻思踏浪儿。人从衽席过，功类鬼神为。利泽通千里，欢呼共一辞。吟诗欲题柱，记取落成时。  

○题盛叔章画  

草堂只在南湖上，山色水光相与清。沤鸟不来鱼不起，落花风扬读书声。  

***◆王教谕虎臣***  

虎臣字子山，璋子。官于潜教谕。  

蚕妇叹  
缫丝行  
赠汪鹤舟  
阮受益所藏古砚篆文有羽阳千岁盖秦穆公宫瓦也  

○蚕妇叹  

贫农值年凶，终岁常苦饥。贫女蚕不收，终年废机丝。无食夫婿事，无衣妾心悲。终朝掇柔桑，日暮心力罢。居然不成茧，何以慰我思。君不见金谷园中歌舞妾，金缕衣裳自盈箧。一朝祸起 【坠】 【随】 高楼，翠袖红衿如电灭。嗟嗟蚕妇莫忧寒。孟光身上无衣完。  

○缫丝行  

输班轮机旋若风，吴姬拮据无好容。神蚕遭烹不自悔，以死利世功无穷。当空一缕如抽雪，宛转萦纡无断绝。谁知中有长恨端，心事从今为君说。车声愈急丝愈永，比妾愁肠犹易尽。去年丝成尽入官，弊衣不足常苦寒。今年蚕苗犹在纸，已向豪家借仓米。探汤拾绪手欲烂，辛苦无人慰憔悴。生平自知妾命薄，讵忍将愁诉夫婿。吴绫蜀锦多光辉，明朝已上他人机。  

○赠汪鹤舟  

吾闻列山之儒骑鹤飞，明月为佩霓为衣。又闻化鹤丁令威，七十甲子今始归。先生扁舟载飞鹤，五湖七泽将安之。江湖旧游波渺渺，床头金尽故人少。犹能为客典春衣，酒边豪气天地小。名贤歌颂题满轴，披图亦自不碌碌。黄金白璧分与人，惟有便便五经腹。朅来访我坐毡冷，岸帻扶笻微酩酊。开樽促席意气倾，剪烛商诗寒夜永。星星斑鬓今如此，清谈自是青云士。试问烟波载皜衣，何如一舸携西子。  

○阮受益所藏古砚篆文有羽阳千岁盖秦穆公宫瓦也  

洛波沈鼎周姬衰，秦嬴义勇歌无衣。戎车虎帅雄西邮，羽阳宫殿云崔嵬。孟明骨化蹇叔死，三良殉穆秦民悲。西风一夜飘宫瓦，鸳鸯飞坠秦台下。千年鸟迹今愈分，故园遗踪恨难写。何人磨作古陶泓，遂使名声齐玉斝。君不见悬黎结绿人不识，刖足君门卞和泣。古来义士苦不遭，埋骨泥沙同瓦砾。

## ●元诗选三集  乙集  

卢承旨挚（疎斋集）  

***◆卢承旨挚（疎斋集）***  

挚字处道，一字莘老，号疎斋，涿郡人。至元五年进士，博洽有文思。累迁少中大夫、河南路总管。真人吴全节代祀岳渎，过洛阳，嘉其治行，力荐之。大德初，授集贤学士、大中大夫。出持宪湖南，迁江东道廉访使。复入为翰林学士，迁承旨卒。所著曰《疎斋集》。元初，中州文献，东人往往称李、阎、徐，推能文辞有风致者曰姚、卢，盖谓李谦受益、阎复子靖、徐琰子方、姚燧端父及疎斋也。而推诗专家，必以刘因静修与疎斋为首。钱唐张雨谓《疎斋集》校官本读之一过，生风凛然。赵郡苏天爵曰：国家平定中原，士踵金、宋余习，率皆粗豪衰苶，涿郡卢公始以清新飘逸为之倡。延佑以来，则有蜀郡虞公、浚仪马公以雅正之音鸣于时，士皆转相效慕，而文章之习，今独为盛焉。临川吴澄曰：涿郡卢学士所作古诗，类晋清言，古文出入《盘诰》中，字字土盆瓦缶，而倏有三代虎蜼瑚琏之器，见者莫不改视。疎斋尝着《文章宗旨》云：大凡作诗，须用《三百篇》与《离骚》，言不关于世教，义不存于比兴，诗亦徒作。又云：清庙茅屋谓之古，朱门大厦谓之华屋可，谓之古不可。太羹玄酒谓之古，八珍谓之美味可，谓之古不可。知此可与言古文之妙，极与临川之论相合，亦即疎斋自言其得力欤！  

春晚歙郡高斋  
宣城南郊何氏游集  
用韵答李肃政承之  
郡斋书事兼答汴梁夹谷左丞  
送程中丞介甫赴云南行台  
行农洛西题王居仁山堂春晓  
寄博士萧征君维斗  
载酒访王敬仲昆季登楼赋诗得见字  
席上答周饶州  
寄征士韩从善  
嘉平十日访文伯纯遂偕施克刚胡明初游眺鳌峰道院饮韦炼师方丈王敬叔继至分韵赋得山字  
石镜精舍  
湖南宪幕牡丹  
送李廉使西归洛阳  
赠陕西李廉使古意二首  
岳麓书院舍菜礼成  
戏赠李廉访参道  
题高登封所藏史丞相手帖  
题李伯时九歌图  
题见山楼诗卷  
题渊明归去图  
题子陵钓台  
玩鞭亭  
旌德县李氏别业  
婺源县斋书事  
书梓山寺经堂  
青华观西轩  
少林寺赠达禅师  
茅山作  
采薇图  
游茅山五首  
题邹尊师松鹤图  
岁旦后四日留别宗坛师松溪许君邹君心远五首  
题太白墓  
送赵左丞之湖广省二首  
壁鲁洞二绝  
宝陀寺  
梅都官宅  
赠画梅孙道士  
题叶孝子丹泉庐墓诗卷二首  
集句饯张知事子中  

○春晚歙郡高斋  

凭高得华构，燕坐临此 【州】 【川】 。偶来税尘鞅，得与静者游。甿俗仍楚越，城居带林丘。川明云物闲，风喧鸟声幽。群峰举自献，春溪亦争流。余花殿芳序，春苗绿平畴。临觞讵能饮，对时思悠悠。将指访凋瘵，摩抚庶有瘳。旷职固所虞，永日聊淹留。  

○宣城南郊何氏游集  

怀痾苦无悰，抚节惊岁暮。淹留属休告，宁复婴物务。幽人偶相赏，萧散随所遇。寒郊联骑出，崇冈时延驻。山家如可即，鸡犬隔烟雾。举鞭问樵丁，始识林下路。亭榭歘轩敞，嵒壑郁盘互。主人能爱客，何必论雅素。浊醪散襟颜，池鲜足供具。虽非穷胜践，政自得野趣。日夕归影乱，岚霏袭衣裾。鸣驺慎毋前，悠然望江树。  

○用韵答李肃政承之  

隩室惊岁暮，半菽供朝餐。忽闻农父言，东田出游观。兀兀遵微行，陨箨探茅菅。霜风亦云厉，松栢那可干。胜寄动暌阔，幽素劳音翰。如何烟霞姿，乃在原隰间。丛词构前驱，一笑开襟颜。岂不怀简书，悠然有余闲。衡门可栖迟，濡辔聊盘桓。明晨下岩■〈山上咢下〉，相望邈河关。  

○郡斋书事兼答汴梁夹谷左丞  

十年皇华使，咨度愧清袠。承命甫为郡，虑无理人术。简书剧沈迷，将迎靡虚日。星言入公府，短发不遑栉。首夏气清淑，鸟鸣庭树密。疏箔悬永昼，南风泛瑶瑟。退食方息偃，卒史已盈室。孤臣偶纡组，岂不怀旷佚。赖有同心人，魁然位丞弼。昭昭麟凤瑞，浑浑金玉质。华缄偎称题，高谊寡俦匹。矢心报知己，言语讵能毕。河流衍洪源，嵩高屹青出。期公山水间，千秋恒若一。  

○送程中丞介甫赴云南行台  

萧萧征马鸣，冽冽惊飙吹。闻君远行迈，执法西南夷。六诏汉始通，有唐亦羁縻。今虽郡县置，绥怀不在兹。物 【一作俗。】 产富金具， 【一作贝。】 吏习为磷缁。垢衣可无澣，直绳讵 【一作谁。】 易持。肃躬行所素，举纲植其维。寒霜固非厉，春阳竟何私。 【一本作：「严霜自凄厉，春阳意何私。」】 坐令蛮风革，仰报国士知。泛泛江海客，区区简书期。恨恨久别离，去去长相思。  

○行农洛西题王居仁山堂春晓  

幽人持所见，旷然捐世故。岂薄轩冕荣，正有林壑趣。兴居惟自适，早晏常暇豫。草芳泽气春，鸟鸣岚光曙。岩花抗韶容，溪云澹吾虑。图史敦宿好，朋游非外慕。招邀具鸡黍，笑言在农务。我来忝符竹，行田课耕助。抚卷怀清风，长吟山郭暮。  

○寄博士萧征君维斗  

秦中幽胜地，乃在终南山。盘石负磊磊，清泉散潺潺。侃侃古君子，亹亹泉石间。图史纷座隅，衡门昼长关。种菊飱落英，袭芳佩秋兰。道腴德充符，怡然有余欢。鸣鹤时一来，似爱孤云闲。孤云不能飞，鸣鹤遂空还。濈濈桃李艳，郁郁松栢寒。羲和驶春晖，岁晏霜露繁。感物有深儆，怀哉邈难攀。  

○载酒访王敬仲昆季登楼赋诗得见字  

城南有幽人，旬浃不获见。驾言写我忧，况怀青云彦。寒潭照林庐，高楼俯郊甸。偶持一觞酒，相与言笑宴。农亩方委积，庭柯谢纷绚。空山岁年晚，聊以观物变。此日足可惜，携手尽余睠。  

○席上答周饶州  

美人如修竹，日暮何娟娟。美人如野鹤，所贵非乘轩。远游岂不佳，缁衣为谁贤。相别亦云久，相看已苍然。襟韵尚豪爽，尊俎重留连。追忆平生欢，见赠长者言。铿鍧咸池奏，溔渺渤澥渊。我无英琼瑶，持以赠君筵。为君赋《淇隩》，为君歌芝田。  

○寄征士韩从善  

风雅诏屈宋，篆隶开锺王。义精太史笔，百世宗潮阳。予生独后时，志欲袭众芳。不践道德圃，游艺徒遑遑。长嗟竟焉如，严驾临康庄。朝驰秦汉郊，暮税邹鲁乡。西州有佳人，鼓琴谐咸章。锵鸣琼瑶佩，绚粲芙蓉裳。揽衣愿从之，远在天一方。习尚或庶几，高节何可望。  

○嘉平十日访文伯纯遂偕施克刚胡明初游眺鳌峰道院饮韦炼师方丈王敬叔继至分韵赋得山字  

蹇余抱私戚，无以浣苦颜。解组访诗客，息驾依松关。羽流所栖处，稍出阛阓间。丈室俯寒英，芳气云窗闲。烟岫列远郊，石濑鸣清湾。览物得深趣，觞酌聊循环。麻姑逝已久，琴高杳难攀。超摇世氛远，髣髴仙游还。即此悟冲素，何必跻蓬山。  

○石镜精舍  

时暇陟林阜，聊访尘外迹。禅岩莹灵辉，于兹鉴空寂。看笋出深樾，听泉憩危石。胜践已云屡，谁能惮行役。  

○湖南宪幕牡丹  

仙人何许来，绛衣翠为裾。朝霞映楼居，瑞日临绮疏。韶容托植物，神奇升丰腴。岂无琼华枝，亦有珊瑚株。国风芍药赠，骚客芙蓉襦。愧尔颜色好，愧尔芳菲殊。谁云风霜地，亦复雨露濡。猗猗绿竹抽，绚绚群芳余。公余文墨暇，嘉宾此 【邪虚】 【虚邪】 。时清景逾胜，不乐将何如？  

○送李廉使西归洛阳  

靡靡岁年晚，肃肃霜露霏。君子不遑处，四牡来騑騑。月出方皎皎，我心恒依依。今夕复何夕，山中依【一作仰。】 容辉。惠然有深契，使我心悦夷。北风日已 【一作以。】 凉。行役乃无期。言迈未可留，凄然送将归。永怀金玉音，时得慰 【渴饥】 【饥渴】 。  

○赠陕西李廉使古意二首  

威凤览德辉，来自丹穴山。孤鹤慕文采，飞从浙江干。凤饮必醴泉，啄食惟琅玕。箫韶奏虞庭，凤仪五云间。朝阳忽西驰，梧竹随凋残。孤鹤黯秋影，雁鹜相与还。长鸣九皋恨，月落天风寒。  
娟娟秦关月，偏照崧山云。山云自无心，而能远淄尘。崧云初未闲，下有幽栖人。曀曀风雨交，悠悠去来频。时时宿檐端，姿态如相亲。悲鸣动遥夜，天衢屏游氛。秦关谩修阻，月辉皓无垠。愿言奋西飞，奈此由东邻。  

○岳麓书院舍菜礼成 【并引。】  

二月初吉菜祀竣事，诗示僚友掾曹及文学诸生。  
谁谓衡山高？景行思齐而。谁谓衡麓近？大路莫致之。衡高麓云邈，洙泗不在兹。远臣礼乐光，吉月春阳时。原隰遂咨度，于彼湘之湄。薄言采芹藻，多士乐且仪。酌彼百泉水，憩我驷牡驰。我将布惠泽，我将迪民彝。我将歌《白驹》，爰求硕人遗。爰求硕人遗，空谷夫何为。南山有楩楠，北山有桐椅。谁谓衡山高？衡麓乃所基。  

○戏赠李廉访参道 【并引。】  

承乏肃政，玄悟真筌，发轫有□，辄依韵奉和。  
吾生天地间，形役何时休？六凿不自闲，七情举相仇。岁星如惊飙，鬓毛忽已秋。世路廓悠悠，渠能远行游。谷神所依于，宛在水中洲。羲和既弭节，望舒亦停辀。终贞实干德，坤灵秘奇谋。虚白存夜气，接构焉得留。去来谁与期，驾言仍丹丘。  

○题高登封所藏史丞相手帖  

登封大夫汉师儒，颍水洗出商山须。袖携尺素照秋碧，何年沧海遗神珠。三台光气五云朵，崧君潮来亦轩渠。龙虎变化风雨散，竹花不实悲鹓鶵。故都乔木今何如？剑履上天不可呼，长歌《缁衣》渺愁余。  

○题李伯时九歌图  

苍龙驷车载初阳，绿天浮春开八荒。连蜷飞雾俨冠剑，四三神君翼东皇。桂醑盎烈 【一作冽。】 兰肴芳，楹筵巫觋纷披猖。瑶琴袗衣杳何许，两妃倚竹临空江。野烟颦翠九疑远，暮雨洒恨湘波凉。冰夷闇投明月玑，山鬼夜啸猿猱悲。长歌抚节怀楚累，遗音疏越知者稀。筑室赖有佳人期，紫坛荷屋薜荔帷。汀洲聊堪搴杜若，怨公子兮怅忘归。恑毫慅墨含古色，虎头痴绝公麟痴。续骚未成今见画，忽欲轻举起无为，朝来目送秋云飞。  

○题见山楼诗卷  

营州少年猎城下，楼居主人何为者？爱观陈迹赋如龙，不与鲜卑斗驰马。从教辽东无管宁，沧波政须濯吾缨。楼头无时对山色，笔端有喙能秋声。朝来见画思远策，惭负团茅旧泉石。少姨寄我瑶华音，蓬莱水浅嵩云深。  

○题渊明归去 【一作来。】 图  

留侯晚节从 【一作游。】 赤松，武侯早岁称卧龙，仇 【一作亡。】 秦复 【一作扶。】 汉身始终。 【一作「声隆隆」。】 渊明初非避俗翁，两侯大节将无同。阳秋甲子法王正，持笔宛有长沙雄。 【一作：「雁秋持书晋甲子，辞锋时露长沙雄。」】 易地灞上祁山功， 【一本无上一句。】 王弘何恨 【一作幸。】 奉吾足，督邮能芥平生胸。归来种豆南山中，斜川只许桃源通。 【一本无上二句。】 门前五柳春蒙蒙，落絮不与江波东。环堵萧然吾未穷，北窗尽有羲皇风。画图不尽千古意，诗成一笑浮云空。  

○题子陵钓台  

云山苍苍兮烟木稠，石濑潺潺兮江水流。故人兮冕旒，先生兮羊裘。使人皆先生兮谁其伊周？使人不先生兮谁其巢由？ 【一有可字。】 仕止久速兮舍圣人将安 【一作焉。】 求。清风一丝兮岂为名钩，蕉黄荔丹兮香火千秋。岸下几篙兮荣辱之舟，先生一笑兮白云收。  

○玩鞭亭  

缺壶歌断江声秋，鲸呿汉水皆倒流。新亭未绝楚累泣，琅琊何至桐宫囚。金乌一飞半天赤，梦里妖妖失坚壁。愁云不暇护储胥，掣雷腾空去无迹。神鞭坠玉惊人间，王良解鞚龙媒闲。烟芜惨淡碧波远，跛曳群偷未敢还。平生作计信良苦，纔办枯骸臭资斧。犊车麈尾笑绝缨，亦有清风满千古。乘时剽夺何足云，温郎高义殊可人。坐观万乘此轻举，结舌乃畏黄须嗔。汉家鼓车千里足，秦庭主父徒自辱。垂堂致戒昧前闻，司马家儿那免俗。并州越石定不群，向来莽卓乌有坟。无人说与桓将军，青山白纻君应闻。  

○旌德县李氏别业  

山灵满意欲留客，玉作鸣泉松作石。半空亭榭为余开，一日云烟尽相识。南风挟秋吹画栏，六月小山生暮寒。野夫平生解高卧，问君试借青琅玕。  

○婺源县斋书事  

竹树映清晓，坐闻山鸟鸣。瓶花香病骨，檐雨挟诗声。客亦非余子，春无负此生。明朝余问俗，吟罢却须晴。  

○书梓山寺经堂  

问俗来山郭， 【一作谷。】 携春到隔溪。花香破禅寂，林樾受莺啼。欲和观音偈，聊乘醉墨题。闲云若留客，不肯为余西。  

○青华观西轩  

琳宇夏天晓，官曹今日闲。深松欲无路，疏竹不遮山。静对黄冠语，时看白鸟还。平生林壑趣，聊复此窗间。  

○少林寺赠达禅师 【是日得至面壁庵，观达磨石影。】  

古剎东风里，逢僧一解颜。收经出深竹，披衲下空山。未要天花堕，聊看石影闲。何妨病居士，明日到田间。  

○茅山作 【并序。】  

戊子岁除，复如茅山。己丑春正月朔，举祝厘之典。晓登天市坛，遂偕崇禧主人过积金中峰，留饮松溪方丈，复归远师玉气凝润之室。  
海风吹晓上三山，手把韶华满意看。偶向仙家逢岁朔，不知人世有春寒。梅边杖屦香随步，云际楼台玉作阑。万古椒花一杯酒，醉来骑鹤问还丹。  

○采薇图  

服药求长年，孰与孤竹子。一食西山薇，万古犹不死。  

○游茅山五首 【并序。】  

闻句曲山旧矣，乃至元戊子春，由宣部行郡溧阳。省俗，其墟距山麓一舍而近，凡隆阜胜川，曰洞天福地，登诸祀秩者，部使者至焉，礼也，予于是有三茅之行。至所谓崇禧观，崇禧主人邹姓，以心远自命。宾余精舍，规构若相第燕室，邃洁藻绚过之。亭翼然水树竹石间，为此山丽玮胜绝。吾二人彷徉相与，不觉日之夕也。远师衣冠褒然，清 【辩】 有奇趣。又多艺能，托意绘素，以几物化出。所画鹤，工致诣极，虽古之善史，略无见踰。而神韵超拔，则又得诸方外者如此。因举觞为疎翁寿。羽流之宇于上峰者曰元符万宁宫，亦曰宗坛。宗坛师许君翼日肃余为神明之观，挥杯倚空，引睇无极，恨昔之隐居者，不获仍丹丘以从余游也。下探华阳洞穴，玉膏泓渟，石发纷绀，涓流赴壑，浮花与俱。过喜客泉，泉方井如，澈鉴如，承以石砥如。广袤丈许，深及寻之半，缭以四庑，固以扃鐍，门阖维谨。垒齐豆萧，于以揭虔，以祇其泉。客至，客也，泉则喜，沸沫湁潗，若跃蚌胎而贯龙髯者，殆不可称数，谓之泉笑；否则否。异哉！余何以见笑。归复憩远师所，留山间者既信宿矣，主人睠客，殊未艾也。予诵乐不可极为解，赋诗为别，序以贻之。  
马上微风散薄阴，玉笙吹客过华林。山中宰相杳何许，日暮碧峰鸡犬音。  
涧边瑶草洞中花，细水流春带碧沙。昨夜山中 【一作瓢。】 酒初熟，道人不暇读《南华》。  
竹杪飞亭枕石泉，松坛香雾散 【一作趁。】 茶烟。鸟声记得夜来雨，鹿梦惊回别有天。  
辽天有客访髯龙，好事山人画者侬。笑卷云烟收拾去，长教函丈在 【三】 【上】 峰。  
山君满意为山留，故遣清泉笑不休。万斛珠玑三尺玉，要随诗句过宣州。  

○题邹尊师松鹤图  

翥粉昂丹笔有神，道人无梦到鸡群。何时醉拊苍髯客，唤起茅山万里云。  

○岁旦后四日留别宗坛师松溪许君邹君心远五首  

霜袍行客再来时，不独青山慰所思。咽路黄冠定奇士，半能歌我《步虚词》。  
碧溪风日隔人间，催出梅花镜里看。莫为轺车太幽独，剩分香玉照春寒。  
山头羽客晓相携，踏破苍云北斗梯。偶向茅君岩畔宿，却随猿鹤过松溪。  
神里丹砂脚底云，尧天甲子汉时春。只今句曲游仙梦，无复商颜避世人。  
揖云聊与许君辞，月下归来访远师。半夜竹声嗔客去，又教劳动岁寒枝。  

○题太白墓  

大雅清风久不闻，一杯聊为洗荒坟。朱弦三叹无今古，说与江东日暮云。  

○送赵左丞之湖广省二首  

十年关陇得春偏，户有城南尺五天。昨夜台躔照吴楚，梦中黄鹤亦欣然。  
江空岁晚不堪愁，鹦鹉洲寒鬓欲秋。留着梅花莫开尽，为公吹玉过南州。  

○壁鲁洞二绝  

南山采药北山棋，把断阆风天不知。试问龛中二三子，烂柯人是向来谁？  
万古仙岩两羽衣，一瓢秋水送将归。欲知后夜相思梦，月满空山鹤与飞。  

○宝陀寺  

老子扁舟日暮回，眼花不甚见如来。凭谁揭取罗浮月，挂向胥江玉镜台。  

○梅都官宅  

一上高斋忆谢公，云间江柳有无中。诗家政有都官宅，肠断荒山落叶风。  

○赠画梅孙道士  

夜梦孤山放鹤翁，道人忙打五更钟。觉来摸索□□月，笑指枯藤问晓风。  

○题叶孝子丹泉庐墓诗卷二首  

偶营玄宅近丹泉，岂是谈空为稚川。地下衣衾能不朽，鼎中龙虎若为仙。  
昼+缞粗夕卧苫，晓霜不似礼经严。夺哀朝士归来晚，花满兰堂月满帘。  

○集句饯张知事子中 【并序。】  

子中吾友，秩满总幕受代，属尔访余山中，礼意良厚，至今耿耿，不能弭忘。闻还卫有日，逋客卢挚偶读陶诗，至「一朝辞吏归，从我颍水滨。」有会于心，遂集比成章，远寄祖席，兼叙高义，永以为好也。  
和泽周三春，桃李罗堂前。劲风无荣木，于我若浮烟。与子相遇来，倾盖定前言。岁月好已积，玉石乃非坚。一朝辞吏归，悠然见南山。从我颍水滨，虚室有余闲。故人赏我趣，赖古多此贤。吾驾不可回，怅恨独策还。靡靡秋已夕，亭亭月将圆。青松冠岩列，白云宿檐端。此中有真意，弱毫多所宣。登高饯将归，路遐无由缘。良才不隐世，来会在何年。

## ●元诗选三集  丙集  

滕提举斌（玉霄集）  
冯待制子振（海粟集）  
李学士溥光（雪庵集）  
周御史驰（如是翁集）  
聂侍郎古柏（侍郎集）  
张承旨起岩（华峰漫稿）  
王少监士元（拙庵集）  
王左丞懋德（仁父集）  
曹侍讲元用（超然集）  
刘布衣濩（声之集）  
缪处士鉴（效颦集）  
南山先生汪珍（南山先生集）  

***◆滕提举斌（玉霄集）***  

斌，一名宾，字玉霄，黄冈人。或云睢阳人。风流笃厚，见者心醉。往往狂嬉狎酒，韵致可人。其谈笑笔墨，为人传诵，宝爱不替。其《谢徐承旨启》有云：贾谊方肆于文才，诸老或忌其少；阮生稍宽于礼法，众人已谓之狂。至大间，任翰林学士，出为江西儒学提举。后弃家入天台为道士，一日访白云平章于西山，不值，戏题壁间，有「后夜月明骑鹤来」之句。白云诡为吕嵒诗，一时倾动，厚赂玉霄，使勿泄。白云平章，察罕也。  

感寓九首  
题东坡书楚颂卷  
赠弓秋蟾  
□□□□□□□□□□  
元日对雨  
湖西小楼  
所见  
吟到  
哭东园  
呈孙郎中  
灵泉翀举自有诗十八章留人间今止存五遂续之  
题金精山  
题龛岩十咏  
访隐  
夜雨  
半生  
僧舍  
谪会昌二首  
舟中  
吟人  
广贤曾堂宾出示先世手墨敬题廿八字  

○感寓九首  

宇宙忽空阔，饮马万里流。平生负两眼，及此行寓州。天清健鹘运，木脱饥鹰投。长风吹海雨，濯我紫绮裘。相逢半游侠，把酒髯如虬。慷慨说《史记》，历历山川秋。向来衣带水，目短何 【一作「断河」。】 无舟。  
吾爱东方朔，高揖金马门。向非玩六合，安肯来昆仑。昂昂九尺身，谈辩黄河翻。谁知上书意，蛾眉非自婚。不见马相如，俛首狗监恩。人生非桃李，何故不自言。  
吾爱李太白，玩世如游龙。自知天上谪，何必人间容。海风吹绿发，萧萧卧云松。我昔梦见之，遗以金芙蓉。清辉恍在眼，日落蛾眉峰。  
西风桂花落，我上天台山。仙子扶我手，泠然苍水环。乘鸾者谁子？飞烟渺难攀。三坐此游戏，弄影银河湾。空山忽风瀑，四顾鸣潺湲。长揖马子微，此岂非人间。  
春风如 【一作吹。】 绿浪， 【一作波。】 淡荡洛阳柳。高楼语锦瑟，落花泛绿酒。何人白鼻騧，蒙茸紫貂袖。一字或未识，银菟悬两肘。煌煌贝宫珠，乃落纬萧手。爰居偶钟鼓，牺牛竟文绣。终然同一尽，岂复论好丑。谁知草玄者，穷巷闭白首。  
步出涌金门，所见土花碧。徘徊衣上月，感此美人夕。美人胡不归，月落江水白。寒潮已复去，海马晓无迹。万弩射鲸鱼，骇浪接天赤。空闻鲁仲连，孤感横八极。哀哀精卫石，填海竟何益。  
赠客黄金羁，劝客白玉卮。昔我亦为客，得此慨不辞。小草戏其出，槟榔笑其饥。相识何所无，所乐心相知。平生数公子，腰下珊瑚枝。冥冥或相隔，寤寐怳见之。无丝绣平原，无金铸锺期。秋风山阳笛，泪落不自持。  
赠我火浣席，报君吉光裘。一笑结意气，呼酒黄鹤楼。神交岂待语，与子为天游。携手阆风观，濯发扶桑洲。下俟侠少年，笑嬉藏怨尤。世无羊尤烈，风雪且自谋。东井不可酌，天驷岂服辀。  
船头书十乘，船尾酒百壶。酒尽书在眼，落月如明珠。忽悟八阵法，纵横如河图。惜哉经世士，未有窥唐虞。季子相六国，所见惟阴符。  

○题东坡书楚颂卷  

欧公家颍川，坡老田阳羡。是皆非吾土，而乃此留恋。种橘知何时，何时归去兮？归而谋之妇，惜无李衡妻。  

○赠弓秋蟾  

琼花十里小楼红，醉吞牛斗眠长虹。十年四海分萍蓬，一笑邂逅滕王洪。床头回首黄金空，但觉耿耿盘心胸。问蟾何不归蟾宫，自有老月留身中。谁受一粒金丹红，学得纸上画墨龙。白昼呼吸风云从，顷刻雾暗天蒙蒙。妙处巧夺造化工，不复知有陈所翁。君不见金陵壁上不点瞳，点瞳霹雳惊江东。我欲烦君具毫楮，画一小龙回顾母。普令天下生孝心，不向江湖长验雨。  

○□□□□□□□□□□  

合星移次福江西，万马攒蹄夜不嘶。鼓角声随山月上，旌旗影拂海云低。心唯一正千官肃，事不多言万物齐。带得天边新雨露，晓看春意满锄犂。  

○元日对雨  

冷云卷雨宿岩阿，又见东风长薜萝。宇宙千年光霁少，关河百战乱离多。铁心不入利名冷，绿鬓堪供岁月梭。试笔寻诗诗未稳，梅花树下少婆娑。  

○湖西小楼  

不如载酒此凭阑，水色山光蔚可餐。紫翠挟春排坐湿，玻瓈涌月入窗寒。苍茫白鸟鸣幽屿，掩染飞花漾碧湍。但令风光入吟啸，画船绮袖不须看。  

○所见  

何时结屋亦云根，隔水人家可辋川。万仞云山凝晓碧，一弓风日弄秋妍。虚名岂用传身后，侠气犹能累眼看。料理寒香微雨外，已 【判】 【□□】 萧散待流年。  

○吟到  

吟到西风黄叶枯，新愁几点落寒芦。乾坤万象俱吾有，烟雨一阑何处无。流水悠悠吾道在，浮云扰扰世情疏。午窗唤醒华胥梦，古木岩头闻鹧鸪。  

○哭东园  

人间八十岁吟翁，一转头来梦幻空。化鹤何心归世外，骑鲸无信到江东。香名合列仙班上，老气犹横诗卷中。如此英灵元不死，梅梢月落响松风。  

○呈孙郎中 【时芒丞相薨。】  

独立梅花恨最多，江西夜雨涨恩波。仙翁已矣客犹在，天意不然人奈何！抚剑有时撑老眼，衔杯无路发悲歌。先生闭户何为者？我亦从今理钓蓑。  

○灵泉翀举自有诗十八章留人间今止存五遂续之 【录八。】  

石冷龙蟠，风高鹤瘦。一片白云，勿落襟袖。  
月佩霞裾，雾襦云幄。白鹤一声，秋风老壑。  
本无尘埃，何事乎浴。千仞飞泉，所濯吾足。 【山有浴泉。】  
谁言桃实，可以疗饥。何为武陵，迷不自知。 【山有桃峰，世传仙所飡。】  
万山雪瀑，一叶莲舟。世人指似，泰华峰头。 【山顶有仙莲，风飘花片时下。】  
如剑斯泉，如瓮斯石。夜横紫箫，吹散寒碧。  
瑶草低云，苍松洒雪。何人举酒，酹我明月。  
天低绛阙，月满瑶台。玉鸾何许，尽归去来。  

○题金精山  

天风吹送玉鸾回，洞口桃花几度开。何物痴儿不知量，敢将俗念涴仙台。  

○题龛岩十咏  

读书岩  
试剑石  
灵湖  
石笋峰  
石舫  
笔架山  
鎍泉  
铜镮鲤  
瀑布泉  
僧寺  

△读书岩  

巉岩石室潋江东，昔隐唐官越国公。胜迹不磨遗像在，书声时落半天风。  

△试剑石  

来访书岩有异踪，镆铘剖石试霜锋。石悬形带青蛇色，怪欲乘风化作龙。  

△灵湖  

嵒窦中开一瓮天，蛟龙潜蓄此成渊。盘旋石壁水晶殿，神物朝朝作雨烟。  

△石笋峰  

石森如笋峙嵒前，天地栽培几百年。也合成竿长枝叶，清阴乔郁庇山川。  

△石舫  

仙境清虚别有天，嵒中一石似横船。向来恐有问津者，亡却渔舟在此悬。  

△笔架山  

俯揖前山如笔架，笔尖高插五云生。我来欲蘸沧溟水，仰手摩天写太平。  

△鎍泉  

层崖峭壁接天高，一线龙泉玉索绹。今古风刀裁不断，月钩悬可钓金鳌。  

△铜镮鲤  

当年曾把铜镮券，串却金鱼挂壁间。一夜风雷作霖雨，化龙飞去不知还。  

△瀑布泉  

飞泉瀑布自高嵒，玉撒珠跳绿绮弹。净洗令公朝市耳，银河长泻九天寒。  

△僧寺  

僧开寺接东龛近，人读书和梵语闻。时见楼台烟雾锁，数声钟鼓报朝曛。  

○访隐 【一作「紫芝道院」。】  

西风短褐飞 【一作吹。】 黄埃，何不从 【一作随。】 我游蓬莱。狂歌醉舞下山去，后夜月明骑鹤来。  

○夜雨  

未到黄昏紧闭门，怒雷挟雨过前村。老夫熟睡浑不觉，风卷涛声入梦魂。  

○半生  

半生独受春风残，万感相随秋夜长。隐几无眠听落叶，松梢摇雨溅山房。  

○僧舍  

一枕松风入梦清，空庭夜雨暗禅灯。山中酷爱僧居好，得似山中不着僧。  

○谪会昌二首  

莫为文章不直钱，布衣亲到玉皇前。好诗未足三千首，又为梅花入瘴烟。  
锦衣来作夜郎客，纨扇忽逢春梦婆。太平宰相知我者，谁使醉后狂言多。  

○舟中  

拍拍有怀天可语，落落不遇吾何归。芦山苍苍江水急，明日鹤背西风飞。  

○吟人  

吟人瘦倚曲阑干，酒醒香销午梦残。燕子不来春社去，一帘疏雨杏花寒。  

○广贤曾堂宾出示先世手墨敬题廿八字  

西风吹老宾根霜，几度青山送夕阳。回首渊明今已矣，黄花犹带晋时香。  

***◆冯待制子振（海粟集）***  

子振，字海粟，攸州人。博洽经史，尝着《居庸赋》，首尾几五千言，闳衍巨丽，自号怪怪道人。仕为承事郎、集贤待制。海粟于书无所不记，当其为文也，酒酣耳热，命侍史二三人润笔以俟。海粟据案疾书，随纸数多寡，顷刻辄尽。事料醲郁，美如簇锦。与天台陈孚刚中友善，刚中极敬畏之，自以为不可及。金华宋景濂曰：海粟冯公以博学英词名于时，当其酒酣气豪，横厉奋发，一挥万余言，少亦不下数千，真一世之雄哉！惜全稿失传，仅于书画卷中搜得如干首。又尝与中峰禅师唱和，有《梅花百咏》，并附于后云。  

题钮处士隐居  
游报恩寺读东坡石刻  
奉皇姊大长公主命题王孤云渍墨角抵图  
赠铁脚刘道人  
奉皇姊大长公主命题展子虔游春图卷  
题郭主簿模摩诘本辋川图卷  
钟馗图  
奉皇姊大长公主命题王鹏梅金明池图  
题米敷文楚山清晓图  
奉皇姊大长公主命题周曾秋塘图  
题赵承旨白鼻騧图  
题赵鸥波高士图  
题赵仲穆临李伯时凤头骢图  
赠弹琴刘世贤  
塔灯  
鹤骨笛  
杨花二首  
旌表申孝子门  
登金山  
云林清远四时词四首  
题黄鹤楼  
题扬州琼花  
题墨肘鱼  
奉皇姊大长公主命题宋道君鸂鶒图卷  
奉皇姊大长公主命题郭恕先升龙图卷二首  
奉皇姊大长公主命题钱舜举硕鼠图  
题赵魏国双马图  
桑干河  
缙山道中  
金莲川  
梅花百咏  

○题钮处士隐居  

太湖光烂银，日上眩朝彩。幽人住此中，浩荡增■〈山上畾下〉嵬。亦有千林橘，柯叶霜不改。仙翁留丹灶，五色精璀璀。我欲从之游，芝田为君采。  

○游报恩寺读东坡石刻  

老石经劫坏，神物在处留。元丰苏长公，有倡当须酬。莫作分别想，沧海粟影浮。□生宇宙间，何许更九州岛。文字千古映，醉墨楷法遒。愿杳五百年，华屋真山丘。且从蓟子训，铜狄三千秋。  

○奉皇姊大长公主命题王孤云渍墨角抵图  

年来鬼弄人，狡狯出幻戏。崖公亦儿嬉，队伍连鼓吹。兽■〈勿上口下〉魑魅颐，颠倒垂舞袂。擎梯旋注椀，骇汗增妙意。跳踯向虚空，浑如履平地。生蛇缚樊笼，鳞鬣尚黏缀。猎围鏖虎貙，贾勇雷电沸。戈旗夸战斗，狞卒弥胆气。最后大将麾，胡床专尊贵。代闲铁门限，失笑讵玩世。罔两曾问景，庄周语言继。幽冥一理耳，分别自愚智。百龄千万龄，伸诎肘不易。悬知碧桃花，长恋老仙辔。五穷莫移檄，文字安敢祟。  

○赠铁脚刘道人  

道人铁脚更铁冠，山人铁面仍铁肝。道人山人两相值，面色脚色俱苍寒。道人锋棱厓骨削，山人剑气星斗干。山空人去夜猿别，一苇北渡黄河干。卢沟月湿波荡潏，太行云皛峰巑岏。古来豪杰数燕代，长毂騕褭榴花鞍。呼鹰射雁逐鸡狗，脱手拓弹排金丸。璧门双阙照燕碣，虎豹蹲踞蛟龙盘。布衣一语动万乘，不识宰相为何官。云飞气起对紫檀，血指沥沥衷如丹。尚方百奉谄骨裂，山人九死圣度宽。万里放还真堕甑，回视岁月惊流湍。南山清渭一梦觉，但见落叶吹长安。道人槌札未弃置，欲刻朽骨为荣观。野麋岂是麟阁具，沧海自分终鱼竿。穷林尺鷃无处着，岂意思想南溟抟。人间新贵夺纨绮，曲眉婉娈浮山峦。为渠向作白玉盘，眼耳鼻舌浑热瞒。刘郎他日高眼看，归来取铗歌冯驩。  

○奉皇姊大长公主命题展子虔游春图卷  

春漪吹鳞动轻澜，桃蹊李径葩未残。红桥瘦影迷远近，缓勒仰面何人看。高岩下谷韶景媚，瑟瑟芳菲韵纤细。层青峻碧草树腾，照野氍毹摊绣被。李唐岁月脚底参，杨隋能事笔不惭。东风晴陌苕复颖，浓绿正要君停骖。  

○题郭主簿模摩诘本辋川图卷 【并引。】  

海南金元帅出此图，与予三十年前张子有家观摩诘真卷，无有不似者，则忠恕殆神仙者流，信名下之士不虚也。  
开元宇宙承平日，华子冈头曾宴适。至今自貌辋川图，下有幽人交莫逆。辛夷坞外萸沜隔，亦复扁舟春荡潏。竹君冰霰岁寒傲，未便申椒能辨屈。平生雅志厌朝市，醒醉悠哉睠泉石。是间山水无限趣，况乃佳宾得裴迪。规模想象郭忠恕，垂四百年留妙迹。莺啼花落香句在，谁信长安叹凝碧。后来拊卷意迷茫，且复追维三太息！  

○钟馗图  

老馗兀舆二鬼肩，一鬼勃窣袋影悬。一鬼负剑帽带旃，一鬼顶颅双角骈。老馗之妇舆蹁跹，其荷舆者鬼婢虔。猫抱掌握鬼妾妍，提其奁具雌袂玄。携枕而从服饰鲜，鼠蝎黏缀袴亦然。擎担最缓行李便，鬼之婴孺盛穿联。囊包橐裹琴能仙，瓠壶穹挂吁可怜。揭竿之魅愁攀缘，最后瓮鬼束缚椽。尸而行者犹能前，肌肉消尽骨骼缠。物怪种种来无边，神禹铸鼎今几年。罔两在此犹翩翩，吁嗟吁嗟问老天！  

○奉皇姊大长公主命题王鹏梅金明池图  

金明池上张水嬉，百棹贾勇建鼓旗。按栏切云人俯砌，但觉汹汹鸣春漪。东西夹岸瞠万目，黄帽长年看不足。是时拾值宣和全盛时，消得轻绡写晴渌。  

○题米敷文楚山清晓图  

冥冥蒙蒙方寸天，不知所以然而然。无根老槎湿风烟，霾云懜懂栖苍玄。晴窗开卷作三叫，看得米家神气小。浓兰涂墨幻东西，污我潇湘山色晓。  

○奉皇姊大长公主命题周曾秋塘图  

芙蓉满意陂湖秋，枯荷折苇林塘幽。沙凫野鸭浮清流，霜中鸣雁寒汀洲。黄芦红蓼叶尚抽，水石懒倦不自由。大年小景方绸缪，能事更费千金收。潇湘之南买一丘，并与梦泽长唱酬。  

○题赵承旨白鼻騧图 【并序。】  

松雪赵承旨用生纸画人马图，居然生动之态，使龙眠无恙，当与并驱也。因赋一诗，时泰定二年七月廿二日，书于维扬寓室。曲江洗刷墨 【一作云。】 满身，雄恣逸态何超群。眼中但觉肉胜骨，干也合让曹将军。嗟哉今人画唐马，艺精亦出曹韩下。玉堂学士重名誉，一纸千金不当价。山窗拥雪观画图，据鞍便欲擒于菟。天厩真龙有时有，杜老歌行 【一作「诗篇」。】 绝代无。 【此诗一作察伋，见赵承旨《蕃马图卷》。一作郭畀，见了堂弟子林上人《天锡遗诗卷》。】  

○题赵鸥波高士图 【并序。】  

唐人得意袁安《卧雪图》，宋真宗出诸内府以饯相国丁谓之之守升州，其被召也，留之赏心亭而去。后有馋太守者，窃而易之，莫知流落何许？尤物足嗟惜如此！松雪作此幅，极有思致，非能烹陶家冻茗者，安能味之。此可与识者道。  
洛阳雪深冻阑干，高士僵卧饥袁安。忍贫束腹一榻寒，不忍持钵邻里干。令君晓鞭望门看，贤哉此公此操难。谁能为口须片肝，五公四世清节完。吴兴松雪峻笔端，□缣粉白□漫漫。俨若古意幅面摊，好事把玩应长叹！人间饱饭烦邯郸，功名回首□霏残。何如小忍聊盘桓，门前嵩少青巑岏。  

○题赵仲穆临李伯时凤头骢图 【并序。】  

洪都西山有洪崖移居古刻，此吴兴赵仲穆作意临摹，又别是一格，非学神仙者流。如恒麓李子希征，谁当识之。海粟赋于李氏恒麓山房。  
洪崖先生住西山，移宅深密逃人寰。幅巾乌靴腰角带，阔袖袍色浓岚斑。一筇九节相携惯，矮干家僮蕉扇攀。崎岖步武转蹒跚，皂服轻袪行计办。一僮肩M鞚白骡，俊驶难驭驰坡陀。后秋侧畔跷足势，奈尔决骤奔倾何。蓝衫只手操鞭逐，席帽背擎无世俗。一僮未了一僮催，高束文书赤双足。一僮绿袂麻屦觕，臂挑庄叟大瓠壶。先生家具即此是，焉用检校随身符。豫章穹岩钥幽谷，雨卷云飞雾如沐。神仙狡狯迹奇，写到吴兴赵氏屋。谁传画卷秦淮边，妙意拾得希征怜。海翁一见心缱绻，赠以菊径归田篇。玉禾自熟犁锄废，黄犊乌犍有余地。雪骡水草久驯良，却后千年丹发匮。  

○赠弹琴刘世贤  

朔斋之孙元佑家，异世门阀凌秋霞。空山无人琴自语，历历往代虚豪华。清冰古雪松质峻，照眼何限桃李葩。坚持静操欲矫俗，淡泊安得退淫哇。朱丝弦上三太息，此事宁久迷尘沙。诸君耳浊筝琵琶，月明庭户留栖鸦。《高山流水》试一听，昭代复见真伯牙。  

○塔灯  

擎天一柱碍云低，破暗功同日月齐。半夜火龙蟠地轴，八方星象下天梯。光摇滟滪沿珠蚌，影落沧溟照水犀。文焰逼人高万丈，倒提铁笔向空题。  

○鹤骨笛  

胎仙脱胫寄飞琼，换羽移宫学凤鸣。喷月未醒千载梦，彻云犹带九皋声。管含芝露吹香远，调引松风入髓清。莫向山头吹暮雪，笼中媒老正关情。  

○杨花二首  

曾与行人惜翠条，而今飞絮满河桥。一分流水萍初碎，百尺春风雪未消。微扑妆楼啼半面，乍黏舞席折纤腰。沾泥更傍谁家砌，帘户新声紫燕娇。  
婉娩春风与愿违，悠扬风日暂无辉。不随芳树千林歇，还称游丝百尺飞。梦落吴蚕欺白茧，心随代马恋征衣。凤池踪迹逡巡到，未忍飘零拂钓矶。  

○旌表申孝子门  

竹熨轻舆到处安，水温半菽尽情欢。寸心不暂三晖置，万顷何如一亩宽。高盖门闾华黼黻，斑衣岁月老巾冠。遥怜续汉书申孝，千古申屠又有蟠。  

○登金山  

双塔嵯峨耸碧空，烂银堆里紫金峰。江流吴楚三千里，山压蓬莱第一宫。云外楼台迷鸟雀，水边钟鼓振蛟龙。问僧何处风涛险，郭璞坟前浪打风。  

○云林清远四时词四首  

花分石径蝶衣裳，蜂恼晴檐燕雨香。解事野桃吹绮片，谁教赚到鹄仙乡。  
脱箨斑筠绿节明，霖收梅子麦寒轻。诸峰隔截高低树，忽听初蝉第二声。  
月湿流萤歇懒烟，西南峰缺露原田。冰帘不倩匡山瀑，万丈银潢泻玉天。  
嘉平腊酿渴茶铛，直待龙沙雪水烹。舞彻瑶台千岁翮，鹤丹回施范长生。  

○题黄鹤楼  

鹤楼千尺倚晴阑，大别山前舞峻鸾。昨日英雄无问处，依然江汉涌波澜。  

○题扬州琼花  

锦帆隐隐到天涯，古道残阳泣暮鸦。莫为龙舟更惆怅，庆陵依旧看琼花。  

○题墨肘鱼  

平生骨气占南风，玉色鬐鳞海汐通。莫与粉红参石首，天机衮衮水流东。  

○奉皇姊大长公主命题宋道君鸂鶒图卷  

鸂鶒滩头狎浪随，君王缣墨惯娱嬉。凄凉晚岁鸳鸯泺，漠雁沙鸿未必知。  

○奉皇姊大长公主命题郭恕先升龙图卷二首  

建武神仙事渺茫，西池王母惜刘郎。赤龙一去无消息，儿子东方御榻旁。  
万户千门筑汉宫，巍峨井干与天通。青禽当日衔书降，从此瑶池碧树红。  

○奉皇姊大长公主命题钱舜举硕鼠图  

黠吻工馋恣陆梁，粟初黄候未登场。君恩一穗填渠腹，可信年年盗太仓。  

○题赵魏国双马图  

一马形躯百法全，生时灵气取山川。英雄正用同生死，那忍无声立仗前。  

○桑干河  

几年朔客渡桑干，野水潺潺滴沥寒。回首燕南烟雨外，西风沙雁报平安。  

○缙山道中  

榆林东北缙山围，百嶂千峰画卷挥。鞍影摇摇人意懒，秋风及早送将归。  

○金莲川  

金莲川上富秋光，的皪花枝不着房。只合潘妃微步□，凌波罗袜寄芬芳。  

○梅花百咏 【录三十六。】  

庭梅  
江梅  
杖头梅  
隔帘梅  
照镜梅  
未开梅  
乍开梅  
半开梅  
全开梅  
山中梅  
水月梅  
粉梅  
黄梅  
鸳鸯梅  
绿萼梅  
西湖梅  
东阁梅  
檐梅  
咀梅  
盆梅  
烟梅  
孤梅  
移梅  
疏梅  
矮梅  
腊梅  
竹梅  
月梅  
剪梅  
浸梅  
簪梅  
苔梅  
别梅  
忆梅  
廨舍梅  
前村梅  
纸帐梅  
梦梅  

△庭梅  

阑干六曲护春风，白雪生香满院中。夜静月明幺凤下，半窗疏影隔帘笼。  

△江梅  

有客孤山吊鹤归，半肩行李插疏枝。街头儿女不解事，刚道卖花人未回。  

△杖头梅  

短筇挑酒过西湖，折得冰梢傍玉壶。日暮醉归山路险，风流直待倩人扶。  

△隔帘梅  

玉堂咫尺有神仙，翠箔笼春信不传。日暮相思云树杳，一泓秋水月娟娟。  

△照镜梅  

妆阁开奁对晓寒，菱菱影里雪团团。素鸾舞罢却飞去，留得芳容正面看。  

△未开梅  

重重椒萼护轻寒，不放春心一点闲。可是花房芳信晚，故应缄密待春还。  

△乍开梅  

土脉阳和气候新，花房微露一分春。想应未识东君面，犹自含羞效浅颦。  

△半开梅  

暖入南枝气未匀，笑含芳意待余馨。相看绝似瑶台夜，斜掩重门认不真。  

△全开梅  

玉脸盈盈总是春，都将笑色媚东君。道人放鹤归来晚，月下看花似白云。  

△山中梅  

岩谷深居养素真，岁寒松竹淡相邻。孤根历尽冰霜苦，不识人间别有春。  

△水月梅  

浮玉溪边夜未期，暗香疏影静相宜。一时意味无人识，只有咸平处士知。  

△粉梅  

玉妃平碾白朱砂，散作春风六出花。夜半月明霜露重，满襟清泪湿年华。  

△黄梅  

青子初肥色半鲜，绿阴深处压枝悬。日长几阵廉纤雨，正是江南四月天。  

△鸳鸯梅  

并蒂连枝朵朵双，偏宜照影傍寒塘。只愁画角惊吹散，片影分飞最可伤。  

△绿萼梅  

蕊珠宫里小仙娃，暂别椒房抑翠华。底事尘缘犹未断，谪来人世作名花。  

△西湖梅  

苏老堤边玉一林，六桥风月是知音。任他桃李争欢赏，不为繁华易素心。  

△东阁梅  

官庭把酒送行人，对雪看花值早春。杜老飘零头白尽，底须朝夕苦催人。  

△檐梅  

侬家老树临书屋，清夜看花眼不眠。残雪半霄寒月上，暗香和影度疏檐。  

△咀梅  

旋摘冰英带雪餐，清归齿颊不知寒。屈平若解知风味，未必专心嗜菊兰。  

△盆梅  

新陶瓦缶胜璚壶，分得春风玉一株。最爱寒窗闲读处，夜深灯影雪模糊。  

△烟梅  

琼林浮翠淡朦膧，遥望珠光隐见中。一夜东风吹不散，晓看浑似碧纱笼。  

△孤梅  

标格清高迥不群，自开自落傍无邻。天寒岁晏冰霜里，青眼相看有几人。  

△移梅  

新劚孤根手自栽，和鉏和雨破苍苔。寒窗岁晚多清事，只欠幽芳带雪开。  

△疏梅  

数个冰花三五枝，东风点缀特稀奇。黄昏照影临清浅，写出林逋一句诗。  

△矮梅  

不放冰梢数丈长，怕分春色过邻墙。大材未必难为用，禹殿云深锁栋梁。  

△腊梅  

洗却铅花扮道装，檀心浅露紫香囊。从今宫额翻新样，变作眉间一点黄。  

△竹梅  

乘鸾姑射下罗浮，鼓瑟湘妃出上游。邂逅江干新话曲，冷香幽翠不曾愁。  

△月梅  

暗香浮动正朦胧，古树横斜浅水中。清景满前吟未就，又移疏影过溪东。  

△剪梅  

手挽冰枝那忍触，莫教香雪涴苍苔。并刀轻断梢头玉，笑引春风上鬓来。  

△浸梅  

旋汲温泉养折枝，冰花寒玉净相宜。从今借得恩波力，会见青青结子时。  

△簪梅  

对雪看花可自由，兴来宁复为花羞。临风一笑乌纱侧，却胜黄花插满头。  

△苔梅  

姑射仙人翳翠鸾，蒙蒙香雾湿飞翰。夜深舞罢霓裳落，留得葱裾护晓寒。  

△别梅  

东风吹梦返湖山，玉减香消怨夜寒。毕竟明年又相见，早将春信报平安。  

△忆梅  

迢迢春信隔江南，寂寂芳心负岁寒。青鸟不来仙梦杳，月明空自倚阑干。  

△廨舍梅  

却月凌风迹已陈，那堪诗句尚清新。如今不独扬州种，江北江南总是春。  

△前村梅  

野老庄南天气暖，一枝常是占先春。夜来雪里东风急，时有清香暗袭人。  

△纸帐梅  

溪藤十幅蔽春寒，时有清香入梦魂。多少罗帏风月好，不知清得几黄昏。  

△梦梅  

何处游仙睡觉迟，罗浮山下赴深期。一声吹彻霜天角，正是参横斗转时。  

***◆李学士溥光（雪庵集）***  

溥光，字玄晖，大同人。自幼为头陀，号雪庵和尚。深究宗旨，好吟咏，善真行草书，尤工大字，与赵文敏公孟俯名声相埒，一时宫殿城楼扁额，皆出两人之手。亦善画，山水学关仝，墨竹学文湖州。大德二年，文宗降旨来南，阐扬教事，椎轮葛岭。后诏畜发，授昭文殿大学士、玄悟大师，有雪庵长语大字书法行于世。雪庵尝题息斋李衎《墨竹》云：息斋画竹，虽曰规模与可，盖其胸中自有悟处，故能振迅天真，落笔臻妙。简斋赋《墨梅》有云：「意足不求颜色似，前身相马九方皋。」余于此公《墨竹》亦云：观此知雪庵之诗，胸中亦自有悟处，故能落笔超妙乃尔也。  

题平阳龙神张诚叔别业长歌  
大胜城  
初出云中  
灵仙山  
登长岭  
秋日过景光禄墓二首  
登龙祥宫总真阁  
平城秋郊怀古  
温泉  
漯阳道中  
鹞儿岭  
将归望云中喜而有作  
寓定州禅宇三首  
范蠡归湖图  
题三山万岁峰  
镊工  
代王城  
屏风山  

○题平阳龙神张诚叔别业长歌  

始山之东山之隅，龙神风物美且都。泉清树茂田膏腴，中有太古仙民居。云是先人之故庐，龟趺千字存遗墟。右冈左林跨修途，前潭后阜开画图。柳■〈土居〉竹坞当门闾，药畦花圃相萦纡。三间茅屋藏堪舆，延宾有斋爨有厨。壁间悬琴架积书，文楸在榻酒在壶。棣花春风欢友于，紫兰芝草罗庭除。田蚕舂硙贾陶渔，牛羊骡马鸡豚凫。丝麻委婢耕委奴，岁时足以供百需。打门未始惊追胥，遶屋时闻幽鸟呼。主人况乃非世儒，王门懒曳邹枚裾。胸中素有廊庙谟，冥鸿未可世网拘。振衣归来弗踌躇，青鞋布袜竹杖扶。南窗寄傲忘居诸，一觞一咏日自娱。高情澹澹寄太虚，出岫野云同卷舒。宽兮绰兮矩不踰，优哉游哉乐有余。人间有此赡养区，辋川盘中未必如。平生我亦山泽癯，所经佳胜神与俱。田园至乐独让渠，知君之乐孰若吾。  

○大胜城  

地接雄燕盛，山连绝塞长。黄尘今古道，白骨战争场。故垒风尘惨，颓城草棘荒。金珠买云朔，过客为心伤。  

○初出云中  

吟鞭驴背稳如舟，乍出嚣尘眼界幽。宿雨洗开千里瘴，晴云卷出一天秋。白鸥黄犊浑相识，绿水青山揖旧游。莫讶旅怀还更好，道人心上本无忧。  

○灵仙山 【并序。】  

蔚萝南山有如窈窕之形者，土人自古以灵仙女目之。骚人墨客皆有题咏，予效颦云。  
何年真宰琢空青，姑射仙姿见典刑。大块飞星传化质，太初元气结坤灵。烟霞有意骖荀驭，云雨无心到楚庭。休着望夫轻比拟，娲皇正恐是真形。  

○登长岭 【一作「梯山」。】  

鸟道盘云上碧霄，停骖俯视 【一作仰。】 欲魂消。苔花锁石堆云锦，树叶经霜剪绛绡。云物迷人游汗漫，山灵策我上扶摇。马头残日西风起，万壑秋声送海潮。  

○秋日过景光禄墓二首  

光禄坟前禾黍秋，西风萧瑟起人愁。当年姓字喧天下，今日牛羊上垄头。山色不随人事变，水光犹带夕阳流。黄金已落偷儿便，富贵何曾润髑髅。  
金天一代盛豪华，梦断槐安事可嗟。破冢荒寒无发主，断碑零落在谁家。颓垣斜日围秋草，宰树西风集暮鸦。闲客不堪来吊古，摩挲翁仲看苔花。  

○登龙祥宫总真阁  

上尽丹梯十二阶，浮空金碧粲瑶台。三清日月檐边度，八表风烟掌上开。凫舄方期游汗漫，云軿端欲访蓬莱。吟魂独遶阑干角，望断安期竟未来。  

○平城秋郊怀古  

虎踞龙盘化劫灰，登临怀抱动吟哀。山河王气归今代，经界遗认古来。御水了无乔木在，金陵犹见野花开。 【古语有：魏跋来，野花开。】 繁华消息无从问，落日荒烟锁凤台。  

○温泉  

路傍蚬壳遍高原，沧海生桑复几年。妫汭旧名疑尚尔，汉唐遗垒故依然。断碑苔蚀有邻笔，尚酝香飘玉液泉。千古无从穷往事，螺山迭翠冷摩天。 【川傍多螺蚬壳，而城内存蔡有邻碑，诗故及之。】  

○漯阳道中  

青山绿水万家邻，一井川原画障新。紫塞风光推独擅，锦城佳丽入横陈。桑麻附郭公私足，花柳无边富贵春。寄语寻芳行乐客，不须奔走洛阳尘。  

○鹞儿岭  

摵摵寒沙投马蹄，萧萧胡吹袭春衣。冰坚石齿河声断，霜落川牙树影稀。长路几经行客老，青山长见白云飞。何时还却行缘债，卓个茅庵冷翠微。  

○将归望云中喜而有作  

高原一上快人情，指点苍烟是凤城。异地久淹情尽倦，家山忽见眼偏明。黄尘衮衮如前导，白塔亭亭似远迎。一曲怀乡谁与和，隔林幽鸟两三声。 【仆家有「怀乡曲」之句。】  

○寓定州禅宇三首  

幽鸟避人飞去，好风恋竹频来。为爱僧家庭宇，莫教踏破苍苔。  
画栋朱帘云雨，玉箫金粉《霓裳》。千古太平朝野，一声烽火渔阳。  
再见封侯万户，立谈白璧一双。讵胜耦耕南亩，何如高卧东窗。  

○范蠡归湖图  

功遂名成泛五湖，知几千古擅良图。向教勾践堪同乐，不识先生肯退无。  

○题三山万岁峰  

一沼曾教役万民，一峰会使九州岛贫。江山假说方成就，真个江山已属人。  

○镊工  

一声镊子噪秋蝉，门内老僧惊昼眠。毫发尽时髦发在，夕阳芳草自芊芊。  

○代王城  

一脉金波唤作泉，孤城小小带疏烟。从容三让登车后，黼黻炎刘四百年。  

○屏风山  

何年云母化苍颜，阖境居民尽仰瞻。应是山城春意少，天教遮断北风寒。  

***◆周御史驰（如是翁集）***  

驰字景远，聊城人。有文名，尤工书法，自号如是翁。历官南台监察御史，时分治过浙省，日与朋友往复，其书吏不乐，似有举刺之意，大书壁上曰：御史某日访某人，某日某人来访御史。驰忽见，呼谓曰：我尝又访某人，汝乃失记，何也？第补书之。吏赧然而退。  

季札庙  
馆娃宫  
虎丘  
耕云锄月寄贞居二首  
题五王醉归图  
远观亭三首  
题李仲宾秋清野思图  
杂兴六首  
送李伯英二首  
怀郭安道  
徐州  
和郭安道治书韵四首  
梦游句曲二首  
题赵鸥波高士图  

○季札庙  

古人不可及，冥晦秉淳德。一动成功名，焕烂照无极。季子贤大夫，剑佩游上国。微乎礼乐意，洞达有精识。迄今二千年，欲继难再得。我行故城闉，寂寞吊遗迹。庙古丹雘漫，阶空苔藓积。翔禽集中溜，悬网挂虚壁。乡人尚加敬，瞻仰自夙昔。岁时修馈祀，尘土走巫觋。吾徒志为学，不肯竞朝夕。景慕将何如？江海起涓滴。  

○馆娃宫  

吴中山水多，戢戢至莫数。灵岩号神秀，踞地若苍虎。呀然启坳洼，迫窄剜洞户。上腾空蒙气，日夜为雾雨。流传馆娃宫，泯没在何所。琴台耀残照，香径存荒莽。当时竞繁华，至此益凄楚。子胥名世士，树立智且武。杀身暴其君，于国竟何补。哀哉实忠愤，金石为消沮。丈夫各有志，岂意济艰阻。夔契亦斯人，荣耀映终古。  

○虎丘  

茫茫句吴墟，异卓崒然起。诸天作藩屏，树立空翠里。人言开辟初，涌出自海底。至今罗宫室，意与芝阙比。夫差暴齐晋，继霸执牛耳。金银固九泉，烬国用奢侈。投身甬东地，委弃孰怜己。因思人间世，踊跃徒为尔。苍茫一长望，万古遽如此。日暮钟磬闲，且欲谈至理。  

○耕云锄月寄贞居二首  

买山灵山下，石多如羊群。造物为我耕，种之皆白云。汹涌初郁勃，散漫还氤氲。收归方寸间，吐作五色文。一笑顾妻子，未用愁空囷。  
石田不生禾，何以养吾拙。中宵披白云，自起锄明月。明月无根株，满地散霜雪。吾锄不妄挥，要使萧艾别。惜无植杖翁，相对同此洁。  

○题五王醉归图  

晋阳首事成功烈，卒入宫门流战血。至亲骨肉忍相残，祸至黄台那可说。让帝知几辞宝位，履霜已戒坚冰至。华萼相辉 【一作耀。】 势使然，遂许明皇敦友弟。当时行乐殊未央，赐予无节恩非常。出则同游入同宴，五龙■〈爕〉蹀腾康庄。时光鼎鼎如流电，虚伪既消诚实见。三子无辜死渭桥，太真有宠来金殿。欲心一纵祸滔天，社稷生灵不暇怜。从此陵夷于五代，干戈丧乱过年年。  

○远观亭三首  

徐君因仕宦，便欲老江南。风土知为美，人情亦粗谙。买田收黑黍，为圃树黄柑。我有相从意，羁栖力未堪。  
结构开青野，回环俯翠岑。云留芳树暗，草长缭垣深。共爱闲居乐，相依岁晚心。春醪求善酿，过日许同斟。  
远观亭上望，风物六朝余。古寺荆王宅，荒墩谢傅居。英灵传草树，冠盖逐丘墟。欲问当时事，飞云灭太虚。  

○题李仲宾秋清野思图  

苍筠倚乔木，古色秋逾好。谁能着茅亭，相伴此君老。  

○杂兴六首  

凉气潜侵玉女窗，井梧一叶下银床。离情有似东流水，一夜相思归梦长。  
聊摄城边树色秋，往来长此系扁舟。不是故乡无旧业，长邀明月醉高楼。  
杨柳青青麦吐芽，壶觞来就野人家。可怜废井荒畦畔，狼藉东风一径花。  
上清仙客鬓如丝，自剪青霞作道衣。几见桑田变沧海，不愁牕外日光飞。  
窗外箫声隐隐来，千年空苑碧桃开。相逢正好谈风月，不惜春衣卧绿苔。  
云驭霓旌自往还，天风浩浩海波寒。日轮飞上青山顶，人道蓬莱咫尺间。  

○送李伯英二首  

吴越江山天下稀，尊前休叹昔人非。一杯正好酬春色，何事征帆去似飞。  
江南才子去游燕，为忆明时正礼贤。休向蓟门寻古迹，黄金台上草连天。  

○怀郭安道  

江南江北路茫茫，明月高楼各异乡。旅雁叫云天似水，故人今夜泊潇湘。  

○徐州  

风雨飕飕涨碧澜，秋阴漠漠失前山。舟人也学襄王梦，长在朝云暮雨间。  

○和郭安道治书韵四首  

西风吹起白头 【一作苹。】 波，半夜扁舟掠岸过。不向长桥沽一醉，满天明月奈秋何！  
君醉淋漓我浩歌，古人为恨复如何！秋来几日浑无赖，已有新霜着芰荷。  
江间小艇数能乘，活计今如船子僧。近喜老妻能斫脍，欲令稚子学扳罾。  
久客 【一作「尽日」。】 思归归未能，题诗附与 【一作「欲寄」。】 远游僧，吴松江上鲈鱼美，何处人家不下罾。  

○梦游句曲二首  

花竹垣墙映白沙，紫清宫殿閟 【一作锁。】 烟霞。一条归路朱弦直，三百来年 【一作「年来」。】 不到家。  
二华树下拜青童，语我丹砂九转功。缑氏不逢王子晋，雷平来访郭仙翁。  

○题赵鸥波高士图  

僵卧空斋尽耐寒，门前行路雪漫漫。投炎附热非吾事，一任人将冷眼看。  

***◆聂侍郎古柏（侍郎集）***  

古柏，字里未详。官吏部侍郎。黎崱《安南志略》云：至大四年，遣礼部尚书乃马歹、吏部侍郎聂古柏、兵部郎中杜与可奉使安南，宣仁宗皇帝即位诏。诗集失传，仅见傅习、孙存吾《皇元风雅》数篇而已。  

九华山  
望玉笥山弗克登览留诗万年宫  
过采石  
题参政高公荒政碑  
题韩文公祠  
鄱阳道中  
九日鄱江里同行诸公  
鄱阳和程世良巡警官  
题碧涧堂  
万安县邂逅一楼偏高明旧有公略张宪佥和刘素庵一诗用题于左  
次韵宗道御史过峡  
番禺道中  
和元帅月鲁胡突公子强横竟以赃败同宪岳公齐高王马二宪掾实共事云  
梅岭题知事手卷  
琵琶洲  
春游  
清远县尹杨观政有奇迹复能诗文民僚服其化士大夫过者靡不称颂故赠此加勉焉二首  

○九华山 【一名莲花峰，在贵溪。】  

江山青芙蓉，遥遥隔秋浦。九茎风露寒，万壑烟霞古。瑶草含芳春，青松立亭午。安得一把茅，移家白云坞。  

○望玉笥山弗克登览留诗万年宫  

西南山水窟，玉笥号奇绝。群岫来坡陀，孤峰立撑嵲。邃洞烟萝青，危涧幽泉咽。正是南昌尉，于兹悟仙诀。一览快心目，洗涤中肠热。嗟余敢告劳，驰驱待环辙。五月登武夷，清流清且冽。扁舟九曲中，两崖千尺铁。岁暮复何之，清江夜飞雪。山灵似笑我，身世若羁绁。愿言解尘缨，林泉养吾拙。  

○过采石  

采石江头秋月白，蛾眉亭下滩声咽。绣衣玉斧晓霜寒，同是天涯苦行客。酒仙一去海生尘，青山三尺埋衣巾。清江白鸟自今古，岸草汀花空复春。我欲御风游八表，醉里豪 【一作高。】 情觅三岛。闾阎云深不可攀，回首江南数峰小。  

○题参政高公荒政碑  

庐山插天千仞青，明公高节逾棱层。西江月冷秋无际，明公此心清彻底。厌梁道上豺虎多，手搏不待弓与戈。前年魃虐徧南国，饥者以充僵者立。洪州父老遮道傍，上书乞留涕泗滂。丰碑大字记荒政，要使遗爱如甘棠。我来观风闻此语，未见仪容心已许。愿公从此召赴中书堂，早为四海苍生作霖雨。  

○题韩文公祠  

岳奇海怪早相知，何事中朝未可归。佛纵有灵那在骨，僧如得道又无衣。符分台峡天终定，福近宫墙意更微。俎豆荒凉谁继廪，挲摩石刻重歔欷。  

○鄱阳道中  

江上秋风吹断鸿，江头开遍木芙蓉。几家篱落依红树，万壑烟霞锁翠峰。南国风光一杯酒，故园魂梦五更钟。举头日近长安远，阊阖云深第几重。  

○九日鄱江里同行诸公  

沧浪木落塞鸿飞，佳节芝山酒一卮。黄菊且陪今日醉，铁冠不受晚风吹。滕王阁上雨云黑，戏马台前草树衰。何似渊明千古意，一篇清绝去来辞。  

○鄱阳和程世良 【一作民。】 巡警官  

年少将军意气雄，乃翁宪府旧乘骢。鲁中诗礼有庭训，江左衣冠多士风。玉树青葱秋色里，明珠炫烂月华中。滕王阁上重回首，后夜相思寄别鸿。  

○题碧涧堂 【并序。】  

在瑞州凤凰山，传李八百女弟明香真人故居。旧有迷仙洞，上刻仙容。  
闻说明香早学仙，华堂突兀故山颠。四围亭槛青云上，两岸楼台彩水边。龙虎丹成知九转，凤凰飞去已千年。旌旗八百俱尘迹，惟有坡翁丽句传。  

○万安县邂逅一楼偏高明旧有公略张宪佥和刘素庵一诗用题于左  

五云阁上北风寒，十八滩头迭乱山。庾岭一枝春信早，龙泉三尺土花斑。蛮烟瘴雨霜天晓，画戟清香昼日闲。倚遍阑干动高兴，一声道唱水云间。  

○次韵宗道御史过峡  

苍崖嵲■〈山截〉奔东流，玉节招摇漾彩舟。云锁千山萧寺古，霜清百尺瘴江秋。白猿一去空长笑，骢马南来得壮游。闻道遐荒歆帝力，家家麦饭老林丘。  

○番禺道中  

玉府 【一作斧。】 飞霜大庾南，万松苍 【一作深。】 翠洗烟岚。云开梧野山罗戟，月满韶江水泼蓝。椰子浆寒殊 【一作甘。】 似蜜，荔枝香暖绝胜柑。中朝耆旧如相问，鸟语啾啁正未堪。  

○和元帅月鲁胡突公子强横竟以赃败同宪岳公齐高王马二宪掾实共事云  

好雨崇朝洗瘴淫，越王台上一登临。鳄鱼已逝白波静，游鲲变化沧溟深。六祖泉临千岁水，百蛮航贡五天金。九重贝阙云深处，万里孤云寸草心。  

○梅岭题知事手卷  

黄金台上客，大庾岭头春。如是无诗句，梅花也笑人。  

○琵琶洲  

昌国寺前枫树秋，琵琶洲畔暮云愁。沙头潮落滩声急，疑是浔阳泪未收。  

○春游  

桃叶渡头春水生，长安桥上草长青。百年深向花时饮，赢得城南几醉醒。  

○清远县尹杨观政有奇迹复能诗文民僚服其化士大夫过者靡不称颂故赠此加勉焉二首  

玉节星轺下岭南，万山空翠杂烟岚。传闻清远多佳政，花满春城月满潭。  
风流文采杨忠肃，南北雄奇古峡山。怪底蛮江无语鸟，弦歌终日水云间。  

***◆张承旨起岩（华峰漫稿）***  

起岩，字梦臣，其先章丘人，徙家济南。中延佑乙卯进士，除同知登州事，改集贤修撰，转国子博士，升监丞，进翰林侍制，兼国史院编修官。丁内艰，服除。拜监察御史，迁中书右司员外郎，进左司郎中，拜太子右赞善。丁外艰，服除，改燕王府司马，拜礼部尚书，知制诰兼修国史，知经筵事。擢江南行台侍御史，入为中台侍御史，转燕南廉访使，升江南行台御史中丞，拜翰林学士承旨。俄拜御史中丞，诏修辽、金、宋三史。复入翰林为承旨，充总裁官，积阶至荣禄大夫。史成，上疏乞骸骨归，卒年六十九，谥文穆。梦臣面如紫琼，美髯方颐，而眉目清扬可观。博学有文，熟于金源典故，史官立言未当，梦臣据理窜定，深厚醇雅，理致自足。善篆、隶，自号华峰真逸，有《华峰漫稿》、《类稿》、《金陵集》若干卷。先是至元乙酉三月乙亥，太史奏文昌星明，文运将兴。时元世祖行幸上京，明日，仁宗降生于儒州，是夜梦臣亦生。其后仁宗践祚，始诏设科取士。及廷试，梦臣遂为第一人。论者以为非偶然也。  

宣圣墓  
游金牛山  
题杨宣慰云南颂后  
送朱真一  
赠王季境  
题金台集四首  
潍县八景  

○宣圣墓  

迢迢鲁城阴，长林肃秋色。修门负平冈，重墉屹玄宅。交柯矗云霄，文楷开苍柏。翁仲俨仪卫，斋厅厂虚白。境土自清旷，密茂不容隙。巢居绝禽鸟，郁茁无寸棘。苔藓带坚埴，草露湿寒碧。肃躬款崇关，屏气前踧踖。高陵遂瞻仰，素愿惬平昔。圣裔偕守长，联翩来接迹。罗列仪雍容，奠拜助登陟。慨然渺深思，辞容宛如觌。徘徊凝睇久，景慕遂叹息。缅想万世功，纲常赖扶植。林林区宇内，孰不沾圣泽。宜哉子孙枝，蕃衍挺珪璧。百代如一日，附垄守宗泽。欲归重踌躇，历览抚碑刻。崇文际皇元，新庙再修饬。风厉示多方，鑴铭有穹碣。  

○游金牛山  

余生爱林壑，梦想云水间。倏然外尘嚣，俗类每相关。一行堕世网，着脚多阻艰。回望故山云，逋客几汗颜。逖矣古肥城，岱麓空翠环。有山名郁葱，秀色青云端。中藏古招提，檐户擅林峦。我来脱尘鞅，幽境穷跻攀。层冈列屏嶂，曲径穿荆菅。坏桥拥流水，激石声潺潺。山门胜雄视，殿宇凌高寒。旅檀矗青瑶，文风余朱颜。斗栱镂珍木，金碧纷斓斒。老柏数十围，枝柯驳苍顽。石泉湛清泠，古洞秘神筌。境与心迹清，恍若遗人寰。同游二三子，欲去还为言。迫春初暖日，未足称奇观。首夏山樱熟，红珠莹堪餐。佳树影清密，好鸟声绵蛮。松露坠青滴，岩云拥髻鬟。烟萝罩虬枝，灵草封法坛。晴岚新云余，飞湍泻碕湾。闻之洒然笑，襟怀豁幽闲。更爱读书堂，当年萃衣冠。中有擢桂仙，声名蔼朝班。健气壮精舍，盛事留兹山。便欲谢簪绂，眠云弄潺湲。午风鸣素琴，春醪洒清欢。题诗约山灵，莫云迂夫孱。  

○题杨宣慰云南颂后  

挥戈如笔笔如刀，帅阃文场有此豪。绝域建功追定远，明时献颂效王褒。风云庆会扳鳞贵，竹帛光荣汗马劳。吏草新铭刻铜柱，不须辛苦学《离骚》。  

○送朱真一  

鹤驭翩翩渺莫攀，浩然清兴满西山。摩挲铁柱观浮世，整顿丹函说大还。石壁风清瑶草秀，洞天春尽玉笙寒。扁舟傥遂游仙约，握手岩扉一解颜。  

○赠王季境  

春满维扬十万家，先公曾此驻高牙。官厅寂寂留芳树，旧馆阴阴闭落花。祠下系鞍寻芍药，楼前骑鹤听琵琶。归来不异当时事，一路东风帽影斜。  

○题金台集四首  

崇天门下听胪传，台阁联翩四十年。今日悬车归故里，杖藜携酒落花前。  
玉带难围老病身，庙堂补报乏涓尘。衰年作别情怀恶，秉烛题诗赠故人。  
爱君谈辩似悬河，更喜交情古意多。长使马周贫作客，令人千古愧常何。  
百尺高楼易水东，千金曾此彀英雄。君来却在承平日，先策诗坛第一功。  

○潍县八景 【录六。】  

东园早春  
南溪垂钓  
西山晴雪  
孤峰夕照  
麓台秋月  
青杨晴眺  

△东园早春  

春到东园景物幽，小桃破萼柳丝柔。好邀诗友联诗句，信步携筇试一游。  

△南溪垂钓  

垂柳阴阴蘸碧溪，溪边钓叟坐苔矶。是非拨置纶竿外，闲看沙头白鹭飞。  

△西山晴雪  

晓云冬雪冻风残，一带西山尽可观。楼上凭栏凝望处，潺湲高列玉屏寒。  

△孤峰夕照  

一抹残阳碧映岑，孤峰倒影自成阴。牧童横笛归家去，鞭趁牛羊出远林。  

△麓台秋月  

银河漾漾净天街，碧月辉辉照麓台。台上读书燕太子，清光依旧向人来。  

△青杨晴眺  

秋风雨霁碧天凉，极目城楼逸兴长。几簇人家山色里，一川禾黍半苍黄。  

***◆王少监士元（拙庵集）***  

士元，字□□，临汾人。登延佑二年张起岩榜进士第，知吉州，历官风宪，迁国子司业，以崇文少监致仕。自号具川道人，所著有《拙庵集》。  

绛州居园池和偰世玉韵  
登德风亭和偰世玉韵  
晋源山谷  
题县令王从仕新建公宅  
吉州道中三首  
过司马温公故居  

○绛州居园池和偰世玉韵  

名池涵清泚，嘉燕丰文儒。嶪嶪绛水阳，潭潭仙者居。辉光扶游龙，柔惠借驺虞。桃李方葳蕤，兰芷纷扶疏。青云起邓郊，赤舄临唐墟。高标凤城上，伟画鸾坡余。立论翻沧溟，吐辞□碧虚。陆离楚人骚，委顺齐客竽。一吮尘梦醒，再观□□除。涓视鲲鹏游，芥遗笙笛娱。修廊弭华盖，海月□□枢。声薄太行颠，润渐河之隅。迄今荇藻丛，蝡□生神鱼。遂令怀古心，仰念凭风雩。玉昆凌鲍谢，彩笔张荷蕖。短句歌流芳，乔松荫春芜。意气黄初前，文衡迁史途。琼田公已耕，□将力新畬。  

○登德风亭和偰世玉韵  

峨峨君子亭，卜筑山之阳。民居郁相拥，岩树翠疏行。古镇遗金城，雄章佩玉刚。作郡多贤隽，圭璋粲颙昂。殆近首阳阿，岂知石子冈。况当周晋交，淳风接洪荒。琴攲谈笑余，剑气牛斗傍。监收台鼎家，使君白璧光。瀛洲倅车下，判公士林望。麟凤聚一时，匪徒获小康。有客隆冬来，弭盖春风堂。徘徊仰召杜，讴吟继齐梁。红烛辉椒概，葡萄侑伊凉。明发指蒲陕，东瞻慨复慷。  

○晋源山谷 【即姑射平泉。】  

晋州之西山曰姑，有泉源源流不潴。疏为八道沟与渠，坐令瘠土成膏腴。多黍多稌多麻蔬，沄沄万亩棋局如。田家终岁惟勤劬，虽有干旱无忧虞。割牲酾酒父老趋，坎坎击鼓吹笙竽。报答龙神醉饱余，宛若泽国江乡居。晋州之东民岂迂，耕种亦自为农夫。年年汲井井欲枯，赤日如炙雨不濡。父子筋力疲辘轳，肩|汗浃良区区。老我见此空嗟吁，谁把劳逸分两途，凶年且为宽赋租。  

○题县令王从仕新建公宅  

云斤月斧夜丁丁，大厦高堂不日成。窗户静涵秋月冷，檐槛高引晓风清。汤山岚气郁和气，冻水河声咏政声。五袴民歌怨来晚，好磨翠琰刻佳名。  

○吉州道中三首  

书缄辨博藏三耳，禅付凭虚石六眸。小郡岂容宽舞蹈，穷愁方着古阳秋。  
望眼蓬丘天一涯，海风吹月到烟霞。一辞石室汗青竹，每负金河杨白花。  
绿鬓难巢五老松，苍生深望一麾风。春回补衮承平策，诗满腾云御史骢。  

○过司马温公故居  

力扶洙泗绝荆舒，卧久周南返故庐。向使诸公歌不哭，调停人似汉唐初。  

***◆王左丞懋德（仁父集）***  

懋德，字仁父，高唐人。由中书掾除户部主事，拜南行台监察御史、内台御史、都省左司都事。历河南、燕南两廉访司副使。天历初，召佥中政院，拜左司郎中，升参议，俄拜治书侍御史。久之，迁淮南廉访使，转江浙行省参知政事，召拜御史中丞，寻擢中书左丞卒。蜀郡虞集为撰墓碑。  

嘉鱼县  
元宵  
舟次陵州  
寄户部杨友直  
直沽海口  
过河西务  
重阳  
上都寄许参政  
长芦遇顺风  
西郊晚眺  
通州东庵二首  

○嘉鱼县  

堪羡嘉鱼邑，江山如画图。俗淳民讼简，地僻使星稀。僧寺临清濑，人家住翠微。市桥通远浦，时见一帆归。  

○元宵  

春入东郊雪渐融，熙熙天气报年丰。万家灯火分明月，几处笙歌杂暖风。短发已无丹可黑，衰颜犹有酒能红。溪山容我闲来往，先具扁舟访钓翁。  

○舟次陵州  

独坐浑如面壁禅，更无余事恼心天。舟中唯载烹茶具，囊内犹存买酒钱。秋水经霜鱼自乐，晓林留月鹊堪怜。人生何必东山卧，老我烟霞屋数椽。  

○寄户部杨友直  

柳绕柴扉水绕村，黄鹂初转已春分。东风吹散梨花雨，醉卧青山看白云。  

○直沽海口  

极目沧溟浸碧天，蓬莱楼阁远相连。东吴转海输秔稻，一夕潮来集万船。  

○过河西务  

霜满平堤柳渐凋，月移帆影过东桥。卧听柔橹鸣秋水，绝胜邻鸡报早朝。  

○重阳  

拂却京尘理去舟，闲云千里水悠悠。醉来欲落龙山帽，犹恐黄花笑白头。  

○上都寄许参政  

野草侵阶水遶门，西风飒飒雨纷纷。小轩坐对炉熏冷，却忆溪南一片云。  

○长芦遇顺风  

水声怒激春雷响，帆影轻随远雁飞。东望水云三百里，沙鸥待我钓鱼矶。  

○西郊晚眺  

远寺僧归日欲沈，无边桑柘起层阴。牧童牛背闲横笛，却笑诗人马上吟。  

○通州东庵二首  

借榻禅房秋已深，碧云窗外弄清音。空阶落尽胡桃叶，霜满东篱菊有金。  
众鸟高栖万籁沈，老禅携月过东林。秋霜不染青莲色，想见乾坤太古心。  

***◆曹侍讲元用（超然集）***  

元用，字子贞，世居阿城，后徙汶上。元用幼读书，常达曙不寝，父忧其致疾，止之，辄以衣蔽窗默观之。始以镇江路儒学正，考满游京师。翰林承旨阎复大奇之，因荐为翰林国史院编修官，御史台辟为掾史，转中书省右司掾。与清河元明善、济南张养浩同时号为三俊。除应奉翰林文字，迁礼部主事，改尚书省右司都事，转员外郎。及尚书省罢，退居任城，久之，齐、鲁间从学者甚众。延佑六年，授太常礼仪院经历，属英宗锐意礼乐，其仪注制度，率所裁定。授翰林待制，升直学士。泰定三年，授太子赞善，转礼部尚书，兼经筵官，寻拜翰林侍讲学士，预修仁宗、英宗两朝实录。天历二年卒，赠正奉大夫、江浙等处中书省参知政事护军，追封东平郡公，谥文献。诗文四十卷，号《超然集》。戴表元称其文曰：属辞庄、屈之洁，析理孟、荀之达，而比事左、班之核也。  

介春堂  
李白酒楼  
京都次马伯庸尚书韵二首  
上京次王继学韵  
丁卯校艺贡院作  
秋怀  
题周曾秋塘图  

○介春堂  

光阴迅流矢，富贵等浮沤。昨日少年今白首，华构咫尺归荒丘。人生贵适意，栖栖欲何求？肘印累累大如斗，不及介春堂上一杯酒。可以消百虑，可以介眉寿。况有苍鸾白鹤翔坐隅，琼树照耀青芙渠。洞庭云璈奏和响，双成玉佩鸣清虚。玉仙人，真吾侣，便须日日陪尊俎。尽把西湖酿春酒，三万六千从此数。  

○李白酒楼  

太白一去不复留，任城上有崔嵬楼。楼头四望渺无际，草木黄落悲清秋。凫峄插天摩翠壁，汶泗迢迢展空碧。争奇献秀百年态，作意随人来几席。诸老高会秋云端，金璧照耀青琅玕。谈笑不为礼法窘，酒杯更比乾坤宽。饮酣意气横今古，玉山倾倒忘宾主。谪仙人去杳何许，异代同符吾与汝。谁能跨海为一呼？八表神游共豪举。  

○京都次马伯庸尚书 【一作和赵子昂。】 韵二首  

滦水桥 【一作河。】 边御道西，酒旗闲挂暮檐 【一作「夕阳」。】 低。春从绿 【一作玉。】 树阴中老，云补青 【一作苍。】 山阙处齐。画戟遥临青琐闼，紫骝解惜锦障泥。鸾凰自为明时出，宜傍上林高处栖。  
柳簇金沟蘸碧波，云深玉 【一作贝。】 阙瞰重坡。凤凰曲奏钧天乐，乌鹊桥通织女河。万井闾阎春浩荡，六街车马晚坡陁。山人素有林泉兴，奈此承明夜直 【一作「侍从」。】 何。  

○上京次王继学韵  

观光千里外，载笔五云边。计拙如工部，文雄愧谪仙。枕流思洗耳，怀禄敢垂涎。疾目昏如雾，衰髯白胜绵。当辞天禄阁，归种汶阳田。晓日登山屐，秋风下濑船。芝香云满地，龟鹤不知年。  

○丁卯校艺贡院作  

席庐清昼列千袍，射策词场百战劳。明日京华春榜揭，蓬莱天近五云高。  

○秋怀  

沙碛秋高宛马肥，哀笳一曲塞云飞。南都儿辈应相念，过尽征鸿犹未归。  

○题周曾秋塘图  

沙鸟飞鸣晚未休，棹歌声在白苹洲。题诗每恨无佳句，欲剪横塘一片秋。  

***◆刘布衣濩（声之集）***  

濩字声之，三山人。尝以经学教授钱唐，鄜州刘汶师鲁与濩交最久，而兄事之。殁后，门人瞿士弘集其遗文如干篇，师鲁为序其首，金华黄侍讲晋卿跋其后曰：声之同时辈流人物，凋落殆尽，士弘得师鲁，以为声之不朽之托，独惜其所纂录殊有未备，以仆所藏声之遗墨校之，集所不载者五七言古律诗，犹十有二首，辄书而归之，俾置卷中。仆所弗及知者，固不止此也。尝与声之炉亭夜话，赠诗有云：「昭代尊经术，先生尚布衣。」晋卿之推服声之者至矣。  

送郑南仲赴昌化主簿  
送吴子敬赴钓台书院山长  
寄尤端木编修  
赠臧鲁山廉访  
春日郊行书与邓善之别五首  

○送郑南仲赴昌化主簿  

熙宁言利臣，官好面堪唾。伟矣郑介公，直声千古播。几叶有此孙，能倡众莫和。湖学四五年，毡寒不禁坐。况投万山中，瘦马仍县佐。试讶鸾栖林，何如蚁旋磨。传闻邑父老，置酒预相贺。此士多读书，爱人不可货。今年秋风高，勿畏茅屋破。但虑执法家，需君惊贪惰。白云缭山腰，窗竹累千个。坐念老广文，德尊犹坎轲。县庭一分宽，百里减寒饿。苟无泽物心，卿相徒尔大。版牍焉足稽，弦歌故非过。起瞻东壁明，讵患南箕簸。时访隐者庐，谈余曲肱卧。公田定几何？适半种粳糯。  

○送吴子敬赴钓台书院山长  

我航浙西三四五，每过双台泪如雨。三公不作归钓矶，时人血面争丝缕。危石栖云禽野语，苍林古瓦瞻祠宇。同舟名利急须臾，我往拜之刚不与。箨兮箨兮风吹汝，天星易摇足勿举。千载羊裘有敝时，人言黄犬皮当补。诸公奕奕谁宾主？名教有功联斝俎。惜不相逢建武功，短蓑独速渔樵侣。喜君沈敏资好古，初分讲席良得所。履声绝少况马嘶，早笋晚菘聊复煮。伐木丁丁听腰斧，水色山光更媚妩。当年饵下有残鳞，珍珠化作骊龙吐。百里时归彩衣舞，犹载行书压鸣橹。一勤赠子莫多言，买菜有讥君记取。  

○寄尤端木编修  

申浦昔弛檐，梁溪初及门。舣舟投漫刺，开阖倒清樽。似喜衣冠旧，居忘齿德尊。语长灯屡涸，坐久席弥温。道隐虽千载，人生故一源。谈经须驳异，订史欲芟烦。昔自三归僭，终令六籍燔。王民无冻馁，霸法有钳髠。功利开邪径，玄空植祸根。柙尝出虎兕，家岂足鸡豚。诸老相传学，先师罔极恩。石移针就直，胶掷水袪浑。舜泽觇莘聘，周文卜鲁膰。虽无煎凤觜，必有嗜熊蹯。俗士闻应笑，吾侪契此言。榻分踰夜午，棹返及朝暾。泛梗无留迹，瞻云每断魂。于公评出处，与众异昭昏。艺自登黄最，名因泛绿掀。婉谋裨宥府，蔚望列词垣。振鹭依风远，惊鳌掣海翻。梦槐啼失国，隐菊步归园。锦里时过杜，香山不隔樊。老来谙稼穑，醉里撷兰荪。向赌陶公集，曾因季子孙。千诗逃冶丽，群笔肆奫沄。息所谐歌咏， 【尤君有《息所记》。】 贤祠正讨论。羌羊艰食性，海燕邈巢痕。 【尤又有《羌羊》诗、《海燕争巢》诗。】 令子菑畬富，名家榘彟存。雪融金就砺，冰绪茧抽盆。眼底皆真乐，胸中有混元。狙从冢宰服，鹤听大夫轩。岁月书林暇，尘埃旅屩奔。卑卑营市隐，汲汲备朝飱。未省九丘读，何当三画吞。疏踪危似栈，苦思涸于眢。世讵求三箧，吾宁属两鞬。媚终辞卫灶，乞肯近齐墦。古意綦寥落，时材别选抡。罕逢知鹄爵，多遇笑龙蚖。拟筑犁鉏舍，相依水竹村。古泉潴寺冷，春茗茁山暄。歌远牛俱跨，谈深虱对扪。洁应餐沆瀣，高足倚昆仑。有客闽中李，其人太学蕃。冷官今屑往，丽赋昔孤鶱。过泗需先见，瞻淇寄弗谖。为多驹皎皎，仍感兔爰爰。丹蟹滨湖贱，琼鱼集市喧。持杯应愈健，许事付乾坤。  

○赠臧鲁山廉访  

肃政光华远，清台启拟公。节移梅岭北，轺发桂江东。楮帐筛寒月，椰杯鼓朔风。瘦童空挟杖，贫病不装狨。徼俗三年问，威名百郡雄。星芒垂浒洛，雪色照宾融。敷教有虞庙，讲经夫子宫。端严鉏犷戾，易直牖倥侗。吏滑加笞竹，官贪解印铜。冤销千褐父，恩洽万黄童。花缦戏冬暖，瓠笙吹岁丰。仁频苞嫩绿，古辣酿轻红。象迹烟中堞，鲸波雨外篷。夷珠人有斛，粤布我无筒。剖决心如水，驱驰鬓已蓬。六条方奏最，四牡欲歌功。为有澄清志，迟输献纳忠。织云添衣绣，鞭霆亦乘骢。楚尾吴头会，三湘七泽通。天文恢翼轸，地盖接潭洪。牙纛联分政，旌旗列总戎。鹜争肥似雁，罴搏猛于熊。怀璧枉无罪，见金忘有躬。化源安溷溷，狱市积怱怱。大器能绳物，先声已击蒙。道傍豺果避，窟底兔几空。勿珥终凶笔，毋关报怨弓。左饘并右粥，后稑更先穜。采菊赋归老，爱莲无极翁。理明轻势利，语妙入盲聋。文祖欧阳古，诗宗鲁直工。挽回铅椠习，超出簿书丛。顾眄山须动，揄扬石可砻。羽仪倾振鹭，啄菢徧哀鸿。念昔初腾踏，时方息战攻。考工崖黯黯，试累海昽昽。赤芾彼三百，素丝兹五总。稳行卑剑阁，善纳小云梦。甲子从头数，冠绅进秩穹。阶兰香浣露，田玉气嘘虹。世或探斯鷇，吾宁牿尔犝。察鱼应小慧，听蚁岂真聪。静躁聆徽外，刚柔省彀中。江湖归独步，宇宙涉丹衷。德骥曾思附，仙舟偶未同。耐寒衣故白，好古佩仍葱。梦枕频鲜荔，羁帆几落枫。泥涂龟各曳，霄汉凤稀冲。励操期霜柏，吞声等爨桐。渐忘身显晦，得究学初终。韩子哦双鸟，庄生感二虫。乐莘晞衎衎，忧杞笑忡忡。选举翳唐盛，方闻及汉崇。贡琛凌渤澥，怀组际穹窿。谷欠防饥敛，盐因析利笼。骇民牛觳觫，虚士鹤氋氃。黼黻需耆俊，饔飱给老癃。会看杨绾贵，不计孟郊穷。温井觇阳长，明奎卜道隆。斲辞规爱助，华发尚狂侗。  

○春日郊行书与邓善之别五首  

在山水非清，出山水非浊。泉源但无壅，沧海端可学。  
风急低卷帆，潮来直扶柁。我舟如我心，鸥鸟亦忘我。  
动心趋蹶间，治气怜不早。缓步勿贪高，登山良有道。  
东风吹纸鸢，众目看不眩。出处亦儿嬉，善收存一线。  
文鸡照水影，五彩何缤纷。凤凰灵且瑞，在德不在文。  

***◆缪处士鉴（效颦集）***  

鉴字君宝，号苔石，其先汴人。靖康之难，扈跸南渡，因居江阴。鉴生于宋季，耽读书，居城东之瓠岱。见政事日紊，不复求仕，以诗酒自娱，有《效颦集》行世。同里张宣藻仲曰：苔石《效颦集》，失于至正壬辰之兵，宣儿时，犹及见其手书。其孙恭遍访诸故老，口授三数十篇，图锓诸梓。墙东陆文圭尝曰：自古澄江无诗人，今有人矣。盖谓君宝也。  

得女  
题悟空寺  
梅花  
春题  
端居  
解嘲  
月屋  
围棋  
檐马  
鬼灯檠花  
咏鹤  
怀归  
惜鸡  
纸帐  

○得女  

得驹未必真权奇，中雀未必有淑姿。男儿未必勋鼎彝，女子未必光门楣。吾今素发纷如丝，得此一笑春生眉。苍苍天道不我遗，犹胜伯道全无儿。  

○题悟空寺  

不到招提二十霜，眼明还识鲁灵光。云餐已供伊蒲塞，风铎犹传替戾冈。新寺金汤龙化远，旧家王谢燕飞忙。行人指点簪犀地，十里春风土尚香。  

○梅花  

铁石槎牙玉粒姿，诗中图画画中诗。半棱山色初晴后，一截溪烟欲暝时。流水带云栖瘦影，小窗和月上横枝。老来自觉吟情拙，莫遣孤山处士知。  

○春题  

江天漠漠水悠悠，望断春风燕子楼。书寄碧云千里雁，镜分明月半奁秋。来时杨柳阴连陌，归路苹花雪满洲。遥想琐窗挑锦字，泪珠和粉冷银钩。  

○端居  

修竹垂杨映户栽，清风长送午阴来。门因好客时时扫，窗为看山面面开。此乐恐于儿辈觉，长贫能免俗情猜。儒衣不似牛衣好，分付山妻放窄裁。  

○解嘲  

莫笑诗翁懒出门，诗翁乐事在 【一作「幽兴寄」。】 山村。莺啼杨柳金 【一作春。】 歌舞，蝶宿梨花雪梦魂。罨画丹青分曙色，压醅■〈酉灵〉醁涨溪痕。燕帘风里茶烟外，自选唐诗教子孙。  

○月屋  

一室虚明境自宽，水晶帘映玉阑干。不从此处逢仙子，争信人间有广寒。梅影夜窥霜镜满，桂香秋吸酒壶干。客来静坐无尘到，笑指湖光上下看。  

○围棋  

午香帘影静浮华，对面机心万里赊。夹骑倒戈窥虎穴，乱乌横阵占 【鸥沙】 【沙鸥】 。当人不让争先着，袖手须饶老作家。欲访烂柯山下客，洞深春染碧桃花。  

○檐马  

铮铮金铁夜交锋，哭敌秋声杀气雄。战退晓天尘不动，依然横槊待西风。  

○鬼灯檠花  

老死儒生习未除，残膏分得燎原余。一枝冷焰摇清夜，要读生前未了书。  

○咏鹤  

青山修竹矮篱笆，髣髴林泉隐者家。酷爱绿窗风日美，鹤梳轻毳乱杨花。  

○怀归  

折柳期春春便归，叮咛好与护柴扉。东风怪我归鞍晚，调拨杨花到处飞。  

○惜鸡  

数载书窗伴读鸣，群中刚雉羽毛新。不知谁命牛刀手，望断函关夜度人。  

○纸帐  

龟纹薄薄胜纨纱，不用销金学党家。却似矮篷晴载雪，隔帘疏影弄梅花。  

***◆南山先生汪珍（南山先生集）***  

珍字聘之，宁国之太平人。隐居黄山下，博学工诗，渊渟雅赡，卓有古风。卢宪使挚雅重之，汪文节泽民敬其为人，至不敢与雁行，每称南山先生云。  

青青河畔草  
秋怀七首  
上卢疎斋宪使  
疎斋先生赋湖阴曲书以付余遂赋一首  
孙逸夫书堂作  
山丹花歌  
仆射山人山中四时词  
山居夏日  
迓卢疎斋肃政使  
次程子英金陵怀古  
述怀呈殿干碧梧友云  
次答兑峰殿干见寄  
春雨留胡振甫  
题从兄希深书堂  
陵阳歌  
城南  
游无为庵  

○青青河畔草  

青青河畔草，矫矫园中李。娟娟楼上妇，微微启玉齿。仰叹浮云驰，俯首理绿绮。自惜韶华姿，误身游侠子。  

○秋怀七首  

握中有孤竹，奏竹鸾凤吟。聘俗俗不喜，持归故山岑。歌居折杨花，倾耳众口瘖。乃知扬子云，空草五千文。龟龙困蝘蜓，嘲诮何纷纭。酱瓿真可覆，嗟嗟徒尔勤。  
明珠杂鱼目，琬琰博羊皮。真有赝夺者，贵以贱易之。大巧不若拙，大黠不若痴。龙光閟华室，臭腐化神奇。  
幽兰生当户，虽香为人锄。紫燕巢绮幕，虽美非安居。丰狐窃文柄，蒺藜掩嘉蔬。奈何将蹄涔，纳子以尾闾。  
潇潇三日雨，苒苒度残暑。草木行变衰，岂不感节序。荒园有络纬，日夕促机杼。念汝戒衣裘，所思恨修阻。  
耿耿夜气清，索索风叶劲。天空河汉清，露下桑柘净。羁鸟怀高栖，潜鱼乐深泳。私忧抚良图，敛退遂幽屏。辗转夜达晨，屋山横斗柄。  
蔡泽困牧豕，宁戚隐饭牛。古来贤达人，未遇多沈浮。任安惜去卫，王粲仍依刘。嗟嗟古人心，乃与今日侔。  
士衡三间屋，元龙百尺楼。幽期在一壑，壮气横九州岛。坐令湖海豪，结束归林丘。秋风动丛薄，此念良悠悠。  

○上卢疎斋宪使  

翰林清切地，秉笔代王言。旦入承明庐，暮出西掖垣。端服光朝次，壮怀厌卑喧。四骢轸远怀，作屏分雄藩。履豨知人瘼，惊鱼念水浑。于焉穆风咏，庶以臻鱼轩。饥禽逐天风，飘荡无时息。何如轗壈人，独抱此伊郁。遵道谅不移，远游非所适。表表人中仙，秉心冰玉白。度物分寸均，称材铢两密。有噣思一鸣，有翅当一刷。上林多翘枝，欲集安所惜。  

○疎斋先生赋湖阴曲书以付余遂赋一首  

一虎穴中卧，六龙江上飞。蛇矛半折柝声断，昼梦惊怪日遶围。鼓声逢逢天四黑，五骑爬沙行不及。道傍遗矢冷于冰，天上宝鞭人未识。江风夜卷湖阴水，明月腥氛当一洗。荒亭千古寄兴亡，目断苍烟湿衰苇。  

○孙逸夫书堂作  

青山盘盘云气度，冈峦灭没互吞吐。柘林烟润茧行丝，荷荡水香鱼弄絮。人间化物日夜流，先生闭门双鬓秋。大隐从来着朝市，幽居况近城南楼。  

○山丹花歌  

方壶圆峤蓬莱顶，七还九返龙虎鼎。药成夜半忽飞去，瑶草一枝光炯炯。九疑但识萼绿华，未识赤斧山图家。 【《文选》注：山图、赤斧，二仙名。】 淮南鸡犬上天去，雌蝶雄蜂空啖花。  

○仆射山人山中四时词  

春风破寒入幽谷，残雪消时烧痕绿。林花斗日媚于颊，野蕨登盘甘胜肉。南漪新渌晴满湖，春来行乐何处无。一樽我欲就花饮，花下啼禽能劝沽。  
草泥聒聒吠蝼蝈，枣花落尽桐阴密。舍南舍北棹缲车，山后山前闻打麦。新篁解箨来熏风，脱巾露坐双鬓鬔。清泉白石足佳处，人世炎炎如甑中。  
西风萧萧群木槁，天外秋云净如扫。荳叶半枯鸿雁来，秔稻俱登鸡鹜饱。白云夜下天雨霜，破篱衰草啼寒螀。芋魁如盎茭白老，床头酒熟浮蛆香。  
千林怒号北风恶，阶下纷纷堆败箨。野田日出散牛羊，茅屋天寒喧鸟雀。湿云簁下豆秸灰，谷口梅花开未开。明朝积玉深一丈，高卧闭门谁复来。  

○山居夏日  

草长荒三径，桐阴满四邻。青春如过客，白日属闲人。迸笋争篱出，残花落地新。几时寻要术，吾亦学齐民。  

○迓卢疎斋肃政使  

去年幕府雪晴时，诵得虀辛绝妙词。溪树迎人寒欲醒，春阳行处本无私。轮埋当道豺狼避，月到空山魍魉移。白发遗民思旧德，相看绣斧重褰帷。  

○次程子英金陵怀古  

桃叶桃根乐府词，江南千里旧封畿。黄旗紫盖关兴废，东府西州有是非。故苑半随秋草没，征帆犹趁暮潮归。宝鞭夺得蛇矛断，梦破重营遶日晖。  

○述怀呈殿干碧梧友云  

门巷萧萧叶拥篱，僻居尤自畏人知。读书未及半袁豹，问士谁当甲蔡尼。万壑风号天欲雪，一溪梅发梦寻诗。百年将半犹羁旅，可待麻鞋受拾遗。  

○次答兑峰殿干见寄  

题得新诗寄所思，从公始恨十年迟。灯残暗壁虫催织，月满空庭鹊遶枝。客路飘零秋易感，老年情味夜偏知。江烟一舸芦花雪，还忆往年相别时。  

○春雨留胡振甫  

故园春合早莺栖，堂下溪深水拍堤。十里桑畦蚕脱纸，一帘花雨燕争泥。年饥畎亩还堪隐，世难功名莫厌低。寂寞淮南门下士，赠君惟有数行啼。  

○题从兄希深书堂  

衡檐睥睨压疏棂，平割黄山一半青。落日卷云随鹘没，黑风吹雨带龙腥。人间轩冕驹闲皁，身外乾坤水载萍。我政江湖子林壑，客星未减少微星。  

○陵阳歌  

陵阳城头落日黄，陵阳城下水茫茫。楼中少妇吹羌管，时有北人思故乡。  

○城南  

春阴黯淡蔽人家，野水新生尚露沙。客子未归寒食近，满城风雨落梨花。  

○游无为庵  

竹埤杉垣记昔游，洞门花落石床幽。白云飞尽四山碧，黄鹤一声天地秋。
