---
title: 第1部分
index: true
icon: editor
order: 1
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

**元诗选**（清）顾嗣立 编选  

◇初集◇  

卷首  
甲集  
乙集  
丙集  
丁集  
戊集  
己集  
庚集  
辛集  
壬集  

## ●元诗选卷首  

文宗  
顺帝  

***◆文宗***  

自集庆路入正大统途中偶吟  
望九华  

○自集庆路入正大统途中偶吟  

穿了氁衫便着鞭，一钩残月柳梢边。二三点露滴如雨，六七个星犹在天。犬吠竹篱人过语，鸡鸣茅店客惊眠。须臾捧出扶桑日，七十二峰都在前。  

○望九华  

昔年曾见《九华图》，为问江南有也无。今日五溪桥上见，画师犹自欠工夫。  

***◆顺帝***  

赠吴王  

○赠吴王  

金陵使者过江来，漠漠风烟一道开。王气有时还自息，皇恩无处不周回。莫言率土皆王化，且喜江南有俊才。归去丁宁频属付，春风先到凤皇台。  

## ●元诗选初集甲集  

遗山先生元好问（遗山集）  
鹤鸣老人李俊民（庄靖先生集）  
刘赞善因（丁亥集　静修续集　静修遗诗　静修拾遗）  
紫阳居士方回（桐江集）  
陵阳先生牟巘（陵阳集）  
戴教授表元（剡源集）  
天台山人黄庚（月屋漫稿）  
知非子方夔（富山懒稿）  
勿轩先生熊鉌（勿轩集）  
陈处士深（宁极斋稿）  
慎独叟陈植  
袁山长易（静春堂集）  
袁教授泰  
玉井峰樵尹廷高（玉井樵唱）  
萧国宝（辉山存稿）  

***◆遗山先生元好问（遗山集）***  

好问，字裕之，太原秀容人。七岁能诗，有神童之目。年十四，从陵川郝天挺学，六年而业成。下太行，渡大河，为《箕山》、《琴台》等诗。礼部赵秉文见之，以为近代无此作也。于是名震京师，谓之「元才子」。金宣宗兴定三年，登进士第，不就选，往来箕、颍者数年。除南阳令，调内乡，历尚书省掾、左司都事、员外郎。天兴初，入翰林知制诰。金亡不仕。元世祖在藩邸闻其名，将以馆阁处之，未用而卒，年六十有八，世称遗山先生。先生天才清赡，邃婉高古，沈郁太和，力出意外。巧缛而不见斧凿，新丽而绝去浮靡。杂弄金碧，糅饰丹素，奇芬异彩，动荡心魄。以五言为雅正，而出奇于长句。杂言乐府不用古题，新意特出。歌谣慷慨，挟幽并之气。晚年尤以著作自娱。谓金源氏实录，在顺天张万户家。国亡史兴，己所当任。乃言于张，愿为撰述。人或沮之，先生曰：「不可使一代之迹泯而不传。」乃构亭于家，名曰「野史」，采摭所闻，以寸纸细字，辄为记录，至百余万言。世所传者，诗文集外，有《中州集》、《壬辰杂编》及《杜诗学》、《东坡诗雅》、《锦机》、《诗文自警》等书。自中原板荡，风雅道衰。汴京之亡，故老都尽。先生蔚为一代宗工，以文章独步者几三十年。由是学者知所指归，作为诗文，皆有法度。百年以还，名家辈出。别裁伪体，溯流穷源，论者以先生为标准，不亦宜乎！  

箕山  
缑山置酒  
光武台  
颍亭留别  
□亭  
出京  
元鲁县琴台  
古意二首  
赠答刘御史云卿  
送钦叔内翰并寄刘达卿郎中白文举编修二首  
饮酒五首  
后饮酒五首  
少林  
刘曲龙潭  
麦叹  
龙门杂诗  
丰山怀古  
乙酉六月十一日雨  
观淅江涨  
鹳雀崖北龙潭  
五松平  
赠答杨焕然  
送诗人李正甫  
晓发石门渡湍水道中  
放言  
黄公庙  
学东坡移居八首  
济南庙中古桧同叔能赋  
别李周卿二首  
九日读书山用陶诗露凄暄风息气清天旷明为韵赋十诗  
梨花海棠二首  
题张左丞家范宽秋山横幅  
宿张靖田家  
宝严纪行  
雁门道中书所见  
同白兄赋瓶中玉簪  
野史亭雨夜感兴  
继愚轩和党承旨雪诗二首  
寄英禅师师时住龙门宝应寺  
梦归  
秋蚕  
南溪  
范宽秦川图  
寄荅溪南诗老辛愿敬之  
西园  
双峰竞秀图为参政杨侍郎赋  
二月十五日鹤  
阎商卿还山中  
邓州城楼  
宛丘叹  
游黄华山  
密公宝章小集  
荆棘中杏花  
送张君美往南中  
赠休粮张炼师  
读书山雪中  
过晋阳故城书事  
蟾池  
高门关  
甲辰秋洛阳得黄葵子种之南庵明年夏六月作花佛经所谓阎浮檀金明净柔软令人爱乐者此花可以当之因为赋长韵予方以病止酒故卒章及之  
云峡  
云岩  
天涯山  
王右丞雪霁捕鱼图  
世宗御书田不伐望月婆罗门引先得楚字韵  
赠别孙德谦  
太原赠张彦远  
鹿泉新居二十四韵  
王学士熊岳图  
去岁君远游送仲梁出山  
此日不足惜  
虎害  
寄赵宜之  
纪子正杏园燕集  
王黄华墨竹  
泛舟大明湖  
九月七日梦中作诗续以末后二句  
涌金亭示同游诸君  
南冠行  
题刘紫微尧民野醉图  
下黄榆岭  
驱猪行  
游龙山  
游泰山  
游承天悬泉  
天门引  
蛟龙引  
湘夫人咏  
孤剑咏  
渚莲怨  
芳华怨  
后芳华怨  
结杨柳怨  
秋风怨  
归舟怨  
征人怨  
塞上曲  
西楼曲  
后平湖曲  
......  

○箕山  

幽林转阴崖，鸟道人迹绝。许君栖隐地，唯有太古 【一作荒。】 雪。人间黄屋贵，物外秖自洁。尚厌一瓢喧，重负宁所屑。降衷均义禀，汩利忘智决。得陇又望蜀，有齐安用薛。干戈几蛮触，宇宙日流血。鲁连蹈东海，夷齐 【一作叔。】 采薇蕨。至今阳城山，衡华两丘垤。古人不可作，百念肝肺热。浩歌北风前，悠悠送孤月。  

○缑山置酒 【同内翰冯丈叔献、雷兄希颜赋诗，分韵得宾字。】  

灵宫肃清晓，细柏含古春。人言王子乔，鹤驭此上宾。白云山苍苍，平田木欣欣。登高览元化，浩荡融心神。西望洛阳城，大路通平津。行人细如蚁，扰扰争红尘。蓬莱风涛深，鬓毛日夜新。殷勤一杯酒，愧尔云间人。  

○光武台  

东南地上游，荆楚兵四冲。游子十月来，登高送长鸿。当年赤帝孙，提剑起蒿蓬。一顾滍水断，再顾新都空。雷霆万万古，青天看飞龙。岿然此遗台，落日荒烟重。谁见经纶初，指挥走群雄。白水日夜东，石麟几秋风。空余广武叹，无复云台功。  

○颍亭留别 【同李冶仁卿、张肃子敬、王元亮子正分韵得画字。】  

故人重分携，临流驻归驾。乾坤展清眺。万景若相借。北风三日雪，太素秉元化。九山郁峥嵘，了不受陵跨。寒波淡淡起，白鸟悠悠下。怀归人自急，物态本闲暇。壶觞负吟啸，尘土足悲咤。回首亭中人，平林澹如画。  

○□亭  

春物已清美，客怀自幽独。危亭一徘徊，翛然若新沐。宿云淡野川，元气浮草木。微茫尽楚尾，平远疑杜曲。生平远游赋，吟讽心自足。朅来着世网，抑抑就边幅。人生要适情，无荣复何辱。乾坤入望眼，容我谢羁束。一笑白鸥前，春波动新绿。  

○出京 【史院得告归嵩山侍下。】  

从宦非所堪，长告欣得请。驱马出国门，白日触隆景。半生无根着，飘转如断梗。一昨随牒来，六月阻归省。城居苦湫隘，群动日蛙黾。惭愧山中人，团茅遂幽屏。尘泥久 【一作免。】 相浣， 【一作涴。】 梦寐见清颍。矫首孤飞云，西南路何永。  

○元鲁县琴台  

荒城草木合，破屋风雨侵。千年一琴台，睠焉涕盈襟。遗爱食县社，公宁不堪任。此台即甘棠，忍使无余阴。旁舍高以华，大豪日捐金。苍云玄武暮，鬼物凭阴岑。尚德抑玄虚，坠典谁当寻？我兴荐寒泉，百拜公来临。公来不能知，落日下饥禽。怀哉空山里，鹤飞猿与吟。当年于蒍歌，补衮一何深。承平示得意，独能正哇淫。君相此一时，又复悟良箴。谀臣坐废黜，盍亦起幽沈。蒲轮竟颓毂，香草空深林。寂寞授书室，孤甥举遗衾。生平谅已然，薄俗矧来今。千山为公台，万籁为公琴。夔旷不并世，月露为知音。人间蹄涔耳，已矣非公心。 【《元道州文编》以元鲁山为元鲁县，又台今为玄武祠，故及之。】  

○古意二首  

七岁入小学，十五学时文。二十学业成，随计入咸秦。秦中多贵游，几与书生亲。年年抱关吏，空笑西来频。在昔学语初，父兄已卜邻。跛鳖不量力，强欲缘青云。四十有牧豕，五十有负薪。寂寥抱玉献，贱薄倡优陈。青衫亦区区，何时画麒麟。遇合仅一二，饥寒几何人。谁留章甫冠，万古徒悲辛。  
桃李弄娇娆，梨花澹丰容。盈盈两无语，■〈角戢〉■〈角戢〉争春风。春风何许来，草木谁青红。天公亦老矣，何意夸儿童。昨朝花正开，今朝花已空。川流不肯驻，并与繁华东。楩楠千岁姿，肮脏空谷中。阳和不择地，亦复难为功。本无儿女心，安用尤天公。  

○赠答刘御史云卿  

学道有通蔽，今人乃其尤。温柔与敦厚，扫灭不复留。高蹇当父师，排击剧寇雠。真是未可必，自私有足羞。古人相异同，宁复操戈矛。春风入万物，枯枿将和柔。克己未有加，归仁亦何由。先儒骨已腐，百骂不汝酬。胡为文字间，刮垢搜瘢疣。吾道非申韩，哀哉涉其流。大儒不知道，此论信以不。我观唐以还，斯文有伊周。开云揭日月，不独程张俦。圣途同一归，论功果谁优？户牖徒自辟， 【一作开。】 胶漆本易投。九原如可作，吾欲起韩欧。  

○送钦叔内翰并寄刘达卿郎中白文举编修二首  

君性我所谙，我心君所知。凡我之所短，君亦时有之。谋事恨太锐，临断恨太迟。持论恨太高，徇俗恨太卑。人道自近始，贫富理不齐。君自不得饱，欲疗何人饥。乞酰乞诸邻，圣哲有明讥。被发救乡人，智者所不为。且如与人交，交有非所宜。白黑不复择，豁豁倾心脾。泛爱岂不可，后悔终自贻。又如与人言，宁复无失辞。刺口论成败，白眼谈歌诗。世故彀黄闲，能不发其机。闻君作损斋，似觉豪华非。惩忿与窒欲，百年有良规。与子各努力，岁晚以为期。  
古人遥相望，每恨不同时。同时得古人，欢乐良在兹。君归岂不佳，交游满京师。门前车马来，笑言慰所思。细话洛阳事，高咏嵩山诗。宫壶发新篘，宫梅耿幽姿。故应刘与白，亦复念微之。  

○饮酒五首 【襄城作。】  

西郊一亩宅，闭门秋草深。床头有新酿，意惬成孤斟。举杯谢明月，蓬荜肯相临。愿将万古色，照我万古心。  
去古日已远，百伪无一真。独余醉乡地，中有羲皇淳。圣教难为功，乃见酒力神。谁能酿沧海，尽醉区中民。  
利端始萌芽，忽复成祸根。名虚买实祸，将相安足论。驱驴上邯郸，逐兔出东门。离官寸亦乐，里社有拙言。 【「离官寸亦乐」，晋俚谚云然。】  
万事有定分，圣智不能移。而于定分中，亦有不测机。人生桐叶露，见日忽已晞。唯当饮美酒，傥来非所期。  
此饮又复醉，此醉更酣适。徘徊云间月，相对澹以默。三更风露下，巾袖警微湿。浩歌天壤间，今夕知何夕？  

○后饮酒五首 【阳翟作。】  

少日不能觞，少许便有余。比得酒中趣，日与杯杓俱。一日不自浇，肝肺如欲枯。当其得意时，万物寄一壶。作病知奈何，妾妇良区区。但愧生理废，饥寒到妻孥。吾贫盖有命，此酒不可无。  
金丹换凡骨，诞幻若无实。如何杯杓间，乃有此乐国。天生至神物，与世作酣适。岂曰无妙理，滉漾莫容诘。康衢吾自乐，何者为帝力。大笑白与刘，区区颂功德。  
客从崧少来，贻我招隐诗。为言学仙好，人间竟何为？一笑顾客言，神仙非所期。山中如有酒，吾与尔同归。  
酒中有胜地，名流所同归。人若不解饮，俗病从何医。此语谁所云？吾友田紫芝。紫芝虽吾友，痛饮真吾师。一饮三百杯，谈笑成歌诗。九原不可作，想见当年时。  
饮人不饮酒，正自可饮泉。饮酒不饮人，屠沽从击鲜。酒如以人废，美禄何负焉。我爱靖节翁，于酒得其天。庞通何物人？亦复为陶然。兼忘物与我，更觉此翁贤。  

○少林  

云林入清深，禅房坐萧爽。澄泉洁余习，高鸟唤长往。我无玄豹姿，谩有紫霞想。回首山中云，灵芝日应长。  

○刘曲龙潭 【一无「刘曲」二字。】  

层冰积浩荡，陵谷低吞吐。窈窕转幽壑，突兀开净宇。回头山水县，亦复堕尘土。孤云铁梁北，宇宙一仰俯。风景初不殊，川涂忽修阻。寒潭海眼净，黕黑自太古。蛰龙何年卧？万国待霖雨。谁能裂苍崖，雷风看掀举。 【山中人岁旱则转大石入潭中以骇龙，瞬息致雨，故云。】  

○麦叹  

借地乞麦种，徼幸今年秋。乞种尚云可，无丁复无牛。田主好事人，百色副所求。盻盻三百斛，宽我饥寒忧。我梦溱南川，平云绿油油。起来望河汉，旱火连东州。四月草不青，吾种良谩投。田间一太息，此岁何时周。向见田父言，此田本良畴。三岁废不治， 【平声。】 种则当倍收。如何落吾手，羊年变鸡猴。身自是旱母，咄咄将谁尤。人满天地间，天岂独吾雠。正以赋分薄，所向因拙谋。不稼且不穑，取禾亦何繇。办作高敬通，恶雨将漂流。吾贫有滥觞，贤达未始羞。单衣适至骭，一剑又蒯缑。焉知寄食饿，不取丞相侯。作诗以自广，时用商声讴。  

○龙门杂诗  

石楼绕清伊，尘土天所限。人言无僧久，草满不复刬。滩声激悲壮，山意出高蹇。当年香山老，挂冠遂忘返。高情留诗轴，清话入禅版。谁言海山去？萧散仍在眼。溪寒不可涉，倚杖西林晚。  

○丰山怀古  

丰山一何高，古屋苍烟重。开门望吴楚，鸟去天无穷。连山横巨鳌，白水亘长虹。川原郁佳气，自古南都雄。炎精昔季兴，卧龙起隆中。落落出奇策，言言揭孤忠。时事有可论，生晚恨不逢。汉贼不两立，大义皎日同。吴人操等耳，忍与分河潼。夺操而与权，何以示至公。一民汉遗黎，尺地汉故封。守民及守土，天地与相终。不能御寇雠，顾以寇自功。既异鸿沟初，又非列国从。一券捐 【一作损。】 半产，二祖宁汝容。端本一已失，孤唱谁当从？至今有遗恨，庙柏号阴风。旧闻清泠渊，天籁如撞钟。山径野人语，诞幻欺孩童。开元有乱阶，鹿饮温泉宫。黄猿何为者，乃尔能啸凶。乾坤之大音，久郁理当通。清箱旦夕落，伫尔惊群聋。 【孔明自谓汉室季兴，清泠渊黄猿出，见庙碑述开元事。】  

○乙酉六月十一日雨  

一旱近两月，河洛东连淮。骄阳佐大火，南风卷黄埃。草树青欲干，四望令人哀。时时怪事发，雨雹如李梅。我梦天河翻，崩腾走云雷。今日复何日？駃雨东南来。元气淋漓中，焦卷意已回。良苗与新颖，郁郁无边涯。书生如老农，苦乐与之偕。闾阎闻吉语，一笑心颜开。酉年酒如浆，干溢安能烖。 【一作裁。】 惟当作高廪，多具尊与罍。家人笑问我，君用安在哉！ 【駃雨与快同音。见《魏志》。】  

○观淅江涨 【淅水，今在郧阳，见《水经注》，非浙江也。】  

一旱千里赤，一雨垣屋败。淅故以江名，暴与众壑会。初惊沙石卷，稍觉川谷隘。雷风入先驱，大块供一噫。千帆鼓前浪，万马接后派。崩崖不暇顾，拔木无留碍。凭陵如藉势，洄洑各有态。平分乍舒徐，怒触忽碎坏。云蒸楚树杪，雪映商岭背。髣髴千丈潮，怳与海门对。佽飞斗蛟鳄，燃犀出鳞介。阳侯富阴族，万首露光怪。翠蕤澹偃蹇，钲鼓乱■〈石訇〉磕。永怀疏凿力，重叹神禹大。乾坤海为壑，未碍变横溃。纳污非无处，流恶聊自快。投诗与龙盟，涤荡烦一再。 【时拜大赦五日矣。】  

○鹳雀崖北龙潭  

层崖閟顽阴，水木深以阻。湍声半空落，汹汹如怒虎。风生木叶脱，魄动不敢语。何年浑沌窍，灵物此栖处。初从一线溜，开凿到神禹。云雨鼓飞浪，喷薄齐万弩。藏珠骊龙颔，百斛快一吐。油油入无底，细散不濡缕。归藏海有穴，泛溢愁下土。南峰天一柱，万古镇幽府。江山有奇探，落景迫行旅。多惭茹芝人，终年看飞雨。  

○五松平  

竹港晨露白，石门秋气寒。湍流落涧壑，细路深茅菅。江平白石出，竟日沿清湾。四顾不见人，山鸟时闲关。苍崖入地底，烟霭青漫漫。力尽不能过，却坐空长叹。青天白云间，可望不可攀。虚名竟何得，行路乃尔难。  

○赠答杨焕然  

诗亡又已久，雅道不复陈。人人握和璧，燕石谁当分？关中杨夫子，高诲世所闻。十年玄尚白，藜藿甘长贫。有来河水篇，四海付斯文。斯文有定在，桓生知子云。古来知己难，万里犹比邻。千人国中和，要非心所亲。东楚西南秦，望君劳我神。相逢不得语，别去徒殷勤。白云不可赠，相思秋复春。  

○送诗人李正甫  

阳和入枯株，霭霭含芳津。山头太古石，不与万物春。朝从木客游，暮将山鬼邻。紫芝仅盈掬，幽兰不克纫。青云入长吁，肝胆空轮囷。我尝读君诗，天趣触眼新。秦游得豪宕，晋产余真淳。怒虎不受唾，骇鹿未易驯。安坐谁不如？半生走逡巡。苍苍不可问，藐藐谁当亲？青山碾为尘，白日无闲人。空歌东野曲，不救西州贫。  

○晓发石门渡湍水道中 【《水经》，湍音专。】  

疏星澹秋明，阴霞绚朝映。积雨成坐愁，晨光动幽兴。石门归驭引，湍浦渔舠并。旷荡万景新，归藏四山静。平湖风漪绿，远岸秋沙净。洋洋游鱼 【一作鯈。】 逝，泛泛轻鸥泳。隐显乖夙心，感遇 【一作寓。】 见真性。倦游时自悼，违己将安竟。忧端从中来，茫茫发孤咏。  

○放言  

韩非死孤愤，虞卿着穷愁。长沙一湘累，郊岛两诗囚。人生定能几，肺肝日相雠。井蛙奚足论，裈虱良足羞。正有一朝乐，不偿百年忧。古来帝王师，或从赤松游。大笑人间世，起灭真浮沤。曾是万户封，不博一掉头。有来且当避，未至吾何求。悠悠复悠悠，大川日东流。红颜不暇惜，素发忽已稠。我欲升嵩高，挥杯劝浮丘。因之两黄鹄，浩荡观齐州。  

○黄公庙  

羁客无恒居，六月走长路。清风黄公祠，地古欣所遇。剑飞素灵哭，龙跃云雨赴。堂堂文成君，谈笑取帝傅。功名要有命，阴相果何预。谁谓圯上人，异事惊竹素。河清不可俟，筋力疲世故。袖间一编书，尘埃叹迟暮。  

○学东坡移居八首 【录六】  

谁谓我屋宽？寝处无复余。谁谓我屋小？十口得安居。南荣坐诸郎，课诵所依于。西除着僮仆，休沐 【一作休。】 得自如。老我于其闲，兀兀穷朝晡。起立足欠伸，偃卧足展舒。窗明火焙暖，似欲忘囚拘。屋前有隙地，客舍不可无。花阑及菜圃，次第当耘鉏。东野载家具，家具少于车。我贫不全贫，尚有百本书。  
故书堆满床，故物贮满箱。浑浑商宝鬲，累累汉铜章。杖饰昭敬恭，严卯诃瘅刚。雷文绕杖节，兽面出佩璜。私印刻王尊，玉斗蛟龙翔。逸少留半纸，鱼网非硬黄。亦有昙首帖，不辨作雁行。雪景睿思物，宣政旧所藏。晋公古渔父，浩歌濯沧浪。因观宫骑图，卧驼识提囊。溪石含余润，奚墨凝幽香。南荣挂风响，云裾佩铿 【一作锵。】 锵。镜背先秦书，八字环中央。读之三叹息，此日何时光？  
壬辰困重围，金粟论升勺。明年出青城，瞑目就束缚。毫厘脱鬼手，攘臂留空槖。聊城千里外，狼狈何所托？诸公颇相念，余粒分凫鹤。得损不相偿，抔土填巨壑。一冬不制衣，缯纩如纸薄。一日仅两食，强半杂藜藿。不羞蓬累行，粗识瓢饮乐。敌贫如敌寇，自信颇亦悫。儿啼饭箩空，坚阵为屡却。沧溟浮一叶，渺不见止泊。五穷果何神？为戏乃尔虐。  
旧隐嵩山阳，笋蕨丰馈饷。新斋淅江曲，山水穷放浪。乾坤两茅舍，气压华屋上。一从陵谷变，归顾无复望。渔樵 【一作樵渔。】 忆往还， 【一作还往。】 风土梦间旷。怳如悟前身，姓改心不忘。去年住佛屋，尽室寄寻丈。今年僦民居，卧榻碍盆盎。静言寻祸本，正坐一出妄。青山不能隐，俯首入羁鞅。巢倾卵随覆，身在颜亦强。空悲龙髯绝，永负 【鱼】  
【然】 腹葬。置锥良有余，终身志悲怆。 【一作「惩创」。】  
国史经丧乱，天幸有所归。但恨后十年，时事无人知。兴废属之天，事岂尽乖违。传闻入雠敌，秖以兴骂讥。老臣与存亡，高贤死兵饥。身死名亦灭，义士为伤悲。哀哀淮西城，万夫甘伏尸。田横巨擘耳，犹为谈者资。我作南冠录，一语不敢私。稗官杂家流，国风贱妇诗。成书有作者，起本良在兹。朝我何所营，暮我何所思。胸中有茹噎，欲得快吐之。湿薪烟满眼，破砚冰生髭。造物留此笔，吾贫复何辞。  
此州多寓士，论年悉肩随。风波同一舟，奚必骨肉为。倪家莲花白，每酿必见贻。季昌妙琴事，足以相娱嬉。郭侯家多书，篇帙得徧窥。赵子笃于学，间以问所疑。王生旧邻舍，穷达心不移。千里访存殁，十口分寒饥。独有仲通甫，天马不可羁。直以论诗文，稍稍窥藩篱。永怀王与李，朔漠行当归。书来闻吉语，报我脱絷维。惭非一狐腋，不直五羖皮。我作野史亭，日与诸君期。相从一笑乐，来事无庸知。  

○济南庙中古桧同叔能赋  

亭亭祠宫桧，郁郁上云雨。扶持几来年，造物心独苦。青余玉川润，根入铁岸古。虽含栋梁姿，斤斧安得取。沇洑地中久，骇浪思一鼓。天柱屹不移，水国奠平土。乾坤此神物，甲乙存世谱。濑乡留耳孙，阙里传鼻祖。秦松徒自污，蜀柏聊共数。会待十抱成，兹焉重摩拊。  

○别李周卿二首  

行路涩于棘，单车望千山。歌君归云曲，清涕留余潸。六年河朔州，动辄得谤讪。惟君笃高义，日来款柴关。古交松柏心，今交桃李颜。古人去不返，古道挽不还。相思一尊酒，幽恨寄山间。  
城居日¨黾，局促复局促。去作山中客，放浪谁检束。溪光淡于冰，山骨净如玉。怀我同心人，团茅住深竹。垂纶鲜可食，种秫酒亦足。石坛三万丈，醉眼天一粟。安得万里风，相从两黄鹄。 【周卿学有渊源，东州诗人未见其比。与予约西游，如诗中所说。】  

○九日读书山用陶诗露凄暄风息气清天旷明为韵赋十诗 【录六】  

行帐适南下，居人局庭户。城中望青山，一水不易渡。今朝川涂静，偶得展衰步。荡如脱囚拘，广莫开四顾。半生无根着，筋力疲世故。大似丁令威，归来叹墟墓。乡闾丧乱久，触目异平素。枌榆虽尚存，岁晏多霜露。  
山腰抱佛剎，十里望家园。亦有野人居，层崖映柴门。昔我东岩君，曾此避尘喧。林泉留杖屦，岁月归琴尊。翁今为飞仙，过眼几寒暄。苍苍池上柳，青衫见诸孙。疏灯照茅屋，新月入颓垣。 【二句先人诗。】 依依览陈迹，恻怆不能言。  
宇宙有此山，阅世过鸟疾。何人不此游，名姓宁复识。兹辰世所重，前代多盛集。柴桑有故事，□谢留俊笔。并数孟与桓，此外谁记忆。人生百年内，踏地皆陈迹。独惟我辈人，兴怀念今昔。山林与泉 【一作皋。】 壤，自古长太息。  
往年在南都，闲闲主文衡。九日登吹台，追随尽名卿。酒酣公赋诗，挥洒笔不停。蛟龙起庭户，破壁春雷轰。堂堂髯御史，痛饮益精明。亦有李与王，玉树含秋清。我时最后来，四座颇为倾。今朝念存没，壮心徒自惊。  
我在正大初，作吏淅江边。山城官事少，日放淅江船。菊潭秋花满，紫稻酿寒泉。甘腴入小苦，幽光出清妍。归路踏明月，醉袖风翩翩。父老遮我留，谓我欲登仙。一别半山亭，回头余十年。江山不可越，目断西南天。  
吾山一何高，清凉屹相望。龙头出白塔，佛屋压青嶂。云光见秋半，旭日发豪相。峨峨宝楼阁，金界俨龙象。乡曲二十年，香火阙瞻向。金花香绵芊，梦想云雨上。福田行欲近，重为诗酒障。终当陟层巅，放眼天宇旷。  

○梨花海棠二首  

梨花如静女，寂寞出春暮。春工惜天真，玉颊洗风露。素月淡相映，萧然见风度。恨无尘外人，为续雪香句。孤芳忌太洁，莫遣凡卉妒。  
妍花红粉妆，意态工媚妩。窈窕春风前，霞衣欲轻举。金盘渺华屋，国艳徒自许。依依如有意，脉脉不得语。诗人太冷落，愁绝残春雨。  

○题张左丞家范宽秋山横幅  

层崖閟长阴，细径缘绝巘。梯云阑干峻，廓廓清眺展。斜阳半天赤，飞鸟大江远。清霜张秋气，草树生意翦。风雪斫坚敌，旗斾纷仆偃。峥嵘峰峦出，莽苍林薄晚。盘盘范家笔，老怀寄高蹇。经营入惨淡，得处乃萧散。嵩丘动归兴，突兀青在眼。何时卧云身，团茅遂疏懒。  

○宿张靖田家 【地属寿阳。】  

川涂尽坡陀，岭路入荒梗。微茫望烟火，向背得庐井。残民安朴陋，倦客喜幽屏。儿童闻叩扉，租吏有余警。两崖纷丛薄，砂石立顽犷。湍流落空嵌，百折 【一作道。】 不容骋。山深饶风露，夜气凄以耿。园花淡相望，边月空照影。深居苦不早，素发忽垂领。谁谓林野人？兹焉惜清景。  

○宝严纪行  

阴崖转清深，秋老木坚瘦。城居望已远，步觉脱氛垢。宝严夙所爱，丈室方再叩。曛黑纔入门，径就石泉漱。遥遥金门寺，宝焰出岩窦。我岂无尽公，昔见今乃又。同来二三子，寝饭故相就。况有杜紫微，琴筑终雅奏。曈曈上初日，深樾炯穿漏。逶迤陟西巘，万景若迎候。绝壁三面开，仰看劳引脰。两山老突兀，屹立柱圆覆。诸峰出头角，随起随偃仆。不可无烟霞，朝暮为先后。横亘连巨鳌，飞堕集灵鹫。九华与奇巧，五老失浑厚。想当位置初，遂欲雄宇宙。太行有谼谷，胜绝无出右。大似尘外人，眉宇见高秀。哀湍下绝壑，电激龙怒斗。崩奔翻雪窖，莹滑泻琼甃。穷源得悬流，伟观骇初遘。仙人宝楼阁，白雨散檐溜。天孙拂机丝，素锦绚清昼。永怀登高赋，意匠 【一作颇。】 困驰骤。窘于游暴秦，百说不一售。林间太古石，稍复抔饮旧。已约铭洼尊，细凿留篆籀。兹山缘未了，僧夏容宿留。终当匄余年，奇探尽云岫。  

○雁门道中书所见  

金城留旬浃，兀兀醉歌舞。出门览民风，惨惨愁肺腑。去年夏秋旱，七月黍穟吐。一昔营幕来，天明但平土。调度急星火，逋负迫捶楚。网罗方高悬，乐国果何所。食禾有百螣，择肉非一虎。呼天天不闻，感讽复何补。单衣者谁子？贩籴就南府。倾身营一饱，岂乐远服贾。盘盘雁门道，云涧深以阻。半岭逢驱车，人牛一何苦！  

○同白兄赋瓶中玉簪  

畏景众芳歇，仙葩此夷犹。冰姿出新沐，娟娟倚清秋。昨梦今见之，风鬟玉搔头。谁言闺房秀，高情渺林丘。碧筵 【一作筳。】 古铜壶，一室香四周。怀人成独咏，远思徒悠悠。  

○野史亭雨夜感兴  

私录关赴告，求野或有取。秋兔一寸毫，尽力不易举。衰迟私自惜，忧畏当谁语。展转天未明，幽窗响疏雨。  

○继愚轩和党承旨雪诗二首  

今古几诗人，扰扰剧毛粟。吾爱陶与韦，泠然扣冰玉。大雅久不作，闻韶信忘肉。求音扣寂寞，一叹动邻屋。水风清鹤梦，月露洗蝉腹。白头两遗编，吟唱心自足。谁为起九原？寒泉荐芳菊。  
愚轩具诗眼。论文贵天然。颇怪今时人，雕镌穷岁年。君看陶集中，饮酒与归田。此翁岂作诗，真写胸中天。天然对雕饰，真膺殊相悬。乃知时世妆，粉绿徒争妍。 【一作怜。】 枯淡足自乐，勿为虚名牵。  

○寄英禅师师时住龙门宝应寺  

我本宝应僧，一念堕儒冠。多生经行地，树老井未眢。一穷缚两脚，寸步百里难。空余中夜梦，浩荡青林端。故人今何如？念子独轻安。孤云望不及，冥鸿杳难攀。前时得君诗，失喜忘朝餐。想君亦念我，登楼望青山。山中多诗人，杖屦时往还。但苦诗作祟，况味同酸寒。清凉诗最圆， 【相和尚住清凉。】 往往似方干。半年卧床席，疟我疥亦顽。 【《本草》松枝条：松脂涂疥，顽者三两度。】 济甫诗最苦， 【僧源，字济甫，宋州人。】 寸晷不识闲。倾身营一饱，船上八节滩。安行诗最工， 【慕容安行，山阳人，临潼簿。】 六马鸣和鸾。郁郁饥寒忧，惨惨日在颜。老秦诗最和， 【秦略，字简夫，陵川人。】 平易出深艰。脱身豺虎丛，白发罹惸鳏。张侯诗最豪， 【前登封令张效，字景贤，云中人。】 惊风卷狂澜。窍繁天和泄，外腴中已干。城中崔夫子， 【崔遵，字怀祖，燕人。】 老笔郁盘盘。家无儋石储，气压风骚坛。我诗有凡骨，欲换无金丹。呻吟二十年，似欲见一斑。大笑揶揄生，已复不相宽。爱君梅花篇，入手如弹丸。爱君山堂句，深静如幽兰。诗僧第一代，无愧百年间。思君复思君，恨不生羽翰。何时溪上石，清坐两蒲团。  

○梦归  

虚庭霜夜寒，落叶风自扫。怳如南窗月，坐失西山道。长安佳丽地，游子自枯槁。人生家居乐，学稼苦不早。衡门眼中见，归意满秋草。夜长梦已尽，愁绝令人老。  

○秋蚕  

室人筐中无寸缕，一箔秋蚕课诸女。朝来饲却上马桑，隔簇仍闻竹间雨。阿容阿璋墨满面，画彻灰城前致语。上无苍蝇下无鼠，作茧直须如瓮许。东家追胥守机杼，有桑有税吾犹汝。官家却少一絇丝，未到打门先自举。  

○南溪  

南溪酒熟清而醇，北溪梅花发兴新。前年去年花下醉，今年冷落花应嗔。梅花娟娟如静女，寂寞甘与荒山邻。诗人爱花山亦好，幽林穹谷生阳春。风鬟峨峨一尺云，芳香幽卧如相亲。山堂夜半北风恶，一点相思愁杀人。  

○范宽秦川图 【张伯玉殁后，同麻征君知几赋。】  

乱山如马争欲前，细路起伏蛇蜿蜓。秦川之图范宽笔，来从米家书画船。变化开阖天机全，浓淡覆露清而妍。云兴霞蔚几千里，着我如在峨眉巅。西山盘盘天与连，九点尽得齐州烟。浮云未清白日晚，矫首四顾心茫然。全秦天地一大物，雷雨澒洞龙头轩。因山分势合水力，眼底廓廓无齐燕。我知宽也不办此，渠宁有笔如修椽。紫髯落落西溪君，长剑倚天冠切云，望之见之不可亲。元龙未除湖海气，李白岂是蓬蒿人？爱君恨不识君早，乃今得子胸中秦。作诗一笑君应闻。 【予七年前过郾城，伯玉知予来，而都无宾主意，予亦偃蹇而去。尔后虽愿交而髯殁矣，未尝不以为恨也！今日子思兄弟出此图求予赋诗，酒恶无聊中，勉为赋此。画本米元章家物，有韩子苍题名。元章以为中立，而元晖以为中正，以予观之，此特张髯胸中物耳！知者当不以吾言为过云。】  

○寄荅溪南诗老辛愿敬之  

五年不唤溪南渡，日夕心驰洛西路。山中今日见君诗，惆怅良辰又相误。龙蛇大泽变风景，虎豹天门郁烟雾。丈夫不合把鉏犂，青鬓无情忽衰素。平泉漫作穷愁志，笠泽休题自怜赋。 【陆龟蒙有《自怜赋》。】 长安正有五侯鲭，肮脏谁能作楼护？青灯老屋深蓬蒿，蝙蝠掠面莎鸡号。剑歌夜半激悲壮，松风万壑翻云涛。区区墓上曹征西，我知惭愧王东皋。人生只有一杯酒，螟蛉蜾蠃安能豪。  

○西园 【兴定庚辰八月中作。】  

西园老树摇清秋，画船载酒芳华游。登山临水袪烦忧，物色无端生暮愁。百年此地旃车发，易水迢迢雁行没。梁门回望绣成堆， 【时金主迁都于汴。】 满面黄沙哭燕月。荧荧一炬殊可怜， 【蒙古破金燕都，焚宫至，火一月不灭。】 膏血再变为灰烟。富贵已经春梦后，典刑犹在 【一作见。】 靖康前。当时三山初奏功，三山宫阙云锦重。璧月琼枝春色里，画阑桂树雨声中。秋山秋水今犹昔，漠漠荒烟送斜日。铜人携出露盘来，人生 【一作岂。】 无情泪沾臆。丽川亭上看年芳，更为清歌尽此觞。千古是非同一笑，不须作赋拟《阿房》。  

○双峰竞秀图为参政杨侍郎赋  

红烟霏霏云拂石，山木萧萧山鬼泣。江岸人家失南北，两峰突兀何许来？元气淋漓洗秋碧。画家晴景费经营，共爱移山入杳冥。安得北风吹雨去，倚天长剑看峥嵘。  

○二月十五日鹤  

九龙冈上玄元祠，人言尊像神所遗。年年二月降灵鹤，来无定数有定期。城头晓露生新警，万首望穿云际影。不知浊世谁下临，只许霜毛见修整。石坛花落松风冷，戛然长鸣人语定。百年黧老夸见闻，万里黄冠赴灵应。只从游骑突重围，城郭并与人民非。可怜陊殿荒烟 【一作墟。】 里，无复当年丁令威。  

○阎商卿还山中  

阿卿去月从我来，今日西山成独往。野人不是城中物，涧饮岩栖梦余想。翰林湿薪爆竹声，待诏履穿沾雪行。兰台从事更闲冷，文书如山白发生。孤灯静照寒窗宿，北风夜半歌黄鹄。田家闭门风雪深，梅花开时酒应熟。半世虚名不疗贫，栖迟零落百酸辛。凭君莫向山中说，白石清泉笑杀人。  

○邓州城楼  

邓州城下湍 【音专。】 水流，邓州城隅多古丘。隆中布衣不复见，浮云西北空悠悠。长鲸驾空海波立，老鹤呌月苍烟愁。自古江山感游子，今人谁解赋登楼？  

○宛丘叹  

秦阳陂头人迹绝，荻花茫茫白于 【一作如。】 雪。当年万家河朔来，尽出牛头入租帖。苍髯长官错料事，下考大笑阳城拙。至今三老背肿青，死为逋悬出膏血。君不见刘君宰叶海内称，饥摩寒拊哀孤惸。碑前千人万人泣，父老梦见如平生。冰霜纨袴渠有策，如我碌碌当何成！荒田满眼人得耕，诏书已复三年征。早晚林间见鸡犬，一犂春雨麦青青。 【髯李令南阳，配流民以牛头租，迫而逃者万余家。刘云卿御史宰叶，除逃户税三万斛，百姓为之立碑颂德。贤、不肖用心相远如此！李之后十年，予为此县，大为逋悬所困。辛卯七月，农司檄予按秦阳陂田，感而赋诗。李与刘皆家宛丘，故以《宛丘叹》命篇。】  

○游黄华山  

黄华水帘天下绝，我初闻之雪溪翁。丹霞翠壁高欢宫，银河下濯青芙蓉。昨朝一游亦偶尔，更 【一作又。】 觉摹写难为功。是时气节已三月，山木赤立无春容。湍声汹汹转绝壑，雪气凛凛随阴风。悬流千丈忽当眼，芥蔕一洗平生胸。雷公怒击散飞雹，日脚倒射垂长虹。骊珠百斛供一泻，海藏翻倒愁龙公。轻明圆转不相碍，变见融结谁为雄？归来心魄为动荡，晓梦月落春山空。手中仙人九节杖，每恨胜景不得穷。携壶重来岩下宿，道人已约山樱红。  

○密公宝章小集  

天东长白大宝幢，天河发源导三江。有木蔽映山朝阳，云谁巢者雏凤凰？云间吐气日五色，百鸟不敢言文章。名都盘盘魏大梁，黄金甲第罗康庄。王家书绝画亦绝，欲与中秘论低昂。密公书院无丝簧，窗明几洁凝幽香。元光以后门钥废，文士稍得连壶觞。客来喜色浮清扬，典衣置酒余空箱。生平俊气不易降，眼中俗物都茫茫。渊明素琴嵇阮酒，妙意所寄谁能量。在昔武元握干纲，扶桑为弓射八荒。猎取 【一作两。】 大国如驱羊，民风朴鲁资鸷强，文洽未及武克刚。兴陵之孙越王子，天以人瑞归明昌。十三执经侍帝傍，十八健笔凌阿房。撑肠文字五千卷，灵台架构森铺张。高阳苗裔袭众芳，胡不置之贡玉堂。袖中正有活国手，地下纔得修文郎。悲风萧萧吹白杨，丘山零落可怜伤。承平故态耿犹在，拂拭宝墨生辉光。恰似如庵连榻坐，一瓯春露澹相忘。 【「明昌宝玩」、「群玉中秘」，内府图书印也。越邸有柳公权《紫丝鞋》、欧率更《海上》、杨凝式《乞花》等帖。然独推元章《华佗》为古今绝笔。宋画谱，山水以李成为第一。国朝张太师浩然、王内翰子端，奉旨品第书画。谓成笔意繁碎，有画史气象。次之荆、关、范、许之下，密公识赏超诣，亦以此论为公。郭干晖，崔棘公以为当在太古无上。唐以来诸人，笔虚笔实，皆非其比，故予诗及之。樗轩，公自号也。又所居有如庵，诗集号《如庵小稿》。越王诸子，惟「樗轩贫甚，典衣沽酒」之句，盖实录云。甲午三月二十有一日，为辅之书于聊城至觉寺之寓居。】  

○荆棘中杏花  

墙东荒蹊抱村斜，荆棘狼藉盘根芽。何年丹杏此留种，小红濈濈争春华。野人惯见谩不省，独有诗客来咨嗟。天真不到铅粉笔，富艳自是宫闱花。曲池芳径非宿昔，苍苔浊酒同天涯。京师惜花如惜玉，晓担卖彻东西家。杏花看红不看白，十日忙杀游春车。谁家园亭有此树？郑重已着重帏遮。阿娇新宠贮金屋，明妃远嫁愁清笳。落花萦帘拂床席，亦有飘泊沾泥沙。天公无心物自物，得意未用相陵夸。黄昏人归花不语，惟有落月啼栖鸦。  

○送张君美往南中  

南朝词臣北朝客，栖迟零落无颜色。阳平城边握君手，不似铜驼洛阳陌。去年春风吹雁回，今年雁逐秋风来。春风秋风雁声里，行人日暮心悠哉。长江大浪金山下，吴儿舟船疾于马。西湖十月赏风烟，想得新诗更潇洒。  

○赠休粮张炼师  

金砂雾散风雨疾，一点黄金铸秋橘。中林宴坐人不知，野鹿衔花蜂课蜜。富儿盘馔罗膻荤，扰扰飞蝇复聚蚊。见说西山好薇蕨，一枝青竹愿随君。  

○读书山雪中  

前年望归归不得，去年中途脚无力。残生何意有今年，突兀家山堕眼前。东家西家百壶酒，主人捧觞客长寿。先生醉袖挽春回，万落千村满花柳。山灵为渠也放颠，世界幻入兜罗绵。似嫌衣锦太寒乞，别作玉屑妆山川。人言少微照乡井，准备黄云三万顷。何人办作陈莹中，来与先生共炊饼。 【陈先生贬官后，荅京师人书云：「南州有何事？今年好雪，明年炊饼大耳！」】  

○过晋阳故城书事  

惠远祠前晋溪水，翠叶银花清见底。水上西山如卧屏，郁郁苍苍三百里。中原北门形势雄，想见城阙云烟中。望川亭上阅今古，但有麦浪摇春风。君不见系舟山头龙角秃，白塔一摧城覆没。薛王出降民不降，屋瓦乱飞如箭镞。汾流决入大夏门，府治移着唐明村。只从巨屏失光彩，河洛几度风烟昏。东阙苍龙西玉虎，金雀觚棱上云雨。不论民居与官府，仙佛所庐余百所。鬼役天财千万古，争教一炬成焦土。至今父老哭向天，死恨河南往来苦。南人鬼巫好禨祥，万夫畚锸开连冈。官街十字改丁字，钉 【去声。】 破并州渠亦亡。几时却到承平了，重看官家筑晋阳。  

○蟾池  

老蟆食月饱复吐，天公一目频年瞽。下界新增养蟾户，玉斧谁怜修月苦。郡国蟾池知几所？碧玉清流水仙府。小蟾徐行腹如鼓，大蟾张颐怒于虎。渠家眉间有黄乳，膏梁大丁正须汝。何人敢与月复雠？疾过池头不容语。向来属私今属官。从今见蟆当好看，爬沙即上青云端。  

○高门关  

高门关头霜树老，细路千山万山绕。乱余村落不见人，雪霰霏霏暗清晓。莘川百里如掌平，闲田满眼人得耕。山中树艺亦不恶，谁遣多田知姓名。许李申杨竟何得？只今惟有石滩声。 【许致忠、杨汤臣、申伯胜、李仲常，名宦四家，隐卢氏，时以多田推之。乱后俱不知所在矣。】  

○甲辰秋洛阳得黄葵子种之南庵明年夏六月作花佛经所谓阎浮檀金明净柔软令人爱乐者此花可以当之因为赋长韵予方以病止酒故卒章及之  

芳蕤浥露娇黄湿，五迭湘裙轻襞积。晨妆午醉一日间，白白红红总狼藉。上阳宫女要头冠，摹写虽工破的难。看来明净复柔软，花中乃有阎浮檀。千里移根洛阳陌，主人不饮谁看客？乞与金杯自倾侧，明年为渠当举白。  

○云峡 【并序】  

君璋启事西凉，占对称旨。其还也，行台公以宣和宝石为贶。奇秀温润，信天壤间之尤物。君璋目之曰「云峡」，邀词客赋诗，予亦同作。  
石盆清冷贮秋水，水面苍烟飞不起。一堆寒碧几研间，宝气峥嵘插箕尾。山中雪浪空影像，长安鹦鹉犹纨绮。枉着奇章甲乙中，槁项纔堪把耕来。不知天壤此尤物，鬼刻神劖通有几。熏蒸似欲出泉脉，莹滑定应凝石髓。剥裂雯华渍月秋，辛苦诗仙费摹拟。车箱箭筈连西东，仇池百穴总玲珑。飞堕不嫌灵鹫小，奇探已觉太湖空。故都乔木今如此，梦想熙春百花里。膏血纲船枯九州岛，亡国愁颜为谁洗？主人天质粹以温，天然与山作知闻。退食从容北窗卧，今古起灭真浮云。  

○云岩 【并序】  

观州倅武伯英，崞县人。少日举进士，有诗名。其赋《翦烛刀》，有「啼残瘦玉兰心吐，蹴落春红燕尾香」之句，甚为时辈所称。家故饶财，第宅园亭为河东之冠。贮书有万卷楼。嘉花珍果，悉自他州移植。为人多伎巧，山水杂画，斲琴和墨，皆极其工。尝得宣和湖石一，窾窍穿漏，殆若神劖鬼凿。炷香其下，则烟气四起，散布盘水上，浓淡霏拂，有烟江迭嶂之韵。吾乡衣冠家法书名画及藏书之多，亦有伯英相上下者，伯英独恃宝石以擅奇汾、晋间耳！兴定末，伯英没于关中。杨户部叔玉购石得之。壬辰，围城中以示予，且命作诗，危急存亡之际，不暇及也。乙巳冬十一月，来东平，过圣与张君之新轩，而此石在焉。圣与名之曰云岩，予问石所从来，圣与言：夏津王帅得之汴梁泥涂中而以见贻。予因叹一物之微，经历世变，迁徙南北，乃复为好事者之所宝玩，似不偶然，乃为诗道其故。圣与三世相家，以文章名海内，其才情风调，不减前世贺东山、晏叔原，故卒章以萧闲明秀峰故事属之。  
壶中九华玉孱颜，紫烟着水往复还。小窗虚明淡相对，不数汉宫铜博山。会稽禹穴深无底，宝石偷来定山鬼。一堆寒碧殊不凡，满谷春云更堪喜。阿欣秀发见眉宇，小杜才情沦骨髓。摩挲不作几上看，缭白纡青便千里。浑沌日凿余空嵌，漏天蒸湿饶风岚。世外元无种香国，海南真有补岩。观州爱玩频湔祓，民部平生几熏沐。藏舟夜壑未厌深，竟作新轩坐中物。一天星斗入金尊，翠射娉婷自有人。只欠宣和郑先觉，为君留写五湖真。  

○天涯山  

九州岛上游推大卤，独恨山形颇椎鲁。天涯一峰今日看，快似昂头出环堵。何年气母此融结，鬼凿神劖未奇古。八窗玲珑透朝日，洞穴惨淡藏雷雨。名花锦石粲可喜，乞与云烟相媚妩。半空掷下金芙蕖，想得飞来自玄圃。传闻绝顶更灵异，云是清都群玉府。五云飞步吾未能，风袂泠泠已轻举。东州死爱华不注，向在陋邦何足数。敬亭不着谢宣城，断岸何缘比天姥。酒船何时朝复暮，倒卷滹沱浣尘土。唤起山灵搥石鼓，汉女湘妃出歌舞。诗狂他日笑遗山，饭颗不妨嘲杜甫。 【山有石鼓神祠。】  

○王右丞雪霁捕鱼图  

江云滉滉阴晴半，沙雪离离点江岸。画中不信有天机，细向树林枯处看。渔浦移家愧未能，扁舟萧散亦何曾。白头岁月黄尘底，笑杀高人王右丞。  

○世宗御书田不伐望月婆罗门引先得楚字韵  

瑶光楼前按歌舞，桂树秋香月三五。白头谁解记开元，四海欢声自箫鼓。两都秋色皆乔木，三月阿房已焦土。天人亦有离别情，可是田郎心独苦。承平旧物《霓裳》谱，宝气晖晖映千古。银桥望极竟不归，灭没燕鸿下平楚。  

○赠别孙德谦  

津桥垂杨雪花白，挽断春衫苦留客。西河一雨春意浓，绝似铜驼洛阳陌。河亭轰醉卧春风，到手金杯不放空。鹊山一带伤心碧，羡杀孙郎马首东。  

○太原赠张彦远  

并州城边十月末，清霜棱棱风入骨。因君夜话吴江春，酒光潋滟金杯滑。闲闲骑鲸去灭没，当年爱君俊于鹘。平生我亦识翁人，惆怅流年如电抹。官家新筑文昌台，苍生不忧堕巅崖。眼看东阁奇士满，如君岂得藏蒿莱？晨鸡未鸣子当发，明星煌煌大于月，野夫一笑冠缨绝。  

○鹿泉新居二十四韵  

土门西边井陉渡，野日荒荒下汀树。榆关石岭都几程，客梦往往迷归路。尘埃风雨半生过，尽着筋骸支世故。宁州假馆又两年，未保东来不西去。山城百家家有山，觌面呈山谁一顾。卖书买得吕氏园，不谓全山举相付。北崖老作土灰色，拥肿形模一夸父。娟娟正有小峨眉，却立不容亲杖屦。就中抱犊尤峭拔，望见韩山即攀附。韩王砦头四望阔，全赵米如纔数聚。眼中麾盖天上来，泜水鼓旗纷偃仆。汉家威灵万万古，石子连冈犹虎距。夏秋众壑会鹿泉，浩浩湍声泻余怒。西南诸峰不知数，荡海鲲■〈鱼畺〉尻背露。霏烟空翠有无中，百态阴晴变朝暮。灵岩龙泉曾一到，独欠封龙展衰步。学仙不爱徐童花，李相书龛心所慕。平生怀抱向山尽，老气崔嵬如有助。岩居枯寂朝市喧，喧寂两闲差有趣。得行固愿留不恶，流坎且当随所遇。何曾万钱何用许，方丈有山容下筯。管城初无食肉相，黄帽非供折腰具。明年高筑野史亭，天已安排看山处。多 【一作尚。】 惭不及谢宣城，标出敬亭天一柱。 【一本二句在「方丈有山容下筯」之下。】  

○王学士熊岳图  

洗参池水甜于蜜，玉堂仙翁发如漆。膝前文度更风流，尽卷风流入诗笔。长松手种欲摩天，海岳楼空落照边。古来说有辽东鹤，仙语星星谁为传。五百年间异人出，却将锦绣裹山川。  

○去岁君远游送仲梁出山  

去岁君远游，今年客他州。青天万古一明月，只与行人生暮愁。问君游何许，情多地僻 【一作遐。】 兮徧处处。金鞭断折骐骥死，万里长鸿思一举。忆初识子梁王台，清风入座无纤埃。华岳峰尖见秋隼，金眸玉爪不凡材。西园日晴花满烟，五云楼阁三山巅。玉树瑶林照春色，青钱白璧买芳年。三年一梦南阳道，汴水迢迢入秋草。挐云心事人不知，千首新诗怨枯槁。破屋仰见星，疏衾风露清。匣中有长剑，为君鸣不平。泥涂久辱思一濯，去去举足皆清泠。邓州大帅材望雄，爱客不减奇章公。军中宴酣笳鼓竞，银烛吐焰如长虹。幕中多士君又往，谈笑已觉南夷空。东州春回十月后，梅花分香入春酒。平生得意钦与京，青眼高歌望君久。淅江南下青沄沄，石门细路苍烟屯。五松平头白日静，千山万山如乱云。菊源不逐时事改，芝岭自与商颜邻。他日想思一回首，渔舟时问武陵人。 【钦谓钦叔，京即京父也。乐天书以微之为微。】  

○此日不足惜  

此日不足惜，此酒不可无。颇怪昌黎公，亦复为世儒。天生至神物，与人作华胥。一酌舌本强，二酌燥吻濡。三酌动高兴，四酌色敷腴。连绵五六酌，枯肠润如酥。眼花耳热后，万物寄一壶。十酌未渠央，百觚亦奚拘。人生一世间，忽若过隙驹。有酒不解饮，问君谁与娱。君不见东家骑■〈马京〉李，胆满六尺躯。万言黄石策，八阵夔州图。酒酣起舞不称意，长吁青云指夷吾。又不见西家紫髯郎，老气雄万夫。狂歌饮燕市，击筑声呜呜。倚天长剑插少室，颇欲四海皆东湖。鹰扬虎视今焉如，河山永隔黄公垆。衔杯直待秋井塌，青苔白骨怜君愚。少年觅计生白须，扪参历井无危途。荣不满睫良区区，就令一朝便得八州督，争似高吟大醉穷朝晡。余名安得润枯骨，四十岂不知头颅。此日不足惜，此酒不可无。太虚为室月为烛，醉倒不用春风扶。  

○虎害  

北山虎有穴，南山虎为群。目光如电声如雷，倚荡起伏山之垠。百人一饱不留骨，败衣坠絮徒纷纷。空谷绝樵声，长路无行尘。呀呀垂涎口，眈眈阚城闉。天地岂不仁，社公岂不神。哀哀太山妇，叫断秋空云。可怜封使君，生不治民死食民。世上无复裴将军，北平太守今何人？  

○寄赵宜之 【赵时在卢氏。】  

大城满豺虎，小城空雀鼠。可怜河朔州，人掘草根官煮弩。北人南来向何处？共说莘川今乐土。莘川三月春事忙，布谷劝耕鸠唤雨。旧闻抱犊山，摩云出苍棱。长林绝壑人迹所不到，可以避世如武陵。煮橡当果谷，煎术甘饴饧。此物足以度荒岁，况有麋鹿可射鱼可罾。自我来嵩前，旱干岁相仍。耕田食不足，又复违亲朋。三年西去心，笼禽念飞腾。一瓶一钵百无累，恨我不如云水僧。崧山几来层，不畏登不得，但畏不得登。洛阳一昔秋风起，羡杀云间 【一作吴中。】 张季鹰。  

○纪子正杏园燕集 【甲午岁。】  

纪翁种杏城西垠，千株万株红艳新。今年寒食好天色，晓气郁郁含芳津。天公自爱此花好，朝熏暮染烦花神。融霞晕雪一倾倒，非烟非雾非卿云。未开何所似，乳儿粉妆深绛唇。能啼能笑痴复騃，画出百子元非真。半开何所似，里中处女东家邻。阳和入骨春思动，欲语不语时轻颦。就中烂熳尤更好，五家合队虢与秦。曲江江头看车马，十里罗绮争红尘。阳平一邑多诗豪，主人买酒邀众宾。花时有成约，恨少杨子张吾军。落花着衣红缤纷，四坐惨淡伤精魂。花开花落十日耳，对花不饮花应嗔。爱花常苦得花晚，争教行乐无闲身。芳苞一破不更合，且看锦树烘残春。  

○王黄华墨竹 【为郭辅之赋。】  

古来画竹尊右丞，东坡敛袂不敢评。开元石本出摹写，燕市骏骨留空名。亦有文湖州，画意不画形。一为坡所赏，四海知有篔筜亭。深衣幅巾老明经，老死不敢言纵横。岂知辽江一派最后出，运斤成风刃发硎。雪溪仙人诗骨清，画笔尚余诗典刑。月中看竹写秋影，清镜平明白发生。娟娟略似萱草咏，落落不减丛台行。千枝万叶何许来，但见醉帖字欹倾。君不见忠恕大篆草书法，赵生怒虎噀墨成。至人技进不名技，游戏亦复通真灵。百年文章公主盟，屏山见之跽且擎。声光旧塞天壤破，议论今着儿曹轻。有物于此鸣不平，悲邪啸邪谁汝令？只恐破窗风雨夜，怒随雷电上青冥。  

○泛舟大明湖 【待杜子不至。】  

长白山前绣江水，展放荷花三十里。看山水底山更佳，一堆苍烟收不起。山从阳丘西来青一弯，天公掷下半玉环。大明湖上一杯酒，昨日绣江眉睫间。晚凉一棹东城渡，水暗荷深若无路。江妃不惜水芝香，狼藉秋风与秋露。兰襟郁郁散芳泽，罗袜盈盈见微步。晚晴一赋画不成，枉着风标夸白鹭。我时骖鸾追散仙，但见金支翠蕤相后先。眼花耳热不称意，高唱吴歌叩两舷。唤取樊川摇醉笔，风流聊与付他年。  

○九月七日梦中作诗续以末后二句  

桃花红深李花白，昨日成团今日拆。歌声满耳何处来？杨柳青旗洛阳陌。拊君背，握君手。朝钟暮鼓无了期，世事于人竟何有！青青镜中发，忽忽成白首。六国印，何如负郭二顷田，千载名，不及实时一杯酒。  

○涌金亭示同游诸君  

太行元气老不死，上与左界分山河。有如巨鳌昂头西入海，突兀已过余坡陀。我从汾晋来，山之面目腹背皆经过。济源盘谷非不佳，烟景独觉苏门多。涌金亭下百泉水，海眼万古留山阿。觱沸泺水源，奫沦晋溪波。云雷涵鬼物，窟宅深蛟鼍。水妃簸弄明月玑，地藏发泄天不诃。平湖油油碧于酒，云锦十里翻风荷。我来适与风雨会，世界三日漫兜罗。山行不得山，北望空长哦。今朝一扫众峰出，千鬟万髻高峨峨。空青断石壁，微茫散烟萝。山阳十月未摇落，翠蕤云旓相荡摩。云烟故为出浓淡，鱼鸟似欲留婆娑。石间仙人迹，石烂迹不磨。仙人去不返，六龙忽蹉跎。江山如此不一醉，拊掌笑杀孙公和。长安城头乌尾讹，并州少年夜枕戈。举杯为问谢安石？苍生今亦如卿何！元子乐矣君其歌。  

○南冠行 【癸巳秋，为曹得一作。】  

南冠累累渡河关，毕逋头白乃得还。荒城雨多秋气重，颓垣败屋深茅菅。漫漫长夜浩歌起，清涕晓枕留余潸。曹侯少年出纨绮，高门大屋垂杨里。诸房三十侍中郎，独守残编北窗底。王孙上客生光辉，竹花不实鹓雏饥。丝桐切切解人语，海云唤得青鸾飞。梁园三月花如雾，临锦芳华朝复暮。阿京风调阿钦才，晕碧裁红须小杜。长安张敞号眉妩，吴中周郎知曲误。香生春动一诗成，瑞露灵芝满窗户。鱼龙吹浪三山没，万里西风入华发。无人重典鹔鹴裘，展转空床卧秋月。宝镜埋寒灰，郁郁万古不可开。龙剑出地底，青天白日驱云雷。层冰千里不可留，离魂楚些招归来。生不愿朝入省暮入台，愿与竹林嵇阮同举杯。郎食猩猩唇，妾食鲤鱼尾。不如孟光案头一盂水，黄河之水天上流。何物可煮人间愁？撑霆裂月不称意，更与倒翻鹦鹉洲。安得酒船三万斛，与君轰醉太湖秋。  

○题刘紫微尧民野醉图  

苍苔浊酒同歌呼，白须红颊醉相扶。尧时皇质未全散，不论朝野皆欢虞。望云云非云，就日日非日。先秦迂儒强解事，极口誉尧初未识。尧民与酒同一天，此外更谁为帝力。仙老曾经甲子年，戏将陈迹画中传。山川淳朴忽当眼，回望康衢一慨然。 【一本无此二句。】 不见只今汾水上，田翁鞭背出租钱。 【尧甲子年，仙人张果事。】  

○下黄榆岭  

北崖玄武暮，黕黑如积铁。东厓劫火余，绚烂开锦缬。就中岭头一峰凸朴奇，剩费寒云几千迭。摩围可望不可到，青壁无梯猿叫绝。林烟日射彩翠新，跬步疑有黄金阙。画工胸次墨汁满，那得冰壶贮秋月。直须潮阳老笔回万牛，露顶张颠挥醉帖。石门细路无涧泉，行人饥渴挽不前。辛苦黄榆三十里，岂知却有看山缘。  

○驱猪行 【黄台张氏庄作。】  

沿山莳苗多费力，办与豪猪作粮食。草庵架空寻丈高，击版摇铃闹终夕。孤犬无猛噬，长箭不暗射。田夫睡中时呌号，不似驱猪似称屈。放教田鼠大于兔，任使飞蝗半天黑。害田争合到渠边，可是山中无橡术。长牙短喙食不休，过处一抹无禾头。天明陇亩见狼藉，妇子相看空泪流。旱干水溢年年日，会计收成纔什一。资身百倍粟豆中，儋石都能几钱直。儿童食糜须爱惜，此物群猪口中得。县吏即来销税籍。  

○游龙山  

曩予魏大梁，得交此州雷与刘。自闻两公夸南山，每恨南海北海风马牛。老龙面目今日始一见，更信造物工雕锼。是时山雨晴，平田绿油油。并山凉气多，况得通深幽。山泉谷口出迎客，石罅戛击琳琅球。蜿蜒入微行，渐觉藤萝罥衣树打头。恶木拉■〈风立〉栖，直干比指稠。石门无风白日静，自是林响寒飕飕。一峰忽当眼，仰看看不休。一峰一峰千百峰，虽欲一一顾揖知无由。金城偃蹇不得上，瑶瓮回合如相留。苔花万锦石，丹碧烂不收。天关守虎豹，武库开戈矛。小山随起随偃仆，独立千仞绝顶缥缈之飞楼。百花冈头藉草坐，潇洒正直金莲秋。亭亭妙高台，玉斧何年修？登高览元化，快如鹰脱鞲。山灵故为作开阖，巧与诗境供冥搜。白云何许来？纤丝弄轻柔。蓬莱作雾涌，飘飘与烟浮。玉衣仙人鞭素虬，翕忽变化令人愁。须臾视六合，浩荡不可求。初疑陶轮比运甓，今悟夜壑真藏舟。劫石拂未穷，杞国浪自忧。断鳌立极万万古，争遣起灭如浮沤。快哉万里风，一扫天四周。谁言太始再开辟，日驭本自无停辀。举手谢山灵，就无清凉毫相非神羞。贱子贪名山，客刺已屡投。黄华挂镜台，天坛避秦沟。太山神明观，二室汗漫游。胸中隐然复有此大物，便可挥斥八极隘九州岛。玉峰有佳招，绝唱须一酬。为君探囊掷下珊瑚钩，白云相望空悠悠。异时华表见老鹤，姓字莫忘元丹丘。  

○游泰山  

泰山天壤间，屹如郁萧台。厥初造化手，办此何雄哉！天门一何高，天险若可阶。积苏与累块，分明见九垓。扶摇九万里，未可诬齐谐。秦皇憺威灵，茂陵亦雄材。翠华行不归，石坛满苍苔。古今一俯仰，感极令人哀。是时春夏交，红绿无边涯。奇探忘 【去声。】 登顿，意惬自迟回。惜无赏心人，欢然尽余杯。夜宿玉女祠，崩奔涌云雷。山灵见光怪，似喜诗人来。鸡鸣登日观，四望无氛霾。六龙出扶桑，翻动青霞堆。平生华嵩游，兹山未忘怀。十年望齐鲁，登临负吟鞋。孤云拂层崖，青壁落落云间开。眼前有句道不得，但觉胸次高崔嵬。徂徕山头唤李白，吾欲从此观蓬莱。  

○游承天悬泉  

诗人爱山爱彻骨，十月东来犯冰雪。悬流百里行不前，但觉飞湍醒毛发。闲闲老仙仙去久，石壁姓名苔藓滑。此翁可是六一翁，四十三年如电抹。并州之山水所洑，骇浪几轰山石裂。只知晋阳城西天下稀，娘子关头更奇劂。周南留滞何敢叹，投老天教探禹穴。君不见管涔汾源大车轮，平泉丈八玻璃盆。不知承天此水何所本，乃与沇渎争雄尊。平地突出随崩奔，汹如颓波射天门。太初元气未凝结，更欲何处留胚腪？素虬腾掷翠蛟舞，衮衮后出皆鳄鲲。雷车怒击冰雹散，石峡峻滑苍烟屯。凭崖下视心魄动，自愧气衰笔老胜概过眼无由吞。少东水帘亦潇洒，珠琲一一明朝暾。阳龙暗滋瑶草活，礜石自与莲汤温。神祠水之浒，仪卫盛官府。颇怪祠前碑，稽考失莽鲁。吾闻尹革台胎宣汾洮障大泽，自是生有自来，归有所假。而自经沟渎便可尸祝之，祀典纷纷果何取？子胥鼓浪怒未泄，精卫衔薪心独苦。楚臣有问天不酬，肯以诞幻虚荒惊聋瞽。宇宙有此水，万古万万古。人言主者介山氏，且道未有介山之前复谁主？山深地古自是有神物，不假灵真谁敢侮。稗官小说出闾巷，社鼓村箫走翁媪。当时大历十才子，争遣李諲镵陋语。石林六月清无暑，人家青红湿窗户。射鹿有场鱼有浦，好筑漕台俯洲渚。瓮面■〈木邪〉瓢挹膏乳，醉扶红袖别吴歌，风雨不忧惊妒女。 【闲闲公守平定，以大安庚午来游，迄今壬子，四十三年矣。土俗传介子推被焚，其妹介山氏耻兄要君，积薪自焚，号曰妒女。祠碑大历中制官李諲所譔，辞旨殊谬，至有「百日积薪，一日烧之」之语。乡社至今以百五日积薪而焚之，谓之「祭妒女」云。】  

○天门引  

秦王宫中 【一作深居。】 不得近，从破衡成欲谁信。白头游客困咸阳，顦顇黄金百斤尽。海中仙人黄鹤 【一作鹄。】 举，大笑人间争腐鼠。丈夫何意作苏秦，六印才堪警儿女。古来多为虚名老，不见阿房净如扫。千年虎豹守天门，一日牛羊卧秋草。  

○蛟龙引  

古剑咸阳墓中得，抉开青云见白日。蛟龙地底气如虹，土花千年不敢蚀。洪炉烈焰初腾精，横海已觉无长鲸。世上元无倚天手，匣中谁解不平鸣。割城恨不逢相如，行酒恨不逢朱虚。尚方未入朱云请，盟盘合与毛生俱。谁念田文坐中客？只将弹铗叹无鱼。  

○湘夫人咏  

木兰芙蓉满芳洲，白云飞来北渚游。千秋万岁帝乡远，云来云去空悠悠。秋风秋月沅江渡，波上寒烟引轻素。九疑山高猿夜啼，竹枝无声堕残露。  

○孤剑咏  

郁郁重郁郁，夜半长太息。吟成孤剑咏，门外山鬼泣。清霜棱棱风入骨，残月耿耿灯映壁。君不见一饥缚壮士，僵卧时自惜黄鹄。一举摩苍天，时念樊笼束修翼。  

○渚莲怨  

阿溪何许来？素面涴风雨。寂寞烟中魂，依依欲谁语。  

○芳华怨  

娃儿十八娇可怜，亭亭袅袅春风前。天上仙人玉为骨，人间画工画不出。小小油壁车，轧轧出东华。金缕盘双带，云裾踏雁沙。一片朝云不成雨，被风吹去落谁家？少年岂无恩泽侯，金鞍绣帽亦风流。不然典取鹔鹴裘，四壁相如堪白头。金谷楼台悄无主，燕子不来花着雨。只知环佩作离声，谁向琵琶得私语。无情鸂鶒翡翠儿，有情蜂雄蛱蝶雌。劝君满酌金屈卮，明日无花空折枝。  

○后芳华怨  

江南破镜飞上天，三五二八清光圆。岂知汴梁破来一千日，寂寞菱花仍半边。白沙漫漫车辘辘，鹍鸡弦中杜鹃哭。塞门顦顇人不知，枉为珠娘怨金谷。乐府初唱娃儿行，弹棋局平心不平。只今雄蜂雌蝶两不死，老眼天公如有情。白玉搔头绿云发，玫瑰面脂透肉滑。春风着人无气力，不必相思解销骨。洛花绝品姚家黄，扬州银红一国香。千围万绕看不足，雨打风吹空断肠。丹砂万年药，金印九 【一作八。】 州督，不及秦宫一生花里活。长门晓夕寿相如，尽着千金买消渴。  

○结杨柳怨  

长乐坡前一 【一作百。】 杯酒，郑重行人结杨柳。可怜杨柳千万枝， 【一作条。】 看看尽入行人手。轻烟细雨绿相和，恼乱春风态度多。路人爱是 【一作此。】 风流树，无奈朝攀暮折何？朝攀暮折何时了，不道行人暗中老。素衣今日洛阳尘，白发朝朝塞城草。柳色年年岁岁青，关人何事管离情。春风谁向丁宁道？折断 【一作尽。】 长 【一作柔。一作垂。】 条莫再生。  

○秋风怨  

碧瓦高梧响疏雨，坐倚熏笼时独语。守宫一着死生休，狗走鸡飞莫为女。云间箫鼓夜厌厌，禁漏谁将海水添。一春门外羊车过，又见秋风拂翠帘。总把丹青怨延寿，不知犹有《竹枝盐》。  

○归舟怨  

渡头杨柳青复青，闺中少妇动离情。只从问得狂夫处，夜夜梦到洛阳城。南风吹橹声，北雁鸣嘤嘤。江流望不极，相思春草生。  

○征人怨  

瀚海风烟扫易空，玉关归路几时东。塞垣可是秋寒早，一夜清霜入 【一作满。】 镜中。  

○塞上曲  

平沙细草散羊牛，几 【一作一。】 簇征人在戍楼。忽见陇头新雁过，一时回首望南州。  

○西楼曲  

游丝落絮春漫漫，西楼晓晴花作团。楼中少妇弄瑶瑟，一曲未终坐长叹。去年与郎西入关，春风浩荡随金鞍。今年匹马妾东还，零落芙蓉秋水寒。并刀不翦东流水，湘竹年年泪 【一作露。】 痕紫。海枯石烂两鸳鸯，只合双飞便双死。重城车马红尘起，干鹊无端为谁喜。镜中独语人不知，欲插花枝泪如洗。  

○后平湖曲  

越女颜如花，吴儿洁于玉。天教并墙居，不着同被宿。美人一笑千黄金，连城不博百年心。楼上墙头无一物，暮爨朝舂一生足。秋风拂罗裳，秋水照红妆。举头见郎至，低头采莲房。郎心只如菱刺短，妾意未觉藕丝长。与郎期何许？眼碍同舟女。春波澹澹无尽情，双星盈盈不得语。十里平湖艇子迟，岸花汀草伴人归。鸳鸯惊起东西去，惟有蜻蜓接翅飞。  

○长安少年行  

黄衫少年如玉笔，生长侯门人不识。道逢豪客问姓名，袖把金鞭侧身揖。卧驼行槖锦帕蒙，石榴压浆银作筒。八月苍鹰一片雪，五花骄马四蹄风。日暮新丰原上猎，三更歌舞灞桥东。  

○黄金行 【赠王飞伯。】  

王郎少年诗境新，气象惨淡含古春。笔头仙语复鬼语，只有温李无他人。天公着诗贫子身，子曾不知乃自神。人闲不买诗名用，一片青衫衡霍重。儿贫女富母两心，何论同袍不同梦。入门唤妇不下机，泪子垢面儿啼饥。君诗只有贫女谣，何曾梦见金缕衣。外家翁媪日有语，嫁女书生徒尔为。昆阳城下三更酒，醉胆轮囷插星斗。一夕 【一作昔。】 诗肠老蛟吼，十尺长人堕车走。斫头不屈三万言，欲向何门复低首。何人寿我黄金千，使君破镜飞上天。  

○隋故宫行  

渭川杨柳先得春，二月莺啼百啭新。长春宫中千树锦，暖日晴云思杀人。君王半醉唱吴歌，绛仙起舞嚬翠蛾。吴儿谩说曾行乐，三十六宫能几多。千秋万古金银阙，海没三山一毫发。繁华梦觉人不知，留得寒螀泣秋月。  

○解剑行  

古剑黑于漆，郁郁动星文。摩挲二十年，今日持赠君。长鲸鼓浪三山没，知君不是泥中物。袖间一卷白猿书，未分持刀买黄犊。壮怀风云郁沉沉，惭愧漂母无千金。长安侏儒饱欲死，万古不解天公心。北风浩浩吹行客，陇水无声雪花白。荆卿墓头秋草干，击筑行歌欲谁识。君不见秦相五羖皮，去时烹鸡吹 【炊】 扊扅。又不见敝裘苏季子，合从归来印累累。丈夫堕地自有万里气，翕忽变化安能知。大冠如箕望吾子，富贵同生亦同死。  

○征西壮士谣  

三十未有二十强，手内蛇矛丈八长。总为官家金印大，不怕百死向沙场。捉却贺兰山下贼，金鞍绣帽好还乡。  

○望云谣  

涉江采芙蓉，芙蓉待秋风。登山采兰苕，兰苕霜早雕。美人亭亭在云霄，郁摇行歌不可招。湘弦沉沉写幽怨，愁心历乱如曳茧。金支翠蕤纷在眼，春草迢迢春波远。  

○望归吟  

塞云一抹平如截，塞草离离卧榆叶。长城窟深战骨寒，万古牛羊饮冤血。少年锦带佩吴钩，独骑匹马觅封侯。去时只道从军乐，不道关山空白头。北风吹沙杂飞雪，弓弦有声冻欲折。寒衣昨夜洛阳来，肠断空闺捣秋月。年年岁岁望还家，此日归期转未涯。谁与南州问消息，几时重拜李轻车。  

○梁园春五首 【车驾迁汴京后作。】  

军从南去三回胜，雪自冬来二尺强。今岁长春多乐事，内家应举万年觞。 【长春，德陵诞节名。】  
暖入金沟细浪添，津桥杨柳绿纤纤。卖花声动天街远，几处春风揭绣帘。  
上苑春浓昼景闲，绿云红雪拥三山。宫墙不隔东风断，偷送天香到世间。  
楼观沉沉细雨中，出墙花木乱青红。朱门不解藏春色，燕宿莺啼处处通。  
双凤箫声隔彩霞，宫莺催赏玉溪花。谁怜丽泽门边柳，瘦倚东风望翠华。 【龙德宫有玉溪馆。丽泽，燕都西门名。】  

○探花词三首  

禁里苍龙启九关，殿前鹦鹉唤新班。沉沉绿树鞭声远，袅袅熏风扇影闲。  
浩荡春风入绣鞍，可怜东野一生寒。皇州花好无人管，不用新郎走马看。  
六十人中数少年，风流谁占探花筵。阿钦正使才情尽，犹欠张郎白玉鞭。 【李钦用二十七，张梦祥少一岁，又未婚云。】  

○猎城南  

翩翩游侠儿，白马如匹练。朝出城南猎，暮趁军中宴。北平有真虎，爱惜腰间箭。  

○春风来  

春风来时瑶草芳，绿池珠树宿鸳鸯。春风去后瑶草歇，来鸿去雁遥相望。鸳鸯不得双，燕鸿天一方。娟娟愁眉色，静与遥山长。锦衾复罗荐，梦语相思怨。月明乌夜啼，空闺泪如霰。  

○并州少年行  

北风动地起，天际浮云多。登高一长啸，六龙忽蹉跎。我欲横江斗蛟鼍，万弩迸射阳侯波。或当大猎燕赵间，黄熊朱豹皆遮罗。男儿万马随撝诃，朝发细柳暮朝那。扫云黑山布阳和，归来明堂见天子；黄金横带冠峨峨。人生只作张骞傅介子，远胜僵死空山阿。君不见并州少年夜枕戈，破屋耿耿天垂河，欲眠不眠泪滂沱。着鞭忽记刘越石，拔剑起舞鸡鸣歌。东方未明兮奈夜何！  

○续小娘歌十首  

吴儿沿路唱歌行，十十五五和歌声。唱得小娘相见曲，不解离乡去国情。  
北来游骑日纷纷，断岸长堤是阵云。万落千村藉不得，城池留着护官军。  
山无洞穴水无船，单骑驱人动数千。直使今年留得在，更教何处避明年。  
青山高处望南州，漫漫江水遶城流。愿得一身随水去，直到海底不回头。  
风沙昨日又今朝，踏碎鸦头路更遥。不似南桥骑马日，生红七尺系郎腰。  
雁雁相送过河来，人歌人哭雁声哀。雁到秋来却南去，南人北渡几时回。  
竹溪梅i静无尘，二月江南烟雨春。伤心此日河平路，千里荆榛不见人。  
太平婚嫁不离乡，楚楚儿郎小小娘。三百年来涵养出，却将沙漠换牛羊。  
饥乌坐守草间人，青布犹存旧领巾。六月南风一万里，若为白骨便成尘。  
黄河千里扼兵冲，虞虢分明在眼中。为向淮西诸将道，不须夸说蔡州功。 【此为宋助攻蔡州而发。】  

○怀益之兄  

世故伊川叹，乡情越客音。天宜他日定，陆已向来沈。冉冉愁看老，源源事益侵。谁言易排遣，自分不胜任。鞭影惊疲马，钟声急暮禽。局中无旷迹，喧外有幽寻。梦失名家笔，书存遗子金。山田和石瘦，茅屋过云深。春雨蔬成圃，秋霜柿满林。树阴凉拂席，花气澹盈襟。宿鹭窥晨汲，孤猿伴暝吟。溪僧时问字，野客或知琴。抱璞休奇售，临觞得缓斟。阿 【一作同。】 兄团聚日，曾语 【一作话。】 百年心。  

○汴禅师自斲普照石 【一作瓦。】 为研以诗见饷为和二首  

寺废瓦不毁，研奇功亦多。已知良斲少，更奈苦心何！挺挺刚无敌，津津润可呵。羽阳陵谷变，冰井字书讹。赠比黄金璞，辞惭紫石歌。遥知玉音在，洗耳俟研磨。 【长吉有《紫石研歌》。】  
点化铅仍见，坚凝铁易穿。何年埋朽壤，此日睹青天。古色秋烟重，哀音夜雨悬。有刀堪切玉，是镜不名砖。佛荫沦空劫，书林结后缘。禅河一勺水，更拟就师传。  

○癸巳除夜  

鼎定周元重，薪安汉已然。不随南渡马，虚泛北归船。身并枯蜩化，心争脱兔先。尘埃嗟落泊，光景强留连。往事青灯里，浮生白发前。更残钟未动，犹属出京年。  

○病中 【病因食猪动气而作。癸卯四月二十一日晨起书。】  

战胜颇自恃，宁知从外腴。文章工作祟，时运迫摧枯。止酒嗟何及，烧猪本不图。膏梁无急变，山泽有真臞。诗信藤条戏，方遭铁弹诬。盐 【去声。】 红忘后顾，黧黑见前驱。眩入投床仆，晨淹伏枕呼。万钱惟呕泄，一脔尔乘除。静伏心仍悸，深调息亦粗。局嫌囚宇宙，渴忆卷江湖。风柳留蝉蜕，霜松映鹤孤。养和惩往失， 【几名养和，事见天随子诗。】 扶老念时须。杯杓归神誓，垣墙任佛踰。回蹊且垂翅，望或在桑榆。  

○老树  

老树高留叶，寒藤细作花。沙平时泊雁，野迥已攒鸦。旋食秋看尽，行吟日又斜。干戈正飘忽，不用苦思家。  

○阳翟道中  

长路伶俜里，羁怀苍莽中。千山分晚 【一作落。】 照，万籁入秋风。频见参旗缩，虚传朔幕空。故园归未得，细问北来鸿。  

○太室同希颜赋  

壮矣崧维岳，盘盘上窈冥。中天瞻巨镇，元气有遗形。雨入秦川黑，云开楚岫青。鳌掀一柱在，万古压坤灵。  

○送登封张令西上  

罢县人称屈，悠悠复此行。渭城秋雁到，秦岭暮云平。道路衣从典，风尘剑已鸣。山西多侠客，莫说是书生。  

○送曹吉甫兼及通甫  

意气羡君豪，怜君屈骑曹。安能事笔砚，且复混弓刀。风雪貂裘暗，关山马骨高。南飞见鸿雁，应为惜哀劳。  

○胜概 【三乡作】  

胜概烟尘外，新诗杖屦间。偶随流水去，澹与暮云还。吾道三缄口，时情一解颜。从今便高卧，已负半生闲。  

○少室南原  

地僻人烟断，山深鸟语哗。清溪鸣石齿，暖日长藤芽。绿映高低树，红迷远近花。林间见鸡犬，直拟是仙家。  

○落魄  

落魄宜多病，艰危更百忧。雨声孤馆夜，草色故园秋。行役鱼赪尾，归期乌白头。中州遂南北，残息付悠悠。  

○长寿新居 【同仲经赋。】  

地古村墟迥，川回县郭斜。蒲池余老节，菊水引 【去声。】 新芽。卜筑欣成趣，归耕觉有涯。迎门顾儿女，今日是山家。  

○十二月六日二首  

伥鬼跳梁久，群雄结构牢。天机不可料，世网若为逃。白骨丁男尽，黄金甲第高。阊门隔九虎，休续楚臣骚。  
海内兵犹满，天涯岁又新。龙移失鱼鳖，日食斗麒麟。草棘荒山雪，烟花故国春。聊城今夜月，愁绝未归人。  

○短日  

短日碪声急，重云雁影深。风霜侵晚节，天地入归心。零落沟中断，酸嘶爨下音。五年朝与夕，清血几沾襟。  

○送杨次公兼简秦彦容李天成  

海国山如染，云堆草易荒。时危频虎穴，路绝更羊肠。吊影双蓬鬓，携家一药囊。殷勤秦与李，无惜借余光。  

○倪庄中秋 【己亥】  

强饭日逾瘦，夹衣秋已寒。儿童漫相忆，行路岂知难。露气入茅屋，溪声喧石滩。山中夜来月，到晓不曾看。  

○阳兴砦  

乱石通樵径，重冈拥戍城。山川带淳朴，鸡犬见升平。雨烂沙仍软，秋偏气自清。年年避营马，几向此中行。 【由州入府，避骑兵夺马者，多由此路。】  

○聚仙台夜饮  

永夜留欢席，高怀远市尘。月凉衣有露，风细酒生鳞。乡社情亲旧，仙台姓字新。殷勤诗卷在，长记坐中人。  

○九月晦日王村道中  

水涸沙仍湿，霜余草更幽。烟光藏落景，山骨露清秋。坐食知何益，行吟只自愁。随阳见鸿雁，三叹惜淹留。  

○十月四日往关南  

行路见新月，独行还独谣。劳生尘衮衮，晚色鬓萧萧。野旷无遗穗，林疏有堕樵。回头麦山岭，更觉马蹄遥。  

○和仲梁  

林影兼秋薄，云阴带晚凉。石潭鱼近藻，沙渚雁留 【一作含。】 霜。笑语无长路，登临岂异乡。一尊堪共醉，惜不是重阳。  

○感事  

壮事本无取，老谋何所成？人皆传已死，吾亦厌余生。潦倒封侯骨，淹留混俗情。百年堪一笑，辛苦惜虚名。  

○同冀文明秀山行  

暮景披横幅，山间二老同。云如愁戍苦，雪亦笑诗穷。古木冻欲折，断崖行复通。从今胡谷梦，时到水声中。  

○庚子三月十日作  

残梦忘书帙，余寒殢酒杯。青铜元懒照，白纻更宽裁。水际时独往，花边知几回。殷勤双语燕，应自谢家来。  

○八月并州雁 【三乡时作。】  

八月并州雁，清汾照旅群。一声惊晚笛，数点入秋云。灭没楼中见，哀劳枕畔闻。南来还北去，无计得随君。  

○甲寅十二月四日出镇阳寄宰鲁伯  

滹水晓光动，灞桥诗境同。冲寒骑瘦马，认影识衰翁。长路风声里，孤城雪意中。回头歌笑处，凄绝意何穷。  

○乙卯十一月往镇州  

村静鸟声乐，山低雁影遥。野阴时滉朗，冷雨只飘萧。涉远心先倦，冲寒酒易消。红尘忘南北，渺渺见长桥。  

○同姚公茂徐沟道中联句  

路转川涂阔，天低雨气昏。绵山连汉垒，汾水入并门。 【姚。】 来往频鞍马，登临负酒樽。联诗强一笑，凄绝恐销魂。 【元。】  

○咏怀 【崧山中作。】  

凉叶萧萧散雨声，虚堂淅淅掩霜清。黄华自与西风约，白发先从远客生。吟似候虫秋更苦，梦和寒鹊夜频惊。何时石岭关头路？一望家山眼暂明。  

○帝城 【史院夜直作。】  

帝城西下望孤云，半废晨昏愧此身。世俗但知从仕乐，书生只合在家贫。悠悠未了三千牍，碌碌翻随十九人。预遣儿书报归日，安排鸡黍约比邻。  

○仆射陂醉归即事  

多生曾得江湖乐，每见陂塘觉眼明。诗酒共寻前日约，风阴新自夜来晴。春波澹澹沙鸟没，野色荒荒烟树平。醉踏扁舟浩歌起，不须红袖出重城。 【是日招乐府不至。】  

○春日  

里社春盘巧欲争，裁红晕碧助春情。忽惊此日仍为客，却想当年似隔生。贫里韲盐怜节物，乱来歌吹失欢声。南州剩有还乡伴，戎马何时道路清。 【欧阳詹《春盘赋》，裁红晕碧，巧助春情为韵。】  

○横波亭为青口帅赋  

孤亭突兀插飞流，气压元龙百尺楼。万里风涛接瀛海，千年豪杰壮山丘。疏星澹月鱼龙夜，老木清霜鸿雁秋。倚剑长歌一杯酒，浮云西北是神州。  

○野菊座主闲闲公命作  

柴桑人去已千年，细菊班班也自圆。共爱鲜明照秋色，争教狼藉卧疎烟。荒畦断垄新霜后，瘦蝶寒螀晚景前。只恐春丛笑迟暮，题诗端为发幽妍。  

○昆阳二首  

古木荒烟集暮鸦，高城落日隐悲笳。并州倦客初投迹，楚泽寒梅又过花。满眼旌旗惊世路，闭门风雪羡山家。忘忧只有清尊在，暂为红尘拂鬓华。  
去日黄花半未开，南来忽复见寒梅。淹留岁月无余物，料理尘埃有此杯。老马长途良惫矣，白鸥春水亦悠哉！商余说有沧洲趣，早晚乾坤入钓台。  

○叶县雨中 【时崧前旱尤甚。】  

春旱连延入麦秋，今朝一雨散千忧。龙公有力回枯槁，客子何心叹滞留。多稼即看连楚泽，归云应亦到崧丘。兵尘浩荡乾坤满，未厌明河拂地流。  

○颍亭  

颍上风烟天地回，颍亭孤赏亦悠哉。春风碧水双鸥静，落日青山万马来胜概销沈几今昔，中年登览足悲哀。远游拟续骚人赋，所惜怱怱无酒杯。 【三、四二句，又见张希孟《会波楼》诗。蹈袭之病，昔人亦不免耶！】  

○山中寒食  

小雨班班浥曙烟，平林簇簇点晴川。清明寒食连三月，颍水崧山又一年。乐事渐随花共减，归心长与雁相先。平生最有登临兴，百感中来只慨然。  

○楚汉战处 【同钦叔赋。】  

虎掷龙挐不两存，当年曾此赌乾坤。一时豪杰多 【一作皆。】 行阵，万古山河自壁门。原野犹应厌膏血，风云长遣动心魂。成名竖子知谁谓？拟唤狂生与细论。  

○后湾别业  

薄云晴日烂烘春，高柳清风便可人。一饱本无华屋念，百年今见老农身。童童翠盖桑初合，滟滟苍波麦已匀。便与溪塘作盟约，不应重遣濯缨尘。  

○寄钦用  

顦顇京华苜蓿盘，南山归兴夜漫漫。长门有赋人谁买？坐榻无毡客亦寒。虫臂偶然烦造物，麞头何者亦求官。故人东望应相笑，世路羊肠乃尔难。  

○内乡县斋书事  

吏散公庭夜已分，寸心牢落百忧熏。催科无政堪书考，出粟何人与佐军。饥鼠遶床如欲语，惊乌啼月不堪闻。扁舟未得沧浪去，惭愧舂陵老使君。 【远祖次山《舂陵行》云：「思欲委符节，引竿自刺船。」故子美有「兴含沧浪清」之句。】  

○被檄夜赴邓州幕府  

幕府文书鸟羽轻，敝裘羸马月三更。未能免俗私自笑，岂不怀归官有程。十里陂塘春鸭闹，一川桑柘晚烟平。此生只合田间老，谁遣春官识姓名。  

○除夜  

一灯明暗夜如何？梦寐衡门在涧阿。物外烟霞玉华远，花时车马洛阳多。折腰真有陶潜兴，扣角空传宁戚歌。三十七年今日过，可怜出处两蹉跎。  

○刘光甫内乡新居  

廌冠平日凛秋霜，老去声名只闭藏。父老渐来同保社，儿童久已爱文章。蔬随隙地皆成圃，竹放新梢欲过墙。为向长安旧游道，世间元有北窗凉。  

○西斋夜宴 【时为内乡令。】  

飘零无物慰天涯，酒伴相逢饮倍加。误谬君当略彭泽，回旋我亦笑长沙。金钗翠亸迎春髻，银烛光摇半夜花。只欠东山游录事，不来坚坐看纷哗。 【叔能、信之、张、杜诸人皆在，而麟之独不至。】  

○出山  

松门石径静无关，布袜青鞋几往还。少日漫思为世用，中年直欲伴僧闲。尘埃长路仍回首，升斗微官亦强颜。休道西山不留客，数峰如画暮云间。  

○石门  

两崖悬 【一作横。】 绝倚山垠，草径低迷劣可分。潭影乍从明处见，竹香偏向静中闻。石林万古不知暑，茅屋四邻惟有云。曳杖行歌羡樵叟，此生何计得随君。  

○岐阳三首  

突骑连营鸟不飞，北风浩浩发阴机。三秦形胜无今古，千里传闻果是非。偃蹇鲸鲵人海涸，分明蛇犬铁山围。穷途老阮无奇策，空望岐阳泪满衣。  
百二关河草木横，十年戎马暗秦京。岐阳西望无来信，陇水东流闻哭声。野蔓有情萦战骨，残阳何意照空城。从谁细向苍苍问，争遣蚩尤作五兵。  
眈眈九虎护秦关，懦楚孱齐几上看。禹贡土田推陆海，汉家封檄自 【一作尽。】 天山。北风猎猎悲笳发，渭水萧萧战骨寒。三十六峰长剑在，倚天仙掌惜空闲。  

○雨后丹凤门登眺  

绛阙遥天霁景开，金明高树晚风回。长虹下饮海欲竭，老雁叫云 【一作群。】 秋更哀。劫火有时归变灭，神嵩何计得飞来。穷途自觉无多泪，莫傍残阳望吹台。  

○怀秋林别业  

茅屋萧萧淅水滨，岂知身属洛阳尘。一家风雪何年尽，二顷田园入梦频。高树有巢鸠笑拙，空墙无穴鼠嫌贫。西南遥望肠堪断，自古虚名只误入。  

○壬辰十二月车驾东狩后即事五首  

翠被怱怱见执鞭，戴盆郁郁梦瞻天。只知河朔归铜马，又说台城堕纸鸢。血肉正应皇极数，衣冠不及广明年。何时真得携家去，万里秋风一钓船。  
惨淡龙蛇日斗争，干戈真欲尽生灵。高原水出山河改，战地风来草木腥。精卫有寃填瀚海，包胥无泪哭秦庭。并州豪杰知 【一作今。】 谁在？莫拟分军下井陉。  
郁郁围城度两年，愁肠饥火日相煎。焦头无客知移突，曳足何人与共船。白骨又多兵死鬼，青山元有地行仙。西南三月音书绝，落日孤云望眼穿。  
万里荆襄入战尘，汴州门外即荆榛。蛟龙岂是池中物，虮虱空悲地上臣。乔木他年怀故国，野烟何处望行人？秋风不用吹华发，沧海横流要此身。  
五云宫阙露盘秋，银汉无声桂树稠。复道渐看连上苑，戈船仍拟下扬州。曲中青冢传新怨，梦里华胥失旧游。去去江南庾开府，凤凰楼畔莫回头。  

○癸巳四月二十九日出京  

塞外初捐宴赐金，当时南牧已骎骎。只知灞上真儿戏，谁谓神州竟 【一作遂。】 陆沈。华表鹤来应有语，铜盘人去亦何心。兴亡谁识天公意？留着青城阅古今。 【国初取宋，于青城受降。】  

○喜李彦深过聊城  

围城十月鬼为邻，异县相逢白发新。恨我不如南去雁，羡君独是北归人。言诗匡鼎功名薄，去国虞翻骨相屯。老眼天公只如此，穷途无用说悲辛。  

○与张杜饮  

故人寥落晓天星，异县相逢觉眼明。世事且休论向日，酒尊聊喜似承平。山公倒载群儿笑，焦遂高谈四座惊。轰醉春风一千日，愁城从此不能兵。  

○秋夕  

小簟凉多睡思清，一窗风雨送秋声。频年但觉貂裘敝，万古何曾马角生。寄食且依严尹幕，附书谁住邓州城？洗 【一作浇。】 愁欲问东家酒，恨杀寒鸡不肯鸣。  

○梦归  

顦顇南冠一楚囚，归心江汉日东流。青山历历乡国梦，黄叶萧萧风雨秋。贫里有诗工作祟，乱来无泪可供愁。残年兄弟相逢在，随分齑盐万事休。  

○淮右  

淮右城池几处存，宋州新事不堪论。辅车谩欲通吴会，突骑谁当捣蓟门。细水浮花归别涧，断云含雨入孤村。空余韩偓伤时泪， 【一作语。】 留与累臣一断魂。 【五六全用韩致光语，即于结联标出，自成一体。遗山诗用前人成语极多，陶杜句尤甚，又未可以此例概之也。】  

○秋夜  

九死余生气息存，萧条门巷似荒村。春雷谩说惊坯户，皎日何曾入覆盆。济水有情添别泪，吴云无梦寄归魂。百年世事兼身事，尊酒何人与细论！ 【此为汴京之难言之，郝伯常有《辨磨甘露碑》诗可考，云：「国贼反城自为功，万段不足仍推崇。勒文诵德召学士，滹南先生付一死。林希更不顾名节，兄为起草弟亲刻。省前便磨甘露碑，书丹即用宰相血。百年涵养一涂地，父老来看闇流涕。数尊黄封几斛米，卖却家声都不计。盗据中国责金源，吠尧极口无腼颜。作诗为告曹听翁，且莫独罪元遗山。」】  

○乙未正月九日立春  

十度新正九处家，今年痴坐转堪嗟。一冬残雪不肯尽，连日苦阴 【一作寒。】 殊未涯。重碧总夸燕市酒，小红谁记上林花？残魂零落今无几，乞与春风恼鬓华。 【甲午除夜诗云：「甲子两周今日尽，空将衰泪洒吴天。」是时金已亡故也。】  

○三仙祠  

三仙祠下往来频，顦顇征衫满路尘。箫鼓未休寒食酒，樵苏时见旧都人。吹残芳树红仍在，展放 【一作破。】 平田绿已匀。西北并州隔千里，几时还我故乡春。  

○送辅之仲庸还大梁  

骅骝争道渺翩翩，谁遗风尘失壮年。四壁旧闻悬磬宅，一囊今有卖书钱。淋浪 【一作漓。】 别酒青灯夜，灭没孤帆落照边。想得还家过春半，故都 【一作山。】 乔木满苍烟。  

○眼中  

眼中时事益纷然，拥被寒窗夜不眠。骨肉他乡各异县，衣冠今日是何年？枯槐聚蚁无多地，秋水鸣蛙自一天。何处青山隔尘土？一庵吾欲送华颠。  

○寄钦止李兄  

征车南北转秋蓬，关塞相望两秃翁。衮衮便当随世路，悠悠难复倚天公。铜驼荆棘千年后，金马衣冠一梦中。尊酒云州古城下，几时携手哭春风。  

○镇州与文举百一饮  

翁仲遗墟草棘秋，苍龙双阙记神州。只知终老归唐土，忽漫相逢 【一作看。】 是楚囚。日月尽随天北转，古今谁见海西流？眼中二老风流在，一醉从教万事休。  

○卫州感事二首  

神龙失水困蜉蝣，一舸仓皇入宋州。紫气已沈牛斗夜，白云空望帝乡秋。劫前宝地三千界，梦里琼枝十二楼。欲就长河问遗事？悠悠东注不还流。  
白塔亭亭古佛祠，往年曾此走京师。不知江令还家日，何似湘累去国时。离合兴亡遽如此，凄迟零落竟安之！太行千里青如染，落日 【一作独凭。】 阑干有所思。  

○望崧少二首  

崧少飞来昆阆山，山家茅屋翠微间。鸡豚乡社相劳苦，花木禅房时往还。结习尚余三宿恋，残年多负半生闲。长河一苇人千里，望断西城碧玉环。  
饮鹤池边万木稠，养龙崖上五峰秋。藤垂绝壁云添润，涧落哀湍雪共流。田父占年惊玉斾，诗仙留迹叹昆丘。西风落日山阳道，空对红尘忆旧游。 【饮鹤池在缑山，养龙崖在五乳峰下。】  

○怀州子城晚望少室  

河外青山展卧屏，并州孤客倚高城。十年旧隐抛何处？一片伤心画不成。谷口暮云知郑重，林梢残照故分明。洛阳见说兵犹满，半夜悲歌意未平。  

○羊肠坂  

浩荡云山直北看，凌兢羸马不胜鞍。老来行路先愁远，贫里辞家更觉难。衣上风沙叹顦顇，梦中灯火忆团圞。凭谁为报东州信？今在羊肠百八盘。  

○太原  

梦里乡关春复秋，眼明今得见并州。古来全晋非无策，乱后清汾空自流。南渡衣冠几人在？西山薇蕨此生休。十年弄笔文昌府，争信中朝有楚囚。  

○野谷道中怀昭禅师  

行行汾沁欲分疆，渐喜人声挟两乡。野谷青山空自绕，金城白塔已相望。汤翻豆饼银丝滑，油点茶心雪蕊香。说向阿师应被笑，人生生处果难忘。  

○外家南寺 【在至孝社，予儿时读书处也。】  

郁郁楸梧动晚烟，一庭风露觉秋偏。眼中高岸移深谷，愁里残阳更乱蝉。去国衣冠有今日，外家梨栗记当年。白头来往人间徧，依旧僧窗借榻眠。  

○寄杨飞卿  

客梦悠悠信转蓬，藜床殷殷动晨钟。西风白发三千丈，故国青山一万重。沙水有情留过雁，乾坤多事泣秋虫。三间老屋知何处，惭愧云间陆士龙。  

○再到新卫  

蝗旱相仍岁已荒，伶俜十口值还乡。空令姓字喧时辈，不救饥寒趋路傍。行帐马嘶尘澒洞，空村人去雨淋浪。河平千里筋骸尽，更欲驱车上太行。  

○别冠氏诸人 【戊辰秋八月初二日。】  

东舍茶浑酒味新，西城红艳杏园春。衣冠会集今为盛，里社追随分更亲。分手共伤千里别，低眉常愧六年贫。他时细数平原客，看到还乡第几人？  

○四哀诗  

李钦叔  
冀京父  
李长源  
王仲泽  

△李钦叔  

赤县神州坐陆沈，金汤非粟祸侵寻。当官避事平生耻，视死如归社稷心。文采是人知子重，交朋无我与君深。悲来不待山阳笛，一忆同衾泪满襟。  

△冀京父  

先公藻鉴识终童，曾拔昆山玉一峰。不见连城沽白璧，早闻烈火燎黄琮。重围急变纷纷口，九地忠魂耿耿胸。欲吊南云无觅处，士林能不泣相逢。  

△李长源  

冀都事死东州祸，李翰林亡陕府兵。方为骚人笺楚些，更禁书客堕秦坑。石苞本不容孙楚，黄祖安能贷祢衡！同甲四人三横霣，此身虽在亦堪惊。  

△王仲泽  

太学声华弱冠驰，青云岐路九霄飞。上前论事龙颜喜，幕下筹边犬吠稀。壮志相如头碎柱，赤心嵇绍血沾衣。从来圣牍-忠义，谁为幽魂一发挥。  

○杏花 【庚子岁南庵赋。】  

芳树春融绛蜡凝，春风寂寞掩柴荆。画眉卢女娇无奈，龋齿孙娘笑不成。已怕宿妆添蝶粉，更堪暖蕊闹蜂声。一般疏影黄昏月，独爱寒梅恐未平。  

○赋南中杨生玉泉墨 【墨不用松烟而用灯煤。】  

万灶玄珠一唾轻，客卿新以玉泉名。御团更觉香为累，冷剂休夸漆点成。涴袖秦郎无藉在，画眉张遇可怜生。晴窗弄笔人今老，孤负松风入砚声。 【宫中以张遇麝香小团为画眉墨。】  

○赤石谷  

林罅阴崖雾杳冥，石根寒溜玉玎玲。云来朔漠疑秋早，山近清凉觉地灵。静爱鸟声存野调，闹嫌人迹带尘腥。南台说有金银气，可是并汾处士星。 【系舟山，僧徒谓之小五台。九月中，时有景星如佛光云。】  

○亭同麻知几赋  

零落栖迟复此游，一尊聊得散羁愁。天围平野莽无际，水绕孤城闲不流。 【元是深字，知几请予改作闲字。】 柳意渐回淮浦暖，雁声仍带塞门秋。登高望远令人起，欲买烟波无钓舟。  

○过应州  

平野风埃接戍楼，边城三月似穷秋。人家土屋纔容膝，驿路旃车不断头。随俗未甘尝马湩，敌寒直欲御羊裘。十年紫禁烟花绕，此日云山是应州。  

○感事  

富贵何曾润髑髅，直须淅米向矛头。血雠此日逢三怨，风鉴生平备九流。瓢饮不甘颜巷乐，市钳真有楚人忧。世间安得如川酒，力士铛头醉死休。  

○感兴 【夜宿读书山作。】  

倚梯从昔望烟霄，七叶何人竟珥貂。道路常教车历鹿，功名唯有鬓飘萧。勤如韩子初无补，晚似冯公岂见招。五十三年等闲里，一窗风叶雨潇潇。  

○出都二首  

汉宫曾动伯鸾歌，事去英雄可奈何。但见觚棱上金爵，岂知荆棘卧铜驼。神仙不到秋风客，富贵空悲春梦婆。行过卢沟重回首，凤城平日五云多。  
历历兴亡败局棋，登临疑梦复疑非。断霞落日天无尽，老树遗台秋更悲。沧海忽惊龙穴露，广寒犹想凤笙归。从教尽刬琼华了，留在西山尽泪垂。 【寿宁宫有琼华岛，绝顶广寒殿。近为黄冠辈所撤。】  

○甲辰三月旦日以后杂诗二首  

濈濈猩红闹晓晴，攒头真似与春争。舒开杨柳聊相映，瘦杀寒梅枉自清。粉艳低回工作态，绛唇寂寞独含情。画图只爱残妆好，未信徐郎解写生。  
密雾轻尘细洒匀，绿云红雪一番新。风光烂熳供欢席，酒味清醇似主人。落落湖山如有喜，欣欣鱼鸟亦相亲。新诗写入奚奴锦，从此他乡不算春。  

○紫牡丹  

梦里华胥失玉京，小阑春事自升平。只缘造物偏留意，须信凡花浪得名。蜀锦浪淘添色重，御炉风细觉香清。金刀一翦肠堪断，绿鬓刘郎半白生。  

○洛阳  

千年河岳控喉襟，一日神州见陆沈。已为操琴感衰涕，更须同辇梦秋衾。城头大匠论蒸土，地底中郎待摸金。拟就天公问翻复，蒿莱丹碧果何心。  

○为邓人作诗  

再见州人本不期，相留相挽忍相违。携盘渭水空 【一作堪。】 流涕，种柳金陵已合围。事去恍疑春梦过，眼明还似故乡归。题诗未要题名字，今是中原一布衣。  

○赠张主簿伟  

江岸坟荒草棘秋，朱阳南下重君忧。弓刀近塞人烟少，林壑经霜虎迹稠。究竟畏途知有渐，激昂高义报无由。从今弟侄通家了，莫向瓜田认故侯。 【戒为究竟伴，能过险恶道。】  

○寄刘继先  

清霜茅屋耿无眠，坐忆分携一慨然。楚客登临动归兴，谢公哀乐感中年。凄凉古驿人烟外，迤逦荒山雪意边。千树春风水杨柳，待君同系晋溪船。  

○寄荅商孟卿  

窈渺朱弦寂寞心，得诗何啻得黄金。冷猿挂梦山月暝，老雁叫群江渚深。异县五年仍隔阔，荒城连日想登临。书来且只平安了，拨触离愁恐不禁。  

○十一月五日暂往西张  

城隈细路入沙汀，絮帽冲风日再经。岁歉村虚更荒恶，穷冬人影亦伶俜。林烟漠漠鸦边暗，山骨棱棱雪外青。四十年来此寒苦，冻吟犹记陇关亭。  

○石岭关书所见  

轧轧旃车转石槽，故关犹复戍弓刀。连营突骑红尘暗，微服行人细路高。已化虫沙休自叹，厌逢豺虎欲安逃。青云玉立三千丈，元只东山意气豪。  

○汴梁除夜 【追录。】  

六街歌鼓待晨钟，四壁寒斋只病翁。鬓雪得年应更白，灯花何喜也能红。养生有论人空老，祖道无诗鬼亦穷。数 【上声。】 日西园看车马，一番桃李又春风。  

○龙兴寺阁  

全赵堂堂入望宽，九层飞观尽高寒。空闻赤帜疑军垒，真见金人泣露盘。桑海几经尘劫坏，江山独恨酒肠干。诗家总道登临好，试就遗台老树看。  

○听姨女乔夫人鼓风入松  

白雪朱弦一再行，春风纤指十三星。云窗雾阁有今夕，宝靥罗裙无此声。萧洒寒松度虚籁，悠扬飞絮搅青冥。胎仙不比湘灵瑟，五字钱郎莫漫惊。  

○寒食 【壬子清明后作。】  

上苑春风盛物华，天津云锦赤城霞。轻舟矮马追随远，翠幕青旗笑语哗。化国楼台隔瀛海，吴儿洲渚记仙家。山斋此日肠堪断，寂寞铜瓶对杏花。  

○送樊顺之  

弓刀十驿岳莲州，渭水秦山得意秋。王粲从军正年少，庾郎入幕更风流。寒乡况味真鸡肋，清镜功名属虎头。寄谢溪风亭上月，老夫乘兴欲西游。  

○过寂通庵别陈丈 【并序。】  

陈丈未识某而爱其诗，曾对高御史士美言：「我他日见遗山，当快饮百醉。」后见之而公已病，乃相约易百醉为百杯。每见以酒筹计之，至七八十杯，复有此别。故诗中及之。 【甲辰秋。】  
心远由来地自偏，不离城市得林泉。从教上界多官府，且放闲身作地仙。三月有期何敢负，百杯未满会须填。违离更觉从公晚，却望都门一慨然。  

○送李同年德之归洛西  

无奈流光冉冉何？逢君聊得慰蹉跎。飞黄老去空奇骨，社燕归来只旧窠。举世尽从愁里过，一尊独爱醉时歌。洛中定有人相问，休道今年白发多。  

○存没 【辛老敬之，刘兄景玄。】  

行间杨赵提衡早，老去辛刘入梦频。案上酒杯聊自慰，袖中诗卷欲谁亲。两都秋色皆乔木，一代名家不数人。汲冢遗编要完补，可能虚负百年身。  

○人日有怀愚斋张兄纬文  

书来聊得慰怀思，清镜平明见白髭。明月高楼燕市酒，梅花人日草堂诗。风光流转何多态，儿女青红又一时。涧底孤松二千尺，殷勤留看岁寒枝。  

○张村杏花 【丁巳三月初二日。】  

昨日樱桃 【一作唇。】 绛蜡痕，今朝红袖已迎门。只应芳树知人意，留着残妆伴酒尊。浓李尚须羞粉艳，寒梅空自怨黄昏。诗家元白无今古，从此张村即赵村。  

○送奉先从军  

潦倒书生百战场，功名都属绣衣郎。虎头食肉无不可，鼠目求官空自忙。卷月清笳渭城晓，倚天长剑蜀山苍。习池老去风流减，醉后扬鞭愧葛疆。  

○赠玉峰魏文邦彦  

梦想南山掩霭间，眼明惊见玉峰寒。风波旧忆横身过，世事今归袖手看。贩妇庸儿识名姓，故乡遗族见衣冠。临流卜筑平生事，会就辽东管幼安。  

○郁郁  

郁郁羁怀不易开，更堪寥落动凄哀。华胥梦破青山在，梁甫吟成白发催。秋意渐随林影薄，晓寒都逐雁声来。并州旧日风声恶，怅望乡书早晚回。  

○秋日载酒光武庙  

美酒良辰邂逅同，赤眉城北汉王宫。百年星斗归天上，万古旌旗在眼中。草木暗随秋气老，河山长为昔人雄。一杯径醉风云地，莫放银盘上海东。  

○丙辰九月二十六日挈家游龙泉  

风色澄鲜称野情，居僧闻客喜相迎。藤垂石磴云添润，泉漱山根玉有声。庭树老于临济寺，霜林浑是汉家营。明年此日知何处？莫惜题诗记姓名。  

○洛阳高少府瀍阳后庵四首  

溪上弄明月，风露发新警。心空无一尘，万竹扫清影。  
一水随人意，蔬畦复芋沟。风波河洛近，莫放出山流。  
韭早春先绿，菘肥秋未黄。殷勤绕畦水，终日为君忙。  
地僻境逾静，林疎秋已分。清溪一片月，修竹四山云。  

○山居杂诗六首  

瘦竹藤斜挂，丛 【一作幽。】 花草乱生。林高风有态，苔滑水无声。  
石润云先动，桥平水渐过。野阴添晚重，山意向秋多。  
树合秋声满，村荒暮景闲。虹收仍白雨，云动忽青山。  
川迥枫林散，山深竹港幽。疏烟沈去鸟，落日送归牛。  
涨落沙痕出，堤摧岸口斜。断桥堆聚沫，高树阁浮槎。  
鹭影兼秋静，蝉声带晚凉。陂长留积水，川阔尽斜阳。  

○梁父吟扇头 【孔明箕踞坐大石上望月，作《梁父吟》。】  

盘礴万古心，块石入危坐。青天一明月，孤唱谁与和？  

○辛亥寒食  

寒食年年好，今年迥不同。秋千与花影，并在月明中。  

○德和墨竹扇头  

静里离离新粉，动时细细清香。明月清风自在，红尘白日何妨。 【「嫩香新粉墨离离」，李长吉竹诗。】  

○曹得一扇头  

机中秦女仙去，月底梅花晚开。只见一枝疏影，不知何处香来。  

○论诗三十首 【丁丑岁三乡作。】  

汉谣魏什久纷纭，正体无人与细论。谁是诗中疏凿手，暂教泾渭各清浑。  
曹刘坐啸虎生风，四海无人角两雄。可惜并州刘越石，不教横槊建安中。  
邺下风流在晋多，壮怀犹见缺壶歌。风云若恨张华少，温李新声奈尔何。 【锺嵘评张华诗，恨其儿女情多，风云气少。】  
一语天然万古新，豪华落尽见真淳。南窗白日羲皇上，未害渊明是晋人。 【柳子厚，唐之谢灵运。陶渊明，晋之白乐天。】  
纵横诗笔见高情，何物能浇磈磊平。老阮不狂谁会得？出门一笑大江横。  
心画心声总失真，文章宁复见为人。高情千古《闲居赋》，争信安仁拜路尘。  
慷慨歌谣绝不传，穹庐一曲本天然。中州万古英雄气，也到阴山敕勒川。  
沈宋横驰翰墨场，风流初不废齐梁。论功若准平吴例，合着黄金铸子昂。  
斗靡夸多费览观，陆文犹恨冗于潘。心声只要传心了，布谷澜翻可是难。 【陆芜而潘静，语见《世说》。】  
排比铺张特一途，藩篱如此亦区区。少陵自有连城璧，争奈微之识珷玞。 【事见元稹《子美墓志》。】  
眼处心生句自神，暗中摸索总非真。画图临出秦川景，亲到长安有几人？  
望帝春心托杜鹃，佳人锦瑟怨华年。诗家总爱西昆好，独恨无人作郑笺。  
万古文章有坦途，纵横谁似玉川卢。真书不入今人眼，而辈从教鬼画符。  
出处殊涂听所安，山林何得贱衣冠。华歆一掷金随重，大是渠侬被眼谩。  
笔底银河落九天，何曾顦顇饭山前。世间东抹西涂手，枉着书生待鲁连。  
切切秋虫万古情，灯前山鬼泪纵横。鉴湖春好无人赋，夹岸桃花锦浪生。  
切响浮声发巧深，研磨虽苦果何心？浪翁水乐无宫征，自是云山韶濩音。 【水乐次山事，又其《欵乃曲》云：「停桡静听曲中意，好是云山韶濩音。」】  
东野穷愁死不休，高天厚地一诗囚。江山万古潮阳笔，合在元龙百尺楼。  
万古幽人在涧阿，百年孤愤竟如何？无人说与天随子，春草输赢校几多。 【天随子诗：「无多药草在南荣，合有新苗次第生。稚子不知名品上，恐随春草斗输赢。」】  
谢客风容映古今，发源谁似柳州深？朱弦一拂遗音在，却是当年寂寞心。  
窘步相仍死不前，唱酬无复见前贤。纵横正有凌云笔，俯仰随人亦可怜。  
奇外无奇更出奇，一波纔动万波随。只知诗到苏黄尽，沧海横流却是谁？  
曲学虚荒小说欺，俳谐怒骂岂宜时。今人合笑古人拙，除却雅言都不知。  
有情芍药含春泪，无力蔷薇卧晚枝。拈出退之山石句，始知渠是女郎诗。  
乱后玄都失故基，看花诗在只堪悲。刘郎也是人间客，枉向春风怨兔葵。  
金入洪炉不厌频，精真那计受纤尘。苏门果有忠臣在，肯放坡诗百态新。  
百年纔觉古风回，元佑诸人次第来。讳学金陵犹有说，竟将何罪废欧梅？  
古雅难将子美亲，精纯全失义山真。论诗宁下涪翁拜，未作江西社里人。  
池塘春草谢家春，万古千秋五字新。传语闭门陈正字，可怜无补费精神。  
撼树蚍蜉自觉狂，书生技痒爱论量。老来留得诗千首，却被何人较短长。  

○西园  

百草千花雨气新，今朝陌上有游尘。皇州春色浓于酒，醉杀西园歌舞人。  

○杏花杂诗八首  

杏花墙外一枝横，半面宫妆出晓晴。看尽春风不回首，宝儿元自太憨生。  
露华浥浥泛晴光，睡足东风倚绿窗。试遣红妆映银烛，湘桃争合伴仙郎。  
袅袅纤条映酒船，绿娇红小不胜怜。长年自笑情缘在，犹要春风慰眼前。  
暖日园林可散愁，每逢花处尽迟留。青旗知是谁家酒？一片春风出树头。  
纷纷红紫不胜稠，争得春光竞出头。却是梨花高一着，随宜梳洗尽风流。  
露浥清华粉自添，隔溪遥见玉帘苫。眼看桃李飘零尽，更拣繁枝插帽檐。  
楚客离魂不易招，野春平碧水迢迢。垂杨也被多情恼，瘦损春风十万条。  
红妆翠盖惜风流，春动香生不自由。莫向芸斋厌闲冷，小诗供作锦缠头。 【韩偓：「咽三清之瑞露，春动七情；咀五色之灵芝，香生九窍。」】  

○出京  

巫峡归云底处寻？高城渺渺暮烟沈。春风不翦垂杨断，系尽行人北望心。  

○惠崇芦雁  

寒沙折苇静相依，故国春风早晚归。意外羁栖谁画得？羽毛单薄稻粱微。  

○铜雀台瓦砚  

爱惜铅华洗又看，画阑桂树雨声寒。千年不作鸳鸯去，唤得书生笑老瞒。  

○步虚词三首 【后二首三乡时作。】  

阆苑仙人白锦袍，海山宫阙醉蟠桃。三更月底鸾声急，万里风头鹤背高。  
万神朝罢出通明。和气欢声满玉京。见说人间有新异，绿章封事谢升平。  
琪树明霞碧落宫，歌音袅袅度泠风。人间听得《霓裳》惯，犹恐钧天是梦中。  

○风雨停舟图  

老木高风作意狂，青山和雨入微茫。画图唤起扁舟梦，一夜江声撼客床。  

○杨柳  

杨柳青青沟水流，莺儿调舌弄娇柔。桃花记得题诗客，斜倚春风笑不休。  

○梁县道中  

青山簇簇树重重，人在春云浩荡中。也是杏花无意况，一枝临水卧残红。  

○长寿山居元夕  

微茫灯火共荒村，黄叶漫山雪拥门。三十九年何限事，只留孤影伴黄昏。  

○右司正之家渭川千亩图  

官街尘土雾中天，入眼荒寒一洒然。大似终南山下看，北风和雪卷苍烟。  

○山居二首  

斜阳高树挂晴虹，肃肃微凉雨气中。一道鹭鸶花不断，密香吹满马头风。  
诗肠搜苦怯茶瓯，信手拈书却枕头。檐溜滴残山院静，碧花红穗媚凉秋。  

○寄女严  

鹳崖鱼窟路间关，旬月无由一往还。寒食归宁见邻女，举家回首望西山。 【鹳崖鱼窟，在内乡往卢氏道中。】  

○自邓州幕府暂归秋林  

升斗微官不疗饥，中林春雨蕨芽肥。归来应被青山笑，可惜缁尘染素衣。  

○题省掾刘德润家骖鸾图并为同舍郎刘长卿记异刘在方城先有碧箫之遇如芙蓉城事云  

千劫情缘万古期，楼中萧史姓名非。洞天花落秋云冷，肠断青鸾独自飞。  

○杂着三首  

青盖朝来帝座新，岂知卫瓘是忠臣。洛阳荆棘千年后，愁绝铜驼陌上人。  
天上河源地上流，黄金浮世等闲休。埋愁不着重泉底，尽向人间种白头。  
半纸虚名百战身，转头高冢卧麒麟。山间曾见渔樵说，辛苦凌烟阁上人。  

○俳体雪香亭杂咏十二首 【亭在故汴宫仁安殿西。】  

洛阳城阙变灰烟，暮虢朝虞只眼前。为向杏梁双燕道，营巢何处过明年？  
落日青山一片愁，大河东注不还流。若为长得熙春在，时上高层望宋州。  
醇和旁近洞房环，碧瓦参差竹树 【一作木。】 闲。批奏内人轮上直，去年名姓在窗间。 【醇和，殿名。】  
天上三郎玉不如，手中白羽趁花奴。御屏零落宣和笔，留得华清按乐图。  
诗仙诗鬼不谩欺，时事先教梦里知。禁苑又经人物散，荒凉台榭水流迟。 【十年前，商帅国器方城，梦中得后二句，为言如此。】  
金缕歌词金曲巵，百年人事鬓成丝。重来未必春风在，更为梨花住少时。  
杨柳随风散绿丝，桃花临水弄妍姿。无端种下青青竹，恰到湘君泪尽时。  
琵琶心事曲中论，曾笑明妃负汉恩。明日天山山下路，不须回首望都门。  
炉熏浥浥带轻阴，翠竹高梧水殿深。去去旃车雪三尺，画罗休缕麝香金。 【泥金色如麝香，宫中所尚。】  
苦才多思是春风，偏近骚人怅望中。啼尽杜鹃枝上血，海棠明日更应红。  
暖日晴云锦树新，风吹雨打旋成尘。宫园深闭无人到，自在流莺哭暮春。  
暮云楼阁古今情，地老天荒恨未平。白发累臣几人在，就中愁杀庾兰成。  

○记梦  

天上材官老不材，从教兀兀走尘埃。梦中望拜通明殿，曾见金书两字来。 【戊子七月二十四日，内乡往卢氏，宿走马平。夜梦拜天帝像。遂观法驾导引，画幄最前负弩三人，中有金书小字题裕之者，梦中不自知其为予也。】  

○杂着二首  

六朝琼树掌中春，回首胡妆一面新。生羡石家金谷里，千年独有坠楼人。  
燕语莺啼百啭新，长廊寂寂不逢人。东君去作谁家客？花柳无情各自春。  

○眉  

石绿香煤浅淡间，多情长带楚梅酸。小诗拟写春愁样，忆着分明下笔难。  

○出都  

春闺斜月晓闻莺，信马都门半醉醒。官柳青青莫回首，短长亭是断肠亭。  

○姨母陇西君讳日作  

宝镜煌煌照九州岛，埋藏曾及见诸刘。酆城今日无雷焕，紫气谁当辨斗牛。 【阳曲刘氏家大宝镜，能照天地四方，以前知休咎。其家埋地中，人不得见也。明昌、泰和中，北方兵动，渠父子欲卜之。一日，先以旃幕障中庭，乃扃闭门户甚严，及掘镜出，光耀烂然，一室尽明，如初日之照。镜中见北来兵骑，穰穰无数，余三方都无所覩。因大骇曰：「不可不可」，即埋之。姨母时伏床下，得窃窥焉。兵火后，此家惟一儿子在，姨母能指镜处，存否则不知也。故予诗及之。】  

○自赵庄归冠氏  

杏园红过雪披离，杨柳无风绿线齐。寒食人家在原野，乳鸦墙外尽情啼。  

○济南杂诗五首  

儿时曾过济南城，暗算存亡只自惊。四十二年弹指过，却疑行处是前生。  
吴儿洲渚似神仙，罨画溪光碧玉泉。别有洞天君不见，鹊山寒食泰和年。  
石刻烧残燕集辞，雄楼杰观想当时。只应画戟清香地，多欠韦郎五字诗。  
白烟销尽冻云凝，山月飞来夜气澄。且向波间看玉塔，不须桥畔觅金绳。  
荷叶荷花烂熳秋，鹭鸶飞近钓鱼舟。北城佳处经行徧，留着南山更一游。  

○题刘才卿湖石扇头  

幽涧云凝雨未干，曲池疏竹共荒寒。扇头唤起西园梦，好似熙春阁下看。  

○闻歌怀京师旧游  

楼前谁唱《绿腰》催？千里梁园首重回。记得杜家亭子上，信之钦用共听来。  

○出镇州  

汾水归心日夜流，孤云飞处是松楸。无端行近还乡路，却傍西山入相州。  

○南关二首  

风里秋蓬不自由，一生几度过隆州。无情团栢关前水，流尽朱颜到白头。  
路转川回失系舟，更教两驿过徐沟。多情团栢关前水，却共清汾一处流。 【是日自徐沟宿南关。】  

○马坊冷大师清真道院  

枯蒲折苇障清湾，十里风荷指顾间。安得西湖展江手，乱铺云锦浸青山。  

○游天坛杂诗五首  

芳树阴阴鸟语哗，绿云晴雪映红霞。青山可是堪人恨，藏着中岩十里花。  
漫山白白与红红，小树低丛看不供。总道楂花香气好，就中偏爱玉珑松。 【花名有玉珑松。】  
溪童相对采椿芽，指似阳坡说种瓜。想得 【一作是。】 近山营马少，青林深处有人家。  
湍声汹汹落悬崖，见说蛟龙擘石开。安得天瓢一翻倒，蹑云平下看风雷。 【时旱甚故云。】  
仙坛倒影凤麟洲，一道云光插素秋。也是天公闲不得，海东移着海西头。  

○初挈家还读书山杂诗二首  

天门笔势到闲闲，相国文章玉笋班。从此晋阳方志上，系舟山是读书山。 【系舟，先大父读书之所。闲闲公改为「元子读书山」。又大参杨公叔玉譔先人墓铭。】  
眼中华屋记生存，旧事无人可共论。老树婆娑三百尺，青衫还见读书孙。  

○赋瓶中杂花七首 【予绝爱未开杏花，故末篇自戏。】  

老眼惊看节物新，今年更与酒杯亲。东山一道花如绣，从此他乡不是春。  
香中人道睡香浓，谁信丁香臭味同。一树百枝千万结，更应熏染费春工。  
生红点点弄娇妍，半拆花房更可怜。传语春风好将护，莫教容易作银钱。  
红抹兰膏绿染衣，绿娇红小两相宜。华边剩有清香在，木石痴儿自不知。  
素艳来从月姊家，温风淑气发清华。人间自有交枝玉，天上休开六出花。  
昨日桃花锦片新，兔葵今日到残春。低枝留得稀疏朶，比似全开更恼人。  
古铜瓶子满芳枝，裁翦春风入小诗。看看海棠如有语，杏花也到退房时。  

○杜生绝艺  

杜生绝艺两弦弹，穆护沙词不等闲。莫怪曲终双泪落，数声全似古《阳关》。  

○德华小女五岁能诵予诗数首以此诗为赠  

牙牙娇语总堪夸，学念新诗似小茶。好个通家女兄弟，海棠红点紫兰芽。 【唐人以茶为小女美称。】  

○春归  

野杏溪桃三两枝，春归也作送春诗。东君自爱长安好，能住山城得几时。  

○发南楼度雁门关二首  

鸡声未动发南楼，涧水随人向北流。欲望读书山远近，雁门关上懒回头。  
棱磳石磴倚高梯，穹谷无人绿树齐。总为古来征戍苦，宿云常傍塞垣低。  

○自题中州集后五首  

邺下曹刘气尽豪，江东诸谢韵尤高。若从华实评诗品，未便吴侬得锦袍。  
陶谢风流到百家，半山老眼净无花。北人不拾江西唾，未要曾郎借齿牙。  
万古骚人呕肺肝，乾坤清气得来难。诗家亦有长沙帖，莫作宣和阁本看。  
文章得失寸心知，千古朱弦属子期。爱 【一作恨。】 杀溪南辛老子，相从何止十年迟。  
平世何曾有稗官，乱来史笔亦烧残。百年遗稿天留在，抱向空山掩泪看。  

○讲武城  

作计千年复万年，似嫌蒸土不能坚。祇今讲武人何在？衰柳残阳有乱蝉。  

○药山道中  

西风砧杵日相催，着破征衣整未回。白雁已衔霜信过，青林闲送雨声来。  

○黄华峪五首  

岱崧王屋旧经过，自倚胸中胜概多。独欠太行高绝处，青天白日看山河。  
绝壁孤云子细看，云间龙穴想高寒。碧澜寸寸横秋色，空对山灵说到难。 【唐人到难篇，有「碧澜之下寸寸秋色」之句，见《文粹》。】  
玉立千峰画不如，天公自有范宽图。闾山要着黄花老，千尺珠帘得似无。 【前辈闾山诗，有「向使早逢周处士，子端应不号黄华」之句。处士指周先生德卿。】  
团团石瓮琢青瑶，仰面看云觉动摇。谁着天瓢洒飞雨，半空翻转玉龙腰。  
落峡飞流散不收，湍声汹汹动高秋。也应嫌被红尘涴，才近山门便洑流。  

○乡郡杂诗二首 【予家自五代以后，自汝州迁平定。宋末，又自平定迁于忻，故文字中以平定为乡郡。】  

一沟流水几桥横，岸上人家种柳成。来岁春风一千树，绿烟和雨暗重城。  
新堂缥缈接飞楼，云锦周遭霜树秋。若道使君无妙思，冠山移得近城头。  

○前高山杂诗  

天池一雨洗氛埃，全晋堂堂四望开。不上朝元峰北顶，真成不到此山来。  

○楚山清晓图  

雨润烟浓十二峰，云间合有楚王宫。遥知别后西州梦，一抹春愁浅淡中。  

○三乡杂诗二首  

梦寐沧洲烂熳游，西风安得钓鱼舟。薄云楼阁犹烘暑，细雨林塘已带秋。  
尖新秋意晚晴中，六尺笻枝满袖风。草合断桥通暗绿，竹摇残照漏疏红。  

○榆社硖口[早发  

瘦马长途懒着鞭，客怀牢落五更天。几时不属鸡声管，睡彻东窗日影偏。  

○同儿辈赋未开海棠二首  

翠叶轻笼豆颗匀，臙脂浓抹蜡痕新。殷勤留着花梢露，滴下生红可惜春。  
枝间新绿一重重，小蕾深藏数点红。爱惜芳心莫轻吐，且教桃李闹春风。  

○杨秘监马图  

天闲谁省识真龙，金粟堆前草色空。忽见画图疑是梦，东华驰道麝香骢。  

○岳山道中  

野禾成穗石田黄，山木无风雨气凉。流水平冈尽堪画，数家村落更斜阳。  

○雪岸鸣■〈酓鸟〉  

离离残雪点荒丛，更着幽禽惨淡中。笑杀画帘双燕子，秋千红索海棠风。  

○客意  

雪屋灯青客枕孤，眼中了了见归途。山间儿女应相望，十月初旬得到无？  

○论诗三首  

坎井鸣¨自一天，江山放眼更超然。情知春草池塘句，不到柴烟粪火边。  
诗肠搜苦白头生，故纸尘昏枉乞灵。不信骊珠不难得，试看金翅擘沧溟。  
晕碧裁红点缀匀，一回拈出一回新。鸳鸯绣了从教看，莫把金针度与人。  

○风柳鸣蝉  

轻明双翼晓风前，一曲哀筝续断弦。移向别枝谁画得，只留残响客愁边。  

○僧寺阻雨  

山气森岑入葛衣，砧声偏与客心期。僧窗连夜萧萧雨，又较归程几日迟。  

○王子文琴斋  

天上秋风月底霜，求凰一曲鬓丝长。相如四壁消何物？直要文君典鹔鹴。  

○旧与赵景温  

浮云流水易西东，回首梁园似梦中。一别十年今又别，酒尊能得几回同。  

○雪谷早行图 【卷中多国朝名胜题咏。】  

画到天机古亦难，遗山诗境更高寒。贞元朝士今谁在？莫厌明窗百过看。  

○夜宿山中  

月华人影共徘徊，未算归程梦已回。涧水悲鸣易愁绝，长松休送雨声来。  

○台山杂咏五首 【甲寅六月】  

西北天低五顶高，茫茫松海露灵鳌。太行直上犹千里，井底残山枉叫号。  
山上离宫魏故基，黄金佛阁到今疑。异时人读清凉传，应记诸孙赋《黍离》。  
一国春风帝子家，绿云晴雪间红霞。香绵稳藉僧溪草，蜀锦惊看佛钵花。  
沉沉龙穴贮云烟，百草千花雨露偏。佛土休将人境比，谁家随步得金莲。  
灵蛇不与世相关，时复蜿蜒水石间。何处天瓢待霖雨？一龛香火梵仙山。  

○乙卯二月二十一日归自汴梁二十五日夜久旱而雨偶记内乡一诗追录于此今三十年矣  

桑条沾润麦沟青，轧轧耕车闹晓晴。老眼不随花柳转，一犂春事最关情。  

○石勒问道图  

轻比韩彭作李阳，高僧久已笑君狂。中原果有刘文叔，肯说铃声替戾冈。  

○贞燕  

杏梁双宿复双飞，海国争教只影归。想得秋风逼凉冷，谢家儿女亦依依。  

○留赠丹阳王炼师  

敝尽貂裘白发新，京华旅食记前身。仙翁相见休相笑，同是邯郸枕上人。  

○元夕  

花影灯光一万重，青衫骢马踏东风。彰阳旧事无人记，二十三年似梦中！  

○酴醿  

枕帏余韵最清真，梦里犹来着莫人。拟借浓阴作罗幕，玉缨多处卧残春。  

○和德新丈  

二年老眼暗兵尘，今日逢君喜事新。结伴还乡有成约，不应先作北归人。  

○倦绣图  

香玉春来困不胜，啼莺唤梦几时。可怜憔悴田家女，促织声中对晓灯。  

○雪谷晓行图  

漫漫长路几时休？风雪无情梦亦愁。羡杀田家老翁媪，瓦盆浊酒火炉头。  

○与西僧伦伯达  

行云孤鹤万缘轻，遥见乡关眼便明。不似遗山元老子，尘埃风雨过平生。  

***◆鹤鸣老人李俊民（庄靖先生集）***  

俊民，字用章。别号鹤鸣老人。唐韩王元嘉之后。家于泽州。少通程氏之学，金承安中，以经义举进士第一，应奉翰林文字。未几，弃官教授。南迁后，隐于嵩山。元世祖在藩邸，刘秉忠盛称之，以安车召见，延访无虚日，遽乞还山。卒，赐谥庄静先生。 【集作庄靖。】 世祖尝曰：「朕求贤三十年，惟得窦汉卿及李俊民二人。」泽守段正卿刻其遗集十卷，长平李仲绅、王特升序之。谓自筮仕后，冥搜隐索四十余年，虽片言只字，亦必有据。刘瀛云：「先生诗格律清新似东坡，句法奇杰似山谷。集句圆转，脉络贯穿，半山老人之体也。雄篇巨章，奔腾放逸，昌黎公之亚也。」盖为当时所推重如此。先生尝自书登科记后曰：余阅承安庚申登科记三十三人，革命后，独与高平赵楠、庭干二人在。一日，邂逅于乡邑，哽咽道旧。壬寅五月，庭干复挈家之燕京，感慨忍泪，书五十六字寄之：「试将小录问同年，风采依稀堕目前。三十一人今鬼录，与君虽在各华颠。君还携幼去燕然，我向荒山学种田。千里暮鸿行断处，碧云容易作愁天。」是时，蔡州失守已十年矣。故云。  

毛晋卿肖山堂  
毋应之饷黍  
游碧落  
郭显道美人图  
宣差射虎  
群鼠为耗而猫不捕  
扫晴妇  
姚子昂画马  
苴履  
筹堂寻梅  
彩楼  
上九里谷与济之君祥仲宽李德方朱寿之姚子昂  
游济源  
河桥成  
乙未冬至  
元夜有感  
游青莲  
过云中  
宿海会寺二首  
九里谷  
独坐  
乙亥过河  
过星轺  
用赵之美留别韵四首  
赴山阳  
白文举王百一索句送行  
承二公宠和复用元韵二首  
和东庵孔安道韵  
和子荣  
筹堂寿日二首  
用子荣河桥送别韵  
承徐子贤贾仲常张伯英宠和复用韵  
宿村舍四首  
悯董用之  
乱后寄兄  
送赵庆之赴邠州  
和子搢来韵  
和河上修桥二首  
壬寅九日同史正之刘济之君祥仲宽姚子昂东城小酌寄锦堂王君玉  
和子荣悼恒山韵  
送别曹汉卿  
暮春和端甫韵  
调祁定之  
和述怀二首  
荅子荣  
即事  
宽张文  
读五代史  
索和长平诸诗友送行韵信笔奉呈君玉闰之资客中一笑  
昨晚蒙降临无以为待早赴院谢闻已长往何行之速也因去人寄达少慰客中未伸之志耳  
送郡侯段正卿北行二首  
杜门  
中秋  
代乐仲和张温甫处督米  
和王季文襄阳变后二首  
一字题示商君祥  
十六日夜戏书  
老杜醉归图二首  
卜居  
和筹堂途中即事  
过云台  
济源龙潭  
雨后  
阻风  
明皇击梧图  
阳关图  
千里江山图  
雪后送宝泉之碧落  
和王成之梅韵  
下太行  
东山道中  
太平泉  
十七日送行  
寄别  
孟浩然图  
夜梦月下与数仙子酌酒仍各赋诗  
和平太行路韵  
和君瑞月下闻砧  
香梅二首  
魏征  
王庭秀悠然轩  
留别  
寒食戏书  
周昉内人图  
襄阳咏史  
集古  

○毛晋卿肖山堂  

悠然林下客，世事颇能料。闲中意自适，身外名肯钓。卜居山之阳，初为识者笑。势将陵岱华，气欲吞嵩少。方寻愿谷归，稍近孙台啸。微茫数烟岫，巉绝对云峤。为我增双明，未必在远眺。始虽如面友，久得乃心照。恐随有力去，或被移文诮。已见成膏肓，百计莫可疗。一时烟霞语，慎勿骇廊庙。咄哉肖山堂，所以警不肖。  

○毋应之饷黍  

忆昔周室衰，周人咏《黍离》。君今饷我黍，为赋《黍离》诗。厥初艺黍时，饭牛使牛肥。八月黍未获，胡儿驱牛归。胡儿不满欲，我民还买犊。今秋犊未大，又被胡儿逐。胡儿皆饱肉，我民食不足。食不足，尚可鬻子输官粟。  

○游碧落 【并序】  

壬寅重午日，陪郡侯段正卿暨王用亨、刘汉臣、济之、君祥、仲宽、姚子昂、张唐臣、禄卿、平阳赵君玉、王润之同行。  
浮云翳炎景，长夏惬幽事。相陪林下友，共造金碧地。清流漱寒玉，老树耸苍翠。何人开山祖，妙处发天秘。悠悠岁月深，剥落磨崖字。遨头兴不浅，有酒留客醉。幽鸟背人飞，不惯闻鼓吹。抵暮出山门，溪风送归骑。  

○郭显道美人图  

君不见昭阳殿里蓬莱人，终惹渔阳胡马尘。又不见吴宫夜夜《乌栖曲》，竟使姑苏走麋鹿。移人大抵物之尤，丧乱未免天公愁。虽然丹青不解语，冷眼指作乡温柔。试问人间何处有？画师恐是倾国手。却怜当日毛延寿，故写巫山女粗丑。 【杜诗：「谁道巫山女粗丑，何得此有昭君村。」】  

○宣差射虎 【十二月初九日。】  

北原风劲霜草枯，草间出没藏于菟。眈眈来此被谁驱，不防邂逅冯妇车。将军胆气勇有余，手中笑捻金仆姑。等闲如射兔与狐，两眼错莫精光无。深山大泽失所居，或撩汝头编汝须。可怜肉食无远图，伎俩不及黔之驴。  

○群鼠为耗而猫不捕  

欺人鼠辈争出头，夜行如市昼不休。渴时欲竭满河饮，饥后共觅太仓偷。有时凭社窃所贵，亦为忌器不忍投。某氏终贻子神祸，佑甫恨不猫职修。受畜于人要除害，祭有八蜡礼颇优。近怜衔蝉在我侧，何故肉食无远谋。眈眈雄相猛于虎，不肯捕捉分人忧。纵令同乳不同气，一旦反目恩为雠。君不见唐家拔宅鸡犬上升去，彼鼠独堕天不收。 【唐公昉师李八百，得其神丹，遂举家升天，鸡犬皆去。唯鼠空中自堕，肠出，一月三易其肠。今山下有拖肠鼠，束广微所谓唐鼠。】  

○扫晴妇 【并序。】  

世俗为扫晴妇者，盖假燮理之手，导阴阳之和，使民间免干溢之患也。感其事而赋之。  
卷袖搴裳手持帚，挂向阴空便摇手。前推后却不辞劳，欲动不动谁掣肘。偶人相对木与土，神女但夸朝复暮。龙公不作本分事，中间多少闲云雨。见说周人忧旱母，宁知东海无寃妇。殷懃更倩封家姨，一时断送龙回首。  

○姚子昂画马  

雄姿卓立开天骨，腾踏万里如神速。可怜不遇九方皋，空使时人指为鹿。自从大奴守天育，无由更骋追风足。中原一战收乾坤，白发将军髀生肉。  

○苴履  

待诏门前东郭趾，蓝关路上仙人迹。雪花纷披盖地白，东家不借借不得。虽然近市屦亦无，以故为新即有余。同行留我木上座，补过仰渠金十奴。一生能着屐几两，用心犹在阮孚上。不须更觅下邳侯，山林此计成长往。 【时守下邳。】  

○筹堂寻梅  

萧疏篱落谁家圃？寻芳信逐游蜂去。眼前荆棘少人行，马蹄直到香来处。怕愁贪睡独开迟，瘦损春寒鹤膝枝。可是东君苦留客，斜风细雨不堪诗。  

○彩楼 【并序。】  

高平县彩楼，闻之旧矣，今始亲见。议者犹谓高下侈丽不及向者三分之一。因感而赋之。  
层层华构高且崇，万彩纠结填青红。何人下手夺天巧？都入意匠经营中。书契以来未省见，异事惊倒百岁翁。郢斤般斧莫敢近，却立屏息惭无功。寒窗戛戛鸣机妇，积年杼柚一日空。山川谓可锦绣裹，尘土尽皆罗绮封。前者攀辕后者挽，奔车径欲趋灵宫。三年送迎礼虽旧，人事不与天时同。方当炎属行夏令，权势大抵归祝融。神之于人无厚薄，盖以至诚能感通。豚蹄豆酒道傍祝，所获神赐亦已丰。闾阎疾苦还知否？我为大夫歌《大东》。 【享炎帝闰年。】  

○上九里谷与济之君祥仲宽李德方朱寿之姚子昂  

太行巍巍形势尊，造物设险雄中原。巨灵一朝擘石裂，连峰忽断开山门。侵云直上几千尺，挂壁一径愁攀援。十步回头五步坐，栗栗汗出如浆翻。清风掖至最高顶，下视寰海尘埃昏。天坛咫尺若有待，顾我不往惭食言。世间好处岂不爱，脚力虽尽心长存。为君试写远游兴，夜半月出清吟魂。 【与祁定之约游天坛，不果。】  

○游济源 【并序。】  

庚子春季，与刘济之、君祥、仲宽、仲美、姚子昂、秦懿夫、马子温、李德方、深之、伯英、朱寿之下太行，抵覃怀，望方口，临沇水。二十三日丁亥，郡侯段玉卿因西山镇遏回，自析城来赴期，值雨，留宿奉仙观。翌日己丑天霁，具牲酒币帛谒清源王庙。礼毕，会友人郭伯玉、李庆之、王天益、史德秀、王辅卿、纥石烈、仲杰、完颜寿之、方外士祁定之、郭道正、元明道、部将段玉等，大饮于裴公亭。用麾下鼓吹以乐宾，薄暮极欢而罢。故赋之，纪一时之胜游也。  
元戎小队闲登临，悠悠旌斾穿山林。太行南下路险涩，不惮着脚穷幽寻。清源祭秩世所重，乔木掩映灵宫深。是时方口雨初过，天风破晓开微阴。入门为问庙见礼，白发黄冠通古今。且言享诚非享物，那在与俗占浮沈。鞠躬执简默有祷，脯酒纵薄神所歆。几年愿违莫能遂，至此始得偿初心。点检图经叹禹迹，山青水绿无知音。竹根醉倒客星散，夜听波底蛟龙吟。  

○河桥成 【并序。】  

桥成有日，必有佳句。写河上逍遥之兴，赠子荣及督役杨成之。  
预积他山木，重新两岸堤。龙依天上卧，虹傍水心低。不假鞭秦石，何劳立蜀犀。落成应有日，谁向柱先题。  

○乙未冬至  

已应黄宫律，初生复卦阳。道随天在北，愁与日俱长。节物惊时换，年光有底忙。浮云多变态，试与问何祥？  

○元夜有感  

春城行欲遍，百感到愁边。市冷犹灯火，人稀尚管弦。梅从今夜落，柑忆旧时传。归去西窗月，无情照不眠。  

○游青莲  

行处春风恶，山中胜概藏。渐佳如蔗尾，薄险似羊肠。翠揖双峰角，清临一水堂。夜长僧睡少，为我话兴亡。  

○过云中  

把酒不成醉，出门行路难。客愁千里破，归梦五更残。三仕有何喜？一生常鲜欢。恨无南去雁，为我报平安。  

○宿海会寺二首 【同孙讲师、明上人、赵叔宝、刘巨济夜酌。】  

佛堂光未放，桑下唤难回。是处皆堪歇，何山不可开。泉因龙吐出，经自兔衔来。径向黄沙过，寻僧问劫灰。  
青山云水窟，杖锡几时来。竹待香严击，松经道者栽。西江无水吸，震旦忽花开。三笑图中友，同倾破戒杯。  

○九里谷  

九曲羊肠路，千层剑戟山。行钩藤蔓刺，坐印石花斑。树发三春暮，云归万壑闲。相陪林下屐，虽倦不知还。  

○独坐  

地偏无俗客，日在掩柴扉。暑退闲蒲扇，凉生换葛衣。风高云散影，露下月扬辉。独据胡床坐，心清即道机。  

○乙亥过河  

一身长道路，四海尚风尘。昔作依刘客，今为去鲁人。渡河年在亥，乞酒岁非申。别后山中友，相逢话又新。  

○过星轺  

古道开天险，危峰拔地形。连营南北戍，过客短长亭。野烧惊山鬼，胡云掩将星。何人弄羌管，哀怨不堪听。  

○用赵之美留别韵四首  

把酒离筵且莫辞，坐中瓜葛暂相依。花从识后常含笑，鸟自还时想倦飞。往事微茫春梦断，故人牢落晓星稀。天涯白发禁愁得，好在西山不早归。  
长短亭中送别时，问君东去复何依。今宵明月三人共，来日红尘一骑飞。倾盖莫嫌相见晚，断弦惟恨赏音稀。天涯尽道还家好，笑我虽归似不归。  
为君不惜送行诗，但恨蒹葭失所依。流水尽朝东海去，孤云只向太行飞。仕途冰炭收心早，客路参商见面稀。一曲《阳关》歌未彻，声声头上听催归。  
遥指东山去恨迟，争如莲幕早来依。须知宋鹢犹能退，有底齐禽尚不飞。洛下书生怜我少，燕南壮士似君稀。主人好客厌厌醉，正要髠留肯放归。  

○赴山阳 【寄君祥、济之、仲宽、子昂。】  

立马西风不忍行，往回只是片时程。一年又作半年客，百里有如千里情。落日寒林山下路，淡烟疏竹水边城。愿君把酒休惆怅，四海由来皆弟兄。  

○白文举王百一索句送行  

世事纷纷乱似麻，不堪愁里度年华。伤心城郭来家鹤，过眼光阴赴壑蛇。弹铗歌中成老境，班荆话后各天涯。何时造物归真宰，却覩人间第一花。  

○承二公宠和复用元韵二首  

脱却朝衫着纻麻，残年犹复梦京华。世情共指鹿为马，天意反教龙作蛇。白发不公人易老，青山有素恨无涯。那禁送别东郊外，满目离离溅泪花。  
有客衡从说艺麻，要教身后见西华。若为养得能言鸭，未解除他引睡蛇。归去稍知闲气味，荒唐犹种老生涯。眼前浮世凭谁问？独倚东风看落花。  

○和东庵孔安道韵  

拟结闲中一草堂，此心安处即吾乡。须知见在身为患，见说长生药有方。老去看书徒引睡，愁来得句不成章。从前习气都除尽，待与高人论坐忘。  

○和子荣  

暂使彭宣到后堂，安昌只以醉为乡。浮云世事日千变，流水生涯天一方。老子兴虽如庾亮，故人恩不减苏章。能消几两寻山屐，回首狐丘本未忘。  

○筹堂寿日二首  

此生但觉醉乡宽， 【王绩。】 谁谓螭犹北海蟠。 【王猛。】 处处相迎皆倒屣， 【王粲。】 人人共喜欲弹冠。 【王阳。】 州应向日悬刀梦， 【王浚。】 山试今朝拄笏看。 【王子猷。】 仙驭未来缑氏鹤，月明吹彻玉笙寒。 【王乔。】  
乌衣历历是名家，人物于今比晋多。俗论不侵挥麈话， 【王衍。】 壮怀多付缺壶歌。 【王大将军。】 虽无金埒堪调马， 【王济。】 赖有黄庭可换鹅。 【王羲之。】 见说长江欲飞渡， 【王浚。】 那须冰合望滹沱。 【王霸。】  

○用子荣河桥送别韵  

河桥把酒不成欢，正是离人去住间。公道几时饶白发，世情今日见青山。娟娟明月无家对，惨惨孤云待我还。惭愧殷勤花里鸟，一声声送出阳关。  

○承徐子贤贾仲常张伯英宠和复用韵  

天涯杯酒强追欢，白发光阴转首间。独夜梦魂千里月，暮年心事数重山。回肠都为愁将断，行脚犹疑债未还。傥得一廛休老地，柴门今后定牢关。  

○宿村舍四首  

别后曾无一日欢，风光都在落花间。眼青羞对门前柳，头白相惊雪里山。华表鹤来犹是客，乌衣燕去不知还。森森庭院荒荆棘，虎豹窥人夜撼关。  
握手亲情有底欢，疏篱茅舍两三间。尚怜作者千年调，那肯分人一半山。安得意如张翰适，凭谁放取浩然还？得君斗酒须防客，不怕重门更着关。 【坡云：「重门着关不为君，政恐恶客来仇饷。」】  
怀抱何曾得少欢，春愁飞上两眉间。一瓢谩酌独清水，几屐能穷无尽山。见说酒兵长日备， 【江咨议，酒犹兵也。可千日不用，不可一日不备。酒可千日不饮，不可一饮不醉。】 未知诗债几时还。须防别后将军槊，不待寻盟辄斩关。  
三两残杯不尽欢，强陪年少贵游间。客中未必常为客，山上那堪复有山。鹤发都从愁里变，貂裘直待醉时还。一朝却入庞公市，惊倒城门老抱关。 【坡云：「城门抱关卒，怪我此重游。」】  

○悯董用之  

怪底年来懒下帷，似嫌榜尾姓名题。一枝自谓乌难借，百里谁知凤肯栖。颇讶生前徒强项，未应老后不然脐。试将点检平时友，大半佳城在马蹄。  

○乱后寄兄  

万井中原半犬羊，纵横大剑与长枪。昼烽夜火岂虚日，左触右蛮皆战场。丁鹤未归辽已冢，杜鹃犹在蜀堪王。此生不识连昌乐，目送孤鸿空断肠。  

○送赵庆之赴邠州  

且莫怱怱数去程，一壶别酒为君倾。三年簿领妨行乐，十里溪山管送迎。湓浦芦花风里恨，渭城柳色雨中情。三峰无复同州看，休着新诗笑不平。  

○和子搢来韵  

新年桃李似无情，回首繁华一梦惊。点险青毡非故物，等闲倾盖昧平生。雨中燕子还留客，风里杨花欲送行。试听东流桥下水，向人时作断肠声。  

○和河上修桥二首  

日日相陪杖屦游，往来林下亦风流。云间隐隐堆螺髻，雨后鳞鳞涨鸭头。休恨临津 【临津河。】 经始晚，且看利涉 【河桥名。】 落成秋。寻常公事闲中了，诗债如何尚不酬。  
落魄天涯颇倦游，片帆归去得安流。几年无事夸犀首，一旦封侯看虎头。飞将正当南渡日，拾遗还是北征秋。龙钟不称凌烟像，只有山林志可酬。  

○壬寅九日同史正之刘济之君祥仲宽姚子昂东城小酌寄锦堂王君玉  

兴来落笔任横斜，坐上朋樽续续加。貌似叶红皆被酒，头如雪白也簪花。金风渐急秋将暮，玉树相依客尽嘉。酩酊入城扶不去，临街下马是谁家？  

○和子荣悼恒山韵  

功名人比汉淮阴，猛虎俄因犬辈擒。星落旄头兵似火，云屯细柳士如林。岂期虞虢乖唇齿，谩倚良平作腹心。洒尽英雄忧国泪，变风那得不伤今。 【恒山谓恒山公武仙。其次首云：「唐家外望归藩镇，汉室中兴仰羽林。」又刚忠公一首云：「断头那肯降朱泚，血指谁思灭贺兰。」皆为汴京之乱言之也。】  

○送别曹汉卿  

马上功名奈老何？出门无地不风波。凭谁试着回天力，有客空挥却日戈。青眼乍惊行处少，赤心常笑话中多。愁人近亦无肠断，又听离筵送别歌。  

○暮春和端甫韵 【并序。】  

暮春索诗，且以不能陪郊外之游为恨。  
雨夕风朝乐事妨，老来犹自为花忙。春光一岁只三月，尊酒百年能几场。辛苦衙蜂输蜜课，等闲巢燕得泥香。如何复共遨头醉，待把银瓶指点尝。  

○调祁定之  

风埃满面发蓬垂，欲学乔松久远期。浮世几场漂杵血，流年一局烂柯棋。不须玉女引巢父，那在神官邀退之。果待吹嘘送天上，人间事了未为迟。  

○和述怀二首  

簪履三千气压齐，寒林那羡一枝栖。坐中有客鹏将赋，门外何人凤欲题。酤酒未尝防恶犬，着鞭宁复待荒鸡。夕阳休凭阑干望，今日长安不在西。  
拟将齐物物难齐，惟有山林迹可栖。身望凤池惭不到，名登雁塔愧先题。未能忘旧归家鹤，长是思鸣失旦鸡。天为东周道垂丧，肯生夫子在关西。  

○荅子荣  

行藏事拙且乘流，游徧人间老即休。多汗愈肤三伏暑，渐衰潘鬓一时秋。风高势欲欺茅屋，雨急声疑在竹楼。今世宦情何处好？但忧无蟹有监州。  

○即事  

铁马长驱汗血流，眼前戈甲几时休？谁能宰似陈平社，那免悲如宋玉秋。漠漠微凉风里殿，萧萧残夜水边楼。千村万落荒荆棘，何止山东二百州。  

○宽张文  

怪来久不造龙门，依旧相逢一笑温。任把锦囊嘲李贺，休将布鼓诧王尊。事随势过心犹骇，言与时违舌可吞。谁为书生肯推毂？绨袍且念故人恩。  

○读五代史  

破却千金筑一台，折冲阃外望人才。中原山岳河分断，塞上牛羊草引来。西海正惊天狗堕，北人忽拥帝羓回。犹怜仙掌英灵在，能把潼关闭不开。  

○索和长平诸诗友送行韵信笔奉呈君玉闰之资客中一笑  

汉厦非无论道毡，自惭老去鬓皤然。闲愁似海藏皮里，往事如风过耳边。几度班荆谁与话？一朝倾盖□相怜。柴门近日多来客，火速移床待孝先。  

○昨晚蒙降临无以为待早赴院谢闻已长往何行之速也因去人寄达少慰客中未伸之志耳  

书生掉舌岂其时？手底青编亦倦披。铁锁尚沈江漠漠，铜驼又没草离离。阴山路上明妃曲，天宝年中杜甫诗。古往今来几兴废，白头恨见太平迟。  

○送郡侯段正卿北行二首  

征途万里朔风寒，过尽阴山复有山。岁既在于辰巳后，星多客向斗牛间。漫漫积雪无冬夏，劫劫飞鸿自往还。若到龙庭试回首，太行一片白云闲。  
猎猎霜风堕指寒，一鞭行色抵天山。马嘶衰草孤烟外，雁没长空落照间。入塞尽穿毡帐过，去乡须待锦衣还。功名大抵黄粱梦，薄有田园便好闲。  

○杜门  

近来人事颇相乖，独坐何曾得好怀。犬吠为连酤酒市，鸡鸣长傍读书斋。门终待学张家塞，闼恐难当哙等排。恶客就中多气岸，时时下马系堂阶。  

○中秋  

露下天街一气凉，月明不复被云妨。正当金帝行秋令，疑是银河洗夜光。鲛室影寒珠有泪，蟾宫风散桂飘香。席间醉客忙归去，独共三人尽此觞。  

○代乐仲和张温甫处督米  

未必书生气尽寒，食常不足为居闲。清于孺子沧浪水，瘦似诗人饭颗山。欲向田文弹铗去，恐因丘嫂颉羹还。闻君自有江湖量，肯为枯鱼少破悭。  

○和王季文襄阳变后二首  

逐鹿中原未识真，指踪元自有谋臣。虞全不念唇亡国，楚恐难当舌在人。拔剑挽回牛斗气，举鞭蹙起汉江尘。相逢空洒英雄泪，谁是荆州一角麟！  
天命须分伪与真，衙蜂战蚁尽君臣。蛟龙不是池中物，燕雀休嗤垄上人。衣不能胜嵇绍血，扇无可奈庾公尘。自从绝笔春秋后，谁复伤时为泣麟？  

○一字题示商君祥 【并序。录二十首。】  

余年三十有九，遭甲戌之变。乙亥秋七月南迈，时侄谦甫主河南福昌簿，迎至西山，侨居厅事之东斋。小学师商君祥投诗索和，顷刻间往回数十纸。谦甫曰：「一鼓作气未可敌，姑坚垒以待。」侄壻郭鸿渐曰：「可以单师挫其锐」，乃出百字题请赋以酬之。遂信笔而书，殊无意义，付其徒孙男乐山示之，三日不报。谦甫笑曰：「五言长城不复敢攻也。」君祥于是携酒来乞盟，大会所友，极欢而罢。  

云  
雨  
尘  
春  
梅  
松  
竹  
蜂  
僧  
渔  
樵  
砚  
香  
隐  
寿  
行  
住  
饮  
啸  
愁  

△云  

旱魃将为虐，从龙便出山。人间三尺雨，命驾早知还。  

△雨  

晚有来苏意，忧深望岁人。一犂虽美满，犹恨不当春。  

△尘  

不忧悬榻室，可奈污人风。踏破青鞋底，犹疑是软红。  

△春  

来莫愁春迟，去莫怨春忙。春不随人老，谁教汝断肠？  

△梅  

未报江南信，先开雪里村。要看花上月，立马待黄昏。  

△松  

郁郁愁无地，青青独有心。疑从大夫后，倾盖到如今。  

△竹  

潇洒能医俗，檀栾看上番。我宁负此腹，忍使箨龙冤。  

△蜂  

弄晴沾落絮，带雨护园花。有课常输蜜，无春不到衙。  

△僧  

貌与松俱瘦，心将絮共沾。一庵空寂地，香火读《楞严》。  

△渔  

一声歌欸乃，万顷国烟波。鳌蟹中间醉，蓑衣拜浪婆。  

△樵  

云外山将遍，人间日易斜。不知棋换世，柯烂未还家。  

△砚  

端溪温润石，价重百车渠。一滴玄潭水，蝇头万卷书。  

△香  

小炷博山鼎，半残心字灰。游蜂何处客，应为百花来。  

△隐  

孔负二宜去，嵇知七不堪。青山休老地，佳处是终南。  

△寿  

灰如恋阙心，雪似穷经首。问年今几何？看饮屠酥酒。  

△行  

水笑杯犹渡，山惊锡尚飞。垂垂瓶钵老，何处未来归。  

△住  

俗尚家灵运，谁堪社远公。空山云不出，愁杀渡溪风。  

△饮  

竹叶杯中醁，金钗坐上春。浅斟低唱境，犹道是粗人。  

△啸  

成瑨风生坐，孙登月满台。东皋今寂寞，元亮早归来。  

△愁  

解使回肠断，能催两鬓秋。天涯未归客，容易上眉头。  

○十六日夜戏书  

贪作 【臧祚切。】 梅花梦，都忘柳絮禅。可怜人与月，不似夜来圆。  

○老杜醉归图二首  

寻常行处酒债，每日江头醉归。薄暮斜风细雨，长安一片花飞。  
百钱街头酒价，蹇驴醉里风光。莫傍郑公门去，恐犹恨在登床。  

○卜居  

东邻西舍两三家，簌簌墙头落枣花。渐愧画梁双燕子，笑人今日又天涯。  

○和筹堂途中即事  

晚风吹雨过山堂，灯火秋凉好对床。却被荒鸡笑人懒，一声催起着鞭忙。  

○过云台  

夜半风吹霁色开，晓乘残月过云台。连山断处瞰平野，一线黄流掌上来。  

○济源龙潭  

尘世悠悠不识真，一潭春碧养潜鳞。可怜无故惊雷起，误却山前失筯人。  

○雨后  

春空霭霭暮云低，飞过山前雨一犂。明日却寻归去路，马蹄犹踏落花泥。  

○阻风  

东风作恶几时休，况值春光欲尽头。谁谓闲人无个事，一年长是为花愁。  

○明皇击梧图  

不使梨园弟子知，太平音在凤凰枝。一朝野鹿衔花去，长恨秋风落叶时。  

○阳关图  

一杯送别古阳关，关外千重万迭山。试问青青渭城柳，不知眼见几人还。  

○千里江山图  

笔下江山取意成，一峰未尽一峰生。凭谁试向行人问，水郭烟村第几程。  

○雪后送宝泉之碧落  

酒面轻风不作寒，天花散落满人间。殷勤行脚休辞远，出得城门是雪山。  

○和王成之梅韵  

朝来一雪羃晴沙，行到前村始见花。驿使便将春色去，暗香今夜落谁家？  

○下太行  

山中日日伴云闲，不见闲云只见山。君去试从山下望，青山却在白云间。  

○东山道中  

采遍山城草木芽，百年老树尽枯查。眼前多少闲田地，雨后春耕有几家。  

○太平泉  

试从涧底觅根源，剔藓剜苔得旧泉。人事尽随流水去，几时复见太平年。  

○十七日送行  

怱怱又别故园春，花落犹随马后尘。相对离筵莫惆怅，送行人是欲行人。  

○寄别  

马蹄踏破乱山青，送客风回酒半醒。归客莫将云外指，大都一十五长亭。  

○孟浩然图  

却因明主放还山，破帽骑驴骨相寒。诗句眼前吟不尽，北风吹雪满长安。  

○夜梦月下与数仙子酌酒仍各赋诗  

天风一扫暮云开，收拾群仙共酒杯。但指今宵是新月，不知曾照古人来。  

○和平太行路韵  

凿开险阻若天成，暂使时间眼界平。却羡长安西去路，青山不管送人行。  

○和君瑞月下闻砧  

夜凉枕上梦频惊，有底秋天不肯明。老眼近来闲泪少，那禁月下捣衣声。  

○香梅二首 【邓妓之小字匠手，有诗，边仲宁索和，因用其韵。】  

被谁说破梦中梅？应有罗浮倒挂来。祇为怕愁贪睡后，返魂纔向北枝开。  
一枝潇洒陇头香，分付新愁竹叶觞。纸帐不须寻短梦，天涯倦客已无肠。  

○魏征  

立朝谠议尽良规，谁使君王死后疑。一旦銮舆渡辽水，实时扶起墓前碑。  

○王庭秀悠然轩  

小轩开后快双明，峭拔南山立翠屏。好是晚来新雨过，白云堆里露尖青。  

○留别  

主人把酒再三留，送客风高势未休。更听愁眉歌一曲，尊前肠断小温柔。  

○寒食戏书  

蓦见花间弄药回，同心髻绾绿云堆。多情更有墙东月，送得秋千影过来。  

○周昉内人图 【录四。】  

倦绣  
捣衣  
按乐  
览镜  

△倦绣  

心情犹在未收时，却顾花间影渐移。不道春来添几线，日长只与睡相宜。  

△捣衣  

一夕秋风雁过声，铁衣辛苦向边城。将军不用和戎计，双杵休辞月下鸣。  

△按乐  

倚风无力见温柔，初下喧天羯鼓楼。犹向花阴理新曲，君王不惜锦缠头。  

△览镜  

不教朱粉污天真，长对菱花顾影频。但把蛾眉扫来淡，尚嫌不似虢夫人。  

○襄阳咏史  

汉高庙  
光武庙  
宋玉宅  
关将军庙  
刘表祠  
凤林  
杜甫故里  

△汉高庙 【在襄阳县西南钟山。】  

垓下未闻歌散楚，泽中已见哭亡秦。乾坤到底归真主，愁杀鸿门碎斗人。  

△光武庙 【在襄阳东四十五里。光武，南阳枣阳人。今枣阳县是也。舂陵在枣阳东，望气者苏伯阿至南阳，遥见舂陵曰：「气佳哉！郁郁葱葱。」光武始起兵还舂陵，望舍南火光烛天。今枣阳在襄阳东界六十里。】  

海内英雄待一呼，云龙际会入东都。羯奴不识真人事，徼幸中原欲并驱。  

△宋玉宅 【在宜城县。】  

离骚经里见文章，水绿山青是楚乡。往事一场巫峡梦，秋风摇落在东墙。  

△关将军庙 【在襄阳南九里凤林关。】  

鼎足相吞势未分，谁能倾盖得将军。曹吴不是中原手，天下英雄有使君。  

△刘表祠 【祠前有墓，在府城东门内。】  

天运端能卧可收，江山形势数荆州。当时若听韩嵩策，那得曹瞒享士牛。 【曹操与袁绍相持于官渡，韩嵩说表起乘其弊，表不从。操征表，表之子琮竟以荆州降。】  

△凤林 【孟浩然故居，在襄阳县南十里。】  

天宝诗人去却回，果曾北阙上书来。若为耆旧无新语，明主何尝弃不才。 【张参议有：「朝宗强欲相牵率，岂识先生玩世心。」】  

△杜甫故里 【杜易简，预之远裔，有从弟曰审言，生子闲，闲生甫，世居襄阳，甫徙家巩县。】  

不知故隐几时离，天宝年间处处诗。过客不须寻世谱，万山山下看沉碑。 【杜诗：「吾家碑不昧。王氏井依然。」注：杜预沈碑岘山之下。】  

○集古  

寒食席次  
惜花  
春怨  
赠别二首  
送客之荆南  
闻角  
春夜  
送客之南宫  
夜集  
戏书  
柳  
醉眠  

△寒食席次  

秋千打困解罗裙，把酒相看日又曛。处士不知巫峡梦，春来犹见伴行云。 【韩偓、韦庄、莲花奴、韦氏子。】  

△惜花  

绣轭香鞯夜不归，看花只恐看来迟。今朝几许风吹落？多在青苔少在枝。 【崔涂、韩偓、杨巨源、崔橹。】  

△春怨  

已恨东风不展眉，落花惆怅满尘衣。与君试向江边觅，赢得凄凉索漠归。 【段成式、赵渭南、东坡、吴融。】  

△赠别二首  

洞庭风软荻花秋，客散江亭雨未休。南去北来人自老，此中离恨两难收。 【郑德璘、岑参、杜牧、魏野。】  
谁家红袖倚江楼，白袷行人又远游。今夜不知何处泊？青山万里一孤舟。 【杜牧、陆龟蒙、权德舆、刘长卿。】  

△送客之荆南  

千山红树万山云，山鸟江枫得雨新。我自飘零是羁旅，不堪仍送故乡人。 【韦庄、雍陶、东坡、顾非熊。】  

△闻角  

铁马狐裘出汉营，瘴云深处守孤城。无端遇着伤心事，鸣轧江楼角一声。 【常建、刘禹锡、吴融、杜牧。】  

△春夜  

春风二月落花时，忆得前年君寄诗。共道人家惆怅事，向灯弯尽一双眉。 【武元衡、崔道、牛僧孺、韩偓。】  

△送客之南宫  

萧萧风竹夜窗寒，书剑催人不暂闲。对酒已成千里客，断肠声里唱《阳关》。 【武元衡、杜岩、卢纶、李商隐。】  

△夜集  

金凤罗衣湿麝熏，装成掩泣欲行云。傍人未必知心事，一曲狂歌酒百分。 【韦庄、戎昱、刘皁、高骈。】  

△戏书  

春风何处有佳期？花满西园月满池。料得也应怜宋玉，东邻墙短不曾窥。 【武元衡、高骈、李商隐、段成式。】  

△柳  

还到春时别恨生，渭城朝雨裛轻尘。自家飞絮犹无定，不解迎人只送人。 【张泌、王维、罗隐、皇甫冉。】  

△醉眠  

糁径杨花铺白毡，日西铺在古苔边。满山明月东风夜，留与游人一醉眠。 【杜子美、王建、韩偓、郑谷。】  

***◆刘赞善因（丁亥集***　静修续集　静修遗诗　静修拾遗）  

因字梦吉，保定容城人。将生之夕。其父梦神人以马载一儿至其家，曰：「善养之，」故名之曰骃，字梦骥，后乃改今名字焉。天资绝人，日记千百言，六岁能诗。长而深究于周、程、朱、吕之学，杜门深居，不为苟合，公卿使者过之，避不与相见，人或以为傲，弗恤也。爱诸葛孔明「静以修身」之语，表所居曰「静修」。尝游郎山雷溪间，号雷溪真隐。 【又号樵庵。】 至元十九年，征拜右赞善大夫，以母疾请归。二十八年，召为集贤学士，固辞不起。越二年卒，年四十有五。延佑中，追赠翰林学士，容城郡公，谥文靖。当世庙初，姚文献公枢、许文正公衡、杨文献公果、商文定公挺辈布列台省，号称盛治。既而诸公相继告老，中朝贤士大夫多属意于静修，丞相不忽木尤力荐之，卒未竟其用。许文正公之应召也，道过静修，静修谓之曰：「公一聘而起，毋乃太速乎？」文正曰：「不如此，则道不行。」及静修不就集贤之命，人或问之，乃曰：「不如此，则道不尊。」世祖闻之，叹曰：「古有不召之臣，其斯人之徒欤！」所著有《四书精要》三十卷，诗五卷，名《丁亥集》，手所选定，尝自讽咏，取他文焚之。今所传文集十余卷，又续集、遗诗、拾遗共若干卷，皆刊行于世。其论诗曰：「魏、晋而降，诗学日盛，曹、刘、陶、谢其至者也。隋、唐而降，诗学日变，变而得正，李、杜、韩其至者也。周、宋而降，诗学日弱，弱而后强，欧、苏、黄其至者也。」静修诗才超卓，多豪迈不羁之气。流派师承，于斯言见之矣。  

韩魏公祠  
仙台  
黄金台  
冯瀛王吟诗台  
张燕公读书堂  
龙潭  
经古城  
孤云  
晨起书事  
游天城  
游源泉  
玉溪精庐  
隐仙谷  
游云水庵  
泛舟西溪  
喜雨  
种松  
玉簪  
欢饮  
和陶  
桃源行  
明妃曲  
塞翁行  
武当野老歌  
感秋  
饮后  
西山  
幼安濯足图  
采菊图  
归去来图  
雪翠轩  
饮山亭雨后  
巫山图  
陈氏庄  
采石图  
金太子允恭唐人马  
宋理宗书宫扇  
续十二辰诗  
观雷溪  
游郎山  
挂书牛角图  
清江曲  
除夕  
晚上易台  
登武阳  
乡郡南楼怀古  
满城道中  
书堂旅夜二首  
奇村道中  
城南  
秋望  
杂诗二首  
早发濡上  
恒山楼  
登镇州阳和门  
辛巳中秋旅亭独坐  
道士孙伯英容城故居  
登雄州城楼  
梦先垄  
外家西园李花  
入山  
山中月夕  
五月二十三日登城楼  
晓出西塘  
南楼  
新晴  
野亭会饮  
浅酌  
过镇州  
井陉淮阴侯庙  
易台  
高亭  
世上  
老大  
山石  
夏日即事  
平昔  
人情  
夜雨  
上冢  
夏日饮山亭  
春日  
白乐天琵琶行图  
村居杂诗四首  
题山水扇  
抱阳南轩  
铜雀瓦砚  
仙人图  
春景  
今月  
观梅有感  
山家  
溪上  
西郊  
早秋  
春尽  
寒食道中  
废园  
庚辰元日  
......  

○韩魏公祠  

定州古北门，作镇多英奇。如何郡学傍，独有韩 【一作魏。】 公碑。乾坤极厚大，运物物不知。堂堂宋三朝，斡旋公似之。惟公玄默间，泰山已四维。天宇公之祠，元气非公谁？郡人一何愚，而于公欲私。大者且勿论，绪余犹世师。千年阅古堂，谁歌郑国诗？ 【公阅古堂，富公有诗。】 徘徊老柏前，目送秋鹤飞。悠悠五色云，怅望今何归。  

○仙台  

碣石来海际，西南奄全燕。中有学仙台。燕平欲升天。燕平骨已朽，遗台犹相传。虽复生青松，岁久摧为烟。极目望海波，不见三山巅。三山巨鳌簪，山人虮虱然。使无不足论，信有亦可怜。大块如洪炉，金石能久坚。天地会有尽，何物为神仙。空山无笙鹤，落日下饥鸢。今古非一台，浩叹秋风前。  

○黄金台  

燕山不改色，易水无新声。谁知数尺台，中有万古情。区区后世人，犹爱黄金名。黄金亦何物？能为贤重轻。德辉照九仞，凤鸟才一鸣。伊谁腐鼠弃，坐见饥鸢争。周道日东渐，二老皆西行。养民以致贤，王业自此成。黄金与山平，不救兵纵横。落日下荒台，山水有余清。  

○冯瀛王吟诗台  

林壑少佳色，风雷有清秋。为问北山灵，吟台何久留。时危亦常事，人生足良谋。不有拨乱功，当乘浮海舟。飘飘扶摇子，脱屣云台游。每闻一朝革，尚作数日愁。朝廷乃自乐，山林为谁忧？视彼昂昂驹，奈此泛泛鸥。四维既不张，三纲遂横流。坐令蚩蚩民，谓兹圣与俦。蚩蚩尚可恕，儒臣岂无尤。不有欧马笔，孰能回万牛。太行千里来，萧洒横中州。今朝此登临，孤怀涨岩幽。何当铲迭嶂，一洗佗山羞。  

○张燕公读书堂  

阴壁下寒泉，阳崖隐深洞。想象张幽州，当年此弦诵。遐情纳方寸，灏露惊宵梦。既有真积功，岂无致时用。不然起绝学，犹当垂后统。济济唐开元，儒臣相伯仲。文虽数燕许，名不并姚宋。遂令百世下，烟霞抱余痛。寻幽纵步贪，怀古清歌送。缅思白鹿翁，眼中见连栋。兹山有道气，会遇或天纵。聊以永今朝，白云不可种。  

○龙潭  

盘磴脱交荫，平坛得高岑。高岑不可攀，哀湍激幽音。穷源岂不得，爽气来骎骎。灵润发山骨，沮洳下崖阴。为问石上苔，妙理谁曾寻。乾坤有干溢，此水无古今。下有灵物栖，倒影毛发森。东州旱连岁，呼龙动云林。顾此百丈潭，岂无三日霖。为霖此虽能，鞭策由天心。日暮碧云合。空山深复深。  

○经古城  

我行常山尾，高城下吾前。按辔览形势，依依见全燕。易水开前襟，飞狐连右肩。遥想豪杰场，抚己增慨然。薪人过我傍。一笑如相怜。指城前问余，考古今几年。沈思未及答，行歌入苍烟。  

○孤云  

孤云生几时，冉冉何所适？岂无昆华高。路远嗟独力。徘徊天中央，明月为颜色。下有幽栖士，岁宴倚青壁。朝饮涧下泉，暮拂松间石。相对澹忘情，倒影寒潭碧。  

○晨起书事 【丁丑五月二十八日。】  

苍星彗明河，三月丽朱方。两月忽散落，一月留中央。下有五星连，西近东少张。仰面东北隅，流星坠彩芒。谁令月有瘿，飘摇及吾窗。须臾日东生，有星环四旁。一星当日中，伫视摇晶光。自北忽西旋，老阳已榆桑。西北云一丝，翠晕扬清芳。嫩云生碧藓，得句声琅琅。俄见云有鱼，其大丈许长。火绳纷绕之，昂然欲飞扬。呼友与共观，此境已茫茫。灵枢梦为病，周官梦为祥。寤言札诸闼，庸俟知者详。  

○游天城  

径远涧随曲，崖深山渐少。居然翠一城，四壁立如扫。天设限仙凡，云生失昏晓。平生万事懒，登临即轻矫。山灵知信息，风烟久倾倒。顾瞻困能仰，泛应习称好。端居得萧寂，远眺碍孤峭。乃知方寸间，别有万物表。未须凌绝顶，胸次青已了。  

○游源泉  

丛祠郁苍翠，万古藏清幽。泠然石上足，不逐苍波流。长风索我御，欲举仍迟留。白云何山来？相对亦悠悠。  

○玉溪精庐  

居然山四颓，危槛俯晴春。川气生不极，翠润流衣巾。林阴起薄暮，酒色生微醺。歌声忽落谷，惊归欲飞云。  

○隐仙谷  

山川含太古，风气如未开。中有幽栖人，日暮斸苍苔。吾胸素羲皇，人世不可谐。此地复何地，怳若登春台。山扃掩对峙，石径迷萦回。桑麻连水竹，屋宇依山崖。燕南避世谣，千古知我怀。横渠百世师，一区竟相乖。知音得元老，龙门有遗斋。 【伊川先生《上文潞公求龙门庵地书》，略曰：胜善上方旧址，荒废为无用之地，欲得葺幽居其上，为避暑著书之所。唐王龟创书堂于西谷，松斋之名，传之至今。某虽不才，亦能为龙门添胜迹于后代。为门下之美事。】 贱子孤旅人，念此良悠哉！于世岂有望，居山亦无媒。举杯对山灵，欲去仍徘徊。他年要胜迹，此驾当招来。  

○游云水庵  

乘春奋幽潜。观化登丘山。哀淙闻远壑，息驾思云关。垦石密松桂，结屋珍茅菅。生烟纷漠漠，激流散潺潺。山石浮寿色，涧木荣欢颜。览物有真意，抚节惊循环。悠然千载情，俨若盘石间。眷焉欲晤语，古人何当还。  

○泛舟西溪  

万山倒沧浪，一叶凌嵯峨。嵯峨为飞舞，翠影如婆娑。轻阴散雨足，净绿生圆波。人间碧海幻，老眼青铜磨。风云几千古，办此雨一蓑。溪南有幽人，鼓棹前山阿。烟深渺无处，月色浮松萝。  

○喜雨 【以「雨我公田」分韵得 【雨】 【我】 字。】  

壬申秋大水，一雨乃孤注。九年锱寸积，曾未办朝露。陂塘此何日？还我沧洲趣。夜来云初作，期待一如故。既闻渐成阵，尚谓行且住。甫寸惊已狂，及犂叹无数！平明报三尺，感激泪将雨。玄功亦雄哉，回旋易指顾。呼酒欲鲸吞，哦诗有神助。区区喜与忧，岂为一饱虑。  

○种松  

万牛来丘山，大厦高崔嵬。当年谁苦辛？遗此千岁材。手持百松子，与之俱倾颓。殷勤嘱造物，为护荒山隈。今来见毫末，喜溢苍烟堆。十年望根立。百年排风雷。自此千万年，再见明堂开。东家十年计，戢戢千头栽。岂不早有望，求此良悠哉。  

○玉簪  

堂阴秋气集，幽花独清新。临风玉一簪，含情待何人。含情不自展，未展情更真。徘徊明月光，泛泛如相亲。因之欲有托，风鬟渺冰轮。  

○欢饮  

同类天地中，相亲理所宜。前后亿万年，而我生此时。前予既不及，后孰能待之。同时四海内，徧识将无期。所识既无几，赏心又当谁？政有赏心人，会遇亦复希。当其会遇时，岂无事相违。今朝好风色，不饮君何辞。  

○和陶  

和饮酒  
和咏贫士  

△和饮酒 【录四。】  

疑冰得火力，郁郁阳春姿。宁灭不肯寒，阳火如松枝。诗家有醇醪，酿此松中奇。一饮尽千山，枯株彼何为？所以东坡翁，偃蹇不可羁。  
士穷失常业，治生谁有道？身闲心自劳，齿壮发先老。客从东方来，温言慰枯槁。生事仰 【去声。】 小园，分我瓜菜好。指授种艺方，如获连城宝。他年买溪田，共住青林表。  
吾宗几中表，访我时一 【至】 【致】 。自吾居此庵，才得同两醉。逆数百年间，相会能几次。每会不尽欢，亲情安足贵。所欢在亲情，杯水亦多味。  
器饮代洼尊，巢居化安宅。凡今佚乐恩，孰非圣神迹。况彼耕战徒，勤力有千百。乞我一身闲，坐看山云白。内省吾何功，停觞时自惜。  

△和咏贫士 【录二。】  

陶翁本强族，田园犹可依。我惟一亩宅，贮此明月辉。翁复隐于酒，世外冥鸿飞。我性如延年，与众不同归。孤危正自念，谁复虑寒饥。努力岁云暮，勿取贤者悲。 【「独正者危，至方则碍。尔实愀然，中言而发。违众速尤，迕风先蹶。」此渊明规颜延年语也。见延年诔公文。】  
王风与 【运】 【连】 颓。一轾不再轩。消中正有长，冬温见瓜园。人才气所锺，亦如焰后烟。寥寥洙泗心，千载谁共研？龙门有遗歌，三叹诵微言。意长日月短，持此托后贤。  

○桃源行  

六王扫地阿房起，桃源与秦分一水。小国寡民君所怜，赋役多惭负天子。天家正朔不得知，手种桃枝辨四时。遗风百世尚不泯，俗无君长人熙熙。渔舟载入人间世，却悔桃花露踪迹。曾闻父老说秦强，不信而今解亡国。画图曾识武陵溪，飞鸿灭没天之西。但恨于今又千载，不闻再有渔人迷。  

○明妃曲  

初闻丹青写明眸，明妃私喜六宫羞。再闻北使选绝色，六宫无虑明妃愁。妾身只有愁可必，万里今从汉宫出。悔不别君未识时，免使君心怜玉质。君心有忧在远方，但恨妾身是女郎。飞鸿不解琵琶语，祇带离愁归故乡。故乡休嗟妾薄命，此身虽死君恩重。来时无数后宫花，明日飘零成底用。宫花无用妾如何？传去哀弦幽思多。君王要听新声谱，为谱高皇猛士歌。  

○塞翁行  

塞翁少小垄上锄，塞翁老来能捕鱼。宋家昔日塞翁行，屯田校尉功不如。西山瀛海接千里，长城又见开长渠。要将一水限南北，笑杀当年刘六符。天教陂泽养雁鹜，留与金人赋《子虚》。我来乡国览风土，髣髴挝鼓笛呜呜。胸中云梦忽已失，酒酣怀古皆平芜。昔年阻水群盗居，塞翁子孙杀欲无。至今遗老向人泣，前宋监边无远图。  

○武当野老歌  

南阳武当天下稀，峰峦巧避山自迷。青天飞鸟不可度，但见万壑空烟霏。山不知人从太古，白云飞来天作主。旌旗明灭汉阳津，几阅东西互夷 【虏】 。老人住此今百年，自言三世绝人烟。往事不闻宣政后，初心欲返羲皇前。脯鹿为粮豹为席，竹树苍苍岁寒国。天分地拆保无忧，怪见北风山鬼泣。一声白雁已成擒，回望丹梯泪满襟。传语桃源休避世，武陵不似武当深。  

○感秋 【思古人之不可见也。】  

湘弦悠悠阻清音，驾车欲往洛水深。白榆一叶惊河汉，万里碧霄中夜心。玉鸾翩翩纷翠羽，髣髴机丝隔烟雾。琼枝难得芳华年，惟恐流光两迟暮。河傍有星名牵牛，此星既出令人愁。明朝再见明河影，已隔人间万古秋。  

○饮后  

日光射雨明珠玑，怒气郁作垂天蜺。天浆海波吸已竭，倒景径入黄金巵。金巵一倾天宇闲，天公愁吐胸中奇。海风掀举催月出，吹落酒面浮明辉。琼芝瑞露千万斛，肝肠潇潇清欲饥。金宫银阙此何处？夜半梦落昆仑西。眼中之人素所期，赤霜为袍丹霞衣。明星煌煌何太速，碧霄怅望白云低。  

○西山  

西山龙蟠几千里，力尽西风吹不起。夜来赤脚踏苍鳞，一着神鞭上箕尾。天风泠泠清入肌，醉抱明月人间归。嫦娥洒泪不敢语，银河鼓浪沾人衣。寄谢君平莫饶舌，袖中此物无人知。  

○幼安濯足图  

汉家无复云台功，平生不识大耳公。眼中天意镜中语，此身只有扁舟东。关东诸公亦英雄，百年能辨山阳封。归来老柏号秋风，世事悠悠七十翁。乾坤故物两足在，霜海浮云空复空。无刀可断华太尉，有死不为丕太中。丹青白帽凛冰雪，高山目送冥飞鸿。为问苏家好兄弟，万古北海谁真龙。 【长公爱文举，次公爱幼安，盖气质各以类云。】  

○采菊图  

天门折翼不再举，袖手四海横流前。长星饮汝一杯酒，留我万古羲皇天。庙堂衮衮宋元勋，争信东篱有晋臣。南山果识悠然处，不惜寒香持赠君。  

○归去来图  

渊明豪气昔未除，翱翔八表凌天衢。归来荒径手自锄，草中恐生刘寄奴。中年欲与夷皓俱，晚节乐地归唐虞。平生磊磊一物无，停云怀人早所图，有酒今与庞通沽。眼中之人不可呼，哀歌抚卷声呜呜！  

○雪翠轩  

西山万古青未了，黛绿鬟云已倾倒。岂知太虚忽生白。恍如长夜今复晓。紫阳仙翁见本根，白波开天余浩渺。胸中盘曲此高寒，曾梦肝肠倚天表。苍崖飞来天出巧，为护烟岚翠如扫。万缕寒烟吹不举，静秀依依见娟好。此时先生一开轩，平生壁立今玉峭。脚底游尘软更红，黑头扰扰谁为雄？临风回首三太息，安得置此冰壶中。西山秀色千万重，一顾可洗浮云空。遥望飞泉驾远壑，中有一路开双松。人间风日不到处，来访轩中雪翠翁。  

○饮山亭雨后  

山如翠浪经雨涨，开轩宛 【一作似。】 坐扁舟上。西风为我吹拍天，要驾云帆恣吾往。太行一千年一青，才遇先生醉眼醒。却笑刘伶糟曲底，岂知身亦属螟蛉。  

○巫山图  

朔风卷地声如雷，西南想见巫山摧。江南图籍二百年，一炬尽作江陵灰。不知此图何所得？眼中十二犹崔嵬。猿声髣髴余山哀，行云欲行行复回。神宫缥缈望不极，乘风御气无九垓。区区云梦蹄涔尔，岂知更有阳云台。  

○陈氏庄  

陈氏园林千户封。晴楼水阁围春风。翠华当年此驻跸，太平天子长杨宫。浮云南去繁华歇，回首梁园亦灰灭。渊明乱后独归来，欲传龙山想愁绝。今我独行寻故基，前日家僮白发垂。相看不用吞声哭，试赋宗周黍离离。 【陈氏，先父之外家也。金章宗每游猎，必宿其家。渊明谓先父。龙山，指孟嘉事。】  

○采石图  

何年凿江倚青壁，乞与中原作南北。天公老眼如看画，万里才堪论咫尺。蛾眉亭中愁欲滴，曾见江南几亡国。百年回首又戈船，可怜辛苦矶头石。江头老父说当年，夜卷长风晓无迹。古人衮衮去不返，江水悠悠来无极。只今莫道昔人非，未必山川似旧时。龙蟠虎踞有时歇，月白风清无尽期。古人看画论兵机，我今看画诗自奇。平生曾有金陵梦，似记扁舟月下归。  

○金太子允恭唐人马  

道人神骏心所怜，天人龙种画亦然。房星流光忽当眼，径欲揽辔秋风前。汉家金粟几苍烟，江都笔势犹翩翩。东丹猎骑自豪贵，风气惜有辽东偏。天人秀发长白山，画图省识开元年。金源马坊全盛日，四十万匹如秦川。天教劫火留此幅，玉花浮动青连钱。英灵无汗石马复，悲鸣真似泣金仙。只今回首望甘泉，汾水繁华雁影边。奇探竟随辙迹尽，兀坐宛在骅骝先。人间若有穆天子，我诗当作祈招篇。  

○宋理宗书宫扇 【并序。】  

杭州宫扇二，好事者得之燕市。一画雪夜泛舟，一画二色菊。理宗题其背，有「兴尽为期」及「晚节寒香」之句。诸公赋诗，予亦同作。  
天津月明啼杜鹃，梁园春色凝寒烟。伤心莫说靖康前，吴山又到繁华年。繁华几时春已换，千秋万古合欢扇。铜雀香销见墨痕，秋去秋来几思怨。一声白雁更西风，冠盖散为烟雾空。百钱袜锦天留在，祸胎要鉴骊山宫。当时梦里金银阙，百子楼前无六月。琼枝秀发后庭春，珠帘晴卷天门雪。棹歌一曲白云秋，不觉金人泪暗流。乾坤几度青城月，扇影无情也解愁。五云回首燕山北，燕山雪花大如席。雪花漫漫冰峨峨，大风起兮奈尔何！  

○续十二辰诗  

饥鸢吓鼠惊不起，牛背高眠有如此。江山虎踞千里来，才办荆州兔穴尔。鱼龙入海浩无涯，幻境等是杯中蛇。马耳秋风去无迹，羊肠蜀道早还家。何必高门沐猴舞，豚穽鸡栖皆乐土。柴门狗吠报邻翁，约买神猪谢春雨。  

○观雷溪  

飞狐天下脊，老气盘互回。三江泻天怒，合为一水东南来。此势不杀令人愁，石门喜见西山开。未补青天裂，谁凿混沌胎？奇声猛状万万古，山根几许犹崔嵬。两山倒倾澜，百丈逢颠崖。先声动毛发，余爽开襟怀。初疑万壑转奔石，意像髣髴坤轴摧。又疑鼓角鸣地中，百步未到仍徘徊。荒祠下石磴，骇目何雄哉！春风不到太古雪，今日乃得胸中雷。穿石谁能穷窟宅？流沫势欲浮蓬莱。平生芥蔕今寒灰，两耳到骨无纤埃。郦元笔头天下水，石门之奇犹见推。乃知兹游亦奇绝，快弄素电喷琼瑰。东崖一片石，坐抚 【一作拂。】 千年苔。为招郎山君，共卷长鲸杯。江妃为挝灵鼓催，赤鯶跃出银山堆。先生醉来泉洒面，狂歌一和湍声哀。  

○游郎山  

昨日山东州，马耳索御凌风嘶。今日军市中，不觉已落山之西。山之面背一无异，不待风烟变化神已迷。危关度雪岭，乱石通荒蹊。林间小草不识风日自太古，我行终日仰羡木杪幽禽啼。但见雨色来，云物飒以凄。忽然长啸得石顶，痛快如御骏马蹄。万里来长风，五色开晴霓。长剑倚天立，皎洁莹鷿鹈。平地拔起不倾侧，物外想有神物提。诗家旧品嵩少同，画图省见巫山低。谁令九华名，独与八桂齐？千态万状天不知，敢以两目穷端倪。骞腾谁避若飞隼，侧瞰何屈如怒猊。千年落穷边，烟草寒萋萋。若非郦亭书生此乡国，物色谁省曾分题。 【郦道元注《水经》，说郎山形势最真。今涿郡有郦亭，其先世所居也。】 乾坤至宝会有待，岂有江山如此不着幽人栖。颇闻山中人，云间时闻犬与鸡。只疑名山别有灵境在，不许尘世穷攀跻。不是先生南游有成约，径欲共把白云犂。九疑窥衡湘，禹穴探会稽。玉井烂赏金芙蕖，日观倒卷青玻璃。风烟回首莫潇洒，南游准拟相招携。  

○挂书牛角图  

长安江都搏手空，台司光禄谁雌雄？大事既去乃尔耳，渠头不斫将安容？喑呜千年楚重瞳，将军视之犹楚公。挂书牛角亦偶尔，史臣比拟良未同。青青泽中蒲，秀色自凌空。可怜徐包徒，学术皆凡庸。君不见群儿驱羊竟何功，晋阳桃李亦秋风。缑山图画有如此，何如长作多牛翁。  

○清江曲  

清江芙蕖玉可怜，岸花汀草自年年。来鸿去雁不相识，晓露无声香暗泣。江楼缥缈如花人，望之见之不可亲。无限晴云锦树新，愁眉只向遥山颦。遥山一千里，长在愁眉底。镜里繁华过眼空。遥山铸向青铜中。遥山遥复遥，芙蕖霜早雕。明日愁眉为谁扫？月白江清天未晓。  

○除夕  

百岁三分一，初心谩慨然。空囊难避节。青镜不留年。静阅无穷世，闲观已定天。履端思后日，四鼓未成眠。  

○晚上易台  

遗台连废垒，落日展遥岑。海岳天东北，燕辽世古今。每当多感慨，直欲罢登临。莫更留尘迹，千年不易禁。  

○登武阳  

朝游樊子馆，晚上武阳城。潮接沧溟近，山从碣石生。断虹云淡白，返照雨疏明。且莫悲吟发，樵歌已怆情。  

○乡郡南楼怀古  

南北世更迭，江山人重轻。澶渊出师诏，显德受降城。遗恨几时尽，寸心千载生。区区蓼花咏，痴计欲何成。  

○满城道中  

学馆三年梦，西山此日行。人生两屐足，世累一蓑轻。别涧水流合，断林烟补平。谁能分半壑，相与结岩耕。  

○书堂旅夜二首  

少小抱孤苦，飘零重此行。迂疏从我好，忧戚赖天成。夙志存无几，羁怀触又生。寸心同弱草，岁晚怯霜清。  
淹留已半载，去住意何深。月色一千里，愁人方寸心。秋声助摇落，生理叹浮沈。松桂清霜满，哀歌动故林。  

○奇村道中  

此日西塘路，乘闲作胜游。深深柳成巷，脉脉稻分沟。白石长含雨，黄花不受秋。移居新有意，试就野人谋。  

○城南  

山人懒到骨，一出动经秋。欲赴城南约，如营海外游。岸容收潦尽，村色带烟留。禾黍岁将晚，农家犹未休。  

○秋望  

病骨秋偏早，单衣露尔寒。微云生水际，暝色起林端。地迥月迟下，楼高山易残。轻风吹欲举，醉袖拂层峦。  

○杂诗二首  

何事招提好，山深马可驱。松巢低映帽，竹溜细通厨。霜栗千封户，云屏四画图。冠巾如我用，白鹿起规模。  
水遶千山合，云藏数亩荒。初寻香有阵，渐入翠成行。豚穽依危石，牛蹊带小塘。团茅奄如画，可惜是逃亡。  

○早发濡上  

寒出防优逸，诗情非浩然。烟浓山失色，云重雪连天。坏户仙游上，冰髯老境前。别家忘再宿，桑海问何年？  

○恒山楼  

万岭尊恒岳，遗台枕后潭。仰高惭对坐，哭险负奇探。影落沧溟北，云开斗柄南。山灵怜野客，今夕费烟岚。  

○登镇州阳和门  

百尺市门起，重过为暂停。毫分秋物色，米聚赵襟形。北望云开岳，东行气犯星。凭阑天宇在，人事听浮萍。  

○辛巳中秋旅亭独坐  

分光阴太盛，无力掩苍溟。大块供微黑，高天失旧青。兴从愁外发，秋向露边零。点数山河影，依稀见草亭。  

○道士孙伯英容城故居 【并序。】  

伯英，名邦杰，世为县之贵族。遗山元公为作墓铭，称其游太学，所与交皆天下名士，气甚高，见金世已乱，天下事无可为，思得肆志方外，以耗壮心而老岁月，遂为黄冠师以终，葬亳之太清宫侧，时年五十一。因见先君子录其家世文行之美，以示乡人。今过其居，感而赋诗。  
政教才气敌希夷，冠帔翻然亦未宜。谁辨胡寅论鸿客， 【见《读史管见》。】 只除坡老识安期。 【见《安期生》诗。】 可怜乔木空秋色，惟有青山似旧时。欲传先贤问遗事，故园猿鹤不胜悲。 【静修父述，字继先。好读书，明于藻鉴。静修常过方古故居，谓其人近史家所谓独行。先人尝举以律乡里之贪鄙者，乃作诗云：「还家游子悲千种，念旧思亲泪最青。」亦与此诗用意相似。】  

○登雄州城楼  

古戍寒云接渺茫，故乡游子动悲凉。江山自古有佳客，烟雨为谁留太行。野色分将愁外绿，物华呈出夜来霜。海门何处秋声急？极目沧波空夕阳。  

○梦先垄  

望望东阡见松桂，孤云为我且踟蹰。十年一梦等闲过，四海此身何虑无。千丈春晖空寸草，万山明月只啼乌。旧家三径今谁主？羡杀河汾有弊庐。  

○外家西园李花  

无边晴雪映柴扉，梦里繁华又一非。人与山丘属零落，天教草树记芳菲。每因寒节来相访，重为余香不忍归。里社他年有成约，结庵终拟号春晖。  

○入山  

草露蛛丝晴日明，乱虫秋意有先声。屈盘未转坡陀尽，苍翠忽从怀抱生。一径峰回失南北，两山云近异阴晴。天公若会登临意，可信伤心画得成。  

○山中月夕  

满怀幽思自萧萧，况对空山夜正遥。四壁晴秋霜着色，一天明水月生潮。歌传岩谷声豪宕，酒泛星河影动摇。醉里似闻猿鹤语，百年人境有今朝。  

○五月二十三日登城楼  

独倚危阑数鬓毛，一帘轻燕晚凉高。云移山影乱初定，雨带风声来渐豪。物外此天才一幕，人间何事不秋毫。远游未尽平生兴，几欲狂歌续楚骚。  

○晓出西塘  

塘水随人缓步行，哀湍激石故轻清。太行秾秀霜洗净，全赵规模天凿成。偶为登临发悲咏，忽从毛发散秋声。殷勤莫尽樽中酒，留到青山佳处倾。  

○南楼  

登临秋思动乡关，展尽晴波落照间。叹老自非缘白发，爱闲元不为青山。几经分合世良苦，不管兴亡天自闲。初拟凭阑浩歌发，壮怀空与白鸥还。  

○新晴  

小雨新晴草色苏，家园生理未全疏。埋盆欲学鱼千里，试地先栽芋一区。时与老农谈稼穑，不因闲客罢琴书。乾坤妙处无人会，卧看墙阴雀哺雏。  

○野亭会饮  

行乐人生当及辰，今朝光景为谁新？林阴薄薄微露日，花气溶溶暖着人。春色十分看欲尽，鸟声千种听难真。东风就手吹残酒，无限青山动翠鳞。  

○浅酌  

浅酌微吟意自真，新诗改罢酒微醺。流莺暗逐春光老，独鹤潜惊夜景分。共见白驹如晚景，岂知苍狗是浮云。无边风月谁无分？只恐灵台未属君。  

○过镇州  

太行迎马郁苍苍，两岸滩声带夕阳。霜与秋容增古淡，树因烟景恣微茫。阅人岁月真无谓，得意江山差自强。曾记城南旧时路，十年回首尽堪伤。  

○井陉淮阴侯庙  

饥僮羸马倦重游，万将分兵坐此筹。灭项岂知秦尚在，夺齐便觉汉无忧。英彭一体谁遗类，绛灌诸孙自列侯。爱杀鹿泉泉下水，乱山百折只东流。  

○易台  

望中孤鸟入消沉，云带离愁结暮阴。万国山河有燕赵，百年风气尚辽金。物华暗与秋容老，杯酒不随人意深。无限霜松动严壑，天教摇落助清吟。  

○高亭  

高亭云锦遶清流，便是吾家太一舟。山影酒摇千迭翠，雨声窗纳一天秋。襟怀洒落景长胜，云影空明天共游。笑向白鸥问尘世，几人曾信有沧洲。  

○世上  

世上悠悠尽自争，眼中隐隐放教平。飞蝇触鼻人争怒，落叶临头我谩惊。既有阳秋暗消长，何须青白太分明。蒺藜原上清霜重，辛苦十年跣足行。  

○老大  

老大情怀随处乐，幽闲气味逐时添。平生长物不入室，一日百钱辄下帘。题品云山宁有讳，收罗风月不妨廉。客来恐说闲兴废，茶罢呼棋信手拈。  

○山石  

山石那容玉独坚，人生磨灭殆天怜。画蛇最戒足无用，书马常忧尾不全。谁见虎须真可捋，自惭鸡肋岂胜拳。误人莫向娄师德，不领春生未唾前。  

○夏日即事  

迂疏争笑近清狂，多病筋骸可预防。久乏园蔬因种药，不留窗纸为抄方。闲从鸟雀分晴昼，静与蛩螀共晚凉。莫道幽人好标置，北窗自古有羲皇。  

○平昔  

平昔襟期镜屡看，而今涉世愿高年。自怜不唾青城地，共笑仍忧杞国天，履影无伤犹不忍。吹齑虽误亦当然，人间万事思空遍，依旧西窗理断编。  

○人情  

人情云雨九疑山，世路风涛八节滩。共说长安如日近，岂知蜀道比天难。浮航莫笑腰舟渡，坎井终当系木观。会取登高有良法，此身何地不平宽。 【温公曰：登高有法，徐行则不困，脚踏实地则不危。】  

○夜雨  

梦觉呼童问几更，未先作不平鸣。山深六月有秋意，夜静满城惟雨声。四海虚名此身愧，百年浮世寸心惊。谁教檐溜如愁思，欲断还连直到明。  

○上冢  

乡邻见戏说儿童，日日相邀社酒同。故国无家仍是客，病躯未老错呼翁。里胥验帖征游户，县长闻名谒下风。欲向溪南访乔木，不禁烟雨正空蒙。  

○夏日饮山亭  

借住郊园旧有缘，绿阴清昼静中便。空钩意钓鱼亦乐，高枕卧游山自前。露引松香来酒盏，雨催花气润吟笺。人来每问农桑事，考证床头种树篇。  

○春日  

游丝困无力，欲起重悠扬。芳草落花满，相思春昼长。  

○白乐天琵琶行图  

冀马嘶寒风，逐臣念乡国。江浦闻哀弦，长吟望南北。  

○村居杂诗四首  

邻翁走相报，隔窗呼我起。数日不见山，今朝翠如洗。  
黄昏雨气浓，喜色满南亩。谁知一夜风，吹放门前柳。  
独立偶怀古，临风还自伤。一声樵唱起，回首暮山苍。  
削树题诗句，画沙知酒筹。他年成故事，萧散更风流。  

○题山水扇  

山近雨难暗，楼高秋易寒。凭谁暮云表，添我倚阑干。  

○抱阳南轩  

下瞰县崖老木稠，轻风毛发散凉秋。苍苔白石梦初觉，霁月疏云山欲流。  

○铜雀瓦砚  

诸侯负汉已堪怜，直笔何为亦魏编。却爱曹瞒台上瓦，至今犹属建安年。  

○仙人图  

千古谁传海上山？坐令人主厌尘寰。蓬莱果有神仙在，应悔虚名落世间。  

○春景  

病余身世淡无情，但觉春来暖渐生。送客出门花已谢，问知昨日是清明。  

○今月  

今月柴关几客来，拟从屐齿数莓苔。求文道士花前至，载酒门生雨后回。  

○观梅有感  

东风吹落战尘沙，梦想西湖处士家。只恐江南春意减，此心元不为梅花。  

○山家  

马蹄踏水乱明霞，醉袖迎风受落花。怪见溪童出门望，鹊声先我到山家。  

○溪上  

坐久苍苔如见侵，携筇随水就轻阴。松风自厌滩声小，云影旋移山色深。  

○西郊  

偶因访客出西城，一色寒芜满意平。行过溪桥尝脚力，招来野老问山名。  

○早秋  

昨朝一叶见秋生，今日千岩万壑清。欲借西风苏病骨，暂来石上听松声。  

○春尽  

草阁垂帘昼掩扉，客来知我出门稀。鸟鸣淡与人相对，花落方知春已归。  

○寒食道中  

簪花楚楚归宁女，荷锸纷纷上冢人。万古人心生意在，又随桃李一番新。  

○废园  

路傍双石立崔嵬，曾见游人几往来。想得当年全盛日，好山横处尽楼台。  

○庚辰元日  

曾记西湖酒一巵，乾坤和气入新词。六年未尽冰霜怨，又到春风满面时。 【乙亥所作词，有「春风花柳，消尽冰霜残怨。」之句。】  

○下山  

翠霞腾晕紫成堆，收尽云烟酒一杯。想见浮岚在眉宇，人人知道看山回。  

○即事  

晒罢空庭药果收，闭门无睡却梳头。过门几点黄昏雨，分与虫声半霎秋。  

○宋理宗南楼风月横披二首  

试听阴山《勅勒歌》，朔风悲壮动山河。南楼烟月无多景，缓步微吟奈尔何。  
物理兴衰不可常，每从气韵见文章。谁知万古中天月，只办南楼一夜凉。 【理宗自题绝句其上，有「并作南楼一夜凉」之句。「才到天中万国明」，宋太祖月诗也。】  

○探春  

道边残雪护颓墙，墙外柔丝露浅黄。春色虽微已堪惜，轻寒休近柳梢傍。  

○金太子允恭墨竹  

手泽明昌秘阁收，当年缇袭为谁留？露盘流尽金人泪，应恨翔鸾不解愁。  

○秋夕感怀 【以下续集。】  

新凉入郊墟，金风荡秋夕。轻河皎素练。寒霜澹白璧。星斗阑干横，孤堂更岑寂。游子起中庭，感慨心襟激。对酒露肝胆，豁然清尘臆。玩世风生口，开怀月满席。长啸一声秋，雄谈群动息。壮志海山平，任气天地塞。醉舞扪斗牛，浩歌振金石。哦吟惊鬼神，俯仰洪荒窄。耻为时辈群，追思古人迹。人生少年时，分阴真可惜。寒窗一经老。区区竟何益。学剑觅封侯，行行匹夫敌。男子志斯民，安用书剑癖。皎然方寸间，自有平安策。一日风会云，四方贤路辟。致身青云间，高飞举六翮。整顿乾坤了，千古功名立。  

○偶得  

自觉筋骸老渐顽，曾经坚脊度危关。清霜烈日留身后，秀气春风拂 【一作满。】 坐间。自有颓波如底柱，莫教秋色避南山。云鹏税驾今无地，羡杀江鸥尽日闲。  

○次韵叩泮宫  

误我儒冠一不成，剑华摇落动江城。心飞北阙知天远，梦入南荒觉地倾。磊落中原千古鹿，淋漓沧海一杯鲸。太平自有诸公在，谁向南阳问孔明。  

○四皓二首 【以下遗诗。】  

智脱暴秦网，义动英主颜。须眉不得见，犹思见南山。每当西去鸿，目极天际还。马迁歌采薇，托名夷齐闲。孰谓《紫芝曲》，能形此心闲。鄙哉山林槁，抟也或可班。安得六黄鹄，五老相追攀。一笑三千古，浩荡观人寰。  
留侯在汉庭，四老在南山。不知高祖意，但欲太子安。一读《鸿鹄歌》，令人心胆寒。高飞横四海，牝鸡生羽翰。孺子诚可教，从容济时艰。平生无遗策，此举良可叹。出处今误我，惜哉不早还。何必赤松子，商洛非人间。  

○翟节妇诗 【并序。】  

昔金源氏之南迁也，河朔土崩，天理荡然，人纪为之大扰。谁复维持之者？而易之西山，乃有妇人曰翟氏，年廿余，其夫从军，死于所事。翟出入兵刃，往复数百里，昼伏夜行，以其尸归，负土而葬之。既葬，自以早寡无子，遭时如此，思以义自完，乃自决于墓侧。邻里救而复苏，终始一节，今八十余年矣。夫人心之极，有世变之所不能夺者，于此亦可以见之。予闻之，为作是诗，俾其外孙田盘刻之石。或百世之下，有望燕山而歌予诗者，使翟之风节，凛然如在，亦庶几乎吴人河女之章焉。  
兵尘浩无际，烈女难自全。妇人无九首，志欲不二天。燕山翟氏女，既嫁夫防边。一朝闻死事，健妇增慨然。生有如此夫，早寡非所怜。求尸白刃中，负土家山前。事去哀益深，义尽身可捐。无儿欲何为？所依惟黄泉。乡邻救引决，烈日丹衷悬。谁办节孝翁，重赋睢阳贤。我昨过其乡，山水犹清妍。闻风发如竹，飘萧动疎烟。千年吟诗台，峨峨太宁巅。为招冯太师，和我节妇篇。 【太宁山有冯道吟诗台，距翟居甫数十里。】  

○吴山夜雪图  

江南无寒岁，一雪今几时。吴山岂无春，画此寒岩姿。壮哉万里流，不废东南驰。胸中谩长风，俯仰今古非。谁能唱小海？为和大江词。  

○白马篇  

白马谁家子？翩翩秋隼飞。袖中老蛟鸣，走击秦会之。事去欲名留，自言臣 【姓】 【信】 施。二十从军行，三十始来归。矫首望八荒，功业无可为。将身弭大患，报效或在兹。岂不知非分，常恐负所期。非干复雠怨，不为酬恩思。伟哉八尺躯，胆志世所希。惜此博浪气，不遇黄石师。代天出威福，国柄谁当持？匹夫赫斯怒，时事亦堪悲。  

○幽禽  

幽禽初出谷，其声何熙熙。但知春可鸣，浑忘蛰冻时。天生复天杀，恩怨敢自私。寥寥古人心，世远今谁知。  

○月下独酌  

佳月静可饮，一天明水寒。余光泛不极，徘徊尊俎间。但觉凉露下，不知清夜阑。醉眠吾有兴，君当下西山。  

○书堂谷晏坐  

上负青天壁，下引碧涧滋。中有晏坐石，日夕忘吾归。永怀幽栖人，千载谁与期？人间九瀛海，莽苍天相围。黄尘重如雾，举手不欲挥。白云如可招，愿作双鹤飞。  

○九日登洪崖 【有道士居此，今二十年不睡矣。】  

卑居不见秋，登高自谁始？清狂未免俗，谨厚亦复尔。山光故相迎，百步翠可倚。屈指数胜游，兹山居食指。高绝让龙门，平敞亦专美。群山渺波鳞，天开见洪水。列岳真情尘，遐瞰小千里。却恐行路人，视予旋磨蚁。解衣林表坐，烂摘蒲萄紫。甘浆来逡巡，毛骨脱泥滓。胜境得真赏，泉石迥如洗。况有幽栖人，嗒然空隐几。相对已忘言，一笑云林喜。回首暮烟深，高歌望吾子。  

○游龙宫  

翠涧如生烟，石濑欲无雪。纵目失平地，仰面犹清樾。时节未当春，生意方谋泄。随时久闭藏，与物今超越。兹游岂人力，胜境殆天设。拊石看栖龙，髣髴仇池穴。闻说如桃源，自古有深绝。抠衣径欲往，不见当年辙。独立驭长风，哀歌山石裂。  

○九日携诸生登西山  

九日秋服成，童冠从我游。万古清沂春，重结西山秋。白云归青岑，狂澜落沧洲。永啸长风来，爽籁生岩幽。清商失摇落，生气浮林丘。门生顾我言，乐矣行归休。风袂尚飘然，此意浩难收。  

○送徐生还鄂 【并序。】  

江夏徐生，东湖故家。庚申北渡，客燕赵十七年而宋亡。其子侄书来迎之而还，盖前人所谓「黄鹤归来，疑城郭之犹是；浮云一去，惜人代之俱非」者也。诸公赋诗以道其行，命容城刘某叙而倡云。  
燕山送客归南州，兴来每恨无扁舟。君归为我谢江汉，思君不见令人愁。千里风烟想萧洒，一代英雄成古丘。当年才气鹦鹉洲，抚掌笑杀黄鹤楼。黄鹤归来哀江头，江山依旧人悠悠。浮云万古恣变灭，眼中扰扰何时休？紫阳仙人歌远游，飞蛟起灭三千秋，为君挥手昆仑头。 【紫阳谓晦翁。飞蛟起灭，见《远游集》注。】  

○宋徽宗赐周准人马图  

笔底金鞍有萧爽。谁云不博降王长。汴梁门外若云屯。画本相看应自赏。十载青衣梦故都。经营惨淡欲何如。只除金粟呼风鸟。曾见昭陵铁马趋。  

○宋高宗题李唐秋江图  

秋江吞天云拍水，涛借西风挟不起。断云分雨入江村，回首龙沙几千里。澹庵老笔摇江声，髣髴阿唐惨淡情。千秋万古青山恨，不见归舟一叶横。  

○金太子允恭墨竹  

黑龙江头气郁葱，武元射龙江水中。江声怒号久不泻，破墨挥洒余神功。天人与竹皆真龙，墨竹以来凡马空。人间只有墨君堂，何曾梦到琼华宫。瑶光楼前月如练，倒影自有河山雄。金源大定始全盛，时以汉文当世宗。兴陵为父明昌子，乐事孰与东宫同。文采不随焦土尽，风节直与幽兰崇。百年图籍有萧相，一代英雄谁蔡公？策书纷纷少颜色，空山夜哭遗山翁。我亦飘零感白发，哀歌对此吟双蓬。秋声萧萧来晚风，极目海角天无穷。 【黑龙江见《金史》。幽兰轩，义宗死所。汴亡，张蔡公以《金实录》归。遗山尝就公誊录。此轴亦公得于汴之中秘者，公之子仲仁持以求予诗，故终篇及之。】  

○白雁行  

北风初起易水寒。北风再起吹江干。北风三起白雁来，寒气直薄朱崖山。乾坤噫气三百年。一风扫地无留钱。万里江湖想潇洒，伫看春水雁来还。  

○渡白沟  

东北天高连海屿。太行蟠蟠如怒虎。一声霜雁界河秋。感慨孤怀几千古。只知南北限长江，谁割鸿沟来此处。三关南下望风云，万里长风见高举。莱公洒落近雄才，显德千年亦英主。谋臣使臣 【一作史君。】 强解事。枉着渠头污吾鼓。十年铁砚自庸奴，五载儿皇安足数。当时一失榆关路，便觉燕云非我土。更从晚唐望沙陀，自此横流穿一缕。谁知江北杜鹃来？正见江东青鸟去。渔阳挝鼓鸣地中，鹧鸪飞满梁园树。黄云白草西楼暮，木叶山头几风雨。只应漠漠黄龙府，比似愁冈更愁苦。天教遗垒说向人，冻雨顽云结凄楚。古称幽燕多义烈，呜咽泉声泻余怒。仰天大笑东风来，云放残阳指归渡。  

○登镇州隆兴寺阁  

大行鳞甲摇晴空，层楼一夕蟠白虹。天光物色惊改观，少微今在青云中。初疑平地立梯磴，清风西北天门通。又疑三山浮海至，载我欲去扶桑东。雯华宝树忽当眼，拍肩爱此金仙翁。金仙一梦一千载，腾掷变化天无功。万象绕口恣喷吐，坐令四海皆盲聋。千池万沼尽明月。长天一碧无遗踪。我生玄感非象识，此眼此臂将安庸。海岳神光埋禹鼎，人间诡态何由穷。金天月窟尔乡国，玉毫万丈须弥峰。一杯径欲呼与语，为我返驾随西风。堂堂全赵思一豁，江山落落吾心胸。中原左界此重镇，形势彷佛余兵冲。歌舞遗台土花碧，旗帜西山霜叶红。乾坤割裂万万古，乌鸢蝼蚁为谁雄？滹水悠悠自东注，落日渺渺明孤鸿。  

○乙亥十月往平定早发土门宿故关书所见  

风烟全赵如平掌，失脚山城梦犹想。土门一缕汉时天，万古行人为谁仰？指似劲敌谈笑中，为状羸仆忍寒强。当年鼓角如可闻，急着清吟和林响。远山宛欲来相迎，近山留人屹相向。或从井底忽登天，倚伏已能先想象。平生爱山真恶谶，今日果为山所网。昨朝爽翠拥修眉，最恨高楼负清赏。壮怀郁郁闷欲绝，安得凌风恣吾往。天教石顶放一头，驶若骅骝脱羁鞅。山灵努力出奇供，只恐先生驾虚枉。万壑霜松动悲啸，极目云烟埋 【莽苍】 。北门形势护中原，办与奸雄增技痒。太行横绝半九州岛，留在平原几尘坱。何人为我起六丁，嵯峨尽堕天宇朗。千年再挽神禹功，恍若鸿流开四象。  

○仲诚家藏张蔡公石女翦制香奁绝巧持以求予诗  

静华墨君天下奇，陵川仙人为赋之。遗山野史夸慧女，万古春风蝴蝶词。岂知此巧复绝代，夜月静拂天孙丝。梦云丝雨有形外，郢斤庖刃无心时 蔡公凛凛鄂姿，诸郎画戟清香诗。香奁秀发亦余事，诗人饥眼省见稀。敲门青灯烂红碧，布衾惊走恶睡儿。破屋犹疑翠鲸怒，短褐谁怜紫凤移。东家健妇把锄犁，西家处女负薪归。哀哀正念诛求苦，对此无言空泪垂。  

○山行见马耳峰  

近山豪士少羁检，酒浇不下胸崔嵬。远山静女亦闲雅，尚恨少有伤春怀。乱山米聚争拱揖，武卒侍婢皆凡材。天知老眼不受尘，路转忽睹双峰开。双峰何年耸双耳？叱之不动烦风雷。今朝向我效神骏，翠色欲逐神鞭来。浮世浮名酒一杯，我欲驾此观蓬莱。只愁日暮三山上，黄尘回首令人哀。  

○雪翠轩观大宁  

吾家雪翠天下白，银河无声月无色。天关不闭寒峥嵘，箕尾晶英冻将拆。帝遣六丁下取将，敕赐名轩换金碧。初如紫雾蟠青云，飞下人间作坚壁。渐如扶桑六龙出，万缕丹霞吹海立。何人办此女娲氏？补天重炼苍苍石。阳能兼阴今可知，祝融若并玄冥国。正教芜秽洗欲空，谁为千年栋梁惜？杀机如火出至微，焰焰宁知有今夕。轩中高卧刘更生，愿借余光照方册。方册有道出黄虞，今古煌煌天与极。火耕明日千万斛，酒瓮已闻春雨滴。不妨一饮尽群山，醉晕春生半天赤。  

○明河秋夕图  

明河澹澹纵复横，行云悠悠度疏星。凤媒不来乌夜惊，琼枝玉佩迟所托，画中隐隐闻机声。秋来秋去今犹古，此恨不随天宇青。昆仑西头风浪平，办我一舟莲叶轻。浩歌中流击明月，九原唤起严君平，人间此水何时清？  

○食笋  

梦回齿颊风萧骚，幽姿不许霜松高。南来苍玉不盈束，已觉饮兴翻云涛。诗家胸次自宜此，尚嫌烟火须烹炰。想象南风吹万竹，箨龙正恐称寃号。石盆养鱼心自苦，仰羡鸜鸲云间巢。眼中岁旱土不膏，长镵后虑山无毛。退食归来北窗梦，山巅朱凤声嗷嗷。  

○饮仲诚■〈木邪〉瓢  

君家瓠落无所容，江湖谁辨平生胸。海南佳气久郁塞，滟滪似喜今相逢。前年对酒面发红，今年对酒气如虹。江山万古骚人国，跬步便与华胥通。河间古儒病我枸，闻我一饮喜气浓。平生得意南湖张，此意颇与河间同。太古洼尊老无底，一朝倾倒何由供。醉乡千年有此客，鸟歌蝶舞春蒙蒙。醉翁之意不在酒，宛如琴意非丝桐。太和风境无酩酊，洛阳楼阁高玲珑。泠然仙驭一杯水，眼中渺渺无极翁。西家伯伦瞽且聋，东家醉死王无功。酒中醒境渠未识，冰壶秋月昆仑峰。举杯唤月来胸中，人间白日浮云空。 【一本有「我醉欲眠聊且去，扰扰黑头何等虫」二句。】 五岭山高云几重，朱崖灭没南飞鸿。玄鹤翩翩渺何许？操瓢径访眉山公。 【河间，谓赵 【君玉】 【王】 ，南湖谓仲实。「泠然仙驭一杯水」，见潘延之《和茂叔忆濂溪》诗。洛阳楼阁，尧夫空中楼阁事。】  

○示孙谐  

龙山古壮哉，郁郁盘烟岚。一读元子诗，泠然玉泉甘。江山胜景要佳客，而我不到怀应 【一作应怀。】 惭。雷家髯翁虎眈眈，刘氏遗爱存 【一作性理穷。】 河南。百年乔木动秋色，篮舆谁与供奇探。昆山出美玉，楚国多楩楠。孙郎复贵种，良璞须深函。勾萌慎培养，云霄看岩岩。野夫老矣一何拙？平生只有归休堪。传经访道可无愧，为我早办龙山庵。  

○书堂旅夜  

丈室不自扫，寸心徒尔豪。世途仍险阻，风物故萧骚。皓月霜洗净，明河天放高。空庭一片石，独坐首频搔。  

○杂诗二首  

闻昔飞狐口，奇兵入捣虚。人才九州岛外，天道百年余。草木皆成骑，衣冠尽化鱼。遗民心胆破，讳说战争初。  
关岭通山后，风谣采路傍。地寒人好寿，草浅畜宜羊。用水如奴婢，从川贮米粮。西风如有约，乘兴即吾乡。  

○野兴  

莽莽榛芜路，蚩蚩鱼肉民。乾坤几逐鹿，今古一伤麟。眼底人间世，胸中物外春。江山满花柳，无负百年身。  

○山中忆故人  

故人南郡去，消息久无闻。瑶草正堪种，白云谁共分？屋梁惊落月，鹏翼赋垂云。岁暮一尊酒，高歌如见君。  

○送友生  

无人慰幽独，之子罢登临。野鹤笼中态，翔鸿天外音。吾儒关世运，晚节见初心。有问山间事，白云今更深。  

○郭判官按察广右  

谢病三公掾，分司五岭南。柱山天下秀，宪府百僚参。夜泊防风浪，晨征避瘴岚。遥知慈母念，先汝过湘潭。  

○送仲常游北岳  

大茂玄都閟，他山拱万灵。风霆凛神化，河海尽襟形。昴毕空留影，幽并未了青。追 【封】 【风】 王制变，僭祀世尘腥。礼乐心虽切，烟霞骨有铭。长怀七十户，为我谢仙扃。  

○与客会饮野亭  

遥岑一碧淡相依，野态行云共意迟。多病留侯宁复伟，长身诸葛但如痴。相思千里尊酒尽，永啸一声小鸟悲。风袖翩翩似何处？青林西北雨来时。  

○过徐桥  

老岸石阑曙色分，只疑身是入山云。十年往事不回顾，百里清泉如可闻。人世谁教有长路，坤灵终亦化尘氛。兴亡更遣陂塘在，几欲悲歌酒未醺。  

○白沟  

宝符藏山自可攻，儿孙谁是出群雄？幽燕不照中天月，丰沛空歌海内风。赵普元无四方志，澶渊堪笑百年功。白沟移向江淮去，止罪宣和恐未公。  

○登武遂城  

神州英气郁高寒，臂断争教不再连。千古伤心有开运，几人临死问幽燕。平生卧榻今如此，百万私钱亦可怜。咫尺白沟已南北，区区铜马为谁坚？  

○望易京  

乱山西下郁岧峣，还我燕南避世谣。天作高秋何索莫，云生故垒自飘萧。谁教神器归群盗，只见今人泣本朝。莫怪风雷有余怒，田畴英烈未全消。  

○七月九日往雄州  

秋声浩荡动晴云，感慨悲歌气尚存。洒落规模余显德，承平文物记金源。生存华屋今焦土，忠孝遗风自一门。白发相逢几人在？苍烟乔木易黄昏。  

○宿华阳台  

石径盘盘拥乱霞，云间鸡犬是谁家？空山月出人境失，高树露凉秋气加。蜀道青天休种杞，武陵流水漫寻花。太行东北三千里，尽借晴岚染鬓华。  

○饮闻鸡台  

出门人事厌纷纷，春色三分已二分。十步离山九回顾，一杯到手百无闻。苍茫天地有如此，磊落古今何独君。欲向荒台问遗迹，水明沙浦只行云。  

○玉乳峰  

乱山如拥欲争先，惟许孤峰入马鞭。旧见剑光曾犯斗，谁教箭筈亦通天。只应绝顶千年石，中有齐州九点烟。安得凌风乘此去，东游沧海看桑田。  

○唐张忠孝山亭故基  

断碑藩镇记当时，杯酒谈兵少牧之。山色何曾间今昔，人才初不限华夷。水波风起心犹壮，木杪秋生鬓已知。莫更候云台上望，武阳禾黍亦离离。  

○会饮北山  

相逢相饮莫相违，往事纷纷何足悲。别后几经沧海浅，归来岂止昔人非。此山变灭终如我，后会登临知与谁？今古区区等如此，不须辛苦叹斜晖。  

○秋郊  

行过青林径欲还，谁家茅屋在林间？云初涌出半含雨，风渐吹开微露山。世味尝来知懒贵，物华老尽觉秋闲。天开胜境为诗敌，未许幽人稳闭关。  

○对菊  

迂疏不办一身谋。鬓发空添四海忧。画本流民今复见，诗家逃屋为谁留？黄茅安得千间厦，白布空歌万里裘。政有南风曲中意，可能独醉菊花秋？  

○城楼待雨  

雨入江楼势欲吞，雷轰何止语难闻。未忧彼岸将为壑，只恐吾山尽化云。风伯为谁能却敌，物华依旧叹如焚。百年人事今如此，猛拍阑干怨夕曛。  

○积雨  

万象何为入杳冥，悬知物外自高明。前年忧旱有今岁，半月闭门如一生。捧日谩劳中夜梦，补天谁识寸心诚。阴云政使高千丈，坐爱鱼头恐未平。  

○海南鸟  

越鸟群飞朔漠滨，气机千古见真纯。纥 【干】 【于】 风景今如此，故国园林亦暮春。精卫有情衔太华，杜鹃无血到天津。声声解堕金铜泪，未信吴儿是木人。  

○白海青 【一名玉爪骏。】  

扶余玉爪旧曾闻，青鸟犹沾海气昏。掌上风标有如此，眼中神骏更怜君。平芜未洒头鹅血，春水谁开猎骑门？过雁昏鸦莫回首，霜拳高兴在空云。  

○反垂柳短吟  

偃蹇高松雪谩飞，最怜憔悴绿杨枝。青丝曾识莺声软，黄叶俄惊马足迟。有分只偷春色早，无心要结岁寒知。不应再得东风力，更与行人管别离。  

○寄彦通  

青刍白饭思悠然，灯火山亭暮雨前。不意相思浑百里，直教一别动经年。久甘分席樵夫下，敢望过门长者先。自是烟霞爱招客，可无佳句助清妍。  

○付阿山诵  

十亩荒田不自耕，半空楼观几时成？人因遇困方言命，我为求奇反丧名。此去要知灯是火，向来空指雁为羹。新诗铭在山童口，百过高歌告乃兄。  

○送人官淛西  

江海十年几战酣，劫灰飞尽到耕蚕。乱翻文物想犹在，雕弊征科恐未堪。眼底兴亡即今古，胸中形胜欠东南。因君渐有扁舟兴，伫待清风洗瘴岚。  

○蔷薇  

色染女真黄，露凝天水碧。花开日月长，朝暮阅两国。  

○绝句  

溪童出门望，鸥鹭满空下。江水淡无情，尽是忘机者。  

○溪桥步月图  

山中有幽人，独步溪桥月。莫问兴如何？披图亦清绝。  

○春露亭书  

老树含春容，寒泉动幽响。念彼山中人，风露恣清赏。  

○书事三首  

当年一线魏瓠穿，直到横流破国年。草满金陵谁种下，天津桥畔听啼鹃。  
卧榻而今又属谁，江南回首见旌旗。路人遥指降王道，好似周家七岁儿。  
唱彻芙蓉花正开，新声又听采茶哀。秋风叶落踏歌起，已觉江南席卷来。  

○读史谩题  

眼底权奸汉室空，伯喈文举亦才雄。王畿庙号关何事？亦在区区论建中。 【静修又有《读史评》一首云：「纪录纷纷已失真，语言轻重在词臣。若将字字论心术，恐有无边受屈人。」此真善于论古者。】  

○孙尚书家山水卷  

扁舟老树傍苍崖，好似今秋雪岭回。试问黄尘山下渡，几人曾为看山来？  

○郭氏家山图  

鹿门烟影接隆中，翁媪通家社酒红。只有山童最神骏，旧曾床下拜庞公。  

○睡起  

晚醉城南不记回，虚檐高枕藉莓苔。酒醒凉意潇潇在，应是前山送雨来。  

○即事  

云白天青浩不收，雨晴山色欲无秋。淡烟衰草关何事，落日红波空自愁。  

○山寺早起  

松窗一夜远潮生，断送幽人睡失明。梦觉不知春已去，半帘红雨落无声。  

○万寿宫馆舍  

来时残雪点征衣，落尽庭花尚未归。梦里不知身尚病，春衫归路马如飞。  

○寄杨晋州二首  

曾是吾乡旧幕官，秋风碧水记红莲。而今却忆当时事，回首惊看二十年。  
南州选举数三杨，中统衣冠半在亡。明日朝廷访耆旧，不应白首尚为郎。  

○郭翁诗 【并序。以下拾遗。】  

翁名恩，本相人。少为轮扁业。乱后流寓保定，年今近九十矣。早与其兄相失，后闻其居河南，老无所依，翁乃三往迎之。及至，奉事惟谨，与同寝处。翁家贫，素无仆御，其兄卧病，翁亲为浣涤厕牏。其兄临终，尝以遗骸归祔为托，而翁亦极力以成其志。郡中诸老人，与翁年相若游相好者，数数为予道翁行事如此。予感叹不已，为作是诗。  
佳木交清阴，欣然动人意。况闻翁之风，能不有生气。此翁少有兄，干戈乡县异。哀鸣念羁孤，相思劳梦寐。自誓毕此生，复尔欢聚遂。千里三往还，竟扶篮舆至。夜雨一方床，春风满天地。家无十岁僮，百役一身寄。效儿浣厕牏，代妇理中馈。生忘惸独忧，死免道路弃。关河隔故丘，走送徇归志。大义今已全，初心始无愧。翁本不识书，所知惟艺事。作诗美翁贤，亦以警士类。  

○重游北溪分韵得晖字  

苍黄淡野色，草树含清晖。林居隐葱蒨，晴岚散霏微。归云有真意，鸣禽发天机。胜处必深会，轻觞岂虚挥。山泉来何从，北望空依依。  

○呈保定诸公  

燕垂赵际间，人物荧珪璋。诸侯旧宾客，一郡宗贤良。士穷叫知己，人渴思义浆。诸公且勿嗔，贱子伸余狂。骃幼有大志，早游翰墨场。八龄书草字，观者如堵墙。九龄与太玄，十二能文章。遨游坟索圃，期登颜孔堂。远攀鲍谢驾，径入曹刘乡。诗探苏李髓，赋熏班马香。衙官宾屈宋，伯仲齿卢王。斯文元李徒，我当拜其旁。呼我刘昌谷，许我参翱翔。眼高四海士，儿子空奔忙。俗物付脱略，壮节持坚刚。前年脱颖士，峨峨势方扬。欲求伸汩没，今反堕渺茫。少小婴忧患，痛切摧肝肠。零丁叹孤苦，片影吊仓皇。溺身朱墨窟，人事如冰霜。高才日陵替，壮志时悲伤。驽骀欺赤骥，鸱枭笑凤凰。妾妇妒逸才，浪觜谗舌长。纷然生谤议，锋岂不可当。不忍六尺躯，缩项俄深藏。诸公富高义，刮垢摩我光。去留从所适，爽气生西 【廊】 【郎】 。  

○同仲实南湖赏莲醉中走笔  

湓江泔寒风露凉，安得置我濂溪堂。香尘缥缈芙蓉裳，百年得此南湖张。举杯人胜境亦胜，有莲以来无此香。莲香随酒来诗肠，得句惊起幽禽翔。幽禽随人作殢态，意欲和我风雩狂。人间一味清到骨，两足暂付吾沧浪。螟蛉蜾蠃卿且去，醉眼太华云间苍。  

○记梦  

天风吹云送星槎，苍鳞道前牵紫霞。凤凰呈舞月妃和，飘飘来自金母家。金母临行有奇赠，玉箫璚管声清佳。嘱我醒时无泄露，恐世知子生諠哗。明朝梦觉莫惊怪，异香冉冉浮窗纱。  

○早发高黑口号  

苍月瘦，黑风酸，枯梢老窍号空山。东方未动天发黑，迷途客子回征鞍。冰髯压唇帽檐侧，耳轮霜醉鼻尖寒。中原年少燕南道，功名未了黄尘老。黄尘老，马上神州依旧好。  

○虞帝庙  

四顾莽何际，威灵俨若临。山川尚醇朴，天地自高深。凤鸟千年叹，箫韶三月音。玄功久无复，徒抱致君心。  

○登保府市阁  

十载鸡泉隐，今朝市阁晴。民谣混诸国，里号带军营。瀛海依依见，尧山隐隐横。怀今与思古，独立若为情。  

○寒夜  

肝胆了无寐，襟怀谁与同。更长头可白，烛暗火逾红。砚滴冰生瘿，星流气吐虹。林鸦先我起，鸣噪竟何功。  

○送成从事  

易水河梁梦，回头已十春。相逢惊我老，送别向君频。求赠攀前例，将诗认故人。故山松菊在，归去未全贫。  

○哭张之杰  

义许同生死，夺君何遽然。无人共清夜，有泪葬黄泉。苦疾求予祷，遗孤托我怜。伤心墓头字，旌孝看他年。 【予题其墓道为张孝子墓。】  

○独立  

恒岳精英大，直冲昴毕星。初疑元气白，横界太虚青。欲与河汉共，不随霜露零。相看一杯酒，连夜立中庭。  

○渡白沟  

蓟门霜落水天愁，匹马冲寒渡白沟。燕赵山河分上镇，辽金风物异中州。黄云古戍孤城晚，落日西风一雁秋。四海知名半雕落，天涯孤剑独谁投？  

○遂城道中  

铁城秋色接西垣，远客还乡易断魂。霸业可怜燕太子，战楼谁吊汉公孙。冷烟衰草千家冢，流水斜阳一点村。慰眼西风犹有物，太行依旧压中原。  

○避暑玉溪山  

风露撩人尽力清，也应知我到禅扃。秋声满谷有生气，山意带烟成远形。皎月欲升天失色，白云初出树留青。他年若访经行处，合有先生避暑亭。  

○留题山房  

灵风缥缈竹花飞，怪石参差树影齐。壶里有天藏日月，杯中无海饮虹蜺。松生太古鹤应识，路入白云山尽低。万里黄尘一回首，微茫烟水意凄迷。  

○春游  

巧稳林亭无四邻，背山向水得天真。风光正及二三月，童子同来六七人。十日得闲须小醉，一年最好是深春。鸟声似向花枝说，曾见无怀有此民。  

○夜坐有怀寄故人  

几叶疎桐万斛秋，四山清露一窗幽。高情千古谢安石，壮志平生马少游。有错真成六州铁，欲还空说大刀头。悠悠且付天公在，未必苍生待尔忧。  

○赋孙仲诚席上四杯 【仲诚命题，彦通举韵。】  

螺  
荷  
桃  
橙  

△螺  

陇鸟回头意若何？ 【一作「注瓦倾银竟若何」。】 刳肠欲我鉴红螺。 【一作「红珠元称卷金螺」。】 微茫山意诗痕在，滟滪江声饮兴多。圣处已分糟与蟹，醉来唯见酒成波。千年醒杀江鱼 【一作鱼虾。】 腹，应恨生身在汨罗。 【一作「且莫乘流问汨罗」。】  
右螺  

△荷  

碧筩和露卷晴霞， 【一作「江乡云锦烂晴霞」。】 锦浪随鲸 【一作「海浪鲸鱼」。】 落晚沙。风趁歌声来弄叶， 【一作「烟影横桥淡留月」。】 酒知人意要浮花。 【一作「露香芳酒浅浮花」。】 胸中壁立 【一作「风流玉井」。】 三峰玉， 【一作梦。】 醉里神游 【一作「浩荡莲舟」。】 太一家。明日清 【一作秋。】 霜看 【一作减。】 红翠，人生容易 【一作休遣。】 鬓成华。  
右荷  

△桃  

希夷尊俎永相望，混沌凿开见此觞。金 【一作霜。】 橘有天容逸老，青田 【一作金橙。】 无地避余香。云中招隐 【一作「人间王母」。】 留仙掌， 【一作种。】 物外寻真得 【一作秦人有。】 醉乡。试向峨眉问啼鸟， 【一作「试看累累花下冢」。】 人间 【一作「莫教」。】 红雨几 【一作怨。】 斜阳。 【《后蜀纪》：刘先祚进桃核杯，云得之华山陈抟。邵康节《谢人惠希夷尊》诗有「仙掌峰峦峭不收，希夷去后遂无俦。能斟时事高抬手，尊酌人情略拨头」之句。】  
右桃  

△橙  

潇湘千树暮林 【一作云。】 平，风露诗肠快一倾。蜜恋金丝仍可意，香分绿蚁最关情。 【一作「香寻翠袖亦多情」。】 洞庭 【一作「江陵」。】 春色元无恙，南国幽姿谩浊清。 【一作「楚泽幽兰恐未清」。】 惟办 【一作「唯有」。】 酒船千 【一作三。】 万斛，棹歌和月卷江声。 【一作「南飞斋和凯歌声」。】  
右橙  

○即席以韵课诸生东斋诸物 【录五。】  

远山笔架  
梅杖  
醉梨  
玉簪  
秋莲  

△远山笔架 【痕字。】  

何物能支笔万钧，案头依约远山痕。灯横烟影隐犹见，秋入霜毫势欲吞。掌上三峰看太华，人间一发是中原。中书未免从高阁，不向林泉怨少恩。  

△梅杖 【枝字。】  

铁石心肠冰玉姿，掌中潜得岁寒枝。天教一握藏春密，风觅余香就手吹。雪月冷怀随步履，溪山高兴入支颐。玉堂若要扶持用，说与东君也不知。  

△醉梨 【寒字。】  

白雪春香洗未残，玄霜谁遣冻成团。涞封圆颗盘增滑，蜜和浓浆齿避寒。绿蚁从今忘病渴，金花无地着余酸。快人风味依然在，莫作寻常软熟看。  

△玉簪 【香字。】  

花中冰雪避秋阳，月底阴阴锁暗香。玉瘦每忧和露滴，心清惟恨有丝长。且留宛转围沈水，莫遣联翩入粉囊。只许幽人太相似，苍苔疏雨北窗凉。  

△秋莲 【空字。】  

瘦影亭亭不自容，淡香杳杳欲谁通。不堪翠减红销际，更在江清月冷中。拟欲青房全晚节，岂知白露已秋风。盛衰老眼依然在，莫放扁舟酒易空。  

○盆池  

青蛙昨夜圣来鸣，斗水那容掉尾鲸。白发惊鱼应百我，扁舟捉月记三生。荷风拂面秋先觉，苔露生波晚更清。我欲江东鉴湖老，天河早为洗南兵。  

○黑马酒  

仙酪谁夸有太玄，汉家挏马亦空传。香来乳面人如醉，力尽皮囊味始全。千尺银驼开晓宴，一杯璚露洒秋天。山中唤起陶弘景，轰饮高歌敕勒川。  

○次韵答河闲赵君玉见寄  

出门纷扰互相寻，常使幽人懒病深。前月借书来水北，去年采药到城阴。黄精已倩徐生斸，苍朮新教石老寻。只有烟霞肯赊借，无人曾送买山金。  

○忆郝伯常  

一檄期分两国忧，长缨不到越王头。玉虹醉吸金陵月，玄鹤孤游赤壁秋。漠北苏卿重回首，天南王粲几登楼。飞书寄与平南将，早放楼船下益州。  

○早起  

饥鼠号多似诉愁，破囊空惯已无羞。闲来点检幽居事，鶗声中又一秋。  

○宿洪崖观  

云山不受壮心降，无限西风撼客窗。应是夜深知月出，却收风雨入清江。  

○雪岭遇雨  

天为西游饷我晴，野花啼鸟效平生。今朝雪岭初逢雨，应是郎山带帽迎。 【土人谚云：郎山带帽，十日无道。】  

○故园寒食  

一抔新土寄余哀，故老相邀信步来。行到水西村尽处，桃花无数未全开。  

○闻角  

人间无物比悠扬，谁道一声随夜长。余哀到晓无寻处，吹作南湖十里霜。  

○霜落  

霜落清江一夜秋，觉来明月满江楼。酒醒人散夜将半，花上鸟啼空自愁。  

○戏题李渤联德高蹈图四首  

扊扅炊罢补麻衣，习取禁寒抗老饥。幸自伯鸾无识者，对人不必案齐眉。  
求人谀鬼果何为？翻忆谋亲入仕时。寄谢韩公莫相挽，山妻元不解啼饥。 【一见遗诗，作：「江湖魏阙有心期，莫怪先生起太迟。寄谢移书韩博士，山妻元不解啼饥。」】  
伦理天生有自然，莫言家累损清闲。何人会我图中意，说似阳城与鲁山。  
诸生课罢弄烟霞，纺绩乘闲为煮茶。白鹿高风有谁继？草堂贫女晦庵家。  

○雨中闻云溪不在  

灯火幽窗拟对谈，十年不到二龙潭。白云吹作山前雨，应报高僧不在庵。  

○新居  

雪拥闲门尽未除，小斋人道似禅居。年来日历无多事，只有求方与借书。  

○杂着集陶句二首  

人生岂不劳，终古谓之然。孰是都不营，早起暮归眠。过足非所钦，躬耕非所叹！但使愿无违，甘以辞华轩。正尔不可得，在己何怨天。自古有黔娄，被服常不完。荣叟老带索，饥寒况当年。何以称我情，赖古多此贤。  
善恶苟不应，鬼神昧茫然。是非苟相形，行止千万端。世路廓悠悠，聊且凭化迁。居常待其尽，任真无所先。诗书塞座外，弱子戏我前。亲戚共一处，余粮宿中田。促席延故老，斗酒散襟颜。聊以永今朝，百世谁当传？  

○集杜句赠王运同彦材  

霄汉瞻佳士，公侯出异人。家声同令闻，文雅见天伦。玄朔巡天步，危楼望北辰。燕王买骏骨，黄阁画麒麟。妙誉期元宰，苍生倚大臣。蛟龙得云雨，鵰鹗离风尘。治国明公在，雄图历数屯。世儒多汩没，贤俊赞经纶。开辟乾坤生，调和鼎鼐新。弼谐方一展，风俗尽还淳。经济宜公等，泥涂任此身。尊荣瞻地绝，感激异天真。交态遭轻薄，浮生有屈伸。嗟予意轗轲，抚迹独酸辛！留滞才难尽，苍茫兴有神。形容真潦倒，世业岂沈沦。倚着如秦赘，逢迎念席珍。壮心久零落，败绩自逡巡。载感贾生恸，难甘原宪贫。邵平元入汉，王粲不归秦。回首躯流 【俗】 【落】 ，生涯脱要津。稻粱求未足，台衮更谁亲？碧海真难涉，苍鹰愁易驯。君能微感激，何处不依仁。  

***◆紫阳居士方回（桐江集）***  

回字万里，别号虚谷，徽州歙县人。宋景定壬戌，别省登第，提领池阳茶盐，累迁知严州。元兵至迎降，即以为建德路总管。寻罢，徜徉杭、歙间以老。虚谷傲睨自高，不修边幅。贾似道败，尝上十可斩之疏。晚而归元，终以不用，乃益肆意于诗。吟咏最多，亦不甚持择也。其自序《桐江续集》云：「予自桐江休官闲居，万事废忘，独于读书作诗，未之或辍。」是时年已六十余矣。仇仁近尝赠诗云：「老尚留樊素，贫休比范丹。」颇为时论所笑。尝选唐、宋以来近体诗评论之，名曰《瀛奎律髓》，于情景虚实之间，三致意焉。而尤以山谷、后山、简斋为标准。海虞冯定远曰：「方君所娓娓者，止在西江一派。观其议论，全是执己见以绳缚古人，以古人无碍之才，圆变之学，曲合于拘方板腐之辈。吾恐其说愈详而愈多所戾耳。」此言可谓深中虚谷之病矣。  

出马家坞  
次韵汪翔甫和西城吕全州见过  
八月初二日  
次韵张耕道喜雨见怀兼呈赵宾旸  
重阳吟五首  
秋晚杂书十首  
次韵刘元辉初寒夜坐  
偶亦夜坐用前韵  
长安  
路傍草  
题苦竹港寓壁  
石头田  
寄彬州孙通守振武闻泝湘将至八桂  
湓城客思  
登高临大江  
晚春客愁二绝  
过湖口望庐山  
虚谷志归十首  
次韵志归十首  
雨凉晓思  
秀亭秋怀四首  
忆我二首各三十韵  
二月十五晚吴江二亲携酒  
春晚杂兴四首  
残春感事二首  
七月十日有感  
秋到  
估客乐  
王干三岭  
村女  
涌金门城望三首  
赵宾旸唐师善见和涌金城望次韵三首  
次韵仇仁近至日  
大雪出三桥寓楼  
朱桥早行  
秋大热上七里滩  
八月十五日二十日两至南山饮潇洒亭  
初三日水长二丈早行  
饮归  
闰二月十六日清明  
苦雨行  
种稗叹  
木绵怨  
过长安市  
过崇德县  
听航船歌十首  
留题盘隐高士王子由书斋  
雪中忆昔四首  
喜晴行  
晓发富阳县  
江行大雨水涨  
舟行青溪道中入歙三首  
次韵仇仁近有怀见寄  
五月二十一夜雨未止六昼夜水涨寇阻无人入城  
有感二首  
孔府判野耘尝宦云南今以余瘴多病意欲休官因读唐书南诏传为此诗问其风俗  
送徐如心如婺源三十韵  
春寒  
樱桃花  
桐花  
治圃杂书四首  
惜砚中花  
次韵夹谷子括吴山晚眺  
追用徐廉使参政子方申屠侍御致远张御史鹏飞元日倡酬韵  
前参政浙西廉访徐子方得代送别三十韵  
送杨复之归吾里  
送刘都事五十韵  
丰乐楼  
竹阁  
清湖春早  
三天竺道中  
次韵高子明  
偶题五言绝句二首  
春半久雨走笔二首  
清明大雪三日  
听孙炼师琴  
与孟能静饮联句二首  

○出马家坞  

野迥夏无暑，坞深朝更凉。路随流水转，山背古城荒。县宇欹红阁，僧庵缺粉墙。暗惊兵乱后。犹有数莲塘。  

○次韵汪翔甫和西城吕全州见过  

想见花开路，篮舁草草装。叩门驯犬喜，入室蠹鱼香。蹑石苔粘屐，眠松露滴床。焉知人世事，积甲又宜阳。  

○八月初二日  

蝉声渐渐怯西风，闲捻青枝玩菊丛。老去一身都是病，寤来万梦总成空。喜分果饵小儿女，浪费薪蔬顽仆僮。严濑家人报船至，更营樽酒恼衰翁。  

○次韵张耕道喜雨见怀兼呈赵宾旸  

疲氓多菜色，去守乏棠阴。属虑千峰旱，俄闻六月霖。面滩船欲涩，茗务井还深。香润回瓜圃，声酣起蔗林。炎官初恣肆，道暍稍侵寻。畏日方焦野，油云忽冒岑。此凉苏万病，厥价倍千金。解郡虽逾岁，留家尚至今。田登欣米贱，屋老惧书淋。遥念儿衣醭，兼虞妇灶沈。凄清传古调，忧闷豁烦襟。拭汗纰綀帨，搔头断玉簪。却思穿石罅，共坐听泉音。韭脆鲜鳞缕，梅芳煮酝斟。一江同照影，两地隔论心。疑雪佳公子，输君日对吟。 【睦有近城滩，民以船载磨治面。城中茶场大井汲者众，故有面滩船、茗务井之句。赵宾旸和予《雨夜》诗：「儿童疑有雪，频起穴窗看。」故有「疑雪佳公子」之句。】  

○重阳吟五首 【并序。】  

兴有不同，而皆极天下之感，君子以之冥心焉。陶渊明曰「闲居爱重九之名」，此闲寂之极感也。苏长翁曰「菊花开时即重阳」，此旷达之极感也。潘邠老曰「满城风雨近重阳」，此衰谢之极感也。吕居仁曰「乱山深处过重阳」，此0旅之极感也。予不肖，何足以跂前人，尝有诗曰「干戈丛里见重阳」，此亦乱离之极感也。世人徒赏邠老之句，窃意其未必得斯句之意，姑随声附和耳。予癸未之岁，适遇闲居重九，私念平生，五感俱集，遂吟为五解而吊影以歌之。重九前五日，方回序。  
射蛇戏马老刘郎，不为乾坤减战场。三径寒华空怅望，闲居无酒对重阳。  
心炎何处不南荒，瘴海烟深有玉堂。随地着身无得丧，菊花开日即重阳。  
此身生死国兴亡，摇落年年本是常。无奈潘郎解凄怨，满城风雨近重阳。  
衣冠南渡紫微郎，流落天涯事可伤。不是诗人终不会，乱山深处过重阳。  
战尘漠漠草荒荒，兵过村空菊自黄。死尽亲知身偶在，干戈丛里见重阳。  

○秋晚杂书十首  

昔闻有烈士，哀歌缺唾壶。衰暮心不已，狥名殆忘躯。我老讵复尔，一壑不愿余。外物百无嗜，惟喜读我书。空樽已绝沥，寒庖仅微蔬。儿啼得非馁，尘编聊自娱。弊庐匪无山，犹兹寄城隅。车马不至处，愿言迁林居。  
赋诗学渊明，诗故未易及。饮酒慕渊明，酒复罕所得。荒凉数亩园，卜筑未成宅。此或类陶家，秋菊亦可摘。古称士希贤，将无肖厥德。如我于柴桑，往往似其迹。储粟既以瓶，子尤不胜责。有时醉欲吟，坌集索逋客。  
堂堂陈去非，中兴以诗鸣。吕曾两从橐，残月配长庚。尤萧范陆杨，复振干淳声。尔后顿寂寥，草虫何薨薨。永嘉有四灵，词工格乃平。上饶有二泉，旨淡骨独清。学子孰取舍，吾非私重轻。极玄虽有集，岂得如渊明。 【尤、萧、范、陆、杨，尤 【遂】 【邃】 初、萧千嵒、范石湖、陆放翁、杨诚斋也。千嵒名 【德】 【海】 藻，字东夫。诚斋盛称其诗，谓尤、萧、范、陆。四灵，赵师秀紫芝、翁卷灵舒、徐照道晖、徐玑文渊也。卷字灵舒，故亦以照为灵晖，玑为灵渊，师秀为灵秀云。】  
吾家一何奇，奇峰照南窗。是为紫阳山，万木青摐摐。上有出岫云，下有见底江。江清云无心，伴此眉宇庞。诗思忽飞来，时有白鸟双。落日澹秋色，寒沟度枯杠。归欤书屋夜，昏灯剔幽釭。怀人良未远，遯翁生是邦。  
窃尝评少陵，使生太宗时。岂独魏郑公，论谏垂至兹。天宝得一官，主昏事已危。脱命走在所，穷老拜拾遗。卒坐鲠直去，漂落西南垂。处处苦战斗，言言悲乱离。其间至痛者，莫若八哀诗。我无此笔力，怀抱颇似之。  
人言太白豪，其诗丽以富。乐府信皆尔。一扫梁隋腐。余编细读之，要自有朴处。最于赠荅篇，肺腑露情愫。何至昌谷生，一一雕丽句。亦焉用玉溪，纂组失天趣。沈宋非不工，子昂独高步。画肉不画骨，乃以帝闲故。  
六经天日月，诸子如四时。史自班以上，语奇文亦奇。踵武蔚宗辈，语有文无之。小宋刊新唐，不悟宵寐规。以艺传李杜，待之无乃卑。他人有遗集，一览不再窥。惟此与韩柳，咀嚼无厌期。侪彼枫落生，吾欲镌此疵。  
道自汉魏降，裂为文与诗。工诗或拙文，文高诗或卑。香瓯假山序，不妨自一奇。鲥橘多骨核，乃至肆诋訾。恭惟陈无己，此事独兼之。五七掩杜集，千百臻秦碑。四海紫阳翁，归美岂其私。所以此虚叟，取为晚节师。  
世称陶谢诗，陶岂谢可比。池草故未凋，阶药已颇绮。如唐号元白，白岂元可拟。中有不同处，要与分朴诡。郑圃赵昌父，颖川韩仲止。二泉岂不高，顾必四灵美。咸潮生姜门，虾蜞以为旨。未若玉山雪，空铛煮荒荠。  
三月三十日，唐有穷诗人。惜春不肯舍，共坐夜达晨。此得守岁意，事愚意已神。寸阴以分计，一分直千囷。窃虑假寐顷，倐忽失我春。今此九月晦，虚叟尤酸辛。摇落始云悲，回首忽复陈。讵忍弃菊旧，遽喜迎梅新。  

虚谷云：「宋刬五代旧习，诗有白体、昆体、晚唐体。白体如李文正、徐常侍昆仲、王元之、王汉谋。昆体则有杨、刘《西昆集》传世，二宋、张乖崖、钱僖公、丁崖州皆是。晚唐体则九僧最逼真，寇莱公、鲁三交、林和靖、魏仲先父子、潘逍遥、赵清献之徒，凡数十家。深涵茂育，气极势盛。欧阳公出焉，一变为李太白、韩昌黎之诗。苏子美二难相为颉颃，梅圣俞则唐体之出类者也。晚唐于是退舍。苏长公踵欧阳公而起，王半山备众体，精绝句。五言或三谢。独黄双井专尚少陵，秦、晁莫窥其籓。张文潜自然有唐风，别成一宗，惟吕居仁克肖。陈后山弃所学学双井，黄致广大，陈极精微，天下诗人北面矣。立为江西派之说者，铨取或不尽然，陈简斋，曾文清为渡江之巨擘。干淳以来，尤、范、杨、陆、萧，其尤也。高古清劲，尽扫余子。又有一朱文公，嘉定而降，稍厌江西。永嘉四灵，复为九僧晚唐体，日浅日下。然尚有余杭二赵，上饶二泉，典刑未泯。今学诗者，不于三千年间上泝下沿，穷探邃索，而徒追逐近世六七十年间之所偏，非区区所敢知也。」虚谷之论宋诗详矣，然其大旨，则跻西江而祧晚唐。冯定远曰：「西昆之流弊，使人厌读丽词，西江以麤劲反之，流弊至不成文章矣。四灵以清苦唐诗，一洗黄、陈之恶气味、狞面目，然间架太狭，学问太浅，更不如黄、陈有力也。」冯已苍曰：「方公《律髓》一书，于大段未十分明白，只晓得江西一派，恶知见且不知杜，又何知杜之所从来，又何论庾、鲍，而上至汉魏乎！独于今世不论章法，不知起结，如竟陵、空同诸派，彼善于此耳！」  

○次韵刘元辉初寒夜坐 【并序。】  

元辉示新诗，其初寒夜坐有云：「四壁儿糊如暖障，一灯妻占补寒衣。」清洒有味，因独和此一篇为谢。  
山肩寒耸月随归，榾柮炉红闭板扉。跨灶郎来温课册，齐眉人为折深衣。花传喜信灯如语，草就佳篇字欲飞。旧日声名刘夜坐，能传家钵似君稀。  

○偶亦夜坐用前韵  

林禽畏冷莫争归，水上荒城早阖扉。敲月会棋迎阜衲，斧冰供茗唤青衣。龁萁老马廏中响，瞰烛痴蛾窗外飞。忽报楼头禁钟动，平生乐事叹今稀。  

○长安  

客从函谷过南州，略说长安旧日愁。仙隐有峰存紫阁，僧居无寺问红楼。兰亭古瘗藏狐貉，椒壁遗基牧马牛。万古不随人事改，独余清渭向东流。  

○路傍草  

野火燎荒原，霜雪日皜皜。牛羊无可噍，众绿就枯槁。天地心不泯，根芽蛰深杳。春风一披拂，颜色还媚好。如何被兵地，黎庶不自保。高门先破碎，大屋例倾倒。间或遇茅舍，呻吟遗稚老。常恐马蹄响，无罪被擒讨。逃奔深谷中，又惧虎狼咬。一朝稍苏息，追胥复纷扰。微言告者谁，劝我宿须早。人生值艰难，不如路傍草。  

○题苦竹港寓壁  

三十年前此路行，来车去马唱歌声。旗亭沽酒家家好，驿舍开花处处明。白羽宵驰四川道，青楼春接九江城。如今何事无人住，移向深山说避兵。  

○石头田  

昼欲求一淘，有灶无灶烟。夜欲求一榻，有屋无屋椽。历历数百里，无人居道边。问言何至此，我亦为恍然。江西走荆蜀，行行三十年。铃卒递羽檄，贩夫骈担肩。观国上秀士，奉使骤达官。车马或相遇，往往皆衣冠。后陇竹未断，前坡花已妍。入肆饮美酒，既醉不问钱。是时鬓如漆，浩歌无忧端。岂谓再至此，满颐霜雪攒。寻觅旧题壁，脱落迷榛菅。干淳老前辈，间有数字完。昔时所见人，往往沉重泉。翕张孰移斡，隆替更变迁。云暧淡竹岭，雨昏石头田。我仆既已惰，我马复不前。慷慨一以思，古有行路难。难更莫如今，怀古空永叹。  

○寄彬州孙通守振武闻泝湘将至八桂  

南斗之南八桂林，携琴欲觅旧知音。想君湘水花边路，识我衡阳雁外心。偪侧甲兵询动静，艰难书问畏浮沈。相烦为报真消息，莫待春江柳色深。  

○湓城客思  

客怀历落事多违，叹息流光似箭飞。雪后蒌蒿初荐酒，花前蛱蝶欲穿衣。熟知江水磨今古，难向春风问是非。怅望庐山但愁绝，万重云锁几禅扉。  

○登高临大江  

客思忽不乐，登高临大江。风湍睇遥席，云岫思幽窗。淮蒌昔未茁，庐瀑今已淙。我本休官人，曷为栖是邦。中肠有所思，所思渺天末。戎徼融古雪，波浪日以阔。西从巴硖下，南与洞庭合。身无黄鹄翅，九疑不可越。宿负子钱急，岁收南亩稀。儿女望我还，岂不歌式微。髣髴汉阳树，突兀吴王矶。佳音或跫然，未忍轻言归。邻墙善蓍翁，盍往决咎吉。鬼神素所昧，忠信讵云忒。聚粮别里门，业已掉臂出。小俟麦风凉，马蹄患不疾。  

○晚春客愁二绝  

春老鱼苗动，江肥雪水来。大孤山下路，何日泛舟回。  
十载干戈后，辛勤莳牡丹。岂知身是客，借与别人看。  

○过湖口望庐山  

江行初见雪中梅，梅雨霏微棹始回。莫道无人肯相送，庐山犹自过湖来。  

○虚谷志归十首 【录四。】  

闻我解征鞍，相看喜复叹。主贫奴仆傲，兵起道途艰。药许 【求】 锺乳，花先问牡丹。亲朋聊共醉，老幼幸俱安。  
浪走千山外，干忙四月余。隔篱分浊蚁，共座擘枯鱼。婢瘦慵施粉，儿顽失寄书。少陵亦曾尔，来往浣花居。  
共道归何晚，犹能喜欲狂。幼儿初拜揖，痴女仅梳妆。有笔修花谱，无钱辟草堂。新添竹踰百，风径细寻香。  
衰晚真当戒，疎慵竟未能。病专从酒得，谤辄为诗兴。每悔居城市，常思绝友朋。谁来敲竹户，又见醉吟僧。  

○次韵志归十首 【录四。】  

老不任时栋，穷犹宅士乡。端能甘澹泊，未觉厌荒凉。古井深泉冷，闲庭异草香。田翁来问字，略为说偏傍。  
痴与狂皆有，贫兼病亦应。屡尝三斗醋，不梦一条冰。买药凭船贾，分茶谢冢僧。短衣射猛虎，老矣竟无能。  
解语莺能巧，交飞蝶许狂。苔纹深翠毯，榴靥竞红妆。粗已成幽圃，犹当筑小堂。未妨无暑药，熟水紫苏香。  
谯国资深入，彭门纳晚成。至今为癖习，自幼有常程。朽老宁孤瘦，飞扬勿剽轻。悬知千载士，肯竞一时名。  

○雨凉晓思  

一榻凉如水，空山夜雨声。病身筋骨在，往事梦魂惊。老寿知何益，忧危半此生。吾穷终不怨，稍已窃诗名。  

○秀亭秋怀四首  

秋风西北来，一夕几万里。湛湛长江枫，落叶逝流水。自非贞劲草，颜色槁欲死。时当蛰蛟龙，么么况蝼蚁。塞墐非不可，旨蓄焉所恃。空褚乏裳衣，敝絮谁与理。阳春何日还？悲哉远游子。  
一室局户牖，古籍勤讨删。郁郁忽不乐，扶杖登东山。莽苍何所极，秋色天地间。我欲出尘世，黄鹄无由攀。忧端从空来，嵂矹未易宣。意阔步武窄，四顾尽险艰。不如复我所，陶此灵府闲。  
家富敌万乘，吾尝见其人。生死握国柄，不复如人臣。自谓盘石安，扫灭随埃尘。岂不恃狙诈， 【政】 用祸尔身。尔身一腐鼠，原野何足陈。歌姬事别主，画堂生荆榛。我叹匪为此，遗祸殃齐民。  
老怀幸无事，何用知秋风。团团乌桕树，一叶垂殷红。为此有所感，长吟敲虚空。城市了在目，心隔云万重。燕席鼓吹急，游骑呵殿雄。亦各适尔适，扰扰尘堁中。焉知天地外，有此颓然翁。  

○忆我二首各三十韵  

忆我幼时事，南归自番禺。三边已澒洞，内郡犹无虞。故居山城间，四面阛阓区。东西万货集，朝暮百贾趍。诸父领宾客，衣冠一何都。觞豆日谈笑，往往皆 【文】 儒。比屋有高楼，其上娉婷姝。侠少喜酒钱，歌呼间笙竽。无何郁攸作，一夕化为墟。朝廷易楮币，百姓骈叹吁。物价渐踊贵，饥剽多流俘。我家众长上，生近干淳初。曰此风俗降，岁岁有不如。老者迁化去，少者分驰驱。生理益艰窘，口腹各自图。书囊裹笔砚，扁舟落江湖。苟且禄仕齿，荏苒岁月徂。乍得返乡里，惊怛心若刳。前辈尽黄壤，小儿皆白须。屡火不一火，坊巷非旧闾。上冢享亭仆，访寺诗壁污。向之红粉面，蚁穴髑髅枯。乃知宇宙内，万有皆空虚。我生逼六十，偶幸全头颅。身 【阅】 大兵革，一思一欷歔。怀旧梦恍惚，吊往肠郁纡。六十年间事，历历尚可模。我所见之人，百万泉下俱。神仙谓不死，终久归于无。寄语肉食子，无以智诮愚。  
忆我弱甫冠，束书如钱塘。中兴百廿载，行都滋浩穰。虽已劣干淳，尚可云小康。巴蜀骇破碎，淮襄传扰攘。腹心辇毂地，按堵如故常。于时数万士，云集升上庠。草茅起穷谷，拭目观国光。出门不识路，天街何其长。侠士剧燕赵，佳人□姬姜。五鼓夜灯烛，万楼春丝簧。吴米白如雪。奚啻千斯仓。缥缈湖山间，画船娇红妆。六桥杨柳岸，荷花云水乡。四时无不宜，莫若僧夏凉。小儒苦乏赀，冷眼看豪强。托迹朝士馆，窃睨鹓鹭行。台评或非是，庙论有不臧。相与读邸报，愤闷填中肠。侥幸江汉静，奸凶殛炎荒。礼闱采刍言，始得伸名场。岂谓边功相，曾不监彼狂。骄淫无比伦，虐毒尤披猖。未闻古天子，买田自置庄。群小附鬼蜮，国脉内已戕。虱目颇有胆，四被言者章。最后得拜疏，逋诛逃维扬。万古木绵庵，不愧赵韩王。草茂复古殿，雨淋集贤堂。青史孰可□，□此心神伤。焉得陆士衡，复与作辨亡。  

○二月十五晚吴江二亲携酒  

今日山城好事新，客来夸说齿生津。喜晴郊外多游女，归暮溪边尽醉人。鲜笋紫泥开玉版，嘉鱼碧柳贯金鳞。一壶就请衰翁饮，亦与花朝报答春。  

○春晚杂兴四首  

岂有邪溪父老钱，无朝无暮在樽前。樱桃豌豆分儿女，草草春风又一年。  
溪鱼山笋佐新篘，大胜长安上酒楼。春老犹寒宿酲困，酴■〈酉縻〉花下拥绵裘。  
城市尘埃不见诗，西村东坞可寻谁？夏前十日尝新麦， 【政】 是江南最好时。  
芳草茸茸没屦深，清和天气润园林。霏微小雨初晴处，暗数青梅立树阴。  

○残春感事二首  

登高高处望，万嶂一溪横。不满千家市，今休十载兵。训狐号永夜，猛虎迫荒城。此亦关人事，忧端未易平。  
春雨溪桥断，才晴又浅流。端能操古节，何至堕穷愁。冯衍尝为郡，田丰不愿侯。吾儿犹未解，余子复奚尤。  

○七月十日有感  

十年前此日，视篆上严州。借服初金佩，峨冠尚黑头。乾坤谁失驭，江海已横流。保土虽无恙，忘家弗自谋。寒门惊瓦裂，痴子困萍浮。追忆危阽急，都忘屈辱羞。众推真胆大，孰察暗眉愁。盗贼诛锄定，租佣减阁优。民功差稍稍，已事太悠悠。绵薄稀储峙，贪婪姿取求。冥怀随命运，失意起寃雠。屡跋三关马，更乘四渎舟。 【谓江、淮、河、济，皆至今黄河入淮。】 长城青冢月，大漠黑山秋。甫息台卿担，空余季子裘。解官终欠早，破产复奚尤。酹柏悲先垄，畦蔬偃故丘。信书无一得，负债有千忧。倒箧衣俱典，连床药未瘳。不如穷百姓，何谓古诸侯。公论谁诗可？莲花博士俦。  

○秋到  

秋到山居僻，贫无异味尝。擘黄新栗嫩，炊白早籼香。渐减家人病，徐添夜气凉。凭谁理荒秽，篱落菊苗长。  

○估客乐  

为吏受赇婴木索，汉相忽遭东市斮。不如估客取邪赢，居货罔人人不觉。布素寒儒守乡学，夜夜孤灯同寂寞。不如估客醉名倡，百万呼卢投六博。估客乐哉真复乐，大舶飞山走城郭。珊瑚未数绿珠楼，家僮多似临邛卓。十牛之车三百车，雪象红牙水犀角。养犬喂肉睡毡毯，马廏驴槽亦丹雘。生不羡凤皇池，死不爱麒麟阁，估客乐哉真复乐！迩来六月钱塘潮，一估传呼千估愕。大风来自度朔山，吹倒岷峨舞衡岳。一江一日殒千艘，四海五湖可隃度。诸宝下输龙王宫，鰕蟹龟鼋恣吞嚼。人言估客乐，估客有时也不乐。百年计较千年心，不禁一日风涛恶。 【近六月浙江风潮，失舟六百艘。】  

○王干三岭  

澄练平皋水屈盘，青苍松栎拥峰峦。霜晴村落全如画，一见都忘上岭难。  

○村女  

青荷叶伞茜裙红，随母归宁省外翁。莫笑梳妆未京样，兵余犹见太平风。  

○涌金门城望三首  

萧条垂柳映枯荷，金碧楼空水鸟过。略剩繁华犹好在，细看冷淡奈愁何。遥知堤上游人少，渐觉城中空地多。回首太平三百载，钱王纳土免干戈。  
天回地转事云轮，湖葑山榛色渐陈。坠珥遗钿如隔世，欹楼倾榭最愁人。一钱物变千钱直，十户民惊九户贫。犹有沙河塘上路，卖花声作旧时春。  
风入松词万口传，翻成余恨寄湖烟。难寻旧梦花阴地，剩放新愁雪意天。战罢闲堤眠老马，宴稀荒港泊空船。此心拟欲为僧去，政恐袈裟未惯穿。  

○赵宾旸唐师善见和涌金城望次韵三首  

玉斧难修旧月轮，凄凉沙鸟犯钩陈。总因燕颔多庸将，却误蛾眉事别人。一纪于今兵粗定，四民莫若士尤贫。酒垆高李能同醉，老眼昏花暂觉春。  
主人携妓我题诗，三十年如一瞬驰。尚想泊船行马处，不殊冲雪探梅时。相君已抱牺牛悔，京兆空余鹏鸟悲。谁会此怀同向秀，夜邻横玉起孤吹。 【丙辰、丁巳间，魏公明已为丞郎，所谓同探梅雪时也。寻忤丁去国。后尹京忤贾，谪死严陵。】  
胪唱曾叨殿上传，末班遥望御炉烟。貂蝉公不施霖雨，虮虱臣能补漏天。羞见稗官成野史，懒携草具问湖船。旧□灯火元宵近，无复遨头夜市穿。  

○次韵仇仁近至日  

浪说春回地底阳，驼裘正怯北风凉。未来事甚云难测，已老身无日再长。紫逻招魂千里雪，彤庭待漏五更霜。闲人幸脱拘挛外，客枕何庸早起忙。  

○大雪出三桥寓楼  

冻雀愁鸢噤不哗，漫天浩瀚逐风斜。映楼横过三千丈，接屋平铺十万家。静夜有窗皆贮月，寒空无树不开花。诗成欲捻冰须断，聊举深杯答岁华。  

○朱桥早行  

田间夜打稻，茅茨耿明灯。客行过篱外，吠犬似可憎。放马啮露草，小憩寒塘塍。坐念今民间，贪吏无与绳。幸此岁稍稔，庶足供科征。不然岂不窘，况乃军旅兴。往者孰柄国，未谓杞遽崩。伪心感咎证，水旱常频仍。兹独有年屡，天仁良可凭。缓辔忽得句，数星陂水澄。  

○秋大热上七里滩 【俗名漏港滩。】  

吾生所未见，自古恐亦无。秋半不肯凉，赫日炎洪炉。沸湍七里滩，触热乘畏途。坐船汗如浆，况彼牵挽夫。一樯合众力，至数十辈俱。踏竿气欲绝，沙立僵且枯。西瓜足解渴，割裂青瑶肤。焉得大冰盘，沾丐及此徒。侥幸据势位，极意求所娱。愿回君子心，略念小人躯。  

○八月十五日二十日两至南山饮潇洒亭  

悠悠桐江水，寓庐十二年。重来六日内，两日登南山。南山有何好？高阁西北偏。隔江三千家，一抹烟霭间。阁槛一巨松，挺出众木前。野性所酷爱，老藤相纠缠。亦如我与僧，相对谈幽禅。稍遂物外性，屡写酣中篇。故侯复齐民，鬒发成华颠。念当舍此去，焉得长周旋。  

○初三日水长二丈早行  

夜闻舟人呼，江水溢二丈。岸薪随波流，救者何扰攘。亥子十月交，地气不当上。十日柱础汗，蝇蚊哄帷幌。此时肯为雪，岂不兆丰穰。积热化滂沱，倾空泻盆盎。前夕适醉卧，不省船背响。涛声撼醒枕，于兹发孤想。炎方节候乖，病叟体□痒。遑遑欲何之？曷日中园仰。星斗犹粲然，晓征发双桨。起视所泊处，余灯煜莽苍。  

○饮归  

潋滟红深百盏浇，醉归不觉路迢迢。临分情味殷懃甚，暗遣人扶过画桥。  

○闰二月十六日清明  

日日楼头柳色浓，年年为客负春风。莺花时节兵还动，诗酒生涯老更穷。逆料未来犹有几，悬知所过即成空。故乡寒食浇松处，亦想儿曹念乃翁。  

○苦雨行 【并序。】  

丁亥五月初三日夏至，雨已月余，初四五六粗晴，初七夜复大雨，至十三日，昼夜不止。初六米价十二券。初十至十七券，十二至二十券，市绝籴。民初争食面，寻亦无之。  
泥污后土踰月余，四月雨至五月初。七日七夜复不止，钱王旧城市无米。城中之民不饥死，亦恐城外盗贼起。东邻高楼吹玉笙，前呵大马方横行。委巷比门绝朝饭，酒垆日征七百万。 【十贯为万钱。】  

○种稗叹  

农田插秧秧绿时，稻中有稗农未知。稻苗欲秀稗先出，拔稗饲牛唯恐迟。今年浙西田没水，却向浙东籴稗子。一斗稗子价几何？已直去年三斗米。天灾使然赝胜真，焉得世间无稗人！  

○木绵怨 【并序。】  

故亡国权臣，乙亥南窜，犹携所谓王生、沈生者自随，他不止是。此二生者，天下绝色也。漳州城南木绵庵既殂，二生入乌衣枢使家。丙子，谢北行。其年十月，天台破，清河万户得之，挟以俱北。庚辰正月，张卒，久乃南还。谓惯事贵人，巧伎艺，拙女功，仍愿粥为人妾。或竞窥垂涎，惟健者是归。故写之古乐府，以为世戒焉。  
湖山一笑乾坤破，欺孤弱寡成迁播。不念六宫将北行，太师双拥婵娟卧。甬东香艳到漳南，争看并蔕芙蓉过。天兵及颈幸全尸，想见骈肩泪珠堕。木绵花下痛犹新，已向谁家踏舞茵。长头未及死肉冷，折齿遽专妆面春。赤城战场夜避火，万里又随燕塞尘。肉食酪浆更苟活，不惭金谷坠楼人。万户郎君遄卒死，却自金台还故里。嗟尔薄命两佳人，三为人妾亦可已。巧画蛾眉拙针线，空自纤纤长十指。后堂执乐换小名，更事少年贵公子。忆昔军中入相时，潜搜密逻渔妖姬。民间妻女凛不保，何啻如花三五枝。曲江近前少陵恐，今日总孕他人儿。贱获淫婢何所知，但为权臣深惜之。  

○过长安市  

算橘租菱小市哗，堰头桥尾约千家。人家已尽无人处，时见芙蓉一岸花。  

○过崇德县  

枯柳无风影不摇，败墙颓屋意萧萧。忽然唤醒承平梦，犹有红阑夹画桥。  

○听航船歌十首 【录四。】  

北来南去雁还飞，四十年间万事非。惟有航船歌不改，夜深老泪欲沾衣。  
南到杭州北楚州，三江八堰水通流。牵板船篙为饭椀，不能辛苦把锄头。 【旧航船不过扬子江，今直至淮河。三江者，钱塘江、吴淞江、扬子江。八堰者，杭州萧公闸、北关堰、常州奔牛堰、吕城堰、润州海鲜河堰、扬州瓜州闸，而召伯堰小不与，其一楚州北神镇堰。】  
雇载钱轻载不轻，阿郎拽牵阿奴撑。五千斤蜡三千漆，宁馨时年欲夜行。 【载音在。】  
南姚村打北姚村，鬼哭谁怜枉死魂。争似梢工留口吃，秀州城外鸭馄饨。 【秀之南门至海盐县，古塘八十里，人人带刀雠劫。十二年间，私杀官诛，骸骨如丘。】  

○留题盘隐高士王子由书斋  

万宇横陈碧瓦齐，浓岚淡霭总诗题。隔江烟树窗中细，过海风樯槛外低。琴仅可弦星半缺，壁应欲画雪新泥。《南华》卧读两三卷，犹喜晴檐日未西。  

○雪中忆昔四首 【并序。】  

丙辰雪天游湖，歌晁无咎《摸鱼儿》，今三十二年。乃后亦往来不一，所以兴怀。  
忆昔浮蛆醉玉醅，天寒一日饮千杯。危楼拥妓临晴雪，联马呼僧认野梅。岂料暮年纫败絮，尚容永夜画残灰。间关幸脱干戈死，落魄佯狂自可哀。  
忆昔繁华侣俊游，宁知后死挂闲愁。无人复唱鱼儿曲，何处重寻燕子楼。张敞空思前汉尹，邵平谁识故秦侯。定应冥漠犹遗恨，蔗节瓜犀启夜丘。 【魏京尹墓，亦为盗所发。】  
忆昔华年气似云，雪湖终日醉醺醺。室家未有儿和女，宾主相忘我与君。岂信乱离生白发，犹思歌笑调红裙。扁舟一问桃源路，治乱当时自此分。 【予三十一岁丁巳始生女，时程相当国。戊午相下 【世】 ，予从魏尹如武陵，世事顿异。】  
忆昔湖天雪最奇，画船朝出暮归迟。忍寒赏竹怜高节，踏湿寻梅致好枝。熟醉何尝知病酒，狂吟所至动成诗。■〈衤离〉褷冻雀今相似，心欲高飞翅已垂。  

○喜晴行  

漂零踪迹客囊空，迅駃光阴岁律穷。野次忽惊三夜雪，林端初住五更风。斗杓南指天犹黑，海气东升日已红。稍借晴光动杨柳，归心肯复后春鸿。  

○晓发富阳县  

长山石片帆斜，小雨初晴日眩沙。回首遥看富阳县，青烟低罩一丛花。  

○江行大雨水涨  

客路由来但喜晴，山深何况更舟行。孤篷酒醒三更雨，滴碎愁肠是此声。  

○舟行青溪道中入歙三首 【睦州青溪，本歙州歙县之东乡，吾远祖东汉贤良方公储墓在焉。泝流而上，湍石奇怪，沈约所谓新安江水至清是也。睦改为严州，歙州改为徽州，青溪县改为淳安县，而歙县独存汉时旧名。】  

夜寒如觉有猿吟，积翠重苍万壑深。下水轻舟弦脱箭，盘山细路线穿针。  
刺桐花发草如蓝，欲卸绵袍翦纻衫。一夜春霜忽如雪，江南天气不宜蚕。  
蕨拳欲动茗抽芽，节近清明路近家。五日缓行三百里，夹溪随处有桃花。  

○次韵仇仁近有怀见寄  

身历干戈百战尘，休官仍似布衣贫。每看事有难行处，未见心无不愧人。秋稔粥饘犹可继，夜凉灯火已堪亲。闭门读《易》吾谋决，莫用蓍龟问鬼神。  

○五月二十一夜雨未止六昼夜水涨寇阻无人入城  

昼夜雨滂沱，平畴变海河。地如随水去，天岂厌人多。讨叛犹输粟，攻坚未掩戈。积阴凝杀气，玄造意如何。  

○有感二首  

十年归把钓鱼竿，万变惟凭冷眼看。白发相寻点鬼簿，紫金焉得返魂丹。渐惊老旧遗民尽，欲问承平往事难。秋日未须畏残暑，浙江潮退即天寒。 【闻故旧多死者。】  
今沿古泝醉眉攒，堪转舆旋老眼寒。昼静倚楹常独立，夜深抚几忽长叹。关张运去金刀绝。王谢声沉玉树残。欲淬笔锋刳鬼胆，生寃死恨海漫漫。  

○孔府判野耘尝宦云南今以余瘴多病意欲休官因读唐书南诏传为此诗问其风俗 【璠邢州人。】  

汉代哀牢种，泸南大渡河。其都居善阐，有水号牂牁。丞相祠诸葛，将军畏伏波。石扶碑故在，铜作柱难磨。古但0縻耳，今如震慑何！一成平六诏，万旅削三峨。跣足遑机弩，毡头敢荷戈。鬼王牵骏驵，岷国效文螺。梵供花优钵，经传叶贝多。异香燃笃耨，硕果噉波罗。碧钿悬珠珥，银钩摘象驮。深秋如夏热，穷腊亦春和。雾毒飞鸢堕。风腥巨蟒过。已还生定远，犹类病维摩。宦思轻髦梗，闲心愿涧阿。此乡非瘴土，何幸小婆娑。  

○送徐如心如婺源三十韵  

之子成春服，欢言驾出游。残红三月路，迭翠万山州。夏后乘輴泽，轩皇炼药丘。旷平初渺莽，屈曲渐深幽。比县干戈偃，诸村盗贼收。室庐还旧贯，邸店竞新修。蚕月门多鐍，秧田草尽耰。画龙沽肆古，槛虎驿程修。天目蟠根远，王干设险遒。径纡横巨石，涧洁见游鯈。岳势攀衡霍，星文摘斗牛。桑麻敦本业，笋蕨 【胜】 珍羞。谷冷长杉密，冈温旦茗抽。宣平何处在？太白此中求。仙墅丹池火，僧庐野竹秋。农谈通稗史，骚咏入樵讴。楚雨三江外，吴云五岭头。夕阳彭蠡浦，潮水淛河流。西望番君国，东思越相州。孰云民俗俭，政尔士风优。舆隶知周孔，章缝盛鲁邹。圣贤一道续，天地四书留。阙里瞻庠序，师臣拜冕旒。永怀枌梓故，能奠藻芹不。灵顺王封庙，华光佛氏楼。端能无鬼责，焉所匪神庥。矧是儒家彦，初非贾客俦。诗材工捃摭，意匠极雕锼。佳句垂千古，浮荣等一沤。吾家紫阳下，肯作寄书邮。  

○春寒  

灯节萧条雷后雪，花夭料峭雨余霜。经旬不出无情绪，恰见鹅儿似酒黄。  

○樱桃花  

浅浅花开料峭风，苦无妖色画难工。十分不肯精神露，留与他时着子红。  

○桐花  

怅惜年光怨子规，王孙见事一何迟。等闲春过三分二，凭仗桐花报与知。  

○治圃杂书四首  

天地一闲人，园林数亩春。认苗谙药性，养果护花身。社友同疏饭，邻儿笑野巾。空庭维老马，不出动经旬。  
汲水洗青石，寘之盛酒樽。身闲宜独坐，手冷喜时扪。晓露黏花片，春苔蚀浪痕。从吾已安稳，不复动云根。  
花有如罂粟，能同橘不迁。茄藤宜硬地，豆荚恶肥田。元勰齐民术，夷吾土物篇。园丁初未读，口诀自相传。 【罂粟移即不活，茄须于硬地穴以种，羊角诸豆必瘦地乃结。园丁见告如此，他尚多。】  
芍药抽红锐，荼■〈艹縻〉缒绿长。几家蚕落纸，比屋燕分梁。谷雨深春近，茶烟永日香。诗成懒磨墨，拄杖画苔墙。  

○惜砚中花  

花担移来锦绣丛，小窗瓶水浸春风。朝来不忍轻磨墨，落砚香黏数点红。  

○次韵夹谷子括吴山晚眺  

诗眼书胸碧宙宽，暮天摇落纵遐观。霜明枫叶红于染，春点梅梢玉不寒。北望遥迎书雁至，南烹屡餍鲙鱼残。一规明月悬江海，几许人家夜枕安。  

○追用徐廉使参政子方申屠侍御致远张御史鹏飞元日倡酬韵  

七十翁非浪走时，夜窗自恨赋归迟。睡稀枕上无春梦，吟苦楼前有月知。茅索愿追田畯喜，瓜薪遥念室人悲。却须天上纶言手，小为农甿缓茧丝。  

虚谷与牟献之同庚，其寄寿献之诗序云：「前浙东宪使大卿陵阳牟公献之先生，宝庆三年丁亥正月十一日生，其贤子孙以丙申正旦奉觞为亲庭庆七十。紫阳方回亦以丁亥年前五月十一日生为雌。甲子，偶寓武林，不能趋霅上附贺客之尾。唐白乐天、刘梦得同生大历七年壬子，至武宗会昌元年辛酉，皆年七十。是岁乐天有诗云：『大历年中骑竹马，何人得见会昌春。』今辄用此事为诗奉寄。」其颔联云：「诗名我愧刘宾客，心事君真白乐天。」周草窗《癸辛杂识》谓虚谷怒仇仁近之-牟贬己，啧有烦言。未知其果否也。  

○前参政浙西廉访徐子方得代送别三十韵 【琰容斋。】  

往时参大政，诸老扈先朝。合执调元柄，犹乘问俗轺。登良爰改纪，肃政各迁乔。明甚奎文揭，坚能泰岳摇。吴山悬夜月，浙水喷秋潮。荐拔皆奇士，寅恭尽选僚。重名三翮鼎，古韵九成韶。混合氛祲定，因循习尚骄。不扶儒学起，焉革庶风浇。周继言堪考，殷因世未遥。西湖旧精舍，南渡昔圜桥。祠植三贤仆，书重万卷雕。武林增炳焕，文庙郁岧峣。不朽垂声价，无穷沸咏谣。学肩游子夏，谟过益皋陶。鹏运三千日，龙飞九五朝。遐方驰币聘，曲艺齿旌招。共拟膺三锡，何烦奉六条。有心思绿野，无意上青霄。壮节甘恬退，高风久寂寥。一闲如我愿，百病应时消。佥谓衣当衮，公宜馆有翘。终须坐廊庙，未许老渔樵。世道存元气，天时正斗杓。围腰堪玉带，画像早金貂。庆会逢樛木，恩荣侈蓼萧。自怜耽杜酒，谁肯顾颜瓢。每辱高轩过，无嫌閧市嚣。七旬惭暮景，三载傍清标。再见知何日？临风泪欲飘！  

○送杨复之归吾里 【复州学录。】  

四十青春七十翁，客楼时得一樽同。子将仕矣云霄上，我合归欤涧谷中。凉夜岁星守南斗，丰年江国喜西风。许追父老鸡豚社，为说犹能醉颊红。  

○送刘都事五十韵 【晦叔密斋。】  

近人于仕宦，如以韩卢猎。泰山有不见，得兽夸足捷。学问夫何如？有书钥诸箧。府史以为师，仅能署吏牒。雕鞍骤肥马，画阁贮美妾。万一至公相，岂堪任调燮。老友刘密翁，早隶周孔业。大辂鸾和鸣，大乐律吕协。南省据都曹，不以贵自挟。朋来多下交，宾至必谦接。解官寓城东，座寒乏毡氎。高卧懒问遗，两落秋蓂荚。积薪后居上，彼勇哂吾怯。为言耻孟晋，如病夏畦胁。有时酤我饮，荒墅纵步屧。果核饤俎豆，羹糁供匕筴。居然道怀孚，宜尔情话接。公才岂不知，大川宜作楫。顾于名利波，未肯卜利涉。人生惑外物，种种意欲惬。高睨官爵梯，等级恨不躐。愚窃窥此翁，嗜欲穽已敜。宁为三省鲁，不慕一诺侠。经史入胸中，丘陵堆重迭。文词落笔下，布泉极熨帖。庄重异新锐，详缓蔑虚詟。谁欤心怏怏？或者言喋喋。气帅直其内，义理为管摄。归欤扫松揪，试负都门笈。中书多缺员，闻早下堂帖。不然肃政台，冠豸群小慑。分司江之南，亦足煦疲劣。去当柳嘶蚻，还及杏飞蝶。鲰生岭海梦，尚忆鸢跕跕。短随李广衣，长弹冯驩铗。万死脱一生，粗免翳桑辄。今年七十老，鬓秃无可镊。与人素寡合，况又畏讼谍。往往交游间，平地生嶻嶪。万里风枝殊，一旦合鹣鲽。挥麈许谙听，曳履容追蹑。公将北阙觐，我终南亩馌。甚欲饯远郊，扶杖尾蹀躞。愧无一杯酒，《阳关》唱红颊。他人侈别筵，椎牛宰刚鬣。而此何枵然，穷极棋无碁。顾视童子佩，帨砺若觿■〈角枼〉。持干富人肆，讵肯出质贴。吟兹送行篇，终夜不交睫。浩浩号西风，索索雨木叶。  

○丰乐楼  

来舆去马禁城空，丰乐楼消一炬红。说与吴侬莫惆怅，龙墀犹化梵王宫。  

○竹阁  

千山斫入亚夫营，佳墅名园怕近城。赖是白公资佛力，小留苍翠作秋声。  

○清湖春早  

楼上春阴覆晓云，一河天凈碧沄沄。雨宜不骤风宜细，闲倚阑干看水纹。  

○三天竺道中  

三天竺路渐平登，高似雷峰塔几层。山到无人行处好，松阴万树立孤僧。  

○次韵高子明 【升】 投赠  

中原从昔信多艰，尚有文才与古班。诗律规随元好问，乐章隽永蔡萧闲。要知精会神全处，须到声销色泯间。此话无人胶凤嘴，一蓑烟雨紫阳山。  

○偶题五言绝句二首  

不寐常欹枕，无言独倚楼。江淹犹匪恨，庾信始为愁。  
落木包生意，来鸿定去期。如何萧瑟气，有许楚臣悲。  

○春半久雨走笔二首  

月余不浴不梳头，垢服埃巾独倚楼。万古事销闲里醉，一年春向雨中休。天时纔暖又还冷，人世少欢多是愁。治乱无穷如纠纆，华山高卧最为优。  
万事心空口亦箝，如何感事气犹炎。落花满砚慵磨墨，乳燕归梁急卷帘。诗句妄希敲月贾，郡符深愧钓滩严。千愁万恨都消处，笑指邻楼一酒帘。 【回二十学诗，今七十六矣。七言决不为许浑体，妄希黄、陈、老杜，力不逮，则退为白乐天及张文潜体。乐天诗，山谷喜之，□□□者在集。文潜诗自然不雕刻，山谷不敢□也。五言回慕后山，苦心久矣。亦多退为平易，中有阆仙之敲，而人不识也。】  

○清明大雪三日  

半月雕梁燕子归，怯寒着尽旧绵衣。何人醉眼西湖路，错认杨花作雪飞。  

○听孙炼师琴  

名画元不出画工，善书决不属书史。子春伯牙非伶官，古能琴者必君子。枕流漱石今孙郎，电眸冰齿霜髯张。酒扫书室焚古香，信手为我调宫商。琮琮琤琤泉落涧，嗈嗈喈喈鸿度汉。从容整暇未肯忙，小俟吟猱观抑按。急如快剑斫蛇分两截，琉璃瓶碎玉簪折。似有鸾胶再补完，细视冰弦元不绝。又如电走雹飞驱霹雳，老树百丈龙爪入。得非獭髓灭瘢痕，依旧乌桐净如拭。睥睨黠鼠伏狸奴，杀机一动与之俱。鹰扬颇类师尚父，牧野秉钺行天诛。临河而闻杀鸣犊，曳轮不往反乎覆。许由不受尧天下，一瓢虽无吾亦足。圣门此意传不传，耿耿精灵月在天。孙郎何处得授受，长江秋霁印婵娟。五音本无根舌齿，六律发挥凭手指。音律之外求七情，万变悉从心上起。孙郎胸次夫何如，贮储古今万卷余。孰谓七弦轸上之神圣，不本二尺檠边之功夫。少年学琴欲学渠，勿但弹琴当读书。  

○与孟能静饮联句二首  

三月一日春如酒，红是桃花绿杨柳。人生不醉欲如何？不如意常十八九。 【孟。】 暂兹袖公补天手，谁能箝我谈天口。挹斗酌海两相逢，天风吹入无何有。 【方。】  
三月三日一觞酒，同上危楼望晴柳。岂可不饮负此春，向来风雨十朝九。 【方。】 何必水边看丽人，何必水晶行素鳞。曲阜桥边同一醉，杭州城里两闲身。 【孟。】  

***◆陵阳先生牟巘（陵阳集）***  

巘字献之，其先蜀人，徙居湖州。宋端明学士子才之子，擢进士第。官至大理少卿。子应龙，咸淳进士，元初起教授陵阳州，以上元簿致仕。当宋亡时，献之已退不任事矣。一门父子，自为师友，讨论经学，以义理相切磨。应龙遂以文章大家见推于东南。是时宋之遗民故老，伊忧抑郁，每托之诗篇以自明其志。若谢皋羽、林德阳之流，邈乎其不可攀矣。其它仇仁近、戴帅初辈，犹不免出为儒师，以升斗自给。献之以先朝耆宿，皭然不缁。元贞、大德之间，年在耄耋，岿然备一时文献，为后生之所矜式。所著《陵阳集》若干卷，次子帅府都事应复所编，国史编修程端学为之序。谓其出处有元亮大节，正不当徒以诗律求之也。  

东坡九日尊俎萧然有怀宜兴高安诸子侄和渊明贫士七首余今岁重九有酒无肴而长儿在宜兴诸儿苏杭溧阳因辄继和  
题渊明图  
和赵子俊秋日闲居二首  
和无逸子敬独姥山  
赠俞山月  
长江图  
善之入霅兰皋置酒小诗纪坐中事  
赠厉白云上人  
仲实韶父过访有诗奉和  
和雨中  
和刘朔斋海棠  
七儿应复同客饮樱桃园摘新归以遗亲用其诗韵识所感  
春雪  
和徐容斋正旦  
岁在丙辰元日立春是时先人守当涂郡斋宾客云集皆用元佑八年东坡和王仲至秦少游诗故事所谓省事天公厌雨回先人笑曰天公省事今乃多事邪今三十九年矣追念慷慨小诗聊记当时笑谈之语  
和赵君实宣慰  
溪边钓船  
题束季博山园二十韵  
相如抚琴  
饯高仁卿农丞奉使还北  
舜举马  
四安道中所见六首  
倦书图  
送娄伯高游吴  

○东坡九日尊俎萧然有怀宜兴高安诸子侄和渊明贫士七首余今岁重九有酒无肴而长儿在宜兴诸儿苏杭溧阳因辄继和 【录三。】  

惊飙举落叶，意气何轩轩。秋高百卉尽，寂寞但空园。何异富与贵，变灭随云烟。缅怀陶彭泽，平生极几研。朗咏贫士诗，相对如晤言。今人之所耻，古人以为贤。  
翁媪老白发，萧然老江干。大儿荆溪游，折腰岂为官。诸儿走异县，亦各营一餐。别多会面少，端复坐饥寒。诸幼且眼前，笑语开我颜。勿问贤与愚，怀抱俱相关。  
好恶岂不察，凿垣植蒿蓬。而此庭前菊，锄灌少人工。此物抱至洁，有似楚两龚。留香待严凛，意与烈士同。粪土笑伯始，金钱鄙邓通。千载一元亮，舍此将安从。  

○题渊明图 【并序。】  

渊明九日无酒，坐宅边菊丛中，意殊寂寞。江州刺史王茂弘诸孙，已荷朝寄，犹知有赋《归去来》者。能于此时遣白衣担酒远饷，邂逅一醉，大是奇事。集中九日诗仅两首，无酒则曰：「尘爵耻虚罍，寒花徒自荣。」有酒则曰：「何以称此情？浊酒且自陶。」而王弘所饷，己酉九日，十有余年，略不见于诗，何邪？此翁志节耿亮，与秋俱高，往往逃于酒而寓于菊。二诗之作，一感一喜，微见于意，固不暇于岁岁皆诗。「此中有真意，欲辨已忘言。」正当求之言句之外可也。此幅笔虽简，意有余。辄和己酉九日韵述其事。醉中看画，未免发千古一笑。  
平生抱耿介，四海寡朋交。凄其九日至，颇感颜发凋。无酒醒对菊，风味乃更高。谁识此时情？白云行远霄。地主有佳饷，得得良已劳。而我适邂逅，赴饮如沃焦。永言大化内，朽质非所陶。惟有饮美酒，一醉可千朝。  

○和赵子俊秋日闲居二首  

窘步殊蹒跚，户限久不踰。若或絷维之，愧彼空谷驹。俯焉念平生，我亦酷信书。所得不偿失，每与忧患俱。饮水饭脱粟，此意岂愿余。贫实为我累，舍贫将焉如？堪嗟嗜利者，死甘谥为愚。  
九日忽已过，霜薄阳光晞。未漉头上巾，先典箧中衣。时物尚有菊，采掇顿尔稀。对酒胡不饮，坐看白日飞。五胜更囚旺，万事谁是非？且复进一觞，酒尽情依依。晚蝶抱孤蘂，无乃昧先几！  

○和无逸子敬独姥山  

维址呀洞户，云气一缕烟。老龙蓄精 【神】 【佑】 ，万石护其颠。从此叩林屋，倒翻水中天。金庭漫隔凡，穷探未拟旋。轰豗四面动，兀坐孤寂然。颇疑北山脉，跨湖潜属联。归来梦所历，跳波撼昼眠。种橘化为枳，我发日已宣。何时崦边路，去伴毛公仙。独姥旧闻名，俚俗讹已传。一朝得妙语，涂抹乃更妍。天姥似失色，叶姥休语年。而我复自笑，槁干非叶鲜。聊以调二士，鼓棹还延缘。  

○赠俞山月  

童奴从长耳，万里声萧骚。归从半山路，问字良亦劳。卧闻饿虎啸，唤醒平生豪。前山忽涌月，始觉所见高。欣然有远孙，载酒江湖敖。胸中湛水镜，邂逅得所遭。古月还相照，了不隔秋毫。但怜露草湿，时复暮虫号。  

○长江图  

汉川影落鹦鹉洲，金山钟到多景楼。老龙几载卧寒碧，中涧不断万古流。晚来雪浪大如屋，澎湃舞我一叶舟。舟移岸转知何处？离离烟草令人愁。说与渠侬莫倚柁，转帆别浦盍少休。此图此景俱可惜，展玩不足空白头。家在江水发源处，何时还我旧菟裘。  

○善之入霅兰皋置酒小诗纪坐中事  

病翁禁酒仍禁脚，不省人间有行乐。主人最善客善之，邀我来同鸡黍约。清樽快吸船落埭，颇悔从前谢杯杓。故人久别如此酒，一时倾倒慰离索。更擘新笋供春淘，狐泉槐叶未须学。发勤入鼎资过熟，老饕恣吞不劳嚼。人生难得是合并，开口一笑良不恶。呼车载我雨中归，阿香推车散飞雹。分明戒我轻破戒，故把春衫都湿却。我亦投床作雷吼，无数残红枕边落。  

○赠厉白云上人  

双径闻钟罢，而今但熟眠。事须红日上，身在白云边。古貌应违俗，高吟不碍禅。炉头煨芋火，相对各欣然。  

○仲实韶父过访有诗奉和  

重膇嫌卑湿，那堪暑雨稠。抛书事药裹，欹枕听溪流。何用摅孤愤，惟宜号四休。谁能访生死？天际有来舟。  

○和雨中  

但听四檐滴，真成万事休。空村就谁饭？高树系吾舟。那忍田翁笑，还怜木偶流。老人浑忘事，略记酉年秋。  

○和刘朔斋海棠  

人物当今第一流，以花为屋玉为舟。晓妆未许褰帏看，夜醉何妨秉烛游。锦里宣华思旧梦，黄州定慧起新愁。何如归伴徐公饮，稳结一巢花上头。  

○七儿应复同客饮樱桃园摘新归以遗亲用其诗韵识所感  

尚记当年荐寝园，百官分赐荷恩宽。带青丝笼空余梦，搔白头人苦不欢。诗老夸称作崖蜜，野翁惊看泻银盘。南山见说红千树，鸟雀儿童任入阑。  

○春雪  

一冬只办作严寒，翦水飞花事竟难。闭户不知春意动，扑窗忽觉雨声干。颇闻万臿正云集，何处一蓑如画看。但喜畦蔬得苏醒，从今小摘有余欢。  

○和徐容斋正旦  

想见新年试笔时，风流应不减丘迟。归来燕子元相识，落尽桃花若未知。何事兰亭修禊乐，便怀墨客感秋悲。湖山胜践无由共，禅榻茶烟老鬓丝。  

○岁在丙辰元日立春是时先人守当涂郡斋宾客云集皆用元佑八年东坡和王仲至秦少游诗故事所谓省事天公厌雨回先人笑曰天公省事今乃多事邪今三十九年矣追念慷慨小诗聊记当时笑谈之语  

一昨姑溪岁丙辰，老仙元日去班春。当家句子频催客，省事天公却笑人。紫凤天涯今已老，泥牛岁首又还新。笑谈谁记当时语？独立东风倍怆神。  

○和赵君实宣慰  

平生知旧 【一作我。】 一李及，别后长 【一作牢。】 关白板扉。偶有客来孤鹤起，也无人觉小舟归。尽渠 【一作从教。】 俗子频相恼，只恐仙禽未肯飞。莫笑爨琴并煮鹤， 【一作「莫怪近来书问绝」。】 醉眠林下两忘机。  

○溪边钓船  

暮出前溪去，随宜下钓钩。风波苦不恶，鲈鳜满船头。  

○题束季博山园二十韵 【录四。】  

云卧不禁冷，误把嵒扃触。翻动若木枝，红光被空曲。 【东壑。】  
倚阑发长啸，援笔记旧游。想见同来者，俱非第二流。 【第一溪。】  
穷鳞无处避，网罟如云密。悠然钓台畔，袖手看落日。 【钓台。】  
此处若为关，自来还自去。中有无心人，不妨相伴住。 【云关。】  

○相如抚琴  

不负百年心，琴中托意深。如何浑忘却，犹费白头吟。  

○饯高仁卿农丞奉使还北  

别来五度见重阳，草草宾朋共此觞。听得酒边新句子，可人风味故难忘。  

○舜举马  

常得奚官翦拂齐，也思骧首一长嘶。好随便面章台去，柳色如烟路不泥。  

○四安道中所见六首  

苍凉初日破林霏，几度言归今得归。兀兀篮舆续残梦，门前儿女挽人衣。  
生怕秋虫稻把稀，腰鎌争出傍晴晖。尻高首下泥中鹤，啄得黄云尽始归。  
木瓜已过折山来，黄帕封林未敢开。想见白沙红照里，绣纹磊落见奇瑰。 【木瓜园入折山数里，供进后，方敢卖。土人取瓜，埋其半于沙中，以纸镂花贴上，以溪水洒之，日晒乃红。】  
听得荒鸡第一鸣，吹灯发火饭初成。衣囊减尽浑无夹，又是萧萧带雨行。  
人向长安渡口归，长安不见但云霏。只应白鹭曾相识，船到前头更不飞。  
姑溪小队带熏风，笳鼓欢迎鹤发翁。三十九年成一梦，几多陈迹泪痕中。  

○倦书图  

谁道春酣雨不禁，蒙笼眼色透云屏。着人花气深于雾，却是三郎睡未醒。  

○送娄伯高游吴  

桃花水暖清明前，长堤柳色青如烟。男儿年少重意气，春风买醉吴江船。西湖三月春更好，笙歌锦绣神仙岛。紫燕楼深翠黛间，碧罗天净杨花老。兴亡往事置勿论，千金不惜酹歌尊。酒酣莫作后庭苗，游人思断江南魂。去去知君访陈迹，吴水吴山青历历。花残钿碎馆娃空，春草年年为谁碧？君行正乐我为愁，白发送君思旧游。平生漫浪无似我，努力功名须黑头。  

***◆戴教授表元（剡源集）***  

表元，字帅初，一字曾伯，庆元奉化人。宋咸淳中，登进士乙科，教授建康府。迁临安教授，行户部掌故国子主簿，皆以兵乱不就。元成宗大德八年，表元年六十余矣，执政者荐之，除信州教授，再调婺州，以疾辞。其后翰林集贤以修撰博士交荐，不起，卒年六十七，所著有《剡源集》行世。宋季文章气萎薾而辞骫骳，帅初慨然以振起斯文为己任。时四明王应麟、天台舒岳祥并以文名海内，帅初从而受业焉。故其学博而肆，其文清深雅洁，化陈腐为神奇，蓄而始发。间事摹画，而隅角不露，尤自秘重，不妄许与。至元大德间，东南之士，以文章大家名重一时者，帅初而已。宋景濂曰：「濂尝学文于黄文献公，公于宋季词章之士，乐道之而弗已者，惟剡源戴先生为然。」性好山水，每策杖游眺，远不十里，近才数百步，不求甚劳，意倦辄止。忘怀委分，或自称质野翁、充安老人云。帅初之序《松雪集》曰：「古之相知，必若韩、孟、欧、梅，同声一迹，绸缪倾吐，而后为遇。而后世乃欲望此于道途邂逅之间，则又过矣。」帅初之于子昂，其相引为知心者如此。然子昂以仕显，从容讽议。而帅初类多伤时闵乱、悲忧感愤之辞。读者亦可以谅其心矣。  

次韵答朱侯招游海山  
题陈高士所藏冬青枝上白头翁画  
浴蚕沙溪水一首为上饶陈烈妇作烈妇信州上饶人嫁同郡叶氏年二十五生子四龄而寡丙子兵寇起能以智全其家岁饥发粟赈贫类大丈夫慷慨知大节非徒守闺门贞行而已有司上其事赐旌表蠲复如法  
书叹七首  
君莫夸少年一首赠余光远  
老树  
伯收东冈麦  
邻峰  
次韵焦治中云洞纪游十四韵  
宿福海寺  
春风  
八月十六张园翫月得一字  
秋虫叹  
赤泥岭行  
夜寒行  
自信上归游石门访故人毛仪卿振卿兄弟作长句赠之  
昨日行  
招子昂饮歌  
剡民饥  
采藤行  
少年行赠袁养直  
义蜂行  
雪后泛湖歌  
行妇怨次李编校韵  
飞花行赠马衢州时马在建岙别业  
题李伯时画五马图  
看花曲  
江行杂书  
南山下行  
赠赵子实  
范文正公黄素小楷昌黎伯夷颂盖宋皇佑三年十一月在青社所书以遗京西转运使苏公舜元者也后二百四十年大兴李侯戡得此本于燕及南来守吴乃文正公乡里即访公子孙以畀之范氏喜而索诗为赠  
苕溪  
道桐川欲访梅右司不知其处  
和邓善之秋兴二首  
十二月二十三日华亭小泊华亭近方通潮  
次韵答应德茂雪后远寄  
史昭甫招陈宗鲁之长兴  
证道寺  
鄞城火后见光远  
客言刘樗翁事  
夜坐  
久客且归留别郭于昭宪掾  
顿寒怀单祥卿教谕时新开酒禁  
苏伯卿席中领张仲宾所寄二诗兼闻陈无逸已从湘南官满归养喜而有答仍次来韵  
丁丑岁初归鄞城  
社日城南山作  
赵君理约同途不至  
同诸子行上畈山  
己亥岁归过泉口紫芝山伤谨讲师  
排律十七韵和阮侯得子  
杭城风雨中简子昂  
越城待旦  
林村寒食  
游阳明一洞天呈王理得诸君  
陪阮使君游玉几  
邑中滞雨示陈贵白  
十月朔旦寄贵白兄弟  
梦觉  
次韵和蔚师鉴师春怀  
金陵赠友  
己卯岁初葺剡居  
秋尽  
同陈养晦兵后过邑  
正仲今年鄞城之约不就因次韵慰悦之  
杖锡寺  
四明山中逢晴  
辛巳岁六月三日书事  
辛丑岁十一月二十六日东归舟中示三子  
舒子俊见过  
以家事付诸儿惟不得姑苏陆氏女子消息  
兵后复还白岩山所舍作  
江村遇九日  
送旨上人西湖并寄邓善之  
苏李图  
湖州二首  
西兴马上  
蝴蝶  
梦中作  
题东玉帅府所藏潇湘图  
题江干初雪图  
铜山寺口初见梅花书寄何则颜  
题赵大年芦雁  
感旧歌者  
桃花寺石台  
过姑苏  
过鄮山祠塾作  
读书有感  

○次韵答朱侯招游海山  

江南春草黄，江北秋雁飞。穷居念还往，故物悉已非。我有青云交，山林可同归。十年学抚琴，对客辄累欷。岂不愿和悦，调苦心易悲。青天无古今，白日相因依。向来炎炎人，所得一何微。成者化埃尘，不成翻祸机。玉美受雕镌，马良遭绊鞿。所以旷达士，但贵知我希。请休接舆歌，且急梁鸿噫。名微少士责，身闲免官讥。宁无一日力，相寻尽岖崎。霜鱼碧玉鲙，水菊黄金晖。君歌我按筑，我舞君揽衣。此日为君欢，醉游敞船扉。  

○题陈高士所藏冬青枝上白头翁画  

飞高得珍丛，青子饥可食。不知何忧愁，二鸟头亦白。道人天机深，清斋意相许。赖汝不能鸣，一鸣嫌杀汝。  

○浴蚕沙溪水一首为上饶陈烈妇作烈妇信州上饶人嫁同郡叶氏年二十五生子四龄而寡丙子兵寇起能以智全其家岁饥发粟赈贫类大丈夫慷慨知大节非徒守闺门贞行而已有司上其事赐旌表蠲复如法  

浴蚕沙溪水，采桑玉山巅。丝成白棱棱，胶作烈妇弦。烈妇何所言，弦中意缠绵。一说鸾影孤，二诉雏巢穿。巢穿尚可葺，影孤恨终天。有食不自肥，众禽仰喉咽。真宰悯其疲，劳役尽弛蠲。及今雏长成，雏举亦翩跹。朝阳照岩林，枯槁生光妍。黄蘗谁谓苦？铁石谁谓坚？请君屏俗耳，听我沙溪篇。  

○书叹七首  

王生困缧绁， 【泳道。】 刘子急征追。 【正仲。】 舒叟挈家走，几遭鞭与笞。 【东野。】 我无三人辱，闭门但穷饥。饱死世更多，徒忧何以为。敢作小夫叹，聊为才士悲。  
舒子高品藻，王生怪衣冠。处世那得耳，譊譊真自残。刘子最多爱，逢人倾肺肝。劝我学其道，缩身可泥蟠。胡为亦不免，念此坐长叹。  
英英天上星，碌碌涧中石。升沈虽不同，精爽或相激。我有知名友，四海邯郸璧。 【子昂。】 遭逢不相閟，颇为谈者惜。谈者自不知，斯人宁易得。  
袁弟豁达人，陈兄静默士。平生少附丽，颇与同忧喜。迩来怪事发，谈笑不可拟。一为脱渊鱼，一为坠柯蚁。吁嗟其奈何，天运固如此。  
数友越州居，无书已三年。台州已无数，逢人每相贤。日夜忆远友，远者隔蛮烟。风气不择州，俗情轻目前。管鲍死何处？寄酒洒其阡。  
结友何用多，管鲍无三人。读书何用博，得少全其身。君有徇名子，扰扰趋风尘。朝逐富儿餐，暮联豪士茵。归来反如客，鱼鸟亦相嗔。  
苏州米空熟，越州人不来。缓急托远婚，不如傍蒿莱。蒿莱在篱落，为我障浮埃。生女属他人，生男尚婴孩。从何得饘粥，作此聊自咍。  

○君莫夸少年一首赠余光远  

君莫夸少年，与我惫者疏。我亦常少年，少年君不如。谈谐今已忘，犹有少年余。东南山水国，早得飞长裾。春园虎丘树，夏槛玉泉鱼。吴妍与楚艳，过眼日千车。当此春风 【一作秋气。】 凄，游子易欷歔。我时未更事，意气益发舒。出门有佳侣，遇胜不得虚。惟忧日晷短，当去亦踌躇。官曹人所厌，高士不肯居。平生纵观处，最在客南徐。姻党四面集，彩衣拥安舆。停觥待淮蟹，醇甘逮僮胥。道路无此愿，此愿胜乡闾。自从秣陵归，郁郁不再摅。三间风雨屋，僻在荒林墟。非君好事者，谁能至吾庐？今来建溪上，逢君屡相于。行藏且勿问，人世有乘除。旧狂吾已悔，新锐君当袪。男儿不用世，资身在犁鉏。临风赠君别，劝君惜居诸。劝君重桑梓，勤君重名誉。岁晚未相忘，频寄山中书。  

○老树  

老树老且枯，数柯枝缀之。虫来食其叶，藤来缠其皮。幸然根本坚，未至甚离披。风霜既无损，雨露犹见私。如何乌鸟辈？同巢自倾危。斗击翼似斧，啄伤嘴如锥。树色岁时减，树力日夜衰。回首试一顾，但可相扶持。  

○伯收东冈麦  

伯收东冈麦，仲移西塍秧。四季各有役，餬口走皇皇。岂不惜冠履，兼尝业缣缃。怜尔衣食微，及兹筋力强。古来经术士，什九起耕桑。穷通自天命，谨勿事胥商。  

○邻峰  

霜严火炬青，月淡两峰白。堂堂夜行谁，邻峰贩醝客。贩醝事且止，归农收又薄。技击习鞭挝，鲜肥惯烹炙。外虽刑宪拘，内实饥困迫。鹿穷有狂奔，虎毙犹怒掷。如何陇上豪，坐作沟中瘠。世无卓鲁化，名在跖蹻籍。感叹重徊徨，羇危转惊赫。  

○次韵焦治中云洞纪游十四韵  

是身虚空中，如云本无有。游行又其寄，纵乐安得久。嵌岩大磈质，镵削奇鬼手。栋宇起何年？名称出谁口？忆昔扳藤蔓，凌空讶鸡狗。疏疏石生窾，剡剡室悬斗。乘峻开栈梯，缘明挂窗牖。岂无题壁堂，多逢斫畬叟。贤侯韦平家，雅韵王谢友。骊珠百四十，模写已八九。坐我南楼床，浇我北海酒。人生主客意，如此岂云偶。风花命浮沈，木雁天可否？悠然付一嘘，山灵傥回首。  

○宿福海寺  

斲岩苍龙角，汲流紫云根。道人不绝俗，自然无耳喧。屋脊挂修岭，一日过千辕。此中但高卧，松风有清言。听之亦无有，风定松在门。炊成我欲去，独鹤鸣朝暾。  

○春风  

春风吹愁端，散漫不可收。不如古溪水，秖望乡江流。新花红烁烁，旧花满山白。昔日金张门，狼藉余废宅。回首语春风，莫向新花丛。我见朱颜人，多金亦成翁。多金不足惜，丹砂亦无益。更种明年花，春风自相识。  

○八月十六张园翫月得一字  

明河荡残云，青海收晚日。婆娑林端月，为我良久出。洗杯问劳苦，天女笑肸肸。月行虚空中，万古无损失。且可娱今宵，勿复思昨日。歌情天水遥，坐影人树密。嗔醒有征酒，徼诗或呼笔。仲容欢入林，怀祖娇在膝。初犹整褐裘，久乃忘冠栉。趋锵翻奕盘，笑傲惊帐室。宁来共喧呶，不许私暇逸。蚩蚩复扰扰，醉态不可一。情知此月下，此乐世无匹。月光本天性，清莹本其质。动定极渟涵，声沈转萧瑟。怱忙记醉语，悟迟已难述。  

○秋虫叹  

夏虫声渐微，秋虫声渐繁。微物何所知，时至不得间。嗟我镜中发，亦复就雕残。凄然杂忧患，霜风扫茅菅。反不如彼虫，自得草莽间。所以达生士，逃名在空山。客居虽云乐，不如早知还。  

○赤泥岭行  

种桑三年寒得衣，养犊作牛堪挽犂。生男秖解恋乡土，五日溪船催父归。行前仓庚后杜宇，去家渐近闻剡语。恨身不作田舍儿，骑竹抟沙遶墙户。人生衣饭取裁足，阿奴碌碌犹类福。献书觅举真下策，年少奔驰头已白。君不见燕山万里客更难，赤泥岭上春风寒。  

○夜寒行  

昨日天寒不成醉，今日天寒不成寐。醉迟得酒可强欢，寐少愁多频发喟。柴竿苇炬闹荒城，役夫遥作鹳鸭鸣。拥衾高枕未云苦，熟听但觉令人惊。乌孙黄鹄飞不返，辽城白骨填未满。朔风萧萧吹戍旗，居人何如去人远。丈夫无成霜满须，沙场万里星河疏。南墙诗翁穷据炉，北窗少年犹读书。  

○自信上归游石门访故人毛仪卿振卿兄弟作长句赠之 【丙午冬。】  

山开未开白云梯，人行不行青麦溪。五年清梦隔蚁穴，千里飞尘深马蹄。重来交游亦笑乐，但觉几杖烦提携。门间霜叶无数积，风定水禽时一啼。药草春暄夜更长，木兰花下听天鸡。  

○昨日行  

种树莫种垂杨枝，结交莫结轻薄儿。杨枝不耐秋风吹，薄交易结还易离。君不见昨日书来两相忆，今日相逢不相识。不如杨柳犹可久，一度春风一回首。  

○招子昂饮歌  

与君相逢难草草，与君相逢苦不早。人生何处少泥涂？此日飘零武林道。武林城中马如云，闭屋狂歌人不闻。狂歌自笑君亦笑，依然狂绝不如君。君歌岂是真狂者，青衫少日春潇洒。至今俊笔五花纹，最惜青眸十行下。虚名何用等灰尘，不如世上蓬蒿人。黄金偏趋不贫室，白发难老无愁身。风雨无情亦如此。凄凄但聒穷人耳。不见朱楼高到天，凤箫龙管连朝起。连朝笙管可奈何，我歌且止须君歌。青天白雪望不极，坐见绿水生层波。我生何为被狂恼，江头鱼肥新酒好。从今作乐■〈扌弃〉醉倒，与君相逢难草草。  

○剡民饥  

剡民饥，山前山后寻蕨萁。斸萁得粉不满掬，皮肤皴裂十指秃。皮皴指秃不敢辞，阿翁三日不供糜。不如抛家去作挽船士，却得家人请官米。  

○采藤行  

君不见四明山下寒无粮，九月种麦五月尝。一春辛苦无别业，日日采藤行远冈。山深无虎行不畏，老少分山若相避。忽然遇藤随意斫，手触藤花落如猬。藤多力困一颦伸，对面闻声不见人。日昃将来各休息，妻儿懒拂灶中尘。须臾叩门来海贾，大藤换粮论斛数。小藤输市亦值钱，籴得官粳甜胜乳。明朝满意作晨炊，饱饭入山须晚归。南村种麦空早熟，逐日扃门忍饥哭。  

○少年行赠袁养直  

我昔如君初冠时，见君垂角儿童嬉。君今长大一如我，但少头上斑斑丝。诵书如流日千纸，更出清言洗纨绮。明珠在侧真自失，挟册茫洋吾老矣！人言四十当著书，春风半负黄公垆。童奴哂笑妻子骂，一字不给饥寒躯。儒学无成农已惰，履穷始悔知无奈。人生少年还易过，请君努力无如我。  

○义蜂行  

山翁爱蜂如爱花，山蜂营蜜如营家。蜂营蜜成蜂自食，翁亦藉蜜裨生涯。每当山蜂采花出，翁为守关司徼遮。朝朝暮暮与蜂狎，颇识蜂群分等差。一蜂最大正中处，千百以次分来衙。丛屯杂聚本无算，势若有制不敢哗。东园春晴草木媚，漫天蔽野飞横斜。须臾骈翼致隽永，戢戢不翅输牛车。似闻蜜成有所献，俦类不得先摩牙。重防覆卫自严密，虽有毒螫何由加。一朝大蜂出不戒，舂容靓饰修且姱。蜻蜓忽来伺其怠，搏击少坠遭虾蟆。群蜂仓皇迷所适，谒走欲绝声呀呀。求之不得久乃定，复结一聚犹如麻。我来访翁亲目睹，搏髀不觉长咨嗟。翁言蜂种幸蕃盛，众以义聚尤堪嘉。乌衣槐安传自古，蛮触分据两角蜗。虽云仿佛存国族，徒以纪异其词夸。博劳舅妇恨翼短，鳖灵异姓争荒遐。岂如兹蜂互推举，一体同气无疵瑕。我怜翁言私诮责，扶伤早愧隋侯蛇。况伊二毒俱下类，琐细不足劳鞭挝。前尤往悔俱勿论，事会倚伏来尚赊。新房才成蜂未壮，旧房委弃随泥沙。  

○雪后泛湖歌 【为阮使君作。】  

君不见明州城中日月湖，萦蓝缭白如画图。良时乐游古亦有，何人破雪浮官厨。金猊暖压红氍毹，紫貂翠拂青珊瑚。麈尾高悬前唾壶，使君霜髯双脸朱。同时僚客总豪秀，瑶池阆苑罗仙儒。名谈锋凑初不恶，安得玉人歌缕珠。似闻州民喜公出，终日绕岸狂欢呼。淫弦浊管何足道，入耳得此成真娱。城尖数峰淡模糊，山郭何路通樵苏。年年腊前得三白，乐岁仍然多饿夫。定知新年稍安乐，风流使君江左无。  

○行妇怨次李编校韵 【丙子台州作。】  

赤城岩邑今穷边，路傍死者相枕眠。惟余妇女收不杀，马上娉婷多少年。蓬头垢面谁氏子？放声独哭哀闻天。传闻门阀甚辉赫，全家避匿山南巅。苍黄失身遭恶辱，鸟畜羊縻驱入燕。平居邻墙不识面，岂料万里从征鞭。酸风吹蒿白日短，天地阔远谁当怜。君不见居延塞下明妃曲，惆怅令人三过读。又不见蔡琰十八胡笳词，惭貌千年有余戮。偷生何必妇人身，男儿无成同碌碌。  

○飞花行赠马衢州时马在建岙别业  

山上风花山下飞，花飞欲尽山翁归。归来亦自忘行迹，但觉满地红依依。余花更惜随春去，溪上游人山下路。恋家渔父断来踪，难老刘郎记前度。花开花落春风前，我昔与翁同少年。秖今鹤去但华表，何处鸟啼悲杜鹃。游人自游春自暮，从翁问花花不语。且当向花日日醉，醉倒花前学花舞。  

○题李伯时画五马图  

呜呼良马不世出，令人但寻李侯笔。五龙忽堕白云乡，海角孤臣看自失。太平天子开明堂，前驱麒麟后鸾凰。当时此马来万里，想见顾盼生风霜。龙眠老仙亦如此，挥毫谈笑群公里。官闲禄饱少尘埃，雾阁云窗天上起。风流转眼余山河，人间荆棘何其多。临风卷图三太息，此马今存知奈何。  

○看花曲  

种花郎君爱花好，看花儿女笑花老。墙东花开闹喧喧，马蹄蹴碎墙西草。游人贱草只看花，明日重来还可嗟。但见萋迷青覆地，千红万紫成泥沙。君不闻明妃当年辞汉宫，黄云塞下白杨风。一朝边亭静烽火，诏书自议麒麟功。又不见马嵬山前玉环血，岁岁春风吹不灭。词人正赏浯溪碑，千秋妖恨无人说。红颜误人何足怜，花开花谢春风前。犹胜凄凉后庭树，离歌未断江南暮。  

○江行杂书  

荒城日暮秋江长，■〈禾罢〉稏野熟秋风香。青天茫茫不知处，扁舟卧入菰蒲乡。波深浪静鱼鸭乐，遥林堕影同飞扬。平生见画无此本，便欲默写悬高堂。须臾雷雨涨深墨，渔户悉闭收牛羊。篙人软语似怜我，拗篷盖头编蒿床。此时残暑尚什七，潇洒幸为清蚊蝱。无人静觉物性出，蚯蚓草虫歌晚凉。铜山乳窦青最远，羞缩不似来时妆。但余田鸟如匹练，双双飞点暗烟黄。山川一日几变态，人事百年安可常。停舟起问鱼酒户，此地几年成战场？虹梁羽化新起废，白骨无数埋前冈。惆怅令人百忧起，饮客正酣歌发狂。坐中悲乐谁竟是？归来玉兔摇沧浪。  

○南山下行  

南山高，北山高，行人山下闻叫号。旁山死者何姓氏？累累骸骨横林皋。鸟喧犬噪沙草白，酸风十里吹腥臊。中有一人称甲族，蔽膝尚着长襦袍。不知婴触为何罪？但惜贵贱同所遭。妻来抱尸诸子哭，魂气灭没埋蓬蒿。人言投身由宝货，山村岂得皆权豪。一言不酬兵在颈，性命转眼轻鸿毛。龙争虎斗尚未决，六合一穽何所逃。振衣坐石望太白，寒林夜籁声溞溞。  

○赠赵子实  

北风吹沙溪倒飞，白日未落山中归。千邀万觅不相就，谁信有人穿翠微？幅巾大带长襦袍，韦箧锦囊鲜彩毫。名门发身合燕颔，一经传家真凤毛。坐车侯嬴吾不让，白社寒林气清放。骖麟翳鹤谁不能？要识神光牛背上。蓬莱山，丹霞谷，天仙留书三万轴。闻君暂去还复来，许君细和沧浪曲。  

○范文正公黄素小楷昌黎伯夷颂盖宋皇佑三年十一月在青社所书以遗京西转运使苏公舜元者也后二百四十年大兴李侯戡得此本于燕及南来守吴乃文正公乡里即访公子孙以畀之范氏喜而索诗为赠  

有耳不听《下里巴人》，有手不写《剧秦美新》。天生灵物寄我体，可惜委弃同埃尘。清风百世希文老，一字流传今是宝。谁知堂堂伯夷颂，曾借春晖发枯槁。韩子也复英雄姿，冰寒斗峻余文辞。吹嘘自起北海隐，脍炙聊慰西山饥。天荒地老精灵在，处处江湖红散彩。青离孔氏忽自归，今寓龚侯如有待。世情爱古兼爱奇，书奴满眼非吾师。请君焚香盥手拜此帖，归洗人间儿女痴。  

○苕溪  

六月苕溪路，人言似若邪。渔罾挂椶树，酒舫出荷花。碧水千塍共，青山一道斜。人间无限事，不厌是桑麻。  

○道桐川欲访梅右司不知其处  

桐川潇洒处，面面碧芙蓉。峻塔当关独，清溪抱郭重。市多吴客语，祠有汉时封。欲觅梅仙去，知藏第几峰。  

○和邓善之秋兴二首  

鬓发日夜老，神仙那可求。扬雄识字苦，玄晏著书愁。碧酒红莲夜，朱弦白雁秋。论心得少暇，同上最高楼。  
鹤化城犹在，龙移井未枯。百年吾道半，六合此身孤。西岭栽花屋，东风卖酒垆。佯狂觅耆旧，处处土音殊。  

○十二月二十三日华亭小泊华亭近方通潮  

一一歌游处，今年又寂寥。鸡声生i树，蜃气杂江潮。斑白寻遗老，丹青托丽谯。衰怀缘子女，不惮往来遥。  

○次韵答应德茂雪后远寄  

山中不来久，何处度残年？人闷如中酒，村荒似禁烟。将茶冰箸煮，移枕雪篷眠。更肯狂歌否？春风双玉船。  

○史昭甫招陈宗鲁之长兴  

之子沧浪去，三吴西更西。白盐莼菜脍，红酒稻花鸡。地少惊云满，天空见日低。锦 【一作归。】 囊看烂慢，佳客醉留题。  

○证道寺  

弯环青径斜，自是野僧家。满涧泻岩液，插天排石牙。炉寒余柏子，架静落藤花。记得逃兵日，门多贵客车。  

○鄞城火后见光远  

火后丘墟市，兵前风雨春。那知携手地，俱是皱眉人。海柳吟犹弱，山莺听未真。明朝各分路，何处避风尘？  

○客言刘樗翁事  

薄俗名难盛，人穷迹易危。从来天下士，不计里中儿。隐玉看虹气，坚松任蠹枝。相知不相识，况又不相知。  

○夜坐  

愁鬓丁年白，寒灯丙夜青。不眠惊戍鼓，久客厌邮铃。汹汹城喷海，疏疏屋漏星。十年穷父子，相守慰飘零。  

○久客且归留别郭于昭宪掾  

久客令人厌，初春乍许寒。飞蓬宽 【一作妨。】 览镜，脱粟愧加餐。坐有夸羊酪，门谁住马鞍？重来会相见，老性忍悲欢。  

○顿寒怀单祥卿教谕时新开酒禁  

霜花一夜白，风叶满村黄。欲出岁华老，相思江水长。留枝遮鹊户，存蜜补蜂粮。想见山行处，开窗新酒香。  

○苏伯卿席中领张仲宾所寄二诗兼闻陈无逸已从湘南官满归养喜而有答仍次来韵  

我爱张公子，清言气不低。湖沟随市转，亭树与城齐。杯酒方花下，扁舟又水西。秖愁骑马滑，难惜锦障泥。  

○丁丑岁初归鄞城  

城郭三年别，风霜两鬓新。穷多违意事，拙作背时人。雁迹沙场信，龙腥瀚海尘。独歌心未已，笔砚且相亲。  

○社日城南山作  

社日年年雨，江花处处春。渐成垂白老，不见蹋青人。榆柳边声杂，龙蛇岁事新。端来近城郭，犹自厌风尘。  

○赵君理约同途不至  

待子不来久，烟山看树青。为吟天外句，更立水边亭。雨暖催科斗，云深长茯苓。邻居亦有约，休待鬓星星。  

○同诸子行上畈山  

白石秋更洁，清溪寒自鸣。牛羊争道路，鸟雀聚柴荆。野果高低熟，山田早晚耕。吾归任衰懒，儿辈托平生。  

○己亥岁归过泉口紫芝山伤谨讲师  

行路梦犹在，入门人已非。山青古佛顶，云墨祖师衣。赌弈曾同拙，看真似欠肥。百年谁免此，只合早忘机。  

○排律十七韵和阮侯得子  

芳城春树晚，清海月弦初。瑞世三神岛，光缠五马车。眼中新鸑鷟，膝下小璠玙。锦褓看争羡，犀颅画不如。试啼宾错愕，献梦媪勤渠。庭舞张公鹤，门填孔氏鱼。一时官府庆，数世甲科储。闻说衣冠里，高增棨戟闾。民随阮公姓，邻禁宛溪渔。东去龟浮印，南游雉绕舆。阴移棠芾芾。骑拥竹舒舒。政有儿童恋，谣听父老余。攒眉询赋额，正色署刑书。暗室天如镜，心田老自畬。看骑金騕褭，待弄玉蟾蜍。我欲歌三贾，谁能说两徐？先随汤饼祝，聊当贺钱醵。  

○杭城风雨中简子昂  

五月钱塘风雨秋，怀人频倚面山楼。云收树色遥成海，水学江声暗入沟。一斗尽输无事饮，千金不买辟寒裘。自怜寂寞无玄学，车马门前过似流。  

○越城待旦  

策策虚楼竹隔明，悲来辗转向谁倾？天寒胡雁出万里，月落越鸡啼四更。为底朱颜成老色，看人青史上新名。清溪白石村村有，五尺乌犍托此生。  

○林村寒食  

出门杨柳碧依依，木笔花开客未归。市远无饧供熟食，村深有纻试生衣。寒沙犬逐游鞍吠，落日鸦衔祭肉飞。闻说旧时春赛罢，家家鼓笛醉成围。  

○游阳明一洞天呈王理得诸君  

禹穴苍茫不可探，人传灵笈锁烟岚。初晴鹤点青边嶂，欲雨龙移黑处潭。北斗斋坛天寂寂，东风仙洞草毵毵。堪怜尹叟非关吏，犹向江南逐老聃。  

○陪阮使君游玉几  

花满车茵酒满船，乱云堆里访枯禅。林深何处无芳草？人静有时闻杜鹃。神屋昼飞青■〈石韱〉磹，灵潭阴罩赤蜿蜒。居然悟得松风梦，回首庐山二十年。  

○邑中滞雨示陈贵白  

犹及相逢鬓未华，故乡春尽不须嗟。园林处处生新草，风雨年年送落花。高树昼寒归有鸟，小溪湍急走如蛇。方知傲世不在隐，高枕北窗闻打衙。  

○十月朔旦寄贵白兄弟  

黄牛村前秋叶飞，青螺峰外海云归。故人相思雪满鬓，客子独行风举衣。乌鹊定占谁屋喜？鲈鱼知比去年肥。当时歌酒江湖上，百里音书今亦稀。  

○梦觉  

梦觉依然一草寮，浮踪已惯任飘摇。虚檐晴气生朝露，远树寒声过夜潮。白骨又惊山下满，朱颜刚向客中消。时平不爱通侯印，且愿深林作老樵。  

○次韵和蔚师鉴师春怀  

愁是云阴喜是晴，春游何处不关情？黄鸡亭馆琴三弄，青果杯盘酒数行。满砌雨添新笋密，隔墙风送落花轻。鉴湖湖上樵山老，破帽枯藤过一生。  

○金陵赠友  

虎变龙迁此一时，春风得似旧城池。宫闲军卖偷来果，寺废僧寻断去碑。水水鱼肥供白鲊，家家蚕熟衣红丝。太平尚属穷诗客，酒贱如泥醉不知。  

○己卯岁初葺剡居  

休言声迹转沈沦，百折江湖乱后身。穷未卖书留教子，饥宁食粥省求人。坐来齿避樵苏长，往处踪迷木石邻。翻笑古来逃世者，标名先制隐衣巾。  

○秋尽  

秋尽空山无处寻，西风吹入鬓华深。十年世事同纨扇，一夜交情到楮衾。骨警如医知冷热，诗多当历记晴阴。无聊最苦梧桐树，搅动江湖万里心。  

○同陈养晦兵后过邑  

搜山马退余春草，避世人归起夏蚕。破屋烟沙飞飒飒，遗民须鬓雪毵毵。青山几处杨梅i，白酒谁家榉柳潭？休学丁仙返辽左，聊同庾老赋江南。  

○正仲今年鄞城之约不就因次韵慰悦之  

莫怪诗翁不出山，诗多那得是山间。清溪欲暖莺啼树，白日无人犬卧闲。不惜野花簪素发，时凭春酒转朱颜。当年阮籍何曾达，直到途穷始哭还。  

○杖锡寺  

仙草漫漫路不分，钟鱼那许外间闻。凉天九月已飞雪，晴日四山犹带云。火后客夸新屋样，兵前僧惜旧碑文。藤湖只去招提顶，见说滮田可种耘。  

○四明山中逢晴  

一冈一涧一萦隈，新岁新晴始此回。莎坂南风寅蛤出，茅檐西日乙禽来。人迷白路羊群石，水卷青天雪里雷。犹是深山有寒食，梨花无数绕岩开。  

○辛巳岁六月三日书事  

急报传来又不真，门前翁稚笑声频。情怀经苦思平世，颜貌缘愁似老人。兵后尚多难料事，山中谁是自由身？沙瓶酒酽鲑蔬有，领取灯花一树春。  

○辛丑岁十一月二十六日东归舟中示三子  

节物悠悠不负公，江行三日雪花风。云侵贺监山亭白，日在徐仙海岛红。自笑得雏如病鹤，也思结伴附归鸿。何时办得村田活，粝饭鱼羹百指同。  

○舒子俊见过  

来往通家不厌频，青山心性白云身。阴林石溜风传语，霜月溪梁水写真。岁俭鱼鲑难猝致，天寒乌鸟自相亲。燎炉新暖糟床响，随分相留作好春。  

○以家事付诸儿惟不得姑苏陆氏女子消息  

秖怜地僻少过从，更许年衰养惰慵。行健有时寻近局，起迟尝日到高舂。鹿皮冠野频频戴，鹅顶蔬粗款款供。儿女团栾俱在眼，独怜无信过吴松。  

○兵后复还白岩山所舍作  

脱命归来意恍然，余生堪喜复堪怜。财逢乱世真如土，人到穷途始信天。问讯比邻晡爨后，呻吟儿女夜灯前。明朝又作安西计，饭后谁家沁雪田？  

○江村遇九日  

去年九月江城角，尚得临风把一杯。今岁并无黄菊看，谁家更遣白衣来？身犹是雁飞难泊，时不如潮去解回。还有南山会人意，晚舟相对碧崔嵬。  

○送旨上人西湖 【一作送砥平石过天竺。】 并寄邓善之  

闻说西湖也自怜，君游更傍早春天。六桥水暖初杨柳，三竺山深末杜鹃。旧壁草生寻旧刻，新岩茶熟试新泉。城中好友须相觅，西蜀遗儒解草玄。  

剡源诗律雅秀，力变宋季余习。五言如：「春晚莺羞语，城寒花慢飞。」「鸟巡渔退艇，大认猎归门。」「定起松鸣屋，吟圆月上身。」「发从残岁白，山入故乡青。」「避世书为屋，谋生药当田。」「猨飞红果嶂，人度白云层。」七言如：「新踪冻合莺雏谷，旧梦花迷燕子楼。」「老树背风深拓地，野云依海细分天。」「水味野栽蒿白瘦，山毛人摘芋红多。」「絺袍凉拥松皮几，桂酒春浮药玉船。」「万事渐消闲客梦，一生虚白少年头。」「乡山云淡龙移久，湖市春寒鹤下迟。」「甃堑水温初荇叶，粉墙风细欲梨花。」「心如晚路思家马，身似春筐欲茧蚕。」其风致多可摘也。  

○苏李图  

塞北中郎雪满头，陇西壮士泪沾裘。人生百岁能多少，直至如今说未休。  

○湖州二首  

山从天目成群出，水傍太湖分港流。行遍江南清丽地，人生只合住湖州。  
一饱悬天不待求，几人干白少年头。君看滚滚东流水，到海成渊始懒流。  

○西兴马上  

去时风雨客怱怱，归路霜晴水树红。一抹淡山天上下，马蹄新出浪花中。  

○蝴蝶  

春山处处客思家，淡日村烟酒斾斜。胡蝶不知人事别，绕墙闲弄紫藤花。  

○梦中作  

晴霞冠岭朝红洁，新涨连空晚绿酣。惆怅春风倦游梦，木兰亭上望淮南。  

○题东玉帅府所藏潇湘图  

少年魂梦底曾闲，多在江湖烟水间。今日精蓝方丈地，倚窗眠看洞庭山。  

○题江干初雪图  

断树寒云古岸隈，渔翁初拨小船开。看渠风雪忙如许，还有鱼儿上钓来。  

○铜山寺口初见梅花书寄何则颜  

吴歌楚舞送年华，忆着终还不似家。今日春风吹梦醒，铜山寺口见梅花。  

○题赵大年芦雁  

寒更索索警霜丛，兄弟当年意自同。犹是江湖太平处，未妨沉着卧秋风。  

○感旧歌者  

牡丹红豆 【一作紫。】 艳春天，檀板朱丝锦色笺。头白江南一尊酒，无人知是李龟年。 【《西湖志余》称：戴帅初湖上赠歌者一绝，有故国之思焉。即此诗也。】  

○桃花寺石台  

台前藤藓碧交加，台下清流直又斜。待得丹成知几日，春风随分野桃花。  

○过姑苏  

水天弥望接青芜，云气漫漫近又无。一色好风三百里，挂帆安坐过姑苏。  

○过鄮山祠塾作  

沧江城阙三叉口，白日弦歌数亩宫。犹有祠官旧杨柳，向人离立管春风。  

○读书有感  

鲁女悲嗟起夜深，当年枉却泪沾襟。如今已免乡人笑，老大知无欲嫁心。  

***◆天台山人黄庚（月屋漫稿）***  

庚字星甫，天台人。所著有《月屋漫稿》。其自序曰：「仆龆龀时习举子业，何暇为诗。自科目不行，始得脱屣场屋，放浪湖海，凡平生豪放之气，尽发而为诗。若酰鸡之出瓮天，坎蛙之出蹄涔而游江湖也。」今观其句法，如《幽居》云：「斜阳明晚浦，落叶瘦秋山。」《别山阴诸友》云：「柳色独青眼，梅花同素心。」《夏夜小酌》云：「分茶醒酒客，添烛了残棋。」《观渔》云：「鸣榔舟叶聚，撒网浪花圆。」《病中》云：「气味如僧淡，形容似鹤癯。」《兰亭会饮》云：「钟带夕阳来远寺，碑和春雨卧平芜。」《寄毛素轩》云：「清夜梦分千里月，同乡人各一方天。」《灯花》云：「自喜结根依小草，不愁飞片落苍苔。」《偶题》云：「细柳雨中垂绿重，残花风里乱红轻。」《清明》云：「浸花窗下分红影，插柳檐前借绿阴。」《杂咏》云：「L书自笑已成癖，煮字符来不疗饥。风月满怀诗可写。雪霜侵鬓镜先知。」类皆风致清远，用意推敲。星甫尝于越中诗社试《枕易》诗，推第一，名盛于词场。当是时，江南初定，遗民故老，无所寄兴，往往发之于吟咏间。时际宴安，禁网疏阔，骚坛树帜，奔走争先，蔚为一代文章之盛。其所由来者远矣！  

渔隐为周仲明赋  
秋晚山行  
夜坐即事  
翠峰庵即事  
王修竹馆舍即事  
赠葛秋岩时寓能仁兰若  
夜坐即事呈修竹  
晚春即事  
春日西园晚步  
书所寓  
送别胡汲古  
对竹  
秋色  
西州即事  
春日即事  
春日  
书山阴驿  
宿甘露寺  
王可交升仙台  
孤雁  
和茅亦山韵  
对客  
林霁山架阁同宿山中  
别徐敬菊  
鹤林仙坛寺  
旦景  
至后  
故相贾秋壑旧府  
潘淑妃  
纪梦是岁大旱  
游谢仙岩飞霞观岩下李参政墓  
约王琴所不来舟中偶成  
种松  
读文相吟啸稿  
古意  
暮春  
海棠  
春阴芍药  
闻角  
晚春  
一春  
江上  
江景  
暮春二首  
题漂母饭信图  
伤春  
雨过  
书馆即事  
春寒  
池荷  
西湖行春  
炀帝行宫  
采莲女  
林高士隐居  
半轩疏雨  
见雁有怀  
中秋对月  
九日感怀  
春梦  
题明皇按乐图  
暮景  
宫词  
临平泊舟  
钱府旧园  
春雨词  
山中  
金陵怀古  
山中秋夜  
春闺  
秋吟二首  
江村  
述怀  
闺情效香奁体三首  
江村即事  
舟次九山  
杂咏  
枕易  
棋声  
秋夜  
秋夜和月山韵  
修竹宴客东园  
小酌  
夜坐次林梅山韵  
有感  
雪  
舟次樗蒲庙  
月夜登楼  
月夜次修竹韵  
偶书  
暮春  
秋夜  
题吴实斋北山别业  
书馆  
依绿亭  
秋思  
凉夜即事  
舟行送王琴所之澉州  
寄峡山胡府判  
次毛一斋韵  
......  

○渔隐为周仲明赋  

一笠戴春雨，扁舟寄此情。世闲尘网密，江上钓丝轻。不羡鱼虾利，惟寻鸥鹭盟。狂奴台下水，犹作汉时清。  

○秋晚山行  

铿然短策声，无事觉身轻。落叶山行Q，流泉涧饮清。蟹痕沙露湿，雁影夕阳明。归路逢林叟，班荆歃隐盟。  

○夜坐即事  

对影坐清夜，萧然鬓已华。诗悭难就稿，灯暗不成花。易醉愁边酒，频归梦里家。何时锄旧圃，学种邵平瓜。  

○翠峰庵即事  

竟日寻幽处，杖藜不惮遥。客行黄叶路，僧立碧溪桥。岩瀑飞寒雪，松风吼夜潮。是山皆可隐，何用楚辞招。  

○王修竹馆舍即事  

池馆翠凉处，宽闲称客居。未仙犹阆苑，不梦亦华胥。竹净堪居鹤，荷香欲醉鱼。心清无个事，长日一编书。  

○赠葛秋岩时寓能仁兰若  

兰若分清隐，秋窗饱看山。风霜双鬓老，天地一身闲。拄杖穿云去，吟囊贮月还。诗成谁与语？时访竹林间。  

○夜坐即事呈修竹 【一有「监簿」二字。】  

一室冷于冰，秋高夜气清。月窗搀烛影，风叶乱琴声。寡欲知身健，安贫觉累轻。吟边闲倚竹，谁识此时情。  

○晚春即事  

园林芳事歇，风雨暗荒城。转眼青春过，临头白发生。啼鹃亡国恨，归鹤故乡情。三径多荒草，东还计未成。  

○春日西园晚步  

为爱园林好，笻枝伴独行。花香能醉蝶，柳色欲迷莺。但得青春在，何妨白发生。斜阳红尽处，一抹暮山横。  

○书所寓  

不厌茅庐小，栖栖寄此身。菊残如倦客，梅瘦似诗人。有地堪藏拙，无医 【一作方。】 可疗贫。并州故乡梦，长忆鉴湖春。  

○送别胡汲古  

自怜身是客，又送客登舟。虽有重来约，难禁一别愁。风烟迷柳驿，草树暗春洲。后夜怀人处，山空月满楼。  

○对竹  

门对南邻竹，青青玉万竿。虽然无地种，且得隔篱看。露叶晴犹湿，风枝夏亦寒。但教休翦伐，日 【一作何。】 用报平安。  

○秋色 【山阴诗社中选。】  

凭高望不极，望断动愁情。落日凄凉处，西风点染成。丹枫明野驿，白水浸江城。马上人回首，戎戎黯客程。  

○西州即事  

一雨洗空碧，江城独倚楼。山吞残日没，水挟断云流。灯影深村夜，钟声古寺秋。西州旧游地，十载此淹留。  

○春日即事  

扶杖行幽径，园林欲暮天。锦棠红濯雨，丝柳绿缲烟。春事忽三月，风光又一年。客怀正愁绝， 【一作「客边愁正绝」。】 那复听啼鹃。  

○春日  

春色浓于酒，何颜醉玉觞。柳疏莺占影，花杂蝶分香。往事随流水，闲愁付夕阳。吟边自歌舞，犹学少年狂。  

○书山阴驿  

迢递三山道，重来感旧游。潮声寒带雨，山色淡生秋。寄驿通乡信，题诗记旅愁。江湖十年客，两度到西州。  

○宿甘露寺  

山险疑无路，萦回一径通。钟声寒瀑外，塔影夕阳中。窗出茶烟白，炉分葑火红。禅房遇耆旧，清话数宵同。  

○王可交升仙台 【台在青龙镇南。】  

仙翁不可见，惟有一空亭。地冷春留雪，林深昼见星。松篁团秀色，兰蕙吐幽馨。立尽斜阳影，闲看鹤刷翎。  

○孤雁  

长空独嘹唳，隐约背斜晖。塞北离群远，江南失侣归。度云怜只影，照水认双飞。却羡投林鸟，相呼入翠微。  

○和茅亦山韵  

爱静吟成癖，耽书近欲痴。事多因错省，节不为贫移。长物新添画，生涯旧有诗。穷通系天命，知命复何疑。  

○对客  

窗下篝灯坐，相看白发新。共谈为客事，同是异乡人。诗写梅花月，茶煎谷雨春。明朝愁远别，离思欲沾巾。  

○林霁山架阁同宿山中  

秋风山馆客，移席近汀前。共话忽深夜，相看非少年。斗垂天末树，鳞出雨余天。亦有茅檐下，饭牛人未眠。  

○别徐敬菊  

契阔又两载，光阴一掷梭。祇因离别久，不觉语言多。安得长留此，其如欲去何。诗盟终未冷，早晚更相过。  

○鹤林仙坛寺  

古坛归鹤杳，野鹿自成群。岚气浮清晓，钟声出白云。树穿僧屋老，水到寺门分。人世无穷事，山中了不闻。  

○旦景  

鸡鸣起濯发，披衣出户牖。自汲古涧泉，落月犹在手。三漱吞朝霞，余光散花柳。兹意难语人，延竚忽良久。  

○至后  

道人坐茅宇，独抱无弦琴。对此景物异，夕云散还阴。雨气一帘润，云意千山深。新阳畅微暄，疏花点孤林。芳时坐消歇，孰同岁寒心。孤梅发清夜，庭树惊栖禽。  

○故相贾秋壑旧府  

当年构华屋，权势倾卫霍。堂宇穷斧斤，天章焕丹雘。花石拟平泉，水陆致兹壑。惟闻丞相嗔，肯后天下乐。朱门锁荆榛，花木已萧索。苍生颠堕崖，国亡身孰托。空悲上蔡犬，不返华表鹤。丈夫保勋名，风采照麟阁。胡为一声钲，聚铁铸此错。回头暮烟昏，不能掩余怍。  

○潘淑妃  

二八入宫掖，一笑轻三千。云阶渺何许，步步生金莲。绣鞋不胜春，风若凌波仙。荣华一回首，荆棘生我前。君恩花上露，妾心井中泉。井泉誓不波，下照青青天。  

○纪梦是岁大旱  

老年屏人事，北窗寄高眼。梦魂御风去，金阙开九天。虎豹狞不嗔，知予有仙缘。玉座拥五云，香炉飞紫烟。青衣两童子，举手导我前。下土虮虱臣，愚衷欲敷宣。兵戈幸休息，饥馑方连绵。洪惟大生德，实司水旱权。愿言回哀眷，与世解倒悬。上帝允臣请，乃曰赐丰年。再拜谢阙下，回飙堕林泉。夜雷声殷殷，甘泽朝满田。沈思喜且惊，异梦非偶然。士怀当世忧，□□□□□。贞观有房杜，斗米三文钱。  

○游谢仙岩飞霞观岩下李参政墓  

鬼工凿山骨，何年驱六丁。飞霞遶石洞，缥缈开珠庭。永怀谢仙伯，坐断山水城。我来事幽雅，登临委客情。松风驱溽暑，自觉毛骨清。猿鹤亦仙意，人生空营营。石麟卧荒草，问是谁家茔？野老对我言，其人昔公卿。金玉埋黄壤，送日冠盖倾。兴衰异百年，所重非修名。乃知锺鼎贵，不如芝薇馨。所以世外人，返老还孩婴。倚杖空叹息，洞口云冥冥。  

○约王琴所不来舟中偶成  

清飙卷炎埃，碧水出秋素。迢迢见山亭，回首隔烟雾。酒帘扬渔村，笳鼓响军戍。倚篷问舟人，云是三江路。篱落鸡欲栖，野水牛已渡。钓翁吹荻烟，稚子收渔具。抱琴人不来，残阳在高树。  

○种松  

去年种松树，未有蒿与蓬。今年松渐长，埋没蓬蒿中。老髯何苍苍，岁华不改容。回视蒿与蓬，零落悲秋风。  

○读文相吟啸稿  

垂垂大厦颠，一木支无力。精卫悲沧海，铜驼化荆棘。英风傲几碪，滨死犹铁脊。血洒沙场秋，寒日亦为碧。惟留吟啸编，千载光奕奕。  

○古意  

庭前有高树，风挠无停枝。寒乌噤不鸣，夜半环树飞。托身未得所，三帀情依依。高飞犯霜露，低飞触茅茨。乾坤岂不容，振羽将安之。徘徊恋明月，顾影徒伤悲。  

○暮春  

芳事阑珊三月时，春愁唯有落花知。柳绵飘白东风老，一树斜阳叫子规。  

○海棠  

脸晕轻红酒力微，真妃半醉夜深时。杜鹃叫落花梢月，独倚东风睡不知。  

○春阴芍药  

点滴檐声湿径云，翻阶红药带啼痕。可怜花片都零落，雨露虽多不是恩。  

○闻角  

谁送寒声入梦中，遥知人在戍楼东。明朝梅岭花飞雪，未必都因昨夜风。  

○晚春  

老来无复事狂游，倚杖看花动客愁。病骨怯寒春不管，柳棉风里木棉裘。  

○一春  

新绿园林雨过时，黄鹂无语恨春归。杨花怕逐东风去，搭住阑干不肯飞。  

○江上  

江上支笻眼界宽，夕阳影里水云寒。凭谁说与闲鸥鹭，借我渔矶把钓竿。  

○江景  

寒生雁背天将雪，冷入鱼鳃水欲冰。钓艇归来江路暝，舟人分火点渔灯。  

○暮春二首  

东风庭院夕阳天，恨绿愁红又一年。春自要归花自落，莫将芳事怨啼鹃。  
一鸟不啼春寂寂，百花都落雨蒙蒙。十分花鸟东风恨，半在诗中半酒中。  

○题漂母饭信图  

国士无双未肯臣，汉皇眼力欠精神。筑坛直待追亡后，不及溪边一妇人。  

○伤春  

园林芳事已阑珊，梅未生仁笋未竿。堤上柳棉风脱尽，绿阴应在雨中寒。  

○雨过  

雨过山头云气湿，潮生渡口岸痕深。一声短笛斜阳外，知有渔舟泊柳阴。  

○书馆即事  

烟拖野色入书窗，一畈平田隔草塘。暮雨初收新水满，藕花香杂稻花香。  

○春寒  

春寒料峭透窗纱，睡起晴蜂恰报衙。怪得晓来风力劲，满阶香雪落梨花。  

○池荷  

红藕花多映碧阑，秋风纔起易雕残。池塘一段荣枯事，都被沙鸥冷眼看。  

○西湖行春  

画船无复沸笙歌，湖水年年自碧波。回首苏公堤上柳，绿阴不似旧时多。  

○炀帝行宫  

彩凤楼前汴水流，君王不复锦帆游。长堤旧日青青柳，曾带春风拂御舟。  

○采莲女  

越女兰舟泛绿漪，采莲花露湿红衣。万荷影里歌声过，惊起鸳鸯贴水飞。  

○林高士隐居  

家住西湖深更深，古松阴里礼茅君。白猿攀树藤花落，点破岩前一地云。  

○半轩疏雨  

檐前数点弄晴光，浥露庭花枕簟香。池草梦回诗思杳，吟窗分得一边凉。  

○见雁有怀  

满眼西风忆故庐，亲朋音问久相疏。年年江上无情雁，只带秋来不带书。  

○中秋对月  

十分蟾影照人间，一片山河古影寒。惆怅年年今夜月，人生能得几回看。  

○九日感怀  

新橙初试蟹螯肥，一曲清歌酒一巵。料得故园秋正好，黄花应怪客归迟。  

○春梦  

铜匜艾纳翠氤氲，六六屏山酒半醺。梦入中州看秦画，春风吹乱玉梨云。  

○题明皇按乐图  

五凤楼前沸管弦，春宵花暖月娟娟。纤腰舞到《霓裳曲》，惊起猪龙地上眠。  

○暮景  

浮云开合晚风轻，白鸟飞边落照明。一曲彩虹横界断，南山雷雨北山晴。  

○宫词  

闻说君王御宴回，宫人留钥内门开。琵琶拨尽黄昏月，不见花间凤辇来。  

○临平泊舟  

客舟系缆柳阴傍，湖影侵篷夜气凉。万顷波光摇月碎，一天风露藕花香。  

○钱府旧园  

十二峰前富贵家，乱离不复旧繁华。亭台寂寂无人到，流水东风自落花。  

○春雨词  

檐声滴碎玉阑干，开尽梨花亦懒看。燕子不归人寂寞，深深宫殿锁春寒。  

○山中  

万壑松声撼翠微，夜寒风露湿人衣。山翁踏月巡幽径，竹里笼开鹤未归。  

○金陵怀古  

六宫禾黍千年恨，一片江山万古情。明月不关兴废事，夜深还照石头城。  

○山中秋夜  

石床弹月鹤听琴，玉宇凝秋绝点尘。万里无云银汉淡，一天风露湿星辰。  

○春闺  

屏山梦断整云鬟，金鸭吹香火未残。背倚阑干听燕语，一帘风雨卷春寒。  

○秋吟二首  

晓径支笻步屧迟，西风吹露湿秋衣。举头凝望青山外，万里江天一雁飞。  
彴当门石径斜，槿篱深护野人家。炊烟起处江村晚，一片斜阳万点鸦。  

○江村  

极目江天一望赊，寒烟漠漠日西斜。十分秋色无人管，半属芦花半蓼花。  

○述怀  

故乡迢递几时还？目断长江杳渺间。一雁飞边天万里，白云多处是青山。  

○闺情效香奁体三首  

金鸭烟销一字香，满怀春恨强梳妆。看花又怕东风恶，偷隔纱窗看海棠。  
黛眉愁里敛双蛾，别久无书争奈何。欲待怨他还又忆，怨时较少忆时多。  
懒向妆台对镜鸾，罗衣怯薄正春寒。黄金络索珊瑚坠，独立春风看牡丹。  

○江村即事  

江村暝色渐凄迷，数点残鸦杂雁飞。雁宿芦花鸦宿树，各分一半夕阳归。  

○舟次九山  

水云尽处列奇峰，螺髻参差杳霭中。江岸维舟看不了，烟岚分碧入疏篷。  

○杂咏  

地多种竹堪容鹤，池不栽莲恐碍鱼。小径荒苔人不到，闭门闲学换鹅书。  

○枕易 【越中诗社试题都魁。】  

古鼎烟销倦点朱，翛然高卧夜寒初。四檐寂寂半床 【一作窗。】 梦，两鬓萧萧一卷书。日月冥心知代谢，阴阳回首验盈虚。起来万象皆吾有，收拾乾坤在草庐。  

考官李侍郎应祈批：诗题莫难于《枕易》，自非作家大手笔，讵能模写。盖以其不涉风云雨露，江山花鸟，此其所以为难也。子阅三十余卷，鲜有全篇纯粹，正如披沙拣金，使人闷闷。忽见此作，若纷纷盆盎中得古罍洗，把玩不忍释手。此诗起句「倦」字，便含睡意。颔联气象优游，殊不费力，曲尽枕易之妙。颈联「冥心」、「回首」四字，极其精到。结句如万马横奔，势不可遏，且有力量。全篇体制合法度，音调谐宫商，三复降叹。此必骚坛老手，望见旗鼓，已知其为大将也。冠冕众作，谁曰不然？  

○棋声  

何处仙翁爱手谈，时闻剥啄竹林间。一枰子玉敲云碎，几度午窗惊梦残。缓着应知心路远，急围不放耳根闲。烂柯人去收残局，寂寂空亭石几寒。  

○秋夜  

博山香冷夜将阑，红影摇窗烛未残。庭树露浓花气湿，井梧风老叶声干。世情冷暖知心少，朋旧东西会面难。一段客愁吟不就，无言背月倚阑干。  

○秋夜和月山韵  

寒夜残灯照客愁，衾单添尽鹔鹴裘。半窗明月三更梦，一枕西风两鬓秋。吟骨棱棱宽带眼，归心切切望刀头。何时束箧家山去，独驾柴车访伯休。  

○修竹宴客东园  

二月韶光泼眼浓，携尊宴客小亭东。酒当半醉半醒处，春在轻寒轻暖中。拂槛柳添吟鬓绿，压阑花妒舞衣红。晚来听唱《梁州》曲，声绕吴姬扇底风。  

○小酌  

小酌园林酒半醺，落红影里惜余春。插花归去蜂随帽，傍柳行来莺避人。白发尚为千里客，黄金难铸百年身。何时归赋沧浪水？浣我征衣万斛尘。  

○夜坐次林梅山韵  

人倚幽窗夜未阑，竹炉灰 【一作火。】 冷篆烟残。一天露气星辰湿，万壑风声草木寒。老去客怀多感慨，年来世事转艰难。何时归隐孤山下？明月梅花约共看。  

○有感  

自叹文章不遇时，平生壮志与心违。十年湖海无家住，千里乡关有梦归。残夜月寒灯晕淡，高秋天阔雁声微。伤今思古愁无奈，老泪斑斑湿客衣。  

○雪  

片片随风整复斜，飘来老鬓觉添华。江山不夜月千里，天地无私玉万家。迷岸未春飞柳絮，前村破晓压梅花。羔羊金帐应麤俗，自掬冰泉煮石茶。  

○舟次樗蒲庙  

短棹冲寒过浦东，扁舟一叶载诗翁。断烟流水残云 【一作鸦。】 外，古木荒祠夕照中。吟罢小楼何处笛？酒醒孤枕半江风。潮生潮落朝还暮，堪叹人 【一作浮。】 生自 【一作似。】 转蓬。  

○月夜登楼  

玉宇澄清暮霭收，吟边怕倚仲宣楼。寒蟾千里夜如昼，新雁一声天欲秋。湖海谁青豪杰眼，风霜易白少年头。更残忽听荒城角，吹老梅花总是愁。  

○月夜次修竹韵  

徙倚吟阑傍野塘，古谯莲漏滴更长。月阶夜静蛩声切，竹院秋深鹤梦凉。坐挹水风侵袂冷，眠分花露满身香。浩歌欲Y明河去。醉唤天孙织锦裳。  

○偶书  

频年踪迹堕江湖，三径苔荒忆旧庐。身老方知生计拙，家贫渐觉故人疏。松薪拾去朝炊黍，渔火分来夜读书。怨鹤惊猿应待我，台山何日赋归欤？  

○暮春  

寂寞园林三月时，客中几度见春归。柳眉绿皱莺无语，花脸红销蝶懒 【一作倦。】 飞。节物暗催双鬓老，功名长与寸心违。百年身世成何事？回首西山又落晖。  

○秋夜  

十分秋色满轩窗，景物凄清 【一作秋深。】 夜气凉。筛月帘栊金锁碎，捣霜砧杵玉丁当。井梧叶脱无多影，岩桂花稠不断香。坐到更深吟兴动，砚池滴露写诗狂。  

○题吴实斋北山别业  

北山佳景 【一作致。】 胜南山，乘兴登临眼界宽。樵斧伐云春谷暗。渔榔敲月夜溪寒。一区池占林泉胜，四面天开图画看。竹屋数间尘不到，主人日日凭 【一作倚。】 阑干。  

○书馆  

池馆深深锁翠凉，课余多暇日偏长。屋连湖水琴书润，窗近花阴笔砚香。吾道尚存贫亦乐，客身长健老何妨。十年心事闲搔首，厌听蝉声送夕阳。  

○依绿亭  

数椽潇洒瞰清漪，荡漾烟霏欲湿衣。阑角寒光摇翡翠，檐牙倒影浸琉璃。荷边鼓瑟游鱼听，柳外敲棋睡鹭飞。洗尽红尘青眼客，临流何惜赋新诗。  

○秋思  

天容凝碧换秋容，残暑泠然一洗空。梧叶多应愁夜雨，葛衣渐觉怯西风。十分淡冷砧声外，一片凄凉雁影中。兴动莼鲈欲归去，张翰心事恰相同。  

○凉夜即事  

凉入虚堂睡思浓，夜深翦尽烛花红。光摇珠箔梧桐月，香透纱厨茉莉风。欹枕觉来人不寐，捻髭吟罢句难工。小蛮问我诗成未？诗在池塘草梦中。  

○舟行送王琴所之澉州  

晨星寥落曙光浮，柳岸风轻送客舟。万点远山重迭恨，一江流水浅深愁。淡烟茅店家家晓，白露枫林处处秋。独倚篷窗还自笑，此身漂泊愧沙鸥。  

○寄峡山胡府判  

鉴湖狂客又西湖，笔砚生涯计已迂。五斗自惭腰可折，四方安得口能 【餬】 【糊】 。家山迢递乡心远，灯火凄凉客影孤。莫误风前看落雁，尺书还肯寄来无？  

○次毛一斋韵  

诗梦惊残何处棋，书窗又是夕阳时。柳阴分绿笼琴几， 【一作岳。】 花片飞红点砚池。览镜自怜添白发，传杯不复倩蛾眉。东风故国年年恨，惟有啼春杜宇知。  

○寄月山少监  

一片襟怀海样宽，眉头肯为别离攒。臂鹰惯识从军乐，汗马宁辞行路难。角带边声关月冷，雁传乡信塞云寒。归来未许东山卧，见说苍生望谢安。  

○游西湖次毛玉田韵  

触目钱塘昨梦非，行春载酒忆当时。花闲不碾香轮入，柳外空鞭骏马飞。落日荒山和靖墓，断云流水子胥祠。忘情鸥鹭闲于我，应笑江湖客未归。  

○故园有怀呈任子宏提举  

十年不作还家梦，荒草深深锁竹扉。无主落花随水去，有情啼鸟劝人归。儒冠寥落风流减，客路凄凉故旧稀。何日携琴赋归去，踏云自采故山薇。  

○龙江馆舍  

幽栖俗事不相关，家在青松翠竹间。遶屋四围都是水，隔林一片不多山。诗篇陶写清秋景，书册消磨白日闲。门外沙鸥如旧识，忘机飞去又飞还。  

○俞景仁教谕相过  

江云舒卷弄阴晴，新绿园林似染成。花怯晓风寒蝶梦，柳愁春雨湿莺声。栖迟茅屋无尘事，深闭柴门远俗情。佳客相过慰岑寂，酒边闲把近诗评。  

○修竹宴客广寒游亭分韵得香字  

银桥疑驾海天长，金粟离离照玉觞。影浸山河琼殿冷，舞分风露羽衣香。亦知广莫元无野，却笑温柔别有乡。闲折一枝惊昨梦，素娥怜我授玄霜。  

○江上客怀  

镜里从渠白发添，吟边抵掌复掀髯。十年为客甘清苦，一枕忘情付黑甜。短褐怯风棉未絮，破窗漏月纸重粘。梅花应念人孤寂，寒夜吹香入竹帘。  

○偶成简任肃斋教谕  

百岁光阴一转蓬，晚年不与少年同。事因错处人方省，诗到穷时句始工。献赋未逢杨得意，怜才难遇杜司空。有时追忆承平事，犹道繁华是梦中。  

○和杜柳溪韵  

白发垂垂一老夫，年来渐觉世情疏。石床梦冷和云卧，茅屋灯残共月居。客至何妨赊鲁酒，家贫不肯典唐书。羡君种柳清溪上，借我苔矶学钓鱼。  

○渔舍观梅寄修竹韵  

寒云漠漠护墙阴，潇洒梅枝出竹林。影落花矶和雪钓，香浮老瓮带春斟。几凭水驿传芳信，秖许沙鸥识素心。回首孤山千树远，扁舟乘兴梦中寻。  

○赠通玄观唐道士竹乡  

通玄道士苦修行，坐见桑田几变更。云屋苔封烧药灶，风林花落煮茶铛。休粮剩有青松啖，却老应无白发生。月满竹乡骑鹤去，饮邀子晋学吹笙。  

○夜宴  

醉月飞觞兴未阑，蓬壶影里漏声残。碧浮金鼎香脂暖，红闪银台烛泪干。艳曲喜听催拍近，狂歌自觉入腔难。赏心乐事输年少，一点闲愁了不干。  

○题东山翫月图  

斜阳红尽暮云碧，一片天光涵水色。海涛拥出烂银盘，千里婵娟共今夕。主人领客登东山，踏碎寒光看秋液。星河倒影浸空明，露华漙玉夜气清。冯夷激水水欲立，海若辟易天吴惊。孤舟卷帆泊烟屿，古木撼壑生秋声。凭高人在金鳌背，闲看潮生烟渚外。老龙翻海云气寒，长鲸卷雪浪花碎。茫茫万顷沧浪中，屹立孤峰锁苍翠。山巅扫石罗尊罍，宾主传杯不放杯。骚客掀髯赋诗去，山童踏月携琴来。剧谈浩饮不知醉，仰天长笑欢颜开。倒着接■〈罒离〉欲起舞，乾坤清气入肺腑。天边风月空四时，眼底江山自千古。谢安蹑屐游东山，袁宏登舟宴牛渚。庾亮南楼今在不？坡仙赤壁知何许？满眼往事转头空，千年人物俱尘土。人生光景若湍流，霜痕易点双鬓秋。胸中勿着尘俗事，眉间休锁名利愁。我辈适意在行乐，古人所以秉烛游。月山追忆旧游处，尽写风烟入缣素。我来见画如见景，想象高唐犹可赋。诸君后会应可期，云萍合散今何之？安得扁舟澉川去，日与杖屦相追随。登山把酒醉明月，共看此画歌此诗。  

○醉时歌  

茫茫古堪舆，何日分九州岛？九州岛封域如许大，仅能着我胸中愁。浇愁须是如渑酒，曲波酿尽银河流。贮以倒海千顷黄金罍，酌以倾江万斛玻瓈舟。天为青罗幕，月为白玉钩。月边天孙织云锦，制成五色蒙茸裘。披裘把酒踏月窟，长揖北斗相劝酬。一饮一千石，一醉三千秋。高卧五城十二楼，刚风冽冽吹酒醒，起来披发骑赤虬。大呼洪崖拉浮丘，飞上昆仑山顶头。下视尘寰一培塿，挥斥八极逍遥游。  

***◆知非子方夔（富山懒稿）***  

夔，一名一夔，字时佐，淳安人。生于宋季，尝从何潜斋游，究心义理之学。攻举子业，不利于有司。退隐富山之麓，扁其堂曰「绿猗」，授徒讲学其间，自号知非子，学者称富山先生。所著有《富山懒稿》。曾孙宗大编次，五世孙文杰刻之。明正统间，同邑周瑄为之序，谓其文词声容雅淡，不为体裁音节之所拘。商素庵曰：「富山诗纡余浑厚，弗事雕刻，亦足以观先生冲雅之操矣。」今其集中所载《闵忠》诗云：「自郑有谋归华氏，舍湘无地托王琳。」谓文文山也。《诛奸》云：「尔身不恤无埋地，此耻奚容更戴天。」谓贾似道也。其忠义之感，凛然言外。他如：「春盘脆响供雷笋，夜焙芳鲜摘露芽。」「蚕老任眠催作茧，燕来新乳贺成家。」「画角吹残低戍火，暮鸦衡断远村烟。」「滴愁细雨惊秋暮，照睡青灯伴夜阑。」「月鹊自惊翻舞影，露蛩相吊洗啼痕。」亦多雅秀之句也。  

古意四首  
钱王守凫墩在临安道左  
杂兴  
卢明之开炉  
无愁潭  
木犀花  
耜岩连和六首予与汪子新亦各再和  
舟泊松江  
清明  
杂兴四首  
邑郭旅中  
春日言怀  
立冬前后大雷电震者数日  
岩峰寄洪复翁  
桐关大石  
春晚杂兴二首  
田家杂兴二首  
四时词四首  
初夏杂兴二首  
九里路  
七夕织女歌  
秋夜  
早行  
寄何稼隐  
沃祥卿和前韵见寄再和答之  
过棠山徐坟欲招通甫不果晚憩景德观以归寄通甫  
溪上  
田家  
田家四事  
木犀二首  
感兴  
夜坐苦蚊  
食西瓜  
送吴友直过吴门省亲  
续感兴  
过深浦罗给事隐旧居  
游渌渚  
晓行  
苦热  
杂兴  
晚眺  
秋晚杂兴六首  
和府尹虚谷先生和徐子英韵并寄徐子英  
夜坐  

○古意四首  

龙文双宝剑，谁铸吴山英？秋水光的皪，俯视千金轻。犹余报仇血，白帝金天精。百用不缺折，潜锋埋故城。芒角不可掩，气冲牛斗星。卓哉两达士，一旦出幽冥。显晦各有数，飞沈两无情。孤雄顾其雌，玉匣时悲鸣。吴楚隔千里，沧波会神灵。一体互分合，变化不暂停。悠悠剑津水，早暮风云生。  
阳声鼓群动，更变无停机。至人夺造化，假合出范围。渭川起老龙，一龙不得随。化为百尺竹，玉立青差差。仙人去市门，三年愿相依。金丹迟不就，失路将安归。临分投之杖，平地去如飞。还家尚肉眼，弃掷不复持。回首失踪迹，飞腾息天池。惟余万丛玉，年年长新枝。犹疑风雨夜，回龙啸空陂。  
辽海有黄鹤，翛然出尘姿。结巢青松顶，百丈无柯枝。礜石护其卵，清露哺其儿。一朝羽翼成，丹霄恣遨嬉。夕倦宿月窟，朝饥饮瑶池。升高忽反顾，昔是今已非。归来三叹息，尘俗无由知。焉能与众鸟，啐啄随雄雌。欲语不可了，复作摩天飞。仰望邈不及，千载留余悲。  
秦皇灭诸儒，若人媚幽独。偶来得名山，依山结茅屋。希声陶淳风，无意蕲绝俗。儿孙日以远，几见碧桃熟。渔郎从何来？延缘寒溪绿。兹游窥天秘，平生未经目。颇见有此容，父老邀我宿。清谈略晋魏，世路嗟翻覆。淹留信可乐，离念苦羁束。翻然理回棹，瑟瑟风吹足。往来记行迹，溪路三四曲。机心不自閟，何事惊麋鹿。回首不逢人，白云渺空谷。  

○钱王守凫墩在临安道左  

山下灯龛挂纸钱，水杨墩上草芊绵。高人不要金丸用，买得三吴八十年。  

○杂兴  

世奕奔趋若决河，谁将独立障颓波？指衣太守存唐苦，循发将军负汉多。薜芷不芳甘自变，白圭有玷尚堪磨。是非勿与时人说，为就重华述《九歌》。  

○卢明之开炉  

懒作西风汗漫游，归谋诸妇此淹留。采花墩近初成酒，种秫田多早带秋。燕颔已空西塞梦，犊莫遣远山愁。沧江留得偏醒客，袖手时凭百尺楼。  

○无愁潭  

酌彼无愁酒，歌我无愁诗。朅来无愁潭上弄明月，漱涤万虑清肝脾。平生蓄积总开豁，便欲遗世超希夷。持杯试问此潭水，昔来何处今何之？覆船山高寒岌嶪，玉泉飞下东天池。分流一泻数百里，直抵绝壑潴清漪。镜平百丈洞无底，其下深黑蟠蛟螭。幽兰薜芷乱州渚，倒影寒浸枯松枝。千回万折流到海，波涛喷薄孤城危。潮生水满潮退涸，蓬莱清浅倏改移。此愁与水两无尽，昔人已去今人悲。君不见莫愁乡下春水长，画船鼍鼓相追随。淡烟芳草望不断，石城荒废留空陂。不如此潭只在山水窟，纵有奇胜无人知。何曾红粉照清泚，但有欸乃渔翁词。一声歌断暮山碧，秋风两鬓寒飔飔。  

○木犀花  

曾住仙山九折岩，夜凉萝荔挂衣衫。月窥尊里如相伴，人立花边自不凡。丛绿联环玱玉佩，残黄琐骨现金函。枝空蟾窟今谁记？犹道东陵系旧衔。  

○耜岩连和六首予与汪子新亦各再和  

夜随凉气坐秋岩，醉墨淋漓乱点衫。花里固知仙种别，诗中肯道使君凡。乘风径欲眠香窟，修月曾经发宝函。收拾万金归贾槖，不须麟阁大书衔。  

○舟泊松江  

莼江几度酹张翰，屈指今纔二十年。昔日米囊羞破釜，暮年诗卷压归船。飞飞燕子依风席，漠漠杨花点客毡。草远烟浓迷处所，乡心飞去白云边。  

○清明  

汉世诸陵已古丘，悲风摵摵老梧楸。金人往日泪曾堕，石马何时汗忽流。江北江南千里隔，身前身后百年愁。九原定有英灵在，消得寒儒浪白头。  

○杂兴四首  

老去蹉跎万事休，襟期甚不入时流。倦飞已作归林鸟，懒起犹如落草牛。一点眉黄无宦况，五分头白总诗愁。玉人期我沧洲上，未拟他年赋《远游》。  
已更门户自持鉏，谢绝交游与世疎。处变卿还用卿法，养高吾自爱吾庐。屏张前世无声画，架插今生未见书。水北山人偏解意，求分半席间樵渔。  
冷落门墙绝似冰，夜窗风雨耿孤灯。采盆任我翻成雉，涴墨从渠点作蝇。休说文章秖小技，由来富贵总无能。依稀杨李无人忆，但忆瀼西杜少陵。  
先生高寄此林泉，懒拙方知此乐全。足屦两忘便不借，人琴俱隐付无弦。云归书帙留残润，日上香盘袅细烟。勘破世纷无一事，又拈枯笔续前编。  

○邑郭旅中  

出猎将军夜打围，剑头炊火割鲜肥。山林尽有逃生处，自是惊触祸机。  

○春日言怀  

睡觉东窗味正浓，莺声破晓入帘栊。社前处处石泉水，春半时时花信风。交友如云翻手散，浮生是梦转头空。痴儿不识愁滋味，笑诧花枝满把红。  

○立冬前后大雷电震者数日  

云如车礟低压城，红光闪电枉矢行。老龙偷出牛蹄泓，霹雳数声惊窅冥。雨下如注翻四溟，黑风吹落鱼鲔腥。蚯蚓奋角蛇怒鳞，穴居林处无潜形。小臣飞笺奏天庭，速收阿香加诛刑。夜阑景霁百怪停，炯炯北极环众星。  

○岩峰寄洪复翁  

岩峰孤尖来何雄，此地金紫山为宗。西行百里无去处，突起峭壁高衡嵩。一支侧走截水口，鳞甲闪闪卧玉龙。龙来苦渴噀涧水，光芒错出千丈虹。试缘石嶝步巉绝，圭笏琬琰来会同。 【山形如圭笏。】 天风回声过绝顶，波涛汹汹生寒松。银湾玉涧斲冰雪，飞雪六月声峥琮。孤撑碧落望北极，世间无此奇绝峰。其下仙人昔蜕骨，玉棺往往留遗踪。 【山下有复翁祖茔。】 昂头欲语忽飞去，时有归鹤来辽东。住持山人子洪子，枝叶远出厓仙翁。妙年历落出尘想，幽幽桂树生芳丛。溪山佳胜属弹压，绮语异境争天工。心期不与俗子偶，移文招我来山中。剧谈抵掌振林谷，妙趣合比锺镛。丈夫舒卷自常事，要令丘壑藏心胸。他年蓄久极必泄，肤寸油云雨太空。  

○桐关大石  

盖天苍苍非虚空，高悬万象惊愚蒙。仙人朝罢玉帝侧，戏抛黄土留遗踪。何年堕此作砥柱？千古屹立洪涛中。巨鱼出没深不测，罅缝草长蒲花茸。淙淙细浪夜舂击，水石鞺鞳铿金钟。我来载酒坐其上，扁舟南下编青篷。饮酣恍恍欲飞去，如踞猛虎骑游龙。夜深酒醒山月落，一曲短笛横秋风。  

○春晚杂兴二首  

未妨行乐少年场，倚徙东风醉一觞。芳树染成啼血艳，落花流出涨痕香。阴阴春色和天老，脉脉愁情共水长。坐阅流年能几见，菱花应笑鬓边霜。  
花神 【衣补】 去青宫，紫阵红围一夜空。华发龙钟寒食酒，青芜狼藉落花风。雨声点滴春愁里，世态侵寻客路中。我欲凭高寄萧散，暂舒老眼数归鸿。  

○田家杂兴二首  

樵路通村暗蒺藜，数椽茅蕝护疏篱。阴阴清樾风生树，拍拍苍鹅水满陂。记日旋鉏烧地粟，上时新卖落车丝。晚晴惭愧逢端午，醉卧黄昏自不知。  
两两苍髯笑杖藜，蒨裙儿女隔笆篱。斜阳鸦噪烧钱社，细雨牛眠放牧陂。酒熟十千沽玉瀣，面香三丈卷银丝。客来偶及兴亡事，说与衰翁也自知。  

○四时词四首  

阳和不解徧深宫，黯黯春愁竚立中。岁给买花藏箧笥，夕香拜月散帘栊。镂金巧胜匀如翦，绉縠中单薄似空。一曲紫箫吹彻后，蔷薇几度老春风。  
披香帘卷几斜晖，别殿承恩似觉稀。风蘤影摇阴欲转，露蝉声彻暑犹微。肉痕浅印丹砂血，手迹新裁白纻衣。例赐扇纨长弃却，双双羞看彩鸾飞。  
七夕闲登乞巧楼，属车隐隐认宸游。几行宫树女墙月，一阕庭花御苑秋。戏展红笺图蛱蝶，强拈彩线候牵牛。辘轳声断屏山冷，一夜寒蛩替说愁。  
手捻梅花暗断魂，十年柘馆未承恩。曾催奏曲临妆阁，暂出行香到寝园。月照金铺关永夜，雪浮银砾耿黄昏。并州翦就钗梁燕，又逐年华作上元。  

○初夏杂兴二首  

肥梅贴晕麦摇芒，四月山居取次凉。古砌月铺铜沓冒，寒松风撼铁琅珰。儿孙犹有将军臭，厮役空知太尉香。有客纵谈当世事，薜萝深处更移床。  
天气如秋意转阑，高楼簟枕带余寒。楝花零落鱼初发，梅子青黄雨不干。客怕远行催早宿，农逢小熟劝加餐。近来悍吏经过少，更喜深山好长官。  

○九里路  

去年九里路，乌攫人肠挂枯树。今年九里溪，沙头白骨高复低。人生变灭如泥土，久后犹传姜万户。翠眉红颊谁家儿？夜赴军前效首虏。将军多爱恩意疏，分将吴口充苞苴。殷勤道与送行使，前日朝官多有书。 【唐人攻藩镇，中朝官多以书托主将，求没官妻妾。】  

○七夕织女歌  

牛郎咫尺隔天河，鹊桥散后离恨多。今夕不知复何夕？遥看新月横金波。抛梭掷纴愁零乱，彩凤飘飘度霄汉。重来指点昔游处，香奁宝箧虫丝满。一年一度承君颜，相别相逢比梦间。旧愁未了新愁起，已见红日衔青山。当初谩道仙家别，日远月长不相接。不似人间夫与妻，百岁光阴长会合。  

○秋夜  

露白初濡木，星虚渐集房。蛾飞争堕水，鱼退急投梁。捣练堤防冷，收禾准备荒。只愁枣红地，万马逐残羌。  

○早行  

早起理归装，残灯耿曙光。开门半山月，立马一庭霜。锺响知云寺，波声认石梁。修途留不住，去去出山庄。  

○寄何稼隐  

欲出孤云意已阑，东风吹梦落东安。灯前乡国千山隔，窗外乾坤一面宽。放马脱缰嘶晓岸，连樯牵索上晴滩。阑干倚遍空相忆，花落芳洲春半残。  

○沃祥卿和前韵见寄再和答之  

西转东移客兴阑，风枝惊鹊不曾安。孤吟愧我诗筒涩，百罚怜君酒令宽。西阁默林迷雨浦，画桥松韵接寒滩。相思一夜知何处？梦醒楼头钟欲残。  

○过棠山徐坟欲招通甫不果晚憩景德观以归寄通甫  

送春过棠峰，假步自登眺。行田走诘屈，攀磴上窱。冈峦耸四围，厓壁俨双峭。野芳踯躅红，林宿离黄叫。感彼松下人，脆甚风中燎。精灵散埃氛，骨肉闭窾窍。昼眠嗥狐狌，夜照飞熠耀。朗悟豁余悲，清响发长啸。思君客沃洲，对面隔蓬峤。扣门乏因缘，更仆烦请召。流落俱异乡，节奏本同调。风高鹢退飞，月落牛反噍。夷犹憩仙宫，酬答领道要。幽寻屋种梅，杂坐径披藋。棋枰收半局，丹灶昼残烧。心期迥独诣，世诱浩难掉。诗兴逼行云，树色留晚照。拾翠记前游，举白倒余釂。桐尾隐宝匣，龙文掩鱼鞘。何日联华镳，葭菼乱渔钓。  

○溪上  

古木阴阴溪上村，隔溪呼唤隔溪。柳堤渔艇水双港，山崦人家云半层。早麦熟随芹菜饷，晚茶香和树芽蒸。自惭未得亢桑乐，痴坐寒窗似冻蝇。  

○田家  

晌午鸦鸦响踏车，那边丛薄有人家。老农歇热藤阴下，一树冬青落细花。  

○田家四事  

耕  
种  
耘  
获  

△耕  

古人以农仕，仕即为公卿。未仕有常业，安得不躬耕。我耕常及时，破块当初晴。坟垆土性异，勤怠人力并。泥涂淤手足，雾露沾裳缨。妇子挈午饷，劳苦宽我情。罢耕亟放牧，吾牛亦饥鸣。投耒重回首，深山空月明。  

△种  

我生古扬州，田下异梁雍。山田种荒菜，水田种浮葑。地力肥瘦兼，农器有无共。及时撒新谷，抟黍递幽咔。生意日夜长，移秧趁芒种。未嫌豚酒祝，自乐鸡黍供。落日竹枝歌，犹是豳原颂。  

△耘  

良苗已入土，田间水沄沄。昨夜苗根发，翳叶如烟云。草生害我苗，匝月一再耘。是时人苦热，出门天未昕。郁蒸体流膏，爬捽手生皲。手茶拥根节，腰草驱蝇蚊。青青衿佩子，从事哀我勤。我勤自乐此，尔非沮溺群。  

△获  

凉风入衣襟，斜日照墟落。我稼将登场，筑杵声橐橐。宵征备寇盗，日行呀鼠雀。腰鎌赴田间，是处竟秋获。刈疾笑翁健，负重惭儿弱。山炊杂戎菽，野草配场藿。人生累衣食，计较一饷乐。已矣复何言，吾生老耕凿。  

○木犀二首  

下土花中第一流，移根自笑此生浮。独依上界清虚府，满贮青冥沆瀣秋。棱叶风翻低散乱，苍皮虫蚀老雕锼。醉来径向高寒处，自驾青鸾拥玉虬。  
苍苍珠树俯寒流，析木津头戏拍浮。褐凤抟风朝紫极，砚蟾滴露泻清秋，返魂香倩罗裳贮。碍月枝凭玉斧锼。夜景未阑清入骨，潇潇鳞甲卧痴虬。  

○感兴 【录八。】  

斑斑林中雉，雌雄伺朝晖。鼓翅飞不远，山田麦苗肥。饮啄百步间，未暮相随归。当春哺群雏，长大各自飞。宇宙岂不大，嗟尔为生微。穷途守一辙，毕命芝与薇。  
婉婉马上女，两颊莹寒玉。弓弯敲镫蹋，侧立纷相逐。借问谁家儿？近出常山族。儿家昔鼎贵，煌煌什朱毂。父亲守常山，忽值 【边马】 蹙。起义功不成，巢倾卵亦覆。妾身转流落，岁久无钱赎。欲去无缘由，安得南飞鹄。  
朱楼远迢递，缭以十里墙。浮云隐华桷，夹路翳杉篁。山河未曾改，世事不可量。往者 【边】 马来， 【主】 【玉】 人意苍黄。半死半脱走，儿女不及将。朝为绮罗丛，暮作瓦砾场。近传有 【其】 妾，托身于襄阳。一男作酒保，相望居河梁。骨肉各分别，中源渺茫茫。浮荣何足羡，俯仰悲荒凉。  
朝登北邙坂，暮抵乐游原。磷火翳复吐，髑髅夜呼寃。不见昔时主，但见陵与园。银凫已羽化，石马犹草根。向来争天子，一口吞乾坤。谁知百年后，不免遭樊温。宝玉频发掘，朽骨无精魂。景昭去何处？芳草悲颓垣。县官供衣食，当时多子孙。  
月府有奇木，根干饱清露。生香异凡间，冲风落天路。高枝舞青鸾，低枝弄霜兔。姮娥方妙年，衣采纯纯素。娉婷不肯嫁，含情待谁诉？昨与汗漫期，径向银河渡。授我不死药，倚徙怨迟暮。即席欲服食，终夕愁相误。悠悠下高寒，回首空烟雾。  
天阳居盛夏，生长无时休。荧惑欲何诣，渴奔极炎洲。老龙恐枯死，深潜閟阴幽。攒峰拥凝碧，玉鉴开寒眸。神灵护甿俗，盘盂置鰕鳅。雷公持玉斧，天女挟行辀。行雨岂不苦，亸懒化痴牛。煌煌飞电光，上下穷其搜。嗟龙独何避，自愧乏世求。变化付雏众，毕命归寒湫。  
冀北渥洼种，堕地已汗血。深目老奚奴，日夜供翦刷。一朝混南朔，驰道三丈阔。道边馆候骑，历历抵燕越。吴儿富金钱，补买计家活。牵来中程度，火印死不灭。置之皁枥中，时彼刍与秣。往来给官行，飞去如电抹。奔走皮骨空，不见淹岁月。区区盐车中，莫笑驽马劣。  
万山斗入处，百兽家其间。天寒橡栗富，朝食暮未还。不知鹊与卢，与之有何寃。霜晨饱以饭，猎夫亦加餐。昨日料蹄迹，银湾水犹浑。解绁任所之， 【理】 气升冈峦。忽然得遗臭，逐逐穷千山。归涂岩谷震，倒挂九节斑。浑舍喜欲舞，明朝急输官。犬乎尔诚能，终然死霜菅。  

○夜坐苦蚊  

万物有常理，动息随昏昕。区区虫豸中，恶毒无如蚊。云是鬼母化，佛语非传闻。喙尺利芒刺，腰围隐花纹。饥寻飞翅轻，饱饮酡颜醺。搏噬以自肥，乘时鼓妖氛。潜伏草莽间，窥伺日向曛。须臾却四出，攒集穷崖垠。横空聚复散，如布鹅鹳军。腾身飞猱捷，发喊迅雷磤。瞥然闯门户，来者何缤纷。不但入翠幕，偏工恼红裙。端坐缺堤障，各各磨牙龈。血肉生咀嚼，斑驳瘃与皲。如涂辟宫血，丹砂服兼斤。纨扇不住手，摇动酸骨筋。或时中指麾，殷轮血朱纁。虽能杀一二，未足空其群。有来效方略，薙草收莸熏。延烧煽烟焰，杀气凝阴云。罗空燖鸮隼，搜野酰■〈鹿外加内〉麇。丑类尽驱逐，暂息苗与獯。自从生盘古，元气日磔分。有生溃乱出，甘苦更臭芬。而我堕世味，未能去膻荤。天阳烁六合，曼肤似遭焚。之虫并搜搅，入夜无一倾。谁知有制伏，火攻策奇勋。当如运甓法，百匝不惮勤。事会靡终极，来者征吾文。  

○食西瓜  

恨无纤手削驼峰，醉嚼寒瓜一百筩。缕缕花衫粘唾碧，痕痕丹血搯肤红。香浮笑语牙生水，凉入衣襟骨有风。从此安心师老圃，青门何处问穷通。  

○送吴友直过吴门省亲  

海阔天南不尽头，雁来岂为稻粱谋。飘零骨肉怜杯酒，老病形骸恋破裘。 【时有足疾。】 日暮片云劳望眼，天寒孤棹发行舟。十年冷落江乡梦，愿借西风过橘洲。  

○续感兴 【录八。】  

猛虎等百兽，天赋与长雄。曼胡利秋戟，隅目磨青铜。从知世路暗，群行各西东。吼地一长啸，飒飒来悲风。饥来待人肉，不数豹与熊。肥领而黑喙。不知是何虫？坐卧不自防，穴尔皮毛中。尔虎虽云猛，一旦皮骨空。慎勿欺微细，即且制神龙。  
恶木生高冈，枝疎上指天。雨露非有私，蟠踞几何年？荛子寝其下，山鸟栖其巅。匠石过不睨，生理得自全。皮为野火烧，根为蝼蚁穿。空中不足恃，一朝踣而颠。上有千岁藤，相依久缠绵。树犹不足保，尔藤何足怜。  
二女洒竹泪，尽是心中血。精诚着于物，千载犹不灭。当时从南巡，岂少稷与契。奈何比孤累，匍匐阳城谒。皇英独何人？风泉共幽咽。可怜女子心，慷慨男儿烈。湘水流不断，谁道恩情绝？何时见归来，续君远离别。  
老火久敛戍，蓐收令西方。尘沙随白日，惨淡无晶光。故叶改颜色，过雁新着行。孤坐坠秋月，寒灯飐空房。怅然盛时节，开缄理衣裳。芙蓉久当采，浩荡不可量。芬芳易消歇，岁暮安得长。毋为守空死，万代同山冈。  
黄鹄浴海水，一举陵紫埃。长风九万里，正值天门开。不知食何食？云路方徘徊。嗟我鸿雁侣，避寒声悲哀。失身堕泥滓，腹背日摧颓。城东极恶少，挟弹巧相猜。稻粱未足溉，云雨何时来？不希俯修翮，有分终蒿莱。  
扬州旧服卉，木棉白茸茸。缕缕自余年，纺绩灯火中。织成一束素，上有浴海鸿。岁寒若可恃，凄凄凛霜风。昨夜县帖下，头纲出城东。殷勤赴官急，瘢疮免殷红。我寒那可忍，负此卒岁功。不知落谁手？输入秦娥宫。  
匣空龙得偶，厨封画通神。可怜种瓜客，犹自标故秦。当时祖龙死，逐鹿灞水春。早飞将军檄，晚分丞相茵。抵死心不闲，不顾刍狗陈。陶朱去越后，未肯休此身。犹闻载窈窕，千金散贱贫。何如白云叟，自与青山邻。十年一易世，眉目辄少嚬。悠悠华山里，甘作骑驴人。  
□禽营颗粒，飞飞集丘隅。游子困行役，十年落江湖。煌煌秦与洛，运转天下枢。启明曜东汉，万足争奔趋。岂无爪距力，逐利如孙吴。得失昧前料，青云间泥涂。天命有厚薄，定分不可踰。归来北山下，俯仰收桑榆。  

○过深浦罗给事隐旧居  

给事三父子，着籍古池阳。贩夫偶奇贵，未暮来钱塘。维时汉运衰，紫宸厌天狼。长鲸沸河洛，幅裂万里疆。惟子晓大义，白笔摇风霜。愿提十万旅，巢穴倾朱梁。青云不假翼，无路凌高翔。其事竟无成，青史垂芬芳。中原转莽莽，一垤争侯王。登高抉浮云，极目惨八荒。遐想同心人，过君桥梓乡。徘徊扣牧子，遗迹悲荒凉。区区夏虫知，知我于诗长。岂知用心处，流落不忘唐。我欲传高士，置君后柴桑。含情苦摇荡，伫立沧洲傍。  

○游渌渚  

朝游伍胥渡，暮投杜主祠。绿芜高犊背，红雨瘦花枝。夹道鸣腰鼓，轻舟飐彩旗。蹇驴寒服客，未许看腰肢。  

○晓行  

百年长扰扰，无地寄浮踪。客醉伤春酒，人行送曙钟。烟霏啼谢豹，星斗压卢龙。笑共孤云去，归投江上峰。  

○苦热  

六月红云不肯移，清心自合胜炎曦。云根斲药移松骨，石罅分泉插木皮。未用冰蚕来海峤，坐看冻蚁走蛾眉。人间寒暑相催迫，待寄东溪万缕丝。  

○杂兴  

衰草含烟木叶黄，空城摇落客思乡。雁高孤月临空塞，鱼退残星过曲梁。醉眼昏花迷野马，帖书戏草掣风樯。闲来更试丝纶手，新钓江鲈一尺长。  

○晚眺  

依稀风景小羌材，不欠东屯稻菽园。阿魏捣香风送响，雕胡擘玉水开痕。招邀紫翠山当座，标拨红黄菊上盆。世上去来俱是客，随风吹送梦归魂。  

○秋晚杂兴六首  

乌桕数家村，渔樵自作邻。旧坟前日发，富室近来贫。古道狐成怪，深山鬼作人。茫茫尘世事，无处问苍旻。  
天涯谁道远？岭海接并幽。马带交河种，人穿真腊裘。梅花南国梦，苜蓿故宫秋。安得方仙道，飘飘访十洲。  
地占繁雄郡，人奔财赋疆。北僧泥佛相，南客贾胡装。打谷拳毛马，弹筝跕娼。西风愁世路，无路立苍茫。  
青溪溪上路，书剑此栖迟。凉月穿衣褐，寒波照鬓丝。古桐传贺若，横玉犯龟兹。不为伤秋老，孤吟自可悲。  
虫壁话秋阑，西斋日已寒。阶鸣辞故叶，水击跕飞翰。路接千峰榭，潮通百丈滩。葛仙无处觅，我欲看烧丹。  
萧索已秋色，空蒙欲暮天。平芜荒树外，疎柳断桥边。山暝残云合，波停碎月圆。冻前森万境，忽忽暗雕年。  

○和府尹虚谷先生和徐子英韵并寄徐子英  

袖手阑干独倚楼，暂舒倦眼对沧洲。云山劝我闲方住，声利萦人懒即休。后世岂无青史笔，浮生那欠赤泉侯。岩幽得似铜驼陌，粟饭藜羹却易求。  

○夜坐  

风叶夜萧骚，寒灯照寂寥。冷泉和月汲，残叶带霜烧。半白吟髭茁，余红醉脸潮。旧来樵牧地，小隐不须招。  

***◆勿轩先生熊鉌（勿轩集）***  

鉌字位辛，初名禾，字去非，勿轩其号也，又号退斋。世居建阳之鳌峰。志求濂洛之学，访朱子之门人辅氏而从游焉。宋度宗咸淳十年，登进士第，授宁武州司户参军。宋亡，遂隐不仕。创云谷书院，四方来学者，翕然归之。元仁宗皇庆元年卒，年六十。所著有《四书标题》、《易经讲义》、《诗选正宗》、《小学句解》等书传于世。裔孙澍家藏遗稿，仅存十一。族孙孟秉类次成帙，厘为八卷。明成化初，六世孙斌刻之。先生之论诗曰：「灵均之骚，靖节、子美之诗，痛愤忧切，皆自其肺肝流出，故可传也。不然，虽呕心冥思，极其雕锼，泯泯何益。」先生言此，盖已得诗之本原矣。  

泊舟野望  
闻崇安县学立碑  
上致用院李同知论海舶  
游武夷山  
题东坡诗集后  
春雨  
平江舟中不寐  
江边客舍  
客舍雨  
越州道中  
客里书事  
捣衣曲  
武夷访友  

○泊舟野望  

树色连云色，春归物更妍。落红飘近岸，新绿涨平川。野鹳窥渔笱，沙鸥避客船。斜阳江上立，搔首意茫然。  

○闻崇安县学立碑  

出山未逾月，辄复入山去。平生武夷志，兹游适真遇。诛茅傥可遂，岂但山水趣。扶摇欣夙心，踌躇动长虑。恭惟文公学，倡道匪虚语。向微剖析功，斯人遂聋瞽。斋居一原叹？此叹无人寤。晚年制作心，门人未轻许。真实浸泬寥，枝叶谩夸诩。漂沦未百年，窃据立门户。吾党固有愆，斯道自今古。扶偏须忠臣，邪说可无距。同志此来游，兴言激余素。礼乐愧河汾，兴唐竟谁予？大隐堂前水，滔滔自东注。回薄万古心，无言对天柱。  

○上致用院李同知论海舶  

易经致民用，肇自羲农先。耒耜既生聚，市易还懋迁。公私不交病，本末无倒悬。古人致主术，称物靡有偏。厥初禹作贡，不但中邦田。四海自锡贡，不惮来远边。碣石来冀右，海岱青徐连。东南并淮扬，亦自江海沿。夫岂宝远物，有道归陶甄。成周制国用，半在周官编。虞衡与商贾，胡不末利捐。艰难开国心，什一犹欲蠲。裒益固有道，公功格皇天。后儒不知学，说理多虚玄。生财昧大道，民命日益朘。管商一作俑，蠹弊贻千年。渔盐尚抑末，奈何诱开阡。怀清一以筑，茕独堪哀怜。封君擅半赋，公私重熬煎。寒机冻女手，汗粒赪农肩。织衣不上体，舂粟不下咽。伤哉力田家，欲说涕泪涟。何如弃之去，逐末利百千。矧此贾舶人，入海如登仙。远穷象齿徼，深入骊珠渊。大贝与南琛， 【一作金。】 错落万斛船。取之人不伤，用之我何愆。奈何昧轻重，屑屑穷算鞭。锱铢较鹭股，漏网鱼吞船。安得体国臣，为天掘玑璇。上资国脉寿，下拯民瘼瘨。朝夕禹贡志，菲食甘胝胼。九载不入门，千古孰与贤。更想公旦心，待旦尤干干。世俗吝与骄，曾不丝毫牵。所以泰和治，常在虞周前。此道久已亡，利欲充培埏。岂曰治不及，曾是心无传。明公中州杰，自是天分全。问学甚充厚，愿力还精坚。博物功不劳，无欲心湛然。维此一枢轴，实秉大化旋。如天有北斗，物物归玑璇。帝念南海民，风化旧所宣。皇皇风霜节，炳炳奎璧躔。纤微亦何浼，阖散有大权。利用六府修，制用九府圜。古人不可作，得意皆蹄筌。谁哉识治本？理此大化弦。三代事寂寞，念之中心悁。书生武夷客，偶此来海堧。使者采风谣，诗歌寓惓惓。  

○游武夷山  

我来武夷山，远意超千古。尝疑混沌开，疏凿未经禹。峡山犹古梁，洪涛莽回互。行舟留大壑，营巢余断树。垠崖波涛痕，隐隐皆可1。陶然上古民，要服固深阻。秦威何桓桓，薄海犹广土。六合皆涌沸，一枝岂宁处。尝言十三君，隐隐避秦侣。一日厌尘寰，泠然遂高举。上山娱宾云，下山满豺虎。神仙何渺茫？虹桥想虚语。桃源亦其类，好事自夸诩。风气日已开，蛇断出真主。遂令闽山陬，尽入职方宇。汉志名始彰，祠堂用鱼脯。流传世代久，琳宫粲衣羽。至今此名山，号为神仙府。恭惟我遯翁，辞辟厥功溥。于焉卜精庐，溪山九曲五。图书尽在是，斯地俨邹鲁。我以负笈生，来兹有年数。自惭仁智心，未1高深趣。斯游亦何意？会心觊真遇。侃侃平生友，惠然肯来顾。携手敦夙好，抗志企遐慕。招我山中游，兹游适予素。巍巍大隐屏，屹屹天一柱。前瞻晚对亭，考盘固其所。何当同心人，相与薙榛莽。长松期岁寒，修竹倚日暮。我自爱此山，踌躇不忍去。  

○题东坡诗集后  

东坡真天人，再拜当敛衽。千古岷峨英，浩气发耿耿。用世固磊落，作诗更雄骋。熙宁化宜更，当国惜已甚。胡为叫怒呶，使我毛发懔。九天忠臣心，欲发不暇忍。雪堂何从容，人事得尽屏。江山拓胸次，风月动佳兴。我观此时诗，下语已清永。晚吃惠州饭，晨夕对蔬笋。和陶数十篇，习气脱略尽。岷江几百阻，到海渺万顷。公诗盖三变，每变辄近正。少年纵横习，岂意造此境。偶于玄寂中，佳处得深省。学道便为真，此语吾敢信。文固气所充，要在以理胜。洋洋大雅音，千载叹寥泯。言诗抑小技，所入宜重慎。我诗难示人，持此聊自警。  

○春雨  

春来一月雨，米斗钱三千。江空尽绝市，灶冷厨无烟。我从莆城来，四望良凄然。滨海皆食淡，逻卒相寻挻。累累起夫役，蔗局供熬煎。玉食宁几何？千百俱并缘。祇今二月节，何暇及种田。使臣询民瘼，当务固有先。近仓有陈粟，庶解朝夕悬。州县价一平，乡闾自然宽。欲言事何限？何当息民肩。  

○平江舟中不寐  

远水萧萧荻苇风，月明云外叫孤鸿。丹枫拥被疏篷底，梦断山深野寺钟。  

○江边客舍  

轻寒无赖入征裘，野水闲云总是愁。极目远山横霭外，数声鸣橹过苹洲。  

○客舍雨  

青烟着雨傍楼横，展转虚窗梦不成。客里清愁无可奈，卧听檐溜泻秋声。  

○越州道中  

野田秋溜正潺潺，新翠乔林绕舍环。淡日凝烟横别浦，斜风吹雨过前山。柴扉初放牛羊出，渔艇方携蟹蛤还。自笑平生爱游览，天教长在水云间。  

○客里书事  

西风凉信入虚檐，絺绤微单已戒严。乡梦不随秋夜永，客愁偏向雨声添。清高鸣雁低云海，漂泊流萤傍竹帘。搔首寒灯楼舍悄，行藏自晓不须占。  

○捣衣曲  

北望悠悠音信少，空房念远心常早。流萤煜煜夜稍清，塞雁嗈嗈寒已到。细丝清水练方新，在椸半湿日中明。隔篱翁媪寐不熟，月落尚闻砧杵声。将军锦帐环歌舞，百战尚迟归寸土。老农肩米肉成疮，思妇裁衣泪如雨。  

○武夷访友  

五月凉巾陟翠微，竹枝香露湿人衣。云行老树青猿过，雪落长溪白鹭飞。仙径好花愁急雨，高亭芳草怨斜晖。我来只欲平林去，细扣先生玉版扉。  

***◆陈处士深（宁极斋稿）***  

深字子微，平江人。宋亡，弃举子业，闭门著书。天历间，或以能书荐之，潜匿不出。所居曰「宁极斋」，别号清全，有诗一卷，及《读易编》、《读诗编》、《读春秋编》等书。郑元佑志其子叔方墓，称与子微为僚壻，而子微长三十余年。高谈遗经，亹亹不倦，为一时耆宿云。  

姑苏台晚眺分韵得高字  
送释存游苕川兼怀子昂学士  
曹叔时见过索饯篇  
内人臂白鹦鹉图  
书骏马图  
南游  
寄友  
登阳山妙净院  
江上  
答霜晴诗二首  
次韵陆承之寒夜有怀  
送耕存大参使日本  
悼亡  
晓望吴城有感  
送刘梅溪游句曲  
次韵子封承之游桃花坞  
雪后游石湖  
汤梅山为道士归吴还山赋一诗以饯  
舟行邂逅周西园出示回文诗就次韵  
题秋塘图  
题画扇骑驴踏雪  
题扇上画  
小园即事  
南湖史君制暗香汤奇甚赋绝句求之  
和南湖史君烟景墨梅图  
题唐圉人调马图  
赋桂山  
济南赵君成南使羁留三纪得还其犹子录其遗事求诗为赋一绝  

○姑苏台晚眺分韵得高字  

残阳古城曲，岌岌荒台高。不知何年创？尚尔结构牢。青山拥危楯，白水环空壕。美哉此山溪，惨淡悲雄豪。当时一战霸，意气何矜骄？蛾眉坐倾国，忠魄随怒潮。空余故宫苑，寒雀飞野蒿。佳辰晤良友，清眺舒烦劳。夕风振丛薄，鸿雁中天号。永怀五湖客，一舸凌云涛。浩歌沧浪词，愿言从游遨。  

○送释存游苕川兼怀子昂学士  

吴兴山水邦，杳霭云气萃。冈峦抱萦回，溪流泻清驶。超遥烟中客，缥缈云际寺。振锡赴幽寻，揽袂接遐契。是时秋正中，旷朗天宇霁。明月射神珠，光彩难自閟。渔歌和遗音，茶经诧幽事。欲从烟屩游，苦为尘鞅系。缅怀金坡英，归来云壑媚。采采白薲花，因风为遥寄。  

○曹叔时见过索饯篇  

泄云蒙朝日，微雨沾庭除。幽人掩关卧，门外无来车。曹子别经岁，枉道过我庐。谓余抱文艺，胡为守乡闾。余曰匪高尚，褊性涉世疏。上奉白发亲，余暇读我书。岂如叔时甫，妙年美名誉。词华烂絺绣，问学滋新畬。奉子一巵酒，聊为谭斯须。威凤翔高阁，逸骥腾云衢。及时树远业，临事毋踟蹰。  

○内人臂白鹦鹉图  

华清宫中歌既醉，南海奇禽远争致。玉环最爱雪衣娘，当时曾得龙颜媚。璇房雕槛春日长，绣■〈衤朋〉娇儿在傍戏。君王怜汝解语言，怀恩不说宫中秘。临风鸷鸟何轩轩，叹惜纯良遭猛厉！苕翁写出当时事，侧立红衫内人臂。江花满地不忍看，空拂画图怜俊慧。  

○书骏马图  

王良伯乐骨已朽，曹霸丹青亦希有。开图歘见神骏姿，对酒高歌雄剑吼。秖今骐骥困盐车，落日长鸣漫昂首。嗤嗤俗眼迷天机，相士嫌贫马嫌瘦。  

○南游  

驱车登远道，白日忽西流。宇宙惊新梦，山河感旧游。云迷江令宅，月澹庾公楼。己巳知何奈？长歌去国愁。  

○寄友  

海内皆兄弟，情深莫若君。那知经乱后，翻作久离群。皎皎云中月，悠悠岩上云。相思不可见，清梦遶江濆。  

○登阳山妙净院  

野寺虽牢落，山僧亦自如。幽栖邻虎穴，灵迹近龙居。地胜轩楹古，天寒草木疏。凭高望城郭，把酒一欷歔。  

○江上  

放迹清江上，悲歌惜岁穷。孰能回白日，我欲问苍穹。天地遗民老，山河霸业空。清愁无着处，卷入酒杯中。  

○答霜晴诗二首  

旭日照萧晨，凄清不受尘。冷光明似雪，冬暖胜如春。红叶辉相照，黄花色愈新。南窗差可爱，曝背豁天真。  
朝暾上高树，雾卷海天遥。劲气乘寒凝，严威见日销。钟清出远寺，马滑恐危桥。稍逼南枝暖，疏花破寂寥。  

○次韵陆承之寒夜有怀  

壮志寥寥在，流年冉冉催。寒灯和梦照，暗雨挟愁来。白雪词难和，青山首重回。夜阑浑不寐，慨想陆机才。  

○送耕存大参使日本  

陆贾初驰诏，终军已请缨。上方专委任，南国诵威名。挂席鹏风顺，敲舷蜯月明。阳侯应拱护，不遣海涛惊。  

○悼亡  

短日一何急，残宵不肯明。霜寒那有梦，月落重伤情。壁冻琴丝断，风惊烛泪盈。微言忆王衍，达理悟庄生。  

○晓望吴城有感  

呜呜寒角动城头，吹起千年故国愁。才见专诸操匕首，旋闻西子载扁舟。霜寒古寺钟声早，月落南园树影秋。一笑浮华易盈歇，白云长在水长流。  

○送刘梅溪游句曲  

华发萧萧两鬓秋，醉眠花竹旧风流。天心桥畔行将老， 【刘居吴天心桥。】 地肺山中隐去休。半岭白云容可玩，一庵明月尚空留。 【刘有故庵山中。】 西风趣赴方台约，岩下遥看二老游。 【句曲有四平山，亦名方台。刘故人吕江蟾，号四平翁。】  

○次韵子封承之游桃花坞  

阊门行乐送韶华，闲访城阴野老家。黄蝶得晴飞菜叶，翠禽隔浦啄桃花。衡门倒屣临官路，古渡横舟阁浅沙。亦有诗人时一到，醉吟行尽夕阳斜。  

○雪后游石湖  

众峰戴雪玉崔嵬，风定湖光镜面开。山色可堪西子笑，溪声曾送粤兵来。天寒野水摇孤艇，日落浮图对古台。回首风尘翳城阙，愁来谁伴倒清罍。  

○汤梅山为道士归吴还山赋一诗以饯  

三年犹向孤山住，应为梅花滞水滨。沧海鹤归空有语，荒城草长又逢春。芝田火暖丹砂熟，松峤花香白酿新。安得与君俱隐去，烟萝深处着闲身。  

○舟行邂逅周西园出示回文诗就次韵  

游遨适兴随幽境，笑语相逢忽并船。流急溅袍飞带雨，岸回迷草暗浮烟。楼高近水涵飞鸟，树密藏云咽恨鹃。愁破已空尊酒绿，醉吟同眺晚晴天。  

○题秋塘图  

水落秋菰老，夕寒烟树微。绝怜双白鹭，飞去似知几。  

○题画扇骑驴踏雪  

雪没驴腰白，行行诗兴催。不因太清绝，那肯犯寒来。  

○题扇上画  

古木排山立，幽窗傍水开。直疑林处士，独棹小舟回。  

○小园即事  

淡黄杨柳着烟轻，细草茸茸衬屐行。行到水边心会处，夕阳一树杏花明。  

○南湖史君制暗香汤奇甚赋绝句求之  

雾阁云窗深闭春，微闻玉杵捣清声。玄霜秖许云英见，地上诗人渴梦生。 【时侍姬新至，故戏及之。】  

○和南湖史君烟景墨梅图 【时闻有惠州新除。】  

依约罗浮翠岭前，美人玉立破苍烟。画图未许分明见，一夜春风入梦先。  

○题唐圉人调马图  

飞龙天廏隘云稠，一匹骄驰掣电流。枥下髯奴真厮养，眼中元不识骅骝。  

○赋桂山 【其人善琴书大字。】  

小山桂树碧云西，三迭琴心月未低。曲罢便乘苍凤去，广寒琼榜要新题。  

○济南赵君成南使羁留三纪得还其犹子录其遗事求诗为赋一绝  

三十六回秋月明，年年望断雁南征。苏郎皓首还乡去，愧杀当时李少卿。  

***◆慎独叟陈植***  

植字叔方，深之子也。克继父业，有孝行，屡辟召不起，善画工诗，自号慎独痴叟。卒于至正二十二年。有遗稿若干首，明祝希哲手抄，并附郑元佑所撰墓志于后。  

送赵生  
绿水曲  
龙兴寺  
次友仁泊舟虎丘独步  
题画  

○送赵生  

玄溜峰如画，别来劳梦思。江乡为客久，岁晚到家迟。夜暖梅花发，冬深草亦衰。红尘染衣袂，莫使白云知。  

○绿水曲  

绿水西阊道，送君江上行。盆城应不住，五老笑相迎。  

○龙兴寺 【次唐綦母潜韵。】  

先朝黄叶寺，老屋白云扉。灯续长明火，僧犹坏色衣。驮经马迹远，念佛鸟声微。唯有闲闲叟，坐看红日飞。  

○次友仁泊舟虎丘独步  

西丘雨过落花村，决决溪塘水涨浑。楼阁日斜唯影立，辘轳泉滴尚声喧。无言苍石空横道，傲世青山不出门。独往忽惊春已去，题诗犹记刻舟痕。  

○题画  

风里征帆驴上人，前程路远又斜醺。不知有客红尘表，闲看青山起白云。  

***◆袁山长易（静春堂集）***  

易字通甫，平江长洲人。丰姿秀朗，不求仕进。部使者将荐之于朝，谢不可。行中书省署徽州路石洞书院山长，罢归。所居吴淞具区之间，筑堂曰「静春」，聚书万卷，手自校定。堂之外，蒲、荷、松、菊、梅、竹之属，缭绕其间。左江右湖，禽鱼翔泳。或风止雨收，挟小舟以笔床、茶灶，古玩器自随，扣舷高歌，望而知为世外人也。所著《静春堂诗集》四卷。郡人龚璛子敬、郭麟孙祥卿、汤弥昌师言为之序。一时名士如杨仲弘、鲜于伯几、黄晋卿辈，皆有所论次。赵魏公作《卧雪图》贻通甫，称通甫、子敬、祥卿为吴中三君子云。兵火后，刻集散失，而诸公手书尚存。明正统中，吴文恪公讷题其卷尾曰：「元世祖初克江南，畸人逸士，浮沉里闾间，多以诗酒玩世。元贞、大德以后，稍出居儒黉，以淑后进。若静春与子敬、师言是也。」通甫子泰、孙永福，皆以能诗名。嘉靖间，南尚书洪愈，通甫九世孙也。  

游苏子美沧浪故园  
登开元寺阁观浮海石佛  
胡西轩道院竹石  
送潘鹤臞归侍母  
赠禽衍陆生  
过长安堰  
送汤师言番江书院山长  
杭州道中书怀四首  
重午客中三首  
寄吴中诸友六首  
首夏村居杂兴二首  
八月一日雨后赋兼寄城中诸友  
正月十六日与德钧子敬翼之洎儿子震游东季博山园赋诗  
湖上即事多怀月心之辞  
题扇  
白海青  
春日雪中  
与师言客钱唐凡三月余师言归后作诗奉寄  
春雨漫兴三首  
和师言穷居即事韵二首  
题画黄葵  
因公事留驿中遂登姑苏台晚望  
秋夜怀友二首  
戏调月心  
陈仲渊别室  
郊居寓目随事辄题四首  

○游苏子美沧浪故园  

昊穹积长阴，寒日光炯碎。虚徐少城隅，物色入遐睇。苏侯故台沼，芜没今谁记？依依故址存，惨惨回飙厉。谷传魑魅啸，地失神灵卫。伊人百夫特，文采倾当世。立朝罹罔罗，抱影投荒裔。皁淹天马逸，鸷困秋鹰鸷。空余意气雄，摩荡山岳锐。生存且飘泊，身后何嗟异。下泉虽冥冥，精爽不可閟。孤城千载归，秋风九皋唳。  

○登开元寺阁观浮海石佛  

招提控城闉，飞阁峙千尺。白日转棼楣，朱霞覆檐隙。升高览万象，目眩潜动魄。天惊泱漭悬，地觉虚无辟。阁中两金象，奇姿斲山石。当年浮巨海，波泛来中国。未闻积水厚，能负万钧力。瞽俗昧玄津，至人示灵迹。区区拯世心，于道讵无益。危坐睨隋唐，浩劫一朝夕。槛前飞鸟逝，户外流水疾。九衢冠盖场，浮埃浩如积。车马何时闲？丹梯展良觌。  

○胡西轩道院竹石  

灵石起微云，高篁啸飞雨。解襟散幽寂，清心见琳宇。道人方燕坐，碧鲜照巾屦。客来但对面，庄视不得语。如观温伯雪，目击破千虑。清风何方来，泠然入窗户。群籁起虚谷，众妙会灵府。飘飖紫凤鸣，萧瑟骊虬舞。伊予堕尘网，憧憧困驰骛。神栖方外久，梦绕云卧屡。永愿继壶公，终当效巢父。  

○送潘鹤臞归侍母  

冉冉虞渊月，回光照我衣。萧萧大堤马，送客长鸣嘶。穷冬霜雪繁，陟冈行旅稀。子何意浩荡，归心如奋飞。王粲故乡志，江淹南浦悲。丈夫各有适，聚散焉可期。子有白头亲，天寒守重闱。蟏蛸悬牖户，知子行当归。举觞慈颜和，升轩福履绥。士生食万锺，高堂色养违。何如衡门下，菽水欢逶迤。羡子敦懿义，家声良不亏。闲居富词藻，札翰时相贻。  

○赠禽衍陆生  

征士士龙之子孙，天马为胸气深厚。逸才致远谁能羁？少年气已干牛斗。尔来狼狈一缊袍，豪荡肯居狐貉后。文豹深藏雾雨蒙，潜蛟终作风雷吼。相羊廛市昔倾盖，执雉定交欢握手。燕坐谈天试相语，击蛇掉尾还应首。众人乃欲攘其踰，无异酰鸡喧瓮缶。獬冠蝉弁戏推许，鼠目麞头惭老丑。嗟予退处操如蚓，分与穷猿擅林薮。虫飞蝠伏各有时，万物行藏信非偶。文章藻绘亦安用，画虎不成徒类狗。宁为牧猪隐蒲博，虽非待兔聊株守。豻袖无堪厕朝列，鹿门正可安农亩。君不见千秋麟阁诮猕猴，乌用丹青传不朽。  

○过长安堰  

霜落天清木叶零，我非王事亦宵征。三更灯火鱼龙动，千里星河雁鹜鸣。大舶低昂衔尾进，扁舟来往一身轻。抱关恐有高人隐，野客低头愧送迎。  

○送汤师言番江书院山长  

风土迢迢吴芮邑，送君还忆旧羁栖。芝山拥郭苍龙卧，番水粘云白雁低。远道故应劳梦想，一官那得限东西。野花芳草江南路，千里秋风入马蹄。  

○杭州道中书怀四首  

涉世恒多故，谋身转益迂。马周聊逆旅，阮籍岂穷途。鹭宿依船尾，枫雕落酒壶。远行憀栗意，对此不能无。  
白雾笼舟楫，青山失画图。往来迷咫尺，收敛忽斯须。野旷连飞鹘，江清映浴凫。还将明媚色，且复慰征途。  
堤柳欹招缆，汀花笑入舟。高歌凫鹄起，阔视水云流。牢落江淹恨，飘零庾信愁。都将付尊酒，短发得禁秋。  
忧患看飘瓦，浮沈任转蓬。题诗霜叶赤，对酒烛花红。嵇阮情何旷，陶韦意未穷。前贤负高兴，不必万人同。  

○重午客中三首  

往恨湘累远，他乡楚俗同。流传存吊祭，汩没见英雄。竹叶于人绿，榴花此日红。未须嗟旅泊，吾道岂终穷。  
湖上冥冥雨，和愁细似尘。翠岚沾玉麈，清润逼纶巾。他日看浓抹，兹晨效浅颦。遂谙山水意，有为苦留人。  
令节殊方客，虚楼暮雨时。何心吟铸镜，予发欲成丝。昌歜谁浮玉，芳醪且满巵。今朝羇旅思，更用独醒为。  

○寄吴中诸友六首  

钱德钧  
萧子中  
汤师言  
唐希贤  
赵明仲  
冯景说  

△钱德钧  

风雨萧斋里，鸡鸣夜向晨。简编心力尽，灯火鬓毛新。余地知游刃，何人解斲轮。烦君毋割席，漂转暂埃尘。  

△萧子中  

并马春风陌，高歌夜雨床。遨游前梦失，漂泊此身忙。绿酒西湖色，冰肌六月凉。难招髯似戟，来对玉成行。  

△汤师言  

卓行拘常调，微官更数移。君怀同弃屣，吾道叹如丝。濩落才高世，飞腾命与时。晚成梁栋器，剩破十年迟。  

△唐希贤  

枉策招寻密，高谈谑浪俱。他乡怀楚奏，何日揽桓须。白月垂文练，青天落酒壶。看君话心事，余子尽崎岖。  

△赵明仲  

共话巴山雨，曾题华步秋。儒官虽寂寞，公子是风流。即拟同吴咏，焉知效楚囚。江南新作赋，寄尔恐添愁。  

△冯景说  

之子华簪裔，箪瓢祇晏如。为郎应驻辇，延客愧无车。早托襟期合，能容礼法疏。一灯何日共？料理读残书。 【右十三诗，命意闲远，下语清丽，可谓不流于俗矣。然少加精密，杜少陵、黄山谷不难到也。困学民渔阳鲜于枢题其后而还之。大德辛丑冬至前一日。】  

○首夏村居杂兴二首  

穿径幽篁破嫩苔，遶池涨绿泼新醅。黧黄梢蝶惊还起，翠碧窥鱼去复来。  
绿树荆扉晚更幽，鲈鱼菰菜近堪求。故人有兴能寻我，但觅吴淞欲尽头。  

○八月一日雨后赋兼寄城中诸友  

今我不乐思出游，宿酒昏昏仍懒惰。安得凉飙破烦郁，竹头抢地桐阴妥。纨扇那能脱腕挥，纱巾不觉酣眠堕。谁唤飞云起天末？政用此时持赠我。渴龙掉尾下饮江，列缺为右丰隆左。蜿蜒初若弥六合，变灭忽复成么么。长空收曀净千顷，落日着山县米笴。白衣苍狗觅虚无，孤鹜断霞明细琐。人生万事风雨散，苦欲控抟无一可。嗟予学道良已晚，阅世忘忧今亦颇。西畴■〈禾罢〉稏碧参差，南埭芙蓉红婀娜。聊寻清景日追逐，况复川原秋淡沱。故人城郭尚留连，何时共鼓吴淞柁？  

○正月十六日与德钧子敬翼之洎儿子震游东季博山园赋诗  

我爱山园好，芳堂隐薜萝。野云栖不去，风叶扫还多。暂憩忘城郭，长谣咏涧阿。不嫌频启钥，重过意如何？  

○湖上即事多怀月心之辞  

浙东山色渡江青，眼底新诗向此成。天尽云低看鹘落，日斜风细待潮生。  
送罢东风身是客，午窗半对紫玫瑰。家山枕上分明见，何处浓香唤梦回？  

○题扇  

飞燕惊鸿拟未真，飘飘直欲似行云。入舟山色羞眉黛，隔岸榴花避舞裙。  

○白海青 【并序。】  

尚方有赐江浙省臣白海青者，杭州人士美以歌诗。征余同赋。  
渺渺东溟刷羽翰，乍随天马万人观。孤飞雪点青云破，一击秋生玉宇宽。赐予岂将追雁鹜，驱除直欲辨枭鸾。江南明月难同色，梦想瑶阶白露漙。  

○春日雪中  

萧斋听寒雨，出户霰已集。飞霙点砌销，绿苔稍沾湿。纷纷渐填委，势若包原隰。冥观阴阳妙，欲张故先歙。定知陈荄下，已有春风入。  

○与师言客钱唐凡三月余师言归后作诗奉寄  

灯花犹记别时红，为报君归我亦东。岂意黄尘迷瘦马，尚淹青眼送飞鸿。群山积雪清相射，千树寒梅望欲空。何逊扬州才思减，试烦妙语唤春风。  

○春雨漫兴三首  

日日春阴祇欲眠，强寻南陌复东阡。犹残碧树花多少，莫惜金尊酒十千。象管乌丝题往事，玉箫锦瑟负华年。愁来祇对西山坐，卷起帘翠接天。  
江上平芜望欲迷，江边密雨细如丝。冥冥白昼飞花急，漠漠青林度鸟迟。春事又当三月暮，人生那得百年期。谁能苦惜缠头锦？唤取娇娆舞《柘枝》。  
积雨厌厌愁断肠，暂晴犹得见春阳。频来幽鸟当窗语，半落闲花度水香。彩笔雕零诗漫兴，金杯摇荡酒生光。悠悠心绪浑抛却，付与游丝共短长。  

○和师言穷居即事韵二首  

城郭烟花裹屋庐，萧然谁识范莱芜。借居种竹怜君达，筑室移山笑我愚。坐久眼看乌几绽，醉来头向墨池濡。壮心纵复都销尽，未害狂歌击唾壶。 【来诗有「壮心触事渐消磨」之句。】  
雨声连夕乱鸣檐，野色今朝稍入帘。绿树成围黄鸟度，青天欲尽白波粘。熊经懒戏愁危坐，鹊语无凭喜漫占。若话浮名身外事，画蛇无足不须添。  

○题画黄葵  

忆昔戎葵花下饮，金杯春滟绿鬟欹。祇今花似金杯侧，独对西风咏折枝。  

○因公事留驿中遂登姑苏台晚望  

古驿西风起，中含水国秋。官闲公馆静，鸟下吏人休。移簟微凉入，登台晚兴留。乱蝉当槛急，众木抱城稠。天迥抟苍鹘，山横走翠虬。虚无疑地尽，突兀并云浮。绝景嗟才窘，微吟怯语遒。烟霏生变态，鸥鹭傲冥搜。初月清如湿，残霞散不收。似乘牛渚舫，若在武昌楼。娃馆今荒草，吴官祇废丘。按图非旧迹，访古莫深愁。苹浦渔歌断，枫根鬼唱幽。掠檐闻鹤警，照席数萤流。止舍惭昭子，投亭愧褚裒。疏顽能稍稍，漂转付悠悠。兹宇阅人久，伊谁似我俦？途穷翻一笑，鬓短耐千忧。世故从飘瓦，浮生等置邮。三更星斗落，万事入搔头。  

○秋夜怀友二首  

平生故旧谁知我？潦倒襟期子略同。纵酒祇判千日醉，读书少忍十年穷。岁华晼晚欺霜鬓，物色凄凉入共桐。未用相看叹摇落，古来江汉有秋风。  
屋角阑干北斗垂，谁家长笛夜深吹？月流河汉天机急，秋到山川木叶知。老去潘生聊漫赋，向来宋玉不胜悲。四时代谢浑闲事，有底穷愁入两眉？  

○戏调月心  

扣门载酒可容来，怀抱相看得好开。祇恐彭宣惊女乐，后堂丝竹一时回。  

○陈仲渊别室  

琴中流水澜翻落，画里秋山杂沓开。更欲移床傍修竹，卧看饥鹤啄莓苔。  

○郊居寓目随事辄题四首  

雨洗万象出，暄和风日新。鸥声春命侣，山色暮迎人。  
绝江捕寒鱼，赤鯶巨莫逃。鲦鲿翻有神，腾出如银刀。  
把酒清江上，扁舟送夕晖。行云杯里度，白鸟镜中飞。  
决决堰根水，跳珠终日鸣。班荆坐忘返，中有激湍声。  

***◆袁教授泰***  

泰字仲长，通甫次子。以文学世其家，为郡学教授，别号寓斋。义乌王子克为之记。  

次寿道韵二首  
再次寿道韵二首  

○次寿道韵二首  

桃花夹岸护溪庄，白发渔翁久坐忘。过客此时停短棹，道人终日闭虚堂。雨沾弱柳垂垂绿，风动新篁隐隐香。茗鼎忽聆烹蟹眼，车声真用绕羊肠。  
烟际轻篷带雨推，水边疏牖趁风开。朋侪政可班荆坐，船舫时能载酒来。委地花枝徒艳冶，近人鸥鸟不惊猜。翳然林木幽栖意，惭愧愁肠日九回。  

○再次寿道韵二首  

浩浩波声激壮怀，油油水色绿于苔。乘流好御长风去，得意还期夜月来。医国恨无三折臂，亏功难累九层台。年登未免啼饥苦，火燎车薪水一杯。  
青青杞菊遍江庄，隐者盘餐意不忘。蓑笠尚留垂钓石，茅茨重复读书堂。坐深村落成幽赏，行入禅扃有妙香。回首城门车马迹，不堪尘事热中肠。  

***◆玉井峰樵尹廷高（玉井樵唱）***  

廷高，字仲明，别号六峰，遂昌人。其父竹坡，当宋季以能诗称。仲明遭乱转徙，宋亡二十年，始归故乡。尝掌教于永嘉，秩满至京，谢病归。所著有《玉井樵唱正续稿》。自题其卷首云：「先君登癸丑奉常第，宦游湖海，作诗凡千余首。丙子，家毁于寇，遗编散落，无一存者。仅忆《秋日寄僧》一联曰：『白苹影蘸无痕水，黄菊香催未了诗。』先业无传，雅道几废，不肖孤之罪也。」观此，则仲明诗学，有自来矣。  

江乡夜兴  
宫怨  
客中秋社  
翁村思归  
庚子营又青旧业二首  
秋夜旅怀  
北关买舟  
馆娃宫  
扬州后土祠琼花  
燕山寒  
泊舟淮阳  
北归渡扬子  
腊月海棠  
枫塘别业  
客中思归  
奕山值寇读杜诗有感  
八咏楼  
壬午秋自翁村回奕山  
别友  
耕云即事  
山居  
翁村翠流阁  
古杭秋日  
长芦舟中夜坐  
山中冬日寄绿坡  
桐江舟中  
临汀书怀  
钱塘怀古二首  
会稽古陵  
庚辰故里再毁于寇流落信安僧舍风雨凄凉  
思乡二首  
过故里感怀  
寄汀州伍明夫贡元  
悯忠阁  
寄刘千里  
三岩瀑布  
平远亭  
双溪道中值风雨  
江心寺  
登净江寺松风阁  
山居晚兴  
银岭书怀  
车中作古乐府  
永嘉书所见  
巢燕行  
雨中度扬子江见海怪出没  
卢沟晓月  
蓟门飞雨  
悲故乡集杜诗句二首  

○江乡夜兴  

极浦霜清雁打围，渔灯明灭水烟微。天寒想是鲈鱼少，犬吠空江船夜归。  

○宫怨  

绿衣无分惹天香，滴碎春愁玉漏长。日上海棠眠未醒，梦随蝴蝶出宫墙。  

○客中秋社  

社日伤心在客中，凄然涕泪落秋风。故乡田土荒芜尽，枉向他州说岁丰。  

○翁村思归  

一年归计久蹉跎，落尽梨花春不多。昨夜翠微深处宿，月明无奈子规何。  

○庚子营又青旧业二首  

二十年前此战场，隔溪野磷尚凄凉。儿童生长他山久，却把家乡作客乡。  
燕子重寻旧主人，呢喃语别几经春。足间红缕犹无恙，巷口斜阳记不真。  

○秋夜旅怀  

梦绕家山旧菊丛，芭蕉叶叶又秋风。闲愁一夜深如海，只在空阶雨滴中。  

○北关买舟  

北关门外柳青青，闲寄江南第一程。别酒未阑山鸟唱，短篷撑梦过临平。  

○馆娃宫  

金绣鸳鸯绿锦裀，水精帘底净无尘。君王醉枕香红软，人隔重江正卧薪。  

○扬州后土祠琼花  

无双亭下万人看，欲觅残英一片难。夜静月明猿鹤唳，误翻玉雪堕阑干。  

○燕山寒  

地穴玲珑石炭红，土床芦簟觉春融。一窗明月江南梦，恍在重帘暖阁中。  

○泊舟淮阳  

孤舟夜泊倚皇城，天际归心促晓程。二十四桥霜月冷，卧听钟鼓送人行。  

○北归渡扬子  

狠石年深已绿苔，金焦千古画图开。浪花半角残阳里，曾见乾坤百战来。  

○腊月海棠  

尤物真能夺化工，腊前偷泄数枝红。霜花不上臙脂面，强饰春妍嫁北风。  

○枫塘别业  

白云缺处露檐牙，鸡犬相闻仅数家。幽鸟不啼林寂寂，满山黄雾落松花。  

○客中思归  

孤灯寒照影，清夜自沈吟。砧杵他乡泪，松楸故国心。路长归梦短，酒浅客愁深。了却江湖债，携书隐竹林。  

○奕山值寇读杜诗有感  

杜曲衣冠尽，群凶转陆梁。疏林巢燕雀，空谷斗豺狼。衣湿彭衙雨，砧敲楚岸霜。年荒难自给，拾橡当糇粮。  

○八咏楼 【婺州。】  

披褐便归休，登临底用愁。楼空偏爱月，山瘦不胜秋。二水城根合，孤云天际浮。倚阑千古意，鸿影去悠悠。  

○壬午秋自翁村回奕山  

竟别桑干水，归并却似家。春风故巢燕，夜雨废池蛙。石径曾栽菊，砖炉旧煮茶。自怜萍梗迹，何日定生涯？  

○别友  

风雨江桥别，凄然欲断魂。乱离难作客，患难易为恩。回首人千里，论心酒一尊。寄梅有良便，好认白云村。  

○耕云即事  

闭门贫亦乐，世态任炎凉。梦稳疑宵短，心闲觉昼长。与鸥分钓石，留鹤伴丹房。休笑生涯薄，疏篱橘柚黄。  

○山居  

青山深处隐，时事不须闻。门闭千峰雨，楼吞万壑云。种花篱密护，接竹水遥分。羞作千人态，甘心鹿与群。  

○翁村翠流阁  

四围山翠合，缥缈见危楼。地狭星辰少，云深水石幽。溪声晴亦雨，松影夏如秋。寄语游方者，桃源岂外求。  

○古杭秋日  

成毁乾坤老，炎凉岁月忙。冥鸿既 【寥】 【廖】 廓，烟鹭亦沧浪。江寺秋云白，宫墙夕照黄。凭阑无限意，一笑越山苍。  

○长芦舟中夜坐  

故国五千里，孤帆四十程。客怀偏浩荡，乡梦不分明。万折河流曲，三更斗柄横。不眠方宴坐，野寺又钟声。  

○山中冬日寄绿坡  

畏寒终日闭柴门，世事炎凉总不闻。老鹤踏翻松顶雪，乱猿啼裂陇头云。强呼竹叶闲浇闷，吟对梅花正忆君。何日相过茅屋下，夜烧黄叶坐论文。  

○桐江舟中  

又摇柔橹下严滩，一片离情强自宽。鸦噪暮云天寂寂，雁归极浦水漫漫。敲篷雪霰和愁碎，拍枕江声入梦寒。今夜客帆何处宿？乱山青外是长安。  

○临汀书怀  

开尽黄花秋又深，不堪清夜听寒砧。灯前远信和愁写，枕上新诗带梦吟。霜月一汀随瘦影，关山千里动归心。青鞋布袜云间寺，何日鸥盟得再寻。  

○钱塘怀古二首  

黄旗紫盖竟悠悠，石镜尘昏王气休。江上怒涛空拍岸，海门孤障自横秋。琵琶晓月青娥泪，禾黍西风墨客愁。寄语湖山半闲老，当时肉食为渠羞。  
铁锁沈江事已非，枉将阳九咎天时。皇王运会无停息，南北山河几合离。吴越英雄春梦断，张韩勋业暮云悲。凄凉一掬兴亡泪，隐隐遥声哭子规。  

○会稽古陵  

彩云散去老松衰，劫换灰余世已非。地冷玉鱼犹未朽，海深金雁亦能飞。五陵王气有时尽，万里中原无日归。牧竖亡羊千古恨，九疑山下一沾衣。  

○庚辰故里再毁于寇流落信安僧舍风雨凄凉  

羇愁野寺雨凄然，又是西风落叶天。疏雨半檐浇客恨，白云一榻对僧眠。孤吟天地知何益，只影江湖祇自怜。唤醒十年乡国梦，空山古木乱鸣蝉。  

○思乡二首  

游子春深思故乡，愁闻杜宇哭斜阳。世情巇崄多溪壑，客鬓萧疏易雪霜。百里荒凉少鸡犬，十年奔走避豺狼。何时安坐无行役，一篆铜炉清昼长。  
转目桑田又海波，一襟豪气半消磨。故园春老苍苔长，客路秋深黄叶多。独有吟怀未摇落，却愁归计易蹉跎。种桃何处寻生理，乌帽青鞋隐薜萝。  

○过故里感怀  

松菊荒凉二十年，衣冠散尽只空村。烧明断堑山云暝，鬼哭寒芜巷月昏。水涸蛟龙移窟宅，草深狐兔长儿孙。谁消一夜昆仑雨，洗净千峰见绿痕。  

○寄汀州伍明夫贡元  

鬓发遥知各已苍，侧身南望正凄凉。山河遥隔三千里，云树相思二十霜。目断塞鸿伤契阔，梦随辽鹤吊兴亡。世间何处无明月，偏向吾庐照屋梁。  

○悯忠阁  

鸭绿江头往事空，燕丹墓侧几秋风。乾坤战骨何曾朽，苍海余哀未有穷。黑志可能忘小国，赤心聊复慰孤忠。悠悠遗恨人千古，回首金瓯夕照中。  

○寄刘千里  

一道藜光照座寒，东风吹入五云班。何时又渡桑干水，他日无忘饭颗山。挥翰风流三岛客，种花消息数年间。开尊莫负湖山约，握手朱楼绿树湾。  

○三岩瀑布  

天然石室踞云根，上有飞泉势若奔。千尺素帘寒不卷，一潭碧玉碎无痕。风飘余湿沾香案，月漏疏光射洞门。我欲扪萝登绝顶，桃花流水细穷源。  

○平远亭 【松阳竹溪。】  

野水漫漫接白云，凭阑转觉兴撩人。一川芳草青无际，数点遥峰淡不真。烟树夕阳开画轴，风帆沙鸟伴吟身。个中尽有闲田地，何必桃源更问津。  

○双溪道中值风雨  

竹舆咿轧岭岖崎，三宿纔方出翠微。远水带烟争晚色，西风挟雨作寒威。绿莎路绕黄泥坂，乌桕林藏白板扉。屈指重阳归又近，樽前儿女笑牵衣。  

○江心寺  

潮落潮生卒未休，依然双屿镇中流。斗杓横截江城北，殿脚长随雪浪浮。龙起太虚云护塔，僧归薄暮月随舟。翠华梦断钧天远，翰墨空轩竹树秋。  

○登净江寺松风阁  

岿然杰阁倚松岗，纵使无风也自凉。四面阑干金碧界，万家城郭水云乡。清江迭嶂迷空阔，白鸟苍烟堕渺茫。风景不殊君记否？吴山顶上看钱塘。  

○山居晚兴  

高住青峰不计层，闭门危坐绝交朋。竹声欲断微闻雨，村色初昏远见灯。宿鸟并枝闲寂寂，归云度壑慢腾腾。邻翁笑我生涯拙，纸帐梅花绝类僧。  

○银岭书怀 【并序。】  

大德乙巳端阳，将男祖宪、祖惠远游。出门风雨大作，四日始度银岭，泥滑不可言。偶诵「银岭遥遥马戍高」之句，盖古野人语也。足而成章。 【祖宪，仲明长子也。亦能诗，仲明尝得句云「水影倒栖松顶鹤」，竟不能偶。祖宪以「谷声遥荅岭头猿」为对。因足成篇云。】  
泥滑滑，泥滑滑，竹鸡雨声相间发。银岭遥遥马戍高，行行白尽征夫发。征夫发白白如丝，树本欲宁风挠之。壮士心肠类铁石，别离肯作儿女悲。终南嵩华在何许？我欲登高一怀古。会逐群仙驾紫鸾，咳唾九天落香露。  

○车中作古乐府  

车历辘，车历辘，驴牛逐逐双转毂。可怜喘汗更鞭朴，行到深更鞭转速。老夫平生苦晕眩，两手扶头身蹙缩。停车少憩日又出，束栝营炊道傍屋。牛疲马跛筋力绝，世上利名心未足。前车未去后车续，车历辘，车历辘，老夫柳下眠正熟。铃丁当，铃丁当，大车小车摆作行。问渠捆载有何物？云是官满非经商。蟠螭金函五色毯，钿螺椅子象牙床。美人娇娇如海棠，面帘半染尘土黄。迎门软脚闹亲旧，提擎酪瓮刲肥羊。人生富贵归故乡，铃丁当，铃丁当，老夫北行书满箱。  

○永嘉书所见  

此邦幸小稔，窃禄似有缘。出门见流民，令我心恻然。十十复五五，乞食相后先。有男方呱呱，中道甘弃捐。谁无父母心？其势难两全。况遭疫疠苦，十病无一痊。死者相枕藉，活者难久延。彼哉万钱箸，所厌皆肥鲜。饿骨半王孙，汝食能下咽。嗟嗟吾赤子，斯食寄之天。似闻齐鲁郊，斗粟价十千。  

○巢燕行 【巢中雌燕毙，众雏待哺。雄疲于奔役，忽弃去。越宿，别偶一雌以归，对语梁间，爱饲加至。未几，乘雄之出也，尽挤其雏，乃自育卵。予见其事，因纪之。】  

乌衣失偶成孤飞，巢中黄口争告饥。茫茫天地怜只影，择配忽复来其雌。居梁对语相慰劳，众雏须有更生期。谁知微物有机穽，呴呴相哺成相欺。挤排转眼施毒觜，爱惜乃各私其私。一朝育卵重所出，父兮独不哀伯奇。亲疏恩义有厚薄，肝胆楚越将奚为！履霜之操亦尚矣，之二虫者曾何知。  

○雨中度扬子江见海怪出没  

吴头楚尾天一隅，长江浩渺云模糊。中流风急浪花涌，船头黄帽惊相呼。蜿蜒海怪互出没，踊跃与我为先驱。神闲意定若无见，自信胆气由来粗。江神唯识诗客意，故尔献状聊相娱。岸旁青帘酒可沽，拔剑割炙倾玉壶。与君痛饮留斯须，此意此意不可孤。山川惨淡百战余，古今变态难尽摹，且书雨里金焦图。  

○卢沟晓月  

阑干滉漾晨霜薄，马度石桥人未觉。滔滔流水去无声，月轮正挂天西角。千村万落荒鸡鸣，大车小车相间行。停鞭立尽杨柳影，孤鸿灭没青山横。  

○蓟门飞雨  

清风夹道槐阴舞，谁信青天来白雨？马上郎君走似飞，树下行人犹蚁聚。须臾云散青天开，依然九陌飞黄埃。乃知造化等儿戏，一日变态能千回。  

○悲故乡集杜诗句二首  

战哭多新鬼，江山云雾昏。余生如过鸟，故里但空村。蜂虿终怀毒，狐狸不足论。销魂避锋镝，作客信乾坤。  
遭乱发尽白，凭轩涕泗流。望乡应未巳，疾恶信如雠。岁月亦已久，干戈不肯休。何时减豺虎？高枕对南楼。  

***◆萧国宝（辉山存稿）***  

国宝，字君玉，别号辉山，山阴人。以乡举官吴江，遂家焉。有《辉山存稿》若干首。其嗣子英所编，东鲁孔涛为之序。称其握瑜怀璞，韫而不沽，发而为诗，皆有补于世道。近世浙右，以诗名者称张、邓、仇、白。余皆获从之游，独以不及一识君玉为恨。时至顺辛未岁也。明崇祯间，十五世孙云程重订。仅存二十余首。  

闲居  
秋思  
饯张大使游淮  
春日  
晚兴  
九日风雨  
次韵寄梵天方丈古岩  
山居咏  
夜过吴江  
冬夜  
赠寂堂和尚  
题画  

○闲居  

开扉对东皋，逸兴觉偏豪。积雨苔痕合，残阳树影高。独醒无酒债，多病为诗劳。学得安贫法，悠然读楚骚。  

○秋思  

闲看浮云白，临风清且凉。烟林含紫翠，霜菊闲青黄。远浦沈孤鹜，荒郊宿野航。心空随地静，木石自相忘。  

○饯张大使游淮  

竟夕相欢无俗宾，悲歌弹剑壮青鳞。一篷夜雨家山梦，千里春风淮海身。缆解河桥杨柳密，酒沽村店杏花新。此行早献安南策，露布争传夺虎巾。  

○春日  

东风竟日掩柴关，读罢离骚新火烟。一篲落红春扫地，半篙新绿水连天。梦魂枕上惊蝴蝶，乡思灯前怯杜鹃。祇为儒冠空白发，几将心事赋归鞭。  

○晚兴  

翻尽残书已落晖，樵歌引我出柴扉。江横露气吞渔艇，风挟秋声动羽衣。沙草荒凉黄犊卧，渚花萧瑟白鸥飞。断云数片无拘束，满目青山入翠微。  

○九日风雨  

无端风雨路漫漫，合作重阳一日寒。酒带儒酸休怪吏，花含客泪欲辞官。蛩声强聒江城晚，雁影横沈塔水宽。闲就竹床成一梦，小儿偷为整颓冠。  

○次韵寄梵天方丈古岩  

方将飞锡思怱怱，竟夕蒲团月影重。剖破菊篱花雨散，心归莲社色身空。栖禅石暖云生衲，载酒船香雪满篷。简尽残经无字悟，觉来幡动不关风。  

○山居咏  

残红零落鸟无言，结竹为篱梦不喧。雨渍短垣茸草色，水涵空石露蒲根。风摇碎影春将尽，烟裹深林月欲昏。冷砚久荒时一洗，墨香狼藉引鱼吞。  

○夜过吴江  

西风飒飒一帆轻，路入松陵夜正清。市户残灯临水影，渔村短笛隔云声。丹枫叶落霜初肃，白苇花开月倍明。我有元龙豪气在，四桥波浪不须惊。  

○冬夜  

虚室寒侵骨，疏梅月影床。三更孤雁泪，悲怨不成行。  

○赠寂堂和尚  

冷云和衲定，悟到觉身轻。地静人偏胜，山空水亦灵。  

○题画  

半山苍霭销招提，托宿僧寮路欲迷。惟有晓钟遮不断，数声吹落小桥西。
