---
title: 第13部分
index: true
icon: editor
order: 13
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选二集•己集  

黄提举清老（樵水集）  
刘处士诜（桂隐集）  
丁处士复（桧亭集）  
庄节先生韩性（五云漫稿）  
薛助教汉（宗海集）  
潘省元伯修（江滥集）  
甘相掾立（允从集）  
陈公子柏（云峤集）  
王永丰祯（农务集）  
梅岩野人郭豫亨（梅花字字香）  

***◆黄提举清老（樵水集）***  

清老，字子肃，其先光之固始人。讳惟谈者，徙居邵武。五子各治一经，人号黄五经。清老少治《春秋》，泰定三年，为浙江乡举第一，明年登李黼榜进士。曹尚书元用、马学士祖常请留馆阁，授翰林典籍。寻升简阅，迁应奉翰林文字、同知制诰、兼国史院编修官。出为湖广行省儒学提举，至正八年卒于鄂，年五十九。子肃为文驯雅，诗飘逸有盛唐风，平生多所著述，学者称为樵水先生。有《樵水集》、《春秋经旨》、《四书一贯》行世。三山张以宁志道序其诗曰：子肃之于诗，天禀卓而涵之于静，师授高而益之以超，由李氏而入，变为一家。其自得之髓，则必欲蜕出垢氛，融去查滓，玲珑莹彻，缥缈飞动，如水之月，镜之花，如羚羊之挂角，不可以成象见，不可以定迹求也。志道与子肃为同年，好踰昆弟，故能言其妙悟如此。  

古诗六章送王君冕归陕西  
访子威都事不遇  
招友人  
送杨信父归临江  
送李子威代祀嵩衡淮海三首  
古乐府三首  
山行二首  
古意怀仲章贡侍御二首  
送僧定观归  
鄱阳舟中闻友人消息因赠  
题竹外一枝梅花  
题医人黄子厚  
武夷道中  
福山庵  
丁卯及第归和揭经历见贺诗  
题胡修撰金华杂兴小稿  
上继学王公  
送素庵刘总管归  
行路难  
送三山张国宝府掾美归  
县令行  
题高都事戴崧二牛图  
送海东之  
登平远台鳌顶峰  
天马山  
与索编修士岩访马学士伯庸于蓬莱馆因观藤花  
送人之金陵答赠张质夫  
送欧子归旴并寄江西诸友  
晚春过城西  
寻故人  
留别  
哭朱教授竹所  
兴圣殿进史  
贡闱偶成呈同院诸公  
雪夜直宿玉堂  
寄刘宰凤溪  
巧夕偶书  
夜宴友人席上有怀志能照磨暮春会同年所作因寄二首  
丁丑三月七日会同年于城南子期工部仲礼省郎世文编修文远照磨学升县尹子威主事克成秘书至能照磨子通编修凡十人二首  
张志道别都门  
柳絮风  
梧桐雨  
天运不已岁时又春学已可乎作自勉诗呈李□初教授诸公  
题平翠楼  
友人拟古乐府因题十绝句  
望云  
忆昔寄子静弟  
海子上有期  
怀友时住夏玉泉山  
登岸书所见寄魏亨道  
寄刘凤溪时有麻源之约不果往  
题牧牛图  
偶题二首  
题鄱阳方氏心远亭二首  
春晚  
题春江小景图  
钱塘怀友  
登福山遇僧偶出二首  
赠江玉成  
友人见访不遇  
送马编修  

○古诗六章送王君冕归陕西 【名弁，甲寅进士。】  

麦熟天乍热，开轩理瑶琴。兹晨有客至，一径苍苔深。日出树影倒，旷坐分绿阴。清谈落余花，松风杂幽禽。君子希道德，永言结同心。  
园林步春晓，芳径澹已开。日出露未晞，孤吟池上台。虚阁纳翠光，砚寒欲生苔。清坐契心赏，白云时入来。君子晚相识，南山碧崔嵬。  
西山三月春，万物好颜色。鸟啼自宫商，花开各红白。滔滔东流水，千里在顷刻。风雨入远林，苔痕有新箨。鸡鸣潮欲上，山月迟归客。  
狂风卷茅屋，遥见溪上山。人生有遇合，离别何足叹。黄鹄将西归，临水振羽翰。我有双明珠，置之青云端。朝朝复暮暮，照君千里还。  
少年处山谷，壮岁游京师。性本猿鹤群，焉能牛马驰。曩有采薪忧，挂冠愿为医。近得圣贤心，读书甘如饴。习贯已成癖，岂无君子知。  
十载宦京辇，田园就荒芜。兹焉拟归耕，休马南山隅。举酒树色动，莺燕 【一作「燕莺」。】 鸣相呼。流水既送君，白云亦邀余。锦囊可赠远，愧非明月珠。  

○访子威都事不遇 【同年状元。】  

清晓抱绿绮，来就夫君弹。夫君久已出，野水流花间。石涧度微雨，秋生湖上山。松阴坐永日，心与云俱闲。人事有离合，白鸥聊共还。  

○招友人  

晨雨洗余花，尘虑日萧散。芳草绿如茵，空林坐春晚。遥思江上客，尊酒愧折简。临流撷嘉蔬，共此林下饭。  

○送杨信父归临江  

自别武夷君，海水落几丈。当年尊俎地，颠倒迭横嶂。君从山中来，应见桃花开。秦人笑相语，愧我非仙才。茫茫八极中，云月秋徘徊。苦吟不出门，孤负黄金罍。划然西风生，拂我琴边埃。愿从双白鹤，去去不复回。  

○送李子威代祀嵩衡淮海三首  

天香出金门，春色动远山。使者持节去，翩如跨双鸾。崔嵬嵩少峰，卓立乾坤间。中夜南极浮，星河遶天坛。石室有宝书，泉鸣玉珊珊。安得揖浮丘，青云骖羽翰。  
群生望甘泽，五岳云气通。天香落岩谷，瑞霭春冥蒙。海潮天际来，金碧森万峰。划落紫翠堆，亭亭玉芙蓉。古庙丝竹存，迎神奏黄锺。空山递余响，落花舞青童。  
南海祝融宅，汪洋载神州。巨浸涵万有，元气何空浮。苍苍岛屿间，仿佛通十洲。神鱼在深渊，甘霖何以求。朝折若木枝，夕饮桐柏流。万里一瓣香，岂徒司马游。  

○古乐府三首  

君好锦绣段，妾好明月珠。锦绣可为服，服美令人愚。不如珠夜光，可以照读书。  
君好春芍药，妾好夏池莲。芍药多艳色，春风迷少年。不如莲有实，可以寿君筵。  
绵绵江上草，郁郁庭中柯。人生不相知，有如东逝波。食杏犹苦酸，食梅当若何？衣褐犹苦寒，衣葛寒更多。岂无千载友，肯听渔樵歌。  

○山行二首  

爱山不知倦，缓步成幽寻。观泉度迭嶂，携日穿层林。睠彼枝上鸟，少憩松间阴。萧然清风来，发我松下琴。白云邀我饮，流泉永我吟。曾谓尘中人，不知君子心。  
采采岩下菊，菊老花压地。泉露飘我衣，撷英不盈袂。铮然松子落，林下远风至。沈吟不成诗，支笻领山意。  

○古意怀仲章贡侍御二首  

娉婷二八女，绝色妙难画。新妆薄铅华，照影修竹下。盛年事夫婿，锦玉耀精舍。虽非伯鸾妻，惓然惜春夜。琴余月当轩，默默倚风榭。寄语东家儿，红颜莫轻嫁。 【此首一作《燕中怀古》。】  
梧桐生高冈，云气涵空清。南枝挂孤月，上有苍鸾鸣。大匠挥玉斧，浑然合天成。置之白玉堂，被之弦歌声。一弹松风来，再鼓溪月明。子期人已往，青山为谁情？  

○送僧定观归  

诗僧百丈来，复作五台别。丁然振金锡，桂子落秋雪。山空白雪闲，风息万籁灭。相思何处无，江湖一明月。  

○鄱阳舟中闻友人消息因赠  

岧峣九天门，玉署青琐闼。老我烟霞心，参商坐寥阔。十年望春云，不忍镊白发。鸿雁还塞来，频频附书札。江湖秋水浅，舟楫苦不达。不知南山阳，梅花为谁发？  

○题竹外一枝梅花  

仙标何处来？一寒倚寒玉。晴窗见疏林，座上春可掬。山阴带残雪，水影兼远绿。珍重孤竹君，岁寒伴幽独。  

○题医人黄子厚  

悠悠溪上山，迭迭山下云。幽人不出户，芝草日以春。伯也种丹杏，心与孤鸿轻。仲也捣玄霜，西风林间声。世降运不齐，病随人心生。芳草何所无，谁能撷其英。吾宗幼方积，积久用更精。金丹有时合，白日升蓬瀛。  

○武夷道中  

积雨多浮云，百川合为一。新晴落花深，草径没行迹。溪风淡和柔，天宇浩澄碧。诸峰出云间，净若露初拭。迟迟策驽马，稍稍度翠壁。从人不知疲，佳境恣所历。松间古仙人，燕坐松下石。羽化今几年，苍苔满双屐。乾坤妙无言，小大自有得。为我谢群芳，春风各努力。  

○福山庵  

晨光海上来，云气升万壑。鸡鸣落花中，残钟度城郭。庵僧戴星出，我自饭藜藿。宁知天地心，但有山水乐。书灯夜摇动，雾气侵几阁。开扉得新月，欲掩见栖雀。烟霞暂相违，笔砚庶有托。但留松间雪，付与双白鹤。庭柯换故叶，林竹脱新箨。何日芝草开，挐舟赴前约。  

○丁卯及第归和揭经历见贺诗  

儿时见月欲上天，昆仑独往三十年。山深染得秋水绿，所思忽到梅花边。萤灯照雪心炯炯，危坐空斋似禅定。落花啼鸟意不惊，涧瀑松风自相应。书成上谒天帝君，半夜掣起扶桑云。麒麟峥嵘列万户，虎豹奰屃悬千钧。翠盘八珍为君荐，剑佩锵锵揖群彦。木天日上五色云，知有百灵护经传。春城如海花满园，狂吟中有白与元。至今风雨飞动意，垂杨起舞花能言。银潢东流几时了，松下梦回秋又晓。苍苍此意谁得知，蟾阙佳人霜雪皎。  

○题胡修撰金华杂兴小稿  

吾闻金华之山东南峰，石壁巉起如飞龙。沧溟盘礴几万里，但见扶桑日影倒挂金芙蓉。山中仙人古愚老，青霞落落云间松。翩然独去游无穷，谒帝西上昆仑宫。春苔染水碧于酒，辇路人家插杨柳。金茎露泻明月珠，散落人间作星斗。君不见西山日上紫气横，花下有人调玉笙。太平拟进九成乐，五云楼阁生秋声。  

○上继学王公  

大风卷地沙尘昏，十日不得一出门。眼中俗子浩于海，思欲一见云中君。云中之君玉为节，廌冠峨峨照晴雪。振衣惊落琪树花，片片人间作明月。有时霹雳生风雷，松声晓落 【一作失。】 青崔嵬。众芳收雨作春色，瑶草绿遍三蓬莱。有时笔端吐光怪，干将生花玉龙蜕。广寒天上闻步虚，万壑千崖起秋籁。嗟余困学无所成，仙家幸识黄麒麟。愿从辋川觅诗法，白鸥飞入南山春。  

○送素庵刘总管归  

当年绣斧出九天，倏如白云下长川。千峰收雨作秋色，至今梧竹吟寒泉。熙台重来又三载，干将出匣光不改。冰浆尽贮明月秋，风露冥冥接沧海。海空迢迢行玉麟，霜影荡漾龙蛇惊。石田归来紫芝好，策马更入南山青。渔阳歌两岐，何如阳春生物物不知。鲁人颂泮水，何如弦歌一千里。昆也虎渡河，宽也蒲作鞭。何如樵溪九曲落叶静，平铺绿水栽红莲。紫微殿前列藩辅，华盖苍苍五星聚。夔龙■〈敝〉■〈薛〉天一方，蟋蟀吟秋桂枝暮。蓬莱枫叶昨夜秋，璚楼梦觉题金瓯。银河横空白鸾去，安得追逐钧天游。  

○行路难  

奉君七宝凤凰之绣柱，五色麒麟之锦囊。王母九霞觞中之酒，秦女万缕炉中之香。去年红花今日开，昨日红颜今日老。一生三万六千日，欢日颇多愁日少。对吴歌，看楚舞，歌舞怱怱变今古。归去来，莫行路。  

○送三山张国宝府掾美归  

三山星斗高贴天，三山潮汐走百川。张公平生饮中仙，襟度脱落神飘然。三山神人不敢友，天风吹度金鳌颠。扫清案牍待明月，平铺绿水栽红莲。公庭无人山色落，时有双燕归帘前。樵溪夜雨深一尺，城外明朝翠如织。春归草木不可遮，黯澹已作离别色。离别兮奈何！若有人兮佩女萝。公不顾兮山之阿，山之阿，沧海渺渺浮云多。  

○县令行  

石田海上秋不热，抱琴入山翠如簇。白云一榻流水深，独对青松结茅屋。西风唤起泥涂身，野冠未见天上人。灵丹一粒肯分与，便当负水耕炊薪。  

○题高都事戴崧二牛图  

东风吹浪翻平林，吴江咫尺移春阴。牧童晓出不知雨，日暮归去清溪深。一童驱牛涉古岸，草烟惨淡迷目观。双蹄涌出层水间，苍峡蹴翻石云断。一童踞策溪中流，溪风不动波悠悠。恍然顾影惊自失，尚疑身跨苍龙游。平澜远峰结寒色，至今宇宙留墨迹。可怜三子人不识，我欲问之汉津客。  

○送海东之  

海东之，玉关之人奈子何！一朝趋试当大廷，搜奇抉秘如悬河。胸中二三策，发愤精研磨。中山兔毫渴濡染，绿文臣研出大沱。御卷足挥霍，如见山人泰华江之番。紫髯长戟冻不折，浊流鼓枻冰峨峨。得官固好好，东之情最真，遂使吾侬日相亲。不夸文字雄，退与寒士相推尊。淫哇郑卫非所云，阖闾城边种杨柳，柳江柳子子亦闻。我有刻玉书，愿与穷朝昏。子若修之可凌云，不废世间功与名。况闻子弟功策勋，一门科第凡五人。琼林之中翱且翔，如此文文而章章。所以青城樵者有歌曰：海东之，兄弟三人如凤凰。我歌曰：二雏亦复鸣朝阳。再歌曰：二雏亦复鸣朝阳。  

○登平远台鳌顶峰  

六鳌簸荡玄圃碎，三岛崩腾失空翠。海风掣断南山云，分我沧江半江水。台南岩谷青岌岌，奇松怪石作人立。山巅恐有风雨来，林径空蒙落花湿。水东屴崱结平绿，积雾飞岚坐堪掬。蓬莱迢迢几万里，一碧天光浸寒玉。吟翁回首看不足，缓步策驴度空谷。谁知咫尺山中幽，望断残晖立修竹。  

○天马山  

溪随天马西北行，半空忽见莲花生。双鸾欲下却飞去，旌旗引入丹霞城。攀萝上到猿啼处，恍然旷坐消百虑。千山无人云气深，终日徘徊不能去。虚空楼阁时自开，异香忽起三清台。风吹笑语落天半，疑是神仙跨鹤来。百花潭上春自照，白鹿呼人猿亦啸。路迷不敢轻问津，恐有贤人隐耕钓。苍厓九折樵径通，绝顶可见西崆峒。尘心豁然臂欲羽，竦身直上凌天风。  

○与索编修士岩访马学士伯庸于蓬莱馆因观藤花  

昔访蓬莱馆，春烹芍药牙。重来寻竹径，久坐落藤花。君欲鸣瑶瑟，予将拾紫霞。鹤吟知雨近，留宿白云家。  

○送人之金陵答赠张质夫  

林塘残月晓，松露滴清声。此日佳人别，空山碧草生。江湖双白鸟，风雨一啼莺。解缆春花发，悠悠万里情。  

○送欧子归旴并寄江西诸友  

旴水曾游处，燕城独眺时。雁来惟我在，叶落祇秋知。风雨连今昔，江湖重别离。送君芳草色，千里见相思。  

○晚春过城西  

林塘密叶静，禽语绿波翻。坐想青云士，幽寻白石村。西山遥下榻，芳草欲移轩。时有渔樵侣，春风载笑言。  

○寻故人  

适兴一寻君，君家在白云。幽花秋 【一作春。】 后见，落叶夜深闻。随意坐苔石，呼童煮涧芹。不须谈世事，诗思正纷纷。  

○留别  

相寻复相别，把酒意如何？云石有时合，风湍无定波。此生无出处，一笑对嵯峨。长揖下山去，暮烟浮女萝。  

○哭朱教授竹所  

日问竹平安，凄然泣白鸾。讲堂春寂寂，归路夜漫漫。前度成虚设，斯文已不刊。些声云谷外，落月带微寒。  

○兴圣殿进史 【庚午。】  

瑶编初进侍清 【一作明。】 光，日丽龙池昼刻长。堤柳染成春水色，宫花并入御炉香。金壶洒露层阶滑，玉椀分冰广殿凉。蒙瞍似知天意喜，凤笙新奏五云章。  

○贡闱偶成呈同院诸公  

射宫围棘断经过，闲却秋声太液波。风定碧帘闻禁漏，夜残银烛见星河。仙人共对青藜杖，词客孤眠白玉坡。弱水蓬莱三万里，不知何处月明多？  

○雪夜直宿玉堂  

琪树花生禁漏迟，金茎月色近书闱。白云入水春无迹，银汉横空夜有辉。竹静似闻苍玉佩，松寒欲傍绿荷衣。乾坤清气蓬莱表，独对天风拂素徽。  

○寄刘宰凤溪  

玉署芸香课石经，江湖无复旧诗名。日移宫树春怀友，花落天阶晓听莺。沧海料应流不尽，白云安得与同行。君行十八滩头路，为说相思万里情。  

○巧夕偶书  

几叶梧桐暮雨收，彩棚尊俎候牵牛。青鸾西去瑶池冷，乌鹊南飞碧水流。屋角月明三尺竹，河边云湿数星秋。天风扫退尘间梦，一曲金徽独倚楼。  

○夜宴友人席上有怀志能照磨暮春会同年所作因寄二首  

碧池开冰朱夏凉，瑶席倚翠芙蕖香。清歌夜半起秋籁，妙舞风前摇露光。云行星月递隐见，雁度河汉相低昂。青山对面隔一水，渺渺长空愁欲霜。  
青山林下啼斑鸠，绿杨门前嘶紫骝。落花成阵作春雨，东风淡淡云悠悠。美人卷帘日在手，胡蝶飞上珊瑚钩。南山不见笋成竹，拟约沧波同倚楼。  

○丁丑三月七日会同年于城南子期工部仲礼省郎世文编修文远照磨学升县尹子威主事克成秘书至能照磨子通编修凡十人二首  

曾记城南尺五天，重来携手宴同年。春风远塞蒲萄酒，明月佳人玳瑁筵。苔上药阑红染露，莺啼柳径碧生烟。琼林十载多离别，欲拂金徽思渺然。  
川凫浴日金粼粼，垂杨马嘶三月春。游蜂舞蝶总爱客，飞絮落花时近人。东风吹水入银瓮，芳草为我铺绿茵。更催朝露染魏紫，舞袖一拂南山尘。  

○张志道别都门  

竹寺西轩共听琴，杏花犹记紫囊吟。溪山老我扁舟兴，风雨知君万里心。沧海夜潮银汉湿，蓬莱春树碧云深。三年离别尊前话，倾倒何时更似今。  

○柳絮风  

三月韶光天气清，游丝舒卷太无情。微飘帘幕当春昼，乱扑亭台似雪晴。醉脸欲吹新燕弱，舞腰初软落花轻。江头点点行人泪，相逐离歌洒客程。  

○梧桐雨  

曾将秋信报人知，又与西风泣别离。病绿滴残犹有泪，题红流去更无诗。旧巢凤冷朝飞远，古井金寒晓汲迟。待得楚台云散后，却凭琴调寄相思。  

○天运不已岁时又春学已可乎作自勉诗呈李□初教授诸公  

东风一笑可人心，旋沥新醅对客斟。山色未匀春意浅，梅花已老白云深。半轩依竹闲听雨，千里怀人欲抱琴。试问樵溪来年意，碧波东注渺难寻。  

○题平翠楼  

华楼突兀摩苍天，青吟飞上神飘然。虚阑六曲拂云起，莲峰千仞当尊前。晴岚带雾结秋色，修竹过雨鸣寒泉。东风一笑歌石鼓，心期试问金鳌仙。  

○友人拟古乐府因题十绝句  

早晚临妆镜，秋容怯玉钿。君心如日月，照妾似初年。  
采荇归来午，花梢日转廊。绿阴凉似水，不用洗红妆。  
生爱东邻女，蛾眉画不如。近来机杼废，临得右军书。  
漫道从军乐，风霜只独居。三年辽水上，不得一行书。  
海上扶桑景，清光日见君。祇愁风雨夜，西北有浮云。  
今夜中秋月，含情独上楼。辰星三两点，偏照玉帘钩。  
自见南楼月，频频梦楚州。无端今夜雨，祇作小山秋。  
露井疏桐晚，风亭碧蕅秋。卷帘山月上，水宿见双鸥。  
堂上春花老，流泉日绕山。愿为双白鹤，云路载君还。  
天子西巡狩，彤弓锡虎臣。楼兰何日斩，看汝画麒麟。  

○望云  

日出五丈高，白云浩如海。城郭在云中，山人在云外。  

○忆昔寄子静弟  

忆昔走马寻丹丘，醉卧白云溪上楼。黄石桥东两松树，一夜水长到梢头。  

○海子上有期  

金堤晴日共鸣镳，倾盖松阴待早朝。数尽荷花数荷叶，碧云移过水东桥。  

○怀友时住夏玉泉山  

远水平林翠遶城，秋来风雨动离情。玉泉千尺梧桐树，月下时闻落叶声。  

○登岸书所见寄魏亨道  

紫霞摇日花满川，渔翁不归鸥在船。白云悠然渡水去，平野秋色青连天。  

○寄刘凤溪时有麻源之约不果往  

南国佳人鬓欲丝，仙坛孤负杏花期。多情惟有东桥水，流到瓜州月上时。  

○题牧牛图  

平原雨多烟草浮，牧童驱牛如挽舟。柴门正在水深处，青山流过屋西头。  

○偶题二首  

永夜观儿课旧编，小窗灯火忆当年。曲肱自笑不成寐，月上瑶琴第五弦。  
雪夜题书玉署深，思山便欲寄瑶琴。征鸿若问平安信，河汉东流是此心。  

○题鄱阳方氏心远亭二首  

湖上千峰碧染衣，琴轩春雨白鸥归。无人共语乾坤外，燕子南来雁北飞。  
柴门垂柳晓啼鸦，露径苔封芍药芽。分得鄱阳云一半，自携春雨种黄花。  

○春晚  

春老他乡奈老何，可人红紫渐无多。闲来绿柳坡头路，记得流莺第一歌。  

○题春江小景图  

小艇无人载绿阴，白鸥门外笋成林。不知多少山中雨，染得一江春雨深。  

○钱塘怀友  

舟泊风林一雁声，白苹红蓼共思君。月明江水多于海，雨后秋山碧似云。  

○登福山遇僧偶出二首  

欲叩禅关未有诗，满山空翠湿人衣。竹间倚杖到西日，试看白云归未归。  
鹫岭云深杖屦幽，竹 【一作江。】 风松影共悠悠。何人分得僧家榻，坐看南山一片秋。  

○赠江玉成  

千里还家独抱琴，象山杳在白云林。晚寒莫厌江东路，人倚梅花雪意深。  

○友人见访不遇  

君乘白鹤下青云，我入春山听晓莺。可惜小楼风雨过，无人收拾万松声。  

○送马编修  

军山流水绕旴城，曾记维舟听晓莺。君过柳阴聊驻马，春风叶叶是离情。  

***◆刘处士诜（桂隐集）***  

诜字桂翁，庐陵人。生二岁失母，七岁失父，九岁宋亡。年十二，作为科场律赋论策之文，蔚然有老成气象。宋之遗老巨公一见，即以斯文之任期之。既冠，重厚醇雅，素以师道自居，教学者有法。萧御史方厓、文集贤学山、郑尚书鹏南先后以教官馆职遗逸荐，皆不报。至正十年卒，年八十三，门人私谥曰文敏。所著诗文曰《桂隐集》，桂隐，诜所号也。欧阳原功谓其文根柢六经，属餍子史，躏轹百家，渟滀演迤，资深取宏，榘矱哲匠，达于宗工，液古融今，自执其韛，应虑不获，靡施弗宜，虽未尝露其隽杰廉悍踔厉风发之状，韫玉在椟，气如白虹，不可掩抑。至正间，门人进士罗如篪宗仲刊行其诗十四卷，题曰「存稿」。明嘉靖间，永新族孙志孔重为锓梓，太史罗洪先为之序。桂隐律诗多佳句，五言如：「山作登楼色，天留隔巷□。」「云分潭际树，帆上驿边洲。」「落日湖阴笛，凉风水郭秋。」「一灯遗老鬓，四海后元春。」「树悬山雨白，门掩佛灯红。」「村烟茅屋午，篱蜨棘花晴。」七言如：「燕子楼台人影瘦，海棠池馆月痕孤。」「桃花浪起春风阔，燕子寒生社雨多。」「鸟断空山孤树悄，马嘶小驿一灯昏。」「江湖宦客孤舟夜，城郭诗翁白发春。」「燕子池塘诗句好，蒲花帘幕酒杯深。」「君如硎刃千牛解，我似车轮四角方。」「刺绣帘栊莺语倦，读书院落絮飞忙。」「草意欲供新得句，桃花犹记旧来人。」当时诸老宿评其诗，以为高逼古人云。  

感兴二首  
春寒闲居五首  
吴宁极惠和闲居五诗复用韵为谢  
古意二首  
饮酒有何好  
作诗能穷人  
山中杂赋二首  
山中二首  
古诗三首赠张汉臣游金陵  
石洞杂赋  
山家  
江上晚兴  
征夫叹  
春怀  
夜坐二首  
闲居燕坐望城隅李花  
桂山堂独坐  
初秋感兴  
送范主一宪郎  
十六夜雨邀诸侄小饮  
中秋故乡南邻杨氏招饮  
寄题胡氏涧月堂二首  
晓行  
八月四夜闻微雨  
庚午冬留淦州忆亡孙凤二首  
和张庆远游青原  
和罗昌逢千叶桃  
和邓牧谦社日郊行  
和罗元翁  
送艾幼玉赴南安儒教  
追和白乐天三月三十日作  
白木槿  
荷花庄独步二首  
元日赋红梅  
石菖蒲  
旦坐对客  
晓行  
和临江饶自然夜坐  
霰雪和彭经历琦初  
和邵有初同饮熊氏小园  
和张尚德宪郎  
和张子明学录三首  
临江傅用宾以诗见贽并贻端石用韵为谢  
雨晴门外独坐  
暮坐  
开岁三日池上小立  
山家阻雨得晴出郊  
早行值雨  
园亭夜饮  
池亭即景  
午坐  
援笔  
赋小松树  
游崇福寺  
和萧天叙山行  
暮斋  
文江同诸公晚步  
雨后  
出墅初冬  
夏初城西楼燕集  
萧孚有以左耳陶瓶对客煎茶名快媳妇坐间为赋十六韵  
九日偶赋  
和友人端居遣怀  
哭袁从义  
白木槿  
假寐  
蒲萄  
山居即事四首  
春阴  
新春  
春雨晓坐  
题彭宜远所藏罗稚川山水楼阁图  
题盘谷图  
和东坡四时词  
前采薇歌  
后采薇歌  
释枯林铁如意歌  
庚午岁七月自城中归吉文故乡南岭谷平庐陵印山凡故旧多招饮者饮后辄援笔赋诗五七言律外得歌行九篇聊书以遣怀云尔  
天马歌赠炎陵陈所安  
题文山衡阳跃马图和须溪韵  
丁都护  
秧马歌和萧养吾  
木牛歌和萧养吾  
题白府判仲谦所藏钱舜举岩壑图  
送刘玉成之杭  
谢王宜远饷黄雀  
草虫  
题罗稚川小景  
野人家  
赠刘尊德善琴工画  
题铁仲坚宣差所藏罗稚川烟村图  
庐陵十景同萧克有孚有诸公作  
赋杜氏秋晚红梅用友人韵  
赋欧园海棠和罗起初  
感旧行  
忆昔行送李省掾友仁从李龙川平章定寇  
游沙山和萧安国  
南楼乘月  
淮南芍药  
......  

○感兴二首  

秦人燔诗书，圣道散若烟。宫殿干斗极，东游问神仙。汉祖祠孔子，遂为百代先。大哉礼乐意，所见何卓然。因势道其趋，勇赴如决川。但恨群臣间，余习犹櫜鞬。良平虽善虑，不在三代前。安得豁达□，一见贾少年。  
金张贵朝廷，卫霍列茅社。奴隶凌虹霓，亲戚折五霸。斗鸡驰鄠杜，射虎宿浐灞。意气骄盛时，咳唾有光价。相如涤器夫，万里驰驷马。买臣最微贱，怀绶出邸舍。贤愚何必齐，时至俱气化。岂无单綀士，叩角五陵夜。太史重成名，寂寞千秋下。  

○春寒闲居五首  

贫居托幽巷，久雨客来绝。春寒霰时集，淅沥在高叶。鸟鸣日已宴，寂寂茶鼎歇。惭无晁氏智，懒事主父谒。闭门自读书，庶以励高节。  
潇潇山城雨，摵摵书馆风。喔喔邻屋鸡，迢迢远坊钟。遐思在古人，展转魂梦通。抱拙俗所弃，岁晚将谁同。赋成不轻卖，金尽当忍穷。  
久寒卉木寂，初旭阴翳谢。春浅有令姿，澹澹在平野。山明孤烟发，天迥一鸟下。积忧鲜旷怀，怡咏聊此暇。赋诗勿锼刻，养生师叔夜。  
昔时如花人，今年兀若株。华滋散安在，嗜好岂不殊。河水不灌翳，春风不归枯。闻道须少日，立功无暮涂。  
西里夜回烛，东邻朝玩山。相视无羡心，丰约自不关。芳草满幽庭，日宴人未还。久阴忽微暄，孤禽语花间。  

○吴宁极惠和闲居五诗复用韵为谢 【录三。】  

嗜澹务坟素，端居世机绝。微风被崇梢，撩乱书几叶。山家晨烟薄，日晏远春歇。庭寒掩余蕙，剥啄谢过谒。幽怀忽浩然，高咏脱音节。  
衰发如素雪，一往随飘风。怅然平生怀，危坐闻远钟。守身易成隘，应俗或谓通。不惜举世稀，所慕知者同。傍偟岂有求，寂默非伤穷。  
文章在天地，万古相递谢。风霆春行天，雕隼秋纵野。所得虽良殊，自役总无暇。飞霜厉薄寒，木叶日以下。咫尺不共论，孤灯结遥夜。  

○古意二首  

古风日以丧，交道遂以圮。昔时素心人，忽若匪知己。朝直蓬莱宫，暮宿光禄邸。联骑多季剧，填门集金史。疑嗔着天下，名德为垢秕。古言西施贵，众色失桃李。不见秦张仪，卷舌让苏子。  
南方有佳人，天质辞红妆。素手映轻雪，明珰照罗裳。二月千花开，笑语春风香。盈盈水晶帘，丹云贯疏房。自倚绝世姿，鬒鬟不能霜。秋叶鸣西楼，城乌啼夜凉。高节良自固，谅不悲年芳。  

○饮酒有何好  

饮酒有何好，但取愁可消。古人不造酒，天地皆是愁。刘阮醉一石，我饮三叶蕉。当其忘世累，略与刘阮侔。人生量浅深，随分无过人。天地傥无愁，无酒亦可休。  

○作诗能穷人  

作诗能穷人，谁能忍不作。但见平生愁，霏霏笔端落。朝骑孤凤凰，暮驾两黄鹤。手携王子晋，吹笙上寥廓。人言忌太高，下笔宁浅弱。穷通信有命，诗道未可薄。  

○山中杂赋二首 【壬申。】  

昔出忧雨来，今行恐无雨。傥苏八月旱，宁受一日苦。潇潇凉浥稻，稍稍润入土。生物吸流滋，如饥得膏乳。田家隔短墙，颇亦闻笑语。幸收饘粥资，筋力庶可补。  
我饮本不多，兴至不可无。但恨无美酒，旋买山中壶。山中近村味，山外多浇渝。饮灰令人病，饮败令人愚。寄言好饮人，慎无以名沽。  

○山中二首 【丙子。】  

蓐食希早出，出城日已辰。况悯肩舆劳，时亦步嶙峋。嶙峋苦难步，投宿荒村民。启扉炽灯火，延客意颇真。苦辞村无酒，无以洗埃尘。岁歉有稚粟，尚可分炊晨。高门多吠犬，仓卒难投身。勿投高门宿，勿厌村家贫。  
溪桥落白水，野路覆红叶。山边四五家，日暮烟火白。归牛认深巷，行客指新月。村田旱伤余，老稚筋力竭。方今冬序初，饘粥傥未缺。雪霜且已来，卒岁谅何策。  

○古诗三首赠张汉臣游金陵 【能诗琴。】  

古诗出情性，声在闾巷间。采之被弦歌，听者醇风还。大音既寥阔，群喙何间关。燕■〈石昬〉混良璞，楚菉藏崇简。妙理忽有合，正在不可删。秋高星河空，天风吹佩环。  
古桐蕴至理，出阳或施阴。和为祥凤鸣，悲作离鹄吟。高寄周孔思，清写夷齐心。子期不可铸，空有千黄金。天高九州岛旷，百世无知音。梦骑白麒麟，振衣蓬莱岑。  
金陵南之镇，兴废满目中。青山澹无言，万里江流东。高楼朱雀桥，野笛交秋风。子行览其余，弹琴送飞鸿。柏台云霄间，貂荐峨群公。为言经济理，所贵贤俊崇。  

○石洞杂赋 【庐陵罗士奇都事葬母新淦石洞，山水甚佳。丙子冬，其侄履贞邀同游，穿幽觅胜，相与徘徊者连日，择其景之尤佳者赋诗。】  

石洞  
石溪  
石泉  

△石洞  

蜿蜒辞夷皋，迢递陟穹巘。绵绵千万峰，苍秀入遥见。既疲犹穿云，小息仍下阪。崎岖到祠庵，高桧挂日晚。人家绕稻田，窅然复平远。园庐接烟火，篱落散鸡犬。虽知非仙源，谅亦乐农畎。卜居兹未能，抚景徒缱绻。  

△石溪 【是日，与郭德方坐溪石论文把酒忘归。】  

冬旱水愈涸，微流行石间。炯如玉琐窗，屈曲相交关。泠然落幽罅，隐约闻佩环。择石踞其高，兀兀相对闲。日宴遂相酌，持觞看青山。疏雨作还止，徘徊澹忘还。  

△石泉  

重岩括元气，云窦出涌泉。迸流络广石，百尺高帘悬。微风度午日，烨烨生红烟。始知穷幽讨，奇观满垓埏。我友趁奔鹿，搴裳陟其巅。蹇步独竛竮，矫想为欣然。瓢汲试茶鼎，庶足凌飞仙。  

○山家  

山中烟明明，山下泉曲曲。书声出疏林，枫叶半茅屋。檐敖曝绵枲，园疃纵鸡畜。寄言避世人，如此亦可足。  

○江上晚兴  

南堤直而崇，西岸洼以折。中流千片帆，水日相映白。翩翻孤鸢逝，迢递高树没。缅思沿洄人，今古几英杰。晚泊得鲜鱼，举杯望新月。  

○征夫叹  

六月征广徭，涂埃千丈高。渡水波沸骨，登山汗流刀。豺虎攫疲马，荆棘破长櫜。贼来多如云，石洞穿千。铁甲日晒火，大旗烟涨涛。恶溪塞断骨，乱砾纷流膏。前年过流沙，苦寒脱鬓毛。风裂壮士冑，雪积将军旄。人生莫作军，寒暑相战鏖。人生莫作军，性命如蓬蒿。君王方神武，狐鼠何足薅。但愿四郊静，微躯敢辞劳。  

○春怀  

连阴如病醒，耿耿乍离索。钟疏山馆静，花落春衣薄。清心近懒率，壮事成寂寞。卧看古木枝，幽鸟午频啄。  

○夜坐二首  

月入暑未解，夜久凉始归。山月升渐高，照见幽人衣。幽人行未已，月亦转墙西。  
云行树阴薄，风过树阴敧。云风清弄 【一作「弄清」。】 夜，政尔无人知。惟闻墙根水，泠泠下幽 【一作秋。】 池。  

○闲居燕坐望城隅李花  

春晴满天地，我独了一室。得欣或暂时，积念动弥日。遥花洗宿润，姝静耿独立。日光照素服，玉气起数尺。纷纷看花人，车马共朝夕。幽意当谁言，微风断城笛。  

○桂山堂独坐  

笙竽闹春晴，此处乃幽阒。啾啾唯鸟鸣，寂寂鲜人迹。青天树光动，白日瓦气湿。阴阴庭下影，满地不可执。蛛丝网虚檐，悬叶如堕翼。缅怀昨日心，孰拟坐兹室。抱迂世同薄，得景意自适。穷通信所遭，逍遥聊永日。  

○初秋感兴  

秋风殊未来，林叶独先见。譬如老将至，颜貌已潜变。娟娟庭中月，落落梁上燕。有酒谁与同，微凉发如练。  

○送范主一宪郎  

庸夫老丘里，志士轻山川。古来环辙人，往往皆才贤。范君绣衣家，白璧生蓝田。清游半朔南，征衫积涛烟。崇台交辟剡，思亲理归船。吴州肯暂驻，风概倾四筵。挥毫走秋蛟，吐句纡春涟。清霜净江波，水花寒更妍。棹讴催客发，风正帆始悬。翩翩凤凰翎，终当仪九天。  

○十六夜雨邀诸侄小饮  

世事不可期，今宵竟疏雨。岂无樽中酒，终复减欢趣。子侄既满前，稍稍相笑语。共言见面稀，无月亦良聚。烛花剪欲尽，络纬语庭树。云开月已高，还照人归去。  

○中秋故乡南邻杨氏招饮  

老来归故里，百事非故情。惟有山间月，犹作儿时明。是时秋且半，夕气忽已清。南邻招客饮，步听危涧声。月色酒中乱，树影盘中横。乡曲佳节意，风露白发茎。我怀岂在酒，酒觞且徐倾。  

○寄题胡氏涧月堂二首  

泠泠山中涧，皎皎天上月。以月照涧泉，举世无此洁。月以表我心，涧以明我德。秋风吹八极，踞石濯华发。短瓢吸寒光，羽衣弄飞雪。梦骑白凤凰，直上碧瑶阙。安知世间人，咻咻方病热。  
世人不识泉，等之黄泥湍。世人不识月，视若白瓦盘。断蒿三板船，沮洳鳅鳝蟠。击筳喧里耳，哓哓声不完。嗟此泉与月，信当何人看。我尝遡其源，颢白通广寒。懿彼隐君子，相从此盘桓。  

○晓行  

畏热中夜发，出门人已多。纷纭各有役，如水争趋河。始知昨宵梦，此时方无何？悠悠百年间，劳逸瞬息过。大星如玉斗。照我双鬓皤。东日如车轮，三辗未上坡。  

○八月四夜闻微雨  

梦觉有奇事，淅沥高瓦鸣。焦枯岂云润，且欣闻雨声。秋稻既无及，蔬麦犹可耕。侧耳恐复止，愿望深中情。向来春夏交，流潦高入城。秋旱理宜有，天道良难平。大钧转万物，旋斡势孔轻。仙瓢贮海水，安得尽注倾。  

○庚午冬留淦州忆亡孙凤二首  

古道昔同往，天寒今独行。汝死不自悲，我老难为情。死者若不悲，死当胜于生。霜重草尽委，山空泉自鸣。我发既尽白，我怀何由平。  
快意每不至，伤心来自多。十年五痛哭，安得鬓不皤。之子入梦想，长眉双颊酡。魂气既何之，耳侧犹弦歌。月上高林枫，月落幽社萝。怪魑攫人命，阴壑森蛟鼍。吾闻圣明时，沴不干太和。重华不可遡，千古当奈何。  

○和张庆远游青原  

平生嵩恒心，今日行兹原。东风岂不好，褰衣步青天。境空忽欲动，意却仍贪前。白日照八极，千厓偃如眠。芙蓉远修供，铃铎昼不喧。佛祖了何语，香炉自生烟。群经过名教，乃以文字传。题诗杂好丑，讷者存岁年。不知自有此，登览谁最先。春桥唤饮酒，一醉日可千。阴阴风在麓，炯炯天映泉。同来不同趣，隔花亦垂鞭。  

○和罗昌逢千叶桃  

闰赢首增春，朔霁久连望。梅残不留玉，桃盛忽成障。异姿夺众妍，姝萼同一状。重□杂裼袭，迭彩迷下上。泪明露借光，影堕日分漾。纷披竞年华，剪刻费天匠。先生被花恼，书罢时亦访。亭空昼无人，山鸟立幽桁。横波绕碧带，老树入古像。同游无前度，得句有孤倡。仙源谁与期，微风起衣浪。  

○和邓牧谦社日郊行  

春风辋川花，社日浣溪酒。百年少旷怀，四海几佳友。马蹄破莎泥，舆影掠桑亩。交深主忘宾，句逸心应手。流水清绕庐，好山秀当牖。幽寻既有会，剧语不知久。抚卷如同游，不待接踵肘。妙哉蓬莱音，三叹得希有。  

○和罗元翁  

清风如高人，爽致可以师。浮游天地间，匪亟亦匪迟。齐纨之所招，似者或致之。岂伊至妙意，而或入控持。如何执热人，可热不可思。  

○送艾幼玉赴南安儒教  

儒官如蔗杪，妄意近佳境。亦知嗜习累，诳俗示隽永。堂堂道心翁，学道倚 【袖领】 【领袖】 。摛词屈邹枚讲道来华邴。盛世擅场屋，金石出欬謦。东家升仙子，往往尽余鼎。空山三十年，华发忽垂顶。春风八极意，独立修竹影。一官岂足偿，跋涉压崇岭。五陵多少年，冰雪照清炯。杨花鸟语乱，走马出三省。古来天地间，此事从耿耿。南中少人事，山水清可咏。岁晚不负君，梅雪三百顷。  

○追和白乐天三月三十日作  

人生天地间，行乐苦未毕。陪欢与强笑，有似名无实。新年如乍来，四序忽复一。池痕乱微雨，檐翼语残日。青山澹无言，风花杂徐疾。笑持鬓间丝，为问此何物？  

○白木槿 【重台，每开踰十日。】  

数花出篱楥，耿耿照夜阑。月寒客独起，恍若山雪残。天风泠然来，坐久身欲翰。梦酌琼宫浆，荐以雕玉盘。群妃霓裳冷，天姣环青鸾。世言朝暮落，耐此十日看。始知洁白姿，颇胜施朱丹。大钧纵万物，尔本羞蕙兰。同类偶自别，亦复得赏叹。勖哉励贞节，相期在岁寒。  

○荷花庄独步二首 【庚午。】  

少年所寓留，今视为故里。邻翁不知老，笑我老如此。徘徊阡亩间，感会独在己。雨足秋禾肥，平偃如席几。鸡豚散原陇，菰芋绕池水。饥馑稍已忘，及此乐生理。日暮樵未归，炊烟数家起。  
吾与二三友，周回此田畴。中岁风雨散，兹游谁与俦。望山渐适意，得树亦少休。峰回西风长，吹我驼毛裘。登高遂遐瞩，一粟托九州岛。去住定有契，欣戚焉足留。戏攀西祠花，下濯北涧流。 【旧与杨士奇、罗君逊皆寓此。】  

○元日赋红梅  

红梅本迟暮，冬暖遂争先。乱蕊额黄澹，细蘤丹砂圆。虽加点染工，风致终自然。怀哉生意具，欲折还复怜。物理且如此，吾生宁怨天。  

○石菖蒲  

盆池有灵苗，石罅忘偪仄。微根乱繁丝，疏叶散纤碧。苔莓封巉岩，沙水明的皪。所贵含贞姿，终然傲苍色。道人勤养护，黄悴辄剪剔。常与贝叶书，珍爱同几格。豫章蟠青冥，风雨作霹雳。小大固尔殊，赋分焉得易。相期乔松交，岁晚坚九节。  

○旦坐对客  

夜久听寒雨，坐来星满天。重雾被原野，漫漫白于毡。五更雨复集，急洒惊客眠。岂意今日霁，旭暾如黄绵。相对庭树下，满倾药玉船。万事且勿虑，苍天工转旋。  

○晓行  

星明天宇迥，山驿鼓初发。行人稍已动，露气漫野白。方塘浸道隅，荒荒似寒月。日出炊烟横，鸡声隔林樾。  

○和临江饶自然夜坐  

庭树秋月高，危叶光欲堕。孤蛩感凉气，唧唧稍近坐。邻家弄机杼，微灯出窗破。寝斋生新苔，禅裯掩关卧。  

○霰雪和彭经历琦初  

岁饥瓜地荒，老病卧玄晏。闭门三日雪，飞霰相杂乱。飘空乍鸣屋，穿隙已在案。载涂积愈高，集水凝不泮。山寒消久暄，土润苏亢旱。颇疑湘鲛泣，珠玑夜分散。又如洛仓破，白粲接原岸。柔条压既低，高木擎欲断。体圆工簸弄，地远迷界限。我生事嘲吟，寒饿不可逭。坐悯民瘼深，谁与觅医缓。救荒既不预，应卒自无算。古称兆丰年，至此可三叹！ 【时岁将除，再用韵和之。】  
别岁夜卧迟，怯冷朝起晏。黄云低不动，白霰下愈乱。鸣檐锵若佩，积地厚成案。遇坚势屡跃，得暖湿先泮。严冱阻春生，萧条助人旱。纷如撞斗破，疾若抟沙散。朽株发英华，深谷变陵岸。先生懒斫路，门外人迹断。作诗无雕锼，白战安可限。空山斸黄精，微此命难逭。少年喜映书，老大悔儒缓。豪门方饮羔，觞急不可算。安知负薪者，道旁拊膺叹。  

○和邵有初同饮熊氏小园  

客佳不必多，地近得频往。极知后花时，聊复纵心赏。树深路欲尽，林缺天忽敞。坐久飞雨来，黑云涌奇嶂。清风杂笑语，共作金石响。尚疑有余韵，隐隐在蓬莽。豆觞稍狼藉，宾主各酣畅。安知墙外人， 【谓墙外丛冢也。】 千载落埃坱。生时谅自谋，局促戒游荡。百营有丑妍，一尽无老壮。何为苦不饮，劳身入羁鞅。  

○和张尚德宪郎  

君诗如长江，浩浩积潴汇。纵之泻千里，所过不可界。又如百货集，光采照圜圚。铦铓干莫锋，温润琚瑀佩。变化发令姿，富博骇群睐。郁孤留十日，山水各献态。振衣千仞颠，謦欬答秋籁。涉溪螺斗惊，窥谷杞根吠。群峰如故人，拄杖静相对。尽追坡仙游，踏破山浪翠。吟工压木容，气正失恒魅。知君青云士，胜迹犹所爱。经济满胸中，领览暂方外。不同牛山登，流涕感谢代。五羊屹霜台，掾檄促今迨。悬知众器陈，政复待殷鼐。古来成功人，所贵志慷慨。文奎动遐极，爽气破炎霭。九月霜露严，整驾俶高迈。便同南溟鹏，俯谢蜩鷃类。  

○和张子明学录三首  

比竹无至情，焦桐无余滋。和音发清润，婉恋令人思。奇蘤倾众目，矫然出藩篱。物理终有合，恨无音与姿。  
白云岂不洁，或谓无其芳。斗柄岂不高，或谓难挹浆。高洁自皦皦，傝褥惊堂堂。倚杖久无言，飞云度横塘。  
张君北方学，易道究微净。长才譬骐骥，局蹐果下径。作亭依层城，傲悦有余兴。芳草皆会心，飞云亦成咏。  

○临江傅用宾以诗见贽并贻端石用韵为谢  

幽幽端溪石，来自佳人持。相待三千年，所得非所期。春风琢粹质，秋泉涌寒滋。文增李杜壮，书助锺王宜。闻昔初取时，千夫下岩陲。坚锥启石矿，利刀斩荆藜。镌锼后土閟，百丑得一奇。点若鲁雊美，伏如虞鸡雌。宜登白玉堂，黄麻照春姿。发挥四海治，润洽万姓私。谟希禹皋懿，诰逸周召规。胡为到穷谷，一落不可追。饥吟腊雪冻，病哦春日迟。蹇蹇涓滴润，不能沾砚湄。生从嘉兴学，江汉驱文辞。巨册传群理，三读为叹咨。砚磨不自宝，乃以赠所知。愧我无所用，藏之如镇圭。  

○雨晴门外独坐  

东风瞰我帏，啼鸟发我兴。出门更无人，惟有青山静。琤琤石水鸣，忽洗人世听。他日岂不来，邂逅乃复胜。  

○暮坐  

悄悄若有怀，悠悠竟无适。春深墙英落，失我庭下石。飒然一雨止，坐见万瓦湿。风急寺钟静，惆怅成暝色。  

○开岁三日池上小立  

今日天气暖，已似三月春。经冬雨雪少，风起辄生尘。道人幽行倦，树下一正巾。流水见两鬓，一笑叹我身。日光堕木叶，满沼黄金鳞。白云行其间，游鯈动奫沦。偶然景与遇，亦足适吾真。人生会心处，何必穷其滨。芸芸黄埃中，勿语行道人。  

○山家阻雨得晴出郊  

山家半月留，坐待雨声住。东风入我檐，领客村南去。晴光着天壤，生意欲飞舞。野禽拂清涟，杂花满幽树。回首西冈麦，十里绿如雨。新年今日佳，复足济胜具。儿时所经过，仿佛犹可覩。穿深过乱峰，意与仙境遇。白云行洞口，枯木记归路。安知山间人，不讶余何故。  

○早行值雨  

濒江夜不寐，舟客声可怪。飕飕篁竹动，沙水辄澎湃。晨征路泱莽，春泥踏行蟹。江空雾连山，隔手已为海。古木夹道边，宿雨惊我盖。我行亦何为，益信劳大块。平生青藜杖，至此始足赖。天地稍向明，云来复如黛。平田万白珠，欲攫不可待。奇变固可观，跋涉良可慨。作诗寄我友，要使心目会。何时终南山，卧听响窗外。  

○园亭夜饮  

酒酣爱花香，三齅湌欲既。春风心骨软，狂歌发永欷。却念坐间人，谁共此时意？  

○池亭即景  

小亭扫芳径，幽鸟语初暖。坐攲阶草柔，行避径条短。水光与花影，历历明不乱。疾风忽翻林，落红半池满。  

○午坐  

今日频送客，兀坐心未定。午倦睡适来，鸟语偏满听。昏昏半人世，隔屋喧笑竞。恼我彼不期，阅动正在静。清风白昼永，庭影乱复正。悠悠无与言，起步林东径。  

○援笔  

落日池上饮，荷花醉于人。清风吹人衣，玉笙彻秋旻。酒酣起绝叫，游子不念贫。平生阮嗣宗，定胜石季伦。  

○赋小松树  

何时始移根，今日已映坐。沐露欲五寸，出草先几个。林深带宿润，湑湑垂白唾。欣然千丈意，郁勃不可挫。我无定居地，此计恐成蹉。他年欲待阴，日月当已过。桑麻要生养，文字迫寒饿。柳传未可学，泛书真足课。如何抱空疏，矧复习痴惰。嗜饮此山水，五岁饱高卧。君看重来时，风雨夜相和。  

○游崇福寺  

我斋不盈丈，面壁兀若顽。出门天地阔，旷如脱牢关。青童迎相揖，笑报山僧还。婆娑三四客，竟日长松间。中心定何如？气象无此闲。谁当千载后，如我坐兹山。  

○和萧天叙山行  

临水偶成趣，朋来如相期。人家山涧隈，往觅浆水迟。清樾抱石桥，行旅坐支颐。交交双鸣禽，见客已惊移。  

○暮斋  

客去檐鹊噪，高斋久清立。疏雨无行人，烟崦夕炊湿。前园蘼芜衰，东邻日夜织。同门信不至，鸿雁满江泽。  

○文江同诸公晚步  

意登何须高，一览万象足。大江绕孤县，草木入汇澓。东山走虬龙，出没献所伏。晚晴天气正，新月映江渌。徘徊数过舟，上下有迟速。是时清霜初，木落秔稻熟。平田见沟塍，荒野纵牛牧。天时既已丰，世运或可复。陋邦亦何为，巨镇今所独。遥闻郅都鹰，郡邑所侧目。西乡瞰官涂，亦或理逃屋。苟安傥可期，未敢责深欲。  

○雨后  

微钟生暝色，远舍舂正急。空檐暮雨歇，偶然有余滴。危坐久无言，童子了不识。  

○出墅初冬 【甲戌。】  

邻舂五更动，机杼响俱发。薄霜厉层宇，天西辗孤月。驿马嘶不已，壁蛩鸣乍歇。故人期不来，山庄多落叶。  

○夏初城西楼燕集  

轻阴翳高屋，夕阳在遥山。空蒙乱紫翠，变化顷刻间。凭虚一以眺，众景何斑斑。甍栋散高下，冈峦如断环。孤樯出窗，飞鸟时去还。客佳饮逾多，感此良会艰。睠言名利徒，谁能同此闲。势集易傲俗，有求多俯颜。悦己嫉来式，违时伤废班。百年一丘墟，劳生共尘寰。愿与王子乔，骑凤相追攀。  

○萧孚有以左耳陶瓶对客煎茶名快媳妇坐间为赋十六韵  

南中土埴坚，妙器出陶火。控抟雅以静，整削平不颇。浑沦象瓜团，短小类橘颗。粤椰实尽刳，蜀芋肤未剥。啄如柄揭西，耳若柳生左。油滋饰外锻，灰坌增下裹。高斋奉煎烹，汤势疾轩簸。狭束蟹眼高，薄逼车声播。俄顷润渴喉，巧妇愧其惰。乃知转旋工，政要倾酌妥。主翁嗜吟诗，佳客时满座。呼童汲深情，瀹雪浇磊砢。急需既能应，闲弃无不可。东家重函鼎，菌蠢腹徒果。美人预为齑，常恐迟及祸。何如且小用，慎勿诮么。  

○九日偶赋  

我性不藏事，急吐如建瓴。世人务宽厚，叩意如坚城。岂不共谈笑，何以同其情。秋风一杯酒，千载无渊明。  

○和友人端居遣怀  

嗜书固成痴，爱马亦成癖。塞垣驰风朝，山牖映雪夕。黄埃髀尽消，细字发变碧。功名谅何补，岁月良不适。始知苦心人，不特贫贱迫。  

○哭袁从义  

别君未两月，传讣始疑妄。童来得直报，失叹泪自放。归城吊君儿，内惨刮肝脏。君庐乃未定，欲哭无所访。念昔客君家，我弱君始壮。山窗古衣冠，谈论泻春涨。三峰奇竞秀，清绝行雁荡。座客多英豪，车笠填里巷。廏马腾骄嘶，楼姬咽清唱。鼓钟喧朝晡，昌运积饙酿。夜诗涸鸲砚，朝酒发鹅盎。君尤嗜迂阔，叉手折词匠。叩扉报警联，急吐如技痒。约试古洪州，五月舟已榜。蹉跎我兴尽，君志乃独亢，霜台肃缙绅，昏闼排棨韔。落笔风霆生，四座色惊怅。文书上省曹，吏黠岁月旷。复以茂异闻，州里许其当。才高命苦奇，选近身已丧。知君岂有待，独可念趣尚。前年从谨兄，千里殒茅瘴。赍志不得年，追忆有余怆。君今复继亡，如山刬危嶂。死生固有数，髽绖乃相望。福善理则那，造物疑可谤。知心几何人，而况日泉壤。君儿既奠居，麻雪始垂帐。属我病山疃，乏劣积裒状。束刍付儿辈，含凄黯东向。青春如昨日，白发余辈行。悠悠酒垆荒，寂寂邻笛亮。秋风高动木，夜永月窥幌。三叹平生魂，凄其隔风浪。  

○白木槿  

洁比何郎白，净如宝儿憨。秋风竹篱径，日暮道人庵。  

○假寐  

梅楥幽鸟鸣，山客睡初起。空斋昼无人，寒日在书几。  

○蒲萄  

枯叶展大蝶，低枝屈长虬。露寒压成酒，无梦到凉州。  

○山居即事四首  

井口橘依堑，井头桃覆屋。山家秋日晏，闭门数修竹。  
村墅薄生理，门静如招提。柿叶大如扇，满地无人题。  
竹架已藏扇，陶瓶时煮茶。疏疏十日雨，开尽黄葵花。  
静意便野性，新凉足高寝。山屋夜雨来，攲枕谈岁稔。  

○春阴  

短短麦苗远，泠泠沟水清。北山晴雨里，一树李花明。  

○新春  

淑气已着物，晴云时弄阴。陇梅坡麦外，别自有伤心。  

○春雨晓坐  

众木蔽春塘，花落如堕鸟。山庄苔满阶，久雨来人少。  

○题彭宜远所藏罗稚川山水楼阁图  

平沙苍苍鸟未归，烟村四合高复低。渔翁两两青蓑衣，卖鱼直上长杨堤。千峰万峰何崔嵬，朽枝瞰水忽倒垂。倦驴向桥欲渡疑，后有羸仆势若追。却疑诗人独寻诗，舍鞍先济何所之。飞楼缥缈山之西，中有美人长须眉。凭阑相对知为谁？岂非海上乔与期。宫中琪树秋离离，仿佛疑有香风吹。吾闻蓬莱有此地，流水落花隔人世。便当剩买青芒鞋，小 【音少。】 向是间住千岁。  

○题盘谷图 【庐陵郡幕宾盘所李君，字长翁，家藏《盘谷图》非必盘谷也，志隐耳！为赋长句。】  

千厓苍苍倒石悬老桧，下瞰空阔森白根。上有萦络斜下之瀑泉，下有缥缈半出之窗轩。忽然渔舟散浦溆，疑是秦人桃花之仙源。丛林尽处长堤绕，柳外沙边行客少。汀烟漠漠不成雨，汀树疏疏似飞鸟。依稀水槛知谁家？疑是唐人洗药之温日。问君此地何处寻？可买不惜捐千金。君言此亦盘谷境，我已先从画中隐。嗟君才气何堂堂，胸藏霖雨未八荒。平明走马入黄阁，日晏文书纷雁行。峨峨奎章九天上，白日旌旗下仙仗。秋风插翮高颉颃，虽有此境何由往。丈夫英气多难攀，九环宝带怀青山。辋川墅，龙门滩，会买青鞋待君还。  

○和东坡四时词  

燕子轻寒生院落，佳人自卷猩红幕。楼头风细堕杨花，帘下日长添绣萼。缬纹酒晕透琼肌，双陆初赢笑问谁？闲绾同心当户立，不知花影满春衣。  
幕波微皱回廊永，酒阑手枕珊瑚冷。槐影横阶午簟凉，榴花满地风帘静。梅酸未试意先颦，倦拂琵琶拨未匀。纨扇半闲冰椀冻，翠禽两两下窥人。  
瓶浸双头连颗绿，画阑闲却青奴竹。微凉半下水晶帘，坐看疏萤度高屋。夜静楼风时动扃，隔墙一叶落虚庭。血色鸳罗裁未就，月明处处起砧声。  
烛暗睡轻 【一作消。】 闻画角，玉盆脂水红冰薄。深户无风绣幄垂，小瓶一片梅花落。辘轳隔屋转 【一作声。】 伊鸦，云母香猊晕宿霞。报道卷帘寒雾重，午妆纔试翠钿花。  

○前采薇歌 【庚午大饥，民多采蕨而食。因借伯夷采薇饿死意，作《采薇歌》。盖薇亦蕨属而差大，山间人食之，谓之迷蕨，见朱氏诗注。】  

我不是西山民，采薇不粟哀亡殷。又不是周戍卒，采薇御边踏霏雪。年荒良田三尺尘，甑悬锉冷儿号嗔。长镵短锥采薇去，东家西家相为群。霜严磴滑山路峭，月落鼯啼山鬼啸。晓翻石罅得丛根，共恨土枯根亦瘦。寸根入手如寸金，舂烹作饼碎劳薪。盐空菽尽味惨恶，空忆饭甑曾炊银。人言食薇无谷气，五日十日终亦毙。今宵妻孥暂充腹，谁料后来死何地。我死愿随行雨仙，徧倾大瓢作丰年。薇根满山人不食，天下米斗皆三钱。  

○后采薇歌  

春采薇，婴儿拳。卖与豪门破肥鲜，年年得米不费钱。冬采薇，潜虬根。白石荦确斸掘难，俯身榛莽如兽蹲。山寒雪高衣裂破，堑藤束缚筠篮荷。瘦妻羸子暮候门，地碓夜舂松节火。沸浆浮浮翻小杓，湿雾腾腾升土锉。熬烹成饵廿比饴，一饱聊偿终日饿。冬采薇，犹可为，春采薇，今年根尽春苗稀。豪门有米无可卖，陇麦短短难接饥。采薇采薇，我闻夷齐尝食之，饿死首阳天下悲。呜呼天高荡，万物微，我死安得苍天知。  

○释枯林铁如意歌 【枯林，天台叶西涧丞相之后，有才气，能诗，以画兰名世。颇勇侠，或不舟渡水，盖隐于浮屠者，尝游京师，走马海子上，中飞矢，流血满靴，不顾。殆欧公所称秘演之俦欤！】  

君不是金谷园中石季伦，明珠买妾长安春。锦丝帏障轻一世，珊瑚高株碎如尘。又不是黄鹤楼边王处仲，万骑上流纵驰鞚。狂酾千石发浩歌，唾壶敲碎天为动。君是天台丞相之嫡孙，胸中八九吞昆仑。少年宝玦落荆棘，再拜禅林依世尊。手持铁如意，笑傲典午二豪之富贵。良工精发生碧花，古制蝉螭隐元气。木杯不用轻大江，蛟鲸辟易冯夷僵。蓟门骏马疾秋鹘，飞箭穿髀心如忘。谈经说史似支遁，四座公卿逊高论。古来豪杰多窜托，槁面布衫尘土混。画兰千纸生秋风，赋诗万卷老愈工。承平智策无所用，落魄行遍江湖中。嗟哉尔之如意兮，不愿为大梁游侠之袖椎。宁落为许行耕野之鉏犁，宝光发匣闾里怪。珍重深藏莫轻卖，君不见干将莫邪困丰城。化为两龙飞去延平津，利器不识空有神。  

○庚午岁七月自城中归吉文故乡南岭谷平庐陵印山凡故旧多招饮者饮后辄援笔赋诗五七言律外得歌行九篇聊书以遣怀云尔 【录四。】  

望城冈  
饮南山故居  
饮谷平李氏  
饮印山田舍  

△望城冈 【杨诚斋入城，必从螺冈徘徊，望城冈上，故有醉饮螺冈门外私酒之句。】  

杨侯醉饮私酒门，今日秋风卷行迹。不知更后数十载，何人知我曾登陟。忆昔老人携我行，红颜照路双髫青。蹉跎忽亦如此老，还望层城坐衰草。衰草秋萧萧，官亭路遥遥。后有芙蓉亘古之岧峣，前度三江阅人之石桥。百代百代高鸟飘，一村一村自渔樵。  

△饮南山故居  

旛竿东峙彭家寨， 【五代时，彭玕曾立寨于此。】 鹿角南绕刘家村。彭家旗槊落草莽， 【玕败。】 刘家衣冠遗子孙。百年风土又一变，丛林化壑池成堑。山亭杨柳驿马坊，官道豫章北商店。喆人令族困屠沽，疃夫互郎高门闾。故家兄弟日益少，惟有老夫长眉须。少狂几何忽衰懒，欢乐无多饱忧患。天寒木落砧乍急，日暮门空客初散。余年定有几还乡，倚杖秋风看飞雁。  

△饮谷平李氏  

粟黄黍短沙连浦，白发涉江寻故路。伍家渡头篁荻秋，柳侯庙前烟火暮。昔时冠盖风雨凋，舅家乔木凉萧萧。微吟西州泪自堕，欲访黄垆谁可招？社墟左转增闾室，两街坐贾如郛邑。杀牛压酿百货交，道逢少年不相揖。尚余八十病姻兄，罗羞馔客空罍瓶。夜深山月窥前庭，童稚熟睡二老醒。谈旧未了荒鸡鸣。  

△饮印山田舍 【即熂下。】  

少年曾客金竹峰，壮岁移住城之中。城中金竹几来往，赢得白发成衰翁。居人兴亡秋叶换，巧黠四方拙闾闬。天公颠倒作奇观，举世区区事筹算。我友秀川罗文学， 【以通，号通斋。】 白头胸着天禄阁。我友龙湖李隐君， 【正则，号方心，二公皆居印山之近。】 秋风落笔吹行云。干将白虹发原草，蚩尤夜堕玄武老。谈王着经卿与轲，感时屈宋能高歌。古今坎壈称数子，数子之外应更多。山中秋高月如斗，醉呼老农同举酒。同举酒，满瓦船。便令余生满百年，饮酒之日万五千。  

○天马歌赠炎陵 【一作「甲寅进士」。】 陈所安 【所安名泰，甲寅，以《天马赋》领荐下第，颇不遇，故以此叹之。】  

房精 【一作星。】 夜堕荥波中，骅骝奋出如飞龙。昂头星宫逐枉矢，振鬣云阙追天风。汉家将军三十六，分道出塞争奇功。当时一跃万马 【一作里。】 尽，蹴踏少海霓旌红。韩哀谢舆伯乐去，蹶块□□奚官庸。十年皁枥食不饱，虽有骏步难争雄。春随锦鞯北陵北，秋卧衰草东阡东。时从驽骀饮沙涧，未免泥滓沾风鬃。夜寒苜蓿山谷迥，长嘶落月天地空。时平文轨明荡荡，万里穷荒无虎帐。交河不用踏层冰，裹足山城学驯象。吾闻天子之廏十二闲，骥騄并收无弃放。金根云■〈罒上干下〉出都门，唤取雍容肃仙仗。  

○题文山衡阳跃马图和须溪韵  

将军紫绶驰燕然，丞相白发祁山前。重瞳悲歌泣虞美，伏波眼穿鸢堕水。英雄相望千万年，西风荒草迷五原。延秋王孙折金鞭，女墙明月铜驼门。衡山春浓风日好，紫缰电转人未老。岂知蹶块追海横，海天如雪狂澜倒。玉楼十二春衣妍，流云却月争取怜。落花金谷独一死，苍旻不语丹心传。刘家的卢空识意，金粟龙媒俱久逝。少年相对那得知，掩图醉倚南风睡。  

○丁都护  

丁都护，郎骑白马今何处？丁都护，郎骨今归还是否？妾心痛似杞梁妻，梦杀夫雠梦无路。采石江，云阳渡，斜阳江上山无数。后人不识都护谁？时唱此歌渡江去。  

○秧马歌和萧养吾  

天门龙驹来贰师，朝燕暮越千里姿。折旋蚁封乃不可，彼固信美非吾宜。江南二月秧事急，水田千亩肩雁随。壁间木马忽湔沸，歘若起废逢明时。背轻腹滑骑不蹶，昂昂首尻过高犁。方畦曲畎翠分路，意会规矩无差池。平生刍豆了不愿，独以筋力充人饥。骊黄不形牝牡混，踶啮俱泯儿童嬉。东家少年轻稼穑，千金市骏穷所之。看花九州岛夸疾走，世路险远难为期。不如田家水土熟，与汝老大长相知。借汝袯襫覆尘坌，锦鞯青络非汝思。  

○木牛歌和萧养吾  

吾闻景升养牛千斤 【一作金。】 肥，椎之不了士卒饥。王生号牛八百里，徒莹 【一作营。】 蹄角将何为？此犹虚名乏实用，负任毫末了不支。何如武侯象其似，独化枯槁为神奇。平生忧人不自食，饷运常饱千里师。刳心俯首竭筋力，气象深稳人谁疑。中多抱负外迟钝，论功犹胜狂犊驰。虽无奋 【一作旧。】 劳效耕种，尚以微力裨兴衰。自期中道可不废，虽有快捷方式宁能趋。 【一作追。】 惜哉清渭不可渡，不 【一作未。】 得束载四海随。我尝读书论成败，魏不足控为吴持。江陵蹶羽秭归衂，郿南衰发秋风知。前谋既轻后过重，天意蹉跌长如兹。浩歌木牛感豪杰，空有遗恨供人诗。  

○题白府判仲谦所藏钱舜举岩壑图  

我如谢公好名山，开卷着我千岩万壑间。乱烟遥峰出缥缈，怪石翠树相回环。忽然山破飞瀑落，皎如仙人玉带垂云端。喧豗欲撼溪谷动，使我毛发森青寒。不知其间有何径，但见荷担两两相追攀。浮屠崔嵬苍壁顶，佛屋隐映长松关。下通窈窕知何处，想见小溪穿石去。沙边汲叟犬相随，桥上行人驴半度。林空路断孤舟横，或坐舟尾或疾撑。左岩右滩地苦狭，长篙落石如有声。我疑桃源从此逝，恍若风景非人世。欲呼钱郎问其涂，钱郎已去谁能呼？  

○送刘玉成之杭  

钱塘之景天下无，我昔未游知画图。吴山阑槛神仙壶，沙河灯火锦绣衢。四城翠翘上灵隐，万象画舫游西湖。孤峰 【一作村。】 梅花白雪庐，大堤杨柳黄金株。百年风物未尽改，游子那得闻其初。钱王觚棱堕秋芜，赵家宫殿佛鼓喧朝晡。西风吹潮落越峤，夜角呼月沈姑苏。刘郎妙趣世希有，五色灿烂披珊瑚。请君一往览古昔，酹以千斛之酒鹅黄酥。写以文考赋鲁城之笔千万字，吹以东坡吊孟德之箫声呜呜。归来锦囊压蹇驴，与君共簸明月珠。  

○谢王宜远饷黄雀  

野田秋阴稻穗垂，山禽来啄日以肥。斑斑背点楚雁色，煌煌腹借仓庚衣。稍饥作阵带雨下，既饱联翅穿云飞。土人携网巧觇伺，或布一网无脱遗。高明购买贵初出，但取悦口宁论赀。馔美鲜净凝琥珀，入酒潋滟明琉璃。诗人尤喜体质滑，锡以美号柔绵披。嗟哉群百性命易，一旦鼎镬鱼贯随。物惟有美足取害，复以贪得忘罟维。头颅万里奉包篚，幸免远贡遭明时。吾徒纵食诚有愧，扪腹何以酬相知。  

○草虫  

晴风丽日天地熙，昆虫草木同生机。墅花煌煌缀组绣，山叶剪剪明琉璃。黄蜂天半各有役，白蝶彩蝶相随飞。野蚕卧枝玉一笏，新蜩脱蜕冠双緌。角蜗吐腥螳臂怒，蜻蜓翼剪吴绡素。蛛丝散网专攫饕，缚蝇似缚白门布。画工胸有太极心，秋毫点染追天真。胡为所画仅九物，终以杀机疑非仁。呜呼安得人心皆祥麟，阜螽草虫荡荡共适周原春。  

○题罗稚川小景  

远洲连冈近洲平，高树稀叶低树青。长溪浸日流无声，中有数叶渔舟横。谁家飞轩接水亭？沙边客至扶杖迎。江村颇类浣花里，人品兼似陶渊明。  

○野人家  

野人家，瓦少茅半遮。墙外横青山，墙头出葵花。遶屋桐树绕屋麻，地碓舂粟如黄芽。小如高髻发爬■〈角奢〉，平生有额不点鸦。月色夜夜照纺车，木棉纺尽白雪纱。为言主家颇豪奢，绣罗作裙歌娇娃。州符昨夜急如火，马蹄踏月趋官衙。  

○赠刘尊德善琴工画  

刘郎善琴如雍门，万感毕赴指下弦。和如威凤鸣若木，阊阖荡荡开晴天。怨如玄猿啸遥夜，酸风孤马行穷边。刘郎善画如郑虔，落笔飞雨大化悬。豪鹰秋翻代北月，饥雁暮下江南烟。悲厓哀壑远萧瑟，断芦短荻寒芊绵。洞庭广野神忽动，秋风六合心高骞。九成韶钧梦舜日，万骑羽猎思秦川。惜哉流落世未识，酒酣自赏诗千篇。呜呼明时才艺衮衮班集贤，安得有力贡之至尊前。  

○题铁仲坚宣差所藏罗稚川烟村图  

荒村漠漠烟连山，谁家野店两树间。青帘稍出树梢外，秋风败叶寒班班。路通白石流水乱，长桥缥缈依山涧。渔姑得酒归意速，携稚渡桥如落雁。寒藤老木又一川，罾船方馔罾斜悬。有鱼有酒复有客，风致何必能诗篇。乱鸦几点天疑暮，欲泊未泊环高树。小舟七八散前滩，或倚长篙收钓具。君不见鸱夷一舸游五湖，子陵羊裘钓桐庐，安知若人非其徒？  

○庐陵十景同萧克有孚有诸公作 【录四。】  

神冈晚桥  
螺峰残雪  
古城秋酿  
小洲暮渔  

△神冈晚桥  

两江秋波燕尾岐，千嶂春木凤翅齐。道人结船布江面，行者如蚁东复西。峦头烟起樵子急，林杪磬发山僧归。庵中老 【僧】 【山】 危坐稳，付与万古看斜晖。  

△螺峰残雪  

城东青山女儿眉，天寒变作沧浪髭。晴风忽放寸碧出，乱白犹在苍松枝。暾光日射分众色，断缬碎锦春离离。道人看山踏泥去，日暮拾得金螺归。  

△古城秋酿  

大江蓼花红满堤，堤上人家多竹篱。雨厨争炊白雪甑，霜瓮满泻黄酥卮。城中少年好游冶，渡江买醉携蛾眉。江东估客贪祭赛，第一先酹萧郎祠。 【地有萧衍祠。】  

△小洲暮渔  

螺湖石屋江水平，大船小船满东津。举罾出鱼辄数十，落日光射金鳞鳞。枫桥烟起新酒熟，共穿小鱼饮西邻。大鱼虽肥且勿食，明朝卖与城中人。  

○赋杜氏秋晚红梅用友人韵  

君不见绿珠吹笛意态闲，画楼百尺垂阑干。红妆千年不复识，今日忽见春风村。又不见景阳丽华唱璧月，酡腮半露钿花繁。酒酣妙舞未肯散，一笑婉娩宫井寒。余妍尚可眩一世，绿空化尽难为完。坐令前身白玉质，施朱作艳娇能言。颇疑守宫点臂痕不灭，又疑如意伤颊血未干。凄风澹月疏竹外，幽香着客能返魂。同根霜雪魁百卉，未有早秀争秋兰。煌煌庭院生晓色，一树变作扶桑暾。我欲呼坡仙，叩门共醉诗清温。我欲唤东野，长安一日走马看。向来酒禁今已释，莫遣顷刻无罍尊。  

○赋欧园海棠和罗起初  

蜀州海棠锦成畦，昌州海栗芳气菲。名花自古恨不见，东风吹在西家西。美人压酒红珠落，半笑新晴半含萼。玉肤柔薄绛袖寒，妆泪轻盈脂脸怍。太真姣睡金屋春，绿珠夜燕宫蜡薪。一时群花尽妾媵，娉娉袅袅真仙人。雨余繁枝深绿净，好及佳时入觞咏。花容相对易新故，人事无情有衰盛。我昔曾同花下欢，宝钗插映鸦发盘。只今便能日日为花醉，欲挽朱颜应已难。  

○感旧行 【余生九岁，为至元十三年丙子，避兵山观李氏。又三十一年丙午，哭内兄其渊。又三十一年为后至元二年丙子，诸亲相邀，复留数日。因思三至，岁皆逢丙，若有数然者。】  

忆昔丙子宋祚变，天兵南来混九县。举家避兵窜山岩，道逢哨骑落髇箭。仓皇奔匿道旁家，弓槊穰穰短墙见。当时脱命五步间，店叟焚香身手颤。行投李家日已晡，张灯招魂具饍餔。老人攒眉论兴废，我时虽幼知艰虞。又闻土兵在岭外，肝脑满地红模糊。偷生度日四五载，短衫窄袖忘诗书。圣朝右文庠序起，始复勉学思为儒。两家昏姻益稠密，冠盖城闉相络绎。君家气运如新春，我家贫贱如前日。却从丙午哭盘渊，六月赤炜行青天。岁当饥馑路萧瑟，殣殍横野无炊烟。陂滩悍激落青浪，草树蒙翳号悲蝉。天道一周如电扫，偶向山中事幽讨。兵饥定息太平久，少壮丘坟童稚老。溪流改徙栋宇多，短植参天修木槁。后生秀者来如云，欲陈往事谁可论。烹羔击鲜醉宾客，东家西家邀款门。所嗟淫雨连十日，不得登览徒清尊。天留老眼傥不死，重来山水与子笑傲观乾坤。  

○忆昔行送李省掾友仁从李龙川平章定寇  

忆昔韩退之，运筹辨幕擒吴儿。蔡城夹道拜丞相，归来却作平淮碑。忆昔于公异，槊头露布从东渭。文章功业相久长，一语精神照天地。凶奸小大虽不同，宾主千载同高风。舳舻白钺航玉虹，劲气欲刬千崆峒。丘夷穴踣九兕毙，溪湮壑倒群蚊穷。莠稂■〈艹〈耒辱〉〉尽嘉谷在，鉏恶树善心元工。城门夜开灯火闹，童哇妇织村无哨。四郊桑麻与天平，弦诵家家施礼教。悬知耆老歌盛德，鍖斧春风余幼少。章江水满牙旗舞，勾陈横空搥大鼓。杀牛击鲜劳归旅，千斛鹅黄浮瓮醑。相君黄扉君紫府，先生作诗如吉甫。  

○游沙山和萧安国  

书窗半月云冥冥，今朝有客天亦晴。七年怀山始一往，宿云卷尽群峰明。峰回水桥带行路，数尺便觉分俗情。穹厓白石饥虎踞，髽髻樵笠玄蚁行。轩车既令路人骇，杖屦亦有青山迎。倦攀尚觉人语远，小憩先得亭阴清。仙楼下俯心忽动，天风吹衣疑化城。芙蓉崔嵬去未已，青原拔怒来如争。伟哉造物裂元气，削此苍壁悬亭亭。临风揩碑诵未了，虚谷汹涌波涛生。江山千年如一日，是间风雨平复惊。 【旧为寇区。】 今人头发照溪水，昔人壁间遗姓名。岂无樽罍可一笑，独怀南磵悲山阴。同来豪士亦不少，狂绝如白歌如青。风流益自愧寒鄙，谑调未觉须娉婷。阖闾野花暮眠鹿，滕王修竹春闻莺。丈夫登临要胜迹，向来意气终何益。槎牙江头树千尺，记我斜阳下危石。欲题妙语还自惜，恐有仙人怪今日。  

○南楼乘月  

人间尘埃能几何？夜夜明月九州岛白。独提愁发御秋风，汉江染之不成黑。江流迎我来滔滔，古今销尽黄龙高。楼头携酒邀天饮，我与殷庚为三豪。吴姬肤肉映肪雪，笑倩坐客穿舞袍。胡床吹玉龙，朱阑悬豪曹。已倾四海添我酒，更推三山鲙其鳌。苻坚石勒竖子耳，尺组縻之如猿猱。昔人功名何足论，惟有风流千载存。当时结束不成兴，谁爱明月来端门。我起舞，君莫回，姮娥随人不可推。君捉我影入我手，酌君玻瓈三万杯。  

○淮南芍药  

西施三十埋五湖，魂飘南国香骨枯。隋皇群姬一朝死，迷楼妖气夜如水。江南草木千载归，广陵芍药天下奇。晴风罗汉春色午，轻尘微雨姑苏池。东家绣鞯西红丝，黄冠女儿学涂脂。屏风夜色丹砂泣，王孙偷醉青蕤湿。豹胎猩唇宴王母，满城冬冬椎大鼓。油车翠幌推不行，竹西将军舞虓虎。万花夜逐锦云空，四相化作神仙去。风流老守今种瓜，灌畦马廏春日斜。城中毡车泥满路，唤卖遗花人不顾。  

○天上谣 【戏效李长吉。】  

瑶京夜宴弁纷星，洞庭神乐八荒声。幼龙未起月忽堕，扪空路迷失仙缨。转杭东海蓬莱晓，遥看太白当天小。海尘相隔青茫茫，玉玦海边委秋草。雁啼霜湿众娥裙，绿毛断耗三千春。桑枝千层拂人马，春寒梦绕高丘下。  

○和刘元翁  

庐山江水之西流，今年涉我舟复舟。平生岁月向此尽，百里何必非并幽。伏波少游两不可，玄发如客谁能留？南飞凫鸥北鸿雁，我亦天地无几求。空山岁晏催客别，与子击筑歌四愁。陌头鸡鸣曙光发，池上古木寒萧飕。人生百年各有愿，养牛种橘亦得齐封侯。  

○题杨补之梅  

补之之梅不易作，况乃藏自澹翁阁。澹翁千载忠，补之一世雄。元气擘裂乾坤冬，开卷洒然见二公。孤山之月罗浮风，淡云万古吹不融。黑埃黯惨翠羽失，小窗滉瀁重湖东。尘心萧萧淡若水，卧看青天露如洗。  

○万户酒歌 【泰定乙丑，真定吴侯来守庐陵，议行万户酒，申请垂定，郡民预喜，赋诗相贺。】  

城中禁酿五十年，目断吹秫江东烟。官封始运桑落瓮，官隶方载稽山船。务中税增沽愈贵，举盏可尽官缗千。先生嗜饮终无钱，指点青旗但流涎。今年忽纵万户酿，处处争说邦侯贤。富家遶郭买秫田，小家盆盎争濯泉。开城晓避曲车道，筑室夜甃糟丘砖。便将相如旧渴吻，一吸拟尽长鲸川。老翁童稚喜欲颠，秋醉月下春花前。丰年五谷贱如土，市上游人歌复舞。歌复舞，邦侯堂有八袠母，共饮蟠桃几千度。春风吹醉九九州岛，公但饮醇丞相府。  

○织锦歌  

南州织锦天下奇，家家女儿上锦机。蓬莱额黄染万斛，渭川茜红种千畦。凤刀冷淬并江水，龙梭细琢炎洲犀。春波雨深净如练，挼红濯黛随时变。高鬟半■〈髟上妥下〉玉腕明，心逐轮丝千万转。晴漪翠浪舞白鲸，细柳高花穿紫燕。青楼临道起秋千，胡蝶鸳鸯逐少年。月中三郎坐听曲，海上汉武来求仙。穷年玩岁容发改，研精极巧造化怜。陌头杨花春鸟语，东家西家教歌舞。燕姬金捍拥四弦，百万缠头弃如土。人生得意各有命，岂无红颜甘自苦。君不见郭门十里桑柘村，蚕妇朝朝踏风雨。  

○陈所翁子雷岩画龙  

所翁画龙妙天下，墨水千江醉倾泻。天地变色草木寒，霆电交作昼为夜。阴风萧萧出空庭，天落黄金壁间挂。前身是龙身不知，龙来与语相娱嬉。岁饥乖龙不肯起，画龙夜出行雨归。不知雨到几千里，但见绡素濡淋漓。所翁丹成驾龙去，雷岩传家有奇趣。蜿蜒半幅浩欲动，鳞鬣槎牙攫云雾。轩窗怒涛声汹歘，箧笥夜光亚春吐。嗟哉雷岩今亦仙，此龙神妙不再覩。谁能久藏系金柅，雷公绕柱窥囊楮。只今春风急雨日夜多，便恐一日飞去骧天河。  

○寄刘济用万户  

君如襄阳杜征南，轻裘缓带峨两骖。岘花江笛边吏闲，风流千载成美谈。又如荆州庾征西，上流重镇雄孤罴。旌旗不动万马嘶，秋风飒飒纸自题。世家桓桓产燕朔，山川英气横诗槊。啖牛酾酒赤羽旗，读书挥麈青油幕。去年拥麾戍潮阳，貔貅六月飞风霜。溪潭鳄去洗瘴雨，沧溟飓息凝清光。暮春归帆拂鹭屿，满城酒香咽箫鼓。客来痛饮百尺楼，楼上青山浩无数。槐阴画戟列校满，榴花猩裙小姬舞。丈夫穷达固有命，才气腾驩天所赋。呜呼向来书生百年文字间，一日乘障如狄山。  

○雪林猎虎 【丙辰岁晏无营，友人有赋十题者，援笔戏效其体。】  

朔风晓寒天地白，将军打围千骑列。南山老兽工避人，穿厓蔽木踪不灭。地穷怒跃戟乱冲，千丈瑶峰  
尽成血。却悬驼背归入城，不见斓斒见白额。  

○竹外梅梢  

谁家修篁千万竿，短墙流水朱阑干。孤芳托根得春早，一枝斜出行路看。遥凝青林炯初霁，一点两点雪未残。小窗月落霜角动，谁与伴此空山寒。  

○水边柳影  

江南残腊冰雪消，人家垂杨如灞桥。窥春娇眼寒未动，仿佛已学东风腰。东家女儿重岁月，心逐时物先妖娆。此时欲寄未可折，直待二月黄金条。  

○山村腊酒  

青峰抱田溪遶门，茅屋数十连炊烟。水舂香秫簸白玉，糟压新酿鸣红泉。黄鸡肥彘更 【平。】 饯岁，但取醉饱不作筵。城中争学北官饭，官酿苦薄空费钱。  

○城角春声  

江城穷年柳芽黄，家家辛盘斗称觞。城楼夜吹梅花引，起视天宇皆飞霜。牛衣有人久待旦，冷锉三尺冰花长。勿云暖律苦未转，中有万斛东风香。  

○江帆雪影  

朔风殷 【读作引。】 空夜飞霰，百万玉龙交晓战。茫茫天地如大荒，只有行波蒲一片。推篷四望眼光眩，倒浸玉扉水中见。却疑冯夷宴未终，舞女犹持白鸾扇。  

○寒食行  

去年寒食城东桥，郭田野花春摇摇。城中家家出上冢，久晴争试纨与绡。松边细马拥绣踘，柳下轻车窥翠翘。竹篮买花分载酒，酒酣遮路行吹箫。高冈累累临广道，败轻短篱编棘枣。北人火葬哭望云，土人高坟岁剪草。老翁怆咽心未平，童稚嬉游未有情。悬知十日辨一出，焄蒿不及行春心。男儿百年骛昏宦，慵痴未必输精悍。黄金堆堂红颊笑，阖棺未了如云散。夏畦埋骨绕里闾，海上田横无麦饭。江山满眼樵牧歌，万古行人一长叹。我时醉卧山下家，兴阑行吟西日斜。郭门排前竞先入，却独倚树观归鸦。今年孤村又寒食，闲笑清游无一日。人生时序良可惊，疏雨闭门落花积。  

○和罗昌逢吾庐亭海棠  

闭门春色深深许，日暖紫绵生雾雨。主人惯看不常来，过客暂游那忍去。短梢未许隔墙知，落片暗随流水度。古砌侵泥新蚓行，修竹满林幽鸟语。红颜流落未须嗟，妙语发挥吾亦主。  

○和罗昌逢蜡梅  

梅兄不见今几时，黄尘尽涴冰玉姿。却疑来从金仙国，已觉颜貌俱近之。水边林下恍如昨，都非都似惊相嬉。额黄万斛涂未了，頩怒半落宫檐枝。缥裾下压绀裾裼，缃袖醉枕红肤脂。天寒鹅儿冻凝酒，日明蜂户光分脾。暗香着人欲袭骨，妙意未必和靖知。小窗静昼胆瓶古，长廊微雪朱帘垂。一枝几案谁所置，便觉春意生睫眉。勿嫌吟诗苦不似，酒觞更倒黄金卮。  

○和罗昌逢  

空江五月轻帆涨，南风飘飘卷衣浪。故人百里肯重寻，相逢喜见平生心。穷通惯见貌难老，谈笑生风人愈好。新诗犹欲俎豆予，倦游久已如相如。梦中占梦竟何据，乡人说乡念归去。春花绕屋菘韭长，有酒不愿求西凉。  

○湖山歌送攸州武宽则再入京 【宽则自号湖山，能诗琴。客京久，诸名公多赠以言。】  

洞庭弥漫万水会，衡山突兀千仞外。青天偃蹇浸其尾，白日跳丸出其背。地维洼坼波涛高，元气淋漓雷雨■〈雨上对下〉。其间人物多豪英，山为襟裳湖作佩。武君讲书河西府，貔貅动容熊虎拜。玉京群仙迎笑谈，梦断依稀广寒界。始知十二宫中玉李奔，马周富贵不系常将军。武君常才有如此，秋风弹琴望天阍。琅玕五色骑青鹓，呜呼！衡山之高，何不拔在居庸脊，洞庭之大，安得上接黑水浑，坐令武君官爵高大难比论。  

○故里夜坐  

故里复秋夕，客怀谁与同？澹云低近屋，凉月缓行空。道与身俱拙，愁兼病作翁。阅人惟老树，语梦有鸣蛩。  

○山野中秋有怀诸子侄  

百里不能返，孤村围碧厓。茆庐佳节夜，秋雨老人怀。多病犹能赋，长贫更寡谐。中郎诸子侄，今日定谁佳？  

○山庄阻雪  

三日不出户，巷深交马蹄。鸟冲危雪下，楼挂湿烟低。测测衣疑薄，荒荒眼欲迷。故乡翻似客，买酒短桥西。  

○和邵有初遣怀  

每见清谈胜，豁然人意开。书如秋蚓结，才拥蜀江来。雪尽春生柳，沙晴路有梅。柴门常寂寞，相过定无猜。  

○和邵有初郊行  

久冻余趺坐，初晴偶意行。花浓惭客鬓，酒薄胜人情。野庙春旗动，山城暮角清。悠悠百年事，倚杖断云横。  

○故里  

故里留人住，新秋起客悲。不知横笛处，适与此心期。夜久风藏树，天清月动池。平生游射地，壮日尚栖迟。  

○正月二日  

泥潦无来客，题诗受午风。功名山色外，岁月雨声中。拜跪频怀旧，悲欢始悟空。九州岛春欲满，未许叹途穷。  

○和袁鉴翁  

病客终何似，须髯日日深。能诗今见子，阅世自怜心。湿础生花气，晴枝堕鹊阴。村村风物好，我自爱禅林。  

○十六夜怀诸兄  

相看自非节，月是昨宵圆。露下江山静，天虚象纬连。开尊从到处，忆弟定三年。坐念吴江夜，清光满客船。  

○对客暮坐  

危坐高斋夕，东来喜友生。空庭疏雨后，四壁乱蛩鸣。烛至瓶花落，秋凉架药轻。西头动刀尺，澹月上檐楹。  

○寄友  

吾友叶居士，三年二已疏。每来曾不驻，今别复何如？岁月同为客，勋名合著书。先朝文献远，风雨一欷歔。  

○除夕  

疏雨孤灯夜，相看又岁除。江山犹寓客，亲友绝来书。新酒初堪酌，长愁未暂疏。艰难吾敢恨，百岁定何如。  

○和家兄巽翁久别听雨  

夜阑不能寐，长听雨声寒。万里风尘远，三年会聚难。每怜伯仁胜，自作少游看。不用闻邻笛，相悲正泪潸。  

○和许中立  

始识未逾壮，重逢四十余。狂随春酒尽，病与好诗疏。有赋堪惩咎，无成托遂初。阿同频共语，时得问何如？  

○挽文文溪宣慰  

身世从违梦，功名毁誉资。平生惟客在，后死有兄知。危涕秋风远，华颠岭海期。空余千载意，不得尽吾诗。  

桂隐五言近体，多哀挽之作，于宋之遗老，尤三致意焉。如《挽杨节父》云：「关西犹有族，江右欲无人。」《挽萧吉甫》云：「宾客清时酒，台池故相园。」《挽高志翔》云：「生无百年半，天忌一官多。」《挽罗见大》云：「柳家从有子，王令竟无年。」皆警句也。  

○挽刘须溪太博  

早日惊吴洛，余年畏有闻。蹉跎臣结策，流落大苏文。世外风流尽，人间论议分。岂无千载泪，不得洒公坟。  

○挽邓中斋侍郎  

海上青油檄，城中白发簪。百年重得老，万事独余心。过客门嗤雁，遐荒字抵金。平生俱莫料，造物意何深。  

○又代挽  

雅望惊南北，斯文属古今。艰危鲁连意，老大管宁心。落日空庵白，秋风病发深。太玄当有识，流落欲千金。  

○挽李凤林  

笃行成迂阔，垂言累隐沦。儒林多未传，耆旧已无人。家学传衣重，门生负土新。未须生世早，相望一沾巾。  

○挽萧方厓御史  

岁月无余分，功名不计身。世方危独行，天若忌斯人。精郁山川古，魂流楚越春。遥怜无尽意，未必着坚珉。  

○挽胡宗瑞节推  

海内多先友，如今可几人。高冠余后死，一第是前身。雅俗形神远，穷通表里醇。山阳寒笛断，宿草欲生春。  

○挽潮州教授李以翁  

白发居庸塞，青衫瘴海涛。平生余志在，薄宦累才高。器业庸流嫉，篇章大化劳。乡邦人物尽，江汉日滔滔。  

○和刘寔翁后中秋 【庚子。】  

此地元无约，穷年亦倚楼。乱云江市白，落木鬓毛秋。逢节偏惊客，资身可废谋。天多今夕月，有酒未须休。  

○春日江上  

山市风攲树，花津雨涨泉。路分归越客，春入下潮船。嗜懒终违俗，无成数计年。残梅如有待，耿耿映青天。  

○留村冈山中  

村旱溪源绝，年虚鼠雀饥。庭风扉自语，山雨客先知。穷达堪杯酒，暄凉任鬓丝。梅花春欲动，不尽岁寒期。  

○故里  

兄弟各逾老，青林祇自观。午烟山驿静，社雨水村寒。燕子风当户，桃花客倚阑。莫论千载去，且共一杯欢。  

○挽文逊志学士  

声名天下士，人物玉堂风。坐失杜羔孝，真成嵇绍忠。寿无人世半，论有后来公。今古元如此，江流日日东。  

○哭萧安国州判  

早日分邻烛，中年隔宦邮。青衫南徼雨，白发洞庭秋。风谊真堪哭，交游取次休。短修同一梦，华寂亦何尤。  

○和罗士奇游洞岩见示  

昔往兴遄尽，今游期未齐。天连华盖起，山抱白云迷。树老时来鹤，星低半在溪。故人题笔在，遗墨似鸦栖。  

○故里晓坐用立敬韵  

晓起复危坐，萧萧闻马嘶。归云山色静，宿雨竹枝低。客意空山笛，秋声隔屋鸡。广南方盗贼，疲卒困山溪。  

○清明和欧阳山立二首 【己丑。】  

江南二月三月，野水一村两村。花落人家寒食，燕归山馆黄昏。  
细雨海棠成子，余寒江燕初归。立马桥西沽酒，行人未试春衣。  

○春日偶赋二首  

官路落花马过，人家高树莺啼。故里故人何处，夕阳长在楼西。  
杨柳轻寒水驿，栋花小雨官桥。回首人间往事，孤灯挑尽春宵。  

○和龙麟洲题黄次翁黄鹤楼图  

孙曹百战何在？大江千载狂澜。谁倚楼头呼鹤，秋风落日危阑。  

○元夕诸子孙小饮  

梅外初升宝月圆，柴门春入菜丝盘。鼓钟不断山城阔，灯火无多野郭寒。童子折花偏爱节，老人持酒强为欢。牙旗铁马群英事，谩赋新诗寄客看。  

○社日偶成  

西郭先生嗜酒杯，敝裘潦倒积缁埃。疏疏社雨梨花老，漠漠春阴燕子来。灌圃天随余杞菊，闭门仲蔚长蒿莱。衰年颇觉头风进，乌帽何因倩客裁。  

○和彭赞府琦初新岁陪拜黄堂之什二首  

九州岛八极共年华，未觉天颜万里赊。雉扇排春阶立笋，猊烟泛晓烛生花。侯藩势重嘶千骑，仙乐声高进九霞。悬想故人袍带冷，颇输高卧属侬家。  
金竹峰前共岁华，新诗同赋酒同赊。君如老柳春先绿，我似寒梅腊未花。晴日市眉行却月，暖风客脸上流霞。小桃忽露墙东萼，春色宁遗陋巷家。  

○和张汉英见寿  

吾里文章小晏家，才情欲学贾长沙。妙书鸿戏秋江水，佳句风行晓苑花。富贵未来歌扣角，畸穷相对赋煎茶。芳年京国飞腾近，预想春车堕马挝。  

○旦日试笔并自和二首  

炉烟烛影共徘徊，手试春风第一杯。万里星辰环极共，五更鼓角挟春来。凌寒柳意如先动，阅岁梅花不受催。坐久不知天向曙，出门爆竹发惊雷。  
老来节意重徘徊，小案犹横隔岁杯。得句定知春未觉，开门喜报客频来。江山万古晴阴老，花柳千林雨露催。郡国升平人自乐，城头画鼓响轻雷。  

○和刘道渊  

小巷柴门剥啄声，斋炉相对得诗盟。春寒未了花开落，山雨频来窗晦明。我自一经成皓首，君方万里起修名。人间变化知何据，危坐东风看马程。  

○和彭庭发  

卷帘危坐似枯株，微雨群峰半有无。山墓鸟啼寒食近，人家花落暮烟孤。病辞美酒空佳节，老忆东风识故吾。为问邻春余几许，嫩黄一寸长园蔬。  

○送刘巨川赴惠州海丰巡检 【太博之孙。】  

须溪孙子好才名，百丈龙山绕屋春。文学尽交天下士，弓刀更治岭南民。盾头墨湿长亭雪，扇外旗麾列嶂尘。若见罗浮花烂熳，可能远寄一枝新。  

○庚午上元雨陪学翁兄饮  

元夕相看白发兄，灯花应笑两无成。村醪薄薄客三五，疏雨潇潇漏几更。老境情怀多旧感，荒年市井少欢声。兴来欲听祈宾唤，门巷成泥懒复行。  

○再和上元韵答彭琦初  

平生相视只殷兄，文字江河落笔成。时序百年尊酒在，风霜万里鬓毛更。交游依约青灯梦，豪杰销磨画角声。见说教坊歌尽变，无谁能记落梅行。  

○和萧孚有新年  

闭门十日雨漫漫，诗思焦枯酒盏干。杜若水生江舫集，海棠风起郡斋寒。千年竞转青春易，百药重回白发难。知子颇忧天下事，可能参错立朝端。  

○彭琦初用坡翁纸帐韵惠建昌纸衾次韵一首为谢  

雪绵揉碎密萦连，清卧梅花性更便。茸暖何须蛮客帐，座寒但少广文毡。窗升红日那知晓，梦压白云疑近天。但恐少陵茅屋漏，雨宵沾破不成眠。  
旴溪水暖楮藤连，练作云衾与老便。补幅全胜羊续布，裹身疑是邓侯毡。温欺枲絮娱霜夜，洁与梅花共雪天。要识故人淘莹意，可贪一暖但高眠。  

○中秋和萧孚有二首  

早云卷尽昨宵阴，节物偏供酒盏深。病骨怯风难久坐，衰年见月易伤心。金螺水落千峰笛，白鹭城高万户砧。颇忆五羊台上客，频从驿使寄新吟。  
万里青天无寸阴，酒阑秋气入衣深。百年晴晦中秋月，四海悲欢此夜心。佳节有情惟藉酒，孤踪多感更闻砧。文章政要追周雅，底用欷歔学越吟。  

○中秋和学翁兄  

七十老兄生理浮，未寒先试木棉裘。管弦四海华筵月，钟鼓半山僧寺秋。 【其年学耐偶寓僧舍。】 醉里一尊歌浩浩，老怀万事叹休休。故人相弃谁来往？惟有殷勤白发留。  

○登滕王阁  

来往南州老一经，登临转觉鬓星星。戍兵昼守滕王阁，驿马秋嘶孺子亭。舸舰北连章水白，楼台西映蓼洲青。鹄袍多士谁能赋？谩笑王郎笔意轻。  

○登金竹峰  

一峰岿起何奇哉，太古削成苍壁堆。四野云开墟井见，半天钟动鬼神来。山前戴景全消歇，洞口朱陈自往回。谁画先生心似铁，秋风千丈立崔嵬。  

○晓起用麟孙韵  

七月今年凉气高，墙东古木夜萧骚。孤城残月角初动，野屋秋风鸡乱号。万事惟余双短鬓，百龄须用几绨袍。故人莫荐扬雄赋，衰老难胜执戟劳。  

○甲戌和萧孚有见寿二首  

少日曾期诸子先，如今潦倒且尊前。鬓丝夜雨穷东野，城屋秋风老玉川。自度新词传玉笛，莫将旧事问铜仙。文章星斗真何用，但把长镵了暮年。  
玉颊修眉入绘图，自骑紫凤衣霞裾。佳时烧笋洋州画，长日临流逸少书。岁月浮沈羁羽翮，风云变化看鲲鱼。君家累世堆床笏，未可逢人赋《遂初》。  

○和涂率修见寿  

衮衮高冠盛玉堂，牛衣谁复念王章。百年风雨青灯在，万里乾坤白发长。我懒惟应栖畏垒，君才终许奏明光。郭门东转三泉美，来往还能共酒觞。  

○和杨贯道见寿  

学易未成先退藏，鹤凫非短亦非长。文章底用追韩孟，富贵元应属禹光。已老不求方染鬓，平生惟有句成囊。星辰剑履危朝露，甘老秋风一草堂。  

○和张伯温见寿  

萧萧短发不重新，老去何由复竞辰。百世光阴消铁研，半山风雨语铜人。病余久看花成雾，醉里犹惊笔有神。浮世功名无念我，相期早致日边身。  

○和萧公着见寿  

少年佳卉发春芒，老大真如冻木僵。天阙晓寒遗太白，鲁城夜烬见灵光。嗟余学采云根药，知子应攀月窟香。学问无穷功业远，好骑騄駬骤周行。  

○和王帅赴广东过快阁寄文同予  

家世词林旧子期，旌旗镇远路逶迟。金城老将三军略，铜柱功臣绝域碑。帐下风清环万卷，盾头墨湿落千诗。梅花荔子多高致，寄与中州故旧知。  

○故乡夜坐有感  

诸兄弃逝有乔木，病妻死别今空帷。凄凉听雨夜如此，老大还乡心转悲。风气百年无旧俗，江山满目记儿时。孤灯明灭可谁语，援笔怅然还赋诗。  

○中秋阴雨  

疾风掠雁不成行，常岁中秋无此凉。万里阴云围野郭，中宵落叶响回廊。苍茫天地容吾老，寂寞山林识夜长。犹似姮娥未忘世，天衢隐递发孤光。  

○和友人游永古堂二首  

流水小桥园路迂，虚堂午憩息徐徐。山空转觉禅机寂，地胜不知人意舒。静倚修篁闻鸟语，闲寻败叶认虫书。辋川金谷余荒址，三两园翁自结庐。  
胜日偶寻山寺幽，老僧石鼎沸茶沤。市穷路转得此地，人语经声在小楼。君似渊明来白社，我如苏子说黄州。雪干沙静春晴好，出郭何妨更小 【音少。】 留。  

○和萧孚有闲居即事  

天气初宜小扇轻，故人不至巷泥深。水村鹭去千畦雨，山郭花开四月阴。愁里有谁同细酌，老来并欲废清吟。若为共息尘劳意，行遍青原处处岑。  

○和罗起初观校场剪柳  

治世衣冠立九天，将军语勇尚欣然。元戎拥帐孤罴兀，万众围风一骑先。三箭髇鸣军尽贺，两行柳断目无全。鼓收人散成亏远，惟有牛羊纵满阡。  

○游新淦塔寺  

未信明时一士寒，却从六合得兹山。鼓钟不了行人老，天地无言古佛闲。地迥树林环晻霭，雨多田涧互潺湲。不知今日无登览，曾有何人此往还。  

○荷花庄小 【音少。】 留  

城西郭门白发人，印峰旧隐归重寻。故人尽化青山雨，古月常悬老树林。野庙鼓钟春社过，村家灯火暮寒深。平生谬有相如赋，老大何堪卖一金。  

○和友人病起自寿  

药案常行鼠迹尘，花枝闲结胆瓶春。病余不放吟诗乐，别久重如识面新。鹦鹉茶香分供客，荼■〈艹縻〉酒熟足娱亲。与君共语如铜狄，长作比邻还往人。  

○友人杨君所往金陵省忠襄公墓学士虞公送以诗壮郁沈痛使人流涕因用韵为别次篇远哀雍公以虞诗序及此故也二首  

边陲侵轶寻常事，但恨朝臣少寇莱。汴水殿荒秋鸟下，金陵城落暮潮来。忠臣遗庙长存祀，吴代诸孙肯一哀。理棹又为江海去，不妨览古更迟回。  
窥渡骄兵凌采石，抚军使者出蓬莱。东南国势一朝定，吴蜀江流万古来。诸葛八图司马走，临淮孤冢杜陵哀。只今贵冑知天道，奎壁光芒与汉回。  

○简晏提举  

胸中至宝等隋和，鞭凤曾闻第一歌。天地百年乔木在，山川万里宦涂多。诗成夜月扬州笛，赋罢秋风赤壁波。读彻大编无一语，低头东野愧如何？  

○辛亥清明日陪彭琦初黄用寔八人同登螺山瑞华用仲子尚文韵  

故人新句妙何阴，一笑相看得会心。胜日从来成邂逅，老怀正复托浮沈。山含万古春晴薄，水挟孤城雾气深。随意酒家聊复醉，暮归未用典腰金。  

○再用韵酬同游诸公  

听尽城钟听寺钟，暖风扶醉觉衣重。粥鱼饷午催僧饭，酒榼行春酹墓松。羁客得晴辞枥马，归人分路各房蜂。簪花泥饮田间老，我自不如渠兴浓。  

○送彭宜宾赴潭州学录  

盛年才气自无双，振铎长沙佐泮黉。人物古来推楚产，文章天下说欧乡。湘江春水云山近，岳麓秋风草树苍。豪杰功名须异路，定超天马到长杨。  

○丁巳上元前一夕留饮萧氏盘中和友人韵二首  

香篆萦帘九曲盘，清尊对客语更阑。不妨小雨留人住，未觉东风到酒寒。绛烛烧廊春意闹，玉笙连巷市声欢。文园元有吟诗渴，更爱茶香透舌端。  
楼外青山势折盘，春愁正在最高阑。落梅门巷行人少，细雨山城薄暮寒。醉里闻歌偏易感，老来抚节强为欢。戏拈诗句偿今夕，尚觉春风满笔端。  

○饮罢偶赋  

雨中箫鼓满山城，节序偏供感慨增。贪听清歌行美酒，不辞白发看华灯。粉登夏果明群璧，菜挟春风响碎冰。却忆去年山水夜，笼纱醉踏雪棱层。  

○送黄新之教古端  

声名畴昔重南州，又着儒冠理驿舟。要识海波穷壮观，直寻石砚亦清游。桄榔叶暗诗笻瘦，蕉叶花浓讲席秋。帅府祇今须杰士，知君谈笑幕青油。  

○题安成李氏秀野亭  

人生役志是虚名，富贵谁言胜隐沦。数世衣冠前辈意，百年亭榭太平人。美花修竹随时胜，白水青山绕屋春。今世恨无摩诘画，不妨诗笔发清新。  

○游新淦兴善寺二首  

不待前期偶出门，酒壶诗担散郊原。树连山势高藏屋，路挟溪流曲抱村。老遇清游偏易感，醉思往事了无言。此生定合重来否，细踏沙头屐齿痕。  
欲雨不成云往还，笋舆稳载度禅关。青天四匝高峰外，白水交流乱亩间。经论已随仙客去，佛烟长共老僧闲。竟忘柏子西来意，惟有溪声送出山。  

○再和曾学士  

《风水霓裳》妙可听，断云过雁笔纵横。扬州杜牧楼中梦，淮海秦郎天下声。骆马柳枝余感慨，沉香芍药待才名。从今伐梓供新谱，流播梨园与妓营。  

○上元次学翁兄  

春似高人唤不来，轻寒钟鼓自相催。年华未了供灯市，节意聊堪托酒杯。菜甲半存冰地裂，桃花预约雨时开。故园风物今何似，惟有初心不受埃。  

○赠萧克有赴兴国税务  

小驻青云九万程，涂商里贩乐宽平。古来关市多贤哲，盛世舟车少算征。雨涨玉虹滩石减，春深金鲫郡池清。看山携酒吾曹事，定有新诗许共评。  

○赠胡履平偕克有之兴国  

主宾二美古称难，笑语轻舟十八滩。幕有仁言官政善，士从知己旅怀宽。文章不肯时科试，山水元须胜士看。想见郁孤吟赏旧，渚烟汀树满毫端。  

○和友人游洞岩追用须溪韵二首  

岩里桃花千岁开，岩屝无复老仙推。万山挟洞人间断，一瀑如川天上来。古殿碑横苔入字，忠臣像老月窥台。平生欧尹神清兴，为约秋风更往回。  
云峰髣髴画图真，石户深藏万古身。山水何知天下事，神仙本亦世间人。日高坛树三门午，雨涨源花满洞春。济胜寻幽平日意，天风吹动华阳巾。  

○谒安成魏君坛留宿其下  

一溪抱峡玉潺湲，奇草幽花满古坛。千岫月明丹石去，万松风转斗垣寒。白云可踏天垂屋，老鹤不归人倚阑。定有吹笙王母下，露凄梦冷欲生翰。  

○发洪州  

童稚相催忽白头，西风满袖古洪州。重阳天气村村雨，残柳人家处处楼。樵牧忘机鸿北去，古今无迹水东流。卸帆旋买枫林酒，饱睡归舟十日秋。  

○重游青原回涂过清都台和坡韵  

门外江流万里东，青山曾识老仙翁。百年客鬓东风里，两岸人家落日中。蜡屐平生须几到，桃花前度有谁同？文章随意成千古，草树荒荒老屋空。  

○寒食和友人  

二月微暄试白团，得晴一笑未应难。故人不至花频落，好句初成酒半酣。郭外渔樵无世念，墓门翁仲看人欢。夜归坐听潇潇雨，自剪西堂寸烛残。  

○江上清明和友人  

北郭山花开赤鹃，东津榆荚作青钱。大江万里云连野，元气千春树接天。豪杰尽随流水去，文章未许俗人怜。感时惜别俱常事，莫放清愁到酒边。  

○暇日至吾庐亭  

小池浅浅落红堆，犹有荼■〈艹縻〉可酒杯。种树十年堪共待，扣门一笑胜频来。楸枰坐久沾危露，纨扇晴嬉堕脆梅。为报诗人笺注苦，暖风天棘蔽阶苔。  

○九日同萧焕有兄弟萧安国陈诚伯彭天玉华明胡履平涂率修兄弟泛舟观桥吉塘饮酒桥庵顺流而下登西台寺城冈山复饮山亭观先朝所赐庙神刘诰封及砚泛月而归和焕有韵  

斜日千峰生缬斑，凭高饮酒未知还。百年寒暑朱颜变，万古兴亡白鸟闲。野叟岂知酬令节， 【是日耕夫极多。】 高人从昔爱名山。回舟月色寒如水，共指城楼杳霭间。  

○和涂率修  

出郭意行何所归，史家园里得新诗。野香一径客稀到，秋兴满山僧不知。老爱故人鸿得侣，愁欺短发叶辞枝。他年尚有经行约，莫忘西山见月时。  

○故居南山感兴  

凉风薄日满天地，团作人间一片愁。衰柳马嘶山驿晚，冷菰雁落野田秋。吕安潦倒黄公酒，杜甫萧条白帝州。欲说旧家无故老，杖藜默数昔经游。  

○乙亥留故乡自寿  

七十古稀今已迫，回头一一记儿时。三生我岂后商隐， 【旧尝梦与李商隐语，谓余乃其后身。】 四海今无半子期。盏斝有情聊畅适，文章无用祇娱嬉。旁人莫比耆英辈，但好商山学采芝。  

○旧尝梦崔嵬若仙境者楼观肃然香气袭人得二句云天悬桂树三千界人在梅花万斛间竟莫省何故偶闲坐忆此因谩以梦中所见足成之 【己丑。】  

珠帘坐卷烛花残，殿上昭仪拥翠鬟。红日牙旗明晓仗，青烟雉扇立仙班。天悬桂树三千界，人在梅花万斛间。始信蓬莱司下土，坐翻前史烛忠奸。  

○和高方大初度日登中华  

到祠七十二云扉，俯视齐州一粟微。万树挟风涛汹涌，千峰倚汉石嵚崎。银河垂屋天如近，瑶斗当坛夜有辉。欲与浮丘谈旧事，琼楼高处未能归。  

○送龚如逸赴南康学正  

秋风千里送飞帆，又戴儒冠俎豆间。美教古来无鹿洞，清游天下少庐山。弄乌彩服三年别，骑马青衫一日还。渤海家声元有旧，衢云努力更追攀。  

○和许山立见寿  

两袖秋风酒一中，浩歌无复问穷通。极知白发形如木，谩忆青年气搏丛。随意文章逃俗谤，可人谈笑有君同。平生最是钟情处，明月娟娟水馆东。  

○九日萧孚有约诸贤登高遂访青龙寺午至桂溪桥饮于小庵晚登庵后山藉草松下浩歌痛饮举酒酹野坟又呼樵童为山歌行者属目赋诗  

朝寻古寺石啮屦，暮上崇丘风掠冠。狂饮眼看红日尽，高歌声入碧云寒。乱峰犹作太古色，野墓不知游客欢。何必龙山为故事，赋诗留与后人看。  

○彭叔和和余九日诗次韵  

共醉黄垆无吕安，重阳谁与正纱冠。百年风雨鸣蛩晚，万里江山老雁寒。陶令凄凉惟菊对，杜陵潦倒奉人欢。城西赖有彭居士，来往真能耐久看。  

○寄题翠屏晚对斋  

幽居缥缈出修林，读易焚香坐夕阴。归鸟不知元化役，青山俱是古人心。鳌峰云散天如画，玉峡风来树亦琴。用世驱驰成底事，始知一静抵千金。  

○送曾韫晖赴京任檀州学正  

芳年儒正紫貂裘，北出都门亦壮游。五季山川分汉界，太平学校过檀州。禁杨拂籞黄金色，泮水通城碧玉流。寄语向来勒碑客，笔锥傥可到封侯。  

○壬子八月十四夜对月  

万里轻阴晚忽收，天公有意作风流。今年对月又为客，明日无云始是秋。多病情怀成老态，早凉天气似中州。少陵儿女痴何似，共景悬知不共愁。  

○十五夜再和二首  

银河垂屋夜氛收，卧看长星一点流。万古尘劳余好景，四时风致是中秋。天悬海外三千界，月满人间几百州。殷庾升沈俱不见，实时有酒未须愁。  
林下杯盘夜未收，尊前何必尽名流。人生快意元轻日，客里中年最感秋。酒满恨无歌赤壁，月明闲听说扬州。故人只隔行云外，剩着新诗寄四愁。  

○送赵光远道州宁远税使  

故家乔木郁衣冠，小试司征第几班。鹏翼未抟千仞外，马蹄初踏万山间。门当远峤花连务，县接清溪水绕关。诗课书程应不减，东风早送锦衣还。  

○忆凤二首  

举世堂堂福禄人，衰门衅咎独何深。学违素志元安命，老哭才孙最损心。暑载渔舟翁挽柩，夜归僧屋鬼同林。庭前桧竹阴阴在，陈迹如今岂可寻。  
清姿方颊两眉扬，从我东西近我长。诸子谁能高意气，十年却悔学文章。眼前言笑疑生死，箧里诗书半在亡。坐愧太丘真有德，贤孙迎客立成行。  

○送宋赵仪赴贵德知州  

秋风千骑拥旌麾，画角高吹出塞诗。绿水山川唐国界，朱幡人物汉官仪。信知怀土非男子，更觉专城贵壮时。三叶郎官人白首，向来颜驷有谁知。  

○次韵萧上舍仁叟赋杭州旧游  

帝城钟鼓雨初晴，御柳春烟绕禁青。万里湖山天远近，百年歌舞梦酣醒。别离共叹秋双鬓，兴废惟余月一庭。寄语遗编须爱重，清时要听伏生经。  

○题萧将军庙次欧阳山立韵 【萧将军庙在吉文山中，碑无名字，但载其提兵五百逐寇，一日俱死。】  

将军汗漫化人城，犹得游人小队行。海上田横从有士，山中邹湛竟无名。东风亡国何曾战，上日空江几度晴。社鼓枌阴耆老在，陌头过马讶升平。  

○中秋留故居兄弟对月分韵得多字  

棘院功名风雨过，柴门兄弟月偏多。分诗莫作中年语，对酒何妨壮士歌。老桂欲花先扑袂，长空无籁澹横波。却思高馆吹箫罢，卧听萧萧雨打荷。  

○春雪  

开岁雨阴连十日，雪寒兼与旧春同。乾坤半落穷荒外，楼阁横陈澹月中。瑟瑟松篁山屋夜，疏疏鼓角郭门风。梅花惯与清寒敌，却喜群英未放红。  

○雨中出郭访友  

骤解冬棉复用棉，江城二月社寒天。野桃漠漠一村雨，山屋冥冥半坞烟。燕子未归风满面，马蹄不度水生川。惜无浊酒供新兴，但把新诗答暮年。  

○清明和李亦愚  

煮茶闭户看残编，风味凄凉似玉川。春到名花偏久雨，人逢佳节恨衰年。棠梨野馆轻寒燕，杨柳人家薄暮烟。新水夜来生郭外，麦畦桑陇不论钱。  

○送周仪道往池州谒萧经历  

三月江南湖水平，周郎理棹旧知津。古来多附青云士，秋浦今看白玉人。燕子拂波江驿晓，杨花扑面柂楼春。老亲不管离忧苦，准拟秋风荐鹗新。  

○寿袁恭甫  

先生无酒自颜酡，笑掷人间玉叵罗。金谷楼台随地胜，铜人岁月入诗多。邻翁重见三千履，  
【时迁芗城胡尚书旧府。】 春色分藏十二窝。为问东湖消息好，青衫催染楚江荷。  

○龙文璟和余韵次谢并简汉英  

二妙能诗旧有声，笑人笔退似闻钲。黄金苏子游偏远，白首扬雄宅未成。共信他年终用世，相逢一笑岂无情。梅花池上先春发，縠縠微风琖面生。  

○题明皇并箫  

青鸟西来太液池，《霓裳》舞影落瑶墀。并吹玉管同心调，惟有姮娥月里知。  

○题张敞画眉  

京兆春风到柳枝，翠帘缥缈远山奇。梁鸿亦有齐眉乐，不要人间黛绿施。  

○宿荷花庄  

晚宿山村待雨晴，夜深云弄月痕明。茅庐四面溪田遶，半是蛙声半水声。  

○题李鹤田穆陵大事记后 【宋自穆陵升遐，元气尽矣。时攒宫属官李珏纪其本末颇详，桥山剑舄，历历如见。异代览之，亦为凄然！李吉水人，号鹤田先生。此本今在庐陵罗祖禹家，其子中行以示余。余因用鹤田先生昔陵下元夕韵，以识感慨云！】  

陵寝巍峨十二阑，西兴吹角浙江寒。老臣无限遗弓泪，写与人间异代看。  

○癸卯元日晴继复雪亦不废出谷日复晴归乡涂宿上元观灯野庙随所赋得十绝  

钟鼓笼铜报晓晴，烛残曙色近帘明。老来最忆儿时乐，拜罢新年处处行。  
烛痕点点坠红银，香影明窗缀曲藤。春帖自题还坐久，梅花瓶水旋生冰。  
市门处处系冰花，灯影蛾云动绛纱。走马城中三日雪，不知春已入谁家。  
朱门日日泊高车，陋巷冰枝积寸芽。春色不随人意薄，夜来潜到小瓶花。  
沩山人日马蹄忙，悬胜轻寒剪剪黄。闲笑梅花无媚骨，至今不洗寿阳妆。 【庐陵城中人日，士女多游沩仰寺。】  
杖屦新年第一行，江山残雪画初成。春风岁岁藏何处，又与人间作晓晴。  
联袖吟诗不计程，暮投村店屡占晴。霜浓睡熟无人唤，误待城头画角声。 【是日自城归，遇学翁兄同宿于涂。】  
雪后蒿菘旋作青，村家沽酿白于银。山中未见新年历，闲剪桃梢试立春。  
绿麦黄栀染茧丝，纸旗戏鼓祭丛祠。少年风物今仍在，别有伤心人未知。  
驿门北女卖蛾儿，水屋红灯出树枝。邻笛孤吹春未动，一帘微雨似秋时。  

○题浓淡竹  

远看如淡近看浓，双立亭亭傲晚风。俗眼未应轻拣择，此君清致本来同。  

○邻有废屋久闭金沙一枝忽穿屋山而出众为惊顾然亦竟无一赏者  

古屋幽花闭不知，忽穿碧瓦怒横枝。辛勤自致高堂外，却得行人立顷时。  

○元日  

晓街泥浅马蹄过，元日虽阴气已和。处处桃花如二月，东风应比去年多。  

○乙巳五月过泸江  

抱田曲水走修蛇，溪势如鸣万迭车。山雨挟凉闲客扇，渚云分暝失人家。  

○城归涂中春暮野阴风物苍然  

津桥半断水如雷，屋角古坟青草堆。三月荒村春最惨，万山微雨棘花开。  

○庚午春夏闲居即事三首  

老托园林困雪霜，橘株病悴蕙枯黄。荼■〈艹縻〉独擅春风力，无数新花出短墙。  
桃花梨花争满园，金沙玉棠蜂鸟喧。少年看花夜载酒，老子看花春闭门。  
门掩熏风小小斋，紫薇几尺正当阶。谁言省掖偏宜种，偶落山林亦自佳。  

○横石渡候舟有感  

沙边一树谁家李，岁岁逢渠白作堆。满眼青山衣袂湿，又随春雨过江来。  

○题秋日江村图  

黄叶秋风趁蹇驴，平洲远岭雁相呼。野舟尽日闲无用，只与人间作画图。  

○对花偶成  

芍药花前闲日坐，海棠枝下醉时眠。自今岁岁穷心赏，已负看花四十年。  

○题李陵宴苏武图二首  

居延山下马成群，伎乐声高夜入云。初志消磨如卫律，殷勤置酒教苏君。  
属国难酬白发郎，延平谁与吊沙场。陇西使者如云出，却要迎归右校王。  

○重涉泸江二首  

立沙稍稍行人聚，踏水悠悠去鸟双。回首十年来往路，祇添华发照寒江。  
渚篱渔网悬秋日，山寺人家起夕烟。欲共故人评好句，微风吹袖水痕圆。  

○苏武持节图  

朔雪漫沙几白羝，胡风吹冻满毡衣。少卿驼马弥山谷，何似中郎一节归。  

○和赵子昂寄冯海粟二首 【长沙易中乡得此卷，揭曼硕有和，易复索余和。】  

古今翰墨散如尘，昼夜荒荒走两轮。莫说锺王今不见，湖州学士白杨新。  
老粟清名雪作宫，揭家健笔骥追风。闲思海内文章士，攲枕蕉花细雨中。  

○玉笥山中有白鹤花顶翅宛然类鹤王兰友作诗送至用韵二首  

缟衣玄瓜立前除，天上人间剪纸糊。除却青青三四叶，月明满地却全无。  
千载苏仙上帝乡，空余琪草似人长。夜凉环佩不知处，梦觉满山风露香。  

○和萧克有主簿沅州竹枝歌四首  

人生结交莫如月，人生行路莫嫌热。热当三伏易变秋，月能万里长随客。  
沅人健饭无盘蔬，沅土多热无鸡苏。官船自有龙凤茗，试写松风斑鹧鸪。  
一州一州本有枝，一江一江水可炊。北人奈事不怕险，南人多情易思归。  
黠胥取利如斧樵，苛法销骨如膏烧。官规难减賨布税，县政莫急蛮人徭。  

○上巳独坐  

萧然门巷野人家，山鸟行阶啄草芽。上巳焚香看易罢，自冲微雨整幽花。  

○秧老歌三首 【效王梅边体，江南农夫插秧，上下田长歌相应和，其词似《竹枝》而加浅直。】  

三月四月江南村，村村插秧无朝昏。红妆少妇荷饭出，白头老人驱犊奔。  
五更负秧栽南田，黄昏刈麦渡东船。我家麦田硬如石，他家秧田青如烟。  
春寒风雨来满川，牛蓑走遍东西阡。郎君骑马莫问渡，江头自有官渡船。  

○哭萧孚有四首 【孚有，方厓御史之季子。少甚颖异，从余游，其为诗，短篇高古幽淡，追逼韦、王。长篇丰赡逸宕，别自风致。皆欲与古人争衡。至元三年丁丑七月一日病死，士友伤之，以其有才而未着，其可憾如逢原、敦夫。九月九日，余既送殡城东，归涂赋以寄感慨云尔！】  

去年九日共登高，绝岭长歌意颇豪。今日送君谁共哭，一间殡屋大江皋。  
画图摩诘神情远，诗律苏州句意清。身后生前千古恨，荒荒白日下高城。  
翰墨周旋二十春，暮年卜宅遂为邻。永新门外双松树，无复相携踏月人。  
螺湖桥外草如烟，螺子山前水接天。应有故人来下马，愁云深处是新阡。  

***◆丁处士复（桧亭集）***  

复字仲容，天台人。负诗名。延佑初，游京师，公卿奇其才，与浦城杨载、清江范梈同荐入馆阁，复度当国者不能用，不俟报可，翩然去之。乃绝黄河，憩梁楚，过云梦，窥沅湘，陟庐阜，浮大江而下，遂家金陵。买宅于城北，南户故有两桧树，醉则倚树而咿唔，因自名其什曰《双桧亭诗》。殁后，其婿饶介之、门人李谨之先后编辑，共得若干首。永嘉李孝光曰：国初以来，临海为诗数十家，其什曰《阆风》、《樗园》、《山南》、《天逸》、《素心》、《圣泉》。其后又有张子先、陈刚中、杨景羲，皆自树一家，足以名世。复读仲容诗，令人欲飞，皆已绝去生狞，操蹙精悍，犹之宛马，不踶不啮不覂而日行千里，众马虽十驾，不能超也。中山李桓曰：仲容学博才敏，为诗精丽奇伟，格超而趣远，深入古人阃奥。上元杨翮曰：仲容诗必因酒而作，引觞挥毫，若不经意，而语率高绝。盖仲容胸次夷旷，生平有隐君子之趣，而以酒自托。故当时论诗者，亦以太白方之。  

瀛海篇赠吕炼师  
甘雨昨日足  
东海有蟠桃  
竹山  
同县尹张志道征士黄观复阴秀才燕集六县校官叶仲庸池上分韵已而互相为和三首  
次韵郑复初录事秋夜三首  
题镜开亭  
赠耕民樊秀才  
送张志可侍父之奉化幕官二十首用杜少陵万壑树声满千厓秋气高浮舟出郡郭别酒寄江涛为韵  
送周士德还北  
题画马为方远上人赋  
醉歌赠云心子陆华之  
题百马图为南郭诚之作  
送孟久夫迁内台掾  
宝鸭曲  
题刘尧辅观瀑图  
送李光大之海北宪司书吏  
题句容赵氏松磵堂  
题秋江晚渡图  
月湾钓者歌  
题息斋竹为袁仲芳赋  
题稚川山水  
赠杜一元  
题烟波云树图为杨元清赋  
题钱舜举青马图  
扶桑行送铦仲刚东归  
题长江万里图  
金陵奉饯赵公子理问侍平章鲁公入蜀归秦次韵龙翔大中二十韵  
次夏允中禁体雪诗六十韵  
送秦元之赴太禧同佥  
金陵送人还武昌  
题程先生西行集后  
登高分得迭嶂  
送李御史  
送杨友直赴刑部主事  
送谷经历之淮西宪幕  
送贾西伯  
挽许覃峰  
送张克让  
送王伯庸赴石埭校官  
赋孺子亭送心上人还洪  
送李景初试吏淮阳便养  
送客  
题山庄晚霁图为杨元清赋  
郭生生子  
送人省亲  
题李息斋枯木竹石图  
题牧牛图  
题宣和画卷  
送僧还洪  
饮酒  
赠孟通  
送吴景贤赴广东二首  
送杨文质侍父之西台  
寿龙翔长老欣笑隐  
新寺和张仲举兼次韵  
雁门送杨仲弘侄士耕归龙泉  
赵君泽母一百七岁  
送陈子英县尹之崇仁  
越州景德寺镜清方丈题醉先岳麓图  
送唐长卿赴常州  
题观海图为张晋贤作  
题方壶子天台图送曹士安河亲还上清  
送廉公子北归  
次韵答惠长老  
九月一日游昭亭  
寄谢子木  
送公子帖穆入京  
送南台掾史刘孟琛陪治书顺昌朝贺  
寄黄宗师  
送僧游庐山  
送万容长老归故山  
送僧归鄱阳  
送由上人游金华兼简信上人  
寄题金鹅泉石轩  
题王元章梅  
送清凉寺友上人归永嘉  
次韵噩无梦楩用堂吴中倡和佳什  
次韵具庵送湛渊上人永嘉省师  
送郭筦勾之西台  
送答彦修御史调西台  
览胜楼  
近仁台郎见示樊左司在南台时忆昨五首柯博士苏征君既为和之天台丁复侨居金陵草莽之臣也不能悉奎章故事钦覩皇潜飞之盛犹能记之僭用元韵以寓鼎湖之思云尔  
与杜清碧先生四首  
与李五峰先生  
送僧游浙东  
题茅山彭道士画梅花仙子  
次韵元宵雨雪  
题江村小景  
马德昭席上赋  
题李遵道山水  
酒间赠贾西白  
淮上作  
题美人卷  
绝句  
题汪伯高梅  
次韵西湖竹枝歌四首  
题楚江清晓图  
题危太朴云林图  
......  

○瀛海篇赠吕炼师  

我本瀛海人，瓠落九州岛土。三山不得归，六鳌竟何所？凝精耿宵寐，往往呼安期。跂余紫霞想，感此白日驰。 【一作迟。】 客有金庭 【一作陵。】 仙，玉霄住云月。近从爵溪来，霜纨卷溟渤。褰衣拂天姥，跣踞青芙蓉。羲和擢僵指，夜寒笞六龙。金乌飞上天，露草忽已晞。奈何秘灵境， 【一作景。】 忍使 【一作此。】 人民非。朝褰四明霞，夕涉会稽道。郑弘招不来，贺监亦已老。胥涛吼奔雷，逆折生回风。鸾乘桂子府，鹤语梅花宫。清湖自歌舞，颜发凋青红。壶丹碧光泻，剑影洞庭水。霜落山橘寒，还过 【一作至。】 吴王里。吴王湎不醒，馆娃骨已冰。乃尔忆张果，亦复寻茅盈。玉妃发春哂，手折双琼花。寄赠两 【一作「语双」。】 女兄， 【一作儿。】 相逢学丹砂。翩然不肯留，浪迹金陵市。长歌六帝秋，袅袅闻梦耳。青裾曳明月，问我丹井南。挥手绿云表，语别愁何堪。往年去天台，药草径香满。彼之溪上人，泣向西风断。琼台天上遥，银桥雾中 【一作「露井」。】 没。葛陂一丈竹， 【一作「杖行」。】 鳞鬣生倏忽。飙车划雷逝， 【一作近。】 轮辕不相将。尺地不可缩，况兹道路长。故人衡湖居，旧约赤城下。缘厓履灵迹，弄瀑漱清泻。今闻绾汉绶，好作常州牧。兴公赋金声，名山阻高躅。东行即相讨，自称回道人。榴皮醉香墨，晓过东林春。海图慎勿视，但恐驰其神。  

○甘雨昨日足  

甘雨昨日足，今日岂不游。文漪散清沼，绿树未惊秋。步出西郭门，浩浩江汉流。危樯隘川浦，乃有远人舟。江租赴海漕，惊沙无定沤。号呼走群吏，肉食怀鄙谋。及时不归耕，卒岁何用周。悄悄绿发子，还家多白头。为农极凋瘁，犹用苦诛求。  

○东海有蟠桃  

东海有蟠桃，结根何岁年？花开不关春，霜露不系天。仙种固灵异，未知树所缘。我欲往问之，代无绝世贤。适来王母至，遂奉武皇筵。骄主好自诞，后来信谓然。愚者谅多惑，智者当不传。  

○竹山  

离离凤食干，绵互亘修峦。君子怀静仪，虚贞媚苍寒。灵厓发潜{，崇苞閟幽盘。筮邻从蒋诩，永结求羊欢。  

○同县尹张志道征士黄观复阴秀才燕集六县校官叶仲庸池上分韵已而互相为和三首  

分得碧字  
次韵殿字  
次韵下字  

△分得碧字  

江水秋未清，林晖午能碧。相忘散乱坐，幸老谈笑剧。以君久寒毡，且尔暂暖席。同心勿辞饮，况有陶彭泽。  

△次韵殿字  

堂堂琼林客，籍籍金銮殿。一官岩州最，再调淮县见。 【谓张也，张以丙科授黄岩州判，再授淮东六合县尹。】 人生逐日老，世事浮云变。亦有古宫台，凄凉入荒甸。  

△次韵下字  

王日不注官，从天得长假。年衰岂能高，老坐不许下。新秋席为展，欲夕尊未罢。谁挥鲁阳戈，请驻羲和驾。  

○次韵郑复初录事秋夜三首  

漫漫秋夜长，时虫号四壁。出门天宇高，仰见河汉白。在世亦有道，胡乃自偪侧。寸心宁中居，万物终我役。鸡鸣梦茫茫，不知谁舜跖。  
凉凉秋夜深，白 【一作时。】 露沾重衣。志士不在饱，讵复怀馑饥。啼蛄怨衰丛，焕景凄已微。屈父从遗则，宋玉有余悲。驯致谅以道，尔亦安尔为。  
寥寥秋夜高，时物得其心。荣华无终玩，衰悴递相寻。微月流西极，东溟足幽阴。客为哀商奏，弦促忧思深。挥置各就寐，已亡人与琴。  

○题镜开亭  

方池开净镜，湛水涵虚象。空明纳朝阳，承尘澹清漾。岂以感物故，至静含动状。还将观物心，宴坐池亭上。  

○赠耕民樊秀才  

溪南得新雨，微萌浮绿垧。晨及聊负耒，初旭破高冥。慈牸迟鸣犊，小策挥柔青。角端带春泥，亦复挂一经。回缘即竟亩，取读辄为停。池塘稻白芽，感时含帝灵。嘉种在良播，□生安得宁。苗长重耘耨，况恐生蟊螟。  

○送张志可侍父之奉化幕官二十首用杜少陵万壑树声满千厓秋气高浮舟出郡郭别酒寄江涛为韵 【录十。】  

凉日在原野，西风动林壑。州城界溟渤，崦溆互参错。良牧征自今，穷俗虑非昨。采采老莱衣，婉婉芙蓉幕。  
遐邦榑桑澨，往往仙所馆。海近天易寒，山多日如短。度巷青雾深，开轩白云满。故家富积书，往借手自纂。  
山中士有道，置屋上县厓。坐啸锺竽合，行随鹿豕偕。葺衣牵葛藟，煮饭拾松钗。见说幕官好，问郎时出街。  
高月满席光，多露袭裳气。朱船莲叶芳，赤缆柳根暨。起为清夜吟，远有太古意。南飞双白翎，沙头故无睡。  
群公集清浒，出祖发江艘。碧色泻空宇，望来秋气高。为子谅有道，在世岂徒劳。尊亲况未艾，微霜瞻二毛。  
生人俱帱载，举世异沈浮。客厌翟公第，妻憎季子裘。割席有高义，多金无鄙谋。如逢鲁连子，一笑璧空投。  
涯居面沮洳，濒路转硗■〈石屈〉。岩精彻夜语，海怪有时出。涂人相如鬼，天使香礼佛。陶公五十亩，便可尽种秫。  
四明古名区，天台接旁郡。幽居无俗家，灵苗长仙菌。海底日见浴，峰头天可问。有方即请游，山舆窄如畚。  
溪桥长入村，海舶不到郭。山□香满笼，江蜬脆堪斫。朝登白玉盘，暮献黄金杓。取酿石中寒，水甘酒不恶。  
民厚静开户，官清深见江。酒行山客几，花发野莺双。冷署霜生座，高眠月满窗。而翁在城府，自谓鹿门庞。  

○送周士德还北  

东风吹花绕白门，南人送客开绿尊。绿尊空尽客当发，白门惜别花无言。周郎挟书南州读，濯发春江水如绿。功名早年一唾手，乡里老人皆刮目。巍巍廊庙急需材，明日辟书天上来。凤凰翩翩下千仞，羽翼五采江南台。南竹有实梧有树，归飞即向冈头去。霜风一肃天地春，郁作云雷散霖雨。老夫借屋邻僧房，门前蓬蒿十丈长。目力苦短耳力强，喜闻斯世登虞唐。  

○题画马为方远上人赋  

上人超世资，脱然了无为。犹有爱马癖，或比道林支。天马由来出天池，西大宛国乃有之。房星写神孕龙漦，雄志倜傥精权奇。飞行灭没电莫追，空尘留烟不得窥，月氐之□那敢骑。汉武远慕穆天子，欲隮昆仑游具茨。遣使先开玉关道，凤颈虎翼初就羁。王良造父死已久，当时不知驭者谁。唐人为马置马监，奚官果是何物儿。况复教之作马舞，跪拜起伏取笑娭。伏仗能鸣辄引去，俯首低摧青络丝。欲从驽骀服辕下，局促动遭棰策施。非徒丧志失天性，病骨瘦柴如宛锥。所以韩干为画肉，不忍神骏成凋羸。大漠茫茫天作屋，饥龁饱卧骄且驰。蒲梢肃飒轻风度，苜蓿参差新雨滋。胡为束缚对厮养，长嘶无声情内悲。我岂伯乐知马者，意与马类伤马时。自从眼前见此卷，把轴起坐敛更披。上人之意无乃尔，笑绝长题画马诗。  

○醉歌赠云心子 【一作《赠卜者》。】 陆华之  

云心子，陆农师之子孙，老来卖卜钱唐门。搜玄抉微擘混沦，进退五纬扶两轮。皞父及芒儿，束手就律吕，不敢差毫分。前身定是张博望，老树倒骑上昆仑。投杼机上女，饮牛河畔人，与之细说天地根。却来人世三千岁，君平朽骨呼不闻。功名富贵无足云，祇谈祸福开盲昏，得钱沽酒和天吞。赤城有狂客，十年江海看浪翻，归来黄尘□，拭目惊见君。抵掌一长笑，各拂头上巾。别时绿发滴可染，祇今雪茧缫吴盆。少者忽已老，老 【一作长。】 者不复存，政须日日醉倒湖边尊。尊已倒，还再沽。不愁黄金尽，但恐清旦无。举手招羲和，低头唤天吴。劝尔勿东逝，止尔毋西徂。西徂不可止，东逝无穷已。嘱付酒家儿，明当复来此。  

○题百马图为南郭诚之作  

一马百马等马尔，百马一马势态异。龙眠老李意脱神，代北宛西无不至。楼兰失国龟兹墟，玉门无关但空址。蒲萄逐月入中华，苜蓿如云覆平地。始皇长城一万里，漠雨平添窟中水。将军昔有李贰师，尺棰长驱万骐骥。当时无乃或尔遗，龁草翻沙纵眠戏。就中骁黠啮与踶，或示仁柔奔且逝。循坡屹立意度闲，下首当膺若多智。昂头振鬣彼者雄，似恐世间无猛士。轮台诏下不更求，蕃使往来知礼义。不徒嫁女事乌孙，祇以金缯相赠遗。茫然圉牧不知谁？牝牡骊黄交乳字。世有伯乐不愿逢，御若王良空善技。汗血沟珠胡尔为，无能安并驽骀视。唐家太平有天子，开元天宝周四纪。是时天下政无事，深宫每欲妃子喜，教之舞数政如此。渔阳鼙鼓动地起，禄儿见惯亦有以。可怜零落四十匹，后来值得田承嗣。  

○送孟久夫迁内台掾  

阳乌本是日中物，下来古柏栖冰霜。南枝不如北枝好，北枝近日扬清光。扬清光，散朝彩，鸣凤高冈久相待。天涯亦有鸿鹄群，莫使冥飞向云海。  

○宝鸭曲  

铜池织风翠波跃，睡足暖烟饥不唼。重帘未厌云水姿，华屋清深寄闲绝。生咮剥花红锦翅，枯咽半湿蔷薇水。宝灯夜悬瑠璃光，恍若澹在沧浪里。方筵慢舞得娇饶，指痕腻染罗纹细。就中恐有绝缨人，误识韩郎衣上气。古闻舄化之言岂虚语，愿学飞仙作双去。  

○题刘尧辅观瀑图  

刘侯校书天禄阁，向人辄作山水画。长峦老树翠盖攲，转瀑崩厓 【一作岩。】 练花泻。玄冠白袍问子谁，濠梁漆园避 【一作忘。】 世者。京师尘起碧于云，炎洲瘴来疾如射。挥毫定忆龙河上，挟帆久睨匡庐下。  

○送李光大之海北宪司书吏  

我闻之徽之黄山秀之聚，三十六峰比如敔。支而散去不可数，周环纡余蛟凤舞。瘠之为石天所斧，真宰重惜保其故。仙者不得开洞府，李君乃生貌清古。殷彝周鼎冰雪贮，而有锦绣之肺腑。丈夫用世当不负，他年抱策上京去。蓬莱宫深隔烟雾，弱水三万不可度。祭酒先生纔见取，慷慨登楼念乡土。奉檄南归大江浒，古木阴阴覆韦布。御史殷勤再三顾，叩之使言见平素。小却黄堂掌书簿，溷溷泥涂塞中路，白璧自持终不污。前年妖蟆月更吐，天下秋风吹桂树。炳豹文章堕群瞽，八月钱唐潮亦怒。竟无愠色向人前，但道命邪多谬误。行台二十四松厅，众更奇之交爱护。百鸟啾啾徒下处，一鹗空中肆高举。宪司十道虞有罟，纪纲庶政祛残蠹。三在炎荒鼎而柱，五羊八桂穷险阻。棋分南北海为部，民黎杂居性豺虎。俗嗜相残M负弩，滨水而采名蜑户。一从孟尝去合浦，珠不更还远无贾。台官择人如善估，以君政似王夷甫。长干置家坐空窭，遣佐绣衣苏病苦。君今此行人共许，还珠奚翅瞻三语。夷齐有心当弗沮，君其勖诸报明主。道命之行泽施溥，万锺之赐安厥予。  

○题句容赵氏松磵堂  

爱客赵公子，春登松磵堂。展席翳长荫，临流进余觞。阳漪动五色，天声散幽篁。无谓山笛咏，此乐殊未央。  

按上元杨翮《松磵堂记》云：县之南而西五里，冈峦盘迤，融结为山，氏曰秦。复有水驶其下，环秀拱奇，若与配焉者。志曰：是秦淮之源所经也。赵氏汉章居其间，负山距水，构为新堂，名之曰松磵，合山水之胜言之也。  

○题秋江晚渡图  

白云在青山，红叶烂无数。亦有东青枝，长松共如故。茅堂当树间，江光澹凝素。扁舟不可呼，谁令汝来暮。  

○月湾钓者歌  

月湾钓者天与闲，长日钓鱼明月湾。黄昏坐到月上山，天低月高人未还。月圆在天半在水，明月湾头人所喜。先生月湾家密迩，坐钓明月那可已。波神起笑弄明月，月满波心鱼拨剌。柔缗摇月寒饵没，烂月锦鳞鱼上出。得鱼叩月唤邻家，煮鱼和月吞香霞。举杯月来金满花，酒光荡 【一作漾。】 月天无涯。杯痕倒泻月入腹，月兴恼人清不足。杯空仰天月照目，顾影翻怜月孤独。夜深月冷霜满天，劝月不饮月乃延。置杯馈月坐月前，月谓汝饮天之缘。呼童就月即更酌，月故怜人月不落。月在忧来无处着，但恐尊空月相却。岂不知曹老瞒，明月可掇忧无端。岂不闻严家滩，汉月不满羊裘寒。非熊辞月就西伯，夜夜渭川空月白。来如明月湾头客，钓月取鱼赊酒吃。忽自笑把酒，问月者何如？古人今人月在诸，金尊照月长不虚。胡为捉月骑鲸鱼，青溪好月连江湖，回环九曲月若铺。我今亦愿为，月湾钓者徒。矶头展席为月沽，酒后耳热醉舞明月歌呜呜。  

○题息斋竹为袁仲芳赋  

息斋老仙不可呼，封君千户渭川都。绿云旌纛翡翠跗，眼中万个森相扶。澄波悬影倒玉壶，飞烟澹拂□如无。当时可人商德符，仁皇邸西作浮图。不喜神骏游八极，复爱胜绝罗寰区。素壁不得画神鬼，亦不得用金朱涂。但令水墨写河岳，苍松赤桧盘根株。此君政尔在所娱，臣衎笔妙生须臾。往往袖手立商侧，口虽不语心胡卢。商也蓄机致李劬，积迭壑谷空其余。一朝清风吹鹤车，电绕左右龙徐趋。指点谓此何所须，古来丰镐王者居。渭水东来是为墟，群流如辋土膏腴。地产宜竹连沮洳，衎应补之臣弗如。一时京都传盛事，走方年少宗为迂。空尘成云下步驱，明明柯干照鬓须。绿色不愧竹与俱，老客江南搔雪颅。见此祇复增长吁，何当唤起二大夫。  

○题稚川山水  

江光如空山在天，好风佳日散晴烟。绿阴成盖厓树连，野桥杨柳亦娟娟。担簦之子何促速，况有荷杖当我前。茅堂独坐岂待客，或者傲兀忘流年。又疑浣花溪上叟，索句未得掩两肘。对树不语胡为然，将非得诗不得酒。好客不来两何有，耐可有酒有客无诗篇。出门谅不可，天地乌用我。乃不使之老为农，耕种南山田。陶公秫熟五十亩，往往为酒愁无钱。不如两渔翁，静钓春江船。有时掣得十尺鱼，紫鳞耀日锦色□。卖鱼买酒自可醉，仰歌明月披蓑眠。金陵美酒斗十千，老客抱瓮双桧边，长日渴吻流无涎。六代江山眼中好，六帝池台没荒草。五锦骢，嘶满道，归来辄向蓬莱岛。蓬莱岛，海上仙，凝波倒影发正玄。百年未信人能老，大笑长呼罗稚川。  

○赠杜一元  

庐陵奇胜独未识，梦去夜踏霞五色。仙人手掉金芙蓉，倒向西州笑相掷。秦淮水上天影低，水底喔喔啼天鸡。明朝怪事即走觅，刘郎捉手水门西。眉间黄气浃面耳，称好不休谈杜子。梁鸿孟光病不理，抱枕十年今日起。清晨把镜整□鬟，自道更作来人间。巾箱黄雀毛羽健，为我快致双玉环。杜子胸中置六籍，江日如年闲禹稷。传家况有轩岐閟，展手活人非我职。六一先生空有文，平园绿草秋纷纷。文山颈血久寒碧，举目但送春空云。诗声往往脱祖骨，霜气横空飘俊鹘。并州健儿快马驼，握槊沙场纵驱突。韩休市隐聊复嬉，下马每受台官知。得钱买酒唤明月，相与饮者同襟期。不作东风吹杏树，祇有春香满行路。辽东老鹤未归家，乞药时烦桂旁兔。刘郎喜事良可书，苦吟倚彻两桧株。庭前采采三凤雏，阴德信有兹其符。  

○题烟波云树图为杨元清赋  

江乡自是多烟云，绿波青树渺不分。小檐大栋隔两濆，黑犍如蚁人如。布帆西来饱风色，寒声动地秋纷纷。黄芦白藋摇断渚，坐客回头听急雨。孤蓬遥遥半针许，健刺沙湾逆风去。亦知家在前村住，百年即合老为农。六十江湖秃鬓翁，而今借宅六帝宫，眼花雾落天蒙蒙。梦魂不到浔阳浦，为人愁水更愁风。  

○题钱舜举青马图  

青马自是天骐驎，奚官引出羁络新。垂头缓行意态驯，绿发不动空无尘。圣人不肯事东巡，千里一日志莫信，赖有吴兴为写真。  

○扶桑行送铦仲刚东归  

日出扶桑根，日上扶桑顶。海色秋茫茫，天光何万顷。扶桑日东出，若木日西落。日出天始明，扶桑人不恶。扶桑有国自鸿荒，有国有人天性良。亦复有君臣，栋宇垂衣裳。自古国有主，不知何姓氏？闻自周中王，世嗣相传宗揖让。至今惟一姓，不识有兴亡。君君臣臣，父父子子，至道之纲，何弛何张。且吾闻之扶桑之国人，宁杀不受辱，岂不谓死亦何短，生亦何长。身在义所耻，身死义不忘。皇元发仁被六合，海服远来贡，大泊凌广洋。陈辞极恳款，器物尽精致，黄金铸甲白日光。大珠径寸夜发芒，利刀截铁断两旁。水玉拾海底，湛澈团天浆。奇才妙识不及数，一一具献无诡藏。上者国有使，下者通贩商。年年以为常，奈何汉中叶，独用桑弘羊。内府无钱愧张武，大官小吏贪如狼。怀金辱明主，秽德腥外邦。彼岂侮大国，顾敢为猖狂。夜半海水赤，南风无回樯。十年不遣使东天，遂裂长鲸奋怒火炽扬。波涛汹生，海中不宁，上人何年来，瞳人正碧发未苍。词句所发，如众妙香，自言读书在扶桑。慕法五天竺，十七来钱唐。十八姑苏住，浩歌濯沧浪。问剑虎丘石，挂席枫桥霜。古台吟凤去，新寺访龙翔。振衣香炉颠，洗钵三石梁。天上归来虞阁老，留之廿日扫室置禅床。笑谓门生及儿子，海国有此圭与璋。一一作歌送，彷佛扶桑之故乡。珊瑚树底龙所宫，照之五色云锦章。龙儿护惜不得睡，中天夜掉紫玉幢，意用慰此遥相望。往年上人去，我在霅上不得见，前年上人归，我方僦宅园中央。日夕还往双桧下，列榻坐受南熏凉。写诗不记首，把酒无数觞。苎袍浮霜踏月色，夜未及鼓犹携将。双桧先生不及仕，抱瓮灌园而已矣。有家何曾隔海水，有路未即还乡里。园芎二亩差可拟，菜本作羹播其子。日日月月逝莫止，朝朝暮暮聊尔耳。此非天运固知此，扶桑之国邈东溟。子其怀归子所应，天之所在子无能。方今天子圣且明，子能有道玉帛征。林泉之家从所营，子子孙孙无尽灯。子国君臣家父兄，一日闻之千载名。子毋扶桑归，听我歌此扶桑行。  

○题长江万里图  

天不限南北，人方乐耕渔。承平百年日，慷慨万里图。恍然旧游地，浩荡清兴发。放船白帝城下秋，载酒黄牛峡中月。明发古夷陵，为访姜诗井。披蓁罥修筒，寒花汲空冷。湍流激柔橹，崚下荆门滩。荒藤汉景庙，落日还登攀。霞沈宜都驿，夜宿松滋渡。水色玛瑙光，繁星粲无数。荆南亦坂郢，章华犹故台。坏堤明断镞，团沙如粟堆。雨休云梦泽，天空洞庭水。曹瞒败军处，残灰余故垒。仙人白云表，招手为我留。待网嘉鱼穴，衔华黄鹤楼。醉来思祢衡，愤起叱黄祖。不见人间来凤凰，何用筵前赋鹦鹉。矶头若蹲虎，江流多怒声。客枕不成寐，已在浔阳城。飞瀑泻银河，匡庐倚天碧。遥忆义熙人，黄花空好色。黄陵二女庙，小姑江上头。舟人问风水，几日到扬州。月色过马当，长风沙在眼。雁投秋浦云，鸦啼戍楼晚。芜湖水东注，逆矶无回波。两山隔江浒，倒浸双青蛾。抵掌女娲石，浩然歌《白纻》。太真然犀真自愚，谪仙骑鲸竟何去？黄须天子七宝鞭，曾挂当涂道边树。一百二十里，树色连长干。豪将多反复，都邑无时安。金莲晓步灭，玉树朝歌阑。千载空旧迹，令人起长叹。天运开昌期，地险亦何有。年年江上春，东风入杨柳。往来白下亭，日夕金陵酒。僰船出金焦，越贾行松维。况闻巴人妇，半是吴女儿。我生亦何幸，白首无乱离。所愿忆万年，永永长如斯。  

○金陵奉饯赵公子 【去疾】 理问侍平章鲁公 【世延】 入蜀归秦次韵龙翔大中二十韵  

平章向三峡，公子奉双亲。祖帐联裾盛，官船发棹新。屋墩谁较谢，宫井自余陈。剑阁当西极，刀州远北辰。鲁公加上爵，赵氏洊名臣。死节褒贤嗣，生荣溢老身。朝廷怀蹇蹇，韦布佩谆谆。及□□违后，其□接见频。渚风开鹢尾，江日涌龙鳞。夹岸观如堵，中流望若神。埋金陵树远，濯锦水花匀。前纛仍踰陇，先坟宛在秦。布帆知到日，绣斧拜新春。亦有罗貔虎，无非聚凤麟。川将天作限，山入海为滨。从骑遥思栈，安车缓度轮。晨调珍翠釜，夕侍妥文茵。雏弄娱依坐，鸡鸣服伺邻。所期长寿考，莫或后嘉宾。傥有星回使，唯应日问人。  

○次夏允中禁体雪诗六十韵  

衾夜生孤拥，楼更死屡挝。墨云常黯■〈黑炎〉，丝雨先鬖髿。半醒身何所，全迷意罔涯。露眠当莽苍，风泊在蒹葭。□起平行地，讹听乱撒沙。群憨摇始觉，众怪语□□。幔卷争成片，裳沾祇见些。尺深良可待，寸测即频□。炽炭肌还木，张灯眼晕花。闯明和月澹，学舞逐风斜。在腊时能应，祈年岁必嘉。竞投窗内隙，密糁砌旁洼。尾亚攒枪竹，肪分破刃爪。恍疑行朔幕，只讶失胡笳。剩有开罂贮，浑无树屏遮。廊飘黏画翠，庖焮泣炊赮。静凝檐头髓，清垂瓦口牙。回沟填小曲，侧巷积微衺。夕气干牛斗，酆城瘗镆铘。暖融团腐草，晴缀嵌空槎。易化行人路，偏多隐者家。池心坚暮日，山脊晃晨霞。马齿沈虚屐，羊肠阻峻车。荒丛喧饿雀，垂蔓抱僵蛇。缩颈牛如猬，拳毛马尽騧。自须□洁净，谁敢訾疵瑕。公子添重锦，夫人儗副珈。聚□□簇雁，作队野屯鸦。鬓缕搔惊似，髯珠贯暂呀。渊宫裁断织，闺服帽初髽。晋女吟称谢，唐人赋忆叉。大田将有谷，沃壤早宜麻。久睨偎墙色，宁论在土芽。舞娥临月桂，才士纵天葩。朽压伤颓架，长支惜偃笆。梅封新蓓蕾，薪爨湿杈枒。京洛多豪富，长安有狭邪。扫开交拥篲，戏聚互推爬。带冱张鱼笱，凌晨没兔罝。卧来穷就捉，跳出捷从杈。籺食何煎迫，萍虀漫咄嗟。跣趋哀■〈敝〉■〈薛〉，志肆笑矜夸。数战肩踰竦，频诃指更挼。唇呼吟蟋蟀，足跌伏虾蟆。懒出从嘲鳖，甘贫任处蜗。市舂穷也籴，邻酤薄犹赊。  

○送秦元之赴太禧同佥  

君家好兄弟，圣主自知之。周爵推秦仲，虞官举伯夷。万方天浩荡，五采凤威蕤。宣室虚前席，苍生属论思。  

○金陵送人还武昌  

相送白鹭洲，因思黄鹤楼。遥观禹 【一作鄂。】 王迹，重起祢生愁。西上不可得，东关曾独留。江吞赵佗石，岁月但空流。  

○题程先生西行集后 【程年七十余，归蜀，改葬父母。】  

峡束水如箭，巴行船上天。乱离藁葬后，衰老秭归 【地名。】 边。手把西行集，心追北上年。东风故山泪，落日洒江烟。 【大德丙午旱，明年浙东饥，仆因北上，兹有感焉。】  

○登高分得迭嶂  

远近不可数，澹浓浑自成。人烟诸崦隔，鸟道半空横。日夕黄微映，江寒碧倒生。凭高共临眺，忆得在宣城。  

○送李御史  

南台铁冠旧，西府绣衣新。吏部冰霜晓，皇家雨露春。三苗蛮作俗，八桂岭为邻。虞帝犹遗庙，殷勤荐渚苹。  

○送杨友直赴刑部主事  

少昊烦司幕，先生自此升。九重趋玉陛，一骑发金陵。边静龙堆月，河清马颊冰。徒惭太平日，江海老无能。  

○送谷经历之淮西宪幕  

淝水绿逶迤，淝山青陆离。江天清共远，沙鸟白相宜。百炼精 【一作真。】 金在，孤忠圣主知。幕莲非久地，台柏有高枝。  

○送贾西伯  

西风苜蓿花，南客又移家。此道宁无用，吾生未有涯。峰青宜雾日，潮白逆江沙。犹忆南楼夜，吹箫度岁华。  

○挽许覃峰 【号松云。】  

失访松云隐，哀吟《薤露》歌。前朝诸老尽，浮世百年过。山水高情足，诗书远泽多。何曾入城府，秦凿自寒波。  

○送张克让  

秋花白露芹，乡郡万山云。官冷难为满，囊空政喜闻。滩船牵月上，岭路入闽分。有客来书辟，青霄记雁群。  

○送王伯庸赴石埭校官  

先生官已冷，县僻冷于官。坐席岚归润，琴坛月过寒。奇峰花作朵，幽濑玉为湍。所喜无迎送，高吟寄碧澜。  

○赋孺子亭送心上人还洪  

东汉久无国，南州犹有亭。虚楹过日白，老树入湖青。岁晚送僧去，天寒行独经。搔头双桧侧，余发故星星。  

○送李景初试吏淮阳便养  

读书初试吏，捧檄且娱亲。当代推经济，何人独隐沦。河兼淮海远，雪满渚城春。里舍多凋瘵，周旋及抚循。  

○送客  

马帐朋方集，麟经讲未残。幡然怀故里，谁此障狂澜。黄卷秋檠短，青毡夜榻寒。好将池草句，题与惠连看。  

○题山庄晚霁图为杨元清赋  

野居岂不好，况是晚晴初。草阁村村树，溪船个个渔。□松应宿鸟，行李尚骑驴。老托西园灌，乡愁赖酒除。  

○郭生生子  

歌爱夸头玉，怜应过掌珠。河东真小凤，冀北定名驹。英物须啼看，先生要醉扶。老夫无重大，折简便堪呼。  

○送人省亲  

子仕亲亦喜，子归亲更欢。江湖片帆远，风雨一毡寒。沙鸟行秋渚，江豚拜午湍。莫看松桂色，容易厌时官。  

○题李息斋枯木竹石图  

霜柯硐庭寒，露叶渭川冷。幽人美清夜，独写秋灯影。  

○题牧牛图  

邈尔三尺童，御此两觳觫。春风笠底回，前村烧痕绿。  

○题宣和画卷  

澹意芙蓉外，闲情翡翠边。波翻太液水，分送向南船。  

○送僧还洪  

帆开建业水，人上豫章台。许令蛟腥起，滕王雨色来。  

○饮酒  

北阙诸公贵，东门几客还。撇来缸面酒，携坐 【一作上。】 屋头山。  

○赠孟通  

孟通朔方彦，领荐过升州。花发琼林苑，题诗向上 【一作石。】 头。  

○送吴景贤赴广东二首  

秋浦同为客，金陵祇得君。天风复戏我，吹作岭南云。  
隐之千载后，共喜远孙来。为酌廉泉水，殷勤寄凤台。  

○送杨文质侍父之西台  

御史乘骢西入关，郎君晓服拥斓斒。东风柳色寒犹浅，南国桃花春未殷，后骑送官过白下，前驱卫士负黄间。州城獬廌峨冠度，里社鸡豚衣绣还。问膳早朝河畔驿，举鞭遥识陕中山。道涂来往增加额，父老邀迎各解颜。渭水东流连二汉，蜀都南去带诸蛮。秦中兵馑仍凋瘵，剑外人风更阻艰。勤读古书探要眇，与论时政及余闲。他年先后听周鲁，迭拜螭头最上班。  

○寿龙翔长老欣笑隐  

玄雨高秋集九龙，东天震旦主诸峰。青蜺座踞黄金筑，紫凤书衔白玉封。赐到屡鸣官寺鼓，召归兼听御楼钟。雄文独步专三氏，大法全提正五宗。筵拥方来无数众，仓分邻住有余舂。诗留杜甫频茶椀，社许陶潜更酒锺。凉夜热眠贪梦蝶，清朝苦思困吟蛩。昙华世界惭吾晚，桂子天香喜气浓。住世几何论小劫，陈诗再拜谢疏慵。随班作客应长席，归醉从儿且小筇。  

○新寺和张仲举兼次韵  

天宫兜率下崔嵬，结绮交疏面面开。地势周围龙虎国，钟声疏应凤凰台。鼎湖仙去秋遗剑，笠泽僧归夜渡杯。千骑巡街群乐动，五云深处御香来。  

○雁门送杨仲弘侄士耕归龙泉  

伯也未入玉堂日，我亦忝荐金闺名。三千里外嗟沦落，二十年余异死生。犹子初从雁门见，故乡能作龙泉行。肠断东门别小阮，索诗相送若为情。  

○赵君泽母一百七岁  

南康校官致仕日，北堂夫人长寿身。一百岁后又七岁，千万人中无 【一作能。】 几人。王母蛾眉曾不老，诸孙鹤发但重新。桐川之水东到海，海上桃花 【一作「蟠桃」。】 树树春。  

○送陈子英县尹之崇仁  

江回彭蠡天与碧，路入临川山复苍。令尹先为武进县，弦歌况逢君子乡。黄禽双啼白日静，绿草自动春风香。巾车数问虞夫子，未惭元亮在柴桑。  

○越州景德寺镜清方丈题醉先 【宋僧名也。】 岳麓图  

镜清方丈见岳麓，堂虚咫尺行江潭。树木连云厓 【一作岩。】 影湿，楼台隔日水气 【一作声。】 酣。皇英双骑龙上下，苍梧九点天东南。道人得我千古意，复遣老梦登岖嵌。  

○送唐长卿赴常州  

三茅断作湖屿碧，常州升州犹比邻。山君化鹤去问客，水鸟衔鱼来献人。酿酒未嫌官舍冷，开仓长恐士家贫。绝嗟一概鸣琴地，杏花闭门消却春。  

○题观海图为张晋贤作  

自古十洲三岛胜，几时一钓六鳌连。千年王母蟠桃实，五百童儿采药船。日出早看金柱涌，天空只儗玉壶悬。乘槎欲接张公子，直到牵牛织女边。  

○题方壶子天台图送曹士安河亲还上清  

仙人飙车竟独往，我家天台不得还。六 【一作七。】 十江上老为客，半夜 【一作「夜半」。】 梦中无数山。云飞舍下两白发，桃熟溪头双绿鬟。 【《元音》本中四句倒转。】 更烦尔祖方壶子，写我与君刘阮间。  

○送廉公子北归  

策勋际盛皇元世，赐姓为廉旧相家。江上行逢瑶圃树，天边归泛玉河槎。黄封蜡水人人酒，白下春风处处花。谁谓王孙慰离别，踟蹰芳草独兴嗟。  

○次韵答惠长老  

弃为狂士幸相容，敢向明时叹不逢。明月近人闲傍水，白云邀客更登峰。百年耳厌咸阳犬，千载神交剑浦龙。车马满街门映爥，梦魂初熟蒋陵钟。  

○九月一日游昭亭 【在宣州。】  

山色江光带近郊，道旁杨柳舞寒条。半生九日黄花酒，多在西风白下桥。千里客游仍暮景，异乡人事又今朝。老来未遣登临懒，尽醉东家绿玉瓢。  

○寄谢子木  

秦赘谁征梦午年，汉官仓氏岂淹贤。荒凉秋浦时时酒，仿佛番江夜夜船。湖海客身皆暮齿，家山儿蕨等春拳。何时与和归来赋，白石 【谢住家。】 黄沙 【丁住家。】 未有田。  

○送公子帖穆入京  

龙沙公子五云思，莺语皇州二月时。苜蓿土融鞭节上，蓬莱春近佩声移。承恩赐坐黄金褥，献寿亲擎白玉巵。马上偶看鸿雁过，箫中吹与凤凰知。  

○送南台掾史刘孟琛陪治书顺昌朝贺  

上帝南郊法驾亲，宪臣北道传车新。冰霜随路关河晓，雨露垂天海岳春。千里渥洼从骥子，九重阊阖候鸡人。冕旒再拜三呼日，玉帛交横万国宾。  

○寄黄宗师  

飙轮峰头鹤下空，华阳洞口百花红。长林药草无人识，上界蓬莱有路通。烂醉前年春作客，频怜今日老成翁。丹砂不遣来城市，故着题诗寄葛洪。  

○送僧游庐山  

庐山东南山木多，石梁颠倒挂银河。仙灯夜半天人 【一作神。】 落，佛屋春深海客过。五老芙蓉还好在，陶公杨柳定如何？布帆又起江湖兴，应道西风动薜萝。  

○送万容长老归故山  

长记题诗送万容，喜看飞锡下诸峰。笙吹缑岭仍骑鹤，剑出丰城又化龙。山气含霜飘夕磬。溪声和月泻寒舂。何如官寺听车马，空伴黄尘起断钟。  

○送僧归鄱阳  

护龙客赋《紫芝》歌，饭牛翁如白石何。山头桃熟不归去，秋深叶落忽已多。舟行夹岸转青嶂，风定满湖皆白波。记得康郎洲下住，月明如海看渔蓑。  

○送由上人游金华兼简信上人  

金华东日挂清晓，玉树西风吹晚秋。皇郎羊化青山石，帝子龙飞白下州。二阮同居蕃佛寺，双溪独坐野人舟。茶余傥问西园桧，翠色依然映白头。  

○寄题金鹅泉石轩  

金鹅泉石有深趣，黄鹤仙人曾独来。厓雨溜云青玉泻，海天澄日碧莲开。山翁宴坐秋帘静，野客倦游溪棹回。幽径依然生药草，他年从此入天台。  

○题王元章梅  

三年不见王征士，一见梅花如见人。风致山阴频梦夜，雪晴江上又逢春。毫端只作寻常写，意度真同造化神。闻道邪溪新买宅，想栽千树作比邻。  

○送清凉寺友上人归永嘉  

江心旧作野客宿，石头今逢开士归。半夜落潮随棹发，十年残梦逐云飞。相看接手话乡里，独老忍泪沾裳衣。新春亦有还家愿，会过石室推烟扉。  

○次韵噩无梦楩用堂吴中倡和佳什  

二客当时共泊舟，何人清夜独垂钩。刘郎爵土方诸将，严子生涯老一裘。万里关河空怅望，百年江海尽嬉游。而今岂但忘机甚，也得头颅似白沤。  

○次韵具庵送湛渊上人永嘉省师  

早年为客曾游处，今日题诗却送僧。珠箔溅厓看雪瀑，宝窗绿塔见天灯。金仙烂熳开银界，玉女婵娟倚翠层。礼罢阿师穷胜讨，诸峰历历渐攀登。  

○送郭筦勾之西台  

南州待着骑骢马，西土今须听凤凰。风妥浪花清度月，秋先关树早惊霜。汾阳宅畔槐应老，泰华峰头藕正香。愿得尽分冰雪片，沈疴天下总令尝。  

○送答彦修御史调西台  

泰华云开仙掌明，关门树冷早霜清。九天丹凤衔书下，六月青骢拥辔行。南国江山吟总遍，西周人士喜争迎。鹰鹯鵰鹗高风外，麟趾驺虞美化成。  

○览胜楼  

二水三山带远洲，五台双阙起高秋。齐梁宫苑依城在，江汉波涛入海流。金剎晓开龙虎国，玉笙宵下凤凰丘。一天灏气清无际，况及此时长倚楼。  

○近仁台郎见示樊左司在南台时忆昨五首柯博士苏征君既为和之天台丁复侨居金陵草莽之臣也不能悉奎章故事钦覩皇潜飞之盛犹能记之僭用元韵以寓鼎湖之思云尔 【录二。】  

犹记金陵观稼游，翠霄深处想琼楼。纵横未草三千字，缥缈如瞻十二旒。祇尔丹心驰魏阙，依然白发老沧洲。翠华不复南巡幸，岁岁空来鸿雁秋。  
犹记奎章拥紫薇，五云流彩日扬辉。已颁玉果开春宴，亦赐金莲送夜归。俊逸诗篇凌鲍照，风流人物动 【崔】 【雀】 徽。还怜杜牧《秋娘赋》，色线宁堪补舜衣。  

○与杜清碧先生四首  

武夷山水先生宅，山上松声落醉眠。不废乾坤有清气，至今岩壑出神仙。南阳诸葛吟《梁父》，西蜀扬雄草《太玄》。圣主如天明日月，九重虚席正求贤。  
先生九曲溪边住，锦里风光太逼真。当代如求董狐笔，名家政要杜陵人。玉堂金马频催诏，朱绂银鱼懒挂身。闻道少微星不夜，已知江上有垂纶。  
五云绛节下林丘，万里银槎上斗牛。圣代已兴周礼乐，大儒宜法鲁春秋。上林花雾冥冥湿，太液恩波浩浩流。清夜梦回高阁远，一蓑烟雨泛渔舟。  
圣君虚席礼贤初，太史濡毫应诏余。沙草总肥金騕褭，宫花时落玉蟾蜍。晋朝人物推安石，汉代文章识仲舒。成业经纶有如此，人生须读五车书。  

○与李五峰先生  

雁荡山前结屋牢，先生攲枕听松涛。麒麟一出空祥瑞，凤鸟孤飞惜羽毛。汉代文章迁史盛，晋时人物谢安高。懒将白发供朝绂，纵有金鱼换酒醪。  

○送僧游浙东  

我家浙东海水西，危峰高上起天梯。蛇喉尊者秋归洞，虎背禅师夜过溪。晚日桃花山更好，春风药草路多迷。何堪相送寒江上，短发频搔更不齐。  

○题茅山彭道士画梅花仙子  

绿燕栖寒夜不飞，洞天霜净月流辉。夜深彷佛梅边卧，起摋青霞染素衣。  

○次韵元宵雨雪  

银烛春光玉雪霄，翠帘歌管思寥寥。罗浮洞里花如织，谁立寒香背小桥。  

○题江村小景  

野篷忘世寒罾下，沙筥牵儿早饷迟。有客封侯玉门道，绿闺春恨绕花枝。  

○马德昭席上赋  

江上重逢邹大娘，桃花红嫩染纤裳。蔓青溪上曾相见，犹记胡麻饭颗香。  

○题李遵道山水  

层峰高出云树外，飞溜直下天河悬。江南老客肠空断，旧宅不归三十年。  

○酒间赠贾西白  

思入东风白雨边，暮云春树两茫然。不因绛灌轻新进，未必长沙识少年。  

○淮上作  

昨日水浅雀儿浴，今日能胜万斛舟。人生有时亦如此，请看秦淮江水流。  

○题美人卷  

玉山横管泪痕光，绣褥双回彩凤凰。百巧心情题不得，九疑云冷隔三湘。  

○绝句  

沙远晴波浅漾金，鱼苗初上小如针。将船载酒江头饮，水柳千株满岸阴。  

○题汪伯高梅  

兔臼寒霜染雪毫，绿烟微散月初高。野人醉醒罗浮梦，长忆仙娥玉色醪。  

○次韵西湖竹枝歌四首  

上塘杨柳下塘阴，阿郎 【一作侬。】 爱人不爱金。塘水西流 【一作来。】 东入海，水深不似阿侬深。  
柳叶如眉枝似腰，赠郎辄挽最长条。条长即与侬心远，不是为侬春态娇。  
钱唐潮来两岸平，钱唐潮归 【一作落。】 江月明。钱唐女子新楼阁，夜半吹箫鸾凤鸣。  
郎爱捕鱼侬织蓑，劝郎不必要登科。一家卖鱼得食少，一官悬鱼忧患多。  

○题楚江清晓图  

海色澄明霞欲生，白烟楼阁静峥嵘。青枫江上船已发，苦竹岭头人未行。  

○题危太朴云林图  

天台万八千丈，云林三十六峰。几载山中独忆，今朝江上相逢。  

○同永嘉李季和望钟山联句  

钟山日在望，匏系未成往。我本忘世人， 【李。】 谁能久尘鞅。穷猿苟 【一作尚。】 择木， 【丁。】 冥鸿不离网。纳蕞升斗縻， 【李。】 乃此尺寻枉。川江互迢递， 【丁。】 天地一莽■〈宀良〉。霸气遂终陈， 【李。】 山名犹姓蒋。策羸结幽跻， 【丁。】 拔茹倾胜赏。蜷林万虬伏， 【李。】 狞石群兽仰。雨晴虹蜺裂， 【丁。】 云热鹳鹤响。灵骨瘗浮屠， 【李。】 癯趺踞方丈。陟阁鹰巢危， 【丁。】 窥户蜂房敞。禅林旧称一， 【李。】 梵剎新阐两。苾刍化城喻， 【丁。】 獬廌严驾上。一人■〈奭斗〉小月， 【李。】 七佛筑峻壤。狻猊睥玉除， 【丁。】 科斗罥银榜。庸超谢膻荤， 【李。】 媚祷怀肸蠁。俗子空卑栖， 【丁。】 至人廓遐想。相期访龙盘， 【李。】 何如游雁宕。窗明诵《楞严》， 【丁。】 林昏过魍魉。终然千仞颠， 【李。】 极彼九州岛广。圆龛坐觅心， 【丁。】 方具跪合掌。揽秀目颙颙， 【李。】 讨幽心养养。沈绵阻客游， 【丁。】 爽垲令人奖。境虚云压阑， 【李。】 江远浪浮桨。挥清宜麈尾， 【丁。】 翳静便鹤氅，域分三国鼎， 【李。】 淮凑百川辋。喜弹青绮冠， 【丁。】 倦曳绿玉杖。朝晴竟崎嵚， 【李。】 夜梦犹髴髣。祝酒遣诗魔， 【丁。】 搜句搔技痒。深推众壑宗， 【李。】 雄据诸峰长。碧眼 【一作「眼碧」。】 览益远， 【丁。】 白髯 【一作「髯白」。】 联苦强。地籁息箕簸， 【李。】 天孙遗女纺。金声调危铎， 【丁。】 石华绣卑磉。骑驴约兹后， 【李。】 惊猿记畴曩。资罄恐支离， 【丁。】 腹果归莽苍。间休幻安席， 【李。】 敏夺云门棒。竹露晓衾湿， 【丁。】 松飙秋发爽。玉树异风标， 【李。】 珠林列星朗。蹑屐去后齿， 【丁。】 早炊囊宿滰。吊古重追寻， 【李。】 披荒增慨慷。 【丁。】  

○兰堂上人之金陵因寄宪府张使君 【见《乾坤清气》。】  

初平牧羊处，白石及秋登。挂锡月中到，禅房云上曾。使君持玉节，老客望金陵。想见双溪水，先霜早已冰。  

○姑苏台  

白日初高瓦欲黑，姑苏台前春拍塞。百花绿洲水曲尺，小浪群吹度游鲫。晴烟涨暖野荒荒，个个西山澹疏碧。海气东来扬短篷，吴儿岸坐长歌发。逸兴遥将白波去，送目飞鸿倦低翮。扁舟甚有五湖思，风雨漂摇从所泊。幸逢大国全盛日，地极苍生无裂坼。向来时运数更变，河山南北烽火隔。人攀岩穴恐不险，乐土不居何暇择。只今城雉多垦凿，麋鹿所游尽桑麦。自笑生来但为客，五十有家无土著。有酒不作怀抱恶，明日日出已非昨。  

○蜀江春晓  

蜀江二月桃花春，仙子江头裁锦云。牙樯■〈舟定〉子双荡桨，兰叶冲破愁杀人。浣花诗客茅堂小，醉眼看春狎花鸟。柳絮抛风乳燕斜，画帘卷雨啼莺晓。蘼芜草生兰叶齐，碧流黛石青无泥。郫筒有酒君莫惜，明日残红如雨飞。  

○逢僧话旧  

朱雀桥头白下门，旧游回首几人存。令威不返辽东鹤，圆泽难招石上魂。金剎火余灰未冷，锦囊诗在墨犹温。东来邂逅逢僧话，老泪临风堕酒尊。  

○题迭山卷  

江山老骨归元亮，今古何心两伯夷。半夜寒增霜院酒，一编孤愤雪楼辞。  

***◆庄节先生韩性（五云漫稿）***  

性字明善，绍兴人。其先家安阳，宋魏忠献王琦，其八世祖也。性深于先儒性理之说，四方学者，受业其门，户外屦无所容。前代遗老王应麟、俞浙、戴表元辈皆折辈行与交。同里与游最密者唐珏、王易简、吕同老，皆一时名士。每值风日清美，或同挟策于云门禹穴，或共榜舟于邪溪镜湖，逍遥容与，弥日忘返，望之者疑其为世外人也。延佑中，宪府尝举为慈湖书院山长，受而不赴。天历中，赵世延以其名上闻。后十年，门人李齐为南台监察御史，力举其行义，而性已卒矣，年七十六，赐谥庄节先生。所著有《礼记说》四卷、《诗音释》一卷、《书辨疑》一卷、《郡志》八卷。文集有《五云漫稿》十二卷。虞学士集曰：君为文优游不迫而陈义甚高，汪洋不穷而立论甚要。黄侍讲溍曰：先生之文，博达隽伟而变化不测。人第见其如奇葩珍木，不择地而发，鱼龙出没，隐显后先，以为可喜可愕，而莫知夫山之所以高，水之所以深也。两公皆文章大家，而罄折先生如此，宜为一时人望所宗也。  

题水仙图  
兰亭  
曹娥庙歌  
题谢皋羽西台碑  
韩左军马图卷  
题龚翠岩中山出游图  
宛委山  
东山  
阳明洞二首  
若邪溪  
阳明洞  
镜湖  
曹娥江  
天香阁  
集杜句题五马图  
葛仙井  
歌风台  
天衣寺  
定善寺  
樵风庙  
读三国志  
题赵子固墨兰  

○题水仙图  

洛下风流人，人言影亦好。况乃蛟宫仙，迥立清汉表。翠裙湿凉蟾，晴光白如扫。坐对冰雪容，不受东风老。澄江渺余怀，相期拾瑶草。  

○兰亭  

昔人艺芳兰，遗迹越溪上。风流晋诸贤，好奇极寻访。坐令后来人，吊古更惆怅。忆昔初来游，精庐适新创。俯仰三十年，故交独青嶂。今晨天气佳，烟堤系轻舫。相携得良朋，举酒互酬倡。散策依晴林，沿洄俯新涨。地偏尘易遣，虑澹情自畅。回首昔时游，乐事终不忘。谁谓古人远，千载欣一饷。彭殇端齐轨，蒙庄谅非妄。  

○曹娥庙歌  

承荃桡兮桂舟，弭灵旗兮中流。望四山兮何所，映朝阳兮上浮。玉笄兮琼佩，驭青蛇兮云之外。采杜若兮江皋，芳菲菲兮未沬。潬不极兮海门，饯多景兮江滨。吹参差兮屡舞，驰玉轪兮缤纷。雷填填兮拊鼓，桧阴阴兮灵雨。波渺渺兮安流，神乐康兮终古。  

○题谢皋羽西台碑  

零陵断石青如天，七星下贯寒蛟泉。神诃鬼护万万古，中有处士西台篇。台前月色为君好，断港驰啼蕙花老。酪瓶羊炙试招魂，一片丹心向晴昊。邯郸枕冷泰山秋，海树不着人家愁。晞发阳阿向天籁，凤凰作使追灵修。紫雾黄尘窥下土，清都仙人半空语。汶楸十九春鬼长，玉鸡吐绶闱扶桑。  

○韩左军马图卷  

五花云散紫电光，絷维未许飞龙骧。垂头欲就圉人饮，渴乌作势吞银潢。长安画史擅笔力，万里猛气收毫芒。羽人乘风倦鞍勒，一笑收拾藏巾箱。世人不识真骕骦，顾影尚尔分骊黄。放鹤峰前有遗意，神骏政可夸支郎。  

○题龚翠岩中山出游图  

是为伯强为谲狂，睢盱鬼伯髯怒张。空山无人日昏黄，回风阴火随幽篁。辟邪作字魏迄唐，殿前吹笛行踉蹡。飞来武士蓝衣裳，梦境胡为在缣缃。中山九首弥荒唐，犹可为人祓不祥。是心画师谁能量？笔端正尔分毫芒。清都紫府昭回光，三十六帝参翱翔。阴气惨淡熙春阳，谓君阁笔试两忘，一念往复如康庄。  

○宛委山  

秦山几千仞，翠入蓬莱城。城中望山色，明暗分阴晴。老夫散策山前路，为爱看云不归去。仰看惊怪鹭飞来，回头忽见云生处。崦中孤起如炊烟，乘风腾上苍厓巅。厓巅宿云喜迎接，横空一幅兜罗绵。天风吹散银千缕，淡处是烟浓是雨。云师拗怒不肯回，露出峰头尺来许。一雨三日溪水肥，老夫欲归不成归。云师知我惨不乐，故出小谲相娱嬉。老夫作诗一笑领，举袖收云散空迥。倚松绝叫山下人，仰看云峰起山顶。  

○东山  

远山倚空青蒙蒙，剡溪白匝来天东。天机不卷芳草碧，中有行地双蟠龙。扶藜欲出人间世，俯仰明河在平地。长松忽动鹤飞来，万里刚风起衣袂。蔷薇开落春复秋，洗屐何人继清游。凭阑一笑众山小，遥指云气看齐州。  

○阳明洞二首  

洞天深窅行客疑，飙轮碧简谁能稽？倚松长啸岩壑动，放怀未必今人非。石气盘空散成雾，桧子无风落青雨。草间欲问苗龙坛，薜荔鳞鳞络铜虎。  
蕙草雪消蜂蝶疑，游子挈榼来何稽？少待山桃缀红糁，回首已怜春事非。青风成云湿成雾，洞天深沉百花雨。山深玉殿锁碧苔，天上通明罗九虎。  

○若邪溪  

一川暝色锁烟萝，萧洒禅关偈独过。檐卜香中诗梦远，芭蕉叶上雨声多。九重阙下心犹恋，二十年前事总讹。画舫兰桡待明发，若邪溪水夜增波。  

○阳明洞  

日日携壶坐钓矶，眼看门外软红飞。已无游骑寻芳事，却访幽人入翠微。石磴欲青春雨足，酒炉初冷絮花稀。悠然自解登临意，十里香风一棹归。  

○镜湖  

鸦陈连空木叶疏，西风衰柳半平芜。湖山照眼长奇丽，不枉千金买画图。  

○曹娥江  

隔岸樯竿着暮鸦，待舟人立渡头沙。数拳顽石生云气，一半斜阳有浪花。  

○天香阁  

阑干曲曲乱云封，回首炉峰翠几重。上界刚风秋万顷，银河开徧碧芙蓉。  

○集杜句题五马图  

使君五马一马骢，声价歘然来向东。飞电流云绝潇洒，迥立阊阖生长风。肉鬉磊块连钱动，大宛立仗青丝鞚。不须对此成叹嗟，古来才大难为用。  

○葛仙井  

凤凰不栖枳，天马肯就闲。胡为九渊龙，卧此数仞山。苟无风霆威，何异蛙蠙繁。世网易婴人，有如百尺澜。悠哉志士怀，直欲苏人寰。一朝蹑浮云，游戏穷玄间。宁知天瓢侧，不及眢井蟠。百年抚陈迹，老木亦已刊。名高虽易毁，志远终难攀。山中白头僧，笑我发浩叹！  

○歌风台  

武帐如星连巨鹿，重瞳谁敢相驰逐。刘郎深闭函谷关，坐听城南新鬼哭。赤鳞半月天无光，阴陵匹马虚彷徨。百二山河笑谭取，殿前上寿称明良。榆社归来故庐在，山川不改风光改。酒酣自作三侯章，儿童拍手声翻海。君不见帐中悲歌愁美人，乐府千载传授新。英雄吐气天为窄，便肯变灭随飞尘。高台古碑字盈尺，神呵鬼护蛟龙石。四顾铜雀叹凄凉，堕瓦无声土花碧。远山横空暮烟起，行客徘徊殊不已。当年遗事尚可寻，断云飞度香城水。  

○天衣寺  

春流双涧深，晓色十峰阴。胜地青莲宇，千年静者心。焚香入空翠，鸣磬出幽林。去路白云满，禅宫何处寻。  

○定善寺  

开人宴坐时，大千入毫发。两山不受招，胡为在吾闼？  

○樵风庙  

朝南暮北樵风径，遗庙千年尚乞灵。山瘦不知如许事，闭门新注相牛经。  

○读三国志  

玉垒浮云尚惨然，兴亡自古总由天。渭川星殒嗟何早，却遣谯周七十年。  

○题赵子固墨兰  

镂琼为佩翠为裳，冷落游蜂试采香。烟雨馆寒春寂寂，不知清梦到沅湘。  

***◆薛助教汉（宗海集）***  

汉字宗海，永嘉人。幼力学有令誉，以青田教谕迁诸暨州学正。始拟北郊制宫悬于杭，众推汉董务，乐成，驿传上之，大臣以太祝荐。延佑五年，待铨京国，辟功德使，授休宁县主簿。将行，祭酒邓文原荐之，遂留止。泰定元年春二月，选国子助教，四月，大驾北幸，用故事赴教上都。八月还，九月三日卒居贤坊寓舍。宗海于古今制度名物创作变易，年考月究，无或有爽。赵文敏公号为鸿识，得古遗器书画，必宗海辨之乃定。与司业虞伯生、博士柳道传友善。其卒也，二君哭之甚哀。鲁子翚志其墓，称其诗律书楷严缜有法，而慎悫不矜，非雅交莫克知也。  

和郑应奉杂诗六首  
送曹学士草诏毕还大都  
和虞先生上京夏凉韵  
和虞先生箸香  
送马少卿伯庸南祀嵩恒淮渎  
和张仲实秋夜感旧  
送牟伯厚还霅  
书墨竹  
题画马  
都城晓起和张汉杰韵  
题刘理之木石  
雪山盘车图  
和袁德平  
寄余希声  
摇落  
枉渚  
和伯雍夜坐  
湖上  
和马伯庸御史效义山无题四首  
马元博下第归松江省觐  
送杜清碧入京二首  
送杨仲弘编修  
和柳道传感怀  
送柳汤佐  
送赵虚一降香至南海庐山会稽  
郭子昭淮东经历  
题赵显卿友义卷后  
睡起  
夜归  
题医学李教授归隐图  
寿承旨张畴斋  
闲闲宗师生朝  
题桶底图  
题四马图  
糟豚蹄东阳酒送理之  
九月晦日二首  

○和郑应奉杂诗六首  

茫茫穹壤间，环溪大州九。壮游不及辰，坐待迫蒲柳。穷通付分定，达识当顺受。但愿熏风诗，在在民物阜。一瓢安菽水，吾计亦良厚。  
当年东山翁，笑傲聊永日。弓旌一朝下，万里赴星驿。回头故山友，十见秋柏实。峨峨东观中，大书黑如漆。想见日暮归，沙轻马蹄疾。  
淳风散已久，青黄陋洼樽。婉娈争媚好，役智空自昏。岂知葛天民，无言道弥敦。我有《白云操》，泠泠寄桐孙。调古识者寡，幽探万化源。  
驱车涉远道，日晏不知疲。一见嵩华高，始觉培塿卑。吾道丽天壤，昭昭匪难知。千金买刀圭，但为方士欺。嬴粮往问道，去结汗漫期。  
志士方盛时，危冠怒冲发。猛心石为开，壮气山可拔。安知横江鲸，中路蝼蚁狎。所以巢居子，商歌竟不辍。歌竟寂无言，坐听天籁发。  
宦游梦入槐，宴坐肘生柳。出处亦何常，临岐一分手。光阴不可玩，岁月坂丸走。轩裳百年间，竹帛千载后。永愿坚素心，旧学安敢负。  

○送曹学士草诏毕还大都  

日毂始巡幸，风伯前汛扫。宸衷自警畏，廷论各至到。黼饰资旧臣，优渥发新号。四方听纶綍，千载仰训诰。言归玉堂署，送别龙庭道。恋阙信马行，及门闻鹊噪。  

○和虞先生上京夏凉韵  

登台美皆春，覆盆惨长夜。谁能均苦乐，世道勤汛洒。滦京逼穹昊，重纩度朱夏。下方正喘汗，歊赫在炉冶。南北各异宜，敢讶行化者。倦游念苕霅，渔竿自堪把。  

○和虞先生箸香  

奇芬祷精微，纤茎挺修直。灺轻雪消睆， 【一作睍。】 火细 【一作红。】 萤耀夕。素烟袅双缕，暗馥生半室。鼻观静里参，心原坐来息。有客臭味同，相看终永日。  

○送马少卿伯庸南祀嵩恒淮渎  

总章盛金德，斋明赫当宁。皇皇遣天使，肃肃承圣 【一作诏。】 语。三熏礼岳渎，万里涉梁楚。祝厘归尧舜，降神出申甫。南斗迎文星，西风起仪羽。乐张洞庭月，旆湿湘岸雨。壮吟鄙骚怨，高谈 【一作驰。】 洗儒 【一作尘。】 腐。过家猿鹤喜，揽辔鸿雁聚。青闱 【一作阑。】 闵贤劳，黄屋深记注。归骑慎勿徐，席虚玉堂署。  

○和张仲实秋夜感旧  

古道日绵邈，何由探羲轩。六籍载绪余，攻凿日已烦。岂无奇士志，寻枝或忘根。忽闻孤凤凰，百鸟寂不喧。邀我浇古胸，泠然酌洼尊。既感气类殊，况复德义敦。秋风江海上，英材昔同门。载咏《伐木》章，清夜劳梦魂。斯文傥未磨，余事安足论。萧萧蒲柳姿，含英伺春暄。皓首崇明德，怀哉昔人言。  

○送牟伯厚还霅  

西风起双鸿，渺渺度万山。空林霜霰落，各念饮啄难。中涂忽相失，独留谅无欢。极目送冥飞，风云逸修翰。低回守矰网，自顾形影单。奋翅念远举，天路浩漫漫。空想五湖水，春 【一作东。】 风涨波澜。  

○书墨竹  

当年文湖州，爱竹骨已朽。祇今高李笔，可继湖州后。何人裂霜纨？写此三五叶。想见翠琅玕，萧然挺清节。  

○题画马  

渥洼龙媒少人识，世上驽骀日充斥。班生画马画两匹，骏骨雄姿殊未得。赭袍乌帻坐奚官，似出春风十二闲。掩图不语三太息，我方垂耳盐车间。  

○都城晓起和张汉杰韵  

扶桑日射蓬莱顶，下视瑶都森万井。金门未启曙光寒，月落觚棱微有影。枕上游士梦未回，喔喔邻鸡为呼醒。知君晓约谷城翁，再拟铭功汉钟鼎。杏村天近易为春，莫厌西斋官独冷。  

○题刘理之木石  

木石山人枕溪曲，尽日看山如不足。一朝木石真到眼，昔者寓言今实录。何年老楠生长空山中，枯根入地蟠蛟龙。嵌窦玲珑削苍璧，宛如当年苏老之三峰。浪啮沙沿岁时久，岂知竟落渔人手。渔人好饮君好奇，驼入君家博升斗。君不见嗜石相国李与牛，不惜千金购罗搜。岂知山人奄有一丘壑，只费平原五督邮。  

○雪山盘车图  

车焞焞，石径荦确轮欲摧。疲牛分寸挽莫前，前车后车相逐来。大府城门倚天开，群山雪深白皑皑。卒夫鞭牛冻堕指，转输号令如风雷。官中委积等尘土，黔黎膏血无复回。君不见明时屡散粟与帛，桃林之牛亦悠哉。不知何代画此景，我自一见令心哀。  

○和袁德平  

世路不可涉，风霜苦见侵。园庐长入梦，岁月易惊心。木落秋容瘦，云昏雨意深。登楼试长望，烟水晚沉沉。  

○寄余希声  

寄语中林友，相思又几朝。书虽为路阻，梦不怕山遥。风定落花漫，雨深青草骄。人情谅难必，不似往来潮。  

○摇落  

摇落岁华晚，萧条门巷空。黄花数点雨，红叶五更风。挽镜徒催老，耽书漫得穷。亲朋顿乖隔，幽意若为同。  

○枉渚  

枉渚倚孤棹，意行随杖藜。鸥边渔艇小，牛后牧童低。秋色多因树，寒声半是溪。何当买茅屋，此地卜幽栖。  

○和伯雍夜坐  

月落夜方半，江空岁又阑。浮生知易老，久客欲归难。漏静忽闻笛，楼高谁倚阑。呼灯更小酌，起舞戏盘跚。  

○湖上  

一舸泛霜晴，湖波寒更清。平堤连野色，远市合舂声。尘土浪终日，山林负半生。回头夕阳外，烟渚白鸥轻。  

○和马伯庸御史效义山无题四首  

羽林垂彩动天江，幕府光联 【一作「先悬」。】 白虎 【一作玉。】 幢。吏法有章皆画一，将坛得士故无双。台中长夏霜凝简，掖内通宵雾锁 【一作敛。】 窗。若使九门容径入，肯思岩隐听 【一作抱。】 流淙。  
良人执戟待 【一作侍。】 明光，谁与金炉共夕香。妆镜晓寒凝蝶粉，舞衣春暖卸 【一作妒。】 莺黄。 【一作簧。】 渡江桃叶应怜我，照水荷花似见郎。太 【一作叹。】 息蹇修无复理，空思掺手为缝裳。  
乘槎准拟逐秋潮，却访成都万里桥。沧海有山皆缥缈，青云无路不迢遥。闲居潘岳惊斑鬓，归去陶潜懒折腰。后夜相期明月上，露台高处弄笙箫。  
骥服盐车两耳垂，臂空 【一作无。】 九折未成医。欲寻箕颍终逃世，苦恨章逢不入时。金井蛩 【一作鹿。】 鸣知露冷，银河 【一作桥。】 鹊度看 【一作见。】 星移。长贫久客应无补，拟挽沧江塞漏巵。  

○马元博下第归松江省觐  

木落蓬飞天已寒，束书火急出燕山。霜蹄暂蹶终超忽，风翮高抟祇等闲。文度且应归膝上，士龙能久在云间。深秋送尽南辕客，一夜思家鬓欲斑。  

○送杜清碧入京二首  

玉笥峰前久白云，铜驼陌上暂红尘。有书未肯干时宰，命驾惟应访故人。沧海鱼龙波浪阔，颠厓草木雪霜频。逢时少试经纶手，回首山林迹未陈。  
风雨蓬蒿病已侵，那堪送远更秋深。离情不断千寻绠，高义难磨百炼金。乔木参天元有节，闲云出岫本无心。湖山摇落关河杳，后夜相思遣梦寻。  

○送杨仲弘编修  

今代扬雄更绝伦，布衣一出便词臣。眼空四海谭无底，胸着千年汲愈新。芸暖图书蓬阁晓，花明剑佩凤池春。传闻贾傅初归国，亦有当年共策人。  

○和柳道传感怀  

已无言语可为阶，野性那兼不好排。买笑谁挥金似土，浇愁空想酒如淮。仪庭鹓鹭多乘运，失水鳣鲸自感怀。物我本无何得丧，且随达士共谈谐。  

○送柳汤佐  

太行盘踞势严严，五马初行众具瞻。他日去思应借寇，此时来暮正歌廉。七贤旧竹风流在，万善新茶岁贡兼。莫谓名邦天稍远，飞龙曾向此中潜。  

○送赵虚一降香至南海庐山会稽  

天香分下殿西头，处士今乘使者驺。曾是骑麟骖北斗，真成跨鹤过扬州。山中五老应相识，海上三神亦易求。勾越东南仙柱观，神光依旧贯林丘。  

○郭子昭淮东经历  

蹛林前岁偶同游，话旧知经五五秋。未厌群乌栖柏府，又骑一鹤上扬州。受书此日名方起，奏最他时考更优。尘里初衣方皎洁，岂令大幕久淹留。  

○题赵显卿友义卷后  

古称燕赵多豪俊，今向燕山得赵君。中岁挂冠心似水，闲时说剑气如云。埙篪每为家声合，囊橐曾因友谊分。七十长年天所相，名驹汗血更超群。  

○睡起  

卷帘春色上苔衣，新水相看近竹扉。风动树枝鸣宿鸟，云收山崦放晴晖。举杯竹叶扫愁去，攲枕杨花  
约梦飞。肠断碧苔溪上路，暖风晴日钓鱼矶。  

○夜归  

有客有客胡未 【一作不。】 归，长安三见秋叶飞。警霜老鹤夜不寐，吊月孤雁寒无依。纷纷北里厌粱肉，落落西山甘蕨薇。人生穷达各有命，何须中 【一作终。】 夜泣牛衣。  

○题医学李教授归隐图  

一官归隐绛山阳，山色苍苍接太行。自古终南多快捷方式，只今盘谷是康庄。仙家虎卖林中杏，洞府龙传海上方。吾友玉堂称二妙，为君图写烂生光。  

○寿承旨张畴斋  

锺王书法得精微，每日霜毫不厌挥。相业曲江金鉴录，幽怀西塞绿蓑衣。蟠桃开日三千岁，古柏参天四十围。应与赤松相伴约，他年名遂早知几。  

○闲闲宗师生朝  

天正子月一阳回，春入环枢已放梅。寿酒淋漓倾九酝，仙阶缥缈接三台。函关昔日青牛度，华表他年白鹤来。更向何方觅鳌岛，帝垣东畔是蓬莱。  

○题桶底图  

蕊珠宫阙见毫厘，中有群仙按羽衣。莫讶此图天地窄，黍珠境界更希微。  

○题四马图  

世上驽骀眩凡目，祇今谁识马中龙。昂头振鬣长鸣处，似向秋风诉未逢。  

○糟豚蹄东阳酒送理之  

彭生失足落糟丘，醉入肌肤味更优。亦有曲生差可意，伴君倚槛看春流。  

○九月晦日二首  

九月晦日终夜雨，酒醒无处着闲愁。起闻更张有明诏，实与万国同戚休。  
今年年丰谷差贱，白米应饥翳桑夫。飞蝗是处有遗孽，未省腊前能雪无。  

***◆潘省元伯修（江滥集）***  

伯修，字省中，黄岩人。至正间，尝三中省试。方谷珍乱，劫致之海上，欲官之，不从，遂死于难。应梦虎作诗吊之，有「嵇康未必轻锺会，黄祖何曾爱祢衡」之句。今读其诗，缠绵感慨，多出入于二李之间。如《燕山秋望》、《丙申元旦》诸诗，则忠君爱国之心，固蔼然溢于言外也。  

拟古  
古意  
起坐叹  
君子有所思三首  
结客少年场  
麦青青  
石龟潭  
下第京师别诸乡友  
万岁山  
积水  
忆昨四首  
燕山秋望三首  
庚寅宿天姥岭  
江槛  
癸巳冬至李君时可同客柔川追感永嘉旧游以诗为赠当己丑岁会永嘉时十月桃花盛开气如春半识者忧其不祥既而果然就用前韵因并及之  
甲午元日感怀  
甲午六月卧病柔川呈地主五首  
丙申元旦  
宿□□轩咏海棠  
李伯时画太白泛舟小像  
大车  
泖上  
山中二首  
过芙蓉村  
灵山  
玉环山  
松门山  

○拟古  

芙蓉袅秋水，中夜生清露。乞君白玉盘，明珠已无数。虽无白玉盘，月在水中央。莲房脱紫菂，种在浮泥香。仙人蹑素鳞，吸此秋月光。岁晏憺忘归，天际肃微霜。谁能为此曲？高歌水云乡。稽首无极翁，可念不可忘。  

○古意  

空中望海水，日暮动微澜。神州何偪仄，半落烟霞间。少小戏嵩华，南鱼落星湾。七泽一朝枯，我亦非朱颜。道逢两白鹄，欲下昆仑山。写书寄西母，早遣君王还。  

○起坐叹  

丈夫七尺躯，而无一金资。内怀千年意，外有万里思。终朝闭关坐，辛苦不敢辞。身长不肯屈，何以慰亲慈。  

○君子有所思三首  

海日萧条云雪冈，追锋百里逐天狼。云罗四面伏不动，金错旌竿风簸扬。侍臣结束鸿雁行，玉阶鸣鞘立翠黄。君子有所思，琱弓既韔姑置之。  
天青海绿黄金闺，明星绣户弱柳迷。阳春从中荡八极，花迎剑佩黄鸟啼。万方献寿来侏鞮，吉云宝露榑桑西。君子有所思，羽觞重持姑置之。  
黄衣洒扫明光宫，银床玉井牵铜龙。风帘如烟不可极，水殿晚立秋芙蓉。美人吹笙明月中，曲台央央兰露红。君子有所思，云和欲御姑置之。  

○结客少年场  

黄金千，白璧双。东燕市，秦舞阳。西咸京，张辟疆。舞阳言死即死耳，执策驱之类犬羊。辟疆任智持两端，为虎傅翼加之冠。汉廷诸老失措手，大节为之久不完。英雄俯仰伤今古，成败论人何足数。我今绝交谢少年，西山拂石卧秋烟。丈夫未遇亦徒尔，渑池奋翼龙鸾鶱。由来万事付天道，为蛇为龙身已老，结屋青厓傍林鸟。  

○麦青青  

大麦青青三月中，东邻欲尽西邻空。几人忍死待麦熟，麦方掉头摇晚风。嗟来麦语汝，天已一月雨。麦今不自保，况乃未秋先易主。岂不闻二月卖新丝，麦苗典尽秋无期。  

○石龟潭  

柔川有潭名石龟，石潭见底行斑鱼。中有小儿累十余，爷娘困剧弃黄口。不忍面儿疾返走，脱儿饥大着水中，宛转呼啼亦何有。儿幸俦侣众，精魂未能消。散作飞虫上树木，黑为谢豹黄鸱枭。爷娘语精魂，毋烦啄我脑。三日五日吾当来，共汝相呼春树杪。  

○下第京师别诸乡友  

风纷客怀乡思起，吹作长云行万里。蛟龙春归恋窟泽，虹霓昼动含阴雨。忆昨路遶彭城来，酒酣独上歌风台。青天无云野草白，高帝事业安在哉！丈夫挟策干一命，忍耻随人作奔竞。道上能无屠狗人，戏作悲歌君莫听。  

○万岁山  

龙首冈前玉树林，丹青万点紫烟深。广寒台殿秋如水，太液波涛晚向阴。西北云山凉冉冉，东南星海气湛湛。麟帘不卷空良夜，水鹤翛翛警露心。  

○积水  

白鹭群飞积水寒，怪鳞收雨渐泥蟠。冲风自散凉波上，落日犹明高树端。晚色无人聊伫立，秋声何处起丛攒。他年幸愿青山筑，拄杖穿云戴鹖冠。  

○忆昨四首  

忆昔西陵桥下路，彩舟初试一莲红。菱花妆镜春鸥里，杏子单衫玉笛中。郡国三年烽火入，楼台万井劫烟空。江湖何预人间事，沙合重洲不遣通。  
灵岩好在涵空谷，图画天开两洞庭。云日长天摇积水，蛟龙九月弄飞霆。舟归范蠡江湖远，兵压阊门草木腥。欲就吴王借秋剑，砚池星月洗秋萍。  
二十四桥寒草绿，广陵无复见人家。解将明月金盘露，相劝春风玉蕊花。城苑西颓余斥堠，衣冠南渡浑泥沙。登临俯仰千年迹，流水孤村属暮鸦。  
金水年来通太液，妆成金屋绕龙池。宫衣湿露生花气，琐闼含风入柳姿。玉椀传头明素手，红鳞饮羽掣生丝。病身历历燕山道，卧对征鸿有所思。  

○燕山秋望三首  

西山水落向高风，万壑千厓出梵宫。翠幕遥看银榜合，金精虚逐火轮空。构栏静立翛翛上，冠佩飞行荡荡中。何日龙船移棹晓，露房云水四帘通。  
辽海东空鹤不归，平芜遥际极凉霏。寒天霜静鵰鹰没，沙苑秋高牧马肥。落日美人歌玉帐，西风猎骑拥金羁。豪猪猛起当前立，曾冒鸣弓脱晓围。  
北落师门霄汉间，阴云粉沸夜漫山。水声乱趁龙门道，月色斜窥碣石湾。剑卧古台星郁郁，笳凝幽草露斑斑。千秋万岁沧浪面，长照君王入近关。  

○庚寅宿天姥岭  

夜宿天台最上头，四无云彩众星秋。金庭鳌背东南重，玉几莲花左右浮。过客跻攀咸欲老，颠厓辛苦未知瘳。不眠起看涵波日，赤凤轮囷映十洲。  

○江槛  

四十无成鬓欲皤，题诗江槛慰蹉跎。雨余蛱蝶垂花并，春到菁芜落絮多。富贵失身怜鬼朴，文章得意等天魔。年来收拾心情坐，转奈云山绿水何。  

○癸巳冬至李君时可同客柔川追感永嘉旧游以诗为赠当己丑岁会永嘉时十月桃花盛开气如春半识者忧其不祥既而果然就用前韵因并及之  

江城十月桃花发，小至看花半已残。香点客衣惊岁晏，醉烧官烛坐更阑。鬓毛荏苒风霜急，云物萧条海水寒。犹有黑貂能当酒，老来分手向君难。  

○甲午元日感怀  

春色年年出帝京，河冰未解柳还青。东华正拥如云骑，南国空瞻戴斗星。日月由来双过鸟，乾坤及此一浮萍。愁缘底事浓于酒，起傍梅花步短棂。  

○甲午六月卧病柔川呈地主五首  

西界群山半削成，平居怅望指高青。银河上水通三石，玉笋余云散五星。旷岁移家方失路，连城带甲此谭经。不图颠沛流离日，树色溪光满户庭。  
长忆灵岩对卷帘，客居还此面晴尖。雨分西崦泉鸣屋，风借南邻竹盖檐。病写乌丝清欲苦，眠抛白羽黑初甜。乱离未觉三迁定，行就君平试一占。  
乔木龙皮络翠烟，昔人成立等升天。芝兰玉树看盈畹，騄駬骅骝不受鞭。垂老托身书满屋，平生好客坐无毡。诸君有意怜衰白，惟有丹青照暮年。  
巷南巷北长相见，友谊金张旧最深。黄奥忆穿桐岭宿，乌岩行对竹溪阴。人烟接壤通江路，兵火无家共越吟。拟向清秋一疏散，不堪华发病伤心。  
杨溪积雨绿于苔，乱竹梢梢不遣栽。自爱水风横笛语，欲乘秋涨刺船来。眠从朱老诗浇泼，书及黄郎使往回。困饿只余皮骨在，故人初见恐惊猜。  

○丙申元旦  

元朝举酒欲伤神，六载崎岖脱死身。草木不忘春雨露，山川犹拥宿风尘。河南轻重须藩翰，江左安危数缙绅。家国未知焉税驾，等闲笑语答时人。  

○宿□□轩咏海棠  

折得繁枝特地红，可怜憔悴卧东风。春酣玉帐花阴合，夜照香篝药气浓。白发与心酬丧乱，青灯因泪识英雄。金盘华屋人间梦，一笑荒鸡落枕中。  

○李伯时画太白泛舟小像  

李白自号谪仙人，更得龙眠为写真。一个青莲初出水，千年金粟再来身。胸中元气诗如海，物外还丹酒借春。一笑掀髯缘底事，桃花潭上见汪伦。  

○大车  

大车槛槛出北口，马垂两耳牛昂首。行人莫说牛力强，牛角可垂垂已久。  

○泖上  

倦客萧条晓自眠，梦行秋水踏秋烟。黄山在眼忽惊觉，屋上长林风动天。  

○山中二首  

青天去人不咫尺，白云映我作坡陀。奔星直下不知处，料得人间风雨多。  
幽人采药不知暮，夜宿王子吹箫台。天鸡忽叫海水赤，东南云气如蓬莱。  

○过芙蓉村  

日暮东风吹客衣，水光春色弄晴晖。野桃无主清江渡，山雨初收白练飞。  

○灵山  

玉环诸山灵山深，环以大海根太阴。空青水碧澹相映，散为风露来萧森。嗟予赋命落台雁，调笑鱼鸟成滞淫。南游华盖动连月，胜地在近徒歆歆。风帆径渡不再宿，绶里长剑携青琴。种榆琼田中，吹笙玉山岑。吾将于兹养年命，岐路四断谁能寻。  

○玉环山  

海氛兼天赤，山云捧日黄。波涛开霁景，岛屿极清光。南下思秦帝，东巡忆武王。刀弓清似水，神物敢跳梁。  

○松门山  

沙巷蛟蜒白，松门蜃气平。强弩支江断，长创落日明。  

***◆甘相掾立（允从集）***  

立字允从，陈留人。年少得时誉，公卿辟为奎章阁照磨，至丞相掾卒。杨铁厓谓允从平日学文，自负为台阁体，然理不胜才，惟诗善炼饬，脱去凡近，其《夜乌啼曲》可配古乐府云。  

八月十一夜直省中  
寄题湖口方氏木斋  
送张文焕安定山长  
晚出西掖同柯博士赋  
送客赋得城上乌  
琼林台为薛玄卿赋  
送方叔高赋得长安道  
有怀玉文堂  
秋雨夜坐  
送合学士赴上都  
送国王朵儿只就国  
郊祀庆成  
和完学士晚出丽正门  
题柯博士墨竹  
和西湖竹枝词  
吴王纳凉图  
贾治安骑驴图  
古长信秋词二首  
昆明池乐歌二首  
送唐子华嘉兴照磨  
送孙士元越州经历  
春日有怀柯博士二首  

○八月十一夜直省中  

凉风生广除，白露坠斜 【一作「堕银」。】 汉。沉沉夜气集，皎皎月光烂。门深棨戟严，庭寂兵吏散。柝鸣栖雀起，阶湿吟蛩乱。徘徊久不寐，感慨辄兴叹。非才直承明，弱冠弄柔翰。遭逢愧终贾，漂泊类王粲。名臣镇大藩，从事乏良算。  

○寄题湖口方氏木斋  

云林生晓阴，露叶表秋净。天清鹤能高，风急蝉更竞。果落忽疑雨，交柯转成暝。龙影翻研池，翠羽窥水镜。幽人此优游，读书了深性。  

○送张文焕安定山长  

春水生霅溪，轻舠去容与。东风吹白苹，晴烟散芳渚。飞花着离筵，翔鸥逐柔橹。酒阑意弥深，别至惨无语。缅彼嘉树林，之人事笾俎。所望崇德业，前修有遗绪。  

○晚出西掖同柯博士赋  

薄暮出重闉，逶迟望双阙。辇路犹轻尘，上林已初月。悠悠文书静，去去车马绝。小草惭长松，承恩总无别。  

○送客赋得城上乌 【一作《夜乌啼曲》。】  

月落城上楼，乌啼楼上头。一啼海色动， 【一作迷。】 再啼朝景浮。马鸣黄金勒，霜满翠羽裘。乌啼在故 【一作何。】 处，人生多去留。  

○琼林台为薛玄卿赋  

西山有崇台，上与云气通。仙人紫霞佩，导以双青童。逍遥琪树林，盘礴瑶华宫。积石象玄圃，连岑构空同。纚纚驻朝景，泠泠度天风。丹凤刷仪羽， 【一作「羽仪」。】 绛节飘曈昽。矫首不可及，灭没凌飞鸿。愿言授灵药，与世无终穷。  

○送方叔高赋得长安道  

灞陵桥上秋风早，行人晓出长安道。长安城头乌正啼，长安陌上闻朝鸡。征车遥遥行复止，征马萧萧鸣不已。将军年少美且都，黄金箭镞雕玉弧。未央前殿进书罢，诸生拜官辞石渠。将军归去亦草草，长安道边人羡好。莫怜贾谊谪长沙，不见冯唐禁中老。  

○有怀玉文堂 【一作《有怀敬仲伯生》。】  

眉山老仙丹丘生，三日不出风雨惊。玉文深沈发奇秘，天藻动荡流芳英。锦鳞行酒白昼静，金鸭焚香长夜清。秋深病久不得住，抚卷怅望难为情。 【柯敬仲有晋贤书《黄庭内景经》，因以玉文名堂。奎章学士虞伯生制文。虞亦有天藻亭云。】  

○秋雨夜坐  

风雨夜窗急，庭帷秋思多。萧萧闻落木，汹汹度惊波。阶湿吟蛩乱，檐深宿鸟过。青灯挑不尽，无奈客愁何。  

○送合 【一作周】 学士赴上都  

从官万骑拥銮舆，东合词臣载宝书。雨过草肥金络马，月明山转紫驼车。龙庭日近瀛洲路，滦水天高玉帝居。明日仙凡便相隔，少年僚吏谩踟蹰。  

○送国王朵儿只就国  

奕世名王策骏功，远分茅土镇辽东。玉符金印传孙子，铁券丹书誓始终。沧海断霞通虎帐，黑河飞雪暗琱弓。莫忘圣武艰难日，四杰从容陟降同。 【四杰今四怯薛之祖。】  

○郊祀庆成  

圜丘亲祀自吾皇，夙驾銮舆建太常。冕服并行周典礼，乐歌不数汉文章。清台夜奏灵光紫，温室朝迎瑞日黄。今代侍臣多马郑，明年应许议明堂。  

○和完 【一作宋。】 学士晚出丽正门  

暮光霞彩炫金题，绛阙高居雉堞低。上相楼台连御苑，中郎车骑过沙堤。皁雕孤捩凌云翮，紫燕双翻踣雪蹄。回首上林凉月夜，橤珠多是凤鸾栖。  

○题柯博士墨竹  

嶰谷春回落粉香，拂云和露倚苍苍。月明后夜吹箫过，应是伶伦学凤凰。  

○和西湖竹枝词  

河西女儿戴罟■〈罒上孤下〉，当时生长在西湖。手抱琵琶作胡语，记得吴中吴大姑。  

○吴王纳凉图  

六月长洲水殿凉，酒酣挥袖倚新妆。芙蓉露冷秋云薄，回首西风响屧廊。  

○贾治安骑驴图  

西风乌帽鬓毵毵，拂袖长吟倚暮酣。得句不冲京兆尹，蹇驴行徧大江南。  

○古长信秋词二首  

缺月流光入绮疏，金壶传箭梦回初。秦台彩凤无消息，桂影空闲十二除。  
辇路青苔雨后深，铜鱼双钥昼沉沉。词臣还有相如在，不得当时买赋金。  

○昆明池乐歌二首  

彩鹢齐飞簇画旗，甲光如水入云低。长杨五柞遥相望，笳鼓归来日每西。  
博望封侯万里还，血流青海骨如山。将军新赐楼船印，锦缆牙樯杳霭间。  

○送唐子华嘉兴照磨  

羡子才名久，人称老郑虔。风流今共识，政事昔曾传。坐幕挥谈麈，移家载酒船。郡城秋水上，相望故依然。  

○送孙士元越州经历  

江楼酒欲醺，离思乱江云。官舍山阴近，邮亭水驿分。声华当众望，赞画藉多闻。退食须行乐，裁诗孰和君。  

○春日有怀柯博士二首  

阖闾城外乱莺啼，笠泽春深水满陂。好买扁舟载图画，布帆东下若耶溪。  
闻说新来白发稠，茂陵多病不胜愁。吟成定似张公子，痴绝真成顾虎头。  

***◆陈公子柏（云峤集）***  

柏字新甫，号云峤，泗州人。其祖平章，故宋制置，即龙麟洲题琵琶亭以讥之者。柏尝为侍仪舍人，馆阁诸老、朝省名公，莫不折辈行与交，咸称之曰陈公子。官至太祝，年逾六十，不得志而卒。临终作偈，有「前身本是泗州僧」之句。云峤性豪宕，结客，积金七屋。不数年散尽，平日喜居钱塘，不乐小官，怒骂宰相。尝被命监铸祭器于杭。无锡倪元镇慕其名，来见之，张燕湖山间，罗设甚至，酒终为别，以一帖馈米百石，云峤命从者移置近所，举巨觥，引妓乐驺从者而前，悉分散之，顾倪曰：吾在京即熟尔名，云南士之清者，他无与比，其所以章章者，盖以米沽之也，请从今日绝交。且骂诸尝誉之者，时张伯雨在坐，不胜局蹐，其豪气类如此。  

京口送戴寿卿之金陵学录兼寄刘云松  
雪中骑牛拜米南宫墓  
和王参政崔徽写真韵  
与茅山李道士同宿石门  
焦山题塔  
思亲  
登焦山塔二首  

○京口送戴寿卿之金陵学录兼寄刘云松  

瓮城至冶城，山影碧崚嶒。泮水春纔动，雩坛价已增。乌台争荐鹗，鹍海看飞鹏。问讯云松客，清溪隐钓罾。  

○雪中骑牛拜米南宫墓  

少年不解事，买骏轻千金。何如小黄犊，踏雪空山深。小小双牧童，吹笛穿松林。醉拜南宫墓，地下有知音。  

○和王参政崔徽写真韵  

芳时无语惜年华，彩笔何心赋落霞。镜里自怜人似玉，天涯不隔貌如花。双瞳蘸绿横秋水，高 【髻】 【结】 堆春亸碧鸦。犹胜无金买延寿，黑山空使梦还家。  

○与茅山李道士同宿石门  

山空万籁沈，论语对青灯。君本无心侣，吾真有发僧。  

○焦山题塔  

树老云间鸟宿，洞深月落潮回。此时此兴不浅，何日何年再来。  

○思亲 【都下与妻儿夜坐，闻归雁作。】  

天外东风吹塞沙，忽闻归雁落梅花。江城此夜正春雨，独倚阑干心到家。 【《辍耕录》云：陈云峤妻，铁太保女也。恃富贵，近戚偶以一言骄之，遂终身不见。】  

○登焦山塔二首  

远寻兰若访参寥，仰见龙蛇窟宅高。试上云梯舒望眼，蓬莱咫尺限云涛。  
归鞭袅袅拂斜曛，踏碎长街九里云。渐愧蜗牛庐下客，终朝城市醉醺醺。  

***◆王永丰祯（农务集）***  

祯字伯善，东平人。官旌德宰，六年再调永丰，山斋萧然，终日清坐。每岁教民种桑若干株，凡麻苎禾黍牟麦之类，所以莳艺芟获，皆授之以方。又图画所为钱镈耰耧耙■〈耒八〉诸杂用之器，使民为之。名其书曰《农器图谱》、《农桑通诀》。如《咏平板》云：「一行已见光如拭，再过都无迹可寻。」《辊轴》云：「本拟助禾轻着力，却冯偃草重于风。」《水闸》云：「禹门似是崇三级，巫峡还同束众流。」《阴沟》云：「花径有同流暗水，桃源误认出残红。」皆能刻画摹拟，曲肖情状。剡源戴表元称其纲提目举，华搴实聚。顾旧农书有南北异宜而古今异制者，此书历历可以通贯。信儒者之用世，非空言也。  

圃田  
围田  
柜田  
梯田  
礰礋  
镢  
木杴  
耨  
铲  
薅马  
铚  
镰  
推镰  
锯  
田荡  
乔扦  
刮板  
击壤  
屝  
覆壳  
通簪  
臂篝  
谷匣  
篮  
晒盘  
堈碓  
油榨  
土鼓  
划船  
野航  
拖车  
守舍  
水栅  
牛曳水车  
高车  
水筒  
石笼  
水篣  
水击面罗  
麦钐  
麦绰  
芟麦歌  
火仓  
蚕簇  
缫车  
热釜  
冷盆  
蚕连  
络车  
木棉弹弓  
蟠车  

○圃田  

二顷负郭田，人上宁易取。数口仰成家，片产足为圃。远即加倍蓰，多仍防莽卤。虽云绝里闾，终得并城府。幽可寻山隈，润宜临水浒。未始外犁锄，或亦事斤斧。中可居一廛，外或兴百堵。请学拟樊须，不如闻孔父。业作灌园翁，籍沽输税户。作计务勤劬，佣工赡贫窭。水种要渐濡，粪滋饶朽腐。蔬茹间甘辛，瓠瓜无苦窳。芃芃黍稷苗，蔚蔚桑果树。鬻利达市廛，植木入村坞。界展阵图横，区分僧衲补。随分了朝昏，无心富囷庾。高卧尽元龙，信诬从市虎。闲看穴蚁争，静听井蛙怒。偶尔阅物情，居然为地主。进退绰有余，奔竞耻为伍。寸壤思康庄，众流独砥柱。自我结蓬茅，从渠爱簪组。畎亩着吾身，乾坤留此土。陵谷几变迁，耕凿一今古。四序转轩楹，八表际庭宇。造境到羲炎，逢时知舜禹。柴荆敝昏夜，桔槔憩烟雨。俱同动植苏，忝与膏泽溥。斗酒一醉劝，盘餐众美聚。口腹粗能甘，身形不知苦。养生诚足嘉，报本非敢侮。五土既有神，百谷岂无祖。斋祭奏《豳》诗，岁时鸣土鼓。不务农务中，是用纪图谱。  

○围田  

度地置围田，相将水陆全。万夫兴力役，千顷入周旋。俯纳环池地，穹悬覆幕天。中藏仙洞秘，外遶月宫圆。蟠亘参淮甸，纡回际海壖。官民皆纪号，远近不相缘。守望将同井，宽平却类川。隰桑宜叶沃，堤柳要根骈。交往无多径，高居各一廛。偶因成土著，元不畏民编。生业团乡社，嚣尘隔市廛。沟渠通灌溉，塍埂互连延。俱乐耕耘便，犹防水旱偏。翻车能沃槁，瀽穸可抽泉。拥绿秧锄后，均黄刈获前。总治新税籍，素表屡丰年。黍稌及亿秭，仓箱累万千。折偿依市直，输纳带逋悬。岁计仍余羡，牙商许懋迁。补添他郡食，贩入外江船。课最司农绩，治优都水权。富民兹有要，陆海岂无边。祈奏载芟咏，报歌《良耜》篇。降穰今若此，蒙利敢安然。壤土常增筑，风涛每虑穿。积储趋日用，防□废宵眠。击鼓供惟急，苫庐守独专。本为凭御护，或未免灾愆。谁念农工苦？惟知粒食鲜。并将农谱事，编纪作诗传。  

○柜田  

江边有田以柜称，四起封围皆力成。有时卷地风涛生，外御冲荡如严城。大至连顷或百亩，内少塍埂殊宽平。牛犁展用易为力，不妨陆耕与水耕。长弹一引彻两际，秧垄依约无斜横。旁置瀽穴供吐约，水旱不得为亏盈。素号常熟有定数，寄收粒食犹囷京。庸田有例召民佃，三年税额方全征。便当从此事修筑，永护稼地非徒名。吾生口腹有成计，终焉愿作江乡氓。  

○梯田  

世间田制多等夷，有田世外谁名题？非水非陆何所兮，危颠峻麓无田蹊。层磴横削高为梯，举手扪之足始跻。伛偻前向防颠挤，佃作有具仍兼携。随宜垦斸或东西，知时积早无噬脐。稚苗亟耨同高低，十九畏旱思云霓。凌貌风日面且黧，四体臞瘁肌若刲。冀有薄获胜稗稊，力田至此嗟欲啼。田家贫富如云泥，贫无锥置富望迷。古称井地富可稽，一夫百亩容安栖。余夫田数犹半圭，我今岂独非黔黎。可无片壤充耕犁，佃业今欲青云齐。一饱纔足及孥妻，输租有例将何齐？惭愧平地田千畦。  

○礰礋  

他山有奇石，镌凿烦良工。制成三尺余，簨轴旋其中。齿齿铓锷坚，就彼磈块功。一转土膏润，再转春泥融。轣辘复轣辘，妙用无终穷。遄观万顷绿，粼粼漾春风。不辞处泥泞，但愿歌年丰。  

○镢  

銎柄为身首半圭，非锋非刃截然齐。凌晨几用和烟斸，逼暮同归带月携。已啄灵苗挑药笼，每通流水入蔬畦。更看功在盘根地，办与春农趁雨犁。  

○木杴  

柄头掌木尽宽平，谷实抄来忌满盈。苗夏耰锄方用事，几回高阁待秋成。  

○耨  

创物各有名，薅器即云耨。壅厚破蚁封，啄深过鸟咮。护苗如养贤，去草极击寇。曾闻伛偻翁，功毋求速就。  

○铲  

古铲惟制小，颇逾锄耨功。今于古制异，用亦差不同。沟田垄攲仄，他刃诚难攻。制器度地宜，创物须良工。长柄加阔首，圆柄投直銎。畎亩耀吐月，肘腋凌轻风。务进同撞戈，再前随换踪。覆茇易反掌，剸地深潜锋。已令土膏润，旋看蔓草空。要处薅薙外，不离耘芓中。养苗成此稼，去秽利吾农。无田非力辟，有具致时丰。尝见燕赵北，亦传辽池东。远近或未识，图谱容相通。  

○薅马  

尝见儿童喜相迓，抖擞繁缨骑竹马。今落田家薅具中，髣髴形模悬跨下。头尾微昂如据鞍，腹胁中虚深仰瓦。乘来垄上敛褰裳，借竹于人宽两髁。初无鞭辔手不施，只有丛草常满把。昔闻坡老歌秧田，以木为躯名我假。虽云制度各殊工，不出同涂趋稼野。岂无燕市骐骥材，千里驱驰汗如泻。亦有尚廏麒麟姿，路乘一鸣何似哑。争如寓器干同宫，刍秣不烦殃咎寡。又如画幅出龙媒，过目徒教费模写。尤疑铁骑响风檐，聒耳胡为劳铸冶。岂知创物利于民，独有老农真智者。朝骑暮去有常程，暑月奔忙非夏庌。荼蓼朽止方告劳，杳不闻期驯里厦。回看所历稼如云，拟贺丰穰奏豳雅。功成翻为一长嗟，控御由人多用舍。  

○铚  

制形类短鎌，名义因声闻。总秸既异赋，禾藁惟中分。虽云一钩铁，解空千亩云。小材有大用，乘时策奇勋。苟无遽弃捐，磨砺以须君。  

○镰  

利器从来不独工，镰为农具古今同。芟余禾稼连云远，除去荒芜卷地空。低控一钩长似月，轻挥尺刃捷如风。因时杀物皆天道，不尔何收岁杪功。  

○推镰  

北方寒早多晚禾，赤茎乌粒连山阿。霜余日薄熟且过，脆落不耐挥刈何。因物制器用靡他，田夫已见伐长柯。一钩偃月镰新磨，置之叉头行两碢。仍加修杖双眉蛾，推拥捷胜轮走坡。左捩忽若持横戈，原头积穗云长拖。秋成助敛知时和，欲充粝食无饥魔。北风卷地翻长河，此时镰也收加多，试向田翁云此歌。  

○锯  

百炼出锻工，修薄见良铁。架木作梁横，错刃成齿列。直斜随墨弦，来去霏轻屑。傥遇盘错间，利器乃能别。  

○田荡  

农事方殷春已归，绿云满掘春秧齐。秧马既具田成畦，尚欠有物平水泥。横木叉头手自携，荡磨泥面如排挤。人畜一过饶足蹄，却行一抹前踪迷。莹滑如展黄玻瓈，插莳足使无高低。处污不染濯清溪，归来自洁从高栖。一遇诗人经品题，附名农谱名始跻，愿言永用同锄犁。  

○乔扦  

江乡新霁稻初收，缚竹为扦可寄留。白水有时深鼎足，黄云随意挂叉头。丰年有象居人喜，滞穗无遗寡妇愁。稼事毕时仍有用，不妨场圃作量筹。  

○刮板  

广舌横短柄，双环系长纼。却行作敛踪，前排如拥盾。起偃作陂塘，分田立畦畛。人间不平地，所到略能尽。  

○击壤  

泰和民如何？戏适因块壤。相从杂稚耋，峙立越寻丈。乘平初侧一，得隽终杀两。徒歌足欢愉，至意自融盎。帝力既不知，大德日荡荡。尔来几千年，古俗遂长往。虽云遗制在，淳风邈难想。谁能陶真乐，返古如指掌。怀哉壤父歌，三复有遗响。  

○屝  

蒯菅柔韧自编成，不换仍呼不借名。长向绿蓑衣底着，两行偏称野夫情。  

○覆壳  

田头赫日曝肤赪，微智能令庇荫清。竹股合编深可覆，箬胎层布薄还轻。制成龟背兼龟兆，俯作鹤躯如鹤行。南北薅锄人得此，随身长若片云生。  

○通簪  

汗随低首沛如淋，散髻斜横得此簪。冰筯玲珑清吹入，月痕依约墨云深。孤标不作附炎态，虚腹宁无利物心。微眇弃余能适用，何殊敝帚直千金。  

○臂篝  

筠篝编织作中虚，穿臂农夫护若肤。不似舞姬华宴上，巧笼衣袖络珍珠。  

○谷匣  

取制异囷京，初凭梓匠成。虚中元有受，正位乃无倾。封鐍开还泻，方层贮每盈。家家能置此，亦号小常平。  

○篮  

卖花檐上两相宜，斸药山前屡挈归。何似采桑盛叶好，是中还有绮罗衣。  

○晒盘  

平如铺簟浅于舟，谷实摊来亦易收。尝笑昔年高凤麦，漫教平地雨漂流。  

○堈碓  

杵臼搜奇作碓堈，米翻堈滑恣舂撞。铁笼木末装全杵，皮护篘材倚半腔。频作低昂身与共，惯成踏蹑足须双。近随文轨通南北，不独铿鍧在楚邦。  

○油榨  

巨材成榨床，细溜刻盘口。麻烂入重圈，机械应心手。取之亦多方，脂膏竟谁有？回顾室中妇，何尝润蓬首。  

○土鼓  

粤昔伊耆氏，乐制惟土苴。继自神农氏，作鼓正从瓦。蒯桴一引击，真性足陶写。当时风俗成，往往朴而野。大音能希声，调高和诚寡。迨周因用之，龡合豳颂雅。祈年及祭蜡，齐敬格上下。是虽器质略，名亦不徒假。花腰鸣且急，可以愧来者。  

○划船  

水乡远近多岐路，谁作划船新制度。不烦梢柂与帆樯，一棹翩翩恣来去。农事方殷负载多，水陆无拘随所遇。归来闲舣古方塘，不知江海风涛怒。有时撑出柳边来，还胜断桥人不渡。  

○野航  

东皋茫茫春雨晴，前溪溶溶春水生。小桥攲仄已中断，野航一叶通人行。长日一鞭春事毕，来去溪边少人迹。雨打风牵尽日横，白鹭有时来上立。  

○拖车  

早同农具破烟来，暮带樵薪载月回。不比看花南陌上，雕轮绣毂殷春雷。  

○守舍  

禾穗累累青半黄，边山除野多熟乡。一粒未得人初尝，不应办作鹿豕粮。老农作计须夜防，结草构木安匡床。高低量置田中央，容身仅足庇雨霜。比于露宿知犹强，所图岁晏实饥肠。世族多少居华堂，安然熟寝无更长，便腹何尝乏稻粱。敢较甘苦均闲忙，不遑宁处禾无伤。  

○水栅  

山源洄洑溪涧空，两岸对峙如崇墉。傍田救旱无由供，上流作障凭地崇。支分下灌畦磴重，卧邀沛泽真伏龙。复有川水波涛洪，枚桩列植当要冲。仍制石廪如合纵，要约中流无必东。穿渠远溉波溶溶，至今陆海称秦中。畎浍距川惟禹功，田间浚治方成农。后世拒水能傍通，却资沃灌开田封。向来陂堨皆余踪，海内万水空朝宗。余波傥使膏润同，纵有汤旱无饥凶，坐令岁岁歌时丰。富民有具今始逢，此栅功利将无穷。  

○牛曳水车  

日日车头踏万回，重劳人力亦堪哀。从今垄首浇田浪，都是乌犍领上来。  

○高车  

通渠激浪走轰雷，激转筒车几万回。水械就携多水上，天池还泻半天来。竹龙解吐无云雨，旱魃潜消此地灾。安得临流施此技，楼居涤去暑天埃。  

○水筒  

刳竹作连筒，流泉一脉通。势虽由上下，用不限西东。远借居人便，常资沛泽功。伊谁凭好手，扶起卧龙公。  

○石笼  

谁编藤竹作长笼，块石填来势自雄。螮蝀有形横巨浸，鲲鲸无力战秋风。波涛已卷奔腾势，垄亩都归扞御功。拟唤六丁鞭尔去，若为能障百川东。  

○水篣  

瀑布中悬护土沙，飞流聚沫白生华。即看器用成天巧，积雪岩前走浪花。  

○水击面罗  

春雷声殷雪成围，收拾罗床别有机。纔得水轮轻借力，方池匀受玉尘飞。  

○麦钐  

利刃由来与镫同，岂知芟麦有殊功。回看万顷黄云地，不用■〈句刂〉镰卷已空。  

○麦绰  

芟麦虽凭利刃功，柄头还用竹为笼。勿云褊量容多少，都覆黄云入笼中。  

○芟麦歌  

田家食力不食智，麰麦年年勤种莳。老农八十谙地利，暑夏呼儿先暵地。再耕再耨土华腻，手把耧犁知已试。土沃不妨投种穊，今年已报春泽被。覆垄苗深如栉比，熏风长养见天意。猎猎青旗催稚穗，纔结稃胞花雪坠。赫赫曦轮炽钻燧，尽着精华输至味。粒饱芒森密如篲，顿失前时浪翻翠。岂知真宰调元气，化作黄云表嘉瑞。老农眼饱虽自慰，旦夕却忧风雨至。子妇奔忙事芟器，钐绰翩翩转双臂。曳笼腰间盈复弃，急载牛箱夜无寐。转首登场簇高积，风翻日碾半犹未。己向公门奉新馈，曲材和籴凡几次。年饷巡门仍语谇，夏税有程今反易。自余宿负如取寄，指此有秋争蚁萃。一得岂能偿百费，终岁勤劳一歔欷。昨日公堂宴宾贵，尊俎横陈混肴胾。檀板珠绳按歌吹，万钱不值供一醉。庖人搓揉出精粹，尚喜食新夸饼饵。物不天求皆力致，饱食何人知所自？春祈夏荐礼所记，报本从来追古义。但愿斯民不畏吏，吏不扰民民自遂。凡在牧民遵此治，坐见两岐歌政异。日富囷仓均被赐，不使老农忧岁事。  

○火仓  

朝阳一室虚窗明，今朝喜见蚕初生。四壁匀停今得熟，火龛挫垒如三星。阿母体测衣绢单，添减火候随寒暄。谁识贵家劝饮处？红炉画阁簇婵媛。  

○蚕簇  

前朝茧如山，今朝卵如粟。如山今岁谋，如粟来岁足。来岁一何神，生花楮一幅。丁宁语荆妇，依时勤晒沐。  

○缫车  

人家育蚕忧不得，今岁蚕收茧如积。满家儿女喜欲狂，走送车头趁缫缉。南州夸冷盆，冷盆缴细何轻匀。北俗尚热釜，热釜丝圆尽多绪。即今南北均所长，热釜冷盆俱此軖。軖头转机须足踏，钱眼添梯丝度滑。非弦非管声咿■〈口轧〉，村北村南响相答。妇姑此时还对语，准备吾家好机杼。岂知县吏已催科，不时揭去无余紽。迫索仍忧宿负多，车乎车乎将奈何。  

○热釜  

蚕家热釜趁缫忙，火候长存蟹眼汤。多茧不须愁不辨，时时频见脱丝■〈车工〉。  

○冷盆  

瓦盆添水火微燃，茧绪抽来细缴全。不似贵家华屋底，空教纤手弄清泉。  

○蚕连  

卷去绿云桑已少，箔头有丝蚕欲老。月余辛苦见成功，作簇不应从草草。南北习俗久不同，彼此更须论拙巧。北簇多露置，积迭仍忧风雨至。南簇俱在屋，施之蚕北良未足。南北簇法当约中，别构长厦方能容。外周层架蒿草平，内备火患通人行。饲却神桑丝已吐，女洒桃浆男打鼓。作茧直须三日许，开簇团团不胜数。我家多蚕方自庆，得法于今还可证，免似向来多簇病。  

○络车  

軖丝张柅复相牵，络妇车成用具全。座上通槽连簨旧，轴头引籰逗绳圈。一钩递控防偏度，独缕依循入卧缠。几向华筵曾误认，箜篌人坐理冰弦。  

○木棉弹弓  

主射由来彀此弓，岂知弦法有他功。却将一掬香绵朶，弹作晴云满座中。  

○蟠车  

绩纺功才毕，蟠纑得此车。行桄运枢臬，交辏寄横叉。宛转荆钗手，周旋里布家。岂知罗绮辈，惟务拨琵琶。  

***◆梅岩野人郭豫亨（梅花字字香）***  

豫亨，自号梅岩野人，性爱梅花。见古今诗人梅花杰作，必随手钞录而歌咏之。暇日辄集其句得百篇，目为《字字香》。其中工妙之句，如：「不禁夜雨轻欺着，却怕春风漏泄香。」「十年世事三更梦，斜日阑干万古心。」「春回积雪层冰里，人倚闲庭小槛前。」「岚气欲飞山隔岸，生香不断树交花。」「动摇腊信随征使，裁剪春风入小诗。」「定知深院黄昏后，多在青松白石间。」「一生知己林和靖，晚岁论交何水曹。」「家为逆旅相逢处，人倚阑干欲暮时。」「生无桃李春风面，好作梨花夜月看。」「雪后园林纔半树，水边风月笑横枝。」「几处酒旗山影下，一川风物笛声中。」「白雪却嫌春色晚，好风吹送暗香来。」「肯随骚菊同奴仆，却说山矾是弟兄。」「已成白发潘常侍，自弃明时孟浩然。」梅岩自谓句煅意炼，璧合珠联，亦有天然之巧，吾不知其为古作也。  

梅花集句  

○梅花集句 【录十二。】  

水沈为骨玉为肌，好处曾临阿母池。雪后园林应有恨，篱边屋角立多时。早开却被嫣红妒，未落先愁玉笛吹。要识此花奇绝处，满窗唯有月明知。 【李尧夫。毛泽民。和靖。后村。卢元赞。曹松。简斋。白廷玉。】  
刻玉雕琼作小葩，湿云黯澹雪横斜。半开半落缘谁事，和影和香属我家。数抹晚霞怜野笛，一泓流水度寒沙。吟边苦思无佳句，立尽斜阳数过鸦。 【赵福元。□□□。程月溪。竹塘。和靖。程梅窗。徐荣。应凤山。】  
黯澹江天雪欲飞，屋檐斜入一枝低。禽翻竹叶霜初下，春在花梢日未西。晚岁风霜从冷澹，小园烟景正凄迷。平生惯是思梅苦，多谢诗翁为品题。 【陆仓。和靖。赵天乐。黄师雄。子苍。和靖。张介卿。赵愚轩。】  
天寒落日澹孤村，占断风情向小园。翠羽啼花追昔梦，缟衣和雨立黄昏。藓厓直上双飞屣，茅店惊寒半掩门。忆得去年风雪里，江南石上对洼尊。 【东坡。和靖。陈起。陈竹泉。方惟深。放翁。程梅窗。山谷。】  
踏破溪边一径苔，与寻陈迹久徘徊。云漫陇树魂应断，风静寒塘花正开。只恐好枝为雪压，留看瘦影上窗来。花前独立无人会，谩使诗肠日九回。 【石屏。吕居仁。秦韬玉。刘沧。石屏。易涉趣。赵嘏。元广。】  
雪后相看意更深，谩将一朵插铜瓶。人生此乐须天赋，岁晚知心唯月明。白鹤未归春已老，危阑倚遍酒初醒。逋仙只说香和影，不是诗家莫浪评。 【道潜。张逢吉。东坡。陈月溪。雪矶。耐庵。柯柏轩。刘炎午。】  
勾引春情出苑墙，无人知处忽然香。愁连粉艳飘歌席，亦要天花作道场。风约暗香临浅水，月明疏影媚寒塘。浣花溪上堪惆怅，可是无心赋海棠。 【杨蟠。玉蟾。罗隐。李商隐。□□□。无逸。郑谷。介甫。】  
貌楛神泽骨槎牙，萧索东风两鬓华。甘与雪霜同冷澹，醉看参月半横斜。溪山冷落泥三尺，水竹参差屋数家。自笑自吟还自得，案头摇落小瓶花。 【孤山。东坡。刘斗溪。东坡。吕居仁。张逢吉。卢榘。方煮瀑。】  
榾柮炉寒砚欲冰，舍南舍北雪犹存。旋催妆额添宫样，静爱寒香扑酒樽。两岸严风吹玉树，一湾流水护柴门。闲中有意堪图画，溪上无人月一痕。 【竹溪。疎寮。于湖。罗隐。韦庄。叶水竹。黄文度。吴可。】  
半屋苍云冷不知，茅檐竹坞两幽奇。凝情金谷登楼日，依约华清出浴时。陇月定知今夕恨，春风摇动故人思。绿杨解语应相笑，雪里开花恐是迟。 【沈□□。晁叔用。赵义若。梅亭。□□□。程梅窗。臧谋。东坡。】  
满地飘零更断肠，恐随春梦去飞扬。柳摇台榭东风软，花扑玉缸春酒香。驿使不来羌管歇，燕钗初试汉宫妆。巡檐说尽心期事，几度凭阑到夕阳。 【□□□。林季谦。介甫。周词。岑 【参】 。张棨。韩偓。晦庵。王叔安。】  
湖山摇落岁方悲，自恐冰容不入时。但笑红芳夸艳冶，浑将绛雪点寒枝。桥边野水通渔路，城外春风吹酒旗。正似美人初醉着，澹妆浓抹总相宜。 【□□□。东坡。□□□。 【毛泽民】 。和靖。刘禹锡。介甫。东坡。】

## ●元诗选二集•庚集  

侍郎伯颜（子中集）  
苏参政天爵（滋溪集）  
煮石山农王冕（竹斋集）  
吴处士景奎（药房樵唱）  
新山道人曹文晦（新山稿）  
东郭生郭翼（林外野言）  
野航老人姚文奂（野航亭稿）  
沧江散人徐舫（沧江散人集）  

***◆侍郎伯颜（子中集）***  

伯颜，字子中，西域人。其祖父宦江西，因家进贤。五举至正乡荐，辟东湖书院山长，改建昌路教授。壬辰兵起，行省以便宜授赣州路知事，升经历。参政全普庵撒里守赣，辟为都事。戊戌，伪汉陈友谅遣将来攻，伯颜出募兵应援。会城陷，间道奔闽，右丞章完表为行省员外郎，佐闽帅陈友定复建昌，因浮海抵大都献捷，进兵部侍郎。持节之广西发兵，时明师已定闽广矣。坠马折足，为将军廖永忠所得，不屈，义而释之。乃变姓名，遁迹江湖间且二十年。往来居进贤之北山，创竹室三间以居。洪武十二年，诏搜遗逸，布政使沈本立以伯颜名应，使者将至，饮药死。子中有学行，喜谈兵，元亡后，妻子没入掖庭。语及往事，涕泗潸然下。出以鸩自随曰：此所以志也。殁之先一夕，具牲醴祭其先与昔时共事死节之士，作《七哀》诗。读者悲之。  

过乌山铺  
挽余廷心  
过故居  
十华观  
春日绝句  
北山  
过豫章  
七哀诗七首  

○过乌山铺  

溪流霜后浅，野烧晓来明。古路无人迹，空山有驿名。衾寒知夜永，柝响觉风生。苦被浮名误，栖栖复此行。  

○挽余廷心  

义重身先死，城存力已穷。百年深雨露，一士独英雄。甲第声华旧，文章节概中。只今千种恨，遗庙夕阳红。  

○过故居  

白头归故里，荒草没柴门。乡旧仍相见，儿童且不存。忠清千古事，骨肉一家魂。痛哭松楸下，云愁白日昏。  

○十华观  

十载风尘忽白头，春来犹自强追游。香浮素碧云房静，日落青林石径幽。海内何人扶社稷，天涯有客卧林丘。此心只似长江水，终古悠悠向北流。  

○春日绝句  

几片残红点客衣，小溪流水鳜鱼肥。画桥尽日无人过，杨柳青青燕子飞。  

○北山  

平川杨柳翠依微，暖日游丝挂绿扉。啼鸟不知江国变，多情到处劝人归。  

○过豫章  

舣棹沧洲外，行行入故城。楼台空旧迹，门巷半新名。盛学谁从说，明身只自惊。惟看徐孺子，千古有余清。  

○七哀诗七首  

有客有客何累累，国破家亡无所归。荒村独树一茅屋，终夜泣血知者谁？燕云茫茫几万里，羽翮铩尽孤飞迟。呜呼我生兮乱中遘，不自我先兮不自我后。  
我祖我父金月精，高曾累世皆簪缨。岁维丁卯兮吾以生，于赫当代何休明。读书愿继祖父声，头白今日俱无成。我思永诀非沽名，生死逆顺由中情，神之听之和且平。呜呼祖考兮俯鬷假，笾豆失荐兮我之责。  
我母我母何不辰，腹我鞠我徒辛勤。母兮淑善宜寿考，儿不良兮负母身。殽维新兮酒既醇，我母式享无悲辛。呜呼母兮母兮无远适，相会黄泉在今夕。  
我师我师心休休，教我育我靡不周。四举滥叨感师德，十年苟活贻师羞。酒既陈兮师戾止，一觞我奠涕泗流。呜呼我师兮毋我恶，舍生取义未迟暮。  
我友我友，全公海公，爱我爱我兮人谁与同？惟公高节兮寰宇其空，百战一死兮伟哉英雄。呜呼我公兮斯酒斯酌，我魂我魂兮惟公是托。  
我子我子兮娇且痴，去住存殁兮予莫女知。女既死兮骨当朽，女苟活兮终来归。呜呼女长兮毋我议，父不慈兮时不利。鸩兮鸩兮置女已十年，女不违兮女心斯坚。用女今日兮人谁我冤，一觞进女兮神魂妥然。呜呼鸩兮果不我误，骨速朽兮肉速腐。  

***◆苏参政天爵（滋溪集）***  

天爵，字伯修，真定人。父志道，官至岭北行省左右司郎中卒。天爵少从安熙学，为国子学生，得吴澄、虞集、齐履谦先后为之师。延佑四年，马祖常以御史监试国子员，试《碣石赋》，天爵文雅驯美丽，考究详实，拔置第一。释褐授大都路蓟州判官，改翰林国史院典籍官，迁应奉翰林文字，升修撰。元统初，累拜监察御史，迁翰林待制。后至元间，累迁礼部侍郎，出廉访淮东。入为枢密判官，改吏部尚书，进参议中书省事。至正二年，拜湖广行省参知政事，迁陕西行台侍御史，召为集贤侍讲学士兼国子祭酒。出廉访山东，拜江浙行省参知政事，历大都路总管两浙都转运使。十二年，淮右江东盗起。仍命参政江淮行省，总兵于饶信。卒于军中，年五十九。伯修多知辽金故事。为文长于序事，而诗尤得古法。新安赵汸称其明洁而粹温，谨严而敷畅，若珠璧之为辉，菽粟之为味。有诗稿七卷、文稿三十卷。尝着《国朝名臣事略》十五卷、《文类》七十卷、《松厅章疏》五卷、《春风亭笔记》二卷。晚岁复以释经为己任，学者因其所居称之为滋溪先生。于时中原前辈凋谢殆尽，伯修独身任一代文献之寄。故自成均诸生以至历官翰苑，凡前言往行与当世之所可述者，无不笔之于简册。国子助教陈旅称其学博而识正，非虚誉也。  

鹤寿堂诗  
千夫长梁侯寿诗  
甄处士访山亭辞  
春露亭辞  
送都元帅述律杰云南开阃  
送同知任君玉西归  
送南宫舍人赵子期出使安南  

○鹤寿堂诗 【并序。】  

河东李生侨家真定，筑室以奉其母，揭名鹤寿，为之赋诗曰。  
奕奕新堂，滹水之阳。于以奉母，允寿且康。惟此滹阳，风物淳美。旨甘膳羞，亦孔之备。母氏寿康，由克致养。子职慎修，晨夕弗爽。九皋之禽，其色尚玄。爰祝慈母，惟以永年。瞻彼冀方，俗俭而啬。我固不忘，昊天罔极。生也属属，肄业诗书。堂构益崇，其永勿堕。  

○千夫长梁侯寿诗  

皇有中夏，戡定南土。猛将如云，奋厥才武。于时梁侯，旅力方刚。被甲执殳，从征遐荒。岭峤海壖，蝮蚖瘴雾。出入廿年，王事劳苦。嗟尔师旅，以杀为嬉。梁侯姁姁，抚宁遗黎。天相其德，受福不那。黄发归休，子孙孔多。伯也总戎，于江于汉。仲也在廷，执法侃侃。皇锡封命，宠予-嘉。酒醴维醹，往告于家。周有方叔，汉有充国。征罔不服，谋罔不克。维今南疆，猺人猖狂。思得虎臣，往斧其肮。盍即老成，爰咨爰度。我武惟皇，九宇式廓。  

○甄处士访山亭辞  

倚高人兮遯肥，羌欲淡兮心夷。卜居兮何许？山隐隐兮旁围。朝抚兮孤松，夕采兮秋菊。招白云兮为宾，抱明月兮同宿。展吾乐兮徜徉，又何必兮空谷。余亦慕兮由巢，家滋水兮滔滔。岁晏兮来归，愿与子兮同逍遥。  

○春露亭辞  

镇阳东郭，滹沱北浒。有亭翼然，密迩先墓。草木蓊兮菲菲，雨露降兮朝晞。云冥冥兮不返，鸟鵙鵙兮增悲。岁时兮来享，陟彼高兮骋望。感吾念兮思亲，怅音容兮惚恍。日月兮交驰，寒与暑兮相依。尚永延兮孙子，勿俾汝亲兮鬼饥。  

○送都元帅述律杰云南开阃  

世祖神武真天纵，万里中华归一统。当时六诏亦亲征，大丑小夷咸入贡。圣泽涵濡垂百年，昆虫草树犹生全。岂意狂童耸边鄙，戈鋋一扫成萧然。君侯累世称将种，落落奇才奋忠勇。往岁乘轺谕蜀归，威名烜赫传秦陇。迩来天子褎前功，玺书进拜明光宫。腰间金符射白日，胯下宝马鸣春风。金碧山高天拱北，瘴雨蛮烟今已息。元戎为国保遗民，日读丰碑歌圣德。  

○送同知任君玉西归  

薇花曾见照青春，今日都门又送君。入蜀使迎新太守，渡泸人识旧将军。琴声弹落巴山月，马首披开剑阁云。见说西州民事简，客来多诵长卿文。  

○送南宫舍人赵子期出使安南  

圣德隆千古，皇威奠九廛。金门颁凤诏，玉节使龙编。博雅资专对，才华属妙年。郎中初遴选，省府昔周旋。文治中华盛，仁恩漠国宣。清风消瘴雨，丽月净蛮烟。跋涉思铜柱，委蛇跨锦鞯。尧天新正朔，禹贡旧山川。声语时难解，雕题倍可怜。明年春色早，归拜御阶前。  

***◆煮石山农王冕（竹斋集）***  

冕字符章，诸暨田家子也。父命牧牛，冕放牛陇上，潜入塾听村童诵书。暮亡其牛，父怒挞之。他日依僧寺，夜坐佛膝，映长明灯读书，安阳韩性异而教之，遂通《春秋》。尝一试进士举不第，即焚所为文，读古兵法，着高檐帽，衣绿蓑衣，蹑长齿屐，击木剑，或骑牛行市中，乡里小儿皆 【讪】 【诎】 笑，冕弗顾也。尝北游燕都，泰不华荐以馆职，冕曰：不满十年，此中狐兔游矣，何以禄为？冕工于画梅，以臙脂作没骨体。燕京贵人争求画，乃以一幅张壁间，题诗其上曰：「疏花个个团冰玉，羌笛吹他不下来。」或以为刺时，欲执之。冕觉□亟归，隐会稽之九里山，自号「煮石山农」。命其居曰「竹斋」，题其舟曰「浮萍轩」，自放鉴湖之曲。赋诗辄千百言，鹏鶱海怒，读者毛发为耸。明太祖既取婺州，遣胡大海攻绍兴，屯兵九里山。大海延冕问策，冕曰：越人秉义，不可以犯，若为义，谁敢不服。若为非义，谁则非敌。明日疾，遂不起。宋文宪公濂作《王冕传》，言太祖取婺州，将攻越，物色得冕，寘幕府，授以咨议参军，一夕以病死。秀水朱检讨彝尊曰：冕为元季逸民，自宋文宪传出，世皆以参军目之，冕亦何尝一日参军事哉！读徐显《裨史集传》，冕盖不降其志以死者也。向来选本，俱编元章入明诗，兹特援朱检讨之言以正之，使后之君子得以考焉。  

水仙图  
棠梨白练图  
秋山图  
对景吟  
题申屠子迪篆刻卷  
寄太素高士  
柯博士画竹  
明上人画兰图  
息斋双竹图  
柯博士竹图  
题画兰卷兼梅花  
剑歌行次韵  
五马图  
吹箫出峡图  
孤松叹  
痛哭行  
梅花三首  
关河雪霁图为金陵王与道题  
金陵行送余局官  
大醉歌  
赵千里夜潮图  
雪麓渔舟图  
题夏迪双松图  
送无咎游金陵兼简丁仲容隐居  
送人上燕  
悲苦行  
猛虎行  
劲草行  
有感  
虾蟆山  
秋夜雨  
古时叹  
苦寒作  
红梅翠竹山雉图  
吴姬曲二首  
寓意次敬助韵二首  
寓意三首次敬助韵  
伤亭户  
冀州道中  
偶成  
送颐上人归日本  
送钦上人  
偶成  
归来  
寄徐仲几  
山中答客问  
题金陵  
挽吴孟思  
闲题前元旧事  
金陵怀避乱作  
建康层楼  
过昭瑞宫次韵  
发古塘  
谩兴四首  
悼止斋王先生  
即事二首  
异乡  
雨中  
庚辰元旦  
秋兴二首  
偶成  
都城暮春  
金水河春兴二首  
三月廿九日夜欧阳省郎递至佳章观之技痒灯下即和但无童子急走送耳  
杂兴  
梅花屋  
写怀  
晚眺  
次韵答王敬助  
泊瓜洲  
八蟠岭  
中秋次韵答恢太虚  
解闷  
归来  
村居  
黄牛山  
次古诗韵  
春晚客怀  
龌龊  
潇洒  
有感二首  
谩兴五首  
梅花六首  
墨梅  
题画梅  
应教题梅  
红梅四首  
红梅  
秋怀二首  
兰亭  
江南妇  
题墨梅图  
题月下梅花  
题画梅二首  
题曹云西山水  
赠云峰上人墨梅图  
白马湖  
临江寺  
乙未春访仲远宿寄傲轩观李著作遂赋长句  
......  

○水仙图  

寒风萧萧月入户，渺渺云飞水仙府。仙人一去不知所，池馆荒凉似无主。江城岁晚路途阻，邂逅相看颜色古。环佩无声翠裳舞，欲语不语情凄楚。十二楼前问鹦鹉，沧海桑田眯尘土。王孙不归望湘浦，芳草连天愁夜雨。  

○棠梨白练图  

芙蓉香冷箫声杳，月淡烟清楚宫晓。仙禽不语雪衣轻，相逢却恨秋风早。土花翠浅霜露蒙，山梨小结丹砂红。玉人醉倒不知处，梦回故苑朝朝云浓。  

○秋山图  

前年放船九江口，秋风猎猎吹蒲柳。买鱼沽酒待月明，不知江上青山走。三更吹笛欲唤人，漙漙白露侵衣巾。故乡遥遥书断绝，空见过雁如飞云。去年却下七里滩，秋水满江秋月寒。子陵先生钓鱼处，荒台直起青云端。先生不受汉廷官，自与山水相盘桓。至今高节敦廉顽，清风凛凛谁能攀。泊舟登岸行复止，小径分岐通草市。石林掩映树青红，正与今年画相似。茅庐半住林木里，白狗黄鸡小如蚁。翁媪无言童稚闲，可是太平风俗美。清溪水落鱼蟹新，东邻酿熟呼西邻。相牵相把意思真，亲密不异朱陈民。李端笔力乃巧妙，写我旧日经行到。岂是老梦眩水墨，不觉掀髯发长啸。殷家大楼沧江头，留我十日风雨秋。触景感动客邸愁，便欲卜筑山之幽。断桥流水无人处，添种梅花三百树。直待雪晴冰满路，骑驴相逐寻诗去。  

○对景吟  

湿云不飞山雪满，越王城头鼓声短。晓来溪上看梅花，虎迹新移大如椀。老乌缩项如冻鹥，呼群强作婴儿啼。红桃翠柳眼欲迷，旧时纨袴今涂泥。淮南千里无烟火。淮东近日多军马。寸薪粒粟不论钱，行客相看泪盈把。如何五陵年少郎，卖田去买青楼娼。吴歌楚舞不知夜，归来也学山翁狂。明朝酒醒入官府，方知不是城南杜。落花风急雨潇潇，索莫无言面如土。  

○题申屠子迪篆刻卷 【重刻峄山秦碑二石于绍兴路学。】  

我昔闻诸太古初，冯翊窅窅安可摹。自从庖羲得龙马，奇偶变化滋图书。结绳之政由此毁，科斗鸟迹纷纭起。后来大小二篆生，周称史籀秦夸李。只今相去几百年，字体散漫随云烟。岐阳石鼓土花蚀，峄山之碑野火燃。纵有秦铭刻岑石，冰消雪剥无踪迹。书生好学何所窥，每展史编空叹息。樊山先生东鲁儒，好古博雅耽成癯。八分小篆纯古法，凿石置之东南隅。白日光芒争照耀，满城走看嗟神妙。向来传写何足珍，枣木空遗后人诮。徐公手摹烽火尘，金陵近刻殊失真。那知此本意态淳，丞相李斯下笔新。申屠墨庄有传授，法度森严非苟苟。岂为后学得所师，万世千秋垂不朽。  

○寄太素高士  

我昔扁舟上耶溪，寻君直过丹井西。长松月冷啼子规，春风满地芳草齐。楼殿玲珑金碧涌，钟声不出松云重。老猿掬磵山影乱，翠禽啄露岩花动。此时相见不作难，握手笑上松花坛。坛下十万青琅玕，空阴漠漠常风寒。我对青山论今古，青山茫茫无一语。知其与我忘尔汝，石瓢酌我云根乳。泠然使我肝胆清，飘裾欲度浮云轻。千峰回影陷落日，万壑欲尽松风声。回首溪山忽成别，几见江梅飞白雪。洞庭湖上听夜雨，仲宣楼头望明月。茕茕对景伤古情，寸心欲吐书难凭。何当相晤一抵掌，与君细看真《兰亭》。  

○柯博士画竹  

湖州老文久已矣，近来墨竹夸二李。纷纷后学争夺真，画竹岂能知竹意。奎章学士丹丘生，力能与文相抗衡。长缣大楮尽挥扫，高堂六月惊秋声。人传学士手有竹，我知学士琅玕腹。去年长歌下溪谷，见我忘形笑淇澳。为我爱竹足不闲，十年走徧江南山。今日披图见新画，乃知爱竹亦如我。何当置我于其下，竹冠草衣相对坐，坐啸清风过长夏。  

○明上人画兰图  

吴兴二赵俱已矣。雪窗因以专其美。不须百亩树芳菲，霜毫扫动光风起。大花哆唇如笑人，小花敛媚如羞春。翠影飘飘舞轻浪，正色不染湘江尘。湘江雨冷暮烟寂，欲问三闾杳无迹。忾慷不忍读《离骚》，目极飞云楚天碧。  

○息斋双竹图  

李侯画竹真是竹，气韵不下湖州牧。墨波翻倒徂徕山，笔锋移出篔筜谷。千竿万竿清影远，百丈十丈意自足。就中分取一两枝，别是山阴潇洒族。疏梢飒飒凤尾颤，修干隐隐虬龙伏。凭轩忽若秋风来，坐使旁人脱尘俗。我生爱竹太僻酷，十载狂歌问淇澳。归来不得翠琅玕，听雨冷眠溪上绿。而今已断那时想，见景何曾动心目。便欲为君真致之，相对空窗慰幽独。  

○柯博士竹图  

先生元是丹丘仙，迎风一笑春翩翩。琅玕满腹造化足，须臾笔底开渭川。我家只在山阴曲，修竹森森照溪绿。只今榛莽暗荒烟，梦想清风到茅屋。今朝看画心茫茫，坐久忽觉生清凉。夜深明月入高堂，吹箫唤来双凤凰。  

○题画兰卷兼梅花  

湘江云尽湘山青，秋兰花开秋露零。三闾已矣唤不起，蓩莸萧艾春娉婷。冷飙吹香散郊垧，山蜂野蝶何营营。幽人脱略境色外，竟坐不读《离骚》经。西湖昨夜霜月明，梅花见我殊有情。逋仙祠前尘土清，老鹤彳亍如人行。天边缥缈来凤笙，玉壶吴酒颠倒倾。酒阑兴酣拔剑舞，忽觉海日东方生。  

○剑歌行次韵  

先辈匣中三尺水，斩蛟曾入吴潭里。提归未肯策奇勋，轩冕泥涂真戏耳。鸡林削铁不足比，昆吾百炼安能齿。淬花不滢鷿鹈膏，掉箾却敲鸾凤髓。忆昔破敌如破竹，带霜飞渡桑干曲。于今锈涩浑铅刀，不遇何异荆山玉。惊雷夜作青龙哭，血痕冷剥苔花绿。野人一见骇心目，到手抚摩看不足。雪花皎皎明阑干，毛发凛凛肝胆寒。老军弊将长慨叹，愿欲置诸武库间。书生无用且挂壁，引杯时接殷勤欢。天眼太高俗眼顽，锐锷宜许儿曹看。先生有志不在此，出处每谈徐孺子。清高厌觅万户侯，笑引江山归画史。我来四十鬓已斑，学剑学书俱废弛。五更闻鸡狂欲起，何事英雄心未已。  

○五马图  

太仆济济唐衣冠，五马不着黄金鞍。饮流系树各有适，未许便作驽骀看。鬣■〈髟上黾下〉萧萧绿云茸，喷沫长鸣山岳动。世无伯乐肉眼痴，那识渥洼千里种。官家去年搜骏良，有马尽拘归监坊。遂令天下气凋丧，驴骡馲■〈马白〉争腾骧。只今康衢无马迹，得见画图差可识。画图画图奈尔何，抚几为之三叹息。  

○吹箫出峡图  

巅崖峭绝撑碧空，倒挂老松如老龙。奔流落峡喷白雪，石角险过百丈洪。我昔放舟从此出，牵柁失势气欲折。春风回首三十年，至今认得山头月。草堂清晨看图画，画里之人闲似我。波涛汹涌都不知，横箫自向船中坐。酒壶茶具船上头，江山满眼随处游。安得更唤元丹丘，相携共上黄鹤楼。  

○孤松叹  

孤松倚云青亭亭，故老谓是苍龙精。古苔无花护铁甲，五月忽听秋风声。幽人恐尔斧斤辱，独傍孤根结茅屋。月明喜看清影摇，雪冻却愁梢尾秃。昨夜飞霜下南海，山林草木无光彩。起来摩挲屋上松，颜色如常心不改。幽人盘桓重慨慷，此物乃是真栋梁。呜呼既是真栋梁，天子何不用是扶明堂！  

○痛哭行  

雨淋日炙四海穷，经纶可是真英雄。岐丰禾黍泣寒露，咸阳草木来悲风。京邦大官饫酒肉，村落饥民无粒粟。东鲁儒生徒步归，南州野老吞声哭。纷纷红紫已乱朱，古时妾妇今丈夫。有耳何曾听韶武，有舌不喜论诗书。昨夜虚雷搥布鼓，中天月破无人补。休说城南有韦杜，白璧黄金天尺五。  

○梅花三首  

疏枝错落花灿烂，正似推篷溪上看。冻痕不剥五更霜，藓色犹存百年干。孤山处士诗梦寒，罗浮仙人酒兴阑。天荒地老行路难，谁传春色来人间？君不见江南物色今匪昔，大谷长林尽荆棘。岁寒何处论襟期，坐对云山空叹息。东楼女儿《白苎》歌，西楼美酒唤杏花。 【纵】 【总】 有高人爱高洁，踏雪谁肯来山家？老我无能惯清苦，写梅种梅千万树。霜清月白夜更长，每是狂歌不归去。只今潦倒霜鬓垂，世情杂杂俱忘机。读书写字两眼眵，断白搔堕随花飞。转首江南隔尘土，白月流光双鹤舞。一声羌管过南楼，铁石心肠亦凄楚。安得唤起陈元龙，长船满载玻瓈红。浩歌拍拍随春风，大醉惊倒江南翁。  
江南十月天雨霜，人间草木不敢芳。独有溪头老梅树，面皮如铁生光芒。朔风吹寒珠蕾裂，千花万花开白雪。髣髴蓬莱群玉妃，夜深下踏瑶台月。银铛泠泠动清韵，海烟不隔罗浮信。相逢共说岁寒盟，笑我飘流霜满鬓。君家秋露白满缸，放怀饮我千百觞。兴酣脱帽恣盘薄，拍手大叫梅花王。五更窗前博山冷，么凤飞鸣酒初醒。起来笑抱石丈人，门外白云三万顷。  
昔年曾踏西湖路，巢居阁上春无数。雪晴月白最精神，玛瑙坡前第三树。虬枝屈铁交碧苔，疏花暖迸珍珠胎。初 【疑】 【拟】 群仙下寥廓，琼珰玉佩行瑶台。又疑幽人在空谷，满面清霜鬓华绿。迎风冷笑桃杏花，红紫纷纷太粗俗。今年来看秦淮水，路隔西湖一千里。草堂上是白云窝，夜半松风唤予起。青山隔世无游尘，云根粉壁光如银。长啸一声月入户，孤山处士来相亲。江南梅花自有主，休问当年何水部。山僧对我默无语，柏子无风堕青雨。  

○关河雪霁图为金陵王与道题  

飞沙羃人风堕帻，老夫倦作关河客。归来松下结草庐，卧听寒流雪山白。悠悠如此四十年，世情脱略忘间关。今晨见画忽自省，平地咫尺行山川。鸟道连云出天险，玉树琼林光闪闪。阴崖绝壑望欲迷，冰花历落风凄惨。枯槎侧倒银河开，三巴春色随人来。渔翁舟子相笑语，不觉已过洪涛堆。溪回浦溆石齿齿，溪上人家成草市。长林大谷猿鸟稀，小步蹇驴如冻蚁。西望太白日色寒，青天削出蛾眉山。人生适意随所寓，底须历涉穷跻攀。明朝揽镜成白首，春色又归江上柳。何如高堂挂此图，浩歌且醉金陵酒。  

○金陵行送余局官  

李白题诗旧游处，桃花杨柳春无数。六代衣冠委草莱，千官事业随烟雾。大江西下秦淮流，石头寂寞围荒丘。原田每每尽禾黍，青山不掩诸公羞。高楼如天酒如海，触景令人生感慨。红堕香愁燕子飞，风流王谢今安在。我欲去寻朱雀桥，澹烟落日风萧萧。交疏结绮杳无迹，但见野草生新苗。小儿纷纷竞豪纵，区区割据成何用。芙蓉水冷臙脂消，千古繁华同一梦。伤今吊古如之何？头上岁月空蹉跎。君行喜有丝五紽，宦情不似诗情多。江南故事可知否，白云霙霙变苍狗。休论平生锦机手，浩歌且醉金陵酒。  

○大醉歌  

明月珠，不可襦。连城璧，不可餔。世间所有皆虚无，百年光景驹过隙，功名富贵将焉如？君不见北邙山，石羊石虎排无数。旧时多有帝王坟，今日累累蛰狐兔，残碑断碣为行路。又不见秦汉都，百二山河能险固。旧时宫阙亘云霄，今日原田但禾黍。古恨新愁迷草树，不如且买葡萄醅。携壶挈榼闲往来，日日大醉春风台，何用感慨生悲哀。  

○赵千里夜潮图  

去年夜度西陵关，待渡兀立江上滩。滩头潮来倒雪屋，海面月出行金盘。冰花着人如撒霰，过耳斜风快如箭。叫霜鸿雁零乱飞，正似今年画中见。寒烟漠漠天冥冥，展玩陡觉心神清。便欲吹箫骑大鲸，去看海上三山青。  

○雪麓渔舟图  

大山小山无寸青，长江万里如月明。楚天不尽鸟飞绝，老树欲动风无声。何人方舟顺流下，草衣箬笠俱潇洒。篷底有儿能读书，不是寻常钓鱼者。玄真子，陶朱翁，避世逃名俱已矣，后来空自谈高风。我视功名等尘垢，何似忘言付杯酒。武陵岂必皆神仙，桃花流水人间有。  

○题夏迪双松图  

我昔曾上五老峰，白云尽处看青松。中有两树如飞龙，正与夏迪画者同。夏迪画松得松趣，个个乃是廊庙具。贞固不特凌雪霜，偃蹇犹能吐烟雾。苍髥猎猎如有声，铁甲半掩苔花青。六月七月炎火生，对此似觉形神清。丈人兀坐诚有道，岂比商山采芝皓。有琴有琴不须弹，而今世上知音少。  

○送无咎游金陵兼简丁仲容隐居  

长松撼空风怒号，门前大水推断桥。山中坐雨六十日，不知野草如人高。今晨出门天气好，眨眼忽惊春事老。杨花散作雪满溪，送客俄然动怀抱。金陵六朝古帝都，古时风景今何如？珊瑚无根土花碧，露团玉树生流珠。江山无人隔尘土，丹凤不来孤燕语。上人脱洒无滞留， 【底】 【抵】 用登临重怀古。世人往往乘险机，老我白发无能为。道甫问讯丁令威，有鸟有鸟何时归？  

○送人上燕  

燕山三月风和柔，海子酒船如画楼。丈夫固有四方志，壮年须作京华游。京华名花大似斗，看花小儿竞奔走。蒲萄潋滟金叵罗，羊尾驼峰腻人口。知君慷慨非膏粱，生铜卧匣韬光芒。出门一笑颇自许，光范不用投文章。玉雾红门天尺五，要为苍生说辛苦。得时便觅好官归，行道当依圣明主。我将细酿松花春，明年此时当迟君。迟君不问宦途事，但欲要知伊傅何其人？  

○悲苦行  

悲风吹茅堕空屋，老乌号鸣屋上木。谁家男子从远征，父母妻孥相送哭。哭声呜咽已别离，道旁复对行人悲。去者一心事，归者百感随。前年鬻大女，去年卖小儿。皆因官税迫，非以饥所为。布衣磨尽草衣拆，一冬幸喜无霜雪。今年老小不成群，赋税未知何所出。昨夜忽惊雷破山，北来暴雨如飞湍。此时江南正六月，酸风入骨生苦寒。东村西村无火色，凝云着地如墨黑。聩翁瞽妪相唤忙，屋漏床床眠不得。开门不敢大声语，门外磨牙多猛虎。自来住此十世余，古老未尝罹此苦。我感此情重叹吁，不觉泪下沾裳裾。安得壮士挽天河，一洗烦郁清九区，坐令尔辈皆安居。  

○猛虎行  

去年江北多飞蟊，今日江南多猛虎。白日咆哮作队行，人家不敢开门户。长林大谷风飕飕，四郊食尽耕田牛。残膏剩骨委丘壑，髑髅啸雨无人收。老乌衔肠上枯树，仰天乌乌为谁诉？逋逃茫茫不见归，归来又苦无家住。老翁老妇相对哭，布被多年不成幅。天明起火无粒粟，那更打门苛政酷。折■〈骨星〉败肘无全民，我欲具陈难具陈。纵使移家向廛市，破獍猰暄成群。  

○劲草行  

中原地古多劲草，节如箭竹花如稻。白露洒叶珠离离，十月霜风吹不到。萋萋不到王孙门，青青不盖谗佞坟。游根直下土百尺，枯荣暗抱忠臣魂。我问忠臣为何死？元是汉家不降士。白骨沉埋战血深，翠光潋滟腥风起。山南雨晴蝴蝶飞，山北雨冷麒麟悲。寸心摇摇为谁道，道旁可许愁人知。昨夜东风鸣羯鼓，髑髅起作摇头舞。寸田尺宅且勿论，金马铜驼泪如雨。  

○有感  

江南古客无寸田，半尺破研输租钱。好山好水难夤缘，荃房日薄蒙荒烟。囊中科斗二百年，大经大法垂幽玄。他人不知我自怜，落花春暮啼杜鹃。杜鹃啼苦山竹裂，锦官宫殿烟霏灭。人间百鸟无处栖，青蝇贝锦成行列。北望茫茫莎草黄，葱河五月天雨霜。岐阳不见真凤凰，山鸡野鹜争文章。江南估客苦无计，却向水中搴薜荔。沙沤梦老苹雨残，湿云不动天如醉。回观蓬莱十二楼，我曾读书楼上头。楼前平碧千顷秋，白露暗洗芙蓉愁。岁寒归来有谁在？青松是兄梅是弟。山中巢许不可寻，却对老嵇飡石髓。  

○虾蟆山  

春风吹船着牛轭， 【牛轭泽在虾蟆山下。】 扶桑直上山之脊。山上老石怪且顽，皮肤皴皵苔花碧。我来不知石有名，拊摩怪状心亦惊。野人指点为我说，此物乃是虾蟆精。古昔曾偷太仓粟，三百余年耗中国。天官烛其阴有毒，勅丁破口劙其足。至今突兀留山丘，雨淋日炙无人收。树根穿尻蛇入肚，老鸦啄背狐粪头。牧童时时放野火，耕夫怒击樵夫剁。自从残堕不能行，见者唾之闻者骂。虾蟆虾蟆非令仆，无功那窃天之禄。如今虾蟆处处有，天官何不夷其族。致令骄气吹臊腥，干霄上食天眼睛。百虫啖尽心未已，假作鼓吹怡人情。三月江南春水涨，纡青拖紫真跳浪。渔父持竿不敢言，猎犬布弩空惆怅。黄童白叟相引悲，田中更有科斗儿。  

○秋夜雨  

秋夜雨，秋夜雨。马悲草死桑干路，雁啼木落潇湘浦。声声唤起故乡情，历历似与幽人语。初来未信鬼啾唧，坐久忽觉神凄楚。一时感慨壮心轻，百斛蒲萄为谁举？山林岂无豪放士，江湖亦有饥寒旅。凝愁拥鼻不成眠，灯孤焰短寒花吐。秋夜雨，秋夜雨。今来古往愁无数，谪仙倦作夜郎行。杜陵苦为茅屋赋，只今村落屋已无。岂但屋漏无干处，凋余老稚匍匐走。哭声不出泪如注，谁人知有此情苦？秋夜雨，秋夜雨。赤县神州皆斥卤，长封豕恣纵横。麟凤龟龙失其所，耕夫钓叟意何如？梦入江南毛发竖，余生听惯本无事，今乃云何惨情绪。排门四望云墨黑，纵有空言亦何补。秋夜雨，秋夜雨，何时住？我愿扫开万里云，日月光明天尺五。  

○古时叹  

箕子奴而比干死，屈原以葬湘江水。痛哭书生不见归，朱董何人呼得起？深衣大老为腐儒，纨袴小儿称丈夫。学士时为八风舞，将军日醉千金壶。人间赤子苦钳釱，抱麟反袂空流涕。呜呼噫嘻！不有祝鮀之佞，宋朝之美，难乎免于今世矣。  

○苦寒作  

昨日风寒枯木折，今日五更霜似雪。河伯泉仙惊怪言，冻杀深潭三足鳖。南海一平行大舆，五尺之冰千古无。珊瑚树死日色薄，老翁破冻叉僵鱼。凤凰不出鸜鹆语，秃鹙飞啼血如雨。驼马交驰入不毛，兜鍪不惮饥寒苦。豺狼夹道狐兔骄，白草万里蛮烟焦。纷纷赤子在炮炙，三士何缘争二桃。君不见江南古客颇痴懒，养得一双青白眼。  

○红梅翠竹山雉图  

游丝冉冉游云暖，翠石凝香上花短。管弦不动白日迟，可是江南旧亭馆。湘帘隔竹翠雨浓，玉肌醉染臙脂红。文章羽毛亦自好，转首似觉怀春风。去年我过长洲苑，落日澹烟芳草浅。沧浪池畔野景生，姑苏台上离情远。今年放棹游西湖，西湖景物殊非初。黄金白璧尽尘土，朱阑玉砌荒蘼芜。东园寂寞西园静，梧桐叶落银床冷。十二楼前蛛网悬，见画令人发深省。  

○吴姬曲二首  

吴姬美，远山澹澹横秋水。玉纤软转绾青丝，金凤攒花摇翠尾。隔云移步不动声，骑马郎君欲飞起。欲飞起，楼上游人闹如市。  
吴姬来，香风未动游尘开。勾玉迟迟锦云重，百花掩媚春徘徊。王孙公子金无限，为君一笑成飞埃。成飞埃，珊瑚顷刻生莓苔。  

○寓意次敬助韵二首  

荆轲上秦殿，郦生下齐城。斯须属鼎锯，何如卫叔卿。脱身傲万乘，泰华鸿毛轻。所谓达道人，贵在机决明。  
圣贤不浪出，处士匪怀居。孔明是何人？高卧南阳庐。躬耕良自苦，待时故踟蹰。所为《梁父吟》，岂比《封禅书》。  

○寓意三首次敬助韵  

森森廊庙具，萧艾成长松。春春川泽灵，蛭蚓为游龙。时明在除祓，世混姑相容。忠义在草莽，谗谄分提封。扰扰路旁儿，仰面惭征鸿。  
蛮触杂奔竞，蝇蚋纷争喧。鸾凤巢枳棘，鸱鸮集琅玕。风雷久不作，野露生微寒。壮士万里怀，肯谢漂母飡。古来王佐材，多在耕钓间。  
后地生虚雷，天惊漏秋雨。女娲死已久，此罅谁为补？纷纷读书儿，碌碌无可数。古人今人心，今人不如古。  

○伤亭户  

清晨度东关，薄暮曹娥宿。草床未成眠，忽起西邻哭。敲门问野老，谓是盐亭族。大儿去采薪，投身归虎腹。小儿出起土，冲恶入鬼箓。课额日以增，官吏日以酷。不为公所干，惟务私所欲。田关供给尽，鹾数屡不足。前夜总催骂，昨日场胥督。今朝分运来，鞭笞更残毒。灶下无尺草，瓮中无粒粟。旦夕不可度，久世亦何福。夜永声语冷，幽咽向古木。天明风启门，僵尸挂荒屋。  

○冀州道中  

我行冀州路，默想古帝都。水土或匪昔，《禹贡》书亦殊。城郭类村坞，雨雪苦载涂。丛薄聚冻禽，狐狸啸枯株。寒云着我巾，寒风裂我襦。旴衡一吐气，冻凌满髭须。程程望烟火，道旁少人居。小米无得买，浊醪无得酤。土房桑树根，彷佛似酒垆。徘徊问野老，可否借我厨。野老欣笑迎，近前挽我裾。热水温我手，火炕暖我躯。叮咛勿洗面，洗面破皮肤。我知老意仁，缓缓驱仆夫。切问老何族？云是奕世儒。自从大朝来，所习亮匪初。民人籍征戍，悉为弓矢徒。纵有好儿孙，无异犬与猪。至今成老翁，不识一字书。典故无所考，礼义何所拘。论及祖父时，痛入骨髓余。我闻忽太息，执手空踌蹰。踌蹰向苍天，何时更能苏？饮泣不忍言，拂袖西南隅。  

○偶成  

二月江亭野色明，杨花飞散雪盈盈。盐烟半入海气白，风雨忽来溪树鸣。离思厌听孤燕语，客情无奈乱山青。明朝又上长安道，却望咸阳旧帝京。  

○送颐上人归日本  

上人住近扶桑国，我家亦在蓬莱丘。洪涛逼屋作山立，白云绕床如水流。问信不知谁是客？多情忘却故园秋。明朝相别思无限，万里海天飞白鸥。  

○送钦上人  

石头城下五更秋，高挂云帆得顺流。铁瓮缘江即东府，璚花隔岸是扬州。作家相见本无语，在客别离殊有愁。后夜相思好明月，老夫乘兴独登楼。  

○偶成  

四月八日风雨歇，放翁宅前湖水高。典衣沽酒亦足醉，骑马看花徒尔劳。海国尚闻歌蔓草，山陵谁与荐樱桃？元龙本是无能者，后世谩称湖海豪。  

○归来  

头白归来惊面生，东家西家知我名。友朋投老渐凋落，儿女向年俱长成。野梅开花尚古色，山风吹雨堕寒声。最喜溪翁会真率，浊酒过墙香满罂。  

○寄徐仲几  

僦得城楼枕卧龙，储无甔石是英雄。吟诗不愧杜工部，乞米或如颜鲁公。兰省异于霄汉上，草堂却在画图中。故人相见无多论，笑指松花落晚风。  

○山中答客问  

人间尘土苦歊烦，林下清风六月寒。夜半酒醒方脱屐，日高眠起不簪冠。坐看游蚁巡危磴，静听闲花落古坛。老我自无轩冕意，寻常岂是傲时 【官】 【宫】 。  

○题金陵  

赏心亭前春草花，赏心亭下柳生芽。收功谩说韩擒虎，亡国岂由张丽华。江山万古足登览，豪杰几人过叹嗟。野老相逢闲指点，六朝宫阙尽桑麻。  

○挽吴孟思  

云涛处士老儒林， 【孟思号云涛，善书。】 书法精明古学深。百粤三吴称独步，八分一字直千金。桃花关外看红雨，杨柳堂前坐绿阴。今日窅然忘此景，断碑残碣尽伤心。  

○闲题前元旧事  

楼台矗矗带山河，金玉重重是帝家。云合紫驼开虎帐，天连青草入龙沙。春风小殿看飞燕，夜雨重城散落花。甲乙流苏仙梦好，莫教方士问丹砂。  

○金陵怀避乱作  

坏墙幽径草青青，何处园林是旧京。海气或生山背雨，江潮不到石头城。英雄消歇无人语，形势周遭夕照明。回首长干思无限，水风杨柳作秋声。  

○建康层楼  

层楼危构出层霄，把酒登临客恨饶。草色不羞吴地短，雁声空落楚天遥。江山如画知豪杰，风月无私慰寂寥。六代繁华在何处？败红残绿野萧萧。  

○过昭瑞宫次韵  

金屋无人玉殿开，青蒲埋没遍莓苔。旧愁隐隐随烟浪，新恨绵绵入草莱。红叶已随流水去，黄门空忆看花来。东南富贵消磨尽，留得荒村古将台。  

○发古塘  

秋风篱落菊花黄，满眼江山是故乡。投老无家真可笑，长年为客尚能狂。青苔蚀尽床头剑，白日消磨镜里霜。闻道中州凋弊甚，忘机不解说凄凉。  

○谩兴四首  

隐几看山与世违，当门种竹亦无机。五更骤雨随风过，满眼落花如雪飞。每为注书消夜烛，亦常沽酒典春衣。今朝急报任公子，昨日苍苔满钓矶。  
白雾黄烟惨百蛮，长年不见鹤书还。江河万里归沧海，山岭千重走剑关。白首词臣空堕泪，青春才子强回颜。旧愁新恨知多少？都在闲花野草间。  
关中险固凭三辅，陇右勾连接四川。簇簇楼台悬日月，盈盈花草烂云烟。飙回海上沙飞雪，雨足江南水拍天。可笑华山陈处士，风流文采却贪眠。  
青山隐隐带滦河，金碧光中望馺娑。五榖不生羊马盛，二仪殊候雪霜多。打围阵合穹庐转，警跸声转御驾过。漠漠黄沙天万里，壮心未解说风波。  

○悼止斋王先生  

三月燕山听子规，追思令我泪垂垂。虽然事业能经世，可惜衣冠在此时。霜惨晴窗琴独冷，月明秋水剑双悲。山河万里人情别，回首春风说向谁。 【按诸暨张辰作《王冕传》云：同里王艮甚爱重冕，为拜其母。艮后为江浙检校，冕往谒，履弊不完，足指践地，艮遗之草履一两，讽使就吏禄。冕笑不言，置其履而去。】  

○即事二首  

滦水城头六月霜，东华门外草皆黄。旌旗影动千官惨，斧钺光沉万马忙。青象不将传国玺，紫驼只引旧毡房。诸郎不解风尘恶，争指红门入建章。  
白草黄沙野色分，古今愁恨满乾坤。飞鸿点点来边塞，寒雪纷纷落蓟门。风景凄凉只如此，人情嚣薄复何论。知机可有桑干水，未入沧溟早自浑。  

○异乡  

东山西山生白云，异乡那忍见残春。野蒿得雨长过树，海燕隔花轻笑人。每是闭门疏世事，何曾借酒恼比邻。过从时有相嗔怪，不解《潜夫》意思真。  

○雨中  

江南江北水滔天，羁客相逢亦可怜。坐觉青山沉席底，行惊白浪上窗前。鹁鸠衔草栖危塔，鸂■〈涑鸟〉翻飞浴败船。转首百蛮寥落甚，绝无茅屋起炊烟。  

○庚辰元旦  

试题春帖纪新年，霭霭青云起砚田。展卷不知山是画，举头恰喜屋如船。梅花雪后开无数，杨柳风前困欲眠。怅望关河无限恨，呼儿沽酒且陶然。  

○秋兴二首  

万里山河一局棋，旷怀真感独伤悲。石麟夜雨生新恨，铜雀春风属旧时。雪卷流沙驮信远，天沈辽海鹤书迟。五陵年少俱零落，回首故园空梦思。  
鼙鼓嘈嘈夜撼山，《霓裳》歌舞入人间。云围环佩沈斜谷，风敛旌旗入剑关。矍铄野翁掀雉尾，跳踃山鬼觌龙颜。书生豪放成何事，徒步归来供奉班。  

○偶成  

青山绿水从人爱，野鹤孤云与我同。所适不须论丑好，相逢谩尔说英雄。乐游花木萧萧雨，梓泽亭台澹澹风。兴废故无今昔异，几回搔首月明中。  

○都城暮春  

绣房香幄紫驼车，队马连云拥醉娥。天上柳花随处衮，人间春色已无多。风流谩听《黄金缕》，慷慨谁知《白石歌》？江北江南叹愁绝，落红如雨打渔蓑。  

○金水河春兴二首  

神州何处见繁华，尽好当时富贵家。慷慨唤来黄字酒，丁宁将出紫帘车。春风袅袅穿杨柳，小雨冥冥度杏花。沉醉归来不知夜，又传清响按琵琶。  
金水河边柳色新，玉山馆外少沙尘。琵琶未必能愁客，鹦鹉如何错唤人。翠袖锦襜驮白马，落花飞絮哄朱轮。人间天上无多路，只隔红门别是春。  

○三月廿九日夜欧阳省郎递至佳章观之技痒灯下即和但无童子急走送耳  

今时自与古时别，酒兴何如诗兴赊。风引白云归坐榻，雨蒸花气入窗纱。谩言海上神仙宅，不抵江南处士家。有客相过勿多论，老夫迂阔是生涯。  

○杂兴  

萧萧白发满乌巾，不会趋时任客嗔。种菜每令除宿草，煮茶常自拾枯薪。屋头流水溅溅响，溪上梅花树树春。寄语儒林赵诗伯，好收风月作比邻。  

○梅花屋  

荒苔丛筱路萦回，绕涧新栽百树梅。花落不随流水去，鹤归常带白云来。买山自得居山趣，处世浑无济世材。昨夜月明天似洗， 【一作去。】 啸歌行上读书台。  
饭牛翁即煮石道者，闲散大夫新除也。山农近日号老村，南园种菜时称呼。元章字，冕名，王姓。今年老异于上年，须发皆白，脚病行不得，不会奔趋，不能谄佞，不会诡诈，不能干禄仕。终日忍饥过，画梅作诗，读书写字，遣兴而已。自 【偈】 【喝】 曰：既无知己，何必多言，呵呵。  

○写 【一作书。】 怀  

世情多曲折，客况自堪怜。听雨愁如海，怀人夜似年。草肥燕地马，花老蜀山鹃。冷澹无归计，苍苔满石田。  

○晚眺  

密树连江暗，残阳隔浦明。不知秦塞远，殊觉楚天平。故国人何在？荒城鸟乱鸣。徘徊吟未已，搔首忽伤情。  

○次韵答王敬助  

西圃余姜蔗，东皋足稻粱。今年诚有望，吾计未全荒。倚杖停吟久，看云引兴长。邻家新酿熟，同醉菊花旁。  

○泊瓜洲  

落日大江秋，凄凉觉底愁。逆潮攻败垒，荒树入沙洲。险固空余迹，清平且壮游。不须腰上万，明日上扬州。  

○八蟠岭  

路绕危垣上，风高松桧鸣。花飞殊失意，草长不知名。游客谘遗俗，居民指旧京。浮图天末起，瞻望忽伤情。  

○中秋次韵答恢太虚  

江湖漂泊久，发白不知年。世远人何在？天空月自圆。山河清有影，草木净无烟。谁恤苍生苦，移忧到酒边。  

○解闷  

家园嗟寂寞，客计转疏迂。事失非关酒，身贫不为儒。功名余破楮，风雨漫长途。对景成何用，高谈却壮图。  

○归来  

归来人境异，故里是他乡。坐阅红尘过，愁多白发长。关山云渺渺，江汉水茫茫。世事何多感，凭高又夕阳。  

○村居  

避世忘时势，茅庐傍小溪。灌畦晴抱瓮，接树湿封泥。乳鹿依花卧，幽禽过竹啼。新诗随处得，不用别求题。  

○黄牛山  

招提万山底，古屋蔽烟霞。密竹先秋意，长藤过夏花。繁阴沈雨脚，清响漱云牙。老衲眉如雪，相逢话作家。  

○次古诗韵  

屠沽惭壮士，文绣贵山郎。气习虫鱼族，风流雁鹜行。从时多俯仰，吊古独悲伤。无奈连宵雨，蜗牛上石床。  

○春晚客怀  

落落穷途客，年年不在家。寄眠听夜雨，借景看春花。空着三山帽，难防两鬓华。清晨览明镜，载笑复咨嗟。  

○龌龊  

龌龊宁堪处，卑污奈此逢。看人骑白马，唤狗作乌龙。濯濯河边柳，青青涧底松。待看天气好，应得露华浓。  

○潇洒  

渐觉离乡远，宁知出处迂。风流看队马，潇洒入双鱼。谁解辞千乘，无人说二疏。老吾情不惬，谩读古人书。  

○有感二首  

绝国春风少，荒村夜雨多。可怜新草木，不识旧山河。世事纷纷异，人情转转讹。老怀禁不得，怅望一长歌。  
对镜添惆怅，凭谁论古今。山河频入梦，风雨独关心。每念苍生苦，能怜荡子吟。晚来愁更切，青草落花深。  

○谩兴五首  

草木何摇撼，工商已破家。饶州沈白器，勾漏伏丹砂。吴下难移粟，江西不运茶。朝廷政宽大，应笑井中蛙。  
壬辰天意别，春夏雨冥冥。云气何时敛，江声未得停。书生怜白发，壮士喜青萍。昨夜登西阁，悲笳不忍听。  
处处言离乱，纷纷觅隐居。山林增气象，城郭转空虚。侠客思骑虎，溪翁只钓鱼。诸生已星散，那得论诗书。  
干戈犹未定，鼙鼓岂堪闻。忧国心如醉，还家梦似云。关山千里远，吴楚一江分。朋旧俱零落，空嗟白鸟群。  
湿云垂地重，孤雁入天鸣。到处干戈竞，何时海岱清。孤灯悬古壁，寒漏落空城。可羡商山老，优游待太平。  

○梅花六首  

月明海底夜无烟，恰似西湖雪后天。清气逼人禁不得，玉箫吹上大楼船。  
海云初破月团团，独鹤归来夜未阑。一片笙箫湖水上，玉妃无语倚阑干。  
三月东风吹雪消，湖南山色翠如浇。一声羌管无人见，无数梅花落野桥。  
和靖门前雪作堆，多年积得满身苔。疏花个个团冰雪，羌笛吹他不下来。  
马迹山前万树梅，千花万花如雪开。满载扬州秋露白，玉箫吹过太湖来。  
断云流水孤山路，看得春风几树花。骑马归来城郭是，月明箫管起谁家？ 【按张辰作《王冕传》云：君善写梅花竹石，士大夫皆争走馆下，缣素山积，君援笔立挥，千花万蕊，成于俄顷。每画竟则自题其上，皆假图以见志云。】  

○墨梅  

我家洗研池边树，朵朵 【一作「个个」。】 花开澹墨痕。不要人夸好颜色，只留清气满乾坤。  

○题画梅  

疏花粲粲照寒水，玛瑙坡前春独回。却忆去年风雪里，吹箫曾棹酒船来。  

○应教题梅  

剌剌北风吹倒人，乾坤无处不沙尘。胡儿冻死长城下，谁信江南别有春。 【钱牧斋曰：余家有元章真迹，下二句云：「清高只有老梅树，照水花开个个真。」】  

○红梅四首  

彩凤穿花啄石苔，玉窗琼户紫烟开。山人不说罗浮梦，却忆玄都观里栽。  
玉妃步月影毵毵，燕罢瑶池酒正酣。半夜不知香露冷，春风吹梦过江南。  
昭阳殿里醉春风，香隔琼帘映浅红。翠袖拥云扶不起，玉箫吹过小楼东。  
烂醉西湖处士家，酒痕吹上水边花。东风蛱蝶迷香梦，一树珊瑚月影斜。  

○红梅  

深院春无限，香风吹绿漪。玉妃清梦醒，花雨落臙脂。  

○秋怀二首  

悲风度古木，吹我屋上茅。茅去屋见底，风声尚萧萧。人心一何苦，人情一何骄。却将眼下泪，散作炎上膏。  
明月下西窗，窥我席东枕。枕中梦忽破，俄然转凄凛。美人天一方，相见犹拾渖。何时引金罍？开怀笑歌饮。  

○兰亭  

东晋风流安在哉，烟岚漠漠山崔嵬。衰兰无苗土花盛，长松落雪孤猿哀。满地红阳似无主，春风不独黄鹂语。当时诸子已寂寥，真本《兰亭》在何许？攲檐老树缘女萝，崩崖断壁青相磨。旧时觞咏行乐地，今朝鱼鼓瞿昙家。荒林昼静响啄木，流水潺潺遶山曲。游人不来芳草多，习习余风度空谷。去年载酒诵古诗，今年拄杖读古碑。年年慷慨入清梦，何事俯仰成伤悲。故人不见天地老，千古溪山为谁好？空亭回首独凄凉，山月无痕修竹少。  

○江南妇  

江南妇，何辛苦。敝衣零落裙断腰，赤脚蓬头面如土。日间力田随夫郎，夜间缉麻不上床。缉麻成布抵官税，力田得米归官仓。官输未了忧郁腹，门外又闻私债促。大家揭帖出陈帐，生谷十年还未足。大儿五岁方离手，小女三周未能走。社长呼名散户由，下季官粮添两口。舅姑老病毛骨枯，忍冻忍饥蹲破芦。残年无物做慈孝，对面冷泪如流珠。燕赵女儿颜似玉，能拨琵琶调新曲。珠翠满头金满臂，日日春风嫌酒肉。五侯七贵争取怜，一笑可博十万钱。归来重藉锦绣眠，不信江南妇人单被穿。  

○题墨梅图  

朔风吹寒冰作垒，梅花枝上春如海。清香散作天下春，草木无名藉光彩。长林大谷月色新，枝南枝北清无尘。广平心事谁与论，徒以铁石磨乾坤。岁晚燕山云渺渺，居庸古北无人到。白草黄沙羊马群，琼楼玉殿烟花绕。凡桃俗李争芬芳，只有老梅心自常。贞姿灿灿眩冰玉，正色凛凛欺风霜。转身西泠隔烟雾，欲问逋仙杳无所。夜深湖上酒船归，长啸一声双鹤舞。  

○题月下梅花  

平生爱梅颇成癖，踏雪行穿一双屐。六花散漫飞满空，千里万里同一色。冲寒不畏朔风吹，乘兴来此江之湄。繁花满树梅欲放，彷佛罗浮曾见时。南枝横斜北枝好，北枝看过南枝老。中有一枝置奇绝，万蕊千葩弄天巧。老夫见此喜欲颠，载酒大酌梅花仙。仙人怪我来何晚，一别已是三千年。醉来仰面卧深雪，梦扶飞琼上天阙。酒醒起视夜何其，□乌啼残半江月。  

○题画梅二首  

朔风撼破处士庐，冻云隔月天模糊。无名草木混色界，广平心事今何如。梅花荒凉似无主，好春不到江南土。罗浮山下蘼芜烟，玛瑙坡前荆棘雨。相逢可惜年少多，竞赏桃杏夸豪奢。老夫欲语不忍语，对梅独坐长咨嗟。昨夜天寒孤月黑，芦叶卷风吹不得。髑髅梦老皮蒙茸，黄沙万里无颜色。老夫潇洒归岩阿，自鉏白雪栽梅花。兴酣拍手长啸歌，不问世上官如麻。  
君不见汉家功臣上麒麟，气貌岂是寻常人。又不见唐家诸将图凌烟，长剑大羽联貂蝉。龙章终匪尘俗状，虎头乃是封侯相。我生山野无能为，学剑学书空放荡。老来晦迹岩穴居，梦寐未形安可模。昨日冷飙动髭须，拄杖下山闻鹧鸪。乌巾半岸衣露肘，忘机忽落丹青手。器识可同莘野夫，孤高差儗磻溪叟。山翁野老争道真，松篁节操梅精神。吟风笑月意自在，只欠鹿豕来相亲。江北江南竞传写，祝君叹其才尽下。我来对面不识我，何者是真何者假。祝君放笔一大笑，不须揽镜亦自小。相携且买数斗酒，坐对青山恣倾倒。明朝酒醒呼鹤归，白云满地芝草肥。玉箫吹来雨霏霏，琪花乱飐春风衣。祝君许我老更奇，我老自觉头垂 【一作如。】 丝。时与不时何以为，时与不时何以为，赠君白雪梅花枝。  

○题曹云西山水  

旭日耀苍巘，翠岚生嫩寒。幽人诗梦醒，清响得松湍。  

○赠云峰上人墨梅图  

粲粲疏花照水开，不知春意几时回。嫩云清晓孤山路，记得短筇寻句来。  

○白马湖  

十八里河船不行，江头日日问潮生。未同待诏沈金马，却异看花在锦城。万里春风归思好，四更寒雨客灯明。故人湖海襟怀古，能话旧时鸥鹭盟。  

○临江寺  

山灵本是爱山农，况是登临重复重。海水浮来多怪石，云霄上接有高松。忘情浅浅溪中鸟，不雨深深洞底龙。带甲如今满天地，烟霞合此寄高踪。  

○乙未春访仲远宿寄傲轩观李著作遂赋长句  

花竹参差荫石苔，幽居却似小蓬莱。山光入座青云动，水色摇天白雨开。得兴不妨闲觅句，忘机尽自可衔杯。主人爱客能潇洒，许我携琴日日来。  

○题巨然画  

溪山对雨起呼酒，一笑还披万里图。疏树远山秋淡薄，飘风流水尽模糊。  

***◆吴处士景奎（药房樵唱）***  

景奎，字文可，婺州兰溪人。七岁力学如成人，年十三为乡正。所居去县二十里许，尝独行，夜遇虎，适有持梵具来者，急手取铙若钹槌击之，声震厓谷，虎乃惊逸。归拜其亲，颜色衎衎如平常。年三十，会海道万户刘贞为浙东宪府掾，辟为从事。明年贞去，景奎亦归，绝意仕进。久之，用部使者荐，署兴化路儒学录，以母老辞不就。至正十五年卒于家，年六十四，同郡黄侍讲溍为作墓志。文可于书无所不读，发为诗歌，词句清丽，有唐人之风。尤好论诗，钩取骚选粹辞奥语，为书曰《诸家雅言》，其所自着曰《药房樵唱》。宋濂序之曰：公以雄逸之资，济通明之识，着于篇翰。雕龙彩凤，不足为之丽；冲飙激浪，不足为之豪。其凄惋也，则孤猿夜号，松露初滴。其雅驯也，则冠冕佩玉，俨趋廊庙。由其才无不兼，所以体无不备。子履仙，居县儒学教谕，亦以诗名，年四十而文可没，为其父撰行状，如见文可之为人焉。  

喻鸠  
采菊  
拟李长吉十二月乐辞  
故园多海棠其一树大数十围树顶一枝如雪白因赋  
鹊有媒  
旅夜  
过临平  
旅夜  
和韵秋日述怀简李克明  
得家书二首  
四月二日二首  
寄题天台杨道士素轩  
登台州巾山  
风雨赤城旅夜书怀  
哭郑伯容  
桐滩月夜舟中闻琵琶  
芦花褥  
奉送江省都事纳文郁除湖广  
梦仙  
望江亭怀古  
过护国寺  
晚霁  
至邵存存庵文叔兄尹舜卿舍弟景参不期而会遂同宿庵中时何仲畏留吴博士宅恨不合并也  
和韵春日二首  
春思  
寄苏伯夔  
姑苏台  
舟次丹阳  
奉呈刘御史  
答蒋山宝公塔下高阁  
六朝遗迹  
夏夜山中偶成  
自山中归鉴湖别业  
同刘伯善赋觉慈寺玉壶冰泉  
春波渔者  
夜坐感怀  
旅夜对月有怀尹舜卿  
寄江君逸  
次韵答钱思复并简吕彦夫  
寒食  
闰月书事  
自山中归  
寄唐公弼  
夜宿叶孟咨书楼  
秋兴三首  
席上即事  
次韵忆钱唐二首  
御史登城南阅武亭  
三月七日  
病中许存礼叶孟咨见访示桃岩诗因次韵  
寒食二首  
旧游  
赤松杂咏  
泊临口  
春日杂咏绝句二首  
山水小景  
题太真睡起图  
夜雪  
戏简江君逸清明日移家  
代呻吟绝句二首  

○喻鸠  

东村五亩园，荒秽久不治。荷鉏种豆苗，爱此膏土肥。森然已甲坼，保之若婴儿。群鸠竞拂羽，俯啄思无遗。傍麾虽稍却，投闲复在兹。一啄不汝惜，再啄苗已稀。剜我心上肉，充汝肠中饥。汝饥诚可怜，矰■〈矢敫〉那忍施。桑林正沃若，桑椹方垂垂。椹熟可醉饱，林深无危机。恩怨从此释，斯园勿重窥。鸠鸣对心臆，群然亦高飞。  

○采菊  

爽气浮西山，风烟澹原隰。悠然出衡门，佳节逢九日。众草萋以青，黄菊正秋色。采之不盈把，妙意良自得。谓能制颓龄，可泛忘忧物。驩言命壶觞，万事付酣适。永怀东篱人，俯仰已陈迹。  

○拟李长吉十二月乐辞  

正月  
二月  
三月  
四月  
五月  
六月  
七月  
八月  
九月  
十月  
十一月  
十二月  
闰月  

△正月  

曲尘丝拂晴波暖，霁霭空蒙烧痕浅。含章宫中万玉妃，粉花点额芳霏霏。条风东来初解冻，胡蝶吹醒花底梦。翠鬟梳罢玉纤寒，彩燕衔春上金凤。  

△二月  

青皇宫中花鸟使，沓翠霏红教莺语。移春槛小度芳华，金犊车轻载歌舞。曲房梦断章台月，东风不解丁香结。钥鱼夜守仓琅根，海棠飞落臙脂雪。  

△三月  

紫箫吹月棃花老，碧云冉冉迷芳草。药栏茧 【栗】 【粟】 怯春寒，翠帐流苏护莺晓。丽人一去音尘杳，泪洒红绡怨青鸟。新蒲细柳自年年，曲江流恨波声小。  

△四月  

轻红流烟香雨足，新槐影转构栏曲。水晶帘箔度熏风，簧吻乌衣语华屋。凉簪坠发初破睡，粉痕浅护修蛾绿。并禽不受雕笼宿，背人飞向荷阴浴。  

△五月  

网轩绿艾悬飞虎，菖蒲花青海榴吐。江蛾倚竹弄湘弦，调笑怀沙怨兰杜。南熏生凉纨扇薄，雕俎瑶觞劝郎酌。彩索光浮系臂纱，守宫红映黄金约。  

△六月  

冰山珑璁间瑶席，水拍银盘漱寒碧。象床湘簟含风漪，腻香粉汗沾凝脂。赤帝啾啾火龙老，琪树西风转昏晓。  

△七月  

凤凰枝头一叶飞，碧疏朱缀生凉飔。素纨团团恩爱衰，含宫嚼羽吹参差。瑶阶露华沾履綦，星桥月帐愁别离，粉筵欢笑占蛛丝。  

△八月  

苹风夕起凉思多，新愁旧恨生浓蛾。云兜鷾鸸返故国，瑶阶络纬鸣寒莎。铜仙泓泓泣零露，银湾漾漾吹凉波。素娥徘徊白鸾舞，广庭老树今如何。  

△九月  

黄金花开香满把，烟草荒台谁戏马。楚云栉栉雁西流，秋色凄人正潇洒。泪花蔌蔌啼新愁，缠弦五色弹箜篌。宝香不暖茱萸帐，明月空过翡翠楼。  

△十月  

小春一花西月黄，缟衣美人吹暗香。锦衾罗荐晓寒薄，梦中持赠双明珰。霜花莫洒相思树，愁杀孤栖金凤凰。  

△十一月  

八姨手持 【榑】 【抟】 桑枝，海天冻合青玻瓈。琼楼仙人唤滕六，夜入银潢剪瑛琭。沈香火暖锦承尘， 【叵】 【巨】 罗羔酒生春粼。宫沟不寄题红怨，日映五纹添弱线。  

△十二月  

琼芳销歇年华改，青鸟无音隔瑶海。绿绡窗户弄晴曦，柳条迎腊含烟彩。上苑花须连夜开，枝头休翦杨家彩。  

△闰月  

若华煌煌萦日驭，气朔盈虚积余数。低鬟敛黛拜孀娥，孤负团圆十三度。生物趋功得岁长，山中独厄黄杨树。  

○故园多海棠其一树大数十围树顶一枝如雪白因赋  

太真酒酣睡未足，深宫已纵衔花鹿。翠华一夜拂峨嵋，风尘澒洞黄金屋。马嵬香土埋婵娟，冶容悔与春争妍。似闻天王狩太白，雪魄幻作花中仙。澹妆独立东风里，冷笑漫山旧桃李。芳心恨不聘梅花，雨中有泪如铅水。蜀山紫锦同本根，得如梨雪聊相温。凝脂酝藉初出浴，玉凫波暖春粼粼。瑶台月下相逢处，翠袖冰姿生媚妩。更烧银烛醉中看，髣髴《霓裳羽衣》舞。  

○鹊有媒  

长林萧萧两干鹊，牖户绸缪欣有托。雄飞望望杳不归，饮啄应怜堕矰缴。孀雌哺鷇成孤栖，月明不复从南飞。迢迢织女隔银浦，风多巢冷将畴依。花间双鹊能凸喜，来往殷勤道芳意。雄鸠佻巧鸩不媒，愿得灵修几同类。斯须众鹊邀提壶，入林绕树声相呼。群飞尽弃遗一鹊，同室定偶携诸孤。强强和鸣如有道，求牡深惭雉鸣鷕。踰墙钻穴相窥从，重叹人而不如鸟。  

○旅夜  

逆旅频看镜，秋来白发生。孤云渺何许，游子独关情。野迥鸡三唱，霜寒雁一声。此时愁绝处，归梦度江城。  

○过临平  

舟过临平后，青山一点无。大江吞两浙，平野入三吴。逆旅愁闻雁，行庖只鲙鲈。风帆如借便，明日到姑苏。  

○旅夜  

秋宵不成寐，缺月向人斜。更漏传三鼓，寒灯落一花。穷愁长伴客，幽梦只还家。烽火何时息，吾生未有涯。  

○和韵秋日述怀简李克明  

草木惊摇落，宾鸿度汉河。故山归梦远，明月客愁多。不复丁年壮，空悲《子夜歌》。倚阑看北斗，零露满烟莎。  

○得家书二首  

卧看平安字，移灯就枕衾。儿痴甘废学，母老最关心。山药来乡味，溪藤寄野吟。愁多翻不寐，归思在遥岑。  
病起家书至，频看坐夜分。弟兄传雁影，亲友散鸥群。尝稻应翻雪，栽松欲入云。故山归去日，嘉树定缤纷。  

○四月二日二首  

衰晓闻边警，苍黄欲断魂。征兵防列郡，带甲满中原。老去身多病，忧来眼倍昏。此邦犹乐土，吾得守柴门。  
抚景悲凉甚，临风感慨多。荆舒屯虎旅，沧海起鲸波。世事遽如许，吾生奈老何。愁怀翻倒极，对酒不成歌。  

○寄题天台杨道士素轩  

梨云漠漠护幽扃，宴坐冥观内景清。风露洗秋生灏白，雪霜惊晓眩空明。琼楼奏乐霓裳冷，缑岭吹笙鹤羽轻。窗户玲珑人寂寂，碧桃花下步虚声。  

○登台州巾山  

崒嵂双峰着此身，危巅夜半见朝暾。天低古塔参云阙，江送寒潮落海门。帢帻风高仙已去，翠微僧老鹤长存。下观城郭红尘隘，水色山光自吐吞。  

○风雨赤城旅夜书怀  

吾儿为客在黄山，我向丹丘岁又阑。千里乡关家信远，一灯风雨客毡寒。衣钩石角难行路，船趁潮头易上滩。须信故园归去好，梅花相伴竹平安。  

○哭郑伯容 【永嘉天趣幼子。】  

钱唐十载客凄凉，病入丹丘蝶梦长。沧海归魂依骨肉，皇天老眼忌文章。春晖早与萱花殒，书种谁传带草香。白发若翁肠欲断，束棺归葬郑公乡。  

○桐滩月夜舟中闻琵琶  

湛湛长江上有枫，予怀渺渺水云空。未夸湓浦逢商妇，剩喜桐滩有钓翁。攲枕醉眠秋渚月，乱帆争趁夜潮风。晓寒难结思归梦，一尺秋霜压短篷。  

○芦花褥  

摇落蒹葭白露霜，冰绡覆护带帱张。琼台积雪和烟凝，银浦流云入梦香。失纼曾怜衣冷落，吐茵空染酒淋浪。雁声髣髴潇湘夜，起坐俄惊月一床。  

○奉送江省都事纳文郁除湖广  

蟾府秋花满袖香，盱眙遗爱在甘棠。紫薇幕下除书至，黄鹤矶头驿骑忙。风静瘴云消岭海，雨新春水满潇湘。庾公明月苏公柳，两地高情属省郎。  

○梦仙  

紫鸾邀梦到仙家，结佩相逢萼绿华。翠勺细倾千日酒，蜺旗斜插五云车。飞琼鬓影含清雾，弄玉箫声隔彩霞。杜宇无情惊觉后，月痕犹在碧桃花。  

○望江亭怀古  

金剎璇题入绛霄，望江犹自记前朝。群臣痛洒新亭泪，孱主方看浙水潮。故物苍龙蟠石柱，当时丹凤听箫韶。属镂一夜英雄老，曾见鸱夷恨未销。  

○过护国寺  

帝梦臣镠返故虚，汴京从此化青芜。直教卧榻人鼾睡，不复中原宋版图。阊阖草深藏虎豹，秭归月冷泣鱼凫。玉云飞去青山在，长绕莲宫压旧都。  

○晚霁  

雨晴秋气转苍凉，万籁依稀奏羽商。烟抹林腰横束素，日回山额半涂黄。鸬鸶晒翅眠池草，翡翠衔鱼立野航。霜蟹正肥新酒熟，破橙宜趁菊花香。  

○至邵存存庵文叔兄尹舜卿舍弟景参不期而会遂同宿庵中时何仲畏留吴博士宅恨不合并也  

兄弟相逢琳馆静，倚阑忽见故人来。一时良会有如此，百岁好怀能几回。竹屋对床宜听雨，风帘翦烛共持杯。何郎只在兰江上，安得相携笑口开。  

○和韵春日二首  

雨香云澹燕泥融，珂马如行罨画中。江上数峰浮暖翠，日边繁杏倚春红。莺花世界惟消酒，水榭帘栊易受风。陌上游人皆倒载，未须拍手笑山公。  
游丝无蝶共徘徊，野马空蒙拂面来。风雨一时成晚霁，园林何处不花开。江横罗带银鸥起，云想衣裳玉女裁。剩喜麻姑能送酒，只愁门外索空罍。  

○春思  

飞燕腰支掌上轻，尘生罗袜步盈盈。钥鱼不寐春无赖，筝雁频移曲未成。敛黛低鬟初破睡，嚼花齅蕊独含情。许身肯作王孙女，头白哀吟对马卿。  

○寄苏伯夔  

自笑今吾即故吾，烦君问讯近何如？冯唐易老双蓬鬓，殷浩难投一纸书。天北风高鹏翼健，江南水阔雁音疏。他时若遇王摩诘，肯道南山有敝庐。  

○姑苏台  

乌喙难忘石室囚，苎萝西子入长洲。鸱夷若裹奸臣去，麋鹿安能此地游。落月当门悬目恨，远山颦黛捧心愁。后人俯仰悲陈迹，独倚阑干对虎丘。  

○舟次丹阳  

舟次丹阳成陆走，驱车长坂复经丘。青山东去连京口，红日西沈向石头。客路最嫌鸡戒晓，乡心生怕雁横秋。明朝定宿乌衣巷，斗酒还浇逆旅愁。  

○奉呈刘御史  

紫薇花下演丝纶，又向江南擢谏臣。家世旧传真御史，典刑今有老成人。校书天禄青藜在，落笔兰亭茧纸新。一寸寒荄犹未绿，愿从桃李得阳春。  

○答蒋山宝公塔下高阁  

宝公塔下登高阁，目尽东南半壁天。江接秦淮围故国，地连吴楚渺平川。猿惊鹤怨移文在，虎踞龙蟠王气偏。闻说先皇游幸日，白豪千丈礼金仙。  

○六朝遗迹  

望中紫气已苍凉，六代遗基付夕阳。锺阜插天犹虎踞，虞渊浴日见龙翔。楼船铁锁江城在，玉树金莲野草荒。一自王师来饮马，乌台百尺凛风霜。  

○夏夜山中偶成  

山气空蒙暑气收，南箕落落月如钩。松涛忽卷三更雨，林籁俄惊六月秋。破瓮从他中夜舞，敝裘怜我少年游。夜来起坐空长叹，生不成名已白头。  

○自山中归鉴湖别业  

数椽茅舍清江曲，六月炎天困郁蒸。赖有青山围故宅，归来赤脚蹋层冰。石泉松籁为琴筑，野蔌山肴荐豆豋。明日回头望丘壑，芙蓉半出白云层。  

○同刘伯善赋觉慈寺玉壶冰泉  

古寺寒泉霜雪冷，一泓澄碧绝埃氛。琼浆自注冰壶满，石眼疑从玉井分。夜落天光常浸月，晓腾秋气欲成云。水符乞与山僧调，供给茶铛日归君。  

○春波渔者  

水阔江南鱼正肥，烟波一棹动兰漪。船头鸦□连书册，海底珊瑚碍钓丝。杨柳月高春醉后，桃花浪暖雨晴时。问渠檇李当年事，越入吴亡总不知。  

○夜坐感怀  

柳影参差月转廊，酒醒无奈意劻勷。镜中白发垂垂老，枕上清宵细细长。旧事已随流水去，衰怀那复少年狂。玄花乱落看书眼，孤负韩檠一尺光。  

○旅夜对月有怀尹舜卿  

金点知更万籁收，可人清景思悠悠。朱帘卷雨初消暑，冰簟含风不耐秋。推枕忽惊身是客，倚阑惟有月当楼。此时无限相思意，目断孤鸿寄远愁。  

○寄江君逸  

斗酒相逢尽醉休，几回清梦忆同游。江河牢落知心晚，天地凄凉满眼秋。客有常何能具草，谁怜王粲独登楼。思君不见空回首，日落天寒揽弊裘。  

○次韵答钱思复并简吕彦夫  

相逢动是经年别，笑指沙鸥聚旧盟。芳草只添游子恨，清风还有故人情。薇花亭馆春容老，木叶林塘晚气清。杜宇数声愁不奈，朝来白发镜中生。  

○寒食  

白雪毵毵鬓影斜，风光流转任年华。杯行不惜斟蓝尾，春事如今到楝花。车马羽毛分战士，园林锺鼓是谁家？侧身北望空回首，愁绝吾生未有涯。  

○闰月书事  

提封百万海为疆，猛士如云守四方。楚塞烽烟南去急，燕山兵甲北来强。总戎自信如颇牧，遣使悬知有暴张。多少英才思报国，手操长矢射天狼。  

○自山中归  

山人留我山中宿，又返湖阴理钓篷。岛屿孤云邀独鸟，林梢片雨隔残虹。田歌互答耘耔乐，野老相亲巾屦同。休道干戈犹满地，捷书已到大明宫。  

○寄唐公弼  

十年落魄西湖上，舞榭歌台烂熳游。爱客酒翻鹦鹉盏，采花香满鹔鹴裘。戚联尽是千金子，谈笑还轻万户侯。一段风流成白发，银床冰簟不胜秋。  

○夜宿叶孟咨书楼  

小楼萧爽俯平川，市井收声暮景悬。云影消沈山外雨，月华浮动水中天。船舷暝戛层檐底，更漏时传客枕边。溪友几番留我宿，清谈终夕不成眠。  

○秋兴三首  

玉露雕伤草木衰，风云惨淡见旌旗。南征车马无消息，北去关河有蔽亏。画栋云飞滕阁晓，胡床月上庾楼时。遥应此地成萧瑟，日落江城画角悲。  
吴会雄藩实壮哉，薇垣高倚海天开。云连楼阁笙歌市，日照湖山锦绣堆。万国舟车通货殖，四方冠盖集英材。悲风吹破繁华梦，鼙鼓声中半劫灰。  
封豕长蛇夜透关，满城兵火照湖山。生灵化作玄黄血，群盗争探赤白丸。整整堂堂离复合，累累若若去无还。捐躯锋镝樊参政，千载英风史册间。 【按樊执敬字时中，郓城人。为江浙行省参知政事。讨贼海上，遇贼战死，时至正十二年也。】  

○席上即事  

华筵秩秩宴清宵，拊掌歌呼饮兴饶。骂坐灌夫元不屈，绝缨楚客去难招。绿珠娇小仍吹笛，碧玉殷勤且合箫。待得月斜人散后，一杯花露酒初消。  

○次韵忆钱唐二首  

湖山锦绣照青春，烽火惊心岁在辰。文武衣冠全盛日，旄倪歌舞太平人。金戈铁马消氛祲，翠阁朱楼起战尘。赖有总戎云鸟陈，阚如虓虎捷如神。  
雄冠南来二百州，相君金虎领貔貅。西山云气三天竺，东海潮声八月秋。圣代只今文物盛，名藩自古庶民稠。狂飙一夜烟尘起，太白行天大火流。  

○御史登城南阅武亭  

玉帐分弓列虎貔，绣衣阅武又星驰。沙场惨淡旌旗动，城郭峥嵘鼓角悲。偃武修文当圣代，有征无战是王师。扫除天下烟尘息，淇上归来有健儿。  

○三月七日  

松风谡谡响中唐，檐影微微下短墙。新竹纔添十二个，清诗遗却两三行。流莺乳燕浑无语，野草幽花各自香。妙意难言成散逸，此身如客独苍茫。  

○病中许存礼叶孟咨见访示桃岩诗因次韵  

绝壁巉巉草木稀，晨赮烂烂照熹微。泥丸果核人何在？药径迷花客未归。空翠倚天开锦树，乱红如雨落云衣。饥餐阿母千年食，还胜山中采蕨薇。  

○寒食二首  

寒食今逢二月天，士甘焚死竟谁怜？年来遗逸争求聘，乞赐新条莫禁烟。  
故苑烟绵野草花，废陵无树着栖鸦。宫中传烛人如梦，留得东风御柳斜。  

○旧游  

古槐疏冷日苍凉，废馆荒台隔短墙。自是旧游偏易感，紫骝曾系绿垂杨。  

○赤松杂咏 【录四。】  

赤松山  
炼丹井  
濯缨堂  
卧羊山  

△赤松山  

双鹤冲天去不回，五云缭绕散花台。山中若见皇初起，为问留侯几度来。  

△炼丹井  

丹成遗井在层巅，金碧灵光夜烛天。抱瓮道人闲不得，白云深处灌芝田。  

△濯缨堂  

参天老树倚高寒，谁濯尘缨向激湍。夜半仙人来洗鹤，手翻明月弄潺湲。  

△卧羊山  

雨香云澹草离离，三百维群睡觉迟。白石满山休叱叱，二皇不借五仙骑。  

○泊临口  

泊舟临口月初生，两岸挐音杂市声。明日丹阳朝食后，小车推上石头城。  

○春日杂咏绝句二首  

东阑梨雪暗吹香，翠袖金壶为洗妆。客里不知花代谢，马蹄赢得一春忙。  
野人居处绝纷哗，芳楥疏篱八九家。昨夜山中风雨急，晓来门巷扫桐花。  

○山水小景  

秋满西山爽气多，山人帷箔卷烟萝。清溪只在云林外，夜半月明闻棹歌。  

○题太真睡起图  

兴庆池边花烂烂，清平调里思飘飘。玉环睡起娇无奈，背立东风酒半消。  

○夜雪  

天低野阔冻云同，脉脉绥绥向晚空。窗影渐明疑近晓，竹声频折怪无风。  

○戏简江君逸清明日移家  

曲巷垂杨映杏花，清明时节客移家。白头老子风流甚，自与文君驾小车。  

○代呻吟绝句二首  

茅屋蛛丝日日新，乱黏须发惹衣巾。障空错综添经纬，不遣飞虫打着人。  
芦花方褥竹方床，葛帐含风薤簟凉。夜半起来山月白，满天清露洒衣裳。  

***◆新山道人曹文晦（新山稿）***  

文晦，字辉伯，天台人。兄文炳，字君焕，号霞间老人。文晦少从之学，颖悟多识，而雅尚萧散。好吟咏，大有情致。鄞邑令许广大聘为儒学教谕，辞不赴。筑室读书，自号新山道人。元季台人能诗者，以辉伯为首称云。  

采莲曲三首  
五杂俎  
公无渡河  
大堤曲  
夜织麻行  
少年行  
春愁曲二首  
上山采蘼芜  
四时宫词四首  
四时宫词四首  
神仙曲  
行路难  
杨白花  
谬哉行  
和汪本真先生韵  
鹅翎曲  
和夏学可霞城高韵  
书所见  
效老杜出塞九首  
宿水车田舍  
水车歌  
题筠轩友竹诗卷  
九月一日清溪道中二首  
晚步  
和看云庄楼壁旧题  
用韵叹冬雨回集大三首  
开岩寺  
游清心寺  
九日  
和山居六咏  
新山别馆十景  
和刘伯温感怀四首  
咏十器  
圣寿山休暑  
留别友竹轩  
听泉  
六月初三日迁居寄卧云翁  
梅魂二首  
九日登玉霄峰二首  
自宁川如鄞道中  
九日登玉霄峰五首  
题白翎雀手卷二首  
九曲樵歌十首  
自宁川如鄞道三首  

○采莲曲三首  

采莲入南浦，欲寄远方书。不知莲叶下，自有双鲤鱼。  
郎如荷上露，荡摇不成颗。妾如莲中薏，苦心思结果。  
采莲须采芳，不采羞自献。年年来水湄，熏风会相见。  

○五杂俎  

五杂俎，双玉瓶。舟已具，潮已平。五杂俎，双玉筯，水自流。天涯一点红，离思千万重。  

○公无渡河  

熏风萧萧，黄流浑浑。上无舟与梁，下有鼍与鼋。劝公无渡河，骇浪□吐吞。惜君只欲留，何不听妾言。东趋沧海渚，西极昆仑源。浩浩无际流，何处招郎魂？公无渡河，为郎载歌。往者已矣来者多，歌兮歌兮奈若何！  

○大堤曲  

大堤人家花绕屋，大堤女儿美如玉。早年不肯习桑麻，日唱花间《大堤曲》。十五豪家作侍姬，歌声送云双雁飞。春衫遍□红石竹，云鬓斜□黄蔷薇。舞倦歌阑三十五，赎身再嫁海商妇。海商岁岁入南番，空房夜夜相思苦。东邻女嫁西邻农，夫耕妇织甘苦同。百年相守无不足，岂识花间《大堤曲》。  

○夜织麻行  

松灯明，茅屋小，山妻稚子坐团团，长夜缉麻几至晓。辛勤岂望卒岁衣，阿翁几番催罢机。输官未足私债急，妾身不掩奚足恤。念儿辛苦种麻归，依旧悬鹑曝朝日。松灯灭，茅屋闭，麻尽机空得早眠，门外催租吏声厉。  

○少年行  

少年不识愁何物，南陌东郊恣游佚。衰老情怀懒出门，坐对青山遂终日。向时意气宁愁老，今日方知少年好。北邙多见白杨风，三山岂有长生草。君不见西山日，又不见西风树。晚霞作态不多时，病叶衰红将委地。回头为语少年人，有酒莫负花间春。  

○春愁曲二首  

春风吹愁花上来，美人花下银筝哀。去年花开共春燕，今日花开春梦远。黄鹂紫燕感时鸣，亦既见止宁无情。只愁青春不长好，名花易落人易老。一双胡蝶不知愁，东园花落西园游。  
宁为水上荷，不作松上萝。荷叶经秋暂雕瘁，明年熏风满池翠。女萝生意托松高，一朝松伐萝亦遭。丈夫有志当特立，阿附权门何汲汲。君不见石家金谷起兵戈，二十四友将奈何？曷不听我松上萝。  

○上山采蘼芜  

上山采蘼芜，采采不盈掬。下山逢故夫，褰衣拦道哭。昔君弃妾时，二雏方去乳。骨骼今已成，终能继门户。饮水当思源，惜树须连枝。新人虽云乐，当念旧人为。上山采蘼芜，歌思一何苦！我欲歌向人，今人不如古。  

○四时宫词四首  

朱阑转午阴，银屏倚春倦。梦作花间蝶，飞入昭阳殿。  
玉椀葡萄碧，冰盘荔子红。内官传敕过，王在水晶宫。  
玉阶看桂影，月色傍秋多。不赐金茎露，渴心将奈何。  
宫树堕晴雪，凝寒入毳裘。邻娃取冰筯，道是玉搔头。  

○四时宫词四首  

掖庭春夜燕，小队去红妆。勅赐金莲烛，雕阑照海棠。  
水殿笙歌歇，宫门听漏签。熏风吹藕荡，香度水晶帘。  
清宵游桂馆，灯影散红云。手拂芙蓉露，香沾翡翠裙。  
雪亚双鸳瓦，寒生五凤楼。羊羔初燕罢，分赐绣■〈茸毛〉裘。  

○神仙曲  

黄金可致长生药，祖龙已跨蓬莱鹤。飞廉传得不死方，茂陵已作白云乡。古来王乔赤松子，不识于今在何许？人生有死理固然，虽古圣人不免焉。神仙之说既无据，绿鬓朱颜安足恃。花前有酒且高歌，百年欢乐能几何！  

○行路难  

行路难，游说难。前车既已覆，后车心亦寒。宣尼欲历聘，竟厄陈蔡间。仪秦骋雄辨，黑貂几摧残。王阳不能驱九折，郦生祸起三寸舌。千古无人吊章亥，一贤岂尽贤鬷蔑。行路难，游说难。我将焚车深反关，不复更思山上山。口中舌在毋翻澜，从渠相见嘲冥顽。  

○杨白花  

杨白花，风吹渡江去。舟人为问去何之？不似深宫卧红雾。宫庭向阳花乱开，只愁五更风雨催。春心已逐东流水，寄谢舟人勿多语。  

○谬哉行  

老来休吟诗，吟诗头易白。贫来休谒见，谒见多逐客。芙蓉有色春不开，祥禽夜鸣人所积。君王好少臣已老，天寒卖浆何谬哉。茫茫岁月不我与，有力莫回东逝水。闲庭花落昼阴移，卧看游蜂穴窗纸。  

○和汪本真先生韵  

吾尝笑宁子，饭牛遂成歌。悠悠白石音，时哉将奈何！稊稗满秋原，风雨残吾禾。君子不时见，小人日以多。已矣奚足叹，曳杖松间坡。  

○鹅翎曲  

东风细儿三尺棰，日逐群鹅泛溪渚。一朝里正办军程，取鹅拔翎鹅痛鸣。一鹅取十十取百，东家取尽西家索。明日输官官数亏，探囊出钱贿吏胥。只见官司造弓矢，年年穷贼贼还起。羽毛异类且不宁，民物况得遂其生。君不见文王灵囿民同乐，麀鹿白鸟长翯翯。  

○和夏学可霞城高韵  

霞城高，霞城高。城头看霞紫气薄，城下放火红焰交。黄烟腾腾眯人目，炎风烈烈吹鬓毛。台民急起霞城避，回首闾阎化荒址。一旦空悲赤壁风，六丁难挽天河水。霞城高，登不休，四望岂独悲吾州。千岩万壑尽荆棘，置身惟有昆仑丘。物理有穷穷则变，天定胜人人不怨。舂陵三策无路陈，安得时平话《封禅》。  

○书所见  

柳黄鹤袖桃花裙，钗梁砑金光射人。颜如花红语如燕，气态直与春争新。出门心事多于草，愁满双蛾为花恼。昨夜春风破碧桃，过眼风光二分老。为谁微步过垂杨，临水插花青鬓光。回头贪看双胡蝶，不意前逢马上郎。  

○效老杜出塞九首  

我本农家子，生来事犂鉏。手不习骑射，何曾识兵书。一旦应官徭，徒侣同驰驱。茫茫塞路长，去去当何如。  
卖牛买刀剑，不顾家业殚。密密缝衣袄，迢迢越河关。妻孥问所之？几时寄书还。富贵未可必，投身须臾间。  
粲粲金锁甲，駪駪雪毛騧。将军出师去，士卒如云多。蚩尤天红，刀剑光相磨。非无六奇计，奈尔劲敌何。  
北风吹沙尘，四野寒日昏。忍闻落梅曲，欲断征人魂。三箭无日发，万灶空云屯。我欲砍虏营，未闻主将言。  
人言从军乐，岂识从军苦。妇女连车归，玉帛不可数。我行橐屡空，令不违部伍。枕戈夜无眠，悠悠听更鼓。  
将军不负腹，所至牛酒丰。民间苦箕敛，兵食常不充。曾闻古良将，士卒甘苦同。投醪饮河水，千载怀高风。  
昔闻横行将，今无深入师。募我备行伍，易若呼小儿。桓桓貔虎装，介冑光陆离。岂知行路人，深为世道悲。  
月落悲笳动，群马萧萧鸣。惊沙寒掠面，急柝催晨征。中天怒招摇，白光射霓旌。肠断陇头水，乌乌闻哭声。  
连年苦东寇，今年困西征。身甘马革裹，命若鸿毛轻。安得休王师，一言下齐城。归去对邻里，耕田歌太平。  

○宿水车田舍  

水车山前溪月白，去年曾作寒夜客。主翁团坐竹炉红，老姥烧茶多喜色。今年又宿邻西家，柴门临水竹交加。眼前风物总如旧，只有疏篱梅未花。平生到处多清兴，聊对沙鸥发新咏。明年强健又重来，沙鸥笑我胡为哉。  

○水车歌  

老农呼妇呼孙子，齐上沟车踏河水。浪走源头雪霰飞，天翻脚底风雷起。飒飒昆明龙蜕骨，宛宛常山蛇顾尾。倏尔盈科叹水哉，激之过颡由人耳。吼声■〈氵虢〉■〈氵虢〉河伯怒，苗色芃芃田畯喜。阿香滴瓢苦瑟缩，鲛人泣绡无尺咫。苏枯辛活庄子鲋，腾空如化琴高鲤。东村桔槔不亦劳，西邻辘轳安足拟。忘机却笑抱瓮夫，巧制端从斲轮氏。天心普顺固无边，人力强为终有已。欲令田野息愁叹，要在庙堂能燮理。五风十雨岁穰穰，弃置沟车如敝屣。  

○题筠轩友竹诗卷  

有竹无人孤负竹，有人无竹令人俗。二者如何可得兼，惟有君家清意足。君家竹围青玉城，君家有人冰雪清。幅巾相对弄明月，是人是竹俱忘形。东邻种桑富纨绮，西邻种花蜂蝶聚。岂无红袖引壶觞，那得诗人叩门户。诗人爱竹如爱宾，娟娟秀色诗争新。君当开径扫白云，相逢不是尘埃人。  

○九月一日清溪道中二首  

老树依沙岸，柴门上下邻。断桥归郭路，细雨过溪人。白鹭双飞去，黄花数点新。惜无遗世友， 【一作客。】 联句坐苔茵。  
微月悬孤榻，残云过断塍。松风林外笛，茅屋水边灯。久坐忘为客，清吟未得朋。沙头有饥鹘，昏暝亦飞腾。  

○晚步  

一笻循野岸，凉思集衣襟。雁阵迷秦篆，蛩声助越吟。溪黄添夜潦，云黑载秋霖。未必号寒甚，前村急暮砧。  

○和看云庄楼壁旧题  

舒眼层楼表，归心强自宽。山回江势曲，树密雨声寒。北使君需急，东游客兴阑。最怜苗未格，空忆舞阶干。  

○用韵叹冬雨回集大三首  

湿云连野树，流水绕孤村。两月无来客，终朝闭小轩。冥冥山气重，■〈氵虢〉■〈氵虢〉涧声繁。认作清明景，红芳惜不存。  
迢递接关塞，阴遥送岁年。百川黄潦合，四野黑云缠。映竹疏还密，如麻断复连。无由同夜话，一榻独萧然。  
久厌冬深雨，长吟屋漏诗。凄凉乔木下，想象熟梅时。水没江边鹬，雷翻水底螭。天时犹尔变，人事得无移。  

○开岩寺  

一个长松在，入门先自清。旧题犹在耳，重到岂胜情。杰阁依岩出，幽泉绕竹鸣。老来多古意，长记散华名。  

○游清心寺  

夏日清心寺，萧萧树石佳。高人留别院，幽意满空斋。松偃新移路，渊临欲堕厓。五年纔一过，回首为兴怀。  

○九日  

残日凄风岸，登临感物华。早禾千顷雪，秋树半村霞。酩酊携壶牧，风流落帽嘉。古人那可作，一笑对黄花。  

○和山居六咏  

玉川家口尽风流，绝爱长须不裹头。拾菌断厓双屩雨，捣茶破屋一灯秋。饥寒未得文章力，忠孝空遗简策愁。何用枯肠五千卷，无怀时节有书不。  
解却尘缨到处闲，底须岘首与商颜。独醒不慕酒泉郡，太瘦休嘲饭颗山。得路谩夸腾踏去，有巢何待倦飞还。近来生意君知否，种得琅玕与药栏。  
早年节概慕长缨，晚入玄关探杳冥。岁计仅余供鹤米，家传只有相牛经。三更清气坐生白，千载空名避杀青。儿辈幸能书姓字，底须辛苦学《黄庭》。  
毁誉何曾畏简书，是非终不到庭除。衣忘纨绮食忘肉，山可樵苏水可渔。民物遇秦多坎轲，世情如蜀几崎呕。有时自说江湖梦，一笑梅花月上初。  
种花绕屋验天时，种竹当门作己知。《白石歌》残牛饭早，青城山下鹤书迟。有年自许锸随我，万里谁甘革裹尸。占得一枝吾事了，笑他 【鹏】 【鹤】 翼似云垂。  
不钓湘江不洞庭，一庵高卧白云层。姓名幸不官人识，面目从教俗子憎。麦陇晓晴来馌妇，竹林秋晚约棋僧。分光自有松头月，高照世间无尽灯。  

○新山别馆十景 【并序。】  

耳目所得者为景，性情所得者为乐。景常多而乐常少者，何也？今夫农夫樵牧之处于山野也，云峰雪岭，青泉茂林，日当其前，身劳于斧斤犁鉏而不知所以为乐。富贵之人心醉于声色势利，虽有凉风佳日，异卉名花，亦不暇顾以为乐。间有高世绝俗之士，归田园而见南山，拄手版而挹西爽者，噫，可数也夫！余家东北麓，作考妣祠堂，题曰「新山别馆」。直赤城之阳，乌冈之右，陇势北走而中断，屋临山北，缭以修垣，牵连冈陇，前挺高竹，后□群松，上下杂沓，苍翠如织。东偏为门，登右版，涉陇上，旁通支径。弯环花竹，间入馆中。西翼小亭，坐可五六人。有员峤却立其前，树气清郁，禽语浏亮，皆若效奇以出，映带后先。余以耳目所接，次其景，性情所得，发为韵语。虽不足以鼓吹风雅，然必着之篇什者，志吾乐也。吾之乐，异乎前所闻，非徒乐是山之景而乐吾亲之所遗我者何如也！同志之士，一唱三和，吾早暮诵之馆中，以乐吾之所乐，亦仁人永锡尔类之心。至正庚寅夏日。  

桃源春晓  
赤城栖霞  
双涧观澜  
华顶归云  
螺溪钓艇  
清溪落雁  
南山秋色  
琼台夜月  
石梁雪瀑  
寒岩夕照  

△桃源春晓  

数点残星挂绿萝，看桃行入旧山阿。洞门花雾红成阵，沙麓岩前翠作涡。天外曙红惊鹤梦，水边啼鸟和渔歌。刘郎去后无人到，吟倚东风草色多。  

△赤城栖霞  

赤城霞起建高标，万丈红光映碧寥。美人不卷锦绣段，仙翁泻下丹砂瓢。气连海屿 【一作宇。】 贯旭日，光入溪瓮生春潮。我欲结为 【一作「继兹」。】 五色佩，碧桃花下呼周乔。  

△双涧观澜  

柱峰堂下翠纷纷，俯鉴澄源气自芬。两涧合流元有绪，八风吹水自成文。沄沄尚 【一作注。】 想在川上，混混终当放海滨。 【一作濆。】 欲举源头问寒拾，幽亭尽日对松云。  

△华顶归云  

四万八千山上山，山中夜夜白云还。底须出岫弥六合，且复与僧分半间。古殿结阴灯影澹，长松留暝寺门关。谪仙已览庐山秀，留得书堂相对闲。  

△螺溪钓艇  

旧日溪源浸巨螺，一竿来此老渔蓑。远寻短棹轻舟 【一作「孤吟」。】 兴，高唱斜风细雨歌。夜泊松潭明月近，昼眠花港绿阴多。朝朝老瓦盆边醉，冷看王孙细马驮。  

△清溪落雁  

清溪溪口荻花秋，底事年年伴白鸥。北去不辞书帛寄，南来非为稻粱谋。荒烟渺渺长桥外，落叶萧萧古渡头。见说洞庭风月好，碧波千顷少渔舟。  

△南山秋色  

观彼南山小众山，霜明红树碧云寒。余清入座把不尽，积翠浮空染未干。漠漠祇愁晴雾隔，霏霏休待夕阳看。何人会得悠然趣，前有陶公后有韩。  

△琼台夜月  

万仞台端接绛霄，秋风吹梦度金桥。素娥独倚白银阙，羽客双吹紫玉箫。清气逼人凡骨换，孤光入酒醉魂消。绣襦甲帐今何在，谁为文生一见招。  

△石梁 【一作桥。】 雪瀑  

山北山南尽白云，云中有水接天津。两龙争壑那知夜，一石横空不度人。潭底怒雷生雨雹，松头飞雾湿衣巾。昙华亭上茶初试，一滴曹溪恐未真。  

△寒岩夕照  

岩户阴森隔万松，暮云卷尽寺林空。天边渐蚀千峰紫，木杪犹余一缕红。两个归僧开竹院，数声残磬度溪风。凭谁唤起寒山子，共看回光入梵宫。  

○和刘伯温感怀四首  

在昔曾闻夏变夷，台莱自足固邦基。为言横槊赋诗士，不是投戈讲艺时。野外观风忧稼穑，江边回首见旌旗。斩蛟未有旌阳术，安得相从闾左慈。  
旧时左辖下三台，坚壁相持久不开。但欲黄金留翠袖，岂知白骨长苍苔。两年征伐多荼毒，一旦功名付草莱。大谬最怜分阃帅，受降未了敌还来。  
风雨萧萧震广川，前村茅屋冷炊烟。潮声有信来还去，贼势无时断复连。胠箧难存悬磬室，污邪化作不毛田。何时甲洗天河水，月色满城江可怜。  
入水无媒得纬萧，谁能驱退恶溪潮。沉沉城郭貔貅老，汹汹波涛蛟鳄骄。败舫似闻川鬼哭，畏途不奈客魂消。舞阶干羽今何在？千载曾闻格有苗。  

○咏十器 【录五。】  

鰕须杖  
鹤骨笛  
鹅毛褥  
雁羽扇  
鱼魫屏  

△鰕须杖  

曾读安南奉使书，海翁往往策鰕须。隐居素号江湖侣，老去仍充疾病扶。不涉畏途愁鬼夺，怕行沧海见龙趋。乌巾鹤氅舒徐步，宜入香山《九老图》。  

△鹤骨笛  

长颈中虚发妙音，秋风一曲《水龙吟》。唤回城郭千年梦，吹断云霄万里心。楚水棹闲修竹老，孤山春去落梅深。此时消尽扬州兴，只有山阳泪满襟。  

△鹅毛褥  

野老铺陈亦好奇，聚毛曾到蔡州池。每思迭雪敷云处，尚想眠沙泛浦时。坐石未温惊客至，累茵虽贵恐身危。正宜布被梅花帐，旦粥凝香起未迟。  

△雁羽扇  

烹不能鸣有近忧，羽毛之美为谁留？几挥赤壁千年敌，借得衡阳六月秋。蒲箑未书尚待贾，素纨捐箧有余愁。西风不受元规污，一幅纶巾对白鸥。  

△鱼魫屏  

何人遗公鱼魫屏，定须东海鲙长鲸。不应虚室自生白，正与幽人相对清。素色晓涵银汉冷，寒光夜照玉蟾明。平生未识豪家客，金雀徒闻后世名。  

按辉伯咏十器诗，如《龟壳冠》云：「刳肠难脱豫且网，留骨堪为子夏冠。」《猪毫笔》云：「鼠须过晋今无用，兔颖封秦亦不如。」《雉尾帚》云：「当时照眩水中影，今日扫空堂上尘。」《鹳子杯》云：「小槽酒滴清光透，老瓦盆空饮兴多。」《虎头枕》云：「顾家曾识将军号，华岳堪供处士眠。」句亦刻画肖题，而全首殊欠雅驯，故集中仅录其半焉。  

○圣寿山休暑  

桐相山西暑气微，碧萝凉吹透絺衣。岩前倚杖看云起，松下横琴待鹤归。白眼看人多变态，青云得路有危机。下方风浪休回首，深闭柴门到夕晖。  

○留别友竹轩  

紫凝山前野水长，阿咸深住五云乡。八年不见头全白，九日虽过菊未黄。屋外松篁寒作伴，堂前孙子肃成行。从今相就须宜数，不见西山易夕阳。  

○听泉  

佛阁灯昏石磬残，渐闻岩窦玉珊珊。月沈古洞一猿歇，人倚修篁两耳寒。水乐洞边趺藓石，香炉峰下认松湍。何如赏此秋风曲，击节清吟到夜阑。  

○六月初三日迁居寄卧云翁  

危疑不决问巫咸，贞吉须过六月三。喜听鹊声鸣始旦，强缘鸟道出重岩。病身有托虫依蓼，家计无存水透蓝。云雾不迷飞鹤路，雅音无惜寄泥缄。  

○梅魂二首  

或傍茅檐或水隈，岂知环佩下瑶台。几番冰雪冻不死，一点阳春唤得回。春阁夜寒人已去，西湖春早鹤同来。何当唱我新词曲，时向梅花酹一杯。  
分得瑶姬换骨丹，人间妖艳不能干。小桥流水乘春早，断角残钟伴夜寒。雪霁忽惊开后变，月明常恐见时难。神交自有孤山客，抚树清吟兴未阑。  

○九日登玉霄峰二首  

洞户阴森翠雾开，十年三度梦中来。殷勤为问松头鹤，白发登高更几回。  
赤城下瞰碧云遮，乔木深林气自嘉。老瓦盆空无过客，一轩风雨负黄花。  

○自宁川如鄞道中  

盘盘古堰带崩沙，绿树阴□四五家。十二宝桥今日过，一湾流水浸桐花。  

○九日登玉霄峰五首  

九日登山正自佳，松梯微露湿青鞋。重岩细菊班班出，一路题诗寄客怀。  
岭头回首是官塘，野树青红天雨霜。清气着人吟不尽，玉霄峰顶过重阳。  
重阳昔与少年游，红袖黄花送酒筹。今日西风厓石路，白头乌帽不胜愁。  
白云如屋深复深，白云之外松树林。别峰线路入云去，直恐西通天姥岑。  
洞门灵气合玄黄，洞里仙人白罽裳。见说金钟飞去远，不应鸡犬不腾骧。  

○题白翎雀手卷二首  

勅勒川寒风怒号，白翎点点入黄蒿。烟尘澒洞鹰鹯急，慎勿奋飞伤羽毛。  
沙苑菽尽雪霜多，忍冻饥鸣奈尔何！休向城中啄遗粒，冷官门外日张罗。  

○九曲樵歌十首 【并序。录七。】  

昔考亭朱夫子作《武夷九曲棹歌》，余少小爱之，诵甚习。近登桐柏，岭路盘回，亦有九折，因仿之赋《桐柏九曲樵歌》。固不敢较先贤之万一，是亦效颦而忘其丑也。  
琼阙峨峨接太清，五云洞口问长生。欲知岭上无穷景，听取樵歌四五声。  
一曲初过乱石硿，两山松柏翠重重。下方楼阁天台观，坐听残阳数杵钟。  
三曲天开罨画屏，松风吹鬓不胜情。山城石甃无苍藓，绝爱铿然放杖声。  
四曲崚嶒上石梯，乌岩千仞与云齐。岩前风起藤花落，一个画眉松上啼。  
五曲翻身看晚霞，平川历历见人家。桐溪水汇清□□，山似游龙水似蛇。  
七曲弯弯翠栎林，风吹万叶自清音。行人已在长松杪，回首原田似井深。  
九曲岩腰坐碧苔，吹箫人去有空台。云深不见来仪凤，野鸟自啼花自开。  

○自宁川如鄞道三首  

卖鱼河头挝团鼓，采蟹途中坦肩女。桥南少憩绿阴风，天外潮来白如雨。  
白壮河头呼晚饭，长年催我上河船。农家最是前仓好，一夜安眠休论钱。  
残阳送棹奉川口，初日迎人角水湾。但觉梦回风景别，沿河不见几青山。  

***◆东郭生郭翼（林外野言）***  

翼字羲仲， 【一作重。】 昆山人。少从卫培学，工诗，尤精于《易》。生平以豪杰自负，尝献策张士诚，不能用，遂归耕娄上。老得训导官，竟与时忤，偃蹇以终。范阳卢熊公武题其墓曰「迁善先生」。羲仲自号「野翁」，又号「东郭生」，以东郭先生故事命其斋曰「雪履」。所著有《林外野言》杨维桢序其诗曰：今之诗合吾之论者，斤斤三四人，虞公集、李公孝光、陈公樵也。窃继其绪余者，亦斤斤三四人，天台项炯、姑胥陈谦、永嘉郑东、昆山郭翼也。又曰：其诗精悍者在李商隐间，风流姿媚者，不在玉台下。按羲仲卒于至正二十四年，昆山朱珪《名迹志》载有卢熊所撰墓志可据。而钱宗伯牧斋《列朝诗集》谓羲仲洪武初征授学官，度不能有所见，怏怏而卒。岂未见公武所撰墓志耶？牧翁考证，号为详博，而小传中疏缪如此类者颇多。余一一表而出之，非敢指摘前贤，窃恐贻误来学也。  

花游曲和铁崖韵  
和顾子达见寄  
城南草堂与顾仲瑛夜话  
闻吕敬夫移家二首  
雪后游华藏寺  
登文笔峰  
春日有怀二首  
玉山草堂  
再题  
澹香亭  
南湖有怀  
漫兴一首呈上玉山道丈  
拜石坛  
白云海  
玉山佳处  
寄青龙瞿惠天博士  
荷亭晚坐寄悦堂长老  
过绰墩舟中奉寄玉山  
同敬常泛娄江  
绿阴亭  
渔庄  
春波曲  
桓王墓  
箫史赵信卿谒玉山昆季且欲登碧梧翠竹之堂诗以道其行  
游仙词十首  
柳塘春  
行路难七首  
送卢公武应召北上  
漫兴九首  
题张戡画瘦马图  
江水辞二章  
江南曲  
游女曲  
采莲曲  
采菱曲  
阳春曲  
自君之出矣三首  
明镜篇  
采莲曲  
汴堤曲  
王孙曲  
夜夜曲  
蹋踘篇和铁厓韵四首  
题美人图  
题诗意图  
绝句四首  
昆山谣送友人  
天台行送友人  
送道士游武当  
奉同袁子英简呈杨廉夫先生  
欸乃歌辞  
无题和袁子英二首  
题娑罗室  
寄陆良贵  
天马  
岁尽寄瞿慧夫  
水阁书事寄郑明德  
拟杜陵秋兴八首  
湘弦曲  
征妇怨  
柳枝词  
系子词  
次韵寄野航  
宴吕敬夫水阁  
和李长吉马诗九首  
凤凰石  
松泉图  
美人图  
送秀石芝上人请龙门禅老住奉圣寺  
云泉生歌  
五禽言  
小姑谣  
雪  
和东禅悦堂遣兴韵  
寒林  
合溪别业和顾玉山韵  
寄双径主者  
新雁  
巴城秋暮  
书声斋  
盛季文新庄诗  
杏花鹅  
秋风濯足图  
绝句  
杂咏三首  
和铁厓西湖竹枝词二首  
馆娃曲  

○花游曲和铁崖韵  

石池天地花溟蒙，芙蓉暖红旗飐风。锦艚两帆出云里，玉滟摇溶养龙水。宝坊壁堂山入门，琼琚杂佩飘轻裙。馆娃愁绝行春步，青狐泣冷鸳鸯墓。铁蛟喷壑风雨来，花宫香送琼英杯。玉粒松膏粉云椀，小扇桃歌紫牙板。苎萝烟断东海西，双珰椷札近新题。青鸟不来无信使，玉雁衔丝啼十四。真珠字密愁满笺，为君重赋《花游》篇。  

○和顾子达见寄  

江上去年来避寇，无家归路转凄迷。桃花柳絮当三月，瘴雨蛮烟似五溪。直见荒台麋鹿走，可怜无树凤凰栖。读书支子桥边宅，瓦砾伤心暗蒺藜。  

○城南草堂与顾仲瑛夜话  

花发草堂风雨春，青灯剪韭话情亲。乱离隔世今何夕，生死论交更几人。城郭是非华表鹤，蓬莱清浅海中尘。三千宾客冯驩在，莫怪伤歌舞剑频。  

○闻吕敬夫移家二首  

卜筑因同野老居，家贫犹有五车书。从人更买青田鹤，入馔频供丙穴鱼。谢脁能诗多警策，嵇康懒性且粗疏。江头树里晴云出，日日看山候小车。  
雨映清秋解郁陶，无端舒啸倚东皋。终怀楚国屠羊肆，已愧江州食犬牢。五夜新凉吹枕几，十年旧梦落波涛。老来亦慕归耕好，田屋芃芃黍豆高。  

○雪后游华藏寺  

晴雪时晴西日微，阴阴碧殿锁林扉。山中白云好留客，枝上野梅寒拂衣。经床无风花自落，琼田如海鹤争飞。诸郎授简皆能赋，况复东林此会稀。  

○登文笔峰  

借得登山灵运屐，乾坤眺望倚巑岏。上方日落楼台碧，积雨春深草木寒。战马中原连万国，风樯巨海隔三韩。寥寥宇宙怀今古，堕泪之碑几度看。  

○春日有怀二首  

二月作客杨家巷，东望沧浪眼欲醒。云楼吐气蛟蜃紫，海户送色蓬莱青。也知奔走非我事，直以疏慵任性灵。别后忆君兼日夜，满江风雪况如馨。  
客里青 【一作看。】 春愁不禁，月头月尾雨阴阴。海棠结巢花匼匝，杨柳满门江 【一作红。】 浅深。竟日笙囊寒未解，临池盘盏晚纔斟。诸郎怕有乘舟兴，怪杀喧喧鹊报音。  

○玉山草堂  

玉山草堂谁比数，风流不减浣溪头。碧梧翠竹一个个，鹭鸶鸂鶒两悠悠。吹笙子晋寻常过，爱酒山公烂熳游。但道幽栖嫌早计，须君更上凤麟洲。  

○再题  

玉山草堂趣绝殊，风烟白日路萦纡。寄诗未答高常侍，簇马或迎严大夫。花径埽晴当晚雪，桤林移雨接春湖。主人结构知幽寂，还约看山傍酒壶。  

○澹香亭  

别馆闲将掷果车，澹香亭下赏春华。东阑恰好清明节，千树都开烂熳花。绮席霏霏吹雪暖，《霓裳》迭迭舞风斜。魏公翰墨秦家得，一字千金未足夸。 【按《玉山名胜集》：淮海秦约文仲，尝得赵松雪所篆「淡香」二字以遗玉山，玉山遂作亭以颜之，故结语云然。】  

○南湖有怀  

玉山之诗尚清省，草堂缃帙动星光。儿郎个个荀文若，宾客人人马季良。月里吹笙眠复阁，花间移艇过渔庄。酒酣侧近江头别，独坐南湖意不忘。  

○漫兴一首呈上玉山道丈  

前月海寇入郡郭，病里移家愁杀人。桃花野屋苦多雨，杨柳清江无好春。谁似庞公居陇亩？自惭杜老在风尘。草堂梦寐惊相见，把酒论诗月色新。  

○拜石坛  

伟兹秀石奇而雄，亿千万年寿作朋。何年天公召雷公，下驱六丁凿混沌，巨斧落手惊飞龙。初疑帝遣神鳌首戴海上之青峰，又疑星蕊堕地变化为芙蓉，神物之神固有冯。一朝当变迁，霹雳千丈崩。左股臂折卧棘蓬，虎头颠绝如南宫。作坛置之众不惊，如在培塿视华嵩。题识况重仇池翁，仇池雪浪空玲珑。丹丘白野拜下风，嗟哉天地生物功。一成一毁无终穷，人之显晦靡不同。吾尝视天唯梦梦，贵贱寿夭□□□。幽人采薇穷谷中，石也幸尔千载逢。能令人拜坛再登洛阳丘墟牛李死，甲乙零落平泉空。沟中之断爨下桐，荆山玉气吐长虹。贺尔遭也天所蒙，贺尔遭也天所蒙。  

○白云海  

青田生鹤子，随母青田飞。母飞向天去，玄裳缟其衣。千年归来华表鹤，鹤雏悲鸣西日落。好将商墓寺前云，飞还直过青山郭。  

○玉山佳处  

爱汝西庄给事家，遶屋山石何谽谺。截江秀色发林壑，平地玉气贯虹霞。佳处如居子午谷，望中开遍冬春华。夜深酒醒月在海，应有仙人来系槎。  

○寄青龙瞿惠天博士  

醉眠亭上追游日，为惜高情对物华。草港斗飞花鸭雨，竹沙深映白鹇罝。丛丛山影侵云直，一一人家落路斜。近报风流多著作，门生若个是侯芭。  

○荷亭晚坐寄悦堂长老  

海上无家来避寇，行吟何处可消忧。看荷偶到东林寺，落日浑如丈八沟。云叶层阴青过岸，草堂五月澹于秋。老子情深能爱客，更拟花开一醉留。  

○过绰墩舟中奉寄玉山  

绰墩树色青如荠，荡里张帆晓镜开。乌目峰高云北下，白沙湖阔水西来。菰蒋打雨鸣还止，鸂鶒迎船舞却回。好入桃源张渥画，祇惭扬马是仙才。  

○同敬常泛娄江  

春江一番游春艇，澹青山东复东。杨柳孤村寒食雨，流莺百啭落花风。卷题宫锦驼泥紫，杯泛仙桃枸杞红。铁龙后夜来同听，拟借琴高赤鲤公。  

○绿阴亭  

绿阴亭上夏五月，瀛洲上客与俱来。日出众鸟绕屋语，竹深好花当户开。镜里水涵萍似粟，席间云落酒如苔。更贪贺监清狂甚，艇子朝朝暮暮回。  

○渔庄  

山色桃花里，渔庄信少双。鸥群回落日，鱼笱聚深矼。杨柳秋开屋，蒹葭雨满江。野翁归醉晚，水没系船桩。  

○春波曲  

妾家红蕖曲，绿水春满满。鸂鶒不肯飞，双栖落花暖。  

○桓王墓  

客行古城下，下有桓王墓。古城多秋草，牛羊下来暮。  

○箫史赵信卿谒玉山昆季且欲登碧梧翠竹之堂诗以道其行  

金粟池头花皜皜，绿阴亭下树冥冥。一曲重闻箫史过，月明忆上凤凰翎。  

○游仙词十首 【录八。】  

银流万里海云东，只泛灵槎上碧空。仙女踏歌星影里，老龙吹笛浪花中。  
金粟天南碧殿云，镜中空影夜氤氲。白鸾树下三千女，一色龙绡玉雪裙。  
令威化鹤已千春，华表归来是后身。城郭悲歌荒冢在，到头应愧学仙人。  
白鹤下啄瑶草亭，道士夜读神农经。问之长生有宝诀，授以松根千岁苓。  
溪水流香饭熟麻，洞中千树玉桃花。金盘日日飞仙供，勅赐安期海上瓜。  
郁萧台上会神仙，龙烛飞光晓夜燃。玉殿归来环佩冷，白云犹护古苔篇。  
麟洲宫殿五云高，夜赴瑶池宴碧桃。借得仙人红尾凤，月中飞影拂波涛。  
钧天按乐乐蓬瀛，手把芙蓉朝太清。一曲《霓裳羽衣舞》，仙家只数熏双成。  

○柳塘春  

阴阴覆地十余亩，袅袅回塘二月风。雨过鸥眠沙色里，花飞莺乱水声中。  

○行路难七首  

赠君葡萄之芳醇，璚瑰玉佩之锵鸣。昆吾鹿卢之宝剑，空桑龙门之瑟琴。红颜晖晖不长盛，流光欺人忽西沈。愿君和乐兮欣欣，听我长歌行路吟。不见陆机华亭上，寥寥鹤唳讵可闻。朝愁不能驱，暮愁不可处。中区何陿隘，乘云汗漫瑶之圃。爰从王母访井公，复约元君谒东父。灵桃花开银露台，玉文枣熟青琳宇。我愿于焉此中息，锡以遐年永终古。  
君不见草木荣复雕，青青摧折风霜朝。人生寓一世，何异石火飞流猋。贵贱寿夭百千殊，死者前后孰可逃。当年称意即可乐，烹羊炰羔召同僚。莫令闲虑损汝神，未老面黧毛发焦。冈头松柏多高坟，声誉俱逐尘壤消。令人及此意 【一作志。】 沈菀，上堂鼓瑟歌诗谣。  
门前十字街，车轮马脚不可遮。驰名逐势死不畏，赤手生拔鲸鱼牙。得之未足为身荣，败者颠倒纷若麻。嗟予无能守命分，乐取意适不愿奢。诸君惘惘胡不思，来日苦少去日多。丈夫阖棺事始定，何用无益长怨嗟。  
秦女卷衣咸阳宫，兰烟桂霰茱萸芳。泥金烂烂辉五彩，新衣新赐苏合房。朝拥群仙行，羲和御车驾飞龙。暮从天女游，月中吹笙凤鸣空。君恩恐移今已衰，羞将泪滴红芙蓉。宁作蓬池并翼鸟，飞飞到死成匹双。  
蹙蹙靡所骋，出自城北门。顾瞻荒丘中，郁郁蹲石麟。石阙字漫漫，不知何代贵者坟。形骸已灭魑魅迹，物化尽为狐兔尘。吁嗟汉家陵阙荒无主，青山落日秦川下。犹闻樗里有智人，天子之宫夹其墓。今日休论智与愚，昔人意气复何如？愿借飘飖丹凤舄，与子炼形入云墟。  
庭前芳树花参差，岁岁争新满旧枝。开白开红接芳叶，撩乱二月三月时。昔日美人颜似花，看花暮去朝复来。红夹罗襦泫香露，青天白日春风吹。而今零落少颜色，见花惋惋含悲思。百年何人得长好，叹息谓君君不知。  
君不见流水泯泯去不还，日月搅搅曾无闲。人生长苦死催促，富贵早来开我颜。饮酒饮不多，直爱美人扬美歌。即今受乐亦已晚，过眼百年能几何？  

○送卢公武应召北上  

前朝图史已全收，诏起丘园重纂修。用夏变夷遵礼乐，大书特笔法春秋。金台墨泻朝挥洒，银烛花销夜校雠。进卷内庭承顾问，鹄袍端立殿西头。  

○漫兴九首  

瞿卢袁陆思清警，要我题诗来鹤亭。月下吹笙看舞影，竹中移栅护霜翎。  
广平梅词吐清婉，惠连《雪赋》映婵娟。况有文章兼二美，吕家亭子得无传。  
白云满地如白石，明月窥江来近人。最忆荥阳好兄弟，着霜柿叶写诗新。  
淮泗大水断禾黍，闻道居人巢树头。汉武曾闻歌《瓠子》，老翁更儗赋《黄楼》。  
城南市中有楚客，醉卧高楼看月生。两儿共扶不肯下，紫箫吹度到天明。  
侧闻朝家置史馆，须得班马出群材。揭公已老欧阳死，近者何堪为总裁。  
北山一士禅宗秀，烂熳交情只忆渠。每与王郎传诅楚，不同怀素学狂书。  
永嘉为儒有陈子，更思文雅得曹髯。麟趾凤毛不复见，龙文虎脊有谁兼。  
江上十月风日好，小桃欲开春可怜。绝胜龙沙三尺雪，雕弓射雁拂庐前。  

○题张戡画瘦马图  

瘦骨锋棱珠汗落，卧痕半杂古苔烟。未脱将军金匼匝，又驼儿女玉婵娟。苍皇日色龙沙外，惨淡秋声雁塞前。神骏只今谁貌得，开图老眼一醒然。  

○江水辞二章  

江水一百里，送君君去时。丁宁桃叶渡，莫唱渡江辞。  
江水一百里，江流七十盘。初三弦上月，相忆照湾环。  

○江南曲  

江南暄新花月天，美人盘游缓愁年，翠环娇春扶上船。扶上船，月如水。霞盖车，度花里。  

○游女曲  

麝衣宝珞花氤氲，芙蓉小衩金鹅裙，流目艳艳思若云。思若云，可怜娇。玉条脱，金步摇。  

○采莲曲  

青溪小姑双婵娟，蓬蓬荷叶金桨船，含情戏采并目莲。并目莲，为郎喜。刺满茎，伤玉指。  

○采菱曲  

湖湾小妇歌采菱，荡舟曲曲花相迎，花开镜里摇明星。摇明星，妒华月。郎不归，怨花发。  

○阳春曲  

柳色青堪把，樱花 【一作桃。】 雪未干。宫中裁白苎，犹怯剪刀寒。  

○自君之出矣三首  

自君之出矣，花开又花谢。思君如日月，耿耿昼复夜。  
自君之出矣，徒写 【一作守。】 零落耳。思君如车轮，辗转愁不已。  
自君之出矣，琴瑟何曾御。思君如落叶，萧瑟悲秋暮。  

○明镜篇  

开镜珠玑匣，盘龙百炼金。使君持照妾，不解照君心。  

○采莲曲  

莲子复莲子，苦心郎不尝。为郎剥莲子，莲子忆空房。  

○汴堤曲 【一作乐】  

已信堤名汴，谁教柳姓杨。龙舟行乐地，可得复归唐。  

○王孙曲  

春来百种草，无那怨王孙。迷却郎归路，萋萋不断根。  

○夜夜曲  

蕙花空帐不生春，香壁泥红堕网尘。微步珊珊灯影里，金屏夜降李夫人。  

○蹋踘篇和铁厓韵四首  

簇花小银云作团，双尖绣袜星流丸，金蝉束腰燕盘盘。燕盘盘，□□□。□□□，□□□。  
倡园小奴花个个，蹋踘朝朝花里过，钗坠蜻蜓髻倭堕。髻倭堕，玉珑璁。倚娇树，双脸红。  
绿云草色光如苔，彩楼红扇相当开，美人凌波蹴月来。蹴月来，不堕地。袖回风，动罗袂。  
落花水流春满路，走红踘踘罗尘步，绣襦鸳鸯暖香雾。暖香雾，酒光狞。红映肉，太娇生。  

○题美人图  

上清宫殿五云车，降下仙人萼绿华。怪得雪衣无个信，只将条脱寄羊家。  

○题诗意图  

郁金堂上春浓否，薄薄罗襦杏子红。白日绣窗莺不语，都缘诗思落花中。  

○绝句四首  

高桃花发江林里，蝶弄莺衔四散飞。便开金盏留连看，莫放青春造次归。  
可惜清明雨也晴，好春须看水东亭。桃花如马斑斑色，杨柳藏鸦树树青。  
芣苢新生盖地面，辛夷高开满上头。生憎雨恶兼风恶，转益朝愁复暮愁。  
雨多二月连正月，草没南园与北园。一向无情花片片，百般如怨鸟凄凄。  

○昆山谣送友人  

吴东之州娄东江，民庐矗矗如蜂房。官军客马交驰横，红尘轧投康与庄。鸡鸣闹市森开张，珠犀翠象□道旁，吴艎越舰□□骧。大帆云落如山崩，舟工花股百夫雄，蛮音■〈豸尞〉语如吃羌。水仙祠前海茫茫，鱼鳌作道虹作梁，龙堂贝阙当中央。灵女媛歌吹笙簧，冯夷伐鼓相铿轰，或乘飞龙下沧浪。大樯小樯火流光，翠旓摩云互低昂，左驱勾陈右搀抢。天子锡命祀南邦，重臣下拜灵慈宫，太平无象跻成康。吾州富庶文物昌，厥田下下赋下上。岁贡天府民职恭，君子誾誾讲虞唐，小人业业为工商。大夫从事举贤明，掌曹僚属登其良。王郎作掾材用长，理烦剸剧乃不蘉。自少轩轾有父风，穰穰学业盈囷仓。乃翁七十须眉苍，二三昆季故昂藏，中郎伟髯黠而强。诚心■〈忄豤〉■〈忄豤〉爱其兄，愿汝忠謇为国祯，子孙昭孝百禄将。愿集中正以为裳，愿以仁义杂为珩，愿言揖子以为明，德音秩秩亦孔章。  

○天台行送友人  

吾闻天台山，一万八千丈。赤霞壁立百雉城，阊阖天开势摩荡。琼台双阙云几重，群山俯伏华顶雄。灵仙玄圣所窟宅，紫气彷佛飞游龙。沧溟直下但如沼，青烟东望蓬莱小。火珠光动金银宫，日月跳丸几昏晓。丹厓气散如飞霜，草木冬夏涵天香。羽人霄盖拥旌节，雨衣云带双翱翔。石桥缥缈那可度，凭雷蹑云天所怒。不如方广今有无，如何绝却人间路。有客有客多好奇，方舟明日返灵溪。青山之谷事幽讨，手援芝草歌吾诗。  

○送道士游武当  

武当诸峰何壮哉，大朵小朵青莲开。玄圣中居天地户，赤日下照金银台。神龟六眼电光走，山鬼一足【一作脚。】 云头来。道人再拜望北极，应带满身星斗回。  

○奉同袁子英简呈杨廉夫先生 【一作《怀铁雅先生》。】  

扬子十年官不调，如此永州文力何？ 【一作「湖山不负谪仙才」。】 洞庭铁笛龙吹得，天上琼书鹤寄多。 【一作「后土琼花鹤寄来」。】 车子看花将一两，雪儿行酒艳双歌。 【一作「雪儿行酒拗连台」。】 时时对客鼓 【一作理。】 弦索，绣领单衫月色罗。 【一作「月色罗衫小衩裁」。】  

○欸乃歌辞 【并序。录三。】  

吴兴卜者，浮舟为家，遨游往来，具能道山水之胜。请予言其状，如杜之歌夔州，禹锡之《竹枝》也。因制《欸乃》新词五章遗之。言固鄙俚。不能当古作者。然远方怀其风俗，使歌之，亦足乐也。  
芙蓉城里绕城开，溪月溪烟几番来。骆驼桥头有酒卖，鸥波亭下棹船回。  
道场何山山最雄，弁中形胜闻吴中。七十二峰菡萏绿，四月五月杨梅红。  
上塘船行无断头，下塘船少好安流。两岸青山天上坐，看山吹笛上杭州。  

○无题和袁子英二首  

绕帐犀珠坐影移，铜华铺首啮双螭。守宫点臂斑斑血，结带同心寸寸丝。机上金梭回艳锦，箧中玉子卜灵棋。飞花解系相思否，莫倩韩家赋《柳枝》。  
紫殿长杨满路尘，骊山荒草没麒麟。伶玄作传追飞燕，李白歌辞忤太真。舞袖夜虚金掌月，香囊魂坠紫丝茵。可怜倾国倾城曲，一度秋风一怆神。  

○题娑罗室  

娑罗树下幽人室，山气因之与秋碧。古色犹栖竺国云，绝顶仰见扶桑日。太阴垂地风雨会，百尺撑空鬼神力。醉呼北海起九原，为尔重镌青石壁。  

○寄陆良贵  

堂馆绿阴皆面水，图书乌几喜无尘。椶榈交叶绕遮井，菡萏倾花故向人。世事从渠宁分拙，交游于尔觉情亲。 【澧】 【沣】 兰沅 【芷】 【沚】 秋风里，明日南云别更新。  

○天马  

四年远涉流沙道，筋骨榷奇旧肉鬃。晓秣龙堆寒蹙雪，晚经月窟怒追风。汉文千里知曾却，曹霸丹青貌不同。拂拭金鞍被来好，幸陪天廏玉花骢。  

○岁尽寄瞿慧夫  

瞿子作官无暇日，南园腊尽未还家。禁春微雪青青草，照眼疏枝细细花。五两即看飞落日，屠苏应待酌流霞。诗成无使能将意，凫雁寒云满白沙。  

○水阁书事寄郑明德  

方桥匼匝小如亭，山色倾江滃滃青。雨里芭蕉怜画扇，花间鹦鹉惜金屏。谁传鸿宝中篇术，白写《黄庭外景经》。练水东头三十里，何人识得伍乔星。  

○拟杜陵秋兴八首  

露下大江江雁横，穷秋摇落唤愁生。波涛百里风连海，砧杵千家月满城。佩剑冲冲龙匣动，巢笙夜夜凤台清。还同使者将秋色，一到银河且濯缨。  
东返秦皇渡海矼，波声云影落漎漎。君平谩识支机石，帝子应愁鼓瑟窗。凤穴朝阳鸣好树，槎头秋水钓空江。坐来清漏荒城断，愁绝飞蓬老鬓双。  
海门八月雨清霜，可怪残雷未肯藏。虹蜺断江将雨映，驾鹅背日与风翔。罗含自老黄华宅，裴度重来绿野堂。衰暮闭门怀故旧，岂因吹笛满山阳。  
巍巍北斗夜阑干，盛世无忧行路难。转粟帆樯辽海阔，舞阶干羽■〈豸尞〉夷安。黄河正道流应复，白日 【一作月。】 空江卧独看。愿借双飞珠树鹤，清游一接凤池翰。  
滦水秋风晓夜催，上京宫殿护蓬莱。扶桑日近龙波涌，阊阖天高象驾回。彩仗齐迎千骑发，翠旗遥接五云来。扬雄漫有河东赋，流落何人一荐材。  
江上青山接甬东，离离禾黍馆娃宫。芙蓉旧苑长洲里，麋鹿荒台落照中。银海雁飞沈夜月，金茎露冷濯秋空。可怜萧瑟江关暮，词客哀吟思不穷。  
金陵佳丽帝王州，今日登临送客愁。玉树云连鳷鹊观，青山日落凤凰丘。荒城并与烟芜没，故国空余汉水流。渺渺江湖频入梦，萧萧天地不胜秋。  
落日江南发棹歌，楚王宫殿郁嵯峨。雨经巫峡朝云湿，木落洞庭秋水多。壁月银河今复在，玉箫金管奈愁何！只今文藻悲迁客，何处波涛吊汨罗。 【铁雅曰：人呼老郭为「五十六」，以其长于七言八句也。】  

○湘弦曲  

竹啼非染露，山眩乃疑云。灵瑟传神语，休令帝子闻。  

○征妇怨  

君久戍远碛，妾愁在空帏。不得如青草，随春上君衣。  

○柳枝词  

濯濯金明柳，年年照妾容。飞花怨春尽，落日渡江风。  

○系子词  

邓家儿，邓家儿，长绳谁系高树枝。父母各逃生，儿死亦孔悲。弟亡一恩不可弃，儿虽当弃忍系之。邓家儿，为天乎？天乎岂无知。  

○次韵寄野航  

十日不见华州掾，定是清迂在个边。青壁 【缘】 【绿】 云题石阁，白沙留月系湖船。娟娟酒落杯香细，闇闇梅堆雪色鲜。归来且乐岁年暮，何问他侬识《太玄》。  

○宴吕敬夫水阁  

暮春三月之佳日，画里看花小阁杯。一双皓鹤巡池去，百叶绯桃映绶开。卷幔不知云乱入，题诗应怪雨相催。武陵何处能忘世，莫遣闲人取次来。  

○和李长吉马诗九首  

肉礧锦缠综，流云汗似红。太平无战 【伐】 【代】 ，骖驔走沙蓬。  
龙性非凡质，腾波出紫云。檀溪飞过日，应识汉将军。  
龙印留官字，霜花剥暗毛。长鸣愁过影，祇忆九方皋。  
霞口缕衢寒，霜蹄削玉寒。晓看经逻些，暮已蓦楼兰。  
神骏如无匹，骁腾绝域来。流沙一丈雪，夜拂白龙堆。  
天子飞黄马，牵来赐近臣。玉阶新雨过，风衮落花尘。  
内廏玉花骢，斑斑歕肉鬃。奚官新浴罢，沙苑踏春风。  
佛郎通上国，万里进龙媒。晓日开阊阖，虹光射玉台。  
天马谁能驭，和鸾驾紫微。年年清暑去，霹雳逐龙飞。  

○凤凰石 【在马鞍山北。】  

天星坠为凤，迭浪耀灵景。独立白玉冈，如在赤霄顶。■〈石宫〉■〈石隆〉丹穴开，傍薄翠螭并。浑浑玉在璞，庚庚金出矿。宁支织女机，孰作补天饼。屃屃若负力，拥肿或病瘿。蜀图雄八陈，周象重九鼎。鲸骇昆明池，莲表泰华井。来仪欲巢阁，览德久延颈。架海功莫神，沈郢恐未醒。山花杂五色，祥云覆千顷。金鹊徒为滞，雨燕漫飞影。铁厓铁作心，吐句何奇警。寄语山中人，诗法当造请。  

○松泉图  

迢迢涧上松，■〈氵虢〉■〈氵虢〉松下泉。微飙散晴雪，飞琴泻寒弦。怀哉山中人，眇子堕尘缘。九江秀可揽，山色青于莲。浩歌招黄鹄，重赋《云巢》篇。  

○美人图  

郁金殿前杨柳新，长门草色春复春。下阶微微动香步，波影晴光流素尘。翠钗蜻蜓凋玉佩，揽髻回风舞裙带。合欢花落无好枝，伯劳单飞莺乱啼。玉音夜夜宫车绝，露点苍苔怨明月。  

○送秀石芝上人请龙门禅老住奉圣寺  

芝草生秀石，野树含翠姿。青山为屏幛，白云为籓篱。菩提山中之人胡不归，乃言要与龙门期。龙门吾友僧者奇，尔毋恃力夺去之。龙门山高开翠微，两厓峡束雷龙垂。六月阴阴看雪飞，不肯走热触且驰。南涧送尔来乞诗，尔速行矣无迟迟。交游暮年星乱稀，微斯人兮吾将畴依？微斯人兮吾将畴依？  

○云泉生歌  

云泉生，气如云，其心玉堂冰，汪汪万顷澄不清。云将龙变化，水与芙蓉青。华岳天风动飞鹗，朝阳哕哕孤鸾鸣。云泉生，其家亦贫无一钱，躬耕何用南阳田。诸侯不荐士，朝廷不求贤，读书试吏东海边。君不见汉留侯，掉舌曾为帝者师。张镐穷谷一叟耳，丈夫际会各有时。骐骥一日千里驰，未遇伯乐犹鸣悲。荆山之璧光彩，世无卞和谁识之。君于富贵端可期，施之政事无不宜。浮云漠漠抗高节，君之心兮江水知。捧檄自甘升斗禄，城里青山照书屋。回首西风瓜戍秋，把酒青天送黄鹄。黄鹄兮高飞，啄琅玕兮饮瑶池。再飞直上昆仑栖，鸡鹜蛲龙岂与尺鷃同籓篱。云泉生，锦袍仙人尔之祖，步武金銮动人主。采石江头秋月高，焰焰文章照千古。功名事业在壮年，安得与子同飞骞。甚矣吾衰也久矣，山中早晚结松屋。迟子归来兮，月明烂醉歌云泉。  

○五禽言  

布谷布谷催布谷，去年官军粮不足。里正输粮车辘辘，六月长枷在牢狱。今年谷种未入泥，布谷早催须早啼。  
芦戛戛，芦戛戛，沙场尽樵伐。樵人指秃山，无枝枿，嗟嗟！凤凰无处栖？鹪鹩何处巢一枝。  
锻磨锻磨，麦熟农夫饿。家家无麦还租课，年年湿麦五斗租，一石晒干量不过。磨子不锻灶不烧，门前谁呼婆饼焦？  
秦吉了，秦吉了，人言汝是能言鸟。嘲啁觜舌长，卖弄言语巧。野人张罗在林杪，富贵一落樊中羁，不如两翅盘天嬉。  
快活快活不快活，茫茫海洋阔。白日鎗刀来检刮，风火轰天满街杀。道傍死尸鸦啄腥，汝虽快活何忍鸣。  

○小姑谣  

小姑年可十五余，幼小只依兄嫂居。爹娘爱惜不肯嫁，婀娜一朵红芙蕖。大嫂含笑向小姑，小姑今年当嫁夫。嫁夫须嫁田家儿，莫贪满屋金与珠。不见东家楼上女，去年嫁作军中妇。良人战没招魂归，日日灵前哭如雨。今年再嫁花娉婷，车马满街相送迎。宁为守义泉下鬼，如何失节须臾生。田家种田虽苦辛，百年贫贱可终身。荆钗布裙灰土面，小姑归来好相见。  

○雪  

漠漠年华晚，霏霏夜色分。江明非借月，树重或兼云。始讶花惊阵，翻愁鹤失群。梁园词赋客，飘泊独怀君。  

○和东禅悦堂遣兴韵  

读经香满室，燕坐自朝曛。鸟啄生台饭，龙吞洗钵云。心花幽处现，天籁静中闻。汩汩红尘海，虚空念不分。  

○寒林  

雪落黄泥坂，江空采石矶。老龙寒卧蛰，栖鹊夜惊飞。笙籁无时息，渔樵落日稀。明年春色里，还此看林霏。  

○合溪别业和顾玉山韵  

鸡犬秦人宅，迢迢隔战氛。桃花浮钓艇，草阁散鸥群。碧树重溪合，斜阳远笛闻。吟诗云半席，遥想与谁分？  

○寄双径主者  

问信维摩诘，山中一锡归。遥瞻双径月，长照五铢衣。宝树交珠网，香云护碧扉。虎溪溪上路，来往且忘机。  

○新雁  

江上闻秋雁，秋风第一声。几行云接塞，昨夜月临城。万里惊烽火，群飞忆弟兄。关山书未寄，愁感异乡情。  

○巴城秋暮  

巴城湖头日欲曛，巴王殿 【一作「西庙」。】 下水如云。渔船归去打双桨，鸥鸟翻回飞一群。野旷天开秋历历，霜清木落雨纷纷。杜陵飘泊谁知己，搔首风尘正忆君。  

○书声斋  

幽人一室开风露，坐想瀛洲玉为署。把书夜诵秋满空，徘徊花影蟾蜍树。莲叶艇子风泠泠，太乙下照藜火青。笙簧万耳洗不醒，漻哉太音谁得听。  

○盛季文新庄诗  

抱郭春流带草堂，四瞻桐梓晓苍苍。百花潭上诗人宅，五渡溪头处士庄。且喜比邻连伯姊，不愁行酒少儿郎。西郊从此频相过，剪烛论诗夜未央。  

○杏花鹅  

溪上好鹅宾，相呼雪一群。柳根春水暖，来泛杏花云。  

○秋风濯足图  

荆棘铜驼陌，桑田碧海波。秋风歌濯足，归去白云多。  

○绝句  

山根秋水落，江树与船清。遮莫归来晚，东头月未生。  

○杂咏三首  

一枕北窗《周易》，五弦南风舜琴。自是无心富贵，从教遁迹山林。  
仙人杏花满树，处士杨柳当门。白发乌纱棋局，绿水青山酒尊。  
朝汲橘泉丹井，暮耕蕙圃芝田。肘后长生有诀，一笑曾许相传。  

○和铁厓西湖竹枝词二首  

采莲湖上一双舟，白縠风生易觉秋。浅浅溪流齐鹤膝，青青荷叶过人头。  
四月南风海岸深，青旗高高柳阴阴。三江潮发来如马，五两风摇密似林。 【按杨铁厓《西湖竹枝词序》云：余以湖上竹枝索羲重和，而羲重以吴之柳枝答，为赋诗云：「吴中柳枝伤春瘦，湖中竹枝浙水秋。说与钱唐苏小小，柳枝愁似竹枝愁。」】  

○馆娃曲  

馆娃催赐宴，西子犹酣酒。龙舆下云旗，凤乐迎王母。银桥星□烛，翠扇花连牖。歌乐殊未终，鸦噪城头柳。  

***◆野航老人姚文奂（野航亭稿）***  

文奂，字子章，昆山人。聪敏好学，过目即成诵，博涉经史。辟浙东帅阃掾，虽公事旁午，不废吟咏，把酒论诗，意气豁如也。自号娄东生，与郭羲仲、郯九成、顾仲瑛诸公相唱和。家有野航亭，人称为姚野航。又有书声斋，永嘉李孝光为之记。  

题高宗诗意便面  
玉山佳处分韵得汝字  
题玉山佳处  
书画舫  
题章氏园亭  
书声斋即事  
题冯文仲画秋亭野望  
送人之江东典史  
月伯明讲经与玉山各赋二绝以寄  
西园分韵得何字  
来鹤亭得飞字韵  
书声斋阄韵得长字  
题熊松云画茅山秋色图  
吴仲圭折枝竹  
娄东园分韵得四字  
招饮野航亭简谢玉山主人  
题张戡瘦马图  
题岳王墓  
秋日燕古塘兰若分韵得入字  
次韵  
题虞瑞岩描水仙花  
题西园雅集图  
题画鸡冠花  
题倪元镇云林图  
和韵  
竹枝词四首  
又题岳王墓  
题二乔图  

○题高宗诗意便面  

画里山河尺五天，伤心莫说靖康年。迢迢古木连云色，何处思陵起暮烟。  

○玉山佳处分韵得汝字  

仲春会桃源，青年映霞举。道人吹铁笛，主者捉玉麈。野航晨不渡，溪渔来何许？攲坐蟠根 【一作桃。】 阴，匡庐故仙侣。众宾各雅兴，辞适忘尔汝。怀哉张李辈，明月在空渚。复念东海迁，云林夜来雨。  

○题玉山佳处  

玉山之堂湖水东，朝来佳气郁葱茏。鹤飞琼圃三株树，鳌戴昆仑小朵峰。雨里买鱼溪友过，花间吹笛野人逢。朝簪傥掷归相候，一个桃枝瘦竹筇。  

○书画舫  

小筑中流便翼然，窗开面面见清泉。微风澹生文采，如坐米家书画船。  

○题章氏园亭 【录二。】  

壶中堂  
□□□亭  

△壶中堂  

身在蓬瀛亦醉乡，清冰出壑置高堂。谁知天上风云阙，不似人间日月长。  

△□□□亭  

□□亭下花如锦，野蝶山蜂总不知。独把一杯芳昼永，美人□我唱《杨枝》。  

○书声斋即事  

书声斋底有新凉，行李挑诗上夜航。月色满襟随我去，秋花如玉为谁香？十年客路知今日，百里胥门尚故乡。朝□太平沾寸禄，不愁白首未为郎。  

○题冯文仲画秋亭野望  

黄叶萧萧声自雨，西风夜作离人语。秋亭野色满江南，谁捣玄霜千万杵。  

○送人之江东典史  

海上潮生书画船，秋风此别遂三年。青山近郭容君客，绿水小桥人采莲。笑我闲居随造物，看君高步似神仙。江东故旧还相问，白雪新来欲满颠。  

○月伯明讲经与玉山各赋二绝以寄  

玉笛飞空过洞庭，西山不改旧时青。短长桥下风雨夜，知是老龙来听经。  
月□影散阎浮树，风送将开智慧花。□约清秋□□□，□□□□列毘阇。  

○西园分韵得何字  

□日西园萃森爽，乘闲领客径相过。洑池新水浮皋陆，石□□华□幔坡。自笑谬称三语掾，谁能更作《五噫歌》。晚来幽思政倾倒，跋马且归愁奈何。  

○来鹤亭得飞字韵  

挹□来鹤亭，主人闿竹扉。鹤来为客舞，玄裳缟其衣。客起为鹤歌，相与澹忘机。况兹暮春候，微风荡晴晖。摘花散□□，饮芳而食菲。古香杂龙麝，新茗试枪旗。真乐足清赏，□□□玄微。作者纪七人，分题咏而归。明朝当复来，故恐□红稀。为君引横玉，再奏鹤南飞。  

○书声斋阄韵得长字  

昔我去西斋，含凄逐飘荡。今我归西斋，觞情集遐想。气节忽变迁，宇宙一俯仰。我书时复读，我琴久绝响。凯风自南来，户庭飒以爽。搔首□良朋，于焉共清赏。欢将酒洽浃，愁借酒涤荡。慨彼岐路人，行行屐几緉。岂不念厥初，胡为绁尘鞅。永怀柴桑翁，度其触类长。  

○题熊松云画茅山秋色图  

□□先生□□传，仙茅□□□何年。山青云白秋如画，此□□□第八天。  
山云护芝田，山雨清菌阁。中有学仙人，吹箫侍鸾鹤。  

○吴仲圭折枝竹  

凤去梁王宅，苔荒习氏池。阿谁春雨里，见得翠蛾眉。  

○娄东园分韵得四字  

至正八年夏，六月日踰四。故人海上来，朋游若云萃。置酒娄东园，清阴障嚣滓。谈锋落秋霜，炎飙变凉思。盘餐杂疏□，令举飞觞至。岂无丝与竹，相与乐文字。西亭及野航，于焉得晚莅。新题到画壁，草木亦葱翠。浮生一萍流，驩会良未易。载歌《秋水篇》，周还缓归辔。  

○招饮野航亭简谢玉山主人  

高君自家会，招此真率宾。 【一作「野航荡秋水，式燕娱嘉宾。」】 昔人酒令图，一行当一新。少焉日卓午，飞马秋风尘。 【一作「郎君跨鞍马，快踏西风尘。」】 国色□皓齿，天香堕舞裀。祇愁草茅土， 【一作咏。】 形秽珠玉滨。  

○题张戡瘦马图  

棱棱出神骨，翼翼照龙光。顾影时思战，长鸣势欲骧。征鞍□儿女，远道负糇粮。归到龙沙日，秋风苜蓿长。  

○题岳王墓  

旌忠函骨北山根，一过西湖一断魂。独扫金人归朔漠，长驱铁马到中原。奸邪百代空遗臭，父子终天尚雪冤。墓木屯阴森战戟，萧萧风雨泣黄昏。  

○秋日燕古塘兰若分韵得入字  

秋日上阑干，秋风下原隰。萍流三十年，岂不念乡邑。归来南山下，故垄谋稍葺。一锡借招提，松光照书籍。□□□□□，良朋偶云集。解襟纳新凉，开樽揽芳裛。起处适自如，献酬不拜揖。于时发清豪，分韵纪雅什。乐哉固无涯，所贵相讲习。西林趣鸣禽，翳翳景将入。  

○次韵  

索居郭外景萧疏，况是秋风落木初。少出不知今日事，老来犹读古人书。题诗远寄何烦尔，载酒相过尚忆渠。见说汾阳多贵客，问君谁是马相如。  

○题虞瑞岩描水仙花  

离思如云赋洛神，花容婀娜玉生春。凌波袜冷香魂远，环佩珊珊月色新。  

○题西园雅集图  

宋家全盛日，戚里肃高风。四海才华萃，西园爽气浓。衣冠名教异，兴趣一时同。雅好随宾客，风流见主翁。珍藏出古物，能事竞新功。离席高谈永，行厨异味重。台池迷远近，杖屦任西东。竹色仍多碧，蕉花也自红。文章关世道，富贵感秋蓬。良会难为数，清驩未易穷。兰亭祓禊事，金谷绮罗丛。回首俱陈迹，君看图画中。  

○题画鸡冠花  

何处一声天下白，霜华晚拂绛云冠。五陵斗罢归来后，独立秋亭血未干。  

○题倪元镇云林图  

昔从云林游，灵光散霞外。回薄万古情，逍遥五□态。临流以濯缨，息阴为解带。浩歌激清商，参参动天籁。  

○和韵  

天清望不极，逸兴晚来多。新月弦初上，秋华酒半酡。水光摇玉麈，山色舞金鹅。坐久衣裳冷，移舟向涧阿。  

○竹枝词四首  

侬家只在断桥边，劝郎切莫下湖船。湖船无柁难轻托，白日风波在眼前。  
晚凉船过柳洲东，荷花香里偶相逢。剥将莲肉猜拳子，玉手双开各赌空。  
冰肌玉骨自清凉，藕花十里锦云香。一朵红衣初脱卸，那将莲子打鸳鸯。  
家住西湖第四桥，自从丱角学吹箫。年来愁得两鬓雪，吹尽春风那得消。  

○又题岳王墓  

阃外归来狱未成，秦人先自坏长城。九原父子犹全节，万世忠邪不共生。古庙有田供岁祀，思陵无树散秋声。英魂长在青云上，高并西湖月色明。  

○题二乔图  

乔公二姝皆国色，一嫁周瑜一孙策。不缘烈火走曹瞒，邺下三台夸虏获。洛京妆束绝世姿，春风缲缲柳腰肢。深闺娣妹共怜爱，画史想象如当时。嗟嗟二壻人中杰，半道伤摧璚树折。至今恨浓妾命薄，恨似沈沙未消铁。《念奴娇》词歌一阕，愁绝东坡酹江月。  

***◆沧江散人徐舫（沧江散人集）***  

舫字方舟，睦之桐庐人。幼有侠气，好驰马试剑，兼善攻球踘之戏。稍长，幡然悔，即从师受章句，治进士业，为文烂然成章。已而又悔曰：曷习古歌诗以吟咏性情，庶几少遂其愿耳！先是睦多诗人，世号「睦州诗派」，舫悉取而讽咏之，积之既久，圆熟璀璨，明珠走盘，而玉色交映也。复出游江、汉、淮、浙间，与名士相摩切，而诗道益昌。江浙行省参政苏天爵闻其贤，欲荐之。舫曰：吾诗人尔，其可縻以章绂耶？竟避去。日苦吟于云烟出没间，翛然若与世隔，因自号曰「沧江散人」。天大雪，独泛舟钓江中，见者疑其非世间人。元季兵乱，益韬闭不出，易为隐者服，人莫知其踪迹所在。至正丙午正月九日以疾卒，年六十八。有《瑶林》、《沧江》二集，《唐诗通考》藏于家。宋景濂撰《故诗人徐方舟墓铭》所载如此。郡志云「方舟少与青田刘基游，洪武初，基被征，过桐庐，邀之同行。方舟荷蓑笠以见，纵酒赋诗而别」云云。按景濂墓铭，诚意被征，乃在至正庚子。明太祖至戊申始建元洪武，时方舟殁已二年矣。舛讹可笑。而《列朝诗集》小传未经驳正，且云：宋景濂铭其墓曰「明诗人徐方舟」，复何所据乎！  

桐君  
阆仙洞  
云门院  
桐君山二首  
白雁  
月色  
瑶林洞  
钓台  
桐君祠  
张卜山捐俸重修桐君祠  
祠完迎桐君归祀  
独高峰  
尖山  
清冷山  

○桐君  

古昔有仙君，结庐憩桐木。问姓即指桐，采药秘仙箓。黄唐盛礼乐，曷去遯空谷。接迹许由俦，旷志狎麋鹿。槲叶为制衣，松苓聊自服。山中谅不死，时有飞来鹄。余欲访仙晴，云深不可躅。  

○阆仙洞  

天龙古洞几年时，时雨流酥润石衣。流水桃花春不老，乱山云树翠相依。碧鸡叫月神魂杳，白鹤凌空仙驭飞。昨夜大风环佩响，洞宾何处浪吟归？  

○云门院  

西来宝剎几年深，寂寂松关掩白云。风里草香山麝过，雨中果熟野猿分。楼台锁翠幽林静，钟鼓飞声下界闻。头白老僧相对坐，懒将面目看韩文。  

○桐君山二首  

仙驭乘鸾去不停，青山依旧抱荒城。风香药草春云暖，露冷桐花夜月明。县近故庐堪认姓，鹤归华表自呼名。千年往事俱尘土，时听樵林吹笛声。  
晓上桐君宿雾收，岚光苍翠恣夷犹。丹炉秘诀归仙子，清景吟怀属士流。七里滩横孤棹影，立山钟响五更头。古来潇洒称名郡，莫把繁华数汴州。  

○白雁  

出塞风沙不浣衣，要分秋色占鸥机。远书玉字传霜信，斜落银筝映冷晖。楚泽云昏无片影，湘江月黑见孤飞。当年系帛还苏武，汉节仍全皓首归。  

○月色  

误踏瑶阶一片霜，侵鞋不湿映衣凉。照来云母屏无迹，穿入水晶帘有光。雪影半窗能共白，梅花千树只多香。故人疑似见颜面，残夜分明在屋梁。  

○瑶林洞 【按郡志，舫避居于此，着《瑶林杂咏》一卷。】  

洞传缑岭似，仿佛玉笙清。石或藏渔鼓，云从隔犬声。乍居人颇怪，异听耳初惊。子晋壶天有，莫疑彩凤鸣。  

○钓台  

子陵何为隐，汉爵不肯受。天子下皆臣，独称天子友。平生一羊裘，甘作烟波叟。迨今双台石，高风清宇宙。夫何钓者徒，千古祠弗朽。烈烈云台功，丹青今在否？  

○桐君祠  

山势联翩青凤凰，梧桐花老旧祠堂。神仙往昔千年事，岩谷犹今百草香。世代无人谈甪绮，衣冠有像配羲皇。仍传松顶双双鹤，沧海飞来岁月长。  

○张卜山捐俸重修桐君祠  

先生远有烟霞趣，镌玉捐金隐者祠。瑶草久荒云一片，碧桐仍见凤双枝。芙蓉日静文书暇，杖履春来啸咏迟。他日幽期何处好，寒松花发鹤归时。  

○祠完迎桐君归祀  

天乐遥风散碧扉，躬劳幕长迎仙归。闲云敛敛凝盖立，白鹤亭亭向水飞。上世人传草木食，幽情自寄渔樵衣。春来岩谷百花发，胜日携壶上翠微。  

○独高峰  

屹立乾坤不问年，独高高出万重山。塔簪顶上天梯峻，路出空中石磴艰。云叶孤飞终莫碍，斗杓斜倚竟难攀。崇高岂是丘陵伍，泰岳分明伯仲间。  

○尖山  

鬼削天镵万仞尖，鸿蒙判后只巍然。丹青色澹笼晴日，水墨光浓罩翠烟。岸比群峰咸拱翠，江南一柱独擎天。天然大笔谁能把，为扫鹅溪万幅笺。  

○清冷山  

万仞寒容尺度量，巍然亘古独苍苍。三秋风露松梢月，九夏林泉石上霜。野径晴烟笼树白，危峰暮霭接天黄。我游乘兴吟魂爽，浪欲骑鹏谒帝乡。
