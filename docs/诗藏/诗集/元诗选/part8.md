---
title: 第8部分
index: true
icon: editor
order: 8
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选初集•辛集 （上）

铁崖先生杨维桢（古乐府　复古诗　铁崖先生集）  
可闲老人张昱（庐陵集）  
云林先生倪瓒（清閟阁稿）  
静思处士郭钰（静思集）  
周处士霆震（石初集）  
最闲园丁王逢（梧溪集）  
云■〈鼎页〉天民叶颙（樵云独唱）  
曲江老人钱惟善（江月松风集）  
华布衣幼武（黄杨集）  
丁孝子鹤年（海巢集）  
元帅吉雅谟丁  
应奉爱理沙  
吴惟善  
玉山主人顾瑛（玉山璞稿）  

***◆铁崖先生杨维桢（古乐府***　复古诗　铁崖先生集）  

维桢，字廉夫，会稽人。登泰定丁卯进士，署天台尹，改钱清场盐司令，迁江西等处儒学提举。会兵乱，避地富春山，徙钱塘。张士诚招之，不往，又忤达识丞相，自苏徙松。明洪武二年，召修礼乐书，维桢谢曰：岂有八十岁老妇，就木不远，而再理嫁者邪！赋《老客妇词》以进。赐安车诣阙，留百二十日，以白衣乞骸骨，放还。卒年七十有五。廉夫尝居吴山铁冶岭，故号铁崖。过太湖，得莫邪铁笛，又称铁笛道人。筑室松江上，有小蓬壶、草玄阁诸胜。海内荐绅大夫，与东南才俊之士，造门纳屦，殆无虚日。玉山草堂之会，推主敦盘。笔墨横飞，铅粉狼藉，或戴华阳巾，披鹤氅，踞船屋上，吹铁笛，作《梅花弄》，坐客皆蹁跹起舞，以为神仙中人也。所著书数百卷，其《古乐府》尤盛行。张伯雨曰：《三百篇》而下，不失比兴之旨，惟《古乐府》为近。今代李季和、杨廉夫遂称作者。廉夫上法汉、魏，而出入少陵、二李之间，故其所作，隐然有旷世金石声，又时出龙鬼蛇神，以眩荡一世之耳目，斯亦奇矣。元诗之兴，始自遗山。中统、至元而后，时际承平，尽洗宋、金余习，则松雪为之倡。延佑、天历间，文章鼎盛，希踪大家，则虞、杨、范、揭为之最。至正改元，人材辈出，标新领异，则廉夫为之雄。而元诗之变极矣！明初，袁海叟、杨眉庵辈皆出自铁门。钱牧斋谓铁体靡靡，久而未艾，斯言未足以服铁崖也。  

履霜操  
雉朝飞  
石妇操  
独禄篇  
乌夜啼  
鸿门会  
臙脂井  
宿瘤词  
梁家守藏奴  
虞美人行  
六宫戏婴图  
城西美人歌  
崔小燕嫁辞  
长洲曲  
琵琶怨  
内人吹笛词  
奔月巵歌  
箫杖歌  
皇娲补天谣  
龙王嫁女词  
湖龙姑曲  
修月匠歌  
五湖游  
苕山水歌  
庐山瀑布谣  
花游曲  
古愤  
采菱曲  
春芳曲  
南妇还  
梁父吟  
要离冢  
白雪辞  
盐商行  
花门行  
征南谣  
贫妇谣  
留肃子歌  
冶师行  
五禽言  
匹鸟曲  
斗鸡行  
白翎鹊辞二章  
杀虎行  
城门曲  
饮马窟  
侠客词  
牧羝曲  
桑阴曲  
贞妇词  
三阁词  
连理枝  
玉蹄騧  
商妇词二首  
春波曲  
采莲曲二首  
杨柳词  
赌春曲  
玉镜台  
闻雁篇  
买妾言  
续弦言  
归客误  
自君之出矣二首  
吴子夜四时歌四首  
阳台曲  
昭阳曲  
焦仲卿妻  
小临海曲十首  
桂水五千里二首  
西湖竹枝歌九首  
吴下竹枝歌七首  
漫兴七首  
冶春口号七首  
春侠杂词八首  
燕子词二首  
小游仙十首  
海乡竹枝歌四首  
烽火辞  
去妾辞  
宫词十二首  
女史咏十八首  
香奁八咏  
续■〈敛上巾下〉二十首  
寄张伯雨  
送罗太初北游  
游开元寺憩绿阴堂  
赠溧阳马闲云炼师  
四月四日偕蜀郡袁景文大梁程冲霄益都张翔远云间吕德厚会稽胡时敏汝南殷大章同游钱氏别墅饮于菊亭僧舍赋此书于壁  
追和鲜于公寄山斋先生钓石诗  
送钱思复之永嘉山长  
送费梦臣北上并简十八丈  
钱塘怀古率堵无傲同赋  
访倪元镇不遇  
西湖  
留别浯溪诸友  
次韵黄大痴艳体  
寄卫叔刚  
......  

○履霜操 【并序。】  

琴操有《履霜》，谓尹吉甫子伯奇为后母谮而见逐，自伤而作也。其词曰：「朝履霜兮采晨寒，考不明其心兮信谗言。何辜皇天兮遭斯9，痛殁不同兮恩有偏，谁说硕兮知此冤。」使是词果出伯奇，则伯奇不得希于舜矣。予为之补云。  
霜鲜鲜兮草戋戋，儿独履兮儿宿野田。衣荷之叶兮叶易穿，采楟花以为食兮食不下咽。嗟儿天父兮天胡有偏，我不父顺兮宁不儿怜，履晨霜兮泣吾天。  

○雉朝飞 【并序。】  

琴操有《雉朝飞》，多指牧犊子之作。据扬雄所记，则曰：《雉朝飞》者，卫女傅母之所作也。卫女嫁齐太子，中道太子死，问傅母，傅母曰：且往当丧。丧毕，女不肯归，终之以死。傅母悔之，取女所自操琴于冢上鼓之。忽有雉出墓中，傅母抚雉曰：女果为雉也，言未毕，雉飞而起，故其操曰《雉朝飞》。予以牧犊之叹不如卫女之善死有关世教也。故赋以补旧乐府之缺云。  
雉朝飞，一雄挟一雌，雄死雌誓黄泥归。卫女嫁齐子，未及夫与妻。青缡绾素结，一死与之齐。人言卫女荡且离，乌得冢中有雉飞？琴声鼓之闻者悲。  

○石妇操 【并序。】  

石妇即望夫石也，在处有之，诗人悲其志与精卫同，不必问其主名也。予为词补入琴操云。  
峨峨孤竹冈，上有石鲁鲁。山夫折山花，岁岁山头歌石妇。行人几时归？东海山头有时聚。行人归，啼石柱，石妇岑岑化黄土。 【铁崖与李季和在吴下论古今人诗，季和举酒属杨曰：廉夫崛强，作汉魏古乐府，亦能作昌黎伯琴操乎？杨亟请题，赋毕，季和拍几三叫曰：「杨廉夫铁龙精也！」】  

○独禄篇 【并序。】  

古乐府《独禄篇》，为父报仇之作也。太白拟之，转为雪国耻之词。予在吴中，见有父仇不报，而与之共室处者，人理之灭甚矣！为赋此词，以激立孝子之节云。  
独禄独禄恶水浊，仇家当族，孝子免污辱。孝子躯干小，勇气满九州岛，拔刀削中睨父仇。父仇未报，何面上父丘。漆仇头，为饮器。脔仇肉，为食嘬，头上之天纔可戴！  

○乌夜啼 【并序。】  

古乐府《乌夜啼》者，宋王义庆妓妾报赦之词，予为补之，而少见规诫之义云。  
笼葱高树青门西，夜夜栖乌来上啼。报君凶，报君喜，愿君高树成连理。啼乌夜夜 【一作生。】 八九子，莫使君家高树移，乌生八九乌散飞。  

○鸿门会  

天迷关，地迷户，东龙白日西龙雨。撞钟饮酒愁海翻，碧火吹巢双猰。 【暗言范增、项庄。】 照天万古无二乌，残星破月开 【一作来。】 天余。 【一作隅。此言沛公当独王天下，羽不得分也。】 座中有客天子气，左股七十二子连明珠。军声十万振屋瓦，拔剑当人面如赭。将军下马力拔山，气卷黄河酒中泻。剑光上天寒彗残，明朝画地分河山。将军呼龙将客走，石破青天撞玉斗。 【富春吴复曰：先生酒酣时，常自歌是诗。此诗本用贺体，而气则过之。】  

○臙脂井  

井无水，荒龙椅。不得如，巴马子。仰天夜见黄姑星，水底喽喽话红鬼。井中之人不徇死，宫人斜在雷塘趾。 【一作尾。斜，宫人冢也。】  

○宿瘤词  

采桑女，项如罂。 【叶汪。】 受教采桑，不受教观大王。大王聘之居中房，旧衣不换新衣裳。采桑女，项如罂。宫中掩口笑喤喤，尧舜桀纣陈兴亡，中宫笑口惭且惶。服后服，正后宫， 【叶光。】 卑宫室，亲蚕桑。减弋猎，斥优倡。诸侯玉帛走东方，王上帝号声煌煌。  

○梁家守藏奴  

将军椒房亲，跋扈阚如虎。嗟嗟孙家儿，岂识鸢肩主。有司夜捕帑，藏婢及人母。紫金与白珠，没入将军府。吁嗟乎！梁家婢，何太苦。不知 【一作如。】 将军妻，秦宫妇。三主六君七贵人，明日飞花乱红雨。  

○虞美人行  

拔山将军气如虎，神骓如龙蹋天下。 【叶户。】 将军战败歌楚歌，美人一死能自许。苍皇 【一作怆怛。】 伏剑荅危主，不为野雉随仇虏。江边碧血吹青雨，化作春芳悲汉土。  

○六宫戏婴图  

黄云复壁椒涂苏，银床水喷金蟾蜍。宜男草生二月初，燕燕求友乌将雏。芙蓉花冠金结缕，飘飘尽是瑶台侣。宫中个个承主恩，岂复君王梦神女。栴檀小殿吹天香，新兴髻子换宫妆。中有一人类虢国，净洗脂粉青眉长。百子图开翠屏底，戏弄孲孲未生齿。侍奴两两舁锦□，不是唐家绿衣子。兰汤浴罢春昼长，金盘特泻荔枝浆。雕笼翠哥手擎出，为爱解语通心肠。宣州长史耽春思，工画伤春欠春意。吴兴弟子广王风，六宫猫犬无相忌。君不见玉钗淫鼋戕汉孤，作歌请献螽斯图。  

○城西美人歌 【并序。】  

丙戌花朝后一日，与客游长城之灵山，宴于城东老人所。时偕游者，城中美人灵山秀也，酒酣作《城西美人歌》。  
长城嬉春春半强，杏花满城散余香。城西美人恋春阳，引客五马青丝缰。美人有似真珠浆，和气解消冰炭肠。前朝丞相灵山堂，双双石郎立道傍。当时门前走犬马，今日丘垄登牛羊。美人兮美人，舞燕燕，歌莺莺，蜻蜓蛱蜨争飞扬。城东老人为我开锦障，金盘荐我生槟郎。美人兮美人，吹玉笛，弹红桑，为我再进黄金觞。旧时美人已黄土，莫惜秉烛添红妆。  

○崔小燕嫁辞  

阖闾城中三月春，流莺水边啼向人。崔家姊妹双燕子，踏青小靴红鹤觜。飞花和雨着衣裳，早装小娣嫁文央。离歌苦惜春光好，去去轻舟隔江岛。东人西人相合离，为君欢乐为君悲。  

○长洲曲  

长洲水引东江潮，潮生暮暮还朝朝。只见潮头起郎柂，不见潮尾回郎桡。昨夜西溪买双鲤，恐有郎椷寄连理。金刀剖腹不忍食，尺素无凭脍还委。西溪之水到长洲，明日啼红临上头。  

○琵琶怨  

蜀丝鸳鸯织锦绦，逻檀凤皇斲金槽。弦抽瓮茧五色豪，双成十指声嘈嘈。冢头青草天山雪，眼中红冰嵬下血。哀弦凄断感精烈，池上蕤宾跃方铁。  

○内人吹笛词 【为顾瑛题盛子昭画。】  

天宝年来教春坊，紫云制曲吹宁王。美人何处窃九漏，耳谱亦解传《伊》、《凉》。鹍弦转断黄金轴，独据胡床弄横玉。冶情忽逐野莺飞，十指红蚕迷起伏。御沟水暖浴鵁鶄，天地久无征战声。芙蓉杨柳自摇落，岂识黄云边塞情。西楼今夜月色午，内人思仙望河鼓。白日萧条凤不来，井梧风动神乌语。  

○奔月巵歌 【为茅山外史张伯雨赋。】  

神犀然光射方诸，海水拆裂双明珠。大珠飞上玉兔臼，小珠亦奔银蟾蜍。千年太阴炼成魄，岂识妖蟆吞啖厄。刳胎乃堕欢伯计，玉斧椎开桃扇核。茅山外史海上来，拾得海月称奇哉。按剑或为龙鬼夺，掷手自戏仙人杯。雄雷雌电绕丹屋，顾兔清光吞在腹。醒来不记墨淋漓，尘世随风散珠玉。铁崖仙客气如虹，金桥银桥游月宫。素娥饮以白玉醴，羽衣起舞千芙蓉。居然月宫化鲛室，坐见月中清泪滴。我方醉卧玉兔傍，但觅大魁酌天浆。 【一作酒。】 不用白兔长生药，不用千年不死方。  

○箫杖歌 【为永嘉玑天则道人赋。】  

空心劲草琅玕节，瘦如笔枝赤如铁。壶公手中曾掷之，黄公石上飞星裂。玑天道人双眼青，见之不减九节藤。神丁未窥混沌窍，中有万壑铜龙声。道人亲凿崆峒玉，九漏玲珑尺度足。黑蛇飞来膝上横，道人手中啸鸾鹄。自言奇音不敢作，寒星堕地风折岳。去年台山解虎斗，今年狼山敲豸角。铁崖相见洞庭东，腰间笛佩苍精龙。湘江雨脚吹雌风，相呼道人木上座，杖陂水拔须眉峰。  

○皇娲补天谣  

盘皇开天露天丑，夜半天星堕天狗。璇枢缺坏奔星斗，轮鸡环兔愁飞走。圣娲巧手炼奇石，飞廉鼓鞴虞渊赤。红丝穿饼补天穿，太虚一碧玻璃色。辐旋毂转 【一作奠。】 四极正，高盖九重县水镜。三光不凋河不泄，天上神仙宅金阙。当时坤母亦在傍，下拾残灰补地裂。  

○龙王嫁女词 【并序。】  

海滨有大小龙拔水而飞，雷车挟之以行者，海老谓之龙王嫁女，故赋此辞。率匡山人同赋。  
小龙啼春大龙恼，海田雨落成沙炮。天吴擘山成海道，鳞车鱼马纷来到。鸣鞘声隐佩锵琅，璚姬玉女桃花妆。贝宫美人笄十八，新嫁南山白石郎。西来态盈庆春壻，结子蟠桃不论岁。秋深寄字湖龙姑，兰香庙下一双鱼。  

○湖龙姑曲  

湖风起，浪如山，银城雪屋相飞翻。白鼍竖尾月中泣，倒卷君山轻一粒。浪中拍碎岳阳楼，万斛龙骧半空立。雨工骑羊鞭迅雷，红旗白盖蚩尤开。青娥鬒发红蓝腮，紫丝络头双黄能，《神弦》 【《神弦》十一中之一。】 歌急龙姑来。  

○修月匠歌 【并序。】  

按《酉阳杂俎》，太和初，有王秀才游嵩山，迷道，见一人枕幞而坐曰：君知月乃七宝合成乎，月势如丸，其影则日烁其凹处也。常有八万三千户修之，予即一数。因作《修月匠歌》。  
天公弄丸七宝钿，脆如琉璃拆如线。月中斤人八万户，勅赐仙厨琼屑饭。什什伍伍入杳冥，妙手持天轻欲旋。千斤宝斧运化钧，混沌皮开精魄见。羿家奔娥太轻脱，须臾蹋破莲花瓣。十二山河影碎中，轮郭重完冰一片。缥缈长悬玉臼飞，坚牢永结妖蟆患。封辞何用虮虱臣，功成万古蒙天眷。一归兰路 【一作诏。】 不知年，兔子花开三万徧。  

○五湖游  

鸱夷湖上水仙舟，舟中仙人十二楼。桃花春水连天浮，七十二黛吹落天外如青沤。道人谪世三千秋，手把一枝青玉虬。东扶海日红桑樛，海风约住吴王洲。吴王洲前校水战，水犀十万如浮鸥。水声一夜入台沼，麋鹿已无台上游。歌吴歈，舞吴钩， 【一作剑。】 招鸱夷兮狎阳侯。楼船不须到蓬丘，西施郑旦坐两头。道人卧舟吹铁笛，仰看青天天倒流。商老人，橘几弈。东方生，桃几偷。精卫塞海成瓯窭，海荡邙山漂髑髅，胡为不饮成春愁。  

○苕山水歌 【一作火耕陈帝坟。】  

苕山如画云，苕水如篆文。使君画船山水里，荡漾朝晖与夕曛。中流棹歌惊水鸭，捷如竞渡千人军。渡头刘阮郎，清唱烟中闻。为设胡麻饭，招手越罗蚡。既到车山口，还过■〈青盍〉水濆。东盛■〈土斗〉前折杨柳，西庄漾下纫香芹。东村击鼓送将醉，西村吹笛迎余醺。三日新妇拜使君，野花山叶斑斓裙。使君本是龙门客，宫衫脱锦披黄斤。愿住吴侬山水国，不入中朝鸾鹄群。酒酣更呼酒，挽衣劝使君。游丝蜻蜓日款款，野花蛱蝶春纷纷。君不见城南风起寒食近，老农火耕陈帝坟。  

○庐山瀑布谣 【并序。】  

甲申秋八月十六夜，予梦与酸斋仙客游庐山，各赋诗。酸斋赋《彭郎词》，予赋《瀑布谣》。  
银河忽如瓠子决，泻诸五老之峰前。我疑天仙 【一作孙。】 织素练，素练脱轴垂青天。便欲手把 【一作借。】 并州剪，剪取一幅玻璃烟。相逢云石子，有似捉月仙。酒喉无耐夜渴甚，骑鲸吸海枯桑田。居然化作十万丈，玉虹倒挂清泠渊。  

○花游曲 【并序。】  

至正戊子三月十日，偕茅山贞居老仙、玉山才子，烟雨中游石湖诸山。老仙为妓者璚英赋《点绛唇》词，已而午霁，登湖上山，歇宝积寺行禅师西轩。老仙题名轩之壁，璚英折碧桃花下山。予为璚英赋《花游曲》，而玉山和之。  
三月十日春蒙蒙，满江花雨湿东风。美人盈盈烟雨里，唱彻湖烟与湖水。水天虹女忽当门，午光穿漏海霞裙。美人凌空蹑飞步，步上山头小真墓。华阳老仙海上来，五湖吐纳掌中杯。宝山枯禅开茗椀，木鲸吼罢催花板。老仙醉笔石阑西，一片飞花落粉题。蓬莱宫中花报使，花信明朝二十四。老仙更试蜀麻笺，写尽春愁子夜篇。  

○古愤  

阴阴璞玉抱，幽幽雌剑鸣。玉屈有时白，剑孤有时并。如何妾玉身，长抱碈石名。如何妾剑身， 【一作声。】 指为妖铁精。天乎如有情，蚀月为妾明。地乎如有情，河水为妾清。  

○采菱曲  

若下清塘好，清塘胜若耶。鸳鸯飞镜浦，鸂■〈涑鸟〉睡银沙。两桨夹螳臂，双榔交犬牙。照波还自惜，艳色似荷花。袖惹红萍湿，裙牵翠蔓斜。大堤东过客，背面在蒹葭。日落江风起，清歌杂笑哇。  

○春芳曲  

春容不再芳，春华不再扬。我欲倩游丝，花前系春阳。春阳不可系，游丝徒尔长。飞来双蛱蜨，缀我罗衣裳。顿足起与舞，上下随春狂。  

○南妇还 【并序。】  

南妇有转徙北州者，越二十年复还。访死问生，人非境换。有足悲者，为赋之。  
今日是何日？恸返南州岐。汩汩东逝水，一日有西归。长别二十年，休戚不相知。去时虿 【一作鬓。】 发青，归来面眉黧。昔人今则是，故家今则非。脱胎有父母，结发有夫妻。惊呼问邻里，共指冢累累。访死欲穿隧，泣血还复疑。白骨满丘山，我逝其从谁？  

○梁父吟  

步出齐城门，上陟独乐峰。梁父昂雉堞，荡阴夷鬣封。齐国杀三士，杵臼不能雄。所以《梁父吟》，感叹长笑翁。吁嗟长笑翁，相汉起伏龙。关张比疆冶，将相俱和同。上帝弃炎祚，将星堕营中。抱膝和《梁父》，《梁父》生悲风。  

○要离冢  

金昌亭下路，春草没荒丘。云是要离冢，令人生古愁。侏儿三尺干，不佩双吴钩。中包猛士胆，白日照高秋。忍死屠骨肉，视身若蜉蝣。荆轲不了恨，庆忌成身谋。如何五噫客，死与尔同仇。  

○白 【一作积。】 雪辞  

痴云驾日日为黄，白光半夜漏东方。广寒兔老玉发蜕，一箭刚风落人世。锦宫肉屏香汗溶，酒如春江饮如虹。彩鸾帘额不受卷，酒面洗作梨花风。阶前狮子积不坏，十日琼田换尘界。金钲取挂扶桑晓，照见琼田出寒莩。  

○盐商行  

人生不愿万户侯，但愿盐利淮西 【一作「两淮」。】 头。人生不愿万金宅，但愿盐商千料舶。大农课盐析秋毫，凡民不敢争锥刀。盐商本是贱家子，独与王家埒富豪。亭丁焦头烧海榷，盐商洗手筹运握。入席一囊三百斤，漕津牛马千蹄角。司纲改法开新河，盐商添力莫谁何。大艘钲鼓顺流下，检制孰敢悬官铊。吁嗟海王不爱宝，夷吾筴之成伯道。如何后世严立法，祗与盐商成富媪。鲁中绮，蜀中罗，以盐起家数不多。只今谁补货殖传，绮罗往往甲州县。  

○花门行  

大唐宇宙非金瓯，黄头奚儿蟆作虬。跳梁河陇翻九土，惊呼 【一作乌。】 夜半呼延秋。朔方健儿袖双手，战马伤春舞杨柳。当时天骄不借兵，渭阙黄旗仆来久。快哉健鹘随手招，渡河万匹疾如猋。白羽若月筋簳骄，弯弓仰天落胡旄。吁嗟健鹘有如许，邀我 【一作功。】 索花固其所。明年西下崆峒兵，壮士重忧折天柱。折天柱，唐无人，引狼殪虎狼非麟。空令汉女嫁非匹， 【穹】 【穷】 庐夜夜愁寒云。  

○征南谣  

钱塘江头点行军，大艘金鼓声殷殷。千里万里鸡犬绝，杳杳南国深蛮云。蛮邦父母苦不仁，九重天子深无闻。草间弄兵本锄梃，聚力四万称孤君。皇华遣使宣主恩，横草未立终童勋。闽南总戎赐斧钺，紫髯一拂清妖棼。六驳生来食虎尊，猛虎虽猛宁同群。于乎猛虎虽猛宁同群，城狐社鼠何足云！  

○贫妇谣  

西家妇，贫失身。东家妇，贫无亲。红颜一代难再得，曒曒南国称佳人。夫君求昏多礼度，三日昏成戍边去。龙蟠有髻不复梳， 【一作「闭门花落春不知」。又作「闭门花落青春深」。】 宝瑟无弦为谁御。朝来采桑南陌周，道旁过客黄金求。黄金可弃不可售，望夫自上西山头。夫君生死未知所，门有官家赋租苦。姑嫜继殁骨肉孤，夜夜青灯泣寒杼。西家妇作倾城姝，黄金步摇绣罗襦。东家妇贫徒自苦，明珠不传青州奴。为君贫操弹修竹，不惜红颜在空谷。君不见人间宠辱多反复，阿娇老贮黄金屋。  

○留肃子歌  

留肃子，草衣儒，居无室屋出无驴。十年落魄走吴下，一日奋迅游天都。自言袖有黄帝书，淮荒海盗及吴租。大臣不讳省中木，法官交讥台上乌。草衣言事不畏死，请剑欲斩崔司徒。  

○冶师行 【并序。】  

赠缑氏子名长弓，太湖中人，与予铸铁笛者也。通文史，又善铸铁冠如意。自云将铸湖心镜，求予诗，歌之云。  
湖中冶师缑长弓，有如汉代陶安公。七月七日与天通，朱雀飞来化青童，且莫随仙踏飞鸿。道人铁笛已在手，铁冠八柱凌乔嵩。皇帝一统诛群凶，猛士干将无所庸。还徼上青子，天上裨重瞳。江心火雹流赤虹，云凝雾结愁蟠龙。  

○五禽言 【并序。】  

禽言无出梅都官之作，予犹惜其句律佳而无风劝之意。故予制五禽言，言若拙而意颇关风劝焉。  
唤起唤起东方明，门前已如市。上林有乌杀司晨，苦杀萧娘睡方美。  
提胡卢，提胡卢，沽酒何处沽。乌程与若下，美酒高无价。小姑典金钗，劝郎醉即罢。君不见城中官长壶卢提，十日九日醉如泥。  
姑恶姑恶姑不恶，妾命苦。姑有孝女，姑为慈母，妾亦甘为东海妇。  
子归子归子不归，白头阿■〈弥上女下〉慈且悲。子弗归，待何时？君不见西江处士章九华。十年去赴丘园科，母死妻啼未还家。  
行不得哥哥，我不行，奈我何！西山有豺虎，西江有风波。风波尚可壶，豺虎尚可罗。努儿关，平地多，行不得哥哥。  

○匹鸟曲  

建章宫中匹瓦飞，太液浮起双红衣。文塘小径迎春归，春红莲叶春猗猗。金丸娇郎故惊起，白头双飞誓双死。上林雁妇忍流离，九疑伥伥天万里。长干沙头人望夫，愿托锦领西江书。结生不作白头伴，结死须作青陵乌。  

○斗鸡行  

两雄勇锐夸匹敌，老距当场利如戟。氄毳毰毸猬刺张，怒咽磈礧嗔睛碧。剑心一动碎花冠，口血相污胶彩翼。何当罢斗作啼声，埭上梨花春露滴。  

○白翎鹊辞二章 【并序 【明成化本序作「朔客弹四弦有《白鸰鹊》调。鹊盖能制猛兽，尤善禽鴐鹅也。为作《翎鹊辞》。」】 。】  

按国史脱必禅曰：世皇畋于林柳，闻妇哭甚哀。明日，白翎鹊飞集斡朵上，其声类哭妇，上感之，因令侍臣制《白翎鹊辞》。鹊能制猛兽，尤善禽鴐鹅者也。旧辞未古，为作《白翎鹊词》二章，以补我朝乐府。  
白翎鹊，西极来。 【叶黎。】 金为冠，玉为衣。百鸟见之不敢飞，雄狐猛虎愁神机。先帝亲手鞲，重尔西方奇。海东之青汝何为？下攫草间雉兔肥，奈尔猛虎雄狐狸！  
白翎鹊，来西极，地从翼旋山目侧。边风劲气劲折胶，材官猛箭与之敌，黄狼紫兔不余力。须臾白雪轻，一举千仞直。鴐鹅洒血当空掷。金头玉颈高十尺，千秋万岁逢玉食。  

○杀虎行 【并序。】  

刘平妻胡氏，从平戍零阳。平为虎擒，胡杀虎争夫。千载义烈，有足歌者。犹恨时之士大夫其作未雄，故为赋是章。  
夫从军，妾从主。梦魂犹痛刀箭瘢，况乃全躯饲豺虎。拔刀誓天天为怒，眼中于菟小于鼠。血号虎鬼寃魂语，精光夜贯新阡土。可怜三世不复仇，泰山之妇何足数。  

○城门曲  

谍报越王兵，城门夜不扃。孤臣睛不死，门月照人青。  

○饮马窟  

长城饮马窟，饮马马还惊。宁知呜咽水，犹作宝刀鸣。  

○侠客词  

未许同交死，全身报国仇。太阿飞出匣，欲取贾充头。  

○牧羝曲  

老羝何日乳，归雁忽能言。不逐虞常死，丁零尚有恩。  

○桑阴曲  

妾自夫君戍，桑阴路不通。将军哮似虎，少妇窃秦宫。  

○贞妇词 【一作《渐台曲》。】  

皎日常持信，仓皇不改真。君王符不到，水长渐台倾。  

○三阁词 【一作《臙脂井》。】  

昨夜韩擒虎，将军 【一作「金陵」。】 奏凯回。井中人不死，重带美人来。  

○连理枝  

主家连理木，昨夜一枝零。野藤沿别树，相托万年青。  

○玉蹄騧  

银玉蹄騧，金鞭问妾家。窗开桃叶渡，小艇在荷花。  

○商妇词二首  

荡荡 【一作子。】 发航船，千里复万里。愿持金剪刀，去剪西流 【一作江。】 水。  
郎去愁风水，郎归惜岁华。吴船如屋里，南北共浮家。  

○春波曲  

家住春波上，春深未得归。桃花新水长，应没浣花矶。  

○采莲曲二首  

东湖采莲叶，西湖采莲花。一花与一叶，持寄阿侯家。  
同生愿同死，死葬清泠洼。下作锁子藕，上作双头华。  

○杨柳词  

杨柳董家桥，鹅黄万 【一作几。】 万条。行人莫到此，春色易相撩。  

○赌春曲  

斗草归来后，开筵又赌春。阶前撒珠戏，独 【一作谁。】 是得双人。 【《妆楼记》：洛阳有乐姓者，撒真珠为戏，厚盈数寸。以班螺令妓女酌之，仍各具数，以得双者为胜。得双妓乃作双珠宴以劳主人。】  

○玉镜台  

郎赠玉镜台，妾挂菱花盘。安得咸阳镜，照郎心肺肝。  

○闻雁篇  

楼头闻过雁，只影不成双。一夜狂夫梦，相随到九江。  

○买妾言  

买妾千黄金，许身不许心。使君闻有妇，夜夜《白头吟》。  

○续弦言  

麟角煮为胶，续弦弦在弓。誓将 【一作「丁宁」。】 弦上箭，不 【一作莫。】 射孤飞鸿。  

○归客误  

夜闻归客骑，玉辔鸣匼啑。唤妇开西窗，秋风响桐叶。  

○自君之出矣二首  

自君之出矣，燕去复燕归。思君如荔带，日日抱君衣。  
自君之出矣，草青复草黄。思君如鱼钥，日日守君房。  

○吴子夜四时歌四首 【效刘琨体作。】  

曲尘波欲动，红心草已生。朝来夹城道，流车如水行。  
睡起珊瑚枕，微风度屧廊。芙蓉最高叶，翻水洗鸳鸯。  
秋风吹罗帷，玉郎思寄衣。多情双络纬，啼近妾寒机。  
桦烟嘘席暖，不知寒漏长。朝来玉壶冰，为君添衣裳。  

○阳台曲  

月落望夫山，高台十二鬟。楚宫多妬女，云雨梦中还。  

○昭阳曲  

美人初睡起，内史报兰汤。散尽黄金饼，无寻赤凤皇。  

○焦仲卿妻  

生为仲卿妇，死与仲卿齐。庐江同树鸟，不过别枝啼。  

○小临海曲 【一名《洞庭曲》。】 十首  

日落洞庭波，吴娃荡桨过。道人吹铁笛，风浪夜来多。  
道人铁笛响，半入洞庭山。天风将一半，吹度白银湾。  
仙橘大如斗，浮之过洞庭。江妃浑未识，唤作楚王萍。  
海客报奇事，青天火瓮飞。明朝雷泽底，新有落星矶。  
网得珊瑚树，移栽玛瑙盆。夜来风雨横，龙气上珠根。  
海上双雷岛，浑如滟滪堆。乖龙拔山脚，飞渡海门来。  
潮来神树没，潮归神树青。云里天妃过，龙旗带雨腥。  
客入毛公洞，洞深人不还。明年探禹穴，相见会稽山。  
太液象圆海，金莲夜夜开。水中万年月，照见昆明灰。  
秦峰望东海，云气常飘飘。桑田明日事，奚用石为桥。  

○桂水五千里二首  

桂水五千里，潇湘雨气空。衡山七十二，望见女英峰。  
桂水五千里，南风大府开。象王新贡入，鲛女送珠来。  

○西湖竹枝歌 【一作《小临海曲》。】 九首 【并序。】  

予闲居西湖者七八年，与茅山外史张贞居、苕溪郯九成辈为唱和交。水光山色，浸沈胸次，洗一时尊俎粉黛之习，于是乎有《竹枝》之声。好事者流布南北，名人韵士属和者无虑百家。道扬讽谕，古人之教广矣。是风一变，贤妃贞妇，兴国显家，而《烈女传》作矣。采风谣者，其可忽诸？至正八年秋七月，会稽杨维桢书于玉山草堂。  
苏小门前花满株，苏公堤上 【一作下。】 女当垆。 【一作「水平湖」。】 南官北使须到此，江南西湖天下无。  
鹿头湖船唱赧郎， 【一作「片言许郎金石刚」。】 船头 【一作「阿奴」。】 不宿 【一作是。】 野鸳鸯。为郎歌舞为郎死，不惜 【一作怕。】 真珠成斗量。  
家住西湖 【一作「城西」。】 新妇矶，劝君不唱缕金 【一作「金缕」。】 衣。琵琶元 【一作本。】 是韩朋 【一作冯。】 木，弹得鸳鸯一处飞。  
湖口楼船 【一作「行云」。】 湖日阴，湖中断桥湖水深。楼船 【一作「行云」。】 无柁 【一作心。】 是郎意，断桥无 【一作有。】 柱是侬 【一作奴。】 心。  
病春日日可如何？起向西窗理琵琶。见说枯槽能卜命，柳州衖口问来婆。  
小小渡船如缺瓜，船中少妇《竹枝歌》。歌声唱入空侯调，不遣狂夫横渡河。  
劝郎莫 【一作休。】 上南高峰，劝侬 【一作我。】 莫 【一作「郎休」。】 上北高峰。南高峰云北高雨，云雨相催愁 【一作「随恼」。】 杀侬。  
石新妇 【即秦皇缆石也。】 下水连空，飞来峰前山万重。不辞妾作望夫石， 【一作「妾死甘为石新妇」。】 望来 【一作「萧郎」。】 或 【一作忽。】 似飞来峰。  
望郎一朝又一朝，信郎信似浙江 【一作「钱唐」。】 潮。浙江潮信 【一作「床脚搘龟」。】 有时失， 【一作烂。】 臂上守宫无日消。 【此题各本所载不同，《元诗体要》共有十首，去取互异。今从《西湖竹枝唱和》传本录之。】  

○吴下竹枝歌七首 【率郭羲仲同赋。】  

三箬春深草色齐，花间荡漾胜耶溪。采菱三五唱歌去，五马行春驻大堤。  
家住越来溪上头，臙脂塘里木兰舟。木兰风起飞花急，只逐越来溪上流。  
宝带桥西江水重，寄郎书去未回侬。莫令错送回文锦，不答鸳鸯字半封。  
马上郎君双结椎，百花洲下买花枝。罟罛冠子高一尺，能唱黄莺舞雁儿。  
《白翎鹊操》手双弹，舞罢胡笳十八般。银马杓中劝郎酒，看郎色似赤瑛盘。  
骑马当轩鹄觜靴，西风马上鼓琵琶。内家队里新通籍，不是南州百姓家。  
小娃十岁唱桑中，尽道吴风似郑风。不信柳娘身不嫁，真珠长络守宫红。  

○漫兴七首 【并序。】  

学杜者必先得其情性语言而后可，得其情性语言，必自其漫兴始。钱塘诸子喜诵予唐风，取其去杜不远也。故今漫兴之作，将与学杜者言也。  
■〈青盍〉画溪头翠水家，水边短竹夹桃花。春风嗾人狂无那，走觅南邻羯鼓挝。  
丈人接■〈罒离〉白毡裁，花边下马不惊猜。环沈溪头买酒去，高堂寺里看碑来。  
长城女儿双结丫，陈皇宅前第一家。生来不识古井怨，唱得后主《后庭花》。  
杨花白白绵初迸，梅子青青核未生。大妇当垆冠似瓠，小姑吃酒口如樱。  
今朝天气清明好，江上乱花无数开。野老殷勤送花至，一双蝴蜨趁人来。  
南邻酒伴辱相呼，共访城东旧酒垆。柳下秋千间络索，花间唤起劝胡卢。  
我爱东湖旧广文，更过水口觅将军。醉归尝骑广文马，不怕打鼓噤黄昏。  

○冶春口号七首 【寄昆山袁、郭、吕三才士。】  

今年腊底无残雪，却是年前十日春。骑马行春桥上路，密梅花发便撩人。  
吴下逢春春思浓，不堪花发馆娃宫。吴山青青吴水白，愁杀江南盛小丛。  
见说昆田生玉子，海西还有小昆仑。明朝去拔珊瑚树，龙气随飞过海门。  
鲛卵兼斤传海上，海人一尺立阶前。娄江马头天下少，春水如天即放船。  
南朝宫体袁才子，更说西昆郭孝廉。自是玉台新句好，风流无复数香奁。  
湖上女儿柳叶眉，春来能唱黄莺儿。不知却是青娘子，飞傍枇杷索荔枝。  
西楼美人不受呼，清筝一曲似罗敷。可无东厩五花马，去博西楼一斛珠。 【妓名也。】  

○春侠杂词 【一作口号。】 八首  

金丸脱手弹鹦鹉，玉鞭嬉笑击珊瑚。侍儿无赖有如此，知是霍家冯子都。  
花袍白面呼郎神，当阶夺花不避人。天马乘龙金络脑，贾家贵壻正娇春。  
柘林纵猎金毛鹰，花街行春银面马。夜宿倡楼酒未醒，飘风吹落鸳鸯瓦。 【又一诗云：「昨日布衣行九州岛，今日绣衣拜冕旒。马前清道一千步，当街不敢窥高楼。」吴复编《古乐府》不载。】  
蜀琴初奏双鸳鸯，嶰竹和鸣双凤皇。夜阑酒散不上马，紫荆月堕西家墙。  
石上叶生青凤尾，阶前花开黄鹄觜。美人弄水百花池，水洒花枝双蜨起。  
凤皇城外横门道，小妓军装金线袄。春晖无赖苦撩人，自下雕鞍蹋芳草。  
美人遗我昆溪竹，未写雌雄双凤曲。爱惜长竿系钓缗，钓得江西双比目。  
关右新来豪杰客，姓字不通人不识。夜半酒醒呼阿吉， 【平声。】 碧眼 【胡】 儿吹笔笛。 【此首吴复《古乐府》及《复古诗》俱不载，见章编《铁崖诗集》。】  

○燕子词二首  

燕子来时春雨香，燕子去时秋雨凉。鸳鸯一生不作客，夜夜不离双井塘。  
燕子楼头入妾家，燕来燕去惜容华。祇应韩重相思骨，化作湖中并蒂花。  

○小游仙十首  

东华尘又起瀛洲，十屋今添第几筹。阿母西来骑白凤，蛾眉相见不胜秋。  
麻姑今夜过青丘，玉醴催斟白玉舟。莫向外人矜指爪，酒酣为我擘箜篌。 【以上二首，见《玉山名胜》，小蓬莱所题。】  
天上莨常宫又成，文章只数老玄卿。五云阁吏亦谪世，牛鬼少年专盛名。  
日落海门吹凤匏，须臾海水沸如炮。船头处女来相唤， 【一作「听曲」。】 知是洞庭千岁蛟。  
曾与毛刘共学丹，丹成犹未了情 【一作尘。】 缘。玉皇敕赐西湖水，长作西湖月水仙。  
西湖仙人莲叶舟，又见石山移海流。老龙卷水青天去，小朵莲花 【一作峰。】 共上游。 【以上二首亦见《玉山名胜集》。】  
青旄节卫翠云軿，按部东行过赤城。龙女遗珠鸡卵大，结为双佩赐方平。  
若木西来赤岸东，白金城阙碧珠宫。天家令急不敢住，折得五花归饭龙。  
东逾弱水赤流深，夜得桃都息羽旌。地底日回天上去，金鸡如凤自交鸣。  
金鹅蕊生瑶水阴，锦驼鸟鸣珠树林。上皇敕赐龙色酒，天乐五云流玉音。  

○海乡竹枝歌四首  

潮来潮退白洋沙，白洋女儿把锄耙。苦海熬干是何日？免得侬来爬雪沙。  
门前海坍到竹篱，阶前腥臊蟛子肥。孲■〈牙子〉三岁未识父，郎在海东何日归。  
海头风吹杨白花，海头女儿《杨白歌》。杨花满头作盐舞，不与斤两添铜铊。  
颜面似墨双脚頳，当官脱袴受黄荆。生女宁当嫁盘瓠，誓莫近嫁东家亭。 【《海乡竹枝》非敢以继风人之鼓吹，于以达亭民之疾苦也。观民风者，或有取焉。】  

《铁崖古乐府》十卷，门人吴复类编。每卷加以评识。铁崖自言：予三体，咏史用七言绝句体者三百篇，古乐府体者二百首，古乐府小绝句体者四十首。绝句人到吾门者，章禾能之。古乐府不易到吾门，张宪能之。至小乐府，二三子不能，惟吾能之。故五峰李著作，推为咏史手云。门人章琬又编《复古诗》六卷，皆五七言绝句，大半见于吴编《古乐府》中。其香奁诸作，并类附于后。  

○烽火辞 【【《烽火辞》，成化本作《烽燧曲》。】 以下复古诗。】  

美人方一笑，烽火不须惊。昨夜骊山下，西戎已结兵。 【吴复类编，二韵倒转。】  

○去妾辞  

万里戎装去，琵琶上锦鞯。传来马上曲，犹唱《想夫怜》。  

○宫词十二首 【并序。】  

宫词，诗家之大香奁也。不许村学究语。为本朝宫词者多矣，或拘于用典故，又或拘于用国语，皆损诗体。天历间，予同年萨天锡善为宫词，且索予和什，通和二十章。今存十二章。  
鸡人报晓五门开，卤簿千官泊虎 【一作帝。】 台。天上鴐鹅先有信，九重鸾驾上都 【一作京。】 回。 【每岁此禽先驾往返。】  
开国遗音乐府传，《白翎》飞上十三弦。大金优谏关卿在，伊尹扶汤进剧编。  
海内车书混一时，奎章御笔写乌丝。朝来中贵传宣急，南国宫娥拱凤池。  
熏风殿阁日初长，南贡新来荔子香。西邸阿环方病齿，金笼分赐雪衣娘。  
宫锦裁衣锡圣恩，朝来金榜揭天门。老娥元是南州女，私喜南人擢殿 【一作状。】 元。  
北幸 【一作狩。】 和林幄殿宽，句 【一作高。】 丽女侍婕妤官。君王自赋 【一作制。】 昭君曲，敕赐琵琶马上弹。  
后土璚仙 【一作花。】 属内家，扬州从比绝名花。君王题品容谁并， 【一作「难尽」。】 萼绿宫中萼绿华。  
十二璚楼浸月华，桐花移影上窗纱。檐 【一作帘。】 前不插盐枝竹，卧听金羊引小车。  
金屋秋深露气凉，宫监久不到西厢。丁宁莫窃宁哥笛，鹦姆无情说短长。  
露气夜生鳷鹊楼，井梧叶叶已知秋。君王只禁宫中蛊，不禁流红出御沟。  
十三宫女善词章，长立君王玉几傍。阿婉有才还有累，宫中鹦鹉啄条桑。  
蛾眉矉处不胜秋，长带芙蓉小苑愁。肯为君王通一笑，羽书烽火误诸侯。  

○女史咏十八首 【录八。】  

钩弋夫人  
班婕妤  
绿珠  
冯小怜  
杨太真  
关盼盼  
韩蕲王夫人  
女贞木杨氏  

△钩弋夫人 【汉武帝宫人，生昭帝者。】  

婕妤未换母仪尊，闻说 【一作道。】 君王已 【一作日。】 寡恩。太子宫中无木偶，可无鞠域到尧门。  

△班婕妤 【前汉成帝宫人。】  

长门不用买多才，纨扇炎凉善自裁。五鬼一言能悟主，秋风愁杀望思台。  

△绿珠 【石崇以珠三斛买梁氏女。】  

百斛明珠价莫加，高楼投璧璧无瑕，临春不死臙脂井。又逐降王 【一作旛。】 上槛车。  

△冯小怜 【北齐穆后爱衰，侍婢冯小怜大幸。】  

前山较猎御同车，一笑平阳等战蜗。挽 【一作换。】 得后衣才上马，琵琶又入 【一作「自属」。】 代王家。  

△杨太真 【唐明皇贵妃。】  

万花丛里泽初承，紫磨金摇不自胜。义髻早知无死所，不如生不负青陵。  

△关盼盼 【唐张建封节制武宁，纳妓盼盼于燕子楼。公薨，不他适。】  

冢上白杨今十年，楼头燕子尚留连。铜台多少丁宁恨，谁向西陵望墓田。  

△韩蕲王夫人 【宋韩世忠。】  

巫家卜偶不为嫌，优女占夫事更坚。看取异时真畏友，九重书上议黄天。  

△女贞木杨氏 【予从大父女弟名宜，既笄，许陆氏子，娶一夕，陆氏子卒。后达官聘之，宜誓不嫁，母强逼之，遂闭重户自尽。予表其墓曰「女贞」。】  

守死重闺事 【一作「关志」。】 不睽，九泉不负陆郎妻。至今坟上女贞木，不受商陵怨鸟栖。  

○香奁八咏 【并序。】  

吴间诗社《香奁八咏》，无春芳才情者，多为题所困。纵有篇辞，鄙妇学妆院体，终带鄙状，可丑也。晚得玉树余音为甲，而长短句、乐府绝无可拈出者。一日，云庵王先生寄示《踏莎行》八阕，读之惊喜，先生盖松雪翁门人，今年八十又三矣。而坚强清爽，出语娟丽，此殆为月中神仙人也，谨付翠儿度腔歌之。又评付龙洲生附八诗后绣梓，以见王孙门中旧时月色。虽曰丧乱，固无恙也。至正丙午春三月初吉，锦窭老人杨维桢序。  

金盆沐发  
月奁匀面  
玉颊啼痕  
黛眉颦色  
芳尘春迹  
云窗秋梦  
绣床凝思  
金钱卜欢  

△金盆沐发  

华清春昼赐温泉，绾脱青丝散一编。翠雨乱跳花底月，黑云半卷镜中天 【成化本卷作掩。】 。铜仙盘冷添甘露，玉女盆倾拾翠钿。拢得云鬟高一尺，罟冠新上玉台前。  

△月奁匀面  

一片清光照胆寒，玉容满镜掩飞鸾。素娥照见黄金阙，绛雪镕开白玉盘。翠点柳尖春未透，红生樱颗露初干。好风为我披罗幕，一朵芙蓉正面看。  

△玉颊啼痕  

天然玉质洗铅华，怪底偏将半面遮。红滴香冰融獭髓，彩黏腻雨上梨花。收干通德言难尽，点湿明妃画莫加。聚得斑斑在何处，软绡寄与薄情家。  

△黛眉颦色  

按乐图开列画堂 【成化本画作满。】 ，春愁何独损清扬。蜀山烟雨双尖瘦，汉柳风霜雨叶苍。索画未成京兆谱，欲啼先学寿阳妆。萧郎忽有归期报，喜得天庭一点黄。  

△芳尘春迹  

是谁步屧印微茫，便似石家春满床。软雪消时痕晃底，好风起处步生香。彩云飞上秋千镫，芳草侵来蹴踘场。愁绝如痴成独立，绣鸳拾得在东墙。  

△云窗秋梦  

骨瘦魂清酒力微，路迷错莫是还非。罗浮晓月相将落，巫峡断云何处飞。金弹撇来惊忽忽，玉龙嘶了尚依依。不如直到钧天所，记得《霓裳》乐谱归。  

△绣床凝思  

绣线添来日正迟，香绒倦理一支颐。心游飞絮浑无着，身蜕枯蝉忽若痴。花帧错描愁伴觉，金针阁住许谁知。绝怜小玉情缘重，到死春蚕始绝丝。  

△金钱卜欢  

紫姑坛上祝方兄，忽听呼卢掷地声。星斗未分牛女会，阴阳先判雨云生。青蚨孕子宁无兆，玉蝶化身元有情。宝镜重圆三五夜，重磨半月问亏盈。  

○续■〈敛上巾下〉 【一作《老铁梅花梦》。】 二十首 【并序。录八。】  

陶元亮赋《闲情》，出■〈执上目下〉御之辞，不害其为处士节也。予赋韩偓续奁，亦作娟丽语，又何损吾铁石心也哉！法云道人劝鲁直勿作艳歌小辞，鲁直曰：空中语耳，不致坐此堕落恶道。予于续奁，亦曰空中语耳，不料为万口播传。兵火之后，龙洲生尚能口记，又付市肆梓而行之，因书此以识吾过。时道林法师在座，予合十曰：若堕恶道，请师忏悔。梅花梦杨维桢自叙。  

学书  
习舞  
染甲  
照画  
理绣  
甘睡  
蹋鞠  
走马  

△学书  

歌彻阳春酒半醺，玉尖搦管蘸香云。新词未上鸳鸯扇， 【一作记。】 醉墨先污蛱蜨裙。 【一作群。】  

△习舞  

《十六天魔》教已成，背反莲掌苦嫌生。夜深不管排场歇， 【一作散。】 尚向灯前踏影行。  

△染甲  

夜捣守宫金凤蕊，十尖 【一作指。】 尽换红鸦觜。闲来一曲鼓瑶琴，数点桃花泛流水。  

△照画  

画得崔徽卷里人，菱花秋水脱真真。只今颜色浑非旧，烧药幧头过一春。  

△理绣  

拣得金针出象筒，鸳鸯双刺扇罗中。却嗔昨夜狸奴恶，抓乱 【一作破。】 金 【一作花。】 床五色绒。  

△甘睡  

漏减良宵昼日迟，困人天气酒中时。东家女伴太骄劣，偷解裙腰 【一作「连环」。】 竟不知。  

△蹋鞠  

月牙束靿红幧首，月门脱落葵花斗。君看脚底软金莲，细蹴花心寿郎酒。  

△走马  

胡女 【一作■〈亻女〉。】 牵来狞叱拨，轻身飞上电一抹。半兜玉镫裹湘裙，不许 【一作使。】 春泥污罗袜。  

铁崖艳体，擅场一时。王国器《踏莎行》八阕，皆有铁崖评语，故并载章编《复古诗》集中。《续■〈敛上巾下〉》二十首，尚有学琴、演歌、上头、出浴、相见、相思、的信、私会、成配、洗儿、秋千、钓鱼诸题。其浴、思、信、配等作，多用昔人成语，兹不具载。《西湖游览志》称铁崖雅好声妓，名彻都下，晚居松江，有侍儿四：竹枝、柳枝、桃花、杏花，皆善歌舞。酒酣耳热，命歌《白雪》之曲，自倚凤琶和之。一日访瞿士衡，饮次，脱妓鞋置杯行酒，名曰鞋杯。谓其侄孙宗吉咏之，宗吉作《沁园春》一阕以呈，铁崖大喜，即命侍儿歌以侑觞，当时传为佳话。尝过玉山草堂题云：「无奈道人狂太甚，时携红袖写乌丝。」其风流韵致，要非方幅之士所能及也。  

○寄张伯雨 【以下《铁崖集》。】  

句曲先生非隐沦，苦嫌城市客来频。每瞻湖上青乌去，不觉山中白兔驯。古洞神瓜圆似斗，空林老茯长如神。金钟玉几我所爱，鹤氅乌巾许卜邻。  

○送罗太初北游  

聚散何如水上沤，君行朔漠我东州。三年风雨同为客，一日江湖各问舟。古木残阳栖短景，清琴凉月照高秋。燕山驿路四千里，归梦还能到此不。  

○游开元寺憩绿阴堂 【为开元寺长老秀石公赋。】  

韦郎句中寻昼寂，劫灰不尽绿层层。鸿文重纪青城客，内典新传瀑布僧。石佛浮江轻似叶，神珠照钵隐如灯。杪椤树子风前落，吹满 【一作傍。】 恩公旧毾■〈登毛〉。 【音榻登，西域毛席，大床前小榻以上香者。】  

○赠溧阳马闲云炼师  

闲云隐者一区宅，相直芝山半面开。剑气上天看北斗，鹤人作语过蓬莱。樵柯石烂围棋在，梅洞云深采药回。相约丹阳寻祖武，三花髻子市中来。  

○四月四日偕蜀郡袁景文大梁程冲霄益都张翔远云间吕德厚会稽胡时敏汝南殷大章同游钱氏别墅饮于菊亭僧舍赋此书于壁  

山公今日饮何处，为爱东池似习池。乔木尚传钱相宅，苍苔已上岳公碑。井羵或从双剑起， 【一作出。】 石人夜逐五丁移。中天艮岳为平地，可但平泉草木悲。  

○追和鲜于公寄山斋先生钓石诗  

星滩分得小双台，不染东华半点埃。爽气时从仙掌出，青天忽见岳莲开。云根远带桐江水，夜雨新生海眼苔。九朵峰前成屡忆，不随霜鹤寄诗来。  

○送钱思复之永嘉山长  

湖头送客彩舟移，青雀飞来花满枝。进士旧传罗剎赋，佳人新唱《竹枝词》。黄桐锦树秋风早，青奥红云海日迟。思远楼前约相见，西山烟雨画新眉。  

○送费梦臣北上并简十八丈  

桃花新水涨湖头，今日南风起戍楼。云近紫台龙虎气，春回青海凤鳞游。箫韶美颂从容上，光范长书次第投。为问湖南名奉使，绿衣骢马正风流。  

○钱塘怀古率堵无傲同赋 【一作《咏白塔》。】  

天山乳凤飞来小，南渡衣冠又六朝。劫火自焚杨琏塔，箭锋犹抵伍胥潮。磷光夜附山精出，龙气秋随海雾消。惟 【一作独。】 有宫人斜畔月，多情还 【一作犹。】 自照吹箫。  

○访倪元镇不遇  

霜满船篷月满天，飘零孤客不成眠。居山久慕陶弘景，蹈海深惭鲁仲连。万里乾坤秋似水，一窗灯火夜如年。白头未遂终焉计，犹欠苏门二顷田。  

○西湖  

西湖风景开图画，墨客骚人入咏嗟。扇底鱼龙吹日影，镜中莺燕老年华。苏堤物换前朝柳，葛岭人耕故相家。今古 【一作日。】 消沈一杯水，两峰长照夕阳斜。  

○留别浯溪诸友  

浯溪长揖向兰溪，偶及高秋欲半时。明月不分天远近，故人相望浙东西。青山木落千樯立，沧海潮来万马驰。倚棹歌阑离思作，今宵风雨倍凄凄。  

○次韵黄大痴艳体  

千枝烛树玉青葱，绿纱照人江雾空。银甲辟弦斜雁柱，熏花扑被热鸳笼。仙人掌重初承露，燕子腰轻欲受风。闲写恼公诗已就，花房自捣守宫红。  

○寄卫叔刚  

二月春光如酒浓，好怀每与故 【一作可。】 人同。杏花城郭青旗雨，燕子楼台玉笛风。锦帐将军烽火外，凤池仙客碧云中。凭谁解释春风恨， 【一作「情重」。】 只有江南盛小丛。  

○玄霜台为吕希颜赋  

仙家楼若有玄霜，无奈今宵月色凉。露下金茎仙掌白，光生玉兔雪眉苍。道人醉写榴皮字，仙客饥分宝屑粮。爱我西阑吹铁笛，碧云千里雁飞长。  

○和吕希颜  

雨过长江五月秋，主家燕客林塘幽。苦无奇字从人问，赖有清尊消我忧。道士旧游寻赤壁，美人相见忆罗浮。休官便拟璜溪住，莼菜鲈鱼不外求。  

○题春江渔父图  

一片青天白鹭前，桃花水泛住家船。呼儿去换城中酒，新得槎头缩颈鳊。  

○郭天锡春山图  

不见朱方老郭髯，大江秋色满疏帘。醉倾一斗金壶汁，貌得江心两玉尖。  

○飞絮  

春风门巷欲无花，絮起晴风落又斜。飞入画帘空惹恨，不知杨柳在谁家？  

○吴咏十章用韵复正宗架阁  

馆娃宫里落花多，春色撩人可奈何。南省风流又架阁，宫才解赋馆娃歌。  
曾侍虚皇第二筵，铁仙轻脱故依然。江州坐上初相见，还识人中孟万年。  
杜牧寻春苦未迟，水晶宫里旧题诗。小鬟莫讶腰如束，善唱白家《杨柳枝》。  
马上郎君出帝城，璚林宴里记相迎。吴山吴水新迎送，学唱《阳关》第四声。  
淮南八月雁初过，奉使槎回乌鹊河。十里扬州花底散，五陵年少已无多。  
夏驾湖头朱雀舟，湖光山色不胜秋。丘中不见金银气，台上闲看麋鹿游。  
江上梅花铁石心，江南肠断越人吟。南垣阁老多情甚，才见梅花便抱琴。  
鸱夷仙去五湖船，故国何人忆计然。昨夜洞庭秋水长，梦闻广乐下钧天。  
黄菊初花客未归，登高自试苎罗衣。真娘墓上好红叶，伍相祠前多翠微。  
地行仙子羊权家，曾降山中萼绿华。三十六桥明月夜，姑苏城内有琼花。 【官妓名璚花宴者，新自维扬来苏州。】  

○奉题伏生受书图  

瓜丘崩，科斗藏。典坟孰求楚左相，金丝未坏孔子堂。济南老生教齐鲁，绵蕝礼生何足伍。挟书严禁禁未开，盘诘谁能禁齐语。百年礼乐当有兴，天子好文开太平。百篇大义喜有托，十三女口传嚘嘤。太常掌故亲往受，百篇仅遗二十九。河内女儿还自疑，老人屋中有科斗。建元博士孔襄孙，五十九篇为训文。嘉唐悼桀空有诏，孔氏全经谁与论？倪家书生能受学，一篇荐上原非朴。赏官得列中大夫，帝轨皇涂未恢扩。汉家小康黄老余，乌用司空城旦书。盖 【音阖。】 师言治在何处？后世徒走陈农车。 【陈农车，汉成帝时人。】  

○题二乔观书图  

乔家二女双芙蓉，一代国色江之东。乱离唯恐埋百草，岂料一日俱乘龙。江东子弟孙郎策，同住周郎道南宅。弟兄不减骨肉亲，喜作乔家两娇客。明年符死镜中妖，铜雀春深愁大乔。自是阿瑜能了事，黄星一道随烟销。小乔初嫁有如此，天下三分从此始。风流顾曲本多才，风雨鸡鸣戒君子。乔家教女善诗书，岂比小姑持刃为。帐中草檄名汉贼，已知事属方颐儿。君不见阿瞒老赎蔡文姬，博学才辩何所施？天下羞诵《胡笳》词。  

○题王粲登楼图  

临洮水涸铜人毁，西园青青草千里。秦川公子走乱离，瘦马疲童面如鬼。 【粲貌甚寝。】 俊君威名跨海南，虎视走鹿何眈眈。可怜膝下尽豚犬，谁复大厦收楩楠？落月楼头髀空拊，目断神州隔风雨。平生不识大耳公，座上客归丞相府。春深铜雀眼中蒿，揽涕尚复思登高。江山破碎非旧半  

○题陶渊明漉酒图  

义熙老人羲上人，一生嗜酒见天真。山中今日新酒熟，漉酒不知头上巾。酒醒乱发吹骚屑，架上乌纱洗糟糵。客来忽 【一作休。】 怪头不冠，巾冠岂为我辈设。故人设具在道南，老人一笑猩猩贪。东林法师非酒社，攒眉入社吾何堪。家贫不食檀公肉，肯食刘家天子禄。颓然径醉卧坦腹，笑尔阿弘来奉足。  

○题陶弘景移居图  

大奴担簦挈壶飱，小奴笼鸡约孤■〈犭屯〉。雪斑鹿前双婉娈，水云牯背三温黁。中有玉立而长身，幅巾野服为何人。云是永明之隐君，身有黑子七星文。自从夜读《葛洪传》，便觉白日生青云。解冠径挂神武门，蜜■〈艹灵〉尚拜君王恩。句容洞天元第八，茅家兄弟遁秦腊。飞宫三接十二楼，下听华阳海声狭。三朝人物半凋零，水丑木中文已成。金牛脱络谁得棰， 【画牛以金笼头络之。】 枯龟受灼宁生灵。金沙丹饭饥可饷，山中犹嫌呼宰相。从此移家金积东，满谷桃花隔秦壤。画工何处访仙踪，修眉明目射方瞳。可无鸡犬逐牛豕，栗橘葛■〈木屈〉皆家僮。铁崖浮家妻子从，名山亦欲寻赤松。华阳礼 【一作祀。】 郎或相逢，清风唤起十八公，乞以玉笙双凤吹雌雄。  

○唐玄宗按乐图  

大唐天子梨园师，金汤 【一作城。】 重付轧荦 【一作「绿衣」。】 儿。何人端坐阅乐籍，三万缠头不足支。龟年 【一作兹。】 檀板阿蛮舞，花奴手中花如雨。钧天供奉真天人，上亦亲挝 【一作搥。】 汝阳鼓。玉奴檀槽倦无力，忽窃宁哥手中笛。边风吹入新贡箫，铜池夜梦双飞翼。合门边 【一作大臣廷。】 奏塞黈聪，耳谱更访 【一作传。】 明月宫。渔阳一震万窍聋，梨园弟子散如雨， 【一作「箫琶羯鼓掷如土」。】 惟有舞马伤春风。  

○自题铁笛道人像  

道人炼铁如炼雪，丹铁火花飞列缺。神焦鬼烂愁镆铘，精魂夜语吴钩血。居然跃冶作龙吟，三尺笛成如竹截。道人天声閟天窍，娲皇上天补天裂。淮南张涯人中杰，爱画道人吹怒铁。道人与笛同死生，直上方壶观日月。  

○题赵仲穆临黄筌秋山图  

成都画师称要叔，不独锦鸡兼写竹。李升笔法最称神，万里云山出西蜀。重峦迭嶂金碧堆，丹崖枫树如花开。银河着地可望不可到，上有仙家十二之琼台。峨眉玉垒天边落，万雉金城连剑阁。雪山西蜀为武担，石镜清辉缠井络。江边里牯似沈犀，水怪不敢湍金堤。支机石在严真观，浣花水落少陵溪。蜀王宫殿牛羊下，鼓吹却入鸡豚社。雪飞水磨旧敲茶，春酿郫筒荷熟鲞。草田麦垄烟光薄，交鹿呦呦雉角角。何处山僧赤脚归？空林野水日欲落。吴兴小赵精天机，出入内府阅秘奇。亲摹此本第一幅，闭户三月忘朝饥。老夫平生有山癖，草玄亭前双眼碧。江上何处未归来，黄鹤高楼吹铁笛。  

○题钱选画长江万里图  

神禹划天堑，横分南北州。祇今天不限南北，一苇航之如大沟。洪源发从瞿塘口，崄峡中擘争黄牛。括汉包 【一作甲。】 湘会沅澧，二妃风浪兼天浮。青山何罪受秦赭，翠黛依然生远愁。洞庭微波木叶脱，有客起登黄鹤楼。老瞒横槊处，酾酒浇江流。江东数豪杰，乃是孙与周。东风一信江上发，从此鼎国曹孙刘。吴南魏北后，倏忽 【一作「忽闻」。】 开六朝。 【叶輖。】 江南龙虎地，山水清相缪。渡头龙马王气歇，洲边鹦鹉才名留。新亭风景岂有异，长江不洗诸公羞。宫中金莲步方晓，后庭玉树声已秋。何如一杯酒，锦袍仙人月下舟。解道澄江靓 【一作净。】 如练，醉呼小谢开青眸。铁崖散人 【一作「潇散」。】 万里鸥，拙迹今似林中鸠。不如大贾舶，江山足胜游。腰缠足跨扬州鹤，楼船不用 【一作问。】 蓬莱丘。平生此志苦未酬，眼明万里移沧洲。乌乎！楚水尾，吴淞头，山河一发瞻神州，孰使我户不出兮囚山囚。  

○题柳风芙月亭诗卷  

主家池馆西龙塘，龙塘华国参差芳。秋轮轧露春云热，水风杨柳芙蓉月。星桥高挂东西虹，宫花小队烟花红。金丝拂鞍长袖舞，夜静水凉神欲语。草池梦落西堂客，吟诗一夜东方白。  

○谢吕敬夫红牙管歌 【并序。】  

吕云：度庙老宫人所传物也。沧江泰娘，盖敬夫席上善倚歌以和予大忽雷者，故诗中及之。  
铁心道人吹铁笛，大雷怒裂龙门石。沧江一夜风雨湍，水族千头啸悲激。楼头阿泰聚双蛾，手持紫檀不敢歌。吕家律吕惨不和，换以红牙尺八之冰柯。五丝同心结 【一作系。】 龙首，曾把昭阳玉人手。只今流落已百年，不省愁中折杨柳。道人吹春哀北征，宫人斜上草青青。吴儿木石悍不惊，泰娘苦独多春情，为君清泪滴红冰。  

○红酒歌 【谢同年智同知作。】  

扬子渴如马文园，宰官特赐桃花源。桃花源头酿春酒，滴滴真珠红欲然。左官忽落东海边，渴心盐井生炎烟。相呼西子湖上船，莲花博士饮中仙。如银酒色未 【一作不。】 为贵，令人长忆桃花泉。胶州判官玉牒贤，忆昔同醉璚林筵。别来南北不通问，夜梦玉树春风前。朝来五马过陋廛，赠以同袍 【一作「我胸中」。】 五色彩。 【一作线。】 副以五凤楼头笺，何以浇我磊落抑塞之感慨？桃花美酒斗十千。垂虹桥下水拍天，虹光散作真珠涎。吴娃斗色樱在口，不放白雪盈人颠。我有文园渴，苦无曲奏鸳鸯弦。预恐沙头双玉尽，力醉未与长瓶眠。径当垂虹去，鲸量吸 【一作「此兴吞」。】 百川。我歌君扣舷，一斗不惜诗百篇。  

○题月山公九马图手卷为任伯温赋 【并序。】  

任公月山《九马图》一卷，马官控而立者二，渴饮者二，赴饮者一，共枥秣者二，立而昂首回顾者二。昔韩干善画马，实出曹将军霸。唐之画马称曹、韩，而杜子美评曰：「干惟画肉不画骨」，则干犹未暇入曹将军室也。今公所画，法备而神完。使在开元间，未知与霸孰先后？岂独方驾干而已哉！其孙士珪出卷求予言，故为赋卷尾。  
任公一生多马癖，松雪画马称同时。已知笔意有独得，天育万骑皆吾师。房精夜堕池水黑，龙出池中飞霹雳。图中九马气俱王，都护青骢尤第一。一马饮水水有声，两马龁草风雨生。其余五马尽奇骨，蛮烟洗尽桃花明。君不见佛郎献马七度洋，朝发流沙夕明光。任公承旨写神骏，妙笔不数江都王。任公一化那可复，后生画马空多肉。此图此马无人看，黄金台高春草绿。 【原卷题云：李黼榜第二甲进士会稽杨维桢书，时捧砚者，苏台常氏绣帘也。】  

○衮马图  

唐家内廐三万匹，画史缣缃都熟识。绿蛇连卷骨初蜕，一团旋风五花色。湿云乍洗乌龙池，金索掣断愁欲飞。奚官独立柳阴下，手把玉鞭将赠谁？  

○饮马图  

佛郎新来双象龙，鼻端生火耳生风。临流饮水如饮虹，波光倒吸王良宫。吁嗟青海头，白碛尾，渴乌一失金井水，长城窟远腥风起。  

○正面黄  

鼎湖乘黄忽已仙，龙池霹雳飞青天。玉台万里在足下，青丝挽住春风前。嶷如长鹤静不骞，仗下肯受庸奴鞭。主恩一顾百金重，不辞正面当君怜。  

○背立骊  

首昂渴乌胯山峙，拂阶一把银丝委。金羁脱兔势无前，踣铁盘攒忽如掎。浅髋大脰方争涂，忍使骊龙老垂耳。倚风背立非背恩，驮锦秋高为君起。  

○赵大年鹅图  

镜湖湖上春波明，湾碕树树鹅黄青。上有金衣弄簧舌，下有红掌浮绣翎。舂锄 【鹭也。】 一白能自好，尚嫌性带鸬鹚腥。眼明见此群鸐鸐，不与匹鸟争春晴。大年笔法如《兰亭》，宛颈个个由天成。艮宫流落二百载，胡贾不厌千金争。却恨会稽内史无此笔，为人辛苦书《黄庭》。  

○月梅 【以下《铁龙诗集》。】  

天上清虚府，人间香影家。阿刚斫桂斧，只合种梅花。  

○雨竹  

倚石添新笋，争妍个个添。佳人听春雨，笑隔水晶帘。  

○秋江晚渡图  

船泊大江口，行人与马争。不如渔艇子，高卧待潮平。  

○咏石榴花  

密幄千重碧，疏巾一拶红。花时随早晚，不必嫁春风。  

○秋雁图  

野水江湖远，秋风芦叶黄。南飞旧兄弟，一一自成行。  

○织锦图  

秋深未寄衣，络纬上寒机。断织曾相戒，夫君不用归。  

○题米芾小景  

烟雾林梢出，苍翠望中分。山溜杂人语，溪云乱鹤群。石梁逢释子，嵒屋隐征君。皴皵谁家笔，披图有篆文。 【皵，七迹反，皮细也。米元章有皴皵画法。】  

○留题毗山松风竹月亭  

荡舟北郭外，华表见新亭。水作游龙势，山为偃月形。怪松蟠水赤，高竹上山青。一束生刍意，千秋地下灵。  

○题边鲁生梨花双燕图  

燕燕两于飞，璚楼暮雨微。春风歌《白雪》，夜月梦乌衣。对语寄宫树，营巢接禁闱。江南花事晚，疑是苦思归。  

○题山居图 【以下《铁笛诗》。】  

千涧沄沄一径通，长松尽入白云中。征君更在山深处，满谷桃花烂熳红。  

○雨后云林图  

浮云载山山欲行，桥头雨余春水生。便须借榻云林馆，卧听仙家鸡犬声。  

○狼山晚晴图  

樵东风雪夜无边，一别狼山已几年。今日江南携画看，玉峰十二倚青天。  

○题芭蕉美人图  

髻云浅露月牙弯，独立西风意自闲。书破绿蕉双凤尾，不随红叶到人间。  

○题凌波仙图  

帝子乘风下九疑，含情欲去更迟迟。独怜江草年年长，曾见凌波解佩时。  

○题捻花仕女图  

写罢桃花扇底诗，木香手捻小枝枝。灵犀一点春心密，不许墙东野蜨知。  

○水墨四香画  

玉龙声嘶五更了，绿衣倒挂榑桑晓。道人冲寒酒未醒，梨花零落春云小。  

○瑞香花  

一团华盖翠亭亭，万个丁香露欲零。日炙锦熏眠不得，玉人扶起酒初醒。  

○题柯敬仲竹木  

洞庭秋尽水增波，光动珊瑚碧树柯。夜半仙人骑紫凤，满天清影月明多。  

○题王元章画梅  

旧时月色有谁歌？拔剑王郎鬓已皤。惆怅东风旧词笔，南枝香少北枝多。 【此诗《玉山雅集》作郑元佑。】  

○四马挟弹图  

八骏瑶池一半归，锦袍欲脱玉腰围。君王手挟流星弹，莫打慈乌绕树飞。  

○出猎图  

燕支花开春日晖，从官游骑去如飞。分明一段龙沙景，白雁黄羊好打围。  

○题墨雁  

黄沙衰草羽毵毵，八月天山冷不堪。昨夜朔风吹过影，尽将秋色到天南。  

○夜宴范氏庄  

南弁山间多翠微，池塘处处涵清晖。丹泉酿酒名千日，花树成窠大十围。童子单衣碧鹤立，美人两袖彩鸾飞。临分更作嬉春约，剩载红船白苎衣。  

○题孟珍玉涧画岳阳小景  

岳阳楼上望君山，山色苍凉十二鬟。剑气拂云连翠黛，佩声挑月过沧湾。洞庭水落渔船上，云梦秋深猎客还。最忆老仙吹铁笛，驭风时复往来间。  

○承天阁  

荆棘荒凉绕故宫，梵楼突兀画图中。地连沧海何由断，月坠青天不离空。螮蝀着檐秋易雨，蒲牢吼屋夜还风。越南羁旅登临倦，书赋囚人日月笼。  

○题张长年雪篷  

故人今在霅之滨，风雪孤篷未苦贫。二载溪头见安道，一蓑江上觅玄真。饭烝 【一作「风清」。】 菰米香生夜，被拥 【一作「月白」。】 芦花梦绕春。莫说江都锦帆事，芜城烟雨正愁人。  

○龙眠居士画扪虱图 【以下《草玄阁后集》。】  

困敦游兆稽尧史，真卿夜降条山里。仙官岂荣玺书纸，铜符传信八子齿。雪鼠成精真错比，妒女庙前空宣旨。肯为阿曌三征起，金榼堕地非酒鬼，巾箱以驴行万里。神仙狡聊复耳，青羊小儿元姓李。 【此咏唐张果老事，注见后。曌音照，武后讳。】  

○古观潮图  

八月十八睡龙死，海龟夜食罗剎水。须臾海壁龛赭门，地卷银龙薄于纸。艮山移来天子宫，宫前一箭随西风。劫灰欲死蛇鬼穴，婆留朽铁犹争雄。望海楼头夸景好，断鳌已走金银岛。天吴一夜海水移，马蹀沙田食沙草。崖山楼船归不归，七岁呱呱啼轵道。 【此咏赵宋观潮事。】  

○奉题子昂骝马图  

西家骁骑骁如龙，鼻端生火耳生风。东家老段老且蹇，有如征南矍铄翁。西家公子夸远服，千里之行一日速。东家主人役老段，不取骁腾取驯伏。主人公子性各殊，爱骁爱段知何如？若将夔蚿较足下，胡敢并辔争齐驱。朝明西家蹄一蹶，解鞍折臂中道歇。道傍仰首鸣向天，■〈敝〉躠风尘愁跛鳖。坐令公子心火然，顾瞻老段行在前。乌乎世步谁后先？东家莫厌迟迟鞭。  

○题履元陈君万松图  

紫芝道人天思精，南来新画青松障。东家画水西家山，积弃陈缣忽如忘。突然槎牙生肺肝，元气淋漓迫神王。亟呼圆瓦倒墨汁，尽写髯官立成仗。群争十丈百丈身，气敌千人万人将。交柯玉锁混鳞甲，屈铁金绳殊骨相。石斗雷霆白日倾，雨走蛡龙青天上。前身要是僧择仁，五百蜿蜒见情状。天台老林亦画松，三株五株成冗长。我家东越大松冈，五鬣苍苍郁相望。门前两个赤婆娑，上有玄禽语相向。雕龙梓客朝取材，伏虎将军夜偷饷。安得射洪好绢百尺强，令泫阴森移迭嶂。鼓以轩辕之瑟五十弦，共写江声入悲壮。 【右写似子昭异才，子昭工画仕女花木，予惧其情过粉黛，则气乏风云，故书此诗以遗之。子昭读此诗后，得无激作于公孙大娘之剑乎？】  

○蹋踘歌赠刘叔芳  

蹋踘复蹋踘，佳人当好春。金刀翦芙蓉，纫作满月轮。落花游丝白日长，年年他宅媚流光。绮襦珠络锦绣裆，草裀漫地绿色凉。揭门缚彩观如堵，恰呼三三唤五五。低过不坠蹴忽高，蛱蜨窥飞燕回舞，步矫且捷如凌波。轻尘不上红锦靴，扬眉吐笑颊微涡。江南年少黄家多，刘娘刘娘奈尔何！只在当年旧城住，门前一株海棠树。 【《古乐府》载《蹋踘篇为刘娘赋》云：「江南女儿花娟娟，五花绣出葵花圆，蹋花上下双文鸳。双文鸳，玉连琐。髻斜斜，马初堕。」】  

○鼙婆引 【《搜神记》：琵琶一名鼙婆。】  

吴门玉帐元戎府，手击铜龙踏哮虎。锦貂半醉金盘春，芍药三千娇欲语。梅卿上马弹鼙婆，鹍弦掁掁金逻逤。软灰促节变干罗，枫香古调翻回波。四索真珠泻铜椀，三十六竽合笙管。孤鸾夜语乌丝愁，朔风吹寒青草短。玉环流落梨园空，三郎不在华清宫。凝碧池头散花雨，天上仙班奉明主。  

○明皇按乐图  

沈香亭前花萼下 【叶户。】 天街一阵催花雨。海棠花妖睡初着， 【直略切。】 唤醒一声红芍药。金銮供奉调清平，梨园旧曲换新声。阿环自吹范阳笛，八姨独操伤春情。君不见夜游重到明月府，青鸾能歌兔能舞。五云不障蚩尤旗，回首烟中万鼙鼓。那知着底梧桐雨，雨声已入《淋铃》谱。  

○题开元王孙挟弹图  

开元少年意气雄，任侠不数陈孟公。文犀束带鹄被小，骄马飒踏如飞龙。侧身仰望目瞿瞿，为有流莺在高树。两骑联翩未敢前，看送金丸落飞羽。白头乌啄延秋门，渔阳尘起天地昏。珊瑚宝玦散原野，空令野客哀王孙。平原公子五色笔，俗史庸工俱辟易。写成图画鉴兴衰，未必奢淫不亡国。  

○王若水绿衣使图  

绿衣翠顶珠冠缨，西来万里陇山青。金鸡一鸣天下白，此鸟一鸣天下平。金精禀气清儆直，言语分明藏不得。宫中未闻家国事，共爱聪明好颜色。殿上衮衣谁小戏，宫中锦□摇虎翅。皁鵰御史不弹邪，拜赐君王绿衣使。  

○听莺曲  

紫骝踏花云满足，南陌东阡日驰逐。不如幽谷黄衣郎，好音绵蛮出深木。邻家女儿愁别离，杨花却傍珠帘飞。楼前关山人未归，奈何奈何啼黄鹂。  

○莲花■〈土斗〉歌 【■〈土斗〉在太湖之西蓟氏村，■〈土斗〉或作阧。山川峭绝处。音斗。】  

楝花风残啼鴂 【一作「子规」。】 舌，莲花■〈土斗〉上春三月。■〈土斗〉上女郎齐踏歌，轻衫白苎飘香雪。青山深锁蓟家村，使君艇子恰 【一作泊。】 当门。门前满树樱桃子，手摘樱桃招使君。使君本是龙门客，身脱宫袍岸乌帻。何处江南最有情？新买莲花■〈土斗〉上宅。  

○小姑谣  

小姑失母年十五，大嫂育之嫂如母。小姑急嫁嫁蛮郎，双鬟私插金钗股。大嫂泣血告小姑，尔祖仪同父上柱。如何世阀不对当，失身去作蛮郎妇。汝贪蛮妇多金银，宁嫁华郎守贱贫。蛮郎金多不到老，华人虽窭终吾身。小姑不听大嫂戒，蛮郎战没羊罗寨。五丁一夜发郿坞，官籍黄金官估卖。小姑还家嫂怒嗔，弃置弃置同市门。嫁衣重绣金织孙，今年又嫁乌将军。  

○题王母醉归图  

瑶池春暖波如淀，不与红妆洗娇面。仙娥泛月蕊宫来，催宴璚花开水殿。麻姑满进九霞觞，金盘鲊熟芙蓉香。歌云缓绕紫鸾管，舞飙淑洒青霓裳。阿母嬉春淡妆束，云冠巧琢梅花玉。酒痕凝颊呼不醒，扶上仙山雪毛鹿。绮袍半脱露香肩，飞控不动金连钱。天风吹梦渡弱水，含羞倦倚双婵娟。归来笑拂龙髯席，汗湿鲛绡睡无力。玉钩齐上水精帘，十二璚楼月光白。吴兴画史笔如神，丹青貌得瑶池真。刘郎自是识仙趣，看花同赏玄都春。图中彷佛一相见，何必蓬莱问清浅。便呼青鸟报鸾笺，蟠桃明日重开宴。  

○六客亭分题送赵季文知事湖州  

秋水城下碧，秋山城上青。水晶出宫阙，云气到车軿。风流五马贵，六客联华星。美酒来东林，朱果取洞庭。奇画扫寒荡，妍辞约浮萍。焉知后不继，高堂葺残扃。送子河风道，宾鸿集修翎。官奴重秉烛，此笔怀苏亭。 【六客亭在湖州郡圃中，张子野为前六客词，东坡为后六客词。李公择为郡时，有张子野、刘孝叔、杨元素、东坡、陈君举会于碧澜堂。子野作《六客词》。张子野守郡时，有东坡、曹子方、刘景文、苏伯固、张秉道会于此，东坡继前作《六客词》。】  

○凤皇石 【至正辛丑花朝前三日，余偕华藏、月亭登玉峰顶，坐凤皇石。月庭索赋诗，为课十有四韵。】  

大瀛浴火乌，灭没失倒景。玉龙挟之飞，脱落迭浪顶。根从太始并，势与华嵩并。琅实既充脰，玉距犹在矿。马争滟滪堆，龟让天梯饼。神人不敢鞭，怒啄欲成瘿。迁轻岐阳鼓，扛重乌获鼎。坐寒彭蠡矶，沈怯景阳井。裘突月支头，剑磨严颜颈。秦女宁受跨，晋士岂容醒。灰历五千劫，金锁八千顷。未知金带恩，远却白羽影。会当鸣朝阳，即都 【凤飞鸣也。】 有奇警。巨手一拍飞，钦师许谁请？  

○嬉春体四绝句  

燕子冲帘过，胡蜂采蜜归。折花香露湿，不惜绣罗衣。  
水暖鸳鸳渡，风寒燕燕楼。桃根与桃叶，都在曲江头。  
月过蔷微架，雕鞍未到家。小娃犹殢酒，拦路夺人花。  
花气不成雨，莺声都是春。戎装飞上马，疑是汉宫人。  

○士女  

小玉相呼起问春，阶前草色上罗裙。玉钗半堕无聊赖，欲倩牙纤理乱云。  

○红梅  

罗浮仙子宴璚宫，海色生春醉靥红。十二阑干明月夜，九霞帐暖睡东风。  

○折枝海棠  

金屋银釭照宿妆，一枝分得锦云乡。梅郎底事多余恨，怪杀珊瑚不肯香。  

○王左辖席上夜宴  

银烛光残午夜过，凤笙龙管杂鸣鼍。佩符新赐连珠虎，觞令严行卷白波。南国遗音夸壮士，西蛮小队舞《天魔》。醉归不怕金吾禁，门外一声吹簸罗。  

○禁酒  

铁史先生遵酒禁，笙歌不上小蓬台。忍看红雨将春去，孤负青天送月来。陶令额纱劳且裹，孔融手荐岂容裁。洞庭春色应无律，多种黄柑作酒材。  

○挽达兼善御史 【辛卯八月殁于南洋。】  

黑风吹雨 【一作浪。】 海冥冥，被甲船头夜点兵。报国岂 【一作但。】 知身有死，誓天不与贼俱生。神游碧落青骡远，气 【一作怒。】 挟洪涛白马迎。金匮 【一作廊庙。】 正修仁义传，史官 【一作「词臣」。】 执笔泪先倾。  

○过沙湖书所见  

五月落残梅子雨，沙湖水高三尺强。大风开帆作弓满，白浪触船如马狂。唱歌买鱼赤须老，打鼓踏车青苎娘。故人相忆在楼上，坐对玉山怀草堂。  

○璚花珠月二名姬 【并序。】  

春正月廿有二日，偕昆山顾仲瑛、霅川郯九成、大梁徐师颜燕于吴城路义道家。佐酒者六姝，皆苏台之选。内有璚花与珠月者，选中之绝也。义道起持觞属客曰：今日名姬对名客，不可无作。座客酒俱酣畅，璚花者捧砚，请余题首。仲瑛曰：花月一对虽绝，而彼此不无相妒，题品稍偏，当令偏者举主人莲花巨觥连饮之。予矢口：「月满十分珠有价，花开第一玉无瑕。」 【时珠月者已出主，仲瑛有意收之。璚花者未事人也。】 两姬大喜。客皆起坐交觥，予就醉矣。明日足诗曰。  
新年春色在邻家，队子三三聚馆娃。月满十分珠有价，花开第一玉无瑕。蒲萄酒滟沈樱颗，翡翠裙翻踏月牙。老子围红先点笔，诗成勉饮玉莲华。  

○杨妃袜  

天宝年来窄袎留，几随锦被暖香篝。月生帘影初弦夜，水浸莲花一瓣秋。尘玷翠盘思乱滚，香黏金■〈革登〉忆微兜。悬知赐浴华清日，花底□儿碧眼偷。  

○夜坐 【以下《东维子集》。】  

日落群动息，张灯坐草堂。浮生百年事，清坐一炉香。谋拙邻人叹，幽栖世虑忘。吟诗不知寐，华月自流光。  

○赋春梦婆  

黄柳城边风雨多，白头宫女有遗歌。东坡《哨徧》无知己，赖有人间春梦婆。  

○送贡尚书入闽  

绣衣经略南来后，漕运尚书又入闽。万里铜盐开越峤，千艘升斗贸蕃人。香熏茉莉春酲重，叶卷槟榔晓馔频。海道东归闲未得，法冠重戴发如银。  

○寄秋渊沈炼师 【所居号「琅玕所」。】  

琅玕种得三千个，个个琼台玉树齐。秋净双凫青泖曲，夜寒一虎大茅西。长茸不着花猫猎，深竹时闻翠羽啼。老我所须唯铁杖，不须太乙乞青藜。  

○用韵复云松老人华阳巾歌  

君不见獬豸不识字，高柱削铁坚，白简孰辨贤不贤？又不见鵔鸃偏尚武，高屋压虎肩，五兵不理长酣眠。铁崖老狂者，强项如董宣。小巾制子夏，正要江东传。人间绯紫揎，已蜕风中蝉，脱巾漉酒东篱边。吴淞老褐来贺我，倒冠共醉春风前。我歌此歌君拍手，东壶西阆开洞天，洞天之鹤为我双回旋。  

○大树歌为冯囦如赋  

东柯溪头三大树，水深土厚崖石牢。一株石茶粲冬蘤，红若火镜镕冰涛。两株老桧挺霜干，青如连弁翘双鳌。不知人间富贵楦青紫，草亡木卒纷如毛。汉家根株历千岁，当时大将夸人豪。只今子孙仗大义，昧始尚薄巾车劳。三槐风云庆有待，□荆汤火死已逃。金鸦倒立海底景，白凤夜焰风中膏。蟠柯骨露黑石虎，奇干手接苍山猱。恶氛西起白日翳，恍惚大将排旌旄。东柯东柯济时具，岂无兵家文武韬。摩挲大树日酣卧，不肯即伪从鞬櫜。始知后皇受命乞独正，神明扶植冰霜操。我来饮我中山醪，脱巾挂树三花高。大槐太守梦楚国，大梅美人临汉皋。大槲老雄侍我酒，长筝亦即金丝槽。醉歌写入嘉树传，窃比《橘颂》骚人骚。  

○毘陵行 【记十月七日事。】  

孟冬四将发句吴，弯弓誓落双髠颅。智谋无过史万叶，嫖姚无加李金吾。前茅已作破竹刃，三覆乃裹含沙狙。常山长蛇一断尾，即墨怒牯齐奔■〈甫〉。玉蕊孤军呼庚癸，皁鸦万甲迷模糊。江南长技江北无，蒲牢一吼千鲸呼。赤杠卓入铁瓮户，铁翅横截丹阳湖。捣虚之策不出此，赤手可缚生于菟。当时上将陷江都，至今莫赎千金躯。后来飞将慎勿疏，襄王城头啼白乌。如何临期易将犯兵忌，何必不读孙吴书。乌乎！临期易将犯兵忌，何必不读孙吴书。  

○送谢太守  

湖秀今三郡，循良第一人。武林非复旧，文比要图新。海岳东南会，湖江左右邻。曾开天水国，直问尾箕津。府大同京尹，居崇异国宾。提封家万户，易俗力千钧。惜也承平久，于焉值乱频。烟华余故市，风物感残民。今日怀匡济，乘时好拊循。念君多意气，满腹贮精神。别地梅凝曙，寒江柳孕春。过船沙没屐，驻斾雪埋轮。黾勉犹无及，穷愁不敢嗔。赠言知面赧，取醉寄情真。勿袖烹鲜手，须闲牧犊身。推诚归简妙，植善息顽嚚。乱后无家世，渔中有隐沦。千年黄鹤返，万里白鸥亲。莫学张京兆，应如召信臣。貂蝉从岳牧，图画可麒麟。  

○纪梦中作书遗报复元  

九月九如三月三，五湖山水尽清酣。西瞻林屋三天近，南上风帆一日贪。潮蹴滟堆青不动，雨悬花洞气长谽。月中箫鼓神君殿，云下龙鸾帝子骖。猛虎护林依董奉，毒蛇避井施苏耽。臙脂塘暗清尘起，缥缈峰高碧落参。落日大堤花杲杲，西风茂苑草毵毵。越人仕倦秋思枣，吴女情多夜擘柑。自是王仁僧好伴，为予善唱《望江南》。  

○送客洞庭西 【以下从各选本录入。】  

送客洞庭西，雷堆青两两。陈殿出空明，吴城连苍莽。春随湖色深，风将潮声长。杨柳读书堂，芙蓉采菱桨。怀人故未休，望望欲成往。  

○渊明抚松图  

孤松手自植，保此贞且固。微微岁寒心，孰乐我迟暮。留侯报韩仇，还寻赤松去。后生同一心，成败顾随遇。归来抚孤松，犹是晋时树。  

○游虎丘与句曲张贞居遂昌郑明德毘陵倪元镇各追和东坡留题石壁诗韵  

漾舟海涌西，坡缘素岭。陟彼阖闾丘，俯瞰千尺井。至今井中龙，上应星耿耿。居然辟历飞，残腥洗蛙黾。已知湛卢精，古愤裂幽矿。肯随鱼肠逆，寒锋助残猛。后来入郢功，勇志亦驰骋。丹台纳■〈女便〉娟，金锤碎骨鲠。坐令金精气，龙虎散俄顷。花凝铁壁坚，木根 【去声。】 山骨冷。何哉幽独魂，白日歌夜永。我从陶朱来，青山异风景。岂无西家儿，池头弄风影。五湖尚浮桴，烟波不须请。  

○元夕与妇饮  

问夜夜何其？睠兹灯火夕。月出屋东头，照见琴与册。老妇纪节序，清夜罗酒席。右蛮舞袅袅，左琼歌昔昔。妇起劝我酒，寿我岁千百。仰唾天上蜍，誓作酒中魄。劝君饮此酒，呼月为酒客。妇言自可听，为之浮大白。 【老妇曰：人言天孙思妃，不如月娥守孤。不知羿妇相弃以奔，曷若织女相望以久之愈也。】  

○玉莲曲为金陵张氏妓赋  

芙蓉出五沃，荡漾水中央。托根遍七泽，濯影照沧浪。亭亭立淤泥，静试岳井妆。使君青雀舫，夜夜宿花傍。为结明珰盖，覆此并头芳。洛妃解瑶佩，王母荐琼觞。饥餐玲珑玉，渴饮醍醐浆。白日忽成晚，粉面落秋霜。窟■〈穴上叱下〉不结子，柔丝断藕肠。波寒沈獭伞，愁杀野鸳鸯。  

○孤愤一章和梦庵韵  

杨子哭停云，历数死生友。首哭台州帅，再哭江州守。三哭天水头，四哭淮涡口。五哭六哭余，英风复何有？确山截骂舌，宛湖沈斫首。嗟嗟徇国臣，培养百年久。猛去晋终背，彧死魏何咎？而况鸣吠才，蠢蠢小鸡狗。弋鸿羽既怯，钓鱼饵滋诱。根拨那望实，蒂分尚怀藕。珠雀既失弹，火鼠重被垢。长包中土心，相诧模棱手。外壶宜倒戈，中薄肯敝笱。祝宗祈未死，循墙骇还走。长涕未上书，穷辞空还酒。惊见梦庵诗，一首洒百丑。大义揭日月，孤忠悬畎亩。乱厌出下泉，戹极还易□。怀君郭泰交，夜柈饤春韭。和君孤愤章，浇致酒一斗。  

○夕阳亭  

夕阳亭，马超超，车驱驱。问高贵，今何如？夕阳亭，行且止。白沙一信南风起，千载髑髅夜生齿。项成大府摄鬼豪，论功阙剪当涂高。竹书小儿既有罪，夕阳老魅诛何逃。呜呼！桐宫空毙金屑斝，鸳鸯榼中牛继马。  

《铁崖古乐府》外，有《咏史诗》，门人顾亮所编。多吴编所未载者。《铁崖乐府》自吴复章琬所编者，名曰《铁雅》，而《咏史诗》又名为《铁史》云。  

○大健儿 【唐太宗常曰：当今名将，惟李绩、道宗、万彻而已。绩、道宗虽不能大胜，亦不大败。至万彻非大胜即大败。彻自建成败后，尝隐于终南山。晚节再出，乃为房氏不肖子所陷，君子惜之。】  

炖煌有力士，自称大健儿。气吞黄狼纛，义扶白鹊旗。李家春宫子，去逐春宫起。海池敌虬髯，不议真天子。天子亲评三大将，鸭绿归来肆骄宕。快刀不斫两牝妖，躄足甘为群鼠葬。老荆盗弄金乌丸，手持血日梦中还。何如短衣疋马射猛虎，老死不出终南山。  

○孔巢父  

孔巢父，竹溪流。竹溪之水可饮牛，胡为去干肉食谋。孔巢父，盍归来？ 【叶。】 河北虎幸毙，河中虎方威。孔巢父，不归去。十年东海迷烟雾，钓竿空负珊瑚树。  

○警枕词 【吴越王钱镠自少在军中，夜未尝寐，倦极则就圆木小枕。或枕大铃，寐熟辄敧而寤，名曰「警枕」。置粉盘于卧内，有所记则书盘中，比老不倦。或寝方酣，外有白事者，令侍女振铃即寤。时弹铜丸于楼墙之外，以警直更者。尝微行，夜叩北门，吏不肯启关，曰：虽大王来，亦不启。乃自他门入，明日，召北门吏厚赐之。】  

不睡龙，醒复醒，珊瑚圆木摇金铃。五花宝簟芙蓉屏，铜盘雪粉香浅清。楼墙铜弹飞霹雳，夜半更奴起辟易。圆木功，无与敌。吴越封疆平地辟，四世三王安衽席。  

○三阁图  

金陵新阁空中起，虎踞龙蟠凤双掎。沈檀雕柱阚玉螭，丽华吹笙彩云里。水晶帘空滤明月，三十六宫白于水。红尘巴马四百秋， 【梁末童谣。】 五城步障五花球。彩缯山头盖宫殿，山前十二银潢流。健娥五百曳锦缆，金蓬吐影上下金银州。二三狎客混歌舞，中有酒悲泪如雨。嘉州讽谏三阁图，秦川别幸千花株。回鹃队，鸦群呼，夜半卷土昌泸渝。黄茅缚髻口衔璧，草降表，王中书。呜呼！玉树声中作唐虏，门外崇韬是擒虎。  

○李铁鎗歌 【并序。】  

铁鎗封万户，至正壬辰七月二十日，破贼于杭，予尝歌以美之。是年九月，不幸死于昱关，复为歌些之。  
李铁鎗，人之杰，将之强，手持铁鎗丈二长。铁鎗入手乌龙骧，龙精射之落搀抢。皇帝十有二载秋七月，红凶西来寇西浙。防关健儿走惶惶，铁鎗一怒目眦裂。十万赭衣暗城阙，铁鎗乌龙去明灭。须臾化作风雨来，净洗铜城满城血。呜呼！殪猰，屠封狼，铁鎗之锋无与当。胡为将星昨夜坠昱关，铁鎗一折天无光。天无光，人伥伥，云台倚天云潜伤。天子赠忠良，祠以血食冬青乡。呜呼！归来乎铁鎗。  

○铁城谣 【并序】  

张司业有筑城词。嫌其啴缓，无沈痛迫切之警，今补之。  
蒸土筑城城上铁，北风一夜吹作雪。君不见铜驼关外铁瓮堆，中填白骨外涂血，髑髅作声穿鬼穴。铜驼崩，铁瓮裂。 【又铁崖《杵歌》云：「亟亟城城城亟成，小儿齐唱杵歌声。杵歌传作睢阳曲，中有哭声能陷城。迭迭石石石■〈山敖〉■〈山敖〉，立竿作表齐竿旄。阿谁造得云梯子，刬地过城百尺高。」其诗音调凄苦，用意与此相近。】  

○冬青冢篇  

老羝夜射钱塘潮，天山两乳王气消。秃妖尚压龙虎怪，浮图千尺高岧峣。文山老客智且勇，夜舟拔山山不动。江南石马久不嘶，冢上冬青今已拱。百年父老愤填胸，不知巧手夺天工。冬青之木郁葱葱，六槚更树蒲门东。  

○盲老公 【刺拜住哥台长，戊戌十月二十三日，党海寇用壮士椎杀之。迈里古思将黄中禽拜住，尽戮其家。】  

盲老公，侍御史，崇台半面呼天子。白米红盐十万家，凤笙龙管三千指。门前养客皆天骄，一客解散千黄苗。太阿之枋忽倒掷，槌杀义鹘招群枭。一客死，百客辱。万夫怒，一夫独。生缚老盲来作俘，百口贱良一日戮。独遗小娥年十五，腰金买身潜出户，驮作倡家马。  

○铜将军 【刺伪相张士信。丁未六月六日，为龙井炮击死。】  

铜将军，无目视有准，无耳听有神。高纱红帽铁篙子，南来开府称藩臣。兵强国富结四邻，上禀正朔天王尊。阿弟柱国秉国钧，僭逼大兄称孤君。案前火势十妖嬖，后宫春艳千花嫔。水犀万弩填震泽，河丁万锺输茅津，神愁鬼愤哭万民。铜将军，天假手，疾雷一击粉碎千金身。斩妖蔓，拔祸根，烈火三日烧碧云。铁篙子，面缚西向为吴宾。  

○周铁星 【张氏亡国，亡于其弟士信，趣亡于毒敛臣周侲侲。山阳铁冶子，以聚敛功至上卿，伏诛日，曰：钱谷盐铁籍皆在我，汝国欲富，当勿杀我。主者怒曰：亡国贼不知死罪，尚敢言是耶！速杀之。吴人快之，或手额谢天曰：今日天开眼也。】  

周铁星，国上卿。谈申韩，为法经。钉棰杖，为国刑。千仓万库内外盈，十有三赋争科名。周铁星，鞭算箕敛无时停。开血河，筑血城。血战舰，血军营。刮民膏，嗍民髓，六郡赤骨填刍灵。齐云倚天一日倾，铁星亡国法当烹。尚将六郡金谷数，丐死万一充虞衡。呜呼周铁星！十抽一椎百万钉，誓刳尔髅作溺罂。铁星碎，地启瞶，天开顭。 【音盲。】  

○蔡叶行 【刺佞幸臣蔡文、叶德。张氏亡国由大弟，致此实由二佞。丁未春，二佞伏诛于台城，风干其尸于秤刑者一月。】  

君不见伪吴兄弟四六七，十年强兵富金谷。大兄垂旒不下堂，小弟秉钧独当国。山阴蔡药师，云阳叶星卜。朝坐白玉堂，暮宿黄金屋。文不谈周召，武不论颇牧。机务托腹心，边策凭耳目。弄臣什什引膝前，骨鲠孤孤内囚牿。去年东台杀普化，今年南垣杀铁木。凤陵剖棺取含珠，鲸海刮商劫沈玉。粥官随地进妖艳，笼货无时满坑谷。西风卷地来，六郡下披竹。朽索不御六马奔，腐木那支五楼覆。大越先罪魁，余殃尽孥戮。寄谢悠悠佞幸儿，福不盈眦祸连族。何如吴门市，卖药卖卜，饿死亦足。  

○金盘美人 【刺伪驸马潘某。潘娶美倡凡数十，内一苏氏，才色兼美，醉后寻其罪杀之，以金盘荐其首于客宴，绝类北齐主事。国亡，伏诛台城，投其首于溷。】  

昨夜金床喜，喜荐美人体。今日金盘愁，愁荐美人头。明朝使君在何处？溷中人溺血骷髅。君不见东山琵 【音弼。】 琶骨，夜夜鬼语啼箜篌。 【北齐主纳娼妇薛氏，清河王岳尝因其娣迎之至第，主怒，杀其娣，薛甚宠于帝。久之，主忽思其与岳通，斩首藏于怀。出东山宴饮，探其首投于盘。支解其尸，弄其髀为琵琶。复收髀流涕曰：佳人难再得。载尸出葬，主被发步哭送之。】  

○老客妇谣 【一作针线妇。】  

老客妇，老客妇，行年七十又一九。 【一作「针线妇，针线妇，黄尘满面蓬满首。」】 少年嫁夫甚分明，夫死犹存旧箕帚。南山阿妹北山姨，劝我 【一作予。】 再嫁我 【一作一。】 力辞。涉江 【一作水。】 采莲，上山采蘼。 【一作薇。】 采莲采蘼， 【一作「采薇采莲」。】 可以疗饥。夜来道 【一作「昨日偶」。】 过娼 【一作阊。】 门首，娼 【一作阊。】 门萧 【一作諠。】 然惊 【一作嗤。】 老丑。老丑自有能养身， 【一作「养身自有能」。】 万两黄金在纤手。上天织得 【一作「绣出」。】 云锦章，绣成愿补 【一作「玄黼」。】 舜衣裳。舜衣裳，为 【一作与。】 妾佩， 【一作立。】 古意 【一作节。】 扬清光，辨妾不是邯郸娼。  

明太祖初即位，遣翰林詹同奉币征维桢，维桢赋此诗。同为作《老客妇传》。维桢又有诗曰：「皇帝书征老秀才，秀才懒下读书台。商山本为储君出，黄石终期孺子来。太守枉于堂下拜，使臣空向日边回。老夫一管春秋笔，留向胸中取次裁。」宋景濂诗云：「不受君王五色诏，白衣宣至白衣还。」盖记其实也。  

○邯郸美人二首 【为赵娘赋也。】  

邯郸市上美人家，美人小袜青月牙。绣靴对着平头鸦，平头鸦，蹋场下，包银壶，驮细马。  
裙翻柳脚垂青空，水花吹乱秋芙蓉。须臾气喘如渴虹，如渴虹，索银瘿，转辘轳，饮金井。  

○二月十二日玉山人买百花船泊山塘桥下呼琼花翠屏二姬招予与张渥叔厚于立彦成游虎阜俄而雪霰交作未果此行先以此诗写寄就要诸公各和  

百华楼船高入柱，主人春游约春渚。山塘桥下风兼雨，正值灌坛西海妇。桃花衖口小蛮娘，腰身杨柳随风扬。翡翠屏深未肯出，蹋歌直待踏春阳。喜闻晴语声谷谷，明朝豫作花游曲。小蛮约伴合吹笙，解调江南有于鹄。  

○乙酉四月二日与蒋桂轩伯仲诸友同泛震泽大小雷望洞庭之峰吹笛饮酒乘月而归盖不异老杜坡仙游渼陂赤壁也舟中各赋诗余赋二十韵为首唱  

江国春归夏云孟，十日五日风雨横。具区摆阖浪如山，吴儿善泅并敢榜。今朝气候昨不同，湖头无雨兼无风。小施祠前棹讴发，楼船下水如游龙。大雷不动小雷伏，银海空青光夺目。鱼龙百怪暂祓除，平展轻绡三百幅。牙樯五两空中举，陈渎村中过挝鼓。烧笋既憩彭城湾，采莼复渡杨家浦。中流飓发占莫徭，须臾鲸浪吼蒲牢。长年捩柁称好手，小腰失箸生寒毛。蒋家二仲素奇士，更有登高羊叔子。老崖铁笛上青云，玉龙穿空卷秋水。船头可奈风水何，拔剑拟斫生蛟鼍。人生哀乐固相半，神灵涉意毋过多。鸱夷入海人不识，渔媪渔王配寒食。乡里小儿舞《竹枝》，乞与神童舞铜狄。我闻洞庭之峰其橘大如斗，剖而食之见弈叟。弱水不隔天表流，独我胡为牛马走，五湖挂席从此首。  

○题杨妃春睡图  

沈香亭前燕来后，三郎鼓中放花柳。西宫困人春最先，华清溶溶暖如酒。雪肢欲透红蔷薇，锦裆卸尽流苏帏。小莲侍拥扶不起，翠被卷作梨云飞。蟠龙髻重未胜绾，燕钗半落犀梳偃。晚漏壶中水声远，帘外日斜花影转。琵琶未受宣唤促，睡重黎腰春正熟。不知小□思塞酥，梦中化作衔花鹿。  

○素云引为玄霜公子赋 【玄霜，璜溪吕氏站台名也。】  

清河美人姑射神，梦中认得梨花云。朝朝暮暮不肯雨，璚枝玉叶光轮囷。靘妆不染臙脂水，轻歌欲遏鸾笙起。五花细马驮春风，罗带飘飖白鹇尾。柔情易逐彩霞空，半掩春衣嘶玉龙。九点峰前指归路，家住松陵东复东。桃叶桃根春已暮，又逐飞花度江去。梨园昨夜春雨多，回首孤飞在何处？何处孤飞去复来，直是玄霜百尺台。  

○和杨孟载春愁曲之什  

小楼日日听雨卧，轻云作团拂帘过。金黄杨柳叶初匀，雪色棠梨花半破。东家蝴蜨飞无数，西邻燕子来两个。玉关万里尺书稀，春风不似春愁大。 【一作「羞杀牡丹如斗大」。】  

○送曹生之京  

十载辞京国，常怀玉笋班。凤麟游璧水，虎豹启天关。海树分秦雨，江云隔楚山。壮游须努力，况子正红颜。  

○题苏武牧羊图  

未入麒麟阁，时时望帝乡。寄书元有雁，食雪不离羊。旄尽风霜节，心悬日月光。李陵何以别，涕泪满河梁。  

○送用上人之金陵  

东土帝王州，高僧汗漫游。□衣收夜雨，洗钵渡江流。草发金银穴，花飞霹雳沟。携诗见短李，应下读书楼。  

○送杨生琰归溧阳  

之子吾同姓，相逢已道南。春衣雕白苎，佳树长黄柑。雨淡潜龙寺，天清漂女潭。蒲公读书处，白石有新庵。  

○翡翠巢  

罗浮花使先春到，来傍玉楼深处巢。舞雪艳翻杨柳絮，歌云轻压海棠梢。屏开时露鸦头袜，弦断应衔凤嘴胶。却笑雪衣娘太劣，雕笼深锁未全教。  

○席上赋  

萝洞兰烟绕烛微，三更三点妓成围。鱼吹绿酒常双跃，雁列瑶筝不独飞。隔座送阄喧中射，当筵呼掺促更衣。鸡鸣乐极翻凄断，阙月纤纤照影归。  

○嬉春体五首 【钱塘湖上作。一云「赋俏唐体，遗钱塘诗人学杜者。」】  

今朝立春好天气，况是太平朝野时。走向南邻觅酒伴，还从西墅买花枝。陶令久辞彭泽县，山公祇爱习家池。宜春帖子题赠尔，日日春游日日宜。  
西子湖头春色浓，望湖楼下水连空。柳条千树僧眼碧，桃花一株人面红。天气浑如曲江节，野客正是杜陵翁。得钱沽酒勿复较，如此好怀谁与同。  
何处被花恼不彻，嬉春最好是湖边。不须东家借骑马，自可西津买蹋船。燕子绕林红雨乱，凫雏冲岸浪花圆。段家桥头猩色酒，重典春衣沽十千。  
入山十里清凉国，三百楼台迤逦开。岳王坟前吊东渡，隐居寺里话西来。接果黄猿呼一个，探花白鹿走千回。风流文采湖山主，坡白应须属有才。  
杨子休官日日闲，桐江新棹酒船还。叮咛旧客兼新客，漫浪南山与北山。好怀急就一斗饮，佳人能作五弦弹。君看此地经游辇，彷佛春风梦未残。 【玉山主人云：所谓嬉春体，即老杜以「江上谁家桃柳枝，春寒细雨出疏篱」为新体也。先生自谓代之诗人为宋体所梏，故作此体变之云。】  

○又湖州作四首 【书寄班恕齐，试温生笔，写入前卷。】  

三月三日雨新晴，相邀春伴冶西城。即倩山妻纱帽办，更烦小将犊车轻。好语啼春秦吉了，仙姿当酒董双成。凭君多唱嬉春曲，老子江南最有情。  
五十狂夫心尚孩，不容俗物相填■〈豕灰〉。兴来自控玉蹄马，醉后不辞金当杯。海燕来时芹叶小，野莺啼处菜花开。春衫已备红油盖，不怕城南小雨催。  
长城小姬如小怜，红丝新上琵琶弦。可人座上三株树，美酒沙头双玉船。小洞桃花落香屑，大堤杨柳扫晴烟。明朝纱帽青藜杖，更访东林十八仙。  
湖州野客似玄真，水晶宫中乌角巾。得句时过张外史，学书不让管夫人。棋寻东老林中橘，饭煮西施庙下莼。无雨无风二三月，道人将客正嬉春。  

○无题效商隐体四首 【与袁子英同赋。】  

当轩队子立红靴，龟甲屏风拥绛纱。公子银瓶分汗酒，佳人金胜剪春花。曲调青凤歌声转，觥进黄鹅舞势斜。五十男儿头未白，临流洗马走红沙。  
主家院落近连昌，燕子归来旧杏梁。金埒近收青海骏，锦笼初教雪衣娘。卷衣甲帐春容晓，吹笛西楼月色凉。今夜阿鸿新进剧，黄金小带荔枝装。  
二月皇都花满城，美人多病苦多情。一双孔雀衔青绶，十二飞鸿上锦筝。酒掬珍珠传玉掌，羹分甘露倒银罂。不堪容易少年事， 【一作「潘郎老」。】 争遣狂夫 【一作「施朱。」】 作后生。  
天街如水夜初凉，照室铜盘璧月光。别院三千红芍药，洞房七十紫鸳鸯。绣靴蹋踘句骊样，罗帕垂弯女直妆。愿尔康强好眠食，百年欢乐未渠央。  

○和蔡彦文题虞伯生张伯雨倡和帖  

髯驾已闻攀鼎水，劫灰又见话昆池。剑藏玉几山中记，笔纪玄卿天上碑。旧谱紫霞吹鹤骨，新章白雪写乌丝。逃身我未学仙去，何处还丹日月迟。  

○送理问王叔明  

金汤回首是邪非，不用千年感令威。富贵向人谈往梦，干戈当自息危机。雄风豪雨将春去，剩水残山送客归。闻说清溪黄鹤在，鹤边仍有钓鱼矶。  

○丹凤楼  

十二危楼百尺梯，飞飞丹凤五云齐。天垂翠盖东皇近，地拂银河北斗低。花靥秋空戎马顺，神灯夜烛海鸡啼。仙童与报麻姑会，应说蓬莱水又西。  

○夜坐  

雨过虚亭生夜凉，朦胧素月照芳塘。萤穿湿竹流星暗，鱼动轻荷坠露香。起舞刘琨肝胆在，惊秋潘岳鬓毛苍。候虫先报砧声近，不待莼鲈忆故乡。  

○悼李忠襄王  

罗山进士着戎衣，泪落神州事已非。百二山河惊易改，三千君子誓同归。天戈已付唐裴度，客匕那知蜀费袆。赖有佳儿功业在，东人重望捷淮淝。  

○闻定相死寇 【丙申六月死京口。】  

三朝勋旧半雕零，京口雄藩孰老成？可是叔孙祈欲死， 【托吉柯。】 喜闻先轸面如生。东园草暗铜驼陌，北固潮平铁瓮城。珍重子仪谁可继，三军气色倍精明。  

○书钱唐七月廿三日事 【至正丙申。】  

儿童十日报日斗，前后妖蟆生燧光。 【十日夜，月食如红铜。】 瓠子势方吞鲊瓮， 【瓠子，苗氏也人。鲊瓮，地名。】 蕲州血已到钱唐， 【宋谣云：「惟有蕲黄两州血，至今流不到钱唐。」】 火鳅东掣千寻锁，铁马西驰半段枪。 【老左老童。】 紫微老人迷醉眼，彩红犹挂米盐商。 【自吴门被寇，盐米不通。寇入杭先三日，运饷至，省臣喜，为之挂红。】  

○和卢养元书事二首  

中原烟火半丘墟，楼橹相望白下孤。蕃厮夜歌铜钴■〈金莽〉。蛮酋春醉锦屠苏。北征解赋卢才子，西事时谈剧霸都。莫上姓名丞相府，老夫着论学《潜夫》。 【先生有《救时论》二首，曰《人心论》、《巨室论》，及丞相长书一通。皆不出名氏，投于政事堂。】  
年年苛吏伤王政，往往红■〈田民〉叛教条。漳水有时生小草，洞庭无地种余苗。伏龙雏凤应劳访，绮季黄公底用招。闻道紫枢开锡燕，宝钉大銙赐天骄。 【时哈相招东南三处士。】  

○多景楼  

极目心情独倚楼，荻花枫叶满江秋。地雄吴楚东南会，水接荆扬上下流。铁瓮百年春雨梦，铜驼万里夕阳愁。西风历历来征雁，又带边声过石头。  

○新省呈右相及藩参诸公  

大省新开方岳重，人间第二紫微垣。丹池凤浴江湖浅，温室花开雨露繁。天柱星辰高北极，海门日月远东藩。相君大业凭谁赋？白发词臣诏立言。  

○至正廿三年四月淮南王左相微行淞江步谒草玄阁夜移酒船宴阁所  

微行谁识王丞相，草履过门如野人。太史遥遥瞻紫气，老夫急急裹乌巾。子陵故友终辞汉，张禄先生又入秦。休说五湖天样阔，扁舟何处不容身。  

○送玉笥生往吴大府之聘兼简国宝枢相宾卿客省  

近报淮吴张柱国，楼船遣使聘嘉宾。汉家自有无双士，赵客何劳十九人。天上琼花回后土，江南杜宇到天津。若逢吕相烦相问，应有奇书痛绝秦。  

○送吕左辖 【名珍。】 还越  

保障南藩第一功，未容若木挂雕弓。露书誓翦金床兔，壮气平吞黑槊公。万里天威龙虎北，五云佳气凤皇东。麦城又报捷书至，江上将军是吕蒙。  

○送僧归日本  

东风昨夜来乡国，又见阶前吴草青。金锡躅空灵鸟逝，宝珠嗅海毒龙腥。车轮日出扶桑树，笠盖天倾北极星。我欲东夷访文献，归来中土校全经。  

○芝云堂分韵得对字  

穷冬积繁阴，快雨不破块。问途玉山下，系船桃溪汇。主人闻客来，把酒欣相徕。窈窕双歌声，婵娟两眉黛。谈笑方云云，妍媸各成态。忆昔献策时，目炯重瞳对。下马宴琼林，宫花出西内。俯仰三十年，同袍几人在。明当理行舟，天远征鸿背。那能事烦剧，晓出星犹戴。行当谢冠冕，归荷 【一作理。】 山阳耒。  

○湖光山色楼  

仙家十二楼，俯瞰芙蓉渚。象田耕玉烟，龙气生珠雨。凤麟远水接空蒙，小瀛夜折蓬莱股。兰台美人能楚语，十三雁急孤鸾舞。仙人醉骑黄鹤来，酣挥落日使倒回。剪取璚田一棱归，满天铁笛走春雷。  

○玉山草堂雅集又题  

我常被酒玉山堂，风物于人引兴长。银丝莼荐野鸭炙， 【一作段。】 金粟瓜取西杨庄。山头云气或成虎，溪上仙人多讶羊。何处行春《柘枝》鼓，阆州《竹枝》歌女郎。  

○奉谢玉山假僦屋  

玉山长者有高义，乞与山人僦屋金。驷马一时皆上客，青娥三日有遗音。西山涌海当秋后，南斗流江入夜深。更报大茅张外史，兴来须抱小雷琴。  

○春日有怀玉山主人  

梨花枝外雨冥冥，宿酒朝来尚未醒。倚砌宜男偏婀娜，隔窗鹦鹉太丁宁。紫鸾箫管和瑶瑟，金鸭香炉倚绣屏。青李来禽临已徧，定从白鹄授《黄庭》。  

○怀玉山一首书珠帘氏便面  

五月江声入阁寒，故人西望倚阑干。珠帘新卷西山雨，第一峰前独自看。  

○湖上感事漫成四绝奉寄玉山  

湖水碧于天，湖云薄似烟。鸳鸯不惊乱，飞过岳坟前。  
湖水明于镜，湖泥浊似泾。祗应苌血在，染得水华清。  
海峤浮西日，关梁转北风。苏郎书未返，愁绝雁来红。  
将石星空堕，灵山凤不飞。惟余灞头水，西去复东归。  

○与客登望海楼作录寄玉山主人  

蜑子雨开江上台，江头野老不胜哀。蜃将楼阁空中落，鳅引旌旗月下来。保障许谁为尹铎，事谐无复问文开。可怜歌舞旧城阙，又是昆明几劫灰。  
袅袅秋风起洞庭，银州宫阙眇空青。客星石落江龙动，神马潮来海雨腥。弱水无时通汉使，赭峰何事受秦刑。远人新到三韩国，中土文明聚五星。  

○同郯九成过玉山舟中联句  

城角初升旭日暹，舵楼东向起遐瞻。鳌头直下痴云暗， 【杨。】 鹢尾徐开破浪恬。野色微明金水曲， 【郯。】  
清江隐见玉山尖。雨收幕燕檐牙起， 【杨。】 风飐樯乌帆腹添。波影白翻鸥个个， 【郯。】 烧痕青出麦纤纤。  
弋来野鹜毛全蜕， 【杨。】 笱得冰鱼口尚噞。解箨上萌莲菂苦， 【郯。】 泼醅新盎蜜脾甜。避船好鸟机先识， 【杨。】  
入座江花手自拈。未必江山惟客有， 【郯。】 也知吏隐许吾兼。桃花不隔仙源路，诗就宁辞晷刻淹。 【杨。】  

○席上作  

江南处处烽烟起，海上年年御酒来。如此烽烟如此酒，老夫怀抱几时开。 【《戴冠濯缨亭笔记》：张士诚据姑苏，元主以上尊酒赐士诚，士诚设宴以飨使者，杨廉夫与焉。即席赋诗云云，士诚得诗甚惭。】  

***◆可闲老人张昱（庐陵集）***  

昱字光弼，庐陵人。少事虞文靖公集，得诗法焉。又为张潞公翥所知。左丞杨完者，镇江浙，用才略参谋军府事，迁左右司员外郎，行枢密院判官。左丞死，弃官不出。张士诚礼致之，不屈。策其必败，题蕉叶以寓志。与周伯温、杨廉夫辈交游最相得。张氏亡，明太祖征至京师，闵其老，曰：「可闲矣！」厚赐遣还。因自号可闲老人。徜徉西湖山水间，年八十三卒。其生平所作，散亡已多，杨文贞公士奇搜得其遗稿，为之序曰：虞文靖才高识广，其诗浩博而不肆，变化而不穷，而一宿于正。先生之诗，气宇闳壮，节制老成，而从容雅则，称其所传。元季用兵，藩府僚属，多侵官怙势。惟光弼以诗酒自娱，超然物表，退居西湖之寿安坊，贫无以葺庐，凌彦翀为疏募焉。酒间为瞿宗吉诵《歌风台》诗，以界尺击案，渊渊作金石声。笑曰：「我死，埋骨湖上，题曰『诗人张员外墓』足矣。」钱牧斋《列朝诗集》，次光弼于廉夫之后，皆以元官终其身者也。  

行路难  
少年行  
美女篇  
晚春辞  
上巳日杭州府学教授徐一夔四斋训导拉游智果寺访东坡题参寥泉  
妙高院大方垕上人  
舟行即事  
唐太宗骏马图  
张建封击球图  
五王行春图  
白翎雀歌  
题玉朋梅界画大都池馆图样  
织锦词  
莲塘曲  
过歌风台  
题华光梅  
学仙曲  
古辞  
水殿纳凉图  
七夕  
别刘博士  
铜雀台  
峡川  
题扬州左史臣画扇  
邻墙梅花  
问梅  
别故人  
白头翁  
题宋子障太守画  
访旧三竺次泐禅师杂兴韵  
题明皇击球图  
小游仙次韵四首  
题鹦鹉士女图  
过泖湖  
题吴彩鸾写韵图  
同徐大章溪上看芙蓉  
荷花词次韵周伯温参政  
柳枝词二首  
唐天宝宫词八首  
觉来  
春光  
柳花词二首  
辇下曲一百二首  
宫中词二十一首  
塞上谣八首  
雪夜寄史左丞  
题夏圭孤舟风雨图  
船过临平湖  
咏何立事  
荔枝画为福建佥宪张惟远题  
剪花士女  
刘曜卿画折花宫女  
湖中即事  
临安访古  
求仙词  
春日  
题青山白云  
拟古秋夜长  
暑中招客  
送天使僧  
投赠潞国公承旨学士张仲举  
五府驿代杨左丞留题  
岳鄂王坟上作  
陪宴相府得芍药花有感赋  
退居湖上投赠杨左丞二首  
戊戌题  
惆怅五首  
过杨忠愍公军府留题  
睡觉  
湖舫劝曹德昭佥院酒  
别春次扬州成廷珪韵  
丞相委入姑苏索各官俸米留别幕府诸公  
辞答张太尉见招  
秋兴  
春闺词  
湖上漫兴二首  
绣球花次兀颜廉使韵  
湖楼  
次林叔大都事韵四首  
昔游  
小王孙  
侍御周伯温以行台羁留姑苏简寄之  
得朱桓编修海道之音  
两山亭留题  
三月三日湖上作  
纵饮  
感事二首  
西湖漫兴  
次韵处士和埙上人诗  
明州倪师园观猿  
晚归  
邻园海棠  
醉题  
虎丘寺留题  
感事  
寄松江杨维桢儒司  
碧筩饮次胡丞韵  
送丁道士还澧陵  
赠沈生还江州  
......  

○行路难  

鸿雁及秋来，玄鸟先社去。俱生亭毒内，羽翼乃不遇。翔者不知水，流者不知山。世事每如此，人生行路难。  

○少年行  

看取木槿花，朝荣夕已萎。芳容有雕谢，腻泽何所施。寿命如可长，仙人今何之？高堂有歌舞，及此少年时。  

○美女篇  

燕赵有美女，红莲映绿荷。佩环雕夜玉，团扇画春罗。流盼星光动，曳裾云气多。回车南陌上，谁不驻鸣珂？  

○晚春辞  

暄风日夜起，春到亦已久。清晨卷帘坐，惆怅闺中妇。凭阑暗垂泪，对花懒抬手。昨宵梦夫壻，白马章台走。结成合欢带，自置妾怀袖。觉来风张幔，啼鸟在高柳。空织回文锦，佳期竟何有。  

○上巳日杭州府学教授徐一夔四斋训导拉游智果寺访东坡题参寥泉  

佳游在上已，属此清明前。春景已云宴，风光犹未暄。往寻智果寺，竟得参寥泉。云物岂殊昔，人世自更迁。邈哉长公咏，高吟忆当年。我辈复登临，花界何因缘。古佛俨香阁，真诠积华轩。境超万念空，道胜诸妄捐。缅怀此会难，徘徊未云还。申章续芳藻，冀或来者传。  

○妙高院大方垕上人  

碧岑日在望，雨雪阻登临。二客从事者，扶藜长松阴。绿云及上方，步履皆黄金。佛香出宝阁，一息契初心。心如白莲花，尘垢何由侵。攒眉入社后，此会还可寻。庐山得远公，法侣满东林。虎溪偶然事，传笑直至今。我辈仍避俗，垕师诚可钦。  

○舟行即事  

舟行如虚空，上下天光里。中宵撤前幔，繁星在清泚。天河横未落，北斗当面指。凉风波上来，吹皱青天绮。芦洲集夜禽，聒聒鸣不已。恶声虽扰眠，清景则可喜。却思车马尘，此时动城市。  

○唐太宗骏马图  

昭陵石刻今无有，绢素乃能存不朽。当时奇骨济时艰，驾驭尽入天人手。隋家再世俱凡庸，不知肘腋生英雄。晋阳奋起六骏马，蹴蹋大海波涛红。帝王一出万邦定，干戈四指群小空。凌烟勋臣尽图画，一旦肯遗汗血功。呜呼何从得此样？规模却与石刻同。乃知帝王所驭是龙种，岂可求之凡马中。唐家开基三百载，展卷尚觉来英风。  

○张建封击球图  

唐家风流尚球马，中外靡然为之化。徐州节度张建封，坐领东藩示闲暇。长箫短吹行相随，以此慢游为日夜。玉山满马醉扶归，正及楼头望春罢。孔雀屏围次第开，黄金买得春无价。不教白日向西驰，只许黄河向东泻。使君死后谁登临？燕子不来风雨深。绿珠甘守珊瑚树，文君独宿鸳鸯衾。当其意气倾朝野，肯信人无百年者。万言犹在从事书，一幅空遗后人画。  

○五王行春图  

开元天子达四聪，羽旄管钥行相从。当时从驾骊山者，宰相犹是璟与崇。华萼楼中云气里，兄弟同眠复同起。玉环一旦入深宫，大枕长衾冷如水。兴庆池头花树边，梨园小部俱婵娟。杨家姊妹夜游处，银烛万条生紫烟。宁知乐极哀方始，羯鼓未终鼙鼓起。褒斜西幸雨淋铃，回首长安几千里。  

○白翎雀歌  

乌桓城下白翎雀，雄鸣雌随求饮啄。有时决起天上飞，告诉生来羽毛弱。西河伶人火倪赤，能以丝声代禽臆。象牙指拨十三弦，宛转繁音哀且急。女真处子舞进觞，团衫鞶带分两傍。玉纤 【一作质。】 罗袖《柘枝》体，要与雀声相颉颃。朝弹暮弹《白翎雀》，贵人听之以为乐。变化春光指顾间，万蕊千花动弦索。只今萧条河水边，宫庭毁尽沙依然。伤哉不闻《白翎雀》，但见落日生寒烟。  

○题玉朋梅界画大都池馆图样 【元朝人。】  

国初以来好时节，冶绿妖红盖阡陌。乐游尽是勋贵家，人闹马嘶听不得。细漆阑干辇子车，同载女子如蕣花。车中马上日相许，蝴蝶梦满东西家。牡丹台畔夜如昼，花照银灯大于斗。正月饮到三月中，乐地欢天古无有。一朝花谢春复归，门锁池园空绿苔。帘前尘覆珊瑚树，案上蝶栖鹦鹉杯。豪华尽逐东流往，百年丹青化草莽。当时命酒征歌人，此日题诗画图上。  

○织锦词  

行家织锦成染别，牡丹花红杏花白。作双紫燕对衔春，一匹锦成过半月。持来画堂卷复开，佳人细意为翦裁。银灯连夜照针黹，平明设宴章华台。为君着衣舞《垂手》，看得风光满杨柳。蝶使蜂媒无定栖，万蕊千花动衣袖。回回舞罢换新衣，新衣未缝锦下机。怜新弃旧人所悲，百年欢乐无 【一作惟。】 片时。  

○莲塘曲  

青苹风起柳塘水，波声夜聒鸳鸯睡。一点芳心不自持，露荷又作璚珠碎。藉丝织锦香满机，裁成衣裳将遗谁？只愁贱妾梦魂短，不恨荡子归来迟。花间鶗鴂依芳草，等闲绿遍邯郸道。还应忆念荡舟人，满架芙蓉镜中老。  

○过歌风台  

世间快意宁有此，亭长还乡作天子。沛宫不乐复何为，诸母父兄知旧事。酒酣起舞和儿歌，眼中尽是汉山河。韩彭受诛黥布戮，且喜壮士今无多。纵酒极欢留十日，感慨伤怀涕沾臆。万乘旌旗不自尊，魂魄犹为故乡惜。从来乐极自生哀，泗水东流不再回。万岁千秋谁不念？古之帝王安在哉！莓苔石刻今如许，几度秋风灞陵雨。汉家社稷四百年，荒台犹是开基处。 【瞿宗吉云：豪迈跌宕，雅与题称。】  

○题华光梅  

墨梅之作盛衡湘，始作俑者唯华光。此僧平生十万纸，笔力所到花为香。是谁好事怜清苦，三二百年存绢素。和靖多情纵有诗，广平得意还能赋。东坡先生昔倅杭，万松岭见一枝长。我今见画如昨梦，都在君家白玉堂。  

○学仙曲  

二八女人貌婵娟，杏花阴里竞秋千。同心锦带刺石莲，逢人学缚剪刀钱，却妒鸳鸯沙上眠。  

○古辞  

欢乐自欢乐，苦辛长苦辛。城中十万户，谁是种田人。  

○水殿纳凉图  

别殿红绡女，无风亦自凉。阑边是湖水，夜夜宿鸳鸯。  

○七夕  

乞与人间巧，全凭此夜秋。如何针线月，容易下西楼。  

○别刘博士  

祇为情如雨，从教醉似泥。免看杨柳色，相送出城西。  

○铜雀台  

自古谁无死？英雄岂不知。望陵歌舞歇，还有梦来时。  

○峡川  

石与青天近，浮云向客低。自然堪下泪，不是有猿啼。  

○题扬州左史臣画扇  

后土祠前路，金鞍忆旧游。春风双燕子，浑似在扬州。  

○邻墙梅花  

腊后春纔到，寒香袭素袍。梅花如有意，不在粉墙高。  

○问梅  

一种陇头树，东风都合吹。未应造物者，偏在向南枝。  

○别故人  

未别欲千言，临别无一语。惟此旧时心，随君渡江去。  

○白头翁  

疏蔓短于蓬，卑栖怯晚风。祇缘头白早，无处入芳丛。  

○题宋子障太守画  

老树含青雨，平林澹白烟。隔溪茅屋在，好泊米家船。  

○访旧三竺次泐禅师杂兴韵  

酒馆湖船尽有名，玉杯时得肆闲情。至今人说张员外，不是看花不出城。  

○题明皇击球图  

管钥声随万乘游，开元球马最风流。九龄老去无人谏，不破中原不肯休。  

○小游仙次韵四首  

汉武求仙未绝情，枉将心力事金茎。灵王太子因无欲，吹得琅玕作凤鸣。  
桂阁金银不甚高，仙山几许隔波涛。信回青鸟无寻处，一色春风是绛桃。  
小娃莫说脸如莲，自牧羊龙向葑田。笑指清泠桥下水，此中元是碧瑶天。  
青蛇昨夜付书回，只许麻姑自坼开。说道蓬莱山下路，莫因清浅不归来。  

○题鹦鹉士女图  

美人应自惜年华，庭院沉沉锁暮霞。 【一作「长门几日断羊车，闲得工夫坐日斜。」】 只有旧时鹦鹉见，春衫曾似石榴花。  

○过泖湖  

泖湖有路接天津，万顷银花小浪匀。安得满船都是酒，船中更载浣纱人。  

○题吴彩鸾写韵图  

小点红鸾欲下迟，远山浑似画来眉。如何一念人间事，上界仙曹便得知。  

○同徐大章溪上看芙蓉  

日暮归来雨湿衣，凉风千树彩云飞。渚宫只在秋江上，何事襄王梦到稀。  

○荷花词次韵周伯温参政  

一种西湖与若邪，鸳鸯宿处便为家。秋房结得新莲子，便是当时藕上花。  

○柳枝词二首  

樽前不弃小腰身，争欲搀先上舞茵。多谢东风好抬举，尽情分付画眉人。  
春光领略不胜娇，摇荡东风千万条。悔尽江州白司马，一生空咏小蛮腰。  

○唐天宝宫词八首  

寿王妃子在青春，赐与黄冠号太真。不是白头高力士，翠华那得远蒙尘。  
兴庆池头芍药开，贵妃步辇看花来。可怜三首清平调，不博西凉酒一杯。  
清源小殿合《凉州》，羯鼓琵琶响未休。为是阿瞒供乐籍，八姨多费锦缠头。  
舁上儿绷满翠容，黄裙高髻一丛丛。君王入内闻欢笑，赐与金钱满六宫。  
四海承平倦万机，只将彩戏悦真妃。不平最是弹双陆，骰子公然得赐绯。  
小部梨园出教坊，曲名新赐荔枝香。《霓裳》按舞长生殿，击碎梧桐夜未央。  
香囊遗下佛堂阶，不使君王不怆怀。想着当年雪衣女，羽衣犹得苑中埋。  
天宝年中宠贾昌，黄衫年少满鸡坊。绛冠斗罢罗缠项，又得君王笑一场。  

○觉来  

好风吹雨觉来迟，开遍荼■〈艹縻〉总不知。团扇晚凉人似玉，也须消瘦暮春时。  

○春光  

湖上偏多杨柳风，桃花吹尽雨前红。等闲却被东君笑，大半春光在醉中。  

○柳花词二首  

栏马墙西欲暮春，花飞不复过中旬。倚天楼阁晴光里，争扑珠帘不避人。  
满院长条散绿阴，谁家门户碧沉沉。地衣不许重帘隔，雪白花铺一寸深。  

○辇下曲一百二首 【并序。录四十。】  

昱备员宣政院判官，以僧省事简，搜索旧文稿于囊中。曩在京师时，有所闻见辄赋诗，有《宫中词》、《塞上谣》共若干首，合而目之曰《辇下曲》。其据事直书，辞句鄙近，虽不足以上继风雅，然一代之典礼存焉。  
五垓千陛立朝廷，槛首铜鵰一丈翎。不待来仪威凤至，日闻韶濩在青冥。  
州桥拜伏两珉龙，向下天潢一派通。四海仰瞻天子气，日行黄道贯当中。  
东楼绯服唱鸡人，击到朱鼙第几声。楠寐奉常先告备，驾行三叩紫鞘鸣。  
国戚来朝总盛容，左班翘鹖右王封。功臣带砺河山誓，万岁千秋乐未终。  
三司侍宴皇情洽，对御吹螺大礼终。宝扇合鞘催放仗，马蹄哄散万花中。  
只孙官样青红锦，裹肚圆文宝相珠。羽仗执金班控鹤，千人鱼贯振嵩呼。  
西天法曲曼声长，璎珞垂衣称艳妆。大宴殿中歌舞上，华严海会庆君王。  
竹扛金铸百寻余，顶版高镌梵国书。禁得下方雷与电，声光不敢近皇居。  
墀左朱阑草满丛，世皇封植意尤浓。艰难大业从兹起，莫忘龙沙汗血功。  
国初海运自朱张，百万楼船渡大洋。有训不教忘险阻，御厨先饭进黄粱。  
辽东羞贡入神厨，祭鲔专车一大鱼。寝庙岁行春荐礼，有加铏豆杂鲜腒。 【禽鸟之肉。】  
当年大驾幸滦京，象背前驮幄殿行。国老手炉先引导，白头联骑出都城。  
请号关牌趋鼓阁，弓刀千骑领兵符。例差右姓巡仓库，哄唱穹庐赐大酺。  
祖宗诈马宴滦都，挏酒啍啍载憨车。向晚大安高阁上，红竿雉帚扫珍珠。  
驼装序入日精门，铜鼓牙旗作队喧。一听巡阶铃钹振，满宫俱喜出迎恩。  
华缨孔帽诸番队，前导伶官戏竹高。白伞葳蕤避驰道，帝师辇下进葡萄。  
守内番僧日念吽，御厨酒肉按时供。组铃扇鼓诸天乐，知在龙宫第几重。  
御前亲拜中书令，恩赐东宫设内筵。手署勅黄唯一道，任谁祇受付双迁。  
鸡人唱罢内门开，千骑前头丞相来。卫士金瓜双引导，百司拥醉早朝回。  
端本堂深绣榻高，满前学士尽风骚。星河骑士知唯马，惯识金笺玉兔毫。  
儒臣奉诏修三史，丞相衔兼领总裁。卒士院官传赐宴，黄羊挏酒满车来。  
文明天子念孤寒，科举人材两榜宽。别殿下帘亲策试，唱名纔了便除官。  
炉香夹道涌祥风，梵辇游城女乐从。望拜■〈糹余〉楼呼万岁，柘黄袍在半天中。  
对朋角饮自相招，黄鼠生烧入地椒。马湩饮轮金铎刺，顶宁割发不相饶。  
柳林密遣弄臣回，封印黄金盒一枚。天语直将西内去，便教知是草芽来。  
直教海子望蓬莱，青雀传言日几回。为造龙舟载天姆，院家催造画图来。  
西方舞女即天人，玉手昙花满把青。舞唱《天魔》供奉曲，君王长在月宫听。  
鸭绿江波胜鸭头，鱼龙变化满中州。分来一派天潢水，到得乌桓便不流。  
昭君遗下汉琵琶，拗轸谁弹狈获沙。春色不关青冢上，只今芳草满天涯。  
西番僧果依时供，小笼黄旗带露装。满马尘沙兼日夜，平坡红艳露犹香。  
圜殿仪天十六楹，向前黄道不教行。账房左右悬弓角，尽是君王宿卫兵。  
棕毛四面拥龙床，殿角凉生紫雾香。上位励精求治切，不曾朝退不抬汤。  
闲家日逐小公侯，蓝棒相随觅打球。向晚醉嫌归路远，金鞭相过御街头。  
斗鹌初罢草初黄，锦袋牙牌日自将。闹市闲坊寻搭对，红尘走杀少年狂。  
教坊女乐顺时秀，岂独歌传天下名。意态由来看不足，揭帘半面已倾城。  
似将慧日破愚昏，向日如尝下钓轩。男女倾城求受戒，法中秘密不能言。  
肩垂绿发事康禅，淡扫蛾眉自可怜。出入内门装饰盛，满宫争迓女神仙。  
壁衣面面紫貂为，更绕腰阑挂虎皮。大雪外头深一尺，殿中风力岂曾知。  
天朝习俗乐从禽，为按名鹰出柳阴。立马万夫齐指望，半空鹅影雪沉沉。  
栏马墙临海子边，红葵高柳碧参天。过人不敢论量数，雨露相将近百年。  

○宫中词二十一首 【并序。录十二。】  

宫中词唯唐陕西司马王建一百首为得体，盖从内臣出入宫闼，所赋俱实见其事。厥后蜀主花蕊夫人效其体，赋诗一百首，亦其身亲见之。宋王安国校官书，见其本序而置之内阁。元初，奉天杨奂录宋宫人语五言诗十八首，颇得其情，足次二家后。大抵宫中词，论富有天下，贵为天子，不可以文工拙称。必非想象，必亲见，皆非闾巷之士可拟而赋者。后学庐陵张昱光弼志。  
裹头保母性温存，不敢移身出后门。寻得描金龙凤纸，学摹国字教皇孙。  
颁赐三宫端午节，金丝缠扇绣红纱。谢恩都作男儿跪，拜起深深鹖尾斜。  
内人哄动各盈腮，谈自西宫撒雪回。报与内司当有宴，羊车今晚早将来。  
宫衣新尚高丽样，方领过腰半臂裁。连夜内家争借看，为曾着过御前来。  
和好风光四月天，百花飞尽感流年。宫中无以消长日，自擘龙头十二弦。  
鸳鸯鸂鶒满池娇，彩绣金茸日几条。早晚君王天寿节，要将着御大明朝。  
宫罗支请银霜褐，彻夜房中自剪裁。明日看花西内去，牡丹台畔木瓜开。  
延华阁下日如年，除是当番到御前。寻出涂金香坠子，安排衣线捻春绵。  
频把香罗拭汗腮，绿云背绾未曾开。相扶相曳还宫去，笑说秋千架下来。  
上苑新波小海分，绿香溢岸好湔裙。故将禁指监官见，放出天河洗彩云。  
填金臂失戏分明，赢得珍珠三两升。便去房中还赌赛，黄封银榼酒如渑。  
从行火者笑相招，步辇相将过钓桥。鹿顶殿开天乐动，西宫今日赛花朝。  

○塞上谣八首 【录六。】  

玉貌当垆坐酒坊，黄金饮器索人尝。胡奴迭骑唱歌去，不管柳花飞过墙。  
漭然路失龙沙西，挏酒中人软似泥。马上毳衣歌剌剌，往还都是射鵰儿。  
马上黄须恶酒徒，搭肩把手笑相扶。见人强作汉家语，哄着村童唱塞歌。  
野蚕作茧丝玉玉，乳鸡浴沙声谷谷。骆驼奶子多醉人，毡帐雪寒留客宿。 【下一首云：「胡姬二八貌如花，留宿不问东西家。醉来拍手趁人舞，口中合唱阿剌剌。」】  
虽说滦京是帝乡，三时闲静一时忙。驾来满眼吹花柳，驾起连天降雪霜。  
亲王捧宝送回京，五色祥云抱日明。锡宴大开兴圣殿，尽呼万岁贺中兴。  

○雪夜寄史左丞  

白雪相将一丈深，碧油窗合夜沉沉。党家更有人如玉，犹道春寒入绣衾。  

○题夏圭孤舟风雨图  

此船载得许多愁，使我尊前感旧游。惆怅扬州十年梦，满江风雨泊瓜州。  

○船过临平湖  

船过临平欲住难，藕花红白水云间。只因一霎溟蒙雨，不得分明看好山。  

○咏何立事 【宋押衙官何立，秦太师差往东南第一峰，恍惚引至阴司，见太师对岳飞事，令归告夫人，东窗事犯矣。复命后，即弃官学道，蜕骨今在苏州玄妙观，为蓑衣仙。】  

旧作衙官身姓何，阴司归后记仙魔。视身已是闲躯壳，一领蓑衣也是多。  

○荔枝画为福建佥宪张惟远题 【济南人。】  

茜罗轻裹玉肌寒，吹尽南风露未干。一寸丹心无与寄，为凭图画入长安。  

○剪花士女  

咫尺芳丛艳色深，蜂情蝶思两难禁。看来莫用闲惆怅，剪下春风一寸心。  

○刘曜卿画折花宫女  

柳风草露欲沾衣，又是宫中上直时。好把桃花都折尽，免教吹作落红飞。  

○湖中即事  

湖柳湖波尽可怜，不知春在阿谁边。满头翡翠双鬟女，细雨吴歌湿画船。  

○临安访古 【录八。】  

石镜  
婆留井  
功臣塔  
锦溪  
衣锦山  
将军树  
环翠阁  
净土寺  

△石镜  

临安山中古石镜，曾照钱王冕服来。天遣紫苔封裹后，等闲不许别人开。  

△婆留井 【钱王初生时，将弃井中，婆夺留之，故乳名婆留。既贵，以镠代留字。】  

旧日婆留井未堙，石阑苔藓上龙鳞。而今率土皆臣妾，莫愿皇天产异人。  

△功臣塔  

峰头石塔表功臣，五百年前是佛身。莫问蓬莱水清浅，野藤犹蔓劫余春。  

△锦溪  

钱王功业与天齐，百里旌旗照此溪。从此波中铺锦后，至今光景净无泥。  

△衣锦山 【今县治主山，是王故居。即九龙堂。】  

还乡满山都覆锦，富贵应须白昼归。设宴九龙堂上日，沛中歌后似王稀。  

△将军树 【王平时率群队狂戏此树下，还乡以锦幪之，号「锦树将军」。】  

将军官重执金吾，不比秦朝列大夫。王为锦衣归故里，遂令老树有称呼。  

△环翠阁 【谢安游处，今为寺。】  

东山尚存环翠阁，谢傅来游经几年。可是旧曾携妓到，粉香犹在画阑边。  

△净土寺 【东坡作杭倅，行部过于潜回，至此。】  

祥符额赐海会寺，回首年来弹指过。试问竹林桥下路，往还曾见几东坡。  

○求仙词  

汉皇承露铸金茎，别道云间有玉京。万乘旌旗不随去，此身何用独长生。  

○春日  

一阵春风一阵寒，芭蕉长过石阑干。只销几个瞢腾醉，看得春光到牡丹。 【光弼初居杨左丞幕下，颇有功业之思。及张氏擅权，光弼愤焉。其诗云云，盖刺淮张用事诸人也。】  

○题青山白云  

一个茅庐何处？小桥古木溪湾。但见山青云白，不知天上人间。  

○拟古秋夜长  

云中鸿雁过，门前朔风起。梧桐叶落金井头，月照乌啼天似水。谁家机上织回文？夜听啼乌如不闻。明朝为遣安南使，细意缄题持赠君。  

○暑中招客  

江山犹故国，风月自闲人。老至谋生拙，时更盛化新。花疑春似梦，酒与道为邻。柱史犹何者，何嫌有此身。  

○送天使僧  

释子承天语，儒臣撰寺碑。万间灵谷见，一切布金为。宝界山河大，璇题雨露垂。丹青人所仰，壮丽古□□。钞币勤中赐，恩荣拜曲施。文章尊典诰，亿兆颂皇基。骞举鸾回笔，光华凤吐辞。绣幢天上遣，金锡日边移。赫赫瞻行迈，遥遥赋再驰。在公无候谒，于礼有嫌疑。道路承倾盖，言辞见诵诗。斯须知久要，造次亦委蛇。宗庙观罍洗，云霄式羽仪。乃知修白业，动辄守清规。空谷行春律，余生共圣时。顶祈摩佛手，目愿覩尧眉。庆赞诸天会，观光夙世期。叩头云陛远，舞袖草堂卑。枝绕贪生鹊，池支服气龟。暌违难折柳，向仰只倾葵。复命苍龙阙，覃恩白玉墀。握兰前席对，侍草近臣知。仙乐停宫扇，天花散殿帷。一人膺大庆，万宇受繁禧。立雪时将至，拈花事未迟。有缘皆弟子，无念不慈悲。软语敷甘露，清斋却紫芝。频烦尊者问，惭愧老夫衰。在德宁忘报，惟心不可欺。朝宗江汉水，日夜注怀思。  

○投赠潞国公承旨学士张仲举  

汉家旧德有桓荣，赤舄登朝羽翼成。三晋凤鸣千载会，两河龙现五云迎。独于社稷多艰日，复使君臣大义明。自念昔曾亲几杖，颂声惭后鲁诸生。  

○五府驿代杨左丞留题  

免冑日趋丞相府，解鞍夜宿五侯家。玉杯行酒听春雨，银烛照人如 【一作「天生」。】 晚霞。受命敢忘 【一作「世乱且从」。】 军旅事，抚时又过掖垣花。 【一作「功成须插御筵花」。】 汉家 【一作王。】 未可轻韩信，尚要生擒李左车。  

《西湖游览志》又载一诗云：「西楼柳风吹晚香，石榴裙映黄金觞。纤歌不断白日速，微雨欲度行云凉。笑看席上赋鹦鹉，醉听门前嘶骕骦。早晚平吴王事毕，羽书飞捷入朝堂。」此诗今不见本集。  

○岳鄂王坟上作  

朔雪炎风共此年，中原父老亦堪怜。竖儒屡遣祈求使，大将空持杀罚权。忠谊有碑书大节，奸邪无面见重泉。至今宰木犹南拱，遗憾西陵是墓田。  

○陪宴相府得芍药花有感赋  

醉吐车茵愧不才，马前蝴蝶趁花回。玉瓶盛露扶春起，锦帐围灯照夜开。垂白敢思溱洧赠，敧红还是庙廊栽。扬州何逊空才思，惟对高寒咏阁梅。  

○退居湖上投赠杨左丞二首  

楼外湖光白渺茫，楼中少妇试新妆。行年将近半百岁，大醉岂能千万场。织锦绣裙 【一作「翠织舞裙」。】 飞蛱蝶，白描歌扇睡鸳鸯。垂杨满院无人到，芍药花开日正长。  
且观神女为行雨，莫问郎官应列星。芳草到门无俗驾，好山终日在湖亭。白鸥共戏荷叶小，黄鸟乱啼杨柳青。肯信曲阑干外立，晚凉吹得酒初 【一作都。】 醒。  

光弼至正时为行省左右司员外郎，卜宅于寿安坊，今之花市是也。罢官后，自号一笑居士。时居室已弊，友人凌彦翀募缘以辑之。疏云：「昌黎寄玉川子，首称洛城破屋之数间；东坡题绿筠轩，终比扬州缠腰之十万。一笑居士，诗名优于张籍，生计劣于陶潜。囊无一钱之留，家徒四壁之立。若非慷慨而多助，安得轮奂之一新。即欲取杜工部草堂赀，何时可办；傥葺得杨关西槐市塾，今岁无忧。但不至于虚拘，便可谓之实惠。此峥嵘事，在特达心。」疏传，交游皆助之，其居始就。当时传为盛事。  

○戊戌题 【海上作。】  

华表仙人旧姓丁，羽毛今日惜飘零。海中又见蓬莱浅，门外空传杨柳青。暮雨朝云翻覆手，落花飞絮短长亭。如何未熟黄粱饭，说道英雄梦已醒。  

○惆怅五首  

三山梦断彩云空，几把长笺赋恼公。画阁小杯鹦鹉绿，玉盘纤手荔枝红。春衫汗浥蔷薇露，夜帐香回茉利风。惆怅近来江海上，却将鞍马学从戎。  
画船湖上载春行，日日花香扇底生。苏小楼前看洗马，水仙祠畔坐闻莺。碧桃红杏浑相识，紫燕黄蜂俱有情。惆怅繁华成逝水，尽归江海作潮声。  
惆怅当年使酒来，娼楼红粉夜相催。可怜明月三分在，不见琼花半朶开。谁复醉翁堂下柳，更堪从事阁中梅。扬州一片青青草，谁信春来无雁回。  
惆怅雄藩海上游，武昌佳气接神州。东风归思王孙草，北渚愁生帝子洲。楚国江山真可惜，刘家豚犬亦何羞。不须更问中原事，官柳新栽过戟楼。  
至今惆怅在东城，结伴看花取次行。辇道驻车招饮妓，宫墙回马听流莺。星河织女从离别，海水蓬莱见浅清。不有酒船三万斛，此生怀抱望 【一作向。】 谁倾。  

○过杨忠愍公军府留题  

总是田家门下客，谁于军府若为情。林花满树莺都散，雨水平池草自生。街上相逢惊故吏，马前迎拜泣残兵。能言楼上题诗处，犹有将军旧姓名。  

○睡觉  

满院杨花风力轻，牡丹时节好晴明。帘垂不知白日晚，睡觉忽闻黄鸟鸣。万斛春光金盏酒，百年心事玉人筝。刘伶未到忘形处，枉自闲将畚锸行。  

○湖舫劝曹德昭佥院酒  

倩得名姬唱慢歌，梁尘直欲下轻波。西风八月芰荷老，落日满湖凫雁多。到手莫辞双盏饮，转头又是一年过。光阴只在槐柯上，奈此浮生乐事何。  

○别春次扬州成廷珪韵  

燕语莺啼尽可哀，更无马迹到青苔。自从玉树成歌后，曾见铜仙下泪来。为晋为秦花几度，行云行雨日千回。若教蝴蝶知春梦，尽把黄金付酒杯。  

○丞相委入姑苏索各官俸米留别幕府诸公  

不比常年载酒游，杏花时节出杭州。粉闱未觉为郎贵，萱草难忘此日忧。沙漠帛书空见雁，江湖春水莫容鸥。何须折尽垂杨柳，留取他年系别愁。  

光弼至姑苏，呈太尉一首云：「相君求米若求雨，员外得船如得仙。职忝下僚班可耻，情通邻好亦堪怜。山中棋局迷樵客，溪上桃花误钓船。醉把玉杯无所记，不胜惆怅晚春前。」可与前后二诗互看。  

○辞答张太尉见招  

中年顿觉壮心去，涉世颇知前事非。若使范增能少用，肯教刘表失相依。风云天上浑无定，麟凤人间不受鞿。残梦已随流水远，五湖春水一鸥飞。  

○秋兴  

一夜凉风便觉秋，楚人多感易生愁。金盘露水何曾见，纨扇恩情未肯休。零落梧桐金井上，稀疏杨柳御街头。近来收得麻姑信，说道蓬莱更可忧。  

○春闺词  

白日高堂欲暮难，鸣鸠乳燕静相干。银瓶行酒双鬟绿，玉管调笙十指寒。蝴蝶每因飞处见，牡丹多是折来看。明朝为遣安西使，锦字红灯织夜阑。  

○湖上漫兴二首  

百镒黄金一笑轻，少年买得是狂名。尊中酒酿湖波绿，席上人歌 【一作传。】 凤语清。蛱蝶画罗宫样扇，珊瑚小柱教坊筝。南朝旧俗怜轻薄，每到花时别有情。  
湖上新泥雪渐融，门前沟水暗相通。裙欺萱草轻盈绿，粉学樱桃浅淡红。暮雨欲来银烛上，春寒犹在酒尊空。青绫被薄不成梦，又是一番花信风。  

○绣球花次兀颜廉使韵  

绣球春晚欲生寒，满树玲珑雪未干。落过 【一作遍。】 杨花浑不觉，飞来蝴蝶忽成团。钗头懒戴应嫌重，手里闲抛却好看。天女夜凉乘月到，羽轮 【一作车。】 偷驻碧阑干。  

○湖楼  

楼前芳草碧盈盈，付与幽禽自在鸣。堤上马驮红粉过，湖中人载画 【一作酒。】 船行。日长燕子语偏好，风暖杨花体又 【一作更。】 轻。何限才情被花恼，独教书记得狂名。  

○次林叔大都事韵四首  

春来长是误佳期，鸩鸟雄鸠不可私。错认樱桃悬蟢子，悔将衫袖染鹅儿。烧残蜡烛浑成泪，折断莲茎却是丝。辜负绿窗闲岁月，只教杨柳妒腰肢。  
何处银鞍白鼻騧，忘将锦瑟数年华。渡头水急怜桃叶，陌上春狂信柳花。那得芳心对鹦鹉，泣将残泪付琵琶。一身已自成惆怅，况是平阳十万家。  
莫谩题情在粉墙，藕丝终日系柔肠。不知汉主黄金屋，何似卢家白玉堂。好梦自抛桃叶后，闲愁似过柳条长。无端收得番罗帕，彻夜蔷薇露水香。  
陈王当日赋凌波，写得风流也太多。掌上玉鸾看教舞，云中青鸟使传歌。情缄尺素鱼中字，恨织回文锦上梭。休信双星是牛女，年年波浪隔天河。  

○昔游  

春到名园总是花，都城无处不繁华。冠翘鹖尾朱袍盛，马顿金羁玉面斜。骑吏去忙官索酒，侯门散晚妓留车。党家贱妾粗豪惯，轻易银瓶雪水茶。  

○小王孙  

貂帽貂裘美少年，圆牌通籍内门前。新分草地缘游猎，旧赐彤弓未控弦。银瓮蒲萄春共载，玉鞍骄马日随牵。穹庐一夜迷深雪，忘却朝天是醉眠。  

○侍御周伯温以行台羁留姑苏简寄之  

白头岁月付流波，何物虚名在谏坡。属国莫嫌持节久，子阳犹谓见天多。强梁不见图销印，跋扈如闻欲倒戈。一树红梨春事晚，宣文阁下欲如何？  

○得朱桓编修海道之音  

命酒征歌记往年，玉堂遂有梦相牵。鱼缄尺素虽云密，事载空言始可怜。季世人材思管乐，盛时戎马说幽燕。张骞惯识天河路，俯仰乾坤一慨然。  

○两山亭留题  

马头曾为使君回，北望新亭道路开。于越地形缘海尽，勾吴山色过江来。英雄有恨余湖水，天地忘怀入酒杯。珍重谢家林下客，玉山何待倩人推。  

○三月三日湖上作  

此日谁人肯在家，倾城满意事繁华。时非上巳不为节，春到牡丹纔是花。雾鬓风 【一作「髻云」。】 鬟湖上女，画轮绣毂道傍车。儿童尽唱《铜鞮曲》，未觉人间日易斜。  

○纵饮  

外湖里湖花正开，风情满意看花来。白银大瓮贮名酒，翠羽小车 【一作姬。】 歌《落梅》。身外功名真土苴，古来贤圣尽尘埃。韶光如此不一醉，百岁好怀能几回。  

○感事二首  

雨过湖楼作晚寒，此心时暂酒边宽。杞人唯恐青天坠，精卫难期碧海干。鸿雁信从天上过，山河影在月中看。洛阳桥上闻鹃处，谁识当时独倚阑。  
老至翻遭世虑牵，何曾一觉得安眠。家乡尚远浔阳郡，世事有如天宝年。朝报唯瞻辽海上，羽书不断省门前。长星正在天西北，白水寒沙尽可怜。  

○西湖漫兴  

玉局当年为写真，西施宜笑复宜颦。朝云暮雨空前梦，桃叶柳枝如故人。露电光阴千劫外，鱼龙波浪一番新。伤心最是林逋 【一作「逋仙」。】 宅，半亩残梅共晚春。 【集中又载《西湖晚春》一首，与此稍有不同。其诗云：「忆昔东坡为写真，至今诗句在游人。朝云犹是当时梦，桃叶浑非旧日身。莺燕情怀千语少，鱼龙波浪几回新。伤心谁问林逋宅？零落残梅共晚春。」】  

○次韵处士和埙上人诗  

每到炉头忆懒残，十年戎马雪窗寒。乱来亦谓功名易，老去纔知世路难。醉把茱萸应自感，狂题鹦鹉欲谁看？相逢白发秋风里，可惜银灯照夜阑。  

○明州倪师园观猿  

捷于风雨过乔枝，乍锁名园亦自疑。几万里来都是恨，第三声后最堪悲。月沈夜涧魂先去，露滴春梢泪对垂。富贵岂能长汝役，绿珠还有堕楼时。  

○晚归  

左掖归时日未斜，小园检点旧生涯。染裙萱草纔抽绿，破雪樱桃又着花。玉斝试斟官给酒，银煎重瀹贡余茶。西湖水色春来好，说道风光似谢家。  

○邻园海棠  

自家池馆久荒凉，却过邻园看海棠。日色未嫣红锦被，露华犹湿紫罗 【一作丝。】 囊。掌中飞燕还能舞，梦里朝云自有香。银烛莫辞深夜照，几多佳丽负春光。  

○醉题  

二月莺声最好听，风光终日在湖亭。清宵酒压杨花梦，细雨灯深孔雀屏。情在绸缪歌《白苎》，心同慷慨赠青萍。方平自得麻姑信，从此人间见客星。  

○虎丘寺留题  

莓苔欲遍盘陀石，知是梁朝古道场。陈迹谩惊成俯仰，空门元不预兴亡。白漫天上俱兵气，赤伏池中是剑光。如会生公重说法，劝教东海莫栽桑。  

○感事  

忆昔银灯鼓瑟琴，屏开孔雀画堂深。头颅谩有新添雪，囊橐都无旧赐金。好梦未成春漏尽，残星犹在晓河沈。郎君自上斑骓后，露满铜盘泪不禁。  

○寄松江杨维桢儒司  

画蛇饮酒合谁先，尘土东华四十年。海上岂无诗可和，云间还有事相牵。牡丹开后春无力，燕子归来事可怜。欲倩铁龙吹一曲，满湖风浪又回船。  

○碧筩饮次胡丞韵  

小刺攒攒绿满茎，看揎罗袖护轻盈。分司御史心先醉，多病相如渴又生。银浦流云虽有态，铜盘清露寂无声。当年欲博千金笑，故作风荷带雨倾。  

○送丁道士还澧陵  

丁令还家骨已仙，更无城郭有山川。未添白发三千丈，又见铜驼五百年。荒草茫茫连故国，孤云冉冉下寥天。澧兰歌送潺湲水，极望涔阳思惘然。  

○赠沈生还江州  

乡心正尔怯高楼，况复楼中赋远游。客里登临俱是感，人间送别不宜秋。风前落叶随车满，日下浮云共水流。知汝琵琶亭畔去，白头司马忆江州。  

○赠寓客还瓜州  

把酒临风听棹声，河边官柳绿相迎。几潮路到瓜州渡，隔岸山连铁瓮城。月色夜留江叟笛，花枝春覆寺 【一作市。】 楼筝。赠行不用歌《杨柳》，此日还家足太平。  

○无题  

灼灼庭花露未收，乐然双燕语绸缪。新妆满面犹看镜，残梦关心懒下楼。春到自怜人似玉，困来谁问酒扶头。狂踪已作风丝断，敢怨流年似水流。  

○长安镇市次赵文伯韵  

淹遍衣衫酒未干，何如李白醉长安。牡丹庭院漙新露，燕子帘栊过薄寒。春晚绝无情可托，日长惟有睡相干。旧题犹在轻罗扇，小字斜行不厌看。  

○寄罗博士  

莫说文星与酒星，已同伧父泣新亭。梦中此日头能白，海内何人眼更青。鹃化羽毛犹姓杜，鹤归华表尚名丁。纵然记得前朝事，弹向银筝只自听。  

○无题二首  

几梦郎君引碧幢，微波难与寄沅江。青春每念青丝骑，白日长闲白玉窗。菡萏结房虽有异，鸳鸯织锦不成双。潮来好是儿家恨，流过门前气未降。  
咫尺香闺步懒移，搔头谁理玉蟠螭。不听小管吹银字，只数回文织锦诗。得伴有时惟斗草，遣怀无日不弹棋。鸣鸠乳燕青春晚，谢却繁花几万枝。  

○金山寺  

六鳌捧出法王宫，楼阁居然积浪中。门外鸥眠春水碧，堂前僧散夕阳红。扬州城郭高低树，瓜步帆樯上下风。人世几回江上梦，不堪垂老送飞鸿。  

○饮吴令家  

胶漆相投古亦难，酒间何事惨无欢。苦愁海底量深浅，痛哭灯前出肺肝。白首既辞当世事，朱弦何必向人弹。醉来渴甚思吞海，无复天家小凤团。  

○演法师惠纸帐  

银灯夜照白纷纷，四面光摇白縠文。隔枕不闻巫峡雨，绕床惟走剡溪云。风和柳絮何因到，月与梅花竟不 【一作莫。】 分。塞北江南风景别，却思毡帐旧从军。  

○寄东山寺长老宅区中索画梅  

同是多生无垢身，孤芳岁晏转精神。濡毫应觉香先到，写影无如月最真。庾岭近来还有信，华光以后更何人。情知此事难描画，驿使空回可不嗔。  

○中秋望月 【甲辰年赋。】  

月里分明见九州岛，浮云西北是璚楼。歌钟未厌今宵酒，砧杵那禁此夜愁。若使有情须痛哭，不知何物是风流。《霓裳》不向当时罢，戎马中原未肯休。  

○姑苏怀古  

十里河堤蹋暖尘，老怀忽忆故乡春。泥金孔雀裁歌扇，刻玉麒麟压舞裀。翠袖锦尊邀上客，画船银烛照归人。而今白发东风里，疑是前身与后身。  

***◆云林先生倪瓒（清閟阁稿）***  

瓒字符镇，无锡州人。其先世以赀雄一郡。元镇不事生产，强学好修，刻意文史，所居有云林堂、萧闲馆、清閟阁诸胜。饶介之称其阁如方塔三层，疏窗四眺，远浦遥峦，云霞变幻，弹指万状。窗外巉岩怪石，皆太湖灵璧之奇，高于楼堞。松篁兰菊，茏葱交翠，风枝摇曳，凉阴满苔。阁中藏书数千卷，手自勘定，三代鼎彝，名琴古玉，分列左右。时与二三好友啸咏其间，性好洁，见俗士，避去如恐浼，盥z易水，振拂巾服，日以数十计。居前后树石，频令洗拭，书画萧疏秀挺，称其为人。至正初，天下无事，一旦尽斥卖其田产，得钱以与贫交疏族，或窃笑之。及兵兴，富家多被剽掠，元镇扁舟箬笠，往来湖泖间，人乃服其前识。明洪武七年，始还乡里，时年七十有四矣。寄居其姻邹惟高，竟卒于邹氏。尝自谓懒瓒，亦曰倪迂，长乐王宾志其旅葬，吴人周南老志其墓，皆曰「元处士云林先生」。句曲张雨、钱塘俞和尝缮写其稿藏之。论者谓如白云流天，残雪在地。杨铁厓曰：元镇诗才力似腐，而风致特为近古。吴匏庵曰：倪高士诗能脱去元人之秾丽，而得陶柳恬澹之情。百年之下，试歌一二篇，犹堪振动林木也。  

春日云林斋居  
雨中寄孟集  
听袁子方弹琴  
赠天宁福上人  
为方厓画山就题  
奉谢张天民先生  
夜泊芙蓉洲走笔寄张炼师  
萧闲馆夜坐  
走笔次陶蓬韵送叶参谋归金华  
双寺精舍新秋追和戎昱长安秋夕  
玄文馆读书  
述怀  
丙子岁十月八日夜泊阊门将还溪上有怀友仁陆征君  
听袁员外弹琴  
戊寅十二月丹丘柯博士过林下赋诗次韵酬答  
己卯正月十八日与申屠彦德游虎丘得客字  
次韵陈维允姑苏钱塘怀古四首  
赠惟寅  
对春树  
送马生  
寄杨廉夫  
寄李隐者  
题画赠岳道士  
对酒  
寻友人不遇  
池莲咏  
徐氏南园对雨  
题画赠九成  
早春对雨寄怀张外史  
送吕养浩之绍兴  
送徐君玉  
对梓树花  
刘君元晖八月十四日邀余翫月快雪斋中命余诗因赋  
苦雨行  
余不溪词  
醉歌行次韵酬李征君春日过草堂赋赠  
为曹佥事画溪山春晓图因题  
赋翠涛砚  
题张德常良常草堂  
游善权洞  
云槎轩  
赋德机征君荆南精舍图  
赠公远  
张心远访郯九成因书以寄  
荒村  
寄虞子贤  
赠沈文举  
己酉八月廿三日雨至廿六日乃开霁赋五言呈德常  
画江天晚色赠志学  
垂虹亭  
题画赠王仲和  
题元璞上人壁  
北里  
山园  
林下遣兴  
春日  
二月十日玄文馆听雨  
雪后过陈子贞隐居  
次韵萨天锡寄张外史  
送张外史还山  
寄张贞居  
赠别益以道书记  
送宝南琛往往荆溪碧云寺兼简方厓  
奉和虞学士寄张外史  
春日试笔  
寄张天民先生  
居竹轩  
送张炼师游七闽  
杭人有传余死者贞居闻之怆然因赋此以寄  
寄张德常  
题张以中野亭  
题孙氏雪林小隐图  
送杭州谢总管  
上巳日感怀  
赠张玄度时方丧内  
喜谢仲野见过  
寄熙本明二首  
寄卢士行  
送徐子素  
三月一日自松陵过华亭  
再用韵呈诸公  
次韵邵生  
别章炼师  
寄养正  
赠岳松涧  
送僧游天台次张外史韵  
过许生茅屋看竹  
寄德朋  
寄顾仲瑛  
与伯雨登溪山胜概楼  
和华以愚韵兼题所画春山高士图  
风雨  
故吾  
二月廿二日潘子素王叔明来慰藉临别为写水傍树林图并题  
竹石图  
为曾高士画湖山旧隐  
题画  
绝句四首次九成韵  
雨晴  
......  

○春日云林斋居 【饶介之云：堂扁「云林」二字，云字正摹天台白云寺额，林字摹庐山东林寺额，皆右军得意笔也。】  

池泉春涨深，径苔夕阴满。讽咏紫霞篇，驰情华阳馆。晴岚拂书幌，飞花浮茗碗。阶下松粉黄，窗间云气暖。石梁萝茑垂，翳翳行踪断。非与世相违，冥栖久忘返。 【此诗集中又载改本云：「临池春流驶，扫地夕阴满。正襟味道言，超遥坐溪馆。岚岭当书榻，烦襟一舒散。靡靡松花黄，逐逐云气暖。石梁青苔合，于焉人迹断。故非与世疏，冥栖遂忘返。」《元音》所载即此。】  

○雨中寄孟集  

英英西山云，翳翳终日雨。清池散圆文，空林绝行屦。野性夙所赋，好怀谁共语。烧香对长松，相与成宾主。  

○听袁子方弹琴  

蕙帐凝夕清，高堂流月明。芳琴发绮席，列坐散繁缨。回翔别鹄意，缥缈孤鸾鸣。一写冰霜操，掩抑寄余情。  

○赠天宁福上人  

荆溪霜落后，铜官日出初。自栉头上发，更理箧中书。上人从定起，咏言方绕除。邂逅发微笑，幻身同太虚。  

○为方厓画山就题  

摩诘画山时，见山不见画。松雪自缠络，飞鸟亦闲暇。我初学挥染，见物皆画似。郊行及城游，物物归画笥。为问方厓师，孰假孰为真。墨池挹涓滴，寓我无边春。  

○奉谢张天民先生  

鸣雁将北归，徘徊旧栖处。江湖春水多，欲去仍回顾。稻粱岂余谋，矰缴非所虑。犹为气机使，暄冷逐来去。寥寥天宇宽，彼此同一寓。风萍无定踪，易散聊为聚。君看网中鱼，在疚犹相煦。  

○夜泊芙蓉洲走笔寄张炼师  

芙蓉犹满渚，疏桐已殒霜。泊舟菰蒲中，吴山隐微阳。因怀静默士，竹林閟玄房。煮茗汲寒磵，烧丹生夜光，忆与郑郯辈，闲咏步修廊。时子有所适，顾瞻重徜徉。庭下生苔藓，牖间翻诗章。弈势郑老胜，酒榼郯生将。雅歌杂诙谐，列坐飞羽觞。子归日已晚，枣栗亦倾筐。挥手辄谢别，暮宿荒城傍。迟明趋所期，待子郑公堂。晨往遂至昏，企望徒伥伥。乃嗟仙真驭，固非世所望。恻恻理归棹，泛泛秋浦长。还寻甫里陆，更醉山阴王。素冠斯驰赠，喜知终未忘。余兹将远适，旅泊犹彷徨。微风动虚碧，初月照石梁。旷望对清景，赋诗托陈郎。茯苓思同煮，夜雨共匡床。 【《列朝诗集》载此诗，至「枣栗亦倾筐」而止。不知此处如何可住，是必传写之讹，未经较定故耳。牧斋先生最善考索，而不无一时之误。后之览者，未可以借口先生而不亟为改正也。】  

○萧闲馆夜坐  

隐几忽不寐，竹露下泠泠。青镫澹斜月，薄帷张寒厅。燥烦息中动，希静无外聆。窅然玄虚际，讵知有身形。  

○走笔次陶蓬韵送叶参谋归金华  

手把玉芙蓉，青天骑白龙。出入人间世，飞鸿蹋雪踪。瑶草粲可拾，群峰森玉立。璧月挂天南，离离星斗湿。君昔在山时，玉韫山有辉。因同白云出，更与白云归。白云无定处，岂只山中住。河汉共萦纡，经天复东注。金华牧羊人，游戏不生嗔。笑拂岩前石，行看海底尘。手调白羽箭，陋彼磨铜砚。一语不投机，归欤宁再见。士岂始隗乎？全赵匪相如。项王疑亚父，竟尔龙为鱼。扰扰何时已？百年聊寄耳。良也报仇归，言从赤松子。去山今几年，还山大学仙。天台司马宅，云气近相连。  

○双寺精舍新秋追和戎昱长安秋夕  

秋暑晚差凉，茗余眠独早。清风振庭柯，寒蛩吟露草。晨兴面流水，西望吴门道。不知人事剧，但见青山好。  

○玄文馆读书 【并序。】  

玄中真师在锡山东郭门立静舍，号玄文馆。幽虚敞朗，可以闲处。至顺壬申岁六月，余处是兼旬，谢绝尘事，游心澹泊，清晨栉沐竟，遂终日与古书古人相对，形忘道接，翛然自得也。又西神山下有好流水。味甚甘冽，与常水异。馆去西神山，远不出五里，故得朝夕取水以资茗荈之事。居兹馆读书研道之暇，时饮水自乐焉。乃赋诗曰。  
真馆何沉沉，寥廓神明居。阳庭肃宏敞，丹林郁扶疏。睠言兹游息，脱屣荣利区。檐榱初日丽，池台凉雨余。焚香破幽寂，饮水聊舒徐。潜心观道妙，讽咏古人书。怀澄神自怡， 【一作适。】 意惬理无虚。谁云黄唐远，泊然天地初。回首抚八荒，纷攘蚍蜉如。愿从逍遥游，何许昆仑墟。  

○述怀  

读书衡茅下，秋深黄叶多。原上见远山，被褐起行歌。依依墟里间，农叟荷莜过。华林散清月，寒水澹无波。遐哉栖遁情，身外岂有他。人生行乐耳，富贵将如何。  

○丙子岁十月八日夜泊阊门将还溪上有怀友仁陆征君  

明发辞吴会，移舟夜淹泊。空宇垂繁星，微云暝前郭。沉沉抱冲素，悄悄伤离索。归扫松径苔，迟君践幽约。  

○听袁员外弹琴 【并序。】  

至正四年十一月，袁员外来林下，为留兼旬。腊月十七日，快雪初霁，庭无来迹，与仆静坐，因取琴鼓之。古音萧寥，如茂松之劲风，春壑之流冰。员外时年八十有二，颜貌筋力，未如四五十许人。为言甫弱冠，遭逢盛明，初宰当涂，过九华山，道逢神人，与枣食之，后数数见梦寐间，若冥感玄遇者。员外韬耀蕴真，仕禄以自给，不为人所知，岂郭恕先之流欤！为赋五言一首。  
郎官调绿绮，谷雪赏初晴。两忘弦与手，流泉松吹声。问言 【一作年。】 踰八十，云尝见河清。挂帆望九华，神人歘相迎。啖以海上枣，欢爱若平生。玄遇宁复得，惜哉遗姓名。  

○戊寅十二月丹丘柯博士过林下赋诗次韵酬答  

积雪被长坂，卧痾守中林。山川虽云阻，舟楫肯见寻。倾盖何必旧，相知亦已深。惊风飘枯条，清池冒重阴。联翩双黄鹄，飞鸣绿水浔。顾望思郁纡，徘徊发悲吟。愿言齐羽■〈羽弋〉，金石固其心。欢乐何由替，黄发期满簪。  

○己卯正月十八日与申屠彦德游虎丘得客字  

余适偶入城，本是山中客。舟经二王宅，吊古览陈迹。松阴始亭午，岚气忽敛夕。欲去仍徘徊，题诗满苔石。  

○次韵陈维允姑苏钱塘怀古四首  

酿酒剑池水，玉壶清若无。挥杯送落月，山鬼共歌呼。松间灯如漆，白骨漫寒芜。  
耕凿古隧穿，乃吴桓王墓。金雁随冷风，黄肠毕呈露。悲歌异今昔，踟蹰缓归步。  
仙人悲世换，宴景在清都。寒暑自来往，英雄生钓屠。钱唐江畔柳，风雨夜啼乌。  
江山国破后，吊古一经行。辇路苔花碧，御沟菰叶生。古迹今宁有，新城江上横。  

○赠惟寅  

隐几方熟睡，故人来扣扉。一笑无言说，清坐澹忘机。衣上松萝雨，袖中南涧薇。知尔山中来，山中无是非。三十不娶妻，四十不出仕。逍遥岩岫间，翳名以自肆。何曾问理乱，岂复陈美刺。高怀如汉阴，终老无机事。  

○对春树  

端忧对春树，影落身上衣。美人手所成，纫缝愿无违。步庭悲往躅，瞻景惜余晖。芳襟沾露湿，兰佩委风微。凝思自的的，染泽尚依依。晨鸡催梦短，夜鹊逐魂飞。欢爱自兹毕，憔悴损容辉。  

○送马生  

送子淮南行，系舟江岸柳。翠影舞晴烟，落我杯中酒。举杯向落日，春水浮天碧。时见白鸥飞，雪光翻绮席。应笑披羊裘，独钓江边石。  

○寄杨廉夫  

吴松江水春，汀洲多绿苹。弹琴吹铁笛，中有古衣巾。我欲载美酒，长歌东问津。渔舟狎鸥鸟，花下访秦人。  

○寄李隐者  

南汀新月色，照见水中苹。便欲乘清影，缘源访隐沦。君住钿山湖，绿酒松花春。梦披寒雪去，疑是剡溪滨。  

○题画赠岳道士  

义兴岳道士，野鹤如长身。我知弥明徒，不是侯喜伦。结喉吟肩耸，铁脊霜髯新。手中石棋子，头上漉酒巾。久居离墨山，自谓无怀民。丧乱不经意，松陵留十旬。香云作舆卫，长松为主宾。既滋数畦菊，复种二亩芹。乐哉以忘死，道富宁忧贫。为我具舟楫，相期桃花春。  

○对酒  

题诗石壁上，把酒长松间。远水白云度，晴天孤鹤还。虚亭映苔竹，聊此息跻攀。坐久日已夕，春鸟声关关。  

○寻友人不遇  

洲渚多落英，泝流寻远山。轻舟载美酒，摇荡绿波间。俯咏拾瑶草，遐思隘尘寰。夤缘忽失遇，怅望遂空还。  

○池莲咏  

回翔波间风，的历叶上露。清池结素彩，华月映微步。云阴花房敛，雨歇芳气度。欲去拾明珰，踟蹰惜迟暮。  

○徐氏南园对雨  

樱桃花欲落，风雨暮凄迷。忽忆郊园日，竹林通磵西。弱蔓滋野楥，兰叶长芳畦。念我当时友，蒿莱没旧溪。  

○题画赠九成  

故人郯掾史，邀我宿溪船。把酒风雨至，论诗烟渚前。晨兴就清盥，思逸爱春天。复遇武陵守，共寻花满川。  

至正十二年三月八日，冒风雨过九成荆溪舟中，刘德方郎官方舟烟渚，留宿谈诗。明日快晴，移舟绿水岸下，相与啸咏。仰睇南山，遥瞻飞云，夹岸桃柳相厕，如散绮霞。掇芳芹而荐洁，泻山瓢而乐志。九成出片纸，命画眼前景物，纸恶笔凡，固欲骋其逸思，大乏骐骥康庄也。欧阳公每每云「笔砚精良，人生一乐」，书画同理，余亦云焉。时舟中章炼师、岳隐者对弈，吴老生吹洞箫。  

○早春对雨寄怀张外史  

林卧苦泥雨，忧来不可绝。掀帷望天际，春风吹木末。飞萝散成雾，细草绿如发。念子独高世，南山修隐诀。抚弄无弦琴，招邀青天月。神安形不雕，迹高行自洁。思之不可见，饥渴何由歇。愿为鸾鹄翔，南游拂松雪。 【此诗集中又载改本云：「林卧对云雨，忧来不可绝。褰帷望庭际，春风动林樾。飞萝散成雾，烟草绿如发。不见高世人，饥渴何由歇。神鸾戏玄圃，巨鳞偃溟渤。尔亦碧岩中，遁形修隐诀。烧香庭竹净，洗研池苔滑。取瑟和流泉，操瓢酌明月。迹高行亦苦，冰檗忌芳洁。何当往相寻，拂石栖松雪。」今新本所刻，竟自「神鸾戏玄圃」句起，而题无「早春对雨」字，不知何所据也？】  

○送吕养浩之绍兴  

贺监宅前路，荷花今亦无。空余湖上月，照见水中蒲。送尔作官幽绝处，钱塘江头飞柳絮。听事临堤满夕岚，时有沙鸥自来去。  

○送徐君玉  

闽江之水清涟漪，隔江名园多荔枝。闽中女儿天下白，越波飞桨逐凫鹥。棹歌清绵洲渚阔，荡桨落日令人悲。蛮烟怪雨忽冥密，蒋芽蒲叶相参差。此中胜事不为少，徐郎远游牵我思。  

○对梓树花  

去年梓树花开时，美人明珰坐罗帏。今年梓树花如雪，美人死别已七月。梓花如雪不忍看，沈吟怀思泪阑干。鸣鸠乳燕共悲咽，柳绵风急烟漫漫。  

○刘君元晖八月十四日邀余翫月快雪斋中命余诗因赋  

卷帘见月形神清，疑是山阴夜雪明。长歌欲觅剡溪戴，怅然停杯远恨生。尔营茅斋名快雪，邀我吹笙弄明月。明星如银浮翳消，垂露成帷桂花发。酒波荡漾天河倾，笙声袅袅秋风咽。古人与我不并世，鹤思鸥情迥愁绝。  

○苦雨行  

孟秋苦雨稻禾死，天地晦冥龙怒嗔。南邻老翁卧不起，漏屋湿薪愁杀人。自云今年八十剩，力农一生兹始病。两逢赤旱三遇水，租税何曾应王命。吾今宁免身为鱼，死当其时良可吁！  

○余不溪词 【并序。】  

开玄馆在余不溪滨，距溪无百步，上清王真人所立。溪流冬夏盈演，玉光澄映，与他水特异，故为名焉。庚午岁春，因市药过浙江，趣便道，将归梅里，俯斯水而悦之。泝流闲咏，盥濯平津，顾瞻坛宇，近在东麓，遂舍舟造其下，真人为出酒脯，燕啸岩洞，竟日乃返。悠悠徂岁，忽已十有七寒暑矣。余既为农畎亩，身依稼穑，复迩政繁，奔走州里，欲为昔游，其可得乎！炼师遐骞物表，闲情夷朗，周览宇内，将还真馆，余因仿像畴昔之所覩，极道山之清婉，追赋短章，以饯斯别。若夫超踪溷浊，逍遥玄迈，盖深志于是矣。览而咏言，能无动悲慨乎？  
余不溪水涵绿薲，微风吹波蹙龙鳞。看山荡桨不知远，两岸桃花飞接人。 【一作「花间白鹿来迎人」。】 溪回路转松风急，竹林华房霞气湿。忽逢道士颀而长，疑是韩国张子房。相期飘拂紫烟里，下揽沧溟浮玉觞。  

○醉歌行次韵酬李征君春日过草堂赋赠  

杜陵昔年有 【一作「昔闻杜陵之」。】 茅屋，浣花溪边锦江曲。古人不见春风来，桃李无言自山麓。石床藓涩青泥干，决渠流水夜潺湲。可怜宝剑埋黄土，空余山月照波间。今我不乐空怀 【一作「怀往」。】 古，短世长年谁比数？花下那知李白来，山鸟恣歌童亦舞。酒酣大笑五情热，作相形求筑岩说。夷齐相逝居首阳，逍遥采薇饱芳洁。勿歌虞夏神农诗，贤愚等是百年期。鲁连耻秦亦蹈海，笑尔局促商山芝。少文壁间对图画，莫待老来难命驾。仰看翕忽浮云驰，安得乘螭与之化。漠漠杨花萦远天，迸壑晴雷惊醉眠。李侯神爽色不动，手中 【一作敲。】 茶雪落轻烟。逢君此乐诚草草，便欲携君卧烟岛。海上千年 【一作秋。】 白鹤飞，世人胡为而自老。  

○为曹佥事画溪山春晓图因题  

荆溪之水清涟漪，溪上晴岚紫翠围。连舸载书烟渚泊，提壶入林春蕨肥。身远云霄作幽梦，手栽花竹映山扉。矶头雪影多鸥鹭，也着狂夫一浣衣。  

○赋翠涛砚  

岳翁尝宝翠涛石，今我还珍翠涛砚。翠涛沄沄生縠纹，云章龙文发奇变。米芾砚山徒自惜，此砚颠应未曾见。我初避乱失神物，玉蟾滴泪空凄恋。珠还合浦乃有时，洗涤摩挲冰玉姿。书舟轻迅逐凫鹥，喜出火宅临清漪。松雪磨香淬毛锥，天影江波□碧滋，一咏新诗开我眉。  

○题张德常良常草堂  

翠壁邻丹灶，青枫背草堂。琴书聊卒岁，麋鹿自成行。涧水流杯滑，飞花入座香。能无问津者，及此系舟航。  

○游善权洞  

来窥善权洞，一上李公楼。水玦岩前引，云旌松际浮。然灯长不夜，垂钓只虚舟。欲读吴朝刻，真成冒雪游。  

○云槎轩  

已比沟中断，空思海上浮。随云秋泛泛，贯月夜悠悠。无路通河汉，凭谁问女牛？漂摇非有待，吾道付沧洲。  

○赋德机征君荆南精舍图  

结庐溪水南，胜事足幽探。夏果落山雨，春衣染夕岚。石敧招鹤磴，门俯射蛟潭。日日萦归梦，萧条雪满簪。  

○赠公远  

霜叶落欲尽，晚山看更青。蹑将沙际屐，坐久水边亭。俯仰已如梦，漂摇同泛萍。稻粱非所恋，黄鹄思冥冥。  

○张心远访郯九成因书以寄  

州府今为掾，风埃多厚颜。香芹浑满涧，去鹤未巢山。思逐春云乱，心随野水闲。张君应话我，樗散碧岩间。  

○荒村  

踽踽荒村客，悠悠远道情。竹梧秋雨碧，荷芰晚波明。穴鼠能人拱，池鹅类鹤鸣。萧条阮遥集，几屐了余生。  

○寄虞子贤  

天阔海漫漫，昆山望眼宽。桃源迷晋世，松树受秦官。雨藓鹿迒遍，霜梧鸾影寒。封题数行字，聊问竹平安。  

○赠沈文举  

波光浮草阁，苔色上春衣。杨柳莺啼邃， 【一作暗。】 樱桃鸟啄稀。荣名非所慕，登览竟忘归。泖水宜修禊，重来坐钓矶。  

○己酉八月廿三日雨至廿六日乃开霁赋五言呈德常  

积雨琴丝缓，沿阶藓碧滋。泥途方汩没，茅屋且栖迟。酒向邻家贳，杯从野老持。便应从此去，海上候安期。  

○画江天晚色赠志学  

不见吕君久，题诗怀不忘。风声浑落叶，山影半斜阳。独鹤来迟暮，孤帆出渺茫。为图秋色去，留寄读书堂。  

○垂虹亭  

虚阁春城外，澄湖暮雨边。飞云忽入户，去鸟欲穷天。林屋青西映，吴松碧左连。登临感时物，快吸酒如川。  

○题画赠王仲和  

曾住南湖宅，于今已十年。丛筠还自翳，乔木故依然。雨杂鸣渠溜，云连煮朮烟。何时重相过，烂醉得佳眠。 【南湖陆玄素高士幽居，今王君仲和居之。水木清华，户庭幽邃。余尝寓其家四年，翛然忘世虑也。仲和以此帧索画竹石，画已并诗其上，以写惓惓之怀。玄素，仲和外舅也，故尤感余故人之思。乙巳初月十七日。】  

○题元璞上人壁  

萧条江上寺，迢递白云横。坐待高僧久，时闻落叶声。鸱夷怀往事， 【一作躅。】 张翰有余情。独棹扁舟去，门前潮未生。  

○北里  

舍北舍南来往少，自无人觅野夫家。鸠鸣桑上还催种，人语烟中始焙茶。池水云笼芳草气， 【一作色。】 井床露净碧桐花。綀衣挂石生幽梦，睡起行吟到日斜。  

○山园  

春水凫鹥野外堂，山园细路橘花香。栖栖身世书 【一作画。】 盈箧，漠漠风烟酒一觞。岂谓任真无礼法，也须从俗着冠裳。不营产业人应笑，竹本桃栽已就行。  

○林下遣兴  

眼见藤梢已过墙，手拈书卷复堆床。闲临水槛亲鱼鸟，欲出柴门畏虎狼。冠制不嫌龟壳小，衣裾新剪鹤翎长。从来任拙唯疏懒，一月秋阴不下堂。  

○春日  

闭门积雨生幽草，叹息樱桃烂熳开。春浅不知寒食近，水深唯有白鸥来。即看垂柳侵矶石，已有飞花拂酒杯。今日新晴见山色，还须拄杖蹋青苔。 【云林所居，苔藓盈庭，不容人迹，绿缛可爱。每遇坠叶，辄令童子以针缀杖头挑出，不使点坏。】  

○二月十日玄文馆听雨  

卧听夜雨鸣高屋，忽忆陂塘春水生。何意远林饥独鹤，若为幽谷滞流莺。成丛枸杞还堪采，满树樱桃空复情。二月江头风浪急，无机鸥鸟亦频惊。  

○雪后过陈子贞隐居  

陶公卜宅南村里，快雪初晴思一游。树辨微茫来独鹤，橹摇敧侧散轻鸥。墨池绕溜春冰满，尘榻翻书夕照收。相见惘然如有失，掉头吟咏出林丘。  

○次韵萨天锡寄张外史  

谷口路微山木合，湿衣空翠不曾晴。饥猿扳槛为人立，寒犬号林如豹声。小阁秋清听雨卧，长空日出采芝行。道心得失已无梦，沐发朝真候五更。  

○送张外史还山  

道士朝乘白鹤还，楼台金碧锁空山。半天花雨飞幢节，万壑松风杂佩环。丹井夜寒光剡剡，石坛春静藓斑斑。飘然便拟从君隐，分我玄洲一 【一作屋。】 半间。  

○寄张贞居  

不但入城踪迹少，南邻野老见犹稀。狂歌鸣凤聊自慰，旧学屠龙良已非。苍藓浑封麋鹿径，白云新补薜萝衣。羊君笔札谁能继，欲读灵文一扣扉。  

○赠别益以道书记  

一笑相逢岂有期，因怀西崦话移时。李公祠畔 【一作「堂里」。】 空余月，陆子泉头旧有诗。旅思凄凄非中酒，人情落落似残棋。云涛眼底三生梦，鸥影秋汀又远 【一作别。】 离。  

○送宝南琛往往荆溪碧云寺兼简方厓  

碧云林壑杳重重，此去风流似简公。舂药碓闲湍激下，吟秋 【一作「空山。」】 蛩响月明中。结茅拟候芝三秀，眠鹿应遗地一弓。闻道重居开竹牖，待予艇子过溪东。  

○奉和虞学士寄张外史  

华阳上馆谁曾到？知有高人避世深。当户春云团紫盖，洗空花雨散青林。丹台篆迹龙蛇动，经阁松 【一作涛。】 声鸾鹤吟。念子离居消息远，几将书札寄遥岑。  

○春日试笔  

喜看新酒似鹅黄，已有春风拂草堂。二月江南初变 【一作破。】 柳，扁舟晚下独鸣榔。苔生不碍山人屐，花发应连野老墙。美酒已判千日醉，莫将时事搅愁 【一作离。】 肠。  

○寄张天民先生  

清溪演漾绿生苹，溪上轩楹发兴新。只欠竹阴垂北牖，尽多山色近南津。湖鱼入馔长留客，沙鸟缘阶不畏 【一作避。】 人。愧我萍踪此淹泊，片云回首一伤神。  

○居竹轩  

翠竹如云江水春，结茅依竹住江滨。阶前迸笋从侵径，雨后垂阴欲覆邻。映叶黄鹂还自语，傍人白鹤亦能驯。遥知静者忘声色，满屋清风未觉贫。  

○送张炼师游七闽  

高士不羁如野鹤，忽思闽海重经过。舟前春水他乡远，雪后晴山何处多。觳觫卧云芳草细，钩辀啼树野烟和。武陵九曲最清绝，落日采苹闻棹歌。  

○杭人有传余死者贞居闻之怆然因赋此以寄  

果园橘熟谁分饷？茅屋诗成懒寄将。衰谢皆传余已死，迂疏真与世相忘。夜分风雨鸡鸣急，天阔江湖雁影长。寥落百年能几面，论文犹及重衔觞。  

○寄张德常  

身世萧萧一羽轻，白螺杯里酌沧瀛。逍遥自足忘鹏鷃，漫浪何须记姓名。石鼎煮云听夜 【一作涧。】 雨，玉笙吹月和松声。凭君为问张公子？曾到良常梦亦清。  

○题张以中野亭  

人境旷无车马杂，轩楹只在第三桥。开门草色侵书幌，隔水松声和玉箫。一榻云山供夏簟，满江烟雨看春潮。君能撷取飞霞佩，天际真人近可招。  

○题孙氏雪林小隐图  

天地飘摇一短篷，小窗虚白地炉红。翛然忽起梨云梦，不定仍因柳絮风。鹤影■〈衤离〉褷檐上下，鹿迒散漫屋西东。杜门我自无干请，闲写芭蕉入画中。  

○送杭州谢总管  

南省迢遥阻北京，张公开府任豪英。守臣视爵等侯伯，仆射亲民如父兄。钱庙有碑刓夜雨，岳坟无树着秋声。好将饮食濡饥渴，何待三年报政成。  

○上巳日感怀  

石梁破屋路敧斜，僻似华阳道士家。漠漠春云飞别鹤，潺潺夜雨杂鸣蛙。闲看稚子翻书叶，时有邻翁汲井花。日暮伤心江水绿，共舟人已蹑飞霞。  

○赠张玄度时方丧内  

吴松江水似荆溪，九点烟岚落日西。寂寂郊园寒食过，萧萧风雨竹鸡啼。蕙花委砌心应折，芳草归途意转迷。曾得鲁连消息否？春潮随雨到长堤。  

○喜谢仲野见过  

阶下樱桃已着花，窗前野客独思家。故人携手蹋江路，拄杖敲门惊梦华。藉草悲歌声激烈，停杯写竹字敧斜。新蒲细柳依依绿，西北浮云望眼遮。  

○寄熙本明二首  

在山无事入城中，每问归樵得信通。松室夜灯禅影瘦，石潭秋水道心空。幽扉独掩林间雨，疏磬遥传谷口风。几度行吟欲相觅，乱流深涧隔西东。  
白首遥知得道余，不闻诗思近何如。高斋夜雪同谁话？古木寒山独自居。梦里只寻行去路，愁时聊读寄来书。夕阳溪上多飞鸟，若个能看影是虚。  

○寄卢士行  

阖闾浦口路依微，笠泽汀边白板扉。照夜风镫人独宿，打窗江雨鹤相依。畏途岂有新知乐，老境 【一作景。】 空思故里归。拟问桃花泛春水，船头浪暖鳜鱼肥。  

○送徐子素  

山馆留君才一月，梅花无数倚霜晴。垂帘幽阁团云影，贮火茶炉作雨声。深竹每容驯鹿卧，青山时与道人行。归舟载得梁溪雪，惆怅邻鸡月四更。  

○三月一日自松陵过华亭  

竹西莺语太丁宁，斜日山光澹翠屏。春与繁花俱欲谢，愁如中酒不能醒。鸥明野水孤帆影，鹘没长天远树青。舟楫何堪久留滞，更穷幽赏过华亭。  

○再用韵呈诸公  

北窗高卧自清宁，烟雾衣裳云锦 【一作翠。】 屏。举世无知心自得，众人皆醉我何醒。黄熊号野兵埃黑，白骨生苔鬼磷青。旧宅荒芜时入梦，墨池谁访子云亭？  

○次韵邵生 【一作《疏林远岫图写赠子素征君》。】  

已从鸥鸟狎云深，老我无机似汉阴。采采菊花犹满地，萧萧霜发不胜簪。南游阻绝伤多垒，北望艰危折寸心。好在吴松江水上，青猿啼处有枫林。  

○别章炼师  

方舟共济春江阔，访我寒烟菰苇中。鼓柁斜冲薲叶雨，钩帘半怯杏花风。仙人坛上芝应碧，玉女窗中桃未红。拟趁轻帆数来往，缥壶不惜酒如空。  

○寄养正  

得君佳句清如玉，秋色惊人换物华。老境侵寻真有感，故园隔绝更兴嗟。女萝绿遍牵茅屋，乌桕红明映落霞。欲酌一尊浇磊块，几时邀子过田家。  

○赠岳松涧  

曾访神仙五粒松，涧泉流润白云封。林间萝茑交青影， 【一作蔓。】 石上 【一作「水畔」。】 菖蒲开紫茸。煮石有方留秘诀，采苓 【一作芝。】 何处觅行踪。岳君别我三千岁，晚戏沧洲又汝 【一作「得再」。】 逢。  

○送僧游天台次张外史韵  

四明山水名天下，师去那知客路遥。雪霁惊麕腾宿莽，月明寒鹊集疏条。坐寻云顶千峰石，归趁江头八月潮。说与住山 【一作「寄语山中」。】 光老子，送宾也合过溪桥。  

○过许生茅屋看竹  

舟过山西已夕曛，许生茅屋远人群。凿池数尺通野水，开牖一规留白云。煮药烟轻冲灶出，碓茶声远隔溪闻。可怜也有王猷兴，阶下新移少此君。  

○寄德朋  

故人欲问梁鸿宅，遗迹犹应杵臼存。枫叶菊花秋瑟瑟，荒园废圃雨昏昏。农人掩舍春明墅，县吏催租夜打门。唯有德朋多远思，赋诗刻烛酒重温。  

○寄顾仲瑛  

江海秋风日夜凉，虫鸣络纬尚綀裳。民生惴惴疮痍甚，旅泛依依道路长。衰柳半敧湖水碧，浊醪犹趁菊花黄。知君习静观诸妄，林下清斋理药囊。  

○与伯雨登溪山胜概楼  

楼下清溪夏亦寒，溪头个个白鸥闲。风回绿卷平堤水，林缺青分隔岸山。若士振衣千仞表，何人泛宅五湖间。绝怜与子同清赏，拟向云霄共往还。  

○和华以愚韵兼题所画春山高士图  

扁舟溪上数来过，白发残春奈我何！柳絮如烟迷晓浦，杏花飞雪点春波。林扉有客图丘壑，石室何人带女萝。欲和华山高隐曲，羁愁凄断不成歌。  

○风雨  

风雨萧条歌慨慷，忽思往事已微茫。山人酒劝花间月，秦女筝弹《陌上桑》。灯影半窗千里梦，泥涂一日九回肠。此生传舍无非寓，谩认他乡是故乡。  

○故吾  

缥缈青山日欲晡，弥漫秋水兴何孤。鹤归城郭生新梦，尘掩图书尚故吾。南亩艺苗伤硕鼠，北窗临涧听啼乌。醉归倘乞封侯地，便复移家傍酒垆。  

○二月廿二日潘子素王叔明来慰藉临别为写水傍树林图并题  

积雨开新霁，汀洲生绿薲。临流望远岫，归思忽如云。  

○竹石图  

雨过黄陵庙，风生渭水波。当时卸帆处，苔石倚乔柯。  

○为曾高士画湖山旧隐  

厌听残春风雨，卷帘坐看青山。波上鸥浮天远，林间鹤带云还。  

○题画  

罨画溪头唤渡，铜官山下寻僧。水榭汀桥曲曲，风林云磴层层。  

○绝句四首次九成韵  

我别故人无十日，冲烟艇子又重来。门前积雨生幽草，墙上春云覆绿苔。  
断送一生棋局里，破除万事酒杯中。清虚事业无人解，听雨移时又听风。  
没径春泥不出门，山烟江雾昼长昏。糟床声杂茅檐雨，破却阴寒酒自温。  
郯子论诗冀北空，晤言千里意常同。待晴紫陌堪萦手，行咏山光水影中。  

至正十四年二月廿五日雨，郯君九成赋绝句四首云：「杏花帘幕看春雨，深巷无人骑马来。独有倪宽能忆我，黄昏蹑屐到苍苔。」「春色三分都有几，二分已在雨声中。墙东两个桃花树，恨杀朝来一番风。」「十日春寒早闭门，风风雨雨怕黄昏。小斋坐对黄金鸭，寂寞沈香火自温。」「春寒时节病头风，惆怅年华逝水同。世事总如春梦里，雨声浑在杏花中。」倪瓒留宿高斋，篝镫为写《春林远岫图》，并次韵四诗题画上，时夜漏下三刻矣。佩韦斋中书。  

○雨晴  

江上白薲风起波，冷纹萦碧暮烟和。织成一幅鸳鸯锦，零落红衣远恨多。  

○绝句  

醉唤吴姬舞蹋筵，风阑花阵亦回旋。愁生细雨寒烟外，诗在青苹白鸟边。  

○赋宜远楼  

宜远楼前春可怜，数峰依约乱流边。若为倚剑崆峒外，回望齐州九点烟。  

○别潘先辈  

君来烟草正凄迷，君去溪头柳叶齐。挂席中流竟东上，莫重回首向荆溪。  

○重送初上人参礼光公  

阿育王塔舍利存，山气无雪春冬温。莲花台近多罗树，中有人谈不二门。  

○竹枝词 【并序。录五。】  

会稽杨廉夫邀余同赋《西湖竹枝歌》。余尝暮春登濒湖诸山而眺览，见其浦溆沿洄，云气出没，慨然有感于中，欲托之音调以申其悲叹，久未能成章也。因覩斯作，为之心动言宜，为词凡八首，皆道眼前，不求工也。  
钱王墓田松柏稀，岳王祠堂在湖西。西泠桥边草春绿，飞来峰头乌夜啼。  
湖边女儿红粉妆，不学罗敷春采桑。学成飞燕春风舞，嫁与燕山游冶郎。  
阿翁闻说国兴亡，记得钱王与岳王。日暮狂风吹柳折，满湖烟雨绿茫茫。  
春愁如雪不能消，又见清明卖柳条。伤心玉照堂前月，空照钱唐夜夜潮。  
嗈嗈归雁度春江，明月清波雁影双。化作斜行筝上字，长弹幽恨隔纱窗。  

倪高士诗集刻本，系荆溪蹇曦编集。所载《竹枝词》八首，叙次甚明。新刻本上载四首，又不载小序。而于杨铁厓《西湖竹枝词》所载，杂见集中，并《列朝诗选》所录二诗，亦分两处，铁厓所载四首，至第二首与此颇同，附记于此，其词云：「鹧鸪生长最高枝，雁壻衔将向北归。天长水阔无消息，只有空梁燕子飞。」「湖边女儿红粉妆，不学罗敷朝采桑。自从学得纤腰舞，嫁与城西游冶郎。」「愁水愁风人不归，昨夜水没钓鱼矶。蹋尽莲根终无藕，着多柳絮不成衣。」「桐树元栽金井西，月明照见影离离。不比苏公堤畔柳，乌鸦飞过鹁鸠栖。」  

○题画  

楼阁参差霞绮开，峰峦重复水萦回。赤阑桥外垂杨下，步月吹笙向此来。  

○吴中 【一作《苏台怀古》。】  

望中烟草古长洲，不见当时麋鹿游。满目越来溪上水，流将春梦过杭州。  

○三月廿日题所寓屋壁  

梓树花开破屋东，邻墙花信几番风。闭门睡过兼旬雨，春事依依是梦中。  

○六月五日偶成  

坐看青苔欲上衣，一池春水霭余晖。荒村尽日无车马，时有残云伴鹤归。 【云林子之生，有一鹤飞集于林上。后避地江阴华亭，鹤亦翔舞不去。云林没，鹤去不还。】  

○正月廿六日漫题  

泖云汀树晚离离，饮罢人归野渡迟。睡起香销金鹊尾，独听疏雨打窗时。  

○二月十五日雨作  

风轩红杏散余霞，堤草青青桃欲花。寒食清明看又近，满川烟雨乱鸣鼃。  

○秋容轩  

碧花翠蔓引牵牛，丛竹黄葵意更幽。不用田畴三日雨，已输■〈禾罢〉稏十分秋。  

○题画  

南望铜官晓色新，三株松下一茅亭。何当濯足临前涧，坐石闲书相鹤经。  

○追和苏文忠墨迹卷中诗韵  

奎章阁下掌丝纶 【明初刻本「丝」作「经」。】 ，清浅蓬莱又几春。三十六宫秋寂寂，金盘露冷泣仙人。  

○闻竹枝歌因效其声二首  

钿山湖影接松江，橘叶青青柿叶黄。要写新愁 【一作诗。】 寄音信，西风断雁不成行。  
江流不住楚山青，船到浔阳几日程。不忍寄将双泪去，门前潮落又潮生。 【姚荣公尝有诗云：「开元寺里常同宿，笠泽湖边每共过。谁说江南君去后，更无人听《竹枝》歌。」为先生作也。】  

○剖瓜仕女图  

月弯削破翠团团，六月人间风露寒。谁觅东陵故侯去，但知华屋荐金盘。  

○晚照轩偶题  

南湖春水碧于天，梦作沙鸥狎钓船。绿树拂檐风雨急，觉来依旧北窗眠。  

○画竹赠申彦学  

吴松江水似清湘，烟雨孤篷道路长。写出无声断肠句，鹧鸪啼处竹苍苍。  

○题秋江图  

长江秋色渺无边，鸿雁来时水拍天。七十二湾明月夜，荻花枫叶覆渔船。  

○偶成  

紫燕低飞不动尘，黄鹂娇小未胜春。东风绿遍门前草，暮雨寒烟愁杀人。  

○题画赠僧  

笠泽依稀雪意寒，澄怀轩里酒杯干。篝镫染笔二更后，远岫疏林亦耐看。 【云林题画诗最多，其自题小画一诗云：「逸笔纵横意到成，烧香弄翰了余生。窗前竹树依苔石，寒雨萧条待晚晴。」可谓自赞。】  

○素衣诗素衣内自省也督输官租羁絷忧愤思弃田庐敛裳宵遁焉 【至正乙未。】  

素衣涅兮，在彼公庭。载伤迨隘，中心怔营。彼苛者虎，胡恤尔氓。视氓如豵，宁辟尤诟。礼以自持，省焉内疚。虽曰先业，念毋荡失。守而不迁，致此幽郁。身辱亲殆，孝违义屈。蔚蔚荒涂，行迈靡通。雝雝鸣凤，世莫之逢。夕风凄薄，曷其有旦。吁嗟民生，实罹百患。先师遗训，岂或敢忘。箪瓢称贤，乐道无殃。予独何为，凄其悲伤。空谷有芝，窈窕且廓。爰宅希静，菽水和乐。载弋载钓，我心不怍。安以致养，寤寐忘忧。修我初服，息焉优游。  

○送甘允从北上  

翔鸿纵高姿，流水去不息。枉道别友生，扬舲望京国。婉娈前途憩，萧条余景匿。神京衣冠会，左右金阳宅。驱马流星繁，垂轩春雾集。嘉子玉质朗，早通金闺籍。行逢明主顾，入补词臣职。束带向晨趋，陪燕终日昃。芳年易为晓，所愿崇令德。英英白云飞，渺渺青山隔。秋风应节起，万里思亲客。迟子返旧居，衔杯数相觌。  

○答徐良夫  

云卧雨声集，庭树飒以秋。身同孤飞鹤，心若不系舟。燕俎登松菌，匏尊■〈奭斗〉磵流。兰芳日雕悴，吾生行归休。不作蝼蚁梦，游神凤麟洲。青山澹相对，白发忽满头。仙去行冉冉，风鸣竹修修。谅哉《伐木》诗，鸟嘤尚相求。居吴二十载，未及兹山游。君才如鲍谢，摛词亦云优。欢然敬爱客，能不为尔留。桑土夙所彻，户牖何绸缪。地无车马尘，路转岩穴幽。既晴引飞屩，回望林间楼。  

○秋夜 【此诗从《乾坤清气》录入。与集中稍异。】  

空林漙露气，疏钟时独闻。清夜息群动，高居无俗氛。恬淡诚吾事，荣名非所欣。乐哉咏王风，忘年栖白云。  

○八月廿三日芙蓉花下留南宫岳山人饮明日岳山人过玉山南宫老矣不知复几聚首观花听琴情不能堪因赋长句并简玉山  

芙蓉着花已烂熳，浊酒弹琴聊少停。数声别鹄隔江渚，一醉秋天空玉瓶。况当宾客欲行迈，忍使风雨即飘零。攀条掇英重惆怅，但愿花开长不醒。  

○寄王道士宗晋  

王君旧隐地，闻更结茅茨。鹤氅春裁苎，鹅群雪泛池。时歌绿水曲，不负碧山期。夜雨生芳 【一作春。】 草，令人起梦思。  

○送僧  

闻说四明道，山川似若耶。去依阿育塔，还宿梵王家。野井 【一作市。】 封残雪，江船聚晚沙。光公强健否，持底作生涯。  

○赠王光大  

荆溪王隐士，相见每从容。借地仍栽竹，巢云独傍松。青苔盘石净，嘉树绿阴重。约我同栖遁，嵩高第几峰？  

○桂花  

桂花留晚色，帘影淡秋光。靡靡风还落，菲菲夜未央。玉绳低缺月，金鸭罢焚香。忽起故园想，泠然归梦长。  

○题画  

甫里林居静，江湖远浸山。渔舟冲雨出，巢鹤带云还。漉酒松肪滑，敷茵楮雪间。春风一来过，似泊武陵湾。  

○寄张德常  

卜宅近溪西，云烟咫尺迷。昼眠同野鹤，晨起候林鸡。旧种松三径，春栽菊满畦。来禽与青李，囊致不封题。  

○六月六日卢氏客楼对雨呈维寅  

无家随地客，小阁看云眠。涉夏雨寒甚，似秋风飒然。舞鸾悲镜影，飞雁落筝弦。好转船头去，江湖万里天。  

○因吴国良过玉山草堂辄赋长句奉寄  

玉山树色隐朝阳，更着渔庄近草堂。何处唱歌声欸乃，隔云濯足向沧浪。珍羞每送青丝络，佳句多投古锦囊。几问棹船寻好事，辟疆园圃定非常。 【玉山主人欲延杨铁厓于家塾，铁厓报曰：必得当世清雅高洁之士如倪云林者，以一札至，即如约耳。玉山因托云林素相习者，操舟出。邀至玉山家。玉山已构别业，悉如萧闲清閟之制。云林惊喜，请见玉山，玉山告以铁厓之意，欣然致书焉。自是三人相与结欢，往来无间。】  

○东林隐所寄陆征士  

寝扉桃李昼阴阴，耕凿居人有远心。一夜池塘春草绿，孤村风雨落花深。不嗔野老群争席，时有游鱼出听琴。白发多情陆征士，松间石上续幽吟。  

○次韵郯九成见寄  

郭外青山旧结庐，微茫野径望中无。残生竟抱烟霞癖，好事犹传海岳图。夜壁松风悬雅乐，秋池菊水酌商觚。傥从世事求玄赏，好趁轻舟看浴凫。  

○怀归  

久客怀归思惘然，松间茆屋女萝牵。三杯桃李春风酒，一榻菰蒲夜雨船。鸿迹偶曾留雪渚，鹤情原只在芝田。他乡未若还家乐，绿树年年叫杜鹃。  

○题竹  

叹息真成汗漫游，经春历夏又嗟秋。林居已是能鸣士，顾我宁非不系舟。江渚出吟聊自适，竹梢清泪浩难收。王孙莫道归来好，芳草天涯恨未休。  

云林诗句挺秀，多可存者。五言如：「蘼芜细雨湿，桃李春风寒。」「湘簟闲秋水，风莲堕粉衣。」「卷帘微雨里，岸帻晚风余。」「墨沼鹅群白，云窗药蕊红。」「山色排檐入，江波照眼明。」「野竹寒烟外，霜柯夕照边。」七言如「午夜月明风满帐，千厓人静鹤眠松。」「春池雨后泉应满，庭树云移影更长。」「翳日长林藏伏虎，际天春水浴轻鸥。」「忽有故人骑马至，即呼稚子出门迎。」「烟边去鸟暮山碧，衣上飞花春雨香。」「溪船斫鲙云生柁，松室闻猿月满枝。」「半席白云临碧涧，四更落月挂长松。」「围棋终日对急雨，解带六月如高秋。」即此数语，可想见其人。  

○题郑所南兰  

秋风兰蕙化为茅，南国凄凉气已消。只有所南心不改，泪泉和墨写《离骚》。  

○清明日风雨凄然舟泊东林西浒步过伯璇征君高斋焚香瀹茗出示燕文贵秋山萧寺图展玩良久因赋一绝  

野棠花落过清明，春事怱怱梦里惊。倚棹微吟沙际路，半江烟雨暮潮生。 【旧本作《清明后题》，云：「野棠花落又清明，杨柳青青人耦耕。春物阑珊成底事，半江疏雨暮潮生。」】  

○国宝照磨有平野轩在扬州城郭中今寓吴十许年矣至正丙午九月十一日在开元寺为写此图并诗以赠  

雪筠霜木影差差，平野风烟望远时。回首十年吴苑梦，扬州依约鬓成丝。  

○烟雨中过石湖三绝  

烟雨山前度石湖，一奁秋影玉平铺。何须更剪松江水，好染空青作画图。  
姑苏城外短长桥，烟雨空蒙又晚潮。载酒曾经此行乐，醉乘江月卧吹箫。  
愁不能醒已白头，沧江波上狎轻鸥。鸥情与老初无染，一叶轻躯总是愁。  

○自题设色山水赠孟肤征君  

秋潮夜落空江渚，晚树离离含宿雨。伊轧中流间橹声，卧听渔人隔烟语。  

○十七日过与之洛涧山庄留宿复大雪作及明起视户外岩岫如玉琢削竹树压倒径无行踪飘瞥竟日至暮未已雪深尺余赋诗留别  

世途萦荏苒，岁晏不知归。密雪竹林夜，挑灯共掩扉。稍移神虑静，高咏玄言微。遇此岩中赏，初心怅多违。  

○李征君将还扬州因言沈郎官在吴下赋此以寄  

二月桃始花，淮南客还家。阶前疏雨落，堂上春衣薄。为言沈约在吴中，玉壶青丝酒如空。春风相过蕙草绿，芳菲满堂乐未终。  

○送元度北游  

荷锸空林春雨余，舣舟沙岸燕初飞。去寻天上仙人佩，肯顾山中隐者居。霜月四更提剑舞，田园二 【顷】 【倾】 带经锄。兰荣柳密南檐下，伫子云间枉尺书。  

○悼顶山寺清上人  

杯渡前溪见水源，偶来佩芷服兰荪。香台犹带山窗影，经卷长依松树根。云起晴峰还有触，雪消春野不留痕。倏然我已忘言说，翠竹黄花自满园。  

○萨仲明为丞相府掾时僦居京师名其轩曰半野后买宅延陵亦揭是名于轩因雨宿其下遂为赋诗云  

何意开轩名半野，身存魏阙思江湖。斜侵瓜圃通花药，稍傍薇垣近竹梧。千里秋风催斫鲙，九霄晨露浥飞凫。如今别买荒城宅，自扫风林候野夫。  

○题所画云林小景图  

赤城霞暖神芝秀，洞里桃花不记春。何事却将山水脚，锺陵市上踏红尘。  

***◆静思处士郭钰（静思集）***  

钰字彦章，别号静思，吉水人。壮年盛气负奇，适当元季之乱，晚际明兴，以茂才征，不就。年逾六十，竟以贫死。其《春夜寒》诗序云：「余值时危，一穷到骨，薪米不给，恒自谓不敢侥幸，今春雨雪连旬，拥牛衣以当长夜，寒砭肌骨，遂成痁疟。」其诗云：「少壮几时头欲白，夜阑山鬼瞰孤灯。」亦可哀已！静思诗清丽有法，格律整严。其于离乱穷愁之作，尤凄惋动人。殆所谓诗穷者欤！嘉靖间，八世孙廷昭裒集其诗刻之。罗念庵曰：「静思为吾族志行之甥，经历艰难，闾里流离之状，皆目见之。当时故实，可裨野史。其赠吾族秀宾诗有云：『圣贤去我远，縻兹糟粕味。当其得意时，何如卿相贵。』呜呼！此诗人所以穷饿终身而不悔也。」念庵此言，可谓深知静思者。  

题郭伯澄西崦山居  
采蕨歌  
题秋江送别图送杨亨衢少府参安成军事  
送友人从军兼呈谢君绩参军  
贻郭恒  
母弃子同刘茂才赋  
龙伯渊席上和周子谅长歌兼呈诸君子  
题刘履初所藏莫庆善鹰  
控郎马酬别萧茂才  
长相思  
瑶花  
秋夜读刘昕宾旭子夜歌因效其体赋二首  
同李主敬赋周炼师渔樵耕牧诗四章  
简王志元二首  
同周恺子谅赋老人会诗  
濠石晚樵因简李撝伯谦  
悲庐陵  
送罗彦思往闽中候迎大父  
早秋陪杨和吉晓登前山望桐江  
秋夕王楚善过宿  
送别李腾还乡  
黄氏容安楼  
赋清溪  
秋塘曲  
冰山谣  
美人折花歌  
送远曲  
悲武昌  
郭恒惠牙刷得雪字  
赠彭将军  
负薪女  
题秋山风雨图  
从军别  
和答铨弟  
猛虎行  
赠刘子伦  
沧洲灌夫诗为周子谅赋  
葵花叹  
桐江宴集和周子谅韵  
送宋仲观迎亲江陵  
题李尚文少府所藏枯柳寒鸦图  
征妇别  
题萧质所藏终南雪霁图  
春暮吟  
荆轲词  
张良咏  
王猛咏  
春夜吟  
狂客行  
射虎行赠射虎人  
秋望  
从军  
苦雨  
入城  
复愁  
岁除前三日  
王志元邀度岁不及赴敬答以诗  
除夕  
江路  
忆弟  
和王志元雨晴  
春雨  
哭吴林镇抚  
山馆  
黄州有警闻从弟銈已过兴国度早晚可抵家  
忆从弟铎  
和虞学士春兴八首  
赋得越王台送万载敖司令之官  
寄阮弘济兼简杨亨衢少府  
和虞学士登宜春台  
澄虚亭  
哭宜春义士彭维凯  
宿七里山  
二月二十七日闻故乡寇退  
寄龙子雨  
赠刘明道  
秋日还山闻南省消息示从弟铨  
分府同知珤童相公大阅之日天使适至喜而赋诗奉寄刘宾旭参军二首  
晚过山庄  
送朱鹏举照磨赴江西省掾  
即事  
寄刘宾旭  
残年  
和周霁海吴镇抚诗就呈李伯传明府  
风雨舟中作  
感事  
道逢八十翁  
小除夕  
奉和龙西雨自洪见寄  
和寄龙长史  
和寄从弟铎  
和寄从弟铨  
寄从弟铨  
简王志元  
用王冕韵送解元禄茂才  
寄杨和吉欧阳文周  
悼己  
春怀  
社日  
......  

○题郭伯澄西崦山居  

白日上东山，晴光射西崦。西崦山人开晓关，一襟暖翠浓如染。门前流水玉虹明，树上啼莺金羽轻。自扫落花客初到，共题修竹诗先成。十载战尘迷道路，西崦只今成久住。移竹春深长子孙，种梅晚岁为宾主。丈夫扬眉天地间，山林朝市俱等闲。出为公卿入为士，古人高节非难攀。闻君近年深闭户，乌帽青灯读书苦。剑寒新淬冰雪光，松老终无栋梁具。西崦山深竹径微，我来欲共薜萝衣。一朝富贵逼君去，燕雀空羡冥鸿飞。  

○采蕨歌  

朝采蕨，南山侧。暮采蕨，北山北。穿云伐石飞星裂，手脚冻皴腰欲折。紫芽初长粉如脂，瘦根蟠屈蛟蛇结。吞声出门腹已饥，猿啼风摆藤萝衣。长镵短笠日将暮，攀援垠堮何当归。朝采蕨，暮采蕨，东邻老翁更凄恻。抱蕨转死长松根，妻子眼穿泪成血。情知世乱百忧煎，得归茅屋心悬悬。痴儿啼怒炊烟晚，打门又索军需钱。君不见将军拥旌节，红楼夜醉梨花月。  

○题秋江送别图送杨亨衢少府参安成军事  

杨少府，紫骝马，黄金鞭，团花战袍绣两肩。腰下雕弓悬，迥若秋鹰解绦旋。纵之飒飒，凌千仞之苍烟。酒酣拔剑玉龙舞，喝令西飞白日回中天。簸海腥风白波立，压空杀气玄云连。缘边诸将亦无数，昼拥旌旗夜挝鼓。豹韬合变待参谋，太守抡才君独去。送君江上君甚欢，江风吹雪芦花寒。知君心事如秋水，故应写入画图看。问谁画者谢君绩，不画琵琶美人泣。舟子扬帆发棹歌，主人解剑停杯立。我亦从军今四年，男儿姓名何足怜。老亲白发长相忆，只得还家种薄田。  

○送友人从军兼呈谢君绩参军  

叹息复叹息，叹息长书空。杀贼五年无寸功，今者又送君从戎。七星战袍衬金甲，三山尖帽飘猩红。牙旗晓发玉花骢，猛士双剑立西东。爷娘妻子不用哭，上马更劝黄金锺。黄金锺，琥珀浓，豪气千尺摇晴虹。明日军门揖主将，论军未可皆雷同。安成之寇容易攻，庐陵凋弊遗民穷。自非奇谋决擒纵，烦费日久谁当供？君家伯仲尽少年，正好变化扳飞龙。颇闻幕府多才雄，为我问信毋怱怱。我有大羽箭，不杀南飞鸿。要如鲁仲连，系书射入聊城中。祇缘骨相不受封，不如扁舟归去长伴沧浪翁。  

○贻郭恒  

月悬松露明，鹃啼浦烟破。遥想山中人，此时正思我。我行忽堕沧江边，度尽春风无一钱。向来自是钓鳌客，至今思拍洪崖肩。洪崖不可招，蓬莱在何处？铺遍闲愁芳草路，千树绿阴昼如雨。锦字书成人不来，银烛花残谁与度！近日闻君多好怀，雪色白纻佳人裁。小楼纨扇低徘徊，酿酒好近榴花开。榴花开，我归来。  

○母弃子同刘茂才赋  

母弃子，子幼情可怜。子长母还去，为子宜思愆。龙争虎斗事翻覆，宝玦王孙捐骨肉。十年母子安茅屋，菽水真情无不足。奈何一朝辞故帏，子也恸哭牵母衣。母今弃儿不敢怨，父在深恩母当念。母如不闻竟不留，黄昏门掩青灯愁。负米归来饮残泣，他家儿女何绸缪。噫嘘嚱！迩来万事足悲咤，负德辜恩满天下。丈夫尽为温饱谋，妇人何得毋重嫁。  

○龙伯渊席上和周子谅长歌兼呈诸君子  

伯夷登西山，鲁连蹈东海。烈士怀苦心，海枯石烂终无改。萧萧华发吹秋霜，夜煮白石充饥肠。人情俯仰今异昔，惟有青山似故乡。桐江江上一携手，公子华筵谁不有？赋笔每惭崔颢诗，持杯愿饮茅容酒。银烛花高照坐空，笑谈颇有前贤风。好怀倾写向谁是，或执蝘蜓嘲神龙。老我疏狂眼常白，欲麾冻蝇清几格。不须浪说管鲍交，眼中谁有真颜色。百年聚散如抟沙，东风燕子还西家。群仙天上撷飞霞，君归好醉琼林花。  

○题刘履初所藏莫庆善鹰  

日光悬秋双翮齐，欲飞不飞愁云低。足无绦旋腹无食，空林尚恐难安栖。笔力精到天机微，莫生所画诗我题。君不见天下太平角端语，狐兔草间何足数。  

○控郎马酬别萧茂才  

控郎马，妾心悲。留郎驻，郎苦辞。少年只愿封侯早，不惜蛾眉镜中老。银鞍金勒珊瑚鞭，白水青山千里道。控郎马，郎驻鞍。郎饮莫须尽，酒醒郎衣寒。郎心悬悬五云下，教妾若为控郎马。马蹄好向御街行，蛾眉不向妆台画。  

○长相思  

长相思，相思者谁？自从送上马，夜夜愁空帏。晓窥玉镜双蛾眉，怨君却是怜君时。湖水浸秋藕花白，伤心落日鸳鸯飞。为君种取女萝草，寒藤长过青松枝。为君护取珊瑚枕，啼痕灭尽生网丝。人生有情甘白首，何乃不得长相随。潇潇风雨，喔喔鸣鸡。相思者谁？梦寐见之。  

○瑶花 【花白色而变残红而碧。】  

瑶台仙子初相见，迥立天风飘雪练。东华梦破归去迟，素衣总被缁尘染。芳心不委春蝶狂，水晶帘卷凝清香。臙脂洗红留残晕，海云剪碧浮霓裳。扬州琼花旧同谱，零落谁知到南土。闻君爱花最有情，亭台五月清无暑。君不见花开今日多，有酒不饮君如何？  

○秋夜读刘昕宾旭子夜歌因效其体赋二首  

《子夜歌》，歌罢其如明月何。牵牛织女永相望，不教精卫填银河。妾心本如秋月白，妾颜不共春风发。玉兔捣药三千年，近见嫦娥搔白发。  
《子夜歌》，承君蛱蝶双花罗。罗衣秋来不堪着，梧桐树上凉风多。银烛作花好消息，又想归期在明日。并刀不剪相思愁，相思误尽曾相识。  

○同李主敬赋周炼师渔樵耕牧诗四章  

子何为渔？碧海之丘。长虹为纶月为钩，六鳌昂首相向愁。眼看海水不扬波，扁舟稳系珊瑚柯。邂逅徐家儿与女，拔剑屠龙共君煮。烟淡淡，雨疏疏。人间弹铗食无鱼，吁嗟归来乎！吾与尔渔。  
子何为樵？阆苑之东。琼林玉树朝露浓，携斤尽剪荆榛丛。松下童子知何客，长日围棋看不得。笑杀吴刚愁满霜，千古桂枝碍明月。石磊磊，路迢迢。人间饥火烧心焦，吁嗟归来乎！吾与尔樵。  
子何为耕？瀛洲之曲。玉山分雨秧苗绿，苍龙为耘虎收谷。炊烟晨起蒸为云，银河昼洗尘沙昏。酿成九霞为君寿，何必休粮苦长瘦。树阴阴，草青青。人间作苦秋无成，吁嗟归来乎！吾与尔耕。  
子何为牧？蓬莱之麓。自驾青牛度函谷，鹤群鹿子还相逐。芝草松间长未齐，紫苔竹下行迹迷。南山群羊化为石，日斜归去空无携。水泠泠，山簇簇。人间岐路往还复，吁嗟归来乎！吾与尔牧。  

○简王志元二首  

战尘暗南国，白日无晶辉。客行何惨戚，途穷不忘归。语及国家事，老气晴虹飞。朝饮南山水，夕采西山薇。嗟彼反侧子，捐躯逐轻肥。寒饿良细事，大义有是非。  
海月上苍茫，照我中庭正。香雾出帘迟，微风动花影。泠泠绿绮琴，拂拭尘埃净。一弹作新声，再弹成雅韵。三弹曲未终，感激谁与听？肃衿迟子来，无负春宵永。  

○同周恺子谅赋老人会诗  

时危亲戚散，况乃多贱贫。睠兹老人会，为乐难具陈。生子竞荣达，志养俱获伸。朝出共寮寀，夕归为比邻。异姓欢爱洽，不殊骨肉亲。起居迭相送，惋愉尽情真。繄我岂无母，半菽长苦辛。愿言敷治化，枯槁皆同春。  

○濠石晚樵因简李撝伯谦  

出山复入山，流泉递迎送。暝入黄叶深，湿分白云重。棘荆攒径危，侧身抱深恐。春花自芳妍，春鸟自鸣咔。悠悠徒旅间，何由免寒冻。老亲嗟我勤，叹息中肠痛。肩頳只自怜，囊罄当谁控？学剑惜已迟，读书亦何用。国步政艰危，高官选才勇。李君旧知己，风格郁清耸。光怪匣中龙，文采云间凤。庭帏寿且康，甘旨日相奉。避地虽云同，乐事谁能共。知君怀远略，临机不妄动。战争奈未已，发策必奇中。何当展才力，青云纵飞鞚。  

○悲庐陵 【并序。】  

至正十六年丙申冬，袁州兵逼城，屯藤桥。丁酉正月，义士庐陵陈瓘出屯城北之青湖。二月，吴都事命兵校明某下桐江计事，不报。入兰溪，召不至。五月，桐江李彬诛。六月，袁州兵退。秋，明某归，遂以其属屯太和之永和。十一月，明某矫杀骑将林伯颜、武端，不问。十二月，全参政笞其部将某某。戊戌正月朔庚子戊午，参政兵乱，逐镇抚吴林。三月，梁太守卒。安成兵自去冬侵掠北境，旦暮至。四月至桐江，五月初四退。初十戊申，分宜义士袁云飞导沔兵至桐江。己酉，义士刘照与战于吉水之滩头。庚戌，明某以都事之众降。辛亥，传于城，录事张元祚与摄监郡雅某降。全参政奔赣裨将，裨将降，参谋乡贡进士吉水萧彝翁死之。是日陈瓘召安成兵入城。六月，吴都事将其属居吉水之芦兜。此吉安再陷之略也。  
峨峨青原山，洋洋白鹭水。炳炳照舆图，磊磊足多士。四忠与一节，流风甚伊迩。往往举义旗，事由匹夫始。连兵七年间，省臣兼节制。朝廷寄安危，幕府保奸宄。势骄改令图，反侧久窥伺。红旗遡江来，群雄尽风靡。今日卖降人，昨朝清议子。奈何英雄姿，因之秽青史。朝为龙与虎，夕为狗与彘。流芳动百年，遗臭亦千祀。嗟余父母邦，何忍独深訾。所恨宁馨儿，磔磔不得试。赖有萧参谋，杀身刷深耻。我欲裁白云，缄情问生死。哀歌裂肝肠，临风泪如洗。  

○送罗彦思往闽中候迎大父  

天伦有真乐，家庆传新图。人生百年内，于焉始为娱。尔翁老京国，风霜摇鬓须。尔父奉慈帏，干戈沈里闾。岂无饘与粥，朝夕不得俱。眼穿孤飞云，心折反哺乌。近者消息真，万里神明扶。沈思供子职，内外悬君躯。投袂出门去，父命何勤渠。朝迎暮望返，少壮轻畏途。见翁问起居，同舍相惊呼。孙已如翁长，子应似翁臞。时危久离别，会面当何如？归期谅不远，春酒为君酤。再拜千岁寿，亲戚多欢愉。卿相何足道，胜事世所无。愿言慎前路，明发毋踌蹰。  

○早秋陪杨和吉晓登前山望桐江  

白鹤导晨从，凉飙起林杪。振衣凌高冈，极目穷幽眇。萧萧草树秋，历历人烟晓。依微玄潭观，群仙在林表。下有冢累累，世事谁能了？桐江汇章水，晴涨何渺渺。曾不瞬息间，一带萦沙小。无怪豪杰区，烟芜怨啼鸟。盛衰两相乘，玄悟良独少。君今脱尘羁，相从得闲眺。题名剜石苔，借荫憩丛筱。白纻含余清，稍觉心情悄。山市门初开，飞尘已纷扰。  

○秋夕王楚善过宿  

片雨洒空庭，梧桐响残滴。窗户涵清风，孤灯夜寥阒。渺怀平生亲，睽违不相识。公子幸过从，为之长叹息。意旷尘虑空，语到聪明入。山径披榛芜，晤言永今夕。物变心自伤，事往嗟何及。远大与子期，无踵炎凉迹。  

○送别李腾还乡  

别离古云苦，况值兵未休。慈乌夕反哺，蝮蛇寒出游。料事每成错，去住难自谋。东风卷飞雨，添我双泪流。凭君见亲旧，道此情悠悠。  

○黄氏容安楼  

君家高楼高百尺，楼间把酒无虚日。极目欲穷千里心，谁谓区区仅容膝。卷帘半空云气入，孤鹤长鸣楚天碧。醉拍阑干呼月来，万壑松风夜吹笛。天上玉京十二楼，群仙不带人间愁。晓飞霞佩来相访，携我共作丹丘游。今日之日君我留，为君题诗楼上头。笑指楼前大江水，古今人物共风流。  

○赋清溪  

清溪之水抱幽谷，盘涡细浪相豗蹙。半篙晴日荡金鳞，一带秋烟溜寒玉。溪上仙翁绝尘俗，开门俯溪饮溪绿。白鸟飞来明镜中，垂杨锁断阑干曲。窈窕春花亚修竹，修竹何人共棋局。紫萝为盖草为褥，如辋川图悬一幅。嗟我早年厌羁束，五湖风月醉心目。祇今是处沸鲸波，把钓从君事亦足。  

○秋塘曲  

高荷拥翠秋满塘，花开不见闻花香。老鱼吹波紫萍碎，花下飞起双鸳鸯。鸳鸯相逐低回翔，藕丝易断愁心长。玉筝不弹辘轳悄，一簪华发凝秋霜。  

○冰山谣  

黑风赑屃海波立，冰山嵯峨耸千尺。楼观晴连蜃气高，金银夜贯虹光赤。上有异物骑于菟，左手鞭熊右麾貙。弯弓射天鬼神泣，凭陵杀气摇荆吴。狡兔爰爰何所得，百计穿窬作三穴。父老相逢不敢言，夜对妻孥泪成血。一朝白日中天开，冰山融液非人推。淋漓后土满泥滓，笑声变作啼声哀。前者已倾后者踣，出门却恨乾坤窄。秦关逆旅商君愁，楚国飞车观起裂。早知冰山不可保，何不委身平地好。从今寄语问津人，风雨西山薇蕨老。  

○美人折花歌  

美人折花粉墙曲，花前背立云鬟绿。乍爱蔷薇染绛霞，还惜海棠破红玉。素手纤纤罗袖殷，心情凝想金刀寒。低枝未吐精神少，高花开遍颜色残。花刺钩衣花落手，草根露湿弓鞋绣。紫蝶黄蜂俱有情，飞扑余香趁人久。情知人老不似花，花枝折残良可嗟。明朝弃掷妆台侧，绿阴青子愁天涯。  

○送远曲  

为君治行近一月，今晨竟作怱怱别。枕边纨扇镜中花，一时尽变伤心色。妾虽不见边城秋，君亦不识空闺愁。忆君便如君忆妾，双泪岂为他人流。才貌如君长刺促，少年心事何时足。归期未定须寄书，误人莫误灯花卜。  

○悲武昌  

武昌兵甲雄天下，王孙节制何为者。白马将军飞渡江，壮士弯弓不敢射。王船未过鹦鹉洲，红旗已簇黄鹤楼。美人散走东南道，一丝杨柳千丝愁。战鬼衔寃夜深哭，王孙独在淮南宿。淮南美酒不论钱，老兵犹唱河西曲。九江昨夜羽书传，九江太守愁心悬。焉得将书报天子，哀哉不识颜平原。  

○郭恒惠牙刷得雪字  

老气棱棱齿如铁，曾咀奸腴喷腥血。倦游十载舌空存，欲挽银河漱芳洁。南州牙刷寄来日，去腻涤烦一金直。短簪削成玳瑁轻，冰丝缀锁银鬃密。朱唇皓齿娇春风，口脂面药生颜色。琼浆晓嗽凝华池，玉麈昼谈洒晴雪。辅车老去长相依，余论于君安所惜。但当置我近清流，莫遣孙郎空漱石。  

○赠彭将军  

将军昔从布衣起，便欲赌命报天子。里中父老得开颜，刺虎斩蛟良细事。几年汗马鏖战尘，君门九重谁得陈。羽檄飞云白日暮，牙旗卷雨沧江昏。中书大臣拥貔虎，吐气如云盖南土。豫章城头鸣老鸦，匹马夜出杉关去。楚山苍苍楚水清，草莽之臣何重轻？但得严君脱虎口，皇天后土相知心。谁想长材不终弃，控抟造化真儿戏。东邻早结丞相欢，种瓜不到青门地。君家屋前山水幽，正好归来寻旧游。座上衣冠戏彩日，窗前灯火读书秋。我欲从君语畴昔，悠悠世事嗟何及。沧波东逝鱼西飞，独振布袍三叹息。  

○负薪女  

山下女儿双髻垂，上山负薪哭声悲。辛勤主家奉晨炊，主翁头白诸郎痴。干戈未解骨肉离，生来不识妍与媸。长笑邻姬画娥眉，金屏孔雀何光辉。琱弓羽箭来者谁？绿杨终日青骢嘶。人生年少如驹驰，鸳鸯翡翠皆双飞。愁思百结心自知，负薪拭泪背人挥，黄昏四壁寒螀啼。  

○题秋山风雨图  

平生最爱米家画，君之此图妙天下。鸟分归路云不开，树压悬崖雨如泻。倚江茅屋何人住？芦竹萧萧出无路。似我还山烟雨中，愁来只读《秋阳赋》。  

○从军别  

将军披甲控紫骝，美人挽辔双泪流。六月炎埃人命脆，军期稍缓君须留。彼为兄弟此为仇，朝为公相夕为囚。岁岁年年苦征战，黄金谁足谁封侯。烟尘暗天南北阻，英雄尽合回田亩。当时儿戏应门户，不谓虚名绊官府。马鸣萧萧渡江浦，重唤奚奴再三语。将军临阵尔为御，莫把长鞭鞭马去。  

○和答铨弟 【弟云：在赣日，有诵尔诗两辱问起居者。】  

别来两见春日满，愁思谁云春夜短。十八滩头鸣棹歌，吴姬劝酒银瓶暖。中江开帆先到家，意浓不计归程赊。但云老兄久埋没，诗句何得随飞槎。诸公传诵无新旧，相怜似是平生友。事业青云如鼠肝，文章白发羞牛后。长年冻饿茫无涯，不敢仰天生怨嗟。先生归去且种菊，词客愁来空饐瓜。  

○猛虎行  

猛虎长啸风满谷，十载山中往来熟。朝瞰牛羊暮杀人，眈眈不畏弓刀逐。山翁死后空茅屋，山下行人早投宿。妖狐凭威作人语，跳梁白日欺樵牧。南来壮士怒相触，弯弓射虎穿虎腹。闪烁双睛甘就戮，髑髅作枕皮为褥。人生何必书多读，能事自足惊殊俗。何当更斩长桥蛟，老夫虽死关心目。  

○赠刘子伦  

庐陵周恺文章伯，语语谈君不易得。嗟余终日走风尘，到今未覩真颜色。闻君早岁抱奇节，胸中磊落太平策。玉龙霜冷光欲飞，苍隼秋高影孤掣。交游四海多才杰，自合贡之天子阙。彩笔题诗衡岳云，画船挝鼓西湖月。衣冠王谢自风流，宾客秦黄最超越。往年仗剑奋忠烈，战袍红溅猩鼯血。草檄未吐陈琳词，种柳已近渊明宅。酒酣气涨漱天风，一声长啸层崖裂。登山临水憺忘归，听雨看云颇愁绝。茫茫世事应难测，英雄莫遣头空白。寒尽春生刬雪霜，海阔天高排羽翮。何当携手铜驼陌，蓬莱群仙朝帝侧。醉浥溟波鲙六鳌，老怀浩荡从君说。  

○沧洲灌夫诗为周子谅赋  

往年曾踏沧洲路，沧洲仙人留我住。紫霞裁翦成春衣，到今挂在珊瑚树。十载人间走尘雾，惟爱周郎读书处。云气寒深连竹松，江波晴涨摇窗户。清晓中庭遗鹤羽，太乙青藜夜相语。晚菘春韭东西畦，鸟啼桑阴日当午。浦云分送疏疏雨，抱瓮归来不知苦。嗟我已负沧洲期，羡君独得沧洲趣。江山今古武陵源，姓名伯仲苏公圃。畦外有田多种黍，长使糟床压香醑。招隐先须招我来，到门不用分宾主。  

○葵花叹  

朝见葵花长叹息，暮见葵花重于邑。白日携光万汇苏，寸心炯炯谁能识？蜡光腻粉花正开，翠袖捧出黄金杯。再拜君王千岁寿，六龙迎驾扶桑来。朱门厌逢车马客，移花远置山岩侧。不辞辛苦灌葵根，遮莫浮云翳空碧。  

○桐江宴集和周子谅韵  

岸巾长啸吾与君，让君笔力飞春云。蒹葭枯折吴江濆，芝兰却许浓香熏。今夕何夕歌声闻，江山重到吾已老。惭愧诗成瘦如岛，坐中少年美词藻。琪树交花照晴昊，怀抱一时尽倾倒。玉瓶行酒杯如飞，争雄得隽酒满衣。持觥御史令莫违，斫鱼烹雁颐指挥。荆州吾土还相依，江上云荒月欲烂。客囊空贮闲愁满，不谓相逢重展转。交情岂必论深浅，黄鹄一飞天地远。  

○送宋仲观迎亲江陵  

战尘飞空暗南北，出门每恨山河窄。况复荆州千里遥，君家严亲久为客。天南雁杳音尘绝，十七年间愁百结。昨者忽传消息真，健步如仙髻如雪。上堂白母喜欲颠，明朝便买西江船。奉迎归养无不足，高官可弃金可捐。东邻失子西失母，君家具庆宁非天。别君岂必送行曲，望君却赋归来篇。旧闻荆襄树旗羽，客行不免多愁苦。严君能保千金躯，岂无归梦到乡土。老大还家乐且闲，溪柳山花总如故。君今去去须早归，白发慈亲倚门暮。  

○题李尚文少府所藏枯柳寒鸦图  

江边独柳飞群鸦，败枝残叶秋风斜。石泉可饮不可啄，似闻落日鸣哑哑。一段凄凉幽思足，忽忆看花过韦曲。上林春早听啼莺，太液波晴写黄鹄。  

○征妇别  

征妇临行晓妆薄，上堂辞姑双泪落。含情欲诉哭声长，一段凄凉动林壑。从夫不辞行路羞，妇去谁为养姑谋。妇人在军古所忌，今者召募如追囚。十年妇姑共甘苦，一室倒悬空四顾。小郎早没更无人，却把晨昏托邻妇。情知送儿是埋儿，姑年老大莫苦悲。万一军中废机杼，减米换衣当寄归。小旗叫呼催早别，出门便成千里隔。今夜不闻唤妇声，愁心共挂天边月。  

○题萧质所藏终南雪霁图  

玉龙衔烛晴光吐，怪底空檐响残雨。南山一夜服还丹，沧浪之髭总如故。公子昨朝愁出户，锦袍围春醉歌舞。赤脚老樵拾断薪，画史何由得深趣。早梅回暖动精神，冻雀翻丛动毛羽。笔端生意开纨素，恍然不计寒宵苦。泥滑迢迢江上路，行客茅檐不少住。世间快捷方式渺何许，已有扁舟候江浒。隔浦长桥似灞陵，何如着我骑驴去。黑貂拥醉诗思多，明日归来为君赋。  

○春暮吟  

玉壶酤酒青丝络，啼鸟劝人满杯酌。落红满地晴香消，湿翠如烟午阴薄。画楼玲珑隔彩霞，楼前双鹊鸣喳喳。想见吴帆北风起，王孙明日当还家。  

○荆轲词  

燕山雪飞青宫闭，氍毹夜暖沉沉醉。北斗黄金何足多，一筯深恩美人臂。寒风萧萧度易水，七首光芒泣神鬼。毕竟明年祖龙死，恨不报君为君喜。  

○张良咏  

韩成未死思报秦，汉烧栈道吾兵神。韩成已死思报楚，始知汉王乃天与。昨日相从赤松子，今日已见淮阴死。控御天下汉业崇，不受控御真英雄。  

○王猛咏  

五马渡江老臣泣，垂死丹心在王室。当年非不思南来，王谢岂能生羽翼。魏相张仪尚为秦，聊借羌苻展才力。江南虽僻不可图，青史千年谁独识。  

○春夜吟  

月色如水花如云，美人楼上歌回文。栖鸦飞起玉阶树，香风吹动殷红裙。去年寄书到君侧，书中只写思君切。情知人老发如丝，君归不恨缘君白。插花记月夜未央，他人苦短我苦长。若使驱车到家日，天涯芳草愁茫茫。  

○狂客行  

美人当窗卷珠箔，狂客花阴弹黄雀。黄雀低回娇不飞，金丸偏着搔头落。与君未展平生亲，奈何调笑如无人。万一楼头是夫壻，百年恨怨将谁陈。君心误认双蝴蝶，摇荡迷魂招不得。  

○射虎行赠射虎人  

昨日射虎南山颠，悲风萧萧眼力穿。今日射虎北山下，虎血溅衣山路夜。朝朝射虎无空归，家人望断孤云飞。度岭踰山弓力健，虎肉共分不辞远。府司帖下问虎皮，高枕髑髅醉不知。虎昔咆哮百兽走，一死宁知在君手。鼻端出火耳生风，拔剑起舞气如虹。昨夜空村见渔火，牛羊不收犬长卧。作诗赠君毛发寒，烦君为我谢上官。君不见昔日刘昆称长者，虎北渡河不须射。  

○秋望  

长啸动岩壑，秋风生满林。片云随雁度，疏雨约蝉吟。燕马关山远，吴船岁月深。归来苏季子，何用苦多金。  

○从军  

减袖作戎衣，为儒事却非。心肝同感激，名位却卑微。浼浼黄尘合，悠悠白旆飞。将军先陷阵，夺得紫骝归。  

○苦雨  

雨寒滞茅屋，昏晓候春晴。攲枕江声近，卷帘云气生。花开从过眼，麦倒最关情。况复转输苦，边隅未息兵。  

○入城  

不见平安报，酸风杂鼓鼙。雨寒催日短，云黑压城低。枕席啼痕满，乡关去路迷。将军多异见，谁与慰烝黎。  

○复愁  

猛士凭城险，四郊今若何。纔闻一马献，已费百金多。江雨舟无渡，山云鸟独过。君王不相负，诸将且须和。  

○岁除前三日  

一岁余三日，还乡鸟道通。论兵无众寡，决胜在英雄。短发思亲白，衰容待酒红。出门亲旧满，共诉客囊空。  

○王志元邀度岁不及赴敬答以诗  

东门问来使，晚岁许相迎。野树悬云气，江波挟雨声。虎饥寒更出，驴瘦滑难行。好是城南酒，灯前只自倾。  

○除夕  

短日如年度，宁知岁又残。乡关一水隔，风雪五更寒。寄食囊垂罄，更衣带尽宽。主人供帐好，独作太平看。  

○江路  

江路雪棱层，囊空仗友朋。炊烟晨减米，乞火夜分灯。白鸟踰青嶂，苍松舞翠藤。乡关长在望，归梦久无凭。  

○忆弟  

时危思共济，谋拙阻相闻。念母谁无子，持家尔不群。江烟寒织雨，山鸟暝穿云。怅望归无计，悲啼向夜分。  

○和王志元雨晴  

客枕愁春雨，渔歌答晚晴。残云栖树湿，新水与桥平。稚子买鱼至，主人窥笋生。酒来郎倾倒，何问阻归程。  

○春雨  

日夜雨悬悬，问春春可怜。好花俱薄命，似我负芳年。云气低帘外，江声到枕前。何时是寒食，早已禁厨烟。  

○哭吴林镇抚  

幕府十年别，烟尘暗楚关。全家归浙右，匹马老兵间。剑术终难试，铭旌复不还。故人谁在侧，魂断万重山。  

○山馆  

偪侧不敢怨，飞腾殊未能。野猿时送果，山鬼夜吹灯。口腹久为累，语言难尽凭。白头方检束，饱肉愧饥鹰。  

○黄州有警闻从弟銈已过兴国度早晚可抵家  

戎马压黄州，君先理去舟。艰难千里远，贫贱一身浮。宿将今谁在，亲王只自谋。长江如失险，乡国足深忧。  

○忆从弟铎  

忆昨王师捷，还乡近五年。艰危惟我共，俯仰得谁怜。茅屋秋风里，烽烟夕照边。乱离今转甚，思尔只高眠。  

○和虞学士春兴八首  

官河春水涌轻涛，来往千艘不用篙。江浦女游遗玉佩，瑶池仙降献金桃。秋千拔地烟花暝，阊阖中天日月高。早岁功名看得意，扶摇风力送鸿毛。  
鸣佩天阶委碧莎，雪消太液涨晴波。玉盘露浥仙人掌，宫锦花添织女梭。王子问安回辇近，儒臣进讲赐金多。明朝引见狒狼使，乐府新传《天马歌》。  
沙苑烟晴苜蓿肥，朝回天马锦为鞿。词臣会送归青琐，进士传呼换白衣。云气晓依宫树近，春阴昼护苑花飞。君王又进长生药，万里楼船海上归。  
城上觚棱雾霭迷，角声吹彻鼓声齐。云生水殿龙常现，月满官松鹤并栖。风俗元存中国旧，天文并拱北辰低。倚楼欲问通霄路，谁借青云百尺梯。  
万里驱车入帝关，十年栖息一枝安。承恩数对麒麟殿，却老何资龙虎丹。金水涨波融雪尽，碧桃分蕊到春阑。江南却忆看红药，纨扇罗衣不识寒。  
清明烟散柳枝斜，宫树沉沉点白鸦。暖雾扑帘成细雨，朔风吹面射飞沙。江南最忆王孙草，天上催宣宰相麻。十载沧洲孤旧约，鹿车何日共还家？  
柳林笳鼓晓晴饶，王子春搜出近郊。云锦宫袍攒万马，铁丝箭镞落双鵰。蒲萄压酒开银瓮，野鹿充庖藉白茅。共说从官文采盛，不闻旧尹赋《祈招》。  
浩荡天风驾海航，忍从儿女问耕桑。珠联鱼目知谁识，剑吐龙光不自藏。司马倦游曾建节，买臣归去密怀章。只今岂是无词赋，材俊中朝少荐扬。  

○赋得越王台送万载敖司令之官  

层台高与越山齐，南斗诸星入地低。海气秋澄鸿雁到，野烟春合鹧鸪啼。官船北走输珠翠，幕府南开振鼓鼙。侧想到官多暇日，登临长听玉骢嘶。  

○寄阮弘济兼简杨亨衢少府  

旧时文物数江东，谁似风流阮嗣宗。红袖醉歌《金缕曲》，牙旗归导玉花骢。神仙元与尘埃隔，宾客多应气概同。寄语龙泉杨少府，园花不减旧时红。  

○和虞学士登宜春台  

万家平地拥高台，窗户层层近日开。鹤致琼花迎帝子，龙持贝叶礼如来。云依老树秋如画，峡束飞涛雪作堆。惆怅当年歌舞地，碧桃开落几千回。  

○澄虚亭  

匹马江上行且停，苍松夹道风泠泠。波光倒吞落日白，云气下接炊烟青。山僧独行扫残叶，水鸟双飞回远汀。主人邀客领奇胜，赋诗把酒澄虚亭。  

○哭宜春义士彭维凯 【并序。】  

维凯复袁州，遣迎监郡某元帅以下归视事。守土将某忌其功，遂杀之。  
风折旗竿卧落晖，残兵挥泪脱戎衣。徒闻即墨田单在，不见成都邓艾归。献凯何时承宠渥，争名自古抱危机。宜春元帅还相问，近报洪州未解围。  

○宿七里山 【并序。】  

十一月二十二日，余始得逸归。值临江兵至楚金，追斩九十九级，军声始复大振。  
寒松雾暗月西颓，人语无声鬼语哀。郡国忍闻侯景诏，朝廷初弃戴渊才。风传鼙鼓惊魂战，天入乡关望眼开。骨肉死生俱未卜，泪痕血点满苍苔。  

○二月二十七日闻故乡寇退  

铜驼荆棘换东风，消息南州久不通。芳草得春烟涨绿，野棠无主雨飘红。琱戈元帅登坛暇，宝玦王孙哭路穷。满眼亲朋总凄恻，相逢但索语音同。  

○寄龙子雨  

书到山中收泪看，出门愁散楚天宽。落花春尽休文瘦，细雨更长范叔寒。金带宦情违俗久，绨袍交态见君难。欲为后会知何日，酒熟还家得尽欢。  

○赠刘明道  

义旗献凯满南州，君拥兵符控上流。隔岸人烟邻虎穴，中江雪浪送龙舟。剑鸣秋匣玄霜下，马浴晴波紫雾浮。白羽指挥能事集，底须万里始封侯。  

○秋日还山闻南省消息示从弟铨  

南国风高闻好音，邻翁酒熟晚相寻。雁飞汉苑书来往，竹暗湘江泪浅深。茅屋暂归秋四壁，柳营烦费日千金。疮痍早使能苏息，独抱长贫亦素心。  

○分府同知珤童相公大阅之日天使适至喜而赋诗奉寄刘宾旭参军二首  

鼓角缘边永夜哀，使车忽自海南来。中朝旧法三章在，大将新图八阵开。玉帐分明传号令，金台杂沓贮贤才。早看送喜麒麟殿，五色云中进寿杯。  
侯印军符塞紫衢，儒生白发混泥涂。儿骑竹马谈兵法，地尽桃源入战图。双剑舞闲歌激烈，一灯愁绝照清癯。山中薇蕨秋风老，心折孤村反哺乌。  

○晚过山庄  

草满畬田落照斜，溪行尽日少人家。自伤直性从干谒，谁在穷途不怨嗟。香火氤氲王子庙，旌旗明灭长官衙。主人问客知名姓，始肯开门唤煮茶。  

○送朱鹏举照磨赴江西省掾  

花外银鞍鞴紫骝，省郎文采自风流。英雄旧总三千士，美誉新传十一州。山拥宜春深带甲，江通章贡小容舟。晨趋黄阁参筹划，愿审安危拓远谋。  

○即事 【并序。】  

时监郡纳速儿丁改除广西监宪，而省都事吴八都剌提军始至。  
西上官船日报频，倚门收泪问行人。颍川太守终难借，细柳将军始是真。木落秋高悬杀气，律回寒谷见阳春。不辞斗粟输军府，但觅山岩着老身。  

○寄刘宾旭  

旧日相逢玉雪姿，三年幕府鬓如丝。波涛入海屠龙苦，风雨还山买犊迟。客到定能频换酒，花开应不废题诗。只怜双剑床头吼，又是邻鸡报晓时。  

○残年  

久愁兵气涨秋林，不谓残年寇转深。四野天青烽火近，五更霜白鼓声沈。金张富贵皆非旧，管乐人材不到今。江上米船看渐少，捷书未报更关心。  

○和周霁海吴镇抚诗就呈李伯传明府  

牛斗秋高剑气横，几人马上取功名。扇挥白羽临风迥，甲锁黄金射日明。贾诩自期能料敌，山涛谁谓不知兵。官军蓄锐何时发，久厌城头鼓角声。  

○风雨舟中作  

憔悴江头路已穷，小舟隔岸复相通。归云乱拥青山树，飞雨斜穿白浪风。避地数年成老丑，累人一饭尚西东。凭谁为息鲸蛟怒，容我沧浪作钓翁。  

○感事  

荆徐千里混干戈，日日君王候凯歌。上相出师三月罢，南人待援六年过。未休练卒诛求尽，暂脱归囚反侧多。独拜将坛须国士，抡材谁似汉萧何。  

○道逢八十翁  

八十老翁行步奔，存亡共诉断愁魂。千金歌舞随流水，六载干戈弃故园。晚灶燎衣篱竹尽，春牛换米草蓑存。情知青史无名姓，短策犹期报国恩。  

○小除夕  

当年腊日还乡早，弟劝兄酬何怨嗟。肠断此时同避地，眼穿永夜倍思家。乡关去雁浑无信，风雨寒灯不作花。最是五更情调苦，城南吹角北吹笳。  

○奉和龙西雨自洪见寄  

青楼风月故相干，慷慨樽前舞地宽。锦绣春明花富贵，琅玕昼静竹平安。杉关旗鼓元戎胜，闽海舟车去客欢。旧日交亲应有问，一蓑烟雨楚江寒。  

○和寄龙长史  

扇外风尘素不干，湖光遥送酒船宽。锦笺传草春词好，银烛烧花夜枕安。四海交游空老大，百年世事半悲欢。子真谷口深相忆，黄独无苗风雪寒。  

○和寄从弟铎  

畏途阻绝卜支干，夕见乡书意始宽。痴腹于人深有累，惊魂从此暂相安。弟兄相顾三人在，风雨还孤一日欢。春色故园付流水，白鸥应怪旧盟寒。  

○和寄从弟铨  

腐儒忧国泪阑干，江海容身何处宽。惊报每愁诸弟隔，临危但祝老亲安。对床风雨长相忆，负米晨昏不尽欢。最苦二郎独冥漠，晚烟原上鹡鸰寒。  

○寄从弟铨  

旧庐每爱桂花秋，风月凉宵足劝酬。盗贼未平身渐老，弟兄相望泪空流。经年避地鱼頳尾，何日还乡鸟白头。侧想早春佳气好，掌珠初见慰深愁。  

○简王志元  

收泪看花花转红，花前心事想君同。幽燕车马从天下，吴楚舟航与海通。贵贱不应悬赵孟，去留终拟报曹公。石田秋雨喧鸡鹜，早附冥鸿万里风。  

○用王冕韵送解元禄茂才  

时危结屋傍岩阿，野径春烟匝翠萝。四海俊贤唐贡举，百年父老汉讴歌。山涵雾雨藏玄豹，水会陂塘散白鹅。地僻此时宾客少，松阴扫石坐长哦。  

○寄杨和吉欧阳文周  

黄鹄一飞几千里，高标矫矫离风尘。宗元有恨为司马，郭泰无名与党人。富贵致身何用早，是非论事或难真。二君旧日皆知己，旅食他乡莫厌贫。  

○悼己  

种竹经年长未齐，半枯半死近窗西。天风飘雁随云没，山鬼凭狐当昼啼。世乱独怀徐庶母，家贫久累买臣妻。眼前事事堪肠断，欲问西山路转迷。  

○春怀  

前水推怀后水催，推愁不尽载愁来。雪消海上苏卿老，春到江南庾信哀。客路但闻啼鸟乐，人情不及野花开。交游况复疏还往，独对青山劝一杯。  

○社日  

甲子频书入短篇，细推五戊卜春田。读书未有平戎策，止酒聊输祭社钱。红树花秾春向晚，画桥柳暝雨如烟。旧来歌舞今谁在，燕子茅檐只自怜。  

○己亥六月初五日  

不惜千金一笑挥，危途惊定始伤悲。问安慈母翻成泣，乞米贫交不疗饥。总谓鲁连曾却敌，谩传李涉旧能诗。只从邻曲多豪客，无怪荆吴满战旗。  

○和友人别怨  

风急长空舞落花，独收残泪暮还家。画阑砌曲围芳草，绿树庭空噪乱鸦。不见韩娥沈汉水，空传蔡琰按胡笳。遥知今夕天涯路，乡梦难成月易斜。  

○和刘渊见寄  

南国干戈积九年，四年相别最相怜。病看菱叶疑非我，饥啖松花似得仙。青鸟谩期春后到，白云不扫夜深眠。故人半在无消息，读罢君书倍怆然。  

○晚眺  

眼看淮海待澄清，骨满边城苦战争。老大不堪思往事，饥寒久已厌吾生。烟深薜荔栖乌急，风响蒹葭落雁鸣。惆怅故人书不到，别来十载最关情。  

○送从侄淳  

路穷淮汴草离离，志士空嗟岁月驰。敌面人心山万迭，缘愁客鬓雪千丝。风悲洛浦海凫至，月冷汉宫金狄移。从古战危频易将，君王见事独何迟。  

○晚秋鳌溪宴集  

菊花香满酒如倾，不谓艰危有笑声。惊座令严觥录事，挥毫气压褚先生。虚岚紫翠笼秋色，落木红黄透晚晴。却忆桃源旧时路，渔郎重到不胜情。  

○雪中负米晚归伤题七字句因简李尚文少府  

萧索风烟暗五陵，群黎愁苦复谁凭。早年识字知何用，垂老为农病未能。负米晚归沙上雪，拾薪寒煮涧中冰。不眠永夜瞻牛斗，光怪犹疑剑气腾。  

○早春试笔  

腊雪留寒压草庐，阳春携暖散天衢。喜闻诸将黄金印，共捧中朝赤伏符。诗句且题新甲子，酒杯不愧旧屠苏。洗兵雨至应须早，半亩瓜田得自鉏。  

○闻龙西雨自闽海间道抵家患目疾缺于展觌先寄此诗  

万里征帆海上回，畏途行尽始惊猜。入门儿女牵衣笑，问字亲朋载酒来。书有浮沈谁与送，眼无青白故难开。萧兰晚岁俱雕瘁，佳句惟应到野梅。  

○和罗习之见寄因简刘渊  

昨日寻君恨不逢，离愁散入暮烟中。古陂凈泻秋千顷，归路斜分月半弓。年少向人偏肮脏，时危临事始疏通。论心长欲书灯共，无奈君西我复东。  

○二月初晴题淦西居人楼壁  

老去才名久退潜，楼前晴景逐人添。云连野树深藏径，风卷溪花乱入帘。远信忽传闽徼外，闲愁尽挂楚山尖。春光流转曾相识，独怪经年雪满髯。  

○三月十三日夜宿淦西山绝顶  

夜登绝顶几千尺，临晓始知归路遥。水满大江舟窅窅，尘飞客路马萧萧。山河势窄如悬网，云汉光低不作桥。十二年间多少恨，春来不共冻痕消。  

○怀罗达则  

溪山杖屦每相违，况复经年去不归。移席花间春雨至，倚楼江上暮云飞。乡书到手兼悲喜，世事关心有是非。池上祇今新绿满，待君同制芰荷衣。  

○简罗伯英 【并序。】  

庚寅辛卯年间，余与伯英俱客桐江上，时有宾从甚盛。自兵乱十四年，惟余伯英重到，不能不重感焉。  
大药霜髭竟不玄，白鱼无计满千仙。别离岁月落花雨，歌舞楼台芳草烟。世事荣枯分一日，人生感慨萃中年。刘郎恨满玄都观，重到题诗共几篇。  

○乙巳夏五月茶陵永新兵奄至遂走淦西暑雨涉旬米薪俱乏旅途苦甚因赋诗示诸同行  

白发遗民真可哀，途穷犹望北兵来。关河割据将成谶，将相经纶岂乏材。足茧荒山走风雨，腹饥深夜吼春雷。主翁清晓催人发，又报烽烟逼楚台。  

○寄宋竹坡  

久欲从君借竹看，东风又长碧琅玕。午阴坐久晴云落，夜漏眠迟白露漙。韭叶连畦从料理，菊花分径共平安。洞箫一曲裁新管，石上双吹翠袖寒。  

○和杨茂才闲居  

板桥通径薜萝深，浓翠浮衣竹十寻。啼鸟渐驯时近客，归云不动似知心。剪苔盘石移棋局，添火香篝续水沈。赋笔惟应潘岳好，恨无樽酒与同斟。  

○丁未人日  

误喜新年七日晴，黑光荡日更分明。阴阳元自相消长，夷夏何能息战争。高视山河分王气，不知金石载虚名。曲生废痼交情绝，看徧梅花晚独行。  

○答杨和吉韵  

白发侵寻暮景来，扫除无策覆空杯。江山每与愁俱到，风雨不知花尽开。往事谩存元佑迹，少年何羡洛阳才。惟君于我过从近，稚子朝朝扫绿苔。  

○访友人别墅  

阴森万木晓苍茫，路转山腰问草堂。池涌慢波萍叶散，窗涵细雨橘花香。读书程度输年少，中酒心情厌日长。公子飘飘才思阔，何妨高咏伴沧浪。  

○和李士周韵  

春云乘雨午桥阴，病眼看花负夙心。汉水尽堪添绿酒，燕台何得筑黄金。手攀杨柳亲曾种，路出桃源不易寻。毕竟知音眼前少，尘埃三尺暗桐琴。  

○寄李亨衢  

君住仙坛归路遥，人间尘虑尽冰消。微风半脱乌纱帽，明月闲吹紫玉箫。出水芙蓉鸣翡翠，绕墙薜荔护芭蕉。日长应共罗浮客，时复松花酒一瓢。  

○和酬宋竹坡韵  

寄诗问我山中事，性懒家贫一事无。春瓮酒香梅未落，午窗梦起鸟相呼。旧来叔夜交游绝，老去文通笔砚枯。鸥社共盟君未弃，何须驰志向伊吾。  

○寄王进士 【并序。】  

伏覩前乡贡进士王礼子让所刻《长留天地间集》，辱收谬作厕其间，心窃愧焉。而误名为昂，因笔寄意。  
老去群书逐梦忘，青灯白发夜凄凉。平时谁信班生策，落日空怀陆氏庄。天为国家生俊杰，地居台阁盛文章。鄙夫空谷逃名久，不谓人间有郭昂。  

○寄赠皇厓坛刘炼师 【坛下溪中出白石如水晶。】  

神仙宫馆近青冥，紫翠峰峦开画屏。日射水晶江石白，云封琥珀岭松青。虎司丹鼎知留诀，鹤立瑶坛听说经。相约安期今夕至，灵风遥想满虚棂。  

○病目寄宋时举  

丁丁伐木最关情，病起秋风畏客程。隔雾看花生眼缬，誓天止酒闭愁城。荒村茅屋白烟起，落日枫林红叶明。青壁丹崖长在望，竛竮瘦影独心惊。  

○和答彭中和  

长向春山数别期，春花次第报君知。舟回剡曲缘何事，剑合延平在几时。庭院暖风花气入，池塘微雨鸟声低。瓮头酒熟邀谁共，惆望归云独拄颐。  

○二十六日晴过谌塘  

布袍稍觉晓寒轻，晴色偏饶双眼明。山径黄泥攒虎迹，寺门苍树挂猿声。重来谁与同心胆，老去惟思避姓名。枯柳桥西曾识面，独回青眼远相迎。  

○和袁方茂才秋夜宴集  

下马阶除问锦帏，罗衣花白缕金围。月明湖水龙吟细，云度吴山雁到稀。杨柳舞低牙板促，木犀香满羽觞飞。袁郎自是风流客，旧约秦台愿不违。  

静思诗佳句多可存者，五言如：「灯影摇乡梦，雨声添客愁。」「天边春色早，窗外暮寒分。」「捆屦山涵雨，煎茶竹送风。」七言如：「官酒满传鹦鹉盏，宫花飞点鹔鹴裘。」「野迥虹光分暮雨，天晴木叶响秋风。」「池浸暖红花弄影，窗涵湿翠竹成科。」「急风乱飐蒹葭雪，斜日残明橘柚金。」「云韬月色归天阙，雨压寒声欺布袍。」「鸟衔朱果珊瑚碎，竹放青梢翡翠迷。」「松下紫苔留虎迹，雨中苍桧作龙吟。」「屋前老树留云宿，竹外茅亭向水安。」「海棠春暗飘香尽，鹦鹉天寒唤客迟。」「风燕入帘梢落絮，雨龙归洞驾轻云。」「千里雁声云外断，一春花事雨中残。」「竹径排墩留坐客，柳塘分水过比邻。」「鸢敌高风疑不动，鸭分归路整相排。」「雨中春懒莺如我，花外晚愁鹃逼人。」「酒送余春杯满百，月明归路影成三。」「离愁百斛如云散，凉意一襟随雨来。」「薤叶篆从儿学写，松花酒待客同斟。」「风撼竹楼凭雨势，云归溪树作秋阴。」「折花林动飞红雨，洗砚池虚散紫云。」「太史未颁周正朔，遗民思覩汉衣冠。」「蔡寇遂烦唐宰相，汉仪犹待鲁诸生。」「三边烽燧晨传箭，千骑弓刀昼绕营。」「客行落日凝愁思，人隔疏烟闻笑声。」「愁来刁斗声相续，老去屠苏酒到迟。」「郑虔早被才名误，晁错终期社稷安。」「投暗自惭轻白璧，知音还拟铸黄金。」「鹤语谩传辽海树，龙文长想砀山云。」「病骨五更秋气入，佳期千里月光同。」「梁震每称前进士，灞陵谁识旧将军。」「对酒不辞今日醉，看花却忆去年人。」「汗马功名知命薄，蠹鱼文字谩心劳。」钱牧斋所选《列朝诗》甲集前编，具载元末诗人，独不及静思，岂当时未及见其全稿耶？因为附摘于此。  

○袁寅亮读书深山万木之中以避暑文瞻为赋长句因次韵以寄  

独向阴崖结构牢，一时文采擅风骚。云间客见疑犹浅，山下人行望始高。苍树攀巢驯鹳鹊，翠藤结蔓挂猿猱。遥知高卧多标致，何问长斋代骨毛。洗耳未应徒见许，攒眉但恐不容陶。山僧进谒多题竹，野老相过或献桃。绵蕝暂陈存故事，棘闱严备远周遭。凿平岩罅安书籍，扫集松花酿酒醪。醉后赋诗题石壁，兴来送客钓江皋。苏门傲睨惟闲笑，康乐登临岂惮劳。雨霁傍松延薜荔，晚凉疏水灌蒲萄。明朝使者求颜阖，只此山中不用逃。  

○病目寄宋时举  

丁丁伐木最关情，病起秋风畏客程。隔雾看花生眼缬，誓天止酒闭愁城。荒村茅屋白烟起，落日枫林红叶明。青壁丹崖长在望，竛竮瘦影独心惊。  

○题分宜县桥  

云从溪北生，雨过溪南响。溪上蓑笠翁，倚阑看水长。  

○重到山家  

红雨长茶芽，东风吹柳花。行人今日到，先自补窗纱。  

○吴姬别思  

霜月五更残，如何去又还。误簪钗凤小，落在枕屏间。  

○题春江送别图  

君上孤舟妾上楼，望中烟雨意中愁。江波若会离情苦，一夜东风水倒流。  

○四时词四首  

暖云飞扑玉骢归，帘卷香风酒力微。夜坐久怜明月好，细铺花影绣罗衣。  
日射嫣红安石榴，波涵空翠木兰舟。美人调笑渡江去，半榻柳风棋不收。  
鹤认琪花欲下迟，蓬莱仙客遣催诗。情深写到相思处，秋露芙蓉开满池。  
疏林晴旭散啼鸦，高阁朱帘窣地遮。为问王孙归也未，玉梅开到北枝花。  

○访龙长史不遇  

鹦鹉窗深锁翠寒，松花不扫紫苔干。自将名姓题修竹，延桂楼前第五竿。  

○题扇  

柳树晴虹隐画桥，藕花微雨过归桡。波光倒蘸红楼影，照见佳人弄玉箫。  

○宜春赠别 【此首《元诗体要》作郭昂。】  

微茫烟浪浦帆开，一曲琵琶泪满腮。江水不如潮水好，送人东去复西来。  

○辛卯闻徐州警报  

塞河诏下选丁男，明日彭城野战酣。愁杀翰林欧学士，白头骑马望江南。  

○发家信  

寒砚敲冰带泪磨，故园消息近如何？老妻不信愁深浅，归日应怜白发多。  

○章台怨  

柳绕章台万缕金，春风送别最伤心。如今莫问长条尽，并与章台无处寻。  

○和宋五别后见寄  

误将鹦鹉教诗成，每到人来唤姓名。从此西园踪迹少，万丝烟柳锁春晴。  

○二月十七日有感  

花匝疏篁水遶门，几回扶月醉西园。青灯昨夜挑残雨，空认春衫旧补痕。  

○偶兴  

高柳着花悬紫烟，归舟离恨满晴川。六年杜牧伤迟暮，况复如今二十年。  

○凉夜  

竹外凉风留晚坐，惊断蛩声山叶堕。天河何处是双星，新月纤纤碧云破。  

○洞口人家  

松树回环四五家，机梭长日响咿哑。西风裹得臙脂色，偏与篱东木槿花。  

○秋浦晚归  

芙蓉开后涉波频，落日回舟独怆神。鸥鸟几回相见熟，故穿菱叶避归人。  

○对月寄友人  

相逢之处月婵娟，愿托襟期共百年。谙尽人间离别苦，始知月自不长圆。  

○四月十五夜对月感旧  

早年踪迹水萍浮，垂老漂流未得休。今夕人情今夕酒，旧时月色旧时愁。  

○妾薄命  

孤鸾窥镜翦情缘，泪血沾襟十五年。谁信旧时歌舞伴，相逢犹自妒婵娟。  

○四月十五日江上独行因思去两年忧患之日感恨次旧韵  

投石沧浪竟不浮，云林自合早归休。渔舟点点前江去，载尽斜阳不载愁。  

○六月二十九日观雨  

青山山下是吾庐，六月丘园草尽枯。凭仗西风吹雨去，官田今岁又添租。  

○题龙旗梅  

砚冰敲碎碧云残，蜂蝶无飞花意闲。记得共寻林处士，软寒清晓到孤山。  

○题邹自春石屏巫山图  

一片屏开十二峰，阳台去路有无中。午窗香雾笼寒玉，犹似行云到楚宫。  

○闰十一月朔日山路见梅  

蓓蕾微传春信真，几回梦想玉精神。不知月落参横处，犹有孤眠惆怅人。  

○乙巳年余避地彭老家还再过之倐尔十年而人改物换可感者多矣因赋  

旧题尘暗小楼间，花鸟庭空白日闲。鸟自不鸣花自落，客愁何得不相关。  

○赠别  

醉挽征衫折柳枝，柳花飞处不胜悲。东风过后西风起，待得青条又几时。  

○江望  

尽把离愁种驿亭，春风吹入草青青。伤心为问行舟客，东过清江停不停。  

○春日忆萧韶  

云归长宿北山头，误逐东风过小楼。带得旧时蕉叶雨，数声敲碎客中愁。  

○寄远  

万点飞花风外过，红埋泥土白随波。闲愁散与伤春客，君在江南想独多。  

○春日过山家题罗帕  

冰丝缕缕系深恩，青鸟飞来每断魂。留得蔷薇香易灭，只从灯下认啼痕。  

○无题  

游丝风暖飐飞花，窈窕箫声隔彩霞。毕竟神仙难换骨，自分丹火煮胡麻。  

○有感寄宋五  

春夜情浓梦觉空，烂柯不省遇仙童。人间翻手恩成怨，无怪襄王忆梦中。  

○怨别  

病起银屏满药尘，夜窗愁绝月窥人。寒灯不作双花梦，罗帕啼痕点点匀。
