---
title: 第10部分
index: true
icon: editor
order: 10
category:
  - 诗藏
  - 诗集
  - 元诗选
tag:
  - 钦定四库全书
  - 集部八
  - 总集类
  - 顾嗣立
  - 清
---

## ●元诗选初集•壬集  

马炼师臻（霞外集）  
句曲外史张雨（句曲外史集）  
筠溪老衲圆至（筠溪牧潜集）  
白云上人英（白云集）  
云屋□□善住（谷响集）  
蒲室禅师大欣（蒲室集）  
石屋禅师清珙（山居诗）  
澹居禅师至仁（澹居稿）  
天如禅师惟则（师子林别录）  
孙氏蕙兰（绿窗遗稿）  
贞懿郑氏允端（肃雝集）  
安南国王陈益稷（安南稿）  

***◆马炼师臻（霞外集）***  

臻字志道，别号虚中，少慕陶贞白之为人，着道士服，隐于西湖之滨。大德中，嗣天师张与材至燕京行内醮，名流并集，虚中在焉。未几辞归，手画《桑干》、《龙门》二图传于世。尝从褚雪巘游，肆力吟咏。所著曰《霞外集》，淮阴龚圣予谓其古今体制具在，而驯雅如其人。同里仇仁近亦曰：远览崧、岱之雄拔，江、河、济、淮之奔放，近挹两峰、三潭、六桥之佳丽秀整，交广视阔，胸次宏豁，宜其笔力不凡如此。当是时，江南甫定，兵革偃息，遗民故老如周草窗、汪水云之徒，往往托于黄冠以晦迹，虚中殆其流亚欤！庐山黄石翁摘其秀句，谓如「达人不患贫，贞女不事媚。」「静知春事佳，老觉世味熟。」「某丘有树犹堪宿，何处无鱼可疗饥。」「瘦梅喜浸古罍盎，老态怕着新衣裳。」后世视此以为何如人！至云：「苦心雕琢易，出口浑成难。」「道合天心易，篇终鬼胆寒。」非深于诗者不能道也。  

春霁书怀  
五云山写望  
遣兴  
竹窗  
题墨竹  
偶成  
春日幽居  
湖中春游曲  
危坐  
越中言怀  
初春即事  
二禽篇二首  
贵公子  
雪  
吴江夜泊  
宫怨  
释宫怨  
张野泉偕虚谷方使君赵春洲数先辈见访即席赋诗各以酒字为韵  
送郭似山回张公洞  
无事  
吊崔云山  
述怀  
春日写望  
山中寒食  
春霁陪葛元白游南山  
田家  
寄越上友人  
中秋见月  
秋日即事  
前结交行  
后结交行  
闻早雁  
德清夜泊  
扰扰  
春日闲居二首  
海棠  
乌夜啼  
春游  
送梁中砥归句曲  
卖药翁  
游仙词  
杨花  
蝶  
睡起  
秋夜  
闻雁  
野宿  
题湘灵鼓瑟  
雨久江边饯别  
见柳咏怀  
移兰  
赠歌者  
陪葛元白仇仁近访南竺诗僧分韵得影字  
忆春  
栽孤松为九华山锺道士作  
吟雪  
野步  
徐州写望  
新州道中  
汶上即事  
滦都寓兴  
为杨简斋题空蒙图  
金台文庙石鼓  
久客  
客夜不寐偶成短句十首用渭北春天树江东日暮云为韵  
旅兴  
早春闻笛  
回南  
途中寒食  
吴中  
西湖晚思  
拜墓  
野外  
忽忆  
谩成  
伤废冢  
述怀五十韵  
双鹤吟寄友人  
鹭  
至节即事  
村中书事二首  
春归曲  
杂咏六言三首  
闻蝉  
飞霜歌  
旅夜  
寄澉川杨如山  
春日独坐言怀  
桃花  
行春  
送陈渭叟归山中  
闲居自遣  
岁暮偶成  
送杨仲弘之京  
和仇仁近岁暮见寄韵  
越上感怀  
忆孤山  
冬至即事  
题画卷  
......  

○春霁书怀  

纷雨洗游尘，润物亦已足。淑气浮芳鲜，山泽一时绿。回雁远零乱，流云高断续。伊余惬所向，偶景相穆穆。好鸟如含情，不语立嘉木。静知春事佳，老觉世味熟。遂展平生情，谁复辨蕉鹿。  

○五云山写望  

少乏超绝姿，瘦鹤存野格。乾坤心自放，颇觉尘土窄。安得千金槖，使我穷地脉。征途多荆榛，此志宁复得。今晨跻山颠，纳纳瞰广陌。正东临大江，彷佛海外国。孤帆扬长风，静入秋气白。层峦引列嶂，下有云雾隔。不知谁家楼？突兀立远色。禹穴指顾外，历历禾黍黑。簸荡千古愁，人世一过客。高歌据苔石，坐见日车仄。目极穷冥搜，一雁长空没。  

○遣兴  

长日闭门坐，轩居谁与亲。莺花欺白首，鲑菜足青春。今古斯文在，江湖旧业贫。丹心不可道，风雨夜来频。  

○竹窗  

竹窗西日晚来明，桂子香中鹤梦清。侍立小童闲不动，萧萧石鼎煮茶声。  

○题墨竹  

拂云标格岁寒心，墨色分阴重又轻。不似渭川千亩绿，只和风雨作秋声。  

○偶成  

昔嫌上界多官府，不道人间足是非。四十年来悲喜梦，倚阑闲看柳花飞。  

○春日幽居  

浅浅春风尚带寒，日斜香篆半烧残。杏花一树开如锦，怕触啼莺不倚阑。  

○湖中春游曲  

堂堂复堂堂，画鹢谁家郎？绣旌鸳颈冷，膳府鸾刀光。倾椒注桂邀流芳，楚腰络索闻悬珰。箜篌急响如相恼，岸头折尽忘忧草。黄金惯积自媒身，随肩满席惟嗔老。牙签万轴齿不拈，孟客何宾迹如扫。柳绵扑扑乘风吹，花翎小鸟啼诉谁。玉郎沈醉晚未醒，春光去矣犹不知。  

○危坐  

危坐不觉久，月照一庭绿。三更白露下，夜气湿野服。恬淡失悲喜，视听非耳目，闲将《黄庭经》，更趁月下读。  

○越中言怀  

分甘茅屋老苍苔，不是明时弃不才。避社燕归杨柳合，趁虚人散鹭鸶来。半江落日明渔浦，两岸回潮掠钓台。吴越争雄俱一梦，年年杜若满汀开。  

○初春即事  

东风又到武林城，静里看春各有情。怕说利名多昼睡，爱寻山水每闲行。傍人冷笑营巢燕，求友翻怜出谷莺。世事不穷时易失，翠微深处夕阳明。  

○二禽篇二首  

杜鹃杜鹃，闻尔曾为蜀天子，一自城荒尔身死。当年御极日万几，何苦今朝自如此。恭闻太上垂玄言，治大国兮烹小鲜。流情纵逸不追悔，无端却恨春山烟。毛衣■〈糹蓝〉缕满身黑，万里岷峨归不得。六合茫茫啼一声，春风为尔无颜色。  
鹧鸪鹧鸪，不知春色何负汝，每到春来声更苦。百年不得此身安，尚忆当时在行旅。尔不学大鹏一举，培风两翼如云垂。又不学篱边斥鷃，翱翔飞跃蓬蒿枝。黄陵庙前几春草，空遗怨恨传新诗。江南二月烟花乱，子子孙孙自呼唤。说尽人间行路难，凄风苦雨心肠断。  

○贵公子  

麝沈灰暖瑞烟轻，十二阑干转画屏。翠袖闲调鹦鹉语，牙牌分榜牡丹名。半垂帘幕因春冷，未放笙歌为宿酲。飐飐流苏风不定，隔墙时送卖花声。  

○雪  

冷逼街头酒价高，晚来风急更萧骚。青楼醉舞不归去，江上一蓑怜汝曹。  

○吴江夜泊  

不见天随子，令人逸兴孤。村砧声自答，岸鸟□相呼。河汉回西极，星辰入太湖。古情吟不尽，明月照姑苏。  

○宫怨  

多愁多怨怕春天，花外时闻警跸传。金缕绣衣浑不称，余香犹带御炉烟。  

○释宫怨  

万顷恩波一寸心，玉阶青草断车声。文章近日无人爱，休把黄金乞长卿。  

○张野泉偕虚谷方使君赵春洲数先辈见访即席赋诗各以酒字为韵  

幽居扃青春，水轩仅如斗。敲门问谁来，过我得良友。浮云无停阴，霁色破古柳。人生不自适，岁月欺老丑。欲挽湖水春，添我杯中酒。酒尽意不尽，落日照鱼笱。掀髯出门去，悲欢一何有。  

○送郭似山回张公洞  

春风吹沙春草长，杂花媚烟飞野香。幽花袅袅泫雨色，人间光景劳中肠。赤城老仙呼鹤起，迢迢直度太湖水。玉洞碧桃凝古芳，玄扃窈窕罗疏绮。吟诗赠别情相关，雾节风幢几日还。归来无语生幽寂，啼鴂一声春昼闲。  

○无事  

无事每日不出户，满院松竹森交加。昼眠厌听啄木鸟，早凉喜见牵牛花。一真自可了生死，万事不必论等差。谁能屑屑管迎送，客来且试山中茶。  

○吊崔云山  

埃风荡天荒，孤山卧秋草。君家孤山下，不厌孤山好。昔我山中房，识君师侍傍。白发映蕉水，妙语回羲皇。闻君又绝粒，默默宴华室。道毕合神风，回车朝帝一。制魔诚所难，有身良可叹。层阴翳太景，平陆翻狂澜。忆君出门去，相看泪如雨。始欣天道还，逸驾倏飘举。有诗君莫吟，有酒君莫斟。神交动恍惚，尚想闻空音。我歌山日落，松声起寥廓。魂兮其有知，为我来冥漠。幽室苦夜长，思君念春阳。春阳难复见，短歌不成章。  

○述怀  

家无负郭田，何以怀归耕。岂不有他好，复恐劳其生。穷居四十年，富贵浮云轻。乳鸟喧高枝，壮心忽然惊。所忧闻道晚，德业将无成。言此向知己，欲语已忘情。  

○春日写望  

远山重迭限空明，淡拂生绡绝点尘。半舸夕阳喧酒客，一楼寒色倚诗人。早莺怀旧随时至，芳草无情着处新。却忆城中有贫者，杏花开尽不知春。  

○山中寒食  

青阳转节候，杂芳丽原隰。山中寒食近，啼鴂亦已急。新冢有人祭，古墓无人泣。伤心名利骨，瑟瑟土花湿。石马悲无声，空对东风立。  

○春霁陪葛元白游南山  

积雨淹幽事，初晴得此晨。问舟寻上客，放步约同人。偶入招提境，如酬宿昔因。禅心本无住，吾道岂忧贫。城郭千年鹤，林丘一聚尘。欢娱时不偶，激越意空陈。路改疑前梦，云孤忆老亲。弹琴僧舍晚，觅句酒家春。闲水文轻縠，平芜展细茵。目惊流节驶，心醉古风淳。久识穷非鬼，难言笔有神。感深将下涕，喜极欲忘身。蹭蹬繁花老，阴沈乱叶新。野夫元懒放，杜宇足酸辛。更欲东蒙隐，难期北郭邻。有怀聊自适，愧尔葛天民。  

○田家  

地偏生事僻，转觉入城遥。犬吠三叉路，人行独木桥。炊烟时灭没，村酒自招邀。昨日蚕新浴，柔桑绿满条。  

○寄越上友人  

分袂沙边两岁余，生涯别后竟何如？云迷禹穴无来信，秋隔吴山有故居。思断碧天江漠漠，吟低白日雨疏疏。郊墟昨夜新凉入，珍重佳儿好读书。  

○中秋见月  

去年中秋月，团团上林薮。文士两三人，竟夕坐相守。精光浮白空，谁见虾蟆丑。觞酌杂歌吟，待得下高柳。今年中秋月，辉辉入窗牖。照我如有期，怪我尊无酒。月是去年月，不复去年友。人生如风花，聚散良不偶。贤愚与贵贱，肉骨同一朽。我今见明月，再拜复稽首。侧闻古老言，此言岂虚有。正秋三五满，万里绝纤垢。玉兔捣神药，服之寿长久。我无周生术，安得月在手。天梯邈难攀，中扃欲成疚。万方浩漫漫，月轮又西走。  

○秋日即事  

芙蓉凉浅未全红，稚子拦街斗草虫。节物变迁风景在，故园心事不言中。  

○前结交行  

古交山上松，青青色不改。纵有霜雪侵，节操固常在。今交陌上花，容貌相矜夸。一朝风雨至，飘泊随泥沙。陈雷管鲍世不有，一贫一富难长久。对面相看仰泰山，下视群峰皆培塿。嗟来乎，嗟来乎！床头黄金不可无。君看金尽失颜色，壮士灰心不丈夫。  

○后结交行  

古交皆结心，其意能断金。今交皆结金，倏忽能变心。取舍既殊轨，反掌生陆沉。正平一朝忤黄祖，有若将身投猛虎。子桑莫逆忘其生，乃能相与无相与。古人今人皆足悲，百年忧乐须臾期。男儿节义死不变，谁肯心怀未济时。呜呼谁肯心怀未济时！  

○闻早雁  

初鸿有余音，老眼无远光。登楼望不极，但见天青苍。朝飞秋日短，暮宿秋水长。不知从此去，早晚到衡阳。衡阳有故人，书札不可将。木末避矰缴，云边足鹰扬。中途多苦辛，羽翮能无伤。望尔三春归，依旧到吴乡。  

○德清夜泊  

远色变昏晦，卸帆依浅沙。浪搜盘岸木，风逆赴巢鸦。细草官塘直，长烟野日斜。寒机闻夜织，灯火是谁家？  

○扰扰  

扰扰行尘应接劳，繇来斥鷃乐蓬蒿。胸中丘壑开图画，霞外光阴托酒醪。未必汉廷疏四皓，至今吴地事三高。功成便合谋身退，缑岭春风正碧桃。  

○春日闲居二首  

满院春阴半掩扉，杏花犹怕晓寒欺。藓痕带露侵棋石，山影分云落砚池。贫久家僮生去意，社迟梁燕阻归期。诗成一饷无人说，芳草连天寄与谁。  
数峰青处敞萧斋，自斫杨枝傍水栽。问字无人携酒去，消闲有客抱琴来。遥汀风急鹭双起，古岸日斜花乱开。衮衮光阴堪一笑，城头画角为谁哀？  

○海棠  

殷红含露卧朝寒，疑是春工画未干。底事诗人吟不稳，直须烧烛夜深看。  

○乌夜啼  

乌夜啼，朝啼东方白，夜啼林影黑。关河万里天雨霜，月冷夜长眠不得。乌夜啼，怜尔巢中黄口时。哺腥吞腐羽毛长，母子日日长追随。一旦离群自成偶，相呼相唤期相守。故雄零落不复知，留得孤雌住衰柳。柳条萧飒难栖身，梦惊三月杨花春。载飞载止情莫伸，欲去不去愁杀人。不知挟弹谁家子？暴物伤生苦如此。哀音散入江湖间，老屋破窗灯欲死。乌夜啼，君岂知。  

○春游  

园草浮青入杖藜，莫教孤负好花时。人生屈指头如雪，消得春风几首诗。  

○送梁中砥归句曲  

家住华阳第几峰，又将琴剑去怱怱。地浮云气连山白，露浴丹光入夜红。千里音尘随断雁，百年聚散类飞蓬。吴头楚尾关春恨，尽在莺声柳色中。  

○卖药翁  

山人本在山中住，偶向城中卖药去。不道石潭龙出云，失却朝来下山处。  

○游仙词  

上清真人玉华仙，夜策鸾辂凌珠烟。罡风广漠露华冷，摇荡金铃闻半天。路逢仙姥骑白鹿，侍女双双散香玉。遥看三岛点神波，恨入秋眉镜中绿。我自无为神自凝，万窍不动心冥冥。灵君期我谒太帝，下视浊海鱼龙腥。玉虚炜烨明玄景，羽葆摇摇入空影。一曲云和奏未终，月轮已到昆仑顶。  

○杨花  

品题曾入百花名，长恨蒙蒙画不成。灞岸雨余粘穗湿，章台风暖扑人轻。缓随流水知无力，闲度高楼似有情。想得山斋清影里，乱和蛛网惹柴荆。  

○蝶  

曾随秦女踏青阳，几被莺捎出建章。芳草梦寒迷碧色，杏花雨细宿红香。粉凝薄翅春无力，恨入修眉晚断肠。寄语莫寻歌舞处，五侯门第有高墙。  

○睡起  

红葵遶砌竹风凉，睡起呼童上午香。一带粉墙平似纸，闲研水墨画潇湘。  

○秋夜  

眼空夜色秋满城，城楼漏鼓闻四更。杓垂月转万山白，坐看天河西北倾。  

○闻雁  

知汝几时到，先令独客闻。雨昏低度屋，风急乱穿云。衡岳路犹远，吴江夜正分。如何传素札，为我吊湘君。  

○野宿  

野宿投村舍，搴衣度石矼。邻鸡喧暮栅，寒蟹上灯窗。戍鼓凌云击，城钟入夜撞。萧萧枫叶下，雁已过吴江。  

○题湘灵鼓瑟  

沅湘水阔风萧萧，水风敲佩天光摇。为弹宝瑟传幽愫，一点柔红泻香露。苍梧恨锁云欲流，湘花背日烘春愁。人间有梦到不得，仙山翠滑江浪黑。  

○雨久江边饯别  

别意千重酒暂停，放歌一曲向君听。家贫礼数多相失，雨久支干尽不灵。古巷聚人祠栎社，暮潮催客散樟亭。孤帆又傍谁家宿，遥见沙田磷火青。  

○见柳咏怀  

画船曾系柳边桥，歌舞升平乐意饶。事去却怜桥畔柳，春来犹学舞儿腰。  

○移兰  

幽兰杂桃李，开花无清香。本具岩壑姿，庶得韬耿光。误入芳园中，乃觉气不扬。少年不我顾，志士徒见伤。偶值朝雨余，日吉复时良。呼童斸春泥，移根上高冈。为尔去萧艾，晓露滋瀼瀼。永托松竹阴，尔生岂不昌。细叶舒冷翠，贞葩结青阳。缓缓趋土脉，慎勿近路傍。路傍多辙迹，曲曲如羊肠。恐尔遭采掇，委质儿女将。哀哉楚灵均，细佩荷为裳。斯人不可见，谁能复其常。遂令蘼芜辈，各自争芬芳。回看桃李花，零落空啼妆。  

○赠歌者  

一声河满遏行云，恨逐飞花委路尘。莫道尊前无泪下，听歌不是旧时人。  

○陪葛元白仇仁近访南竺诗僧分韵得影字  

花开空山春，穷幽到绝顶。入寺逢远公，顿觉尘虑屏。遂作莲社游，把酒酹龙井。万生各有态，得意还自领。此乐殊未极，落日倒林影。明朝下山去，笑别风篁岭。  

○忆春  

断畦零落荠花明，雨过平湖水渐生。坐久忽思春去远，绿阴浓淡隐啼莺。  

○栽孤松为九华山锺道士作  

九华何崔嵬，融结本真宰。神器之所锺，云物足潇洒。挺挺秦大夫，独立而不改。既出众木群，岂为艳阳待。初疑冻蛟掉秃尾，忽若山灵张偃盖。又如玄鹤归来视城郭，怅别人间动千载。楚南灵椿浪得名，茫茫天壤知何在？流精贯浃骨欲飞，风雨或致雷公怪。林林红紫索价高，幄锦围春斗光彩。怜君令色不随时，空负才名成感慨。留向青山阅古今，为问桑田几沧海。  

○吟雪  

四山削玉水无波，冷坐孤吟意趣多。未必朱门知此味，红炉画阁正笙歌。  

○野步  

野色画难染，杖藜春水边。新烟榆木火，迟日杏花天。村酒倾壶浊，溪鱼入脍鲜。人生行处乐，莫负杖头钱。  

○徐州写望 【并序。】  

舟人云，州有三百六十山，四时无草木。樊哙墓凡七处，莫知孰是。  
三百六十徐州山，骨立天风不受寒。樊侯古冢七抔土，飞沙野蔓斜阳残。舟人指点向余说，侧望淹留寸心切。欲酹清樽吊古祠，衮衮长河流不歇。  

○新州道中  

风沙渺渺客联镳，时拂吟鞭慰寂寥。车道绿缘酸枣树，野田青蔓苦瓜苗。杜陵老去家何在？阮籍愁来气不骄。自笑闲人闲未得，得闲终合隐渔樵。  

○汶上即事  

北关言别柳飞绵，记得离家月又圆。华发流年身半百，黄尘匹马路三千。戍兵自裹糇粮送，津吏遥迎传驿眠。一夜南风吹汶水，古榆深巷已闻蝉。  

○滦都寓兴  

昨夜分明梦到家，庭前开遍石榴花。龙门不放东风过，五月平滦雪满沙。  

○为杨简斋题空蒙图  

西湖天下奇，回薄太古色。春风散花柳，元气荡空碧。淡然存天真，岂为歌舞惑。我家本住湖水边，笔床茶灶依渔船。振衣一别五千里，为君展卷心茫然。欲问吾庐在何处？但见老木浮寒烟。吾庐不可寻，山川不可越。人生行止会有时，长啸阶前望明月。  

○金台文庙石鼓  

猎碣镌功事惘然，摩挲坏石卧寒烟。昌黎已道文残缺，又较昌黎五百年。  

○久客  

白露变榆柳，满城砧杵催。故园经岁别，游子几时回。且尽山公酒，难将驿使梅。秋声不可听，永夜独徘徊。  

○客夜不寐偶成短句十首用渭北春天树江东日暮云为韵  

丈夫慎出处，功成乃身退。古人夫如何？八十钓清渭。  
四时循化机，万物随动息。众星纷荧荧，天运齐拱北。  
缟素制野服，误染京华尘。旧业在何处？梅花江上春。  
男儿不得志，壮心惜徂年。长空起鵰鹗，目送入寥天。  
布衾生凄寒，夜夜梦归去。心恐秋风深，摧残紫荆树。  
吟苦不成寐，寒窗凝夜釭。千古谁知心？遥遥贾长江。  
此身如断蓬，飘萧随北风。钱塘一望地，家住西湖东。  
客虑千万端，长吁愁不出。谁能事低眉，挥杯送白日。  
几欲膏吾车，老眼不识路。弟妹今何之？萧萧齿发暮。  
昨日家书至，慰我久离群。游子眼欲断，日日望白云。  

○旅兴  

客中白日送清尊，灯下裁书眼渐昏。南浦一年云隔梦，西风万里月当门。酥凝瘿碗茶膏熟，火慢筠笼楮被温。未觉情怀殊冷落，终身衣食是皇恩。  

○早春闻笛  

万里南州客，离家又一年。春回苜蓿地，笛怨鹧鸪天。趁日裁乌帽，寻人卖马鞯。归心忧赋役，负郭幸无田。  

○回南  

家在钱塘江上春，京华投老独漂零。玉泉山外雪犹白，金水河边柳又青。帽底流尘春冉冉，花间行李发星星。分明记得经游处，一路吟诗写驿亭。  

○途中寒食  

行装迢递转孤城，一路闲吟缓客程。泼火雨晴饧粥冷，落花风暖笋舆轻。感时已悟庄生梦，遗俗空怀介子情。只有啼鹃解人意，平芜漠漠两三声。  

○吴中  

故乡别久语音讹，喜听吴音入棹歌。万里归来心未稳，夜阑犹梦过关河。  

○西湖晚思  

日落湖水黑，众山生远尘。船回载酒客，楼倚独吟人。老态多思旧，时情只贵新。篱边古梅树，开谢几年春。  

○拜墓  

一别松楸又一年，归来拜扫一茫然。老乌下竹窥盘饤，稚子攀松挂纸钱。心断野花春色里，愁生杜宇夕阳边。东风不管流年事，只向西湖送管弦。  

○野外  

野外萧条景更佳，牧童将犊卧晴沙。白鸥长遶分鱼市，红杏深藏卖酒家。倦向客程添懊恼，老看春事厌纷哗。田翁也学青门隐，料理荒畦自种瓜。  

○忽忆  

忽忆行年五十五，扰扰得失枯人肠。金鱼绿酒我须换，苍狗白衣谁可量。瘦梅喜浸古罍盎，老态怕着新衣裳。亲朋相别万里外，一字不到三年强。  

○谩成  

暖催花雨湿行尘，脉脉凭轩欲损神。闲忆少年如昨日，只疑乐事是前身。黄鹂紫燕春仍好，剩水残山物自新。可惜白鸥波浩荡，扁舟老却钓鱼人。  

○伤废冢  

春风习习吹花木，千山万山一齐绿。日午诸村社鼓喧，田家小儿健如犊。闲来徒步上前冈，累累古冢相攒簇。荷锄老叟向我言，元是前朝贵人族。贵人在时势绝伦，后拥前遮来绣毂。并吞邻土孰敢嗔，回山转水开林麓。相连冈干成一丘，斸断云根埋宝玉。大书功德纪丰碑，直向山前起华屋。子孙拟作千年计，尽是老夫亲拭目。星移物换水东流，泉下知谁伴幽独。翁仲双双卖与人，留得三竿两竿竹。寒食不见纸钱飞，只有啼鹃替人哭。又说东家来卜地，役夫日夜喧山谷。天理苍茫不可知，后车须看前车覆。  

○述怀五十韵  

昔际承平久，生涯足可怜。过庭犹昨日，骑竹想当年。书剑辛勤历，轻肥少壮便。浪游春富贵，醉舞月婵娟。候转芳华歇，时移斗柄偏。狂歌伤德凤，再拜听啼鹃。敢议干纲坠，难支国步颠。安危谁可料？否泰理相连。义士含孤愤，谋臣误大权。少微潜在野，太史泣占天。不起严陵钓，空怀范蠡船。乘轩犹宠鹤，治国昧烹鲜。朽木终摧折，微躯忍弃捐。天兵威武奋，皇泽至仁宣。岂意波涛怗，还容骨肉全。万方苏雨露，四海戢戈鋋。倦鸟思乔木，穷鱼守故渊。甑尘贫似范，昼睡懒如边。逸翮淹高翥，羸骖耻后鞭。梦疑隍鹿在，机息海鸥眠。丧乱头颅改，萧条节序迁。行将蠡测海，坐待地流泉。献璞悲和泣，辞金忆震贤。世途从汩汩，王道本平平。东鲁衣冠盛，中原礼乐专。远尘山出没，大野辙盘旋。砧响千门急，蟾光几度圆。窥斑嗟隐豹，顾影笑饥鹯。古水萦长带，晴云擘乱绵。弓亡元在楚，台迥亦趋燕。羽服陪瑶殿，天厨锡绮筵。域中知道大，物外愧身先。归意惊张咏，离居老郑虔。风行犹有待，岁晚薄言还。城郭人依旧，湖山景自妍。舣舟临断港，散策陟层巅。苑废移山鬼，祠荒谒水仙。坏梁残白蚁，旧物失青毡。 【暮】 景连村雨，熏风一树蝉。野茶伸雀舌，林蕨竖儿拳。挂剑寻新冢，怀人叹逝川。计疏生坎壈，道直受迍邅。穴冷拖肠鼠，槎依缩项鳊。愁鸱休吓食，馋犬误垂涎。业在诗三百，沽从斗十千。举觞欺大白，隐几味重玄。泪尽山阳笛，耕无杜曲田。苦吟期自放，脱稿怕人传。虎变愚难测，龟藏我独然。梅花开又落，谁复继残编。  

○双鹤吟寄友人  

依依两白鹤，岁久住青田。一鹤垂两翅，饮啄沙汀烟。一鹤展长翮，冥冥自冲天。思之不可见，独立秋风前。有时月夜群动息，孤唳一声山水碧。凝眸侧颈复徘徊，影落空林风露湿。故人独抱经济才，渊珠炯炯光难埋。江南地暖梅花开，折花待君君不来。梅花岁岁开又落，空向梅边咏双鹤。  

○鹭  

水风吹冷逼菰蒲，藕叶敧斜一半枯。玉立鹭鸶浑不动，满身烟雨看西湖。  

○至节即事 【并序。录七。】  

癸酉岁长至节，效王建体偶成绝句十首。余年始二十，即一时之事，寓一时之意，故沦落不复收。今于故箧中得其旧稿，青灯三复，如对故人。乐天云：「欲留年少待富贵，富贵不来年少去。」乃知年少承平之乐，诚不易逢。三十余年，恍一梦寐。吁，予老矣！满簪华发，投迹空林，情之所来，不觉涕下。故录于卷末，以重感慨云。  
天街晓色瑞烟浓，名纸相传尽贺冬。绣幕家家浑不卷，呼卢笑语自从容。  
昨夜梅花已报春，地瓶移插更精神。酒酣纤手争来折，鹦鹉回头不敢嗔。  
闲看来往坐多时，雨洒香尘土湿微。珠翠压头行不稳，娇羞儿女把人衣。  
已有纱笼照舞儿，喧喧鼓笛自相随。谁家院落来呼唤，门外天明也不知。  
帘旌迭迭绣鲛鮹，遮护香风不放消。却恐酒阑先睡去，预教小玉问明朝。  
新词听彻思徘徊，侍女擎羹下箸迟。红烛有花心暗喜，流苏双挂玉梅枝。  
店舍喧哗彻夜开，荧煌灯火映楼台。欢游未晓不归去，早有元宵气象来。  

○村中书事二首  

饷留儿女自喧呼，指点春禽又引雏。村妇相逢还笑问，把蚕今岁是三姑。  
轧轧缲车草屋低，新篁带箨出檐齐。莺雏未省逢人避，直向路傍花上啼。  

○春归曲  

平林静绿生幽芳，桃脂杏粉攒蜂房。西楼浪客唱别恨，屈巵酒暖珊瑚光。百劳留春春不许，愁觜喃喃如寐语。翠鸦游女卷香归，一夜花神老风雨。  

○杂咏六言三首  

堤晚游人争渡，花密流莺乱鸣。近水亭台柳色，转山楼观钟声。  
烟外幽人独立，落日正照平台。野鹭联翩飞去，山云断续归来。  
楚尾吴头旧梦，水边山际闲情。一夜杏园风急，等闲吹老莺声。  

○闻蝉  

短翼含风薄似秋，一声声带夕阳愁。年年古柳官塘路，催得行人白尽头。  

○飞霜歌  

飞霜悴百草，芳兰亦委柯。纵欲努旧力，奈此寒风何！在昔结花初，岂不受春多。耻随桃李场，托迹空山阿。四时有代谢，阳艳忽已过。熏莸苦不辨，一体同消磨。不如牡丹根，密幄相遮罗。伤心复伤心，伤此《飞霜歌》。  

○旅夜  

自惭身世拙，客里更关情。月树回凉影，秋声迭夜砧。道能忘畏垒，酒不破愁城。睡薄吟魂冷，西风亦屡惊。  

○寄澉川杨如山  

吾闻沙丘之马黄骊牝牡世莫知，九方皋去不复有。天风吹我沧海边，忽地相逢钓鳌手。论文托契输心胸，倾倒金尊斟绿酒。登高望远古意多，百年之乐能几何？男儿屑屑志不展，秋霜满鬓空蹉跎。酒酣眼极情未毕，笑指青山歌落日。却怜徐福向蓬丘，苍苍烟浪无消息。明朝挂席我归来，西湖十月梅花开。梅花开，动诗思。思君不待春雁回，因之一寄平安字。  

○春日独坐言怀  

昔日欢娱忆此身，名园歌舞接芳辰。蛰雷夜送催花雨，香径春迷斗草人。合沓楼台形势壮，风流莺燕语言新。眼前旧物浑狼藉，休怪提壶劝客频。  

○桃花  

浅碧繁红又满枝，化工消息本无机。艳滋晓露莺摇落，香渍春泥燕掠归。金谷园中芳草在，玄都观里昔人非。自从云隔天台路，刘阮如今梦亦稀。  

○行春  

行春无侣自迟留，汀草汀花暖更稠。马援近来成矍铄，谢安应合减风流。乍惊语燕穿人屋，无赖游丝绊客舟。老我光阴忽如此，不判尊酒复何求？  

○送陈渭叟归山中  

人生少至百，一别动经载。不信岁月驰，请看容鬓改。先生本是超绝人，长竿学钓清渭滨。钓头不解挂芳饵，岸草汀花空复春。大鱼小鱼求不得，芒鞋忽厌人间窄。手携诗卷出万山，来觅湖边闭关客。终朝相对百不为，口中咄咄唯言诗。飞花浊酒日色静，天地悠悠知者谁？兴尽翩然即归去，鹤巢雏在门前树。他时我亦访君家，但问青山白云处。  

○闲居自遣  

喜无轩盖款柴荆，静里天机见物情。德愧王良千里马，食无娄护五侯鲭。海翁岂为鸥防虑，稚子休烹雁不鸣。一笑行藏头已白，新凉又到读书檠。  

○岁暮偶成  

古人不可见，养拙谢时髦。隐傍渊明柳，饥怀曼倩桃。凿坯谁敢望，抱瓮岂应逃。义见冯公伟，仁依范叔豪。乾坤心浩浩，江汉日滔滔。老境诚难料，繁荆未易薅。亲朋随宿草，岁月掩秋涛。夜短鸡筹促，天寒象纬高。燕情伤局促，松节感持操。姜被流离析，邹裾揖让劳。乱云迷鹤路，短发问鱼舠。念与追攀绝，心辞宠辱熬。世情甘木石，我辈岂蓬蒿。万事差池里，长歌对浊醪。  

○送杨仲弘之京  

迢递官塘官树阴，征鞍催发短长亭。荆吴雨涨河流白，齐鲁春归岱岳青。玉宇风云开北极，金台日月聚文星。近闻下诏求贤急，刘向终须论五经。  

○和仇仁近岁暮见寄韵  

瑶琴三迭此心间，目送飞鸿信手弹。千里故人行自远，一声《白雪》和应难。贺公岁晚称狂客，郑老才高只冷官。且向吟边了身世，西山暮雨卷帘看。  

○越上感怀  

曾负琴书到越中，别来三十五秋风。江山有待容回雁，岁月无情类转蓬。禹穴荒烟寒木老，鉴湖旧水野田空。骑鲸人去知何在，拟向沙边问钓翁？  

○忆孤山  

自从梅树委荒烟，湖上风光不值钱。见说年来春好在，拟携尊酒报啼鹃。  

○冬至即事  

结屋傍湖水，对门三四峰。心灰无复暖，鬓雪近来浓。孤雁雨中过，短书灯下封。平生故人意，衰老不相从。  

○题画卷  

翠迭洪蒙色，云凝淡春。高寒不可到，应有采芝人。  

○为翁子善作晴江图  

故人遗我清江县里一匹纸，白光晶荧心所好。几欲写作晴江图，尘土昏人意不到。竹风入户忽然铿戛琅玕声，为我胸中扫烦躁。濡毫扫素游其神，乃悟周穆王时西极之化人。但见重峦列嶂盘春转碧应接来不断，沧浪之水倒影翻青春。风樯沙鸟纷入眼，物色明丽不可陈。因思神禹功，疏凿本天意。愧我一寸笔，浩浩逼茫昧。又疑此水通星河，八月秋风扬素波。君若乘槎访牛渚，为言博望成蹉跎。呜呼！云边纵得支机石，成都卜肆今日无人识。  

○水轩夏日  

碧窗昼寂幽意长，竹阴满地琴尊凉。轻雷送雨远不到，雪白水花生晚香。  

○寄筹峰林芝岩三首  

小院回廊日正长，绿阴幽草自生香。春风老矣犹多事，时送飞花出短墙。  
市声不到野人居，满院花阴昼睡余。偶忆新城罗给事，枉将心力着《谗书》。  
青鞋布袜厌H趄，肯向何门学曳裾。错为黄金换词赋，一生惆怅马相如。  

○杂咏三首  

幽芳泣露质，好鸟饮春声。尽向东风里，悲欢各有情。  
荣贵如风花，安得长美好。冯唐不解事，却恨发白早。  
凉露老荷叶，莲房亦已空。可怜红蓼花。摇摇受西风。  

○山居写兴  

人事喧喧任弈棋，青山数亩是归期。分将药草锄云种，买得松杉趁雨移。老去故人多入梦，愁来闲事总成诗。芒鞋布袜身犹健，十里莎堤信杖藜。  

○湖山春游暮归偶作  

西月光景微，斜檐尚如练。揽衣昧旦起，林峦淡方见。景风积雾敛，曙牖新禽啭。尘动九衢喧，烂烂流目眩。游衍惜欢悰，行行信郊甸。遗情席细草，赏静引华馔。山水信恬和，动息各恩怨。云断旧时人，梁回去年燕。姿容一已晚，浩荡群芳变。岂不怀尔思，徇往何由羡。  

○题画龙门山桑干岭图  

昔我经龙门，晨发桑干岭。回盘郁青冥，驱车尽绝顶。驿骑倦行役，苦觉道路永。引领望吴楚，日入众山暝。归来惬栖迟，山水融心境。寸毫写万里，历历事可省。理也存自然，畴能搜溟涬。  

○题画海南入贡天马图 【传驿每喂粱肉。】  

余吾天马生水中，毛如泼墨耳插筒。雄姿挺挺浴海气，一刷万里追遗风。九夷入贡宾来服，画出犹能骇人目。韩子休教喂地黄，太仆能令饱粱肉。谁怜东郊瘦马硉兀如堵墙，汗血力尽德不扬，尚望明年春草长。  

○寒食日  

密竹疏帘春昼□，疾风甚雨满江南。又逢寒食一百五，不觉行年六十三。楚女腰肢从妙舞，晋人标格祇清谈。不劳燕子终朝语，冷暖时情我自谙。  

○读秦纪  

六国争雄事已空，南游勒石纪成功。早知三月咸阳火，不买鱼灯照夜宫。  

○嗟余春  

春雨足，春水满，岸花匼匝光风暖。人间杜宇最知机，啼得血流春不管。迷芳着物苦忘归，直待杨花似雪飞。多少好怀成别恨，余香沁入野蔷薇。  

○题溪山访友图  

溪风吹长松，石路秋影薄。下有寻幽人，支笻注林壑。良朋眇何许，杂树森草阁。画师发深机，笔底气参错。我昔事扁舟，颇识山水乐。于今日月驶，此景亦萧索。愧乏买山资，老负宿昔诺。展卷令人嗟，高歌激寥廓。  

○湖楼夜坐  

孤楼侵树小，老雁入云迷。月暗水光白，夜深邻语低。钟声传下竺，梅信失西溪。偶忆曾游寺，尘昏壁上题。  

○田父词二首  

龙钟田父住深村，桑柘冈头石路分。犹领儿孙到城市，向人听读劝农文。  
处处丛祠鼓笛喧，已占蚕麦十分添。醉骑牛背归来晚，乱把山花插帽檐。  

○春日偶成六言二首  

两袖水风春冷，一抹山烟晚晴。小槛倒披花影，归船远送歌声。  
燕拂花阴绣毂，人指箫声画楼。杨柳六桥旧梦，夕阳一段新愁。  

○春日闲居杂兴四首  

宿雨兼风酿麦秋，余寒欲断自迟留。杜鹃啼得百花尽，却向绿阴深处愁。  
茶香庭院一枰棋，柳影侵阶日自移。因见刺桐花满树，等闲忆得故园时。  
绿波如染带花流，阵阵鱼苗贴岸游。日暮画船歌舞歇，春声散入锦缠头。  
花底飞觞酒浪翻，纔迎春至又春残。日斜客散炉烟尽，自洗窑瓶插牡丹。  

○春江言别口占  

送子清江皋，江烟黯行路。鸟啼山隐春，潮长人争渡。世上无别离，何由发垂素。  

○偶成小轴山水寄仰山长老熙晦翁  

南山每独往，问讯西隐楼。清阴蔼乔木，天风忽凉秋。归舟泝平湖，遥见仰山月。月色如德人，万古光不灭。素练不盈尺，写此千里心。欲知相忆不，明月是知音。  

○题李安忠画雪岸寒鸦图  

北风万里吹石裂，古树槎枒摧朽铁。群乌哑哑如苦饥，倦飞还向空林歇。孤村荒寒得食远，日暮沙边啄残雪。回情诉意各有态，羡杀画师心更切。我尝记得天随诗，至今读之长激越。妇女衣襟便佞舌，始得金笼日提挈。老乌老乌尔身毛羽黑离离，况复人间厌尔啼。何不飞鸣丈人屋，丈人屋头春柳绿。  

○题画杂诗六首  

岸水依痕钓艇间，炊烟几处出芦湾。西窗正是斜阳好，一带泥金抹远山。  
月华如水天如空，苍烟远树涵秋容。笔头墨尽意不尽，参错云山三四重。  
数点寒鸦水遶村，几家茅屋掩柴门。白头溪叟归来晚，自把渔舟系柳根。  
轻云漠漠天影空，江村雨过生微风。似嫌野外春淡薄，故点桃花深浅红。  
春阴淡荡归帆急，迭嶂层峦凝空碧。知是夜来风雨深，村外野桥低二尺。  
采菱渡头秋日晚，孤楼隔岸知谁家？参差远树杂云气，灭没渔舟侵浪花。  

○送江西熊履善茂才之金陵  

君向秦淮我在吴，柴门白发老西湖。书来莫附洪乔便，只道经年一字无。  

○西湖春日壮游即事 【并序。录二十四首。】  

廷佑戊午春，偶以钓槎之暇，因念西湖春日壮游，尚历历然眉睫间。光阴几何？余矍铄矣！遂成七言二韵诗三十首，以写幽怀。后我之生，或不我信，傥遗老览之，则将同一兴感焉。  
遶湖无处避芳尘，迭鼓红旗彩鹢新。冉冉春云来不断，涌金门外踏青人。  
霍山庙食庆流虹，民物讴歌乐岁丰。七宝社回呈了马，年年归路雨和风。  
南屏山色染春烟，路接高峰社鼓喧。第一桥边春更好，御舟闲在翠芳园。  
问谁偏解占风光，飞盖金鞍白面郎。山北山南游欲遍，画船教■〈舟羲〉集贤堂。  
瑞烟祠宇隐垂杨，士女穿花语笑香。三十九贤生翠碣，虚舟亭上借传觞。  
镂玉雕琼簇闹竿，珠花翠叶缕金篮。东家年少贪游冶，正值明朝三月三。  
流苏两两挂船头，绣额珠帘不上钩。《金缕》缓歌家宴静，午前先入里湖游。  
紫染春罗窄袖裁，伶人楚楚自诙谐。部头教奏金娥曲，尽向船棚一字排。  
笙歌箫鼓沸春涛，耳目难禁应接劳。院落秋千谁氏女？彩绳掷起过墙高。  
万柳摇金接画桥，一清堂外景偏饶。文章太守开华宴，预报龙舟夺锦标。  
歌妓娉婷画不成，去年初籍教坊名。新腔翻得梨园谱，喜入王孙喝采声。  
园丁花木巧桮桊，万紫千红簇绮筵。折得青梅小如豆，献来还索赏金钱。  
揉蓝染水翠浮山，堤上亭台锦绣间。花柳禁人攀折去，要留春色大家看。  
进余薇露与流香，散落人间任品尝。处处旗亭招客醉，大书不是赶春场。  
珍禽翠羽养雕笼，列向船头尽不同。怜杀锦鹦偏解语，唤人提挈避东风。  
豪家游赏占头船，趁得风轻放纸鸢。手拍丝轮争上下，一时回首看青天。  
娇民技艺也天生，斗巧搜奇事事能。稚子土宜偏剧戏，浪儿黄累十三层。  
一路亭台间酒家，渐看杨柳绿藏鸦。太平官府无民讼，补种沿堤四季花。  
画船过午入西林，人拥孤山陌上尘。曾被弁阳模写尽，晚来闲却半湖春。  
要嘱园丁取折枝，红桃白李紫蔷薇。石函桥畔人烟晚，挑得春光一担归。  
遥看暝色下渔汀，金鸭香消酒半醒。倒转船头元有意，槛边人报放流星。  
天街夜市已喧阗，半掩城门玉漏传。笼烛绛纱争道入，湖心犹有未归船。  
送得春归夏又初，名园不放玳筵虚。只知富足家家事，肯为儿孙教读书。  
惯见升平春复秋，分明往事昔年游。西林桥外青山色，几度夕阳人白头。  

○幽居  

一径荒凉长碧苔，竹门斜对远山开。自操清白传家谱，不受青黄致木灾。穴鼠苦衔诗稿去，溪螯喜荐酒尊来。东篱满地金钱菊，多谢西风为剪裁。  

○题唐十八学士图  

唐家天子尊黄屋，大业隆兴调玉烛。当年十八登瀛仙，弘文日侍分三六。两京初定四海清，君圣臣贤古难续。立本图真亮为赞，遂令书府藏诸椟。后有龙眠传此本，礼乐衣冠激流俗。自从沦落向人间，画手纷纷互翻覆。千年事去君莫问，留得青编遣人读。萧萧马耳射东风，长安道上春山绿。  

○谩成四十二首 【录十二首。】  

径曲交加锁竹阴，不教宠辱到林扃。心闲莫道浑无事，粉落松花污鹤翎。  
参天杨柳手亲栽，一院西风户牖开。落日尚余三四尺，山平水远看秋来。  
小春天气未生寒，缀树朱栎正入看。昨夜海棠开数朶，一双蝴蝶上阑干。  
新霜尚薄树声干，寒水无痕倒浸山。知是钓船归较晚，鵁鶄嘎嘎起芦湾。  
饱霜紫芋细凝酥，旋拨寒灰出地炉。惭愧邻家新酒熟，客来酤得满葫芦。  
萧萧野老发垂肩，家住湖西杜若烟。载得茭根入城卖，西风落日满归船。  
风琴流响韵虚堂，湘簟攲眠水一方。静里数声棋剥啄，乳莺深向绿阴藏。  
槐阴满院喧巢鸦，蜜房香老蜂趁衙。邻家艇子钓鱼去，水光摇动金莲花。  
北风小雨戒新寒，隔水枫林叶已丹。莫道闲门知己少，白鸥飞去又飞还。  
燕山楚水曾为客，惯听霜砧捣月明。不似新愁怕新雁，秋风吹落两三声。  
晴日穿花暖似烘，风檐微动玉丁冬。山童睡起心无事，斫得笻枝补鹤笼。  
云归雨歇湖水平，五色螮蝀山边明。唱歌舟子采菱去，十里柳堤蝉乱鸣。  

○次筠轩诗韵  

幽轩列万竹，惬此冲澹襟。乃知心迹远，不在山林深。客散动秋影，鹤归分夕阴。至乐寓言外，任鼓昭文琴。  

○画意四首  

红尘海里懒低颜，石路迢遥入乱山。拟向云边种黄独，几时容我屋三间。  
江花江草映江楼，写出江天一片秋。隔岸小桥低数尺，淡烟消处见渔舟。  
幽人自乐山中趣，闲访山家入山去。记得西峰阿那边，乱云遮断无寻处。  
缘溪路滑蹇驴迟，水色山光总入诗。还胜襄阳孟夫子，满身风雪灞桥时。  

○和山村见寄诗韵二首  

休将野服染缁尘，大患须知为有身。药饵任从留过客，是非终不到闲人。山中相隐怀弘景，谷口躬耕羡子真。午睡醒来春事晚，枝头梅豆已生仁。  
不成一事鬓先皤，朋友偲偲喜琢磨。千里音书归雁少，满城风雨落花多。迸阶新笋微过竹，脱茧春蚕欲变蛾。惆怅少陵身老大，壮心激越醉时歌。  

○浙江晚眺  

昔年吴越事并吞，留得青山只断魂。落日正明渔浦渡，归鸦遥点范家村。云分雨脚回沙溆，帆趁潮头出海门。欲问凄凉千古意，鸱夷何处有儿孙。  

○秋日闲咏  

西湖晴雨画图间，坐倚阑干自解颜。无酒可供千日醉，有钱难买一生闲。草衰春色来时路，鹤宿秋声起处山。横笛吹残天又晚，钓舟灯火入芦湾。  

○集句和陈渭叟见寄诗韵二首  

寒食离家麦熟还，不应空老道途间。会须伐竹开荒径，剩着溪南几尺山。  
池边月影间婆娑，卧听行云一曲歌。闲忆昔年为客处，囊中无物只诗多。  

○集句遣怀  

懒慢无堪不出村，当年心事与谁论。如今老去愁无限，雨打梨花深闭门。  

***◆句曲外史张雨（句曲外史集）***  

雨字伯雨，一名天雨，别号贞居子，钱塘人。宋崇国公九成之后也。年二十，徧游天台、括苍诸名山。弃家为道士，登茅山，授《大洞经箓》。开元宫王真人偕之入京，玺书赐驿传，欲官之，自誓不更出，往来华阳云石间。作黄篾楼，储古图史甚富，世称「句曲外史」。至正间，卒于开元宫斋舍。外史风裁凝峻，赵文敏公一见而异之，授以李北海书法。范德机以能诗名，外史造焉。范适他出，有诗集在几上，外史取笔书其后，为四韵诗，守者大怒，走白范。范惊曰：我闻若人不得见，今来，天畀我友也。即日诣外史，结交而去，由是外史名震京师。一时袁伯长、马伯庸、杨仲弘、揭曼硕、黄晋卿诸人，皆争与为友。他日谒虞伯生，虞问能作几家符篆乎？答曰未也，虞连书七十二家示之。外史下拜曰：真吾师也。自后与虞手札，必执弟子礼。晚年尤为杨廉夫所推重。吴郡徐良夫序其诗曰：虞范诸君子，以英伟之才，谐鸣于馆阁。而流风余韵，播诸丘壑之间。外史以豪迈之气，孤鸣于丘壑，而清声雅调，闻诸馆阁之上。虽出处不同，其为词章之宗匠一也。夫以方外诗人，而与馆阁词臣相颉颃，宁非一代之盛欤。  

天池石壁为铁雅赋  
次倪元镇游虎丘  
夕佳楼  
题墨兰赠别于一山之京师  
张师夔画谢家池塘  
滨洲云巢图  
寄题刘彦基丹室  
次韵晋卿翰林赠陈秉彝  
游龙井方圆庵阅宋五贤二开士像  
无波古井水  
清权尊师集中览庚戌见怀一诗感念今昔自伤之情  
种树  
三月十三夜对月  
独行  
倪元镇玄文馆会饮  
奔月巵歌答铁雅所作  
玉笙谣为铁门笙伶周奇赋  
墨龙  
听雨楼  
游惠山寺  
赵千里聚扇上写山次韵题  
王时敏听雪斋  
用韵送净月上人  
效隐居拟古乐府寒夜愁  
次韵率性来山人见贻之作  
早春对雨杂言  
风雪中得金陵诸公诗二首  
湖寺拥碧轩  
寄洞庭王子正  
斋居偶兴  
午日简杨廉夫  
雨中  
除夜  
涧北梅三月始华  
菌阁  
早秋  
开元真人见贻刘商观弈图石刻毫发布缕皆尽精妙盖李龙眠临唐画本茅君彦模勒为玉局仙翁所藏云  
书怀二十韵奉呈虞集贤  
元日雪霁早朝大明宫和辛良史省郎廿二韵  
马塍新居  
西湖放灯  
次韵段推官观潮  
赠纽怜大监  
老学斋书怀寄京师故人  
晨兴  
次韵虞公和断江和尚种松  
游华藏寺  
驯鹭  
题雪景三香图二首  
范以善云林清远馆  
庐疏斋集  
书东坡先生画像  
经碧浪湖奉怀吴兴公  
舟次滆湖用柳博士梦薛玄卿诗韵寄倪元镇兼怀郑明德  
次韵刘伯温御史春游  
题范德机编修东坊稿后  
二月病怀  
吾爱吾庐  
乙亥二月还钱塘书怀寄刘师鲁  
答杨廉夫  
十二月五日雪晴  
送郑明德适越  
虞先生送张元朴回龙虎有云麈尾每怀张外史鹅群今属薛玄卿元朴索次韵  
铁笛道人新居曰书画船亭作诗以寄  
新栗寄云林  
答董子羽见寄  
秋词  
吴兴舟中  
题彭大年祷雨诗卷和仲举韵延佑己未开玄道院作  
次韵题吕氏园馆  
再次韵沙剌班郎中春游二首  
八月十五夜待月  
春将过半病怀索莫惜无可与言诗者得句自遣山泽癯者云  
女仙江静真碧游仙词  
碧筒饮  
上京赐宴王眉叟有诗次韵  
凤凰山怀古  
次孙大方仙兴诗韵  
送人之茅山  
雨怀郭子昭御史  
寄倪元镇  
次韵元镇见寄  
怀茅山  
梅雪斋雅集分题得酒香  
次韵答吴兴黄伯成  
赠别休休庵了堂上人  
春溪晓渡  
云林席间怀铁笛简草堂  
丹阳道中观稼  
邓学可留榖城戴尧文许雪中书寄二友  
赋西塞山送赵季文湖州学录  
风雨近寒食未已  
和马伯庸御史春游  
次韵张仲举题宋周汉国公主甲第图  
广陵有寄璚花诗丐余次韵  
自笑  
送朱伯贤茂才之金陵  
题陈琳摹董源渔乐图  
孤山即事  
......  

○天池石壁为铁雅赋  

尝读《枕中记》，华山閟中吴。神泉发其颠，青壁缭其隅。春风四山来，群绿互纷扶。羽觞曲折行，浮花与之俱。采芝搴薜荔，洗玉弄芙蕖。聱叟颇好名，石洼作鱼湖。鸿乙志草堂，挑烟遂成图。而此涤烦矶，阅世如樗蒲。发兴云林子，盥手与我摹。居然缩地法，挈入壶公壶。  

○次倪元镇游虎丘  

振屐稍践危，援藤遂支滑。尚余金玉气，山川相映发。小吴不满眼，轩中树如发。花覆阖闾城，石绕生公榻。适与幽人携，及兹暮春月。坐久得忘言，移鞵荫清樾。  

○夕佳楼  

西山朝爽气，南山夕气佳。朝爽人共忻，夕佳吾所怀。山僧阅世久，结庐深避乖。蕙楼将对峙，菌阁亦双排。维南列崇阜，不受烟岚霾。我亦迟暮人，心迹倦鸟偕。兹焉寄高躅，庶与静者谐。  

○题墨兰赠别于一山之京师  

三月愁送客，春寒雨如霰。冥冥返塞鸿，悄悄栖梁燕。扬帆五十日，蓬莱望中见。欲持《猗兰操》，一奏南熏殿。  

○张师夔画谢家池塘  

春风飒然至，幽人午梦醒。遥见池塘绿，不知春草生。如何骑马客，亦向梦中行。  

○滨洲云巢图 【张彦辅画。】  

苍山不受寒，裹以白兜罗。借云以为暖，我意不在多。小营丹鹤巢，高栖翠云柯。飞仙度鸾笙，老人卧鸡窠。谁能江海去，风雨一渔蓑。  

○寄题刘彦基丹室  

昔闻冲虚宫，远在锦江头。往来多异人，东望不可求。借问鸿宝书，枕中今在不。尚余一丸药，光景夜不收。食之生羽翼，飞去十二楼。下视何苍苍，至情难久留。我将拾瑶草，迟子于玄洲。  

○次韵晋卿翰林赠陈秉彝  

金华黄太史，出为儒台冠。诗文齐六经，奇古谁敢传。如掇明月珠，妙在九曲穿。而子工笔札，狗监非所荐。挈之登龙门，果获尾时彦。孜孜勤执经，矻矻劳染翰。敏手不瑕给，精华且屡换。怜才吾辈事，子乃羞自献。由兹数来往，无事辄相见。湖岭错萦纡，烟霞争变幻。一夕快雨余，春物已消半。言归天台奥，俄顷语离散。此手不易执，明日柁楼饭。迢迢望白云，瀑布声许悍。赤城跨沧海，朝霞以为岸。傥遇仙者徒，勿易樵牧贱。予衰志求道，千载犹暮旦。老经三百家，一一理残卷。霜毫犯冠箨，墨汁滓衣汗。何功使愿果，尽力输老腕。子书能瘦硬，泪眼秋隼健。唯余箧中字，照我目光烂。送子望崖返，回目穷海甸。春夕岂不短，反侧移漏箭。纔梦金庭游，还逐涛江乱。洊知家庭乐，旭日阴始泮。身扶老人杖，衣忆慈母线。还期当及时，迟子秋水观。栖栖寡俦侣，孤坐至日晏。追步太史作，用以申缱绻。  

○游龙井方圆庵阅宋五贤二开士像  

独寻招提游，果得世外欢。昔贤所栖集，画像藏屋端。山僧启锁鱼，不待啜茗干。修广各异制，精采俱生完。堂堂苏长公，英气邈难干。筇杖紫道服，天风吹袖宽。清献薄须眉，示我铁肺肝。尚余所施物，片石椭而寒。侍郎胡金华，高括侍中冠。眉间可容掌，手版出中单。颍滨与淮海，秋色亚层峦。参寥独缁衣，颔髭茁茅菅。最后辨才师，文茵高座安。空山一室内，举目皆龙鸾。再拜倾挈壶，喜极重悲酸。去之三百载，归路何漫漫。斯人为列星，下视虫沙繁。宁不念学子，道术救雕残。抵舍亟摹貌，微哉难控抟。梦中傥未遇，展诗时一观。  

○无波古井水  

古井何泓然，不食自甘冷。去来绝攀缘，挽断辘轳绠。唯有中宵月，圆中时照影。  

○清权尊师集中览庚戌见怀一诗感念今昔自伤之情  

天既劳我晚，不如早息我。奚止七不堪，于世无一可。空山酒半瓢，秃发花三朵。平生仲长统，谁能曲如锁。  

○种树  

植梓五十本，移松八百栽。山灵借好雨，似为道人来。青意争郁勃，细声亦吹洒。松如稚子长，梓长未盈把。吾衰讵能待，将以荫来者。  

○三月十三夜对月  

幽篁不见天，况乃见月色。晴来春尚佳，岂不有余日。离离花气上，稍稍帘阴直。啼鴂夜不眠，声欲碎岩石。闻声思逾寂，悟赏在兹夕。  

○独行  

春泥未成沙，曳屣柔且平。春风不鸣条，振衣凉且轻。我意本静惬，中林便独行。松盖无曲影，水乐皆全声。踽踽迫前冈，悠悠度斜坑。老樵眼如猫，见我不问名。直赠金光草，疑是古先生。  

○倪元镇玄文馆会饮  

亲知贵浃密，屡此良燕会。堂陛自崇广，促席归卧内。说诗盛使气，屈折高李辈。更端辄笑谑，知节已沾醉。玲珑檐花乱，萧屑风竹碎。政使韩伯休，移床夜相对。  

○奔月巵歌答铁雅所作  

甓社明珠奔入月，脱壳政似风蝉洁。渔网出之不敢视，涤尽含沙光不灭。文昌四星吞在腹，一一金晶大如菽。蜃物还来作饮器，日夜雄雌绕林 【一作「虹互茅」。】 屋。一扇桃核宽有余，半叶蕉心卷未舒。饮非其人跃入水，怪雨盲风生坐隅。置之天上白玉盘，斗柄挹酒长阑干。李白跳下鲸鱼背，持劝我饮相交欢。幽宫冯夷为予泣，酌尽海水百怪出。还我平生老蚌胎，许君醉卧鲛人室。  

○玉笙谣为铁门笙伶周奇赋  

我有紫霞想，爱闻 【一作君。】 白玉笙。悬匏比竹无灵气，昆丘采此十二茎。凤咮衔明珠，凤翼排素翎。金华周郎妙宫征，子晋仙人初教成。月下吹参差，群雏亦和鸣。缑氏山头白云起，七月七日来相迎。长谢时人一挥手，飘下满空鸾鹤声。  

○墨龙  

高昌世子写墨龙，此龙乃出开元中。东井水与天河通，龙下取水遗其踪。道人识为黑 【一作墨。】 帝子，逃入世子之笔锋。井头夜半飞霹雳，元气淋漓雪色碧。一锁银床五百年，纔点目睛生羽翼。  

○听雨楼  

雨中市井迷烟雾，楼底雨声无着处。不知雨到耳边来，还是耳根随雨去。好将此语问风幡，闻见何时得暂闲。钟动鸡鸣雨还作，依然布被拥春寒。  

○游惠山寺  

水品古来差第一，天下不易第二泉。石池漫流语最胜，江流湍激非自然。定知有锡藏山腹，泉重而甘滑如玉。调符千里辨淄渑，罢贡百年离宠辱。虚名累物果可逃，我来为泉作解嘲。速唤点茶三昧手，酬我松风吹兔毫。  

○赵千里聚扇上写山次韵题  

翠水丹山气旁礴，几迭香痕经手握。何年破镜飞上天，吴淞水剪并刀薄。江南宝绘多遗余，王孙不归恨蘼芜。蘼芜消歇秋风起，班姬为我歌乌乌。  

○王时敏听雪斋  

顽寒赑屃河流澌，银涛铁骑交奔驰。珑玲淅簌瓦沟满，坐窗已有幽人知。东家暖客红醅凝，嘈杂新声迷听莹。后园压折万琅玕，雪多政自无人听。我时空山夜寂寥，风篁雪窦筛琼瑶。希声疏越不可尽，鸣球戛击如闻韶。忆昔斋居困学翁，大书听雪烦楚龚。百年胜事将无同，不传师旷传王恭。鹤氅明朝行雪里，须辨龙头煎雪水。床下何人闻斗蚁，唤起春雷来洗耳。  

○用韵送净月上人  

阴崖颠风无时兴，篁竹偃地虎昼行。斲冰积雪卧空谷，春至唯闻禽鸟鸣。华阳南便洞窗小，香烟西放蛾眉道。神僧问讯破孤寂，把臂入林一倾倒。帕头蒙寒驴背驮，泥滑稳于杯渡波。寄谢少年王敬和，独行其如法汰何？  

○效隐居拟古乐府寒夜愁  

夜寒生，群兽惊，寂兮寥兮栖遁情。阴宫漫漫落叶平，冈头霜月弄微明。寒漏涩，寒弦紧。愁肠结， 【一作断。】 愁语尽。人生异木石，思来谁能忍。  

○次韵率性来山人见贻之作  

南峰后，灵石前，岚霞蒨绚争春妍。贫家客来净扫地，亦有一瓶红杜鹃。东坡七过山南坞，山人能记坡翁语。君方骑马听朝鸡，为我入林来听雨。雨声吹断听松声，怪石长松为友生。怜君慰我支离者，不饮向人空复情。我如病马离群去，君如伯乐能相顾。羊群好在金华山，梦里相逢犹识路。  

○早春对雨杂言  

寒谷望春如望赦，雨雨风风恶相吓。床头败絮未尝温，石上瘦花浑欲谢。三时尽辨禽鸟鸣，合涧助为风水声。白水田头漫无路，老稚种麦已青青。朝晴独见扶犁叟，人生合作无犁耦。不须识字只耕田，酒杯也到扶犁手。  

○风雪中得金陵诸公诗二首  

雪作众禽惊，窗幽乱霰鸣。愕然身濩落，暮矣岁峥嵘。松竹聊娱拙，乾坤若忌名。故人不相贷，书札到柴荆。  
落木从风靡，支流趁谷斜。山空不须说，岁去若为遮。饥雀挦窗纸，寒鱼嚼雪花。推书更清坐，席暖到昏鸦。  

○湖寺拥碧轩  

喧寂一尘隔，湖滨出宝坊。荷阴分补衲，水气杂烧香。书勘乌皮几，茵敷白氎床。从来已公屋，诗客许徜徉。  

○寄洞庭王子正 【一作《闻洞庭之胜》。】  

洞庭山似簇，银阙翠芙蓉。安得沧浪子，同寻缥缈峰。鱼龙随水落，橘柚待霜浓。未必桃源似，云帆蹑去踪。  

○斋居偶兴  

绝涧多灵石，中开小洞房。醉醒依竹素，晴雨看梅黄。树暗莺声涩，岩虚水韵长。未能超贾马，自足上羲皇。  

○午日简杨廉夫  

客有拥琴至，吾宁折简招。足音垂谷口，雨气截山腰。酒倩红泉泻，花为绛节朝。不嫌泥泞极，一舸段家桥。  

○雨中  

推枕蘧然觉，高斋人迹稀。卷帘芳草短，看雨杏花肥。薄暮寒仍在，中林愿稍违。一迁随谷鸟，乔木是耶非。  

○除夜  

忽忽岁云暮，徒兴白首嗟。山留待伴云，春禁来年花。把卷因遮眼，分饧且胶牙。自缘身懒惰，莫遣送穷车。  

○涧北梅三月始华  

阴涧残梅枿，临流一向攲。但存孤注在，敢恨一生迟。冻雨如相煦，春寒不受吹。后时翻见独，宰物遂成私。  

○菌阁  

岩架菌芝阁，榜题松雪扉。云来画檐宿，龙向墨池归。对几琴三迭，倚阑山四围。仙灵能夜降，应得■〈口受〉玄机。  

○早秋  

每嫌新酒少，尚喜故交稠。篱落三家墅，梧桐十日秋。月生微顾兔，星淡没牵牛。亦欲观多稼，江湖雨未周。  

○开元真人见贻刘商观弈图石刻毫发布缕皆尽精妙盖李龙眠临唐画本茅君彦模勒为玉局仙翁所藏云  

薪桂苏兰者，能来立坐隅。徒闻玉楮刻，遂信石枰图。妙迹传仙李，高名重大苏。向来林下意，不敢易樵夫。  

○书怀二十韵奉呈虞集贤  

昭代千龄运，斯文一柱功。初当延佑日，晚识广陵公。朝士因推毂，先生猥击蒙。暌乖遗廿载，寤寐接孤风。太史山川彦，仙儒馆阁崇。置身清切上，用志杳冥中。句法黄初过，才名冀北空。朔南驰使节，江汉借归篷。酒问余杭姥，泉寻六一翁。境非秋水观，寺即紫微宫。侍坐要王远，移家近葛洪。于焉承欬唾，足以振罢癃。卓尔身为贵，胡然老见攻。战肥终道胜，德重岂途穷。玉趾闲迂步，麻衣病鞠躬。茶烟窗冉惹，墨沼树玲珑。饥甚无瑶草，招来有桂丛。输心何落落，把袂辄怱怱。易进乘轩鹤，难追戏海鸿。明朝去吴会，长笑为谁雄。  

○元日雪霁早朝大明宫和辛良史省郎廿二韵 【并序。】  

延佑改元三月，民瞻石宰相遇京师，承需鄙作，且辱先施之惠。林下朽生，不能造馆阁绮语，幸于言句外求之，愧悚而已。  
纔设中庭燎，俄看密霰飘。岁开环甲纪，星动指寅杓。凤集天门榜，珂鸣月殿桥。卿云同四表，和气集三朝。陛级肪初截，云层玉旋雕。句陈分彩队，步辇簇青腰。积屑承盘重，吹花到笏消。逶迤光斧座，凌乱缀珠翘。乐共炉烟合，班随翠袖招。阆风游广汉，玉局道逍遥。北戏鱼龙舞，中岩虎豹调。旌旗攒赑屃，冠剑掠招摇。穆酒曾觞母，洪崖及见尧。万年临紫极，一日庆璇霄。朝会仪如此，骞腾意颇饶。身唯参寂寞，世岂绌纷嚣。姑射消疵疠，蓬莱倚泬寥。瑶华搀戴胜，珠树引回镳。有术探鸿宝，何人识爨焦。竟须穷海岱，直拟并松乔。书就神床写，香从别室烧。怜君守华省，琢句废春宵。  

○马塍新居  

浮家泛宅意何如？玉室金堂计未疏。归锦桥边停舫子，散花滩上作楼居。澹然到处自凿井，玄晏闭关方著书。但得草堂赀便足，人间何地不樵渔。  

○西湖放灯  

共泛兰舟灯火闹，不知风露泾青冥。如今地底休铺锦，此日槎头直挂星。烂若金莲分夜炬，空于云母隔秋屏。却怜牛渚清狂甚，苦欲燃犀走百灵。  

○次韵段推官观潮  

雪涛卷入白螺杯，云梦吞将滟滪堆。陈马直从天汉落，飓风先自海门来。青山一向开银壁，黄伞中央立露台。好在画图留壮观，江头白首不堪回。  

○赠纽怜大监  

论卷聚书三十万，锦江江上数连艘。追还教授文翁学，重叹征求使者劳。石室谈经修俎豆，草堂迎诏树旗旄。也知后世扬雄在，献赋为郎愧尔曹。 【请以蜀文翁之石室，扬雄之墨池，杜甫之草堂，皆列学宫，又为甫得谥曰「文贞」。以私财作三书院，徧行东南，收书三十万卷，及铸礼器以归。虞奎章记其事，邀予赋诗如上。】  

○老学斋书怀寄京师故人  

手种群松数尺围，草深南涧客来稀。一经断送垂垂老，万事安排念念非。晨待樵苏才蓐食，凉惊络纬尚絺衣。蓬莱坊里清宵月，也到山家白板扉。  

○晨兴  

聊与梅枝说岁穷，真成古木共衰翁。百年勋业何烦尔，一世云山不负公。寒梦渐消窗影上，春容已在雨声中。晨兴陡觉诗神王，未放韶华角长雄。  

○次韵虞公和断江和尚种松  

松下微吟惬病悰，支离潦倒似支公。顶因巢鹤翻成结，心为依禅毕竟空。陆子坛前春古淡，葛洪井上雨青葱。茯苓乞与杨员外，谁复缄诗过浙东。  

○游华藏寺  

湖上乱峰如髻鬟，湖边才子驻春鞍。霜余鹦鹉沙汀浅，日落麒麟墓道寒。古壁风篁无尽意，清尊云海有余欢。远游未羡鸱夷子，直向飞仙乞羽翰。  

○驯鹭  

孑然驯鹭雪霜明，下濑求鱼自在行。碧玉灯檠双足瘦，白麻衣袂一身轻。海鸥见事应何晚，凡鸟题门也不情。输我鸳行旧俦侣，举头寥廓总云程。  

○题雪景三香图二首  

春雪无声入画堂，东风浑似北风凉。祇缘何逊题诗少，信是徐熙落墨强。青鸟下迎罗袜步，苍髯来近玉台妆。匡庐也入幽闺梦，睡里山花各自香。  
雪羽飞来雪意浓，国香狼藉暝烟丛。倩谁与剪吴淞水，爱尔能吟柳絮风。翠袖佳人玉跳脱，平头奴子锦熏笼。剑南画手看前辈，着粉施朱或未工。  

○范以善云林清远馆  

华阳 【一作「云林」。】 范监居幽眇，不到玄窗未易逢。山气半为湖外雨，松声遥答岭头钟。常闻神女骑龙过，亦有仙人控鹤从。安用乘流三万里，小天元在积金峰。  

○庐疏斋集 【并序。】  

卢疎斋集，宣城校官本，读之一过，生气凛然。有怀哲人，援笔而赋。  
人物西清第一流，曾看绣斧下瀛洲。难求冀北千金骨，空载江南数斛愁。小谢梦无青草句，大苏诗有景苏楼。敬亭依旧蛾眉月，付与卢敖 【一作「骑鲸」。】 汗漫游。  

○书东坡先生画像  

峨嵋秀色杳难攀，玉局仙人不受闲。南斗日躔 【一作辰。】 韩吏部，西湖风气白香山。宁 【一作从。】 教刺舌奸邪党，可惜低头侍从班。试 【一作更。】 问东坡铁柱杖，于今海上未曾还。  

○经碧浪湖奉怀吴兴公  

湖水秋空玉色匀，蒹葭纤 【一作残。】 雨上 【一作洒。】 纶巾。重来羊岘谁沾泪，却顾龙门不见人。独放酒船寻鲙具，谁容狂客吐车茵。西风白羽元非用，只为人间苦 【一作善。】 障尘。  

○舟次滆湖用柳博士梦薛玄卿诗韵寄倪元镇兼怀郑明德  

远思重逢茅小君，香销酒尽路三分。五湖归思浮天水，一霎秋阴过雨云。柳子篇章浑可法，花奴弦索共谁闻。惟应自洗唐溪石，填得金泥小篆文。  

○次韵刘伯温御史春游  

草木幽馨涧道微，白云柱杖去如飞。独寻玉女洗头处，相伴仙人采药归。几迭翠微深杳杳，一帘红素乱霏霏。何堪酒债兼诗债，老却江南白苎衣。  

○题范德机编修东坊稿后  

一编上有东坊字，惭愧诗中见大巫。直想瘦生如饭颗，竟从痒处得麻姑。咸池水浅孤黄鹄，空谷天寒病白驹。拟共风流 【一作「西风」。】 接尊酒，祗愁尘土没双凫。  

○二月病怀  

煮药香中听雨眠，都缘未熟养生篇。雪消春水深三尺，日上花阴过几砖。世事悠悠高枕外，衡门寂寂暮霞边。自惭病鹤摧颓甚，却顾云霄意悄然。  

○吾爱吾庐  

吾爱吾庐聊复尔，眼前白石与苍苔。水从林木阴中过，风自房 【一作帘。】 栊曲处来。薄有余情归竹素，竟 【一作都。】 无长物受尘埃。先生闭户成真 【一作「真成」。】 懒，诗债敲门不厌催。  

○乙亥二月还钱塘书怀寄刘师鲁  

黑头时与王孙别，春草又生天一涯。贫甚冯驩犹有铗，归来丁令已无家。葑田湖窄残舟 【一作「游船」。】 少，墓道山荒剩 【一作坟。】 屋斜。还忆菌巢书数卷，雪麋应护手栽花。 【雪麋，玄洲白犬名也。】  

○答杨廉夫  

黄篾楼中惟饮酒，楼下长沟凫雁多。溪头桥断浮青草，湖面风来生白波。馋奴竟煮脱■〈衤朋〉笋，老鱼戏唼如钱荷。诏书宽大到海角，河北饥民 【一作氓。】 争倒戈。  

○十二月五日雪晴 【丁亥。】  

日光玉洁千峰立，快雪晴时一气凝。当昼炉亭催扫巷，犯寒鱼榜借收冰。松皮石裂号饥鼠，窗隙尘消触冻蝇。青茁菜芽浑可爱，倩谁春餤卷红绫。  

○送郑明德适越  

四十日春廿日雨，问花随柳意茫然。竹根卧瓶高笔冢，灶下生薪连术烟。茅家名余铁炉步，龙井气胁金沙泉。稽山酒船速回棹，迟子归来烹蕨拳。  

○虞先生送张元朴回龙虎有云麈尾每怀张外史鹅群今属薛玄卿元朴索次韵  

想见先生戴笠行，黄茅冈上看阴晴。承闻祖道同疏傅，鄙说还乡似长卿。海内好诗元自少，江西行李不嫌轻。谪仙爱与元丹语，烟子而今亦有名。  

○铁笛道人新居曰书画船亭作诗以寄  

苏州去访扬雄宅，近水楼居似月波。东府官曹知者少，西山爽气望中多。台招天上仙人凤，池养山阴道士鹅。谁和凉风吹铁笛？莫愁艇子柳枝歌。  

○新栗寄云林  

朅来常熟尝新栗，黄玉穰分紫壳开。果园坊中无买处，顶山寺里为求来。囊盛稍共来禽帖，酒荐深宜蘸甲杯。首奉云林三百颗，也胜酸橘寄书回。  

○答董子羽见寄  

清都闻已住多年，鹤驾鸾骖与后先。阊阖五云宫树暖，蓬莱初日羽衣鲜。神仙翰墨唯皇象，史馆人材总孟坚。天上春风如旧识，殷勤吹送寄来篇。  

○秋词 【此首重见《梧溪集》。】  

香散天街静玉珂，水台风殿夜如何？星从河汉淡中落， 【一作没。】 秋在梧桐疏处多。鸾影不曾离宝鉴，蛛丝先已坠金梭。君王茧馆询遗事，却拟銮车共载过。  

○吴兴舟中  

苕溪斫鲙腹偏腴，取酒乌程清若无。最怜杨柳破二月，绝胜蛾眉游五湖。船头濯足畏鱼淰，港口卸帆惊鸟呼。林峦在处着舟楫，傥有剩田吾欲租。  

○题彭大年祷雨诗卷和仲举韵延佑己未开玄道院作  

羽衣秋薄剪湘荷，茅屋山宫补绿萝。白石资方青饥饭，洪崖借乘雪精骡。松云暖忆春游岳，冰草寒怜晓渡河。使节南归如见念，峰头笙鹤好相过。  

○次韵题吕氏园馆  

因向云间求二陆，西施浦口弄云沙。东风勒住螭头舫，湖雨吹开茧粟花。到处华房通曲密，旧时醉墨悞攲斜。一声歌板银瓶侧，亦见玉童双髻鸦。  

○再次韵沙剌班郎中春游二首  

杨柳三眠午未醒，杨花飞雪散星星。海中蜃气春浮岛，月下胎仙夜降庭。尺素书来云锦织，紫鳞跃处浪纹腥。楼前政有三株树，剪断西山一半青。  
邻近桃源鸡犬家，不缘迷路得看花。衣裳总湿三危露，服食惟消五色霞。鹤冢浪磨崖上字，渔舟潮阁渡头沙。石盘棋子都狼藉，莫向人间问岁华。  

○八月十五夜待月  

移床露坐闲临水，浴鹄湾头足芰荷。秋已平分催节序，月还端正照山河。老怜宋玉生悲思，狂忆桓伊作浩歌。云汉茫茫一巵酒，白头惭愧古人多。  

○春将过半病怀索莫惜无可与言诗者得句自遣山泽癯者云  

一一花栽绕屋庐，半春多病意何如。缘诗太瘦终无补，与酒全交渐要疏。砚席留香非长物，斋庖得笋是佳蔬。鹤群呼唤来同饮，新绿溅溅已满渠。  

○女仙江静真碧游仙词  

衣剑符图有子传，生如孤凤蜕如蝉。方留橘叶聊供母，谁信桃枝已得仙。 【张桃枝，汉司隶校尉朱寓季陵母也。行阴德久，闻在易迁，得为侍郎，事见真诰。】 萧索帘帏通素月，玲珑环佩曳空烟。麻姑坛上花姑老，相共乘鸾欲着鞭。  

○碧筒饮  

采绿谁持作羽觞，使君亭上 【一作「竹林人共」。】 晚樽凉。玉茎沁露心微苦，翠盖擎云手亦香。饮水龟藏莲叶小，吸川鲸恨藕丝长。倾壶误展淋郎袖，笑绝邪溪窈窕娘。  

○上京赐宴王眉叟有诗次韵  

从事何缘过草堂，行都遣赐玉壶方。远劳使者红尘骑，烂煮仙家白石羊。中圣敢辞千日醉，承恩独许四明狂。金茎剩有三清露，润及葵心向太阳。  

○凤凰山怀古  

江右夷吾浪得名，豫州英概亦沉冥。夕阳枯木山如赭，秋雨荒台草自青。汉苑玉鱼谁复葬，昭陵石马亦无灵。可怜白发商人妇，犹向灯前话《后庭》。  

○次孙大方仙兴诗韵  

仙仗来时瑞雾屯，真人玉女侍灵轩。亭亭珠穗香烟直，烂烂扶桑玉色温。花雨扫尘鸾帚湿，岛云承袜蜃楼昏。至今星斗天坛夜，望拜青都虎豹门。  

○送人之茅山  

桃竹齐眉草屦柔，江云晓湿木棉裘。茅山一去五百里，楚月相望十二楼。林下甑香黄独月，松根鉏冷茯苓秋。药瓢料得归来满，多病微躯我亦求。  

○雨怀郭子昭御史  

洞户霾云昼不开，大茅南面水萦回。深山此日蛟龙喜，旧雨故人骢马来。涧道浮槎高寄树，石幢阴篆湿生苔。销愁底用金陵酒，剩引洼尊枕瀑雷。  

○寄倪元镇  

雨水初寒雪复作，春风相欺何太颠。谁依井灶皆兽迹，独拥书册犹鸢肩。枸杞埋根乍难斸，樱桃放花殊可怜。贺监宅前旧游处，快放柳条维酒船。  

○次韵元镇见寄  

衣桁常容蛛网悬，石床浑让女萝牵。道术何烦孔郎祀， 【一作庙。】 屋庐政用郗超钱。泉崩涧底归樵路，雨压厨头蒸术烟。谁见西邻拆书夜，一枝风竹鹁鸠眠。  

○怀茅山  

我有草堂南洞门，常时行坐虎同群。丹光出林掩明月，玉气上天为白云。遥忆田泉洗苍朮，更思陶涧采香芹。归来闭户偿高卧，莫遣人书白练裙。 【《西湖竹枝词》序称伯雨诗俊逸清澹，侪辈鲜及，有如「丹光出林掩明月，玉气上天为白云。」不目之为仙才不可也。】  

○梅雪斋雅集分题得酒香  

醲郁芳香味更严，瓮间飘满读书帘。绝胜金鸭熏花气，错认山蜂酿蜜甜。三嗅初令消渴止，一中定扫宿酲淹。醉翁鼻观还亲切，不待狂僧写布帘。 【唐僧怀素有草书《布帘帖》。】  

○次韵答吴兴黄伯成  

行尽松阴黄叶株，三叉路口问茅庐。青山对语惟扪虱，落日催归独跨驴。土木形骸嵇叔夜，波澜文字木玄虚。残年记得相存问，莫道天寒无鲤鱼。  

○赠别休休庵了堂上人  

老僧十年不出户，袈裟搭架风披披。祖衣留在阿兰若，佛法传过高白丽。客床雪炼一瓯茗，经藏苔昏三尺碑。不向旧房看偃盖，卷中原有古松枝。  

○春溪晓渡  

怪底朝来云气升，雨晴洗遍碧碐磳。山腰行李去未远，谷口人家呼渡应。彷佛箫台凌凤吹，安排春水理鱼罾。卧游已惬平生志，深负床头六尺藤。  

○云林席间怀铁笛简草堂  

花朝无花也可怜，桃李矜持不作妍。烂听雨声眠白昼，梦乘艇子上青天。闲居尚庶浮云志，老病难趋卜夜筵。绛帐先生惟寂寞，后堂自理琵琶弦。  

○丹阳道中观稼  

行遍山东黄叶村，纵横草路细难分。荒鸡户暗蟏蛸月，落雁天黏■〈禾罢〉稏云。下泽车傍悬酒榼，延陵词畔读碑文。空山更觅牛羊径，入兽依然不乱群。  

○邓学可留榖城戴尧文许雪中书寄二友  

钩帘坐对西山雪，菌阁前头正向阳。剡水当时元有戴，榖城今日可无张。披云松树鳞鳞湿，瞰屋山泉角角方。染就绿霞春帖子，不妨青鸟便衔将。  

○赋西塞山送赵季文湖州学录  

往来苕霅旧山川，流水桃花思杳然。溪女浣纱春雨后，仙人把钓夕阳边。渔歌未用朝廷觅，惠政先由隐逸传。不信青衫涴尘土，水晶宫里住三千。  

○风雨近寒食未已  

一榻清寒恋旧毡，无言桃李不成妍。柳长渐碍螭头舫，雨重浑迷卵色天。谁向侯家分赐烛，自依丹井食新泉。海南上巳才登冢， 【见坡语。】 忍待晴泥扫墓田。  

○和马伯庸御史春游  

山巾垫角雨仍斜，岁岁春风换鬓华。湖口水香鱼 【在藻，江南】 【括号内字原缺，据影写元刊本《句曲外史集》补。】 食冷客思家。鹫峰扫石翻经叶，龙洞分符调井花。 【游骑却归】 【括号内字原缺，据影写元刊本《句曲外史集》补。】 城郭暮，醉红犹带脸文霞。  

○次韵张仲举题宋周汉国公主甲第图  

主家楼观蔚参差，想是当年全盛时。宫草细分乘辇道，林花深隐泛舟池。瑶台仙去尘生海，甲帐神来风满旗。好在画图留胜迹，五云长护鹤笙祠。  

○广陵有寄璚花诗丐余次韵  

未信人间日易斜，携春来问列仙家。情知后土无双树，迷杀江都是此花。芍药谩吟红茧粟，璚儿从眄玉兰芽。一壶 【能共】 【「能共」二字原缺，据影写元刊本补。】 樊川老，醉写乌丝侧帽纱。  

○自笑  

自笑摧颓如病鹤，羽衣仍复会婆娑。已裁斑竹将扶老，更剪蟠枝作养和。骤雨欲来移蚁穴，落花多罢分蜂窠。裹头 【多上】 【「多上」二字原缺，据影写元刊本补。】 春官老，不道丘园自一科。 【唐有高蹈丘园、逸伦、屠钓等科。】  

○送朱伯贤茂才之金陵  

句容山邑长官清，此日况逢贤友生。案牍劳人烦慰藉，风尘为客话经行。宽裁白苎游萧寺，近觅青骡过冶城。能赋锺英怀古昔，一时骢马尽知名。  

○题陈琳摹董源渔乐图  

小笔谁临北苑图，兰亭玉枕最难模。连峰秀树□□□，□□荒云远欲无。泊向小孤缘爱石，望从青草别名湖。□□□□如相借，暂卸南风十幅蒲。  

○孤山即事  

笑抚湖山迹易陈，先贤祠宇一番新。玉鱼蔓草多无主，白鹄秋天迥有神。曲港穿冲花外骑，赤阑扶约水边人。冈头□□枯梅枿，独是先生肺腑亲。  

○素华台  

素华台榭压昆丘，况近仙家十二楼。白里深蟠龙虎气，空中遥接凤凰游。瑠璃研水偏盛月，云母屏风不隔秋。姑射山中有冰雪，神人愿与国同休。  

○六月六日步过白莲峰眠食尽日而回  

沥沥阶除走暗泉，入厨新溜动厨烟。早来燕坐斋中饭，梦在山光寺里眠。石脚尽盘千个竹，树头未动一声蝉。此中长日谁为伴？海岳庵诗在枕边。  

○猿臂笛  

三峡家山已隔生，一枝玉骨尚堪横。攀援远似穿云曲，吟啸高于喷竹声。栗叶霜黄天竺梦，梅花春老玉关情。伶伦且为相娱乐，谁问将军善射名。  

○夏商隐还京师  

扈跸行营三十载，王门不肯曳长裾。闲从甪里先生饮，与说圯桥父老书。花外飞丸红叱拨，月中采药玉蟾蜍。残骸尚有刀圭分，会向南山访弊庐。  

○和率性大涤十咏 【录六。】  

云根石  
龙洞  
凤洞  
翠蛟亭  
丹泉  
天柱峰  

△云根石  

石色斑斑野鹿胎，石身浑裹夜明苔。直将瑞气穿龙洞，不比游尘汗马嵬。岩下松枝同不朽，月中鹤驾合频来。君看怪石英雄坐，寂寞于今卧草莱。  

△龙洞  

怪石蜿蜒驱不动，自从开辟镇重坤。雨声多在南山殷，云气都令白昼昏。百尺潜虬窥海眼，一杯流水浸松根。有时急□天符下，故遣灵人夜叩阍。  

△凤洞  

第几峰前苍玉洞，何年于此凤求皇。梧枝宿久毛皆变，竹实餐多髓亦香。露湿紫苔春似锦，月明丹穴夜生光。我亦鹓行旧俦侣，云中有路共回翔。  

△翠蛟亭  

谁见苍龙劈石开，此峰元自胜飞来。阑干截断山头雨，赑屃翻将地底雷。寒甚祇疑云是雪，霜余每恨叶成堆。坡仙独对无言说，惭愧搜诗日几回。  

△丹泉  

涵渟万象一泓中，欲探灵源未易穷。丹窖久埋泉眼赤，珊瑚长浸石头红。评来水味羞杨子，收拾砂床赠葛洪。一醉流霞三万日，年年分给羽人宫。  

△天柱峰  

此峰屹立浩无前，信是人间别有天。铜柱何烦天北际，蓬山宁在海东边。采樵巨蒻多无骨，捣药灵禽或是仙。老我不能为狡狯，峰头看月几回圆。  

○祀五先生景行莫君为遨头诗以记之  

洛中诸老今谁识，饮少年高听细论。百五日前花送雨，十三楼下水侵门。岭霞栖向仇池穴，春鸟啼将蜀客魂。方外归来羞秃鬓，也容乡社割鸡豚。  

○金陵僧来闻笑隐住持事繁风雨有怀  

忆曾共坐翻经石，语我松华压酒方。一自宜城居辅国，几时天竺话连床。栖栖春草元桑楚，历历风铃替戾冈。乞得江东今夕雨，与君聊洗梦中忙。 【后魏沙门法果为辅国宜城子，加侯封。盖浮屠爵秩之始。】  

○闰三月三日北山看花不与盟  

应笑黄花厄闰时，后三仍复负芳期。老无刘几簪花分，闲有陶潜止酒诗。榖雨林中先紫笋，郁罡山口足黄鹂。韩湘自倩奴星去，袖得瑶台第一枝。  

○形影  

形影胡为乐此留，山川映发思绸缪。歌长杯酒毋多酌，世短何人第一流。弟子受经犹北面，樵青分屋自西头。下方悞识金银气，直倚崆峒一剑秋。  

○古意  

吴绫光纚纚，织成鲸掉尾。美人不敢裁，恐触波浪起。  

○夜思  

空山嘈夜雨，幽人坐惆怅。今夕楚涧泉，明日秦淮浪。  

○奚官洗马图  

曾侍赤墀东，天池看浴龙。晚凉湖上梦，犹立柳阴中。  

○玄洲唱和 【并序。录二。】  

茅山玄洲精舍，左右真仙古迹曰菌山、罗姑洞、霞架海、鹤台、桐华源、玄洲精舍、紫轩、火浣坛、隐居松、玉像龛。至治二年壬戌岁道吴兴溪上，与松雪学士倡和十绝以记其处。仍书刻石，以为山中故事。  

罗姑洞  
鹤台  

△罗姑洞 【事见《真诰》。】  

九疑得道女，受事易迁家。诗赠金条脱，人逢萼绿华。  

△鹤台  

静夜飒灵风，神君语帐中。至今双白鹄，时下五云峰。  

○王若水梨花山鹊  

山鹊语查查，惊飞白雪花。清明人载酒，寒食客思家。  

○芍药白兔图  

妥帖红云朵，迷离玉兔儿。扬州行乐地，惆怅鬓成丝。  

○烟梅睡雀墨戏  

珍偶偏怜琼树，寒香漠漠纷纷。谁见罗浮月黑，一枝同梦梨云。  

○绝句  

二山环合一水，中有老木参天。不着幽人草阁，谁收无限云烟。  

○湖州竹枝词  

临湖门外吴侬家，郎若闲时来吃茶。黄土筑墙茅盖屋，门前一树紫荆花。  

○西湖竹枝词  

光尧内禅罢言兵，几番御舟湖上行。东家邻舍宋大嫂，就船犹得进鱼羹。  

○腊尽  

小雪初晴腊尽时，无穷梅柳怨开迟。人间不觉春来早，只有吾家布被知。  

○山中客夜  

鞍马南州五日程，岂知物外有茅亭。尘埃暑困人如醉，月露夜凉天亦醒。  

○元统元年冬十一月句曲外史菌山巢居成制十小诗以自见录呈华阳隐居资一捧腹 【录四。】  

望见飞檐松杪花，下盘阴洞石聱牙。老樵迷路疑 【一作惊。】 相问，若个江东道士家。  
谷中仅仅 【一作有。】 一巷住，坛上累累白 【一作「唯余数」。】 石陈。杖随流水过邻舍，席与长松分主宾。  
但倚茅君为座主，从称外史作官衔。道家六经发愿写，深向石头藏一函。  
屋壁 【一作头。】 置书碑版多，雄 【一作白。】 虹光怪凤凰阿？ 【玄洲地名。】 看到空 【一作深。】 山十日雪，灶突无烟奈尔何。  

○松下渊明为郑明德作  

归来不为督邮轻，自为松根长茯苓。博浪金椎拈不起，倚锄却读相牛经。  

○次韵答萨天锡见寄  

推敲指点据吟鞍，苦为搜诗梦不安。谁会凤凰台上意，手挼黄菊看钟山。 【外史诗又载：台掾萨天锡求识予面，而之燕南。八月十四夜风雨，宿菌阁绝句七首，明日追送之，其一首云：「巡官畏虎盛前呵，惊动燕山萨照磨。剪烛对床诗未稳，从渠醉尉问谁何？」又云：「内台最近燕南幕，博士台郎有此除。山泽何当大人赋，寄声多谢马相如。」与此诗同是天锡在南台时所作。】  

○凌波仙  

春云如水碧粼粼，谁见凌波袜上尘。洛浦湘皋都是梦，手中花是卷中人。  

○仲穆墨兰  

滋兰九畹空多种，何似墨池三两花。近日国香零落尽，王孙芳草徧天涯。 【叶静斋《草木子》云：赵仲穆者，子昂学士之子，宋秀王之后裔也。能作兰木竹石，有道士张伯雨题其墨兰诗云云。仲穆见而愧之，遂不复作。】  

○偶成  

黄篾楼中枕书卧，双鹤交鸣惊梦破。青天坠下白云来，卷帘一阵杨花过。  

○墨海棠  

汉宫愁绝冷■〈赤垔〉■〈赤支〉， 【一作「烟枝」。】 一蘸刘郎两鬓丝。甲帐夜寒银烛冷，六铢云帔独来时。  

○东坡书蔡君谟梦中绝句二放营妓绝句三虞伯生题四绝于后真迹藏义兴王子明家要予次韵凡九首  

日将公事湖中了，醉入重城列炬明。自古大藩财赋地，古人偏得赋闲情。  
谢女娇吟雪比盐，北台马耳见双尖。衲衣政索歌姬笑，不道春寒绣被添。  
写韵轩中尘不惊，与谁同蹑凤凰翎。彩鸾可惜情缘重，只合清斋写道经。  
钗头新绿荔枝红，那与江桃色味同。闻道端明新进谱，一时殿阁起熏风。  
香辟春寒玉辟尘，流苏斗帐醉和春。一双明月都无价，寂寞人间第一人。  
江南在处烟波好，浪迹先生不上船。近就阖闾城下宿，可怜霜月夜娟娟。  
青城樵者一衰翁，写罢乌丝满袖风。消得玉堂金砚匣，至今传入画图中。  
初碾龙团怯醉魂，分茶故事与谁论？纤纤玉腕亲曾见，祇有春衫旧酒痕。  
白公种竹苏公柳，谈笑功名后世夸。依旧葑云三万丈，断桥谁与筑堤沙。  

○山中  

一枝石瘦如麐角，六出花开似麝脐。随意莓苔一杯酒，也胜骑马听朝鸡。  

○桂枝词  

桂树丛生枝婀娜，糁粟黄云欲成朵。熏醒秋衣懒下床，金蟾囓断烧香锁。  

○马远小景二首  

柳未藏鸦雪未消，春衫游子马蹄骄。去年沽酒楼前路，错认桃花第一桥。  
玉砂卷海白模糊，千树梅花扫地无。仿佛水仙祠下路，金枝翠带不胜扶。  

○缉熙殿御制墨梅诗帖  

宣和妙赏缁衣句，传在夷门作胜谈。行殿春风四十载，玉妃终老向江南。  

○楼居春晓望玄圃 【时寓杭州开元宫。】  

子晋新宫倚太霞，绕湖烟火万人家。观台一面无人处，日出烟销都是花。  

○遵道竹枝  

篔筜谷口白云生，云里琅玕万玉声。惊破幽人春枕梦，一窗斜月半梢横。  

○避暑图  

雪藕冰盘斫鲙厨，波光帘影带风蒲。苍生病渴无人问，赤日黄埃尽畏途。  

○修竹士女图  

空谷佳人玉佩珰，琅玕斜搭领襟长。杜陵野老多才思，解道风吹细细香。  

○题鹤亭所藏马图  

九霄天马俱龙种，四十万蹄云锦斑。一自渔阳鼙鼓后，不知几个到骊山。  

○吴兴道中二首  

眠溪大树不见日，牧鹅小儿兼钓鱼。南风相送玉河口，舟子饭时吾读书。  
扁舟偶趁采樵风，题扇书裙莫恼公。何处人间无六月，碧澜堂上雨声中。  

○明德游仙词十首用天柱山传来依韵继作云林道气者观之亦足自拔于埃壒矣 【丙戌四月廿日。】  

白玉之盘沧海东，苍苍下视远如空。请看端正山河影，不满坳堂杯水中。  
鸿宝枕函云积迭，芝台炉火暖氤氲。子能试吃青精饭，我亦聊书白练裙。  
夜久扶桑海色分，珠宫望拜赤龙君。洞庭未省君山在，元是昆仑一朵云。  
藤萝石上寻长迹，金粟图中见小身。抖擞几重衣裓看，情知不□散花人。  
庞见《霓裳》舞广庭，罢看三十九章经。道人腰着金鸦嘴，自向松根洗茯苓。  
右股清池足沤麻，池中肥水是松花。早知魏帝一丸药，肯信东门五色瓜。  
耻作深山服食仙，伐毛洗髓故依然。木兰坠露研朱写，只写南华《秋水》篇。  
脚底琴生三尺鲤，袖中阿母一双桃。别时身动凌波袜，烂月如银照夜涛。  
眼中自小薄蓬瀛，日日双飞下始青。□□明窗尘仿佛，定知草创大丹成。  
玉格金科自有期，赤城何待远寻师。壁梭也解为龙去，樵斧如何只看棋。  

○听琴图  

袅烟石壁对孤桐，与和长松瑟瑟风。不为野夫清两耳，为君留目送飞鸿。  

○史局先生示以季境□□赠行卷辄题一绝卷锦 【丁亥。】  

校书苦借青藜杖，下马笑拈金屈巵。好是淮南师弟子，钱唐相见落花时。  

○三香图  

凌波仙子尘生袜，空谷佳人玉炼容。不奈天寒风露早，日高犹傍锦熏笼。  

○绝句  

白足过桥三峡雪，苍头吹笛满林风。狂花也有凌霄意，飞上松颠烂熳红。  

○题理妆士女  

谁见新妆出绣帏，辛夷花下六铢衣。莫教蜂蝶知踪迹，闲与邻娃斗草归。  

○玄览堂绝句  

帘栊低亚小梅枝，快雪时晴绿满池。铃索不摇鹦鹉睡，客来假寐亦多时。  

○题张溪云画钩勒竹  

为爱风篁手自摹，不烦把烛倩官奴。须当白战篔筜谷，羞杀江南没骨图。  

○金人出猎图  

小队鸣笳晓出围，地椒狼藉兽应肥。上皇久厌猩羊粉，故遣萧郎击豕归。  

○灵岩寺  

我欲搜林觅砚材，谁将奇石半岩栽。胸中故有涵空阁，好借君王避暑来。  

○次韵怀友  

秋衣零落补纫多，剪尽西兴半亩荷。寒到故人殊未到，不消湖上雁来过。  

○春菜  

土甲离离宿雨痕，畦蔬小摘当盘飧。红绫饼餤残牙齿，合向岩头嚼菜根。  

○春药  

紫甲红牙玉满阑，时分花雨润斑斑。茯苓乍可来归笼，远志从来不出山。  

○登善精舍葺治苟完七小诗以写予怀 【录四。】  

故山破屋谁来补，辛苦经营拾燕泥。几树桃花相送老，不消更着子规啼。  
涧中采石重铺径，坡上移花小筑墩。深结云岚为保障，剩培松竹当儿孙。  
梓柳都移五十栽，稚松千个绿毰毸。旁人莫笑千年计，万一他时化鹤来。  
玉钩桥水如凝碧，才过床头写瀑雷。恰是东风太薄劣，逆流花片出墙来。  

○云林画  

望见龙山第一峰，一峰一面水如弓。水边亭子无人到，犹有前时蹑屐踪。  

○李商隐学仙  

谁云有分不关情，沦谪千年为底名。消得权儿羊浣布，诗中唯数玉溪生。  

○京师答薛玄卿  

重重城阙乱烟花，只拟将身乞酒家。试听御沟冰下水，与君持底驻年华。  

○三衢道中三首  

大溪中道放船流，船压山光泻碧油。三百里滩攲枕过，买鱼酾酒下严州。  
东风恶剧雨飞花，被底春寒水涨沙。兰茝溪香小回首，一峰晴雪是金华。  
界道飞流山翠重，杜鹃无语杜鹃红。归人一舸贪新水，浑堕丹青便面中。  

○灯花联句 【并序。】  

永嘉李季和自金陵持赵凉公书来，累宿菌阁下。十月三日夜，天始霜。殊寒，两灯并作花，遂联句于酒间。  
星阁迎寒閟，霜钟动夜摐。 【孝光。】 酒深燔朮火，漏下续兰釭。寸草荧芝小， 【雨。】 丹葩瑞带双。金枝交婉娈， 【孝光。】 银粟乱鬃鬞。■〈虫葛〉结飞蛾笑， 【雨。】 膏融吐凤愯。汞珠光透镜， 【孝光。】 火齐幻垂幢。的的辉青琐， 【雨。】 淫淫飐玉缸。烛龙擎紫盖， 【孝光。】 翘燕缀红■〈豆双〉。邻眼书窥隙， 【雨。】 仙眉墨晕窗。狂吟心蘂发， 【孝光。】 喜听足音跫。折堲 【见管子。】 风吹座， 【雨。】 钩帘月堕江。青藜如见遇，挥手出纷厖。 【孝光。】  

○神光楼与郑明德联句  

藏书地肺穴，归巢湖领山。秋清蒹葭露， 【佑。】 水落芙蓉湾。虫飞烛见跋， 【雨。】 鹤唳棚上擐。桂丛岂充隐， 【佑。】 草间斯投闲。脱帻鬓俱秃， 【雨。】 哦诗意殊悭。惊飙搅坠叶， 【佑。】 疏棂袅丛蕑。炉温夕熏罢， 【雨。】 汀寒夜舟还。瀛屿倚突兀， 【佑。】 海图挂斓斒。熊经谅方煦， 【雨。】 豹隐知难攀。遥闻城门柝， 【佑。】 却抚刀头环。濡毫沥蟾滴， 【雨。】 拄颊挥鱼颁。 【佑。】 倚墙童齁熟， 【雨。】 覆杯酒肠孱。神光出葭菼， 【佑。】 澄怀斩茅菅。气存验当宁， 【雨。】 道充甘抱关。腥腐孰不死， 【佑。】 伐洗我独顽。仙从琴心舞， 【雨。】 圣视鼎胙攽。 【黎明官祭和靖祠。】 出处匪异致， 【佑。】 躁静难同班。渊宅鉴朝气， 【雨。】 天游涤神奸。缅昔郿坞筑， 【佑。】 余此巾■〈木田〉殷。 【雨。】 并乏麦饭飨， 【佑。】 益重黎甿瘝。两弹闻鹃血， 【雨。】 重洒化鹤潸。穷阎劫灰聚， 【佑。】 故国亡诗刚。于焉遁葛井， 【雨。】 岂徒慕商颜。茹芝腹能实， 【佑。】 饮菊姿逾娴。披云陟砢硪， 【雨。】 临池漱潺湲。神鲤破网出， 【佑。】 乳狸据裀跧。 【雨。】 烟际挐画鹢， 【佑。】 掌中餧白鹇。去乡吴音■〈骨臾〉， 【雨。】 支颐越吟艰。一世更聚散， 【佑。】 多岐重忧患。暌违隔风雨， 【雨。】 空闻佩珊珊。 【佑。】  

○集太白语酬僧净月  

主人碧岩里，为余话幽栖。真诀自从茅氏得，风流还与远公齐。满堂空翠如可扫，而君解来一何好。白玉麈尾谈重玄，琉璃砚水常枯槁。苍苍云松，拂彼白石。世人闻此皆掉头，就中与君心莫逆。袖拂紫烟去，空中闻天鸡。借问苏耽鹤，早晚向江西。 【铁崖先生跋曰：予观贞居子集句诗，政如冶城铜像，捧额珠莲座于长干也。可宝可玩。太白见之当曰：吾锦千万机，衣被天下，诗人乌得割截如此，贞居子其慎取之哉！勿俾责偿也。会稽杨维祯跋。】  

○集王摩诘书语六言二首  

寒犬吠声如豹，夜春相应疏钟。华子冈头清月，照人独坐山中。  
夜深僮仆静默，月明辋水沦涟。独与山僧饭讫，寒林远火初然。  

***◆筠溪老衲圆至（筠溪牧潜集）***  

圆至，字天隐，别号牧潜，高安姚氏子。少习举子业，去为浮屠，得法于仰山钦禅师，驻锡建昌之能仁。所著有《筠溪牧潜集》，方虚谷为之序，天目洪乔祖题其后曰：天隐远权要，避名誉，徧历荆、襄、吴、越，积览观之富，益静定之光，二三千言，经目辄记，故其为文赡以奥。其诗虽所存不多，而风骨自见。如《送才上人往湖南》云：「竹枯湘泪尽，花发楚魂香。」《富塘》云：「亦供贫者乐，独以富为名。」《寄志胜上人》云：「瘴月人南去，花时雁北飞。」《弘秀集》中，不多得也。  

重登牛头峰  
雪  
送勤灭宗  
赠玉龙曾道士画龙头  
次韵陪星子胡主簿游报先寺  
送建昌黄绮秀才踰淮教授  
义冢科  
次韵答许府判见嘲诗癖之什  
雪后荆林道中  
小汊  
胡卢  
吴王庙  
送宗岳归青莲  
逢故人  
元夕观傀儡  
芳塘  
寄恩以仁  

○重登牛头峰  

霜叶黄蝶飞，崖泉白蛇挂。行行寻故迹，往物已屡化。高步万石上，独立一木下。悠然顾吾影，残日在林罅。古来遗世士，泯观混真假。所视既已齐，乘险意亦暇。智愚相与夺，得失纷代谢。吾欲营力耕，穿岩树茅舍。  

○雪  

窗鸣风片乱，溜冻冰条直。夜久忽无声，傍檐时淅沥。青薪焰方吐，红灯花欲滴。闭阁有余温，蒙衾兀重席。  

○送勤灭宗  

出家旅殊乡，同里为骨肉。况乃情所厚，而兹忽分躅。清霜雕广野，露立冻群木。日暮行子身，溪谷映餐宿。吾闻含德者，凝视养玄瞩。疾进气虽锐，久践途乃熟。岁晏能复来，青灯共寒屋。  

○赠玉龙曾道士画龙头  

乖龙逃雨走，急落西山陬。缩入画仙笔，雷公不能搜。画仙有墨池，尺水涵十洲。俗龙作玄骨，骑入尘寰游。我求写龙真，画仙许我否？形全恐飞去，为君且画头。  

○次韵陪星子胡主簿游报先寺  

木栖与渊蟠，所性各有适。顾余丘壑恋，大药不医癖。青山亦可人，乍见如素识。森然一窗下，献此万丈碧。簿领三秦英，轩昂谢尘迹。壮龄已迭组，旧阀况列戟。洁身粉黛侧，僧榻群面壁。国鼎笔可扛，天机锦自织。停骖偶相值，顾问借颜色。东风吹芳原，众卉竞春日。远郊农饷起，烟屋香芋栗。牛鸣雨陇寒，释耒泥溅膝。良时一游豫，能不念民疾。二宫山水窟，屦钵恬食息。含羞目崭绝，讵意陪履屐。终期凌苍巅，一视空八极。  

○送建昌黄绮秀才踰淮教授  

还山羞听紫芝歌，旅馆千门讲四科。绛帐未悬知己少，黑裘渐敝阅人多。秋风白下沾巾别，落日青淮照影过。莫对饭盘嗔苜蓿，桑榆虽暖易蹉跎。  

○义冢科  

城阙千棺瘗此斜，古堆新穴满平畬。春丛乱哭鳏寡鸟，雨树杂开啼笑花。散骨已枯苔作肉，痴魂犹认土为家。何人薄暮焚钱去，风卷残灰满柏丫。  

○次韵答许府判见嘲诗癖之什  

君不见蓬莱仙人五云深，兴来忽起尘寰心。手拈造化作一剧，世上瓦砾皆黄金。又不见珠宫灵娥睡新起，赛吃云浆赌骰子。蓦然发笑成电光，不料阴阳嘘颊齿。道人文章亦如斯，落笔心手不相知。岂如曲士拾蠹纸，尧桀满腹堆群疑。愿君闭口毗耶室，竺贝孔韦皆长物。着鞭捷出灵运前，莫斗生天斗成佛。  

○雪后荆林道中  

冷风寒柳闭千门，柳外啼鸦聚晚群。残日晖晖烘雪气，徘徊半岭作晴云。  

○小汊  

麻骨灯明竹壁疏，更深人语在茅庐。开篷缘岸去沽酒，点火拨船来卖鱼。  

○胡卢  

胡卢河畔洗毡裘，日日花香满水流。嫁得夫郎爱官职，去随太子取交州。  

○吴王庙  

吴王庙近水边山，壁上雕青鬼臂蛮。白日炉中烟色变，散成云气满人间。  

○送宗岳归青莲  

布囊诗几卷，归计亦凄凉。不惜经时别，应知聚日长。石峰蒸玉气，井水浸莲香。曾许为邻寺，招余住竹房。  

○逢故人  

共看咸淳上苑花，锦笺彩句敌春华。白头相见锺陵市，我亦如君未有家。  

○元夕观傀儡  

锦裆丛里斗腰支，记得京城此夕时。一曲《太平钱》舞罢，六街人唱看灯词。  

○芳塘  

芳塘雨霁绿初肥，折得青条串露归。一树残花喧斗雀，红香满径扑人飞。  

○寄恩以仁  

风柳青青条叶新，别愁江畔又逢春。交情似我如君少，一度相逢胜故人。  

***◆白云上人英（白云集）***  

英字实存，钱塘人。唐诗人厉玄之后也，素有能诗名。历走闽、海、江、淮、燕、汴。一日登径山，闻钟声，有省，遂弃官为浮屠，结茅天目山中。数年，徧参诸方，有道尊宿，皆印可之，故其诗有超然出世间趣。别号「白云」，即以名其诗集。牟巘翁、赵松雪、胡长孺、林石田、赵春洲辈皆为之序云。  

对山曲  
秋夜曲  
陌上花  
绝句  
寄兰壑宗长  
客夜有感  
维扬春暮  
夏晚泛湖  
宿睦州祖师庵  
倪秀才归越  
湖上晚步  
重游净慈忆沅禅师  
客夜忆傅森  
废寺  
山中景  
径山夜坐闻钟  
山中二绝  
寄祖雍上人  
胜禅人游庐山  
寄刘仲鼎山长  
家则堂大参南归  
梁秀才南归  

○对山曲  

青山作宾翁作主，山翁持觞山鹤舞。山翁对山倾绿醑，青山对翁默无语。山本无情翁无心，青山不饮翁自斟。酒阑对山抚掌笑，山鹤一声山月沈。  

○秋夜曲  

西风不起凝空碧，霜花霏霏炯秋色。层霄辗上玉一轮，竹影参差光欲滴。洞房深寂湘簟寒，梦回孤枕疏漏传。雁声低度吴天远，素壁青灯瑶穗断。隔云听彻五更钟，鸳鸯屏冷初日红。  

○陌上花  

江南三月芳菲菲，杂花生树莺乱飞。美人一去几斜晖，城郭空在人民非。山河满目草离离，留得歌声落翠微，犹自叮咛缓缓归。  

○绝句  

正月梅花落，二月桃花红。荣枯元有数，不必怨东风。  

○寄兰壑宗长  

同宗同在旅，彼此系微官。所去无多远，其如相见难。连云秋树老，卷雪暮涛寒。几度空江上，思君独凭阑。  

○客夜有感  

十载红尘海，漂流笑此身。山川孤馆夜，风雨独眠人。嗜茗真成癖，工诗不疗贫。还家须及早，垂白有双亲。  

○维扬春暮  

烟笼柳影老莺啼，雨湿芹香乳燕飞。二十四桥春又尽，江南词客正思归。  

○夏晚泛湖  

杨柳阴中舣小船，芰荷香里耸吟肩。雷声惊起云头雨，塔影倒摇波底天。群鹭远明残照外，一僧闲立断桥边。菱歌袅袅知何处？满袖清风骨欲仙。  

○宿睦州祖师庵  

庵依兜率寺，小憩俗心灰。竹密暑不到，窗虚风自来。山昏飞鹤下，磬断定僧回。拂拭残碑看，年深厚绿苔。  

○倪秀才归越  

君归何处所，迢递浙江东。千里故人别，一尊今夜同。客愁灯影外，蛩语月明中。潮水将离思，茫茫逐去篷。  

○湖上晚步  

画桡归去歇笙箫，水影山光共寂寥。一叟相逢双鬓雪，向人犹自话前朝。  

○重游净慈忆沅禅师  

慧日峰前阁，重来百感增。空存黄面老，不见白头僧。道偈书犹在，埋铭刻未曾。有诗行已久，何必上传灯。  

○客夜忆傅森  

深夜相思浣水边，情怀堪恨复堪怜。云山千里书不到，风雨一楼人独眠。蛩带秋声吟壁下，鼠窥灯影山窗前。去年记得西湖上，醉倒荷花香满船。  

○废寺  

白昼闲房一两僧，山门深掩藓花青。西风不管钟鱼破，自在斜阳语塔铃。  

○山中景  

六月山深处，松风冷袭衣。遥知城市里，扑面火尘飞。  

○径山夜坐闻钟  

凉气生毛骨，天高露满空。二三十年事，一百八声钟。绝顶人不到，此心谁与同。凭阑发孤啸，宿鸟起长松。  

○山中二绝  

一声山鸟啼，幽梦忽唤醒。起来开竹扉，日上中峰顶。  
窗前瀑布寒，林外夕阳薄。清风何处来，扑扑松花落。  

○寄祖雍上人  

破衲卷秋云，入山深更深。似闻营梵剎，应不碍禅心。寒瀑泻苍壁，晚花生古林。遥思明月夜，谁听颖师琴。  

○胜禅人游庐山  

飘然庐岳去，破衲共枯藤。此地山林胜，令人肌骨清。莲开千柄雪，瀑挂一条冰。五老如相见，烦君为寄声。  

○寄刘仲鼎山长  

我已浮屠隐，君仍冷掾游。向人空说项，何地可依刘。风雨残灯梦，关河落木秋。近闻吟更苦，应是雪盈头。  

○家则堂大参南归  

故国衣冠已变迁，灵光此际独依然。一身幽蓟三千里，两鬓风霜十九年。归去午桥非旧日，梦飞秋塞隔遥天。江南遗老如公少，青史名高万古传。  

○梁秀才南归  

交情方脱略，忽尔话归期。萍水相逢处，梅花欲寄时。蝎多投店懒，马瘦到家迟。去去西湖上，春风柳未丝。  

***◆云屋□□善住（谷响集）***  

善住，字无住，别号云屋，吴郡僧也。尝居郡城之报恩寺，往来吴淞江上，与仇山村、宋子虚诸人相倡和。山村赠诗曰：「闾门北去山如画，有日同师步翠微。」其相契可知也。所著《谷响集》近体诗若干首。子虚有《答无住师见寄》诗云：「句妙唐风在，心空汉月明。」即此可以评定其诗矣。  

送人还山  
春兴  
西斋秋夜  
秋夕  
早行  
雨后  
冬夕  
福严即事  
寄西峰隐者  
己未夏日杂兴四首  
春兴二首  
感旧  
过林逸人次韵岩栖翁  
晚兴  
阳山道中二首  
夜思  
寄岩栖翁  
闻角  
感事  
送人之金陵  
宿报恩寺  
夏日即事  
次韵山村先生二首  
暮春杂兴五首  
万里江山图  
秋兴  
春日杂兴二首  
冬日偶成  
感旧  
暮春杂兴  
春杪登苏台  
舟次盘门过无得院  
赠日本僧  
送日上人还吴淞  
送人还山  
送人入杭寻弟及谒山村先生  
与无照暮出西郊  
过石湖  
登报恩寺阁  
送人之金陵  
舟次江亭  
月夜四首  
京口  
次韵山村先生二首  
春日至钱塘阻雨首寄山村先生  
如镜师剪竹四竿植为莆桃架其一适活要予赋诗遂作此以塞请云  
子虚以湘竹杖惠予兼贶以诗遂依韵答之  
渔父  
经故人所居  
落梅  
春晚  
苦雨  
遣兴二首  
自阳山归舟中作  
无照林亭  
赠叔恭  
山中  
秋居  
秋日野望  
赠隐者  
邓隐君牧  
送人之冷泉  
荆轲  
杨花  
送白云之鄞  
岁晚二首  
蟋蟀  
宿山寺次韵子封先生  
寄友生  
晚望怀岩栖翁  
次韵子封先生答山中僧  
寄中峰长老  
陨叶  
送中上人归里  
秋夜独坐  
次韵登石城  
寄宋子虚  
嘉定显庆寺  
余生  
秋怀四首  
钱唐感旧  
陪山村先生白提举宅清集  
盆竹  
舟次吴江  
宝带桥  

○送人还山  

偶随流水出，闲趁白云归。步石苔侵屐，攀松露滴衣。  

○春兴  

冉冉春将暮，悠悠日欲残。东风特地恶，不道杏花寒。  

○西斋秋夜  

晚雨过江城，西斋秋气清。梦回孤枕上，无处不虫声。  

○秋夕  

孤馆灯初暗，虚窗月正明。寒衣犹未补，风递捣砧声。  

○早行  

拂曙驾柔橹，溪山行几重。云昏不见寺，依约但闻钟。  

○雨后  

小园春雨后，碧草弄轻寒。花片无烦扫，新泥尚未干。  

○冬夕  

繁草霜严绿减，疏星云尽光寒。城头一声画角，月落乌啼夜阑。  

○福严即事  

村边几株红树，屋外四面青山。终日无人能到，孤云薄暮飞还。  

○寄西峰隐者  

烟云出没弄晴碧，中有幽人抱禅寂。夜半岩间风雨来，松花吹满苍苔石。  

○己未夏日杂兴四首  

深红淡白已随尘，斜雨横风送却春。池上偶来间照影，霜花吹入鬓毛新。  
落尽红芳见绿阴，小桥流水雨余深。市楼横笛谁家子？吹得残阳下远岑。  
纤纤碧草与阶齐，浓绿阴中杜宇啼。花院昼长听政好，带声飞过粉墙西。  
中庭日午橘花开，蜂蝶何知故故来。一阵南熏生殿角，乱飘香雪点苍苔。  

○春兴二首  

朔雁初归花欲妍，江云澹澹晚晴天。因思剪烛山窗夜，香烬雕盘尚未眠。  
三月江南春日长，柳阴庭院午风凉。离怀漠漠深于海，燕子飞来语画梁。  

○感旧  

风雨萧萧送暮春，百花开尽草如茵。画梁尘锁帘垂地，燕子归来不见人。  

○过林逸人次韵岩栖翁  

花边曾醉少年春，白首相过不厌贫。近说汉家征诏急，西山犹有卧云人。  

○晚兴  

浮图寒耸碧崔嵬，烟雨冥蒙晚不开。深殿已灯门欲闭，松头巢鹤未归来。  

○阳山道中二首 【并序。】  

泰定甲子二月初九日，予与友人圆大虎游阳山北阜。过尊相寺，闻有禅者缚屋峰顶，遂扪萝而上，至云泉亭，戽而饮焉，甘凉可啜。得禅者于石室中，为予相劳苦，煮茗为供。既而语次，残阳已挂树梢矣，因以二绝纪之。  
一掬云泉漱齿凉，小亭幽绝背山阳。道人自乡峰头住，闭户不知春日长。  
雨余春涧水争分，野雉双飞过古坟。眼见人家住深坞，梅花绕屋不开门。  

○夜思  

梦鹊惊飞叫不休，声声还绕旧枝头。墙东一片梨花月，又逐笙歌上水楼。  

○寄岩栖翁  

霜髭碧眼老头，陋巷曾经几度过。连月不来城里住，只缘城外好山多。  

○闻角  

晓角吹霜海月斜，一声幽梦断天涯。自非贯作沙场客，谁乡风前不忆家。  

○感事  

覆雨翻云事可哀，交情谁是旧陈雷。夕阳满地无人见，独立风前看落梅。  

○送人之金陵  

清游莫惮路岐赊，但有云山即是家。此去凤台明月夜，西风肠断《后庭花》。  

○宿报恩寺  

凄凉塔庙几经春，往事重思迹已陈。夜半梦回禅榻上，不知曾是寺中人。  

○夏日即事  

庭树森沈晚色浓，修修寒雨满疏钟。白云一片归飞急，知宿城南若个峰。  

○次韵山村先生二首  

绿杨深处画桥横，风掠平湖碧浪生。待得笙歌城郭去，苎袍筇竹自闲行。  
驿亭枫树着霜红，天际冥冥见断鸿。隔岸远山青更好，澹烟斜日值秋风。  

○暮春杂兴五首  

野水浮来半落红，不须惆怅怨东风。春归毕竟归何处，还在溪光柳影中。  
门掩东风柳色深，暮寒脉脉透衣襟。春天最是无凭准，一日才晴一日阴。  
雨入孤城草木新，香红半逐马蹄尘。却怜杜宇无情甚，不解迎春祇送春。  
春光欲老绿阴寒，稚笋搀空已作竿。无限好山都不见，乱云斜雨满阑干。  
红药花开春欲归，绿杨阴暗燕争飞。晚来一阵东风雨，又送余寒上客衣。  

○万里江山图  

巴水沄沄巴峡青，月明客泪堕猿声。眼中已识瞿唐路，剩水残山懒问名。  

○秋兴  

几夜西风叶满苔，燕巢空在锁尘埃。秋归莫折黄花赠，逗到明年又再来。  

○春日杂兴二首  

野塘风紧涨涟漪，桃李春寒发尚迟。山色晚晴青不了，倚筇忘却立多时。  
湘云碎剪作春衣，步入青山映夕晖。我已无心事渔猎，野禽何事亦惊飞。  

○冬日偶成  

清霜欲重小春天，杨柳萧疏带晓烟。无奈东皇苦多事，又传春信到梅边。  

○感旧  

绿杨萧瑟飐秋风，客去门间酒琖空。夜半月明生绮席，不知谁在画楼中。  

○暮春杂兴  

满地柽阴野水新，粉墙额额有凝尘。一双戏蝶来书幌，犹绕残花觅旧春。  

○春杪登苏台  

独上高台小凭阑，荒城寂历水云宽。连天芳草雨初霁，满地落花春又残。白发不生还亦老，青山无事且须看。吴王伯业消磨尽，江鸟呼风野树寒。  

○舟次盘门过无得院  

篷窗兀坐听鸣蝉，满目阴云欲雨天。山隔坏城悬落日，树连荒驿带苍烟。临流石马何年墓？种竹人家有钓船。至老相寻能几度，更挥青盖访林泉。  

○赠日本僧  

鲸波渺渺接遥空，今古由来一苇通。斗柄夜悬常办北，日轮朝涌始知东。车书既混文无异，爵服才分语不同。乡路眼中应已熟，好携包笠扣玄宗。  

○送日上人还吴淞  

秋云秋水两悠悠，白首何堪动别愁。代岭月明寒雁过，楚江木落晚禾收。夫差既赐申胥剑，勾践难回范蠡舟。今古兴亡无限事，愿因归路问沙鸥。  

○送人还山  

茅茨抛在翠微间，即 【栗】 【粟】 横肩又独还。松树别来巢鹤大，铜瓶归去蛰龙闲。西风黄叶埋寒径，落日青猿叫乱山。后夜月明谁是伴，枕前飞瀑响潺潺。  

○送人入杭寻弟及谒山村先生  

之子难忘骨肉情，远寻仲弟入杭城。好山半乡舟中看，佳句多于枕上成。驿路牛羊归暮色，江桥鼓角动秋声。端淳耆旧今无几，为问湖边老净名。  

○与无照暮出西郊  

阊阖城边烟草昏，自携禅侣过孤村。阴云垂地鸟归树，寒色满空人闭门。山径雨余留虎迹，野塘秋尽露潮痕。一声牧笛前峰起，回首残阳欲断魂。  

○过石湖  

十月吴皋霜露零，田家收稻满柴扃。湖中浪拥银花白，天末山横螺髻青。寒色乱鸦飞笠泽，夕阳衰柳并旗亭。何时觅得清游伴，更买扁舟过洞庭。  

○登报恩寺阁  

高阁闲登四望宽，青山极目倚云端。水村漠漠连天远，垄树沉沉带雨寒。罢马嘶风春草徧，倦鸦归堞夕阳残。岂知大道平如掌，今古人间行路难。  

○送人之金陵  

歌罢阳关酒一杯，扁舟欲上更徘徊。舒王旧院为僧寺，后主遗宫化劫灰。北固山头春雨过，西津渡口暮潮回。心间在处堪为客，遮莫天涯杜宇催。  

○舟次江亭  

归思悠悠极渺冥，暂维舟檝并长亭。春江水暖蒲牙白，野岸烟销柳眼青。鸣犊带声登废垄，征鸿和影度遥汀。不知何处吹桐角，独立天涯泪欲零。  

○月夜四首  

明河如练月如弓，凉叶萧萧下远空。水国正秋无过雁，苔阶终夕有鸣虫。故人自隔关河外，往信犹存箧笥中。一盏青灯伴孤寂，梦回吹杀破窗风。  
渐老襟怀岂易宽，强将诗句散愁端。黄花开后重阳近，白发生来万事难。月老独眠松馆静，晚天清坐竹窗寒。暗尘锁断青琴索，指甲虽存莫可弹。  
雁声吹落五云间，带月柴扉夜未关。寒气仅伤凡草木，秋风难老旧河山。孔宾好学非求隐，元亮休官为爱闲。今古一株天上桂，近来闻说有人攀。  
阴虫切切啼秋露，凉月娟娟照夕风。鸾凤几曾栖枳棘，鸱鸮多是占梧桐。人皆酤酒追陶令，我独栽莲学远公。堪笑当年槐国梦，黄粱未熟已成空。  

○京口  

车声轧轧辗红埃，北马南颿日夕来。淮甸雪销江水涨，海门月上楚天开。堤边行饭多逢柳，野外寻诗不见梅。会散金山即归去，春风催我上琴台。  

○次韵山村先生二首  

严陵台下水潺湲，漠漠高风去不还。处士隐庐遗路侧，永公书瓮出松间。山田硗瘠民生俭，郡邑萧条吏事闲。几欲清游身未遂，烟霞盘礴鬓毛斑。  
定起空山尚有星，悲笳杳杳上青冥。壁间灯暗鸦啼树，池上月凉鱼闯萍。文锦荐柈风字研，彩绳穿夹梵书经。舌端解使天华坠，争似无言对翠屏。  

○春日至钱塘阻雨首寄山村先生  

客窗灯暗曙钟残，泥潦从衡路未干。满目云山留我好，一楼风雨见君难。湖边雪尽梅应早，吴下春迟麦尚寒。南渡耆英久寥落，岂知犹有故衣冠。  

○如镜师剪竹四竿植为莆桃架其一适活要予赋诗遂作此以塞请云  

苍筤剪得出遥林，架就危棚近壁阴。柔蔓未垂珠落落，短梢先挺碧沉沉。月明乱影翻秋几，露冷清声入夜琴。养取间门表孤直，莫教容易俗尘侵。  

○子虚以湘竹杖惠予兼贶以诗遂依韵答之  

颁得山人古竹筇，节间销尽泪痕红。化龙定跃苍波里，伴鹤还腾碧汉中。蹞步安危存用舍，百年前却付穷通。相应海国归来日，系乡船头取便风。  

○渔父  

夕阳波上钓丝轻，风入蒹葭窸窣鸣。辞剑为怜逋客难，鼓桡曾笑逐臣清。数声竹笛湘江阔，一帽山花白发明。南北去来人自老，几多空抱羡鱼情。  

○经故人所居  

桃花灼灼柳依依，院落荒凉昼掩扉。石沼水干鱼逝久，杏梁巢覆燕来稀。陇头未说人浇酒，世上先传客卖衣。欲对东风写离恨，郡谯吹角暮云飞。  

○落梅  

晴雪霏霏洒砌苔，浪蜂欲去更徘徊。空传淡影浮歌扇，不送寒香入酒杯。陇首故人千里隔，江南驿使几时回。翠禽莫怨高楼笛，一度春风一度开。  

○春晚  

矮窗日月无今古，闭户争知春去来。清镜静临多白发，好花闲看半苍苔。鼃传鼓吹池塘雨，茶展枪旗涧壑雷。海燕未回寒尚在，暮云重迭锁崔嵬。  

○苦雨  

积潦横流路不分，满空烟霭暗朝昏。乌鸢跕跕堕荒圃，风雨潇潇失远村。刍米贾腾愁白屋，管弦声沸醉朱门。无言桃李参差放，似怯春寒欲断魂。  

○遣兴二首  

五十虽赊病见侵，闭门终日少相寻。春莺漫逞千般语，老骥终存万里心。花绕竹房红作阵，柳垂莎径翠成阴。江南三月清明后，便有蛙声聒夜深。  
身前万事若浮尘，过眼从衡日日新。蛙黾得时多意气，鲲鲸失水少精神。青山古木丘园晚，白鸟苍烟浦溆春。回首吴淞兴无限，岛头新涨绿粼粼。  

○自阳山归舟中作  

小麦青青大麦黄，涧松风急夜声长。屩穿细路春泥滑，花落清渠野水香。岭上独留云作盖，村边多见石为梁。枫桥寺转阊门近，回首西山已夕阳。  

○无照林亭  

累土崇丘作小亭，手栽花木满林垧。郡中高树已全绿，屋外远山才半青。过眼荣枯荒圃草，到头聚散野池萍。余生但愿身长健，杖策时来对翠屏。  

○赠叔恭  

负笈担簦计已灰，归来萧寺掩莓苔。呼猿别磵曾抛果，放鹤他山得看梅。樵径雪晴芒屩出，江桥风熟布帆开。反思身外无穷事，不直窗间水一杯。  

○山中  

寂寥空谷久相容，行道何须向别峰。山腹引泉因煮茗，岭头乘雨为栽松。倚天杰阁巢灵鹤，彻海澄潭卧毒龙。樵客岂能知住处，草堂终日白云封。  

○秋居  

栖迟寄穷巷，不异住荒村。寒草生枯树，秋苔上败垣。众山皆绕郭，一水独当门。抱瓮非吾事，乘闲学灌园。  

○秋日野望  

寂历村桥畔，夷犹野望时。路长征骑疾，风定去帆迟。城晚牛羊下，天秋草木衰。数声何处笛，渺渺隔烟吹。  

○赠隐者  

生无轩冕志，老不释渔竿。对食惭周粟，纫衣尚楚兰。江城犹雨雪，花柳政春寒。穷达皆由命，初非行路难。  

○邓隐君牧  

标格类孤鹤，翩然独往还。弹琴坐白石，把酒看青山。须鬓经年改，身心竟日闲。料知尘世事，无复得相关。  

○送人之冷泉  

兹游无伴侣，远树独依依。日落征帆急，天寒过客稀。断云随竹锡，残雪照麻衣。应渡西湖去，闻钟入翠微。  

○荆轲  

壮气干牛斗，孤怀凛雪霜。只知酬太子，不道负田光。易水悲歌歇，秦庭侠骨香。千金求匕首，身后竟茫茫。  

○杨花  

池塘春欲暮，散漫复霏微。未得为萍去，先来作雪飞。带泥粘燕嘴，和雨点人衣。乡晚东风急，飘零无所归。  

○送白云之鄞  

泽国东南郡，迢迢接会稽。人烟逢海断，山木与云齐。夜汲分波月，晨征候店鸡。却愁孤锡返，草暗竹房西。  

○岁晚二首  

兰若依城市，萧条门巷深。夜阑春漏断，窗近晓寒侵。书幌无灯火，禅堂有磬音。几番清梵罢，红日上遥林。  
陋巷寡轮鞅，开门对翠屏。冰销春水绿，云尽晚山青。袅袅来孤篴，荧荧见小星。乱鸦栖已定，犹自步闲庭。  

○蟋蟀  

西风吹蟋蟀，切切动哀音。易入愁人耳，难惊懒妇心。寒灯孤馆外，秋雨古城阴。听极无由寐，终宵费苦吟。  

○宿山寺次韵子封先生 【国】  

暝投云际寺，深殿一灯微。海底月已出，山中僧未归。涧声经雨急，林影入秋稀。明发寻征道，还愁露湿衣。  

○寄友生  

分违若未久，相忆似多时。后会将何日，重来预作期。夕风翻急浪，寒月堕高枝。寄语同人说，诗翁鬓已丝。  

○晚望怀岩栖翁  

晚望荒台上，孤筇手自持。柳条擎雪重，溪鸟遡风迟。枯草春还发，阴云冻不移。何当高世者，来此共题诗。  

○次韵子封先生答山中僧  

名山不肯住，自欲老深云。凿翠通虚牖，锄荒出坏坟。花开留客醉，果熟与猿分。更莫逃幽隐，音书难重闻。  

○寄中峰长老  

中峰峰顶寺，长忆旧游时。云暝鹤归急，山深月到迟。乱藤悬雨壁，坏帛挂风枝。终亦携瓶锡，相从支遁师。 【寺，晋支遁禅师道场。】  

○陨叶  

霜后色初变，风高始乱零。和云流远涧，杂雨下空庭。扫处兼僧影，烧时带鹤翎。翻思在春日，绕屋政青青。  

○送中上人归里  

相留已无计，欲别手重携。客路连愁远，乡山入望低。野花秋寂历，江草晚凄迷。旧隐重归日，寒螀夜夜啼。  

○秋夜独坐  

解带坐盘石，翛然四体轻。夜凉蛩语细，天净月华清。孤烛明深殿，哀笳起废城。寥寥尘境外，谁识此时情。  

○次韵登石城  

振策登危堞，东风雁北归。清江愁外阔，远树望中微。草色和烟重，莺声带雨稀。缅怀千古事，客泪堕麻衣。  

○寄宋子虚  

儒释门虽异，诗书味颇同。有心依涧壑，无意谒王公。午鼎篆烟碧，夜灯花穗红。曾闻少年日，几度过辽东。  

○嘉定显庆寺  

舣棹逢精舍，松扉昼不扃。暮云兼雨黑，寒树带烟青。鸟散庭还静，龙归水自灵。徘徊未能去，石塔语风铃。  

○余生  

短鬓霜侵久，余生懒问交。爱闲忘俯仰，养静倦推敲。花露悬蛛网，芹泥落燕巢。有时幽兴剧，扶杖出衡茆。  

○秋怀四首  

凉风动寥廓，庭下草初黄。病骨知寒早，愁怀觉夜长。孤城淹岁月，重露迫衣裳。黑发浑无几，尤宜事退藏。  
砌冷候虫急，灯昏幽梦长。秋风吹草木，天气入凄凉。门掩荒城月，鸦啼古堞霜。无成今白首，身世转堪伤。  
磵曲独盘旋，人间事屡迁。艰难销壮志，衰朽惜残年。世有还珠浦，生无种玉田。归来华表鹤，亦劝学金仙。  
抱景坐虚室，翛然谁与同。像金辉夕烛，櫩铁响天风。汛大潮应满，林深叶未空。江南秋欲老，肠断北来鸿。  

○钱唐感旧  

江山王气终，江水自流东。钟鼓传新寺，烟花失故宫。龙亡灵沼竭，凤去寝园空。残月西风夜，无人倚井桐。  

○陪山村先生白提举宅清集  

展席当清昼，凭轩野思饶。苔随屐齿陷，雪入酒杯消。看竹鹤先舞，弹琴梅自飘。风流余二老，相对话前朝。  

○盆竹  

瓦缶不多土，娟娟枝叶蕃。岂知幺凤尾，元是古龙孙。苍雪洒禅榻，细香浮酒尊。王猷来此见，应亦为销魂。  

○舟次吴江  

客路渺无际，崎岖何日平。积烟迷远树，残照下荒城。水宿先归港，朝行暗计程。长桥知渐近，笳鼓隔林鸣。  

○宝带桥  

运得他山石，还将石作梁。直从堤上去，横跨水中央。白鹭下秋色，苍龙浮夕阳。涛声当夜起，并入榜歌长。  

云屋诗极多秀句，五言如：「古涧流寒碧，幽花堕晚红。」「雨声寒绕树，野色静连山。」「林静鸟窥室，泉清鱼避人。」「倚松山衲湿，洗药野泉香。」「树枯生意静，僧老道心多。」「城鸦归晚色，庭树入秋风。」「片月生松顶，孤泉出石根。」七言如：「野岸烧烟添柳色，败垣春雨长苔衣。」「幽鸟带云归树宿，清钟和月出楼鸣。」「木叶暗随邻杵落，草虫寒并夜床吟。」「白鸟不知吴苑废，青山曾见越兵来。」「江郭雨昏山色古，柳桥风暖鸟声春。」其论诗云：「典雅始成唐句法，粗豪终有宋人风。」知其格调有自来也。  

***◆蒲室禅师大欣（蒲室集）***  

大欣，字笑隐，南昌陈氏子。家世业儒，去而学佛，得法于晦机熙公。卓锡杭之凤山，迁中天竺。文宗自金陵入正大统，命以潜邸之旧，为龙翔集庆寺。召欣于杭州，授太中大夫，主寺事，设官隶之。所著有《蒲室集》十五卷，虞邵庵序之，谓欣公以说法之余事为文，莫之能御。吸江海于砚席，肆风云于笔端，一坐十年，以应四方来者之求，殆无虚日。铿宏轩昂，感厉奋激，老于文者，不能过也。欧阳圭斋之序蒲庵复公也，亦曰：由唐至宋，大觉琏公、明教嵩公、觉范洪公，以雄词妙论，大弘其道于江海之间。一时老师宿儒，莫不敛衽叹服。皇元开国，若天隐至公、晦机熙公，倡斯文于东南，一洗咸淳之陋。赵孟俯、袁桷诸先辈，委心而纳交焉。晦机之徒，笑隐欣公尤为雄杰。其文，太史虞集尝序之矣。欣公既寂，丛林莫不为斯文之慨豫章见心复公以敏悟之资，发为辞章，遡而上之，卓然并驱于嵩琏诸师无愧也。圭斋次论诸禅老之文，最为明悉，而推重欣公如此。明洪武初，复公与蒲室之徒全室泐公，同以高僧见召。已见于钱牧斋《列朝诗集》，故不具载。  

期石室不至  
送晖东阳往江西省佛智师  
梁楷田乐图  
颜晖猿  
索士岩都事赴淛东佥宪以疾不能送作诗寄别  
月支王头饮器歌  
曹娥江读碑图  
太白观瀑布图  
骏马图  
初发金陵夜泊龙湾寄茅山道士李方外  
会曹伯珪  
送张清夫  
曹伯珪筑室曰桂斋戏作俳偕体  
送赵公子去疾侍平章鲁公归蜀  
次韵张梦臣侍御游蒋山五十韵  
述怀送观空海归临川七十韵  
送何彦敬赴山东宪幕  
佛智师归仰山  
送张用鼎游燕南  
次韵宁宣尉  
送别  
庚午秋过淮安  
过淮河口  
送萨天锡照磨赴燕南宪幕  
杨执中幼与予同舍自予去乡里一别四十五年矣乍见俱不相识承惠诗二首次韵谢之  
次韵奉答吴可堂左丞致政寓九江见贻  
万岁山  
黄河阻风  
高彦敬尚书墨竹  
送郭干卿学士赴奎章阁次赵鲁公韵二首  
次韵王继学侍御金陵杂咏十首  
次韵马昂夫总管饮仙桥诗  
次韵吴闲闲宗师赠茅山徐真人  
次韵萨天锡台郎赋三益堂芙蓉  
次韵王伯循佥事将上江东留别  
谢郭道渊以诗庆住新寺  
次韵答曹德昭台郎见寄  
仲实复和见贻勉答  
米元晖江山秋晚图  
画牛  
次韵答石室元晦二首  
次韵答熊以善秀才  
古庙折碑图  
虞伯生学士以五诗赠一上人蒙见及一公将归蜀谒赵鲁公次韵二首  
舟至通州夜雨大作  
次韵送寥天与  
孤屿图为雁山德长老题  
秋夜同太原张翥仲举永嘉李孝光季和龙翔寺联句  

○期石室不至  

风水不可期，知君定来否？何处唱歌声，月明大溪口。  

○送晖东阳往江西省佛智师  

故家西江上，游子未成归。而我岂不怀，所惭志多违。十五知好道，从师别庭闱。朅来苕上寺，遭时蹈危机。秋风走淮甸，晏岁东海涯。交情无厚亲，面诺心已非。感子始终意，见我无瑕疵。爱恶有妍丑，人孰不自知。目覩凌云质，自足为我规。况同早入室，甚知多令仪。前年党祸作，众溃如星驰。老师卧一室，四海浮云悲。我时阙服役，赖子能扶持。子去我始至，曾不慰渴饥。遂令八十翁，落日乡土思。别来鞠再华，田圃霜露滋。穷檐白日晚，苦心徒尔疲。感激子遂行，信有天下奇。草堂白头亲，有弟供甘肥。敢忘师道尊，恩义无或亏。意气重然诺，为道况孜孜。神机不停伫，天马脱馽羁。能不念离索，潦倒成荒嬉。尺书岂无邮，问谒多愧辞。我有心与目，孰不为鸢鸱。母老家亦殚，弟妹贫贱离。长绝伯父恩，骨朽葬无资。天诛不可逭，何用涕交颐。因子感我私，听歌行步迟。誓言如白水，我归岂无期。  

○梁楷田乐图  

作劳田中归，酒味薄可漉。人生一醉饱，良不负吾腹。牵携影参差，歌吹非有曲。流风一胥靡，此乐不可复。吾人孰非古，亦有心与目。封伦恨不留，重睹贞观俗。昔在唐虞世，苗民有不服。地硗知良农，畜瘠求善牧。愿持画史心，献君比和玉。朝来愧斯图，恻怆意未足。  

○颜晖猿  

峡冬拖长冰，崖滑如积铁。客子涕纵横，悲猿助呜咽。仰视浮云崩，再听苍石裂。不畏行路难，但感芳年歇。  

○索士岩都事赴淛东佥宪以疾不能送作诗寄别 【绝笔。】  

鲲鹏虽巨物，为瑞不如凤。五金利而坚，良玉世所重。古来德辅时，不必趋俗用。公德配古人，文艺复掩众。前驱失班扬，后顾无屈宋。譬之武事严，万甲卷殽雍。往年试春闱，对策天威动。烈风挟长波，电影掠飞鞚。称此衣绣荣，人品赖甄综。任众难独专，榱桷杂楹栋。分宪得问俗，施惠征前痛。积水散凫鹥，良畴没菰葑。飞章择守令，邦赋足输贡。怀德民不欺，率教童知诵。平生许经济，无由预宾从。方外亦何有？天地一空洞。所惭世网婴，不虞祸机中。车偾长途暮，舟胶哀壑冻。甘泽被污莱，巨照烛昏瞢。乞退悔苦晚，谁无钵饭供。愿从金华山，芋区荒可种。更怜苏长公，忍别阻追送。短歌愧知己，空怀好音咔。  

○月支王头饮器歌  

呼韩款塞称藩臣，已知绝漠无王庭。驰突犹夸汉使者，纵马夜出居延城。我有饮器非饮酒，开函视之万鬼走。世世无忘冒顿功，月支强王头在手。帐下朔风吹酒寒，凝酥点雪红烂斑。想见长缨系马上，髑髅溅血如奔湍。手麾欲回斗杓转，河决昆仑注尊满。酒酣剑吼浮云悲，使者辞欢归就馆。古称尊俎备献酬，孰知盟誓生戈矛。斩取楼兰悬汉阙，功臣犹数义阳侯。  

○曹娥江读碑图  

海门五月潮如山，龙伯奰屃苍蛟顽。越俗轻生好巫鬼，婆娑踏舞洪涛间。群巫姣服盱独好，歌声忽绝红旗倒。孝娥死抱父尸出，天地无情日杲杲。雄词不愧邯郸儿，万金莫购中郎题。碑阴八字非隐语，德祖有智如滑稽。岂是阿瞒不解此，感愧上马归路迷。女德犹能奋其节，壮夫气吐万丈霓。奸雄复欲欺后世，白头犹爱汉征西。丹青似是董狐笔，千年要与竹帛齐。娥江新庙照江水，可怜铜爵草萋萋。  

○太白观瀑布图  

我本白云人，见山每回首。披图得松泉，感我尘埃久。我家只在九江口，从此扁舟到牛斗。翻愁天上银涛堆，石转云崩万雷吼。水行地底不上天，龙泓岂与沧溟连。风叶无声飞鸟绝，月光云影天茫然。丈人何来自空谷，谪仙招隐当不辱。林梢喷雪舞飞华，尚想随风唾珠玉。马首青山如唤人，归来好及松华春。泉香入新酿，解公头上巾。今者孰不乐，荒坟委荆榛。遂令画师意，万古留酸辛。酸辛复何益，东海飞红尘。  

○骏马图  

世无伯乐亦久矣，骏马何由千里至。披图犹似得权奇，岂伊画师知马意。何人致此铁色骊，旋毛绕腹新凿蹄。帝闲远谪天驷下，驰来月窟浮云低。古王有土数千里，八极周游宁用尔。方今万国效奔命，合遣龙媒献天子。飙驰电没争辟易，万里所向无前敌。男儿马上定乾坤，腐儒诗书果何益。几愁骨折青海烟，黄沙野雪穹庐前。幸逢好事写真传，似向长鸣谁与怜。嗟我身如倦飞鸟，十年茧足愁山川。安得千金购神骏，揽辔欲尽东南天。  

○初发金陵夜泊龙湾寄茅山道士李方外  

人生不必行万里，亦不愿读万卷书。愿为茅山十日客，山僧坐列群仙图。大风扬旗出天阙，小峰万马争奔趋。俄顷波涛忽破碎，木末飞上金毕逋。青书昼驰坛室静，玉鞭夜击闻传呼。去年独宿丹井下，天风拂地迎麻姑。今年许入玉柱洞，谁遣旅食随樯乌。怀人吊古夜寂寞，寒江落月号猩鼯。祖龙埋金王气歇，梁宫晋苑沈烟芜。想见云龙映朝日，山中宰相良非迂。  

○会曹伯珪  

故人乍见如生面，良久熟视仍惊呼。六年怪我忧患余，不应丰美如瓠壶。暖汤濯足敷座坐，呼童爨玉羹土酥。携过双林谒大士，天华吹堕红氍毹。断穗清霜农圃净，寒鸦落木渔村孤。从游复恨冬日短，张灯待月松堂虚。渊明不入惠远社，杜子颇是赞公徒。彼皆艰难困生理，好事岂有此乐且。曹君曹君慎勿疏，他年念我专壑居。夜来奇梦果有征，乘风万里云龙趋。  

○送张清夫 【并序。】  

清夫吴江人，为其友袁通甫收遗文来钱唐，作歌送别。  
袁子平生妙斲轮，未必俱化随埃尘。十年读诗不相识，斯文义与骨肉亲。徧搜遗稿走江城，吴人往往未知名。钱唐晚值张公子，为我开箧金石鸣。昌歜尚须论所好，惜哉已往空恋嫪。况有张公德业崇，欣也敢不摅怀抱。去年湖阴三日雨，饥吟待旦听五鼓。风水愁催画鹢飞，松杉喜作龙虬舞。别后寄书能几回，搴裳有约今雨来。高歌击节孰不乐，空山井塌生秋苔。王门曳裾三十载，只今鬓影霜皑皑。风流何止一丘壑，置之烨烨黄金台。  

○曹伯珪筑室曰桂斋戏作俳偕体  

阿仙骑蟾白银阙，醉折秋华餐玉屑。《霓裳》曲散堕清尘，凉夜素娥悲白发。玉轮碾香空翠寒，流光万里君合欢。大星渐低海色白，高斋翠影空团团。万卷芳心期厚地，憔悴秋香忍相弃。百年若使富贵羁，淮南小山归不归。  

○送赵公子去疾侍平章鲁公归蜀  

所羡还乡乐，兹行得侍亲。鲁公黄阁旧，宣诏紫泥新。给传舟车备，承筐玉币陈。会灵奔岳渎，移次动星辰。父老怀遗爱，朝廷眷大臣。百年轻重计，一舸去留身。子职共承重，亲知嘱谕谆。行庖供膳早，张燕进觞频。宝瑟调银甲，琱盘脍玉鳞。云林还吊古，风物独伤神。地势金城壮，山光锦浪匀。江喧初上峡，树远欲通秦。牛女天河夜，鱼龙野水春。丰碑临奰屃，高冢抚麒麟。侧听歌淇澳，犹闻起渭滨。上尊罗甲帐，仙仗拥蒲轮。朽栎依琼树，飞华恋锦茵。峨眉寻旧约，谷口卜劳邻。愿结香山社，终陪绿野宾。相期无远别，万里月随人。  

○次韵张梦臣侍御游蒋山五十韵  

胜游还送客，秋日净郊原。别酒欢逾洽，行厨礼不烦。枫林生晚吹，鞠沼媚晨暾。满座金貂贵，斯人玉雪温。丝纶承异渥，黼黻进嘉言。宥密皇猷重，才华大雅浑。披云帘挂玉，前席锦为墩。接武夔龙地，冥怀雁鹜村。外台分重寄，南服占名藩。登麦初横榻，迎春及赐旛。凭高荒壝没，吊古断碑昏。种竹期招凤，寻僧共听猿。洞呀狞蟒化，海立怒鹏鶱。珠钿沉眢井，金铺委坏垣。国初遗老在，江表故家蕃。及物多膏泽，为邦固本根。化行民自信，身退道弥尊。美俗时丕变，吾人溺可援。山川还寂寞，岁月去翩翻。废馆弦声绝，虚龛绘像存。苔斑饥鼠走，梅卧野蜂屯。除道看骢马，来仪集采鸾。传呼惊鹿铤，笑语答江喧。抚迹多遗恨，怀人欲断魂。驭风宁有待，斲垩妙无痕。师表儒林盛，贤劳王事敦。不求金跃冶，但爱土为埙。陈宝徒祠雉，柏温苦化鼋。青山随地好，朱实着霜繁。克味和椒桂，同馨佩芷荪。衡庐肩可拍，参井手先扪。说剑双龙吼，挥毫万马奔。筑台先自隗，学圃耻如樊。破衲多年冷，穷檐傍午暄。不才甘朽栎，何幸枉高轩。芜秽烦芟制，泥涂赖力掀。班扬锋远避，屈贾气还吞。举世怀燕石，惟吾重鲁璠。三光开浑沌，万派出昆仑。喜接东山屐，叨陪北海尊。辱知荣篚帛，怀德报壶飧。多稼欣逢岁，嘉蔬更满园。云霄翔鹳鹤，溟渤偃鲸鲲。寒士勤嘘拂，诸生淑讨论。望尘趋末路，立雪候重阍。缘忝三生旧，心冥万化元。棠阴思召伯，柳色忆王孙。精卫惭填海，神鳌力负坤。他时愁远别，此意竟难谖。嵩华相从去，重窥玉女盆。  

○述怀送观空海归临川七十韵  

幼慕空门贵，高踪世可遗。功名轻阀阅，尘土岂磷■〈石甾〉。澄观难居俗，汤 【沐】 【休】 不废诗。三生犹有习，四海岂无师。身去江湖远，山空雷雨垂。诸方惊老宿，同舍走群儿。素昧平生愿，居然会面期。解牛须肯綮，相马必权奇。壮业期轩轾，新功日倍蓰。气豪空虎穴，战胜失鱼丽。五载灵溪寺，千章白雪词。清游忘旦暮，物论不瑕疵。奎画前朝秘，清霜古佛规。岩空狐有塔，山古寺无基。松燎供宵读，芹香助午炊。冻泥蛙似蟹，春雨菌如芝。远客愁猿狖，村童抱鹿麛。云藏吴猛庙，雷护柳公碑。物色纷难数，雄材应接疲。愿终盘谷隐，耻事北山移。未觉欢娱尽，深蒙造物私。寒岩徒刻画，元气忽淋漓。共喜师门盛，何嗟友道暌。青山吴甸没，白水楚天涯。落日三年望，浮云两地思。驿书劳白雁，贞信卜玄龟。果尔期鸡黍，同心感铁镃。群公来杂沓，余子去委蛇。风日矜神骏，云霄刷羽仪。古今存道统，师友得纲维。今代谁潜子，宗门一器之。联芳端不忝，清要合如斯。自许奔流象，何知测海蠡。芟夷开朴■〈木敕〉，洗涤脱疮痍。吊古多闲暇，登临甚忸怩。山河秦百二，宫阙汉罘罳。黄壤侵铜狄，春风动兔葵。林苏俱异物，标昼不同时。志大交难合，歌长声愈悲。近人山拥座，照席月临池。正拟追金玉，方将脱馽羁。不才还涉世，中道遂分岐。相失嗟狼狈，无谋哂鷾鸸。交情淡于水，真味美如饴。衣绽寒分絮，囊空远贷赀。鸰原兄弟急，犴狱简书疑。仁者应无敌，将军自数奇。波涛孤梗泛，风雨一巢危。亡命怜张俭，逃生愧范睢。百年俱缱绻，千里许驱驰。誓欲同生死，那能顾渴饥。推恩岂望报，菲德竟何为。吾道悬孤注，丛林尖一夔。老师甘屏弃，弟子颂期颐。逝水归东壑，流光及崦嵫。空余匠石斲，谁善宰夫胹。行独招群忌，名高得谤随。长鸣悲病鹤，老气卧孤罴。入室犹横榻，承颜或奉匜。楼孤金驿远，河直玉绳攲。未厌从师乐，其如念母慈。江云连■〈禾罢〉稏，山雪湿茅茨。短世惊炊黍，成功付覆棋。何曾犀首贵，空作虎头痴。白日真成去，青春有别离。风烟辞北固，江汉抱南箕。浪稳馋蛟睡，天长白鸟迟。乡关迷远近，云树暗参差。幸喜收蛮獠，于今静鼓鼙。诗成须数寄，清响播埙箎。  

○送何彦敬赴山东宪幕  

风物中州美，人材圣代优。恢恢光岳合，肃肃羽仪修。省署千官盛，台纲众目收。诸公多汲黯，文掾独何休。健笔回天险，精机洞鬼幽。霆奔群蛰奋，鳌负五山浮。责己常存恕，知人庶寡尤。平生周礼乐，后世鲁春秋。西极销锋镝，坤维得缀旒。元功推卫霍，首罪窜共兜。陈宝无祠雉，桃林已放牛。九天行日月，一命重山丘。幕府非闲散，山东且胜游。飙车驰羽檄，霜刃避吴钩。白下诸侯酒，淮南使者舟。风清捎退鹢，月冷动潜虬。历数无双士，谁为第一流？托交惭素昧，道术得相求。尘土缁衣涴，山林白发羞。送君因有感，暮色起沧洲。  

○佛智师归仰山  

早发扶舆拜，灯明爱白头。故乡元自好，游子独淹留。壮业真何用，孤怀未忍休。始终存众望，不敢畏离忧。  

○送张用鼎游燕南  

天上知名久，由来汉客星。江湖歌《白雪》，风露满青冥。巴蜀须传檄，燕山待勒铭。壮夫期远大，不独抱遗经。  

○次韵宁宣尉  

将门三叶贵，古剑削霜硎。雾卷乌蛮净，风生碧海清。投壶惊甲帐，飞墨动云屏。未惬清游兴，松房听雨声。  

○送别  

沙鸟高低语，江云断续飞。青山携手别，秋日故人稀。落落芳心在，悠悠昨梦非。歌长不用续，鲸浪暗吹衣。  

○庚午秋过淮安  

百感何嗟及，行人过楚州。笛声今夜月，云物向时秋。古驿依城住，长河傍海流。天王南狩日，曾此驻鸣驺。  

○过淮河口  

水次千家市，蛮商聚百艘。扬徐元接壤，河泗此交流。乘传陪天使，浮杯任海沤。夜凉瞻斗柄，想见上林秋。  

○送萨天锡照磨赴燕南宪幕  

萧寺留诗别，高怀不负公。江声元自急，山势古来雄。下榻疏钟雨，登台落木风。重来无几日，除道避乘骢。  

○杨执中幼与予同舍自予去乡里一别四十五年矣乍见俱不相识承惠诗二首次韵谢之  

勋业双蓬鬓，江湖万里心。扣舷山月近，攲枕夜涛深。多士怀东观，何人赋《上林》？只将弦上趣，《白雪》写遗音。  
青衿巷南北，鸡犬识比邻。骤面初疑梦，论交晚觉亲。文章元有命，耕钓岂无人。老矣非吾愿，沧洲合问津。  

○次韵奉答吴可堂左丞致政寓九江见贻  

晚节陶元亮，平生贺季真。鸡豚栗里社，宾客午桥春。风物三生梦，功名百岁身。种莲毋负约，金地不生尘。  

○万岁山  

蜿蜒金翠倚青冥，虚谷时传万岁声。葆羽毵旓云气湿，玉龙鳞甲夜寒生。关河拱挹皇居壮，宫殿深严圣虑清。自愧山林麋鹿性，也随鹓鹭到承明。  

○黄河阻风  

九域重寻禹迹荒，喜听悬水夜浪浪。中原迤逦河流壮，元气汪洋地脉长。万里风云来黯澹，五更星斗下光芒。我行不有神灵助，风送天香自帝傍。  

○高彦敬尚书墨竹  

西域高侯自爱山，此君冰雪故相看。苍梧帝子秋风泪，翠袖佳人日暮寒。妙处宁论铁钩锁，深情莫报翠琅玕。诛茅何处阴厓底，静看梢头玉露漙。  

○送郭干卿学士赴奎章阁次赵鲁公韵二首  

岁晏俄闻上国行，安车可是暮年情。早朝翠雾沾衣湿，夜直银河入坐清。社稷忧勤霜鬓短，江湖归梦钓丝轻。相携不尽丁宁语，歌断骊驹白下城。  
短褐宁陪衣绣行，相忘道术愧深情。光分玉树精神合，气肃金盘沆瀣清。孤凤远归阿阁晚，六鳌浮去五山轻。微踪亦与扁舟约，烟水南询第几城。  

○次韵王继学侍御金陵杂咏十首 【录六。】  

新到建业  
东窗看山  
忠勤楼  
独坐君子堂  
赏心亭  
潜宫  

△新到建业  

江表风流辱宠临，青山无恙只如今。高陵云合遗金化，秋浦凉生古玉沈。吏散图书斋阁静，公余女乐后堂深。题诗石壁山灵护，莫遣春风薜荔侵。  

△东窗看山  

微茫翠浪泻青瑶，木末斜分鸟道遥。云敛江亭初过雨，月明津树欲生潮。崖根橘柚知谁种？磵曲茅茨许共樵。不羡东山携妓看，堆盘鲙玉映红绡。  

△忠勤楼  

自负东南一剑横，故膺宸翰锡嘉名。帛书岘首愁归雁，鼙鼓江心吼怒鲸。落木丛祠孤泪堕，西风长笛壮心惊。奸雄欺国真儿戏，只比藏钩谩斗嬴。  

△独坐君子堂 【继学尝师邓善之，邓绵州人也。】  

海上归来鬓未霜，登临应不愧斯堂。风生葆羽迎仙盖，华散氍毹供佛香。江上蘼芜随意绿，雨中新树过人 【长】 。绵州学士深埋玉，泪湿遗编可得忘。  

△赏心亭  

碌碌从人愧抱关，赏心应共鹤飞还。孤舟野水东西渡，落日长淮远近山。神鼓乍喧香雾合，宾筵初散绿阴间。相思咫尺长相隔，一似河流九曲湾。  

△潜宫  

御榻当年小殿西，龙光照地起虹霓。蓬莱珠馆珊瑚树，夜月瑶台白玉梯。甲帐列营环卫密，龟兹按拍蹋歌齐。代来故事凭谁纪？只有年年杜宇啼。  

○次韵马昂夫总管饮仙桥诗  

铁锁高悬隔杳冥，仙桥有路上瑶京。夜凉暗觉潜蛟动，晓色微看素练平。坤极尚遗神禹力，山灵空识祖龙名。烂柯旧事凭谁问？石柱题诗薜荔生。  

○次韵吴闲闲宗师赠茅山徐真人  

当年野服谩朝天，不羡稽山贺老船。翠蜃夜蟠金井月，采鸾朝下玉炉烟。俄闻劫烧嗟灰墨，还见宫城庆醴泉。莫道仙人无白发，步虚声里又年年。  

○次韵萨天锡台郎赋三益堂芙蓉  

华开未觉早霜残，留伴仙人酒半阑。翡翠巢空秋浦净，落霞飞尽暮江寒。玉真对月啼双颊，楚袖迎风舞《七盘》。持向毘耶听说法，病翁元作色空看。  

○次韵王伯循佥事将上江东留别  

江南江北白云秋，随分高情且宦游。醉着氍毹归月下，梦披葭苇钓槎头。光生玉宇秋先见，气肃银河夜不收。明日绣衣终远别，看山不尽更登楼。  

○谢郭道渊以诗庆住新寺  

住近城南尺五天，眼看金屋会群仙。云霞海上无三岛，风月人间即四禅。父老多情思沛邑，从官有意赋《甘泉》。恩波不独新兰若，麟凤呈祥五百年。  

○次韵答曹德昭台郎见寄  

华压雕阑护玉墀，光涵珠网耀摩尼。室空谁问维摩病，才绝徒怜顾恺痴。尘土污人思自奋，云霄举翮欲何之。期君台阁鹓鸾集，濯濯清风慰所知。  

○仲实复和见贻勉答  

佛国亲登七宝墀，见超无见总持尼。情尘空尽还同俗，结习都忘不断痴。东岭云归招共宿，北山鹤怨任他之。吾徒未识毘耶老，衣染天华不自知。  

○米元晖江山秋晚图  

红树宜秋晚，澄江媚落晖。扁舟如唤我，莫待白头归。  

○画牛  

草暖犊子肥，牧闲牛耳湿。谁知荷蓑翁，风雨租税急。  

○次韵答石室元晦二首  

不审往来相熟未，青衣迎棹惯看人。糗餈分饷家家似，薯蓣炊香顿顿新。  
贝阙群仙罗玉质，也知天上足金银。深惭造物相料理，岩穴偏宜槁木身。  

○次韵答熊以善秀才  

升堂齐赴鼓隆隆，独着儒衣谒懒融。也胜朝回随雁起，西风千骑过云中。  

○古庙折碑图  

古庙残碑野水村，行人回首暗消魂。遥天何许孤云没，不尽青山万马奔。  

○虞伯生学士以五诗赠一上人蒙见及一公将归蜀谒赵鲁公次韵二首  

醉罢蒲萄金叵罗，散华方丈写伽陀。扁舟许我从公去，浩荡江沤万里波。  
鲁国数年书疏断，每思高会听云和。别时有约终相觅，绵竹江头雨一蓑。  

○舟至通州夜雨大作  

明日京华拂面尘，穹庐如雪马如云。雨声未忍孤篷别，故遣萧萧枕上闻。  

○次韵送寥天与  

楚江送客暮帆开，眼底何人识异材。后夜月明潮又满，青山空绕雨华台。  

○孤屿图为雁山德长老题  

澹烟疏树月朦胧，路隔寒潮断复通。添个茅庵分我住，明年飞锡海门东。  

○秋夜同太原张翥仲举永嘉李孝光季和龙翔寺联句  

先皇日潜邸，梵宫冠东南。金碧丽绀宇， 【翥。】 旌幢覆琼■〈木函〉。六龙驻神驭， 【光。】 百灵护鸾骖。地蟠龙虎气，【欣。】 殿拥貂蝉簪。文石露篆古， 【翥。】 化城天乐酣。杏梁虹饮渚， 【光。】 壁甃蟾生潭。复道星辰直， 【欣。】 觚棱烟雾含。浮图琅珰语， 【翥。】 藻井罘罳函。曾晖铁凤， 【光。】 清旭眩冰蚕。望气芒砀远， 【欣。】 问道崆峒嵁。御床尘宛宛， 【翥。】 仙仗华毵毵。珠襦锁玉柙， 【光。】 猊座涌宝龛。遗弓泣父老， 【欣。】 执豆奔侯男。衣冠閟原庙， 【翥。】 矛戟圜精蓝。凭几敡末训， 【光。】 铭鼎纪玄谭。圣祚万世启， 【欣。】 法筵诸佛参。贝翻译经六， 【翥。】 图绘笑像三。华鬘众呗作， 【光。】 象教一嘿谙。猿鹤惊此客， 【欣。】 林磵洗余惭。斋厨饭香霭， 【翥。】 暝阁钟声韽。锦蔫渴兽抉， 【光。】 础踞雕虎眈。洒扫愧无补， 【欣。】 倡酬知匪堪。燥吻茗屡沃， 【翥。】 苦心策频探。焚膏续迅晷， 【光。】 卷帘纳霏岚。氍毹月采净， 【欣。】 凿落云液甘。风籁摐古柏， 【翥。】 秋阴挟高。户牖蜂脾矗， 【光。】 丹青海波涵。社中合陶谢， 【欣。】 方外师瞿。息影了虚寂， 【翥。】 栖禅屏痴贪。苾蒭交析堲， 【光。】 伊蒲不盈甔。心同略形迹， 【欣。】 累遣忘忧惔。锦雉络扇羽， 【翥。】 赤螭衔剑镡。■〈鵕，兔代鸟〉豪走奰屃， 【光。】 麾尾挥■〈髟上监下〉鬖。坚垒避屈贾， 【欣。】 陋邦敌吴郯。韵剧魔胆落，句雄神力担。拥鼻极营度， 【翥。】 刺手劳钩挦。椷筩递银鹿，剔叶剔白蟫。幢镫粟蠢蠢， 【光。】 鼎香穗馣馣。山河入帝网，天人绕优昙。 【欣。】 境胜情自旷，理超思弥覃。 【光。】 云卧委巾舄，雨归借箯篮。 【翥。】 报章愧木李，留帖踰黄柑。 【欣。】 话言谅所慕，沾醉讵可妉。 【光。】 捧席白足慧， 【翥。】 触屏苍头憨。 【欣。】 偏袒■〈罒上厥下〉肩耸， 【光。】 镂匡鐻耳儋。 【翥。】 吾我涉诞谩， 【欣。】 尔汝志詀諵。 【翥。】 罅发栗穰厚，色滃醪味醰。 【光。】 剪韭差可芼，食鱼更须泔。 【翥。】 青溪涣以浏，蒋陵间其■〈谷甘〉。 【欣。】 兹事付千载，相期结庐庵。 【翥。】  

***◆石屋禅师清珙（山居诗）***  

清珙，字石屋，常熟温氏子。首参高峰，后嗣法于及庵信禅师，住当湖之福源。尝作偈曰：「拾得断麻穿破衲，不知身在寂寥中。」退居霅溪之西曰天湖，吟讽其间以自适。至正间，朝廷闻其名，降香币旌异，赐金襕衣。壬辰秋示寂。所著有《石屋诗》，其自叙曰：余山林多暇，瞌睡之余，偶成偈语，纸墨少便，不复记录。云衲禅人请书之，盖欲知我山中趣向耳。于是随意走笔，不觉盈帙，掩而归之，慎勿以此为歌咏之助，当须参究其意，则有激焉。其诗有云：「天湖水湛琉璃碧，霞雾山围锦障红。触目本来成现事，何须叉手问禅翁。」及庵尝语众曰：此子乃法海中透网金鳞也。  

山中天湖卜居二首  
天湖卜居  
溪岩杂咏  
闲咏  
赵会初心提举  
山居吟  

○山中天湖卜居二首  

林木长新叶，遶屋清阴多。深草没尘迹，隔山听樵歌。自耕复自种，侧笠披青蓑。好雨及时来，活我新栽禾。游目周宇宙，物物皆消磨。既善解空理，不乐还如何。  
月来照我门，风来吹我襟。劝君石上坐，听我山中吟。玄鬓化为雪，朝光成夕阴。万事草头露，岂得长如今。  

○天湖卜居  

晴明无事登霞峰，伸眉极望开心胸。太湖万顷白潋滟，洞庭两点青蒙茸。初疑仙子始绾角，碧纱帽子参差笼。又疑天女来献花，玉盘捧出双芙蓉。明知此境俱幻妄，对此悠然心未终。徘徊不忍便归去，夕阳又转山头松。  

○溪岩杂咏 【录六。】  

道人缘虑尽，触目是心光。何处碧桃谢，满溪流水香。草深蛇性悦，日暖蝶心狂。曾见樵翁说，云边霅昼房。  
一镢足生涯，居山道者家。有功惟种竹，无暇莫栽花。水碓夜春米，竹笼春焙茶。人间在何处？隐隐见桑麻。  
山厨修午供，泉白似银浆。羹熟笋鞭烂，饭炊粳米香。油煎青顶蕈，醋煮紫芽姜。百味皆难及，何须说上方。  
红日半衔山，柴门便掩关。绿蒲眠蓐软，白木枕头弯。松月来先照，溪云出未还。迢迢清夜梦，不肯到人间。  
扶杖入松林，闲行上翠岑。鹤群冲鹘散，树影落溪沈。野果棘难采，药苗香易寻。澹烟斜日暮，红叶半岩阴。  
结草便为庵，年年用覆苫。纸窗松叶暗，竹屋藓花粘。麦饭惟饶火，藜羹不点盐。生涯随分过，谁管世人嫌。  

○闲咏 【录十二。】  

吾家住在霅溪西，水满天湖月满溪。未到尽惊山崄峻，曾来方识路高低。蜗沿素壁粘枯壳，虎过新蹄印雨泥。闲闭柴门春昼寂，青桐花发画胡啼。  
柴门虽设未尝关，闲看幽禽自往还。尺璧易求千丈石，黄金难买一生闲。雪消晓嶂闻寒瀑，叶落秋林见远山。古柏烟销清昼永，是非不到白云间。  
幽居自与世相分，苔厚林深草木熏。山色雨晴常得见，市声朝暮罕曾闻。煮茶瓦灶烧黄叶，补衲岩台剪白云。人寿希逢年满百，利名何苦竞趋奔。  
溪浅泉清见石沙，屋头无角寄藤萝。夜深月下长猿啸，苔厚岩前少客过。庭竹攲斜春雪重，岭梅消瘦夜寒多。寥寥此道非今古，徒把砖来石上磨。  
破屋萧萧枕石台，柴门白日为谁开？名场成队挨身入，古路无人跨脚来。深夜雪寒惟火伴，五更霜冷有猿哀。袈裟零落难缝补，收卷云霞自剪裁。  
优游静坐野僧家，饮啄随缘度岁华。翠竹黄花闲意思，白云流水淡生涯。石头莫认山中虎，弓影休疑盏里蛇。林下不知尘世事，夕阳长见送归鸦。  
满头白发瘦棱层，日用生涯事事能。木臼秋分舂白朮，竹筐春半晒朱藤。黄精就买山前客，紫菜长需海外僧。谁道新年七十七，开池栽藕种茭菱。  
自入山来万虑澄，平怀一种任腾腾。庭前树色秋来减，槛外泉声雨后增。挑荠煮茶延野客，买盆移菊送邻僧。锦衣玉食公卿子，不及山僧有此情。  
竞利奔名何足夸，清闲独许野僧家。心田不长无明草，觉苑长开智慧花。黄土坡边多蕨笋，青苔地上少尘沙。我年三十余来此，几度晴窗映落霞。  
历遍乾坤没处寻，偶然得住此山林。茅庵高插云霄碧，藓径斜过竹树深。人为利名惊宠辱，我因禅寂老光阴。苍松怪石无人识，犹更将心去觅心。  
细把浮生物理推，输赢难定一盘棋。僧居青嶂闲方好，人在红尘老不知。风扬茶烟浮竹榻，水流花瓣落青池。如何三万六千日，不放心身静片时。  
法道寥寥不可模，一庵深隐是良图。门前养竹高遮屋，石上分泉直到厨。猿抱子来崖果熟，鹤移巢去磵松枯。禅边大有闲情绪，收拾干柴向地炉。  

○赵会初心提举  

老来脚力不胜鞋，竹杖扶行步落花。待月伴云眠藓石，寻梅陪客过邻家。粥香瓦钵山田米，雪泛瓷瓯水磨茶。今日为翁时暂出，此心长只在烟霞。  

○山居吟 【录十二。】  

满山笋蕨满园茶，一树红花间白花。大抵四时春最好，就中尤好是山家。  
年老庵居养病身，日高犹自未开门。怕寒起坐烧松火，一曲樵歌隔坞闻。  
山厨寂寂断炊烟，冻锁泉声欲雪天。面壁老僧无定力，又思乞食到人间。  
此事谁人敢强为，除非知有莫能知。分明月在梅花上，看到梅花早已迟。  
茅屋低低三两间，团团环绕尽青山。竹床不许闲云宿，日未斜时便掩关。  
一片无尘新雨地，半边有藓古时松。目前景物人皆见，取用谁知各不同。  
山形凹凸路高低，石占云头屋占蹊。地窄栽来蔬菜少，又营小圃在桥西。  
移家深入乱峰西，烟树重重隔远溪。年老心闲贪睡稳，厌闻钟响与鸡啼。  
半窗斜日冷生光，破衲蒙头坐竹床。枯叶满炉烧焰火，不知屋上有寒霜。  
深秋时节雨霏霏，藓叶层层印虎蹄。一夜西风吹不住，晓来黄叶与阶齐。  
老来无事干怀抱，竹榻高眠石枕斜。梦里不知谁是我，觉来新月到梅花。  
独坐穷心寂杳冥，个中无法可当情。西风吹尽拥门叶，留得空阶与月明。  

***◆澹居禅师至仁（澹居稿）***  

至仁，字行中，别号熙怡叟，鄱阳人。得法于径山元叟端和尚，驻锡苏州万寿寺。博综经传，贡尚书泰甫、黄侍讲晋卿皆服其说，虞文靖公称其文醇正雄简有史笔，宗门之子长也。其诗句如：「松间石榻春云护，花底山尊夜月开。」「沙渚草香流水活，海天云净碧峰遥。」「醉题梧叶秋阴合，坐对槐花暮雨来。」又《咏海棠再花》云：「月里精神今更好，雨中颜色向来新。」俱稳秀有法。判官皇甫琮编次其诗文曰《澹居稿》，江左外史雪庐新公为之序。  

奉答虞伯生侍讲  
送兴祖庭游会稽  
送奯上人还日本并简双林明极和尚  
至正廿二年冬十二月予访云海禅师于龙渊山中握手叙契阔欢甚且观其殿楼竹树宛然如全盛时因念东南幢剎率为兵燹而朋旧多沦替所历有沧桑之叹而禅师之交义之愿力有如此者遂作诗以纪之云  
次韵徐大章移居  
次韵马国瑞员外游会稽  
李焕章竹石居  
送厚元载游会稽  
送愚仲和尚  
饮绿轩  
送楠上人归定水并简见心禅师  
次韵答柳仲修宣使  
赠夏君美同知  
吴门遇江左外史  
题秋色归舟图  
送谦上人还日本并简天龙石室和尚  
次韵寄唐伯刚断事二首  
次韵答张仲举承旨  
次韵简苏昌龄学士仲铭禅师  
次韵竺元和尚山讴四首  
集杜句述怀寄见心书记  

○奉答虞伯生侍讲  

散花丈室拥天姝，金粟如来安稳无。不二门开唯一默，对谈还许老文殊。  

○送兴祖庭游会稽  

故人别我向何处，岁晏扁舟泛若邪。万壑千岩风雪后，杖藜随处看梅花。  

○送奯上人还日本并简双林明极和尚  

十年问法天王地，万里乡山碧海东。雪室有禅传鼻祖，蒲帆无恙转秋风。潮连蓬岛晴云白，霞拥扶桑晓日红。为问双林老尊者，尺书还寄北来鸿。  

○至正廿二年冬十二月予访云海禅师于龙渊山中握手叙契阔欢甚且观其殿楼竹树宛然如全盛时因念东南幢剎率为兵燹而朋旧多沦替所历有沧桑之叹而禅师之交义之愿力有如此者遂作诗以纪之云  

钓艇加沙度晓晴，浮图倒影若门迎。碧潭波冷白龙卧，翠竹云深丹凤鸣。乱后楼台符愿力，岁寒松柏见交情。欲从池上结荷屋，天地干戈尚战争。  

○次韵徐大章移居  

借屋藏书避世喧，地偏尘远水云繁。篱前沙渚群鸥卧，村外人家万蚁屯。春送兰香浮绮席，月移梅影度柴门。杖藜惯识湖东路，今雨还寻孺子论。  

○次韵马国瑞员外游会稽  

江上杨花落，孤帆度远汀。潮连沧海白，山拥会稽青。逸少笼鹅帖，支郎放鹤亭。登临有新制，毋惜寄林扃。  

○李焕章竹石居  

翔凤历四海，故巢何处安？蓬莱苍石外，风雨长琅玕。  

○送厚元载游会稽  

胜游还与马迁同，直上东南第一峰。神禹穴深苍木合，李斯碑在紫苔封。晚云仙岛翔归鹤，夜雨灵湫起蛰龙。若见故人烦问讯，松间石上几时逢。  

○送愚仲和尚  

山阴别后道偏腴，海上归来兴不孤。短杖看云怀鹫岭，扁舟载月度鸳湖。岂无大士同香饭，会有神龙献宝珠。老桂吹花应有约，岩前共听白猿呼。  

○饮绿轩  

道人住清溪，日饮溪中绿。涤虑发天光，心花莹如玉。复爱溪上云，时来檐下宿。  

○送楠上人归定水并简见心禅师  

阿师说法双峰下，白昼天花作雪飞。烽火隔江音问绝，秋风海上片帆归。  

○次韵答柳仲修宣使  

兵戈宇宙谁知己，风雨东南话故乡。禅伯自惭非觉老，诗豪今喜得刘郎。海门雁叫江枫赤，泽国云来野日黄。怅望庭闱空白发，菊花霜露几重阳。  

○赠夏君美同知  

海宇烟尘日夜生，中兴诸将正鏖兵。郦生三寸澜翻舌，一旦来归七十城。  

○吴门遇江左外史  

阖闾城外故人过，客里相逢感慨多。夜雨莲荒庐岳社，秋风木落洞庭波。远公道业惊吾老，潜子才华奈尔何。戎马十年乡国梦，结茅何处共云萝。  

○题秋色归舟图  

满目烽烟万国秋，江山何处可追游。吴淞水落鲈鱼美，风雨归来一钓舟。  

○送谦上人还日本并简天龙石室和尚  

回首扶桑若个边，春风万里上归船。神龙馈供云迷海，仙女吹花月在天。密意西来端有得，新诗东去岂无传。若逢石室烦通问，岁晚南湖学种莲。  

○次韵寄唐伯刚断事二首  

一轩凉雨读《楞伽》，三复停云感物华。金粟如来方丈室，香风满地散天花。  
野水芙渠绕鹤汀，画桥杨柳挂鱼罾。秋风携手青溪曲，竹杖荷衣一个僧。  

○次韵答张仲举承旨  

沉香亭北赋名华，四海车书正一家。总道天关严虎豹，那知陆地起龙蛇。词臣自昔推张说，边将何人继赵奢。南国云山浑似旧，几时函谷度牛车。  

○次韵简苏昌龄学士仲铭禅师  

曾向燕然勒汉铭，吴门今对万山青。朝端声价苏司业，海内交游嵩仲灵。何日袈裟登钓艇，此时云锦照溪亭。一尊正候陶征士，莫学三闾爱独醒。  

○次韵竺元和尚山讴四首  

白云招我归，清泉濯我足。闲将贝叶书，遥对青山读。童子拾松花，邻翁分野蔌。却忆马驹师，一箭中群鹿。  
千峰梅雨歇，绕舍流泉音。万物各有适，孤云独无心。时歌少林曲，还共寒山吟。啼鸟忽飞去，落花幽径深。  
独坐孤峰颠，终朝无过客。一啸心自闲，群魔气应索。池清月更明，风静叶还落。白叟荷樵归，高歌赤双脚。  
梅花报春信，竹外香风吹。青山与世隔，幽意何人知。冰霜政严洁，云石相因依。伫立望归鹤，月上寒松枝。  

○集杜句述怀寄见心书记  

宿鸟恋本枝，南雁意在北。飘飘愧此身，一岁四行役。所忧盗贼多，不独冻馁迫。东下姑苏台，残年傍水国。金银佛寺开，信美无与适。细人尚姑息，贤者贵为德。之子白玉温，令我心悦怿。晤语契深心，洞彻有清识。学贯天人际，溟涨与笔力。神功接混茫，风雷缠地脉。灵芝冠众芳，冰壶动瑶碧。紫燕自超诣，尤异是龙脊。流传必绝伦，许与必词伯。喧争懒着鞭，飞腾知有策。吾道属艰难，鸾凤有铩翮。天门郁嵯峨，乘槎断消息。干戈尚纵横，道路时通塞。顾惟鲁钝姿，养生终自惜。桃源无处寻，黎民糠籺窄。故国莽丘墟，梦归归未得。怅彼高飞禽，何以有羽翼。匡山读书处，宿昔长荆棘。阴房鬼火青，战地骸骨白。骨肉恩书重，看云泪横臆。西江万里船，终当挂帆席。天寒鸧鸹呼，北风破南极。梅花已飞翻，节序昨夜隔。感激在知音，书此豁平昔。  

***◆天如禅师惟则（师子林别录）***  

惟则，字天如，吉之永新人。族姓谭氏，得法于普应国师、中峰本公。辟吴城东北隅废圃为方丈，曰「师子林」。有竹万竿，竹外多怪石，其中最高者类狻猊。他石或跂或蹲，厥状匪一，轩堂亭阁，冠绝一时，则公以中峰倡道天目师子岩，故名「师子」，识不忘也。又尝遯迹松江之九峰，道风日振，加号佛心普济文惠大辨禅师。侍者集其诗文曰《师子林别录》，翰林待制远者图为之序，称其随机泛应，靡所不有云。倪高士元镇每过师子林，爱其萧爽，为之绘图。徐幼文复图为十二景，高季迪诸人题咏相继。今其地大半废为民居，湫隘嚣尘，无复昔时之胜矣。  

筚篥引  
赠道林训上人  
吴松江观闸  
城南楼  
游三相台示甘杨诸友台乃姚崇牛僧孺刘沆读书处也  
真州送别悦希云  
送止照归古洪曲江三首  
入仙洞山  
上海舟中即事  
示友人  
登西林  
游茅山云林清远之馆  
漕运万户某脱险于海因和韵唁之  
送时无择维那归闽  
送乡僧昱晓林二首  
登茅山天市坛  
一峰云外庵和韵四景四首  
湖村庵即事  
访仙洞山舟次大溪口  
赠弟仁远入京四首  
晓行吴淞江  
师子林即景六首  

○筚篥引 【并序。】  

西瑛懒云窝距余禅室半里许，时相过从，吹筚篥以为供。复于余言有所需，乃赋长歌以赠。  
西瑛为我吹筚篥，发我十年梦相忆。钱唐月夜凤凰山，曾听酸斋吹铁笛。初吹一曲江风生，余响入树秋呜咽。再吹一曲江潮惊，愁云忽低霜月黑。坐中听者六七人，半是江湖未归客。欢者狂歌绕树行，悲者垂头泪沾膝。我时夺却酸斋笛，敛襟共坐松根石。脱略悲欢万念消，悟声无性闻无迹。西瑛筚篥且莫吹，筚篥从古称悲栗。悲欢茫茫塞天地，人情所感无今昔。山僧尚赖双耳顽，请为西瑛吐胸臆。声闻相触妄情生，闻尽声亡情自释。尽闻莫谓闻无声，机动籁鸣无间隔。亡声莫谓声无闻，去来历历明喧寂。吹者之妙余莫知，闻者之悟公莫测。公归宴坐懒云窝，心空自有真消息。  

○赠道林训上人  

角鹰一侧目，所视无穹苍，臂鞲索饱非所长。良马一振鬣，所向无穷荒，内闲待秣安可常。丈夫心胆塞天地，身与世道为低昂。况从世外发高趣，蓬蒿岂足夸翱翔。我怜古道满荆棘，岁晚狐兔争跳梁。今年识君谷水傍，爱君骏气如鹰扬。愿君莫如我，学步成踉跄。愿君莫如我，用拙甘六藏。茅舍深居，已无马师问梅子。木叶蔽膝，尚有懒瓒知南阳。九峰之外天茫茫，寒梅欲花春在霜。兴来拂袖谢丘壑，阔视四海皆吾乡。我有解缆歌一章，如击瓦缶无宫商。吴松江上为君歌，一发怒潮卷雪天风狂。  

○吴松江观闸  

吴松江水急如箭，昔见画图今识面。百川应命争先趋，东注海门如赴战。海波怒发驱潮头，战退吴松水倒流。江潮一日两相斗，万古不决犹寇雠。江水清兮潮水浊，江水不似潮水恶。恶潮推出海中洲，堆积江面成山丘。官忧水害难疏凿，横江四闸同时作。潮来下闸潮平开，闸内不通潮往回。潮波怒息卷底去，闸门又见江波怒。闸上盘涡万阵分，闸下狂澜万骑奔。万雷吼兮万鼓发，石走沙飞乱戈甲。黄河冲破华山根，健瀑擘开青玉峡。人言水性险且凶，不知水与人情同。情涛识浪怒且愤，不在江潮在方寸。水险尚可避，人险终难知。人争頟頟罔昼夜，水争尚有潮平时。  

○城南楼  

城南树尾花风晴，城南树下渔舟行。隔溪竹屋数家酒，矮篱路转人纵横。仙山石洞在眼底，塔竿倒影沧波明。相期待渡日已晚，坐看平野青烟生。  

○游三相台示甘杨诸友台乃姚崇牛僧孺刘沆读书处也  

我登三相台，南望双巽峰，俯视下界如凌空。开元老树可百丈，断崖尽日呼颠风。甘郎攀果学猿挂，杨子枕石飞泉中。垂藤离地坐我稳，袒跣长啸如乘龙。呜呼昔人不再得，台上土花几秋色。前身不与后身期，白云岂识萝衣客。安得近代颜辉来，画我石上惊风雷。  

○真州送别悦希云  

欲别不别重相携，别思已逐寒云飞。飞云一去不可得，千村万落明斜晖。回头望吴山，满目青依依。亦如送我望我去，立尽风烟未忍归。  

○送止照归古洪曲江三首  

暮云飞上钱王台，乱峰蘸碧湖光开。六桥春色看正好，之子不肯重徘徊。百年万事烟雨过，乡井一念终难灰。浩歌归去送归去，梦断楚水何时来？  
銮江镇上双江洲，大船解缆荒洲头。挂帆蔽空搥鼓发，白浪卷雪风萧飕。故山三日忽到眼，恍忽天上飞骅骝。向来归兴有如此，今日送子心悠悠。  
狮王一去挽不回，秋满岩谷天风哀。龙囦象薮亦多士，济济熟视宗纲颓。谁能共扫松下屋，黄精黄独连门栽。霜林月上芋香起，指点深拨寒炉灰。  

○入仙洞山  

入山隐隐如闻雷，山鸡角角随人飞。松风洗我市喧耳，松露洒我青萝衣。平生结习重幽赏，会景会物情依依。谁能歌紫芝？我当歌《采薇》，招呼云外青鸾归。  

○上海舟中即事  

乌溪出闸催双橹，急趁回潮下黄浦。午前期到上洋城，生怕潮来近亭午。夜潮已落岸痕高，风卷浪花翻雪卤。渡头趁渡人如鸡，水行泥行亦良苦。西岸冲波远入村，东岸涌沙作林圃。岸上居民无定踪，颇怪潮行无定所。吾年五十游上洋，今岁重来五十五。岂无玉雪美少年，向来一揖成千古。亦有鸱张万石家，势去一朝无寸土。噫吁嘻！人生幻化若浮云，陵谷变迁何足数。  

○示友人  

尘网苦多累，暂闲如脱羁。胡为尘外迹，而乃东西驰。聚谈每仓卒，既远翻多思。眼前失真宰，身外何求知。百骸如仆马，势合聊相随。气运忽迁谢，一散无重期。来日不可待，去日不可追。静缘当自保，世故方无涯。  

○登西林  

沈郁难自居，偶思散遐嘱。主丈登西林，断崖倚修竹。崖上丛花开，飞禽自相逐。崖下清川流，水光泛嘉木。四月风雨多，平野一时绿。长啸白日低，烟云起空谷。俯视万化间，劳生亦何足。  

○游茅山云林清远之馆  

华阳有客似重来，新见云林别馆开。寒日半岩松鹤起，腥风万壑雨龙回。琴床流露滋瑶草，丹鼎飞春上玉梅。居者未知清且远，人间咫尺望蓬莱。  

○漕运万户某脱险于海因和韵唁之  

语未开唇已改颜，向来海运历多艰。连樯影落蛟涎窟，孤枕魂飞鬼骨山。出匣剑龙惊怒吼，传家珠虎幸生还。黄金任积高于斗，不博休官一日闲。  

○送时无择维那归闽  

百计归难禁，生缘乐未穷。听钟榔叶雨，攲枕荔花风。客久闽音化，交深楚俗通。片帆明日远，云断海天空。  

○送乡僧昱晓林二首  

风沙风叶搅征衣，今日江头送汝归。西望故乡何处是，楚天漠漠片云飞。  
乡人问我几时还？向道如今又入山。一个蒲团半间屋，吴松江上九峰间。  

○登茅山天市坛  

天市危阑倚碧空，两京山水见冥蒙。东来十日风霜路，只在寒岚一抹中。  

○一峰云外庵和韵四景四首  

碧虹分雨半山桥，桥下春雷卷怒涛。老衲定回推户看，隔溪开尽野樱桃。  
竹屋茶香满涧烟，绿杉深处响流泉。目前有法谁能说？落日微风一树蝉。  
平田水语稻花香，半解萝衣受晚凉。景物双清秋正好，乱山云外又斜阳。  
衲被蒙头宿火红，雪寒愁听上方钟。开门忽怪山为海，万迭银涛露一峰。  

○湖村庵即事  

竹根吠犬隔溪西，湖雁声高木叶飞。近听始知双橹响，一灯浮水夜船归。  

○访仙洞山舟次大溪口  

窈窕仙家何处寻？夕阳明灭乱云深。大溪横断青山合，一路风帆入树林。  

○赠弟仁远入京四首 【并序。】  

始余别家时，仁远从弟年纔十七，今将四十矣。须髯戟张，言论有远志。以湘南教官满考，乘风为上国游。■〈舟羲〉舟维扬，迂道来径山相寻。梅雨中，禅榻共灯数夕，既行，赠偈四章，以纪别思，以戒其速归。  
虬须铁面岸纶巾，胆气粗豪语逼人。二十三年不相见，却疑年少是前身。  
雨嶂烟峦翠欲流，天开图画万山头。凌霄阁上凭阑意，留与他年说旧游。  
白云峰在夕阳边，目送吴云入楚天。汝到燕山却回首，三千里外又三千。  
锦袍花映凤池明，玉佩光摇紫府青。富贵着人如醉梦，倚门慈母眼长醒。  

○晓行吴淞江  

水转沙涂又一湾，迎船孤塔出烟岚。长江一道横风起，两岸争飞上下帆。  

○师子林即景六首  

万竿绿玉绕禅房，头角森森笋稚长。坐起自携藤七尺，穿林络绎似巡堂。  
素壁光摇眼倍明，隔帘风树弄新晴。树根‥鼓鸣残雨，恍忽南山水乐声。  
半檐落日晒寒衣，一钵香羹野蕨肥。春雨春烟二三子，水西原上种松归。  
道人肩水灌畦蔬，托钵船归粟有余。饱饭禅和无一事，绕池分食餧游鱼。  
斜梅势压石阑干，花似垂头照影看。白昼云阴天欲雪，半池星斗逼人寒。  
雪深三尺闭柴荆，岁晚无心打葛藤。立雪堂前人不见，秀云峰似白头僧。  

***◆孙氏蕙兰（绿窗遗稿）***  

蕙兰，名淑，新喻傅若金汝砺之妻也，其先汴人。年二十三，归汝砺于湘中，五月而卒，汝砺序其遗稿曰：故妻孙氏蕙兰，早失母，父周卿先生以《孝经》、《女诫》教之，诗固未之学也。因其弟受唐诗家法，取而读之，得其音格，辄能为近体五七言，语皆闲雅可诵，非苟学所能至者。然不多为，又恒毁其稿，家人或窃收之，则曰偶适情耳，女子当治织纴组紃，以致其孝敬，辞翰非所事也。既卒，家人哭而称之。因出其稿得若干首，特为编集成帙，序而藏之，题曰《绿窗遗稿》，其未成章者云：「露下庭梧叶，风吹月桂花。」「登楼闻过雁，开户见栖鸦。」「绣帘当雪卷，银烛背风燃。」「雪晴山显翠，风暖水生纹。」「萱草当阶绿，樱桃落地红。」「芍药开时病，荼■〈艹縻〉落处愁。」「玉钗簪茉莉，罗扇绣芙蓉。」「窗前垂柳分春色，镜里幽兰对晓妆。」「花间影过那知燕，柳外声来不见莺。」「慈亲教婢回金剪，骄妹嗔人夺绣针。」「妆成宝镜杨花过，行出珠帘燕子归。」「自倾瓮里春泉水，亲灌阶前石竹花。」「海棠带雨臙脂重，杨柳凝烟翡翠浓。」残膏剩馥，犹有余妍。汝砺深惜其才，每见于悼亡诸作，缠绵凄恻，有足悲者。故为表而出之，以传于世。  

绿窗诗十八首  

○绿窗诗十八首  

窗里人初起，窗前柳正娇。卷帘冲落絮，开镜见垂条。坐对分金线，行防拂翠翘。流莺空巧语，倦听不须调。  
小阁烹香茗，疏帘下玉钩。灯光翻出鼎，钗影倒沈瓯。婢捧消春困，亲尝散莫愁。吟诗因坐久，月转晚妆楼。  
灯前催晓妆，把酒向高堂。但愿梅花月，年年映寿觞。  
采阁闭朝寒，妆成拟问安。忽闻春雪下，唤婢卷帘看。  
粲粲梅花树，盈盈似玉人。甘心对冰雪，不爱艳阳春。  
小小春罗扇，团团秋月生。蟠桃花树里，绣得董双成。  
自拂双眉黛，何曾惯得愁。若教如翠柳，便恐不禁秋。  
楼前杨柳发青枝，楼下春寒病起时。独坐小窗无气力，隔帘风乱海棠丝。 【汝砺追和云：「小窗开尽碧桃枝，忆得青鸾化去时。昨夜秋风妒幽怨，梦中吹断素琴丝。」】  
绿窗寂寞掩残春，绣得罗衣懒上身。昨日翠帷新病起，满帘飞絮正愁人。 【追和云：「江上愁时复值春，带围宽尽不宜身。阶前旧种樱桃树，日暮飞花故着人。」】  
小妹方纔习《孝经》，可怜娇怯性偏灵。自寻《女诫》窗前读，嗔道家人不与听。  
几点梅花发小盆，冰肌玉骨伴黄昏。隔窗久坐怜清影，闲划金钗记月痕。  
绣被寒多未欲眠，梨花枝上听春鹃。明朝又是清明节，愁见人家买纸钱。  
春雨随风湿粉墙，园花滴滴断人肠。愁红怨白知多少，流过长沟水亦香。  
春风昨夜碧桃开，正想瑶池月满台。欲折一枝寄王母，青鸾飞去几时来。  
空阶日晚雨纔干，小婢相随倚画阑。金钗误挂绯桃落，罗袖愁依翠竹寒。  
小窗今夕绣针闲，坐对银蝉整翠鬟。凡世何曾到天上，月宫依旧似人间。  
乞巧楼前雨乍晴，弯弯新月伴双星。邻家小女都相学，斗取金盆看五生。  
庭院深深早闭门，停针无语对黄昏。碧纱窗外初生月，照见梅花欲断魂。  

***◆贞懿郑氏允端（肃雝集）***  

允端，字正淑，姓郑氏，宋丞相清之五世孙女也。其大父通判吴郡，徙居焉。饶于赀，有半州之目，世称花桥郑家。允端姿禀秀慧，尤善诗歌。归于同郡施伯仁，儒雅士也，相敬待如宾客。至正丙申，张士诚入平江，家为兵所破，郁郁致病而卒，年仅三十，窆于城东之南冈。宗族之士相谓曰：郑氏有容、有言、有学、有识，行孚中闺，可象可则。贞以厉己，懿以成德。有合谥典，宜谥曰贞懿。所著有《肃雝集》，其自题曰：尝怪近世妇人女子作诗，无感发惩创之义，率皆嘲咏风月，纤艳委靡，流连光景而已。余故刬除旧习，脱弃凡近。作为歌诗，缄诸箧笥，以俟宗工斤正。今抱病弥年，垂亡有日，惧湮没而无闻，用写别楮，藏于家塾，以示子孙。伯仁哀之，为诠次成帙，一时名辈如钱塘钱惟善、青城杜寅为之前后序云。  

吴人嫁女辞  
拟寄衣曲  
秋夜三五七言  
读西汉书  
题耕牧图  
望夫石  
咏镜  
听琴  
效古  
读文山丹心集  
卧痁  
题画  
碧筩  
红指甲  
中庭对月有感  
琵琶泉  
高氏姊惠素罗  
水槛  
吐绶鸟  
徐熙杏花  
四体美人四首  
念旧  
梧桐  
秋窗书怀  
东坡赤壁图  
瘦马  
庭槐  
葡萄  
袜  
桃花  
桃源  
毛女  
兰  
笋  
莲  
梅  
杜少陵春游曲  
春词集句  
秋词集句  

○吴人嫁女辞 【余见寻常百姓家，多以女嫁达官贵人，虽夸耀于一时，而终不得偕老。故作是诗以警之。时至正丙申岁也。】  

种花莫种官路傍，嫁女莫嫁诸侯王。种花官路人取将，嫁女王侯不久长。花落色衰情变更，离鸾破镜终分张。不如嫁与田舍郎，白首相看不下堂。  

○拟寄衣曲  

男儿远向交河道，铁马金戈事征讨。边头八月霜风寒，欲寄戎衣须趁早。急杵清砧捣夜深，玉纤铜斗熨帖平。裁缝制就衣袄裙，千针万线始得成。封裹重重寄边使，为语夫君奋忠义。好将功业立边陲，要使声名垂史记。  

○秋夜三五七言  

风乍起，月初阴。树头梧叶响，阶下草虫吟。何处高楼吹短笛，谁家急杵捣清砧。  

○读西汉书  

予闻太仓公，逮系长安狱。生女不生男，缓急无以嘱。少女痛所言，上书讼父辱。死者不复生，刑者不可属。妾身没入官，父罪或见赎，明明圣文王，哀怜脱戕毒。再使父子亲，骨肉重相续。此事谊甚高，足以振颓俗。好事东观臣，大书耀史录。临卷三叹之，清风满林麓。  

○题耕牧图  

幽人薄世味，耕牧山之阴。自抱村野姿，常怀畎亩心。行行南山歌，落落《梁甫吟》。挂书牛上角，挥鉏瓦中金。饱饭黄昏后，力田春云深。四体勤树艺，三生悟浮沈。巢父世高尚，德公人所钦。伊人去已远，高风邈难寻。抚卷空叹息，俯仰成古今。  

○望夫石  

良人有行役，远在天一方。自期三年归，一去凡几霜。登山凌绝巘，引领望归航。归航望不及，踯躅空傍徨。化作山头石，兀立倚穹苍。至今心不转，日夜遥相望。石坚有时烂，海枯成田桑。石烂与海枯，行人归故乡。  

○咏镜  

皎皎奁中镜，相随越岁年。清光何所如，明月悬中天。我昔十五余，颜色如花鲜。对之理晨妆，涂抹斗婵娟。迩来年颇长，贫病相忧煎。形容渐老丑，无复施朱铅。今朝镜亦昏，尘垢蚀连钱。相看自黯淡，焉能分媸妍。人生有盛衰，物情随变迁。世间类如此，何用增慨然。  

○听琴  

夜深众籁寂，天空缺月明。幽人据槁梧，逸响发清声。一弹再三弹，中含太古情。坐深听来久，山水有余清。子期既物化，赏心谁与并。感慨意不已，天地空峥嵘。  

○效古  

人生天地内，翕歘如转蓬。有材不早用，老去悲途穷。甘罗豁达士，意气自豪雄。奉辞使列国，十二登上公。早达胜晚遇，应鄙垂钓翁。  

○读文山丹心集  

藉甚文丞相，精忠古所难。舍生归北阙，效死只南冠。血化三年碧，心存一寸丹。偶携诗卷在，把玩为悲酸。  

○卧痁  

秋来多病疟，骨立瘦难支。烦热那能止，增寒奈尔为。脾神不自卫，江鬼故相欺。伏枕南窗下，空吟老杜诗。  

○题画  

谁貌江南景，风烟万里宽。金银开佛寺，紫翠出林峦。远客驰行役，幽人赋《考盘》。苍茫无限意，抚卷为盘桓。  

○碧筩 【王夫人席上作。】  

主人避暑开芳宴，轻折荷盘当酒罍。半朵断云擎翡翠，一江甘露泻玫瑰。胸中爽气飘飘起，鼻底清香拍拍回。可笑狂生杨铁笛，风流何用饮鞋杯。  

○红指甲  

凤花染就玉纤纤，别是风流几种看。鸾镜匀脂丹髓湿，鹊炉添火彩云寒。封题锦字春无限，弹泪香闺血未干。报道金钗斜插处，落红飞上髻云端。  

○中庭对月有感  

中庭夜气凉于水，坐看青天转玉盘。万里清光明海宇，十年杀气暗长安。闺人只忆丹心苦，战鬼偏怜白骨寒。我欲排云叫阊阖，璚楼玉宇路漫漫。  

○琵琶泉 【井在吴王故宫。】  

吴王废苑余千载，尚有寒泉一掬清。巧匠凿成推引手，断弦牵出辘轳鸣。涓涓多似江州泪，轧轧疑如出塞声。一曲难湔亡国恨，空留宫井不胜情。  

○高氏姊惠素罗  

雪色香罗照眼明，阿兄相赠见深情。明朝急为裁春服，相约麻姑礼上清。  

○水槛  

近水人家小结庐，轩窗潇洒胜幽居。凭阑忽听鸣榔响，知有小船来卖鱼。  

○吐绶鸟  

庭院春阴护薄寒，山禽飞下玉阑干。胸中锦绣无人识，闲向东风自吐看。  

○徐熙杏花  

写生政自爱徐熙，把卷摩挲眼欲迷。曾记沉沉春雨后，一枝斜透粉墙西。  

○四体美人四首  

正面  
背立  
侧身  
半截  

△正面  

似共春风别有缘，美人初见下秋千。花阴满地日卓午，芍药金盘五色鲜。  

△背立  

宫样新妆剩宝衣，背人鹄立好腰肢。杜陵饥客长安道，隔水临花乍见时。  

△侧身  

半面红装似可人，凤环斜插宝钗新。若教端正婵娟面，东里西家总后尘。  

△半截  

若个亭台绿水边，粉墙低处出婵娟。分明识得东风面，不见罗裙血色鲜。  

○念旧  

忆昔娉婷十五余，匀红傅白斗西施。如今老大慵妆洗，正是梨花过 【一作遇。】 雨时。  

○梧桐  

梧桐叶上秋先到，索索萧萧向树鸣。为报西风莫吹却，夜深留取听秋声。  

○秋窗书怀  

诗骨从来不受肥，那堪衰病弗胜衣。朝来试把罗裳系， 【一作「裙整」。】 瘦比今春又半围。  

○东坡赤壁图  

老瞒雄视欲吞吴，百万楼船一炬枯。留得清风明月在，网鱼谋酒付髯苏。  

○瘦马  

曾共元戎出塞垣，生擒番将向乌桓。如今老去谁终惠，独对西风瘦骨寒。  

○庭槐  

风转庭槐拂槛开，绿阴如染净无埃。妇人不作功名梦，闲看南柯蚁往来。  

○葡萄  

满筐圆实骊珠滑，入口甘香冰玉寒。若使文园知此味，露华应不乞金盘。  

○袜  

轻轻小袜制香罗，三寸量来不较多。针缕细匀裁制好，鸦头休诧马嵬坡。  

○桃花  

细雨春寒江上时，小桃攲树出疏篱。从教一簇开无主，终不留题崔护诗。 【钱牧斋曰：杨循吉吴中往哲，女秀一人李氏，其警句云云。此诗载郑氏《肃雝集》中，岂君谦偶失考耶？抑别有李氏一集耶！姑两存之，以俟知者。】  

○桃源  

秦季干戈起，中原几变迁。谁知避世者，自有一山川。  

○毛女  

我亦斯人徒，偶然撄世网。抚卷发深思，何当共长往。  

○兰  

并石疏花瘦，临风细叶长。灵均清梦远，遗佩满沅湘。  

○笋  

竹林春雨过，瘦笋迸苔长。坐待成高节，清标出短墙。  

○莲  

本无尘土气，自在水云乡。楚楚净如拭，亭亭生妙香。  

○梅  

岁寒冰雪里，独见一枝来。不比凡桃李，春风无数开。  

○杜少陵春游曲  

何处寻芳策蹇驴，典衣买酒出城西。玄都观里桃千树，黄四娘家花满溪。  

○春词集句  

春色沉沉锁建章，困人天气日初长。闲来独立雕檐下，笑杀双飞燕子忙。 【武元衡、朱淑真、韩偓、王建。】  

○秋词集句  

月转觚棱夜未央，倚床自炷水沈香。芙蓉小帐云屏暗，二十五声秋点长。 【张籍、虞伯生、刘长卿、李郢。】  

***◆安南国王陈益稷（安南稿）***  

益稷，国王陈日晅之弟也，其先闽人。有陈日煚者，为交趾王李氏婿，夺其国而有之。元宪宗时，尝遣将兀良合台破其国都。日煚传国于其子光昺，遣使纳款。世祖中统三年。封光昺为安南国王。至元十四年，光昺卒，国人立其世子日烜。征之入朝，不肯行，会用兵占城，谕日晅使助军粮，不从，遂移兵伐之。日晅拒战败走，其弟昭国王益稷率妻子官吏以降。二十三年，封益稷为安南国王。命镇南王脱驩及左丞相阿里海牙等引兵纳之，未克。言者以为非便，遂止。益稷从师还鄂州，其后日烜遣使来贡，二十七年卒，子日燇立，益稷竟久留于鄂，遥授湖广行中书省平章政事。武宗朝，累进金紫光禄大夫仪同三司，文宗天历二年卒，寿七十六，谥曰忠懿。王有诗若干首传世，皆归朝后所作。安南，古南交地。自秦时为郡县，汉唐因之，五代割据，遂成异域。元时兵力之强，尽有西南诸部，而安南独不入版图，选将用兵，频年暴露，而终莫得其要领。然益稷以羁旅降王，犹能以歌吟与中朝文士相颉颃。何地无才，亦足以见元时诗学之盛矣。  

大明殿侍宴  
送驾至上都过关口而回  
驾畋柳林随侍  
送元明善赴京  
送李龙川平章赴阙  
挽卜怜吉歹河南王  
万岁山侍宴  
驻马渡头  
鄂馆书怀  
秋晚睡觉  
谢青宫赐酒  
巴陵雨中  
上都回宿赤城站  

○大明殿侍宴  

班陪玉笋侍红云，日表熙熙瑞气温。万派朝宗沧海阔，众星环拱紫宸尊。雍容湛露歌诗什，彷佛钧天入梦魂。孤孽秋毫皆帝力，愿殚忠赤报深恩。  

○送驾至上都过关口而回  

控辔追随宝马群，古长城外送金根。仙踪缥缈鸾声远，客路崎岖燕尾分。喜见重瞳开日表，何劳八翼梦天门。梅岩有约人知不？几处朱阑看白云。  

○驾畋柳林随侍  

仙仗平明拥翠华，景阳钟发海东霞。千官捧日临春殿，万骑屯云动晓沙。白鹞鞴翻山雾薄，黄龙旗拂柳风斜。太平气象同民乐，南北梯航共一家。  

○送元明善赴京  

江流脉脉草离离，黄鹤矶头酒一巵。报国寸 【一作忠。】 心怜我老，论交 【一作文。】 半面识君迟。正当重 【一作举。】 鼎调梅日，又是长亭折柳时。满载诗书 【一作「收拾琴书」。】 归路稳，凤城依约更相期。  

○送李龙川平章赴阙  

雪满长亭酒满斟，楚山千迭水千寻。梅青半识平生面，桐老相知太古心。雁影南楼孤月冷，马头北阙五云深。二毛越叟情无限，独向南窗袖手吟。  

○挽卜怜吉歹河南王  

哲人萎矣栋梁倾，回首西风涕暗零。三世功名今古史，百年过客短长亭。手扶红日名犹在，身就黄粱梦不醒。记取汾阳旧勋业，紫薇留种继芳馨。  

○万岁山侍宴  

碧汉鸣鸾隔世尘，玉京开宴会星辰。舞回鳌背三 【一作千。】 山雪，酒上龙颜万国春。物被仁风荣御苑，水涵 【一作流。】 圣泽溢天津。越南羁旅陪宾列，咫尺光瞻日月新。  

○驻马渡头  

大别山头汉口前，吴王矶下沔城边。立残秋水隔滩鹭，噪落夕阳何处蝉？赤壁冷烟销魏卒，黄州淡月照坡仙。英雄潇洒名俱在，我爱狂吟不愧天。  

○鄂馆书怀  

萧然孤馆起凄风，半壁青灯照病容。滴碎秋心窗外雨，敲残晓梦枕边钟。衡阳雁断三千路，巫峡猿啼十二峰。不尽关山回首处，暮云迭迭水重重。  

○秋晚睡觉  

海水盈盈漏转筹，霜风吹角出谯楼。梦残淡月五更晓，心远孤云万里秋。玉帛几年宾上国，诗书半出老中州。平生事业浑如昨，无奈青灯照白头。  

○谢青宫赐酒  

黄封星使控麒麟，腾踏高风拂路尘。仙醴酿成天上露，宫壶分赐腊前春。恩沾南纪波涛阔，气转东皇草木新。拜彻雍容歌既醉，遥瞻鹤禁喜津津。  

○巴陵雨中  

鸦拂平林雁阵空，黄花行李老秋风。如何一夜江南梦，尽在巴陵细雨中。  

○上都回宿赤城站  

涂山执玉会诸侯，宴罢回程宿岭头。白海雨来云漠漠，赤城秋入夜飕飕。皇图万里乾坤阔，客路几年身世浮。驿吏惊呼诗梦破，一声鸡唱隔云州。

◇元诗选二集◇  

序  
甲集  
乙集  
丙集  
戊集  
己集  
庚集  
辛集  
壬集  

## ●元诗选二集序  

余自甲戌岁辑元百家诗集，镂板行世。嗣后奔走南北，所至穷极搜罗，残编断简，无不抄撮。积久成帙，约得五十余种。庚辰春仲，从京师抱病归草堂，键户编纂，用竟前业。适秀水朱检讨竹垞先生尽携家藏元人遗集见示，药炉茶灶之下，穷年诠次，并前所获，复汇为百家。深惜日力之费于斯也，亟付剞劂，与海内好事者共赏之。康熙壬午人日，长洲顾嗣立书于秀野草堂。  

## ●元诗选二集•甲集  

遯庵先生段克己（二妙集）  
菊轩先生段成己  
段侍郎辅  
神川遯士刘祁（神川遯士集）  
仇教授远（山村遗稿）  
白州判珽（湛渊集）  
龚提举璛（存悔斋稿）  
胡主簿长孺（石塘稿）  
竹房先生吾丘衍（竹素山房诗）  
霅川翁钱选（习懒斋稿）  
立雪先生刘清叟（立雪稿）  
赵教授文（青山稿）  
刘教授埙（水云村稿）  
如村先生刘麟瑞（昭忠逸咏）  
稼村先生王义山（稼村类稿）  
黄处士公绍（在轩集）  

***◆遯庵先生段克己（二妙集）***  

克己，字复之，河东人，世居绛之稷山。幼时与弟成己并以才名，礼部尚书赵秉文识之，目之曰「二妙」，大书「双飞」二字名其里。金末以进士贡。北渡后，与成己避地龙门山中，余廿年而卒，人称为遯庵先生。泰定间，孙吏部侍郎辅合克己、成己遗文为《二妙集》，刻之家塾。临川吴澄为之序曰：河东二段先生，心广而识超，气盛而才雄。其诗如：「冤血流未尽，白骨如山丘。」「四海疲攻战，何当洗甲兵。」盖陶之达，杜之忧，兼而有之者也。  

岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以写其哀因作古意四篇虽比兴之不足观者足知余志之所在则进知吾汉臣也无疑  
赠答封仲坚  
兴上人驻锡姑射山之麓他日邀余所居之静乐斋勉为赋此  
赠刘润之  
乙巳清明游青阳峡  
戊申四月游禹门有感  
正月十六日夜雪  
微雨后偶成二首  
余侨居龙门山十有余年封张二子日从余游而贫又甚焉因写所怀兼简二子共成一笑  
仲坚见和复用韵以答二首  
枕上再赓前韵  
野步仍用韵示封张二子  
五月二十三日夜分雨作凉风飒然木叶萧瑟绝似往年七八月感时物之变不能为怀漫浪成诗聊以自适  
寄仲坚汉臣二子  
和家弟诚之社燕之作二首  
红梅用诚之弟韵二首  
排闷  
暮春有感三首  
梅花十咏  
花木十咏  
丁未三月二十八日县大夫薛君宝臣过余芹溪精舍酒间雨作时方苦旱喜而赋之  
明日李生湛然见和仍韵答之  
景纯浩然见过径饮成醉夜中雨作比近五鼓月色满室晓起书长语赠二子  
癸卯中秋之夕与诸君会饮山中感时怀旧情见乎辞  
楸花  

○岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以写其哀因作古意四篇虽比兴之不足观者足知余志之所在则进知吾汉臣也无疑  

高楼浮云薄，知是何人宅？卖诸轻薄儿，身为五侯客。日暮斗鸡回，车骑何翕。鼻息吹虹霓，行路皆踧踖。岂知黔娄生，储粟无儋石。衣衾不掩尸，送我城东陌。寥寥百世下，谁分夷与跖。  
北方有黄鹄，饱义气勇烈。天寒辞故巢，思欲近丹穴。吁嗟翅翎短，云海路隔绝。凤皇不相待，孤愤无由泄。耻与鸱鸢群，朝夕肆饕餮。一步两叫号，心摧口流血。侧头向苍昊，永与羁雌决。人皆尚鸱鸢，反谓黄鹄劣。世无弃瓢翁，轩轾定谁说。猿鹤与沙虫，泯泯同一辙。悲来结中肠，欲辩再三咽。  
艺兰当清秋，生育胡不早。西风发微香，能得几时好。飞霜半夜来，灭没先百草。真宰独何心，吞声不复道。  
驱车上太行，中道车轴折。停车伏辕下，骨断筋力折。抚膺呼苍天，淫淫涕如雪。古往与今来，此恨何时绝。  

○赠答封仲坚  

念昔始读书，志本期王佐。时哉不我与，触事多轗轲。归来濯尘缨，羸装聊解驮。午芹多奇峰，流水出其左。誓求十亩田，于此养慵惰。种椒盈百区，栽竹仅万个。自谓得所依，心口默相贺。经营久未成，蕴椟乏奇货。低回不能去，借宅便高卧。始构茅三间，榱桷久摧挫。暑雨畏霖潦，霜风苦掀簸。岂无富贵人，粟帛救寒饿。耻随肥马尘，拥鼻不敢唾。淹延岁月深，十手指庸愞。尘薶剑锋缺，弹铗悲无奈。时当春之仲，桂魄月半破。丁丁闻啄门，有客来相过。探怀出新作，高唱成寡和。清辞丽卿云，齐梁那复课。蹇余鞭不前，踯躅蚁旋磨。枯肠藜苋苦，奇字厌搜逻。君乎真可人，沽酒酌通播。酒酣胆气粗，狂言惊四座。旧游渺何许？行路方坎坷。作诗寄同声，别离伤老大。  

○兴上人驻锡姑射山之麓他日邀余所居之静乐斋勉为赋此  

我爱兴上人，闲处先着脚。虽有买山钱，难寻一丘壑。向来栖息地，龙象久寂寞。重寻林下径，竹石若纷薄。溪水恣交流，岩花自开落。却扫丈室中，一瓶还一钵。静乐题其颜，尘缘聊解缚。寥寥千载下，此理谁发药。我今为拈出，未 【一作不。】 免一重错。有静必有垢，无苦亦无乐。混沌元不死，七窍刚自凿。郑 【一作珍。】 重庵中人，万法本无着。独有太古心，油然满寥廓。  

○赠刘润之  

平生不愿万户侯，但愿一识刘荆州。荆州已远不可见，裔孙今幸从吾游。慨然议论吐肝胆，腰间古剑鸣蛟虬。酒酣醉墨出险怪，笔势戃怳令人愁。世人争欲得一诺，黄金不用如山丘。结交以义不以利，乐人之乐忧其忧。自从管鲍死，此道今悠悠。岂忆流落中，忽见古人俦。古来贤哲仕不达，饥寒不解为身谋。纷纷眼底知音少，几向西风叹白头。  

○乙巳清明游青阳峡  

东山气象太猛悍，万马骎骎来楚甸。中分不肯割鸿沟，锻砺戈矛期一战。西山折北如西汉，独余绛灌奔而殿。谁为刘项决雌雄，赖有韩彭力相援。卢沟直下两水合，泯泯暗流通一线。突为瀑布出山口，流沫成轮浪成漩。前逾百步落石瓮，黛蓄膏渟那敢眄。沉沉南去若白虹，为屿为泜互隐见。凿开浑沌几千秋，世俗虽见如不见。今人虽有笔如椽，为写佳名传宇县。人间佳节重清明，呼儿折简招诸彦。一生能着几两屐，佳处每欲经行遍。山灵着意劝游人，吞吐烟霞生万变。山阿玉女跪焚香，岩畔仙人一笑倩。居 【一作坐。】 者俨若帝王尊，剑佩雍容侍闲宴。植者磊落如巨人，聚立广庭议 【一作如。】 封禅。拱者矫矫如勇夫，执戈夹戺 【一作「戺花」。】 着綦弁。平滩浅濑乍可揭，溪路曲随峰势转。葛屦偏宜苔藓滑，行襟时被蔷薇。当面烟岚舞翠蛟，出岫闲云飘素练。群行不复事拘检，眼正明时脚还倦。班荆共坐溪上石，粔籹浊醪具时馔。良辰无奈夕阳催，羽觞正要清歌荐。醒心况复有寒泉，玉池遍返成三咽。三分春色二分休，风外飞花时一片。古人行乐欲及时，半百之年犹掣电。惟有爱山缘未断，梦寐孱颜添健羡。一穷到骨不自治，虚负胸中书万卷。谩向山村老却人，生来不识荆州面。肝胆槎牙须酒浇，顾我非狂亦非狷。纷纷世无真是非， 【一作「世上无真是」。】 弃置从渠若秋扇。归来新月偃林梢，寂寞衡门掩深院。  

○戊申四月游禹门有感  

黄河一线天上来，两山突兀屏风开。天生圣人为万世，惊涛拍岸鸣春雷。冷云直上三千尺，石巅古庙高崔巍。断碑岁月不可考，丹青剥落空莓苔。嗟乎去古盖已远，荒辞漫汗相惊猜。安居平土果谁力，愚民耳目诚可哀。一声渔笛起何处，沧洲雅兴还悠哉。  

○正月十六日夜雪  

正月望夜夜气交，长空月辉生白毫。东风澹荡振林木，春云滃郁翻惊涛。望中已觉没河汉，坐中不见群山高。打窗雪片大如手，苍髯噤磔猬毛。我意天心厌诛戮，净洗战血除腥臊。方今廊庙已备具，左有夔龙右有咎。爱民亲贤急先务，朱轮皁盖驰英豪。遗黎幸脱疮痍阨，讴吟圣世心坚牢。驱牛负耒复门户，至今不复远遁逃。白头老儒最无用，天才鲁钝非时髦。日月消磨两蓬鬓，天地飘零一缊袍。诗书自足教穉子，藜藿犹能饫老饕。清晨喜看蔬圃润，而可暂息抱瓮劳。兰芽含甲未出土，萧艾覆垄已可薅。闲中事业澹无味，佳趣纔如食蟹螯。兴来歌咏适性情，背痒似得麻姑搔。芹山冈崒寒玉瘦，芹水澄澈春蒲桃。直缘山水久留恋，日乡溪头醉浊醪。青云富贵岂不愿，蟠木轮囷宁自韬。结构大厦要梁栋，操割清庙须鸾刀。功名倘可跂契稷，跳梁里巷夸儿曹。君不见昔在周王师吕望，快若逢尹弯乌号。大人虎变固莫测，运命由来有所遭。蓬莱方丈在何处？我将入海恣游遨。天风飘飘鲸背稳，下视尘世空嘈嘈。  

○微雨后偶成二首  

孤愤凭谁诉，长歌聊自怡。整衣怜瘦减，扶杖觉衰迟。小饮非愁敌，轻寒与睡宜。今朝春雨好，穉子莫啼饥。  
寂寂春归后，悠悠梦觉时。病添花懊恼，愁耐酒禁持。瓶贮无多粟，囊封有许诗。倚床成独笑，此意几人知。  

○余侨居龙门山十有余年封张二子日从余游而贫又甚焉因写所怀兼简二子共成一笑  

病久慵增剧，涂穷事转迂。木兼形共槁，锥与地俱无。醉语劳挥麈，悲歌漫叩壶。鲜鲜篱下菊，笑汝益羇孤。  

○仲坚见和复用韵以答二首  

道在山林胜，心闲岁月迂。家风病更好，习气老难无。日力分诗卷，生资负酒壶。儒冠三十载，转觉此身孤。  
一饱不易得，身谋方信迂。家徒四壁立，囊至一钱无。但喜心如水，那忧腹似壶。我穷君更甚，此德未全孤。  

○枕上再赓前韵  

几年成懒散，一榻了慵迂。诗酒心犹在，功名梦亦无。雨来催觅句，鸟去劝提壶。静里那须此，应怜客意孤。  

○野步仍用韵示封张二子  

散策溪头路，溪回路更迂。山随行处好，人似往年无。波静鱼千里，天晴春一壶。龙门何限景，岁晚不相孤。  

○五月二十三日夜分雨作凉风飒然木叶萧瑟绝似往年七八月感时物之变不能为怀漫浪成诗聊以自适  

云压虚檐黯不收，雨声飞妥碧山头。帘帏清彻三更梦，枕簟凉生五月秋。入夜悲风何淅沥，先时病叶已飕飗。心非木石能无感，唤起悠悠去国愁。  

○寄仲坚汉臣二子  

经春日日卧空庐，门巷萧条长者车。一卷时看王湛易，数行懒寄子公书。风光少得如人意，颜面从教与世疏。闻健不来花下醉，明年花发定何如。  

○和家弟诚之社燕之作二首  

胶胶世事久经谙，肯着红尘换翠岚。骐骥捕鼷非所任，干将补履岂能堪。老无成事惟多懒，少不如人何更贪。花下一杯谁伴我，清风明月便为三。  
欲归谁不遣君归，却恨归来事事违。烽火未休家信少，山川良是故人稀。黄金入手还能散，白雪 【一作发。】 盈头不肯飞。试问春愁多几许？长江滚滚日晖晖。  

○红梅用诚之弟韵二首  

梅花香里满蒲团，万事人间总不干。醉梦每怜春意浅，诗魂长遶夜枝寒。记曾上苑溪头见，又向前村雪里看。回首青蕤已如豆，齿牙衰朽怯微酸。  
小梅初破月团团，戏蝶游蜂未敢干。醉脸不禁经宿雨，芳心似欲诉朝寒。乍惊别后容华换，更与尊前仔细看。便好栽培近东阁，免教风味一生酸。  

○排闷  

四海干戈战血腥，头皮留在更须名。病寻药物为闲计，闷引文书作睡程。万事转头慵挂眼，一杯到手最关情。此身定向山间老，我与山英有旧盟。  

○暮春有感三首  

忙携歌酒趁清欢，桃李都能几日看。欲识诗人愁绝处，落花时节一凭阑。  
春到芜菁事已非，杜鹃看又唤春归。幽香一点无寻处，燕蹴飞红染客衣。  
及时行乐不应迟，管领风光更有谁？花落花开春又去，都能消得几篇诗。  

○梅花十咏 【录四。】  

忆  
折  
齅  
浸  

△忆  

姑射仙人冰作肤，昔年伴我向西湖。别来几度春风换，标格而今似旧无。  

△折  

白玉堂深夜色寒，玉儿和月倚蓬山。高情不似章台柳，也许余人取次攀。  

△齅  

手捻冰蕤步月华，暗香先已透垂瓜。寿阳毕竟无才思，但卧含章拂落花。  

△浸  

玉骨浑将山麝熏，冰肌得水更精神。凌波微步东风软，羞杀当年洛浦人。  

○花木十咏 【录四。】  

荷叶露  
菊花霜  
芭蕉雨  
山茶雪  

△荷叶露  

仗下华清赐浴时，温泉香腻洗凝脂。团花翠壁琉璃滑，狼藉珠玑醉不知。  

△菊花霜  

风帘斜揭玉钩拦，端正楼高烛影残。宿酒困人梳洗懒，从教残粉涴金钿。  

△芭蕉雨  

梨园弟子去无踪，门掩蓬莱绣帐空。寂寞绿窗深夜雨，伤心不独有梧桐。  

△山茶雪  

娘子宫中仪体新，八姨羞把旧妆匀。画罗瑞锦难相称，故着龙香簇绛巾。  

○丁未三月二十八日县大夫薛君宝臣过余芹溪精舍酒间雨作时方苦旱喜而赋之  

麦田日日起黄埃，官长忧民意不开。底是山灵相妩媚，故驱风雨过江来。  

○明日李生湛然见和仍韵答之  

东风吹雨绝纤埃，尊酒相逢尽日开。不是官闲公事少，此中能得几回来。  

○景纯浩然见过径饮成醉夜中雨作比近五鼓月色满室晓起书长语赠二子  

退之方北归，见蝎即成喜。东坡还泗上，铎声欣入耳。而况羇旅中，邂逅遇知己。东风澹荡百草芳，游丝飞絮白日长。一杯相祝对流水，白酒微带芹溪香。渔歌樵唱竞相属，不觉半山无夕阳。醉卧山堂听山雨，冰雪对床挥夜语。一灯照壁映悠悠，恰似孤舟泛清楚。梦回酒醒明月高，风雨向来无处所。人生哀乐本皆空，莫令身世如飞蓬。  

○癸卯中秋之夕与诸君会饮山中感时怀旧情见乎辞  

少年着意仿中秋，手卷珠帘上玉钩。明月欲上海波阔，瑞光万丈东南浮。楼高一望八千里，翠色一点认瀛洲。桂华徘徊初泛滟，冷溢杯盘河汉流。一时宾客尽豪逸，拥鼻不作商声讴。无何陵谷忽迁变，杀气黯惨缠九州岛。生民冤血流未尽，白骨堆积如山丘。比来几见中秋月，悲风鬼哭声啾啾。遗黎纵复脱刀几，忧思离散谁与鸠。回思少年事，刺促生百忧。良辰不可再，尊酒空相对。明月恨更多，故使浮云碍。照见古人多少愁，懒与今人照兴废。今人古人俱可怜，百年忽忽如流川。三军鞍马闲未得，镜中不觉摧朱颜。我欲排云叫阊阖，再拜玉皇香案前。不求羽化为飞仙，不愿双持将相权。愿天早赐太平福，年年人月长团圆。  

○楸花  

楸树馨香见未曾，墙西碧盖耸孤棱。会须雨洗尘埃尽，看吐高花一万层。 【此诗见房祺《河汾诸老诗集》。】  

***◆菊轩先生段成己***  

成己，字诚之，克己仲弟。登金正大进士第，授宜阳主簿。克己殁后，自龙门山徙晋宁北郭，闭门读书。元世祖降玺书，即其家起为平阳儒学提举，不赴。年过八十，优游以终，世称菊轩先生。祭酒周文懿评其文在班、马之间，河汾遗老之卓然一门，未有如段氏者也。  

吾兄同仲坚采鹭鸶藤于午芹之东溪因咏诗见示前代诗人未尝闻赋此者此花长于田野篱落间人视之与草芥无异是诗一出好事者将知所贵矣感叹之余敬次其韵有与我同志继而述之不亦懿乎  
吕氏用静斋  
蒲城董公余素不识其何如人也一日袖横轴所谓龙窝图者同仲坚见过而以诗见谒余雅不能文诗尤非所长者加之老病日久纵不避拙恶亦安能为他人椎肝肾耶渠请益坚余重违封意且念其勤姑因所见以叙之云尔  
余懒日甚不作诗者二年矣间者二三子以歌咏相乐请题于吾兄遯庵遂以岁月坐成晚命之因事感怀成五章以自遣志之所之不知其言之陋也览者将有取焉  
陈子正容安堂  
崧阳归隐图  
送寻正道归浦中  
松溪幽隐图  
寿贾总官  
送王子寿之平遥  
总管李侯移镇京兆病久不能即门屏奉卮酒一贺为慊谨作拙恶以饯行轩  
送总管李侯北上  
辛丑清明后三日诗社诸君燕集于封仲坚别墅谈笑竟日宾主乐甚然以未得吾兄弟数语为不足既而遯庵兄有诗余独未也主人责负不已因赋此应命云  
红梅  
送仲坚汉臣二子过南涧归赋是诗  
冬夜无寐书以自适  
用韵答封张二子  
和答丹山梦庵张丈  
中秋之夕封生仲坚卫生行之携酒与诗见过各依韵以答二首  
翌日二子见和复用韵以答  
午芹道中  
元日夜与二三子小酌  
幽怀用梦庵张丈韵二首  
自寿  
雨后漫成  
再和  
四和  
五和  
乘兴杖屦山麓值梅始华徘徊久之因折数枝置几侧灯下漫浪成语简诸友一笑云二首  
梅花十咏  
花木八咏  
龙门八题  
蒲川八咏  
和李生湛然闻杜鹃有感之作  
张信夫梦庵  
送冯资深归西山四首  
赠师嵒卿  
题张郎中明皇小决图二首  
周生景纯赠菊数本因拾旧事依韵答之二首  
题梁氏静乐堂  
苏氏承颜堂  
题秋暮山行图  
送孙仲文行台之召  
醒心亭  
跋三堂王自写真  
跋秦得真墨  

○吾兄同仲坚采鹭鸶藤于午芹之东溪因咏诗见示前代诗人未尝闻赋此者此花长于田野篱落间人视之与草芥无异是诗一出好事者将知所贵矣感叹之余敬次其韵有与我同志继而述之不亦懿乎  

微雨洒郊垧，百卉欣并育。幽花发溪侧，间错金珠簇。徐看是鹭藤，香味浓可掬。忍饥出新句，大笑负此腹。遗落榛莽间，采撷谁见蓄。情知无俗姿，安能悦众目。先生日来往，东溪路应熟。一经题品余，名字耀岩谷。遇合良有时，不才异山木。  

○吕氏用静斋  

两岸夹嵯峨，一水中委蛇。是间有高人，静与山林期。结茅并溪石，故迹司空遗。因山爱其山，佳处应自知。心闲境随胜，眼静山增奇。寥寥丈室中，日用夫何为？不书咄咄事，高咏休休词。无人书一编，有兴酒数卮。便是一生了，安问蓍与龟。依依中条云，梦想紫芝眉。昨朝寄书至，谓我来何时？急营买山钱，已觉从君迟。他年两绳床，分忍西山饥。  

○蒲城董公余素不识其何如人也一日袖横轴所谓龙窝图者同仲坚见过而以诗见谒余雅不能文诗尤非所长者加之老病日久纵不避拙恶亦安能为他人椎肝肾耶渠请益坚余重违封意且念其勤姑因所见以叙之云尔  

封生携客来，谒我蓬蒿里。轩轩亢尘俗，不知谁氏子？所主我既贤，伊人亦云喜。探怀出新图，一语烦举似。蹇余不能文，三请意未已。溪山有素期，入眼尽其美。层云蔽重渊，万木夹两涘。飞流泻绝壑，千丈垂幅纸。余霏散如雾，点滴乱纷委。何物窍其傍，相传龙所止。庙貌寄空山，何代为经始。年深祭血干，乱久谁复祀。威灵昔所闻，对面隔千里。诚通感必应，虽远犹在迩。巍巍窟宅尊，安卧久不起。何当洗甲兵，倒挽豳溪水。  

○余懒日甚不作诗者二年矣间者二三子以歌咏相乐请题于吾兄遯庵遂以岁月坐成晚命之因事感怀成五章以自遣志之所之不知其言之陋也览者将有取焉  

负暄颓檐下，病骨喜新霁。微风动天宇，木叶陨虚砌。缅怀平生事，奔走愧非计。投身田野间，心迹得少憩。时荣岂不慕，省躬自当逝。薇蕨满春山，犹可以终岁。  
罢书掩关卧，窗牖乱清樾。风枝惊宿鸟，札札畏颠越。叶声走前庭，误听雨未歇。不知霜已重，但觉寒切骨。耿耿不能寐，起坐候明发。试问夜如何？虚檐转残月。  
晨起坐高斋，鸟啼幽寂破。小儿具文墨，信手供日课。既无宠辱惊，又不至寒饿。自量亦云幸，到此能几个。更欲希世荣，所望毋乃过。蒲团正温厚，得稳且安坐。  
连蹇拙进宦，艰难昧理生。一事且不免，况欲二者并。忍穷分所安，不为世所萦。床头一卷书，净洗胸次平。偶逢会心人，款款话中情。瓶储喜不空，今年赖西成。  
青山如有情，向人呈偃蹇。我本山中人，一出偶忘返。崎岖半天下，始觉居山稳。力极势自回，苦不费推挽。税驾良自兹，千里岂云远。举手谢山英，应笑归来晚。  

○陈子正容安堂  

陈子少英迈，逸气不可挫。典刑肖乃翁，出语辄惊座。行止非所能，造物听掀簸。功名鹰在鞲，岁月蚁旋磨。区区一邑 【一作室。】 中，十载供史课。结庐慕渊明，志向有许大。澹墨写形似，终日相对坐。一室足我容，百念付慵惰。青山隐檐楹，流水出其 【一作阶。】 左。植花数十丛，种竹千百个。事来若机张，事去如甑 【一作瓶。】 堕。浩然方寸间，不受一尘涴。岂无二仲贤，闲暇日相过。有酒相献酬，有诗互赓和。溪山入笑谈，珠玉霏咳唾。徜徉天地间，一物莫非我。醉来语更真，卿去我将卧。主人正高枕， 【一作眠。】 山鸟莫啼破。  

○崧阳归隐图  

落落出世人，视世犹秕。独惟爱山缘，一念未渠已。尝行崧阳道，经觏略可纪。有山皆孱颜，有水尽清泚。寒藤络古木，奇花开芳枳。风从四山下，红绿乱纷委。云日互蔽亏，百态呈怪诡。微泉不知处，丛荟鸣宫征。山鸟忽惊飞，花落空岩里。静闻鸡犬声，人家应在迩。百年能几日，山间有余晷。孰知桃花源，不出武陵水。回首视人间，嚣嚣足尘滓。便拟结椽茅，怱怱迫行李。一来汾沮洳，留滞绵几祀。幽怀渺难忘，澹墨寄形似。旧游一经眼，未往差可喜。此心本无着，夫岂为物使。昔何从而来，今何从而止。翛然来往间，于是得之子。幻影竟安用，我亦聊尔耳。一笑两忘言，庭花委阶戺。  

○送寻正道归浦中  

江头 【一作边。】 杨柳才堪折，陌上行人还又别。春光不解苦留人，两岸杨花飞白雪。江风摇摇吹绿波，欲别未别伤如何。劝君且住听我歌，后日重来白发多。  

○松溪幽隐图  

何宫遗构山之隅，长松蔽映千万株。中有一径穿萦纡，冷风萧瑟无时无。人间赤日如洪炉，恍疑仙景来蓬壶。踪迹一堕声利区，回首自觉泥涂污。岁月因循归计迂，松溪想象劳形模。可怜尘梦今始苏，空对溪山惭画图，一日来归聊自娱。  

○寿贾总官  

紫髯茁颐胆满躯，胸怀落落真丈夫。古称山西出将种，我公家世皆吾儒。朝家未录勋臣后，时时射虎西山隅。一官平水今几年，乡闾坐觉疲氓苏。骥涂千里会须展，小邦未足劳驰驱。绣衣锦帽不复见，人言愬也终平吴。此时此日生鹓雏，郁葱佳气充公闾。当筵击筑声呜呜，满堂宾客联簪裾。天公催花为嘘枯，要及花下倾金壶。春风花开人不孤，年年人与春风俱。  

○送王子寿之平遥  

卜筑谋南迈，回辕遽北之。有情惭见厚，无语只空悲。易忍行时泪，难堪别后思。明年雁来日，屈指数归期。  

○总管李侯移镇京兆病久不能即门屏奉卮酒一贺为慊谨作拙恶以饯行轩  

一札飞书下日边，龙移方伯殿长安。晋城父老心皆泣，秦地奸豪胆已寒。千里驰驱容骥展，九霄空阔看鹏抟。十年潦倒登门客，卧病无由挽去鞍。  

○送总管李侯北上  

姓名合上郭公台，落落襟怀间世才。飞骑屡朝天上去，好音时向日边来。中心都为明时尽，东阁常因好客开。万里鹏程从此始，垂天云翼看徘徊。  

○辛丑清明后三日诗社诸君燕集于封仲坚别墅谈笑竟日宾主乐甚然以未得吾兄弟数语为不足既而遯庵兄有诗余独未也主人责负不已因赋此应命云  

善恶人情已饱谙，岸纱宴坐看晴岚。折腰不是渊明懒，作吏元非叔夜堪。老去一觞犹有味，病来万事更何贪。从头悉读行年记，惭愧春风四十三。  

○红梅  

谁点冰梢绛雪团，黄昏和月倚阑干。羞随桃李争春意，要伴松筠傲岁寒。冷艳只宜闲处着，浅妆难入俗人看。天心固惜和羹便，空抱枝头一点酸。  

○送仲坚汉臣二子过南涧归赋是诗  

蝼蚁微生脱怒涛，一茆容膝尽逍遥。官情更比诗情薄，日力聊凭酒力消。心类候虫寒更切，鬓随霜叶病先凋。儿童失笑翁慵甚，送客今朝却过桥。  

○冬夜无寐书以自适  

四壁摧颓手重泥，一枝随意即 【一作足。】 成栖。归来已化千年鹤，老去慵听半夜鸡。世事荣枯都是幻，物情长短不须齐。寸心耿耿何人会，隐几西 【一作寒。】 窗月色 【一作「片月」。】 低。 【此诗《河汾诸老诗集》作段克己。】  

○用韵答封张二子  

心如堕絮已沾泥，身似惊禽未得栖。壶缺何烦歌老骥，冠成不复带雄鸡。黄公遁迹终辞汉，范蠡逃名径入齐。回首平生事堪笑，少年豪气北山低。  

○和答丹山梦庵张丈  

抖擞征衣衣上尘，归来白发一番新。剩将酒向愁边酌，却恐人嫌醉里真。世事饱谙惟欲睡，诗情谩苦只能贫。岁寒松柏东风外，付与千林自在春。  

○中秋之夕封生仲坚卫生行之携酒与诗见过各依韵以答二首  

万籁声沈暮霭收，长河泻浪洗清秋。遥天千里澹如水，明月一轮光满楼。随意倾银成 【一作谋。】 胜赏，谁家横玉调新愁，可怜白首蟾宫客。羞对嫦娥说旧游。  
夜凉河汉静无声，澄澈天开万里晴。蟾吐寒光呈皎洁，桂排疎影甚 【一作极。】 分明。良宵方喜故人共，醉语那知邻舍惊。一片诗魂招不得，九霄直与月俱清。 【以上二首，《河汾诸老诗集》俱作段克己。】  

○翌日二子见和复用韵以答  

短发萧萧散不收，老来何意更悲秋？常年有酒或无月，今夕乘晴好上楼。休对婵娟谈往事，祇将笑语替清愁。冷光愿照金尊里，记得开元太白游。  

○午芹道中  

渺渺江风吹葛衣，爱闲长与世相违。青丝步障柳千树，碧玉屏风山四围。入眼江花如慰意，近人沙鸟信忘机。虚名到此成何事，一笑平生始觉非。  

○元日夜与二三子小酌  

一尊相对夜如何？却恨归来白发多。万事到今从卤莽，一年好处莫蹉跎。闲收暮景供清酌，醉挽春风入浩歌。多谢东君不嫌客，也教衰朽得阳和。  

○幽怀用梦庵张丈韵二首  

百年过眼半羇旅，十日逢人九叹嗟。叔夜不堪长抱病，冯驩何苦久无家。飘零身世风头絮，澹薄人情春后花。拟把余生钓江海，为烦严子借鱼槎。  
起来乘霁看年华，便着芒鞋待鹿车。白水明边镕落日，碧天尽处散余霞。决明点检无多实，甘菊商量有数花。满酌一杯都不计，人间万事足安跎。  

○自寿  

霏霏晴雪点吟须，飒飒秋风恋客裾。拙计每为妻子笑，病多还觉友朋疏。行年如此事无几，破屋翛然家有余。浊酒一杯吾自乐，人间富贵不关渠。  

○雨后漫成  

羁思纷纷不易裁，晚凉扶病独登台。翩翩幽鸟避人去，殷殷轻雷送雨来。已判此身闲里老，且将笑口酒边开。安车待聘非吾事，休作姑山隐逸猜。  

○再和  

凉月娟娟玉半裁，晓风吹梦下瑶台。笛兼邻杵相和切，秋共羇愁一并来。到处溪山容我懒，违时颜面向谁开。少陵可笑行藏拙，独倚危楼刚自猜。  

○四和  

林外吹烟细若裁，诗情引上赋诗台。萤从杨柳梢头堕，雨向梧桐叶上来。华发萧萧秋更短，衡门寂寂昼慵开。终南佳处吾将老，仕宦休为快捷方式猜。  

○五和  

身世浮云不受裁，羊裘重觅子陵台。随人明月娟娟静，吹面凉风特特来。多技漫劳宁似拙，两眉深锁不如开。床头忘却糟床酒，误作萧萧夜雨猜。  

○乘兴杖屦山麓值梅始华徘徊久之因折数枝置几侧灯下漫浪成语简诸友一笑云二首  

戏蝶游蜂总未知，小窗低亚两三枝。夜阑灯下横疏影，浑似西湖月上时。  
幽香不许俗人知，纔是东风第一枝。误认文君新睡起，读书窗下立移时。  

○梅花十咏 【录二。】  

乞  
齅  

△乞  

漏泄春光洛水傍，紫云名字袭人香。可能惠我黄昏伴，休笑分司御史狂。  

△齅  

玉骨那堪 【一作愁。】 瘴雾伤，好将经卷伴南荒。坡仙鼻孔清如水，老觉朝云道气长。  

○花木八咏 【录四。】  

荷叶露  
葵花日  
菊花霜  
芭蕉雨  

△荷叶露  

泉客将归返故渊，西风渺渺碧波寒。主人情厚无他赠，一把真珠泣翠盘。  

△葵花日  

恋恋天光下玉阶，明妃初出汉宫来。情知生死归无路，一点芳心誓不回。  

△菊花霜  

六宫试手学梅妆，曾见飞英点额傍。香粉嚼余浓不散，唾花误染缕金裳。  

△芭蕉雨  

忆别春容已十年，回纹锦就倩谁传。都将一掬伤心泪，洒向蛮溪数幅笺。  

○龙门八题 【录三。】  

云中暮雨  
仙掌擎月  
汾水秋风  

△云中暮雨  

古垒云藏一径微，河山依旧昔人非。贪征往古兴亡事，不觉城头雨湿衣。 【此诗《河汾诸老诗集》作段克己。】  

△仙掌擎月  

月出山头未数竿，仙人掌上玉团团。瑞光冷射三千丈，绝胜碧莲峰下看。  

△汾水秋风  

一曲刘郎发棹歌，欢情未已奈悲何。只今回首空陈迹，依旧秋风卷素波。  

○蒲川八咏 【录二。】  

虞坂晓行  
首阳晴雪  

△虞坂晓行  

林外晨鸡第一声，陇头残月伴人行。未知局促盐车下，老骥萧萧又几鸣。  

△首阳晴雪  

薇歌一曲对西 【一作青。】 山，万古清愁 【一作「千秋」。】 老翠峦。望断空岩人不见，光摇银海玉峰闲。 【一作寒。】  

○和李生湛然闻杜鹃有感之作  

五更枕上梦魂清，初听催归第一声。我本无家更安往，任渠啼血不关情。  

○张信夫梦庵 【一作《如梦庵》。】  

觉时常笑梦时讹，梦觉其间争 【一作有。】 几何。聊尔藏身大槐国，闲 【一作卧。】 看明月上南柯。  

○送冯资深归西山四首  

人间蛮触日干戈，暮四朝三都 【一作能。】 几何。此 【一作归。】 去莫 【一作不。】 忧瓶粟罄，西山雨足蕨薇多。  
萧萧华发老书生，久欲归田计未成。喜听日边消息好，故山容得子真耕。  
几 【一作三。】 年消息 【一作「思虑」。】 漫营营，重见西山眼倍青。胸次无尘元自好，床头况有洗心经。  
候门穉子喜归来，暖热那无酒一杯。抖擞满身尘土尽，襟怀还对好山开。  

○赠师嵒卿 【一作《书师嵒卿蒲中八咏图》。】  

老大溪山入梦频，强凭图画写情真。归与不及身强健，山有英灵恐笑人。  

○题张郎中明皇小决图二首  

志在驰驱祸已胎，笑颜况更为谁开？贪争飞鞠鞭■〈马蒙〉去，不觉踰垣有鹿来。  
天宝承平事久无，弄丸驴背自驱驰。不期一笑宫中戏，传作人间小决图。  

○周生景纯赠菊数本因拾旧事依韵答之二首  

陈国君臣醉宴时，可怜璧月照琼枝。蔷薇露湿仙裳重，笑殢君王索好诗。  
万里文姬去国时，秋霜也到岁寒枝。归来满面黄尘暗，怨入西风马上诗。  

○题梁氏静乐堂 【以下七首从《河汾诸老诗集》录入。】  

攘攘区中人，役心名与利。于身竟何有，干没不少置。叔敬有耳孙，荦荦与时异。一官不肯觅，闲居养高志。筑室尘境中，中有尘外意。方其厌嚣啾，归来行少塈。床头一卷书，净洗纷华累。苟能乐其乐，宁复事吾事。见客不吝情，有酒即成醉。为问东华尘，何如此窗睡。清风吹我怀，万事觉无味。谁知方寸间，自有清凉地。  

○苏氏承颜堂  

登仙不羡飞双凫，宰官不乐纾金珠。行年四十着彩服，悲啼效作儿声呱。丈夫岂无四方志，倚闾望望心何如。家国无事寿觞举，慈颜得酒增和舒。客来草具对客食，杀鸡奉母其贤乎。荣华富贵固所愿，有子能尽如君谟。至诚不动古未有，悦亲自得神明扶。茁哉冬生孟林笋，圉言日出姜泉鱼。古来孝感有如此，今人盖以古为模。尝闻古有色难戒，爱深容色何愉愉。诗成不觉涕泪俱，尔有母遗伤独无。他年谁作孝友传，请录吾语为君书。  

○题秋暮山行图  

乱山嵂崒争清妍，寒林寂历相绵联。人间黄尘千万丈，一点不到山林边。秋光澹薄秋气爽，浮云积翠何葱芊。高风凄其脱木叶，向来面目仍增娟。江流一曲抱山麓，孤舟斜日栖江湍。行人何适来，负担腰膂■〈拳〉。荦确石头路，蹇驴鞭不前。人家前涂渺何许，望之不及忧悁悁。问公何从得此本，笔势髣髴营丘传。我本山中人，见之心惘然。嵚■〈山上敧下〉历落真可笑，对画题诗思昔年。  

○送孙仲文行台之召  

仲也何人斯，不满六尺长。言议间英发，入耳音琅琅。胸怀湛秋水，面目严清霜。读书及城旦，寓迹凫鹭行。自公少余暇，婉愉奉高堂。甘旨未及亲，有饭不敢尝。颜色或未怡，彩衣戏亲傍。执丧三年中，哀慕如新丧。回思顾复劳，此意何时忘。日闻辟书下，且喜还且伤。捧檄念吾亲，不觉涕泗滂。拔英外台选，列布皆珪璋。掾吏须几人，亦必求循良。世人岂无才，要以德自将。纠摘谁弗能，吾心恐无常。诗人有明诫，茹柔吐其刚。孝为百行先，子孝吾既详。苟能推此心，前路未易量。殷懃养云翼，行矣勿怱忙。  

○醒心亭  

窗前流水玉泠泠，窗下高人酒半醒。唤省邯郸枕中梦，如看王湛案头经。翛然自得天游趣，恍若那知地境灵。说似功名场上客，倦游时节一来听。  

○跋三堂王自写真  

解衣盘礴真画史，不待濡毛知可矣。葛巾草服常画我，意欲置我山岩里。虎头于今几百年，与渠谁后复谁先。翛然蜕迹乘风去，一笑相逢喜拍肩。  

○跋秦得真墨  

晴窗不用辨犀纹，墨妙秦郎已饫闻。翠饼莹如鸦背净，玉图香鄙麝脐熏。永宁赐弟今犹少，易水无良古亦云。老我愧非挥翰手，两丸投赠负伊勤。  

***◆段侍郎辅***  

辅字德辅，克己之孙。以文行选应奉翰林，三为御史，遍历陕西、江南及中台。以司业教国子生，判太常礼仪院，寻升吏部侍郎。  

题李白泰山观日出图  

○题李白泰山观日出图  

岱宗郁郁天下雄，谪仙落落人中龙。兹山兹人乃相从，气夺真宰愁丰隆。玉堂一任云雾封，长啸飞渡秦皇松。夜呼日出沧海东，再为斯世开鸿蒙。钧天帝君深九重，醉舞踏碎青芙蓉。天孙玉女为敛容，却视五岳秋毫同。长鲸一去不复逢，乾坤万里号秋虫。当年咳唾留绝峰，至今树石生春风。我欲追之杳无踪，不意邂逅会此中，屋梁落月依然空。  

***◆神川遯士刘祁（神川遯士集）***  

祁字京叔，浑源人。弱冠举金进士，廷试失意，即闭户读书。间出古赋杂说数篇，李屏山、赵□闲、杨吏部、雷御史、王滹南诸公见之曰：异才也。皆倒屣出迎，交口誉之。壬辰，北还乡里，躬耕自给，筑室牓曰「归潜」。戊戌，诏试儒人，祁就试，魁西京选，充山西东路考试官。征南行台拈合珪闻其名，邀至相下，待以宾友。凡七年而殁，年四十八。京叔好三苏文，为学能自刻厉，文章议论，粹然一出于正。有《神川遯士集》二十卷、《处言》四十三篇、《归潜志》三卷。  

古意二首  
怀长源  
送雷伯威  
征夫词  
征妇词  
留春曲  
南京遇山楼  
过陈司谏墓  

○古意二首  

庭前有桂树，绿叶尚 【一作何。】 离披。秋风动地起，飘落 【一作零。】 将安归。高飞入青云，下飞入 【一作落。】 污泥。贵贱既偶尔，孰为喜与悲。  
秋江有芙蓉，颜色好鲜洁。褰裳欲采折，水深不可涉。严风下飞霜，芳艳空凋歇。怅望一长叹，临川无桂檝。  

○怀长源  

凉月夜如水，秋风吹紫兰。独居怅无聊，佳人阻河山。山河邈千里，相望何时已。云横雁影沈，露下虫声起。烽火照中州，西南杀气浮。君居刘山下，果若向时不？人生有离别，但惜知音绝。匣内卧青龙， 【一作蛇。】 光芒射秋月。汴水碧参差。叶飞空树枝。如何相忆处，还值暮秋时。  

○送雷伯威  

朔风起天末，落木鸣空山。冰霜正凝冱，游子百里还。出郭送将别，徘徊上高原。如何暌离情，对此芳岁阑。壮士志四方，不须涕汍澜。人生非山海，会面亦不难。愿子崇明德，余功振文翰。长因东南鸿，惠我金玉言。  

○征夫词  

顽阴 【一作云。】 漠漠秋天黑，冷雨潇潇和雪滴。涂中骑士衣裳单，半夜衔枚赴灵壁。中州近岁雨雪多，只因戍马窥黄河。将军锦帐衣千袭，马上挥鞭传令急。但令饱暖度朝夕，一死沙场吾不惜。九重日望凯歌归，安知中路行逶迤。愿将舞女缠头锦，添作征人身上衣。  

○征妇词  

青灯荧荧照空壁，绮窗月上莎鸡泣。良人塞上 【一作「沙塞」。】 远从军，独妾深闺长太息。忆初痴小嫁君时，谓君不晚拥旌麾。如何十载尚舆隶，东屯西戍长奔驰。秋风戎马临关路，千里持矛关上去。公家事急将令严，儿女私情那得顾。恨妾不为金鞴靫，在君腰下随风埃。恨妾不为龙泉剑，在君手内飞光焰。慕君不得逐君行，翠袖斑斓空血染。君不见重瞳凤驾游九疑，苍梧望断犹不归。况今沙场征战地，千人同去几人回。君回不回俱未见，妾心如石那可转。  

○留春曲  

絮飞冷屑龙蟠玉，花殒香摧凤衔烛。批颊深林叫新绿，倚阑人唱留春曲。春光欲去如死灰，明年暖风吹又来。何如日日长相守，典衣共醉花前杯。殷勤留春春不住，白日西驰水东注。镜中丝发奈老何，君当持杯我欲歌。  

○南京遇山楼  

倚天突兀耸高楼，楼上人家白玉钩。落日笙歌迷汴水，春风灯火似扬州。仙人已去名空在，豪客同来醉未休。独倚朱阑望明月，鸾旌依约认重游。  

○过陈司谏墓  

鸾坡乌府旧游空，三尺孤坟野寺中。犹有忧时心不死，墓门昨夜起秋风。  

***◆仇教授远（山村遗稿）***  

远字仁近，一字仁父，钱塘人。宋咸淳中，以诗名，与白珽湛渊并称于吴下，人谓之「仇白」。一时游其门者，若张雨、张翥、莫维贤，皆有名当时。元至元中，部使者强以学职起之，为溧阳州学教授。以杭州知事致仕。自号「近村」，又号「山村民」，学者称山村先生。其为诗尝曰：近体吾主于唐，古体吾主于《选》，往往于融畅圆美中，忽而凄楚蕴结，有《离骚》三致意之余韵。晚年谢事，乐于湖山泉石间，多与方士游名山胜地，佛剎灵区。足迹所到，辄有题咏。释妙声谓其诗冲远幽茂，而静退闲适之趣溢于言外。释弘道赠诗云：「吾爱山村友，诗工字亦工。波澜唐句法，潇洒晋贤风。」僧守道赠诗云：「朝野遵遗老，山村有逸民。书传东晋法，诗接晚唐人。」似是为山村写照也。  

约山中友  
寄宋饮冰  
北窗  
拜霞屿待制伯祖墓下  
高卧  
雨余  
元友山南新居  
再赋  
答胡苇杭  
次胡苇杭韵  
送王仙麓史君赴道州暂归三山  
奉寄恬上人  
阎氏园池  
江上送友  
送刘竹间归庐陵  
道场山  
何山  
新安郡圃  
拜孙花翁墓下  
兵间有歌舞者  
寄董无益  
题小阁  
董静传挂冠四圣观  
刘悦心入道三茅观  
同杨心卿过孤山访静传不遇自游和靖祠下明日奉寄二高士  
酬邓山房尊师  
不应聘高士  
怀古  
和范爱竹三首  
问赵元父病  
赠金荪壁  
再答元父  
寄赵春洲莫两山  
和两山二首  
读陈去非集  
书与士瞻上人十首  
题高房山写山村图卷  
赠张玉田  
挽陆右丞秀夫  
锦城方天瑞玄英先生后人得白云山居图仿佛桐庐山中隐所舜举真迹别有一种风致漫系以诗  
湖上值雨  
同段吉甫泛湖  
秋日西湖园亭  
同陈彦国泛湖  
陪戴祖禹泛湖分韵得天字  
和韵胡希圣湖上  
饮陆静复山房分韵得时字  
送峿侍者游茅山  
题李公略示高郎中吴山观月图  
春日田园杂兴  
游石屋洞  
蛇山  
凤皇山故宫  
宿集庆寺  
卜居白龟池上  
钱塘观潮  
梅二首  
过李山人居  
题赵子固水墨双钩水仙卷  
题溧阳市  
鲁庵尊师以彝斋白描四芗命作韵语云  
集虚书院  
范文正公黄素小楷昌黎伯夷颂盖在青社时所书以遗京西转运使舜元苏公者也后二百年大兴李侯戡得此本于燕及南来守吴乃文正公乡里即访公子孙以畀之范氏喜而求诗为赋二首  
题李成寒雅图  
题燕肃画卷  
题赵松雪迷禽竹石图  
题和靖先生观梅图无怀上人征予作  
云屋上人久别承寄以诗甚慰仰思谨次韵以谢且坚隐操  
赵子昂陈仲美合作水凫小景  
题三忠堂三首  
题赵仲穆山水二首  
题赵松雪竹石幽兰  
岊山  
闲居十咏  
题马秀卿郊墅  
题天寿观清隐山房  
题石民瞻画鹤溪图  
为如镜净上人赋  
寄题如镜上人房  
刘伶墓  
泊桐乡  
宿本觉寺  

○约山中友  

望极秋空无片云，前山历历见遥岑。新鸿渐到边尘静，旧雨不来汀草深。仙李有时曾入梦，伯桃死后少知心。如君真是忘机者，海上鸥盟便可寻。  

○寄宋饮冰  

欲共谈诗一解颐，停云空惹思依依。梅花赋就广平老，杨柳门闲靖节归。驿路数程征马瘦，家书千里过鸿稀。思君怕倚阑干北，拄笏看山竟落晖。  

○北窗  

北窗隐几乐吾天，莫遣新愁到耳边。一帽好花供醉舞，半床凉月伴闲眠。故人自欲辞文叔，明主何尝弃浩然。留取长安遮日手，养成指甲理朱弦。  

○拜霞屿待制伯祖墓下  

难寻华表与丰碑，三尺坟台三四围。翁仲多年苍佩剥，子孙寒食纸钱稀。瘦藤拔地长蛇走，灌木维垣野鼠肥。远也久违乡族去，忍将椒酒酹斜晖。  

○高卧  

人生天地一蘧庐，耕凿虽劳乐有余。因阅杜诗删旧稿，为观羲帖习行书。山公醉后犹骑马，渭叟闲来只钓鱼。世道秋风总萧索，如何高卧白云居。  

○雨余  

两两鸣鸠语画檐，雨余芳草欲生烟。瓮头酒熟常留客，象外诗成颇类仙。扬子有才犹执戟，渊明无事合归田。地偏时事人传少，收拾琴书且昼眠。  

○元友山南新居  

桃柳参差出短墙，小楼突兀看湖光。出门便与青山对，读易能消白日长。砚石洗来如玉润，药苗晒得似茶香。邻僧亦有通文者，常把诗来恼漫郎。  

○再赋  

幽居稳占南山下，人迹稀疏水竹村。转巷始知犹有路，傍湖更好别开门。酒樽尽日尝谋妇，诗课闲时略抱孙。孤鹤不来高士少，暗香且伴月黄昏。  

○答胡苇杭  

久矣相期物外游，长风吹不断闲愁。两山翼翼青如舞，双鬓颾颾白始休。蕉鹿梦回天地枕，莼鲈兴到水云舟。旧藏方镜明如月，看去看来又一秋。  

○次胡苇杭韵  

曾识清明上巳时，懒能游冶 【一作「随蜂蝶」。】 步芳菲。梨花半落雨初过， 【一作歇。】 杜宇不鸣春自归。双冢年深人祭少，孤山日晚客来稀。江南尚有余寒在，莫倚东风褪絮衣。 【此诗见田汝成《西湖游览志余》，题作《和韵胡希圣湖上》二首，后有《连作湖山五日游》一首，别见下。】  

○送王仙麓史君赴道州暂归三山  

家山小为离支留，征旆催行莫待秋。应有矮奴骑竹马，相随迓吏拜兰舟。舜山如画当楼见，楚水浮香绕郡流。念我有亲头雪白，云龙追逐恨无由。  

○奉寄恬上人  

竹筇轻健草鞋宽，野外消磨半日闲。病叶已霜犹恋树，片云欲雨又归山。灯分寺塔晴偏见，水隔渔家夜不关。愧我莫如霜上鹭，霎时飞去便飞还。  

○阎氏园池  

真妃已返凤台仙，独立池亭思怆然。海岳不传青鸟信，石房谁伴白云眠？宫桃移种难生实，院箨初翻又引鞭。凝碧荒凉弦管静，萍花浮满钓鱼船。  

○江上送友  

知尔怀亲忆故州，相逢沽酒且迟留。夕阳有恨荒荒白，江水无声泯泯流。孤鸟出潮投渚尾，野芦飞雪压船头。却愁明月中秋近，不得同登庾亮楼。  

○送刘竹间归庐陵  

驿路梅花漠漠寒，绒衫絮帽出长安。悬知客久归心切，自觉交深别语难。春入西江随马去，山留残雪待人看。青原白鹭如相问，十载湖滨只钓竿。  

○道场山  

山行龟背路羊肠，伏虎禅师古道场。老木阴中安御坐，白云堆里抚僧床。勺泉清彻涵秋味，尖塔孤撑界夕阳。笑月亭空人影散，松风如雨动天簧。  

○何山  

溪转峰回一径平，田头白水照人清。寺因何氏封山姓，客把坡诗证地名。萝月长随行道影，杉风犹带读书声。云津桥下潺湲急，僧濯袈裟客濯缨。  

○新安郡圃  

亭榭凌空眼界宽，得闲来此独凭阑。春浮练水蒸城润，雪被黄山入座寒。古树巢空群鸟散，荒池沙满碎漂干。白云在望归期定，不见青油护牡丹。  

○拜孙花翁墓下  

水仙分地葬诗人，一片荒山野火焚。荐菊有亭今作圃，扫松无子漫留坟。蜗牛负壳黏碑石，老鹳携雏入陇云。欲把长箫歌楚些，却怜度曲不如君。  

○兵间有歌舞者  

边尘未定苦无谋，年少金多绝不忧。野战已酣红帕首，涂歌犹醉锦缠头。蛾贪银烛那知死，月恋金尊不照愁。亦欲避秦高隐去，桃花源上觅渔舟。  

○寄董无益  

邮铃带箭发纷纷，何日山深耳不闻。迁客无乡难避祸，饥民失业半充军。马蹄乱踏湖西雪，雁阵平拖塞北云。我亦懒谈今世事，自看《吊古战场文》。  

○题小阁 【一团和气。】  

斲窗黏纸着方床，四面虚明取向阳。毡席坐来终日暖，皮帘揭动北风凉。挂瓶水满梅花活，折鼎汤鸣芋子香。布被蒙头昼眠熟，不知门外雪洋洋。  

○董静传挂冠四圣观  

静挼秋渌洗荷衣，问隐孤山双鹤随。得酒可谋千日醉，挂冠犹恨十年迟。云和家有仙人谱，石鼎今无道士诗。莫对梅花谈世事，此花曾见太平时。  

○刘悦心入道三茅观  

鹖冠高挂九松巅，去结三茅香火缘。相国向犹为道士，将门今又出神仙。坐看红日生沧岛，吟寄青衣入洞天。跨鹤归来云舍近，西风井邑只依然。  

○同杨心卿过孤山访静传不遇自游和靖祠下明日奉寄二高士  

飞仙又向别峰游，竹下闲房且小留。满鬓朔风吹客帽，倚阑落日在渔舟。梅花路冷难寻冢，葑草田荒半作洲。独往独来沙鸟怪，山空木短使人愁。  

○酬邓山房尊师  

山房闲伴白云栖，琴不须弹听者稀。北道主人新拜号，西州隐士旧传衣。粤亡未合鸱夷去，蜀远难随杜宇归。亦欲共君联石鼎，龙头豕腹怕相讥。  

○不应聘高士  

束书入谷起征君，盥耳渊栖似不闻。知有故人来问字，喜无逋客为移文。忍贫羞说黄金尽，爱老慵将白发芸。独倚高楼南北望，青天依旧有闲云。  

○怀古 【《体要》下有「寄刘仲鼎」四字。】  

吹杀青灯炯 【一作耿。】 不眠，满衿怀古恨绵绵。江东曾识桓司马， 【一作「山中空识陶弘景」。】 沧海 【一作「海上」。】 难追鲁仲连。吴岫 【一作「秦榭」。】 月明吟木客，汉宫露冷泣铜仙。何时一酌桃源酒，醉倒春 【一作东。】 风数百年。  

○和范爱竹三首  

半生豪气学元龙，湖海惟知敬数公。徒有贞心招隐逸，恨无巨眼识英雄。天衢骑马衣冠异，雨屋鸣鸡杼轴空。西崦东屯何日了，定应愁老浣花翁。  
秉烛追游忆盛时，欢悰终较昔年稀。柳多客折凉阴薄，薇少人餐雨绿肥。胡蝶觉来方识梦，海鸥飞去未忘机。相逢且可谈风月，莫话兴亡与是非。  
风雨萧萧白昼昏，肃襟受此一凉恩。丘园不作轩裳梦，陵谷空遗斧凿痕。乍可扣舷歌楚泽，何堪抱瑟立齐门。有时散步西原上，共醉田家老瓦盆。  

○问赵元父病  

裹饭无因绝往还，惟应帖子报平安。山公马上花前放，岐伯书从枕上看。贸易近来多北药，支持强欲着南冠。有时泥醉西园月，咫尺梅花共倚阑。  

○赠金荪壁  

黄纸红旗事已休，莫思入谷有鸣驺。天开东壁图书府，人立西湖烟雨楼。林浅易寻和靖隐，菊荒空忆魏公游。客来把玩新题扇，半似锺繇半似欧。  

○再答元父  

騕褭龙媒去未还，独骑款段客长安。青黄谁采沟中断，黑白当从局外看。尊俎风流陈日月，山林人物古衣冠。桂花满袖王孙远，空倚天风十二阑。  

○寄赵春洲莫两山  

湖山满目旧游空，风景荒凉客路穷。雨意忽生桐叶外，秋光多在木樨中。乾坤混混多游骑，江汉寥寥有断鸿。自古隐人多嗜酒，却怜无酒醉新丰。  

○和两山二首  

世事枰棋入角危，有人袖手只攒眉。路通巴蜀那须檄，马立澶渊更要诗。公竟醉耶从汝笑，树犹如此信吾衰。传闻双珥消兵气，犹把葵心向郁仪。  
穷乡何处觅新丰，身世悠悠醉梦中。未学伏波尸马革，且随甫里问龟蒙。檐头喜有桑榆日，兵后那无草木风。亦欲飞神游八极，扁舟坦卧不须篷。  

○读陈去非集  

简斋吟册是吾师，句法能参杜拾遗。宇宙无人同叫啸，公卿自古叹流离。穷涂劫劫谁怜汝，遗恨茫茫不在诗。莫道墨梅曾遇主，黄花一绝更堪悲。 【近世习唐诗者，以不用事为第一格。少陵无一字无来处，众人固不识也。若不用事云者，正以文不读书之过耳。暇日与里人盛元仁言之。余、元仁俱以笔墨受两山先生知，余之心，元仁之心，先生之心同矣。元仁归十锦，将束书渡淮，辄录小卷赠行，以寄君思。若元仁小好诗，录以教我，以寄余思。明月天涯，千里对面，稽不孤矣。戊寅七夕前三日，武林仇远顿首再拜。】  

右山村七言近体诗三十八首，明天顺间，钱唐瞿暹德宣得于外家彭宗海所藏。翰林王修撰希范为书「兴观」二大字于前，遂以名集。后有石嵒民瞻跋语，称其手书笔笔无倦意，他日贵游子弟捐一石刻之，使吾辈皆得墨本，以刮目散怀，亦一奇事也。俞希鲁谓其间多感慨兴亡之辞，而优柔不迫，平澹中有深味，真得诗人之旨者也。  

○书与士瞻上人十首  

我本迂疏落拓人，满头霜雪满怀春。登山有屐身恒健，挂壁无弦趣更真。往岁效官殊漫浪，老来学佛离贪嗔。却怜卫鹤齐鸡辈，空费心机不庇身。  
野鹤清高六翮轻，孤云万里去冥冥。汉科合应茂才举，唐士曾书遗教经。好趁江南诸老在，尽看蓟北众山青。锦衣归日春风满，期醉沙堤双玉瓶。  
懒学羊裘汉子陵，亦非解印晋渊明。好山好水恒相对，浮利浮名不愿争。诗酒每寻朋友共，田园都付子孙耕。野心直与闲云似，却笑孤云出岫轻。  
末俗由来不贵儒，小夫小妇恣捓揄。束书合向山林隐，绝迹莫登名利涂。膝上有孙贫亦乐，门前无债醉如愚。咸平处士真堪羡，死守梅花住里湖。  
宦海漂流四十年，老来默默守吾玄。艰危颇得文章力，嫁娶各随儿女缘。白饭充肠聊当肉，好书到手不论钱。闲心懒作邯郸梦，乐取南窗一枕眠。  
笔墨生涯独善身，一区花竹四时春。无求莫问朝廷事，有耻难交市井人。帘外乌衣飞上下，窗前绛蕊结轮囷。鉴如居士东邻住，肯借霜毫为写真。  
难得心交左伯桃，亦无善相九方皋。而今贱子多儒误，自古山人索价高。众雀岂能知鹄志，一鸡何足用牛刀。独醒独醉俱堪乐，妙理依然有浊醪。  
倦游懒着小乌巾，短发丝丝白满簪。信手拈书聊慰眼，转头忘事太无心。笑他杜老频看镜，爱我昭文不鼓琴。喜有山林方外友，时携佳纸索新吟。  
北风雨后忽南风，顷刻开晴又转东。后土未干偏有恨，漏天难补已无功。小楼兀坐思猿鹤，好客相期避燕鸿。笔上墨兰香可掬，令人长忆所南翁。  
豪气年来渐埽除，箪瓢自乐守臞儒。江头尽醉唐朝士，泽畔行吟楚大夫。万里鲲鹏何必羡，一官虮虱不如无。葛巾草履从人笑，莫问青山落叶枯。 【士瞻上人习定好修，与余晦翁、笑隐长老三世交矣。求余斐章，遂信手写七言十首塞白，上人其为我佛前忏悔绮语业。至治元年九日，山村老友仇远书于北桥行斋。】  

○题高房山写山村图卷 【并序。】  

大德初元九月十九日，清河张渊甫贰车会高彦敬御史于泉月精舍，酒半，为余作《山村图》，顷刻而成，元气淋漓，天真烂熳，脱去画工笔墨畦町。余方栖迟尘土，无山可耕，展玩此图，为之怅然而已。  
我家仇山阳，昔有数椽屋。误落城市间，读书学干禄。井枯灶烟绝，况复问松菊。如此五十年，一出不可复。高侯丘壑胸，知我志幽独。为写隐居图，寒溪入空谷。苍石压危构，白云养乔木。向来仇池梦，历历在我目。何哉草堂资，政尔饭不足。视吾吾尚存，吾居有时卜。  

○赠张玉田  

秦川公子谪仙人，布袍落魄余一身。锦囊香歇玉箫断，庾郎白发徒伤春。金台掉头不肯住，欲把钓竿东海去。故乡入梦忽归来，井邑依依铁炉步。碧池槐叶玄都桃，眼空旧雨秋萧飕。太湖风月数万顷，扁舟乘兴寻三高。西北高楼一杯酒，与子长歌《折杨柳》。江山信美盍便留，莼菜鲈鱼随处有。  

○挽陆右丞秀夫  

乾坤那可问，至痛老臣心。甘抱白日没，不知沧海深。忠魂随上下，义骨肯浮沉。草木长淮泪，秋风起暮阴。  

○锦城方天瑞玄英先生后人得白云山居图仿佛桐庐山中隐所舜举真迹别有一种风致漫系以诗  

翼翼山千朵，萧萧屋数间。石崖不可度，门径几曾关。绿树经秋在，白云终日闲。依稀镜湖曲，西岛水回环。  

○湖上值雨  

波痕新绿草新青，有约寻芳苦不晴。莎径泥深双燕湿，柳桥烟澹一莺鸣。山围故苑春常锁，泉落低畦暖未耕。十载旧踪时入梦，画船多处看倾城。  

○同段吉甫泛湖  

西湖春碧净无泥，画舫珠帘傍岸移。寒食清明初过后，杏花杨柳乍晴时。从教西日催歌鼓，莫放东风转酒旗。只恐明朝成雨去，暗惊浓绿上高枝。  

○秋日西湖园亭  

西湖一曲百泉通，漠漠青山遶梵宫。故国园林秋色净，明朝风雨桂花空。银笙玉笛清歌外，画舫珠帘落照中。人物风光两相称，儿童遮莫笑山翁。  

○同陈彦国泛湖  

斜堤高柳绿连天，且系闲人书画船。花事已空三月后，湖光还似百年前。洛阳园囿惟诗在，江左英雄托酒传。亦欲扣舷歌小海，恐惊沙上白鸥眠。  

○陪戴祖禹泛湖分韵得天字  

冉冉夕阳红隔雨，悠悠野水碧连天。山分秋色归红叶，风约苹香入画船。钟鼓园林已如此，衣冠人物故依然。当歌对酒肠堪断，倒着乌巾且醉眠。  

○和韵胡希圣湖上  

连作湖山五日游，沙鸥惯识木兰舟。清明寒食荒城晚，燕子梨花细雨愁。赐火恩荣皆旧梦，禁烟风景似初秋。凤丝龙竹繁华意，犹为西林落日留。  

○饮陆静复山房分韵得时字  

连辔行春自作期，寻芳却笑我来迟。三杯云液花前酌，一曲琼箫竹下吹。沧海桑田非旧日，石泉槐火有新诗。山中道士闲于鹤，门外红尘总不知。  

○送峿侍者游茅山  

云开三茅古洞天，借风一柁荆溪船。所思绵绵长在梦，此行冉冉如登仙。汲泉净洗黄独雪，斸石深耕瑶草烟。蕙帐香凝蒲坐暖，共续南华《秋水》篇。  

○题李公略示高郎中吴山观月图  

凭高宜晚更宜秋，下马归来即倚楼。纳纳乾坤双老眼，滔滔江汉一扁舟。满城明月空吴苑，隔岸青山认越州。李白酒豪高适笔，当时人物总风流。  

○春日田园杂兴  

一湾新绿护茅庐，草细泥松已可鉏。野老但知分社酒，地官宁复进农书。莺花眼界人烟外，蚕麦生涯谷雨余。我爱赋归陶令尹，柳边时见小篮舆。 【月泉吟社评曰：社酒农书一联，厥有深意，不但全篇清婉而已。】  

○游石屋洞  

谁擘空青露石坳，游龙伸臂下南高。鬼神穿凿地脉碎，风雨支撑天柱牢。峭壁苍苔侵佛髻，悬崖滴乳湿僧袍。伽蓝闻是香山叟，灯暗祠荒没野蒿。  

○蛇山 【一作《游花家山》。一作《游麦岭》。】  

闲循石涧列云扉，树影生凉怯苎衣。静碧轩窗聊寄傲，软红尘土竟忘归。满倾竹叶春霞滑，轻摘蕉花晓露晞。禅意法乘俱莫问，且谈旧事共依依。  

○凤皇山故宫 【一作《钱唐怀古》。】  

渐无南渡旧衣冠，尚有西湖风雨寒。凤鸟不来山寂寂，鸱夷何在海漫漫。荒陵樵采官犹禁，故苑烟花客自看。惟恨余杭门外柳，长年不了送征鞍。  

○宿集庆寺  

半生三宿此招提，眼底交游更有谁。顾恺漫留金粟影，杜陵忍赋玉华诗。旋烹紫笋犹含箨，自摘青茶未展旗。听彻洞箫清不寐，月明正照古松枝。  

○卜居白龟池上  

一琴一鹤小生涯，陋巷深居几岁华。为爱西湖来卜隐，却怜东野又移家。荒城雨滑难骑马，小市天明已卖花。阿母抱孙闲指点，疏林尽处是栖霞。  

○钱塘观潮  

一痕初见海门生，顷刻长驱作怒声。万马突围天鼓碎，六鳌翻背雪山倾。远朝魏阙心犹在，直上 【一作到。】 严滩势始平。寄语吴儿休踏浪，天河罔象正纵横。  

○梅二首  

为怕淄尘着素衣，冻痕封蕊放香迟。月来忽送阑干影，春到不分南北枝。啼梦翠禽依树宿，断魂玉笛隔花吹。从他万片随风去，须有青青叶底时。  
梦想幽芳无处寻，相逢依旧岁寒心。要看月底玲珑玉，休折枝头蓓□金。清晓风霜和艳冷，黄昏庭院觉香深。扬州一树春多少，殢得何郎瘦不禁。  

○过李山人居  

数椽竹屋傍秋江，屋外疏篱隔柳桩。客至旋分垂钓石，雨来自掩读书窗。痴儿弄镜时翻背，小妇弹筝不识腔。自古渔樵有遗逸，未应只说鹿门庞。  

○题赵子固水墨双钩水仙卷  

冰薄沙昏短草枯， 【采】 【米】 香人远隔湘湖。谁留夜月群仙佩，绝胜《秋风九畹图》。白粲铜盘倾沆瀣，青明宝玦碎珊瑚。却怜不得同兰蕙，一识清醒楚大夫。  

○题溧阳市  

万家大县旧留都，一派中江入太湖。缩项鱼肥人鲙玉，长腰米贵客量珠。府分南北寒芜合，桥直东西夜市无。却是旗亭浮蚁美，杖头能费几青蚨。  

○鲁庵尊师以彝斋白描四芗命作韵语云  

澹墨英英妙写真，一花一叶一精神。繁香曾入庐山梦，遗佩如行湘水春。小白凝珠还胜雪，轻黄承不生尘。老僧懒作浮华想，空谷犹疑见似人。  

○集虚书院  

筑舍东皋野水滨，室中生白座生春。了知空洞元无物，须信清明自有神。幽径草花聊适趣，闲窗笔砚不留尘。酒经丹诀非吾事，万卷书藏一老身。  

○范文正公黄素小楷昌黎伯夷颂盖在青社时所书以遗京西转运使舜元苏公者也后二百年大兴李侯戡得此本于燕及南来守吴乃文正公乡里即访公子孙以畀之范氏喜而求诗为赋二首  

小楷青州三绝碑，复还范氏事尤奇。不知百世闻风者，更有何人似伯夷。  
古今一理是纲常，范笔韩文妙发扬。公饿首阳元不死，春风岁岁蕨薇香。  

○题李成寒雅图  

老树枯苔雪乍晴，饥乌飞集噤无声。蒺藜沙上花开早，且让春风与燕莺。  

○题燕肃画卷  

溪路迢迢绕碧峰，白云迷却旧行踪。买舟归去山中住，终日茅亭坐听松。  

○题赵松雪迷禽竹石图  

锦石倾攲玉树荒，雪儿无语恋斜阳。百年花鸟春风梦，不是钱塘是汴梁。  

○题和靖先生观梅图无怀上人征予作  

痴童臞鹤冷相随，笑指南枝傍小溪。到处一般香影色，孤山只在断桥西。  

○云屋上人久别承寄以诗甚慰仰思谨次韵以谢且坚隐操  

月落城空鹤倦飞，密云深树静相依。阊门北去山如画，有日同师步翠微。  

○赵子昂陈仲美合作水凫小景  

良工苦思可心降，底事文禽不解双。欲采芳华波浪阔，芙蓉朵朵隔秋江。  

○题三忠堂三首 【赵葵宅也。】  

丞相当年握笔时，封胡羯末总佳儿。后来家有无穷事，便是天仙也不知。  
谢砌诸郎入寄奴，机云忘祖亦忘吴。一门一品如今有，三世三忠自古无。  
一纸郇云傲劫灰，慈亲一见一心摧。如今王谢堂前燕，飞入人家更不回。  

○题赵仲穆山水二首  

绿林红树石峥嵘，有客携琴访友生。今夜西轩风月好，殷勤为我鼓商声。  
王孙遗迹在桐乡，留得当年翰墨香。回首西风多感慨，不辞援笔赋嵇康。  

○题赵松雪竹石幽兰  

旧时长见挥毫处，修竹幽兰取次分。欲把一竿苕水上，沤波千顷看秋云。  

○岊山  

岊姥峰高翠倚天，洮湖春水绿无边。不知杨柳蒹葭外，何处泊君书画船。  

○闲居十咏  

阶前紫蔓金丝草，篱角红垂锦带花。梓泽平泉易销歇，春留富贵与诗家。  
树隔残钟远欲无，野云漠漠雨疏疏。飞蚊尽逐南风去，父子灯前共读书。  
仰屋著书无笔力，闭门觅句费心机。不如花下冥冥坐，静看蜻蜓蛱蝶飞。  
莺花韦曲旧时游，老去闲情已五休。却笑东风无检束，又随飞絮过南楼。  
鸟雀喧秋未肯栖，狂风吹树影离披。屋边尚有斜阳在，更看山人一局棋。  
风挟浓云起炮车，捎窗雨脚乱如麻。山中茅屋应安稳，不向溪声送落花。  
新竹修修绿覆墙，读书门外亦阴凉。道人清福不肯受，却入西山看夕阳。  
翠袖佳人倚暮寒，双禽踏破玉阑干。空山月落春风换，直作罗浮梦里看。  
茶瓯纱帽惯迎宾，不是诗人即道人。细雨斜风君莫出，绿云门外有红尘。  
珠帘玉栅绮罗丛，犹有承平京洛风。饮罢归来游骑少，一庭明月夜方中。  

○题马秀卿郊墅  

仙人朝去暮知还，野色岚光一草庵。少室何妨高索价，莫教轻指作终南。  

○题天寿观清隐山房  

紫极秋声竹满轩，一尘飞不涴琴樽。白云自逐秋风去，卧看君山懒出门。  

○题石民瞻画鹤溪图  

鹤溪近与练湖连，一镜秋水清无边。依稀淮岸潇湘浦，惯见月虹书画船。山翁几年吴下客，溪草溪花未相识。笔床茶灶老玄真，肯与鸥沙分半席。  

○为如镜净上人赋  

一片灵台月，圆明适中规。谁知相对者，曾悟未磨时。去垢元来净，观空了不疑。水边闲独立，照见白须眉。  

○寄题如镜上人房  

吴城久卜居，归梦只西湖。花木四时有，尘埃一点无。看经常戒酒，得句少催租。尽日坐相对，壁间莲社图。  

○刘伶墓  

凤浦鸳湖西有坟，此茔寂寞海边村。落花红雨鬼仙句，澹月黄昏酒圣魂。有锸已随棺椁化，无碑空信艾刍言。螟蛉蜾蠃今何在？起为先生酹一尊。  

○泊桐乡  

雪晴霜树胜春红，回首临平杳霭中。正是诗人栖稳处，青山明月满归篷。  

○宿本觉寺  

竹树号风似说禅，清灯布被抱愁眠。东坡三顾我一宿，尽是人生清净缘。  

***◆白州判珽（湛渊集）***  

珽字廷玉，钱唐人。八岁能赋诗，长，习为科举业，轰然有声场屋间。宋亡后，客授藏书之家，昼翻夜诵，灯坠花穴帽不知也。丞相伯颜、程承旨巨夫、刘中丞伯宣前后交荐，辞不赴，李文简公衎力起之。授太平路儒学正，未几摄行教授事，寻转常州路教授，升江浙等处儒学副提举，秩满，署淮东盐仓太使，谢事，养疴海陵。再迁兰溪州判官，致仕。结庐西湖之金沙滩，有泉自天竺来，及门而汇，榜之曰湛渊，因以自号。晚归老栖霞，又号栖霞山人。以天历元年卒，年八十一。所居多竹，先是一竿上岐为二，人皆异之，赋《双竹杖》诗，未几而殁。廷玉有二子，盖先兆也。所著曰《湛渊集》。剡源戴帅初评其诗，甚似渡江陈去非，而尝讳言去非。其赋《铜浮沤》一篇，尤清驯可念。紫阳方万里称其冠绝古人，有英雄大丈夫气。庐陵刘会孟谓其不为雕刻苛碎，苍然者不惟极尘外之趣，兼有云山韶濩之音。皆确论也。  

吴季子墓  
题斩蛟桥  
同陈太傅诸公同登六和塔  
冷泉亭  
题松雪临郭河阳溪山渔乐图  
河南妇  
春日田园杂兴  
山中怀友  
清和  
余杭四月  
游宜兴张公洞  
净慈禅寺  
湖楼玩雪  
酒边赠朱处士  
游天竺寺  
竹阴  
题苏东坡书楚颂并菩萨蛮满庭芳词卷后  
续演雅十诗  
积金峰访梁道士  
湖居杂兴八首  
翔泳堂酒中  
题江贯道百牛图  
题龚翠岩中山出游图  
玉清宫与赵达夫鲜于枢联句二首  
山居怀林处士  
蛾眉亭  
李翰林墓  
赠张知府周卿  
赠青龙任月山  
题如镜净讲师房  
春日重过如镜上人房  

○吴季子墓  

圣人如日月，下照无党私。藏珠与韫玉，所得自华滋。恭惟吴季子，夙禀明睿姿。近取子臧节，远绍泰伯基。两以大国让，廉风起蛮夷。观乐义已烛，挂剑心如饴。时方尚诈力，子独恪且祇。时方事寇攘，子独甘弃遗。孔子不到吴，闻风重赍咨。佳城介申浦，采地亦在兹。特书寄余哀，岂不遐迩思。蜿蜿龙蛇翥，皎皎星日垂。禹世怀道义，取舍实系之。寄言邦之人，无但岘首悲。  

○题斩蛟桥  

桓桓周将军，英烈照千祀。少年知自艾，成仁不惜死。射虎南山下，斫潜北桥底。腾挐三日夜，沥血四十里。激波为岳立，挥刃电亦驶。想当批鳞初，见义不见水。及其立人朝，矫矫中不倚。文学既英发，武事复霆起。纤儿善丑正，甘能忠义鬼。至今有生气，耿耿耀青史。苏公百世豪，气味有相似。泊舟蛟川下，洗石题所以。平生疾恶意，十有二言里。丰碑刻祠宇，词翰晋二美。二美固足珍，吾取不在是。  

○同陈太傅诸公同登六和塔  

龙山古化城，浮屠峙其巅。开殿生妙香，金碧森贝筵。应真俨若生，倒飞青金莲。头陀绀林丛，导我丹梯缘。初犹藉佛日，閟境儵已玄。回头失谁何，叫啸衣相牵。且复忍须臾，当见快意天。娇儿诧先登，网户相钩连。炯若蚁在珠，九曲随盘旋。烂烂沧海开，落落云气悬。群峰可俯拾，背阅黄鹤鶱。奇观兴懦夫，便欲凌飞仙。绝顶按坤维，始见南纪偏。神京渺何许，王气须停躔。舟车集百蛮，岛屿通人烟。一为帝王州，气压三大千。刚风洒毛发，铎语空蝉联。红红杏花园，愧乏慈恩篇。  

○冷泉亭  

灵山本清净，一泉渟其中。灵山孤飞来，此水将无同。山影厌不尽，照见天玲珑。分明千尺冰，不独疑寒虫。京洛多风尘，到此一洗空。炎寒无二心，凛有操者风。留然守空梵，万劫岂终穷。骊山有温泉，虚筑华清宫。  

○题松雪临郭河阳溪山渔乐图  

远山近山何历历，下有长溪横一碧。溪中亦有钓鳌手，此手不遮长安日。野桥烟树接草庐，飞流如练悬空虚。截山白云凝不去，要人写作岩居图。  

○河南妇 【按《辍耕录》云：河南妇世为河南民家。元兵下江南，妇被虏。姑与夫行求数年，得之河南，妇已妻千户某，饶于财，情好甚洽，视夫姑若涂人。会有旨，凡妇人被虏，许银赎，敢匿者死。某惧罪亟遣妇，妇坚不行。夫姑留以俟，妇闭其室弗与通，遂号恸顿绝而去。行未百步，青天无云而雷，回视，妇已震死。】  

从军古云乐，获罪祷应难。母望明珠复，夫求破镜完。押衙逢义士，公主奉春官。为报河南妇，天刑不可干。  

○春日田园杂兴  

雨后散幽步，村村社鼓鸣。阴晴虽不定，天地自分明。柳处风无力，蛙时水有声。几朝寒食近，吾事及躬耕。 【月泉吟社评曰：前联不束于题。柳处、蛙时一联，题意俱足。格调甚高，结亦不浮。】  

○山中怀友  

几年音问绝，此夕更关情。寒雨人孤坐，残灯雁一声。干戈犹故国，贫病自空城。惟有琴堪诉，愁深弹不成。  

○清和  

白苎渐相便，因知物候迁。空山一雨后，小槛绿阴前。莺在留春思，人幽减昼眠。此时风日好，元不似梅天。  

○余杭四月  

四月余杭道，一晴生意繁。朱樱青豆酒，绿草白鹅村。水满船头滑，风轻袖影翻。几家蚕事动，寂寂昼门关。  

○游宜兴张公洞  

天开福地据雄尊，果老张公几代孙。一窍通天纔直上，千厓转日已平吞。山头白鹤来无影，石上青骡去有痕。我欲放身如脱屣，仙凡一辙隔重阍。  

○净慈禅寺  

奎额昭回龙屈盘，入门已觉厌尘寰。何当白发三千丈，来寄清风五百间。帝子釜摇金潋滟，家人卦剔翠孱颜。西湖日日船如织，半在南屏第一山。  

○湖楼玩雪  

上湖十里卷帘中，幻出瑶华第一宫。山势蹴天银作浪，柳行扑地玉为虹。渔蓑鹤氅同为我，爵舌羊羔不负公。明日凤城朝退早，一鞭曾约试吟骢。  

○酒边赠朱处士  

乌葛唐巾白苎裘，埽庭终夕共淹留。醉中谈论心犹壮，老去歌欢泪亦流。对客呈诗如献佛，课儿收橘当封侯。明年好理西风棹，重约三吴烂熳游。  

○游天竺寺  

山转龙泓一径深，岚烟吹润扑衣巾。松萝掩映似无路，猿马往来如有人。讲石尚存天宝字，御梅尝识建炎春。城中遮日空西望，自与长安隔两尘。  

○竹阴  

占断人间潇洒地，全身水墨画篔筜。非烟非雾一林碧，似雨似晴三径凉。翠袖佳人黯空谷，白须道士隐南塘。数竿醉日君须记，移向西轩补夕阳。  

○题苏东坡书楚颂并菩萨蛮满庭芳词卷后  

南荒九死幸生还，种树书成手自删。赤壁梦难同楚颂，洞庭乐不减商山。人生堕地少如意，老子对天无愧颜。千古菟裘有遗恨，断圭残璧自人间。  

○续演雅十诗  

海青羽中虎，燕燕能制之。小隙乘大舟，关尹不吾欺。 【海青，俊禽也，而群燕缘扑之即坠。物受于所制者，无小大也。】  
草食押不芦，虽死元不死。未见涤肠人，先闻弃箦子。 【漠北有名押不芦，食其汁立死，然以他药解之即苏。华佗洗肠胃攻疾，疑先服此。】  
谁令珠玉唾，出彼藜藿肠。仁人不为宝，良贾宜深藏。 【和林有尼，能吐珠玉杂宝。】  
婴啼闻木枝，羝乳见茅茹。何如百年身，反尔无根据。 【漠北种羊角能产羊，其大如兔，食之肥美。婴啼木枝，见《山海经》所载。】  
西狩获白麟，至死意不吐。代北有角端，能通诸国语。 【角端，北地异兽也，能人言，其高如浮图。】  
纔脱海鹤啄，已登方物舆。仰面勿啾啾，我长非侨如。 【小人长仅七寸，夫妇二枚，形体毕具。】  
羯尾大如斛，坚车载不起。此以不掉灭，彼以不掉死。 【西汉有羯，尾大于身之半，非车载尾不可行。】  
八珍殽龙凤，此出龙凤外。荔支配江■〈虫兆〉，徒夸有风味。 【谓迤北八珍也。所谓八珍：则醍醐、麆沆、野驼蹄、鹿唇、驼乳糜、天鹅炙、紫玉浆、玄玉浆也。玄玉浆即马奶子。】  
滦人薪巨松，童山八百里。世无奚超勇，惆怅度易水。 【取松煤于滦阳，即上都。去上都二百里，即古松林千里。其大十围，居人薪之，将八百里也。】  
两驼侍雪立，终日饥不起。一觉沙日黄，肉屏那足拟。 【沙漠雪盛，命两驼趺其旁，终夜不动，用断梗架片毡其上，而寝处于下，暖胜肉屏，且不起心兵也。】  

○积金峰访梁道士  

惊羽穿林看细碎，健舆绕石听敧斜。道人住近茅峰北，一簇楼台五色霞。  

○湖居杂兴八首  

御舟初出赏春菲，传是诸王与后妃。香雾渐深莲幕暗，日斜惟见澹黄衣。  
脉脉吹香屋角梅，背风移烛小帘开。凤城几日元宵近，一片箫声水上来。  
龙舟晓发断桥西，别有轻舟两两随。春色可人晴较稳，酒家争出柳梢旗。  
相国平泉水竹居，吴中花石世间无。游人马上休回首，一半春风在里湖。  
雨后林塘夏亦秋，一葫芦酒在船头。醉来深入荷花去，卧看青天飞白鸥。  
三贤犹得仰高风，冠服虽殊气味同。后五百年无继者，桃花含笑夕阳中。  
车鱼人散水风腥，雨色凉分柳外晴。回首夕阳都落尽，忽然东向数峰明。  
万树芙蓉两蕊宫，秋风开遍水边丛。白墙遮尽红墙出，只见红墙一半红。  

○翔泳堂酒中  

环辞度得雪儿歌，浓墨斜书碧玉柯。醉折芙蓉熏酒盏，里湖凉似外湖多。  

○题江贯道百牛图  

几年散放桃林后，余四百蹄犹可骑。揽镜挂书多事在，能骑唯有一凝之。  

○题龚翠岩中山出游图  

何处张孤思一车，中山曾见夜搜图。棼棼眼底朱成碧，后乘锺家有此姝。  

○玉清宫与赵达夫鲜于枢联句二首  

湖田漠漠水禽飞， 【达夫。】 堤柳斜斜带夕晖。 【枢。】 二月江南好天气， 【珽。】 初阳台上惬春衣。  
巾子峰头檥钓船， 【达夫。】 初阳台上坐鸣弦。出云高树明残日， 【珽。】 过雨苍苔泫细泉。绝俗谁能继遐躅， 【枢。】 凌空我欲学飞仙。 【达夫。】 还家正恐乡人问， 【珽。】 化鹤重来知几年。 【枢。】  

○山居怀林处士  

昔在林处士，结庐邻峰颠。年年不入城，梅花有佳联。童鹤三数口，负郭十亩田。弟侄列朝裾，咸平好时年。人品既已高，奉养常充然。嗟我何为者，日用买山钱。爱诗不能佳，未了区中缘。空有一寸心，羡杀处士贤。饱看贵人面，不若饥看天。推床呼伯雅，且此相周旋。有田足几时，卓哉坡翁言。  

○蛾眉亭  

秦赭凿填石，不受鞭棰考。零落楚江浒，相峙矗三岛。穿松得细径，据一陵二小。奔流浩浩来，五色烂华藻。至宝地不措，绝境天所造。谁言两蛾黛，功夺京兆巧。终朝对颦蹙，似为今古恼。然犀矶沉沉，跨鲸月皎皎。丝纶三千丈，蒙冲百万棹。天风吹过梦，多忧只空老。今者吾与子，所惬在幽讨。供帐莫怱怱，盘觞从草草。雅琴鼓一再，领此风日好。临崖发清啸，倚树或□倒。礼存玉帛外，纵弛或一道。兴极不知归，白沤破晴昊。  

○李翰林墓  

出城得佳山，两峰特奇诡。一如植躬圭，一峰拱而侍。我见犹爱之，而况谪仙子。孤坟在其下，政尔直一死。谪仙真天人，出处见诸史。岂敢傲吾君，辛苦植唐祀。嗟予侃侃者，尘土正如此。停车不忍发，载拜颡有泚。仰止青山高，清风与终始。孰谓千载人，不在天地里。  

○赠张知府周卿  

人品中原说此翁，雄文直气耿心胸。几年天上张公子，今日云间陆士龙。来暮已闻歌五袴，平反何翅禄千锺。相从愧落诸公后，拭目西岩第一峰。  

○赠青龙任月山  

倾盖相逢意已亲，风流儒雅迈同伦。曾来东阁观奇士，又向西湖见伟人。放棹小溪梅皪皪，敲棋深院烛磷磷。悬知后夜相怀切，帆落胥山月一轮。  

○题如镜净讲师房  

娱老林房世路赊，尘埃飞不到袈裟。西湖草木虽同土，北寺烟霞自一家。静敞白闲翻贝叶，闲输赤仄养椒花。鉴光炯炯辉今古，身后何须用五车。  

○春日重过如镜上人房  

忆昔敲门赋瑞筠，鹿园佳话又重新。屋头能拓三三径，林下知非陆陆人。凿沼何须晋康乐，种荪还忆楚灵均。老师炼得心如镜，更把高台比月轮。  

***◆龚提举璛（存悔斋稿）***  

璛字子敬，宋司农卿潗之子，自高邮再徙平江，家焉。宋亡，例遣北上，潗行至莘县，不食卒，璛悲不自胜，叹曰：国亡家破，吾兄弟不能力振门户，独不可为儒以自奋邪！与其弟理刻苦于学。戴帅初、仇仁近、胡汲仲皆与为忘年交，声誉籍甚。人称曰「两龚」，以比汉「两龚」云。宪使徐琰辟置幕中，举和靖学道两书院山长，当事者交章荐，宜在馆阁，不报。调宁国路儒学教授，迁上饶簿，改宜春丞，岁余乞休，遂以江浙儒学副提举致仕卒。其所作诗曰《存悔斋稿》，明朱性甫录补遗十七首，出自荻溪王氏所藏。子敬少时，尝有咏史诗云：「文若纵存犹九锡，孔明虽死亦三分。」为一时所传诵，其序袁静春集云：通甫与予交，上下古今，一返诸性情之正。其于持论如此。  

咏岳王孙县尉复栖霞墓田  
嘉定州道中寄庶斋  
送漕府王子方经历  
次黄仲坚教授江湾行  
偕林彦达天平即事  
题刘文伟府判收藏山庄夜归图  
游桃花坞次郭祥卿陆友元  
春日寄怀书台  
虞韶卿以谢■山请谥立祠北上  
次郑佥事送千寿道之慈湖长  
留岳仲远处欲归赋  
吴侬行  
偕陆季道钱德钧陆友元叶彦思张仲容饮府庠荷花池上既而又自韩园至邓觉非家饮观莲分得色字韵  
题丁生所藏钱舜举山水  
病起试笔十韵  
掘山药歌  
题郑子实着色溪山渔乐图  
题小米云山  
题荆公诗后上有甓社文房印乃吾祖遗书散落者十余年前子中弟得之书来相报今不能共观聊书其后  
焦山  
洛社东泊  
南墅散步  
六月  
空心亭分韵得旭字  
题翠禽画  
浮图山庄冬夜  
元贞乙未予赋诗有烂游吾欲首斜川之语于是延佑乙卯二十年矣正月三日与犹子永诵渊明诗忆旧事恍然如为今日设将男昏女嫁少文之愿傥遂乎  
谢陈壶天惠蟹  
读汉书  
用元微之寄乐天韵奉怀元晦  
郭祥卿同游虎丘  
吴中寒食  
马虚中柳城春色图  
玄天妙景歌  
雪樵  
题张氏所藏石经  
述怀简张仲实教授  
送杨起行  
送秦俗之补南台掾  
书阁  
偶题  
郡楼  
述怀二首  
次韵刘景初偕陈元佐见访  
楚云湘水图歌谢张师夔教授  
老钱折枝  
泊舟  
水村歌  
题水村图  
次贡仲章登虎丘韵  
天平道中二首  

○咏岳王孙县尉复栖霞墓田  

岳鄂诸孙复墓田，清明寒食起新烟。道傍为我除苍桧，山下如今哭杜鹃。高庙神灵应悔此，中原父老尚凄然。西湖靡靡行人去，却望栖霞转可怜。  

○嘉定州道中寄庶斋  

客梦孤云散，渔翁一帆投。人行江路晚，花绕槿篱秋。有酒谁同醉，还家此暂留。中年发尽白，岂必为离忧。  

○送漕府王子方经历  

燕北吴南一万艘，顺风天外翼鸿毛。碧涛渺渺云帆稳，红腐陈陈廪粟高。此日朝廷多妙选，何人幕府最贤劳。共知饷馈须刘晏，且为明时坐□曹。  

○次黄仲坚教授江湾行  

沧海蜃花楼台生，琐碎一一不可名。夜如何其夜六更，是中精异方冥行。忽然钟鼓声轰铿，我怜混沌死未觉。浊恶泥沙埋龌龊，珠玑金碧视性命。黩货聊堪付官榷，洞房蛛网镂象床。重门藓铺撼仓琅，魂兮归来知在亡。纵令僵立倚桥柱，忍见逝者相为忙。百尔君子须远猷，公私慢藏多后忧。官库诃护竟失守，岂以尤物无庸留。传闻顷刻飞烟尘，天夺鬼偷希世珍。重云宝构亦变灭，况复区区迷幻身，积苏累块惊盲人。  

○偕林彦达天平即事  

篮舆过西郊，故指长松树。幽寻得清深，古藤蛟蛇聚。聊为取径来，复作寻涧去。峨峨天门山，僧坊掩其处。稽首忠烈祠，兹游有神助。违世常独行，会心有同趣。手■〈奭斗〉白云泉，一洗儒者腐。跻攀龙门上，沧海欲竟渡。狂啸风雨飞，血肉那可住。俯观大千界，莽苍尽回互。病夫杖藜还，数息安窘步。之子凌绝顶，相失不可遇。俯廊把臂笑，物色方受句。跏趺赞公房，茶瓯要深注。蹇予每多艰，沮洳沾两屦。肩仆亦已痡，重负宁少恕。前途更回首，空翠洒岚雾。持此将安归，济胜自非具。知津问长沮，无泪洒羊祜。平生樽酒期，中秋月当户。  

○题刘文伟府判收藏山庄夜归图  

盘桓长松树，莽苍归薄暮。惟应门外山，见我蹇驴去。泠泠野水声，候子庄上路。亦有东邻僧，分卧清寒处。  

○游桃花坞次郭祥卿陆友元  

三月西城多少花，暖风吹雨过晴霞。海棠昨日开时路，山鸟清阴到处家。长袖挽春携手去，小舆舁醉一肩斜。闲人好在江湖酒，只办年年赏物华。  

○春日寄怀书台  

阊门柳如带，中有别离在。当时官河船，飘摇忍相待。二月东风吹暮寒，追送百里问河干。破屋残灯人去住，欲语不语千万端。竹鸡钩辀啼梦阑，九山道中雨漫漫。已恨金华六年别，当时再鼓荆江楫。七年又恨潇湘阔，人生贫窭北门忧，我一思之生白发。白发生，何足惊，志士潦倒俱无成。酒浇磊磈浇不平，况复不饮难为情。长歌短歌无新声。念我独兮在吴城。今年石湖好清明，每树梨花香雪晴，夫君不来湖上亭。昨朝见家信，纸尾烦相问。是亲不可疏，既远不可近。此身江海事多违，往往旧交零落尽。我亦徘徊看舞讴，谁家欢宴及春游。越王郊台踏芳草，危弦二七弹箜篌。箜篌嘈杂儿女语，绣柱朱弦生眼雾，感物逢时重怀古。悠悠我行处，总是衰迟路。待君归来问君故，各天一涯水东注。  

○虞韶卿以谢■山请谥立祠北上  

万迭山中足旧闻，只今谁使意勤勤。周人颇义伯夷事，晋代行收诸葛文。九死本无荣谥愿，一香终为老师焚。黄金台上逢知己，袖有江东日暮云。  

○次郑佥事送千寿道之慈湖长  

樽酒南熏别意凉，慈湖宛在象山阳。人生莫恨书檠短，地褊何堪舞袖长。亲舍云飞千里白，客篷雨涨一川黄。昔贤了了经行处，草木留君发旧香。  

○留岳仲远处欲归赋  

客怀迷积阴，归梦理前路。筱岸散清漪，秧畴生绿雾。蚓鸣沮洳夜，鸠唤苍茫曙。我本江海人，安得扁舟去。  

○吴侬行  

吴侬畏雨如畏虎，不道梅霖是时雨。江湖占水多作田，雨来水涨无坚土。年年相戒筑岸围，州县施行督田主。纷纷何益耕者劳，冬冬还听踏车鼓。乡风种麦属农家，拾穗泥中镰不举。公私上下望西成，儿女插秧深没股。饥荒却忆四年前，百货如今尚高估。惟有斗米八十钱，虽贱伤农未为苦。此事犹应费将护，因民所利物无迕。诸贤炼石天可补，肯使穷怨寒暑。  

○偕陆季道钱德钧陆友元叶彦思张仲容饮府庠荷花池上既而又自韩园至邓觉非家饮观莲分得色字韵  

清樽如有期，初凉意俱适。肯来寂寞滨，菡萏亦浮植。陶然转乘兴，径度一圃碧。遥指城南家，临水更展席。酒狂易为仙，风便香堪食。空宇无能尘，物我皆醉色。谁言鬓已秋，始得痛饮力。愿将花上露，为洗坐中客。  

○题丁生所藏钱舜举山水  

寒溪深无鱼，扁舟小如屐。举世相为浮，更用一篙力。画彼山中人，憩此松下石。  

○病起试笔十韵  

积雨迷空阔，翩翩多去舟。将家值卑湿，无事得清幽。安石非高卧，文园已倦游。壮心释如意，短发寄搔头。病约山容瘦，闲窥雁影浮。双扉寒自语，一榻淡相留。香篆萦纡晚，画屏潇洒秋。黄花荒古道，白日起沧洲。不死千金药，平生百尺楼。暂分仙枕梦，遥访羽人丘。  

○掘山药歌  

绿薜紫藤缃色子，种玉绵延春透髓。晴虹岁晚寒不起，托命长镵山谷里。小隐墙东堑药阑，劚土政得方盘盘。服食相传养生诀，茂陵刘郎和露啜。  

○题郑子实着色溪山渔乐图  

东风忽来吹绿雨，闲云更学苕花舞。山中之人归未归，溪上渔舟泛春渚。  

○题小米云山  

分流冈下石门湾，日日白云如此山。薄暮米坟松枥暗，扶筇曾与一僧还。 【元章以下数世皆葬分流东西，东为石门，则予先陇所在也。故云。】  

○题荆公诗后上有甓社文房印乃吾祖遗书散落者十余年前子中弟得之书来相报今不能共观聊书其后  

忆子书来说买书，印章惊认劫灰余。松风小牖秋如梦，淡墨疏行泪满裾。  

○焦山  

还乡白发炼丹台，世外襟怀渺渺开。山与江倾横海立，人随秋迥御风来。石公渡口扁舟在，铁瓮城头断角哀。展转阑干凭万古，少年自许拔尘埃。  

○洛社东泊  

放舟山水间，舟上载青山。薄暮临溪坐，青山相对闲。  

○南墅散步  

散策忘远近，看云孤野夕。履石冰磵喧，绿冈松林黑。纷纷车轮后，宛宛崎岖迹。矫身一延伫，金彩罅西魄。遐思动盈抱，百年会有息。人生信少娱，道心常自得。山中樵者归，舍南炊烟直。焉知同岁暮，亦有还乡客。  

○六月  

六月凉如冰熨齿，枇杷移阴碧书几。风匀书叶蚕晕纸，语默无穷岸巾起。我思古人望逸轨，遥山岩岩作清峙。百年几何北窗里，宇宙不满平生喜。  

○空心亭分韵得旭字 【常建题处。】  

依微转樵径，更上虞山麓。闲寻昔人诗，自悟禅房宿。野木荫花气，幽潭得山绿。日日空心亭，山僧□朝旭。  

○题翠禽画  

一曲寒塘漾夕晖，珍禽照影惜毛衣。非鱼也自知鱼乐，不肯花前掠水飞。  

○浮图山庄冬夜  

山田得秋稔，农家共欣欣。里社竞箫鼓，吾生愧锄云。耽书岁云晏，五十更无闻。古今转难通，何能筋力勤。缅兹寤寐怀，拥炉取微曛。荒村鸡鸣远，不知遥夜分。可怜独辕车，径度长冈云。卖薪者谁子？低回日寒昕。旷望城中尘，天地方絪缊。  

○元贞乙未予赋诗有烂游吾欲首斜川之语于是延佑乙卯二十年矣正月三日与犹子永诵渊明诗忆旧事恍然如为今日设将男昏女嫁少文之愿傥遂乎  

一语怱怱二十年，烂游吾欲首斜川。今朝开岁忽五十，稚子诵诗惊醉眠。元亮归来殊未晚，买臣富贵政堪怜。名山五岳无穷意，浩荡春风白发前。  

○谢陈壶天惠蟹  

寒蒲缚来肠已无，枯骨裹肉肉自腴。为君唤醒江湖梦，孤篷细雨声相濡。贫家不办满眼沽，糟床溜溜  
【一作「槽头酒滴」。】 红真珠。起来为立 【一作「独坐」。】 西风里，一径晴寒菊数株。  

○读汉书  

张汤多巧诋，公孙但从谀。甚恶刀笔吏，亦鄙章句儒。在廷无党偏，惟有汲长孺。徒为右内史，几以不悦诛。武帝欲云云，顾问当何如？陛下内多欲，奈何效唐虞。申生言力行，较之得皮肤。惜不能用黯，为御史大夫。丞相取充位，不用董仲舒。对策最纯正，尚忧书自书。六经日表章，儒效旧阔疏。治道固有本，千载一长吁。  

○用元微之寄乐天韵奉怀元晦 【时予从径山，晦机在淛西宪狱。】  

十宵九梦遣分身，世事翻腾可具陈。天意何时能悔祸，吾徒到处不如人。雨声历历侵残夜，风物凄凄入小春。缩地无方臂不羽，倚楼东望独伤 【一作「欲无」。】 神。  

○郭祥卿同游虎丘 【以下五首朱性夫补遗。】  

弱植有缓步，同游无杂宾。清阴山寺古，红树石楠春。丘陇埋吴国，园林阅晋人。不应系舟处，犹是去年津。  

○吴中寒食  

寒食清明卖酒家，酒瓶乱插红白花。江南蚕子非一种，日暖蜂房报午衙。八十渔翁罾半破，往来醉客路三叉。村中女伴无忙事，疏雨小塘收漾纱。  

○马虚中柳城春色图  

城中尘头十丈高，欲画春风风怒号。佩霞仙人骑鹤背，却度太虚观乐郊。当时丹青争出色，借与天公动摇碧。上流老子余旧，桓大将军亦曾植。树犹如此我何堪，莫学江南系船客。雉堞平成天下平，有情有思弄春晴，隔叶睍睆黄鹂声。  

○玄天妙景歌  

光阴过去留驹隙，海宇微茫起蜃楼。梦境清都真帝所，仙人一室有天游。珠如黍米县何许，掌上臙脂烂不收。飞佩超然凌倒景，拟将变化问洪丘。  

○雪樵  

伊川门下已齐腰，清苦谁如雪里樵。浩荡山林行靡靡，低迷蓑笠影飘飘。枯梢一夜号寒堕，野菜寻春待冻消。炙手故应犹可恝，高人尘甑尽无聊。 【性夫先生于甲辰六月抄都氏本。】  

○题张氏所藏石经  

洛溢河清世之季，钩党诸贤死无避。桥门冠带此何时，诏与 【一作为。】 群经正文字。议郎郎将工隶书，观者缤纷门外车。似忧方册重灰 【一作煨。】 烬，且可镌摹辨鲁鱼。南台四部存几碛，谁见世间完六籍。汉儒区区掇拾方，到今不是胡涂墨。 【一作客。】  

○述怀简张仲实教授  

霜清起病骨，卧久忘籧篨。残息不暖衣，短发渐入梳。涉世何用早，意适事不如。既知非所能，裁足不愿余。药苦尚可饮，家贫难可居。秋来窘繁阴，百亩沈嘉蔬。滞穗尚采掇，吾生愧耕锄。南窗美朝阳，昔贤遗古书。风竹如应门，一室自扫除。西庠张公子，为我日回车。言笑适相娱，绸缪焉得疏。  

○送杨起行  

缨冠楚楚濯沧浪，彼美人兮淇水阳。大府久须唐令录，中州正用汉文章。忠贞满眼真能几，迟暮相看耿不忘。至治朝廷天咫尺，载歌丞相举贤良。  

○送秦俗之补南台掾  

南台礼意特相招，送客溪亭自寂寥。夜雨灯前春几许，清风扇底暑全消。中司执法分曹掾，掌政名官佐使轺。捧檄还应为亲喜，宦途等是上云霄。  

○书阁 【以下九首俱宣城诗。】  

年华荏苒故，客况寂寥新。雪融疑是雨，风和欲近春。疏梅萦小凤，宿藻负潜鳞。书阁闲登望，时烦载酒人。  

○偶题  

宿雨池馆净，闲官造请稀。石榴朱夏色，山鹊青云飞。遐瞩临风槛，冲襟散暑衣。陈编抚芳润，脉脉发初稀。  

○郡楼  

久客有远思，肩舆登郡楼。聊为避暑饮，更学御风游。迭翠城南面，双虹水北流。流将五湖去，叶叶采苹舟。  

○述怀二首  

古道直如矢，古心能断金。今人思古人，寥落谁知音。旭日临前除，暄风散幽襟。相彼好鸟鸣，择阴嘉树林。岂无念朝饥，溉之釜与鬵。大川无停波，高山上嵚崟。白发何由玄，寒暑日夜侵。叔孙独楚制，庄生常越吟。载歌行路难，歌阕意弥深。  
葺荷不用织，采莲尚可食。芳时安可常，秋风鸣槭槭。美人明月珰，青霓以为裳。手揽北斗柄，低昂挹天浆。天浆解渴心，下土何茫茫。九牡阊阖开，寸诚函绿章。焉得飞仙术，与陪鸾鹤翔。所忧岁年驶，敢畏道阻长。启户辨夜色，驱车遡晨光。终然江海澨，临路空彷徨。  

○次韵刘景初偕陈元佐见访  

松阁启晨眺，东云白英英。空尊愧坐客，幽道闻屐声。郊墟地自扃，林峦暑逾清。官居属冗散，朋从多澹成。拂麈急雨过，联镳去堤平。书味一何长，襟期浩已盈。挑灯展篇什，寤寐山中行。  

○楚云湘水图歌谢张师夔教授  

离骚之国几千里，十幅蒲帆顺风驶。顺风犹须两月程，伊谁移来堕书几。张君墨妙游戏尔，乱峰因君接天起。苍然古木摧不死，君应曾隐茅屋底。得非是间种兰芷，惨淡经营那及此。松连阁上听秋声，读书眼花字如蚁。玉立长身挟童子，披图置我平生喜。忆昔诗家爱许浑，凌歊荒台寻旧址。云何姑孰大江边，望湘潭云尺有咫。我今识君意，总为诗料理。云兮楚之云，水兮湘之水，回雁夕阳衔一苇。山高见衡岳，江远会南纪。君兮君兮可奈何，我诗敢劘屈贾垒。  

○老钱折枝  

桃似臙脂梨似雪，折花人是惜花人。折枝图上堪肠断，忍更题诗破费春。  

○泊舟  

小舟寻夜泊，明月散风澜。故人相别处，双鹭立前滩。 【予归京口省墓，天锡出此纸征予书宣城诗，记忆不甚真。天历二年孟夏二日龚璛识。】  

○水村歌 【并序。】  

延佑丙辰偶赋此，十月七日访湖天学士，遂到水村先生寓居。烟水苍茫间，适与此诗相似，俾书。  
吴中水为乡，人与凫鹥□。□□□□年，黄梅少时雨。农不田畴占洲渚，乡风用鉏不用犁，筑塍踏车儿女妻。农家辛苦亦复乐，高低两□□□角。自爱茅檐暖，莫厌社酒薄，□□赛神卜东作。饭牛何必歌，□□尚可着。十年种树树满村，明年养蚕蚕百箔。  

○题水村图  

泽国渔无定，秋霜柳不凋。幽人意晼晚，此日画萧条。  

○次贡仲章登虎丘韵  

远客喜旧交，相逢乘兴游。轻帆不用楫，出郭望林丘。旭日时来暑，春服何清修。涉世儒生腐，寻芳僧寺幽。红尘避人远，禄阴入山稠。奕奕文翰英，于于江海陬。凭高剧吊古，濯缨便临流。蒸郁变雷风，倚徙客迟留。取凉尽酒尊，沾湿坏诗篝。空蒙驾归舸，起灭波中沤。  

○天平道中二首  

望荼■〈艹縻〉好雪■〈髟上监下〉鬖，暖日和风信去帆。寂寂余香花数点，清波欲动嫩凫搀。  
鼓声依约分鱼市，不负侬家白酒鲜。秔稻新秧及时插，苎衣清楚入梅天。  

***◆胡主簿长孺（石塘稿）***  

长孺，字汲仲，号石塘，婺州永康人。咸淳中，从外舅宣抚参议官徐道隆入蜀。铨试第一，授迪功郎，监重庆酒务。俄用制置使朱孙之辟，兼总领湖广军马钱粮所佥厅，与高彭、李湜、梅应春等号「南中八士」。宋亡，退栖永康山中。至元二十五年，元世祖诏下求贤，召见京师，拜集贤修撰，改教授扬州，移建昌摄录事官。至大元年，转宁海主簿。延佑元年，转两浙都转运盐使司长山场盐司丞，阶将仕郎，未上以病辞，隐杭之虎林山，卒年七十五。所著有《石塘文稿》五十卷。汲仲为辞章有精魄，金舂玉撞，壹发其和平之音。海内来求者如购拱璧，碑版焜煌，照耀四裔。赵文敏公孟俯称其天资高爽，发言便自超诣。常为罗司徒奉钞百锭为润笔，请作乃父墓铭，汲仲怒曰：我岂为宦官作墓铭耶！是日正绝粮，其子以情白坐客，咸劝受之，汲仲却愈坚。其送蔡如愚诗云：「薄糜不继袄不暖，讴吟犹是钟球鸣。」语之曰：此余秘密藏中休粮方也。从兄之纲、之纯，皆以经术文学名，人称之为「三胡」云。  

题山外归人  
题李待诏虎溪三笑图  
题崔录事女真总马图  
赠相士黄电目  
题段郁文雪石  
题秋江唤渡  
题开元三马图  
大水  
耕渔乐赠金华相士  
送方蓼洲旰江访上人不遇归上饶  
题苏东坡春帖子词卷  
题黄山谷三言诗帖  
次韵段文郁  
题风雨渔舟图  
题醉王母图  
题范文正公书伯夷颂后二首  

○题山外归人  

结屋北山阿，境趣适有契。闲寂聊悦心，深密非避世。谁令赋《远游》，山空冷兰蕙。人间万得丧，欣戚随所制。颇似观优伶，笑语杂悲涕。戏弄刻漏间，陈迹安足寄。策杖归去来，溪深亦朝厉。陟岭见我屋，竹柏松杉桂。雨余青一色，净扫如作篲。行可休此足，无言得深诣。  

○题李待诏虎溪三笑图  

元亮缵孔业，修静研聃玄。远公学瞿昙，高居着幽禅。人异道岂殊，万散一固全。日击辄有得，参会各冁然。胡为老缁褐，笑舞喜欲颠。谩道遗其身，襟袖犹蹁跹。彼酣适酒趣，尚不醒者传。族史浪自苦，窥管持知天。  

○题崔录事女真总马图  

天恩洽骑十二闲，短策不知行路难。漠漠空川望不尽，电光掣过须臾间。蹄高高屈污沟出，骏骨隐隐隆于山。窟泉沙草不得足，劳多食薄心知惭。十年瓮牖间书瑟，展卷见图真太息。女真年少面如盘，华屋平生隔风日。青骢肉破拥尻脽，黄金校具褒缓拂。三品刍豆空自多，行见火花绕铜历。  

○赠相士黄电目  

忆昔待诏金马门，方伎杂沓车盖繁。黄生蔡子最绝出，高堂不奈笙歌諠。庐陵老翁才五尺，盱母江头眼空碧。相人岂不二子如，秋风夜雨归无宅。长身博士老一簟，皋比那博儒生酸。人生荣华无足梦，桃笙竹枕长阑干。黄翁勿叹无家苦，华屋连云更何补。蜀庄一日不百钱，炳炳幽光二十年。  

○题段郁文雪石  

白云飞来着春空，翕霍变化生奇峰。朝曦照耀舒复卷，碧华忽拥玻瓈宫。秋潮初壮明于雪，千雷动地吴山裂。涛头出海夕阳微，百炼青铜浮玉玦。云容涛势伟且奇，乍出乍没须臾时。干笃雪山白盈尺，晴天万里窥蛾眉。似识诗翁作诗苦，独拥清妍照环堵。河翻月落夜未央，如虹光气飞屋梁。  

○题秋江唤渡  

道傍木叶如渥丹，归急不知行路难。青嶂碧溪自唤渡，蹇驴破帽秋 【一作西。】 风寒。裹头长须甚德色，肩轻不借有余力。人间尘土深复深，谨勿重赋招隐吟。  

○题开元三马图  

牧马极盛开元中，上闲十二皆游龙。时平千里不自效，嘶声脱吻生悲风。流传八骏苦诡怪，乐歌天马徒能工。岂如杜句曹韩画，流云飞电玉花骢。吟诗展卷何独此，未可与此争先雄。重瞳玉色五百载，阶榻相向将无同。谁人临摹得高意？印章仿佛龙眠公。但存大略见神骏，未傅五彩分风鬃。俯仰布置号进稿，图成欲上明光宫。安定王孙固英物，锦标象轴留其踪。愿言藏袭不浪□，骏骨隐隐惊盲聋。祇今驽骀厌刍豆，盐车未赎污沟红。  

○大水  

西昆水源出天河，一泻万里生惊波。烛浑到海更奔猛，溃决犹自吞陵阿。瓠子鱼龙横中野，至今空唱宣防歌。故迹九道复不得，南注安流少休息。痴冥阴云欺白日，不放扶桑光采出。连宵达旦雨如倾，绿野黄流混为一。河伯侈大未可厌，规取桑田广宫室。长鲸老蛟助声势，城郭波浪相沉没。神禹衣冠藏会稽，大叫不闻将安为。  

○耕渔乐赠金华相士  

忆昔力耕金华野，青蓑绿笠风烟下。扶犂荷鉏岂不倦，春醅映琖清如写。亦曾扁舟钓钱唐，长缗短棹浮沧浪。颠风驾潮涛更恶，若比世路犹康庄。安有高情唐许协，深閟神光形亦偞。还骑官马走黄尘，江山过眼空重迭。少年壮气苦不羁，西川南海去如驰。二毛已非折腰具，况与志愿常参差。长官怒骂沸于爚，口自唯诺心自怍。升斗未疗饥寒忧，低佪独羡耕渔乐。老翁双瞳秋月如，何时照我归乡闾。江湖耕渔乐复乐，挂冠径归良不恶。  

○送方蓼洲旰江访上人不遇归上饶  

昨夜秋风颠彻晓，沙洲萧瑟鸣枯蓼。羇人荒馆夜初长，泼天月色当楼皎。老夫思归又怀禄，去住似被饥寒绕。羡君一语不相投，掉臂长涂疾于鸟。相知贫士老当遂，医识死人危不夭。伯牙子期行可遇，扬子侯芭事更杳。  

○题苏东坡春帖子词卷  

元佑文忠任词职，毅色正言古遗直。农占蚕兆九处三，宫壶春吟存楮墨。周公恻怛陈艰难，无逸豳风但耕织。丰镐瀍涧遥相望，八百卜年终不忒。陈桥推戴出俄顷，安得累积同先稷。爱人忍诟戢兵端，舍己崇俭优民力。弭灾销变壹以诚，三百年余传玉食。卿材相业富贤良，讲席谏垣多道德。通都达宦固廉贞，远县小官尤谨饬。君子皓首毕典坟，野人黄馘常稼穑。祇今真迹落世间，象轴鸾褾严设饰。先正已远不可追，空使故臣泪垂臆。  

○题黄山谷三言诗帖  

退之出牧向湖州，霁色衡山碧欲流。鲁直宜州迁谪去，岳云九夏满空浮。美哉湘水独清深，洗濯迁人执热襟。峰裹云根不同量，解言随器与渠斟。鲁直题来务观题，便云字与汉嘉齐。不知僰道经行路，不涉祝融峰子西。  

○次韵段文郁  

转雷飞瀑护遗坛，着足危岑向碧烟。木末鸡啼藤矫矫，稻间牛过水田田。瑶池浪记三千实，玉井空传十丈莲。少室幽栖良不恶，黄尘山下欲弥天。  

○题风雨渔舟图  

细柳新蒲春已满，飘风急雨乱如颠。渔人若解忘鱼意，系却扁舟卧碧烟。  

○题醉王母图  

宴罢瑶池醉不任，仙人那有世人心。良工欲写无言意，自托丹青作酒箴。  

○题范文正公书伯夷颂后二首  

名并日星真细事，义参天地在彝伦。寥寥千古空遗迹，薇满西山意自春。  
伯夷清节韩公颂，范老银钩韩子传。屋壁遗书还孔氏，谁人得似使君贤？  

***◆竹房先生吾丘衍（竹素山房诗）***  

衍字子行，钱塘人。意气简傲，常自比郭忠恕。居生花坊一小楼，客至，僮辄止之，通姓名乃使登。一日，廉访使徐琰来见，衍从楼上呼曰：此楼何敢当贵人登耶！愿明日谒谢使节。琰笑而去。生徒从衍游者常数十百人，衍坐童子地上，使冠者分番下授之，时出小清凉伞，教之低昂作舞势。或对宾游谈大噱，解发濡酒中为戏，群童皆肃容莫敢动。衍左目眇，又跛右足，一俯一仰，妩媚可观。畜两铁如意，日持弄之。或倚楼吹洞箫数曲，超然如忘世者。性好讥侮文学士，独推服仇远及胡之纯、长孺兄弟。初，衍年四十未娶，买酒家女为妾，至大三年秋，或讼女为己妻，官逮女父母，会其伪券事觉，连及衍，衍固弗知也。因逻卒辱衍，衍大不胜惭。腊月甲子，衍持玄绦缁笠诣仇远别，值晨出，因留诗一章竟去，不知所之。明日，或有得遗履于断桥上者。后卫大隐以六壬筮之，得亥子丑顺流相。曰：是其骨朽渊泥九十日矣！多宝院僧可权故从衍学为诗，闻其死，哭甚哀，招魂葬之西湖上。子行工隶书，尤精于小篆。兼通声音律吕之学。诗善效李贺。有《竹素山房诗》，竹房、竹素、贞白，皆其号也。  

龙吟轩  
张伯雨赠黄精  
陈公辅听雨轩  
玉佩谣  
古采莲  
洛城晓  
别仇山村  
桃花雨乐府一章寄翼之  
古诗一首送翼之回吴  
次韵谢钱翼之  
菌耳徧沃野  
与邻寓人隔屋对月夜话  

○龙吟轩  

四山若龙盘，精庐剡溪曲。中有不蛰龙，长吟破幽绿。道人宴坐起，拂袖窗牖开。手持碧琅玕，听此风雨来。  

○张伯雨赠黄精  

山中有灵草，乃云太阳精。况闻天老言，饵之可长生。故人赤松意，分赠慰我情。玉津比灵芝，采采三秀英。我愿服此久，飘然出蓬瀛。绿发无秋霜，身如羽翰轻。举臂入霄汉，丹台列高名。手把金芙蓉，与君游太清。  

○陈公辅听雨轩  

帝子吟潇湘，潇湘云烟竟茫茫。楚客歌洞庭，洞庭木叶空秋声。岂如敬亭山前野人宅，西风不惊响云滴。烛花未剪书在床，爱尔玄音起虚寂。忽无复忽有，天洒来自然。山中枕流人，如听洗耳泉。神融意适有真趣，汝南郭泰来何暮？忽忆《陇头水》，罢我膝上琴。旅人动遐思，无此潇洒心。君不闻檐花悲歌杜陵老，山雪空回剡溪棹。祁寒暑雨无怨咨，流麦漂衢竟谁道。与君歌听雨，秋雨最可听。明朝雨歇云亦散，月色满地秋冥冥。  

○玉佩谣  

昆吾剪月吹香风，鸾丝贯缕声珑珑。珠华阑珊舞回步，宓妃催唤蓬莱宫。联翩凤带春风碎，曳雨摇云楚腰醉。仙人琪树生晚寒，洞中敲折青琅玕。  

○古采莲  

湿风吹花生冷香，冯夷为舞水丝裳，霏霏粉金飘晚塘。浮兰舟，鼓桂楫。歌《采莲》，为君发，迟迟归来弄明月。  

○洛城晓  

洛阳晓气浮春空，花风漾暖香蒙蒙。油车碧钿金騕褭，染露蹴烟移海红。回廊复宫洞房隔，梦入瑶台买春色。迭柳蛾眉蜀帐昏，谩识铜驼锦香陌。鸾悲镜舞秋茫茫，帘移日光春昼长。春昼长，恨春草，胡蝶飞来鬓先老。  

○别仇山村  

刘伶一锸事徒然，胡蝶飞来别有天。欲语《太玄》何处问？西泠西畔断桥边。 【按此诗子行绝笔也。】  

○桃花雨乐府一章寄翼之  

秦源春梦阳台晚，风散惊红作秋苑。闲阴碧树摇暖云，茸苔罗水香氤氲。蝶飞不湿烟绵路，吴娥怨涩鸾阶步。参差海羽双燕来，依微石舞潇湘回。  

○古诗一首送翼之回吴  

游子动归思，南风起秋声。我亦当此时，相送难为情。交朋尚如斯，况尔怀父兄。三吴亦邻邦，一水非远程。君还姑苏台，我留凤皇城。两地各相望，驰心互奔倾。流光若颓波，彼此即寓萍。浮世苦离散，辗转百虑萦。何能慰予怀，握手徒营营。  

○次韵谢钱翼之  

笔翰西台妙，文章五凤楼。美才须比玉，直道岂如钩。吴苑辞春色，江风散旅愁。吾庐正萧飒，二仲得羊求。  

○菌耳徧沃野  

菌耳徧沃野，琼芝亦芬芳。群阴掩其茨，谁复知尔良。我愿得此草，移根植崇冈。闲攀紫金蕤，挹露晞朝阳。服食换绿髓，轻举过紫皇。招携三辰游，与之同辉光。  

○与邻寓人隔屋对月夜话  

御寇连墙屋，神交得谢瞻。 【谢有隔屋夜语事。】 偶逢吾所契，共语月当檐。微禄终何补，良才尚此淹。凭君纵玄论，未怪发幽潜。  

右故人吾子行手迹十二纸，皆前后得之于书夹所藏，复恐散落，集而存之。其为人见石塘胡先生所为墓铭，兹不书。后三十年为至元五年己卯九月九日，江村民钱良佑识。  

***◆霅川翁钱选（习懒斋稿）***  

选字舜举，号玉潭，吴兴人。宋景定间乡贡进士。年少时，嗜酒，好音声，善画。山水师赵令穰，人物师李伯时，花木翎毛师赵昌，皆称具体，用笔高者，至与古人无辨。尝借人《白鹰图》，夜临摹装池，翼日以所临本归之，主人弗觉也。赵文敏公孟俯早岁从之问画法，乡人经其指授，类皆以能画称。至元间，吴兴有「八俊」之号，以孟俯为称首，而选与焉。后孟俯被荐入朝，诸人皆相附以取官爵，选独龃龉不合，流连诗画以终其身。家有习懒斋，因自称习懒翁，霅川翁、清臞老人皆其别号也。黄公望谓舜举吴兴硕学，贯串经史，人品甚高，而世往往以画史称之，是特其游戏，而遂掩其所学。斯言可谓深知舜举者矣。  

仇书图  
水仙花图  
韩左军马图卷  
题浮玉山居图  
题桃源图  
题山水卷四首  
题洪厓先生像卷  
题竹林七贤图  
题宫姬戏婴图  
题秋茄图  
题秋江待渡图  
霅溪翁雪霁望弁山图  
是日泛舟归湖滨至夜雪大作旦起赋五言古体一首  
五言古体一首  
七言律诗一首  
连雪可畏再赋律诗一首  
雪晴知宫周济川和余杯字韵诗作此奉酬  
七言绝句三首  
山居图卷  
归去来图  

○仇书图  

两两挟策游康衢，聚戏不异同队鱼。忽然儿态起争竞，捐弃箧笥仇诗书。  

○水仙花图  

帝子不沉湘，亭亭绝世妆。晓烟横薄袂，秋濑韵明珰。洛浦应求友，姚家合让王。殷勤归水部，雅意在分香。  

○韩左军马图卷  

韩公胸次有神奇，写得天闲八尺驹。曾为岐王天上赐，不随都护雪中驱。霜蹄奋迅追飞电，凤首昂藏似渴乌。春草青青华山曲，三边今日已无虞。  

○题浮玉山居图  

瞻彼南山岑，白云何翩翩。下有幽栖人，啸歌乐徂年。丛石映清泚，嘉木澹芳妍。日月无终极，陵谷从变迁。神襟轶寥廓，兴寄挥五弦。尘彯一以绝，招隐奚足言。  

吴兴公早岁得画法于舜举，舜举多写人物花鸟，故所图山水，当世传罕，此卷盖其自写山居，景趣既高，笔墨精妙，尤为合作。诗亦雅丽，非近人语。仆以戊子秋七月得于书肆，如获古图史云。因次韵识岁月于后：「秋风动岩树，归鸟何其翩。我思岩中人，可以乐忘年。夫君乃词客，画手故作妍。吴兴图画薮，讵随时好迁。上岩云积雪，下岩水鸣弦。展卷纔尺许，坐对两无言。」山泽臞者张雨题于开元静舍之浴鹄湾。  

○题桃源图  

始信桃源隔几秦，后来无复问津人。武陵不是花开晚，流到人间却暮春。  

○题山水卷四首  

目穷千里笔不到，自是余生坐太凡。一日兴来何可遏，开窗写出碧嵓嵓。  
江南北苑出奇才，千里溪山笔底回。不管六朝兴废事，一樽且向画图开。  
烟云出没有无间，半在空虚半在山。我亦闲中消日月，幽林深处听潺湲。  
胸中得酒出孱颜，木叶森森岁暮残。落墨不随岚气暝，几重山色几重澜。  

○题洪厓先生像卷  

神驾驭景飙，太虚时总辔。玄道不可分，直悟天人际。群从皆成仙，玩世不计年。何当事神游，许我笑拍肩。  

○题竹林七贤图  

昔人好沉酣，人事不复理。但进杯中物，应世聊尔尔。悠悠天地间，偷乐本无愧。诸贤各有心，流俗毋轻议。  

○题宫姬戏婴图  

殿阁森森气自清，不知人世有蓬瀛。日长无事宫中乐，闲与诸姬伴戏婴。  

○题秋茄图  

忆昔毗山爱写生，瓜茄任我笔纵横。自怜老去翻成拙，学圃今犹学不成。  

○题秋江待渡图  

山色空蒙翠欲流，长江清澈一天秋。茅茨落日寒烟外，久立行人待渡舟。  

○霅溪翁雪霁望弁山图 【并引。】  

至元二十九年余留太湖之滨。雪霁，舟行溪上，西望弁山，作此图旦赋诗云。  
弁山之阳冠吴兴，峮嶙■〈山截〉■〈山薛〉望不平。焕然仙宫隐其下，众山所仰青复青。雪花夜积山如换，乘兴行舟须放缓。平生不识五老峰，且写吾乡一奇观。  

○是日泛舟归湖滨至夜雪大作旦起赋五言古体一首  

夜来天雨雪，万木同一变。饥鸦觉余起，观览立须俨。遥山琼成积，平田玉如碾。老夫醒眼看，树树何其灿。 【至元二十九年冬，余假弁山佑圣宫一室以避喧。值雪作不已，但闭门拥炉饮酒赋诗而已。聊记数篇，附见于此卷，书试冯应科笔亦佳，选重题。】  

○五言古体一首  

城市我所居，遥看弁山雄。积雪最先见，皓彩照诸峰。我今远城市，薄游留此中。忽焉岁云暮，更觉尊屡空。开门未然烛，飞花舞回风。万木同一缟，四野变其容。恨无登山屐，幽讨何由穷。  

○七言律诗一首  

倚天苍弁独崔嵬，仙阙遨游愧不才。揽镜频嗟双鬓改，推窗三见六花开。山中酒户冲寒去，城里行人蹋雪来。安得时晴风日好，竹林深处且衔杯。  

○连雪可畏再赋律诗一首  

阶檐积雪动经旬，犹自霏霏夜向晨。四望莫分天地色，一时遮尽海山尘。舞风不住缘何事，见日还销亦快人。独欠故交来叩户，洛中高卧是前身。  

○雪晴知宫周济川和余杯字韵诗作此奉酬  

乱山积雪郁崔嵬，对景惭无倡和才。晴日旧曾梅下饮，好怀今为竹林开。仙人千劫能居此，俗客三生始一来。未许扁舟落我手，明朝相约共传杯。  

○七言绝句三首  

子猷安道何为者？自是相忘意最真。千载寥寥风雪夜，始知乘兴更无人。  
一冬飞雪又将春，能报年丰不救贫。我亦曾闻散花手，不知天女意何勤。  
眼前触物动成冰，冻笔频枯字不成。独坐火炉煨酒吃，细听扑簌打窗声。  

○山居图卷  

山居惟爱静，白日掩柴门。寡合人多忌，无求道自尊。鷃鹏俱有意，兰艾不同根。安得蒙庄叟，相逢与细论。 【此余年少时诗。近留湖滨写《山居图》，追忆旧吟，书于卷末。扬子云悔少作。隐居乃余素志，何悔之有？吴兴钱选。】  

○归去来图  

衡门植五柳，东篱采丛菊。长啸有余清，无奈酒不足。当世宜沉酣，作色召侮辱。乘兴赋归欤，千载一辞独。  

***◆立雪先生刘清叟（立雪稿）***  

清叟，字立雪，江西人。少年才气卓荦，连蹇不第。中更世故，蹙頞悲吟，鳏居隐处，年踰七十而终。同门生邓光荐序其第五稿曰：余尝评君一生，琢对匠语，洗削治择，齿牙间纚纚有声，大率成就「精切」二字而已。今皮毛落尽，孤立兀然，雷霹之琴，火成之鐻，潮湍激啮之山，皆自然成趣，有不假绳削而合。盖于是门外雪三尺矣，得其髓者，非齐腰子不能。今读其遗稿，如《见率斋王廉使》云：「尽起绮园山个里，更招温石水之涯。」《和率斋》云：「送酒马军江上去，持书驿使陇头来。」《上尚郎中》云：「为役谁怜烛之武，浮言杜累铁元城。」造语信为精切。  

醉题月亭  
登黄鹤楼  
梅四首  
书灯  
题静轩  
寄朱约山  
见提举蔡涧松  
见率斋王廉使  
谒萧大山  
上尚郎中  
贺周总管耐轩迁居回任二首  
月岩  
书灯  
谒萧小山二绝  

○醉题月亭  

采石江头李太白，狂不奈烦宫锦窄。赤壁矶下苏东坡，一叶泛泛凌风波。当时有月并有酒，和酒和月吞入口。酒肠得月冷于冰，化作瑰辞喧宇宙。两首赋，百篇诗，千秋万古称绝奇。两翁不作归来鹤，玉宇琼楼寒漠漠。若得长江变泼醅，少住人间亦差乐。望圆晦缺秋复春，古来明月今来人。我时举酒问明月？月亦团团不得。铁如意，玉唾壶。我歌君和声呜呜，烂醉起舞嗔人扶。问影莫是李与苏，月中仙子知得无？  

○登黄鹤楼  

西风吹我登黄鹤，白云半在阑干角。题诗不见旧时人，惟见青山俯城郭。萋萋芳草鹦鹉洲，江水滚滚来无休。岁月俯仰成春秋，古人今人无限愁。  

○梅四首  

休说逋仙两句工，冰瓯涤笔别形容。清标骚客风前立，素面仙姝月下逢。山店霜寒香扑马，溪桥水浅影如龙。一□尽是寒凝结，金鼎无盐味更浓。  
破荒玉雪粲烟村，倚竹无言独断魂。三弄直须琴对越，一寒安用酒温存。家风巢许堪同社，心事夷齐可共论。应出缤纷几红紫，一枝开处自乾坤。  
除香除影赋梅花，方许诗中擅作家。怕俗似嫌羔作酒，高人颇称雪煎茶。参横屋角霜初下，人倚阑干月欲斜。夜冷玉肌愁入骨，金壶移入伴窗纱。  
天花夜半落溪傍，傍有狞然为取将。擎爪仰空呈洁白，掀髯倒地觅昏黄。修鳞月下霜同色，败甲风前雪有香。欲起补之图影看，生愁飞入水中藏。  

○书灯  

一点兰膏数寸心，小窗伴我夜沉沉。暖分青焰藜烟细，喜动红光花意深。洞见苦心归典策，照残幽梦入寒衾。他时富贵不相弃，移上长檠伴醉吟。  

○题静轩  

径深寂寂锁苔茵，此地不生车马尘。梦断瑶台惟有竹，棋声花院似无人。蛛因门闭牢穿网，鹊悟枝干自采薪。祇道乾坤大如许，不知天地又新春。  

○寄朱约山  

岁晚江空烟水寒，枫林叶落楚天宽。若无雁足书难寄，作尽鸢声吟未安。晋帖临成思入石，《离骚》读罢拟栽兰。老来绝被梅花恼，后会君应笑我孱。  

○见提举蔡涧松  

今人标致古心胸，吉士依归有涧松。白发半头身欲鹤，苍髯千丈气如龙。三年博士留韩愈，十载中郎老蔡邕。根脚青原培植久，蓬莱行上最高峰。  

○见率斋王廉使  

平生怪怪复奇奇，一字何曾乐得饥。太白枉承金殿召，浩然空负玉堂知。田园□了都人役，事业全抛进士诗。白发见公增感慨，深衣重有道行时。  

○谒萧大山  

阿统遥知是乃宗，作诗工似选诗工。写成判语皆吟笔，翻作《离骚》再国风。共喜横渠传有弟，久夸坡老学如翁。世间师友多零落，今在庭闱诺唯中。  

○上尚郎中 【因打勘船铁。】  

六合阴沈一样云，行人白昼亦黄昏。贪财吏似方山犬，逃命民如入峡猿。典到琴书犹小事，卖抛田产更销魂。先生明共霜台月，照彻茅檐几泪痕。  

○贺周总管耐轩迁居回任二首  

就第开藩自古难，旌门累世况团圞。肯邀父老为邻舍，更约交游说岁寒。千里春风棠蔽芾，一窗秋月竹平安。乡人乡饮推乡贵，祇作平时样子看。  
袖诗两度出山扉，到得城来与愿违。南浦绿波凝望久，东山零雨喜公归。疏梅斗雪增新洁，乔木参天长旧围。重对门墙帘定卷，春风贺厦燕依栖。  

○月岩  

世事从来满则亏，十分何似八分时。青山作计常千古，只露岩前月半规。  

○书灯  

玉楼夜费烛荧荧，祇得眼前歌舞明。照破三千年外事，书生元不用长檠。  

○谒萧小山二绝  

一冬晴暖春相似，欲叩吟关未有诗。折得梅花装担了，起程还是雪飞时。  
一水凝寒棹不开，几人于此欲船回。思君却□扁舟兴，半夜直冲风雪来。  

***◆赵教授文（青山稿）***  

文字仪可，一字惟恭，号青山，庐陵人。初名宋永，从弟宋安，字功可，以文章齐名，号「二赵」。先生尝三贡于乡，由国学上舍仕南雄府教授，宋亡，隐居不出。时当路屈耆年硕学主湖山讲席，强起为东湖书院山长，寻授清江儒学教授。青山为诗文脱略涯岸，独自抒其所欲言。晚年颇以理学自任，进进未已。临川吴澄尝答书云：「迩来举子业废，稍能弄笔遣辞者，英华无所发泄，拈掇小诗之外，间或以此为务。合东西数道，可偻指者不三四，而足下其一也。」  

何和尚寻母  
婕妤怨  
琼花上天歌  
寿王余庆  
云阳寺  
咏梅  
哭亦周弟  
赠媒者二首  
上之回  
有所思  
公无渡河  
团扇歌  
丁督护  
上陵  
铜雀台  
法寿乐歌  

○何和尚寻母 【并序。】  

何，上饶人。因丙子乱失母，乃削发为僧，刺血写经，遍天下寻之。至燕，值国方会僧六万三千人。何于会炼臂，有一僧问：有何愿受此苦？何具言所以，僧云：京兆府金乡县张官人宅问之。即往询求，乃知俱往吉州仕宦矣。何到吉州大和，得知张名守德，为大和尹。乞食至门曰：我信州人，有母在此。阍入言，母出，不复认。何言我辛酉生，母乙巳生，具言外氏祖父，母方记忆，相向大哭。盖母由他人三易主矣。张令加冠巾，约为儿，许为娶妇。何曰：初事佛求母，岂可得母负吾初心。乃陈省以母不当掳，张以为买，引法力争之。何日哭于省前，当有仁人哀而助之者，后竟得母以归。写经母血尽，长素母容枯。烧蜜炼顶臂，孰非母肌肤。岂不痛至骨，为母忍斯须。南北万余里，来往如趁虚。天高孝可感，报应非浮屠。出门访东家，遇否不可虞。茫然求我天，再见得所图。昔者别儿时，那有此头颅。明明陈左验，大恸绝复苏。向来相妒人，泣下成欷歔。收泪相劳苦，何异得乳雏。不即遂其志，彼张非丈夫。冠巾有妇子，谅亦母所娱。为佛再有母，初志不敢渝。但期百年内，奉母与佛俱。虽非圣贤事，区区守其愚。为君赋高谊，感我真穷孤。弃我十二年，人母我独无。天涯尚可寻，地下不可呼。  

○婕妤怨  

团圆一片冰，出自蚕女红。何言入君手，动摇生清风。一朝弃箧笥，零落如秋蓬。时节自当尔，君子讵无终。  

○琼花上天歌  

朔风吹沙堆浪白，二十四桥沈冷月。颠风夜半撼芜城，雪萼琼丝破空碧。金瓶岁岁献君王，玉罂泛酒莲花香。明光殿暗沙漠远，人自无情花断肠。落蕊飞天识天路，何如拔树飞升去。唐昌游女再归来，城中只卖琼花露。江南俘客吟如叫，想象裁辞不成调。天宫夜半按《霓裳》，玉女擎花紫皇笑。  

○寿王余庆  

郎时杯酒不须名，最爱先生醉是真。雪柏霜篁千岁寿，川花池草几番春。少陵句妙惊山鬼，老子心闲养谷神。如此眼前聊一笑，此生犹是太平人。  

○云阳寺  

步入云阳俗兴阑，山灵应不掩云关。禅房深锁寺应古，经钥不开僧更闲。菊绽黄香霜气秀，山堆秋色露痕斑。留侯千载空陈迹，猿鹤声声拱夜坛。  

○咏梅  

白玉堂前野水滨，何曾荣悴异精神。当于香色外观韵，可怪冰霜里有春。天下无花堪伯仲，江南惟尔不风尘。欲将素王相推戴，老向山中作素臣。  

○哭亦周弟  

去日相携涉畏涂，归来形影自相扶。倦行小憩荒山路，怕听深丛叫鹧鸪。  

○赠媒者二首  

青鸾解报仙郎信，红叶能传禁女情。东家把酒西家笑，只作春风过一生。  
空谷佳人独笑歌，不烦花鸟使相过。红妆洗却蛾眉丑，纵有良媒可奈何。  

○上之回 【武帝元封初，因之雍，遂通回中道，后数临幸焉。】  

动皇舆，回中道。龙为驱，虎为导。乐蕃厘，祠雍后。息甘棠，饫天酒。澹穆清，冰热恼。曰夷服，咸稽首。臣三祝，皇万寿。  

○有所思 【古乐府《有所思》后半篇，殊不可□，略改正之。】  

有所思，乃在大海南。何用赠遗君，双珠瑇瑁簪。闻君有他心，当风烧之扬其灰。从今已往，勿复相思。勿相思，又相思。秋风□□晨风飔，心思君兮君不知。  

○公无渡河 【《公无渡河》，或作《箜篌引》，朝鲜津卒霍里子高妻丽玉所作也。高晨起刺船，有白首狂夫被发提壶，乱河流而渡，其妻随止不及，遂堕河水死。于是援箜篌而鼓之，作《公无渡河》之曲，声甚凄怆，曲终，自投河而死。子高还，以其声语妻，丽玉伤之。乃引箜篌而写其声，闻者莫不堕泪饮泣焉。】  

河之水，深复深。舟以济，犹难谌。被发之叟，狂不可箴。岂无一壶，水力难任。与公同匡床，恨不挽公襟。乱流而渡，直下千寻。我泣眼为枯，我哭声为瘖。投身以从公，岂不畏胥沈。同归尚可忍，独生亦难禁。公死狂，妾死心。蛟龙食骨有时尽，惟有妾心无古今。河之水，深复深。  

○团扇歌 【晋王珉与嫂婢有情好。嫂鞭挞过苦，婢素善歌，而珉好持白团扇。故云：「团扇复团扇，许持自遮面。憔悴无复理，羞与郎相见。」】  

私衣必见污，葛屦必遭践。生世不为男，托身况微贱。悲痛只在心，憔悴更障面。出入怀袖中，羡郎白团扇。  

○丁督护 【宋高祖女夫徐逵之为鲁轨所杀，高祖使督护丁旴收殡之。逵之妻呼旴至阁下，自问敛送事，每问，辄叹息曰「丁督护」，其声哀切，后人因其声，广而为歌焉。】  

丁督护，为我行。去时马上郎，今作野外殇。男儿肯断头，归儿空断肠。丁督护，听我语。欲从君，臂不羽。嫁时所结发，剪之随君去。丁督护，念我苦。未亡人，殇鬼妇。古若无衔冤，乾坤无风雨。  

○上陵 【上陵，汉章帝元和三年自作，为上陵食举。】  

上古陵，古陵无可上。苔雨绣涩，草烟凄怆。鸱鸮号荒林，狐狸穴空圹。丰碑去梁何处津，堲周作灶谁家炀？不如东林一抔土，憔牧侵陵白官府。  

○铜雀台 【魏武帝遗令，婕妤美人皆着铜雀台上。施八尺床繐帐，日晡上酒脯，月朝十五，向帐作伎，汝等时时登台，望吾西陵墓田。后人悲其意而为之咏。《魏志》云：建安十五年，太祖作台于邺，铸铜为雀，置于台上，因以名焉。】  

朝望西陵墓，夕望西陵墓。望望不复归，月朝又十五。月朝十五可奈何，更对空帷作歌舞。铜雀昂然飞不去，当时美人发垂素。我生不如陵上树，年年树根穿入土。  

○法寿乐歌 【古诗未始道佛事，梁武帝即位后，更造新声，帝自为之辞。帝既笃敬佛法，又制《善哉》、《天乐》、《天劝》、《大道》、《仙道》、《神王》、《龙王》、《灭过恶》、《除爱水》、《断苦轮》等十篇，名为正乐，皆述佛法。又有法乐童子、伎童子倚歌梵呗，今所谓舍利佛、法寿乐歌，皆所自出也。】  

西云垂天飞流黄，宝鬘百万随风扬。帝居摩酰首罗乡，采女如花侍帝傍。珠啼玉唾天花香，澹然神情无世妆。下视邢尹纷酲狂，梵呗琅琅出清吭。天庖供馔荐豆觞，帝饮食之寿以康。恒沙世界俱来王，天王神圣臣忠良。春风万里酣耕桑，雨滴可数海可量。无有能知法寿长，愿梵天释帝万亿岁，岁岁寿杯天下醉。  

***◆刘教授埙（水云村稿）***  

埙字起潜，别号水村，南丰人。研经究史，网罗百氏，文思如涌泉，宋季与同里谌佑自求各以诗文鸣。年三十七而宋亡，越十八年，当路交荐，署昭郡学正。年七十，受朝命为延平教授，既满，诸生复留授业者，三年乃归。延佑六年卒，年八十。所著有《经说讲义》、《水云村稿》、《泯稿》、《哀鉴》、《英华录》、《隐居通义》，凡百二十五卷。  

补史十忠诗  
止法  
送黄修永之武夷杜清碧学  
鹤  
燕  
西捷  
上江古心  
拜南丰先生墓  
率诸友祭南丰先生墓  

○补史十忠诗 【并序。】  

诗以厚伦美化为本，非曰谐俗寄情而已，即千篇奚益？每思张、许、二颜同时死国，名芳唐史，与天长存。近代死节数公，何愧往昔。顾《麦秀》、《黍离》，无由仿柳州状逸事上太史，庶几不朽。窃以慨念，更后几年，遗老渐尽，旧闻销歇，将无复知有斯人者，悲夫哀哉！死，臣子职分，古人常事尔！死矣，宁顾其传不传？乃亦不可无传者，为其系彝伦，关风教，厉后代之臣子，愧前日之不如数公者也。采清议得忠义臣十人，史不书，各赋十韵纂其实，曰《补史诗》。  

知潭州湖南安抚使李公  
池州通判权州事赵公  
丞相都督信国公文公  
参政行丞相事陆公  
前左丞相江文忠公万里弟  
江西制置司都统密公  
淮东制置使知扬州李公  
枢密闽广宣抚使陈公  
少傅枢密使张公  
四川制置使知重庆府张公  

△知潭州湖南安抚使李公 【芾】  

三已甘退休，十连起迟暮。伊谁急求子，流落乃不怒。黑云来如山，杀气震平楚。恭惟君父命，封疆以身护。阖门义不辱，呼卒汝善处。飞魂随剑光，自已投火去。天泣鬼神愁，地摇山岳仆。吾非莒柱厉，敢以死丑主。正自常事耳，命义逃安所。冲远谁与俦，睢阳有张许。 【吉悒，字祖冲，丁穆，字彦远，皆晋忠臣。】  

△池州通判权州事赵公 【卯发，昌州人，妻雍氏。】  

若人作何状，立节乃殊伟。人言此蜀珍，位卑名未起。坐分秋浦月，摄此千里寄。沙头风色恶，寒城凛弘峙。吾闻开关迎，弃遁亦复耻。兹惟城郭臣，大义吾知己。间道走帛书，洒血别玉季。细君绝可人，双飞同一死。南八彼男儿，此妇乃如此。骨朽香不废，吾诗当青史。  

△丞相都督信国公文公 【天祥，丙辰状元。】  

时平辄弃置，事迫甘前驱。呜呼忠义臣，匪直科目儒。江寒朔吹急，列城同一趋。岂不寄便安，纲常乃当扶。移檄倡诸镇，奋袂躬援枹。川决莫我回，万险栖海隅。天乎复不济，道穷竟成俘。一死事乃了，吾头任模糊。悠悠讥好名，责人无已夫。三衢有魁相，投老作尚书。 【三衢魁相谓留梦炎。】  

△参政行丞相事陆公 【秀夫】  

天地无托足，海天同隰光。明知复何为，不忍隳三纲。祼荐觊少延，讴歌宁远忘。或者莒在齐，聊且帝一方。竭K竟委顿，臣谋非不臧。运去天莫留，力尽心弥强。终不负吾主，名义天地长。怀玺随龙游，举室水中央。斯人文华士，乃尔百炼钢。机云傥通谱，应羞朝洛阳。  

△前左丞相江文忠公万里弟 【万顷】  

匡庐云锦屏，鸿儒产其下。风神俨如龙，夭矫莫可驾。卷怀经济具，婆娑洛中社。怪事玉床摇，清昼天忽夜。突骑从何来，阴风飘屋瓦。大臣义有死，欲避吾不暇。庭前环止水，万事付一舍。从容友灵均，朝野动悲咤。愍章极哀荣，汗简谁记者？倘有南熏书，季方足堪亚。  

△江西制置司都统密公 【侑】  

臣有置身义，岂计官崇卑。偏将知死忠，不曰天下奇。汉节既披靡，失位趋江西。阃帐驻临汝，招来乐其归。雪寒南浦愁，羽檄蕲济师。一将奋风虎，鼓行亟飙驰。踰岭疾战苦，裹疮呼健儿。坐缚膝不屈，伏锧甘如饴。小臣裨校耳，职也宜死绥。庐州大将在，白首竖降旗。  

△淮东制置使知扬州李公 【庭芝】  

淮海接风尘，胡乃似铁壁。卧护有天人，十载藉福力。重来人未老，愁绝事如昔。苦战孤城危，痛哭天柱折。梦游三山上，人伦浮海出。突围志南征，吾欲重建极。天弗鉴臣忠，冥冥堕丛棘。先轸面如生，苌弘血化碧。臣死谁复知，臣忠终不易。一将更大事，嚼舌死骂敌。  

△枢密闽广宣抚使陈公 【文龙，戊辰状元。】  

淳熙名宰孙，比德粹如玉。决科魁伟英，骎骎荐冠肃。类田烦谏疏，相嗔俄嗾逐。补郡仍免归，黄流已漫陆。夭族日光薄，力疾支颠覆。蹉跎南冠絷，道病死不辱。往昔五峰堂，倾盖语跋烛。斯人真妙人，哀哉悭厚禄。长揖丙辰魁，各天并黄鹄。不有二忠存，千古笑科目。  

△少傅枢密使张公 【世杰】  

士有守节死，岂以责武夫。武夫尚能奇，消得银管书。何许熊虎英，铁面美髯须。护寒久枕戈，赴难甘捐躯。金山定活着，志愿嗟违初。江心集群策，炎精回一嘘。间关障海滨，万死存赵孤。时也可奈何，北风散樯乌。漂漂竟何之，无乃膏鲸鱼。渭滨多贵将，反笑斯人迂。  

△四川制置使知重庆府张公 【珏】  

坤维拓提封，形胜古天府。血战五十秋，零落余八柱。江南传箭急，谁暇此回顾。落日古渝城，杖钺乃甚武。天东甑虽堕，吾自强支拄。渡泸躬讨逆，归来战弥苦。萧条下夔门，机穽伏中路。咄咄快敌仇，谁欤掩抔土。哀哉关西雄，国亡犹不负。同时督军将，腰金插双虎。  

○止法  

乔木长千年，终不到霄汉。怒涛涨千尺，终亦有畔岸。倘非分限本截然，波吞天地枝插天。位极三公殊未惬，粟积千仓犹道乏。黄金满匮尚求多，华屋连云常苦狭。人心无足时，天道有止法。  

○送黄修永之武夷杜清碧学  

眼中尘中政昏昏，华盖风高翠入云。一代风流超晋宋，百年礼乐寄河汾。波宽好看鱼龙化，天远空怜雁鹜群。亦有平生观海意，出门万里独惭君。  

○鹤  

延颈池边照影池，花明柳净思依依。年深色重丹砂顶，日暖光浮白雪衣。晴月梦回三岛去，看云思上九霄飞。玉箫声断秋宵冷，应有仙人忆未归。  

○燕  

万里来从海外村，定巢时听语频频。帘风半卷重门晓，社雨初晴二月春。尾上系诗成往事，掌中学舞是前身。华堂茅屋依然坐，几处相逢旧主人。  

○西捷  

神器宁容小智窥，黄河河上集王师。六龙南面皇威壮，万里西征凯奏驰。穹壤有灵扶宝祚，风霜无地着金枝。太平有象天颜喜，大霈看看下玉墀。  

○上江古心  

匡庐云锦屏，鸿儒产其下。风时俨如龙，夭矫莫可驾。卷怀经济具，婆娑洛中社。怪树玉床摇，白昼天忽夜。突骑从何来，阴风飘屋瓦。大臣义有死，欲避我不暇。亭前环止水，万事付一舍。从容有灵均，朝野动悲咤。愍章极哀荣，汗简谁记者。倘有南熏书，季方足堪雅。  

○拜南丰先生墓  

崖挟飞泉响佩环，云涵空翠锁幽关。斜阳影恋残碑外，遗像尘昏古寺间。汉苑梦回流水在，越陵风急此山闲。悲怀岂但元丰老，望断天南月一弯。  

○率诸友祭南丰先生墓  

星斗文章焕九天，萧萧松槚暗荒阡。久无世冑崇祠像，赖有山僧守墓田。俎豆春回修废典，佩衿云合礼前贤。此行莫作嬉游看，回首元丰重怆然。  

***◆如村先生刘麟瑞（昭忠逸咏）***  

麟瑞，字□□，号如村，埙次子。至治间，尝以暇日追惟宋末仗义死节之士，搜讨遗事，赋五十律，题曰《昭忠逸咏》，邑人赵景良秉善合水村《补史十忠诗》为一编，附以汪水云、方虚谷诸君子伤时悼事之什若干首。总谓之《忠义集》云。  

忠义总管田公凤守李公  
西和知州陈公守将杨公  
沔州知州杨公通判王公  
阶州守臣董公  
天水知军时公西河总管陈公  
都统曹公及大安夜战死节诸将二首  
制参王公  
权知文州刘公通判赵公  
绵汉简州诸公  
金州守臣和公统制杨公  
都统何公张公  
同庆知府李公偕死节诸公  
四川制帅陈公  
临江军守臣陈公  
总统黄公保义廉公  
观使许公  
都统张公金公  
援襄都统制张公  
援襄都统制张公  
守襄都统制牛公范公  
沙洋堡裨将边公等  
池州通判赵公  
饶州守臣唐公  
丞相江公知府江公  
宗室赵公  
端明招讨使汪公  
丞相信国公文公  
从文丞相诸公  
常州守将王公知府姚公  
湖南安抚知潭州李公  
知衡州尹公  
江东运判赵公妾  
都统制密公  
沙市监镇司马公  
淮东制置使李公  
都统制姜公  
浙西提刑徐公湖守赵公  
参政高公  
蜀帅张公  
大社吴公  
儒士王公  
枢密丞相陈公  
嗣秀王瑞安守臣  
建宁儒士朱公  
处士林公  
丞相陆公  
枢密张公  
江东制置使谢公  
广西经略马公  
美人朱氏  
孺人林氏  
死节诸公  
少主纳款  
史贞女祠  

○忠义总管田公 【燧】 凤守李公 【寔】  

天西战士竞衔枚，乘会关夷路始开。两蜀金汤随水逝，三秦烽火照天来。凤州文武浑无愧，马岭英灵只自哀。后夜魂归何处寓，陇头潇洒一枝梅。  

○西和知州陈公 【寅】 守将杨公 【锐】  

阴风萧飒起黄埃，铁骑追奔动地来。石堡梯空天险壮，水门衅隙杀机开。不期溟海鹏千里，自守封疆鸩一杯。四十万民登鬼录，伊谁为使哭声哀。  

○沔州知州杨公 【起】 通判王公 【友仲】  

谈笑谁将敌将残，沔阳屯戍怯孤单。兵威到处降非易，地利乘机守亦难。五马交 【绥】 【緌】 凝血碧，贰车含愤剖心丹。文臣武将均无忝，不负吾君不素餐。  

○阶州守臣董公 【鹏飞】  

相传报怨撼阶州，虎旅飞来睨敌楼。楛矢蔽空天入冥，鹅车冲垒地生愁。金城鱼肉千年恨，阖境衣冠六日休。莫怪传家犹强项，云孙忠节更风流。  

○天水知军时公 【当可】 西河总管陈公 【瑀】  

天水西和两将强，七书贮腹负刚肠。鱼丽阵布刀如雪，马革尸空骨似霜。廉蔺昔存秦莫敌，关张今败蜀终亡。轻财得士人犹惜，长想英风慨智囊。  

○都统曹公 【友闻】 及大安夜战死节诸将二首  

雁塔名香本一儒，执殳几度为前驱。元戎却敌世间有，教授提兵天下无。花石峡鏖忠勇奋，水牛岭度死生殊。英风壮节谁能匹，千载人称大丈夫。  
勇戴兜鍪学《六韬》，赤心报国是英豪。徧身胆在存全蜀，盖世名高慑短曹。鸡堡出奇师旅没，龙门尽锐弟兄劳。当时制帅犹多计，独向深山远遁逃。  

○制参王公 【翊】  

十万天兵压锦城，繁华一瞬锁连营。小臣独守红莲幕，大义难忘白玉京。虎倒龙颠尘瀁漭，天阴雨湿磷纵横。皑皑白骨成京观，愁绝灵龟召祸萌。  

○权知文州刘公 【锐】 通判赵公 【汝芗】  

江流移浚向南山，渴死全城胆亦寒。叛将踰城机尽泄，娇儿饮药泪空潸。封疆事去君臣在，忠孝名存父子难。五万军民同日尽，可怜巷战尚间关。 【出入韵。】  

○绵汉简州诸公  

绵汉风酸动杀机，北来铁骑徧驱驰。几千里地弓刀运，百万人家骨肉糜。鬼哭神号无限恨，蝇姑蚋嘬有余悲。平生食禄何从避，留取香名百世垂。  

○金州守臣和公 【彦威】 统制杨公 【福兴】  

貔貅曾是守饶风，扞拓金房未易攻。十八谷开通徼外，五千兵劲入关中。贺兰不救睢阳败，诸葛犹存越嶲功。当日更推杨统制，马伤军没箭飞红。  

○都统何公 【进】 张公 【珍】  

老将由来进退宜，几回料敌计何奇。地分南北兴亡兆，天限关山战伐疲。兵已不支犹奋臂，将仍尽锐慨舆尸。坤维烽燧休频举，犹恐英魂待出师。  

○同庆知府李公 【冲】 偕死节诸公  

诸公耿耿抱精忠，炎运将灰日不东。北戍躐陵群盗"，西陲震荡列城空。香凝燕寝荣何在，鼎沸鱼游计已穷。玉石俱焚天亦泣，千年谁为忆高风。  

○四川制帅陈公 【隆之】  

狼烟又起锦城边，帅阃谋疏亦可怜。先轸元归应有恨，苌弘血化岂无冤。百年莫赎谁三酹，一死真成盖万愆。遗事如今人不记，纲常犹幸立西川。  

○临江军守臣陈公 【元桂】  

衡湘斡腹抵清江，太守乘城誓不降。哨马远嘶惊坠镝，雄兵遥咤殒飞鏦。玉麟符已还宸陛，金凤洲堪隐帅幢。寄语豫章徐孺子，闻孙勋业叹无双。  

○总统黄公 【仲文】 保义廉公 【节】  

谁刑白马誓西园，背却宸旒弃塞垣。存孝得名嗟虎噬，郦琼失节效麕奔。父天母地君知否？婢膝奴颜子勿言。骂不绝声军又散，更无人肯为招魂。  

○观使许公 【彪祖】  

元戎忽已化鲵鲸，少长呼来就此烹。科第昔曾夸冠世，衣冠今忍负平生。休教秉笔修降表，乍可捐躯肯献城。壹惠已彰幽壤慰，巍巍庙貌焕高甍。  

○都统张公 【桂】 金公 【文德】  

已献金汤又返锋，师奔山市甲犹衷。鼠曾守隘机潜伏，猿欲投林计已穷。祭纛有灵嗟二将，死 【绥】 【緌】 无愧慨孤忠。渡泸露布谁人笔，谩诧当时制帅功。  

○援襄都统制张公 【顺】  

滔滔一水会襄流，派接均房密运筹。虚舫设机要吊屈，危樯抵壁暂安刘。千兵效死旌麾合，一将捐生介冑浮。独遡长桥犹不暝，为持忠节报凝旒。  

○援襄都统制张公 【贵】  

忠勇堂堂贯斗牛，英雄端不愧兜鍪。鹿门云合张罗网，龙尾波翻化髑髅。双庙有灵开正祀，孤城无援屹中流。由来死节男儿事，却笑明年有客羞。  

○守襄都统制牛公 【富】 范公 【天顺】  

将军志喜竖降幡，偏将能知大义存。头触危楼轻烈焰，脰经孤馆凛忠魂。声沈刁斗摧城影，尘掩干将渗血痕。世远事殊遗老尽，更无人解说襄樊。  

○沙洋堡裨将边公 【居谊】 等  

兵威破竹列城惊，谁信偏裨不肯迎。两箭离弦声霹雳，二雄交毙气峥嵘。可怜侯服微臣在，忍见人间大厦倾。万木凋零风雪里，尚余铁树一花明。  

○池州通判赵公 【卯发，昌州人。】  

分守池阳历几时，坐看战马四郊驰。半空矢石应难御，一矗楼台未易支。血染帛书身永诀，壁题诗句世长辞。细君含笑从君后，忠节双双今古奇。  

○饶州守臣唐公 【震】  

游骑如飞渐列营，谁呼妓女出郊迎。奔踰后圃逃生拙，执辱中庭就死明。瓦瓮掩形慵屈膝，金章系肘吝输城。太常定谥应无忝，赢得中流砥柱名。  

○丞相江公 【万里】 知府江公 【万顷】  

名重天阍侍太微，昔年南国秉枢机。人归绿野身犹健，兵满红尘世已非。止水亭前风淅淅，鄱阳城外草依依。棣华相映人间瑞，节惠隆名世所稀。  

○宗室赵公 【崇源】  

南风不竞惨悲声，幕燕泥牛总是惊。玉牒名香时已逝，金枝花悴本难荣。身明六籍忠仍孝，军满孤城死亦生。后度推敲明月夜，江村村外寄幽情。  

○端明招讨使汪公 【立信】  

如此奇才正可怜，曾陈大计为安边。天存庙社施筹策，地限藩篱老岁年。独眼明明寻赵地，丹心耿耿向淮堧。江南寸土联区脱，恸哭高沙赴九泉。  

○丞相信国公文公 【天祥】  

金字牌飞出建章，郁孤万垒为勤王。驱驰岭海君臣寓，囚系燕云道路长。六籍一时光日月，孤忠万里立纲常。元归凛凛浑生气，南北人夸姓字香。  

○从文丞相诸公 【杜浒、巩信、尹玉、赵时赏、张汴、刘洙、缪朝宗、孙宗、孙■〈〈卤，仌代乂〉上木下〉、陈龙复、萧焘夫、彭震龙、萧明哲。】  

奉檄勤王出赣城，愿从魁相立勋名。吹嘘炎运延千载，莫笑寒儒队五兵。常郡战余森庙祀，空坑败后丽官刑。英才偻指那能尽，凛凛英魂死亦生。  

○常州守将王公 【安节】 知府姚公 【訔】  

守合名垂二十秋，将军今度更风流。人夸同谷英风壮，天使毗陵杀气浮。守义只知伸我膝，成仁那肯护吾头。将门出将真男子，一任模糊血髑髅。  
闭门高卧本无悰，起守乡城更总戎。名姓已符前代史，邦家能卫古人风。金山不长僧成谶，铁壁虽坚卒易攻。城守两回希世事，橘香不泯气如虹。  

○湖南安抚知潭州李公 【芾】  

平楚楼头矢石惊，焚香稽首别宸京。尽歼妻子期全节，宁死封疆不忍生。烟焰张空隳赵壁，旌旗倒影下湘城。善刀人在同观化，名与澄江一样清。  

○知衡州尹公 【糓】  

燕寝凝香未赴衡，却从湘帅守湘城。衣冠望阙臣辞主，诏诰陈庭弟徇兄。劫火炼成忠孝种，英风鼓动懦顽名。满城尽节荣今古，三百年余德泽情。  

○江东运判赵公 【淮】 妾 【某氏】  

石头城昔号金汤，岌岌孤墉战马场。西日突围逃溧水，南冠荷校说维扬。血凝汉节夸男子，身寄秦淮藉女郎。千载妾身贞更洁，仰天哭向水云乡。  

○都统制密公 【佑】  

汉鄂尘飞路已迷，残兵早发向江西。岂知主帅输城邑，谩使偏裨效鼓鼙。就缚呼天怀象魏，临刑吐气幻虹霓。酸风惨淡精魂远，龙马坪头战鬼啼。  

○沙市监镇司马公 【梦求】  

荆水滔滔百尺浑，迩来浅缩漫潺湲。木城联岸风轮吼，沙碛屯云火炬燔。效死小臣怀绿绶，偷生大阃愧朱轓。下官名姓君知否？涑水先生七世孙。  

○淮东制置使李公 【庭芝】  

淮海曾闻一伟人，十年卧护息边尘。重来铁骑攻城急，旋执金戈赴阵频。梦入瓯闽期立极，路遵通泰倏捐身。平山堂下悲风起，魂绕琼花万树春。  

○都统制姜公 【才】  

君是磻溪几叶孙，六韬贮腹护边屯。三军鏖战嗟无地，孤垒环攻恨出门。嚼舌血飞怜勇士，冲冠气愤忆忠魂。男儿南八今重见，同玩睢阳月一痕。  

○浙西提刑徐公 【道隆】 湖守赵公 【良淳】  

太湖杀气贯天章，貔虎如云压古杭。羽檄星驰征魏阙，牙樯风逆急勤王。军摧锋镝鬼犹厉，将跃波涛骨亦香。更有湖州贤太守，细君同寿碧兰堂。  

○参政高公 【应松】  

肠断吴山锦绣丛，六更声绝海潮空。千门锁月移行在，八骏乘风憩会同。扈跸孤臣惭主辱，征鞍万里哭途穷。两宫缓缓趋朝陛，回首天南独死忠。  

○蜀帅张公 【珏】  

玉垒浮云五十秋，关西虓将勇无俦。三吴甑堕犹坚守，八柱唇亡不耐愁。泸水捷收劳騕褭，夔门机伏失兜鍪。吾君不负吾宁死，遗恨谁怜快敌雠。  

○大社吴公 【楚才】  

谁道盱江一布衣，龙韬虎略岂知蹊。鉏耰列阵螳初奋，鼙鼓临风马已嘶。汉将追奔飞白刃，楚囚羁絷化红泥。宠-已矣忠难泯，不向泉关叹噬脐。  

○儒士王公 【士敏】  

此行无复望生还，留取哀吟宇宙间。报国岂能恢汉土，遗民空自恋吴山。清风劲节英灵在，斜日沉辉历数悭。寂寂圜扉终不悔，忠魂莫恨左轮殷。  

○枢密丞相陈公 【文龙】  

曾听胪传冠集英，当时御笔为更名。淳熙相谱家毡复，德佑枢臣国脉倾。乡部孤臣迷杀气，囊山一鼓张军声。首丘只恋行都土，愁绝萱围诉不平。  

○嗣秀王 【与檡】 瑞安守臣 【方洪】  

派接天潢本近亲，更生忠节古无伦。千军守御来闽路，半岁勤王护宋民。巷战血流生不辱，剑飞魂逝死能神。风流喜遇莆城友，携手泉扃万古春。  

○建宁儒士朱公 【浚】  

身披薜荔去琼琚，递递南来八使车。人隐考亭春自远，马嘶春水难谁纾。好扶名义垂千载，不把衣冠辱四书。为守彝伦先训在，洁身珍重返吾初。  

○处士林公 【同】  

九庙三宫已尽倾，尚从海岛寄神京。血书矮壁存吾节，气贯长虹任汝烹。身陨九京忠义着，名香七聚鬼神惊。海风萧飒含悲愤，疑是当时肆骂声。  

○丞相陆公 【秀夫】  

八面兵威八面攻，冯夷飞血洗千蓬。波翻水寨乾坤震，风仆樯旗社稷空。百辟散班奔鹢首，孤臣扈跸憩龙宫。茫茫南国重回首，一片丹心照海红。  

○枢密张公 【世杰】  

曾拥貔貅奏凯歌，厓山云暝竟蹉跎。地空九有栖荒服，寨列千艘保海阿。龙跃玺沉天若此，乌鸣矴绝事如何。鲸波沃日炎光熄，凛凛英魂尚枕戈。  

○江东制置使谢公 【枋得】  

草履麻衣漫蔽形，十年卖卜惯零丁。愿从楚地师龚胜，欲向辽城友管宁。采石吟成期绝粒，娥碑读罢弃余龄。一门尽节均无愧，千载西山迭迭青。  

○广西经略马公 【塈】  

赤白囊飞广海滨，关西劲勇是奇人。暂提节印期全璧，倏报烽烟又震邻。械坐已空身不化，龙韬未展气如神。鉴湖亦有云仍在，千载流风岂隐沦。  

○美人朱氏  

给事中宫已历年，蒙恩扈从赴幽燕。名王索好缘难合，烈妇捐生节已全。日晏寝门疑锁钥，夜长驿馆泣婵娟。同来小妮犹堪诧，一样清风两地传。  

○孺人林氏  

两家累世结昏姻，阀阅崇崇作宋臣。忠贯鸰原期报国，刑驱鸳侣誓全身。名传闽峤花如玉，血染吴钩草作茵。魂隐暗香千树里，倾城倾国愧斯人。  

○死节诸公  

往事犹疑晓梦圆，当年扶义付飞烟。姓存名没时难问，国破家亡事不传。青史寂寥忠义传，赤心勃郁死生年。文谟武略浑无展，猿鹤沙虫亦可怜。  
三百年余雨露深，杭云汴雨两销沉。堪怜许远张巡节，谁识程婴杵臼心。万里关河空感慨，两京歌舞莫追寻。遗民已尽遗风远，遗事何人共细吟。  

○少主纳款  

天目山崩历数终，降旛飒飒出孤墉。六龙卷雾归三岛，八座迎风启独松。尘掩玉阶消王气，潮移雪屋示军容。由来兴废天难问，断础颓垣泣晓蛬。  

○史贞女祠 【此诗见符观《溧阳志》。】  

石头城昔号金汤，岌岌孤墉战马场。西日突围逃溧水，南冠荷校说维扬。血凝汉节夸男子，身寄秦淮藉女郎。千载一门忠与烈，仰天哭向水云乡。  

***◆稼村先生王义山（稼村类稿）***  

义山，字符高，富州人，生于宋嘉定间。义山治《易》兼词赋，四以赋荐。景定壬子，为九题之冠。壬戌试别闱发榜，考官见义山名，皆以得人为贺。廷试乙科，授永州司户关，累升通判瑞安军府事。丙子，宋大皇诏官民归附，遂还故山，以读书着文为事。至元己卯，行中书省俾路学以贽币礼聘于家，辞弗获，遂教授诸生。明年使掌江西学事，辛巳，退老于东湖之上。环所居皆莲，名其堂曰「君子」。又于先庐之旁扁一所曰「稼村」，四方学者皆称为稼村先生。一日整衣冠端坐而逝，年七十四。所著有《稼村类稿》，如《斋居杂兴》云：「诗思已随春意动，夜衾不怕晓寒新。」《赠陈梅垣》云：「一枝潇洒无尘涴，半夜高寒对月明。」《和九月十日紫极登高韵》云：「满斟绿斝安排醉，牢裹乌纱照顾吹。」亦复刻意求新，但全篇率多累句，不免瑜为瑕掩耳。  

挽遂初陈尚书  
书永嘉嘉禾驿  
古意二首  
谒申屠御史  
挽竹芗龚侍郎  
挽平轩王府判  
夜宿严陵舟中  
早起斋檐独坐  
题何氏山阴道院二首  
和王槐城寄诗韵  
跋杨中斋诗词集  
别中斋杨左丞  

○挽遂初陈尚书  

到得咸淳国步艰，几回抗疏动天颜。丈夫那肯死牖下，余子从教活草间。有分朱崖终着去，无心白发望生还。故人目断暮云处，雾雨蒙蒙山外山。  

○书永嘉嘉禾驿 【乙亥。】  

老来倦跻攀，悠悠憩山侧。层岚轶穹霓，纡萦困行客。崖倾觉崄巇，径曲盘险迫。石老枕云根，桥横界野色。海峤吞暝晖，松标挂辰极。残烟罩成幄，长波曳如帛。天际鸟知还，溪涧鱼自适。几忘物无我，虑澹意常寂。泛观穹壤间，天亦局于迹。荣华忽雕枯，俯仰遽今昔。倾羲倏再旦，急轨等寄驿。愚公果何为？老且欲移石。  

○古意二首  

少年红颜女，敷芬对芳树。盈盈澹艳妆，清歌杂妙舞。凝睇倚高楼，桐丝试一谱。世间知音稀，谁识姱节素。清贞守幽闺，不作凡子妇。容华委西山，良人兮何暮。空床思悠悠，明月正当户。  
东篱采秋菊，秋菊清且香。采之欲寄谁，聊以寓感伤。感伤何所思，故人天一方。故人日以远，思君岂能忘。瞻望兮弗及，西山倾夕阳。黄昏人倚楼，一声笛何长。  

○谒申屠御史  

云渺梁砀山水深，千年标致杳难寻。祇今来伴东湖月，惟有沙鸥识此心。  

○挽竹芗龚侍郎  

一木难支大厦倾，阖门判却赴波鲸。归来止为寻坟陇，隐去不教知姓名。剩有诗篇传不朽，相从野老话生平。翩翩只鹤扶云去，群玉峰头籍大清。  

○挽平轩王府判  

犹记琼林锡宴时，平轩折得好花归。而今花与人何在，日暮江东云自飞。  

○夜宿严陵舟中  

好风特地送帆开，刺破芦花雪几堆。浪里烟波渔唱歇，岸头更点雁声催。船空载取月同去，篷破偷将天入来。拂早起看鸥睡醒，笑侬抹过子陵台。  

○早起斋檐独坐  

轻寒测测雨冥冥，不觉闲中春一庭。老竹似欺窗草绿，落梅微间翠苔青。倏听莺语调新曲，默看蛛丝网碎屏。物意人情两相得，莫容尘俗挠中扃。  

○题何氏山阴道院二首  

从来道院江西好，只为涪翁遂得名。见说何家更清甚，院中终日读书声。  
山阴偏被道家占，我祖当年曾写经。君向阴中敞吟境，何时相伴鹤来听。  

○和王槐城寄诗韵  

惯熟齑盐味，谁云食澹难。旧尝司国子，今又作儒官。有手肯炙热，无毡不怕寒。芹香至今在，常梦到槐安。  

○跋杨中斋诗词集  

江西派已远，后来无闻人。许大能诗声，来自浙之滨。奚奴背锦囊，马蹄蹋青春。来派江西诗，风月浩无垠。翩翩佳公子，皆绮纨其身。惟君独不然，每恨无书贫。胸中国子监，所积皆轮囷。把酒读君诗，一字一精神。句里带梅香，不涴半点尘。家本住孤山，和靖与卜邻。吾闻诗之天，不在巧与新。纤秾寄澹泊，清峭寓简淳。古律尤崛奇，可与子建亲。此诗实兼之，体具众美纯。载哦长短篇，音节中韶钧。少游词如诗，二者皆逼真。再拜卷锦还，愿言宝所珍。  

○别中斋杨左丞  

孤山久无主，谁伴月昏黄。归兴西湖动，离情南浦伤。官清从马瘦，政暇又诗忙。莫羡和羹事，林逋有暗香。  

***◆黄处士公绍（在轩集）***  

公绍字直翁，邵武人，咸淳进士。尝读胡文定公语「心要在腔子里」，自觉有警，因作小轩，名之曰「在」，友人吴升梅边为之记。宋亡后，隐居樵溪，长斋奉佛。尝谓少时读康节诗，有「车书万里旧山川」之句，尝恨此生不见斯事。今四海一家，而余老矣，惟知北游玄水之上，问道于无为而已。所著有《韵会举要》行世。  

端午竞渡棹歌十首  

○端午竞渡棹歌十首  

望湖天，望湖天，绿杨深处鼓鼘鼘。好是年年三二月，湖边日日看划船。  
斗轻桡，斗轻桡，雪中花卷棹声摇。天与玻璃三万顷，尽教看得几吴舠。  
看龙舟，看龙舟，两堤未斗水悠悠。一片笙歌催闹晚，忽然鼓棹起中流。  
贺灵鼍，贺灵鼍，几多翠舞与珠歌。看到日斜犹未足，涌金门外涌金波。  
马如龙，马如龙，飞过苏堤健斗风。柳下系船青作缆，湖边荐酒碧为筒。  
绣周张，绣周张，楼台帘幕絮高扬。谁赋珠宫并贝阙，怀王去后去沉湘。  
棹如飞，棹如飞，水中万鼓起潜螭。最是玉莲堂上好，跃来夺锦看吴儿。  
建云斿，建云斿，土风到处总相犹。朝了霍山朝岳帝，十分打扮是杭州。  
蹋青青，蹋青青，西泠桥畔草连汀。扑得龙船儿一对，画阑倚遍看游人。  
月明中，月明中，满湖春水望难穷。欲学楚歌歌不得，一场离恨两眉峰。  
