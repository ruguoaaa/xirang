---
title: 第9部分
index: true
icon: editor
order: 10
category:
  - 诗藏
  - 诗集
  - 先秦汉魏晋南北朝诗
tag:
  - 逯钦立
  - 当代
---

## 梁诗卷三十  

【郊庙歌辞】  

【梁雅乐歌六首】 沈约  

【皇雅】〖三曲。皇帝出入。〗  

〖宋孝建起居注。奏永至。至是改为皇雅。取诗皇矣上帝。临下有赫也。二郊、太庙同用。〗  

帝德实广运。车书靡不宾。执瑁朝群后。垂旒御百神。八荒重译至。万国婉来亲。  

华盖拂紫微。勾陈绕太一。容裔被缇组。参差罗罕毕。星回昭以烂。天行徐且谧。  

清跸朝万寓。端冕临正阳。青絇黄金繶。衮衣文绣裳。既散华虫采。复流日月光。（○隋书音乐志。《乐府诗集》三。《诗纪》九十五。又《类聚》四十三作元会歌辞皇雅歌诗。引宾、神、一、毕、阳、裳六韵。）  

【涤雅】〖一曲。牲出入。〗  

〖宋元徽仪注奏引牲。至是改为涤雅。取礼记帝牛必在涤三月也。二郊、明堂、太庙同用。〗  

将修盛礼。其仪孔炽。有腯斯牲。国门是置。不黎不<疒酉>。靡愆靡忌。呈肌献体。永言昭事。俯休皇德。仰绥灵志。百福具膺。嘉祥允洎。骏奔伊在。庆覃遐嗣。（○隋书音乐志。《乐府诗集》三。广《文选》十一。《诗纪》九十五。）  

【牷雅】〖一曲。荐毛血。〗  

〖宋元徽三年仪注。奏嘉荐。至是改为牷雅。取春秋《左氏传》、牲牷肥腯也。二郊、明堂。太庙同用。〗  

反本兴敬。复古昭诚。礼容宿设。祀事孔明。华俎待献。崇碑丽牲。充哉茧握。肃矣簪缨。其膋既启。我豆既盈。庖丁游刃。葛卢验声。多祉攸集。景福来并。（○隋书音乐志。《乐府诗集》三。广《文选》十一。《诗纪》九十五。）  

【諴雅】〖三曲。降神及迎送。〗  

〖宋元徽仪注。奏昭夏。至是改为諴雅。取尚书至諴感神也。〗  

怀忽慌。瞻浩荡。尽诚洁。致虔想。出杳冥。降无象。皇情肃。具僚仰。人礼盛。神途敞。亻爱明灵。申敬享。感苍极。洞玄象。（隋志、乐府作壤。○南郊降神用。）  

地德溥。昆丘峻。扬羽翟。鼓应Ａ５７。出尊祗。诚信。招海渎。罗岳镇。惟福祉。咸昭晋。我有明德。馨非稷黍。牲玉孔备。嘉荐惟旅。金悬宿设。和乐具举。礼达幽明。敬行尊俎。钟鼓云送。遐福是与。（南交郊、明堂、太庙送神同用。○隋书音乐志。《乐府诗集》三。广《文选》十一。《诗纪》十五。）  

【献雅】〖一曲。皇帝饮福酒。〗  

〖宋元徽仪注奏嘉祚。梁初改为永祚。至是改为献雅。取礼记祭统尸饮五。君洗玉爵献卿。今之饮福酒。亦古献爵之义也。北郊、明堂、太庙同用。〗  

神宫肃肃。天仪穆穆。礼献既同。膺兹厘福。我有馨明。无愧史祝。（○隋志音乐志。《乐府诗集》三。《诗纪》九十五。）  

【禋雅】〖二曲。就燎位。〗  

〖宋元徽仪注奏昭远。就埋位。齐永明仪注奏隶幽。至是燎埋俱奏禋雅。取《周礼》太宗伯以禋祀。祀昊天上帝也。〗  

紫宫昭焕。太乙微玄。降临下土。尊高上天。载陈珪币。式备牲牷。云箛清引。栒虡高悬。俯昭象物。仰致高烟。肃彼灵祉。咸达皇虔。  

盛乐斯举。协徵调宫。灵飨庆洽。祉积化融。八变有序。三献已终。坎牲瘗玉。酬德报功。振垂成吕。投壤生风。道无虚致。事由感通。於皇盛烈。比祚华嵩。（就埋用。○隋书音乐志。《乐府诗集》三。《文选》补遗三十四。《诗纪》九十五。）  

【梁南郊登歌诗二首】  

暾既明。礼告成。惟圣祖。主上灵。爵已献。罍又盈。息羽龠。展歌声。亻爱如在。结皇情。（○隋书音乐志。《乐府诗集》三。《诗纪》九十五。）  

礼容盛。尊俎列。玄酒陈。陶匏设。献清酒。致虔洁。王既升。乐已阕。降苍昊。垂芳烈。（○同上）  

【梁北郊登歌二首】  

方坛既塪。地只已出。盛典弗愆。群望咸秩。乃升乃献。敬成礼卒。灵降无兆。神飨载谧。允矣嘉祚。其升如日。（○隋书音乐志。《乐府诗集》三。《诗纪》九十五。）  

至哉坤元。实惟厚载。躬兹奠飨。诚交显晦。或升或降。摇珠动佩。德表成物。庆流皇代。纯虾不諐。祺福是赉。（○同上）  

【梁明堂登歌五首】  

【歌青帝辞】  

帝居在震。龙德司春。开元布泽。含和尚仁。群居既散。岁云阳止。饬农分地。民粒惟始。雕梁绣栱。丹楹玉墀。灵威以降。百福来绥。（○隋书音乐志。《乐府诗集》三。《诗纪》九十五。）  

【歌赤帝辞】  

炎光在离。火为威德。执礼昭训。持衡受则。靡草既凋。温风以至。嘉荐惟旅。时羞孔备。齐缇在堂。笙镛在下。匪惟七百。无绝终始。（○同上）  

【歌黄帝辞】  

郁彼中坛。含灵阐化。回环气象。轮无辍驾。布德焉在。四序将收。音宫数五。饭稷骖骝。宅屏居中。旁临外宇。升为帝尊。降为神主。（○同上）  

【歌白帝辞】  

神在秋方。帝居西皓。允兹金德。裁成万宝。鸿来雀化。参见火斜。幕无玄鸟。菊有黄华。载列笙磬。式陈彝俎。灵罔常怀。惟德是与。（○同上）  

【歌黑帝辞】  

德盛乎水。玄冥纪节。阴降阳腾。气凝象閟。司智莅坎。驾铁衣玄。祈寒拆地。  

晷度回天。悠悠四海。骏奔奉职。祚我无疆。永隆民（隋志、乐府作人。）极。（○同上）  

【粱宗庙歌七首】  

功高礼洽。德尊乐备。三献具举。百司在位。诚敬罔愆。幽明同致。茫茫亿兆。无思不遂。盖之如天。容之如地。（○隋书音乐志。《乐府诗集》九。广《文选》十一。《诗纪》九十五。）  

殷兆玉筐。周始邠王。於赫文祖。基我大梁。肇土七十。奄有四方。帝轩百祀。人思未忘。永言圣烈。祚我无疆。（○同上）  

有夏多罪。殷人涂炭。四海倒悬。十室思乱。自天命我。歼凶殄难。既跃乃飞。言登天汉。爰享爰格。（隋志作祀。乐府同。）福禄攸赞。（○同上）  

牺象既饰。罍俎斯具。我郁载馨。黄流乃注。峨峨卿士。骏奔是务。佩上鸣阶。缨还拂树。悠悠亿兆。天临日煦。（○同上）  

猗与至德。光被黔首。铸镕苍昊。甄陶区有。恪（隋志、乐府作肃。《诗纪》云。一作肃。）恭三献。对扬万寿。比屋可封。含生无咎。匪徒七百。天长地久。（○同上）  

有命自天。於皇后帝。悠悠四海。莫不来祭。繁祉具膺。八神耸卫。福至有兆。庆来无际。播此馀休。于彼荒裔。（○同上）  

祀典昭洁。我礼莫违。八簋充室。六龙解騑。神宫肃肃。灵寝微微。嘉荐既飨。景福攸归。至德光被。洪祚载辉。（○同上）  

【梁小庙乐歌二首】〖乐府无作者名氏。〗  

〖隋书乐志曰：梁又有小庙。太祖太夫人庙也。非嫡。故别立庙。皇帝每祭太庙讫。诣小庙。亦以一太牢。如太庙礼。〗  

【舞歌】  

閟宫肃肃。清庙济济。於穆夫人。固天攸启。祚我梁德。膺斯盛礼。文达向。重檐丹陛。饰我俎彝。洁我粢盛。躬事奠飨。推尊尽敬。悠悠万国。具承兹庆。大孝追远。兆庶攸咏。（○隋书音乐志。《乐府诗集》九。《诗纪》九十五。）  

【登歌】  

光流者远。礼贵弥申。嘉飨云备。盛典必陈。追养自本。立爱惟亲。皇情乃慕。帝服来尊。驾齐六辔。旗耀三辰。感兹霜露。事彼冬春。以斯孝德。永被烝民。（○同上）  

【燕射歌辞】  

【梁三朝雅乐歌六首】  

〖隋书光志曰：梁初。郊禋宗庙及三朝之乐。并用宋齐元徽、永明仪注。唯改嘉祚为永祚。又去永至之乐。及武帝定国。并以雅为称。取诗序云。言天下之事。形四方之风。谓之雅。雅者。正也。止於十二。则天数也。乃去阶步之乐。增撤食之雅焉。其词并沈约所制。○《诗纪》云。按雅乐歌有郊庙、燕射通用者。不独用於三朝而已。详见后注。〗  

【俊雅】〖三曲〗  

〖隋书乐志曰：众官出入。宋元徽三年仪注奏肃咸乐。齐及梁初亦同。至是改为俊雅。取礼记司徒论选士之秀者而升之学曰俊士也。二郊、太庙、明堂。三朝同用焉。〗  

设官分职。髦俊攸俟。髦俊伊何。贵德尚齿。唐乂咸事。周宁多士。区区卫国。犹赖君子。汉之得人。帝猷乃理。  

开我八袭。辟我九重。珩佩流响。缨绂有容。衮衣前迈。列辟云从。义兼东序。事美西雍。分阶等肃。异列齐恭。  

重列北上。分庭异陛。百司扬职。九宾相礼。齐宋舅甥。鲁卫兄弟。思皇蔼蔼。群龙济济。我有嘉宾。实惟恺悌。（○隋书音乐志。《乐府诗集》十四。《诗纪》九十五。）  

【胤雅】〖一曲。皇太子出入。奏胤雅。取诗君子万年。永锡祚胤也。三朝用之。〗  

自昔殷代。哲王迭有。降及周成。惟器是守。上天乃眷。大梁既受。灼灼重明。仰承元首。体乾作贰。命服斯九。置保置师。居前居后。前星比耀。克隆万寿。（○隋书音乐志。《乐府诗集》十四。又《类聚》四十三引有、守、受、首四韵。）  

【寅雅】〖一曲。王公出入。奏寅雅。取尚书周官贰公弘化。寅亮天地也。三朝用之。〗  

礼莫违。乐具举。延藩辟。朝帝所。执桓蒲。列齐莒。垂衮毳。纷容与。升有仪。降有序。齐簪绂。忘笑语。始矜严。终酣醑。（○隋书音乐志。《乐府诗集》十四。《诗纪》九十五。）  

【介雅】〖三曲。上寿酒。奏介雅。取诗君子万年。介尔景福也。三朝用之。〗  

百福四象初。万寿三元始。拜献惟衮职。同心协卿士。北极永无穷。南山可足拟。  

寿随百礼洽。庆与三朝升。惟皇集繁祉。景福互相仍。申锡永无遗。穰简必来应。  

百味既含馨。六饮莫能尚。玉罍信湛湛。金卮颇摇漾。敬举发天和。祥祉流嘉贶。（○隋书音乐志。《乐府诗集》十四。  

《诗纪》九十五。又《类聚》四十三作分雅。引第一曲。）  

【需雅】〖八曲。食举。奏需雅。取《易》曰云上於天。需。君子以饮食宴乐也。三朝用之。〗  

实体平心待和味。庶羞百品多为贵。或鼎或鼒宣九沸。楚桂胡盐芼芳卉。加笾列俎凋且蔚。  

五味九变兼六和。令芳甘旨庶且多。三危之露九期禾。圆案方丈粲星罗。皇举斯乐同山河。  

九州上腴非一族。玄芝碧树寿华木。终朝采之不盈掬。用拂腥膻和九谷。既甘且饫致遐福。  

人欲所大味为先。兴和尽敬咸在旃。碧鳞朱尾献嘉鲜。红毛绿翼坠轻翾。臣拜稽首万斯年。  

击钟以俟惟大国。况乃御天流至德。侑食斯举扬盛则。其礼不愆仪不忒。风猷所被深且塞。  

膳夫奉职献芳滋。不麛不夭咸以时。调甘适苦别渑淄。其德不爽受福厘。於焉逸豫永无期。  

备味斯飨惟至圣。咸降人神礼为盛。或风或雅流歌咏。负鼎言归启殷命。悠悠四海同兹庆。  

道我六穗罗八珍。洪鼎自爨匪劳薪。荆包海物必来陈。滑甘滫氵髓味和神。以斯至德被无垠。（○隋书音乐志。《乐府诗集》十四。《诗纪》九十五。）  

【雍雅】〖三曲。彻馔。奏雍雅。取礼记大飨客。出以雍彻也。三朝用之。〗  

明明在上。其仪有序。终事靡愆。收鉶撤俎。乃升乃降。和乐备举。天德莫违。人谋是与。敬行礼达。兹焉燕语。  

我馂惟阜。我肴孔庶。嘉味既充。食旨斯饫。属厌无爽。冲和在御。击壤齐欢。怀生等豫。烝庶乃粒。实由仁恕。  

百司警列。皇在在陛。既饫且醑。卒食成礼。其容穆穆。其仪济济。凡百庶僚。莫不恺悌。奄有万国。抑由天启。（○隋书音乐志。《乐府诗集》十四。《诗纪》九十五。）  

【梁三朝雅乐歌六首】  

〖隋书乐志曰：普通中。荐疏之后。改诸雅歌。敕萧子云制辞。既无牲牢。遂省涤雅、牷雅云。南史曰：梁初。郊庙未革。牲牷乐辞。皆沈约撰。至是承用。子云启宜改之。敕答曰：此是主者守株。宜急改也。仍使子云撰定。敕曰：郊庙歌辞应须典诰大语。不得杂用子史文章浅言。而沈约所撰亦多舛谬。子云作成。敕并施用。○《诗纪》云。按梁雅乐歌十三首。乐府分郊庙、射燕二处载之。此六首三朝所用。郊庙尚阙四首。乐府失载。〗  

【俊雅】〖三曲〗  

惟王建国。辨方正位。於赫有梁。向明而治。知人则哲。聪明文思。思皇多士。俊乂咸事。弗惟其官。惟人乃备。  

训迪庶工。位以德序。恭已而治。垂旒当宁。或以言扬。或以事举。春朝秋觐。圭币惟旅。翼翼丰郇。峨峨齐楚。  

客入金奏。宾至县兴。威仪有则。是降是升。百辟卿士。元首是承。左右秩秩。终敬且矜。彝伦攸序。王猷以凝。（○《乐府诗集》十四。《诗纪》九十五。）  

【胤雅】  

天下为家。大梁受命。眷求一德。惟烈无竞。仪刑哲王。元良诞庆。灼灼明两。作离承圣。英华外发。温文成性。立师立保。左右惟政。休有烈光。前星比盛。（○《乐府诗集》十四。《诗纪》九十五。）  

【寅雅】  

车同轨。行同伦。来万国。相九宾。延群后。朝荩臣。礼时行。乐日新。摐夷则。奏雅寅。衮衣曜。玉帛陈。仪抑抑。皇恂恂。（○《乐府诗集》十四。《诗纪》九十五。）  

【介雅】〖三曲〗  

明君创洪业。大同登颂声。开元洽百礼。来仪奏九成。申锡南山祚。赫赫复明明。  

三朝礼乐和。百福随春酒。玉樽湛而献。聪明作元后。安乐享延年。无疆臣拜手。  

四气新元旦。万寿初今朝。趋拜齐衮玉。钟石变箫韶。日升等皇运。洪基邈日遥。（○《乐府诗集》十四。《诗纪》九十五。）  

【需雅】〖八曲〗  

农用八政食为元。播时百谷民所天。禘尝郊社尽洁虔。燕飨馈食礼节宣。九功惟序登颂弦。  

感物而动物靡遂。大羹不和有遗味。非极口腹而行气。节之民心杀攸贵。宁为礼本饔与饩。  

始诸饮食物之初。设卦观象受以需。烝民乃粒有牲刍。自卫反鲁删诗书。弋不射宿杀已祛。  

在昔哲王观民志。庶羞百品因时备。为善不同同归治。蔬膳菲食化始至。率物以躬行尊位。  

雅有洄酌风采苹。蕴藻之菜非八珍。涧溪沼沚贵先民。明信之德感人神。譬诸禴祭在西邻。  

行苇之微犹勿践。宁惟血气无身剪。圣人之心微而显。千里之应出言善。况遂豚鱼革前典。  

春酸夏苦冬有宜。筐莒钅奇釜备糗酏。逡巡揖让诏司仪。卑高制节明等差。君臣之序正在斯。（○同上）  

日月光华风四塞。规飨有序仪不忒。匪天私梁乃佑德。光被四表自南北。长世缀旒为下国。（○《乐府诗集》十四。《诗纪》九十五。）  

【雍雅】〖三曲〗  

穆穆天子。时惟圣敬。济济群公。恭为德柄。为撤有典。膳夫是命。礼行禘尝。义光朝聘神飨其德。  

民洽其庆。  

尚有和羹。既戒且平。亦有其馂。亦惟克明。其馂惟旅。其酳惟成。百礼斯洽。三宥已行。明哉元首。遹骏其声。  

戒食有章。卒食惟序。庭鸣金奏。凯收笾莒。客出以雍。撤以振羽。离磬乃作。和钟备举。济济威仪。喤々簨虡。（○《乐府诗集》十四。《诗纪》九十五。）  

【相和歌辞】  

【五音曲五首】  

〖隋书乐志曰：梁有相和五引。三朝第一奏之。陈氏因焉。隋文帝开皇中。改五引为五音。唯迎气於五郊降神奏之。月令所谓孟春其音角也。《唐书》乐志曰：五郊迎气。各以月律而奏其音。盖因隋旧制云。〗  

【角引】  

萌生触发。岁在春。咸池始奏。德尚仁。{沾心}{滞心}以息。和且均。（○隋书音乐志。《乐府诗集》二十六。《诗纪》九十五。）  

【徵引】  

执衡司事。宅离方。滔滔夏日。火德昌。八音备举。乐无疆。（○同上）  

【宫引】  

八音资始。君五声。兴此和乐。感百精。优游律吕。被咸英。（○同上）  

【商引】  

司秋纪兑。奏西音。激扬钟石。和瑟琴。风流福被。乐愔愔。（○同上）  

【羽引】  

玄英纪运。冬冰折。物为音本。和且悦。穷高测深。长无绝。（○同上）  

【相和六引】〖五曲〗萧子云  

〖隋书乐志曰：普通中。敕萧子云改诸歌辞为相和引。则依五音宫商角徵羽为第次。非随月次也。〗  

【宫引】  

宅中为君。声之始。气和而应。律生子。四宫既作。阴阳理。（○《乐府诗集》二十六。《诗纪》九十五。）  

【商引】  

君臣数九。发凉风。三弦夷则。白藏通。克谐候管。和六同。（○同上）  

【角引】  

蛰虫始振。音在斯。五声六律。旋相为。韶继夏心。备咸池。（○同上）  

【徵引】  

朱明在离。日长至。候气而动。徵为事。六乐成文。从之备。（○同上）  

【羽引】  

其音为物。登玄英。制留循短。位浊清。惟皇创则。和且平。（○同上）  

【鼓吹曲辞】  

【梁鼓吹曲十二首】沈约  

〖隋书乐志曰：鼓吹宋、齐并用汉曲。又充庭用十六曲。梁高祖乃去四曲。留其十二。合日时也。更制新歌。以述功德。〗  

【木纪谢】  

〖隋书乐志曰：汉第一曲朱鹭。改为木纪谢。言齐谢梁升也。〗  

木纪谢。火运昌。炳南陆。耀炎光。民去癸。鼎归梁。鲛鱼出。庆云翔。韊五帝。轶三王。德无外。化溥将。仁荡荡。义汤汤。浸金石。达昊苍。横四海。被八荒。舞干戚。垂衣裳。对天眷。坐严廊。胤有锡。祚无疆。风教远。礼容盛。感人神。宣舞咏。降繁祉。延嘉庆。（○《乐府诗集》二十。《诗纪》九十五。又《类聚》四十二引昌、梁、王、荒四韵。广《文选》十二引昌、梁、翔、将、汤、苍、荒、裳、廊、疆、盛、咏、庆十三韵。）  

【贤首山】  

〖汉第二曲思悲翁。改为贤首山。言武帝破魏军於司部。肇王迹也。〗  

贤首山。险而峻。乘岘凭临胡阵。骋奇谋。奋卒徒。断白马。塞飞狐。殪日逐。歼骨都。刃谷蠡。馘林胡。草既润。原亦涂。轮无反。幕有乌。扫残孽。震戎逋。扬凯奏。展欢酺。咏枤杜。旋京吴。（○《乐府诗集》二十。广《文选》十二作岘首山。《诗纪》九十六。又《类聚》四十二引峻、阵、徒、狐四韵。）  

【桐柏山】  

〖汉第三曲艾如张。改为桐柏山。言武帝牧司。王业弥章也。〗  

桐柏山。淮之首。肇基帝迹。遂光区有。大震边关。殪獯丑。农既劝。民惟阜。穗充庭。稼盈亩。迨嘉辰。{藨豕}芳糗。纳寒场。为春酒。昭景福。介眉寿。天斯长。地斯久。化无极。功无朽。（○《乐府诗集》二十。广《文选》十二。《诗纪》九十五。又《类聚》四十二引首、有、丑、阜四韵。）  

【道亡】  

〖汉第四曲上之回。改为道亡。言东昏丧道。义师起樊邓也。〗  

道亡数极归永元。悠悠兆庶尽含冤。沈河莫极皆无安。赴海谁授矫龙翰。自樊汉仙波流水清且澜。救此倒悬拯涂炭。誓师刘旅赫灵断。率兹八百驱十乱。登我圣明去多难。长夜杳冥忽云旦。（○《乐府诗集》二十。《诗纪》九十五。又《类聚》四十二引元、冤、汉、乱、难五韵。）  

【忱】〖《类聚》作抗。〗威  

〖汉第五曲拥离。改为忱威。言破加湖。元勋建也。〗  

忱威授律命苍兕。言薄加湖灌秋水。回澜瀄汨泛增雉。争河投岸掬盈指。犯刃婴戈洞流矢。资此威烈齐文轨。（○《乐府诗集》二十。《诗纪》九十五。又《类聚》四十二引光、水、轨三韵。）  

【汉东流】  

〖汉第六曲战城南。改为汉东流。言义师克鲁山城也。〗  

汉东流。江之汭。逆徒蜂聚。旌旗纷蔽。仰震威灵。乘高骋锐。至仁解网。穷鸟入怀。因此龙跃。言登泰阶。（○《类聚》四十二。《乐府诗集》二十。广《文选》十二。《诗纪》九十五。）  

【鹤楼峻】  

〖汉第七曲巫山高改为鹤楼峻。言平郢城。兵威无敌也。〗  

鹤楼峻。连翠微。因严设险池永归。唇亡齿惧。薄言震。耀灵威。凶众稽颡。天不能违。金汤无所用。功烈长巍巍。（○《乐府诗集》二十。《诗纪》九十五。又《类聚》四声下二引微、威、微三韵。）  

【昏主恣淫慝】  

〖汉第八曲上陵改为昏主恣淫慝。言东昏政乱。武帝起义。平九江、姑熟。大破朱雀。伐罪吊民也。〗  

昏主恣淫慝。皆曰自昌盛。上仁矜亿兆。誓师为请命。既齐丹浦战。又符甲子辰。龛难伐有罪。伐罪吊斯民。悠悠亿万姓。於此睹阳春。（○《乐府诗集》二十。《诗纪》九十五。又《类聚》四十二引盛、命、辰、春四韵。）  

【石首局】  

〖汉第九曲将进酒。改为石首局。言义师平京城。仍废昏定大事也。〗  

石首局。北墉墐。新堞严。东垒峻。共表里。遥相镇。矢未飞。鼓方振。竞衔璧。并舆榇。酒池扰。象廊震。同伐谋。兼善陈。辟应和。扫煨烬。剪庶恶。靡馀胤。（○《乐府诗集》二十。《诗纪》九十五。又《类聚》四十二引墐、峻、振、榇、胤五韵。）  

【期运集】  

〖汉第十曲有所思改为期运集。言武帝膺箓受禅。德盛化远也。〗  

期运集。惟皇膺宝符。龙跃清汉渚。凤起方城隅。讴歌共适夏。狱讼两违朱。二仪启嘉祚。千载犹旦暮。舞蹈流帝功。金玉昭王度。（○《类聚》四十二。《乐府诗集》二十。《诗纪》九十五。）  

【於穆】  

〖汉第十一曲芳树改为於穆。言大梁阐运。君臣和乐。休祚方远也。〗  

於穆君臣。君臣和以肃。关王道。定天保。乐均灵囿。宴同在镐。前庭悬鼓钟。左右列笙镛。缨佩俯仰。有则修礼容。翔振鹭。骋群龙。隆周何足拟。远与唐比踪。（○《乐府诗集》二十。《诗纪》九十五。又《类聚》四十二引肃、保、镐、镛、容五韵。）  

【惟大梁】  

〖汉第十二曲上邪改为惟大梁。言梁德广运。仁化洽也。〗  

惟大梁。开运。受箓。膺图。君八极。冠带被五都。四海并和会。排阙款塞无异涂。（○《乐府诗集》二十。《诗纪》九十五。又《类聚》四十二引图、都二韵。）  

【清商曲辞】  

张率〈乐府作无名氏。《诗纪》同。今从古乐苑。〉  

【梁雅乐歌五首】  

〖古今录乐曰：梁有雅乐歌五曲。一名应王受图曲。二曰臣道曲。三曰积恶篇。四曰积善篇。五曰宴酒篇。三朝乐第十五奏之。〗  

【应王受图曲】  

应王受图。荷天革命。乐曰功成。礼云治定。恩弘庇臣。念昭率性。乃眷三才。以宣八政。愧无则哲。临渊自镜。或戒面从。永隆福庆。（○《乐府诗集》五十一。《诗纪》九十七。）  

【臣道曲】  

孝义相化。礼让为风。当官无媚。嗣民必公。谦谦君子。謇謇匪躬。谅而不讦。和而不同。诫之诫之。去骄思冲。弘兹大雅。是曰至忠。（○同上）  

【积恶篇】  

积恶在人。犹酖处腹。酖成形亡。恶积身覆。殷辛再离。温舒五族。责必及嗣。财岂润屋。斯川既往。逝命不复。镜兹馀殃。幸修多福。（○同上）  

【积善篇】  

惟德是辅。皇天无亲。抱狱归舜。舍财去邠。豚鱼怀信。行苇留仁。先世有作。馀庆方因。鸣玉承家。锡珪于民。连城非重。积善为珍。（○同上）  

【宴酒篇】  

记称成礼。诗咏饱德。卜昼有典。厌夜不忒。彝酒作民。乐饮亏则。腐腹遗丧。濡首亡国。哲彼六马。去兹三惑。占言孔昭。以求温克。（○同上）  

【舞曲歌辞】  

【梁大壮大观舞歌二首】沈约  

〖隋书乐志曰：梁初犹用凯容宣烈之舞。武帝定乐。以武舞为大壮舞。文舞为大观舞。又曰：大壮舞奏夷则。大观舞奏姑洗。取其月望也。二郊、明堂、太庙。三朝同用。古今乐录曰：梁改宣烈为大壮。即周武舞也。改凯容为大观。即舜韶舞也。陈以凯容乐舞用之郊庙。而大壮、大观犹同梁舞。所谓祠用宋曲。宴准梁乐。盖取人神不杂也。〗  

【大壮舞歌】  

〖隋书乐志曰：大壮舞取易彖云大壮。大壮者。壮也。正大而天地之情可见也。古今乐录曰：大壮、大观二舞。以大为名。《老子》云。域中有四大。《论语》云。惟天为大。今制大壮、大观之名。亦因斯而立义焉。〗  

高高在上。实爱斯人。眷求圣德。大拯彝伦。率土方燎。如火在薪。惵惵黔首。暮不及晨。朱光启耀。兆发穹旻。我皇郁起。龙跃汉津。言届牧野。电激雷震。阙巩之甲。彭濮之人。或貔或武。漂杵浮轮。我邦虽旧。其命维新。六伐乃止。七德必陈。君临万国。遂抚八寅。（○隋书音乐志。《乐府诗集》五十二。《诗纪》九十七。）  

【大观舞歌】  

〖大观者。取易彖曰：大观在上。观天之神道而四时不忒也。〗  

皇矣帝烈。大哉兴圣。奄有四方。受天明命。居上不怠。临下惟敬。举无愆则。动无失正。物从其本。人遂其性。昭播九功。肃齐八柄。宽以惠下。德以为政。三趾晨仪。重轮夕映。栈壑忘阻。梯山匪敻。如曰有恒。与天无竟。载陈金石。式流舞咏。咸英韶夏。於兹比盛。（○同上）  

【梁鞞舞歌】  

沈约〈《诗纪》云。乐府失名。考目录作沈约。〉  

【明之君六首】  

大梁七百始。天监三元初。圣功澄宇县。帝德总车书。熙熙亿兆臣。其志皆欢愉。（○《乐府诗集》五十四。《诗纪》九十七。）  

刑措甫自今。隆平亦肇兹。神武超楚汉。安用道邠岐。百拜奄来宅。执玉咸在斯。象天则地体无为。（○同上）  

礼缉民用扰。乐谐风自移。舜琴终已绝。尧衣今复垂。象天则地体无为。（○同上）  

治兵战六兽。为邦命九官。灵蛇及瑞羽。分素复衔丹。望就逾轩顼。铿锵掩咸护。九尾扰成群。八象鸣相顾。象天则地化云布。（○同上。○乐府望就以下另为一首。）  

有为臣所执。司契君之道。运行乃四时。无言信苍昊。宸居体冲寂。忘怀定天保。（○同上）  

至德同自然。裁成侔玄造。珍祥委天贶。灵物开地宝。窈窕降青琴。参差就朱草。（○同上）  

【梁鞞舞歌三首】周舍  

【明之君】  

赫矣明之君。我皇迈前古。机灵通日月。圣敬缔区宇。淮海无横波。文轨同一土。乐哉太平世。当歌复当舞。（○《乐府诗集》五十四。《诗纪》九十七。）  

【明主曲】  

圣主应图箓。天下咸所归。端扆临赤县。宸居法紫微。遐方奉正朔。外户辟重扉。我君延万寿。福祚长巍巍。（○同上）  

【明君曲】  

明君班五瑞。就日朝百王。充庭植鹭羽。钧天奏清商。本支同中岳。良臣安四方。盛明普日月。兆民乐未央。（○同上）  

◎释氏  

释宝志  

〈不知何许人。齐、宋之交。被发徒跣。语默不伦。梁武帝敬事之。天监十三年卒。〉  

【谶诗】  

〖隋《书》曰：梁天监三年六月八日。武帝讲於重云殿。沙门志公忽然起舞歌乐。须臾悲泣。赋五言诗云云。梁自天监至于大同。三十馀年。江表无事。至太清二年。台城陷。帝享国四十八年。所言五十里也。太清元年八月十三而侯景自悬瓠来降。在丹阳之北子地。帝惑朱异之言以纳景。景之作乱。始自戊辰之岁。至午年帝忧崩。〗  

乐哉三十馀。悲哉五十里。但看八十三。子地妖灾起。佞臣作欺妄。贼臣灭君子。若不信吾言。龙时侯贼起。且至马中间。衔悲不见喜。（○隋书五行志。《诗纪》九十四。）  

【又】  

〖南史曰：天监中。沙门释宝志为诗云云。帝使周舍封记之。及中大同元年。同泰寺灾。帝启封舍手迹。为之流涕。帝生於甲辰。三十八。克建邺之年也。遇灾岁实丙寅。八十三矣。四月十四日而火起之始。自浮屠第三层。三者。帝之昆季次也。〗  

昔年三十八。今年八十三。四中复有四。城北火酣酣。（○南史梁武帝纪。《诗纪》九十四。）  

【又二首】  

〖南史曰：天监十年四月八日。志公於大会中作诗云云。狗子。景小字。山家小儿。猴状。景遂覆陷都邑。毒害皇家。初自悬瓠来降。悬瓠即昔之汝南也。巴陵有地名三湘。景奔败处。〗  

掘尾狗子自发狂。当死未死齧人伤。须臾之间自灭亡。起自汝阴死三湘。（隋书五行志亦载此歌云。兀尾狗子始著狂。欲死不死齧人伤。须臾之间自灭亡。患在汝阴死三湘。横书一旦无人藏。○南史侯景传。《诗纪》九十四。）  

山家小儿果攘臂。太极殿前作虎视。（○同上）  

释智藏  

〈姓顾氏。吴郡吴人。住兴皇寺。梁武授戒。时时谘禀。皇太子尤加敬接。〉  

【奉和武帝三教诗】  

〖广弘明集云。梁开善寺藏法师。〗  

心源本无二。学理共归真。四执迷丛药。六味增苦辛。资缘良杂品。习性不同循。至觉随物化。一道开异津。大士流权济。训义乃星陈。周孔尚忠孝。立行肇君亲。老氏贵裁欲。存生由外身。出言千里善。芬为穷世珍。理空非即有。三明似未臻。近识封歧路。分镳疑异尘。安知悟云渐。究极本同伦。我皇体斯会。妙鉴出机神。眷言总归辔。回照引生民。顾惟惭宿植。邂逅逢嘉辰。愿陪入明解。岁暮有攸因。（○广弘明集三十。《诗纪》九十四。）  

释惠令  

【和受戒诗】〖庾肩吾有和太子重云殿受戒诗。〗  

泬寥秋气爽。摇落寒林疏。风散飞廉雀。浪动昆明鱼。是日何为盛。证戒奉皇储。愿陪升自在。神通任卷舒。（○《类聚》七十六。《诗纪》九十四。）  

惠慕道士〈《诗纪》云。见梁词人丽句。〉  

【犯虏将逃作诗】  

客子倦艰辛。夜出小平津。马色迷关吏。鸡鸣起戍人。露鲜花敛影。月照宝刀新。问我将何去。北海就孙宾。（○文苑英华二百八十九作颜之推从周入齐夜渡砥柱。《诗纪》九十四。）  

僧正惠偘〈《诗纪》云。梁词人丽句。〉  

【咏独杵捣衣诗】  

非是无人助。意欲自鸣砧。照月敛孤影。乘风送迥音。言捣双丝练。似奏一弦琴。令君闻独杵。知妾有专心。（○古诗类苑百十八。《诗纪》九十四。）  

【闻侯方儿来寇诗】  

羊皮赎去士。马革敛还尸。天下方无事。孝廉非哭时。（○古诗类苑八十九。《诗纪》九十四。）  

释法云  

【三洲歌】  

三洲断江口。水从窈窕河旁流。啼将别共来。长相思。（○《乐府诗集》四十八。）  

三洲断江口。水从窈窕河旁流。欢将乐共来。长相思。（○同上）  

◎仙道  

桓法闿  

【初入山作诗】  

〖华阳隐居真责帖曰：元帝在藩。送碑入山。今犹在朱阳馆东。又有南平王萧伟所造清远之馆。即弘景弟子桓清远所居。其桓师名法闿。初入山作《诗》曰：〗  

寒谷夜将晨。置赏复寻真。方坛垂密叶。澈水渡朱鳞。杏林虽伏兽。芝田讵俟人。丹成方转石。炉变欲销银。当知胜地远。於此绝嚣尘。（○茅山志二十一。金薤记。《诗纪》九十四。）  

周子良  

【五仙诗五首】  

〖周氏冥通记曰：玄人周子良。字元苏。茅山陶隐居之弟子也。天监十四年乙未六月十二日。有五人来。乃三更中。上者嵩高真人冯先生。第二即萧闲仙卿张君。第三即中岳仙人洪先生。第四乃保命府丞乐士。第五则华阳之夫司农玉童。丞曰：今者既曲纾真降。愿各为其述一文。真人曰：卿是其明证。可前作答。曰：敢不闻旨。乃令子良襞纸染笔。口授。诗毕。同辟别。徘徊户内而灭。〗  

【保命府丞授诗】  

华景辉琼林。清风散紫霄。仰携高真士。凌空驭绿轺。放彼朱霞馆。造此尘中僚。有缘自然会。不待心翘翘。（○周氏冥通记。《诗纪外集》三。）  

【冯真人授诗】  

太霞郁紫盖。景风飘羽轮。直造尘滓际。万秽浇我身。自非保仙子。安见今日人。过此未申岁。控景朝太真。冥缘虽有契。执德故须勤。（○同上）  

【张仙卿授诗】  

写我萧闲馆。游彼尘喧际。骋景盖飞霄。寻此人间契。周生一保奇。能感玄人辙。无使凌云干。中随严霜折。（○同上）  

【洪先生授诗】  

灵风扇紫霞。景云散丹晖。八素不为迥。九垓何足巍。志业虽右□。习之亦成微。勖此今日事。今阙方共归。（○同上）  

【华阳童授诗】  

悬台凌紫汉。峻阶登绛云。华景飞形烛。七曜亦殊分。写此步尘秽。适彼超世君。勖哉二祀内。无令邪世闻。方为去来会。短辞何用纷。（○同上）  

【彭先生歌】  

〖周氏冥通记曰：丙申年二月七日。梦见定录云。临海烧山中有仙人。游在人门。自号彭先生。实是郑玄字子阴。陆浑仙人也。其人亟乘一刀而歌曰：〗  

太霄何冥冥。灵真时下游。命我嚣涂际。采察云中俦。世路多淫浊。真诚不可搜。促驾还陆岭。人间无与酬金。（○周氏冥通记。）  

吴兴妖神〈《诗纪》作妓童。〉  

【赠谢府君览诗】  

〖《诗纪》云。玉台列置高爽诗中。题云吴兴妖神赠谢府君览。今从彤管集正之。○逯按。玉台此诗以为吴兴妖神之作。次高爽诗后。〗  

玉钗空中堕。金钿色行歇。独泣谢春风。孤夜伤明月。（○玉台新咏十。《御览》七百十八引灵怪。《诗纪》九十四。）  

## 北魏诗卷一  

韩延之  

〈延之。字显宗。南阳堵阳人。仕晋位平西府录事参军。后奔姚兴。明元帝泰常二年入魏。为虎牢镇将。赐爵鲁阳侯。太平真君中卒。〉  

【赠中尉李彪诗】  

贾生谪长沙。董儒诣临江。愧无若人迹。忽寻两贤踪。追昔渠阁游。策驽厕群龙。如何情愿夺。飘然独远从。痛哭去旧国。衔泪届新邦。哀哉无援民。嗷然失侣鸿。彼苍不我闻。千里告志同。（○魏书韩延之传。《诗纪》百八。）  

宗钦  

〈钦。字钦若。金城人。仕沮渠蒙逊为中书郎、世子洗马。太武平凉州。入魏。拜著作郎。太平真君十一年被诛。〉  

【赠高允诗】〖十二章〗  

嵬峨恒岭。滉瀁沧溟。山挺其和。水燿其精。启兹令族。应期诞生。华冠众彦。伟迈群英。  

於穆吾子。含贞藉茂。如彼松竹。陵霜擢秀。味老思冲。玩易体复。戢翼九皋。声溢宇宙。  

我皇龙兴。重离叠映。刚德外彰。柔明内镜。乾象奄气。坤厚山竞。风无殊音。俗无异径。  

经纬曰文。著述曰史。斟酌九流。错综幽旨。帝用詶谘。明发虚拟。广辟四门。披延髦士。  

尔应其求。翰飞东观。口吐琼音。手挥霄翰。弹毫珠零。落纸锦粲。坟无凝割。典无滞泮。  

山降则谦。含柔为信。林崇日渐。明外斯进。有邈夫子。兼兹四慎。弱而难胜。通而不峻。  

南董邈矣。史功不申。固倾佞窦。雄秽美新。迁以陵腐。邕由卓泯。时无逸勒。路盈摧轮。  

尹佚谟周。孔明述鲁。抑扬群致。宪章三五。昂昂高生。纂我遐武。勿谓古今。违规易矩。  

自昔索居。沈沦西藩。风马既殊。标榜莫缘。开通有运。暗遇当年。披衿暂面。定交一言。  

谘疑秘省。访滞京都。水镜叔度。洗吝田苏。望仪神婉。即象心虚。悟言礼乐。探赜诗书。履霜悼迁。抚节感变。嗟我年迈。迅逾激电。进乏由赐。退非回宪。素发掩玄。枯颜落茜。  

文以会友。友由知己。诗以明言。言以通理。盼坎迷流。觌艮暗止。庶尔虬光。回鳞曲水。（○魏书宗钦传。《诗纪》百。又文馆词林百五十八引八、九、十、十一、十二五章。）  

段承根  

〈承根。武威姑臧人。仕魏为著作郎。太平真君十一年。以崔浩撰史事。同被诛。〉  

【赠李宝诗】〖七章〗  

世道衰陵。淳风殆缅。衢交问鼎。路盈访玺狥竞争驰。天机莫践。不有真宰。榛棘谁翦。（魏书作揃。）  

於皇我后。重明袭焕。文以息烦。武以静乱。剖蜯求珍。搜严采干。野无投纶。朝盈逸翰。  

自昔凉季。林焚渊涸。矫矫公子。鳞羽靡托。灵慧虽奋。袄氛未廓。凤戢昆丘。龙潜玄漠。  

数不常扰。艰极则夷。奋翼幽裔。翰飞京师。珥蝉紫闼。伏节方畿。弼我王度。庶绩缉熙。  

自余幽沦。眷参旧契。庶庇馀光。优游卒岁。忻路未淹。离辔已际。顾难分岐。载张载继。  

闻诸交旧。累圣叠曜。淳源虽漓。民怀余劭。思乐哲人。静以镇躁。蔼彼繁音。和此清调。  

询下曰文。辩讦曰明。化由礼治。政以宽成。勉崇仁教。播德简刑。倾首景风。迟闻休声。（○魏书段承根传。《诗纪》百八。）  

游雅  

〈雅。字伯度。小名黄头。广平任人。和平二年卒。赠相州刺史。〉  

【诗】  

〖魏《书》曰：高允重雅才。而雅轻薄允才。允性柔宽。不以为恨。允将婚于邢氏。雅劝允婚于其族。允兴从。雅曰：〗  

人贵河间邢。不胜广平游。人自弃伯度。我自敬黄头。（○魏书游雅传。北史游雅传。）  

北魏孝文帝元宏  

〈宏。献文帝托跋弘长子。皇兴三年。立为皇太子。五年八月。即位。改元三。延兴、承明、太和。太和二十年。改姓元氏。太和二十三年卒。年三十三。谥曰孝文皇帝。有集三十九卷。〉  

【悬瓠方丈竹堂飨侍臣联句诗】  

〖北史曰：兼中书侍郎郑道昭从征沔北。孝文飨臣于县瓠方丈竹堂。道昭与兄懿俱侍坐。乐作酒酣。孝文乃作歌。〗  

白日光天兮无不曜。江左一隅独未照。愿从圣明兮登衡会。万国驰诚混内外。云雷大振兮天门）辟。率土来宾一正历。舜舞干戚兮天下归。文德远被莫不思。皇风一鼓兮九地匝。戴日依天清六合。遵彼汝坟兮昔化贞。未若今日道风明。文王政教兮晖江沼。宁如大化光四表。（宋弁○魏书郑道昭传。北史郑道昭传。《御览》五百七十事类赋歌赋注引《后汉书》。《诗纪》百八。）  

【歌】  

〖后魏略曰：孝文帝南巡至新野。临潭水而见菖蒲花。乃歌曰云云。遂建两菖蒲寺美之。〗  

两菖蒲。新野乐。（○《御览》百六十八。）  

高允  

〈允。字伯恭。渤海蓚人。献文末。授怀州刺史。太和二年。拜镇军大将军。领中秘书事。加光禄大夫。太和十一年卒。年九十八。有集二十一卷。〉  

【罗敷行】  

邑中有好女。姓秦字罗敷。巧笑美回盻。鬓发复凝肤。脚著花文履。耳穿明月珠。头作堕马髻。倒枕象牙梳。姌姌善趋步。袒袒曳长裾。王侯为之顾。驷马自踟蹰。（○《乐府诗集》二十八。《诗纪》百八。）  

【王子乔】  

王少卿。王少卿。超升飞龙翔天庭。遗仪景。云汉酬。光骛电逝忽若浮。骑日月。从列星。跨腾入太。  

廓逾杳冥。寻元气。出天门。穷览有无穷道根。（○《乐府诗集》二十九。《诗纪》百八。）  

【答宗钦诗】〖十三章〗  

〖高允为著作郎。与崔浩同撰史。宗钦赠诗以相规讽。允答之云云。后崔浩竟坐暴扬国恶。与宗钦同被诛。允以太子救得免。〗  

汤汤流汉。蔼蔼南都。载称多士。载燿灵珠。邈矣高族。代记丹图。启基郢）域。振彩凉区。  

吾生倜傥。诞发英风。绍熙前绪。奕世克隆。方圆备体。淑德斯融。望倾群雄。响振华戎。  

响振伊何。金声克著。匡赞西藩。拯厥时务。放志琴书。恬心初素。潜思渊）渟。秀藻云布。  

上天降命。祚钟有代。协燿紫宸。与乾作配。仁迈春阳。功隆覆载。招延隐叟。永贻大赉。  

伊余栎散。才朽质微。遭缘幸会。忝与枢机。窃名华省。厕足丹墀。愧无荧烛。少益天晖。  

明升非谕。信渐难兼。体卑处下。岂曰能谦。进不弘道。潜。既惭朱阙。亦愧闾阎。  

史班称达。杨蔡致深。负荷典策。载蹈於心。四辙同轨。覆车相寻。敬承嘉诲。永佩明箴。  

远思古贤。内寻诸己。仰谢丘明。长揖南史。遐武虽存。高踪难拟。夙兴夕惕。岂获恬止。  

时之圯矣。灵运未通。凤马殊隔。区域异封。有怀西望。路险莫从。王泽远洒。九服来同。  

有昔平吴。二陆称宝。今也克凉。吾生独矫。道映儒林。义为群表。我思与之。均於纻缟。  

仁乏田苏。量非叔度。韩生屡降。林宗仍顾。千载旷游。遘兹一遇。藻咏风流。鄙心已悟。年时迅迈。物我俱逝。任之斯通。拥之则滞。结驷贻尘。屡空亦敝。两闻可守。安有回赐。诗以言志。志以表丹。慨哉刎颈。义已中残。虽曰不敏。请事金兰。尔其励之。无忘岁寒。（○魏书宗钦传。《诗纪》百八。又文馆词林百五十八所引缺末一章。）  

【咏贞妇彭城刘氏诗】〖八章〗  

〖渤海封卓妻刘氏。彭城人。成婚一夕。卓官於京师。以事见法。刘氏在家。忽形梦想。知卓已死。哀泣不止。经旬凶问果至。遂愤叹而终。时人比之秦嘉妻云。高允念其义高而名不著。乃为之《诗》曰：〗  

两仪正位。人伦肇甄。爰制夫妇。统业承先。虽曰异族。气犹自然。生则同室。终契黄泉。  

封生令达。卓为时彦。内协黄中。外兼三变。谁能作配。克应其选。寔有华宗。挺生淑媛。  

京野势殊。山川乖互。乃奉王命。载驰在路。公务既弘。私义获著。因媒致币。遘止一暮。  

率我初冠。眷彼弱笄。形由礼比。情以趣谐。忻愿难常。影迹易乖。悠悠言迈。戚戚长怀。  

时值险屯。横离尘网。伏锧就刑。身分土壤。千里虽遐。应如影响。良嫔洞感。发於梦想。  

仰惟亲命。俯寻嘉好。谁谓会浅。义深情到。毕志守穷。誓不二醮。何以验之。殒身是效。  

人之处世。孰不厚生。心存於义。所重则轻。结愤钟心。甘就幽冥。永捐堂宇。长辞母兄。  

茫茫中野。翳翳孤丘。葛虆蒙。荆棘四周。理苟不昧。神必俱游。异哉贞妇。旷世靡俦。（○魏书《列女传》。《诗纪》百八。）  

刘昶  

〈昶。字休道。宋文帝第九子。封晋熙王。位中书令。废帝立。为徐州刺史。奔魏。孝文以为持节、都督吴越彭楚诸军事、大将军。镇徐州。太和二十一年卒。年六十二。〉  

【断句诗】  

〖南史曰：昶兵败奔魏。弃母妻。惟携妾一人骑马自随。在道慷慨为断句。〗  

白云满鄣来。黄尘暗天起。关山四面绝。故乡几千里。（○南史刘昶传。《诗纪》百八。）  

王肃  

〈肃。字恭懿。琅邪临沂人。仕齐为秘书丞。太和中。奔魏。累迁尚书令、扬州刺史。景明二年卒。年三十八。〉  

【悲平城诗】  

悲平城。驱马入云中。阴山常晦雪。荒松无罢风。（○魏书祖莹传。北史祖莹传。《诗纪》百八。）  

彭城王元勰  

〈勰。字彦和。献文帝第六子。太和九年。封始平王。转中书令。改封彭城王。宣武永平元年被杀。〉  

【应制赋铜鞮山松诗】  

〖北史曰：勰从孝文帝幸代都。次于上党之铜鞮山。路傍有大松树十数株。帝赋诗示勰曰：吾作诗虽不七步。亦不言远。汝可作之。比至吾间令就也。勰时去帝十步。且行且作。未至帝所而就。〗  

问松林。松林经几冬。山川何如昔。风云与古同。（○魏书彭城王传。北史献文六王传。《御览》九百五十三引《后魏书》。《诗纪》百八。）  

李谧  

〈谧。字永和。赵郡平棘人。州再举秀才。公府二辟。并不就。延昌四年卒。〉  

【神士赋歌】  

周孔重儒教。庄老贵无为。二途虽如异。一是买声儿。生乎意不惬。死名用何施。可心聊自乐。终不为人移。脱寻余志者。陶然正若斯。（○魏书李谧传。）  

郑道昭  

〈道昭。字僖伯。荥阳开封人。孝文时中书学生。迁秘书郎。拜主文中散。徙员外散骑侍郎、秘书丞、兼中书侍郎。寻正除中书郎。转通直常侍。宣武即位。徙司徒谘议参军。拜国子祭酒。又为司州州都。迁秘书监。出为光州刺史。转青州刺史。复入为秘书。熙平元年卒。〉  

【於莱城东十里与诸门徒登青阳岭太基山上四面及中嵿扫石置仙坛诗】  

寻日爱丘素。嗟月开靖场。东峰青烟寺。西顶白云堂。朱阳台望远。玄灵崖色光。高坛周四岭。中明起前岗。神居杳汉眇。接景拂霓裳。□微三四子。披霞度仙房。潇潇步林石。缭缭歌道章。空谷和鸣磬。风岫吐浮香。冷冷□虚唱。郁郁绕松梁。伊余莅东国。杖节牧齐壃。乘务惜暂暇。游此无事方。依严论孝老。斟泉语经庄。长文听远义。门徒森山行。踌蹰念岁述。幽衿烛扶桑。栖槃时自我。岂云蹈行藏。（○金石补十四。）  

【与道俗□人出莱城东南九里登云峰山论经书诗】  

靖觉镜□津。浮生厌人职。辟志访□游。云峻期登涉。拂衣出州□。缓步入烟域。苔替□迳□。巃<山聚>星路逼。霞□□友。凤驾缘虚Ａ５９。披衿接九贤。合盖高顶极。峥嵘非一□。林峦迭峻巇。双阙承汉开。绝巘虹萦敕。涧岨禽迹迷。窦狭鸟过亟。层穴通月□。飞岫陵地忆。回首盻京关。连州□莱即。还济河渐□。□来尘玉食。藏名隐仙丘。希言养神直。依微姑射踪。□□朱台日。尔时春岭明。松沙若点殖。攀石坐危□。□□栖倾侧。谈对洙<山就>宾。清赏妙无色。图外表三玄。经中精十力。道音动齐泉。义风光韶棘。此会当百龄。斯观宁心识。目海浅毛流。□崖瞥鸿翼。相翔足终身。谁辩瑶与□。万象自云云。焉用挂情忆。槃桓竟何为。云峰聊可息。（○金石补十四。）  

【登云峰山观海岛诗】  

山游悦遥赏。观沧眺白沙。云路沈仙驾。灵章飞玉车。金轩接日彩。紫盖通月华。腾龙蔼星水。翻凤暎烟家。往来风云道。出入朱明霞。雾帐芳宵起。蓬台植汉邪。流精丽旻部。低翠曜天葩。此瞩宁独好。斯见理如麻。秦皇非徒驾。汉武岂空嗟。（○金石补十四。）  

【咏飞仙室诗】  

岩堂隐星霄。遥檐驾云飞。郑公乘日至。道士投霞归。（○金石补十四。）  

阳固  

〈固字敬安。北平无终人。太和中为大将军刘昶法曹参军。累迁尚书侍御史。明帝即位。除尚书考功郎中。京兆王继为司徒。辟为从事中郎。府解。除前军将军。正光四年卒。年五十七。〉  

【刺谗诗】  

〖北史曰：宣武末中尉王显当权。固每直言其过。以此衔固。又有人间之。显因奏固免官。遂阖门自守。作刺谗、疾幸诗二首。〗  

巧佞巧佞。谗言兴兮。营营习习。似青绳兮。以白为黑。在汝口兮。汝非蝮虿。毒何厚兮。巧佞巧佞。一何工矣。伺间伺忿。言必从矣。朋党噂<口沓>。自相同矣。浸润之谮。倾人墉矣。成人之美。君子贵焉。攻人之恶。君子愧焉。汝何人斯。谮毁日繁。予实无罪。何骋汝言。番番缉缉。谗言侧入。君子好谗。如或弗及。天疾谗说。汝其至矣。无妄之祸。行将及矣。泛泛游凫。弗制弗拘。行藏之徒。或智或愚。维余小子。未明兹理。毁与行俱。言与衅起。我其惩矣。我其悔矣。岂求人兮。思恕在己。（○魏书阳尼传附阳固传。北史阳尼传附阳固传。《诗纪》百九。）  

【疾幸诗】  

彼谄谀兮。人之蠹兮。刺促昔粟。罔顾耻辱。以求媚兮。邪干侧入。如恐弗及。以自容兮。志行偏小。好习不道。朝挟其车。夕承其舆。或骑或徒。载奔载趋。或言或笑。曲事亲要。正路不由。邪径是蹈。不识大猷。不知话言。其朋其党。其徒实繁。有诡其行。有佞其音。籧篨戚施。邪媚是钦。既谗且姤。以逞其心。是信是任。乱是以多。其始不慎。末如之何。习习宰嚭。营营无极。梁丘寡智。王鲋浅识。伊戾息夫。异世同力。江充赵高。甘言似直。竖刁上官。擅生羽翼。乃如之人。僣爽其德。岂徒丧邦。又亦覆国。嗟尔中下。其亲其昵。不谓其非。不觉其失。好之有年。宠之有日。我思古人。心焉若疾。百凡君子。宜其慎矣。覆车其鉴。近可信矣。言既备矣。事既至矣。反是不思。维尘及矣。（○同上）  

北魏孝明帝元诩  

〈诩。宣武帝第二子。延昌元年立为皇太子。四年正月即位。改元五。熙平、神龟、正光、孝昌、武泰。在位十三年。武泰元年卒。年十九。谥曰孝明皇帝。〉  

【幸华林园宴群臣於都亭曲水赋七言诗】  

化光造物含气贞。恭己无为赖兹英。（帝○魏书宣武灵皇后传。北史宣武灵皇后传。《御览》百四十。）  

北魏孝庄帝元子攸  

〈子攸。彭城王勰第三子。明帝时。封武城县公。进封长乐王。明帝崩。尔朱荣立之为帝。改元永安。三年。为尔朱兆所弑。年二十四。谥曰孝庄皇帝。〉  

【临终诗】  

〖伽蓝记曰：庄帝既诛尔朱荣。右仆射尔朱世隆至高都。立长广王晔为主。遣颍川王尔朱兆举兵向京师。大军失利。遂执帝还晋阳。缢於三级寺。帝临崩作《诗》曰：〗  

权去生道促。忧来死路长。怀恨出国门。含悲入鬼乡。隧门一时闭。幽庭岂复光。思鸟吟青松。哀风吹白杨。昔来闻死苦。何言身自当。（○洛阳伽蓝记一。《诗纪》百八。）  

北魏节闵帝元恭  

〈恭。字修业。广陵惠王羽之子。正始中。袭爵。位给事黄门侍郎。庄帝崩。尔朱世隆等举帝即位。改元普泰。二年。为高欢所杀。年二十。〉  

【诗】  

朱门久可患。紫极非情玩。颠覆立可待。一年三易换。时运正如此。惟有修真观。（○魏书前废帝纪。北史节闵皇帝纪。《诗纪》百八。）  

【联句诗】  

〖北史曰：普泰二年正月乙酉。中书舍人元翙献酒肴。帝因与元翌及孝通等兼奏弦管。命翙吹笛。帝亦亲和之。因使元翌等嘲。以酒为韵。孝通曰云云。帝曰：卿所谓寿。岂容徒然。便命酌酒赐孝通。仍命更嘲。不得中绝。孝通即竖忠为韵。翙曰云云。〗  

既逢尧舜君。愿上万年寿。平生好玄默。惭为万国首。  

圣主临万机。享世永无穷。岂唯被丰草。方亦及昆虫。朝贤既济济。野苗又芃芃。君臣体鱼水。书轨一华戎。微臣信庆渥。何以答华嵩。（孝通○北史薛辩传附孝通传。《诗纪》百八。）  

崔鸿  

〈鸿。字彦鸾。历为彭城王国左常侍、尚书虞曹郎中、给事中兼祠部郎、镇南行台长史、三公郎中、员外散骑常侍、中散大夫、司徒长史。正光初。撰高祖世宗起居注。孝昌初。拜给事黄门侍郎。加散骑常侍、齐州大中正。寻卒。有《十六国春秋》一百二卷。〉  

【咏宝剑诗】  

宝剑出昆吾。龟龙夹采珠。五精初献术。千户竟论都。匣气冲牛斗。山形转鹿卢。欲知天下贵。持此问风胡。（○《御览》三百四十四作梁崔鸿。）  

冯元兴  

〈元兴。字子盛。东魏郡肥乡人。仕为殿中郎。迁侍读。普泰初为光禄大夫。领中书舍人。出除东郡太守卒。〉  

【浮萍诗】  

〖北史曰：元兴世寒。因元乂之势。托其交道。相为引用。乂既赐死。兴亦被废。乃为浮萍诗以自喻。〗  

有草生碧池。无根绿水上。脆弱恶风波。危微苦惊浪。（○魏书本传。北史本传。《诗纪》百八。）  

## 北魏诗卷二  

萧综  

〈综。字世谦。梁武帝第二子。封豫章王。普通四年为南兖州刺史。镇彭城。奔魏。历司徒太尉。尚寿阳公主。魏建义二年卒。〉  

【听钟鸣】  

〖伽蓝记曰：洛阳城东建阳里有台。高三丈。上作二精舍。有钟。撞之。闻五十里。太后移在宫内。置凝闲堂。初。梁豫昌王萧综闻此钟声。遂告听钟歌三首行於世。〗  

历历听钟鸣。当知在帝城。西树隐落月。东窗见晓星。雾露朏朏未分明。乌啼哑哑已流声。惊客思。动客情。客思郁纵横。翩翩孤雁何所栖。依依别鹤半夜啼。今岁行已暮。雨雪向凄凄。飞蓬旦夕起。杨柳尚翻低。气郁结。涕滂沱。愁思无所托。强作听钟歌。（○《类聚》三十。文苑英华三百三十四。《诗纪》百八。）  

【悲落叶】  

悲落叶。联翩下重叠。重叠落且飞。从横去不归。长枝交荫昔何密。黄鸟关关动相失。夕蕊杂凝露。朝花翻乱日。乱春日。起春风。春风春日此时同。一霜两霜犹可当。五晨六旦已飒黄。乍逐惊风举。高下任飘飏。悲落叶。落叶何时还。夙昔共根本。无复一相关。各随灰土去。高枝难重攀。（○《类聚》八十八。《诗纪》百八。）  

崔巨伦  

〈巨伦。字孝宗。博陵安平人。以世宗挽郎。除冀州镇北府墨曹参军、太尉记室参军。庄帝三年卒。〉  

【五月五日诗】  

〖魏《书》曰：叔楷为殷州。巨伦在州陷贼。敛恤亡存。为贼所义。葛荣闻其名。欲用为黄门侍郎。巨伦心恶之。五月五日。集会官僚。令巨伦赋诗。巨伦乃曰：〗  

五月五日时。天气已大热。狗便呀欲死。牛复吐出舌。（○魏书崔辩传附巨伦传。）  

董绍  

〈绍。字兴远。新蔡鲷阳人。起家四门博士。累迁洛阳刺史。尔朱天光以为行台从事。贺拔岳请为开府谘议参军。孝武西迁。除御史中丞。〉  

【高平牧马诗】  

〖北史曰：绍为贺拔岳谘议参军。岳携绍於高平牧马。绍悲而赋《诗》曰：〗  

走马山之阿。马渴饮黄河。宁谓胡关下。复闻楚客歌。（○北史董绍传。《诗纪》百八。）  

卢元明  

〈元明。字幼章。范阳涿人。永安初。兼尚书令。孝武登阼。迁尚书右丞。转散骑常侍。有集十七卷。〉  

【晦日泛舟应诏诗】  

轻灰吹上管。落蓂飘下蒂。迟迟春色华。晼晼年光丽。（○《类聚》四。《初学记》四。古今岁时杂咏九。《御览》三十。文苑英华百七十二。岁时广记十三。《诗纪》百九。）  

【梦友人王由赋别诗】  

自兹一去后。市朝不复游。（○魏书卢元明传。）  

李骞  

〈骞。字希义。赵郡平棘人。位散骑常侍、尚书左丞。使梁。坐事免。后除黄门侍郎。死於晋阳。〉  

【赠亲友】  

〖北史曰：骞为尚书左丞。坐免。论者以为非罪。骞尝赠亲友卢元明、魏收诗。盖失职之志云。〗  

幽栖多暇日。总驾萃荒坰。南瞻带宫雉。北睇拒畦瀛。流水时将末。悬炭渐云轻。寒风率已厉。秋水寂无声。层阴蔽长野。冻雨暗穷汀。侣浴浮还没。孤飞息且惊。三褫俄终岁。一丸曾未营。闲居同洛涘。归身款武城。稍旅原思藋。坐梦尹勤荆。监河爱斗水。苏子惜馀明。益州达友趣。廷尉辩交情。岂若忻蓬荜。收志偶沈冥。（《诗纪》云。悬炭事见《淮南子》。亦古候气之法。说林。悬羽与炭而知燥湿之气。○魏书李骞传。《诗纪》百九。又北史李顺传附骞传引明、情二韵。）  

【赠明少遐诗】  

酉阳杂俎曰：梁遣黄门侍郎明少遐、兼通直散骑常侍贺文发。宴魏使李骞、崔劼。温凉毕。少遐咏骞赠其《诗》曰云云。依依然可想。骞曰：未若灯花寒不结。最拊时事。少遐报诗中有此语。  

萧萧（一作肃。）风帘举。（○酉阳杂俎十二。）  

祖莹  

〈莹。字元珍。范阳遒人。孝文时。拜太学博士。累迁国子祭酒。领给事黄门郎。孝武登阼。封文安县子。天平初。以功迁仪同三司。进爵为伯。卒。〉  

【悲彭城】  

〖北史曰：尚书令王肃於省中咏悲平城诗。彭城王勰甚嗟其美。欲使更咏。乃失语云。公可更为诵悲鼓城诗。肃戏勰云。何意呼悲平城为彭城也。勰有惭色。莹在座。即云。悲彭城。王公自未见。肃云。可为诵之。莹应声为之。肃甚嗟赏。勰亦大悦。〗  

悲彭城。楚歌四面起。尸积石梁亭。血流睢水里。（○魏书祖莹传。北史祖莹传。《诗纪》百八。）  

鹿悆  

〈悆。字永吉。济阴乘氏人。初为真定公元子直国中尉。累迁金紫光禄大夫、兼尚书右仆射。天平中。除梁州刺史。为反者郑荣业执送关中。〉  

【讽真定公诗二首】  

〖北史曰：悆为真定公元子直国中尉。恒劝以忠廉之节。尝赋五言诗云云。子直少有令闻。悆欲善其终。故以讽焉。峄山万丈树。雕镂作琵琶。由此材高远。弦响蔼中华。（○魏书鹿悆传。北史鹿悆传。《诗纪》百八。）〗  

援琴起何调。幽兰与白雪。丝管韵未成。莫使弦响绝。（○同上）  

李谐  

〈谐。字虔和。顿丘人。受父前爵彭城侯。自太尉参军历尚书郎、北海王颢抚军司马。入为中书侍郎。加辅国将军、相州大中正、光禄大夫。除金紫光禄大夫。元颢入洛。以为给事黄门侍郎。孝静初。徵为魏尹。兼散骑常侍。为聘使主。至石头。转秘书监。武定二年卒。年四十九。有录行於世。〉  

【释奠诗】  

沛泽南朝。峒山北面。帝曰师氏。陈牲委奠。神具醉止。薄言嘉宴。（○《初学记》十四。）  

【江浦赋诗】  

〖谈薮曰：李谐。彭城王嶷之孙。尚书平之子。俊爽有才辩。为黄门侍郎。除散骑常侍。为聘梁使。事毕。江浦赋《诗》曰：〗  

帝献二仪合。黄华千里清。边笳城上响。寒月浦中明。（○《太平广记》百七十三。）  

常景  

〈景。字永昌。河内温人。孝文时为门下录事。累迁车骑将军、右光禄大夫、秘书监。曾拟刘琨作扶风歌十五首。永安二年。除中军将军、正黄门。永熙二年。监议事。武定八年卒。〉  

【赞四君诗四首】  

〖北史曰：景淹滞门下。积岁不至显官。以蜀司马相如、玉褒、严君平、扬子云皆有高才而无重位。乃托意以赞之。〗  

长卿有艳才。直至不群性。郁若春烟举。皎如秋月映。游梁虽好仁。仕汉常称病。清贞非我事。穷达委天命。（○右司马相如○魏书常爽传附景传。《诗纪》百八。）  

王子挺秀质。逸气干青云。明珠既绝俗。白鹄信惊群。才世苟不合。遇否途自分。空枉碧鸡命。徒献金马文。（○右王褒○同上）  

严君情沈静。立志明霜雪。味道综微言。端蓍演妙说。才屈罗仲口。位结李强舌。素尚迈金贞。清标陵玉彻。（《初学记》作澈。○右严君平○同上）  

蜀江导清流。扬子挹馀休。含光绝后彦。覃思邈前修。世轻久不赏。玄谈物无求。当途谢权宠。置酒得闲游。（○右扬雄○同上）  

褚緭  

【戏为诗】  

〖南史曰：褚緭在魏。魏人欲用之。魏元会。緭戏为《诗》曰：〗  

帽上著笼冠。袴上著朱衣。不知是今是。不知非昔非。（○南史陈伯之传。）  

温子昇  

〈子昇。字鹏举。冤句人。宣武时为广阳王渊客。熙平初。补御史。历朝请、李神俊荆州录事参军。建义初为南主客郎中。元颢入洛。以为中书舍人。孝庄还宫。复为舍人。迁散骑常侍、中军大将军。齐文襄引为大将军谘议参军。见疑。下晋阳狱。饿死。有集三十九卷。〉  

【白鼻騧】  

少年多好事。揽辔向西都。相逢狭斜路。驻马诣当垆。（○《乐府诗集》二十五。《诗纪》百九。）  

【结袜子】  

谁能访故剑。会自逐前鱼。裁纫终委箧。织素空有馀。（○《乐府诗集》七十四。《诗纪》百九。）  

【安定侯曲】  

封疆在上地。钟鼓自相和。美人当窗舞。妖姬掩扇歌。（○《乐府诗集》七十四。《诗纪》百九。）  

【炖煌乐】  

客从远方来。相随歌且笑。自有炖煌乐。不减安陵调。（○《乐府诗集》七十八。《诗纪》百九。）  

【凉州乐歌二首】  

远游武威郡。遥望姑臧城。车马相交错。歌吹日纵横。（○《初学记》八。《诗纪》百九。）  

路出玉门关。城接龙城坂。但事弦歌乐。谁道山川远。（○同上）  

【捣衣诗】  

长安城中秋夜长。佳人锦石捣流黄。香杵纹砧知近远。传声递响何凄凉。七夕长河烂。中秋明月光。蠮螉塞边绝候雁。鸳鸯楼上望天狼。（○《诗纪》百九。）  

【从驾幸金墉城诗】  

兹城实佳丽。飞甍自相并。胶葛拥行风。岧峣閟流景。御沟属清洛。驰道通丹屏。湛淡水成文。参差树交影。长门久已闭。离宫一何静。细草缘玉阶。高枝荫桐井。微微夕渚暗。肃肃暮风冷。神行扬翠旗。天临肃清警。伊臣从下列。逢恩信多幸。康衢虽已泰。弱力将安骋。（○《初学记》二十四。《诗纪》百九。）  

【春日临池诗】  

光风动春树。丹霞起暮阴。嵯峨映连璧。飘飖下散金。徒自临濠渚。空复抚鸣琴。莫知流水曲。谁辩游鱼心。（○《类聚》九。文苑英华百六十五。《诗纪》百九。）  

【咏花蝶诗】  

素蝶向林飞。红花逐风散。花蝶俱不息。红素还相乱。芬芬共袭予。葳蕤从可玩。不慰行客心。遽动离居叹。（○文苑英华三百二十九。《诗纪》百九。）  

【相国清河王挽歌】  

高门讵改辙。曲沼尚馀波。何言吹楼下。翻成薤露歌。（○《初学记》十四。《诗纪》百九。）  

胡叟  

〈叟。字伦许。安定临泾人。以姚氏将衰。遂入长安观风化。后入沮渠牧犍。不得志。乃归魏。赐爵复始男。好属文。善典雅之辞。工鄙俗之句。〉  

【示程伯达诗】  

〖北史本传曰：叟入沮渠牧犍。牧犍遇之不重。叟乃为诗。示所知广平程伯达。其略曰：〗  

群犬吠新客。佞暗排疏宾。直途既已塞。曲路非所遵。望卫惋祝鮀。盻楚悼灵均。何用宣忧怀。托翰寄辅仁。（○魏书胡叟传。北史胡叟传。《诗纪》百八。）  

济阴王元晖业  

〈晖业位司空、太尉。加特进。领中书监。录尚书事。北齐初。为文宣所杀。〉  

【感遇诗】  

〖北史曰：晖业在魏。以时运渐谢。不复图全。唯事饮啗。尝赋《诗》曰：〗  

昔居王道泰。济济当群英。今逢世路阻。狐兔郁纵横。（○魏书济阴王传。北《齐书》元晖业传。北史济阴王传。《诗纪》百八。）  

中山王元熙  

〈熙。字子真。累迁光禄勋、湘州刺史。为元乂所杀。〉  

【绝命诗二首】  

义实动君子。主辱死忠臣。何以明是节。将解七尺身。（右示寮吏○魏书中山王熙传。北史景穆十二王传。《诗纪》百八。）  

平生方寸心。殷勤属知己。从今一销化。悲伤无极已。（右别知友○同上）  

高孝纬  

【空城雀】  

百雉何寥廓。四面风云上。纨素久为尘。池台尚可仰。啾啾雀噪城。郁郁无欢赏。日暮萦心曲。横琴聊自奖。（○《乐府诗集》六十八。《诗纪》百九。）  

王容  

【大堤女】  

宝髻耀明珰。香罗鸣玉佩。大堤诸女儿。一一皆春态。入花花不见。穿柳柳阴碎。东风拂面来。由来亦相爱。（○古诗类苑九十三。《诗纪》百九。）  

王德  

【春词】  

春花绮绣色。春鸟弦歌声。春风复荡漾。春女亦多情。爱将莺作友。怜傍锦为屏。回头语夫婿。莫负艳阳征。（○古诗类苑四。《诗纪》百九。）  

周南  

【晚妆诗】  

青楼谁家女。当窗启明月。拂黛双蛾飞。调脂艳桃发。舞罢鸾自羞。妆成泪仍滑。愿托嫦娥影。寻郎纵燕越。（○古诗类苑九十三。《诗纪》百九。）  

祖叔辨  

【千里思】  

细君辞汉宇。王嫱即虏衢。寂寂人迳阻。迢迢天路殊。忧来似悬旆。泪下若连珠。无因上林雁。但见边城芜。（○《乐府诗集》六十九。《诗纪》百九。）  

袁曜  

【释奠诗】  

南庠贵齿。东学尚亲。卑躬下问。降礼师臣。圆冠济济。方领恂恂。肄业既终。舍奠爰始。韶音递奏。笙镛间起。茨夏愔愔。晬容亹亹。德奢并惭。陈信焉耻。（○《初学记》十四。《诗纪》百九。）  

张斐裳  

【五言诗】  

异林花共色。别树鸟同声。（○洛阳伽蓝记四。）  

宋道玙  

〈道玙初以才学被召。与秘书丞孙惠蔚典校群书。复自太学博士转京兆王瑜法曹参军。〉  

【赠张始均诗】  

〖魏《书》曰：道玙又曾赠著作佐郎张始均诗。其末章云云。道玙既不免难。始均亦遇世祸。时咸怪之。〗  

子深怀璧忧。余有当门病。（○魏书宋翻传附道玙传。）  

文明太后冯氏  

〈后长乐信都人。文成践极。以贵人立为皇后。〉  

【青台歌】  

青台雀。青台雀。缘山采花额颈著。（○《御览》百七十八。）  

谢氏  

【赠王肃诗】  

〖伽蓝记曰：洛阳城南正觉寺。尚书令王肃所立也。肃在江南。娶谢氏女。及至京师。复尚公主。其后谢氏为尼来奔。作诗赠肃。公主亦代肃赠谢。肃闻之甚恨。遂造正觉寺以憩之。〗  

本为箔上蚕。今作机上丝。得络逐胜去。颇忆纆绵时。（○洛阳伽蓝记三。《诗纪》百九。）  

陈留长公主  

【代答诗】  

针是贯绅物。目中常纟任丝。得帛缝新去。何能衲故时。（○洛阳伽蓝记三。《诗纪》百九。）  

## 北魏诗卷三  

【杂歌谣辞】  

【咸阳宫人为咸阳王禧歌】  

〖魏《书》曰：高祖崩。禧受遗辅政。性憍奢。贪淫财色。姬妾数十。意尚不已。昧求货贿。奴婢千数。田业盐铁遍於远近。世宗览政。禧意不安。遂谋反。禧被擒获。送华林都亭。世宗亲问事源。遂赐死私第。其宫人歌曰云云。其歌遂流至江表。北人在南者。虽富贵。弦管奏之。莫不洒泣。〗  

可怜咸阳王。奈何作事误。金床玉几不能眠。夜踏霜与露。洛水湛湛弥岸长。行人那得渡。（○魏书咸阳王禧传。北史咸阳王禧传。《乐府诗集》八十六。《诗纪》百九并作咸阳王歌。又《御览》七百十引误、露二韵。）  

【河北民为裴侠歌】  

〖北史曰：裴侠。大统中为河北郡守。躬履俭素。爱民如子。郡旧有渔猎夫三十人以供郡守。侠悉罢之。又有丁三十人供郡守役。侠亦不私。并收庸为市官马。岁时既积。马遂成群。去职之日。一无所取。民歌之云。〗  

肥鲜不食。丁庸不取。裴公贞惠。为世规矩。（○《周书》裴侠传。北史裴侠传。《乐府诗集》八十六作裴公歌。《御览》二百六十二。《诗纪》百九作裴公歌。）  

【时人为上高里歌】  

〖洛阳伽蓝记曰：迁京之始。朝士住其中。迭相讥刺。竟皆去之。惟有造瓦者止其内。京师瓦器出焉。世人歌曰：〗  

洛阳城北上高里。殷之顽民昔所止。今日百姓造瓮子。人皆弃去住者耻。（○洛阳伽蓝记五。）  

【湘川渔者歌】  

〖《水经注》曰：衡山东南二面。临映湘川。自长沙至此。江湘七百里。中有九背。故渔者歌曰：〗  

帆随湘转。望衡九面。（○水经湘水注。）  

【赵郡为李曾谣】  

〖北史曰：李曾。道武时。为赵郡太守。令行禁止。并州丁零数为山东害。曾能得百姓死力。不敢入境。贼於常山界得一死鹿。贼长谓赵郡地也。责之。还令送鹿故处。其见惮如此。郡人为之谣曰：〗  

诈作赵郡鹿。犹胜常山粟。（○魏书李孝伯传。北史李孝伯传。《乐府诗集》八十七。《诗纪》百九作赵郡谣。）  

【河东民为元淑谣】  

〖北史曰：淑。字买仁。弯弓三百斤。善骑射。孝文时为河东太守。河东俗多商贾。罕事农桑。淑下车劝课。躬往教示。二年间家给人足。为之谣曰：〗  

泰州河东。杼柚代舂。元公至止。田畴始理。（○北史常山王遵传附淑传。《诗纪》百九作河东谣。）  

【宣武孝明时谣】  

〖北史曰：孝武帝永熙三年遇酖而崩。初宣武孝明间谣云云。识者以为索谓魏本索发。焦梨狗子指宇文泰。泰小字黑獭也。〗  

狐非狐。貉非貉。焦梨狗子齿断索。（○北史魏孝明帝纪。《乐府诗集》八十九。《诗纪》百九。）  

【孝明时洛下谣】  

〖北史曰：永熙二年。窦泰破尔朱荣。神武入洛。尔朱仲部下有都督张子期自滑台归命。神武斩之。斛斯椿由是不安。乃与南阳王宝炬等构神武於魏帝。故魏帝心贰於贺拔岳。初。孝明之时。洛下以两拔相击。谣言云云。好事者以二拔谓拓拔、贺拔、言俱将衰之兆。〗  

铜拔打铁拔。元家世将末。（○北《齐书》神武纪上。北史神武纪。《诗纪》百九作二拔谣。）  

【清河民为宋世良谣】  

〖北史曰：后魏宋世良。孝庄时为清河太守。才识闲明。尤善政术。郡东南有曲堤。成公一姓阻而居之。群盗多萃於此。人为之语云云。世良施八条之制。盗奔他境。人又谣云云。〗  

宁度东吴会稽。不历成公曲堤。（○北史宋隐传附宋世良传。《乐府诗集》八十七作曲堤谣。《御览》四百九十九。《诗纪》百九作曲堤谣。）  

曲堤虽险贼何益。但有宋公自屏迹。（○北史宋隐传附宋世良传。《乐府诗集》八十七作曲堤谣。《御览》二百六十二。《诗纪》百九作曲堤谣。）  

【洛中童谣二首】  

〖北史曰：尔朱彦伯。节闵帝时封博陵郡王。位侍中。及张劝等掩袭尔朱世隆。神武执彦伯。与世隆同斩於阊阖门外。悬首於斛斯椿门树。先是洛中谣云云。至是并验。〗  

三月末。四月初。杨灰簸土觅真珠。（○魏书尔朱颜伯传。北史尔朱彦伯传。《御览》八百二。事类赋珠赋注。《诗纪》百九。）  

头去项。脚根齐。驱上树。不须梯。（○魏书尔朱颜伯传。北史尔朱彦伯传。《诗纪》百九。）  

【西魏时童谣】  

〖史通曰：魏本索头。故当时有童谣曰云云。诸如此类。难可弃遗。而周史以为其事非雅。略而不载。赖君懋编录。故得权闻於后。〗  

獾獾头团圞。河中狗子破尔苑。（○史通言语篇。）  

【东魏童谣】  

〖魏纪曰：孝武帝既入关。渤海王高欢议立清河王子善见。以奉明帝之后。是为孝静皇帝。迁都於邺。为东魏。自是军国政务皆归相府。先是童谣云云。按青雀子谓静帝。实清河王之世子。鹦鹉谓齐神武。即高欢也。后竟为齐所灭。〗  

可怜青雀子。飞来邺城里。羽翮垂欲成。化作鹦鹉子。（○《乐府诗集》八十九。北《齐书》神武纪下。《诗纪》百九。）  

【东魏武定末童谣】  

〖北《齐书》曰：武定五年。神武崩。七月戊戌。魏帝诏以文襄为渤海王。辛卯。王遇盗而殂。时年二十九。葬于峻成陵。齐受禅。追谥为文襄皇帝。庙号世宗。时有童谣曰云云。识者以为王将殂之兆也。〗  

百尺高竿摧折。水底燃灯灯灭。（○北《齐书》文襄纪。隋书五行志上。《诗纪》百十一。）  

【祖珽引魏世谣】  

〖北《齐书》曰：河间王孝琬骄矜自负。河南王之死。诸王在宫莫敢举声。唯孝琬大哭而出。和士开与祖珽谮之。初魏世谣言云云。珽以说曰：河南、河北。河间也。金鸡鸣。孝琬将建金鸡而大赦。帝颇惑之。〗  

河南种谷河北生。白杨树头金鸡鸣。（○北《齐书》河间王孝琬传。）  

【柳楷引谣】  

〖北史曰：时山东、关西寇贼充斥。王师屡北。人情沮丧。萧宝夤自以出师累年。糜费尤广。一旦覆败。虑见猜责。内不自安。朝廷颇亦疑阻。及遣御史中尉郦道元为关中大使。宝夤谓密欲取己。将有异图。问河东柳楷。楷曰：大王齐明帝子。天下所属。今日之举。实允人望。且谣言云云。武王有乱臣十人。乱者理也。大王将理关中。何所疑虑。道元行达阴盘驿。宝夤密遣其将《郭子》恢等攻杀之。〗  

鸾生十子九子<歹叚>。一子不<歹叚>关中乱。（○《北史萧宝夤传》。《御览》九百十六。）  

【诘汾力微谚】  

〖北史曰：北魏圣武皇帝讳诘汾。尝田於山泽。欻见辎軿自天而下。既至。见美妇人自称天女。受命相偶。旦日请还。斯年复会於此。言终而别。及期。帝至先田处。果见天女。以所生男授帝曰：此君之子也。当世为帝王。即始祖神元皇帝也。故时人谚曰：〗  

诘汾皇帝无妇家。力微皇帝无舅家。（神元讳力微。○魏书圣武皇帝纪。北史魏本纪。《御览》百一。《诗纪》百九作诘汾歌。）  

【广平百姓为李波小妹语】  

〖魏《书》曰：广平人李波。宗族强盛。残掠生民。公私咸患。百姓为之语云云。刺史李安世设方略诱波等杀之。州内肃然。〗  

李波小妹字雍容。褰裙逐马如卷蓬。左射右射必叠双。妇女尚如此。男子那可逢。（○魏书李安世传。北史李孝伯传附安世传。《御览》四百九十五。《诗纪》百九作李波小妹歌。）  

【时人为李崇元融语】  

〖魏《书》曰：宣武灵皇后幸左藏。王公嫔主已下从者百馀人。皆令任力负布绢。即以赐之。多者过二百馀匹。少者百馀匹。唯长乐公主手持绢二十匹而出。示不异众而无劳也。世称其廉。仪同、陈留公李崇。章武王融。并以所负过多。颠仆於地。崇乃伤腰。融至损脚。时人为之语曰：〗  

陈留章武。伤腰折股。贪人败类。秽我明主。（○魏书宣武灵皇后传。北史李崇传。《御览》四百九十五、八百十七。）  

【时人为安丰中山济南三王语】  

〖魏《书》曰：济南王彧少与从兄安丰王延明、中山王熙并以宗室博古文学齐名。尚书郎范阳卢道将谓吏部清河崔休曰：三人才学虽无优劣。然安丰少於造次。中山皂白太多。未若济南风流况雅。时人为之语曰：〗  

三王楚楚尽琳琅。未若济南备圆方。（○魏书临淮王谭传附彧传。北史临淮王谭传附或传。《御览》四百九十五。《诗纪》百九作三王歌。）  

【时人为祖莹袁翻语】  

〖魏《书》曰：祖莹。范阳遒人也。与陈郡袁翻齐名秀出。时人为之语曰：〗  

京师楚楚。袁与祖。洛阳翩翩。祖与袁。（○魏书祖莹传。北史祖莹传。《御览》四百九十五引《后魏书》。《诗纪》百九作袁祖谣。）  

【同门生为李谧语】  

〖北史曰：李谧少好学。周览百氏。初师事小学博士孔璠。数年后。璠还就谧请业。同门生为之语曰：〗  

青成蓝。蓝谢青。师何常。在明经。（○魏书李谧传。北史李谧传。《御览》四百九十五、五百四。《诗纪》百九作李谧歌。）  

【时人为元颐元钦语】  

〖魏《书》曰：安寿袭爵。高祖赐名颐。颐弟衍。衍弟钦。字思若。少好学。有令誉。时人语曰：〗  

皇宗略略。寿安思若。（○魏书阳平王传。北史阳平王传。○逯按。上言安寿。此言寿安。当有一误。）  

【时人为王嶷语】  

〖魏《书》曰：时南州多事。文奏盈几。讼者填门。嶷性儒缓。委随不断。终日在坐昏睡而已。李、邓宗庆等号为明察。勤理时务。而二人终见诛戮。馀十数人。或黜或免。唯嶷卒得自保。时人为之语曰：〗  

实痴实昏。终得保存。（○魏书王嶷传。）  

【百姓为公孙轨语】  

〖魏《书》曰：初世祖将北征。发民驴以运粮。使轨部诣雍州。轨令驴主皆加绢一匹乃与受之。百姓为之语曰云云。众共嗤之。坐徵还。〗  

驴无强弱。辅脊自壮。（○魏书公孙轨传。北史公孙表传附轨传。《御览》八百十七、九百一。）  

【时人为王遵业王延明语】  

〖魏《书》曰：王遵业与崔光、安封王延明等参定服章。及光为肃宗讲孝经。遵业预讲。延明录义。并应诏作释奠侍宴诗。时人语曰：〗  

英英济济。王家兄弟。（○魏书王遵业传。）  

【桑乾乡里为房景伯语】  

〖魏《书》曰：房景伯生於桑乾。涉猎经史。诸弟宗之。及弟妓亡。疏食终丧。期不内御。其次弟景先亡。其幼弟景远期年哭临。亦不内寝。乡里为之语曰：〗  

有义有礼。房家兄弟。（○魏书房景伯传。北史房景伯传。）  

【时人为崔楷语】  

〖魏《书》曰：楷性严烈。能摧挫豪强。故时人语曰：〗  

莫犭廌獬。付崔楷。（○魏书崔楷传。北史崔辩传附楷传。）  

【李彪引谚】  

〖魏《书》曰：世宗践阼。因论求复旧职。修史官之事。乃表曰：史官叙录。未充其盛。美随日落。善因月稀。故谚曰云云。今乞以静处。以终前志。〗  

一日不书。百事荒芜。（○魏书李彪传。北史李彪传。）  

【邢峦引俗谚】  

〖魏《书》曰：邢峦表曰：俗谚云云。臣虽不武。忝备征将。前宜可否。颇实知之。臣既谓难。何容强遣。〗  

耕则问田奴。绢则问织婢。（○魏书邢峦传。）  

【高谦之引谚】  

〖魏《书》曰：高谦之上疏曰：谚云云。此言虽小。可以喻大。〗  

迷而知反。得道未还。（○魏书高崇传附之谦之传。）  

【贼为杨津语】  

〖魏《书》曰：杨津。孝昌初以本官行定州事。时薛修礼、杜洛周残掠州境。津修理战具。更营雉堞。又於城中广作地道。潜兵涌出。置炉铸铁。持以灌贼。贼遂语曰：〗  

不畏利槊坚城。惟畏杨公铁星。（○魏书杨播传附杨津传。）  

【相府为裴汉语】  

〖周《书》曰：裴汉。大统五年。除大丞相府士曹行参军。补墨曹参军。汉善尺牍。尤便簿领。相府为之语曰：〗  

日下粲烂有裴汉。（○《周书》裴汉传。）  

【杨衒之引语】  

〖洛阳伽蓝记曰：尔朱兆入洛阳。纵兵大掠。时有秀容胡骑数十人入寺淫秽。自此后颇获讥讪。京师语曰：〗  

洛阳男儿急作髻。瑶光寺尼夺作婿。（○洛阳伽蓝记一。）  

【杨衒之引谣语】  

〖洛阳伽蓝记曰：齐士之民。风俗浅薄。虚谈高论。专在荣利。太守初欲入境。皆怀砖叩首以美其意。及其代下还家。  

以砖击之。言其向背。速於反掌。是以京师谣语曰云云。怀砖之义起在於此。〗  

狱中无系囚。舍内无青州。假令家道恶。腹中不怀愁。（○洛阳伽蓝记二。《太平广记》四百九十三。）  

【杨衒之引京师语】  

〖洛阳伽蓝记曰：洛水上南北两岸门巷修整。阊阖填列。别立市於洛水南。号曰四通市。伊洛之鱼。多於此卖。士民须脍。皆诣取之。鱼味甚美。京师语曰：〗  

洛鲤伊鲂。贵於牛羊。（○洛阳伽蓝记三。酉阴杂俎十六。）  

【杨衒之引京师语】  

〖洛阳伽蓝记曰：白马寺奈林蒲萄异於馀处。奈林实重七斤。蒲萄实伟於枣。味并殊美。冠於中京。帝至熟时。常诣取之。宫人得之。转饷亲戚。京师语曰：〗  

白马甜榴。一实直牛。（○洛阳伽蓝记四。酉阳杂俎十六。）  

【杨衒之引游侠语】  

〖洛阳伽蓝记曰：洛阳大市西。有退酤、治觞二里。里内之人多酝酒为业。河东人刘白堕善能酿酒。季夏六月。时暑赫曦。以罂贮酒。曝於日中。经一旬。其酒不动。饮之香美。醉面经月不醒。永熙年中。南青州刺史毛鸿宝赍酒之藩。路逢劫贼。盗饮之即醉。皆被擒获。因此复谓奸酒。游侠语曰：〗  

不畏张弓拔刀。唯畏白堕春醪。（○洛阳伽蓝记四。）  

【杨衒之引秦民语】  

〖洛阳伽蓝记曰：河间王琛有婢朝云。善吹篪。能为团扇歌陇上声。琛为秦州刺史。诸羌外叛。屡讨之不降。琛令朝云假为贫妪。吹篪而乞。诸羌闻之。悉皆流涕。迭相谓曰：何为弃坟井在山谷为寇也。即相率归降。秦民语曰：〗  

快马健儿。不如老妪吹篪。（○洛阳伽蓝记四。《御览》五百八十。）  

【阚骃引语】  

〖十三州志曰：山乘县人俗为伪。好持马鞭行邑。故语曰：〗  

沛国龙穴至山乘。诈托旅使若奔丧。道遇寇抄失资粮。（○《御览》三百五十九。）  

【郦道元引橘洲谚】  

〖《水经注》曰：水又北。迳昭山西。山下有旋泉。深不可测。故言昭潭无底也。湘水又北迳南津城西。西对橘洲。谚曰：〗  

昭潭无底橘洲浮。（○水经湘水注。《御览》六十九。寰宇记百十四。）  

【郦道元引俗谚论清泉河】  

〖《水经注》曰：魏氏土地记曰：清泉河上承桑乾河。东流与潞河合。湿水东入渔阳。所在枝分。故俗谚云云云。盖以高梁微涓浅薄。裁足津通。冯藉涓流。方成川甽。清泉至潞。所在枝分。更为微津。散漫难寻故也。〗  

高梁无上源。清泉无下尾。（○水经湿水注。）  

【郦道元引古语论南北岈】  

〖《水经注》曰：汉水又西。迳南岈、北岈中。上下有二城相对。左右坟陇低昂。互山被阜。古语云云云。诸葛亮表言祁山县出租五百。有民万户。瞩其丘墟。信为殷矣。〗  

南岈北岈。万有馀家。（○水经漾水注。）  

【郦道元引涝滩净滩谚】  

〖《水经注》曰：汉水又东。谓之涝滩。冬则水浅。而下多大石。又东为净滩。夏水急盛。川多湍洑。行旅苦之。故谚曰云云。言二滩阻碍。〗  

冬涝夏净。断官使命。（○水经沔水注。）  

【郦道元引语】  

〖《水经注》曰：绵水自上诸县。咸以灌溉。故语曰：〗  

绵洛为没沃。（○水经江水注。）  

【高允引谚】  

〖魏《书》曰：允上酒训。其词曰：酒之为状。变惑情性。岂止於病。乃损其命。谚亦有云云云。言所益者。止於一味之益。不亦寡乎。言所损者。夭年乱志。夭乱之损。不亦夥乎。〗  

其益如毫。其损如刀。（○魏书高允传。）  

【贾思勰引谚论力耕】  

〖齐民要术曰：自天子以下。至於庶人。四肢不勤。思虑不用。而事治求赡者。未之闻也。不耕不食。安可不自力哉。谚曰云云。是以樊迟请学稼。孔子答曰：不如老农。然则圣贤之智犹有所未达。而况於凡庸者乎。〗  

智如禹汤。不如常耕。（○齐民要术自序。）  

【贾思勰引谚论种谷树木】  

〖齐民要术曰：且天子亲耕。皇后亲蚕。况夫田父而怀窳惰乎。李衡於武陵龙阳泛洲上作宅。种甘橘千树。吴末甘橘成。岁得绢数千疋。樊重欲作器物。先种梓漆。时人嗤之。然积以岁月。皆得其用。此种殖之不可已也。谚曰云云。此之谓也。〗  

一年之计。莫如种谷。十年之计。莫如树木。（○齐民要术自序。）  

【贾思勰引谚论锄地】  

〖齐民要术曰：又锄耨以时。谚曰云云。此之谓也。尧汤旱涝之年。则不敢保。虽然。此乃常式。古人云。耕锄不以水旱息功。必获丰年之收。〗  

锄头三寸泽。（○齐民要术杂说篇。）  

【贾思勰引谚论养牛马】  

〖齐民要术曰：服牛乘马。量其力能。寒温饮饲。适其天性。如不肥充繁息者未之有也。谚曰云云。务在充饱调适而已。〗  

羸牛劣马。寒食下。（○齐民要术养牛马驴骡篇。）  

【贾思勰引河西语】  

〖齐民要术曰：广志曰：东墙色青黑。粒如葵子。似蓬草。十一月熟。出幽、凉、并、乌地。河西语曰云云。魏《书》曰：乌凡地宜东墙。能作白酒。〗  

贷我东墙。亻赏我田粱。（○齐民要术果蓏菜茹篇。）  

【仇儒造妖言】  

〖魏《书》曰：仇儒不乐内徙。亡匿赵郡。推群盗赵准为主。妄造妖言云。〗  

燕东倾。赵当续。欲知其名。淮水不足。（○魏书长孙肥传。）  

【魏孝武帝迁长安时谚】  

〖通鉴曰：梁中大通六年六月。魏丞相欢谋迁都。帝遂下制书。数欢咎恶。欢勒兵南出。秋七月乙丑。魏主亲勒兵十馀万。屯河桥。以斛斯春为前锋。椿请精骑两千。夜渡河。掩其劳弊。帝始然之。黄门侍郎杨宽说帝曰：椿若渡河。万一有功。是灭一高欢。生一高欢矣。帝遂敕春停行。椿欢曰：顷荧惑入南斗。今上信左右间构。不用吾计。岂天道乎。丙午。欢引军渡河。戊申。帝西奔长安。八月。入长安。以雍州廨舍为宫。以泰为大将军、雍州刺史、兼尚书令。军国之政咸取决焉。先是。荧惑入南斗。去而复还。留止六旬。上以谚云云云。乃跣而下殿以禳之。及闻魏主奔。惭曰：虏亦应天象耶。〗  

荧惑入南斗。天子下殿走。（○通鉴梁武帝纪。）  

【杂曲歌辞】  

【阿那环】  

〖北史曰：阿那环。蠕蠕国主也。通典曰：蠕蠕自拓跋初徙云中。即有种落。后魏太武神中强盛。尽有匈奴故地。阿那<王褱>。孝明帝时蠕蠕国主。辞云匈奴主也。〗  

闻有匈奴主。杂骑起尘埃。列观长平坂。驱马渭桥来。（○《乐府诗集》七十八。《诗纪》百九。）  

【杨白花】  

〖梁《书》曰：杨华。武都仇池人。少有勇力。容貌雄传。魏胡太后逼通之。华惧及祸。乃率其部曲降梁。胡太后追思之。不能已。为作杨白华歌。使宫人连臂蹋足歌之。声甚凄惋惜。南史曰：杨华本名白花。奔梁后名华。魏名将大眼之子。〗  

阳春二三月。杨柳齐作花。春风一夜入闺闼。杨花飘荡落南家。含情出户脚无力。拾得杨花泪沾臆。秋去春还双燕子。愿衔杨花入窠里。（○《乐府诗集》七十三。《诗纪》百九。）  

## 北魏诗卷四  

【仙道】  

【《老子》化胡经玄歌】  

〖敦煌唐写本《老子》化胡经共十卷。一至九卷为文。十卷为玄歌。计化胡歌七首。尹喜哀叹五首。太上皇老君哀歌七首。老君十六变词十八首。都为三十七首。约八千言。逯按。出三藏记集。《老子》化胡经作於西晋王浮。以之攻击佛教。又北山录云。化胡经。晋时王浮道士所撰。一卷。后渐添成十一卷。据此化胡经一书后世续有增益。正类其他道书也。而此卷玄歌按其所涉史实。知为北魏时代之作。化胡歌第二首云。致令天气怒。太上踏地瞋。寺庙崩倒澌。龙王舐经文。八万四千弟子。一时受大缘。老君十六变词第十三首云。不玩道法贪治生。搦心不坚还俗经。八万四千受罪缘。破塔毁庙诛道人。打襄攵铜像削取金。所言毁寺焚经诛戮沙门。实指北魏太武帝太平真君七年灭佛一事。前此无史实也。证此卷玄歌之出在太武帝毁法之后。又按。老君十六变词第一首云。合口诵经声璅々。眼中泪出珠子<石果>。北齐颜之推《颜氏家训》已引之。化胡歌之二。我在舍卫时至太上踏地瞋等句。北周甄鸾笑道论已引之。俱证此卷玄歌保存齐、周以前原貌也。又魏书释老志於叙述太武灭佛之后。言文成帝嗣位。诏复佛法。天下承风。朝不及夕。往时所毁佛寺仍还修矣。佛像经论皆复得显。此其叙录与老君十六变词所谓未容几时还造新。虽得存立帝恐心亦合。可见玄歌之问世去文成帝时代并不久。〗  

【化胡歌七首】〖原缺题。据广弘明集周甄鸾笑道论补。〗  

我往化胡时。头载通天威。金紫照虚空。<臽炎><臽炎>有光晖。胡王心懭戾。不尊我为师。吾作变通力。要之出神威。麾月使东走。须弥而西颓。足蹹乾巛桥。日月左右回。天地昼暗昏。星辰差驰。众灾竞地起。良医绝不知。胡王心怖怕。叉手向吾啼。作大慈悲教。化之渐微微。落簪去一食。右肩不著衣。男曰忧婆塞。女曰忧婆夷。化胡今宾服。游神於紫微。  

我在舍卫时。约敕瞿昙身。汝共摩诃萨。赍经教东秦。历落神州界。迫至东海间。广宣至尊法。教授聋俗人。与子威神法。化道满千年。年终时当还。慎莫恋中秦。致令天气怒。太上踏地瞋。寺庙崩倒澌。龙王舐经文。八万四千弟子。一时受大缘。轮转五道头。万元一昇仙。吾子三天上。愍子泪流连。念子出行道。不能却死缘。不能陵虚空。束身入黄泉。天门地户塞。一去不能还。虽得存禋嗣。使子常塞心。逆天违地理。灾考加子身。神能易生死。由子行不真。三十六天道。终卒归无形。我身西化时。登上华狱山。举目看昆仑。须弥了悬。矫翼履清虚。倏忽到西天。但见西王母。严驾欲东旋。玉女数万千。姿容甚丽妍。天姿绝端严。齐执皇灵书。诵读仙圣经。养我同时姝。将我入天庭。皇老东向坐。身体曒然明。授我仙圣道。接度天下贤。（○《老子》化胡经十。）  

我昔西化时。登上华狱山。北向视玄冥。秦川荡然平。汉少杂类多。不信至真言。吾后千馀年。白骨如丘山。尸骸路草野。流血成洪渊。不忍见子苦。故作大秦吟。哀叹Ａ６０头。以示通中贤。见机降时世。不值苦以辛。（○同上）  

我昔化胡时。西登太白山。修身严石里。四向集诸仙。玉女檐浆酪。仙人歌玉文。天龙翼从后。白虎口驰刚。玄武负钟鼓。朱雀持幢幡。化胡成佛道。丈六金刚身。时与决口教。后当存经文。吾昇九天后。克木作吾身。（○同上）  

我昔离周时。西化向罽宾。路由函关去。会见尹喜身。尹喜通窈冥。候天见紫云。知吾当西过。沐浴齐戒身。日夜立香火。约敕守门人。执简迎谒请。延我入皇庭。叩搏亦无数。求欲从我身。道取人诚信。三日口不言。吾知喜心至。遗喜五千文。欲得求长生。读之易精神。将喜入西域。迁喜为真人。（○同上）  

我西化胡时。涉天靡不遥。牵天覆六合。艰难身尽婴。胡人不识法。放火烧我身。身亦不缺损。乃复沉深浏。龙王折水脉。复流不复行。愚人皆哀叹。枉此贤人身。吾作腾波炁。起立上著天。日月头上曒。光照亿万千。胡王心方悟。知是我圣人。叩头求悔过。今欲奉侍君。伏愿降灵气。怒活国土人。吾视怨家如赤子。不顾仇以嫌。化命一世士。坐卧诵经文。身无荣华餝。后毕得昇天。吾告时世人。三界里中贤。欲求长生道。莫爱千金身。出身著死地。返更得生缘。火中生莲花。尔乃是至真。莫有生煞想。得道昇清天。未负即真信。Ａ６１子千金身。（○同上）  

我昔学道时。登崖历长松。盘屈幽谷里。求觅仙圣公。食服泥洹散。渐得不死踪。九重室中得见不死童。身体绝华丽。二仪中无双。遗我元气乐药。忽然天圣聪。（○同上）  

【尹喜哀叹五首】  

尹喜告世人。欲求长生道。莫求时世荣。我昔得道时。身为关府君。一日三赏赐。杂彩以金银。不以为己有。施与贫穷人。白日沾王事。夜便习灵仙。餐松食苦柏。微命乃得存。精诚神明佑。守真仰苍天。感得天地道。遇见老君身。难我以父母。却遗五千文。秘室熟读之。三年易精神。授我仙圣方。都体解自然。（○《老子》化胡经十。）  

我昔上九天。下向视玄冥。但见飞仙士。列翼影清天。朝宗九天主。太上皇老君。涤荡六府中。受读仙圣文。王乔得圣道。游行五岳间。服炁食玉英。受命与天并。（○同上）  

昔往学道时。登岳历高堽。动见百丈谷。赫赤道里长。有无极神炁。何以到西方。元以度赤谷。垂泪数千行。自念宿罪重。五内心摧伤。（○同上）  

我昔求道时。迳历数千崖。浮游八荒外。徒跣身无衣。东过日出界。西寻清山累。足底重躎生。手中抱少微。道见西王母。问我子何归。耻身不学道。意欲觅仙师。感我精诚至。乞我鞋以衣。尔乃得学道。仙炁渐微微。父母怪我晚。昼夜悲嗥啼。大道与俗返。一往不复归。高志日日远。不觉心肝摧。虽得不死道。日月垂微微。心精不退转。今作天人师。（○同上）  

昔往学道时。踪迹亦难寻。东到日出界。树木郁郁深。南到阎浮提。大火烧我身。西到俱地<尸工>。但见金城门。青龙绕城腹。白虎守城前。冲天金楼殿。太上居湛然。光影耀虚空。仙人绝端严。齐执黄卷书。口诵长生文。北向入玄冥。大水湛湛深。绕天数百迎。足底重躎生。尔乃得仙道。把揽天地神。子能述吾道。白日得昇天。（○同上）  

【太上皇老君哀歌七首】  

三十六宫主。太上皇老君。哀愍下世士。垂神教世贤。子欲修冥福。先当体窈冥。生时得尊贵。不如过去荣。仙驾龙车。迎子游清天。上登金楼殿。坐卧虚空间。行则飞仙从。威仪上柱天。朝登天东头。暮到於天西。戏乐九天外。纵意极周旋。駈使役百鬼。总统於万金。（○《老子》化胡经十。）  

吾哀世愚民。不信冥中神。恃力害良善。不避贤行人。驰马骋东西。自谓常无前。善恶毕有报。业缘须臾间。神明在上见。遣使直往牵。从上头底收。系著天牢门。五毒更加。恶神来克侵。口吟不能言。妻子呼仓天。莫怨神不佑。由子行不仁。（○同上）  

吾哀时世人。不信於神明。先人与种福。子孙履上行。衣厚饭得饱。灾考不到门。口气头嘘天。自谓常终日。看师真辽然。得病叩头请。外恭心不敬。神明以知人。三魂系地狱。七魄悬著天。三魂消散澌。五神不安宁。伺命来执宰。丞相踏地瞋。左神不削死。右神不著生。生神不卫护。煞神来入身。或患腰背痛。或患头目疼。百脉不复流。奋忽入黄泉。天门地户。一去不复还。（○同上）  

吾哀世愚人。不信冥中神。生时不恭敬。死便亻赏罪缘。典官逐后駈。牵北走东西。抱沙填江海。负石累高山。白日不得食。夜分不得眠。朝与杖一百。暮与鞭一千。不堪考对苦。卖罪与生人。两两共相牵。遂至死灭门。皆由不敬道。神明考<木適>人。何不敬真神。生死得昇天。生荣死者乐。生死得蒙恩。（○同上）  

吾哀时世人。不信冥中神。一门有十息。纵意行不仁。神明鉴无外。终不滥煞人。或夭华秀子。或夭妙少年。门崩户以坏。学者如浮云。死亦不脱岁。悲哭仍相寻。妻子沉堙澌。一身孤独存。呼天天玄远。呼地地亦深。不能自怨责。各道怨师尊。虽欲思善道。十子不复还。（○同上）  

吾告时世人。修道宜殷勤。恩亦不虚生。神明必报人。昔有刘仲伯。精诚於道门。勤恶使从善。岁会集群贤。香火日夜勤。亦能感仓天。命尽应当死。众神与表天。三魂飞杨澌。七魄入死星。右神削死藉。左神著生名。伺命来极济。左相踏地瞋。普告二十狱。拔出仲伯身。三魂还复流。七魄还入身。血脉还运转。百节方更坚。面目更端严。肉骨更鲜明。死臣三七日。寝尸还更生。（○同上）  

吾告时世人。髐骨不别真。闲时不共语。急便来求人。死者如流水。去者如浮云。秦川屯军马。中庭生藂榛。百中不留一。到思吾本言。何不学仙道。人身常得存。（○同上）  

【老君十六变词】  

一变之时。生在南方亦如火。出胎堕地能独坐。合口诵经声璅々。眼中泪出珠子<石果>。父母世间惊恠我。复畏寒冻来结果。身着天衣谁知我。（○《老子》化胡经十。）  

二变之时。生在西岳在汉川。寄生王家练精神。出胎堕地谁语言。晃晃昱昱似金银。三十六色绮罗文。国王欢喜会群臣。英儒雅士平论。（此句缺一字。）忽然变化作大人。发眉皓白头柱天。（○同上）  

三变之时。变形易体在北方。出胎堕地能居床。合口诵经声琅琅。额上三午十二行。两手不门把文章。配名天地厚阴阳。从石入金快翱翔。（○同上）  

四变之时。生在东方身青葱。出胎堕地能瞳舂。合口诵经声雍雍。白日母抱夜乘龙。昆仑山上或西东。上天入地登虚空。仙人侍从数万里。当此之时神炁通。（○同上）  

五变之时。生在中都在洛川。嵩高少室岭岑颠。中央修福十万年。教授仙人数万千。齐得昇天入青云。降鉴周室八百年。运终数尽向罽宾。化胡成佛还东秦。敷杨道教整天文。（○同上）  

六变之时。生在乾地西北角。图画天地立五岳。处置星辰叙四渎。二十八宿注乡曲。日月照曜为下国。走如流水得周局。智者察之知急速。雨泽以时熟五Ａ６２。万人食之大化足。（○同上）  

七变之时。生在北方在海嵎。出胎堕地声由由。好喜歌舞无忧愁。造作音乐作箜篌。万帝来请用解忧。黄河为路行竟头。一身涉世快游游。（○同上）  

八变之时。生在东北在艮地。图尽天地我次比。白衣居士维靡诘。欲结坐禅须谙炁。通畅经书有舍利。见吾相好须信企。感子单诚不延次。齐得昇天不堕地。（○同上）  

九变之时。下人黄泉正地柱。开辟天地施地户。四炁非阳立冥所。虽有人民不能语。吾入身中施六府。胁为傍通心为主。从此以来能言语。尊卑大小有次绪。万天称传道为父。（○同上）  

十变之时。生在东南出风门。尽出天道安山川。置立五岳集灵仙。吹嘘寒暑生万民。烦炁众生人得真。置立五藏施心神。动作六神能语言。有生有死须臾间。如水东流何时还。邂逅相代不得停。何不习善求长生。槃散流俗入胶盆。不能免离丧子身。欲求度世於中禅。搦心不坚固仙根。音聋音痖都不伦。由子前身谤经文。论说道士毁圣人。在恶必报受罪缘。但勤自责莫怨天。（○同上）  

十一变之时。生在南方阎浮地。造作天地有作为。化生万物由婴儿。阴阳相对共相随。众生禀气各自为。番息众多满地池。生活自卫由乘靡。劫数灭尽一时亏。洪水滔天到月支。选擢种民留伏羲。思之念之立僧秪。唯有大圣共相知。（○同上）  

十二变之时。生在西南在黄昏。时人厌贱还<先人>身。善权方略更受新。寄胎托俗蟒虵身。胎中诵经不遇人。左胁而出不由关。堕地七步杂秽间。九龙洗浴人不闻。国王欢喜立东宫。与迎新妇守衢夷。八百伎女营乐身。八研四升不破禅。破散库藏施贫人。道十八人诣宫门。贾作大丑婆罗门。借问太子何时还。王心不语动王情。骑王白象触王瞋。先师知意不与言。<土宾>著擅特在丘。投身饿虎求道门。变为白狗数百身。稽骨须弥示后人。传语后学须精勤。莫贪秽辱Ａ６１子身。沉累六趣更生难。不信我语至时看。（○同上）  

十三变之时。变形易体在罽宾。从天而下无根元。号作弥勒金刚身。胡人不识举邪神。兴兵动众围圣人。积薪国北烧老君。太上慈愍怜众生。渐渐诱进说法轮。剔其须发作道人。横被无领涅槃僧。蒙头著领待老君。手捉锡杖惊地虫。卧便思神起诵经。佛炁错乱欲东秦。梦应明帝张Ａ６３迎。白象驮经诣洛城。汉家立子无人情。舍家父母习沙门。亦无至心逃避兵。不玩道法贪治生。搦心不坚还俗经。八万四千应罪缘。破塔怀（当作坏。）庙诛道人。打襄攵铜像削取金。未荣几时还造新。虽得存立帝恐心。（○同上）  

十四变之时。变形易像在金卫。沙门闱城说经偈。至著罪人未可济。胡人闻之心恐恠。将从群党来朝拜。  

叩头悔过求受戒。克肌克骨誓不退。烧指练臂自盟誓。男不妻娶坐思禅。死为尸陁餧鹰鹯。迁神涅槃舍利弗。骨得八百升散诸国。如此迁达离烦欲。苦身求道立可得。（○同上）  

十五变之时。西向教化到罽宾。胡国相厘还迦夷。侵境暴耗买育人。男子守塞忧婆夷。吾入国中作善词。说化男子受三归。渐渐诱进说法轮。剔其须发作道人。阳为和上阴阿尼。假作父母度僧尼。师徒相度理无私。迁神涅槃归紫微。四镇安穆和我神。胡人思念长吁啼。铸作金像法我形。三时入礼求长生。寂寂寞寞不应人。仾头视地仰看天。大圣正真何时还。（○同上）  

十六变之时。生在蒲林号有遮。大富长者树提阇。有一手巾像龙虵。遣风吹去到王家。国王得之大叹吒。兴兵动众来向家。离舍百里见莲花。国有审看一月夜。王心恶之欲破家。忽然变化白净舍。出家求道号释迦。（○同上）  

五百岁之时。乘龙驾虎道得昌。汉地广大历记长。三十六人计弟兄。超度北阙云中翔。新卢酒出俱行尝。娥媚出边作细昌。当此之时乐未央。伊耶乐生寿命长。（○同上）  

六百岁之时。一世以去二世归。城郭如故时人非。观者众多知我谁。死生各异令人悲。何不学道世欲衰。踟蹰西北长吁谁。伊耶乐生治太微。（○同上○逯按。此首仿东晋丁令威歌而成。）  

## 北齐诗卷一  

【斛律丰乐】  

【歌】  

〖谈薮曰：北齐高祖常宴群臣。酒酣。各令歌。武卫斛律丰乐歌曰云云。帝曰：丰乐不谄。是好人也。〗  

朝亦饮酒醉。暮亦饮酒醉。日日饮酒醉。国计无取次。（○酉阳杂俎四。《太平广记》二百六十五。）  

高昂  

〈昂。字敖曹。北海蓚人。齐神武起。昂倾意附之。因成霸业。除侍中司徒、兼西南道都督。元象元年为周军所杀。年四十八。〉  

【征行诗】  

垄种千口牛。泉连百壶酒。朝朝围山猎。夜夜迎新妇。（○《太平广记》三百引谈薮。《诗纪》百十。）  

【从军与相州刺史孙腾作行路难】  

卷甲长驱不可息。六日六夜三度食。初时言作虎牢停。更被处置河桥北。回首绝望萧条。悲来雪涕还自抑。（○《太平广记》三百引诗薮。《诗纪》百十。）  

【赠弟季式诗】  

〖季式为济州刺史。敖曹发驿以劝酒。乃赠。〗  

怜君忆君停欲死。天上人间无可比。走马海边射游鹿。偏坐石上弹鸣雉。昔时方伯愿三公。今日司徒羡刺史。（○《太平广记》二百引谈薮。《诗纪》百十。）  

萧祗  

〈祗。字敬式。梁南平王伟次子。封定襄侯。侯景乱。起兵内援。会州人以城应景。遂奔东魏。历位太子少傅。齐天保初。授右光禄大夫。国子祭酒。西魏克江陵。留邺都卒。〉  

【香茅诗】  

鶗鴂芳不歇。霜繁绿更滋。擢本同三脊。流芳有四时。粗根缩酒易。结解舞蚕迟。终当入楚贡。岂羡咏陈诗。（○《类聚》八十二。《诗纪》百十。）  

【和回文诗】〖和湘东王后园。〗  

危台出岫迥。曲涧上桥斜。池莲隐弱芰。径筱落藤花。（○《类聚》五十六。《诗纪》百十。）  

萧放  

〈放。字希逸。祗子。袭爵为清河郡公。武平中。待诏文林馆。颇善丹青。见知齐后主。累迁太子中庶子、散骑常侍。〉  

【冬夜咏妓诗】  

佳丽尽时年。合瞑不成眠。银龙衔烛烬。金凤起炉烟。吹篪先弄曲。调筝更撮弦。歌还团扇后。舞出妓行前。绝代终难及。谁复数神仙。（○《初学记》十五。文苑英华二百十三。万花谷后三十二作萧放诗。《诗纪》百十。）  

【咏竹诗】  

怀风枝转弱。防露影逾浓。既来丹穴凤。还作葛陂龙。（○《初学记》二十八。文苑英华三百二十五。《诗纪》百十。）  

陆法和  

〈法和。不知何许人。隐於江陵百里洲。妙解神术。预见萌兆。再为梁元帝破贼。任郢州刺史。封江乘县公。元帝败。入齐。文宣以为大都督荆州刺史、湘郡公。无病而终。〉  

【谶诗二首】  

〖北史本传曰：法和书其所居屋壁而涂之。及剥落。有文二首。〗  

十年天子为尚可。百日天子急如火。周年天子迭代坐。（隋书五行志曰：时文宣帝享国十年而崩。废帝嗣立百馀日。用替厥位。孝昭即位一年而崩。此其效也。○北《齐书》陆法和传。北史陆法和传。隋书五行志。《诗纪》百十。）  

一母生三天。两天共五年。（娄太后生三天子。自孝昭即位。至武成传位后主。共五年。○北《齐书》陆法和传。北史陆法和传。《诗纪》百十。）  

卢询祖  

〈询祖。范阳涿人。有术学。文辞华美。与族人思道俱为北州人俊。历太子舍人、司徒记室卒。有集十卷。〉  

【赵郡王配郑氏挽词】  

〖《诗纪》云。北史赵郡王睿。齐神武从子也。娶郑述祖女为妃。〗  

君王盛海内。伉俪尽寰中。女仪掩郑国。嫔容映赵宫。春艳桃花林。秋度桂枝风。遂使丛台夜。明月满床空。（○北《齐书》卢询祖传。北史赵郡王睿传。《诗纪》百十。）  

【中妇织流黄】  

别人心已怨。愁空日复斜。然香望韩寿。磨镜待秦嘉。残丝愁绩烂。馀织恐缣（乐府作嫌。）赊。支机一片石。缓转独轮车。下帘还忆月。挑灯更惜花。似天河上景。春时织女家。（○《乐府诗集》三十五作陈卢询。《诗纪》百十作卢询。○《诗纪》另别卢询於询祖后。并注云。名见《颜氏家训》。曰范阳卢询。疑即卢询祖也。乐府作陈人。逯按。乐府盖误作陈脱去祖字。今姑列卢询祖下。）  

裴让之  

〈让之。字士礼。河东间喜人。魏天平中。举秀才。还主客郎。历中书舍人、散骑常侍。齐受禅。封宜都县男。除清和太守。后被罪赐死。〉  

【有所思】  

梦中虽暂见。及觉始知非。殿转不能寐。徙倚独披衣。悽悽晓风急。晻晻月光微。  

室空常达旦。所思终不归。（○文苑英华二百二。《乐府诗集》十七。《诗纪》百十。）  

【从北征诗】  

沙漠胡尘起。关山烽燧惊。皇威奋武略。上将总神兵。高台朔风驶。绝野寒云生。匈奴定远近。壮士欲横行。（○《类聚》五十九。文苑英华二百九十九作送北征。《诗纪》百十。）  

【公馆酬南使徐陵诗】  

嵩山表京邑。钟岭对江津。方域殊风壤。分野各星辰。出境君图事。寻盟我恤邻。有才称竹箭。无用忝丝纶。列乐歌钟响。张旃玉帛陈。皇华徒受命。延誉本无因。韩宣将聘楚。申胥欲去秦。方期饮河朔。翻属卧漳滨。礼酒盈三献。宾筵盛八珍。岁稔鸣铜雀。兵戢坐金人。云来朝起盖。日落晚摧轮。异国犹兄弟。相知无旧新。（○《类聚》五十三。《初学记》二十。文苑英华二百九十六。《诗纪》百十。）  

裴讷之  

〈讷之。字士言。让之弟。弱冠为平原公掌书记。文宣朝。累官至太子舍人。〉  

【邺馆公燕诗】  

晋楚敦盟好。侨札同心赏。礼成樽俎陈。乐和金石响。朝云驾马进。晓日乘龙上。双阙表皇居。三台映仙掌。当阶篁筱密。约岸荷蕖长。束带尽欣娱。谁言骛归两。（○《类聚》五十三。文苑英华二百九十六作奉使至邺馆。《诗纪》百十。）  

邢邵  

〈邵。字子才。河间郑人。仕魏为宣武帝挽郎。历奉朝请。著作佐郎。累迁中书侍郎、散骑常侍、国子祭酒、尚书令侍中、黄门侍郎。北齐皇建中。出除骠骑将军、西兖州刺史。武成时。入为中书令。迁太常卿、兼中书监、摄国子祭酒。后授特进。有集三十卷。〉  

【思公子】  

绮罗日减带。桃李无颜色。思君君未归。归来岂相识。（○《乐府诗集》七十四。《诗纪》百十。）  

【三日华林园公宴诗】  

回銮自乐野。弭盖属瑶池。五丞接光景。七友树风仪。芳春时欲遽。览物惜将移。新萍已冒沼。馀花尚满枝。草滋径芜没。林长山蔽亏。芳筵罗玉俎。激水漾金卮。歌声断以续舞袖合还离。（○《类聚》四。《初学记》四。古今岁时杂咏十六。文苑英华百七十二作北齐邢子才诗。《诗纪》百十。）  

【冬夜酬魏少傅直史馆诗】  

年病从横至。动息不自安。兼豆未能饱。重裘讵解寒。况乃冬之夜。霜气有馀酸。风音响北牖。月影度南端。灯光明且灭。华烛新复残。衰颜依候改。壮志与时阑。体羸不尽带。发落强扶冠。夜景将欲近。夕息故无宽。忽有清风赠。辞义婉如兰。先言叹三友。言惭一官。丽藻高郑卫。专学美齐韩。审谕虽有属。笔削少能干。高足自无限。积风良可抟。空想青门易。宁见赤松难。寄语东山道。高驾且盘桓。（○《初学记》三。又十二作酬魏收冬夜直史馆诗。文苑英华百九十。《诗纪》百十。）  

【冬日伤志篇】  

昔时惰游士。任性少矜裁。朝驱玛瑙勒。夕衔熊耳杯。折花步淇水。抚瑟望丛台。繁华夙昔改。衰病一时来。重以三冬月。愁云聚复开。天高日色浅。林劲鸟声哀。终风激檐宇。馀雪满条枚。遨游昔宛洛。踟蹰今草莱。时事方去矣。抚己独伤怀。（《类聚》作怀哉。《初学记》、文苑同。文苑又注。《初学记》作伤怀。○《类聚》三、《初学记》三并作冬日伤志诗。文苑英华三百三十一。《诗纪》百十。）  

【七夕诗】〖《诗纪》云。诗汇作宗懔者非。〗  

盈盈河水侧。朝朝长叹息。不吝渐衰苦。波流讵可测。秋期忽云至。停梭理容色。束衿未解带。回銮已沾轼。不见眼中人。谁堪机上织。愿逐青鸟去。暂因希羽翼。（○《类聚》四。《诗纪》百十。）  

【齐韦道逊晚春宴诗】〖《诗纪》云。观题似韦道逊所作。文苑英华作邢邵。姑列于此。〗  

日斜宾馆晚。风轻麦候初。檐喧巢幕燕。池跃戏莲鱼。石声随流响。桐影傍严疏。谁能千里外。独寄八行书。（○文苑英华二百十四。《诗纪》百十。）  

【应召甘露诗】  

膏露且渐洽。凝液汭旍旗。草木尽沾被。玉散复珠霏。谁谓穹昊远。道合若应机。（○《类聚》九十八。《诗纪》百十一。）  

【贺老人星诗】  

瑞动星光照。化穆月轮重。庶徵符祉箓。将以赞时雍。（○《类聚》一。《初学记》一。《诗纪》百十。）  

【诗】  

安得金仙术。两臆生羽翼。（○草堂诗笺三十三写怀诗注。）  

郑公超  

〈公超。后主时为奉朝请。待诏文林馆。与祖珽等同撰《御览》。〉  

【送庾羽骑抱诗】  

旧宅青山远。归路白云深。迟暮难为别。摇落更伤心。空城落日影。迥地浮云阴。送君自有泪。不假听猿吟。（○文苑英华二百六十六。《诗纪》百十。）  

杨训  

训。后主时为通直散骑侍郎。待诏文林馆。同修《御览》。  

【群公高宴诗】  

中郎敷奏罢。司隶坐朝归。开筵引贵客。馔玉对春晖。尘起金吾骑。香逐令君衣。绿酒犀为椀。鸣琴宝作徽。寸阴良可惜。千金本易挥。（○《初学记》十四。《诗纪》百十。）  

袁奭  

〈奭。字元明。陈郡人。梁司空昂之孙。萧庄时。以侍中奉贡至齐。及庄败。除琅邪王俨大将军谘议。入文林馆。迁太中大夫。〉  

【从驾游山诗】  

天游响仙跸。春望动神衷。涧水含初溜。山花发早丛。玉舆明淑景。珠旗转瑞风。平原与上路。佳气远葱葱。（○《初学记》十三。文苑英华百七十。《诗纪》百十。）  

荀仲举  

〈仲举。字士高。颍川人。仕梁为南沙令。后至齐。入文林馆。出为义宁太守。〉  

【铜雀台】  

高台秋色晚。直望已凄然。况复归风便。松声入断弦。泪逐梁尘下。心随团扇捐。谁堪三五夜。空树月光圆。（乐府作圜。○文苑英华二百四。《乐府诗集》三十一。《诗纪》百十。）  

魏收  

〈收。字伯起。钜鹿下曲阳人。仕魏典起居注。俄兼中书舍人。与温子昇、邢子才齐名。世号三才。齐天保初。除中书令、兼著作郎。后除光禄大夫、尚书右仆射。武平三年卒。有《后魏书》三十卷、集七十卷。〉  

【美女篇二首】  

楚襄游梦去。陈思朝洛归。参差结旌旆。掩霭顿骖騑。变化看台曲。骇散属川沂。仍令赋神女。俄闻要虙妃。照梁何足艳。昇霞反奋飞。可言不可见。言是复言非。（○《乐府诗集》六十三。集六《诗纪》百十。）  

□□□□□。我帝更朝衣。擅宠无论贱。入爱（乐府作忧。）不嫌微。智琼非俗物。罗敷本自稀。居然陋西子。定可比南威。新吴何为误。旧郑果难依。甘言诚易污。得失定因机。无憎药英妒。心赏易侵违。（○同上）  

【永世乐】  

绮窗斜影入。上客酒须添。翠羽方开美。铅华汗不沾。关门今可下。落珥不相嫌。（○《乐府诗集》七十三。诗尼百十。）  

【棹歌行】  

雪溜添春浦。花水足新流。桃发武陵岸。柳拂武昌楼。（○文苑英华二百三。《乐府诗集》四十。《诗纪》百十。）  

【挟琴歌】  

春风宛转入曲房。兼送小苑百花香。白马金鞍去未返。红妆玉箸下成行。（○《乐府诗集》八十六。《诗纪》百十。）  

【后园宴乐诗】  

束马轻燕外。猎雉陋秦中。朝车转夜毂。仁旗指旦风。式宴临平圃。展卫写屠穹。积崖疑造化。导水逼神功。树静归烟合。帘疏返照通。一逢尧舜日。未假北山丛。（○文苑英华二百十四。《诗纪》百十。）  

【喜雨诗】  

霞晖染刻栋。础润上雕楹。神山千叶照。仙草百花荣。泻溜高齐响。添池曲岸平。滴下如珠落。波回类璧成。气调登万里。年和欣百灵。定知丹甑出。何须铜雀鸣。（○文苑英华百五十三。《诗纪》百十。）  

【看柳上鹊诗】  

背（文苑误作皆。）岁心能识。登春巢自成。立枯随雨霁。依枝须月明。疑是凋笼出。当由抵玉惊。间关拂条软。回复振毛轻。何独离娄意。傍人但未听。（○《初学记》三十。文苑英华三百二十八。《诗纪》百十。）  

【晦日泛舟应诏诗】  

袅袅春枝弱。关关新鸟呼。棹唱忽逶迤。菱歌时顾慕。睿赏芳月色。宴言忘日暮。游豫慰人心。照临康国步。（○《类聚》四。《初学记》四。古今岁时杂咏九。文苑英华百七十二。《御览》三十。《诗纪》百十。）  

【月下秋宴诗】  

此夕甘言宴。月照露方涂。使星疑向蜀。剑气不关吴。良交契金水。上客慰萱苏。何必应刘辈。还来游邺都。（○《初学记》十四。文苑英华二百十四。《诗纪》百十。）  

【五日诗】  

麦凉殊未毕。蜩鸣早欲闻。暄林尚黄鸟。浮天已白云。辟兵书鬼字。神印题灵文。因想苍梧郡。兹日祀东君。（○《初学记》四。文苑英华百五十七。万花谷后四。《诗纪》百十。）  

【庭柏诗】  

古松图偃盖。新柏写炉峰。凌寒翠不夺。迎暄绿更浓。茹叶轻沈体。咀实化衰容。将使中台麝。违山能见从。（○《初学记》二十八。文苑英华三百二十四。《诗纪》百十。）  

【蜡节诗】  

凝寒迫清祀。有酒宴嘉平。宿心保所道。藉此慰中情。（○《初学记》四。《诗纪》百十。）  

【七月七日登舜山诗】  

述职无风政。复路阻山河。还思麾盖日。留谢此山阿。（○酉阳杂俎十二。）  

【论叙裴伯茂诗】  

临风想玄度。对酒思公荣。（○魏书裴伯茂传。）  

【大射赋诗】  

尺书徵建邺。折简召长安。（○北史魏收传。）  

刘逖  

〈逖。字子长。彭城人。齐文襄以为永安公参军。武成时。迁散骑常侍。武平四年。与崔季舒等同诛。〉  

【对雨诗】  

重轮宵犯毕。行雨旦浮空。细落疑含雾。斜飞觉带风。湿槐仍足绿。沾桃更上红。无由似玄豹。纵意坐山中。（○《类聚》二。文苑英华百五十三。《诗纪》百十。）  

【秋朝野望诗】  

驻车凭险岸。飞盖历平湖。菊寒花稍发。莲秋叶渐枯。向浦低行雁。排空转噪乌。若将君共赏。何处减城隅。（○《类聚》二十八。《诗纪》百十。）  

【浴温汤泉诗】〖《诗纪》云。声偶作剂邈诗。非也。〗  

骊岫犹怀土。新丰尚有家。神井堪消疹。温泉足荡邪。紫苔生石岸。黄沫拥金沙。振衣殊未已。翻能停使车。（○《类聚》九。《初学记》七作浴温汤。文苑英华百六十四作浴温汤。无作者名。《诗纪》百十。）  

【清歌发诗】  

扇中通曼脸。曲里奏阳春。久应迷座客。何啻起梁尘。（○《初学记》十五。万花谷后三十二作刘逖诗。《诗纪》百十。）  

## 北齐诗卷二  

祖珽  

〈珽。字孝徵。范阳遒人。起家秘书郎。拜尚书左仆射。出为徐州刺史。武平中。卒於州。〉  

【从北征诗】  

翠旗临塞道。灵鼓出桑乾。祁山敛雰雾。瀚海息波澜。戍亭秋雨急。关门朔气寒。方系单于颈。歌舞入长安。（○《类聚》五十九。文苑英华二百九十九。《诗纪》百十。）  

【望海诗】  

登高临巨壑。不知千万里。云岛相接连。风潮无极已。时看远鸿度。乍见惊鸥起。无待送将归。自然伤客子。（○《类聚》八。《初学记》六。文苑英华百六十二。又事类赋海赋注引里、已二韵。《诗纪》百十。）  

【挽歌】  

昔日驱驷马。谒帝长杨宫。旌悬白云外。骑猎红尘中。今来向漳浦。素盖转悲风。荣华与歌笑。万事尽成空。（○《初学记》十四。文苑英华二百十一。《御览》五百五十二作挽歌辞。《乐府诗集》二十七。广《文选》十四。《诗纪》百十。）  

安德王高延宗  

〈延宗。文襄帝澄第五子。文宣帝天保六年。封安德王。出为定州刺史。历司徒太尉。后主奔并。以为相国、并州刺史。武平七年十二月十四日。即皇帝位。改元德昌。是月为周所灭。〉  

【经墓兴感诗】  

〖北齐假黄钺太尉公兰陵忠武王高肃碑阴额搨本曰：王第五弟太尉公安德王经墓兴感云云。○逯按。北《齐书》兰陵王孝瓘传。以武平四年鸩死。据此碑以武平五年四月葬於邺西。碑阴此诗则六年所镌。〗  

夜台长自寂。泉门无复明。独有鱼山树。郁郁向西倾。睹物令人感。目极使魂惊。望碑遥堕泪。轼墓转伤情。轩丘终见毁。千秋空建名。（○搨本高肃碑。）  

萧悫  

〈悫。字仁祖，兰陵人。梁宗室上黄侯晔之子。天保中入齐。武定中为太子洗马。后主时。为齐州录事参军。待诏文林馆。后入隋。有《集》九卷。〉  

【临高台】  

崇台高百尺。迥出望仙宫。画栱浮朝气。飞梁照晚虹。小衫飘雾縠。艳粉拂轻红。笙吹汶阳筱。琴奏峄山桐。舞逐飞龙引。花随少女风。临春今若此。极宴岂无穷。（○文苑英华二百十。《乐府诗集》十八。《诗纪》百十。）  

【上之回】〖《诗纪》云。拾遗题云巡省。〗  

发轫城西畤。回舆事北游。山寒石道冻。叶下故宫秋。朔路传清警。边风卷画旒。岁馀巡省毕。拥仗返皇州。（○文苑英华二百十。《乐府诗集》十六。《诗纪》百十。）  

【飞龙引】  

河曲衔图出。江上负舟归。欲因作雨去。还逐景云飞。引商吹细管。下徵泛长徽。持此凄清此。春夜舞罗衣。（○《乐府诗集》六十。《诗纪》百十。）  

【奉和济黄河应教诗】  

大蕃连帝室。骖驾奉皇猷。未明驱羽骑。凌晨方画舟。津城度维锦。岸柳夹缇油。钟声飏别岛。旗影照苍流。早光生剑服。朝风起节楼。滔滔细波动。裔裔轻舷浮。回桡避近碛。放舳下前洲。全疑上天汉。不异谒蓬丘。望知云气合。听识水声秋。从君何等乐。喜从神仙游。（○《初学记》六。文苑英华百七十九。《乐府诗集》七十四作济黄河。《诗纪》百十。）  

【和崔侍中从驾经山寺诗】  

钩陈夜警徼。河汉晓参横。游骑腾文马。前驱转翠旌。野禽喧曙色。山树动秋声。云表金轮见。严端画栱明。塔疑从地涌。盖似积香成。泉高下溜急。松古上枝）平。仪台多壮思。丽藻蔚缘情。自嗤非照庑。何以继连城。（○《初学记》二十三。文苑英华二百三十三。《诗纪》百十。）  

【奉和悲秋应令诗】  

秋天拟文学。秋水擅庄蒙。草湿蒹葭露。波卷洞庭风。便坐翻桑叶。长坂歇兰藂。檐喧犹有燕。陂静未来鸿。蝉噪闻疑断。池清映似空。刘安悲落木。曹植叹征蓬。重明岂凝滞。无累在渊冲。随时四序合。应物五情同。发言形恻隐。睿作挺神功。下材均朽木。何以慕凋虫。（○文苑英华百七十九作王胄奉和悲秋应令。《诗纪》百十。又《初学记》三作秋日诗。引蒙、风、丛、鸿、空五韵。○文苑英华注云。此篇前五韵按《初学记》作萧悫秋日诗。文苑一百五十八卷复云庾信作。而此卷乃十韵。共题王胄作。观其辞意。只是一篇。当以此本为正。○逯按。文苑此篇署王胄作。次於江总、萧悫之前。然王胄随人。依时代次序不应在前。仍以作萧悫者为是。今两存之。并说明如上。）  

【屏风诗】  

秦皇临碣石。汉帝幸明庭。非关重游豫。直是爱长龄。读记知州所。观图见岳形。晓识仙人气。夜辨少微星。服银有秘术。蒸丹传旧经。风摇百影树。花落万春亭。飞流近更白。丛竹远弥青。逍遥保清畅。因持悦性情。（○《初学记》二十五。《诗纪》百十。）  

【奉和元日诗】  

帝宫通夕燎。天门拂曙开。瑞云生宝鼎。荣光上露台。华山不凋叶。宜城万寿杯。遥见飞凫下。悬知叶县来。（○《初学记》四。古今岁时杂咏一。文苑英华百七十二。事文《类聚》前集六。《诗纪》百十。）  

【奉和初秋西园应教诗】  

池亭三伏后。林馆九秋前。清泠间泉石。散漫杂风烟。蕖开千叶影。榴艳百枝然。约岭停飞旆。凌波动画船。（○《初学记》三。文苑英华百七十九。万花谷后三作萧悫诗。金陵玄观志作晋阳休之初秋西园诗。《诗纪》百十。）  

【奉和冬至应教诗】  

天宫初动磬。缇室已飞灰。暮风吹竹起。阳云覆石来。拆冰开荔色。除雪出兰栽。惭无宋玉辨。滥吹楚王台。（○《初学记》四。古今岁时杂咏三十九。《诗纪》百十。）  

【奉和望山应教诗】  

仙游本多趣。复此上秋初。严低石倒险。岭高松更疏。峰形疑鸟翅。塞路似狼居。瞩望情无已。词殚意有馀。（○《初学记》五。文苑英华百七十九。《诗纪》百十。）  

【奉和咏龙门桃花诗】  

旧闻开露井。今见植龙门。树少知非塞。花高异少源。论时应未发。故欲影归轩。秪言经摘罢。犹胜逐风翻。（○《初学记》二十八。文苑英华三百二十一。《诗纪》百十。）  

【春庭晚望诗】  

春庭聊纵望。楼台自相隐。窗梅落晚花。池竹开初荀。泉鸣知水急。云来觉山近。不愁花不飞。到畏花飞尽。（○《初学记》三作春晚庭望诗。文苑英华百五十七作萧懿。《诗纪》百十。）  

【秋思诗】  

〖《颜氏家训》曰：兰陵萧悫工於篇什。尝有秋思《诗》云：芙蓉露下落。杨柳月中疏。时人未之赏也。吾爱其萧散。宛然在目。颍川荀仲举、琅琊诸葛亮汉亦以为尔。而虑思道水徒雅所不惬。〗  

清波收潦日。华林鸣籁初。芙蓉露下落。杨柳月中疏。燕帏缃绮被。赵带流黄裾。相思阻音息。结梦感离居。（○古诗类苑四。《诗纪》百十。）  

【听琴诗】  

洞门凉气满。闲馆夕阴生。弦随流水急。调杂秋风清。掩抑朝飞弄。凄断夜啼声。至人齐物我。持此悦高情。（○《初学记》十六。文苑英华二百十二。《诗纪》百十。）  

【和司徒铠曹阳辟疆秋晚诗】〖《诗纪》云。辟疆。休之之子。〗  

叶疏知树落。香尽觉荷衰。山薮良多思。田园聊复归。（○《初学记》三。《诗纪》百十。）  

【春日曲水诗】〖杂言○《诗纪》云。《初学记》作春赋。〗  

落花无限数。飞鸟排花度。禁苑至饶风。吹花春满路。严前片石迥如楼。水里连沙聚作洲。二月莺声才欲断。三月春风已复流。分流绕小渡。堑水还相注。山头上望水云。水底看山树。舞馀香尚存。歌尽声犹住。麦垄一惊翚。菱潭两飞鹭。飞鹭复惊翚。倾曦带掩扉。芳飙翼还幰。藻露挹行衣。（○《初学记》三。《诗纪》百十。）  

萧毂  

【野田黄雀行】  

弱躯愧彩饰。轻毛非锦文。不知鸿鹄志。非是凤皇群。作风随浊雨。入曲应玄云。空城旧侣绝。沧海故交分。宁死明珠弹。且避鹰将军。（○文苑英华二百六。《乐府诗集》三十九。《诗纪》百十。）  

马元熙  

〈元熙。字长明。河间人。初以通直待诏文林馆。武平中。授皇太子孝经。在内甚得名誉。隋开皇中。终於秦王文学。〉  

【日晚弹琴诗】  

上客敞前扉。鸣琴对晚晖。掩抑歌张女。凄清奏楚妃。稍视红尘落。渐觉白云飞。新声独见赏。莫恨知音稀。（○《初学记》十六。文苑英华二百十二、万花谷后三十二并作马元熙诗。《诗纪》百十。）  

阳休之  

〈休之。字子烈。北平无终人。仕魏。累官给事黄门侍郎。入齐。迁吏部尚书左仆射。周武平刘。赴长安。历纳言、太子少保。除和州刺史。隋开皇二年罢仕。终於洛阳。〉  

【春日诗】  

迟迟暮春日。霭霭春光上。柔露洗金盘。轻丝缀珠网。渐看阶茝蔓。稍觉池莲长。蝴蝶映花飞。楚雀缘条响。（○《初学记》三。《诗纪》百十。）  

【咏萱草诗】  

开跗幽涧底。散彩曲堂垂。优柔清露湿。微穆惠风吹。朝朝含丽景。夜夜对华池。（○《初学记》二十七。文苑英华三百二十七作萱草。《诗纪》百十。）  

【正月七日登高侍宴诗】  

广殿丽年辉。上林起春色。风生拂凋辇。云回浮绮翼（《初学记》作席。○《类聚》四。《初学记》四。《御览》三十。岁时广记九。《诗纪》百十。）  

【秋诗】  

日照前窗竹。露湿后园薇。夜蛩扶砌响。轻蛾绕烛飞。（○《初学记》三。万花谷后三作阳休之诗。《诗纪》百十。）  

【赠马子结兄弟诗】  

三马俱白眉。（○北《齐书》孙灵晖传附马子结传。）  

颜之推  

〈之推。字介。琅邪临沂人。初为湘东王常侍。元帝即位。以为散骑侍郎。后奔齐。累官黄门侍郎、平原太守。齐亡入周。为御史上士。开皇中。太子召为文学。以疾终。有《颜氏家训》七卷、集灵记二十卷、冤魂志三卷、集三十卷。〉  

【神仙诗】  

红颜恃容色。青春矜盛年。自言晓书剑。不得学神仙。风云落时后。岁月度人前。镜中不相识。扪心徒自怜。愿得金楼要。思逢玉钤篇。九龙游弱水。八凤出飞烟。朝游采琼实。夕宴酌膏泉。峥嵘下无地。列缺上陵天。举世聊一息。中州安足旋。（○文苑英华二百二十五。《诗纪》百十。）  

【古意诗二首】  

十五好诗书。二十弹冠仕。楚王赐颜色。出入章华里。作赋凌屈原。读书夸左史。数从明月燕。或侍朝云祀。登山摘紫芝。泛江采绿芷。歌舞未终曲。风尘暗天起。吴师破九龙。秦兵割千里。狐兔穴宗庙。霜露沾朝市。璧入邯郸宫。剑去襄城水。未《类聚》作不。获殉陵墓。独生良足耻。悯悯思旧都。恻恻怀君子。白发窥明镜。忧伤没余齿。（○《类聚》二十六。《诗纪》百十。又《御览》百九十六引一句。）  

宝珠出东国。美玉产南荆。隋侯曜我色。卞氏飞吾声。已加明称物。复饰夜光名。骊龙旦夕骇。白虹朝暮生。华彩烛兼乘。价值讵连城。常悲黄雀起。每畏灵蛟迎。千刃安可舍。一毁难复营。昔为时所重。今为时所轻。愿与浊泥会。思将垢石并。归真川岳下。抱润潜其荣。（○《类聚》二十六。《诗纪》百十。）  

【从周入齐夜度砥柱】〖《诗纪》云。梁词人丽句作惠慕道士诗。题云犯虏将逃作。〗  

〖北史本传曰：荆州为周军所破。大将军李穆送之推往弘农。令掌其兄阳平公远旧翰。遇河水暴长。具船将妻子奔齐。经砥柱之险。时人称其勇决。〗  

侠客重艰辛。夜出小平津。马色迷关吏。鸡鸣起戍人。露鲜华剑彩。月照宝刀新。问我将何去。北海就孙宾。（○文苑英华二百八十九。《诗纪》百十。）  

【和阳纳言听鸣蝉篇】〖隋卢思道同赋。〗  

听秋蝉。秋蝉非一处。细柳高飞夕。长杨明月曙。历乱起秋声。参差揽人虑。单吟如转箫。群噪学调笙。乍飘流曼响。多含继绝声。垂阴自有乐。饮露独为清。短緌何足贵。薄羽不羞轻。螗螂翳下偏难见。翡翠竿头绝易惊。容止由来桂林苑。无事淹留南斗城。城中这皇里。金张及许史。权势热如汤。意气喧城市。剑影奔星落。马色浮云起。鼎俎陈龙凤。金石谐宫徵。关中满季心。关西饶孔子。讵用虞公立国臣。谁爱韩王游说士。红颜宿昔同春花。素鬓俄顷变秋草。中肠自有极。那堪教作转轮车。（○《初学记》三十。《诗纪》百十。○《诗纪》云。此篇见《初学记》。红颜以下脱误。俟再考。）  

【诗】  

悬鱼掩金扇。（○倭名《类聚》三。）  

赵儒宗  

【咏龟诗】  

有灵堪托梦。无心解自谋。不能蓍下伏。强从莲上游。负图非所冀。支床空见留。傥蒙一曳尾。当为屡回头。（○《类聚》九十六作赵宗儒。《初学记》三十。文苑英华三百三十佚作者名。《诗纪》百十。）  

甄彬  

【诗】  

五月披羊裘。负薪岂拾遗。（○《太平广记》二百六十五。）  

杨子华  

【诗】  

画牡丹处极分明。（○韵语阳秋十六。）  

冯淑妃  

〈淑妃。名小怜。后主大穆后从婢也。穆后爱衰。以五月五日进之。号曰续命。慧黠。工歌舞。后主惑之。立为左皇后。周师取平阳。后主以淑妃奔洪洞戍。复奔青州。为周武所获。以赐代王达。〉  

【感琵琶弦诗】  

〖北史后妃传曰：淑妃侍代王达。弹琵琶。因弦断。作《诗》曰：〗  

虽蒙今日宠。犹忆昔时怜。欲知心断绝。应看膝上弦。（○北史后妃传。《诗纪》百十。）  

崔氏  

〈崔氏。卢士深妻。〉  

【靧面辞】  

〖虞世南史略曰：北齐卢士深妻。崔林义之女。有才学。春日以桃花靧儿面。咒曰：〗  

取红花。取白雪。与儿洗面作光悦。取白雪。取红花。与儿洗面作妍华。取花红。取雪白。与儿洗面作光泽。取雪白。取花红。与儿洗面作华容。（○《御览》二十。事类赋春赋注。岁时广记一、岁华纪丽一并引虞世南史略。《诗纪》百十。）  

惠化尼  

【谣】  

〖北《齐书》曰：天平三年。神武西讨。令窦泰自潼关入。四年。泰至小关。为文帝所袭。众尽没。泰自杀。初。泰将发邺。邺有惠化尼谣云。〗  

窦行台。去不回。（○北《齐书》窦泰传。）  

## 北齐诗卷三  

【杂歌谣辞】  

【敕勒歌】  

〖《乐府诗集》云。乐府广题曰：北齐神武攻周玉壁。士卒死者十四五。神武恚愤疾发。周王下令曰：高欢鼠子。亲犯玉壁。剑弩一发。元凶自毙。神武闻之。勉坐以安士众。悉引诸贵。使斛律金唱敕勒。神武自和之。其歌本鲜卑语。易为齐言。故其句长短不齐。〗  

敕勒川。阴山下。天似穹庐。笼盖四野。天苍苍。野茫茫。风吹草低见牛羊。（○《乐府诗集》八十六。《诗纪》百十一。）  

【兖州民为郑氏父子歌】  

〖北《齐书》曰：郑述祖累迁兖州刺史。有人入市盗布。其父怒曰：何忍欺仁者。执之以归首。述祖特原之。自是之后。境内无盗。人歌之曰：〗  

大郑公。小郑公。相去五十载。风教尚犹同。（○北《齐书》郑述祖传。北史郑羲传附述祖传。《乐府诗集》八十六、《诗纪》百十一并作郑公歌。）  

【邯郸郭公歌】  

〖乐府广题曰：北齐后主高纬。雅好傀儡。谓之郭公。时人戏为郭公歌。及将败。果营邯郸。高郭声相近。九十九。末数也。滕口。邓林也。大儿。调周帝。太祖子也。高冈。后主姓也。雉。鸡类。武成小字也。后败於邓林。尽如歌言。盖语妖也。〗  

邯郸郭公九十九。技两渐尽入滕口。大儿缘高冈。雉子东南走。不信吾言时。当看岁在酉。（○《乐府诗集》八十七。《诗纪》百十一。）  

【济北民为崔伯谦歌】  

〖北《齐书》曰：崔伯谦除济北太守。恩信大行。乃改鞭。用熟皮为之。不忍见血。示耻而已。有朝贵行过郡境。问人太守治政何如。对曰：府君恩化。古者所无。因诵民为歌曰：〗  

崔府君。能治政。易鞭鞭。布威德。民无争。（○北《齐书》崔伯谦传。北史崔伯谦传。）  

【文宣时谣】  

〖北史本纪曰：文宣时谣。按帝以午年生。故曰马子。三台石季龙旧居。故曰石室。三千六百日。十年也。文宣在位十年。果如谣言。〗  

马子入石室。三千六百日。（○《乐府诗集》八十九。《诗纪》百十一。）  

【废帝时童谣三首】  

〖北史曰：杨愔。齐文宣时尚太原公主。位至尚书令。骠骑大将军。文宣大渐。愔与侍中燕子献。黄门侍郎郑子默并受遗诏辅政。时常山、长广二王位地亲逼。愔等与尔朱浑天和谋。欲裁夺威权。由是深相疏忌。并为二王所害。先是童谣云云。羊为愔也。角文为用刀。道人谓废帝小名。太原公主尝作尼。故曰阿{麻女}姑。愔、子献、天和皆尚帝姑。故曰道人姑夫云。〗  

白头羊毣（北《齐书》作尾。）秃。羖历头生角。（○北《齐书》杨愔传。北史杨愔传。《诗纪》百十一。）  

羊羊吃野草。不吃野草远我道。不远打尔脑。（○同上）  

阿{麻女}姑。祸也。道人姑夫。死也。（○同上）  

【孝昭时童谣】  

〖北史曰：初。孝昭之诛杨愔也。谓武成云。事成。以汝为皇太帝。及践位。乃使武成在邺主兵。立子百年为皇太子。武成不平。欲有异谋。先是童谣云云。时丞相府在城城中。即旧中兴寺也。凫翁谓雄鸡。盖指武成小字步落稽也。道人。济南王小名也。打钟。言将被击也。后武成用卜者言不举兵。孝昭寻崩。武成即位。〗  

中兴寺内白凫翁。四方侧听声雍雍。道人闻之夜打钟。（○北《齐书》上洛王思宗子元海传。北史上洛王思宗子元海传。《诗纪》百十一。）  

【武成殂后谣】  

〖三国典略曰：周平齐。齐幼主、胡太后等并归於长安。初。武成殂后有谣云云。调甚悲苦。至是应焉。又曰：高纬所幸冯淑妃。名小怜也。〗  

千钱买果园。中有芙蓉树。破家不分明。莲子随它去。（○《御览》九百七十五。《乐府诗集》八十七、《诗纪》百十一并作北齐太上时童谣。）  

【武平元年童谣】  

〖隋《书》曰：武平元年童谣。按其年四月。陇东王胡长仁谋遣刺客杀和士开。事露。反为士开所谮而死。〗  

狐截尾。你欲除我我除你。（○隋书五行志。《乐府诗集》八十九。《诗纪》百十一。）  

【武平中童谣】  

〖隋《书》曰：武平二年童谣。小儿唱讫。一时拍手云。杀却。至七月二十五日。御史中丞琅邪王俨执士开。送於南台而斩之。〗  

和士开。七月三十日。将你向南台。（○隋书五行志。《乐府诗集》八十九。《诗纪》百十一。）  

【又】  

〖隋《书》曰：是岁又有童谣。七月。士开被诛。九月。琅邪王遇害。十一月。赵彦深出为西州刺史。〗  

七月刈禾伤早。九月吃餻正好。十月洗荡饭瓮。十一月出却赵老。（北史綦连猛传曰：七月刈禾太早。九月啖糕未好。本欲寻山射虎。激箭旁中赵老。与此稍异。○隋书五行志。《乐府诗集》八十九。《诗纪》百十一。）  

【曲严祖珽为斛律光造谣二首】  

〖北史曰：齐人解宜阳之围。其丞相斛律明月至汾东。周将韦孝宽参军曲严颇和卜筮。谓孝宽曰：来年东朝必大相杀戮。孝宽因令岩作谣歌曰云云。又言云云。祖珽续之曰云云。明月竟以此诛。《诗纪》云。今按。百升者。斛也。明月。光字也。高山谓齐。齐姓高也。盲老公谓珽。珽先因罪失明也。饶舌老母谓令萱。令萱本妇人也。〗  

百升飞上天。明月照长安。（○北《齐书》斛律光传。北《齐书》祖珽传。《周书》韦孝宽传。北史斛律光传。北史韦孝宽传。《御览》九百六十一引三国典略。《诗纪》百十一作后主时童谣。）  

高山不推自崩。槲木不扶自竖。盲老公背上下大斧。饶舌老母不得语。（○同上）  

【武成时童谣】  

〖北《齐书》曰：娄太后凡孕六男二女。皆感梦。孕文襄则梦一断龙。孕文宣则梦火龙。首尾属天地。张口动目。势状惊人。孕孝昭则梦蠕龙於地。孕武成则梦龙浴於海。孕魏二后并梦月入怀。孕襄城、博陵二王梦鼠入衣下。后未崩。  

有童谣曰云云。及后崩。武成不必服。绯袍如故。帝於昆季次实九。盖其徵验。〗  

九龙母死不作孝。（○北《齐书》神武娄后传。）  

【北齐末邺中童谣】  

〖隋《书》曰：北齐末。邺中有童谣云云。未几。齐为周所灭。周都关中。故云西家也。〗  

金作扫帚玉作把。净扫殿屋迎西家。（○隋书五行志。《乐府诗集》八十九。《诗纪》百十一。）  

【武平末童谣】  

〖隋《书》曰：武平末有童谣。时穆后母子淫辟。干预朝政。时人患之。穆后小字黄花。寻逢齐亡。欲落之应也。〗  

黄花势欲落。清尊但满酌。（○北《齐书》后主穆后传。隋书五行志。《乐府诗集》八十九。《诗纪》百十一。）  

【徐之范引童谣】  

〖北《齐书》曰：徐之才大善医术。太宁二年春。武明太后又病。之才弟之范为尚药典御。敕令诊候。内史皆令呼太后为石婆。盖有俗忌。故改名以厌制之。之范出。告之才曰：童谣云云云。今太后忽改名。私所致怪。之才曰：跂求伽。胡言去已。豹祠嫁石婆。岂有好事。斩冢作媒人。但令合葬自斩冢。唯得紫綖靴者。得至四月。何者。紫之为字此下系。綖者熟。当在四月之中。之范问靴是何义。之才曰：靴者革旁化。宁是久物。至四月一日。后果崩。〗  

周里跂求伽。豹祠嫁石婆。斩冢作媒人。唯得一量紫綖靴。（○北《齐书》徐之才传。）  

【杨子术引谣言】  

〖北《齐书》曰：魏宁以善推禄命。徵为馆客。武成亲试之。皆中。乃以己生年月托为异人而问之。宁曰：极富贵。今年入墓。武成惊曰：是我。宁变辞曰：若帝王自有法。又有阳子术。语人曰：谣言云云。且四八天之大数。太上之祚。恐不过此。既而武成崩。年三十二也。〗  

卢十六。稚十四。犍子拍头三十二。（○北《齐书》魏宁传。北史魏宁传。）  

【清河民为宋世良谣】  

〖北《齐书》曰：宋世良施八条之制。盗奔他境。民又谣曰云云。后齐天保中大赦。郡先无一囚。群吏拜诏而已。〗  

曲堤虽险贼何益。但有宋公自屏迹。（○北《齐书》宋世良传。《御览》二百六十二、四百九十九。）  

【谚语】  

【清河民为曲堤语】  

〖北《齐书》曰：宋世良出除清河太守。在郡未几。声问甚高。郡东南有曲堤。成公一姓阻而居之。群盗多萃於此。人为之语曰：〗  

宁度江吴会稽。不历成公曲堤。（○北《齐书》宋世良传。《御览》二百六十二、四百九十九。）  

【齐人为苏珍之宋世轨语】  

〖北史曰：宋世轨。齐天保中为大理少卿。执狱宽平。多所全济。大理正苏珍之以平干知名。时人以为二绝。寺中语曰：〗  

决定嫌疑苏珍之。视表见里宋世轨。（○北《齐书》宋世轨传。北史宋世轨传。《诗纪》百十一。又北《齐书》苏琼传引上一句。）  

【省中为祖珽裴让之语】  

〖《后魏书》曰：祖珽。字孝徵。裴让之。字士礼。俱崇文学。邢劭。省中为之语曰：〗  

多奇多能祖孝徵。能赋能诗裴让之。（○《御览》二百八十引三国典略。六百四十四引后书。七百四十四引《后魏书》。又北《齐书》及北史裴让之传、《诗纪》百十一并引上一句。○逯按。后魏原作《后汉书》。今据扬州刻本改正。）  

【文林馆中为陆乂语】  

〖北史曰：陆乂待诏文林馆。兼中书舍人。加通直散骑常侍。乂於五经最精熟。馆中谓之石经。人为之语曰：〗  

五经无对。有陆乂。（○北史陆俟传附乂传。《诗纪》百十一。）  

【颜之推引俗谚论教子】  

〖《颜氏家训》曰：吾见世间无教而有爱。饮食运为。资其所欲。宜诫翻奖。应呵反笑。至有识知。谓法当耳。骄慢已习。方复制之。捶挞至死而无戚。忿怒日隆而增怨。逮於成长。终为败德。孔子云。少成若天性。习惯成自然。是也。俗谚曰云云。诚然斯语。〗  

教妇初来。教儿婴孩。（○《颜氏家训》教子篇。）  

【颜之推引谚论治家】  

〖《颜氏家训》曰：妇人之性。率宠子婿而虐儿妇。宠婿则兄弟之怨生焉。虐妇则姊妹之谗行焉。然则女之行留皆得罪於其家者。母实为之。至有谚云云云。此其相报也。家之常弊。可不戒哉。〗  

落索阿姑餐。（○《颜氏家训》治家篇。）  

【时人为陈元康语】  

〖北《齐书》曰：世宗入辅京室。崔暹、崔季舒、崔昂等并被任使。张亮、张徵纂并高祖所待遇。然委任皆出元康之下。时人语曰：〗  

三崔二张。不如一康。（《太平广记》康上有陈元二字。○北《齐书》陈元康传。《太平广记》百七十三。）  

【邺下为陆仲让语】  

〖北《齐书》曰：崔暹子达拏。年十三。暹命儒者权会教其说《周易》两字。乃集朝贵名流。令达拏昇高座开讲。赵郡睦仲让阳屈之。暹喜跃。奏为司徒中郎。邺下为之语曰云云。此皆暹之短也。〗  

讲义两行得中郎。（○北《齐书》崔暹传。北史崔挺传附暹传。《御览》六百十五引三国典略。）  

【时人为唐邕白建言】  

〖北《齐书》曰：唐邕、白建方贵。时人言曰云云。徐之才蔑之。元日。对邕为诸令史祝曰：见卿等位。当作唐白。〗  

并州赫赫唐与白。（○北《齐书》徐之才传。）  

【时人为裴皇甫二姓兄弟语】  

〖北《齐书》曰：裴让之、诹之及皇甫和、弟亮并知名於落。时人语曰：〗  

诹胜於让。和不如亮。（○北《齐书》裴让之弟诹之传。）  

【时人为冯祖赵三氏子语】  

〖北《齐书》曰：齐朝宰相。善始令终唯赵彦深一人。然讽朝廷以子叔坚为中书侍郎。颇招物议。时冯子琮子慈明、祖珽子君信并相继居中书。故时语云。〗  

冯祖及赵。秽我凤池。（○北《齐书》赵彦深传。《御览》二百二十。）  

【御史台中为宋游道语】  

〖北《齐书》曰：游道与叔父别居。叔父为奴诬以逆。游道诱令返。雪而杀之。中尉郦善长嘉其气节。引为殿中侍御史。台中语曰：〗  

见贼能讨。宋游道。（○北《齐书》宋游道传。北史宋繇传附游道传。）  

【时人为宋游道陆操语】  

〖北《齐书》曰：游道与顿丘李奖一面便定死交。既而奖为河南尹。辟游道为中正。元颢入洛。奖受其命。出使徐州。都督元孚与城人赵绍兵杀之。游道为奖讼冤。得雪。奖二子构、训居贫。游道后令其求三富人死事。判免之。凡得钱百五十万。尽以入构、训。其使气党侠如此。时人语曰：〗  

游道狝猴面。陆操科斗形。意识不关貌。何谓丑者必无情。（○北《齐书》宋游道传。北史宋繇传附游道传。）  

【邺下为李氏兄弟语】  

〖北史曰：李浑与弟绘、纬俱为聘使主。每霸朝文武总集。常令绘先发言。音词辩正。风仪都雅。文襄益加敬异。为聘梁使。绘敷对明辨。梁武称传。绘弟纬。少聪慧。有才学。位中散大夫。聘梁使主。绘前后接对凡十八人。颇为称职。邺下为之语曰：〗  

学则浑绘纬。口则绘纬浑。（○北史李浑传。）  

【时人为义深语】  

〖北史曰：李义深有当世才用。而心胸险岨。时人语曰：〗  

剑戟森森。李义深。（○北史李义深传。）  

【时人为阳休之语】  

〖北史曰：阳休之好学。爱文藻。时人为之语曰：〗  

能赋能诗。阳休之。（○北史阳休之传。）  

【时人为阴凤语】  

〖北史曰：贾思伯迁南青州刺史。初。思伯与弟思休师事北海阴凤。业竟。无资酬之。凤遂质其衣物。时人为之语曰云云。及思伯之部。送缣百匹遗凤。因具车马迎之。凤惭不往。时人称叹焉。〗  

阴生读书不免痴。不识双凤脱人衣。（○北史贾思伯传。《御览》八百十八引北《齐书》。）  

【时人为法上谚】  

〖北山录曰：法上肇落两髦。嶷然成器。刻意尚行。颇究玄微。时人以为圣沙弥。谚曰：〗  

沙弥若来。高座逢灾。（○北山录三。○逯按。此谚亦见续高传。文字稍异。齐大统合水寺释法上传云。法上姓刘氏。朝歌人。年暨学岁。创讲法苑。酬抗疑难。无不叹伏。昌言胜负。而形色非美。故时人谚曰：黑沙弥若来。高座逢灾。）  

## 北齐诗卷四  

【郊庙歌辞陆卬等奉诏作】  

〖历代吟谱曰：陆卬。字云驹。累迁给事黄门侍郎、吏部郎中。齐之郊庙诸歌。多卬所制。〗  

【大禘圜丘及北郊歌辞十三首】  

〖隋书乐志曰：齐武成时。始定四郊、宗庙、三朝之乐。大禘圜丘及北郊乐并同。祠武帝用圜丘乐。○逯按。北郊乐歌八首。辞同南郊。隋书南北郊乐合载其文。异者分注本句之下。〗  

【肆夏】〖夕牲。群臣入门奏。〗  

肇应灵序。奄字黎民。乃朝万国。爰徵百神。只展方望。幽显咸臻。礼崇声协。贽列珪陈。翼差鳞次。端拱垂绅。来趋动色。式赞天人。（○隋书音乐志。《乐府诗集》三。《诗纪》百十一。）  

【高明乐】〖迎神奏。登歌辞同。〗  

惟神鉴矣。皇灵肃止。圜。）璧展事。成文即始。士备八能。乐合六变。风凑伊雅。光花袭荐。宸卫腾景。灵驾霏烟。严坛生白。绮席凝玄。（○同上）  

【昭夏乐】〖牲出入奏。〗  

刚柔凤位。惟皇配之。言肃其礼。念畅在兹。饰牲举兽。载歌且舞。既设伊腯。致精灵府。物色惟典。斋沐加恭。宗族咸暨。罔不率从。（○同上）  

【昭夏乐】〖荐毛血奏。〗  

展礼上月。肃事应时。茧栗为用。交畅有期。弓矢斯发。瓮簝将事。圆神致祀。率由先志。和以銮刀。臭以血膋。至哉敬矣。厥义孔高。（○同上）  

【皇夏乐】〖进熟皇帝入门奏。〗  

帝敬昭宣。皇诚萧致。玉帛齐轨。屏摄咸次。三垓上列。四陛旁升。龙陈万骑。凤动千乘。神仪天蔼。睟容离曜。金根停轸。奉光先导。（○同上）  

【皇夏乐】〖皇帝升丘奏。坛上登歌辞同。〗  

紫坛云暧。绀幄霞褰。我其陟止。载致其虔。百灵竦听。万国咸仰。人神咫尺。玄应肹蚃。（○同上）  

【高明乐】〖皇帝初献奏。〗  

上下眷。旁午从。爵以质。献以恭。咸斯畅。乐唯雍。孝敬阐。临万邦。（○同上）  

【高明乐】〖皇帝奠爵讫。奏高明乐、覆焘之舞。〗  

自天子之。会昌神道。丘陵肃事。克光天保。九关洞开。百灵环列。八樽呈备。五声投节。（○同上）  

【武德乐】〖皇帝献太祖配飨神座。奏武德之乐、昭烈之舞。〗  

配神登圣。主极尊灵。敬宣昭烛。咸达窅冥。礼弘化定。乐赞功成。穰穰介福。下被群生。（○同上）  

【皇夏乐】〖饮福酒奏。〗  

皇心缅且感。吉蠲奉至诚。赫哉光盛德。乾坤照百灵。报福归昌运。承佑播休明。风云驰九域。龙蛟跃四溟。浮幕呈光气。俪象烛华精。护武方知耻。韶夏仅同声。（○同上）  

【高明乐】〖送神。降丘南陛奏。〗  

献享毕。悬佾周。神之驾。将上游。超斗极。绝河流。怀万国。宁九州。欣帝道。心顾留。匝上下。荷皇休。（○同上）  

【昭夏乐】〖紫坛既燎奏。〗  

玄黄覆载。元首照临。合德致礼。有契其心。敬申事阕。絜诚共报。玉帛载升。棫朴斯燎。寥廓幽暧。播以馨香。皇灵惟监。降福无疆。（○同上）  

【皇夏乐】〖皇帝还便殿奏。〗  

天大亲严。匪敬伊孝。永言肆飨。宸明增耀。阳丘既畅。大典逾光。乃安斯息。钦若旧章。天回地旋。鸣銮引警。且万且亿。皇历惟永。（○同上）  

【五郊乐歌五首】  

〖隋书乐志曰：齐五郊迎气降神。并奏高明乐。又曰：礼五方上帝。并奏高明之乐。为覆焘之舞。〗  

【青帝高明乐】  

岁云献。谷风归。斗东指。雁北飞。电鞭激。雷车遽。虹旌靡。青龙驭。和气洽。具物滋。翻降止。应帝期。（隋书音乐志。《乐府诗集》三。《诗纪》百十一。）  

【赤帝高明乐】  

婺女司旦。仲吕宣。朱精御节。离景延。根荄俊茂。温风发。柘火风水。应炎月。执衡长物。德孔昭。赤旗电曳。会今朝。（○同上）  

【黄帝高明乐】  

居中匝五运。乘衡毕四时。含养滋群物。协德固皇基。啴缓契王风。持载符君德。良辰动灵驾。承祀昌邦国。（○同上）  

【白帝高明乐】  

风凉露降。驰景飏寒精。山川摇落。平秩在西成。盖藏成积。烝民被嘉祉。从享来仪。鸿休溢千祀。（○同上）  

【黑帝高明乐】  

虹藏雉化。告寒。冰壮地坼。年殚。日次月纪。方极。九州万邦。献力。叶光是纪。岁穷。微阳潜兆。方融。天子赫赫。明圣。享神降福。惟敬。（○同上）  

【祀五帝於明堂乐歌十一首】  

【肆夏乐】〖先一日。夕牲。群臣入门奏。〗  

国际崇祀。严恭有闻。荒华胥暨。乐我大君。冕瑞有列。禽帛载叙。群后师师。威仪容与。执礼辨物。司乐考章。率由靡坠。休有烈光。（○隋书音乐志。《乐府诗集》三。《诗纪》百十一。）  

【高明乐】〖太祝令迎神。奏高明乐、覆焘舞。〗  

祖德光。国图昌。祗上帝。礼四方。辟紫宫。动华阙。龙虎奋。风云发。飞朱雀。从玄武。携日月。带雷雨。耀宇内。溢区中。眷帝道。感皇风。帝道康。皇风扇。粢盛列。椒醑荐。神且宁。会五精。归福禄。幸闾亭。（○同上）  

【武德乐】〖太祖配飨。奏武德乐、昭烈舞。〗  

我惟我祖。自天之命。道被归仁。时屯启圣。运钟千祀。授手万姓。夷凶掩虐。匡颓翼正。载经载营。庶士咸宁。九功以洽。七德兼盈。丹书入告。玄玉来呈。露甘泉白。云郁河清。声教咸往。舟车毕会。仁加有形。化浃无外。严亲惟重。陟配惟大。既佑斯歌。率土攸赖。（○同上）  

【昭夏乐】〖牲出入奏。〗  

孝享不匮。精洁临年。涤牢委溢。形色博牷。于以用之。言承歆祀。肃肃威仪。敢不敬止。载饬载省。惟牛惟羊。明神有察。保兹万方。（○同上）  

【昭夏乐】〖荐毛血奏。〗  

我将宗祀。夤献厥诚。鞠躬如在。侧听无声。荐色斯纯。呈气斯臭。有涤有濯。惟神其佑。五方来格。一人多祉。明德惟馨。於穆不已。（○同上）  

【皇夏乐】〖皇帝入门奏。皇帝升坛。奏皇夏。辞同。〗  

象乾上构。仪坤下基。集灵崇祖。永言孝思。室陈簋豆。庭罗悬佾。夙夜畏威。保兹贞吉。舞贵其夜。歌重其升。降斯百禄。惟飨惟应。（○同上）  

【高明乐】〖皇帝初献。奏高明乐、覆焘舞。〗  

度几筵。辟牖户。礼上帝。感皇祖。酌惟絜。涤以清。荐心款。达神明。（○同上）  

【高明乐】〖皇帝祼献。奏高明乐、覆焘舞。〗  

帝精来降。应我明德。礼殚义展。流祉邦国。既受多祉。实资孝敬。祀谒其诚。荷天休命。（○同上）  

【皇夏乐】〖饮福酒奏。〗  

恭祀洽。盛礼宣。英猷烂层景。广泽同深泉。上灵钟百福。群神归万年。月轨咸梯岫。日域尽浮川。瑞鸟飞玄扈。潜鳞跃翠连。皇家膺宝历。两地复参天。（○同上）  

【高明乐】〖太祝送神。奏高明乐、覆焘舞。〗  

青阳奏。发朱明。歌西皓。唱玄冥。大礼罄。广乐成。神心怿。将远征。饰龙驾。矫凤旍。指阊阖。憩层城。出温谷。迈炎庭。跨西汜。过北溟。忽万亿。耀光精。比电骛。与雷行。嗟皇道。怀万灵。固王业。震天声。（○同上）  

【皇夏乐】〖帝还便殿奏。〗  

文物备矣。声明有章。登荐惟肃。礼邈前王。鬯齐云终。折旋告罄。穆穆旒冕。蕴诚毕敬。屯卫按部。銮跸回途。暂留紫殿。将及清都。（○同上）  

【享庙乐辞十八首】  

【肆夏乐】〖先一日。夕牲。群臣入门奏。〗  

霜凄雨畅。烝哉帝心。有敬其祀。肃事惟歆。昭昭车服。济济衣簪。鞠躬贡酎。磬折奉琛。差以五列。和以八音。式祗王度。如玉如金。（○隋书音乐志。《乐府诗集》九。《诗纪》百十一。）  

【高明登歌乐】〖迎神奏。〗  

日卜惟吉。辰择其良。奕奕清庙。黼黻周张。大吕为角。应钟为羽。路鼗阴竹。德歌昭舞。祀事孔明。百神允穆。神心乃顾。保兹介福。（○同上）  

【昭夏乐】〖牲出入奏。〗  

大祀云事。献奠有仪。既歌既展。赞顾迎牺。执从伊竦。刍饰惟栗。俟用於庭。将升於室。且握且骍。以致其诚。惠我贻颂。降祉千龄。（○同上）  

【昭夏乐】〖荐毛血奏。〗  

缅彼遐慨。悠然永思。留连七享。缠绵四时。神升魄沈。靡闻靡见。阴阳载俟。臭声兼荐。祖考其鉴。言萃王休。降神敷锡。百福是由。（○同上）  

【皇夏乐】〖进熟。皇帝入门奏。〗  

齐居严严。夙驾层闱。车辂垂彩。旒衮腾辉。耸诚载仰。翘心有慕。洞洞自形。斤斤表步。閟宫有邃。神道依稀。孝心缅邈。爰属爰依。（○同上）  

【登歌乐】〖太祝祼地奏。〗  

太室窅窅。神居宿设。郁鬯惟芬。珪璋惟洁。彝斝应时。龙蒲代用。藉茅无咎。福禄攸降。端感会事。俨思修礼。齐齐勿勿。俄俄济济。（○同上）  

【登歌乐】〖皇帝升殿。殿上作。〗  

我祠我祖。永惟厥先。炎农肇圣。灵祉蝉联。霸图中造。帝业方宣。道昌基构。抚运承天。奄家六合。爰光八埏。尊神致礼。孝思惟缠。寒来暑反。惕荐在年。匪敬伊慕。备物不愆。设虡设业。<革兆>鼓填填。辟公在位。  

有容伊虔。登歌启佾。下管应悬。厥容无爽。幽明肃然。诚匝厚地。和达穹玄。既调风雨。载协山川。周庭有列。汤孙永延。教声惟被。迈后光前。（○同上）  

【始基乐恢祚舞】〖皇帝初献六世祖司空公神室奏。〗  

克明克俊。祖武惟昌。业弘营土。声被海方。有流厥德。终耀其光。明神幽赞。景祚攸长。（○同上）  

【始基乐恢祚舞】〖五世祖吏部尚书室。〗  

显允盛德。隆我前构。瑶源弥泻。琼根愈秀。诞惟有族。丕绪克茂。大业崇新。洪基增旧。（○同上）  

【始基乐恢祚舞】〖高祖秦州刺史室。〗  

祖德丕显。明喆知几。（隋书作机。乐府同。）豹变东国。鹊起西归。礼申官次。命改朝衣。敬思孝享。多福无违。（○同上）  

【始基乐恢祚舞】〖曾祖太尉武贞公室。〗  

兆灵有业。潜德无声。韬光戢耀。贯幽洞冥。道弘舒卷。施博藏行。缅追岁事。夜遽不宁。（○同上）  

【始基乐恢祚舞祖】〖文穆皇帝室。〗  

皇皇祖德。穆穆其风。语嘿自己。明睿在躬。荷天之锡。圣表克隆。高山作矣。实祚其崇。离光旦旦。载焕载融。感荐惟永。神保无穷。（○同上）  

【武德乐昭烈舞】〖高祖神武皇帝室。〗  

天造草昧。时难纠纷。孰拯斯溺。靡救其焚。大人利见。纬武经文。顾指维极。吐吸风云。开天辟地。峻岳夷海。冥工掩迹。上德不宰。神心有应。龙化无待。义征九服。仁兵告凯。上平下成。靡或不宁。匪王伊帝。偶极崇灵。享亲则孝。洁（乐府作絜。）祀惟诚。礼备乐序。肃赞神明。（○同上）  

【文德乐宣政舞】〖文襄皇帝室。〗  

圣武丕基。睿文显统。眇哉神启。郁矣天纵。道则人弘。德云迈种。昭冥咸叙。崇深毕综。自中徂外。经朝庇野。政反沦风。威还缺雅。帝作穆穆。格于上下。维享维宗。来鉴来假。（○同上）  

【文正乐光大舞】〖显祖文宣皇帝室。〗  

玄历已谢。苍灵告期。图玺有属。揖让惟时。龙升兽变。弘我帝基。对扬穹昊。寔启雍熙。钦若皇猷。永怀王度。欣赏斯穆。威刑允措。轨物俱宣。宪章咸布。俗无邪指。下归正路。茫茫九域。振以乾纲。混通华裔。配括天壤。作礼视德。列乐传响。荐祀惟虔。衣冠载仰。（○同上）  

【皇夏乐】〖饮福酒奏。〗  

孝心翼翼。率礼兢兢。时洗时荐。或降或升。在堂在户。载湛载凝。多品斯奠。备物修膺。兰芬敬挹。玉俎恭承。受祭之佑。如彼冈陵。（○同上）  

【高明乐】〖送神奏。〗  

仰榱桷。慕衣冠。礼云罄。祀将阑。神之驾。纷奕奕。乘白云。无不适。穷昭域。极幽涂。归帝祉。眷皇都。（○同上）  

【皇夏】〖皇帝诣便殿奏。〗  

礼行斯毕。乐奏以终。受嘏先退。载畅其衷。銮轩循辙。麾旌复路。光景徘徊。弦歌顾慕。灵之相矣。有锡无疆。国图日竞。家历天长。（○同上）  

【燕射歌辞】  

【元会大飨歌十首】  

〖隋书乐志曰：北齐元会大飨。协律不得升陛。黄门举麾於殿上。今列其歌辞云。〗  

【肆夏】〖宾入门。四厢奏。〗  

昊苍眷命。兴王统天。业高帝始。道貌皇先。礼成化穆。乐合风宣。宾朝荒夏。对扬（隋书作扬对。乐府同。）穹玄。（○隋书音乐志。《乐府诗集》十四。《诗纪》百十一。）  

【皇夏】〖皇帝出阁奏。〗  

夏正肇旦。周物充庭。具僚在位。俯伏无声。大君穆穆。宸仪动睟。日煦天回。万灵胥萃。（○同上）  

【皇夏】〖皇帝当扆。群臣奉贺奏。〗  

天子南面。乾覆离明。三千咸列。万国填并。犹从禹会。如次汤庭。奉兹一德。上下和平。（○同上）  

【皇夏】〖皇帝入宁变服。黄钟太簇二厢奏。〗  

我应天历。四海为家。协同内外。混一戎华。鹤盖龙马。风乘云车。夏章夷服。其会如麻。九宾有仪。八音有节。肃肃於位。饮和在列。四序氤氲。三光昭晰。君哉大矣。轩唐比辙。（○同上）  

【皇夏】〖帝出升御座。姑洗厢奏。〗  

皇运应箓。廓定区寓。受终以文。构业以武。尧昔命舜。舜亦命禹。大人驭历。重规沓矩。钦明在上。昭纳八夤。从灵体极。诞圣穷神。化生群品。陶育烝人。展礼肆乐。协此元春。（○同上）  

【肆夏】〖王公奠璧奏。〗  

万方咸暨。三揖以申。垂旒冯玉。五瑞交陈。拜稽有章。升降有节。圣皇负扆。虞唐比烈。（○同上）  

【上寿曲】〖上寿。黄钟厢奏。〗  

仰三光。奏万寿。人皇御六气。天地同长久。（○同上）  

【登歌三曲】〖皇太子入。至坐位。酒至御。殿上奏。〗  

大齐统历。道化光明。马图呈宝。龟箓告灵。百蛮非众。八荒非逖。同作尧人。俱包禹迹。  

天覆地载。成以四时。惟皇是则。比大於兹。群星拱极。众川赴海。万寓骏奔。一朝咸在。  

齐之以礼。相趋帝庭。应规蹈矩。玉色金声。动之以乐。和风四布。龙申凤舞。鸾歌麟步。（○同上）  

【食举乐十曲】〖食至御前奏。〗  

三端正启。万方观礼。具物充庭。二仪合体。百华照晓。千门洞晨。或华或裔。奉贽惟新。悠悠亘六合。圆首莫不臣。仰施如雨。晞和犹春。风化表笙镛。歌讴被琴瑟。谁言文轨异。今朝混为一。  

彤庭烂景。丹陛流光。怀黄绾白。鹓鹭成行。文赞百揆。武镇四方。折冲鼓雷电。替辇协阴阳。大矣哉。道迈上皇。陋五帝。狭三皇。穷礼物。该乐章。序冠带。垂衣裳。  

天壤和。家国穆。悠悠万类。咸孕育。契冥化。侔大造。灵效珍。神归宝。兴云气。飞龙苍。麟一角。凤五光。朱雀降。黄玉表。九尾驯。三足扰。化之定。至矣哉。瑞感德。四方来。  

囹圄空。水火菽粟。求贤振滞。弃珠玉。衣不靡。宫以卑。当阳端嘿。垂拱无为。云云万有。其乐不訾。  

嗟此举时。逢至道。肖形咸自持。赋命无伤夭。行气进皇舆。游龙服帝皂。圣主宁区宇。乾坤永相保。  

牧野征。鸣条战。大齐家万国。拱揖应终禅。奥主廓清都。大君临赤县。高居深视。当扆正殿。旦暮之期。今一见。  

两仪分。牧以君。陶有象。化无垠。大齐德。邈谁群。超凤火。冠龙云。露以洁。风以薰。荣光至。气氤氲。  

神化远。人灵协。寒暑调。风雨燮。披泥检。受图谍。图谍启。期运昌。分四序。缀三光。延宝作。眇无疆。  

惟皇道。升平日。河水清。海不溢。云干吕。风入律。驱黔首。入仁寿。与天高。并地厚。  

形以厝。颂声扬。皇情邈。眷汾襄。岱山高。配林壮。亭亭耸。云云望。旆葳蕤。驾骙々。刊金阙。奠玉龟。（○同上）  

【皇夏】〖皇帝入。钟鼓奏。〗  

礼终三爵。乐奏九成。允也天子。穹壤和平。载色载笑。反寝晏息。一人有祉。百神奉职。（○同上）  

【舞曲歌辞】  

【文武舞歌四首】  

〖隋书乐志曰：北齐元会大飨。奏文武二舞。二舞将作。并先设阶步焉。〗  

【文舞阶步辞】  

我后降德。肇峻皇基。摇铃大号。振铎命期。云行雨洽。天临地持。茫茫区宇。万代一时。文来武肃。成定於兹。象容则舞。歌德言诗。锵锵金石。列列匏丝。凤仪龙至。乐我雍熙。（○隋书音乐志。《乐府诗集》五十二。《诗纪》百十一。）  

【文舞辞】  

皇天有命。归我大齐。受兹华玉。爰锡玄圭。奄家环海。实子蒸黎。图开宝匣。检封芝泥。无思不顺。自东徂西。教南暨朔。罔敢或携。比日之明。如天之大。神化之洽。率土无外。眇眇舟车。华戎毕会。祠我春秋。服我冠带。仪协震象。乐均天籁。蹈武在庭。其容蔼蔼。（○同上）  

【武舞阶步辞】  

大齐统历。天鉴孔昭。金人降泛。火凤来巢。眇均虞德。干戚降苗。夙沙攻主。归我轩朝。礼符揖让。乐契咸韶。蹈扬惟序。律度时调。（○同上）  

【武舞辞】  

天眷横流。宅心玄圣。祖功宗德。重光袭映。我皇恭己。诞膺灵命。宇外斯烛。域中咸镜。悠悠率土。时惟保定。微微动植。莫违其性。仁丰庶物。施洽群生。海宁洛变。契此休明。雅宣茂烈。颂纪英声。铿锽钟鼓。掩抑箫笙。歌之不足。舞以礼成。铄矣王度。缅迈千龄。（○同上）  

（《诗纪》云。已上乐章。诗汇云祖珽作。按隋书乐志。祖珽上书论乐於文宣之时。至武成时始定四郊、宗庙、三朝之乐。而不著作歌之人。则非珽作明矣。今考北史。陆卬等制。）  

【仙道】  

【吴猛赠庐山神徐君诗】  

〖《水经注》曰：案张华博物志曹著传。其神自云姓徐。受封庐山。后吴猛经过。山神迎猛。猛语曰：君王此山近六百年。符命已尽。不宜久居非据。乃赠《诗》云：〗  

仰瞩列仙馆。俯察王神宅。旷载畅幽怀。倾盖付三益。（○水经庐江水注。《诗纪外集》一。）  

【武阳山遗咏】  

〖《水经注》曰：峨山县东北有武阳龙尾山。并仙者羽化之处。上有仙人及龙马迹。于其处得遗咏。其咏曰：〗  

登武阳。观乐薮。峨岭千蕤洋湖口。命飞螭。驾白驹。临天水。心踟蹰。千载后。不知如。（○水经洣水注。《诗纪外集》三。）  

【鬼神】  

褚士达  

〈士达。仕祖珽为省事。〉  

【梦人倚户授其诗】  

〖北史曰：斛律光尝在朝堂。垂帘而坐。祖珽不知。乘马过其前。光怒。谓人曰：此人乃敢尔。后珽在内省。言声高慢。光过闻之。又怒。珽知光忿。珽省事褚士达梦人倚户授其《诗》曰云云。以告珽。珽占之曰：角斗。斛字。津却水。何留人。合成律字。非真者。解斛律於我不实。士达又言所梦状。乃其父形也。珽由是惧。〗  

九升八合粟。角斗定非真。堰却津中水。将留何处人。  

【徐铁臼怨歌】  

〖还冤记曰：宋东海徐某甲。前妻许氏。生一国。名铁臼。而许氏亡。甲改娶陈氏。陈氏凶虐。志灭铁臼。生一男。名铁杵。欲以杵捣铁臼也。於是捶打铁臼。饥不给食。寒不加絮。铁臼竟以冻饿被杖死。时年十六。亡后旬馀。鬼忽还家。日日骂詈。时复歌云云云。声甚伤切。自是自悼不得长成也。於时铁杵六岁。鬼屡打之。月馀而死。〗  

桃李花。严霜落奈何。桃李子。严霜早落已。（还冤记作已落。○还冤记。法苑珠林七十五引怨魂志。《诗纪外集》四。）  

## 北周诗卷一  

周明帝宇文毓  

〈毓。文帝长子。西魏大统中。封宁都郡公。周闵帝受禅。进柱国、岐州刺史。及闵帝废。朝廷迎立之。在位四年。武成二年卒。年二十七。谥曰明皇帝。有集十卷。〉  

【贻韦居士诗】  

〖北史曰：韦敻。字敬远。杜陵人。志尚简澹。州郡徵辟。并不就。周文帝经纶王业。侧席礼聘。竟不能屈。时人号为居士。明帝即位。礼敬愈厚。乃为诗以贻之。敻答诗愿时朝谒。帝大悦。敕有司日给酒一升。号曰逍遥公。〗  

六爻贞遁世。三辰光少微。颍阳去犹远。沧洲遂不归。风动秋兰佩。香飘莲叶衣。坐石窥仙洞。乘槎下钓矶。岭松千仞直。严泉百丈飞。聊登平乐观。遥想首阳薇。傥能同四隐。来参余万机。（○《周书》韦敻传。北史韦孝宽传附敻传。《类聚》三十六。文苑英华二百三十二作招隐士逍遥公韦敻。《诗纪》百十二。）  

【过旧宫诗】  

〖北周《书》曰：二年九月丁未。行幸同州故宅。赋诗。〗  

玉烛调秋气。金舆历旧宫。还如过白水。更似入新丰。秋潭渍晚菊。寒井落疏桐。举杯延故老。今闻歌大风。（○北《周书》明帝纪。《类聚》六十二。《初学记》十三、二十四。文苑英华百七十四。《御览》五百九十一。万花谷后二十三。《诗纪》百十二。）  

【和王褒咏摘花】  

玉椀承花落。花落椀中芳。酒浮花不没。花含酒更香。（○《类聚》八十八。《诗纪》百十二。）  

李昶  

〈昶。小名那。顿丘临黄人。祖彪。魏御史中尉。昶仕西魏。历都官郎中、相州大中正、银青光禄大夫、太祖丞相府记室参军、中书侍郎、御史中尉、大将军仪同三司。赐姓宇文氏。周受禅。天保元年。进骠骑大将军。二年。转御正中大夫。保定五年。出为昌州刺史。遇疾卒。年五十。〉  

【陪驾幸终南山诗】  

尧盖临河颍。汉跸践华嵩。日旗回北凤。星旆转南鸿。青云过宣曲。先驱背射熊。金桴拂泉底。玉琯吹云中。古辙称难极。新途或易穷。烟生山欲尽。潭净水恒空。交松上连雾。修竹下来风。仙才道无别。灵气法能同。东枣羞朝座。西桃献夜宫。诏令王子晋。出对浮丘公。（○《初学记》五。文苑英华百五十九。《诗纪》百十二。）  

【奉和重适阳关】  

衔悲向玉关。垂泪上瑶台。舞阁悬新网。歌梁积故埃。紫庭生绿草。丹墀染碧苔金。扉昼常掩珠。帘夜暗开。方池含水思。芳树结风哀。行雨归将绝。朝云去不回。独有西陵上。松声薄暮来。（○文苑英华二百四十作李那。《诗纪》百十二。○逯按。此诗《诗纪》署李那。编入隋诗。今改列於此。）  

高琳  

〈琳。字季珉。其先高丽人。仕於燕。后发魏。赐姓羽真人。入周。累官江陵副总管。进位柱国。〉  

【宴诗】  

〖北史曰：武成三年。讨平文州氐。师还。帝宴群公卿士。仍赋诗言志。琳诗末章云云。帝大悦曰：獯猃陆梁。未时款塞。卿言有验。国之福也。〗  

寄言窦车骑。为谢霍将军。何以报天子。沙漠静妖氛。（○《周书》高琳传。北史高琳传。御鉴二百七十七。又五百八十六引三国典略。《诗纪》百十二。）  

宗懔  

〈懔。字元懔。南阳湟阳人。梁元帝镇江陵。以为记室。及帝即位。累迁吏部尚书。及江陵平。入关。拜车骑大将军、仪同三句。保定中卒。年六十四。有集十二卷。〉  

【和岁首寒望诗】  

旅骑出平原。钲铙遍野喧。接里开都邑。连车驻小门。稻车回故坞。猎马转新村。古碑空戴石。山龛未上幡。所言春不至。未有桃花源。（○《类聚》二十八。《诗纪》百十二。）  

【早春诗】  

昨暝春风起。今朝春气来。莺鸣一两啭。花树数重开。散粉成初蝶。剪彩作新梅。游客伤千里。无暇上高台。（○《初学记》三。文苑英华百五十七。《诗纪》百十二。）  

【春望诗】〖《诗纪》云。律祖作陈后主者非。〗  

日暮春台望。徙倚爱馀光。都尉新移枣。司空始种杨。一枝犹桂馥。十步有兰香。望望无萱草。忘忧竟不忘。（○《初学记》三。文苑英华百五十七。《诗纪》百十二。）  

【麟趾殿咏新井诗】  

当为醴泉出。先令浪井开。铜新九龙殿。石胜凌云台。（《诗纪》云。《瑞应图》曰：王者清净则浪井出。鱼豢魏略曰：明帝九龙殿前为玉井绮栏。○《初学记》七。《诗纪》百十二。）  

宗羁  

【登渭桥诗】  

仲山朝饮马。还坐渭桥中。南瞻临别馆。北望尽离宫。四面衣裾合。三条冠盖通。兰香想和季。云起忆成公。圯上相知早。鸡鸣幸共同。（圯音夷。楚人谓桥为圯。○《类聚》九。《初学记》七。《诗纪》百十二。）  

萧捴  

〈捴。字智遐。梁安成王萧秀子。封永丰侯。历黄门侍郎。侯景之乱。从武陵王萧纪为征西大将军。守成都。周文帝伐蜀。遂入西魏。授侍中。武帝时为文学博士。历少傅。改封蔡阳郡公。建德二年卒。年五十九。有集十卷。〉  

【孀妇吟】  

寒夜静房栊。孤妾思偏丛。悲生聚绀黛。泪下浸妆红。蓄恨萦心里。含啼归帐中。会须明月落。那忍见床空。（○《乐府诗集》七十六。《诗纪》百十二。）  

【日出行】  

昏昏隐远雾。团团乘阵云。正值秦楼女。含娇酬使君。（○文苑英华百九十三。《乐府诗集》二十八作日出东南隅行。《诗纪》百十二。）  

【劳歌】  

百年能几许。公事罢平生。寄言任立政。谁怜李少卿。（○文苑英华二百三。《乐府诗集》八十六。《诗纪》百十二。）  

【和梁武陵王遥望道馆诗】  

神境流精阙。仙居紫翠房。今有寻真地。迤逦丽通庄。九柱含虬重。三台饰夜光。金辉碧海桃。玉笈紫书方。拂筵青鸟集。吹萧白凤翔。履归堪是燕。石在讵非羊。烟霞四照蕊。风月五名香。於兹喜临眺。愿得假霓裳。（○《类聚》七十八。《诗纪》百十二。）  

【上莲山诗】  

独迈青莲岭。超奇紫盖峰。挂流遥似鹤。插石近如龙。沙崩闻韵鼓。霜落候鸣钟。飞花满丛桂。轻吹起修筇。石蒲今尚有。采摘更相逢。（○《初学记》五。文苑英华百五十九。《诗纪》百十二。）  

王褒  

〈褒。字子渊。琅邪临沂人。仕梁。历吏部尚书、右仆射。荆州破。入周。授车骑大将军。明帝即位。笃好文学。褒与庾信才名最高。特被亲待。加开府仪同三司。武帝时为太子少保。迁小司空。出为宣州刺史。建德中卒。年六十四。有集二十一卷。〉  

【乐府】  

【关山篇】〖以下五言。〗  

从军出陇坂。驱马度关山。关山恒掩蔼。高峰白云外。遥望秦川水。千里长如带。好勇自秦中。意气多豪雄。少年便习战。十四已从戎。辽水深难渡。榆关断未通。（○《类聚》四十二。《诗纪》百十三。）  

【从军行二首】  

兵书久闲习。征战数曾经。讲戎平乐观。学戏羽林亭。西征度疏勒。东驱出井陉。牧马滨长渭。营军毒上泾。平云如阵色。半月类城形。羽书封信玺。诏使动流星。对岸流沙白。缘河柳色青。将幕恒临斗。旌门常背刑。勋封瀚海石。功勒燕然铭。兵势因麾下。军图送掖庭。谁怜下玉箸。向暮掩金屏。（○文苑英华百九十九。《乐府诗集》三十二。《诗纪》百十三。）  

黄河流水急。骢马远征人。谷望河阳县。桥渡小平津。年少多游侠。结客好轻身。代风愁枥马。胡霜宜角筋。羽书劳警急。边鞍倦苦辛。康居因汉使。卢龙称魏臣。荒戍唯看柳。边城不识春。男儿重意气。无为羞贱贫。（○同上）  

【长安有狭邪行】  

威纡狭邪道。车骑动相喧。博徒称剧孟。游侠号王孙。势倾魏侯府。交尽翟公门。路邪劳夹毂。涂艰倦折辕。日斜宣曲观。春还御宿园。涂歌杨柳曲。巷饮榴花樽。独有游梁倦。还守孝文园。（○《乐府诗集》三十五。《诗纪》百十三。）  

【饮马长城窟】  

北走长安道。征骑每经过。战垣临八阵。旌门对两和。屯兵戍陇北。饮马傍城阿。雪深无复道。冰合不生波。尘飞连阵聚。沙平骑迹多。昏昏垅坻月。耿耿雾中河。羽林犹角。将军尚雅歌。临戎常拔剑。蒙险屡提戈。秋风鸣马首。薄暮欲如何。（○文苑英华二百九。《乐府诗集》三十作。《诗纪》百十三。）  

【轻举篇】  

天地能长久。神仙寿不穷。白玉东华检。方诸西岳童。俄瞻少海北。暂别扶桑东。俯观云似盖。低望月如弓。看棋城邑改。辞家墟巷空。流珠馀旧灶。种杏发新业。酒酿瀛洲玉。剑铸昆吾铜。谁能揽六博。还当访井公。（○《乐府诗集》六十四。《诗纪》百十三。）  

【凌云台】  

高台悬百尺。中夕殊未穷。北临酸枣寺。西眺明光宫。城旁抵双府。林里对相风。书题鹿卢榜。观写飞廉铜。窗开神女电。梁映美人虹。虞捐滥天宠。郑瞀特怀忠。庄生垂翠钓。昭仪拒斗熊。驰轮有盈缺。人道亦汙隆。还念西陵舞。非复邺城中。（○文苑英华百九十二。《乐府诗集》七十五。《诗纪》百十三。）  

【出塞】〖《诗纪》云。一作塞下曲。〗  

飞蓬似征客。千里自长驱。塞禽唯有雁。关树但生榆。背山看故垒。系马识馀蒲。还因麾下骑。来送月支图。（《诗纪》云。三齐略记。秦始皇至东海。蟠蒲系马。至今其地蒲生皆绯结。○文苑英华百九十七。《乐府诗集》二十一。《诗纪》百十三。）  

【入塞】  

戍久风尘色。动多意气豪。建章楼阁迥。长安陵树高。度冰伤马骨。经寒坠节旄。行当见天子。无假用钱刀。（○文苑英华百九十七。《乐府诗集》二十一。《诗纪》百十三。）  

【关山月】  

关山夜月明。秋色照孤城。影亏同汉阵。轮满逐胡兵。天寒光转白。风多晕欲生。寄言亭上吏。游客解鸡鸣。（○《初学记》一。文苑英华百九十八。《御览》四。《乐府诗集》二十三。《诗纪》百十三。）  

【长安道】  

槐衢回北第。驰道度西宫。树阴连袖色。尘影杂衣风。采桑逢五马。停车对两童。喧喧许史座。钟鸣宾未穷。（○《乐府诗集》二十三。《诗纪》百十三。）  

【明君词】  

阑殿辞新宠。椒心馀故情。鸿飞渐南陆。马首倦西征。寄书参汉使。衔涕望秦城。唯馀马上曲。犹作出关声。（○《乐府诗集》二十九。《诗纪》百十三。）  

【游侠篇】  

京洛出名讴。豪侠竞交游。河南期四姓。关西谒五侯。斗鸡横大道。走马出长楸。桑阴徙将夕。槐路转淹留。（○《类聚》三十三。文苑英华百九十六作侠客行。《乐府诗集》六十七。《诗纪》百十三。）  

【古曲】〖《诗纪》云。一作杂曲。〗  

青楼临大道。游侠尽淹留。陈王金被马。秦女桂为钩。驰轮洛城）巷。斗鸡南陌头。薄暮风尘起。聊为清夜游。（○文苑英华二百七。《乐府诗集》七十七。《诗纪》百十三。）  

【高句丽】〖六言〗  

萧萧易水生波。燕赵佳人自多。倾杯覆碗漼漼。垂手奋袖婆娑。不惜黄金散尽。只畏白日蹉跎。（○《乐府诗集》七十八。《诗纪》百十三。）  

【燕歌行】〖七言〗  

〖北史本传曰：褒作燕歌。妙尽塞北苦寒之言。元帝及诸文士和之。而竞为凄切。及江陵为魏师所破。元帝出降。方验焉。〗  

初春丽晃莺欲娇。桃花流水没河桥。蔷薇花开百重叶。杨柳拂地数千条。陇西将军号都护。楼兰校尉称嫖姚。自从昔别春燕分。经年一去不相闻。无复汉地关山月。唯有漠北蓟城云。淮南桂中明月影。流黄机上织成文。充国行军屡筑营。阳史讨虏陷平城。城下风多能却阵。沙中雪浅讵停兵。属国小妇犹年少。羽林轻骑数征行。遥闻陌头采桑曲。犹胜边地胡笳声。胡笳向暮使人泣。长望闺中空伫立。桃花落地杏花舒。）桐生井底寒叶疏。试为来看上林雁。应有遥寄陇头书。（○文苑英华百九十六。《乐府诗集》三十二。文苑英华辨证六。《诗纪》百十三。又《类聚》四十二引矫、桥、条、分、闻、云、行、声、泣、立、舒、疏、书十三韵。）  

【日出东南隅行】〖以下杂言。〗  

晓星西北没。朝日东南隅。阳窗临玉女。莲帐照金铺。凤楼称独立。绝世良所无。镜悬四龙网。枕画七星图。银镂明光带。金地织成衤霝。调弦大垂手。歌曲凤将雏。采桑三市路。卖酒七条衢。道逢五马客。夹毂来相趋。将军多事势。夫婿好形模。高箱照云母。壮马饰当颅。单衣火浣布。利剑水精珠。自知心所爱。仕宦执金吾。飞甍凋翡翠。绣桷画屠苏。银烛附弹映鸡羽。黄金步摇动襜褕。兄弟五日时来归。高车竟道生光辉。名唱两行堂上起。鸳鸯十七阶前飞。少年任侠轻年月。珠丸出弹遂难追。（○《乐府诗集》二十八。《诗纪》百十三。）  

【墙上难为趋】  

昔称梁孟子。兼闻鲁孔丘。记政聊为述。问东岂相酬。末代多侥倖。卿相尽经由。台郎百金价。台司千万求。当朝少直笔。趋代皆曲钩。廷尉十年不得调。将军百战未封侯。夜伏拥门作常伯。自有蒲萄得凉州。白璧求善价。明珠难暗投。高墙不可践。井水自难浮。风胡有年岁。銛利比吴钩。（○《乐府诗集》四十。《诗纪》百十三。）  

【诗】  

【九日从驾诗】〖以下五言。〗  

黄山猎地广。青门官路长。律改三秋节。气应九钟霜。曙影初分地。暗色始成光。高旆长楸坂。缇幕杏间堂。射马垂双带。丰貂佩两璜。苑寒梨树紫。山秋菊叶黄。华露霏霏冷。轻飚飒飒凉。终惭属车对。空假侍中郎。（○文苑英华百七二三。又《类聚》四引长、霜、光、堂、璜、黄、郎七韵。又《初学记》四、古今岁时杂咏三十三、《御览》三十二俱引长、霜、璜、黄、凉、郎六韵。《诗纪》百十三。）  

【入朝守门开诗】〖《诗纪》云。梁简文有守东华门开诗。〗  

凤池通复道。严驾早凌晨。铁符行警曙。银棨未开闉。堑暗城无影。晴新路不尘。屯兵引画剑。骑吹动班轮。徒知仰睿藻。抽辞殊未申。（○《类聚》三十九。文苑英华百九十。《诗纪》百十三。）  

【赠周处士诗】  

我行无岁月。征马屡盘桓。崤曲三危岨。关重九折难。犹持汉使节。尚服楚臣冠。巢禽疑上幕。惊羽畏虚弹。飞蓬去不已。客思渐无端。壮志与时歇。生年随事阑。百龄悲促命。数刻念馀欢。云生陇坻黑。桑疏蓟北寒。鸟道无蹊径。清汉有波澜。思君化羽翮。要我铸金丹。  

（○《类聚》三十六。文苑英华二百三十。广《文选》十五。《诗纪》百十三。）  

【别陆子云诗】  

解缆出南浦。征棹且凌晨。还看分手处。唯馀送别人。中流摇盖影。边江落骑尘。平湖开曙日。细柳发新春。沧波不可望。行云聊共因。（○《类聚》二十九作别陆才子。文苑英华二百六十六。《诗纪》百十三。）  

【奉和赵王途中五韵诗】〖《诗纪》云。庾信集亦载此首。〗  

飘飘映车幕。出没望连旗。度云还翊阵。回风即送师。峡路沙如月。山峰石似眉。村桃拂红粉。岸柳被青丝。锦城遥可望。回鞍念此时。（○《类聚》二十七作和赵王途中诗。《诗纪》百十三。）  

【和张侍中看猎诗】  

上林冬狩返。回中讲射归。还登宣曲观。更猎黄山围。严冬桑柘惨。寒霜马骑肥。绁卢随兔起。高鹰接雉飞。独嗟来远客。辛苦倦边衣。（○《类聚》六十六。《初学记》二十二。《诗纪》百十三。）  

【和庾司水修渭桥诗】  

东流仰天汉。南渡似牵牛。长堤通甬道。飞梁跨造舟。使者开金堰。太守拥河流。广陵候涛水。荆峡望阳侯。波生从故舶。沙涨涌新洲。天星识辩对。检玉应沈钩。空悦浮《云赋》。非复采莲讴。（○《初学记》七。又《类聚》九作和治渭桥诗。引牛、舟、流、侯、洲、钩六韵。《诗纪》百十三。）  

【玄圃浚池临泛奉和诗】  

长洲春水满。临泛广川中。石壁如明镜。飞桥类饮虹。垂杨夹浦绿。新桃缘径红。对楼还泊岸。迎波暂守风。渔舟钓欲满。莲房采）半空。於兹临北阙。非复坐墙东。（○《类聚》九。文苑英华百六十五。《诗纪》百十三。）  

【和从弟佑山家诗二首】  

采药名山顶。时节无春冬。散云非一色。连岩异众峰。合沓似无径。间关定有踪。山窗临绝顶。檐溜俯危松。空林鸣暮雨。虚谷应朝钟。仙童时可遇。羽客屡相逢。若值韩众药。当御长房龙。（○文苑英华三百十九。《诗纪》百十三。）  

结交非俗士。仙侣自招携。少华隐日月。太乙寻虹霓。众林积为籁。围竹茂成埤。幽谷曙无景。荒途昼欲迷。滴沥寒泉溜。呌啸秋猿啼。白云帝乡起。神禽丹穴栖。箭筱时通径。桃李复成蹊。今身得其所。群物可令齐。（○同上）  

【咏雁诗】  

伺潮闻曙响。妒垄有春翚。岂若云中雁。秋时塞外归。河长犹可涉。海阔故难飞。霜多声转急。风疏行屡稀。园池若可至。不复怯虞机。（○苑诗类选三十。《诗纪》百十三。）  

【送观宁侯葬诗】  

蒙羽高峻极。淮泗导清源。刑茅广裂地。跗萼盛开蕃。纷纶彤雘彩。从容琼玉温。冲飚摇柏幹。烈火壮曾昆。畴昔同羁旅。辛苦涉凉暄。观风方听乐。垂泪遽伤魂。造舟虚客礼。高闬掩宾垣。桂树思公子。芳草惜王孙。今晨向郊郭。犹似背轘辕。丹旐书空位。素帐设虚樽。楚琴南操绝。韩书旧说存。西靡伤新树。东陵惜故园。自怜悲谷影。弥怆玉关门。馀辉尽天末。夕雾拥山根。平原看独树。皋亭望列村。寂寥还盖静。荒茫归路昏。挽铎已流唱。歌童行自喧。眷言千载后。谁将游九原。（○文苑英华三百五。《诗纪》百十三。又《类聚》三十四引樽、存、园、门、根、村、昏、喧、原九韵。）  

【送刘中书葬诗】  

昔别伤南浦。今归去北邙。书生空托梦。久客每思乡。塞近边云黑。尘昏野日黄。陵谷俄迁变。松柏易荒凉。题铭无复迹。何处验龟长。（○《类聚》三十四。文苑英华三百五。《诗纪》百十三。）  

【别王都官诗】  

连翩悯流客。凄怆惜离群。东西御沟水。南北会稽云。河桥两堤绝。横歧数路分。山川遥不见。怀袖远相闻。（○《类聚》二十九。《初学记》十八。文苑英华二百六十六。《诗纪》百十三。）  

【送别裴仪同诗】  

河桥望行旅。长宁送故人。沙飞似军幕。蓬卷若车轮。边衣苦霜雪。愁貌捐风尘。行路皆兄弟。千里念相亲。（○《类聚》二十九。文苑英华二百六十六。《诗纪》百十三。）  

【渡河北诗】〖《诗纪》云。苑诗类选作范云者非。〗  

秋风吹木叶。还似洞庭波。常山临代郡。亭障绕黄河。心悲异方乐。肠断陇头歌。薄暮临征马。失道北山阿。（文苑作河。○《初学记》五。文苑英华百六十三。《诗纪》百十三。）  

【咏月赠人诗】  

月色当秋夜。斜晖映薄帷。上弦如半璧。初魄似蛾眉。渡云光忽驶。中天影更迟。高阳怀许掾。对此益相思。（○《类聚》一。文苑英华百五十二。《诗纪》百十三。）  

【和殷廷尉岁暮诗】  

岁晚悲穷律。他乡念索居。寂寞灰心尽。摧残生意馀。产空交道绝。财殚密亲疏。空悲赵壹赋。还著虞卿书。（○《类聚》三。《御览》二十七作岁暮诗。《诗纪》百十三。）  

【看斗鸡诗】  

躞蹀始横行。意气欲相倾。妒敌金芒起。猜群芥粉生。入场疑挑战。逐退似追兵。谁知函谷下。人去独开城。（○《类聚》九十一。《初学记》三十。文苑英华二百六。《诗纪》百十三。）  

【弹棋诗】  

投壶生电影。六博值仙人。何如镜奁上。自有拂轻巾。隔涧疑将别。陇头如望秦。握笔徒思赋。辞短竟无陈。（○《类聚》七十四。《诗纪》百十三。）  

【从驾北郊诗】  

维皇敬明祀。望拜出河东。地灵开复道。营星发紫宫。衡街响清跸。侦候起相风。森沈羽林骑。肃穆虎贲弓。（○《初学记》十三。万花谷后十七作王褒诗。《诗纪》百十三。）  

【奉和赵王隐士诗】〖《诗纪》云。庾信同赋。〗  

凫鹄均长短。鹏鷃共逍遥。清襟蕴秀气。虚席满风飚。断弦惟续葛。独酌止倾瓢。菖蒲九重节。桑薪七过烧。（○《类聚》三十六。文苑英华二百三十二。《诗纪》百十三。）  

【始发宿亭诗】  

送人亭上别。被马枥中嘶。漠漠村烟起。离离岭树齐。落星侵晓没。残月半山低。（○《类聚》二十七。《诗纪》百十三。）  

【山池落照诗】  

竹馆掩荆扉。池光晦晚晖。孤舟隐荷出。轻棹染苔归。浴禽时侣窜。惊羽忽单飞。（○《类聚》九。《诗纪》百十三。）  

【咏雾应诏诗】  

七条开早陌。五里暗朝氛。带楼疑海气。含盖似浮云。方从河水上。预奉绿图文。（○《类聚》二。《诗纪》百十三。）  

【入关故人别诗】  

百年馀古树。千里暗黄尘。关山行就近。相看成远人。（○《类聚》二十九。《诗纪》百十三。）  

【过藏矜道馆诗】  

松古无年月。鹄去复来归。石壁藤为路。山窗云作扉。（○《类聚》七十八。《诗纪》百十三。）  

【明庆寺石壁诗】  

夏水悬台际。秋泉带雨馀。石生铭字长。山久谷神虚。（○《类聚》七。《诗纪》百十三。）  

【云居寺高顶诗】  

中峰云已合。绝顶日犹晴。邑居随望近。风烟对眼生。（○《类聚》七。《诗纪》百十三。）  

【咏定林寺桂树】  

岁馀凋晚叶。年至长新围。月轮三五映。乌生八九飞。（○《类聚》八十九。《诗纪》百十三。）  

杨文佑  

【为周宣帝歌】  

〖隋《书》曰：周宣帝荒淫日甚。恶闻其过。诛杀无度。既酣饮过度。尝中饮。有下士杨文佑白宫伯长孙览。求歌曰云云。  

郑译奏之。帝怒。命赐杖二百四十而致死。〗  

朝亦醉。暮亦醉。日日恒常醉。政事日无次。（○隋书刑法志。）  

周宣帝宇文赟  

〈赟。字乾伯。武帝长子。建德元年。立为皇太子。宣政元年六月即位。明年。改元大成。其二月。传位太子衍。改元大象。自称天元皇帝。在位二年。大象二年卒。年二十二。谥曰宣皇帝。〉  

【歌】  

自知身命促。把烛夜行游。（○隋书五行志。《乐府诗集》八十七。）  

赵王宇文招  

〈招。字豆卢突。文帝第七子。好属文。学庾信体。武成初。封赵国公。历大司马。进爵为王。隋文帝将迁周鼎。招欲图之。大象二年。谋泄见害。有集八卷。〉  

【从军行】  

辽东烽火照甘泉。蓟北亭障接燕然。水冻菖蒲未生节。关寒榆荚不成钱。（○文苑英华百九十九。《乐府诗集》三十二。《诗纪》百十二。）  

滕王宇文逌  

〈逌。字尔固突。文帝第十三子。初封滕国公。大象元年。诏以荆州新野郡邑万户为滕国。逌出就国。二年。朝京师。为隋文帝所害。国除。有集八卷。〉  

【至渭源诗】  

源渭奔禹穴。轻澜起客亭。浅浅满涧响。荡荡竟川鸣。潘生称运石。冯子听波声。斜去临天半。横来对始平。合流应不杂。方知性本清。（○《初学记》六。《诗纪》百十二。）  

王晞  

〈晞。字叔明。北齐天保初。行太原郡事。昭帝践阼。除散骑常侍。仍领兼吏部郎中。武平初。迁大鸿胪。监修起居注。待诏文林馆。入周为仪同大将军。太子谏议大夫。隋开皇元年卒。年七十一。〉  

【诣晋祠赋诗】  

日落应归去。鱼岛见留连。（○北《齐书》本传。）  

## 北周诗卷二  

庾信  

〈信。字子山。南阳新野人。梁中书令肩吾子。仕梁。历湘东国常侍、尚书度支郎中、郢州别驾、东宫学士、建康令。侯景之乱。奔江陵。仕元帝为御史中丞。封武康县侯。聘魏。留不遣。江陵陷。仕魏。历右金紫光禄大夫、车骑大将军仪同三司。周受禅。封临清县子。除司水下大夫。出为弘农郡守。迁司宪中大夫。进爵义成县侯。拜洛州刺史。徵为司宗中大夫。大象初。以疾去职。隋开皇元年卒。年六十九。有集二十一卷。〉  

【乐府】  

【对酒歌】〖以下五言。○《诗纪》云。文苑英华作范云。〗  

春水望桃花。春洲藉芳杜。琴从绿珠借。酒就文君取。牵马向渭桥。日曝山头脯。山简接倒。王戎如意舞。筝鸣金谷园。笛韵平阳坞。人生一百年。欢笑惟三五。何处觅钱刀。求为洛阳贾。（○本集二。文  

苑英华百九十五作范荣。《乐府诗集》二十七。庾开府诗集上。《诗纪》百十四。）  

【王昭君】〖《诗纪》云。玉台作昭君词。〗  

拭啼辞戚里。回顾望昭阳。镜失菱花影。钗除却月梁。围腰无一尺。垂泪有千行。绿衫承马汗。红袖拂秋霜。别曲真多恨。哀弦须更张。（○本集二。文苑英华二百四作昭君怨。《乐府诗集》二十九。庾开府诗集上。《诗纪》百十四。）  

【昭君辞应诏】〖《诗纪》云。玉台作明君词。〗  

敛眉光禄塞。还望夫人城。片片红颜落。双双泪眼生。冰河牵马渡。雪路抱鞍行。胡风入骨冷。夜月照心明。方调琴上曲。变入胡笳声。（○本集二。文苑英华二百四作昭君怨。《乐府诗集》二十九。庚开府诗集上。《诗纪》百十四。）  

【出自蓟北门行】  

蓟门还北望。役役尽伤情。关山连汉月。陇水向秦城。笳寒芦叶脆。弓冻纻弦鸣。梅林能止渴。复姓可防兵。将军朝挑战。都护夜巡营。燕山犹有石。须勒几人名。（○本集二。《乐府诗集》六十一。又《类聚》四十一引情、鸣、兵、名四韵。庾开府诗集下。《诗纪》百十四。）  

【结客少年场行】  

结客少年场。春风满路香。歌撩李都尉。果掷潘河阳。隔花遥劝酒。就水更移床。今年喜夫婿。新拜羽林郎。定知刘碧玉。偷嫁汝南王。（○本集二。文苑英华百九十五。《乐府诗集》六十六。庾开府诗集上作赋得结客少年场。《诗纪》百十四。）  

【道士步虚词十首】  

浑成空教立。元始正图开。赤玉灵文下。朱陵真气来。中天九龙馆。倒景八风台。云度弦歌响。星移空殿回。青衣上少室。童子向蓬莱。逍遥闻四会。倏忽度三灾。（○本集二。文苑英华百九十三。《乐府诗集》七十八。庾开府诗集上。《诗纪》百十四。）  

东明九芝盖。北烛五云车。飘遥入倒景。出没上烟霞。春泉下玉溜。青鸟向金华。汉帝看桃核。齐侯问枣花。上元应送酒。来向蔡经家。（《诗纪》云。石刻云。应逐上元酒。同来访蔡家。○陕西藩司有石刻书书此。及北阙临玄水二首。字画奇劲。或出庾公笔也。题云。谢灵运书。乃后人妄拟尔。○本集二。《类聚》七十八。《初学记》二十三。文苑英华百九十三。《乐府诗集》七十八。庾开府诗集上。式古堂书画汇考。《诗纪》百十四。）  

归心游太极。回向入无名。五香芬紫府。千灯照赤城。凤林采珠实。龙山种玉荣。夏簧三舌响。舂钟九乳鸣。  

绛河应远别。黄鹄来相迎。（○本集二。《类聚》七十八。文苑英华百九十三。《乐府诗集》七十八。庾开府诗集上。《诗纪》百十四。）  

凝真天地表。绝想寂寥前。有象犹虚豁。忘形本自然。开经壬子世。值道甲申年。回云随舞曲。流水逐歌弦。石髓香如饭。芝房脆似莲。停鸾燕瑶水。归路上鸿天。（○本集二。文苑英华百九十三。《乐府诗集》七十八。庾开府诗集上。《诗纪》百十四。）  

洞灵尊上德。虞石会明真。要妙思玄牝。虚无养谷神。丹丘乘翠凤。玄圃御斑麟。移梨付苑吏。种杏乞山人。自此逢何世。从今复几春。海无三尺水。山成数寸尘。（○同上）  

无名万物始。有道百灵初。寂绝乘丹气。玄明上玉虚。三元随建节。八景逐回舆。赤凤来衔玺。青乌入献书。坏机仍成机。枯鱼还作鱼。栖心浴日馆。行乐止云墟。（○本集二。《乐府诗集》七十八。庾开府诗集上。《诗纪》百十四。）  

道生乃太乙。守静即玄根。中和炼九气。甲子谢三元。居民受善水。教学重香园。凫留报关吏。鹤去画城门。更以忻无迹。还来寄绝言。（○本集二。《乐府诗集》七十八。庾开府诗集上。）  

北阙临玄水。南宫生绛云。龙泥印玉策。大火炼真文。上元风雨散。中天歌吹分。灵驾千寻上。空香万里闻。（《诗纪》云。旧本阙作阁。生作坐。大作天。今从石刻正之。○本集二。《类聚》七十八。《初学记》二十三。《乐府诗集》七十八。庾开府诗集上。式古堂书画汇考。《诗纪》百十四。）  

地境阶基远。天窗影迹深。碧玉成双树。空青为一林。鹄巢堪炼石。蜂房得煮金。汉武多骄慢。淮南不小心。蓬莱入海底。何处可追寻。（○本集二。《类聚》七十八。《乐府诗集》七十八。庾开府诗集上。《诗纪》百十四。）  

麟洲一海阔。玄圃半天高。浮丘迎子晋。若士避卢敖。经餐林虑李。旧食绥山桃。成丹须竹节。刻髓用芦刀。无妨隐士去。即是贤人逃。（○同上）  

【乌夜啼】  

桂树悬知远。风竿讵肯低。独怜明月夜。孤飞犹未栖。虎贲谁见惜。御史讵相携。虽言入弦管。终是曲中啼。（○本集二。《类聚》四十二。文苑英华二百六。《乐府诗集》四十七。庾开府诗集下。《诗纪》百十四。）  

【怨歌行】〖以下六言。〗  

家住金陵县前。嫁得长安少年。回头望乡泪落。不知何处天边。胡尘几日应尽。汉月何时更圆。为君能歌此曲。不觉心随断弦。（○本集二。《乐府诗集》四十二。庾开府诗集下。《诗纪》百十四。）  

【舞媚娘】  

朝来户前照镜。含笑盈盈自看。眉心浓黛直点。额角轻黄细安。秪疑落花慢去。复道春风不还。少年唯有欢乐。饮酒那得留残。（○本集二。《乐府诗集》七十三。庾开府诗集下。《诗纪》百十四。）  

【乌夜啼】〖以下七言。〗  

促柱繁弦非子夜。歌声舞态异前溪。御史府中何处宿。洛阳城头那得栖。弹琴蜀郡卓家女。织锦秦川窦氏妻。讵不自惊长泪落。到头啼乌恒夜啼。（○本集二。《类聚》四十二。文苑英华二百六。《乐府诗集》四十七。庾开府诗集下。《诗纪》百十四。）  

【燕歌行】  

代北云气昼昏昏。千里飞蓬无复根。寒雁嗈嗈渡辽水。桑叶纷纷落蓟门。晋阳山头无箭竹。疏勒城中乏水源。属国征戍久离居。阳关音信绝能疏。愿得鲁连飞一箭。持寄思归燕将书。渡辽本自有将军。寒风萧萧生水纹。妾惊甘泉足烽火。君讶渔阳少阵云。自从将军出细柳。荡子空床难独守。盘龙明镜饷秦嘉。辟恶生香寄韩寿。春分燕来能几日。二月蚕眠不复久。洛阳游丝百丈连。黄河春冰千片穿。桃花颜色好如马。榆荚新开巧似钱。蒲桃一杯千日醉。无事九转学神仙。定取金丹作几服。能令华表得千年。（○本集二。  

文苑英华百九十六。《乐府诗集》三十二。庾开府诗集下。《诗纪》百十四。又《类聚》四十二引根、门、源、居、疏、书、军、滨、云、柳、守、寿、连、穿、钱、仙、年十七韵。）  

【杨柳歌】  

河边杨柳百丈枝。别有长条宛地垂。河水冲激根株危。倏忽河中风浪吹。可怜巢里凤凰儿。无故当年生别离。流槎一去上天池。织女支机当见随。谁言从来荫数国。直用东南一小枝。昔日公子出南皮。何处相寻玄武陂。骏马翩翩西北驰。左右弯弧仰月支。连钱障泥渡水骑。白玉手板落盘螭。君言丈夫无意气。试问燕山那得碑。凤凰新管箫史吹。朱鸟春窗玉女窥。衔云酒杯赤玛瑙。照日食螺紫琉璃。百年霜露奄离披。一旦功名不可为。定是怀王作计误。无事翻复用张仪。不如饮酒高阳池。日暮归时倒接武昌城下谁见移。官渡营前那可知。独忆飞絮鹅毛下。非复青丝马尾垂。欲与梅花留一曲。共将长笛管中吹。（○本集二。庾开府诗集上。《诗纪》百十四。又文苑英华三百三十七引枝、垂、危、吹、儿、离、池、随、枝、驰、支、陂、吹、窥、璃、知、披、为、仪、移、知、垂、吹二十三韵。）  

【诗】  

【奉和泛江诗】〖以下五言。〗  

春江下白帝。画舸向黄牛。锦缆回沙碛。兰桡避荻洲。湿花随水泛。空巢逐树流。建平船柹下。荆门战）舰浮。岸社多乔木。山城足迥楼。日落江风静。龙吟回上游。（○本集三。《初学记》六。文苑英华百六十二。庾开府诗集下。《诗纪》百十五。又《类聚》八作王台卿。引牛、洲、流、楼四韵。）  

【奉和山池诗】〖《诗纪》云。梁简文有山池诗。〗  

乐官多暇豫。望苑暂回舆。鸣笳陵绝限。飞盖历通渠。桂亭花未落。桐门叶半疏。荷风惊浴鸟。桥影聚行鱼。日落含山气。云归带雨馀。（○本集三。《类聚》九。文苑英华百六十五。庾开府诗集下。《诗纪》百下五。）  

【陪驾幸终南山和宇文内史诗】  

玉山乘四载。瑶池宴八龙。鼋桥浮少海。鹄盖上中峰。飞狐横塞路。白马当河冲。水奠三川石。山封五树松。长虹双瀑布。圆阙两芙蓉。戍楼鸣夕鼓。山寺响晨钟。新蒲节转促。短荀箨犹重。树宿含樱鸟。花留酿蜜蜂。迎风下列缺。洒酒召昌容。且欣陪北上。方欲待东封。（文苑作风。○本集三。《类聚》七。文苑英华百五十九。庾开府诗集上。《诗纪》百十五。）  

【和宇文内史春日游山诗】  

游客值春辉。金鞍上翠微。风逆花迎面。山深云湿衣。雁持一足倚。猿将两臂飞。戍楼侵岭路。山村落猎围。道士封君达。仙人丁令威。煮丹於此地。居然未肯归。（○本集三。文苑英华百六十。庾开府诗集上。《诗纪》百十五。）  

【游山诗】〖《诗纪》云。一作游仙。〗  

聊登玄圃殿。更上增城山。不知高几里。低头看世间。唱歌云欲聚。弹琴鹤欲舞。涧底百重花。山根一片雨。婉婉藤倒垂。亭亭松直竖。（○本集三。文苑英华百五十九。庾开府诗集上。《诗纪》百十五。）  

【和宇文京兆游田诗】〖诗集和上有五言二字。〗  

小苑禁门开。长杨猎客来。悬知画眉罢。走马向章台。涧寒泉反缩。山晴云倒回。熊饥自舐掌。雁惊独衔枚。美酒馀杭醉。芙蓉即奉杯。（○本集三。庾开府诗集上。《诗纪》百十五。）  

【奉报寄洛州诗】  

舟师会孟津。甲子阵东邻。雷辕惊战鼓。剑室动金神。幕府风云气。军门关塞人。  

长旍析鸟羽。合甲抱犀鳞。星芒一丈<臽炎>。月晕七重轮。黎阳水稍渌。官渡柳应春。无庸奉天眷。驱传牧南秦。繁词劳简牍。杂俗弊风尘。上洛逢都尉。商山见逸民。留滞终南下。唯当一史臣。（○本集三。文苑英华二百四十。庾开府诗集上。《诗纪》百十五。）  

【奉服穷秋寄隐士诗】〖《诗纪》云。诗汇作王褒诗。非也。〗  

王倪逢齿缺。桀溺偶长沮。藜床负日卧。麦陇带经锄。自然曲木几。无名科斗书。聚花聊饲雀。穿池试养鱼。小村治涩路。低田补坏渠。秋水牵沙落。寒藤抱树疏。空枉平原骑。来过仲蔚庐。（○本集三。《类聚》三十六作穷秋寄隐士诗。文苑英华二百三十二。庾开府诗集上作春殿穷秋寄隐士。《诗纪》百十五。）  

【上益州上柱国赵王诗二首】  

铜梁影棠树。石镜写褰帷。两江如渍锦。双峰似画眉。穿荷低晚盖。衰柳挂残丝。风流盛儒雅。泉涌富文词。无因同子淑。暂得侍临淄。（○本集三。庾开府诗集下。《诗纪》百十五。）  

寂寞岁阴穷。苍茫云貌同。鹤毛飘乱雪。车毂转飞蓬。雁归知向暖。鸟巢解背风。寒沙两岸白。猎火一山红。愿想悬鹑弊。时嗟陋巷空。（○同上）  

【谨赠司寇淮南公诗】  

危邦久乱德。天策始乘机。九河闻誓众。千里见连旗。虢亡垂棘返。齐平宝鼎归。久弊风尘俗。殊劳关塞衣。绊骥还千里。垂鹏更九飞。犹怜马齿进。应念节旄稀。回轩入故里。园柳始依依。旧竹侵行径。新桐益几围。寒谷梨应重。秋林栗更肥。美酒还参圣。雕文本入微。促歌迎赵瑟。游弦召楚妃。小人司刺举。明易攵实滥吹。南部治都尉。军谋假建威。商山隐士石。丹水凤凰矶。野亭长被马。山城早掩扉。传呼拥绛节。交戟映彤闱。遂令忘楚操。何但食周薇。三十六水变。四十九条非。丹灶风烟歇。年龄蒲柳衰。同僚敢不尽。畴日惧难追。（○本集三。文苑英华二百四十七又《周书》元伟传引归一韵。庾开府诗集上。《诗纪》百十五。）  

【正旦上司宪府诗】  

诘旦启门栏。繁辞涌笔端。苍鹰下狱吏。獬豸饰刑官。司朝引玉节。盟载捧珠盘。穷纪星移次。归馀律未殚。雪高三尺厚。冰深一丈寒。短笋犹埋竹。香心未起兰。孟门久失路。扶摇忽上抟。栖乌还得府。弃马复归拦。荣华名义重。虚薄报恩难。枚乘还起疾。贡禹遂弹冠。方垂莲叶剑。未用竹根丹。一知悬象法。谁思垂钓竿。（○本集三。又《类聚》五十四引端、官、盘、抟、栏、难、冠、丹、竿九韵。庾开府诗集下作旦上司宪府。《诗纪》百十五。）  

【任洛州】〖诗集作阳。〗酬薛文学见赠别诗  

子居河之曲。英彦本连踪。盐形或变虎。鼎气乍成龙。若人承载德。宫墙定数重。五衢开辩路。四照起文烽。曰余滥推毂。民愿始天从。上洛分都尉。弘农开附庸。羊肠建九阪。熊耳对双峰。白石仙人芋。青林隐士松。北梁送孙楚。西堤别葛龚。故人倘书札。黎阳土足封。（○本集三。庾开府诗集上。《诗纪》百十五。）  

【将命至邺酬祖正员诗】  

我皇临九有。声教洎无堤。兴文盛礼乐。偃武息氓黎。承乏驱骐骥。旌旗事琬珪。古碑文字尽。荒城年代迷。被陇文瓜熟。交塍香穗低。投琼实有慰。报李更无蹊。（○本集三。《类聚》五十三。作酬祖正员诗。文苑英华二百九十六。庾开府诗集下。《诗纪》百十五。）  

【将命至邺诗】  

〖《诗纪》云。按本传。信在梁为通直散骑常侍。聘於东魏。文章辞令。甚为邺下所称。〗  

大国修聘礼。亲邻自此敦。张旃事原隰。负扆报成言。西过犯风露。北指度轘辕。交欢值公子。展礼觌王孙。何以誉嘉树。徒欣赋采蘩。四牢盈折俎。三献满罍樽。人臣无境外。何由欣此言。风俗既殊阻。山河不复论。无因旅南馆。空欲祭西门。眷然惟此别。夙期幸共存。（○本集三。《类聚》五十三。《初学记》二十。文苑英华二百九十六。庾开府诗集下。广《文选》十。《诗纪》百十五。）  

【入彭城馆诗】  

襄君前建国。项氏昔棱威。鶂飞伤楚战。鸡鸣悲汉围。年代殊氓俗。风云更盛衰。水流浮磬动。山喧双翟飞。夏馀花欲尽。秋近燕将稀。槐庭垂绿穗。莲浦落红衣。徒知日云暮。不见舞雩归。（○本集三。文苑英华二百九十七。庾开府诗集下。《诗纪》百十五。又《类聚》二十七引威、围、衰、飞、稀、衣六韵。）  

【同州还诗】  

赤岸绕新村。青城临绮门。范雎新入相。穰侯始出蕃。上林催猎响。河桥争渡喧。窜雉飞横涧。藏狐入断原。将军高宴晚。来过青竹园。（○本集三。文苑英华二百八十九。庾开府诗集上。《诗纪》百十五。）  

【从驾观讲】〖诗集误作降。〗武诗  

校战出长杨。兵栏入斗场。置阵横云起。开营雁翼张。门嫌磁石碍。马畏铁菱伤。龙渊触牛斗。繁弱骇天狼。落星奔骥騄。浮云上骕骦。急风吹战鼓。高尘拥贝装。骇猿时落木。惊鸿屡断行。树寒条更直。山枯菊转芳。豹略推全胜。龙图揖所长。小臣欣寓目。还知奉会昌。（○本集三。文苑英华二百九十九。又《类聚》五十九引场、张、骦、装、行五韵。庾开府诗集上。《诗纪》百十五。）  

【奉报赵王出师在道赐诗】  

上将出东平。先定下江兵。弯弓伏石动。振鼓沸沙鸣。横海将军号。长风骏马名。雨歇残虹断。云归一雁征。暗严朝石湿。空山夜火明。低桥涧底渡。狭路花中行。锦车同建节。鱼轩异泊营。军中女子气。塞外夫人城。小人乖摄养。歧路阻逢迎。几月芝田熟。何年金灶成。哀笳关塞曲。嘶马别离声。王子身为宝。深思不倚衡。（○本集三。文苑英华二百九十九。庾开府诗集上。《诗纪》百十五。）  

【和赵王送峡中军诗】  

楼船聊习战。白羽试捴军。山城对却月。岸阵平云。赤虵悬弩影。流星抱剑文。胡笳遥警夜。塞马暗嘶群。客行明月峡。猿声不可闻。（○本集三。文苑英华二百九十九作和赵王从军。庾开府诗集上。《诗纪》百十五。）  

【奉和赵王途中五韵诗】〖《诗纪》云。艺文云王褒作。庾集载此。疑误收也。〗  

飘飘映车幕。出没望连旗。度云还翊阵。回风即送师。峡路沙如月。山峰石似眉。村桃拂红粉。岸柳被青丝。锦城遥可望。回鞍念此时。（○本集三。《类聚》二十七作王褒。庾开府诗集下。《诗纪》百十五。）  

【侍从徐国公殿下军行诗】  

八风占阵气。六甲候兵韬。置府仍张幕。麾军即秉旄。长旗临广武。烽火照成皋。巡寒重挟纩。酌水胜单醪。阵后云逾直。兵深星转高。电<臽炎>驱龙马。山精镂宝刀。塞迥翻榆叶。关寒落雁毛。既得从神武。何须念久劳。（○本集三。庾开府诗集上。《诗纪》百十五。）  

【同卢记室从军诗】  

《河图》论阵气。金匮辨星文。地中鸣鼓角。天上下将军。函犀恒七属。络铁本千群。飞梯聊度绛。合弩暂凌汾。寇阵先中断。妖营即两分。连烽对岭度。嘶马隔河闻。箭飞如疾雨。城崩似坏云。英王於此战。何用武安君。（○本集二。文苑英华百九十九及《乐府诗集》三十二并作从军行。庾开府诗集上。《诗纪》百十五。）  

【伏闻游猎诗】  

虞旗喜旦晴。猎马向山横。石关鱼贯上。山梁雁翅行。雪平寻兔迹。林藂听雉声。马嘶山谷响。弓寒桑柘鸣。闻弦鸟自落。望火兽空惊。无风树即正。不冻水还平。谁知茂陵下。愿入雎阳城。（○本集三。庾开府诗集上。《诗纪》百十五。）  

【见征客始还遇猎诗】  

贰师新受诏。长平正凯归。犹言乘战马。未得解戎衣。上林遇逐猎。宜春暂合围。汉帝熊犹愤。秦王雉更飞。故人迎借问。念旧始依依。河边一片石。不复肯支机。（○本集三。庾开府诗集上。《诗纪》百十五。）  

【奉和阐弘二教应诏诗】  

五明教已设。三元法复开。鱼山将鹤岭。清梵两边来。香烟聚为塔。花雨积成台。空心论佛性。贞气辨仙才。露盘高掌滴。风乌平翅回。无劳问待诏。自识昆明灰。（○本集三。庾开府诗集上。《诗纪》百十五。又《类聚》七十六作咏阐弘二教诗。引开、来、台、才四韵。）  

【至《老子》庙应诏诗】  

虚无推驭辨。寥廓本乘霓。三门临苦县。九井对灵谿盛丹须竹节。量药用刀圭。石似临邛芋。芝如封禅泥。毻毛新鹄小。盘根古树低。野戍孤烟起。春山百鸟啼。路有三千别。途经七圣迷。唯当别关吏。直向流沙西。（○本集三。文苑英华百七十。庾开府诗集上。《诗纪》百十五。又《类聚》三十八作至《老子》庙诗。引溪、圭、西三韵。）  

【奉和赵王游仙诗】  

藏山还采药。有道得从师。京兆陈安世。成都李意期。玉京传相鹤。太乙授飞龟。白石香新芋。青泥美熟芝。山精逢照镜。樵客值围棋。石纹如碎锦。藤苗似乱丝。蓬莱在何处。汉后欲遥祠。（○  

本集三。《类聚》七十八。《初学记》二十三。文苑英华二百二十五。庾开府诗集下。《诗纪》百十五。）  

【奉和同泰寺浮图诗】（《诗纪》云。和梁简文帝。）  

岧岧凌太清。照殿比东京。长影临双阙。高层出九城。栱积行云碍。幡摇度鸟惊。凤飞如始泊。莲合似初生。轮重对月满。铎韵拟鸾声。画水流全住。图云色半轻。露晚盘犹滴。珠朝火更明。虽连博望苑。还接银沙城。天香下桂殿。仙梵入伊笙。庶闻八解乐。方遣六尘情。（○本集三。《类聚》七十六。广弘明集三十。文苑英华二百三十三。庾开府诗集下。《诗纪》百十五。）  

【奉和法筵应诏诗】  

五城邻北极。百雉壮西昆。钩陈横复道。阊阖抵灵轩。千柱莲花塔。由旬紫绀园。佛影胡人记。经文汉语翻。星窥朱鸟牖。云宿凤凰门。新禽解杂啭。春柳卧生根。早雷惊蛰户。流雪长河源。建始移交让。徽音种合昏。风飞扇天辩。泉涌属丝言。羁臣从散木。无以预中天。□□遥可望。终类仰鹍弦。（○本集三。庾开府诗集上。《诗纪》百十五。）  

【和从驾登云居寺塔】〖诗集无此字。〗诗  

重峦千仞塔。危磴九层台。石关恒逆上。山梁乍斗回。阶下云峰出。窗前风洞开。隔岭钟声度。中天梵响来。平时欣侍从。於此暂徘徊。（○本集三。文苑英华二百三十三作和周赵王游云居寺。庾开府诗集上。《诗纪》百十五。又《类聚》七十六引台、开、来三韵。）  

【和】〖诗集和上有五言二字。〗何仪同讲竟述怀诗  

无名即讲道。有动定论机。安经让礼席。正业理儒衣。似得游焉趣。能同舍讲归。石渠人少歇。华阴市暂稀。秋云低晚气。短景侧馀辉。萤排乱草出。雁舍断芦飞。别有平陵迳。萧条客鬓衰。饥噪空仓雀。寒惊懒妇机。实欣怀谀问。逢君理入微。（○本集三。又《初学记》二十一引微、衣、归、稀、辉、飞、衰、微八韵。庾开府诗集上。《诗纪》百十五。）  

【奉和赵王隐士诗】〖《诗纪》云。王褒同赋。〗  

洛阳徵五隐。东都别二贤。云气浮函谷。星光集颍川。霸陵采樵路成都卖卜钱。鹿裘披稍裂。藜床坐欲穿。阮籍唯长啸。嵇康讶一弦。涧险无平石。山深足细泉。短松犹百尺。）少鹤已千年。野鸟繁弦啭。山花焰火然。洞风吹户里。石乳滴窗前。虽无亭长识。终见野人传。（《类聚》作船。文苑同。○本集三。庾开府诗集下。《诗纪》百十五。又《类聚》三十六、文苑英华二百三十二并引贤、川、钱、穿、弦、泉、年、然、船九韵。）  

【经陈思王墓诗】  

公子独忧生。丘垄擅馀名。采樵枯树尽。犁田荒隧平。宁追宴平乐。讵想谒承明。旦余来锡命。兼言事结成。飘遥河朔远。飐飚飓风鸣。雁与云俱阵。沙将蓬共惊。枯桑落古社。寒鸟归孤城。陇水哀葭曲。渔阳惨鼓声。离家来远客。安得不伤情。（○文苑英华三百六作庚肩吾。○逯按。此当是子山之作。说见肩吾此诗下。）  

## 北周诗卷三  

庾信  

【拟咏怀诗二十七首】  

步兵未饮酒。中散未弹琴。索索无真气。昏昏有俗心。涸鲋常思水。惊飞每失林。风云能变色。松竹且悲吟。由来不得意。何必往长岑。（○本集三。《类聚》二十六作咏怀诗。庾开府诗集上。《诗纪》百十六。）  

赭衣居傅严。垂纶在渭川。乘舟能上月。飞幰欲扪天。谁知志不就。空有直如弦。洛阳苏季子。连衡遂不连。既无六国印。翻思二顷田。（○本集三。庾开府诗集上。《诗纪》百十六。）  

俎豆非所习。帷幄复无谋。不言班定远。应为万里侯。燕客思辽水。秦人望陇头。倡家遭强娉。质子值仍留。自怜才智尽。空伤年鬓秋。（○同上）  

楚材称晋用。秦臣即赵冠。离宫延子产。羁旅接陈完。寓卫非所寓。安齐独未安。雪泣悲去鲁。凄然忆相韩。唯彼穷途恸。知余行路难。（○同上）  

惟忠且惟孝。为子复为臣。一朝人事尽。身名不足亲。吴起常辞魏。韩非遂入秦。壮情已消歇。雄图不复申。移住华阴下。终为关外人。（○同上）  

畴昔国士遇。生平知己恩。直言珠可吐。宁知炭可吞。一顾重尺璧。千金轻一言。悲伤刘孺子。凄怆史皇孙。无因同武骑。归守灞陵园。（○本集三。《类聚》二十六。庾开府诗集上。《诗纪》百十六。）  

榆关断音信。汉使绝经过。胡笳落泪曲。羌笛断肠歌。纤腰减束素。别泪损横波。恨心终不歇。红颜无复多。枯木期填海。青山望断河。（○本集三。庾开府诗集上。《诗纪》百十六。）  

白马向清波。乘冰始渡河。置兵须近水。移营喜灶多。长坂初垂翼。鸿沟遂倒戈。的颅於此去。虞兮奈若何。空营卫青冢。徒听田横歌。（○同上）  

北临玄菟郡。南戍朱鸢城。共此无期别。俱知万里情。昔尝游令尹。今时事客卿。不特贫谢富。安知死羡生。怀秋独悲此。平生何谓平。（○同上）  

悲歌度燕水。弭节出阳关。李陵后此去。荆卿不复还。故人形影灭。音书两俱绝。遥看塞北云。悬想关（《诗纪》云。一作天。）山雪。游子河梁上。应将苏武别。（○同上）  

摇落秋为气。凄凉多怨情。啼枯湘水竹。哭坏杞梁城。天亡遭愤战。日蹙值愁兵。直虹朝映垒。长星夜落营。楚歌饶恨曲。南风多死声。眼前一杯酒。谁论身后名。（○同上）  

周王逢郑忿。楚后值秦冤。梯冲已鹤列。冀马忽云屯。武安檐瓦振。昆阳猛兽奔。流星夕照镜。烽火夜烧原。古狱饶冤气。空亭多枉魂。天道或可问。微兮不忍言。（○本集三。《类聚》二十六。庾开府诗集上。《诗纪》百十六。）  

横流遘屯慝。上墋结重氛。哭市闻妖兽。颓山起怪云。绿林多散卒。清波有败军。智士今安用。忠臣且未闻。惜无万金产。东求沧海君。（○本集三。庾开府诗集上。《诗纪》百十六。）  

吉士长为吉。善人终日善。大道忽云乖。生民随事蹇。有情何可豁。忘怀固难遣。麟穷季氏罝。虎振周王圈。平生几种意。一旦冲风卷。（○同上）  

六国始咆哮。纵横未定交。欲竞连城玉。翻徵缩酒茅。折骸犹换子。登爨已悬巢。壮冰初开地。盲风正折胶。轻云飘马足。明月动弓弰。楚师正围巩。秦兵未下崤。始知千载内。无复有申包。（○同上）  

横石三五片。长松一两栎。对君俗有眼。真兴理当无。野老披荷叶。家童扫栗跗。竹林千户封。甘橘万头奴。君见愚公谷。真言此谷愚。（○同上）  

日晚荒城上。苍茫馀落晖。都护楼兰返。将军疏勒归。马有凤尘气。人多关塞衣。阵云平不动。秋蓬卷欲飞。闻道楼船战。今年不解围。（○同上）  

寻思万户侯。中夜忽然愁。琴声遍屋里。书卷满床头。虽言梦蝴蝶。定自非庄周。残月如初月。新秋似旧秋。露泣连珠下。萤飘碎火流。乐天乃知命。何时能不忧。（○同上）  

愦愦天公晓。精神殊乏少。一郡催曙鸡。数处惊眠鸟。其觉乃于于。其忧惟悄悄。张仪称行薄。管仲称器小。天下有情人。居然性灵夭。（○同上）  

在死犹可忍。为辱岂不宽。古人持此性。遂有不能安。其面虽可热。其心长自寒。匣中取明镜。披图自照看。幸无侵饿理。差有犯兵栏。拥节时驱传。乘亭不据鞍。代郡蓬初转。辽阳桑欲乾。秋云粉絮结。白露水银团。一思探禹穴。无用鏖皋兰。（○同上）  

倏忽市朝变。苍茫人事非。避谗应采葛。忘情遂食薇。怀愁正摇落。中心怆有违。独怜生意尽。空惊槐树衰。（○同上）  

日色临平乐。风光满上兰。南国美人去。东家枣树完。抱松伤别鹤。向镜绝孤鸾。不言登陇首。唯得望长安。（○同上）  

斗麟能食日。战水定惊龙。鼓鞞喧七萃。风尘乱九重。鼎湖去无返。苍梧悲不从。徒劳铜誉妓。遥望西陵松。（○同上）  

无闷无不闷。有待何可待。昏昏如坐雾。漫漫疑行海。千年水未清。一代人先改。昔日东陵侯。唯见瓜园在。（○本集三。《类聚》二十六。庾开府诗集上。《诗纪》百十六。）  

怀抱独惛惛。平生何所论。由来千种意。并是桃花源。谷皮两书帙。壶卢一酒樽。自知费天下。也复何足言。（○同上）  

萧条亭障远。凄惨风尘多。关门临白狄。城影入黄河。秋风别苏武。寒水送荆轲。谁言气盖世。晨起帐中歌。（○本集三。《类聚》二十六。庾开府诗集上。《诗纪》百十六。又文镜秘府论引歌一韵。）  

被甲阳云台。重云久未闻。鸡鸣楚地尽。鹤唳秦军来。罗梁犹下礌。杨排久飞灰。出门车轴折。吾王不复回。（○本集三。庾开府诗集上。《诗纪》百十六。）  

【和张侍中述怀诗】  

阳穷乃悔吝。世季诚屯剥。奔河绝地维。折柱倾天角。成群海水飞。如雨天星落。负锸遂移山。藏舟终去壑。生民忽已鱼。君子徒为鹤。畴昔逢知己。生平荷恩渥。故组竟无闻。程婴空寂寞。永嘉独流寓。中原惟鼎镬。道险卧樚栌。身危累素壳。漂流从木梗。风卷随秋箨。张翰不归吴。陆机犹在洛。汉阳钱遂尽。长安米空索。时占季主龟。乍贩韩康药。伏辕终入绊。垂翅犹离缴。徒怀琬琰心。空守黄金诺。虢郐终无寄。齐秦晚何托。大夫唯闵周。君子常思亳。寂寥共羁旅。萧条同负郭。农谈止谷稼。野膳唯藜藿。操乐楚琴悲。忘忧鲁酒薄。渭滨观坐钓。谷口看秋获。唯有丘明耻。无复荣期乐。夷则火星流。天根秋水涸。冬严日不暖。岁晚风多朔。杨浮有怪云。细凌闻灾雹。木皮三寸厚。泾泥五斗浊。虽忻曲辕树。犹惧雕陵鹊。生涯实有始。天道终虚橐。且悦善人交。无疑朋友数。何时得云雨。复见翔寥廓。（诗集作郭。○本集三。庾开府诗集上。《诗纪》百十六。）  

【奉和示内人诗】  

燃香郁金屋。吹管凤凰台。春朝迎雨去。秋夜隔河来。听歌云即断。闻琴鹤倒回。在窗刻凤下。寒壁画花开。定取流霞气。时添承露杯。（○本集三。庾开府诗集上。《诗纪》百十六。）  

【奉和赵王美人春日诗】  

直将刘碧玉。来过阴丽华。秪言满屋里。并作一园花。新藤乱上格。春水漫吹沙。步摇钗梁动。红输被（本集、文苑作轮帔。诗集、《诗纪》并云。一作轮帔。）角斜。今年逐春处。先向石崇家。（○本集三。文苑英华二百十三。庾开府诗集上。《诗纪》百十六。）  

【奉和赵王春日诗】  

城傍金谷苑。园里凤凰池。细管调歌曲。长衫教舞儿。向人长曼（诗集、《诗纪》并作眼。）脸。由来薄面皮。梅花绝解作。树叶本能吹。香烟龙口出。莲子帐心垂。莫畏无春酒。须花但见随。（○本集三。庾开府诗集下。《诗纪》百十六。）  

【梦入堂内诗】  

雕梁旧刻杏。香壁本泥椒。幔绳金麦穗。帘钩银蒜条。画眉千度拭。梳头百遍撩。小衫裁裹臂。缠弦搯抱腰。日光钗<臽炎>动。窗影镜花摇。歌曲风吹韵。笙簧火炙调。即今须戏去。谁复待明朝。（○本集三。庾开府诗集上。计纪百十六。）  

【和咏舞诗】〖《诗纪》云。梁简文有咏舞诗。〗  

洞房花烛明。燕馀双舞轻。顿履随疏节。低鬟逐上声。步转行初进。衫飘曲未成。鸾回镜欲满。鹤顾市应倾。已曾天上学。讵是世中生。（○本集三。玉台新咏八。《类聚》四十三及《初学记》十五作咏舞诗。文苑英华二百十三作舞应令。庾开府诗集下作舞。《诗纪》百十六。）  

【夜听捣衣诗】  

秋夜捣衣声。飞度长门城。今夜长门月。应如昼日明。小鬟宜粟瑱圆腰运织成。秋砧调急节。乱杵变新声。石燥砧逾响。桐虚杵绝鸣。鸣石出华阴。虚桐采凤林。北堂细腰杵。南市女郎砧。击节无劳鼓。调声不用琴。并结连枝缕。双穿长命针。倡楼惊别怨。征客动愁心。同心竹叶椀。双去双来满。裙裾不奈长。衫袖偏宜短。龙文镂剪刀。凤翼缠篸管。风流响和韵。哀怨声凄断。新声绕夜风。娇转满空中。应闻长乐殿。判彻昭阳宫。花鬟醉眼缬。龙子细文红。湿摺通夕露。欠衣一夜风。玉阶风转急。长城雪应暗。新绶始欲缝。细锦行须纂。声烦广陵散。杵急渔阳掺。新月动金波。秋云泛滥过。谁怜征戍客。今夜在交河。栩阳离别赋。临江愁思歌。复令悲此曲。红颜馀几多。（○本集三。庾开府诗集上。《诗纪》百十六。又《类聚》六十七引城、明、成、声、鸣、阴、林、砧、针、心十韵。）  

【预麟趾殿校书和刘仪同诗】  

止戈兴礼乐。修文盛典谟。壁开金石篆。河浮云雾图。芸香上延阁。碑石向鸿都。诵书徵博士。明经拜大夫。璧池寒水落。学市旧槐疏。高谭变白马。雄辩塞飞狐。月落将军树。风惊御史乌。子云犹汗简。温舒正削蒲。连云虽有阁。终欲想江湖。（○本集三。《初学记》十二。文苑英华二百四十作和刘仪同。文苑英华三百十一。庾开府诗集上。《诗纪》百十六。）  

【和宇文内史入重阳阁诗】  

北原风雨散。南宫容卫疏。待诏还金马。儒林归石渠。徒悬仁寿镜。空聚茂陵书。竹泪垂秋荀。莲衣落夏蕖。顾成始移庙。阳陵正徙居。旧兰憔悴长。残花烂熳舒。别有昭阳殿。长悲故婕妤。（○本集三。文苑英华三百十四作登宇文内史入重阳阁。庾开府诗集上。《诗纪》百十六。）  

【忝在司水看治渭桥诗】  

大夫参下位。司职渭之阳。富平移铁钅巢。甘泉运石梁。跨虹连绝岸。浮鼋续断航。春洲鹦鹉色。流水桃花香。星精逢汉帝。钓叟值周王。平堤石岸直。高堰柳阴长。羡言杜元凯。河桥独举觞。（○本集三。《初学记》七。又《类聚》九作看治渭桥诗。引阳、梁、航、香四韵。庾开府诗集上。《诗纪》百十六。）  

【北园新齐成应赵王教诗】  

虹枌跂鸟翼。山节拱兰枝。画梁云气绕。彫窗玉女窥。月悬唯返照。莲开长倒垂。盘根纽坏石。行雨暴浇池。长藤连格徙。高树带巢移。鸟声唯杂曲。花风直乱吹。白虎题书观。玄熊帖射皮。文弘入舞曲。月扇掩歌儿。玉节调笙管。金船代酒卮。若论曹子建。天人本共知。（○本集三。文苑英华百七十九作北园新斋成应教。庾开府诗集上。《诗纪》百十六。）  

【同会河阳公新造山池聊得寓目诗】  

横阶仍凿涧。对户即连峰。暗石疑藏虎。盘根似卧龙。沙洲聚乱荻。洞口碍横松。引泉恒数派。开严即十重。北阁闻吹管。南邻听击钟。菊寒花正合。杯香酒绝浓。由来魏公子。今日始相逢。（○本集三。文苑英华百六十五作同会河阳公新造暗山池聊得寓目。庾开府诗集上。《诗纪》百十六。）  

【登州中新阁诗】  

跨虚凌倒景。连云讵少阳。璇极龙鳞上。雕甍鹏翅张。千寻文杏照。十里木兰香。开窗对高掌。平坐望河梁。歌响闻长乐。钟声彻建章。赋用王延寿。书须韦仲将。龙来随画壁。风起逐吹簧。石作芙蓉影。池如明镜光。花梁反披叶。莲井倒垂房。徒然思燕贺。无以预鹍翔。（○本集三。文苑英华三百十四。庾开府诗集上。《诗纪》百十六。）  

【岁晚出横门诗】  

年华改岁阴。游客喜登临。据鞍垂玉帖。横腰带锦心。冰弱浮桥没。沙虚马迹深。倚弓依石岸。回床向柳阴。智琼来劝酒。文君过听琴。明朝云雨散。何处更相寻。（○本集三。庾开府诗集上。《诗纪》百十六。）  

【北园射堂新成诗】  

轩台聊可习。仙的不难登。转箭初调筈。横弓先望堋。惊心一雁落。连臂两猿腾。直知王济巧。谁觉魏舒能。空心不死树。无叶未枯藤。择贤方至此。传卮欣得朋。（○本集三。《类聚》七十四。庾开府诗集上。《诗纪》百十六。）  

【七夕诗】  

牵牛遥映水。织女正登车。星桥通汉使。机石逐仙槎。隔河相望近。经秋离别赊。愁将今夕恨。复著明年花。（○玉台新咏八。古今岁时杂咏二十五佚作者名。）  

【园庭诗】  

杖乡从物外。养学事闲郊。穷愁方汗简。无遇始观爻。谷寒已吹律。檐空更剪茆。樵隐恒同路。人禽或对巢。水蒲开晚结。风竹解寒苞。古槐时变火。枯枫乍落胶。倒屣迎悬榻。停琴听《解嘲》。香螺酌美酒。枯蚌藉兰殽。飞鱼时触钓。翳雉屡悬庖。但使相知厚。当能来结交。（○本集四。庾开府诗集上。《诗纪》百十六。）  

【归田诗】  

务农勤九谷。归来嘉一厘。穿渠移水碓。烧棘起山田。树阴逢歇马。鱼潭见酒船。苦李无人摘。秋瓜不直钱。社鸡新欲伏。原蚕始更眠。今日张平子。翻为人所怜。（○本集四。庾开府诗集上。《诗纪》百十六。）  

【寒园即目诗】  

寒园星散居。摇落小村墟。游仙半壁画。隐士一床书。子月泉心动。阳爻地气舒。雪花深数尺。冰床厚尺馀。苍鹰斜望雉。白鹭下看鱼。更想东都外。群公别二疏。（○本集四。庾开府诗集上。《诗纪》百十六。）  

【幽居值春诗】  

山人久陆沈。幽迳忽春临。决渠移水碓。开园扫竹林。欹桥久半断。崩岸始邪侵。短歌吹细笛。低声泛古琴。钱刀不相及。耕种且须深。长门一纸赋。何处觅黄金。（○本集四。庾开府诗集上。《诗纪》百十六。）  

【卧疾穷愁诗】  

危虑风霜积。穷愁岁月侵。留蛇常疾首。映弩屡惊心。稚川求药录。君平问卜林。野老时相访。山僧或见寻。有菊翻无酒。无弦则有琴。讵知长抱膝。独为梁父吟。（○本集四。庾开府诗集上。《诗纪》百十六。）  

【山斋诗】  

寂寥寻静室。蒙密就山斋。滴沥泉浇路。穹窿石卧阶。浅槎全不动。盘根唯半理。圆珠坠晚菊。细火落空槐。直置风云惨。弥怜心事乖。（○本集四。文苑英华三百十七。庾开府诗集上。《诗纪》百十六。）  

【望野诗】  

试策千金马。来登五丈原。有城仍旧县。无树即新村。水向兰池泊。日斜细柳园。涸渚通沙路。寒渠塞水门。但得风云赏。何须人事论。（○本集四。庾开府诗集上。《诗纪》百十六。）  

【蒙赐酒诗】  

金膏下帝台。玉历在蓬莱。仙人一遇饮。分得两三杯。忽闻桑叶落。正值菊花开。阮籍披衣进。王戎含笑来。从今觅仙药。不假向瑶台。（○本集四。庾开府诗集下。《诗纪》百十六。又草堂诗八九日诗注作庾信诗。引开一韵。）  

【奉报赵王惠酒诗】〖《诗纪》云。一作奉报赐酒。〗  

梁王修竹园。冠盖风尘喧。行人忽枉道。直进桃花源。稚子还羞出。惊妻倒闭门。始闻传上命。定是赐中樽。野炉然树叶。山杯捧竹根。风池还更煖。寒谷遂长暄。未知稻粱雁。何时能报恩。（○本集四。《类聚》七十二。庾开府诗集上作春报赐酒。《诗纪》百十六。）  

【有喜致醉诗】  

忽见庭生玉。聊欣蚌出珠。兰芬犹载寝。蓬箭始悬弧。既喜枚都尉。能欢陵大夫。频朝中散客。连日步兵厨。杂曲随琴用。残花听酒须。脆梨裁数实。甘查唯一株。兀然已复醉。摇头歌凤雏。（○本集四。庾开府诗集上。《诗纪》百十六。）  

【喜晴应诏敕自疏韵诗】  

御辩诚膺录。维皇称有建。雷泽昔经渔。负夏时从贩。柏梁骖驷马。高陵驰六传。有序属宾连。无私表平宪。河堤崩故柳。秋水高新堰。心斋愍昏垫。乐彻怜胥怨。禅河秉高论。法轮开胜辩。王城水斗息。洛浦《河图》献。伏泉还习坎。归风已回巽。桐枝长旧围。蒲节抽新守。山薮欣藏疾。幽栖得无闷。有庆兆民同。论年天子万。（○本集四。文苑英华百七十。庾开府诗集上。《诗纪》百十六。）  

【同颜大夫初晴诗】  

夕阳含水气。反景照河堤。湿花飞未远。阴云敛向低。燕燥还为石。龙残更是泥。香泉酌冷涧。小艇钓莲溪。但使心齐物。何愁物不齐。（○本集四。庾开府诗集上。《诗纪》百十六。又《类聚》二、《初学记》二、万花谷二俱作初晴诗。引低、泥二韵。）  

【奉和赵王喜雨诗】  

玄霓临日谷。封蚁对云台。投壶欲起电。倚柱稍惊雷。白沙如湿粉。莲花类洗）杯。惊乌洒翼度。湿雁断行来。浮桥七星起。高堰六门开。犹言祀蜀帝。即似望荆台。厥田终上上。原野自莓莓。（○本集四。庾开府诗集下。《诗纪》百十六。又《类聚》二作和赵王喜雨诗。引台、雷、杯、来、开、莓六韵。）  

【和李司】〖诗集无司字。〗录喜雨诗  

纯阳实久亢。云汉乃昭回。临河沈璧玉。夹道画龙媒。离光初绕电。震气始乘雷。海童还碣石。神女向阳台。云遂鱼鳞起。渠随龙骨开。崩沙杂水去。卧树拥槎来。喜苗双合颖。熟稻再含胎。属此欣膏露。逢君摛掞才。愧乏琼将玖。无酬美且偲。（○本集四。文苑英华百五十三。庾开府诗集上。《诗纪》百十六。又《类聚》二作喜雨诗。引雷、开、来、胎四韵。）  

【郊行值雪诗】  

风云俱惨惨。原野共茫茫。雪花开六出。冰珠映九光。还如驱玉马。暂似猎银獐。阵云全不动。寒山无物香。薛君一狐白。唐侯两骕骦。寒关日欲暮。披雪渡河梁。（○本集四。庾开府诗集上。《诗纪》百十六。）  

【奉和赵王西京路春旦诗】  

直城龙首抗。横桥天汉分。风乌疑近日。露掌定高云。新渠还入渭。旧鼎更开汾。汉猎熊攀槛。秦田雉失群。宜年动春律。御宿敛寒氛。弄玉迎箫史。东方觅细君。杨柳成歌曲。蒲桃学绣文。鸟鸣还独解。花开先自薰。谁知灞陵下。犹有故将军。（○本集四。文苑英华百五十七。庾开府诗集上。《诗纪》百十六。）  

【奉和夏日应令诗】  

朱帘卷丽日。翠幕蔽重阳。五月炎蒸气。三时刻漏长。麦随风里熟。梅逐雨中黄。开冰带井水。和粉杂生香。衫含蕉叶气。扇动竹花凉。早菱生软角。初莲开细房。愿陪仙鹤举。洛浦听笙簧。（○本集四。《初学记》三。文苑英华百七十九作庾亮。《诗纪》百十六。）  

【和乐仪同苦热诗】  

火井沈荧散。炎洲高<臽炎>通。鞭石未成雨。鸣鸢不起风。思为鸾翼扇。愿借明光宫。临淄迎子礼。中散就安丰。美酒含兰气。甘瓜开蜜筒。寂寥人事屏。还得隐墙东。（○本集四。文苑英华二百十作苦热和乐仪同。《乐府诗集》六十五作苦热行。庾开府诗集上。《诗纪》百十六。）  

【和裴仪同秋日诗】  

萧条依白社。寂寞似东皋。学异南宫敬。贫同北郭骚。蒙吏观秋水。莱妻纺落毛。旅人嗟岁暮。田家厌作劳。霜天林木燥。秋气风云高。栖遑终不定。方欲涕沾袍。（○本集四。庾开府诗集上。《诗纪》百十六。）  

【咏园花诗】  

暂往春园傍。聊过看果行。枝繁类金谷。花杂映河阳。自红无假染。真白不须妆。燕送归菱井。蜂衔上蜜房。非是金炉气。何关柏殿香。裛衣偏定好。应持奉魏王。（○本集四。《类聚》八十八。《诗纪》百十六。）  

【西门豹庙诗】  

君子为利博。达人树德深。蘋藻由斯荐。樵苏幸未侵。恭闻正臣祀。良识佩韦心。容范虽年代。徽猷若可寻。菊花随酒馥。槐影向窗临。鹤飞疑逐舞。鱼惊似听琴。漳流鸣磴石。铜雀影秋林。（○本集四。《类聚》三十八。文苑英华三百二十。庾开府诗集下。《诗纪》百十六。）  

【和王少保遥伤周处士诗】  

冥漠尔游岱。凄凉余向秦。虽言异生死。同是不归人。昔余仕冠盖。值子避风尘。望气求真隐。伺关待逸民。忽闻泉石友。芝桂不防身。怅然张仲蔚。悲哉郑子真。三仙犹有鹤。五柳更应春。遂令从渭水。投吊）往江滨。（○本集四。《类聚》三十四作伤周处士。文苑英华三百二。庾开府诗集上。《诗纪》百十六。）  

【伤王司徒褒诗】  

昔闻王子晋。轻举逐神仙。谓言君积善。还得嗣前贤。四海皆流寓。非为独播迁。岂意中台坼。君当风烛前。自君钟鼎族。江东三百年。宝刀仍世载。琱戈本旧传。绿绂纡槐绶。黄金饰侍蝉。地建忠臣国。家开孝子泉。自能枯木润。足得流水圆。以君承祖武。诸侯无间然。青衿已对日。童子即论天。颍阴珠玉丽。河阳脂粉妍。名高六国共。价重十城连。辩足观秋水。文堪题马鞭。回鸾抱书字。别鹤绕琴弦。拥旄裁甸服。垂帷非被边。静亭空系马。闲烽直起烟。不废）披书案。无妨坐钓船。茂陵忽多病。淮阳实未痊。侍医逾默默。神理前绵绵。永别张平子。长埋王仲宣。柏谷移松树。阳陵买墓田。陕路秋风起。寒堂已飒焉。丘杨一摇落。山火即时燃。昔为人所羡。今为人所怜。世途旦复旦。人情玄又玄。故人伤此别。留恨满秦川。定名於此定。全德以斯全。唯有山阳笛。凄余思旧篇。（○本集四。文苑英华三百二。庾开府诗集上。《诗纪》百十六。）  

【仰和何仆射还宅怀故诗】  

紫阁旦朝罢。中台夕奏稀。无复千金笑。徒劳五日归。步檐朝未扫。兰房昼掩扉。菭生理曲处。网积回文机。故瑟馀弦断。歌梁秋燕飞。朝云虽可望。夜帐定难依。愿凭甘露入。方假慧灯辉。宁知洛城晚。还泪独沾衣。（○本集四。玉台新咏八。庾开府诗集下。《诗纪》百十六。）  

【送炅法师葬诗】  

龙泉今日掩。石洞即时封。玉匣摧谈柄。悬河落辩锋。香炉犹是柏。麈尾更成松。郭门未十里。山回已数重。尚闻香阁梵。犹听竹林钟。送客风尘拥。寒郊霜露浓。性灵如不灭。神理定何从。（○本集四。《初学记》十四。文苑英华三百五作送灵法师葬。庾开府诗集下。《诗纪》百十六。）  

## 北周诗卷四  

庾信  

【和人日晚景宴昆明池诗】  

春馀足光景。赵李旧经过。上林柳腰细。新丰酒径多。小船行钓鲤。新盘待摘荷。兰皋徒税驾。何处有凌波。（○本集五。《类聚》九作晚燕昆明池。古今岁时杂咏五。文苑英华百六十四。庾开府诗集上。《诗纪》百十七。）  

【对宴齐使诗】  

归轩下宾馆。送盖出河堤。酒正离杯促。歌工别曲凄。林寒木皮厚。沙迥雁飞低。故人傥相访。知余已执珪。（○本集五。文苑英华二百九十六。庾开府诗集上。《诗纪》百十七。）  

【聘齐秋晚馆中饮〖文苑误作丞〗酒诗】  

欣兹河朔饮。对此洛阳才。残秋欲屏扇。馀菊尚浮杯。涧流鸣二水。日色下三台。无因侍清夜。同此月徘徊。（○本集五。文苑英华二百九十七。庾开府诗集下。《诗纪》百十七。）  

【奉和浚池初成清晨临泛诗】  

千金高堰合。百顷浚源开。翻逢积翠浪。更识昆明灰。猿啸风还急。鸡鸣潮即来。时看青雀舫。遥逐桂舟回。（○本集五。《类聚》九作奉和初浚池成清晨临泛诗。文苑英华百六十五。庾开府诗集下。《诗纪》百十七。）  

【和炅法师游昆明池诗二首】  

游客重相欢。连镳出上兰。值泉倾盖饮。逢花驻马看。平湖泛玉舳。高堰歇金鞍。半道闻荷气。中流觉水寒。（○本集五。文苑英华百六十四。庾开府诗集上。）  

秋光丽晚天。鹢舸泛中川。密菱障浴鸟。高荷没钓船。碎珠萦断菊。残丝绕折莲。落花催斗酒。栖乌送一弦。（○本集五。《初学记》七。文苑英华百六十四。庾开府诗集上。《诗纪》百十七。）  

【见游春人诗】  

长安有狭斜。金穴盛豪华。连杯劝上马。乱果掷行车。深红莲子艳。细锦凤凰花。那能学吃酒。无处似栾巴。（○本集五。庾开府诗集上。《诗纪》百十七。）  

【别周尚书弘正诗】  

扶风石桥北。函谷故关前。此中一分手。相逢知几年。黄鹄一反顾。徘徊应怆然。自知悲不已。徒劳减瑟弦。（○本集五作别周处士弘正。《类聚》二十九作别周弘王诗。文苑英华二百三十作别周处士弘正。注云。处士一作尚书。庾开府诗集上。《诗纪》百十七。）  

【别张洗马枢诗】  

别席惨无言。离悲两相顾。君登苏武桥。我见杨朱路。关山负雪行。河水乘冰渡。愿子著朱鸢。知余在玄菟。（○本集五。文苑英华二百六十六。庾开府诗集上。《诗纪》百十七。）  

【别庾七入蜀诗】  

峻岭拂阳乌。长城连蜀都。石铭悬剑壁。沙洲聚阵图。山长半股断。树古半心枯。由来兄弟别。共念一荆株。（○本集五。庾开府诗集上。）  

【将命使北始渡瓜步江诗】  

校尉始辞国。楼船欲渡河。輴轩临碛岸。旌节映江沱。观涛想帷盖。争长忆干戈。虽同燕市泣。犹听赵津歌。（○本集五。《类聚》二十七。《诗纪》百十七。）  

【反命河朔始入武州诗】  

轻车初逐李。定远未随班。受诏祈连返。申威疏勒还。飞蓬损腰带。秋鬓落容颜。寄言旧相识。知余生入关。（○本集五。《类聚》二十七。《诗纪》百十七。）  

【冬狩行四韵连句应诏诗】  

三川羽檄驰。六郡良家选。观兵细柳城。校猎长杨苑。惊雉逐鹰飞。腾猿看箭转。鸣笳河曲还。犹忆南皮返。（○本集五。庾开府诗集七。《诗纪》百十七。）  

【和王内史从驾狩诗】  

冬狩出离宫。还过猎武功。涧横偏碍马。山虚绝响弓。更嬴承落雁。韩卢斗蛰熊。犹开三面网。谁肯一山重。（○本集五。庾开府诗集上。《诗纪》百十七。）  

【入道士馆诗】  

金华开八景。玉洞上三危。云袍白鹤度。风管凤凰吹。野衣缝蕙叶。山巾篸笋皮。何必淮南馆。淹留攀桂枝。（○本集五。文苑英华二百二十六。庾开府诗集上。《诗纪》百十七。）  

【奉和永丰殿下言志诗十首】  

立德齐今古。资仁一毁誉。无机抱瓮汲。有道带经锄。处下唯名惠。能言本姓蘧。未论惊宠辱。安知系惨舒。（○本集五。庾开府诗集上。《诗纪》百十七。）  

王子从边服。临邛惜第如。屋桥拥冠盖。锦水照簪裾。论文报潘岳。咏史答应琚。帐幕参三顾。风流盛七舆。（○同上）  

茫茫实宇宙。与善定冯虚。大夫伤鲁道。君子念殷墟。程卿既开国。安平遂徙居。讵能从小隐。终然（诗集作能。）游太初。（○同上）  

直城风日美。平陵云雾除。来往金张馆。弦歌许史闾。凤台迎弄玉。河阳送婕妤。五马遥相问。双童来夹车。（○同上）  

托情忻六学。游目爱三馀。覆局能悬记。看碑解暗疏。讵尝游魏冉。冉阝时说范睢。池水朝含墨。流萤夜聚书。（○同上）  

兴云榆荚晚。烧薙杏花初。滮池侵黍稷。谷水播菑畲。六月蝉鸣稻。千金龙骨渠。含风摇古度。防露动林於。（《诗纪》云。古度。树名。见吴都赋。林於。竹名。越女试剑竹也。见戴庆豫竹谱。又曰：上密防露。下疏来风。○同上）  

自怜循短绠。方欲问长沮。茂陵体犹瘠。淮阳疾未祛。翻疑承毒水。忽似遇昌菹。汉阳嗟欲尽。咎繇惧忽诸。（○同上）  

弱龄参顾问。畴昔滥吹嘘。绿槐垂学市。长杨映直庐。连盟翻灭郑。仁义反亡徐。还思建邺水。终忆武昌鱼。（○同上）  

崩堤压故柳。衰社卧塞樗。野鹤能自猎。江鸥解独渔。汉阴逢葆筱。缁林见杖挐。阮籍长思酒。嵇康懒著书。（○同上）  

披林求木实。拂雪就园蔬。浊醪非鹤髓。兰肴异蟹蛆。野情风月旷。山心人事疏。徒知守瓴甓。空欲报璠玙。（○同上）  

【率尔成咏诗】  

昔日谢安石。求为淮海人。仿佛新亭岸。犹言洛水滨。南冠今别楚。荆玉遂游秦。倘使如杨仆。宁为关外人。（○本集五。庾开府诗集上。《诗纪》百十七。）  

【慨然成咏诗】  

新春光景丽。游子离别情。交让未全死。梧桐唯半生。值热花无气。逢风水不平。实鸡虽有祀。何时能更鸣。（○本集五。庾开府诗集上。《诗纪》百十七。）  

【奉和赐曹〖诗集作曾。〗美人诗】  

月光如粉白。秋露似珠圆。络纬无机织。流萤带火寒。何年迎弄玉。今朝得梦兰。讶许能含笑。芙蓉宜熟看。（○本集五。庾开府诗集上。《诗纪》百十七。）  

【和赵王看伎诗】  

绿珠歌扇薄。飞燕舞衫长。琴曲随流水。箫声逐凤凰。细缕缠钟格。圆花钉鼓床。悬知曲不误。无事畏周郎。（○本集五。《类聚》四十二作看妓诗。《初学记》十五。文苑英华二百十三。庾开府诗集上作奉和赵王看伎。万花谷后三十二作庾信诗。《诗纪》百十七。）  

【奉答赐酒诗】  

仙童下赤城。仙酒饷王平。野人相就饮。山鸟一群惊。细雪翻沙下。寒风战鼓鸣。此时逢一醉。应枯反更荣。（○本集五。庾开府诗集下。《诗纪》百十七。）  

【奉答赐酒鹅诗】  

云光偏乱眼。风声特噤心。冷猿披雪啸。寒鱼抱冻沈。今朝一壶酒。实是胜千金。负恩无以谢。惟知就行林。（○本集五。庾开府诗集上。《诗纪》百十七。）  

【正旦蒙赵王赉酒诗】  

正旦辟恶酒。新年长命杯。柏叶随铭至。椒花逐颂来。流星向椀落。浮蚁对春开。成都已救火。蜀使何时回。（诗集作来。○本集五。《类聚》七十二。古今岁时杂咏一。庾开府诗集上作正旦蒙赉酒。《诗纪》百十七。）  

【卫王赠桑落酒奉答诗】  

愁人坐狭斜。喜得送流霞。跂窗催酒熟。停杯待菊花。霜风乱飘叶。寒水细澄沙。高阳今日晚。应有接斜。（○本集五。庾开府诗集上。《诗纪》百十七。）  

【就蒲州使君乞酒诗】  

萧瑟风声惨。苍茫雪貌愁。鸟寒栖不定。池凝聚未流。蒲城桑叶落。灞岸菊花秋。愿持河朔）饮。分劝东陵侯。（○本集五。《类聚》七十二。庾开府诗集上。《诗纪》百十七。又草堂诗笺八九日诗注作就蒲州刺史乞酒诗。引秋、候二韵。）  

【蒲州刺史中山公许乞酒一车未送诗】  

细柳望蒲台。长河始一回。秋桑几过落。春蚁未曾开。莹角非难驭。搥轮稍可催。只言千日饮。旧逐中山来。（○本集五。《类聚》七十二。庾开府诗集下。《诗纪》百十七。）  

【答王司空饷酒诗】  

今日小园中。桃花数树红。开君一壶酒。细酌对春风。未能扶毕卓。犹足舞王戎。仙人一捧露。判不及杯中。（○本集五。《类聚》七十二。庾开府诗集下。《诗纪》百十七。）  

【舟中望月诗】  

舟子夜离家。开舲望月华。山明疑有雪。岸白不关沙。天汉看珠蚌。星桥视桂花。灰飞重晕阙。蓂落独轮斜。（○本集五。《初学记》一。文苑英华百五十二。万花谷一作庾信诗。庾开府诗集下。《诗纪》百十七。）  

【望月诗】  

夜光流未曙。金波影尚赊。照人非七子。含风异九华。蓂新半壁上。桂满独轮斜。乘舟聊可望。无假逐仙槎。（○本集五。文苑英华百五十二。庾开府诗集上。《诗纪》百十七。）  

【对雨诗】  

繁云犹暗岭。积雨未开庭。阶含侵角路。镬满溜疏萍。湿杨生细椹。烂草变初萤。徒劳看蚁对。无事祀灵星。（○本集五。《类聚》二。）  

【喜晴诗】  

比日思光景。今朝始暂逢。雨住便生热。云晴即作峰。水白澄还浅。花红燥更浓。已欢无石燕。弥欲弃泥龙。（○本集五。《初学记》二。文苑英华五十五。庾开府诗集下。《诗纪》百十七。）  

【咏春近馀雪应诏诗】  

送寒开小苑。迎春入上林。丝条变柳色。香气动兰心。待花将对酒。留雪拟弹琴。陪游愧并作。空见奉恩深。（○本集五。文苑英华百七十三。庾开府诗集上。《诗纪》百十七。）  

【奉和初秋诗】  

落星初伏火。秋霜正动钟。北阁连横汉。南宫应凿龙。祥鸾栖竹实。灵蔡上芙蓉。自有南风曲。还来吹九重。（○本集五。《初学记》三。文苑英华百五十八。庾开府诗集上。《诗纪》百十七。）  

【晚秋诗】  

凄清临晚景。疏索望寒阶。湿庭凝坠露。抟风卷落槐。日乞斜还冷。  

云峰晚更霾。可怜数行雁。点点远空排。（○本集五。《初学记》三。文苑英华百五十八。庾开府诗集上。《诗纪》百十七。）  

【和颍川公秋夜诗】  

泬寥空色远。叶黄凄序变。洞浦落遵鸿。长飙送巢燕。千秋流夕景。百籁含宵啭。峻雉聆金柝。曾台切银箭。（○本集五。文苑英华百五十八。庾开府诗集下作晚秋和颍川公秋夜。《诗纪》百十七。）  

【咏画屏风诗二十五首】  

侠客重连镳。金鞍被佳条。细尘鄣路起。惊花乱眼飘。酒醺人半醉。汗湿马全骄。归鞍畏日晚。争路上河桥。（○本集二作侠客行。《类聚》三十三作庾信诗。文苑英华百九十六作侠客行。庾开府诗集下。《诗纪》百十七。）  

浮桥翠盖拥。平旦雍门开。石崇迎客至。山涛载妓来。水纹恒独转。风花直乱回。谁能惜红袖。宁用捧金杯。（○本集五。庾开府诗集下。《诗纪》百十七。）  

停车小苑外。下渚长桥前。涩菱迎拥楫。平荷直盖船。残丝绕折藕。芰叶映低莲。遥望芙蓉影。只言水底燃。（○同上）  

昨夜鸟声春。惊鸣动四邻。今朝梅树下。定有咏花人。流星浮酒泛。粟瑱绕杯唇。何劳一片雨。唤作阳台神。（○本集五。《类聚》六十九作咏屏风诗。庾开府诗集下。《诗纪》百十七。又《初学记》三作咏春诗。引邻、人二韵。）  

逍遥游桂苑。寂绝到桃源。狭石分花迳。长桥映水门。管声惊百鸟。人衣香一园。定知欢未足。  

横琴坐石根。（○本集五。《类聚》六十九。文苑英华百五十七作咏春。庾开府诗集下。《诗纪》百十七。）  

三春冠盖聚。八节管弦游。石险松横植。严悬涧竖流。小桥飞断岸。高花出迥楼。定须催十酒。将来宴五侯。（○本集五。庾开府诗集下。《诗纪》百十七。）  

高阁千寻起。长廊四注连。歌声上扇月。舞影入琴弦。涧水才窗外。山花即眼前。但愿长欢乐。从今尽百年。（○本集五。《类聚》六十九。庾开府诗集下。《诗纪》百十七。）  

日晚金槌络。朱轩流水车。<车宪>拂缘堤柳。甍飘夹路花。定迎刘碧玉。将过阴丽华。非是高阳路。莫畏接斜。（○本集五。庾开府诗集下。《诗纪》百十七。）  

徘徊出桂苑。徙倚就花林。下桥先劝酒。跂石始调琴。蒲低犹抱节。竹短未空心。绝爱猿声近。唯怜花径深。（○同上）  

千寻木兰馆。百尺芙蓉堂。落日低莲井。行云碍芰梁。流水桃花色。春洲杜若香。就阶犹不进。催来上伎床。（○同上）  

捣衣明月下。静夜秋风飘。锦石平砧面。莲房接杵腰。急节迎秋韵。新声入手调。寒衣须及早。将寄霍嫖姚。（○本集五。《类聚》六十七作捣衣诗。《类聚》六十九。庾开府诗集上。《诗纪》百十七。）  

出没看楼殿。间关望绮罗。翔禽逐节舞。流水赴弦歌。细管吹藂竹。新杯卷半荷。南宫冠盖下。日暮风尘多。（○本集五。庾开府诗集下。《诗纪》百十七。）  

玉柙珠帘卷。金钩翠幔悬。荷香薰水殿。阁影入池莲。平沙临浦口。高柳对楼前。上桥还倚望。遥看采菱船。（○同上）  

高阁千寻跨。重檐百丈齐。云度三分近。花飞一倍低。吹箫迎白鹤。照镜舞山鸡。何劳愁日暮。未有夜乌啼。（○本集五。《初学记》二十五作咏屏风诗。庾开府诗集下。《诗纪》百十七。）  

河流值浅岸。敛辔暂经过。弓衣湿溅水。马足乱横波。半城斜出树。长林直枕河。今朝游侠客。不畏风尘多。（○本集五。庾开府诗集下。《诗纪》百十七。）  

度桥犹徙倚。坐石未倾壶。浅草开长埒。行营绕细厨。沙洲两鹤迥。石路一松孤。自可寻丹灶。何劳忆酒垆。（○同上）  

上林春迳密。浮桥柳路长。龙媒逐细草。鹤氅映垂杨。水似桃花色。山如甲煎香。白石春泉上。谁能待月光。（○同上）  

白石春泉满。黄金新埒开。戚里车先度。兰池马即来。落花承舞席。春衫拭酒杯。行厨半路待。载妓一双回。（○同上）  

将军息边务。校尉罢从戎。池台临戚里。弦管入新丰。浮云随走马。明月逐弯弓。比来多射猎。唯有上林中。（○同上）  

三危上凤翼。九坂度龙鳞。路高山里树。云低马上人。悬岩泉溜响。深谷鸟声春。住马来相问。应知有姓秦。（○本集五。《初学记》二十五。庾开府诗集上。《诗纪》百十七。）  

聊开郁金屋。暂对芙蓉池。水光连岸动。花风合树吹。春杯犹杂泛。细果尚连枝。不畏歌声尽。先看筝柱欹。（○本集五。庾开府诗集下。《诗纪》百十七。）  

洞灵开静室。云气满山斋。古松裁数树。盘根无半埋。爱静鱼争乐。依人鸟入怀。仲春徵隐士。蒲轮上计偕。（○同上）  

今朝好风日。园苑足芳菲。竹动蝉争散。莲摇鱼暂飞。面红新著酒。风晚细吹衣。跂石多时望。莲船始复归。（○本集五。《类聚》六十九。庾开府诗集下。《诗纪》百十七。）  

金鞍聚碛岸。玉舳泛中流。画鹢先防水。媒龙即负舟。沙城疑海气。石岸似江楼。崩槎时半没。坏舸或空浮。定是汾河上。戈船聊试游。（○本集五。庾开府诗集下。《诗纪》百十七。）  

竟日会春台。芙蓉承酒杯。水流平涧下。山花满谷开。行云数番过。白鹤一双来。水影摇藂竹。林香动落梅。直上山头路。羊肠能几回。（○同上）  

【镜诗】  

玉匣聊开镜。轻灰暂拭尘。光如一片水。影照两边人。月生无有桂。花闻不逐春。试挂淮南竹。堪能见四邻。（○本集五。《初学记》二十五。万花谷续七作庾信诗。《诗纪》百十七。）  

【梅花诗】  

常年腊月半。已觉梅花阑。不信今春晚。俱来雪里看。树动悬冰落。枝高出手寒。早知觅不见。真悔著衣单。（○本集五。《初学记》二十八。文苑英华三百二十二。万花谷后三十八作庾信诗。庾开府诗集下。《诗纪》百十七。）  

【咏树诗】  

交柯乍百顷。擢本或千寻。枫子留为式。桐孙待作琴。残核移桃种。空花植枣林。幽居对蒙密。蹊径转深沈。（○本集五。《类聚》八十八。文苑英华三百二十六。庾开府诗集上。《诗纪》百十七。）  

【斗鸡诗】  

开轩望平子。骤马看陈王。狸膏燻斗敌。芥粉壒春场。解翅莲花动。猜群锦臆张。（○本集五。《类聚》九十一。《诗纪》百十七。）  

【应令诗】  

望别非新馆。开舟即旧湾。浦喧征棹发。亭空送客还。路尘犹向水。征帆独背关。（○本集五。《类聚》二十九。《诗纪》百十七。）  

【杏花诗】  

春色方盈野。枝枝绽翠英。依稀暎树坞。烂熳开山城。好折待宾客。金盘衬红琼。（○本集五。《类聚》八十七。《诗纪》百十七。）  

【赠周处士诗】  

九丹开石室。三径没荒林。仙人翻可见。隐士更难寻。篱下黄花菊。丘中白雪琴。方欣松叶酒。自和游仙吟。（○本集五。《类聚》三十六及文苑英华二百三十作庾肩吾。）  

【寻周处士弘让诗】  

试逐赤松游。披林对一丘。黎红大谷晚。桂白小山秋。石镜菱花发。桐门琴曲愁。泉飞疑度雨。云积似重楼。王孙若不去。山中定可留。（○本集五。《类聚》三十六作庾肩吾。文苑英华二百三十。）  

【集周公处连句诗】  

市朝一朝变。兰艾本同焚。故人相借问。平生如所闻。（○本集六。庾开府诗集上。《诗纪》百十八。）  

【寄徐陵诗】  

故人倘思我。及此平生时。莫待山阳路。空闻吹笛悲。（○本集六。庾开府诗集下。《诗纪》百十八。）  

【寄王琳诗】  

玉关道路远。金陵信使疏。独下千行泪。开君万里书。（○本集六。《类聚》二十九。庾开府诗集下。《诗纪》百十八。）  

【奉和赵王诗】  

花迳日相携。花林鸟未栖。比看中郎醉。堪闻乌夜啼。（○本集六。庾开府诗集上。《诗纪》百十八。）  

【和刘仪同臻诗】  

南登广陵岸。回首落星城。不言临旧浦。烽火照江明。（○本集六。庾开府诗集下。《诗纪》百十八。）  

【和庾四诗】  

离关一长望。别恨几重愁。无妨对春日。怀抱只言秋。（○本集六。庾开府诗集下。《诗纪》百十八。）  

【和侃法师三绝诗】〖《诗纪》云。一作和侃法师别诗。〗  

秦关望楚路。灞岸想江潭。几人应落泪。看君马向南。（○本集六。《类聚》二十九。庾开府诗集下作和侃法师前后三绝。《诗纪》百十八。）  

客游经岁月。羁旅故情多。近学衡阳雁。秋分俱渡河。（○同上）  

回首河堤望。眷眷嗟离绝。谁言旧国人。到在他乡别。（○同上）  

【送周尚书弘正诗】  

交河望合浦。玄菟想朱鸢。共此无期别。知应复几年。（○本集六。庾开府诗集下。《诗纪》百十八。）  

离期定已促。别泪转无从。惟愁郭门外。应足数株松。（○同上）  

【重别周尚书诗二首】  

阳关万里道。不见一人归。唯有河边雁。秋来南向飞。（○本集六。文苑英华二百六十六。庾开府诗集下作别周尚书弘正。又作重别周尚书。《诗纪》百十八。）  

河桥两岸绝。横歧数路分。山川遥不见。怀袖远相闻。（○本集六。文苑英华二百六十六。庾开府诗集下作重别周尚书。《诗纪》百十八。）  

【赠别诗】  

藏啼留送别。拭泪强相参。谁言畜衫袖。长代手中浛。（○本集六。庾开府诗集上。《诗纪》百十八。）  

【徐报使来止得一相见诗】  

一面还千里。相思那得论。更寻终不见。无异桃花源。（○本集六。庾开府诗集下。《诗纪》百十八。）  

【行途赋得四更应诏诗】  

四更天欲曙。落月重关下。深谷暗藏人。欹松横碍马。（○本集六。庾开府诗集上。《诗纪》百十八。）  

【和江中贾客诗】  

五两开船头。长桥（乐府作樯。）发新浦。悬知岸上人。遥振江中鼓。（○本集六。《乐府诗集》四十八作贾客词。庾开府诗集上。《诗纪》百十八。）  

【奉和平邺应诏诗】  

天策引神兵。风飞扫邺城。陈云千里散。黄河一代清。（○本集六。《类聚》五十九。庾开府诗集上。《诗纪》百十八。）  

【送卫王南征诗】  

望水初横阵。移营寇未降。风尘马足起。先暗广陵江。（○本集六。庾开府诗集上。《诗纪》百十八。）  

【仙山诗二首】  

金灶新和药。银台旧聚神。相看但莫怯。先师应识人。（○本集六。庾开府诗集下。《诗纪》百十八。）  

石软如香飰。铅销似熟银。蓬莱暂近别。海水遂成尘。（○同上）  

【山斋诗】  

石影横临水。山云半绕峰。遥想山中店。悬知春酒浓。（○本集六。庾开府诗集下。《诗纪》百十八。）  

【野步诗】  

值泉仍饮马。逢花即举杯。稍看城阙远。转见风云来。（○本集六。庾开府诗集上。《诗纪》百十八。）  

【山中诗】  

涧暗泉偏冷。岩深桂绝香。住中能不去。非独淮南王。（○本集六。庾开府诗集上。《诗纪》百十八。）  

【闺怨诗】  

明镜圆花发。空房故怨多。几年留织女。还应听渡河。（○本集六。庾开府诗集上。《诗纪》百十八。）  

【和赵王看妓诗】  

长思浣纱石。空想捣衣砧。临邛若有便。为说解琴心。（○本集六。《初学记》十五作看妓诗。文苑英华二百十三。庾开府诗集下作看妓。《诗纪》百十八。）  

【看舞诗】  

鸾回不假学。凤举自相关。到嫌衫袖广。恒长碍举鬟。（○本集六。庾开府诗集下。《诗纪》百十八。）  

【听歌一绝寺】  

协律新教罢。河阳始学归。但令闻一曲。馀声三日飞。（○本集五。《初学记》十五作听歌诗。万花谷三十二作庾信诗。庾开府诗集下。《诗纪》百十八。）  

【暮秋野兴赋得倾壶酒诗】  

刘伶正捉酒。中散欲弹琴。但使逢秋菊。何须就竹林。（○本集六。庾开府诗集下。《诗纪》百十八。）  

【对酒诗】  

数杯还已醉。风云不复知。唯有龙吟笛。桓伊能独吹。（○本集六。文苑英华百九十五。庾开府诗集上。《诗纪》百十八。）  

【春日极饮诗】  

槛前闻鸟啭。园里对花开。就中言不醉。红袖捧金杯。（○本集六。庾开府诗集上。《诗纪》百十八。）  

【春望诗】  

春望上春台。春窗四面开。落花何假拂。风吹会并来。（○本集六。庾开府诗集上。《诗纪》百十八。）  

【新月诗】  

郑环唯半出。秦钩本独悬。若交临酒影。堪言照弩弦。（○本集六。庾开府诗集下。《诗纪》百十八。）  

【秋日诗】  

苍茫望落景。羁旅对穷秋。赖有南园菊。残花足解愁。（○本集六。庾开府诗集上。《诗纪》百十八。）  

【望渭水诗】  

树似新亭岸。沙如龙尾湾。犹言吟暝浦。应有落帆还。（○本集六。《初学记》六。文苑英华百六十三。庾开府诗集下。《诗纪》百十八。）  

【尘镜诗】  

明镜如明月。恒常置匣中。何须照两鬓。终是一秋蓬。（○本集六。庾开府诗集下。《诗纪》百十八。草堂诗笺三十一八月诗注作磨镜诗。引一句。）  

【和淮南公听琴闻弦断诗】  

嗣宗看月夜。中散对行云。一弦虽独韵。犹足动文君。（○本集六。庾开府诗集下。《诗纪》百十八。）  

【弄琴诗二首】  

雉飞催晚别。乌啼惊夜眠。若交新曲变。惟须促一弦。（○本集六。庾开府诗集上。《诗纪》百十八。）  

不见石城乐。惟闻乌噪林。新声逐弦转。应得动春心。（○同上）  

【咏羽扇诗】  

摇风碎朝翮。拂汗落毛衣。定似回谿路。将军垂翅归。（○本集六。《诗纪》百十八。）  

【题结线袋子诗】  

交丝结龙凤。镂彩织云霞。一寸同心缕。千年长命花。（○本集六。庾开府诗集上。《诗纪》百十八。）  

【赋得鸾台诗】  

九成吹玉琯。百尺上瑶台。能将秦女去。终是凤凰来。（○本集六。庾开府诗集下。《诗纪》百十八。）  

【赋得集池雁诗】  

逢风时迥度。逐侣乍争飞。犹忆方塘水。今秋已复归。（○本集六。《类聚》九十一。《诗纪》百十八。）  

【咏雁诗】  

南思洞庭水。北想雁门关。稻粱俱可恋。飞去复飞还。（○本集六。《类聚》九十一。《诗纪》百十八。）  

【忽见槟榔诗】  

绿房千子熟。紫穗百花开。莫言行万里。曾经相识来。（○本集六。《类聚》八十七作咏槟榔诗。庾开府诗集下。《诗纪》百十八。）  

【赋得荷诗】  

秋衣行欲制。风盖渐应欹。若有千年蔡。须巢但见随。（○本集六。庾开府诗集下。《诗纪》百十八。）  

【移树诗】  

酒泉移赤柰。河阳徙石榴。虽言有千树。何处似封侯。（○本集六。庾开府诗集下。《诗纪》百十八。）  

【奉梨诗】  

接枝秋转脆。含情落更香。擎置仙人掌。应添瑞露浆。（○本集六。庾开府诗集上。庾开府诗集下。《诗纪》百十八。）  

【伤往诗二首】  

见月长垂泪。看花定敛眉。从今一别后。知作几年悲。（○本集六。庾开府诗集下。《诗纪》百十八。）  

镜尘言苦厚。虫丝定几重。还是临窗月。今秋迥照松。（○同上）  

【春日离合诗二首】  

秦青初变曲。未有逐琴心。明年花树下。月月来相寻。（春字○本集六。庾开府诗集下。《诗纪》百十八。）  

田家足闲暇。士友暂流连。三春竹叶酒。一曲鹍鸡弦。（日字○同上）  

【和回文诗】〖《诗纪》云。和湘东王后园。〗  

旱莲生竭镬。嫩菊养秋邻。满池留浴鸟。分桥上戏人。（○本集六。《类聚》五十六。《诗纪》百十八。）  

【问疾封中录诗】  

形骸违学宦。狭巷幸为闲。虹回或有雨。云合又含寒。横湖韵鹤下。回溪狭猿还。怀贤为荣卫。和缓惠绮纨。（《诗纪》云。疑是何丸。○本集六。庾开府诗集上。《诗纪》百十八。）  

【示封中录诗二首】〖诗集连为一首。又后四句在冀君句上。〗  

贵馆居金谷。关扃隔藁街。冀君见果顾。郊间光景佳。（○本集六。庾开府诗集上。《诗纪》百十八。）  

高阶既激涧。广阁更交柯。葛巾久乖角。菊迳简经过。（○同上）  

【秋夜望单飞雁诗】〖以下七言。〗  

失群寒雁声可怜。夜半单飞在月边。无奈人心复有忆。今暝将渠俱不眠。（○本集六。《初学记》三十。《诗纪》百十八。）  

【代人伤往诗二首】  

青田松上一黄鹤。相思树下两鸳鸯。无事交渠更相失。不及从来莫作双。（○本集六。庾开府诗集上。《诗纪》百十八。）  

杂树本唯金谷苑。诸花旧满洛阳城。正是古来歌舞处。今日看时无地行。（○同上）  

孟康〈《诗纪》云。《初学记》云隋康孟。然隋无赵王。故列於此。〉  

【咏日应赵王教诗】  

金乌升晓气。玉槛漾晨曦。先泛扶桑海。返照若华池。洛浦全开镜。衡山半隐规。相欢承爱景。共惜寸阴移。（○《初学记》一。文苑英华百五十一。《诗纪》百十二作康孟。）  

徐谦  

【短歌行二首】〖乐府作一首。〗  

穷通皆是运。荣辱岂关身。不愿门前客。看时逢故人。意气青云里。爽朗烟霞外。不羡一囊钱。）惟重心襟会。（○文苑英华二百三。《乐府诗集》三十。草堂诗笺九晦日诗注作短歌。《诗纪》百十二。）  

【杂歌谣辞】  

【周初童谣】  

〖隋《书》曰：周初有童谣。按静帝隋氏甥。既逊位而崩。诸舅强盛。〗  

白杨树头金鸡鸣。秪有阿舅无外甥。（○隋书五行志。《御览》九百五十七。《乐府诗集》八十九。《诗纪》百十九。）  

【玉浆泉谣】  

〖隋《书》曰：豆卢勣。周武帝时为渭州刺史。有惠政。华夷悦服。大致祥瑞。鸟鼠山俗呼为高武陇。其山绝壁千寻。由来乏水。诸羌苦之。勣马足所践。忽飞泉涌出。有白乌翔止厅前。乳子而后去。民为之谣。后因号其泉曰玉浆泉。〗  

我有丹阳。山出玉浆。济我民夷。神乌来翔。（○隋书豆卢勣传。北史豆卢勣传。《御览》七十二、二百五十七、九百十四。《乐府诗集》八十七。《诗纪》百十九。）  

【蜀中为于仲文语】  

〖隋《书》曰：于仲文。字次武。北周时。迁安固太守。有任、杜两家。各失牛。后得一牛。两家俱认。州郡久不能决。仲文令二家各驱牛群至。乃放所认者。遂向任氏群中。又阴使人微伤其牛。任氏嗟惋。杜家自若。仲文於是诃诘杜氏。杜氏服罪而去。始州刺史屈突尚、宇文护之党先坐事下狱。无敢绳者。仲文至郡穷治。遂竟其狱。蜀中为之语曰：〗  

明断无双有于公。不避强御有次武。（○隋书于仲文传。北史于仲文传。《诗纪》百十九作于公歌。）  

【时人为裴诹柳虬语】  

〖周《书》曰：独孤信镇洛阳。旧京荒废。人物罕极。唯有柳虬在阳城。裴诹在颍川。信等俱徵之。以虬为行台郎中。诹为都督府属。并掌文翰。时人为之语曰：〗  

经府裴诹。南省柳虬。（○《周书》柳虬传。北史柳虬传。）  

【诸生为吕思礼语】  

〖周《书》曰：吕思礼。东平寿张人。性温雅。不杂交游。年十四。受学於徐遵明。长於论难。诸生为之语曰：〗  

讲书论易。其锋难敌。（○《周书》吕思礼传。北史吕思礼传。《御览》六百十五引后《周书》。）  

【周地图记引语】  

〖周地图记曰：太白山上恒积雪。无草木。半山有横云。如瀑布则澍雨。人常以为候。验之如离毕焉。故语曰：〗  

南山瀑布。非朝即暮。（○《御览》四十。寰宇记三十。）  

## 北周诗卷五  

【郊庙歌辞】  

庾信（下并同。）  

【周祀圜丘歌十二首】  

〖隋书乐志曰：周闵帝受禅。居位日浅。明帝虽革魏氏之乐。而未臻雅正。天和元年。武帝初造山云舞。以备六代。南北郊，雩坛、太庙、禘袷俱用之。六舞者。大夏、大濩、大武、正德、武德、山云也。於是正定雅音。为郊庙乐。宣帝嗣位。皆循用之。〗  

【昭夏】〖降神。〗  

重阳禋祀。大报天。丙午封坛。肃且圜。孤竹之管。云和弦。神光未下。风肃然。王城七里。通天台。紫微斜照。影徘徊。连珠合璧。重光来。天策暂转。钩陈开。（○庾子山集七。隋书音乐志。《乐府诗集》七。《诗纪》百十九。）  

【皇夏】〖皇帝入门。〗  

旌回外壝。跸静郊门。千乘按辔。万骑云屯。藉茅无咎。扫地唯尊。揖让展礼。衡璜节步。星汉就列。风云相顾。取法于天。降其永祚。（○同上）  

【昭夏】〖俎入。〗  

日至大礼。丰牺上辰。牲牢修牧。茧栗毛纯。俎豆斯立。陶匏以陈。大报反命。居阳兆日。六变鼓钟。三和琴瑟。俎奇豆偶。惟诚惟质。（○同上）  

【昭夏】〖奠玉帛。〗  

员（乐府作圆。）玉已奠。苍币斯陈。瑞形成象。璧气含春。礼从天数。智总圜（隋书作员。乐府作圆。）神。为祈为祀。至敬咸遵。（○同上）  

【皇夏】〖皇帝升坛。〗  

七里是仰。八陛有凭。就阳之位。如日之升。思虔肃肃。致敬绳绳。祝史陈信。玄象斯格。惟类之典。惟灵之泽。幽显对扬。人神咫尺。（○同上）  

【云门舞】〖初献。〗  

献以诚。郁以清。山罍举。沈齐倾。惟尚飨。洽皇情。降景福。通神明。（○同上）  

【云门舞】〖初献配帝。〗  

长丘远历。大电遥源。弓藏高陇。鼎没寒门。人生于祖。物本于天。奠神配德。迄用康年。（○同上）  

【登歌】〖初献及献配帝毕。〗  

岁之祥。国之阳。苍灵敬。翠云长。象为饰。龙为章。乘长日。坯蛰户。烈云汉。迎风雨。六吕歌。云门舞。省涤濯。奠牲牷。郁金酒。凤凰樽。回天眷。顾中原。（○同上）  

【皇夏】〖饮福酒。〗  

国命在礼。君命在天。陈诚惟肃。饮福惟虔。洽斯百礼。福以千年。钩陈掩映。天驷徘徊。凋禾饰斝。翠羽承罍。受斯茂祉。从天之来。（○同上）  

【雍乐】〖撤奠○本集、《诗纪》作雍夏。〗  

礼将毕。乐将阑。回日辔。动天关。翠凤摇。和鸾响。五云飞。三步上。风为驭。雷为车。无辙迹。有烟霞。畅皇情。休灵命。雨留甘。云馀庆。（○同上）  

【皇夏】〖就望燎位。〗  

六典联事。九司咸则。率由旧章。于焉允塞。掌礼移次。燔柴在焉。烟升玉帛。气敛牲牷。休气馨香。膋芳昭晰。翼翼虔心。明明上彻。（○同上）  

【皇夏】〖还便殿。〗  

玉帛礼毕。神人事分。严承乃眷。瞻仰回云。辇路千门。王城九轨。式道移候。司方回指。得一惟清。於万斯宁。受兹景命。于天告成。（○同上）  

【周祀方泽歌四首】〖方泽舞辞同圜丘。〗  

【昭夏】〖降神。〗  

报功阴泽。展礼玄郊。平琮镇瑞。方鼎升庖。调歌丝竹。缩酒江茅。声舒钟鼓。器质陶匏。列燿秀华。凝芳都荔。川泽茂祉。丘陵谷卫。云饰山罍。兰浮泛齐。日至之礼。歆兹大祭。（○庾子山集七。隋书音乐志。《初学记》十三作方泽降神歌。《乐府诗集》四。广《文选》十一。《诗纪》百十九。）  

【昭夏】〖奠玉帛。〗  

曰若厚载。钦明方泽。敢以敬恭。陈之玉帛。德包含养。功藏灵迹。斯箱既千。子孙则百。（○庾子山集七。隋书音乐志。《乐府诗集》七。广《文选》十一。《诗纪》百十九。）  

【登歌】〖初献。〗  

质明孝敬。求阴顺阳。坛有四陛。琮分八方。牲牷荡涤。萧合馨香。和銮戾止。振鹭来翔。威仪简简。钟鼓喤々。声和孤竹。韵入空桑。封中云气。坎上神光。下元之主。功深盖藏。（○同上）  

【皇夏】〖望坎位。〗  

司筵撤席。掌礼移次。回顾封坛。恭临坎位。瘗玉埋俎。藏芬敛气。是曰就幽。成斯地意。（○同上）  

【周祀五帝歌十二首】  

【皇夏】〖奠玉帛。〗  

嘉玉惟芳。嘉币惟量。成形惟礼。禀色随方。神班其次。岁礼惟常。威仪抑抑。率由旧章。（○庾子山集七。隋书音乐志。《乐府诗集》四。《诗纪》百十九。）  

【皇夏】〖初献。〗  

惟令之月。惟嘉之辰。司坛宿设。掌史诚陈。敢用明礼。言功上神。钩陈旦辟。阊阖朝分。旒垂象冕。乐奏山云。将回霆策。暂转天文。五运周环。四时代序。鳞次玉帛。循回樽俎。神其降之。介福斯许。（○同上）  

【青帝云门舞】〖以下并初献奏。〗  

甲在日。鸟中星。礼东后。奠苍灵。树春旗。命青史。候雁还。东风起。歌木德。舞震宫。泗滨石。龙门桐。孟之月。阳之天。亿斯庆。兆斯年。（○同上）  

【配帝舞】  

帝出于震。苍德於神。其明在日。其位居春。劳以定国。功以施人。言从配祀。近取诸身。（○同上）  

【赤帝云门舞】  

招摇指午。对南宫。日月相会。实沈中。离光布政。动温气。纯阳之月。乐炎精。赤雀丹书。飞送迎。朱弦绛鼓。罄虔城。万物含养。各长生。（○同上）  

【配帝舞】  

以炎为政。以火为官。位司南陆。享配离坛。三和实俎。百味浮兰。神其茂豫。天步艰难。（○同上）  

【黄帝云门舞】  

三光仪表正。四气风云同。戊已行初历。黄钟始变宫。平琮礼内镇。阴管奏司中。斋坛芝晔晔。清野桂冯冯。夕牢芬六鼎。安歌韵八风。神光乃超忽。嘉气恒葱葱。（○同上）  

【配帝舞】  

四时咸一德。五气或同论。犹吹凤凰管。尚对梧桐园。器圜居土厚。位总配神尊。始知今奏乐。还用我云门。（○同上）  

【白帝云门舞】  

肃灵兑景。承配秋坛。云高火落。露白蝉寒。帝律登年。金精行令。瑞兽霜耀。祥禽雪映。司藏肃杀。万空咸宜。厥田上上。收功在斯。（○同上）  

【配帝舞】  

金行秋令。白帝朱宣。司正五雉。歌庸九川。执文之德。对越彼天。介以福祉。君子万年。（○同上）  

【黑帝云门舞】  

北辰为政玄坛。北陆之祀员官。宿设玄璜浴兰。坎德阴风御寒。次律将回穷纪。微阳欲动细泉。管犹调於阴竹。声未入於春弦。待归馀於送历。方履庆於斯年。（○同上）  

【配帝舞】  

地始坼虹始藏。服玄玉居玄堂。沐蕙气浴兰汤。匏器洁水泉香。陟配彼福无疆。君欣欣此乐康。（○同上）  

【周宗庙歌十二首】  

【皇夏】〖皇帝入庙门〗  

肃肃清庙。岩岩寝门。欹器防满。金人戒言。应朄悬鼓。崇牙树羽。阶变升歌。庭纷象舞。闲安象设。缉熙清奠。春鲔初登。新萍先荐。亻爱然入室。俨乎在位。凄怆履之。非寒之谓。（○庾子山集七。隋书音乐志。《乐府诗集》九。广《文选》十一。《诗纪》百十九。）  

【昭夏】〖降神〗  

永维祖武。潜庆灵长。龙图革命。凤历归昌。功移上墋。德耀中阳。清庙肃肃。猛虡煌煌。曲高大夏。声和盛唐。牲牷荡涤。萧合馨香。和銮戾止。振鹭来翔。永敷万国。是则四方。（○庾子山集七。隋书音乐志。《初学记》十三作太庙晨裸歌辞。《乐府诗集》九。广《文选》十一。《诗纪》百十九。）  

【皇夏】〖俎入。皇帝升阶。〗  

年祥辨日。上协龟言。奉酎承列。来庭骏奔。雕禾饰斝。翠羽承樽。敬殚如此。恭惟执燔。（○庾子山集七。隋书音乐志。《乐府诗集》九。《诗纪》百十九。）  

【皇夏】〖献皇高祖。〗  

庆绪千重秀。鸿源万里长。无时犹戢翼。有道故韬光。盛德必有后。仁义终克昌。明星初肇庆。大电久呈祥。（○同上）  

【皇夏】〖献皇曾祖德皇帝。〗  

克昌光上烈。基圣穆西藩。崇仁高涉渭。积德被居原。帝图张往迹。王业茂前尊。重芬德阳庙。罍庆寿陵园。百灵光祖武。千年福孝孙。（○同上）  

【皇夏】〖献皇祖太祖文皇帝。〗  

雄图属天造。宏略遇群飞。风云犹听命。龙跃遂乘机。百二当天险。三分拒乐推。函谷风尘散。河阳氛雾晞。济弱沦风起。扶危颓运归。地纽崩还正。天枢落更追。原祠乍超忽。毕陇或绵微。终封三尺剑。长卷一戎衣。（○同上）  

【皇夏】〖献文宣帝太后。〗  

月灵兴庆。沙祥发源。功参禹迹。德赞龙汀。言容典礼。褕狄徽章。化形温德。令问昭阳。日月不居。岁时晼晚。瑞云缠心。閟官惟远。（○同上）  

【皇夏】〖献闵皇帝。〗  

龙图基化德。天步属艰难。讴歌还受瑞。揖让乃登坛。升舆芒刺重。入位据关寒。卷舒云泛滥。游扬日浸微。出差了终无反。居桐竟不归。祀夏今惟旧。尊灵谥更追。（○同上）  

【皇夏】〖献明皇帝。〗  

若水逢降君。穷桑属惟政。不哉驭帝箓。郁矣当天命。方定五云官。先齐八风令。文昌气似珠。太史河如镜。南宫学已开。东观书还聚。文辞金石韵。毫翰风飙竖。清室桂冯冯。齐房芝诩诩。宁思玉管笛。空见灵衣舞。（○同上）  

【皇夏】〖献高祖武皇帝。〗  

南河吐云气。北斗降星辰。百灵咸仰德。千年一圣人。书成紫微动。律定凤凰驯。六军命西土。甲子陈东邻。戎衣此一定。万里更无尘。烟云同五色。日月并重轮。流沙既四静。蟠木又东臣。凯乐闻朱雁。铙歌见白麟。今为六代祀。还得九疑宾。（○同上）  

【皇夏】〖饮福酒。〗  

礼殚裸献。乐极休成。长离前掞。宗祀文明。缩酌浮兰。澄罍合畅。磬折礼容。旋回灵贶。受厘撤俎。饮福移樽。惟光惟烈。《文子》文孙。（○同上）  

【皇夏】〖还便殿。〗  

庭阕四始。筵终三荐。顾步阶墀。徘徊馀奠。六龙矫首。七萃警途。鼓移行漏。风转相乌。翼翼从事。绵绵四时。惟神降嘏。永言保之。（○同上）  

【周大祫歌二首】  

【昭夏】〖降神。〗  

律在夹钟。服居苍衮。杳杳清思。绵绵长远。就祭于合。班神于本。来庭有序。助祭有章。乐舞六代。宾歌二王。和铃以节。鞗革斯锵。齐宫馔玉。郁斝浮金。洞庭钟鼓。龙门瑟琴。其乐已变。惟神是临。（○庾子山集七。《乐府诗集》九。广《文选》十一。《诗纪》百十九。）  

【登歌】〖奠玉帛○馀同宗庙时享。〗  

神惟显思。不言而令。玉帛之礼。敢陈庄敬。奉如弗胜。荐如受命。交於神明。悫于言行。（○同上）  

【燕射歌辞】  

【周五声调曲二十四首】  

〖序曰：元正飨。会大礼。宾至食举。称觞荐玉。六律既从。八风斯畅。以歌大业。以舞成功。〗  

【宫调曲五首】  

气离清浊割。元开天地分。三才初辨正。六位始成文。继天爰立长。安民乃树君。其明广如日。其泽厚如云。惟昔我文祖。拨乱拒讴歌。三分未抚运。八百不陵河。礼敷天下信。乐正神人和。风尘行息警。江海欲无波。（○庾子山集七。《乐府诗集》十五。《诗纪》百十九。）  

我皇承下武。革命在君临。应图当舜玉。嗣德受尧琴。沈首多推运。阳城有让心。就日先知远。观渊早见深。玄精实委御。苍正乃皆平。履端朝万国。年祥庆百灵。玉帛咸观礼。华戎各在庭。凤响中夷则。天文正玉衡。皇基自天保。万物乃由庚。（○同上）  

握衡平地纪。观象正天枢。祺祥钟赤县。灵瑞炳皇都。更受昭华玉。还披兰叶图。金波来白兔。弱木下苍乌。玉斗调元协。金沙富国租。青丘还扰圃。丹穴更巢梧。安乐新成庆。长生百福符。（○同上）  

明明九族序。穆穆四门宾。阴陵朝北附。蟠木引东臣。涧途求版筑。溪源取钓纶。多士归贤戚。维城属茂亲。贵位连南斗。高荣据北辰。迎时乃推策。司职且班神。日月之所照。霜露之所均。永从文轨一。长无外户人。（○同上）  

郁盘舒栋宇。峥嵘侔大壮。拱木诏林卫。全模徵梓匠。千栌绮翼浮。百栱长虹抗。北去邯郸道。南来偃师望。龙首载文。云楣承武帐。居者非求隘。卑宫岂难尚。壮丽天下观。是以从萧相。（○同上）  

【变宫调二首】  

帝游光出震。君明擅在离。岩廊惟眷顾。钦若尚无为。龙穴非难附。鸾巢欲可窥。具茨应不远。汾阳宁足随。烝民播植重。沟洫劬劳多。桑林还注雨。积石遂开河。明徵逢永命。平秩值年和。更有薰风曲。方闻晨露歌。（○庾子山集七。《乐府诗集》十五。《诗纪》百十九。）  

移风广轩历。崇德盛唐年。成文兴大雅。出豫动钧天。黄钟六律正。阊阖八风宣。孤竹调阳管。空桑节雅弦。舞林鸾更下。歌山凤欲前。闻音能辨俗。听曲乃思贤。感物观治乱。心恒防未然。君子得其道。大平何有焉。（○同上）  

【商调曲四首】  

君以宫唱。宽大而谟明。臣以商应。闻义则可行。有熊为政。访道于容成。殷汤受命。委任于阿衡。忠其敬事。有罪不逃刑。诵其箴谏。言之无隐情。有刚有断。四方可以宁。既颂既雅。天下乃升平。专精一致。金石为之开。动其两心。妻子恩情乖。苟利社稷。无有不尽怀。昊天降佑。元首唯康哉。（○庾子山集七。《乐府诗集》十五。《诗纪》百十九。）  

百川俱会。大海所以深。群材既聚。故能成邓林。猛虎在山。百兽莫敢侵。忠臣处国。天下无异心。昔我文祖。执心且危虑。驱剪豺狼。经营此天步。今我受命。又无敢逸豫。惟尔弼谐。各可知竞惧。（○同上）  

礼乐既正。神人所以和。玉帛有序。志欲静干戈。各分符瑞。俱誓裂山河。今日相乐。对酒且当歌。道德以喻。听撞钟之声。神奸不若。观铸鼎之形。丰宫既朝。诸侯於是穆。岐阳或狩。淮夷自此平。  

若涉大川。言凭於舟楫。如和鼎实。有寄於盐梅。君臣一体。可以静氛埃。得人则治。何世无奇才。（○同上）  

风力是举。而台阶序平。重黎既登。而天地位成。功无与让。铭太常之旌。世不失职。受骍毛之盟。辑瑞班瑞。穆穆於尧门。惟翰惟屏。膴膴於周原。功成而治。定礼乐斯存。复子而明。辟姬旦何言。（○同上）  

【角调曲二首】  

止戈见於绝辔之野。称伐闻於丹水之征。信义俱存乃先忘食。五材并用谁能去兵。虽圣人之大宝曰位。实天地之大德曰生。泾渭同流清浊异能。琴瑟并御雅郑殊声。扰扰烝人声教不一。茫茫禹迹车轨未并。志在四海而尚恭俭。心包宇宙而无骄盈。言而无文行之不远。义而无立勤则无成。恻隐其心训以慈惠。流宥其过哀矜典刑。（○庾子山集七。《乐府诗集》十五。《诗纪》百十九。）  

匡赞之士或从渔钓。云雨之才乍叹幽谷。寻芳者追深径之兰。识韵者探穷山之竹。克明其德贡以三事。树之风声言于九牧。协用五纪风若从事。农用八政甘作其谷。殊风共轨见之周南。异亩同颖闻之康叔。祁寒暑雨是无胥怨。天覆云油滋焉渗漉。幸无谢上古之淳人。庶可以封之於比屋。（○同上）  

【徵调曲六首】  

乾坤以含养覆载。日月以贞明照临。达人以四海为务。明君以百姓为心。水波澜者源必远。树扶疏者根必深。云雨取施无不洽。廊庙求才多所在。（○庾子山集七。《乐府诗集》十五。《诗纪》百十九。）  

淳风布政常无欲。至道防人能变俗。求仁义急於水火。用礼让多于菽粟。屈轶无佞人可指。獬豸无繁刑可触。王道荡荡用无为。天下四人谁不足。（○同上）  

圣人千年始一生。黄河千年始一清。摄提以之而从纪。玉烛於是而文明。东南可以补地阙。西北可以正天倾。浮鼋则东海可厉。运锸则南山可平。众仙就朝于瑶水。群帝受享於明庭。怀和则韎任并奏，功烈则钟鼎俱铭。（○同上）  

三光以记物成形。四时以裁成正位。雷风大山岳之响。寒暑通阴阳之气。武功则六合攸同。文教则二仪经纬。有道则咸浴其德。好生则各繁其类。白日经天中则移。明月横汉而亏。能亏能缺既无为。虽盈虽满则不危。开信义以为苑囿。立道德以为城池。周监二代所损益。郁郁乎文其可知。庖牺之亲临佃渔。神农之躬秉耕稼。汤则救旱而忧勤。禹则正冠而无暇。草上之风无不偃。君子之甿知可化。将欲比德于三皇。未始追踪于五霸。（○同上）  

纤纤不绝林薄成。涓涓不止江河生。事之毫发无谓轻。虑远错防微乃不倾。云官乃垂拱大君。凤历唯钦明元首。类上帝而禋六宗。望山川而朝群后。地镜则山泽俱开。《河图》则鱼龙合负。我之天纲莫不该。阊阖九关天门开。卿相则风云玄感。匡赞则星辰下来。既兴周室之三圣。乃举唐朝之八才。莘臣参谋於左相。大老教政於中台。其宜作则於明哲。故无崇信於奸回。（○同上）  

正阳和气万类繁。君王道合天地尊。黎人耕植於义圃。君子翱翔於礼园。落其实者其树。饮其流者怀其源。咎繇为谋不仁远。士会为政群盗奔。克宽则昆虫内向。彰信则殊俗宅心。浮桥有月支抱马。上苑有乌孙学琴。赤玉则南海输赆。白环则西山献琛。无劳凿空於大夏。不待蹶角於蹛林。（○同上）  

【羽调曲五首】  

树君所以牧人。立法所以静乱。首恶既其南巢。元凶于是北窜。居休气而四塞。在光华而两旦。是以雨施作解。是以风行惟涣。周之文武洪基。光宅天下文思。千载克圣咸熙。七百在我应期。实昊天有成命。惟四方其训之。（○庾子山集七。《乐府诗集》十五。《诗纪》百十九。）  

运平后亲之俗。时乱先疏之雄。逾桂林而驱象。济弱水而承鸿。既浮干吕之气。还吹入律之风。钱则都内贯朽。仓则常平粟红。火中乃寒乃暑。年和一风一雨。听钟磬念封疆。闻笙竽思蓄聚。瑶琨筱{汤}既从。怪石铅松即序。长乐善马成厩。水衡黄金为府。（○同上）  

百川乃宗巨海。众星是仰北辰。九州攸同禹迹。四海合德尧臣。朝阳栖于鸣凤。灵畤牧于般麟。云玉叶而五色。月金波而两轮。凉风迎时北狩。小暑戒节南巡。山无藏於紫玉。地不爱於黄银。虽南征而北怨。实西略而东宾。既永清於四海。终有庆於一人。（○同上）  

定律零陵玉管。调钟始平铜尺。龙门之下孤桐。泗水之滨鸣石。河灵于是让珪。山精所以奉璧。涤九川而赋税。乘三危而纳锡。北里之禾六穗。江淮之茅三脊。可以玉检封禅。可以金绳探册。终永保於鸿名。足扬光於载籍。（○同上）  

太上之有立德。其次之谓立言。树善滋于务本。除恶穷於塞源。冲深其智则厚。昭明其道乃尊。仁义之财不匮。忠信之礼无繁。动天无有不届。唯时无幽不彻。作德心逸日休。作伪心劳日拙。自非刚克掩义。无所离于剿绝。（○同上）  

## 北周诗卷六  

◎释氏  

释亡名  

〈亡名。俗姓宋。名阙。南郡人。事梁元帝。深见礼待。梁亡。远客岷蜀。有集十卷。〉  

【五苦诗】  

【生苦】  

可患身为患。生将忧共生。心神恒独苦。宠辱横相惊。朝光非久照。夜独几时明。终成一聚土。强觅千年名。  

【老苦】  

少日欣日益。老至苦年侵。红颜既罢艳。白发宁久吟。阶庭唯仰杖。朝府不胜簪。甘肥与妖丽。徒有壮时心。  

【病苦】  

拔剑平四海。横戈却万夫。一朝床枕上。回转仰人扶。壮色随肌减。呻吟与痛俱。绮罗虽满目。愁眉独向隅。  

【死苦】  

可惜凌云气。忽随朝露终。长辞白日下。独入黄泉中。池台既已没。坟陇向应空。唯当松柏里。千年恒劲风。  

【爱离】  

谁忍心中爱。分为别后思。几时相握手。呜噎不能辞。虽言万里隔。犹有望还期。如何九泉下。更无相见时。（○广弘明集三十。《诗纪》百十三。）  

【五盛阴诗】  

〖《诗纪》云。佛书有五阴譬喻。谓以聚沫喻色。水中泡喻痛。热时<臽欠>喻想。芭蕉喻行。幻喻识言。皆空虚也。〗  

先去非长别。后来非久亲。新坟将旧冢。）相次似鱼鳞。茂陵谁辨汉。骊山讵识秦。千年与昨日。一种并成尘。定知今世土。还是昔时人。焉能取他骨。复持埋我身。（○广弘明集三十。《诗纪》百十三。）  

无名法师〈或即是释亡名。〉  

【过徐君墓诗】  

延陵上国返。枉道访徐公。死生命忽异。欢娱意不同。始往邙山北。聊践平陵东。徒解千金剑。终恨九泉空。日尽荒郊外。烟生松柏中。何言愁寂寞。日暮白杨风。（○文苑英华三百六。《诗纪》百十三。）  

尚法师  

【饮马长城窟】  

长城征马度。横行且劳群。入冰穿冻水。饮浪聚流文。澄鞍如渍月。照景若流云。别有长松气。自解逐将军。（○《乐府诗集》三十八。《诗纪》百十三。）  

◎仙道  

无名氏  

【青帝歌】  

东望重拜手。苍帝玉皇君。灵风鼓橐签。育物布元春。云龙辔严驾。玉衡拥琼轮。枯萌泛沾及。大惠无不均。万仙歌以道。委曲戒天人。心根迷自固。拱跽戴鸿仁。（○灵宝无量度人上品妙经符图。灵宝无量度人上经大法作青帝符歌。○逯按。北周甄鸾之笑道论。曾提及灵宝三十二天及度人妙经等。知当时已有此歌。又北周新出道经甚多。笑道论云。去年七月中道士所上经目止注诸子三百五十卷。今云八百馀卷云云可证。今列此歌於北周。俟再考。）  

【白帝歌】  

六甲抱金关。七政守灵坛。流铃掷化火。威剑巨龙蟠。恳彼素灵真。明宪孰敢干。束制妖鬼魔。凛落霄风寒。沴气既已息。万天俄而安。真俦荷太庇。抵颡相歌让。（○同上）  

【赤帝歌】  

太景开玉枢。洞堂启金除。骞林荫瑶砌。丹鸾踏琼株。宝房名曲丽。明珰神所居。飞游豁云上经大法作飞。道。引目盻真都。天日永不息。重烟锁青庐。太上敕印开。帕几罗简书。裨风树玄化。殷辛谅有馀。（○同上）  

【黑帝歌】  

无质统有物。渊兮上帝心。不启不发道。蕴妙化机深。恐尔漏未尽。阴想忽侵淫。转轮无涯波。苦道相迷寻。万年常谨约。一旦自湮沉。无冲落鬼境。殃遣不可任。（○同上）  

【黄帝歌】  

黄天拱中宸。控驾玉化根。翘机贯亿历。洞朗辟四门。大有混皇真。糺制星宿魂。非帝道不运。有方赖之存。威忿即霜秋。和预为阳春。生成握元纪。仰荷戴无垠。（○同上）  

【金章太守章】〖以制万魔。〗  

大魔乘空发。万精骇神庭。托化谣歌章。随变入无名。嚣气何纷纷。秽道当涂生。云中舍朱宫。北帝踊神兵。鼓洋自知道。玄运来相征。上景御飞辔。迅驾检云营。促校北帝录。收执群魔名。豁落张天罗。放威掷流铃。金真辅空洞。玉光焕八冥。金玄守上宫。神虎戮天精。剪灭万妖气。亿亿悉齐平。上承九天信。啸命靡不倾。招真究三洞。慧诵朗自清。八道望玄{髟叚}。七转纬天经。混合第一真。拔度七祖程。消灭五苦根。反魂更受荣。金光曜寂室。神仙自然生。香华散玉宇。烟气彻玉京。帝遣徘徊辇。三元降绿軿。迅驾腾九玄。朝我玉皇庭。（○陆修静太上洞玄灵宝受授仪弟八诵。）  

【步虚辞十首】  

稽首礼太上。烧香归虚无。流明随我回。法轮亦三周。玄愿四大兴。灵庆及王侯。七祖生天堂。煌煌曜景敷。啸歌观大漠。天乐适我娱。斋馨无上德。下仙不与俦。妙想明玄觉。诜诜乘虚游。（○太上洞玄灵宝受授仪三十八。玉音法事上。灵宝昇玄步虚章序疏作太上洞玄步虚经咏。洞玄灵宝玉京山步虚经作洞玄步虚吟。）  

旋行蹑云纲。乘虚步玄纪。吟咏帝一尊。百关自调理。俯命八海童。仰携高仙子。诸天散香华。翛然灵风起。宿愿定命根。故致高标拟。欢乐太上前。万劫犹未始。（○同上）  

嵯峨玄都上。十方宗皇一。苕苕天宝台。光明焰流日。炜烨玉林华。粲曜珠实。常念餐元精。炼液固形质。金光散紫微。窈窕大乘逸。（○同上）  

俯仰存太上。华景秀丹田。左顾提郁仪。右盼携结璘。六度冠梵行。道德随日新。宿命积福应。闻经若玉亲。天挺超世才。乐诵希微篇。冲虚太和炁。吐纳流霞津。胎息静百关。寥寥究三便。泥丸洞明景。遂成金华仙。魔王教授事。故能朝诸天。皆从斋戒起。累功结宿缘。飞行凌太虚。提携高上人。（○同上）  

控辔适十方。旋憩玄景阿。仰观劫刃台。俯盻紫云罗。逍遥太上京。相与坐莲华。积学为真人。恬然荣卫和。永享无期寿。万椿奚足多。（○同上）  

大道师玄寂。昇仙友无英。公子度灵符。太一奉洞章。舍利曜金姿。龙驾欻来迎。天尊盻云舆。飘飘乘虚翔。香花若飞雪。纷蔼茂玄梁。头脑礼金阙。携手邀玉京。（○同上）  

骞树圆景园。焕烂七宝林。夭兽三百名。师子巨万寻。飞龙踯躅吟。神凤应节鸣。灵风扇奇华。清香散人衿，自无高仙才。焉能耽此心。（○同上）  

严我九龙驾。乘虚以逍遥。八天如指掌。六合何足辽。众仙诵洞玄。太上唱清谣。香花随风散。玉音成紫霄。五苦一时迸。八难顺经寥。妙哉灵宝圃。兴此大法桥。（○同上）  

天真帝一宫。蔼蔼冠耀灵。流焕法轮网。旋空入无形。虚皇拊云璈。众真诵洞经。高仙凛手赞。弥劫保利贞。（○同上）  

至真无所待。时或辔飞龙。长斋会玄都。鸣玉叩琼钟。十华诸仙集。紫烟结成宫。宝盖罗太上。真人把芙蓉。散花陈我愿。握节徵魔王。法鼓会群仙。灵唱弥不同。无可无不可。思与希微通。（○同上）  

【三徒五苦辞】  

三才及万物。倚伏各有龄。终始待劫数。福尽天地倾。往反於五道。苦哉更死生。辗转三徒中。去来与祸并。（○太上洞玄灵宝授受仪四十五。玉音法事下。○玉音法事云。此辞出智慧本愿大戒经。逯按。智慧经、大戒经等亦见笑道论。）  

大贤慎兹诫。忍性念割情。愚夫不信法。罪痛常自婴。吾念世无己。今故重告明。若欲度斯患。归命太上经。（○同上）  

罪福不由他。谅自发尔声。大贤故闭口。欲绝诸恶缘。灭念归兼至。倚伏待长泯。弘道以安世。终当见正真。（○同上）  

淫嫉为祸首。灭身之至患。含养如此害。岂是道所安。知恶而不革。恐必致夭残。怀毒日斋直。令我发长叹。（○同上）  

宿命有信然。弱丧谓之无。皆欲眼前见。过目即言悠。大贤明道教。惨慼愍顽夫。依依念子苦。勤勤令我忧。（○同上）  

人命以消尽。亦犹膏中火。四大暂相寓。五物权时假。盛年当勤学。趣求存告我。福尽身神散。冥冥地狱下。上圣畏是故。寻道度斯福。（○同上）  

学仙行为急。奉戒制情心。虚夷正气居。仙圣处相寻。若不信《法言》。胡为栖山林。大贤乐经戒。受之为身宝。就学常苦晚。治身恨不早。比当披幽责。倏欻年已老。执卷吸尔极。将更死痛恼。吾故及弱龄。弃世以学道。（○同上）  

【碧落空歌】  

妙哉元始道。大梵敷真文。上开龙汉劫。焕烂光彩分。三十二天书。五老赤字传。垂慈度生死。郁勃吐祥云。中有长命诀。植芽炼飞仙。开函发玄奥。稽首生精勤。仰思高灵降。乘气归三清。（○太上灵宝净明飞仙度人经法一。）  

【魔王歌章】  

梵行冠太罗。淳风抗玄纪。无形有常存。观世翻然理。屡践不终劫。探幽度生死。三乘通便路。清虚无尘滓。长夜对一魂。地狱五苦解。剑树不摇条。刀上不伤体。门有浩劫翁。地无夭年子。今日庆斯会。诸天并欢喜。不胜情欣悦。高唱稽首礼。（○太上灵宝净明飞仙度人经法一。）  

【第一欲界飞空之音】  

人道渺渺仙道莽莽。鬼道乐兮当人生门。天道贵生鬼道贵终。仙道常自吉。鬼道常自凶。（○太上灵宝净明飞仙度人经法四。云篆度人妙经。灵宝无量度上品妙经符图。灵宝无量度人上经大法。灵宝无量度人上品妙经。○逯按。甄鸾笑道论云。度人妙经称三界魔王各有歌辞云云。即此欲界、色界、无色界等歌也。又此等歌率八字一句。当即笑道论所谓飞天八字文乎。）  

高上清灵爽。悲歌朗太空。唯愿仙道成。不欲人道穷。北都泉曲府。中有万鬼群。但欲遏人筭。断绝人命门。阿人歌洞章。北摄北罗鄷。束送妖灵鬼。斩馘六鬼锋。诸天炁荡荡。我道日兴隆。（○同上）  

【第二色界魔王之章】  

落落高照明炁四骞。梵行诸天周回十方。无量大神皆由我身。我有洞章万遍成仙。仙道贵度鬼道相连。天地眇莽秽气氛氛。三界乐兮过之常存。身入我界体入自然。此时乐兮薄由我恩。（○同上）  

龙汉荡荡何能别真。我界难度故作洞文。变化飞空以试尔身。成败懈退度者几人。笑而不度故为歌音。（○同上）  

【第三无色界魔王歌】  

三界之上眇眇大罗。上无色根云层峨峨。唯有元始浩劫之象。部制我界统乘玄都。有过我界身入玉虚。我位上王匡御众魔。（○同上）  

空中万变秽气纷葩。保真者少迷惑者多。仙道难固鬼道易邪。人道者心谅不由他。仙道贵实人道贵华。尔不乐仙道。三界那得过。其欲转五道。我当复奈何。（○同上）  
