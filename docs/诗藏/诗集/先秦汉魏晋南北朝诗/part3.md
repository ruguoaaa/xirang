---
title: 第2部分
index: true
icon: editor
order: 3
category:
  - 诗藏
  - 诗集
  - 先秦汉魏晋南北朝诗
tag:
  - 逯钦立
  - 当代
---

## 全汉诗卷九  

【乐府古辞】  

【相和歌辞】  

〖相和。汉旧曲也。丝竹更相和。执节者歌。本一部。魏明帝分为二。晋荀勖采旧辞施用於世。谓这清商三调歌诗。即沈约所谓因弦管金石造歌以被之者也。唐乐志云。平调、清调、瑟调。皆周房中曲之遗声。汉世谓之三调。总谓之相和调。张永元嘉技录云。有吟叹四曲。亦列于相和歌。又有大曲十五篇。分於诸调。唯满歌行一曲。诸调不载。故附见於大曲之下云。《晋书》乐志曰：凡乐章古辞今之存者。并汉街陌谣讴。江南可采莲、乌生八九子、白头吟之属是也。〗  

【相和曲】  

【箜篌引】  

〖一曰公无渡河。崔豹《古今注》曰：箜篌引。朝鲜津卒霍里子高妻丽玉所作也。子高晨起刺船。有一白首狂夫。披发提壶。乱流而渡。其妻随而止之。不及。遂堕河而死。於是援箜篌而鼓之。作公无渡河之曲。声甚凄怆。曲终。亦投河而死。子高还。以其声语其妻郦玉。郦玉伤之。乃引箜篌而写其声。名曰箜篌引。○逯案。宋乐志巾舞歌诗有公莫舞一篇。沈约谓琴操有公莫渡河曲。其声所从来已久。乐录非之曰：今三调中自有公无渡河。其声哀切。首入瑟调。不容以瑟调杂於舞曲云。据此。公无渡河曲兼为瑟调曲。〗  

公无渡河。公竟渡河。堕河而死。当柰公何。（○《初学记》十六。《白帖》十八。乐府古题要解下作公无渡河。《乐府诗集》二十六。《文选》补遗三十四。广《文选》十二。《诗纪》六。○逯案。《白帖》谓此歌出琴操。）  

【江南】  

江南可采莲。莲叶何田田。鱼戏莲叶间。鱼戏莲叶东。鱼戏莲叶西。鱼戏莲叶南。鱼戏莲叶北。（○《宋书》乐志。《乐府诗集》二十六。《文选》补遗三十四。《诗纪》六。又《类聚》八十二作古诗。引莲、田、间、西四韵。《白帖》三十作古诗。引鱼戏莲下一句。《御览》九百九十九作古诗。引莲、田二韵。）  

【东光】  

〖古今乐录曰：张永元嘉技录云。东光旧但弦无音。宋识造其歌声。○逯案。技录云云。似此曲西晋前尚无歌辞。宋识始造新诗。应再考。〗  

东光平仓。梧何不平。仓梧多腐粟。无益诸军粮。诸军游荡子。早行多悲伤。（乐府云。在一曲魏晋乐所奏。○《宋书》乐志。《乐府诗集》二十七。古乐府四。广《文选》十二。《诗纪》六。○逯案。平字乐府作乎。疑误。仓。《诗纪》作苍。非。歌中光、梧皆当是声字。无义。似原作东平仓何不平。仓多腐粟。无益诸军粮云云。汉人阳庚为韵。故平与粮伤叶。）  

【薤露】  

〖亦曰泰山吟行。丧歌。崔豹《古今注》曰：薤露、蒿里。并哀歌也。本出田横门人。横自杀。门人伤之。作悲歌。言人命奄忽如薤上露。易晞灭也。亦谓人死魂魄归於蒿里。故有二章。至孝武时。李延年乃分二章为二曲。薤露送王公贵人。蒿里送士大夫庶人。使挽柩者歌之。亦呼为挽歌。〗  

薤上露。何易晞。露晞明朝更复落。人死一去何时归。（○《古今注》中。《后汉书》周举传注。《文选》二十八挽歌诗注。《初学记》十四。《御览》十二。又五百五十二作古辞。《乐府诗集》二十七。事类赋露赋注。合璧事类六十八。草堂诗笺二十四故秘诗注。《诗纪》六。又《文选》二十四赠白马王彪诗注、《白帖》一、《御览》九百七十七俱引首一句。）  

【蒿里】〖《诗纪》作蒿里曲。〗  

蒿里谁家地。聚敛魂魄无贤愚。鬼伯一何相催促。人命不得少踟蹰。（○《古今注》下。《文选》二十八挽歌诗注。《初学记》十四。《御览》五百五十二。《乐府诗集》二十七。乐府古题要解上。草堂诗笺二十四故秘诗注引《古今注》。合璧事类六十八引干宝《搜神记》。《诗纪》六。）  

【鸡鸣】  

〖《诗纪》云。此曲前后辞不相属。盖采诗入乐合而成章雅邪。抑有错简紊乱邪。后多放此。〗  

鸡鸣高树巅。狗吠深宫中。荡子何所之。天下方太平。刑法非有贷。柔协正乱名。黄金为君门。璧玉为轩阑堂。上有双樽酒。作使邯郸倡。刘玉碧青甓。后出郭门王。舍后有方池。池中双鸳鸯。鸳鸯七十二。罗列自成行。鸣声何啾啾。闻我殿东厢。兄弟四五人。皆为侍中郎。五日一时来。观者满足傍。黄金络马头。颎颎何煌煌。桃生露井上。李树生桃傍。虫来啮桃根。李树代桃僵。树木身相代。兄弟还相忘。（乐府云。右一曲魏晋乐所奏。○《宋书》乐志。乐府二十八。通志乐略。《文选》补遗三十四。广《文选》十二。《诗纪》六。《类聚》八十六作古歌辞。引傍、僵、忘三韵。《御览》九百六十七作古歌辞。引傍、僵、忘三韵。事类赋井赋注作古诗。引傍、僵二韵。○逯案。歌中刘玉碧青甓后出郭门王十字。有脱误。《书钞》百十二引乐府歌云。名倡刘碧玉。疑即此上句原文。今本殆以上句倡字而脱去名倡二字。并倒碧玉为玉碧也。又新五代史三十七伶官传。郭门高者。名从谦。门高其优名也云云。疑此郭门王亦倡人名。上言刘碧玉。下言郭门王。所以眩邯郸倡乐之佳也。）  

【乌生】〖乐府云。一曰乌生八降子。《诗纪》同。〗  

乌生八九子。端坐秦氏桂树间。唶我。秦氏家有游遨荡子。工用睢阳强苏合弹。左手持强弹两丸。出入乌东西。唶我。一丸即发中乌身。乌死魂魄飞扬上天。阿母生乌子时。乃在南山严石间。唶我。人民安知乌子处。蹊径窈窕安从通。白鹿乃在上林西苑中。射工尚复得白鹿脯。  

唶我。黄鹄摩天极高飞。后宫尚复得烹煮之。鲤鱼乃在洛水深渊中。钓钩尚得鲤鱼口。唶我。人民生各各有寿命。死生何须复道前后。（乐府云。右一曲魏晋乐所奏。○《宋书》乐志。《乐府诗集》二十八。《文选》补遗三十四。《诗纪》六。又《文选》二十七从军诗注作古乌生八九子歌。引黄鹄摩天极高飞一句。《初学记》三十引间、弹两韵。《御览》三百五十引间、丸二韵、九百六引白鹿以下四句。又九百十六作魏武乐府。引黄鹄以下二句。）  

【平陵东】  

〖乐府解题曰：平陵东。汉翟义门人所作也。义为丞相方进少子。为东郡太守。以王莽篡汉。举兵诛之。不克而见害。门人作歌以怨之也。〗  

平陵东。松柏桐。不知何人劫义公。劫义公在高堂下。交钱百万两走马。两走马。亦诚难。顾见追吏心中恻。心中恻。血出漉。归告我家卖黄犊。（乐府云。右一曲魏晋乐所奏。○《宋书》乐志。《乐府诗集》二十八。《诗纪》六。）  

【陌上桑】  

〖乐府云。一曰艳歌罗敷行。崔豹《古今注》曰：邯郸女子姓秦名罗敷。为邑人千乘王仁妻。仁后为赵王家令。罗敷出采桑於陌上。赵王见而悦之。因饮酒欲夺这。罗敷乃弹筝作陌上之歌以自明焉。乐府解题曰：古辞言罗敷采桑为使君所邀。罗敷盛夸其夫以拒之。与前说不同。〗  

日出东南隅。照我秦氏楼。秦氏有好女。自名为罗敷。罗敷善蚕桑。采桑城南隅。  

青丝为笼系。桂枝为笼钩。头上倭堕髻。耳中明水珠。缃绮为下裙。紫绮为上襦。行者见罗敷。下担捋髭须。少年见罗敷。脱帽著帩头。耕者忘其犁。锄者忘其锄。来归相怨怒。但坐观罗敷。使君从南乘。五马立踟蹰。使君遣吏往。问此谁家姝。秦氏有好女。自名为罗敷。罗敷年几何。二十尚不足。十五颇有馀。使君谢罗敷。宁可共载不。罗敷前致辞。使君一何愚。使君自有妇。罗敷自有夫。东方千馀骑。夫婿居上头。何用识夫婿。白马从骊驹。黄金络马头。腰中鹿卢剑。可值千万馀。十五府小史。二十朝大夫。三十侍中郎。四十专城居。为人洁白皙。鬑々颇有须。盈盈公府步。冉冉府中趋。坐中数千人。皆言夫婿殊。（《宋书》。三解。前有艳辞曲。后有趋。乐府、广《文选》同。乐府云。右一曲魏晋乐所奏。广《文选》同。○《宋书》乐志作艳歌罗敷行。玉以新咏一作日出东南隅行。《乐府诗集》二十八。广《文选》十二。《诗纪》六。又《书钞》二十九作古诗。引襦一韵。《类聚》四十一作古陌上桑罗敷行。引楼、敷、隅、钩、珠、襦、蹰、姝、馀、不、愚、夫、头、驹、头、馀、夫、居、须、趋二十韵、《初学记》十九作陌上桑行。引楼、敷、隅、钩、珠、襦、须、头、鉏、敷、蹰十一韵。又二十六作古乐府陌上采桑。引敷、襦二韵。《白帖》二作古诗。引襦一韵。《白帖》二十三作古诗。引隅、钩二韵。《御览》三百四十四作古诗。引馀一韵。三百八十一引楼、敷、隅、钩、珠五韵。六百八十八作古诗。引隅、头二韵。六百九十五作古诗。引隅、襦二韵。六百九十六引敷、襦二韵。八百十四作古乐府歌诗。引隅、钩、驹、头四韵。八百十六作古诗。引襦一韵。八百二十五作古艳歌。引楼、敷、隅三韵。又韵补一作古日出东南隅诗。引隅、钩二韵。草堂诗笺四丽人行注引珠一韵。○逯案。帩头或作幓头、幧头。皆通。而《初学记》引作幞头则非。广韵幞字下云。幞头。周武帝所制。裁幅巾出四角。据此。幞头之制始於北周。两汉无此物。）  

【同前】〖《楚辞》钞。〗  

今有人。山之阿。被服薜荔带女萝。既含睇。又宜笑。子恋慕予善窈窕。乘赤豹。从文狸。辛夷车驾结桂旗。被石兰。带杜衡。折芳拔荃遗所思。处幽室。终不见。天路险艰独后来。表独立。山之上。云何容容而在下。杳冥冥。羌昼晦。东风飘遥神灵雨。风瑟瑟。木搜搜。思念公子徒以忧。（乐府云。右一曲魏晋乐所奏。○《宋书》乐志。《乐府诗集》二十八。《诗纪》六。）  

【吟叹曲】  

【王子乔】  

王子乔。参驾白鹿云中遨。参驾白鹿云中遨。下游来。王子乔。参驾白鹿上至云戏游遨。上建逋阴广里践近高。结仙宫过谒三台。东游四海五岳上。过蓬莱紫云台。三王五帝不足令。令我圣朝应太平。养民若子事父明。当究天禄永康宁。玉女罗坐吹笛箫。嗟行圣人游八极。鸣吐衔福翔殿侧。圣主享万年。悲今皇帝延寿命。（乐府云。右一曲魏晋乐所奏。○《乐府诗集》二十九。广《文选》十二。《诗纪》六。）  

【平调曲】  

【长歌行】〖事文《类聚》引作颜延年诗。〗  

青青园中葵。朝露待日晞。阳春布德泽。万物生光辉。常恐秋节至。焜黄华叶衰。百川东到海。何时复西归。少壮不努力。老大徒伤悲。（《文选》注或作悲伤。○《文选》二十七。《类聚》四十二。《乐府诗集》三十。文章正宗二十九。《诗纪》六。又《书钞》百五十四引辉一韵。《文选》四十三与吴质书注引悲一韵。《文选》四十五秋风辞注引伤一韵。《御览》二十引晞、晖二韵。事文《类聚》前集六引辉一韵。）  

【同前】  

〖乐府合岧岧山上亭通为一首。《诗纪》分为二首。注云。乐府通作一首。严沧浪云。苕苕山上亭以下。其义不同。当别为一首也。《诗纪》又於岧岧山上亭以下跋云。《类聚》载魏文帝明津诗与此大同而逸其半。○逯案。乐府古辞。多杂他人诗歌。今仍从乐府作一首。另将岧岧山上亭以下列入魏文帝集。〗  

仙人骑白鹿。发短耳何长。导我上太华。揽芝获赤幢。来到主人门。奉药一玉箱。主人服此药。身体日康强。发白复更黑。延年寿命长。岧岧山上亭。皎皎云间星。远望使心思。游子恋所生。驱车出北门。遥观洛阳城。凯风吹长棘。夭夭枝叶倾。黄鸟飞相追。咬咬弄音声。伫立望西河。泣下沾罗缨。（○《乐府诗集》三十。广《文选》十二。《诗纪》六。《类聚》八十一作古诗。引长、箱、强、长四韵。《御览》九百八十四作乐府歌。引长、疆、箱、强、长五韵。《文选》二十四秀才入军诗注作古诗。引音一韵。）  

【君子行】  

〖《诗纪》云。曹子建亦载此首。○逯案。合璧事类引作颜延年诗。〗  

君子防未然。不处嫌疑间。瓜田不纳履。李下不正冠。嫂叔不亲授。长幼不比肩。劳谦得其柄。和光甚独难。周公下白屋。吐哺不及餐。一沐三握发。后世称圣贤。（○六臣本《文选》二十七。《乐府诗集》三十二。文章正宗二十九。《诗纪》六。《类聚》四十一作陈思王曹植君子行。引间、冠、餐、贤四韵。《白帖》四、二十八、九十八各引间、冠二韵。《御览》九百七十八引间、冠二韵。合璧事类别集四十二引间、冠二韵。又外集二十四引第四句。○逯案。《白帖》二十九《文选》诗瓜田不纳履云云。证唐时《文选》实载此诗也。又案合璧事类引此皆作延年诗。不知何据。）  

【清调曲】  

【豫章行】  

〖乐府云。古今乐录曰：豫章行。王僧虔云。荀录所载古白杨一篇。今不传。乐府解题曰：陆机泛舟清川渚。谢灵运出宿告密亲。皆伤离别。言寿短景驰。容华不久。傅玄苦相篇云。苦相身为女。言尽力於人。终以华落见弃。亦题曰豫章行也。〗  

白杨初生时。乃在豫章山。上叶摩青云。下根通黄泉。凉秋八九月。山客持斧斤。我□何皎皎。梯落□□□。根株已断绝。颠倒严石间。大匠持斧绳。锯墨齐两端。一驱四五里。枝叶自相捐。□□□□□。会为舟船燔。身在洛阳宫。根在豫章山。多谢枝与页。何时复相连。吾生百年□。自□□□俱。何意万人巧。使我离根株。（乐府云。右一曲晋乐所奏。○乐储诗集三十四。《诗纪》六。《类聚》八十九作古诗。引山、泉二韵。○逯案。四库本乐府补阙字多处。不知根据何本。又大匠二句。似有窜乱。应作大匠持斧锯。绳墨齐两端。）  

【董逃行】  

〖乐府云。崔豹《古今注》曰：董逃歌。后汉游童所作也。终有董卓作乱。卒以逃亡。后人习之为歌章。乐府奏之以为儆诫焉。○《宋书》作董桃行。〗  

吾欲上谒从高山。山头危险道路难。遥望五岳端。黄金为阙班璘。但见芝草叶落纷纷。百鸟集来如烟。山兽纷纶麟辟邪其端。鹍鸡声鸣。但见山兽援戏相拘攀。小复前行。玉堂未心怀流还。传教出门来。门外人何求所言。欲从圣道。求一得命延。教敕凡吏受言。采取神药若木端。玉兔长跪捣药虾蟆丸。奉上陛下一玉柈。服此药可得神仙。服尔神药。莫不欢喜。陛下长生老寿。四面肃肃稽首。天神拥护左右。陛下长与天相保守。（五解○《宋书》乐志。《乐府诗集》三十四。  

广《文选》十二。《诗纪》六。《类聚》九十五作古歌诗。引端、丸、柈三韵。《御览》九百七作乐府歌诗。引端、丸、柈三韵。）  

【同前】  

年命冉冉我遒。（○《文选》二十二宿东园诗注引古董桃行。）  

【相逢行】  

〖乐府云。一曰相逢狭路间行。亦曰长安有狭斜行。乐府解题曰：古词文意与鸡鸣曲同。晋陆机长安狭斜行云。伊洛有歧路。歧路交朱轮。则言世路险狭邪僻。正直之士无所措手足矣。唐李贺有难忘曲。亦出於此。〗  

相逢狭路间。道隘不容车。不知何年少。夹毂问君家。君家诚易知。易知复难忘。黄金为君门。白玉为君堂。堂上置樽酒。作使邯郸倡。中庭生桂树。华镫何煌煌。兄弟两三人。中子为侍郎。五日一来归。道上自生光。黄金络马头。观者盈道傍。入门时左顾。但见双鸳鸯。鸳鸯七十二。罗列自成行。音声何噰々。鹤鸣东西厢。大妇织绮罗。中妇织流黄。小妇无所为。挟瑟上高堂。丈人且安坐。调丝方未央。（玉台作未遽央。匡谬正俗同。《类聚》作调弦未遽央。乐府注云。一作调丝未遽央。○玉台新咏一作相逢狭路间。《乐府诗集》三十四。广《文选》十二。《诗纪》六。《类聚》四十一引车、家、忘、堂、煌、郎、光、傍、鸯、黄、堂、央十二韵。《初学记》十八作古乐府诗。引忘、堂、倡、煌、郎、光、傍七韵。《文选》十四舞鹤赋注作古乐府。引堂、倡二韵。二十二古意酬到长史注引郎、傍二韵。《御览》百七十六作古诗。引堂、煌二韵。）  

【长安有狭斜行】  

长安有狭斜。狭斜不容车。适逢两少年。夹毂问君家。君家新市傍。易知复难忘。大子二千石。中子孝廉郎。小子无官职。衣冠仕洛阳。三子俱入室。室中自生光。大妇织绮纻。中妇织流黄。小妇无所为。挟琴上高堂。丈人且徐徐。调弦讵未央。（○《乐府诗集》三十五。《诗纪》六。《御览》八百十六作古歌诗。引黄、堂二韵。又八百二十六作古歌辞。引黄、堂、史三韵。○逯案。相逢行挟瑟。此作挟琴。考《宋书》礼志徐邈上《书》曰：是故双剑之节崇。而飞白之俗成。侠琴之容饰。而赴曲之和作。据此。作挟琴亦不为误也。）  

【瑟调曲】  

【善哉行】  

〖《诗纪》云。此篇《宋书》乐志亦作古辞。或以此为子建诗。按子建拟善哉行为日苦短云当来日大难。则此非子建作矣。〗  

来日大难。口燥唇乾。今日相乐。皆当喜欢。经历名山。芝草翩翩。仙人王乔。奉药一丸。自惜袖短。内手知寒。惭无灵辙。以报赵宣。月没参横。北斗阑干。亲交在门。饥不及餐。欢日尚少。戚日苦多。何以忘忧。弹筝酒歌。淮南八公。要道不烦。参驾六龙。游戏云端。（六解乐府云。右一曲魏晋乐所奏。○《宋书》乐志。《乐府诗集》三十六。广《文选》十二。《诗纪》六。《类聚》四十一作魏陈思王曹植。引乾、欢、翩、丸、寒、宣、干、餐八韵。《初学记》十八引干、飧二韵。《御览》四百十引干、餐二韵。吴棫韵补二作曹植。引宣、干二韵。又翩、丸二韵。）  

【陇西行】  

〖乐府云。一曰步出夏门行。王僧虔技录云。陇西行歌。武帝碣石、文帝夏门二篇。○《诗纪》云。此篇之辞。前后不属。首四句乃与步出夏门行同。而辞意复备。逯案。《诗纪》此说甚善。细勘之。陇西行与步出夏门行实同属一篇也。一、步出夏门行辞云。邪径过空庐。好人常独居。卒得神仙道。上与天相扶。过谒王父母。乃在太山隅。离天四五里。道逢赤松俱。揽辔为我御。将我上天游。天上何所有。历历种白榆。桂树夹道生。青龙对伏趺云云。文义不完。且与陇西行之前段大同小异。二、宋志、乐府皆言陇西行一曰步出夏门。是二调古辞亦原为一篇。特标题不同耳。三、凤皇鸣啾啾。一母将九雏二句。今属陇西行语。但《文选》注引歌录。二句正作步出夏门行。尢证陇西行、步出夏门行之原为一辞。四、九代乐章所载步出夏门行较今为备。十四句后又有凤皇鸣啾啾。一母将九雏。顾视世间人。为乐甚独殊四句。亦证二者同属一篇。节取又有不同。依此。今并二者为一篇。以符原歌旧貌。〗  

邪径过空庐。好人常独居。卒得神仙道。上与天相扶。过谒王父母。乃在太山隅。离天四五里。道逢赤松俱。揽辔为我御。将吾天上游。天上何所有。历历种白榆。桂树夹道生。青龙对伏趺。凤凰鸣啾啾。一母将九雏。顾视世间人。为乐甚独殊。好妇出迎客。颜色正敷愉。伸腰再拜跪。问客平安不。请客北堂上。坐客毡氍毹。清白各异樽。酒上玉（各书作正。今从韵补作玉。）  

华疏。酌酒持与客。客言主人持。却略再拜跪。然后持一杯。谈笑未及竟。左顾敕中厨。促令办鹿饭。慎莫使稽留。废礼送客出。盈盈府中趋。送客亦不远。足不过门枢。取妇得如此。齐姜亦不如。健妇持门户。亦胜一丈夫。（○玉台新咏一、《乐府诗集》三十七、《文选》补遗三十四、广《文选》十二、《诗纪》六俱引天上何所有以下。《乐府诗集》三十七、广《文选》十二、《诗纪》六作步出夏门行。引邪径过空庐至青龙对伏趺等句。又《白帖》二十九作古诗。引凤皇何啾啾二句。《文选》十八笙赋注作步出夏门行。引雏一韵。草堂诗笺二十二水槛诗注作陇西行。引夫一韵。《御览》二作古乐府。引榆一韵。七百八作古乐府。引<臾毛>一韵。苕溪渔隐丛话十二作陇西行。引夫一韵。韵补一作陇西行。引疏、持二韵。）  

【同前】  

行行重行行。白日薄西山。（○《文选》二十四赠徐干诗注。）  

【折杨柳行】  

〖乐储云。古今乐录曰：王僧虔技录云。折杨柳行歌文帝西山古默默二篇。今不歌。○《诗纪》云。《宋书》作大曲。〗  

默默施行违。厥罚随事来。末喜杀龙逢。桀放於鸣条。祖伊言不用。纣头悬白旄。指鹿用为马。胡亥以丧躯。夫差临命绝。乃云负子胥。戎王纳女乐。以亡其由余。璧马祸及虢。二国俱全墟。三夫成市虎。慈母投杼趋。卞和之刖足。接舆归草庐。（乐府作芦。四解乐府云。右一曲魏晋乐所奏。○《宋书》乐志作大曲。《乐府诗集》三十七。广《文选》十二作折杨柳。《诗纪》六。）  

【西门行】  

〖乐府云。古今乐录曰：王僧虔技录云。西门行歌古西门一篇。今不传。○《诗纪》云。《宋书》作大曲。〗  

出西门。步念之。今日不作乐。当待何时。逮为乐。逮为乐。当及时。何能愁怫郁。当复待来兹。酿美酒。炙肥牛。请呼心所欢。可用解忧愁。人生不满百。常怀千岁忧。昼短苦夜长。何不秉烛游。游行去去如云除。弊车羸马为自储。（乐府云。右一曲本辞。○《乐府诗集》三十七。《文选》补遗三十四。《诗纪》六。又《文选》二十公燕诗注作古乐府歌。引时一韵。）  

出西门。步念之。今日不作乐。当待何时。夫为乐。为乐当及时。何能坐愁怫郁。当复待来兹。饮醇酒。炙肥牛。请呼心所欢。可用解忧愁。人生不满百。常怀千岁忧。昼短而夜长。何不秉烛游。自非仙人王子乔。计会寿命难与期。自非仙人王子乔。计会寿命难与期。人寿非金石。年命安可期。贪财爱惜费。但为后世嗤。（六解乐府云。右一曲晋乐奏。○《宋书》乐志。《乐府诗集》三十七。广《文选》十二。《诗纪》六。）  

【东门行】  

〖乐府云。古今乐录曰：王僧虔技录云。东门行歌古东门一篇。今不歌。○《诗纪》云。《宋书》作大曲。〗  

出东门。不顾归。来入门。怅欲悲。盎中无斗米储。还视架上无悬衣。拔剑东门去。舍中儿母牵衣啼。他家但愿富贵。贱妾与君共餔糜。上用仓浪天敌。下当用此黄口儿。  

今非。咄。行。吾去为迟。白发时下难久居。（乐府云。右一曲本辞。○《乐府诗集》三十七。《诗纪》六。又《文选》二十一咏史诗注作古出东门行。引衣一韵。《御览》七百六十五作古诗。引衣一韵。）  

出东门。不顾归。来入门。怅欲悲。盎中无斗储。还视桁上无悬衣。拔剑出门去。儿女牵衣啼。他家但愿宝贵。贱妾与君共餔糜。共餔糜。上用仓浪天故。下为黄口小儿。今时清廉。难犯教言。君复自爱莫为非。今时清廉。难犯教言。君复自爱莫为非。行。吾去为迟。平慎行。望君归。（四解乐府云。右一曲晋乐所奏。○《宋书》乐志。《乐府诗集》三十七。《文选》补遗三十四。风雅翼补遗下。广《文选》十二。《诗纪》六。）  

【妇病行】  

妇病连年累岁。传呼丈人前一言。当言未及得言。不知泪下一何翩翩。属累君两三孤子。莫我儿饥且寒。有过慎莫笡笞。行当折摇。思复念之。乱曰：抱时无衣。襦复无里。闭门塞牖。舍孤儿到市。道逢亲交。泣坐不能起。从乞求与孤卖饵。对交啼泣。泪不可止。我欲不伤悲不能已。探怀中钱持授交。入门见孤儿。啼索其母抱。徘徊空舍中。行复尔耳。弃置勿复道。（○《乐府诗集》三十八。《诗纪》六。）  

【孤儿行】  

〖乐府云。孤子生行。一曰孤儿行。古辞言孤儿为兄嫂所苦。难於久居也。歌录曰：孤子生行。亦曰放歌行。〗  

孤儿生。孤子遇生。命独当苦。父母在时。乘坚车。驾驷马。父母已去。兄嫂令我行贾。南到九江。东到齐与鲁。腊月来归。不敢自言苦。头多虮虱。面目多尘。大兄言办饭。大嫂言视马。上高堂。行取殿下堂。孤儿泪下如雨。使我朝行汲。暮得水来归。手为错。足下无菲。怆怆履霜。中多蒺藜。拔断蒺藜。肠月中怆欲悲。泪下渫渫。清涕累累。冬无复襦。夏无单衣。居生不乐。不如早去。下从地下黄泉。春气动。草萌芽。三月蚕桑。六月收瓜。将是瓜车。来到还家。瓜车反覆。助我者少。啗瓜者多。愿还我蒂。兄与嫂严。独且急归。当兴校计。乱曰：里中一何譊譊。愿欲寄尺书。将与地下父母。兄嫂难与久居。（○《乐府诗集》三十八。《诗纪》六。○逯案。诗中大兄之大。为土之讹字。当属上句。作面目多尘土。土与前后韵贾、鲁、马、雨皆叶，今土讹大。则断尘为句。失其韵。又土讹大。连下读为大兄。后人遂不得不於嫂字上亦添大字。使篇中兄嫂辞例亦乱。应添土字。去两大字。）  

【雁门太守行】  

〖乐府云。古今乐录曰：王僧虔技录云。雁门太守行歌古洛阳令一篇。后《汉书》曰：王涣。字稚子。广汉郪人也。少好侠。尚气力。晚改节。敦儒学。习书读律。略通大义。后举茂才。除温令。讨击奸猾。境内清夷。永元十五年。还为洛阳令。政平讼理。发摘奸伏。京师称欢。以为有神算。民思其德。为立祠安阳亭西。每食辄弦歌而荐之。延熹中。桓帝事黄老道。悉毁诸旁祠。惟存卓茂与涣祠焉。〗  

孝和帝在时。洛阳令王君。本自益州广汉蜀民。少行宦学。通五经论。明知法令。历世衣冠。从温补洛阳令。治行致贤。拥护百姓。子养万民。外行猛政。内怀慈仁。文武备具。料民富贫。移恶子姓。篇著里端。伤杀人。比伍同罪对门。禁鍪矛八尺。捕轻薄少年。加笞决罪。诣马市论。无妄发赋。念在理冤。敕吏正狱。不得苛烦。财用钱三十。买绳礼竿。贤哉贤哉。我县王君。臣吏衣冠。奉事皇帝。功曹主簿。皆得其人。临部居职。不敢行恩。清身苦体。夙夜劳勤。治有能名。远近所闻。天年不遂。早就奄昏。为君作祠。安阳亭西。欲令后世。（后《汉书》注作代。）莫不称传。（八解乐府云。右一曲晋乐所奏。○《宋书》乐志。《乐府诗集》三十九。《诗纪》六。又《后汉书》王涣传作古乐府歌。引君、人、论、冠、贤、仁、端、宽、勤、闻、昏、西、传十三韵。《文选》五十九故安陆王碑文注引仁、贫、端三韵。草堂诗笺二十一送梓诗注引私、闻二韵。○逯案。歌中民作人。世作代。治作化。皆系唐人避讳。）  

【艳歌何尝行】  

〖乐府云。一曰飞鹄行。古今乐录曰：王僧虔技录云。艳歌何尝行歌文帝何尝、古白鹄二篇。○《诗纪》云。飞鹄行。《宋书》作大曲。○逯案。此诗《诗纪》分为两篇。念与君离别以下另为一首。不著解数。不曰右一曲为晋乐所奏。仅於题下标曰二首。篇后附广《文选》歌辞。不免自乱其例。今据《宋书》及玉台新咏所载。以次列奏曲本辞。〗  

飞来双白鹄。乃从西北来。十十将五五。罗列行不齐。忽然卒被病。不能飞相随。五里一反顾。六里一徘徊。吾欲衔汝去。口噤不能开。吾欲负汝去。羽毛日摧颓。乐哉新相知。忧来生别离。峙<山屠>顾群侣。泪落纵横垂。今日乐相乐。延年万岁期。（○玉台新咏一。广《文选》十二。又草堂诗笺二十九暇日诗注引来、徊、开、颓、离、垂六韵。）  

飞来双白鹄。乃从  

西北来。十十五五。罗列成行。妻卒被病。行不能相随。五里一返顾。六里一徘徊。吾欲衔汝去。口噤不能开。吾欲负汝去。毛羽何摧颓。乐哉新相知。忧来生别离。躇踌顾群侣。泪下不自知。念与君离别。气结不能言。各各重自爱。道远归还难。妾当守空房。闲门下重关。若生当相见。亡者会重泉。今日乐相乐。延年万岁期。（念与下为趋。曲前有艳。乐府云。右一曲晋乐所奏。○《宋书》乐志。《乐府诗集》三十九。风雅翼补遗下。《文选》补遗三十四作飞鹄行。《诗纪》六。又《类聚》九十作古诗。引来、行、随、徊、开、颓六韵。鸣沙石室修文馆《御览》及《御览》九百十六俱作古歌辞。引来、行、随、徊、开、颓六韵。《初学记》十八作飞鹄行。引言、难二韵。《白帖》二十九作飞来双白鹤。引徊一韵。黄氏集千家注杜诗补遗十铜官诗注引来一韵。事类赋鹤赋注作古歌辞。引方、行、随、徊、开、颓六韵。）  

【艳歌行】〖乐府云。古今乐录曰：艳歌行非一。有直云艳歌。即艳歌行是也。若罗敷、何尝、双鸿、福钟等行。亦皆艳歌。王僧虔技录云。艳歌双鸿行。荀录所载双鸿一篇。艳歌福钟行。荀录所载福钟一篇。今皆不传。艳歌罗敷行日出东南隅篇。荀录所载罗敷一篇。相和中歌之。今不歌。〗  

翩翩堂前燕。冬藏夏来见。兄弟两三人。流宕在他县。故衣谁当补。新衣谁当绽。赖得贤主人。览取为我纟旦。夫婿从门来。斜柯西北眄。语卿且勿眄。水清石自见。石见何累累。远行不如归。（○玉台新咏一。《乐府诗集》三十九。广《文选》十二。《诗纪》六。又鸣沙石室古籍丛残类书残卷作古诗。引见、县二韵。韵补四作古艳歌。引县、绽二韵。）  

【楚调曲】  

【白头吟】  

〖乐府云。古今乐录曰：王僧虔技录曰：白头吟行。歌古皑如山上雪篇。西京杂记曰：司马相如将聘茂陵人女为妾。卓文君作白头吟以自绝。相如乃止。〗  

皑如山上雪。皎若云间月。闻君有两意。故来相决绝。今日斗酒会。明旦沟水头。躞蹀御沟上。沟水东西流。凄凄复凄凄。嫁娶不须啼。愿得一心人。白头不相离。竹竿何袅々。鱼尾何{徒}々。男儿重意气。何用钱刀为。（乐府云。右一曲本辞。○玉台新咏一。《乐府诗集》四十一。《诗纪》二作卓文君白头吟。《御览》七十五作古诗。引头、流二韵。）  

皑如山上雪。皎如云间月。闻君有两意。故来相决绝。平生共城中。何尝斗酒会。今日斗酒会。明旦沟水头。蹀躞御沟上。沟水东西流。郭东亦有樵。郭西亦有樵。两樵相推与。无亲为谁骄。凄凄重凄凄。嫁娶亦不啼。愿得一心人。白头不相离。竹竿何尿尿袅々。鱼尾何离{徒}。男儿欲相知。何用钱刀为。<齿玄>如马啖箕。川上高士嬉。今日对乐。延年万岁期。（乐府云。右一曲晋乐所奏。○《宋书》乐志。《乐府诗集》四十一。风雅翼补遗下。广《文选》十二。《诗纪》二作卓文君白头吟。又《御览》十二作乐府歌。引雪、月、绝三韵。合璧事类二十八引月、别、头、流、啼、离六韵。《文选》集注五十六白头吟注引啼、离二韵。）  

【怨诗行】〖《诗纪》云。一曰怨诗行歌。〗  

〖乐府云。古今乐录曰：怨诗行歌东阿王明月照高楼一篇。王僧虔技录曰：荀录所载古为君一篇。今不传。〗  

天道悠且长。人命一何促。百年未几时。奄若风吹烛。嘉宾难再遇。人命不可续。齐度游四方。各系太山录。人间乐未央。忽然归东狱。当须荡中情。游心恣所欲。（○《乐府诗集》四十一。广《文选》十二。《诗纪》六。）  

【大曲】  

【满歌行】  

〖乐府云。乐府解题曰：古辞云。为乐未几时。遭时崄巇。其始言逢此百罹。零丁荼毒。古人逊位躬耕。遂我所愿。次言穷达天命。智者不忧。庄周遗名。名垂千载。终言命如凿石见火。宜自娱以颐养。保此百年也。○逯案。《诗纪》此曲先载本辞。后著奏曲。今依乐府移置。〗  

为乐未几时。遭时崄巇。逢此百罹。零丁荼毒。愁苦难为。遥望极辰。天晓月移。忧来填心。谁当我知。戚戚多思虑。耿耿殊不宁。祸福无形。惟念古人逊位躬耕。遂我所愿。以兹自宁。自鄙栖栖。守此末荣。暮秋烈风。昔蹈沧海。心不能安。揽衣瞻夜。北斗阑干。星汉照我。去自无他。奉事二亲。劳心可言。穷达天为。智者不愁。多为少忧。安贫乐道。师彼庄周。遗名者贵。子遐同游。往者二贤。名垂千秋。饮酒歌舞。乐复何须。照视日月。日月驰驱。轗轲人间。何有何无。贪财惜费。此一何愚。凿石见火。居代几时。为当欢乐。心得所喜。安神养性。得保遐期。（乐府云。右一曲本辞。○《乐府诗集》四十三。广《文选》十二。《诗纪》六。○逯案。广《文选》此辞分解书之。与下奏曲混淆。）  

为乐未几时。遭世崄巇。逢此百罹。零丁荼毒。愁懑难支。遥望辰极。天晓月移。忧来填心。谁当我知。戚戚多思虑。耿耿不宁。祸福无刑。唯念古人。逊位躬耕。遂我所愿。以兹自宁。自鄙山栖。守此一荣。暮秋烈风起。西蹈沧海。心不能安。揽衣起瞻夜。北斗阑干。星汉照我。去去自无他。奉事二亲。劳心可言。穷达天所为。智者不愁。多为少忧。安贫乐正道。师彼庄周。遗名者贵。子熙同巇。往者二贤。名垂千秋。饮酒歌舞。不乐何须。善哉照观日月。日月驰驱。轗轲世间。何有何无。贪财惜费。此何一愚。命如凿石见火。居世竟能几时。但当欢乐自娱。尽心极所嬉怡。安善养君德性。百年保此期颐。（饮酒下为趋。乐府云。右一曲晋乐所奏。○《宋书》乐志。《乐府诗集》四十三。《诗纪》六。）  

【舞曲歌辞】  

【杂舞】  

【淮南王】〖《诗纪》云。乐府列在晋拂舞歌。〗  

乐府云。崔豹《古今注》曰：淮南王。淮南小山之所作也。淮南王服食求仙。遍礼方士。遂与方士相携俱去。莫知所往。  

小山之徒。思恋不已。乃作淮南王曲焉。）  

淮南王。自言尊。百尺高楼与天连。后园凿井银作床。金瓶素绠汲寒浆。汲寒浆。饮少年。少年窈窕何能贤。扬声悲歌音绝天。我欲渡河河无梁。愿化双黄鹄还故乡。还故乡。入故里。徘徊故乡苦身不已。繁舞寄声无不泰。徘徊桑梓游天外。（○《宋书》乐志。《晋书》乐志。《乐府诗集》五十四。《文选》补遗三十四。广《文选》十二。《诗纪》六。又南《齐书》乐志引尊、连、梁、乡四韵。）  

【铎舞歌诗】  

【圣人制礼乐篇】〖《诗纪》云。《晋书》乐志曰：铎舞诗二篇陈於元会。〗  

〖《唐书》乐志曰：铎舞。汉曲也。古今乐录曰：铎。舞者所持也。木铎制法度。以号令天下。故取以为名。古铎舞曲有圣人制礼乐一篇。声辞杂写。不复可辨。相传如此。○逯案。曲中吾、许、来、邪、意、帝、武、尊、来、咄等皆声字。治路万善道明金圣皇八音善草供国皆有叠辞。今将声字及叠辞皆以小字侧书之。〗  

昔皇文武牙弥弥舍善谁时行道衔治路万赫赫黄运善道明金圣皇八音义同善草供国应节合用酒期下音足木上为鼓应众乐延否已礼祥素女有绝其圣（乌乌武邪○《宋书》乐志。《乐府诗集》五十四。《诗纪》六。○逯案。此曲声辞相杂。不易诠释。然若较以傅玄拟作。则尚有可解者。傅玄云门篇云。黄云门。唐咸池。虞韶舞。夏夏殷濩。列代有五。振铎鸣金延大武。清歌  

发唱形为主。声和八音协律吕。身不虚动。手不徒举。应节合度周其叙。时奏宫角。杂之以徵羽。下餍众目。上从钟鼓。乐以移风。与德礼相辅。安有失其所。今以古曲比较傅作。则见圣皇八音即声和八音之所本。应节合用酒期即应节合度周其叙之所本。下音足木上为鼓。即下餍众目上从钟鼓之所本。乐延否已礼祥。即乐以移风与德礼相辅之所本。皆异中有同也。傅玄晓音。善拟旧曲。然亦非全袭旧辞。如身不虚动。手不徒举二句。傅作有而古曲无之。赫赫皇连一句。古曲有而傅作无之。古曲为有绝其圣。傅则改为安有失其所。皆证古辞与拟作又有不同。）  

【巾舞歌诗】  

〖乐府云。《唐书》乐志曰：公莫舞。晋宋谓之巾舞。其说云。汉高祖与项籍会鸿门。项庄舞剑。将杀高祖。项伯亦舞。以袖隔之。且语庄云。公莫苦。楚人相呼曰公。言公莫害汉王也。汉人德之。故舞用巾。以象项伯衣袖之遗式。《宋书》乐志曰：按琴操有公莫渡河。然其声所从来已久。俗云项伯。非也。古今乐录曰：巾舞。古有歌辞。讹异不可解。江左以来。有歌舞辞。沈约疑是公无渡河曲。今三调中自有公无渡河。其声哀切。故入瑟调。不容以瑟调离於舞曲。○逯案。沈约谓巾舞曲与项伯无关。所见甚是。谓即公无渡河。亦非。此曲当是西汉人形容寡妇之舞诗。其辞与后人咏陶婴之黄鹄曲极相类似也。〗  

不见公莫当思明月之士转起南去城上羊下食草汝三年针缩亦老平门滛涕下昔结马客行度四州洛四海熇西马头香五丈渡汲水谁求儿母钱健步三针一发交还弩心复相头巾复来推排车轮转使君去时（意何零子以邪使君去时使来婴去时母何吾思君去时意何零子以邪思君去时思来婴吾去时母何何吾吾○《宋书》乐志。《乐府诗集》五十。《诗纪》六。○当思乐府作当恩。土《宋书》作上。吾何婴海何来婴海何来婴乐府作吾何婴海何来婴、○逯案。巾舞辞有可训释者。公莫当即公姥。故下文转唱即为姥字茂字。莫茂皆姥音之转。城上羊下食草。即鲍照所谓踯躅城上羊。攀隅食玄草义。洛四海洛。即略之借字。钱健步。钱即遣之借字。《三国志》有遣健步语。三针。针乃箭之借字。他如推排转轮等。亦汉人习语。又篇中有平门滛涕下语。知诗为西汉作。）  

【散乐】  

【俳歌辞】  

〖乐府云。一曰侏儒导。自古有之。盖倡优戏也。南《齐书》乐志曰：侏儒导。舞人自歌之。古辞俳歌八曲。前一篇二十二句。今侏儒所歌。摘取之也。古今乐录曰：梁三朝乐第十六。设俳伎。伎儿以青布囊盛竹箧。贮两踒子。负束写地歌舞。小儿二人提沓踒子头读俳云。见俳不语。言俳涩所。俳作一起。四坐敬止。马无悬蹄。牛无上齿。骆驰无角。奋迅两耳。半折荐博。四角恭跱。〗  

俳不言不语。呼俳噏所。俳适一起。狼率不止。生拔牛角。摩断胃耳。马无悬蹄。牛我上齿。骆无角。奋迅两耳。（○南《齐书》乐志。《乐府诗集》五十六。《诗纪》六）  

## 全汉诗卷十  

【乐府古辞】  

【杂曲歌辞】  

【蜨蝶行】  

蜨蝶之遨游东园。奈何卒逢三月养子燕。  

接我苜蓿间。持之我入紫深宫中。行缠之传欂栌间。雀来燕。燕子见衔哺来。摇头鼓翼何轩奴轩。（○《乐府诗集》六十一。《诗纪》七。又《初学记》三十、万花谷后四十俱引园、燕、间三韵。○逯案。持之我入紫深宫中句有倒误。当作持之我入此深宫中。或作持之我深入紫宫中。）  

【梁甫吟】  

〖古文苑作古梁父吟。不题诸葛亮名字。《类聚》、《乐府诗集》等均题蜀诸葛亮作。按李勉琴说曰：梁甫吟。曾子撰。琴操曰：曾子耕太山之下。天雨雪冻。旬月不得归。思其父母。作梁山歌。蔡邕琴颂曰：梁甫悲吟。周公越裳。按梁甫。山名。在泰山下。据此。梁甫吟不始於孔明。而此辞亦与孔明无关。今附入汉杂曲歌辞中。〗  

步出齐城门。遥望荡阴里。里中有三坟。累累正相似。问是谁家墓。田疆古冶子。力能排南山。文能绝地纪。一朝被谗言。二桃杀三士。谁能为此谋。国相齐晏子。（○《类聚》十九引《蜀志》作梁父吟。古文苑四作梁父吟。《乐府诗集》四十一。草堂诗笺一同李诗注引三齐记略。《文选》补遗三十四。西溪丛话上。广《文选》十三。《诗纪》四作诸葛亮梁甫吟。又《御览》百五十七、环宇记十八并引《郡国志》。录里、似、子三韵。沧浪诗话作梁父吟。引追望阴阳里、田强固野子二句。）  

【悲歌】  

悲歌可以当泣。远望可以当归。思念故乡。郁郁累累。欲归家无人。欲渡河无船。心思不能言。肠中车轮转。（○《乐府诗集》六十二。《文选》补遗三十六。广《文选》十二。《诗纪》七。）  

【前缓声歌】  

水中之马。必有陆地之船。但有意气不能自前。心非木石。荆根株数得覆盖天。当复思东流之水。必有西上之鱼。不在大小。但有朝於复来。长笛续短笛。欲今皇帝陛下三千万。（○《乐府诗集》六十五。广《文选》十二。《诗纪》七。）  

【古诗为焦仲卿妻作】〖并序○玉台诗下有无名人三字。〗  

汉末建安中。庐江府小吏焦仲卿妻刘氏。为仲卿母所遣。自誓不嫁。共家逼之。乃投水而死。仲卿闻之。亦自缢於庭树。时人伤之。为诗云尔。  

孔雀东南飞。五里一徘徊。十三能织素。十四学裁衣。十五弹箜篌。十六诵诗书。十七为君妇。心中常苦悲。君既为府吏。守节情不移。贱妾留空房。相见常日稀。鸡鸣入机织。夜夜不得息。三日断五疋。大人故嫌迟。非为织作迟。君家妇难为。妾不堪驱使。徒留无所施。便可白公姥。及时相遣归。府吏得闻之。堂上启阿母。儿已薄禄相。幸复得此妇。结发同枕席。黄泉共为友。共事三二年。始尔未为久。女行无偏斜。何意致不厚。阿母谓府吏。何乃太区区。此妇无礼节。举动自专由。吾意久怀忿。汝岂得自由。东家有贤女。自名秦罗敷。可怜体无比。阿母为汝求。便可速遣之。遣之慎莫留。府吏长跪告。伏惟启阿母。今若遣此妇。终老不复取。阿母得闻之。槌床便大怒。小子无所畏。何敢助妇语。吾已失恩义。会不相从许。府吏默无声。再拜还入户。举言谓新妇。哽咽不能语。我自不驱卿。逼迫有阿母。卿但暂还家。吾今且报府。不久当归还。还必相迎取。以此下心意。慎勿违吾语。新妇谓府吏。勿复重纷纭。往昔初阳岁。谢家来贵门。奉事循公姥。进止敢自专。昼夜勤作息。伶俜萦苦辛。谓言无罪过。供养卒大恩。仍更被驱遣。何言复来还。妾有绣腰襦。葳蕤自生光。红罗复斗帐。四角垂香囊。箱帘六七十。绿碧青丝绳。物物各自异。种种在其中。人贱物亦鄙。不足迎后人。留待作遗施。於今无会因。时时为安慰。久久莫相忘。鸡鸣外欲曙。新妇起严妆。著我绣夹裙。事事四五通。足下蹑丝履。头上玳瑁光。腰若流纨素。耳著明月珰。指如削葱根。口如含朱丹。纤纤作细步。精妙世无双。上堂拜阿母。阿母怒不止。昔作女儿时。生小出野里。本自无教训。兼愧贵家子。受母钱帛多。不堪母驱使。今日还家去。念母劳家里。却与小姑别。泪落连珠子。新妇初来时。小姑如我长。勤心养公姥。好自相扶将。初七及下九。嬉戏莫相忘。出门登车去。涕落百馀行。府吏马在前。新妇车在后。隐隐何甸甸。俱会大道口。下马入车中。低头共耳语。誓不相隔卿。且暂还家去。吾今且赴府。不久当还归。誓天不相负。新妇谓府吏。感君区区怀。君既若见录。不久望君来。君当作磐石。妾当作蒲苇。蒲苇纫如丝。磐石无转移。我有亲父兄。性行暴发雷。恐不任我意。逆以煎我怀。举手长劳劳。二情同依依。入门上家堂。进退无颜仪。阿母大拊掌。不图子自归。十三教汝织。十四能裁衣。十五弹箜篌。十六知礼仪。十七遣汝嫁。谓言无誓违，汝今无罪过。不迎而自归。兰芝惭阿母。儿实无罪过。阿母大悲摧。还家十馀日。县令遣媒来。云有第三郎。窈窕世无双。年始十八九。便言多令才。阿母谓阿女。汝可去应之。阿女含泪答。兰芝初还时。府吏见丁宁。结誓不别离。今日违情义。恐此事非奇。自可断来信。徐徐更谓之。阿母白媒人。贫贱有此女。始适还家门。不堪吏人妇。岂合令郎君。幸可广问讯。不得便相许。媒人去数日。寻遣丞请还。说有兰家女。承籍有宦官。云有第五郎。娇逸未有婚。遣丞为媒人。主簿通语言。直说太守家。有此令郎君。既欲结大义。故遣来贵门。阿母谢媒人。女子先有誓。老姥岂敢言。阿兄得闻之。怅然心中烦。举言谓阿妹。作计何不量。先嫁得府吏。后嫁得郎君。否泰如天地。足以荣汝身。不嫁义郎体。其住欲何云。兰芝仰头答。理实如兄言。谢家事夫婿。中道还兄门。处分适兄意。那得自任专。虽与府吏要。渠会永无缘。登即相许和。便可作婚姻。媒人下床去。诺诺复尔尔。还部白府君。下官奉使命。言谈大有缘。府君得闻之。心中大欢喜。视历复开书。便利此月内。六合正相应。良吉三十日。今已二十七。卿可去成婚。交语速装束。络绎如浮云。青雀白鹄舫。四角龙子幡。婀娜随风转。金车玉作轮。踯躅青骢马。流苏金缕鞍。赍钱三百万。皆用青丝穿。杂彩三百疋。交用市鲑珍。从人四五百。郁郁登郡门。阿母谓阿女。适得府君书。明日来迎汝。何不作衣裳。莫令事不举。阿女默无声。手巾掩口啼。泪落便如泻。移我琉璃榻。出置前窗下。左手持刀尺。右手执绫罗。朝成绣夹裙。晚成单罗衫。晻晻日欲暝。愁思出门啼。府吏闻此变。因求假暂归。未至二三里。摧藏马悲哀。新妇识马声。蹑履相逢迎。怅然遥想望。知是故人来。举手拍马鞍。嗟叹使心伤。自君别我后。人事不可量。果不如先愿。又非君所详。我有亲父母。逼迫兼弟兄。以我应他人。君还何所望。府吏谓新妇。贺卿得高迁。磐石方且厚。可以卒千年。蒲苇一时纫。便作旦夕间。卿当日胜贵。吾独向黄泉。新妇谓府吏。何意出此言。同是被逼迫。君尔妾亦然。黄泉下相见。勿违今日言。执手分道去。各各还家门。生人作死别。恨恨那可论。念与世间辞。千万不复全。府吏还家去。上堂拜阿母。今日大风寒。寒风摧树木。严霜结庭兰。儿今日冥冥。令母在后单。故作不良计。勿复怨鬼神。命如南山石。四体康且直。阿母得闻之。零泪应声落。汝是大家子。仕宦於台阁。慎勿为妇死。贵贱情何薄。东家有贤女。窈窕艳城郭。阿母为汝求。便复在旦夕。府吏再拜还。长叹空房中。作计乃尔立。转头向户里。渐见愁煎迫。其日牛马嘶。新妇入青庐。庵庵黄昏后。寂寂人定初。我命绝今日。魂去尸长留。揽裙脱丝履。举身赴清池。府吏闻此事。心知长别离。徘徊顾树下。自挂东南枝。两家求合葬。合葬华山傍。东西植松柏。左右种梧桐。枝枝相覆盖。页页相交通。中有双飞鸟。自名为鸳鸯。仰头相向鸣。夜夜达五更。行人驻足听。寡妇起彷徨。多谢后世人。戒之慎勿忘。（○玉台新咏一、《乐府诗集》七十三、古乐府十并作焦仲卿妻。《诗纪》七。又《类聚》三十二引徊、衣、诗、移、息、迟、为、光、囊、绳十韵。吴棫韵补九引区、由二韵。韵补一引专、辛二韵及鞍、穿二韵。○逯案。新妇初来时下。《诗纪》有小姑始扶床。今日被驱遣二句。此后人所妄增。草堂诗笺三十五引此诗尚直作新妇初来时。小姑如我长。且始扶床之小姑。三二年后亦不能与兰芝等长。又杂彩三百疋。交用市鲑珍。按作用者是。钱与杂彩皆是货币。故下言交用也。作广者。后人不谙币制故妄改。）  

【枯鱼过河泣】  

枯鱼过河泣。何时悔复及。作书与鲂鱮。相教慎出入。（○《乐府诗集》七十四。《文选》补遗三十四。广《文选》十二。《诗纪》七。）  

【乐府】  

行胡从何方。列国持何来。氍毹<毛荅>五木香。迷迭艾纳及都梁。（《类聚》作良。○《乐府诗集》七十七。《御览》九百八十二。）  

《诗纪》七。文《类聚》八十一引香、良二韵。万花各三十二引香、良二韵。  

【离歌】〖《诗纪》作杂歌。注云。一作离歌。〗  

晨行梓道中。梓叶相切磨。与君别交中。繣如新缣罗。裂之有馀丝。吐之无还期。（○《乐府诗集》八十四。《诗纪》七。）  

【箜篌谣】  

结交在相知。骨肉何必亲。甘言无忠实。世薄多苏秦。从风暂靡草。宝贵上升天。不见山巅树。摧扤下为薪。岂甘井中泥。上出作埃尘。（文苑作时至出作尘。《诗纪》云。一云时至出作尘。○文苑英华二百十失名。次梁刘孝威后。《乐府诗集》八十七作无名氏。又《御览》四百六作古歌辞。引亲、秦二韵。）  

【猛虎行】  

饥不从猛虎食。暮不从野雀栖。野雀安无巢。游子为谁骄。（○《乐府诗集》三十一。《文选》二十八猛虎行注。《文选》三十杂诗注。《诗纪》七。）  

【同上】  

少年惶且怖。伶亻甹到他乡。（○《文选》十六寡妇赋注。）  

禀气有丰约。受形有短长。（○《文选》五十谢灵运传论注。）  

【上留田行】  

出是上独西门。三荆同一根生。一荆断绝不长。兄弟有两三人。块摧独贫。（○《文选》二十八豫章行注。）  

【同上】  

里中有啼儿。似类亲父子。回车问啼儿。慷慨不可止。（○《乐府诗集》三十八上留田行注。《诗纪》七。）  

【古八变歌】  

〖选诗拾遗曰：古歌有八变、九曲之名。未详其义。李尤九曲歌曰：年岁晚暮时已斜。安得壮士挽日车。傅玄九曲歌曰：岁暮景迈群光绝。安得长绳系白日。全篇无传。独八变仅存。乐府诸书亦不收也。○逯案。此诗可疑。〗  

北风初秋至。吹我章华台。浮云多暮色。似从崦嵫来。枯桑鸣中林。纬络响空阶。翩翩飞蓬征。怆怆游子怀。故乡不可见。长望始此回。（○选诗拾遗。古诗类苑四十五。《诗纪》七。又《御览》二十五引台、来二韵。）  

【古歌】  

上金殿。著玉樽。延贵客。入金门。入金门。上金堂。东厨具肴膳。椎牛烹猪羊。主人前进酒。弹瑟为清商。投壶对弹棋。博奕并复行。朱火飏烟雾。博山吐微香。清樽发朱颜。四坐乐且康。今日乐相乐。延年寿千霜。（○选诗拾遗。古诗类苑四十五。《诗纪》七。又《类聚》七十四引樽、门、堂、羊、商、行六韵。）  

【古歌】  

秋风萧萧愁杀人。出亦愁。入亦愁。座中何人谁不怀忧。令我白头。胡地多飚风。树木何修修。离家日趋远。衣带日趋缓。心思不能言。肠中车轮转。（○选诗拾遗。古诗类苑四十五。《诗纪》七。又《御览》二十五作古乐府歌。所引缺忧、头二韵。《文选》二十三七哀诗注作古诗。引忧、头、二韵。○逯案。此歌与前悲歌当为同篇残文。）  

【艳歌】  

今日乐上乐。相从步云衢。天公出美酒。河伯出鲤鱼。青龙前铺席。白虎持榼壶。南斗工鼓瑟。北斗吹笙竽。姮娥垂明珰。织女奉瑛琚。苍霞扬东讴。清风流西歈。垂露成帷幄。奔星扶轮舆。（○选诗拾遗。古诗类苑三十三。《诗纪》七。又《御览》五百三十九作古艳诗。引从、鱼、壶、竿四韵。）  

【古咄唶歌】  

枣下何攒攒。荣华各有时。枣欲初赤时。人从四边来。枣适今日赐。谁当仰视之。（○《文选》十八笙赋注。《诗纪》七。）  

【古胡无人行】  

望胡地。何崄<山则>。断胡头。脯胡臆。（○《御览》八百。）  

【古步出夏门行】  

白骨不覆。疫疠流行。（○《文选》二十关中诗注。）  

市朝易人。千载墓平。（○《文选》二十八门有车马客诗注、三十和伏武昌诗注。）  

行行复行行。白日薄西山。（○《文选》二十七从军诗注。）  

【古新成安乐宫】  

般鼓钟声。尽为铿锵。（○《文选》十七舞赋注。）  

【视刀钅睘歌】〖《文选》补遗云。亦入乐府。〗  

常恨言语浅。不如人意深。今朝两相视。脉脉动人心。（○《文选》补遗三十五。广《文选》十四。○逯案。《文选》补遗此篇置汉悲歌后。而赵整酒德歌前。殆以为汉歌乎。）  

【古乐府罩辞】  

罩初何得。端来得鲋。小者如手。大者如履。孝子持归遗我公姬。（诗乘作姥。）安得此鱼。适与罩迕。从今以后。但当求鲋。（○《御览》九百三十七。）  

【鸡鸣歌】  

〖乐府云。乐府广题曰：汉有鸡鸣卫士。主鸡唱宫外。旧仪。宫中与台并不得畜鸡。昼漏尽。夜漏起。中黄门持五夜。甲夜毕传乙。乙夜毕传丙。丙夜毕传丁。丁夜毕传戊。戊夜是为五更。未明三刻。鸡鸣卫士起唱。晋太康地记曰：后汉固始、鮦阳、公安、细阳四县卫士习此曲。於关下歌之。今鸡鸣歌是也。然则此歌盖汉歌也。〗  

东方欲明星烂烂。汝南晨鸡登坛唤。曲终漏尽严具陈。月没星稀天下旦。千门万户递鱼钥。宫中城上飞乌鹊。（○《乐府诗集》八十三。○逯案。汉七言诗率句句用韵。今此第三句不韵。似经后人窜改。）  

【古艳歌】  

孔雀东飞。苦寒无衣。为君作妻。中心恻悲。夜夜织作。不得下机。三日载批。尚言吾迟。（○《御览》八百二十六。  

逯案。古诗为焦仲卿作即继承此歌。）  

【同上】〖《诗纪》作古诗。〗  

行行随道。经历山陂。马啖柏页。人啖柏脂。不可常饱。聊可遏饥。（○艺文《类聚》八十八。《御览》四百八十六。草堂诗笺十六空囊诗注。《诗纪》十。又《御览》九百五十三木部松引脂、饥二韵。）  

【同上】  

茕茕白兔。东走西顾。衣不如新。人不如故。（○《御览》六百八十九、九百七。）  

【同上】  

兰草自生香。生于大道傍。十月钩帘起。并在束薪中。（○匡谬正俗七。升庵诗话兰草条。《诗纪》十作古乐府。）  

秋霜白露下。桑叶郁为黄。（○《御览》十四。）  

【同上】  

白盐海东来。美豉出鲁门。（○《书钞》百四十六。《御览》八百五十五。）  

【同上】  

居穷衣单薄。肠中常苦饥。（○《文选》二十七善哉行注。）  

【古乐府诗】  

请说剑。骏犀标首。玉琢中央。六一所善。王者所杖。带以上车。如燕飞扬。（○《书钞》百二十二。）  

【同上】  

凿石见火能几时。（○《文选》二十六河阳诗注。）  

【古乐府】  

东家公。字仲春。柱一鸠。杖{倵足}唇。（○玉烛宝典正月孟春第一。）  

【同上】  

布谷鸣。农人惊。（○玉烛宝典二月仲春第二。）  

【同上】  

啄木高飞乍低仰。抟树林薮著榆桑。低足头啄劚如劚。飞鸣相骤声如篁。（○玉烛宝典五月仲夏第五。）  

【同上】  

豹则虎之弟。鹰则鹞之兄。（○《御览》九百二十六。）  

【同上】  

天寒知被薄。忧思知夜长。（○《御览》七百七。）  

【同上】  

琉璃琥珀象牙槃。（○《御览》七百五十八。）  

【古妍歌】  

妍歌展妙声。发曲吐令辞。（○《文选》四十六曲水诗序注。）  

【乐府歌】  

集会高堂上。长弹箜篌。（○《书钞》一百十。）  

【乐府歌】  

春酒甘如醴。秋醴清如华。（○《书钞》百四十八。）  

【《汉书》歌】  

上蓬莱。咀琼英。（○《文选》五吴都赋刘渊林注。）  

【古歌】  

田中菟丝。何尝可络。道边燕麦。何尝可获。（○《御览》九百九十四。）  

【同上】  

长笛续短笛。愿陛下保寿无极。（事类赋只作长笛短笛。保寿无极。○《书钞》百十一。《御览》五百八十。事类赋笛赋注。）  

【同上】  

大忧摧人肺肝心。（○《文选》二十一三良诗注。）  

【同上】  

流尘生玉匣。（○《御览》七百十三。）  

【歌】  

濯龙望如海。河桥渡似雷。（○《文选》三东京赋薜综注引洛阳图经。）  

【茂陵中书歌】  

都孋桂英。美芳鼓行。（○《汉书》礼乐志臣瓒注引。）  

【有所思】  

有所思。思昔人。曾闵二子善养亲。和颜色。奉晨昏。至诚烝烝通神明。（○宋范晞文对床夜语三。○逯案。此歌似非汉作。姑录存之。）  

【古博异辩游】  

众星累累如连贝。江河四海如衣带。（○《文选》二十四赠顾交阯公真诗注。）  

【古董逃行】  

年命冉冉我遒。零落下归山丘。（○汉魏诗乘补遗。）  

【古乐府】  

青天含翠彩。素日扬清晖。（○汉魏诗乘补遗。）  

【古歌】  

金荆持作枕。紫荆持作床。（○汉魏诗乘补遗。）  

【古歌】  

高田种小麦。终久不成穗。男儿在他乡。焉得不憔悴。（○齐民要术二注引泛胜之书。《诗纪》十。又《尔雅》翼一引泛胜之书引穗一韵。）  

## 全汉诗卷十一  

【琴曲歌辞】  

【琴操】  

〖琴操。后汉蔡邕撰集。以平津馆本为最善。署曰汉前议郎陈留蔡邕伯喈撰。书中所载。除鹿鸣等五歌诗为诗经诗外。十二操九引间杂弄二十一章等。皆两汉琴家拟作。其中如雉朝飞操。西汉扬雄尚未之见。河间杂弄亦自汉河间国乐人所制。更以聂政刺秦王对照武梁祠像。尤证琴操有后汉之作。《诗纪》以霍将军歌属霍去病。以怨旷思惟歌属之昭君。以其馀系之周秦。皆非是。今一律编入两汉歌辞。又今本琴操间有后人所增。如思归引一歌。西晋初尚未流传。故石崇序此曲有弦无歌。今此歌辞明为后人所作。隋志云。琴操三卷。晋广陵相孔衍撰。据此。旧本琴操累经增添可知也。又如岐山操。《乐府诗集》以韩愈歌辞为首。明郭氏所见尚无古辞。此所谓古辞。实出琴苑要录。凡此皆不可不辨。今采琴操各曲之有歌辞并能确定为汉作者。录之如下。〗  

【将归操】  

〖将归操者。孔子之所作也。赵简子循执玉帛以聘孔子。孔子将往。未至。渡狄水。闻赵杀其贤大夫窦鸣犊。喟然而叹之曰：夫赵之所以治者。鸣犊之力也。杀鸣犊而聘余。何丘之往也。夫燔林而田。则麒麟不至。覆巢破卵。则凤皇  

不翔。鸟兽尚恶伤类。而况君子哉。於是援琴而鼓之云。○逯案。今本乃据大周正乐载入叙文。未知与琴操原文是否相合。又今本所载四言歌辞翱翔于卫。复我旧居。从我所好。其乐只且。乃《孔丛子》鄹操之末章。与郦道元所见不同。今录郦氏所见者。〗  

狄之水兮风扬波。船楫颠倒更相加。归来归来胡为斯。（○琴操上。朱文公校昌黎先生集注。又水经河水注五引波、加二韵。《御览》五百七十八引大周正光有序无辞。）  

【陬操】〖附〗  

〖《史记》孔子世家曰：孔子闻窦鸣犊、舜华之死也。临河而叹。乃还息乎陬乡。作为陬操以哀之。《孔丛子》曰：赵简子使聘。夫子将至焉。及河。闻鸣犊与窦犨之见杀也。回舆而旋之卫。使鄹。遂为操曰：〗  

周道衰微。礼乐陵迟。文武既坠。吾将焉归。周游天下。靡邦可依。凤鸟不识。珍宝枭鸱。眷然顾之。惨然心悲。巾车命驾。将适唐都。黄河洋洋。攸攸之鱼。临津不济。还辕息鄹。伤予道穷。哀彼无辜。翱翔于卫。复我旧庐。从我所好。其乐只且。（○《孔丛子》记问篇。又《乐府诗集》五十八引后四句作将归操。《诗纪前集》四作息鄹操。○逯案。《史记》之前。陬操一曲。盖有弦无辞。孔业子乃托为此歌。《乐府诗集》以末尾四句当将归操。是郭茂倩所见琴操。又与北朝传本不同。又孔子《家语》称孔子临河不济。还息于邹。作槃操云云。然尚无歌辞。扬慎风雅逸篇杂凑四言六句。目为槃操。非是。）  

【猗兰操】  

〖猗兰操者。孔子所作也。孔子历聘诸侯。诸侯莫能任。自卫反鲁。过隐谷之中。见芗兰独茂。喟然叹曰：夫兰当为王者香。今乃独茂。与众草为伍。譬犹贤者不逢时。与鄙夫为伦也。乃止车援琴鼓之云云。自伤不逢时。托辞於芗兰云。〗  

习习谷风。以阴以雨。之子于归。远送于野。何彼苍天。不得其所。逍遥九州。无有定处。世人暗蔽。不知贤者。年纪迈逝。一身将老。（○琴操上。《类聚》八十一。《御览》九百八十三。《乐府诗集》五十八。朱文公校昌黎集注。又《御览》五百七十八引大周正乐有序无辞。《诗纪前集》四。）  

【龟山操】  

〖龟山操者。孔子所作也。齐人馈女乐。季桓子受之。鲁君闭门不听朝。当此之时。季氏专政。上僣天子。下畔大夫。贤圣斥逐。谗邪满朝。孔子欲谏不得。退而望鲁。鲁有龟山蔽之。譬季氏於龟山。托势位於斧柯。季氏专政犹龟山之蔽鲁也。伤政道之陵迟。闵百姓不得其所。欲诛季氏而力不能。於是援琴而歌云。〗  

予欲望鲁兮龟山蔽之。手无斧柯。奈龟山何。（○琴操上。朱文公校昌黎先生集龟山操注。《御览》五百七十八引大周正乐有序无辞。《诗纪前集》四。）  

【越裳操】〖《诗纪》云。琴操作越尝操。〗  

〖越裳操者。周公之所作也。周公辅相成王。成文王之王道。天下太平。万国和会。江黄纳贡。越裳重九译而来献白雉。执贽曰：吾君在外国也。顷无迅风暴雨。意者中国有圣人乎。故遣臣来。周公於是仰天而叹之。乃援琴而鼓之。其章曰云云。遂受之献於文王之庙。〗  

於戏嗟嗟。非旦之力。乃文王之德。（《诗纪》力德下皆有也字。注云。一无二也字。○琴操上。《乐府诗集》五十七。朱文公校昌黎先生集注。《御览》五百七十八引大周正乐有序无辞。《诗纪前集》四。）  

【拘幽操】  

〖拘幽操者。文王拘於羑里而作也。文王备修道德。百姓亲附。文王有二子。周公、武王。皆圣。是时崇侯虎与文王列为诸侯。德不能及文王。常嫉妒之。乃谮文王於纣曰：西伯昌。圣人也。长子发。中子旦。皆圣人也。三圣合谋。将不利於君。君其虑之。纣用其言。乃囚文王於羑里。择日欲杀之。於是文王四臣。太颠、闳夭、散宜生、南宫适之徒。在见文王。文王为矉反目者。纣之好色也。柎桴其腹者。言欲得奇宝也。蹀躞其足者。使疾迅也。於是乃周流海内。经历风土。得美女二人、水中大贝、白马朱鬛。以献於纣。陈於中庭。纣见之。仰天而叹曰：嘻哉。此谁宝。散宜生趋而进曰：是西伯之宝。以赎刑罪。纣曰：於寡人何其厚也。立出西伯。纣谓宜生。谮岐侯者。长鼻决耳也。宜生还以状告文王。乃知崇侯谮之。文王在羑里时。演八卦以为六十四卦。作郁厄之辞。困於石。据於蒺藜。乃申愤以作歌曰：〗  

殷道溷溷浸浊烦兮。朱紫相合不别分兮。迷乱声色信谗言兮。炎炎之虐使我愆兮。幽闭牢阱由其言兮。无辜桎梏谁所宣兮。进我四人忧勤勤兮。得此珍玩且解大患兮。仓皇迤命遗后昆兮。作此象变兆在昌兮。钦承祖命天不丧兮。遂临下土在圣明兮。讨暴除乱诛逆王兮。（○琴操上。《御览》五百七十一引古今乐录。续古文苑四。《诗纪前集》四。又《类聚》十二、《御览》八十四、乐府五十七俱引烦、分、言、愆、言、勤六韵。朱文公校昌黎集注引琴录烦、分、言、愆、言、勤六韵。）  

【岐山操】  

〖逯案。此歌乃宋以后人所拟。郭茂倩尚未之见。今故从略。〗  

【履霜操】  

〖履霜操者。尹吉甫之子伯奇所作也。吉甫。周上卿也。有子伯奇。伯奇母死。吉甫更娶后妻。生子曰伯封。乃谮伯奇於吉甫曰：伯奇见妾有美色。然有欲心。吉甫曰：伯奇为人慈仁。岂有此也。妻曰：试置妾空房中。君登楼而察之。后妻知伯奇仁孝。乃取毒蜂缀衣领。令伯奇缀之。伯奇前持之。吉甫大怒。放伯奇於野。伯奇编水荷而衣之。采楟花而食之。清朝履霜。自伤无罪见逐。乃援琴而鼓之曰云云。宣王出游。吉甫从之。伯奇乃作歌。以言感之於宣王。宣王闻之曰：此孝子之辞也。吉甫乃求伯奇於野而感悟。遂射杀后妻。〗  

履朝霜兮采晨寒。考不明其心兮听谗言。孤恩别离兮摧肺肝。何辜皇天兮遭斯愆。痛殁不同兮恩有偏。谁说顾兮知我冤。（○琴操上。《世说》新语言语篇注。《文选》十八长笛赋注。《初学记》二。《白帖》六。《御览》十四、五百十一引并有序无辞。《乐府诗集》五十七。朱文公校昌黎集注引古我府解题。《诗纪前集》四。○逯案。《后汉书》黄琼传注引《说苑》曰：王国子前母子伯奇。后母子伯封。后母欲其子立为太子。说王曰：伯奇好妾。王不信。其母曰：令伯奇於后园。妾过其旁。王上台视之。即可知。王如其言。伯奇入园。后母取蜂十数置单衣中。过伯奇边曰：蜂螫我。伯奇就衣中取蜂杀之。王遥见之。乃逐伯奇也云云。据此西汉初年。始有与琴操本事相同之故事。然尚无琴曲这事。水经江水注引扬雄琴清英曰：尹吉甫子伯奇。至孝。后母谮之。自投江中。衣苔带藻。忽梦见水仙。赐其美药。思惟养亲。扬声悲歌。船人闻之而学之。吉甫闻船人之声。疑似伯奇。援琴作子安之操云云。据此伯奇故事虽演为琴曲。与本操亦相异。又后汉王充《论衡》书虚篇、赵岐孟子注。均谓伯奇流放。作小弁之诗。可见后汉前期。伯奇故事亦尚未固定。至曹植贪恶鸟论引俗传云。吉甫后悟追伤伯奇。遂射杀后妻。而《世说》新语注引琴操谓伯奇作歌。以言感之。履霜操及共歌辞。始正式传行於世。要这。此操至早为后汉时作品。）  

【雉朝飞操】  

〖雉朝飞操者。齐独沐子所作也。独沐子年七十无妻。出薪於野。见飞雉雄雌相随。感之。抚琴而歌曰：○逯案。独沐子。琴操序首作沐犊子。是也。《古今注》作牧犊子。〗  

雉朝飞。鸣相和。雌雄群游於山阿。我独何命兮未有家。时将暮兮可奈何。嗟嗟暮兮可奈何。（○琴操上。《乐府诗集》五十七。朱文公校昌黎集雉朝飞操注引《古今注》。《诗纪前集》四。又《类聚》九十、《御览》九百十七引和、河二韵。○逯案。崔豹《古今注》曰：雉朝飞者。牧犊子所作也。齐处士。湣宣王时人。年五十无妻。出薪於野。见雉雌雄相随而飞。意动心悲。乃仰天叹。大圣在上。恩及草木鸟兽。而我独不获。因援琴而歌。以明自伤。其声中绝。魏武帝宫人有卢女者。故冠军将军阴叔之妹。七岁入汉宫。学鼓琴。琴特鸣。异於诸妓。善为新声。能为此曲云云。又据昌黎集注。原本《古今注》并载此歌辞。可见此操此歌即后汉末年之新声。查扬雄琴清英曰：雉朝飞操者。卫女傅母之所作也。卫侯女嫁於齐太子。至中道。闻太子死。问傅母曰：何知。傅母曰：且往当丧。丧毕不肯归。终之以死焉。傅母悔之。取女所自操琴。於冢上鼓之。忽有二雉俱出墓中。傅母抚雌雉曰：女果为雉耶。言未毕。俱飞而起。忽然不见。傅母悲痛。援琴作操。故曰雉朝飞。据此西汉末已有雉朝飞操。但其本事与琴操异。且无此歌也。）  

【别鹤操】  

〖别鹤操者。商陵牧子所作也。牧子娶妻五年。无子。父兄将欲为改娶。妻闻之。中夜惊起。倚户悲啸。牧子闻之。援琴鼓之云云。痛恩爱之永离。因弹别鹤以舒情。故曰别鹤操。后仍为夫妇。〗  

将乖比翼兮隔天端。山川悠远兮路漫漫。揽衣不寐兮食忘餐。（《诗纪》云。《古今注》无三兮字。揽衣作揽衾。○敦煌石室唐写修文殿《御览》残卷。《书钞》百九。《类聚》九十六。《白帖》六、二十九。《御览》九百十六有序无辞。朱文公校昌黎集别鹤操注。崔豹《古今注》。《乐府诗集》五十八引《古今注》。《诗纪前集》四。○逯案。今本琴操有叙无辞。盖此书乃后人辑缀而成。故致遗漏。今据《古今注》及《乐府诗集》补入之。）  

【列女引】  

〖列女引者。楚庄王妃樊姬之所作也。庄王爱幸樊姬。不敢专席。饰众妾使更侍王。以广继嗣。庄王一日罢朝而晏。樊姬问故。王曰与贤相语。姬问为谁。曰：虞丘子。樊姬曰：妾幸得侍王。非不欲专贵擅爱也。以为伤王之义。故所进与王同位者数人矣。今虞丘子为相。未尝进一贤。安得为贤。明日。王以樊姬语告虞丘子。稽首辞位而进孙叔敖。樊姬自以谏行志得。作列女引曰：〗  

忠谏行兮正不邪。众妾夸兮继嗣多。（○琴操上。○逯案。渚宫旧事云。庄王无子。爱幸樊姬。后宫不得进御。姬言於王曰：妾以卑微之身。明不足以自照。善不足以补过。后宫出入十年矣。寝专宠。众妾不进。继嗣不孳。王有偏施之过。妾有专爱之罪。此非大王全国之福。王善其言。使六姬更侍。有子六人。樊姬言从志得。援琴而歌曰：忠言信兮从正不邪。众妾进兮继嗣多云云。与琴操大同小异。又案。樊姬此事分见《列女传》、《韩诗外传》及《新序》等书。）  

【贞女引】  

〖贞女引者。鲁漆室女所作也。漆室女倚柱悲吟而啸。邻人见其心之不乐也。进而问之曰：有滛心欲嫁之念耶。何吟之悲。漆室女曰：嗟乎。嗟乎。子无智不知人之甚也。昔者楚人得罪於其君。走逃。吾东家马逸。蹈吾园葵。使吾终年不恹菜。吾西邻失羊不还。请吾兄追之。雾浊水出。使吾兄溺死。终身无兄。政之所致也。吾忧国伤人。心悲而啸。岂欲嫁哉。自伤怀结。而为人所疑。於是褰裳入山林之中。见女贞之木。喟然叹息。援琴而弦歌以女贞之辞云云。遂自经而死。〗  

菁菁茂木隐独荣兮。变化垂枝含秀英兮。修身养行建令名兮。厥道不移善恶并兮。屈躬就浊世彻清兮。怀忠见疑何贪生兮。（○琴操上。《后汉书》卢植传注。《乐府诗集》五十八作处女吟。又《诗纪前集》四。○逯案。《列女传》鲁漆室女传与此本事同。然尚无所谓女贞之歌。而后汉纪刘陶改铸大钱议曰：臣尝诵诗至于鸿雁于野之劳。哀勤百堵之事。每喟尔长怀。中篇而叹。近听征夫劬劳之声。甚於斯歌。是以追悟匹妇吟鲁之忧。始于此乎云云。疑此歌后汉时已甚流行。又案。乐府于贞女引只引琴操叙语。未列歌辞。同卷处女吟下引琴操曰：处女吟。鲁处女所作也。所列歌。即此菁菁茂木篇。查乐府同卷双燕离下引琴集曰：独处吟、流澌咽、双燕离、处女吟四曲。其词俱亡云云。据此菁菁茂木非处女吟。又梁简文帝拟贞女引云。南临女贞树。与琴操见女贞之木相合。并证菁菁茂木一歌应依琴操及琴苑要录作贞女引。）  

【辟历】〖《诗纪》作霹雳〗引  

〖辟历引者。楚商梁子所作也。商梁子出游九皋之泽。览渐水之台。张罛置罟。周於荆山。临曲池而渔。而疾风霄雹。雷电奄冥。天火四起。辟历下臻。玄鹤翔其前。白虎吟其后。惧然而惊。谓其仆曰：今日出游。岂非常之行耶。何其灾变之甚也。其仆曰：孤虚设张。八宿相望。荧惑干角。五星失行。此国之变也。君其返国矣。於是商梁子归其室。乃援琴而歌之。韵声激发。象辟历之声。故曰辟历引云。〗  

疾雨盈河。辟历下臻。洪水浩浩滔厥天。铿<走良>隆愧。隐隐阗阗。国将亡兮丧厥年。（原注。商梁当作庄王。声之误也。王有琴名绕梁。○琴操上。《书钞》百五十二。《御览》十三有序无辞。事类赋雷赋注。《诗纪前集》四。）  

【箕山操】  

〖箕山操。许由作也。许由者。古之贞固之士也。尧时为布衣。夏则巢居。冬则穴处。饥则仍山而食。渴则仍河而饮。无杯器。以手掬水而饮之。人见其无器。以一瓢遗之。由操饮毕。以瓢挂树。风吹树动。历历有声。由以为烦扰。遂取捐之。以清节闻於尧。尧大其志。乃遣使以符玺禅为天子。於是许由喟然叹曰：匹夫结志。固如盘石。采山饮河。所以养性。非以求禄位也。放发一优游。所以安己不惧。非所以贪天下也。使者还。以状报尧。尧知由不可动。亦已矣。於是许由以使者言为不善。乃临河洗耳。樊坚见由主洗耳。问之。耳有何垢乎。由曰：无垢。闻恶语耳。坚曰：何等语者。由曰：尧聘吾为天子。坚曰：尊位。何为恶之。由曰：吾志在青云。何乃劣为九洲伍长乎。於是樊坚方且饮牛。闻其言而去。耻饮于下流。于是许由名布四海。尧既殂落。乃作箕山之歌曰云云。许由死。遂葬於箕山。○逯案。此下为河间杂歌二十一章。今本所载。实为二十四则。合补遗计之且已三十。越出二十一章之数矣。细审二十四则中。如周太伯、文王思士、崔子渡河操等。皆不出琴操。乃辑家据古今乐录移入者。应从删。又如周金縢一则。  

标为周公金縢。实叙成王思慕。又仅见太平《御览》。或出於孔衍之书。应存疑。舍此四则不计。实存者为二十章。然今本琴操尚有补遗五则。其中如西狩获麟一则。当属於孔子厄篇。雍门周一则。已确知出於桓谭新新论。此外尚有伍员、孤鹣、甯戚等三则。以之合二十间。仍越出原二十一章之数也。此二十三章中。有歌辞者共十五篇。今一概列之本卷。又其中如庄周独处吟一篇。据本文应从《诗纪》改为引声歌。不得以二十一章中已逸之独处吟目之也。〗  

登彼箕山兮瞻望天下。山川丽崎。万物还普。日月运照。靡不记睹。游放其间。何所却虑。叹彼唐尧。独自愁苦。劳心九州。忧勤后土。谓余钦明。传禅易祖。我乐如何。盖不盼顾。河水流兮缘高山。甘瓜施兮弃绵蛮。高林肃兮相错连。居此之处傲尧君。（君字原缺。从古今乐补。○琴操下。《御览》五七一引古今乐录。）  

【文王受命】  

〖受命者。谓文王受天命而王。文王以纣时为岐侯。躬修道德。执行仁义。百姓亲附。是时纣为无道。刳肥斮涉。废坏仁人。天统易运。诸侯瓦解。皆归文王。其后有凤皇衔书於文王之郊。文王以殷帝无道。虐乱天下。皇命已移。不得复久。乃作凤皇之歌。其章曰：○逯案。《乐府诗集》作文王操。引琴操曰：纣为无道。诸侯皆归文王。其后有凤皇衔书於郊。文王乃作此歌。据此本篇以作文王操为是。〗  

翼翼翱翔彼鸾皇兮。衔书来游以命昌兮。瞻天案图殷将亡兮。苍苍昊天始有萌兮。神连精合谋於房兮。与我之业望羊来兮。（○琴操上。《乐府诗集》五十七及《诗纪前集》四作文王操。又《类聚》十二、《御览》八十四所引无末句。○逯案。孔子世家。孔子学鼓琴师襄子。十日不进。师襄子曰：可以益矣。孔子曰：丘已习其曲矣。未得其数也。有间曰：已习其数。可以益矣。孔子曰：丘未得其志也。有间曰：已习其志。可以益矣。孔子曰：丘未得其为人也。有间曰：有所穆然深思焉。有所怡然高望而远志焉。曰：丘得其为人。黯然而黑。几然而长。眼如望羊。心如王四国。非文王其谁能为此也。师襄子辟席再拜曰：师盖云文王操也云云。《韩诗外传》、孔子《家语》所记与此略同。据此。前汉人所传文王操。尚仅有弦无歌。是以桓谭新论谓文王操声纷以扰。骇角震商。只从声曲言之。又此歌望羊二字。沿袭《史记》、《家语》眼如望羊。乃以形容文王者。而《论衡》骨相篇云。武王望阳。语增篇云。武王之相。望羊而已。又白虎通圣人篇云。武王望羊。是谓摄阳。盱目陈兵。天下富昌。是后汉时望羊之说已转属武王。与《史记》、《韩诗外传》不同。今琴操言与我之业望羊来兮。或与我之业望羊来兮。明是文王希冀子发兴集王丛之意。与后汉说同。与前汉说不同。可见歌辞为后汉人之所作也。又歌辞望羊来。来字与前韵不叶。疑当作来望羊三字。）  

【思亲操】  

〖舜耕历山。思慕父母。见鸠与母俱飞鸣相哺食。益以感思。乃作歌曰：〗  

陟彼历山兮崔嵬。有鸟翔兮高飞。瞻彼鸠兮徘徊。河水洋洋兮清冷。深谷鸟鸣兮嘤嘤。设罝张{罒员}兮思我父母力耕。日与月兮往如驰。父母远兮吾将安归。（○琴操下。《类聚》九十二、《御览》九百二十一并引琴操。有序无辞。又《乐府诗集》五十七引古今乐录。《诗纪前集》四。）  

【仪凤歌】  

〖仪凤歌者。周成王之所作也。成王即位。用周召、毕荣之属。天下大治。殊方绝域。莫不蒙化。是以越裳献雉。重译来贡。太平之瑞。同时而应。麒麟游苑囿。凤皇来舞於庭。颂声并作。佥然大同。於是成王乃援琴而鼓之曰：○《乐府诗集》作神凤操。《诗纪》同。〗  

凤皇翔兮於紫庭。余何德兮以感灵。赖先人兮恩泽臻。于胥乐兮民以宁。凤皇来兮百兽晨。（孙贻让曰：案晨当作震。震与振通谓振奋而舞也。○《类聚》九十九。《白帖》二十九。《初学记》三十。《御览》九百十五。尚书摘洛戒。《宋书》二十七符瑞志。竹书纪年下。沈约注。乐府五十七引古今光录。《御览》五百七十八引大周正乐有序无辞。《诗纪前集》四。○逯案。凤皇来兮百兽晨句。当是另一章起句。与上四句不是一篇。又案。尚书摘洛戒乃两汉纬书。后汉何休曾为之作注。琴操袭用之。证其必出后汉。）  

【龙蛇歌】  

〖龙蛇歌者。介子绥所作也。晋公子重耳。与子绥俱亡。子绥割戎腕股。以救重耳。重耳复国。舅犯、赵衰俱蒙厚赏。子绥独无所得。绥甚怨恨。乃作龙蛇之歌以感之。遂遁入山。其章曰云云。文公惊悟。即遣求得於绵山之下。使者奉节迎之。终不肯出。文公令燔山求之。火荧自出。子绥遂抱木而烧死。文公哀之流涕。归。令民五月五日。不得举发火。〗  

有龙矫矫。遭天谴怒。卷逃鳞甲。来遁於下。志愿不得。与蛇同伍。龙蛇俱行。周遍山野。龙遭饥饿。蛇割腓股。龙得升天。安厥房产。蛇独抑摧。沈滞泥土。仰天怨望。惆怅悲苦。非乐龙伍。怪不盼顾。（○琴操下。玉烛宝典二引琴操。《诗纪前集》二。○逯案。介之推龙蛇歌共有六种。分别见於吕览、《史记》、《说苑》、《新序》、《淮南子》注及琴操等。吕览、《史记》、《说苑》为一系。皆言五蛇从龙。此自先秦传流者。《新序》、《淮南子》注、琴操为一系。只言蛇龙相从。此则流行两汉之新篇。吕览、《史记》、《说苑》等篇已编入先秦。今於琴操龙蛇歌后。并附《新序》、《淮南子》注两篇。又《乐府诗集》所载一首。与琴操辞相似。盖抄琴集。今亦附入。）  

【龙蛇歌】〖附〗  

〖《新序》曰：晋文公返国。酌士大夫酒。召舅犯而将之。召艾陵而相之。授田百万。介子推无爵齿而就位。觞三行。介子推奉觞而起曰云云。遂去而之介山之上。文公使人求之。不得。以谓焚其山宜出。及焚其山。遂不出而焚死。〗  

有龙矫矫。将失其所。有蛇从之。周流天下。龙既入深渊。得其安所。蛇脂尽乾。独不得甘雨。（○《新序》节士篇。《乐府诗集》五十七。《诗纪前集》二。）  

【龙蛇歌】〖附〗  

〖《淮南子》注曰：介子。介推也。从晋公子重耳出奔翟。遭难绝粮。介子推割肌啖之。文公复国。赏从亡者。子推独不及。故歌曰云云。龙以喻文公。蛇以自喻也。於是文公觉悟。求介子不得。而号泣之。〗  

有龙矫矫。而失其所。有蛇从之。而啖其口。龙既升云。蛇独泥处。（○淮南说山训许慎注。）  

【龙蛇歌】〖附〗  

〖琴集曰：士失志操。介子推所作也。一曰龙蛇歌。〗  

有龙矫矫。遭天谴怒。三蛇从之。一蛇割股。二蛇入国。厚蒙爵士。馀有一蛇。弃於草莽。（○《乐府诗集》五十七。《诗纪前集》二。）  

【芑梁妻歌】  

〖芑梁妻歌者。齐邑芑梁殖之妻所作也。庄公袭莒。殖战而死。妻叹曰：上则无父。中则无夫。下则无子。外无所依。内无所倚。将何以立。吾节岂能更二哉。於是乃援琴而鼓之曰云。曲终遂自投淄水而死。〗  

乐莫乐兮新相知。悲莫悲兮生别离。哀感皇天兮城为隳。（琴操作坠。《水经注》作之坠。○琴操上。水经沭水注。《御览》百九十二。《诗纪前集》四。○逯案。齐侯袭莒、杞梁死之事。见左襄二十三年传。然左氏仅谓齐侯归遇杞梁之妻於郊。使吊之。又礼记檀弓、《韩诗外传》亦只载杞梁妻哭夫事。并无哭城与城崩之说。《列女传》、《说苑》始谓杞梁死。其妻向城哭而城崩。今琴操既同此说。叙事亦与《列女传》雷同。知歌辞之作。必在前汉以后也。又崔豹《古今注》谓杞梁妻歌乃杞梁妻妹明月所所作。与此当不同。）  

【信立】〖《诗纪》作献玉。〗退怨歌  

〖卞和者。楚野民。常居山耕种。因得玉璞。以献於楚怀王。怀王使乐正子占之。言非玉。王以为欺谩。斩其一足。怀王死。子平王立。和复抱其璞而献之。平王复以为欺谩。斩其一足。平王死。子立为荆王。和复欲献之。恐复见害。乃包其玉而哭荆山之中。昼夜不止。涕尽继之以血。荆山为之崩。荆王遣问之。於是和随使献王。王使剖之。中果有玉。乃封和为陵阳侯。和辞不就而去。作退怨之歌曰：〗  

悠悠沂水经荆山兮。精气郁泱谷严严兮。中有神宝灼明明兮。穴山采玉难为功兮。於何献之楚先王兮。遇王暗昧信谗言兮。断截两足离余身兮。俯仰嗟叹心摧伤兮。紫之乱朱粉墨同兮。空山歔欷涕龙钟兮。天鉴孔明竟以彰兮。沂水滂沌流於汶兮。进宝得刑足离分兮。去封立信守休芸兮。断者不续岂不冤兮。（○琴操下。《类聚》八十三。《乐府诗集》四十一。《诗纪前集》四。又《后汉书》孔融传注引分、芸、冤三韵。《初学记》二十七引山、严、明、功四韵。《文选》二十五重赠卢谌诗注引山、功二韵。渚宫旧事一所引缺身一韵。○刘师培琴操补释曰：案此以平王为怀王子。与史不合。韩非子和氏篇作以献厉王。下言厉王薨。武王即位。又言武王薨。文王即位。《新序》杂事五同。惟文王作共王。疑所记当以韩非子为确。又曰：案沂水在鲁。不得经荆山。沂乃沔字之讹也。《说文》云。沔。沔水也。出武都沮县东狼谷。东南入江。一曰入夏水。逯案。琴操本事多沿民间传说。不斤斤於时地记载。既能谓平王为楚怀王子。亦可言鲁水过荆山。不必作沂沔考订也。）  

【归耕操】〖原作曾子归耕。今从《诗纪》改。〗  

〖归耕者。曾子之所作也。曾子事孔子。十有馀年。晨觉。眷然念二亲年衰。养之不备。於是援琴而鼓之曰：〗  

歔欷归耕来兮。安所耕历山盘兮。以晏父母我心愽兮。（琴操无以上八字而有钦崟二字。○琴操下。风雅逸篇五。《诗纪前集》四。又《文选》十五思玄赋注引起首二句。）  

【引声歌】〖原作庄周独处吟。今从《诗纪》。〗  

〖庄周者。齐人也。笃学术。多所博达。进见方来。却睹示发。是时齐湣王好为兵事。习用干戈。庄周儒士。不合於时。自以不用。行欲避乱。自隐於山岳。后有达庄周於湣王。遣使赍金百镒。聘以相位。周不就。使者曰：金至宝。相尊官。何辞之为。周曰：君不见夫郊祀之牛。衣之以朱彩。食之以禾粟。非不乐也。及其用时。鼎镬在前。刀俎在后。当此之时。虽欲还就孤犊。宁可得乎。周所以饥不求食。渴不求饮者。但欲全身远害耳。於是重谢。使者不得已而去。复引声歌曰：〗  

天地之道。近在胸臆。呼噏精神。以养九德。渴不求饮。饥不索食。避世守道。志洁如玉。卿相之位。难可直当。严严之石。幽而清凉。枕块寝处。乐在其央。寒凉固回。可以久长。（○琴操下。《诗纪前集》二。又《文选》三十八荐谯元彦表注引玉一韵。《御览》五百七十一引古今乐录。）  

【霍将军歌】  

〖霍将军歌者。霍去病之所作也。去病为讨寇校尉。为人少言。勇而有气。使击匈奴。斩首两千。后六出。斩首十馀万级。益封万五千户。秩禄与大将军等。於是志得意欢。乃援琴而鼓之曰：〗  

四夷既获诸夏康兮。国家安宁乐无央兮。载戢干戈弓矢藏兮。麒麟来臻凤皇翔兮。与天相保永无疆兮。亲亲百年各延长兮。（○琴操下。《乐府诗集》六十。范唏文对床夜语一、广《文选》十四俱作琴歌。《诗纪》二。○逯案。《乐府诗集》曰：案琴操有霍将军渡河歌。去病所作也。因据古今乐录著录此歌。盖以此当霍将军渡河歌也。又此叙今本琴操与古今乐录略同。惟多误字。今直钞乐录。）  

【怨旷思惟歌】  

〖王昭君者。齐国王穰女也。昭君年十七时。颜色皎洁。闻於国中。穰见昭君端正闲丽。未尝窥看门户。以其有异於人。求之皆不与。献於孝元帝。以地远既不幸纳。叨备后宫。积五六年。昭君心有怨旷。伪不饰其形容。元帝每历后宫。疏略不过其处。后单于遣使者朝贺。元帝陈设倡乐。乃令后宫妆出。昭君怨恚日久。不得侍列。乃更修饰。善妆盛服。形容光辉而出。俱列坐。元帝谓使者曰：单于何所愿乐。对曰：珍奇怪物。皆悉自备。惟妇人丑陋。不如中国。帝乃问后宫。欲一女赐单于。谁能行者起。於是昭君喟然越席而前曰：妾幸得备在后宫。粗丑卑陋。不合陛下之心。诚愿得行。时单于使者在旁。帝大惊悔之。不得复止。良久太息曰：朕已误矣。遂以与之。昭君至匈奴。单于大悦。以为汉与我厚。纵酒作乐。遣使者报汉。送白璧一双、骏马十匹、胡地珠宝之类。昭君恨帝始不见遇。心思不乐。心念乡土。乃作怨旷思惟歌曰云云。昭君有子曰世违。单于死。子世违继立。凡为胡者。父死妻母。昭君问世违曰：汝为汉也。为胡也。世违曰：欲为胡耳。昭君乃吞药自杀。单于举葬之。胡中多白草。而此冢独青。〗  

秋木萋萋。其叶萎黄。有鸟爰止。集于苞桑。养育毛羽。形容生光。既得升云。获幸帷房。离宫绝旷。身体摧藏。志念抑沉。不得颉颃。虽得餧食。心有徊徨。我独伊何。改往变常。翩翩之燕。远集西羌。高山峨峨。河水泱泱。父兮母兮。道里悠长。鸣呼哀哉。忧心恻伤。（○琴操下。《类聚》三十。《乐府诗集》五十九作昭君怨。广《文选》九。《诗纪》二作怨诗。又《书钞》百六引黄、桑、得三韵。《文选》二十八扶风歌注引藏一韵。《御览》四百八十三引黄、常、羌、泱、长、伤六韵。五百七十一引黄、桑、房、藏、颃、常、羌、泱、伤九韵。○逯案。《书钞》引此谓出《汉书》。恐误。又昭君本入匈奴。而歌辞则谓远集西羌。地理不合。后汉外患在羌。作者遂率笔及之也。）  

【获麟歌】  

〖鲁哀公十四年西狩。薪者获麟。击之。伤其左足。将示孔子。孔子道与相逢。见。俯而泣。抱麟曰：尔孰为来哉。孰为来哉。反袂拭面。乃歌曰云云。仰视其人。龙颜日角。夫子奉麟之口。须臾吐三卷图。一为赤符。刘季兴为王。二为周灭。夫子将终。三为汉制造作孝经。夫子还谓子夏曰：新主将起。其人如得麟者。○逯案。此篇原无题目。附在琴操卷后。今据《诗纪》题为获麟歌。〗  

唐虞世兮麟凤游。今非其时来何求。麟兮麟兮我心忧。（○琴操补遗。《类聚》十。绎史八十六。《孔丛子》记问篇。《论语》摘衰圣。《御览》八百八十九引《孔丛子》。《诗纪前集》一。○逯案。《孔丛子》《论语》摘衰圣皆载此歌。知为汉人假托。琴操既沿用之。故附之於此。）  

【失题】  

〖伍员奔吴。过溧阳濑溪。见一女击漂於水中。旁有壶浆。乃就乞饮。饮毕。谓女子曰：掩夫人壶口。女子知其意。自投濑溪而死。○《御览》七百六十一伍子胥歌曰：〗  

俟罪斯国志愿得兮。（○《文选》六十吊屈原赋注。伍子胥歌曰：）  

庶此太康皆为力兮。（○《文选》二十六张子房诗注。）  

【饭牛歌】  

〖甯戚饭牛车下。叩角而商歌曰云云。齐桓闻之。举以为相。○逯案。此篇原失题。今据《诗纪》标之。又案。《吕氏春秋》、《淮南子》皆及甯戚叩角商歌以干齐桓公事。然皆无歌辞。后汉高诱注吕览。以为即诗经硕鼠篇。至《史记》、《淮南子》各注及三齐略记、琴操等始出七言饭牛歌。可知皆汉人伪托。各歌大同小异。今并附之。〗  

南山矸。白石<石阑>。生不逢尧与舜禅。短而单衣裁至骭。长夜漫漫何时旦。（○琴操补遗。《类聚》九十四。《诗纪前集》一。）  

【附】  

南山矸。白石烂。生不逢尧与舜禅。短布单衣适至骭。从昏饭牛薄夜半。长夜漫漫何时旦。（○《史记》邹阳传应劭注。《书钞》百六。又《文选》十八啸赋注并引应劭注。《诗纪前集》一。又《御览》八百九十八引《史记》引禅、骭、旦三韵。）  

沧浪之水白石粲。中有鲤鱼长尺半。弊布单衣裁至骭。清朝饭牛至夜半。黄犊上坂且休息。吾将舍汝相齐国。（○《书钞》百六引三齐略记）。  

《类聚》四十三。《诗纪前集》一。又《书钞》百二十八引三齐略记。录骭韵一句。《御览》六百九十一、九百三十六引半、骭二韵。○逯案。三齐略记谓康浪水在齐城西南。其下经甯戚饭牛歌。则作康浪者是。以人习知沧浪。故误。）  

出东门兮厉石斑。上有松柏青且兰。鹿布衣兮缊缕。时不遇兮尧舜主。牛兮努力食细草。大臣在尔侧。吾当与尔适楚国。（○淮南道应训许慎注。《文选》十八啸赋注引《淮南子》。《诗纪前集》一。○《诗纪》原注云。此首见刘向《别录》。逯案。此说非是。盖啸赋甯子捡手而叹息下注先引刘向《别录》。次引《淮南子》及此歌。冯氏不察。故有此误。）  

南石粲。白石烂。短褐单衣长至骭。生不逢尧与舜禅。终日饲牛至夜半。长夜漫漫何时旦。（○《御览》五百七十二引《淮南子》。）  

【失题】  

〖孔子游於隅山。见取薪而哭。长梓上有孤鹣。乃承而歌之云云。○逯案。此叙及左列歌辞出於类要。《诗纪》据之编入前集卷一。检北堂《书钞》所录琴操逸文。与此叙文相合。仅隅山作臈山而已。可见类要所载即琴操无疑也。今据两者合为一篇。〗  

<鸟宛>彼鸣鹣。在严山之唫。（○风雅逸篇五引类要。琴操补遗。《书钞》一百六。○逯案。琴操补遗。又据《类聚》载琴操逸文云。孔子游於泰山。见薪者哭甚哀。孔子问之。薪者曰：吾自伤故哀尔。当亦此篇之遗。）  

【附】  

【神人畅】  

〖古今乐录曰：尧郊天地祭神。座上有响诲尧曰：水方至为害。命子救之。尧乃作歌谢。谢希逸琴论曰：神人畅。尧帝所作。○逯案。桓谭新论曰：尧畅经逸不存。则此歌辞之不出前汉人手可知。今附此。〗  

清庿穆兮承予宗。百僚肃兮于寝堂。醊祷进福求年丰。有<音景>在坐敕予为{宀吾}在玄中。钦哉昊天德不隆。承命任禹写中宫。（○《乐府诗集》五十七。风雅逸篇一引琴操。《诗纪前集》四。）  

【南风操】  

〖风雅逸篇云。琴操以为舜作。《诗纪》同。○古今乐录曰：舜弹五弦之琴。作南风之诗。〗  

反彼三山兮商岳嵯峨。天降五老兮迎我来歌。有黄龙兮自出于河。负书图兮委蛇罗沙。案图观谶兮闵天嗟嗟。击石拊韶兮沦幽洞微。鸟兽跄跄兮凤凰来仪。凯风自南兮喟其增悲。（乐府误作叹。○《乐府诗集》五十七作南风歌。风雅逸篇一。《诗纪前集》四。）  

【箕子操】〖一曰箕子吟。〗  

〖古今乐录曰：纣时箕子佯狂。痛宗庙之为墟。乃作此歌。后传以为操。〗  

嗟嗟纣为无道杀比干。嗟重复嗟。独柰何。漆身为厉。被发以佯狂。今柰宗庙保。天乎天哉。欲负石自投河。嗟复嗟柰社稷何。（○《乐府诗集》五十七。《诗纪前集》四。）  

【克商操】〖一曰武王伐纣。〗  

〖古今乐录曰：武王伐纣而作此歌。谢希逸琴论曰：克商操。武王伐纣时制。琴集曰：武王伐纣。武王自作也。〗  

上告皇天兮可以行乎。（○《乐府诗集》五十七。《诗纪前集》四。）  

【水仙操】  

〖琴苑要录曰：水仙操。伯牙之所作也。伯牙学琴於成连。三年而成。至於精神寂莫。情之专一。未能得也。成连曰：吾之学不能移人之情。吾师有方子春在乐海中。乃赍粮从之。至蓬莱山。留伯牙曰：吾将迎吾师。刺船而去。旬时不返。伯牙心悲。延颈四望。但闻海水汩没。山林窅冥。群鸟悲号。仰天叹曰：先生将移我情。乃援琴而作此歌。〗  

翳洞渭兮流澌濩。舟楫逝兮仙不还。移形素兮蓬莱山。<乌欠>钦伤宫仙石还。（○《诗纪前集》四。○逯案。各书所引琴操仅载伯牙学琴事。不言有歌辞。《乐府诗集》辑录古今琴曲亦不及此操。知琴苑要录此辞乃后人依托也。）  

【伯姬引】  

〖琴苑要录曰：伯姬引者。保母之所作也。伯姬。鲁女也。为宋共公夫人。公薨。伯姬执节守贞。鲁襄公三十年。宋宫灾。伯姬在焉。有司请曰：火将至矣。伯姬曰：吾闻夫人夜出。不见傅母不下堂。逮乎火而死。共母自伤行迟。悼伯姬之遇灾。援琴而歌曰：〗  

嘉名洁兮行弥章。托节鼓兮令躬丧。<乌欠>钦何辜遇斯殃。嗟嗟柰何罹斯殃。（○《诗纪前集》四。○逯案。琴操有此引。但无歌辞。《乐府诗集》尚无著录。此歌系后人依托。）  

【思归引】  

〖琴苑要录曰：思归引者。卫女之所作也。昔卫侯有女。邵王闻其贤。请聘之。未至而王薨。太子欲留之。女不听。拘於深宫。欲归不得。援琴而歌。曲终缢而死。〗  

涓涓泉水。流及于淇兮。有怀于卫。靡日不思。执节不移兮行不隳。砛轲何辜兮离厥菑。嗟乎何辜兮离厥菑。（○《诗纪前集》四。又风雅逸篇二引淇、思、随、茨四韵。○逯案。晋石崇思归引序曰：崇少有大志。晚节更乐放逸。因览乐篇有思归引。古曲有弦无歌。乃作乐辞云云。又琴操此引亦有序无歌。据此本篇显系后人依托。）  

【琴引】  

〖琴苑要录曰：琴引者。秦时屠门高之所作也。秦为无道。奢淫不制。徵天下美女以充后宫。乃纵酒离宫。作戏倡优。宫女侍者千馀人。屠门高见宫女幼妙宠丽。於是援琴而歌之。作为离□之操。曲未及终。琴折柱摧。弦音不鸣。舍琴而更援他琴以续之曰：〗  

酒坐俱勿往。听吾琴之所言。舒长褎似舞兮乃褕袂何曼。奏章而却逢兮愿瞻心之所欢。借连娟之寒态兮假卮酒酌五般。泣喻而妖兮纳其声声丽颜。长<木翕>兮叹曰骑。美人旖旎纷嬆。枻霜罗衣兮羽旄。夜褒圭玉珠参差。妙丽兮被云髾。登高台兮望青挨。常羊啖还何厌兮归来。（《诗纪》云。字讹不可读。俟再考正。○《诗纪前集》四。○逯案。琴操有琴引。其文云。琴引者。秦时倡屠门高之所作也。秦时采天下美女以充后宫。幽愁怨旷。咸致灾异。屠门高为之作琴引以谏焉云云。与琴苑要录所言旨意不同。而此歌亦非谏辞。知必为琴操以后伪作也。）  

【岐山操】  

〖琴苑要录曰：岐山操者。周太王之所作也。太王居邠。狄人攻之。事之以珠玉太马皮币。狄侵不止。问其所欲。得土地也。太王曰：土地所以养万民也。吾不争所用养而豁吾所养。遂策杖而去之。逾梁山而邑乎岐山。喟然叹息。援琴而鼓之。〗  

狄戎侵兮土地迁移。邦邑适於岐山。烝民不忧兮谁者知。嗟嗟柰何兮予命遭斯。（○琴操上。《诗纪前集》四。○逯案。《乐府诗集》五十七载韩愈岐山操而不著此歌。题注又引琴操曰：岐山操。周公为太王作也。是知唐宋之间此操尚有弦无辞。共序语与琴苑要录亦不同。琴苑此歌必为后世依托无疑。又案。今本琴操曰：岐山操者。周太王之所作也。太王居豳。狄人攻之。仁恩恻隐。不忍流血。选练珍宝犬马皮{敝巾}束帛与之。狄侵不上。问其所欲。得土地也。太王曰：土地者。所以养万民也。吾将委国而去矣。二三子亦何患无君。遂杖策而出。逾乎梁而邑乎岐山。自伤德劣。不能化夷狄。为之侵。喟然叹息。援琴而鼓之云云。其后即为歌辞。查此序文与乐府所引琴操不同。而全袭大周正乐之文。大周正乐乃唐时乐录。不能以之代琴操。至於歌辞乃沿用琴苑要录。据此今本琴操乃后世辑缀而成。已非书之原貌。不得据之谓岐山操为后汉前之作。）  

【仙道】  

【绥山谣】  

〖《列仙传》曰：葛由者。羌人也。周成王时。好刻木羊卖之。一旦。骑羊而入西蜀。蜀中王侯贵人追上绥山。随之者不复还。皆得仙道。故里谚曰：〗  

得绥山一桃。虽不得仙。亦足亦豪。（○《列仙传》上。《搜神记》一。《类聚》九十四。御鉴九百二、九百六十七。《诗纪外集》一。）  

【长安中谣】  

〖《列仙传》曰：阴生者。长安中渭桥下乞儿也。常止於市中乞。市人厌苦。以粪洒之。旋复在里中。衣不见污如故。长吏械收。系著桎梏。而续在市中乞。又械欲杀之。乃去洒者之家。室自坏。杀十馀人。故长安中谣曰：〗  

见乞儿与美酒。以免破屋之咎。（《御览》作忧。○《列仙传》下。《搜神记》一。《御览》八百二十七。《诗纪外集》一。）  

【里语】  

〖洞冥记曰：太初三年。东方朔从西那汗国归。得声风木十枝献帝。曰：臣已见此枝三过枯死而复生。岂汗折而已哉。里语曰：〗  

年未半。枝不汗。（○别国洞冥记二。《御览》九百五十三。）  

【赤雀辞】  

〖《列仙传》曰：陶安公者六安铸冶师也。数行火。火一旦散上行。紫色冲天。安公伏冶下求哀。须臾朱雀止冶上曰云。至期。赤龙到。大雨。而安公骑之东南上。〗  

安公安公。冶与天通。七月七日。迎汝以赤龙。（○《列仙传》下。《搜神记》一。《类聚》七十八。《诗纪外集》一。）  

【鬼神】  

【崔少府女赠卢充诗】  

〖《搜神记》曰：卢充者。范阳人。家西三十里有崔少府墓。充出猎。见一獐。逐之。忽见一里门如府舍。门中一铃下。唱客前。充问之。答曰：少府府也。充进见少府。展姓名。酒炙数行。谓充曰：尊府君不以仆门鄙陋。近得书为君索小女婚。故相迎耳。便敕内令女郎妆严。立席头共拜。三日毕。崔谓充曰：君可归矣。女有娠。相若生男当以相还。敕外严车送客。充上车去。须臾至家。别后四年。三月三日。临水戏。忽见二犊车近岸。充往开车后户。见崔氏女与三岁男共载。女抱儿还充。又与金鋺。并赠《诗》曰云云。充取儿鋺及诗。忽不见车处。〗  

煌煌灵芝质。光丽何猗猗。华艳当时显。嘉异表神奇。含英未及秀。中夏罹霜萎。荣曜长幽灭。世路永无施。不悟阴阳运。哲人忽来仪。会浅离别速。皆由灵与祗。何以赠余亲。金鋺可养儿。爱恩从此别。断绝伤肝碑。（○《搜神记》十六。《世说》新语方正篇注引孔氏志怪。法苑珠林七十五引续神仙记。《诗纪外集》四。）  

## 全汉诗卷十二  

【古诗】  

【咏谯君黄诗】  

〖《华阳国志》曰：巴郡谯君黄。不事公孙述。述遣使赍药酒惧之。君黄笑曰：吾不省药乎。其子瑛纳钱八百万得免。国人作《诗》曰：〗  

肃肃清节士。执德实固贞。违恶以授命。没世遗令声。（○《华阳国志》巴志。）  

【伤三贞诗】  

〖《华阳国志》曰：永初中。广汉汉中羌反。虐及巴郡。有马妙祈妻义。王元愦妻姬、赵蔓君妻华。执共姜之节。守一醮之礼。号曰三贞。遭乱兵迫匿。惧见拘辱。三人同时沉於西汉水而没死。有黄鸟鸣其亡处。国人伤之。乃作《诗》曰：〗  

间关黄鸟。爰集於树。窈窕淑女。是绣是黼。惟彼绣黼。其心匪石。嗟尔临川。邈不可获。（○《华阳国志》巴志。）  

【风巴郡太守诗】  

〖《华阳国志》曰：汉安帝时。巴郡太守连失道。国人风之曰：〗  

明明上天。下土是亲。帝选元后。求定安民。孰可不念。祸福由人。愿君奉诏。惟德日新。（《华阳国志》作亲。○《华阳国志》巴志。）  

【刺巴郡郡守诗】  

〖《华阳国志》曰：孝桓帝时。河南李盛仲和。为巴郡守。贪财重赋。国人刺之曰：〗  

狗吠何喧喧。有吏来在门。披衣出门应。府记欲得钱。语穷乞请期。吏怒反见尤。旋步顾家中。家中无可为。国民往从邻贷。邻人已言匮。钱钱何难得。令我独憔悴。（○《华阳国志》巴志。鸣沙石室古籍业残类书残卷刺史门卢鹊条。鸣沙石室古籍业残略出金籝县令子男之篇第二十四庭鹊喧条。）  

【思治诗】  

〖《华阳国志》曰：汉末政衰。牧守自擅。巴郡民人思治。作《诗》曰：〗  

混混浊沼鱼。习习激清流。温温乱国民。业业仰前修。（○《华阳国志》巴志。）  

【张公神碑歌】  

〖张公神碑曰：惟和平元年五月。犁阳营谒者李君。畏敬公灵悃愊殷勤。作歌九章达李君□。颂公德芳。其辞曰：〗  

綦水汤汤扬清波。东流□折□于河。□□□□□朝歌。县以吉静无秽瑕。公□守相驾蜚鱼。往来悠忽遂熹娱。佑此兆民宁厥居。  

出自綦□□□□。松柏郁茂兰公□。□神往来乘浮云。种德收福惠斯民。家饶户富无□贫。畺界家静和睦口。（当是邻字）  

朝歌荡阴及犁阳。三女所处各殊方。三门鼎列推其乡。时携甥幼归候公。夫人□□□容□。□□□□飨□觞。穆风屑兮起坛旁。乐吏民兮永未央。  

鹿呦呦兮□□庭。文乐乐兮□□□。饮清泉兮□□□。见□伏兮不骇惊。惟公德兮之所宁。上陵庙兮助三牲。天时和兮甘露冷。日番□兮无亏倾。  

□□蜚兮朱鸟栖。□□荣兮鸣喈喈。 鹄剿兮乳徘徊。给御卵兮献于西。惟公德兮之所怀。池水□兮钓台粲。四角楼兮临深涧。鱼岌岌兮踊跃见。振鳞尾兮游旰旰。时钓取兮给烹献。惟公德兮之所衍。  

栗萧草兮藂铺陈。新美萌兮香苾芬。蕙草生兮满园田。竞苔茗兮给万钱。惟公德兮之所□。  

门堂郁兮文耀光。公神赫兮坐东方。明暴视兮俨卬卬。夫人□女兮列在旁。陈君处北兮从官□。车骑骆驿兮交错重。乘輗轺兮驾蜚龙。骖白鹿兮从仙僮。游北岳兮与天通。  

玄碑既立双阙建兮。□□□□大路畔兮。亭长阍□□扞难兮。列种槐梓方茂烂兮。天下远近□不见兮。公神日著声洞遍兮。□□乾巛传亿万兮。（○《隶释》三。又欧阳氏《集古录》下引蜚、熹、居三韵。）  

【李翊夫人碑叹】  

〖李翊夫人碑曰：岁在大渊献。精魂奄昏。莫不叹息涕零。逝而不返。子孙呱呱。叹曰：〗  

阴阳分兮钟律滋。星月列兮有四时。神宓设兮万姓熹。寿十二兮九九期。五三末兮衰在姬。秋发兮春华殆。周公九兮成称灾。靡黄发兮盖夭胎。卅有皇兮气所裁。赴鸿渊兮逝不来。凤延颈兮泣交颐。<宛页><届页>悲兮涕陨零。寐耿耿兮摧伤情。彼苍天兮朔神灵。忡切剥兮年法荣。兰茝亡兮丧芝英。谁不忉兮作偯声。畴<匚小>号兮鸣莺莺。杞之至兮感动城。陟四极兮升天庭。曰司命兮致不平。飞蜂<虫苗>兮豁仁良。魂魄孤兮独茕茕。陈衤勺祠兮返所生。幽不见兮存厥井刂。嗟日遐兮适窅窅。（○《隶释》十二。）  

【郭辅碑歌】  

〖先生郭辅碑曰：先生讳辅。字甫行。年五十有二。遇疾而终。邑人缙绅。刻石作歌。其辞曰：〗  

寔惟先生。虢仲之裔。盛德遗祀。休矣亦世。孝友贞信。仁恕好惠。直己自求。不欲荣势。绰绰令人。获道之至。笃生七子。钟天之祉。堂堂四俊。硕大婉敏。娥娥三妃。行追大姒。叶叶昆嗣。福禄茂止。克昌厥后。身去烈在。镌石作歌。昭示万祀。（○《隶释》十二。）  

【风雨诗】  

日不显目兮黑云多。月不见视兮风非沙。从恣蒙水诚江河。州流灌注兮转扬波。辟柱槙到忘相加。天门狭小路彭池。无因以上如之何。兴诗教海兮诚难过。（○《汉晋西陲木简汇编》二编，汉人风雨诗简。）  

【古诗十九首】  

行行重行行。与君生别离。相去万馀里。各在天一涯。道路阻且长。会面安可知。胡马依北风。越鸟巢南枝。相去日已远。衣带日已缓。浮云蔽白日。游子不顾返。思君令人老。岁月忽已晚。弃捐勿复道。努力加餐饭。（《文选》二十九。玉台新咏一作枚乘杂诗。《类聚》二十九。文章正宗二十九。事文《类聚》别集二十五。合璧事类四十六。《诗纪》十。又鸣沙石室古籍业残类书残卷送别门引离、崖、期、枝、远、缓六韵。《文选》十三鹦鹉赋注引枝一韵。又《白帖》一、《文选》十八啸赋注、草堂诗笺十八各引一句。又《御览》四百八十九引离、涯期、枝、远、缓、饭七韵。）  

青青河畔草。郁郁园中柳。盈盈楼上女。皎皎当窗牖。娥娥红粉妆。纤纤出素手。昔为倡家女。今为荡子妇。荡子行不归。空床难独守。（《文选》二十九。玉台新咏一作枚乘诗。《类聚》三十二。《初学记》十九。事文《类聚》后十四作古乐府。合璧事类三十八作古乐府。《诗纪》十。又《书钞》百十二引妇一韵。《白帖》六引守一韵。）  

青青陵上柏。磊磊涧中石。人生天地间。忽如远行客。斗酒相娱乐。聊厚不为薄。驱车策驽马。游戏宛与洛。洛中何郁郁。冠带自相索。长衢罗夹巷。王侯多第宅。两宫遥相望。双阙百馀尺。极宴娱心意。戚戚何所迫。（《文选》二十九。《诗纪》十。又《书钞》百四十八作古乐府。引客一韵。又斗酒相娱乐一句。）  

今日良宴会。欢乐难具陈。弹筝奋逸响。新声妙入神。令德唱高言。识曲听其真。齐心同所愿。含意俱未伸。人生寄一世。奄忽若飚尘。何不策高足。先据要路津。无为守贫贱。轗轲长苦辛。（《文选》二十九。《诗纪》十。又《书钞》百十作曹植诗引神一韵。又《类聚》三十九引陈、神、申、尘、津、辛六韵。○逯案。此诗《书钞》引作曹植诗。当有所据。诗品谓古诗旧疑是曹王所著。为说与《书钞》合。）  

西北有高楼。上与浮云齐。交疏结绮窗。阿阁三重阶。上有弦歌声。音响一何悲。谁能为此曲。无乃杞梁妻。清商随风发。中曲正徘徊。一弹再三叹。慷慨有馀哀。不惜歌者苦。但伤知音稀。愿为双鸿鹄。奋翅起高飞。（《文选》二十九。玉台一作枚乘诗。文章正宗二十九。《诗纪》十。又《文选》十八琴赋注引希一韵。二十送应氏诗注引飞一韵。又《御览》百八十八引阶一韵。）  

涉江采芙蓉。兰泽多芳草。采之欲遗谁。所思在远道。还顾望旧乡。长路漫浩浩。同心而离居。忧伤以终老。（《文选》二十九。玉台新咏一作枚乘诗。《类聚》二十九。文章正宗二十九。《诗纪》十。又《御览》九百九十九引草、道二韵。）  

明月皎夜光。促织鸣东壁。玉衡指孟冬。众星何历历。白露沾野草。时节忽复易。秋蝉鸣树间。玄鸟逝安适。昔我同门友。高举振六翮。不念携手好。弃我如遗迹。南箕北有斗。牵牛不负轭。良无盘石固。虚名复何益。（《文选》二十九。文镜秘府论西卷。《诗纪》十。○逯案。《文选》二十六谢灵运道路忆山中诗注云。古乐府有明月皎夜光。）  

冉冉孤生竹。结根泰山阿。与君为新婚。兔丝附女萝。兔丝生有时。夫妇会有宜。千进远结婚。悠悠隔山陂。思君令人老。轩车来何迟。伤彼蕙兰花。含英扬光辉。过时而不采。将随秋草萎。君亮执高节。贱妾亦何为。（《文选》二十九。玉台新咏一。《乐府诗集》七十四。事文《类聚》后十三。合璧事类六十。广《文选》十二。《诗纪》十。又《文选》二十六古意赠王中书诗注引一句。《白帖》六引萝一韵。○《诗纪》原注。文心雕龙曰：孤竹一篇。傅毅之辞。逯案。此诗《乐府诗集》作古辞。事文《类聚》及《合璧事类》引作《古乐府》。）  

庭中有奇树。绿叶发华滋。攀条折其荣。将以遗所思。馨香盈怀袖。路远莫致之。此物何足贵。但感别经时。（《文选》二十九。玉台新咏一作枚乘诗。《类聚》二十九。文章正宗二十九。《事文类聚》别集二十五。《合璧事类续集》四十六。《诗纪》十。）  

迢迢牵牛星。皎皎河汉女。纤纤擢素手。札札弄机杼。终日不成章。泣涕零如雨。河汉清且浅。相去复几许。盈盈一水间。脉脉不得语。（《文选》二十九。玉台新咏一作枚乘诗。玉烛宝典七月孟秋弟七。《类聚》四。《初学记》四。《御览》三十一。文章正宗二十九。事文《类聚》前集十。《诗纪》十。又《书钞》百五十、《御览》八并引许、雨二韵。《类聚》六十五引女、杼二韵。《白帖》二引一句。《白帖》二十二引杼、雨二韵。○逯案。孙志祖《文选考异》曰：毛本覛々不得语。何云。覛从见从眽。亦可通。从月则乖其意。广韵嗼字下笺引此作嗼々不得语。志祖案。《说文》目部眽字注。眽则视也。徐锴《系传》引眽々不得语云云，知此句五臣本作眽々者是。）  

回车驾言迈。悠悠涉长道。四顾何茫茫。东风摇百草。所遇无故物。焉得不速老。盛衰各有时。立身苦不早。人生非金石。岂能长寿考。奄忽随物化。荣名以为宝。（○《文选》二十九。文章正宗二十九。《诗纪》十。又《类聚》二十七引道、草、老三韵。《御览》百九十五引道一韵。又九百九十四引道、草二韵。）  

东城高且长。逶迤自相属。回风动地起。秋草萋已绿。四时更变化。岁暮一何速。晨风怀苦心。蟋蟀伤局促。荡涤放情志。何为自结束。燕赵多佳人。美者颜如玉。被服罗裳衣。草堂诗笺同。当户理清曲。音响一何悲。弦急知柱促。驰情整巾带。沉吟聊踯躅。思为双飞燕。衔泥巢君屋。（○《文选》二十九。玉台新咏一作枚乘诗。《诗纪》十。又《文选》二十四赠秀才入军诗注引一句。又二十九杂诗注引促一韵。《御览》三百八十一引玉、曲、促、屋四韵。草堂诗笺四丽人行注作古乐府。引一句。）  

驱车上东门。遥望郭北墓。白杨何萧萧。松柏夹广路。下有陈死人。杳杳即长暮。潜寐黄泉下。千载永不寤。浩浩阴阳移。年命如朝露。人生忽如寄。寿无金石固。万岁更相送。贤圣莫能度。服食求神仙。多为药所误。不如饮美酒。被服纨与素。（辨正论引此下有寄语后世人。道士慎莫作二句。○《文选》二十九。《乐府诗集》六十一作驱车上东门行。合璧事类六十七作古乐府。广《文选》十二作驱诗上东门行。《诗纪》十。又僧法琳辨正论此误、素、作三韵。《类聚》四十一作古驱车上东门行。引墓、路、暮、寤、露、误、素七韵。）  

去者日以疏。来者日以亲。出郭门直视。但见丘与坟。古墓犁为田。松柏摧为薪。白杨多悲风。萧肃愁杀人。思还故里闾。欲归道无因。（○《文选》二十九。《类聚》四十作古墟墓诗。合璧事类六十七作古乐府。《诗纪》十。）  

生年不满百。常怀千岁忧。昼短苦夜长。何不秉烛游。为乐当及时。何能待来兹。愚者爱惜费。但为后世嗤。仙人王子乔。难可与等期。（○《文选》二十九。《诗纪》十。又《文选》三十五七命注引忧一韵。《白帖》四引游一韵。《御览》八百七十引忧、游二韵。○逯案。《文选》二十六河阳县作注引古《诗》曰：人生年不满百。人年二字当有一衍文。）  

凛凛岁云暮。蝼蛄夕鸣悲。凉风率已厉。游子寒无衣。锦衾遗洛浦。同袍与我违。独宿累长夜。梦想见容辉。良人惟古欢。枉驾惠前绥。愿得常巧笑。携手同车归。既来不须臾。又不处重闱。亮无晨风翼。焉能凌风飞。眄睐以适意。引领遥相睎。徙倚怀感伤。垂涕沾双扉。（○《文选》二十九。玉台新咏一。《诗纪》十。○古诗存目云。玉台古本无。）  

孟冬寒气至。北风何惨栗。愁多知夜长。仰观众星列。三五明月满。四五蟾兔缺。客从远方来。遗我一书札。上言长相思。下言久离别。置书怀袖中。三岁字不灭。一心抱区区。惧君不识察。（○《文选》二十九。玉台新咏一。文章正宗二十九。合璧事类续集四十八作古乐府。《诗纪》十。又《书钞》百五十引缺一韵。《白帖》十引札、灭二韵。《文选》三十五七命注引一句。《御览》四百八十九引劄、别、灭三韵。又五百九十五引札、灭二韵。又六百六引札、别二韵。○古诗存目云。玉台古本无。）  

客从远方来。遗我一端绮。相去万馀里。故人心尚尔。文彩双鸳鸯。裁为合欢被。著以长相思。缘以结不解。以胶投漆中。谁能别离此。（○《文选》二十九。玉台新咏一。合璧事类外集三十九作古乐府。《诗纪》十。又《白帖》二引扇一韵。又四引绮被二韵。又《御览》四百七十八引绮、尔二韵。绮、被二韵。○古诗存目云。玉台古本无。）  

明月何皎皎。照我罗床纬。忧愁不能寐。揽衣起徘徊。客行虽云乐。不如早旋归。出户独彷徨。愁思当告谁。引领还入房。泪下沾裳衣（○《文选》二十七。玉台新咏一作权乘诗。《诗纪》十。又《类聚》二十九引帷，归三韵。《文选》二十七燕歌行注引帷一韵。《御览》八百十六引帷一韵。）  

【古诗五首】  

上山采蘼芜。下山逢故夫。长跪问故夫。新人复何如。新人虽言好。未若故人姝。颜色类相似。手爪不相如。新人从门入。故人从阁去。新人工织缣。故人工织素。织缣日一匹。织素五丈馀。将缣来比素。新人不如故。（○玉台新咏一。《类聚》三十二。合璧事类二十八作古乐诗。《诗纪》十。又《类聚》八十五、百帖二。《御览》八百十四、合璧事类）外集六十四并引素、馀、故三韵。鸣沙石室古籍业残类书残卷、《御览》五百二十一并引夫、如二韵。又《白帖》三十二引素、馀二韵。《御览》九百八十三引夫一韵。草堂诗笺七白丝行注引素、故二韵。○古诗存目云。玉台古本无。）  

四坐且莫喧。愿听歌一言。请说铜炉器。崔嵬象南山。上枝似松柏。下根据铜盘。雕文各异类。离娄自相联。谁能为此器。公输与鲁班。朱火然其中。青烟飏其间。从风入君怀。四坐莫不欢。香风难久居。空令蕙草残。（○玉台新咏一。《类聚》七十。《初学记》二十五引作古诗咏香炉诗。合璧事类外集四十一作古乐府。万花谷后七。广《文选》十五。《诗纪》十。又《御览》七百三引言、山、盘、连、间、叹、残七韵。韵补二引连、班二韵及盘、连二韵。○古诗存目云。玉台古本无。逯案。玉台所载均有关女性之作。此其体例也。此诗不合原书体例。原本不应有之。）  

悲与亲友别。气结不能言。赠子以自爱。道远会见难。人生无几时。颠沛在其间。念子弃我去。新心有所欢。结志青云上。何时复来还。（○玉台新咏一。广《文选》十五。《诗纪》十。○古诗存目云。玉台古本无。）  

穆穆清风至。吹我罗衣裾。青袍似春草。长条随风舒。朝登津梁山。褰裳望所思。安得抱柱信。皎日以为期。（○玉台新咏一。广《文选》十五。《诗纪》十。又《类聚》八十一、《御览》九百九十四、事类赋草赋注、草堂诗笺二十一渡江诗注并此裾、舒二韵。○纪氏玉台考异引吴兆宜曰：案下抱柱。山当作上。逯案。吴说是。津梁上。始与抱柱信呼应。若作津梁山。则互无关涉。又古诗存目谓玉台古本无此诗。）  

兰若生春阳。涉冬犹盛滋。愿言追昔爱。情款感四时。美人在云端。天路隔无期。夜光照玄阴。长叹念所思。谁谓我无忧。积念发狂痴。（○玉台新咏一作枚乘诗。广《文选》十五。《诗纪》十。又草堂诗笺三十一雨晴诗注作枚乘诗。引期一韵。○古诗存目云。玉台古本无。）  

【古诗三首】  

橘柚垂华实。乃在深山侧。闻君好我甘。窍独自雕饰。委身玉盘中。历年冀见食。芳菲不相投。青黄忽改色。人傥欲我知。因君为羽翼。（○古诗类苑七十七。《诗纪》十。又《类聚》八十六、《文选》三十一杂体诗注、《御览》九百六十六、九百七十三、事类赋橘赋注并引侧、饰二韵。又《文选》三十一杂体诗注引翼一韵。）  

十五从军征。八十始得归。道逢乡里人。家中有阿谁。遥望是君家。松柏冢累累。兔从狗窦入。雉从梁上飞。中庭生旅谷。井上生旅葵。烹谷持作饭。采葵持作羹。羹饭一时熟。不知贻阿谁。出门东向望。泪落沾我衣。（○《乐府诗集》二十五紫骝马歌辞。古诗类苑七十七。《诗纪》十。○逯案。古今乐录云。十五从军征以下是古诗。）  

新树兰蕙葩。杂用杜蘅草。终朝采其华。日暮不盈抱。采之欲遗谁。所思在远道。馨香易销歇。繁华会枯槁。怅望欲何言。临风送怀抱。（○古诗类苑七十七。《诗纪》十。又《类聚》八十一、《御览》九百九十四并引草、抱、道三韵。）  

【古诗】  

步出城东门。遥望江南路。前日风雪中。故人从此去。我欲渡河水。河水深无梁。愿为双黄鹄。高飞还故乡。（○古诗类苑八十四。《诗纪》十。）  

【李陵录别诗二十一首】  

〖古《诗纪》依据广告编苏、李诗七首於汉诗卷二。而以古文苑李陵录别诗十首附在汉诗卷十。盖谓《文选》所载为苏、李自作。古文苑所载乃后人假托。丁福保全汉诗总汇《文选》、古文苑各诗。分别编之苏、李名下。盖以为皆少卿、子卿之辞也。逯案。《文选》、古文苑苏、李诗十七首以外。《书钞》及《文选》注尚引李诗残篇两首。古文苑之孔融杂诗二首。亦原属李陵。依此计之。苏、李诗今存者尚有二十一首也。然检宋颜延之庭诰云。逮李陵众作。总杂不类。元是假托。非尽陵制。又检隋志。只称梁有李陵集二卷。不言有苏武集。而宋、齐人凡称举摹拟古人诗者。亦只有李陵而无苏武。据此。流传晋、齐之李陵众作。至梁始析出苏诗。然仍附李陵集。昭明即据此选篇也。以出於李集。故《文选》苏武各诗他书尚有引作李陵诗者。要之。此二十一首诗。即出李陵众作也。又此二十一首种类虽杂。然无一切合李陵身世者。说明既非李陵所自作。亦非后人所拟咏。前贤如苏轼、顾炎武等皆疑之固是。然亦未能释此疑难也。钦立曩写汉诗《别录》一文。曾就此组诗之题旨内容用语修辞等。证明其为后汉末年文士之作。依据古今同姓名录。后汉亦有李陵其人。固不止西京之少卿也。以少卿最为知名。故后人以此组诗附之耳。今总以李陵录别诗为题。略依古《诗纪》。编之本卷之中。〗  

良时不再至。离别在须臾。屏营衢路侧。执手野踟蹰。仰视浮云驰。奄忽互相逾。风波一失所。各在天一隅。长当从此别。且复立斯须。欲因晨风发。送子以贱驱。（○《文选》二十九作与苏武。《类聚》二十九、事文《类聚》别集二十五、合璧事类续集四十六并作赠苏武别。《初学记》十八作赠苏武。文章正宗二十九作与苏武。《诗纪》二作与苏武。又《御览》四百八十九作赠苏武。引逾、涯二韵。）  

携手上河梁。游子暮何之。徘徊蹊路侧。悢々不能辞。行人难久留。各言长相思。安知非日月。弦望自有时。努力崇明德。皓首以为期。（○《文选》二十九作与苏武。《类聚》二十九、《初学记》十八、《御览》四百八十九、事文《类聚》别集二十五、合璧事类续集四十六并作赠苏武。文章正宗二十九作与苏武。《诗纪》二作与苏武。又鸣沙石室古籍丛残类书残卷作李陵诗。引之一韵。）  

嘉会难再遇。三载为千秋。临河濯长缨。念子怅悠悠。远望悲风至。对酒不能酬。行人怀往路。何以尉我愁。独有盈觞酒。与子结绸缪。（○《文选》二十九作与苏武。《类聚》二十九作赠苏武别。文章正宗二十九作与苏武。《诗纪》二作与苏武。又《文选》二十送应氏诗注引一句。《初学记》十八作赠苏武。引秋、修二韵。）  

骨肉缘枝叶。结交亦相因。四海皆兄弟。谁为行路人。况我连枝树。与子同一身。昔为鸳与鸯。今为参与辰。昔者常相近。邈若胡与秦。惟念当乖离。恩情日以新。鹿鸣思野草。可以喻嘉宾。我有一尊酒。欲以赠远人。愿子留斟酌。慰此平生亲。（○《文选》二十九作苏武诗。《类聚》二十九作苏武诗。《诗纪》二作苏武诗。又《初学记》十八作李陵赠苏武诗。引辰、秦二韵。又《御览》四百八十九作李陵赠苏武诗。引商一韵。）  

结发为夫妻。恩爱两不疑。欢娱在今夕。燕婉及良时。征夫怀往路。起视夜何其。参辰皆已没。去去从此辞。行役在战场。相见未有期。握手一长叹。泪为生别滋。努力爱春华。莫忘欢乐时。生当复来归。死当长相思。（○《文选》二十九、玉台新咏一并作苏武诗。文章正宗二十九作苏武别诗。《诗纪》二作苏武诗。又《类聚》二十九、事文《类聚》别集二十五、合璧事类续集四十六俱作苏武别李陵诗。引其、辞、期、滋、时、思六韵。）  

黄鹄一远别。千里顾徘徊。胡马失其群。思心常依依。何况双飞龙。羽翼临当乖。幸有弦歌曲。可以喻中怀。请为游子吟。冷冷一何悲。丝竹厉清声。慷慨有馀哀。长歌正激烈。中心怆以摧。欲展清商曲。念子不得归。俯仰内伤心。泪下不可挥。愿为双黄鹄。送子俱远飞。（○《文选》二十九、《类聚》二十九、《诗纪》二并作苏武诗。又《初学记》十八作苏武赠李陵诗。引徊、依二韵。《诗人玉屑》二作苏武诗。引怀、悲、哀、摧、归五韵。）  

烛烛晨明月。馥馥我兰芳。芬馨良夜发。随见闻我堂。征夫怀远路。游子恋故乡。寒冬十二月。晨起践严霜。仰观江汉流。仰视浮云翔。良友远别离。各在天一言。山海隔中州。相去悠且长。嘉会难再遇。欢我殊未央。愿君崇令德。随时爱景光。（○《文选》二十九作苏武诗。《诗纪》二作苏武诗。又《初学记》三作古诗。引霜一韵。）  

有鸟西南飞。熠熠似苍鹰。朝发天北隅。暮闻日南陵。欲寄一言去。托之笺彩缯。因风附轻翼。以遗心蕴蒸。鸟辞路悠长。羽翼不能胜。意欲从鸟逝。驽马不可乘。（○古文苑缺四。广《文选》十。《诗纪》十。又《御览》八百十四作李陵与苏武诗。引鹰、陵、缯三韵。）  

烁烁三星列。拳拳月初生。寒凉应节至。蟠蟀夜悲鸣。晨风动乔木。枝叶日夜零。游子暮思归。塞耳不能听。远望正萧条。百里无人声。豺狼鸣后园。虎豹步前庭。远处天一隅。苦困独零丁。亲人随风散。历历如流星。三萍离不结。思心独屏营。愿得萱草枝。以解饥渴情。（○古文苑四。广《文选》十。《诗纪》十。又艺文《类聚》二十九作李陵赠苏武诗。引生、鸣、零、听、声、丁、星、情八韵。《文选》三十七陈情表注作李陵赠苏武诗。引丁一韵。）  

寂寂君子坐。奕奕合众芳。温声何穆穆。因风动馨香。清言振东序。良时著西痒。乃令丝竹音。列席无高唱。悲意何慷慨。清歌正激扬。长哀发华屋。四坐莫不伤。（○古文苑四。广《文选》十。《诗纪》十。）  

晨风鸣北林。熠燿东南飞。愿言所相思。日暮不垂帷。明月照高楼。想见馀光辉。玄鸟夜过庭。仿佛能复飞。褰裳路踟蹰。彷徨不能归。浮云日千里。安知我心悲。思得琼树枝。以解长渴饥。（《文选》注或误饥渴。○古文苑四。《类聚》二十九作汉李陵赠苏武别。广《文选》十。《诗纪》十。又《书钞》百五十作李陵诗。引辉一韵。《文选》二十四为顾彦先赠妇注作李陵赠苏武。引渴一韵。《御览》百八十四作李陵诗。引辉一韵。）  

陟彼南山隅。送子淇水阳。尔行西南游。我独东北翔。辕马顾悲鸣。五步一彷徨。双凫相背飞。相远日已长。远望云中路。想见来圭璋。万里遥相思。何益心独伤。随时爱景曜。愿言莫相忘。（○古文苑四。《类聚》二十九作李陵赠苏武别。广《文选》十。《诗纪》十。）  

钟子歌南音。仲尼叹归与。戎马悲边鸣。游子恋故庐。阳鸟归飞云。蛟龙乐潜居。人生一世间。贵与愿同俱。身无四凶罪。何为天一隅。与其苦筋力。必欲荣薄躯。不如及清时。策名於天衢。（○同上）  

凤皇鸣高冈。有翼不好飞。安知凤皇德。贵其来见稀。（○古文苑四作李陵录别诗。《类聚》九十作汉李陵诗。《诗纪》十。）  

红尘蔽天地。白日何冥冥。（○古文苑四李陵录别诗。《文选》五十五与大理书注引作李陵诗。）  

许由不洗耳。后世有何徵。（○《文选》五十五陆机演连珠注引李陵诗。○此与上两句或是同篇残文。《诗纪》据升庵诗话列诗全篇。其辞曰：红尘蔽天地。白日何冥冥。微阴盛杀气。凄风从此兴。招摇西北指。天汉东南倾。嗟尔穹庐子。独行如履冰。短褐中无绪。带断续以绳。泻水置瓶中。焉辨淄与渑。巢父不洗耳。后世有何称。《诗纪》并注曰：升庵诗话云。见修文殿览御。逯案。此乃杨慎伪造。冯默庵已辨其妄。见《诗纪》匡谬。）  

童童孤生柳。寄根河水泥。连翩游客子。干冬服凉衣。去家千里馀。一身常渴饥。寒夜立清庭。仰瞻天汉湄。寒风吹我骨。严霜切我肌。忧心常惨戚。晨风为我悲。瑶光游何速。行愿支何迟。仰视云间星。所若割长帷。低头还自怜。盛年行已衰。依依恋明世。怆怆难久怀。（○古文苑四作苏武答诗。广《文选》十作苏武答别诗。《诗纪》十。又草堂诗笺十一独酌诗注作苏武答李陵。引衰一韵。）  

双凫俱北飞。一凫独南翔。子当留斯馆。我当归故乡。一别如秦胡。会见何讵央。怆悢切中怀。不觉泪沾裳。愿子长努力。言笑莫相忘。（○古文苑四作苏武别李陵。《类聚》二十九作汉苏武别李陵。事文《类聚》别集二十五。合璧事类续集四十六。广《文选》十。《诗纪》十。又《初学记》十八引翔、乡二韵。《白帖》二十九作李陵诗。引第一句。《御览》四百八十九及九百十九并作李陵赠苏武诗。引翔、乡二韵。）  

清凉伊夜没。微风动单帱。（○《书钞》百三十二作李陵赠苏子卿诗。）  

招摇西北驰。天汉东南流。（○《文选》三十拟明月皎夜光诗注作李陵诗。○逯案。上列四句可能出於一篇。杨慎改流为倾。杂凑伪诗。由此益显。）  

严父潜长夜。慈母去中堂。（○《文选》二十一三良诗注咏史诗注、五十九齐故安陆昭王碑文注并引李陵诗。）  

行行且自割。无令五内伤。（○《文选》二十七王明君词注、又四十二与钟大理书注并作李陵诗。○逯案。上列四句可能出於一篇。）  

严严钟山首。赫赫炎天路。主明曜云门。远景灼寒素。昂昂累世士。结根在所固。吕望老匹夫。苟为因世故。管仲小囚臣。独能建功祚。人生有何常。但恐年岁暮。幸托不肖躯。且当猛虎步。安能苦一身。与世同举厝。由不慎小节。庸夫笑我度。吕望尚不希。夷齐何足慕。（○古文苑四。广《文选》十五、《诗纪》三并作孔融杂诗。又《文选》三十四《七启》注、四十三孙楚为石仲容与孙皓书注、四十四为袁绍檄豫州注、五十八辨亡论注均作李陵诗。引步一韵。○逯案。古文苑乃唐人所藏残书。宋时由一编次为九卷。且讹缺已甚。不可完全据信。今此诗之句。李善数引皆作李陵。必有根据。今即依李注将此诗编李陵录别中。）  

远送新行客。戚暮乃来归。入门望爱子。妻妾向人悲。闻子不可见。日已潜光辉。孤坟在西北。常念君来迟。褰裳上墟丘。但见蒿与薇。白骨归黄泉。肌体乘尘飞。生时不识父。死后知我谁。孤魂游穷暮。飘遥安所依。人生图孠息。尔死我念追。俯仰内伤心。不觉悟泪沾衣。人生自有命。但恨生日希。（○古文苑四、广《文选》十五、《诗纪》三并作孔融杂诗。○逯案。此伤子之诗。亦原属李集。文镜秘府引或曰云。五言之作。召南行露。已有滥觞。汉武帝时屡见全什。非本李少卿也。少卿以伤子为宗。文体未备。意悲辞切。若偶中音响。十九首之流也。据此。本篇与前诗一致。实俱出李集。原本古文苑此二诗与李陵录别诗等均在第四卷。李陵以后。即为孔融。以相毗近。故易有此窜乱耳。）  

【古诗二首】  

采葵莫伤根。伤根葵不生。结交莫羞贫。羞贫友不成。（○《类聚》八十二。鸣沙石室古籍丛残类书残卷。草堂诗笺六示从侄诗注。《御览》四百六及九百七十九作古歌辞。《诗纪》十。）  

甘瓜抱苦蒂。美枣生荆棘。利傍有倚刀。贪人还自贼。（○《御览》九百六十五、九百七十八。事类赋瓜赋注。《诗纪》十。）  

【古绝句四首】  

〖逯案。六朝人有断句体。尚无绝句名目。四首盖后人附入玉台者。〗  

藁砧今何在。山上复有山。何当大刀头。破镜飞上天。（○玉台十。《类聚》五十六。《初学记》一。事文《类聚》前集二。合璧事类续集五。韵补二。诗人玉屑一。《诗纪》十。又《御览》七百六十二作古乐府。引山一韵。）  

日暮秋云阴。江水清且深。保用通音信。莲花玳瑁簪。（○玉台新咏十。《诗纪》十。）  

菟丝从长风。根茎无断绝。无情尚不离。有情安可别。（○同上）  

南山一树桂。上有双鸳鸯。千年长交颈。欢庆不相忘。（○同上）  

【古诗一首】  

青青陵中草。倾叶晞朝日。阳春布惠泽。枝页可缆结。草木为恩感。况人含气血。（○《御览》九百九十四。又韵补五引日、结二韵。）  

【古五杂俎诗】  

五杂俎。冈头草。往复还。车马道。不获已。人将老。（○艺文《类聚》五十六。《诗纪》十。）  

【古两头纤纤诗】  

两头纤纤月初生。半白半黑。眼中睛。腷々膊々鸡初鸣。磊磊落落向曙星。（○艺文《类聚》五十六。事类赋星赋注。复古堂诗话。《诗纪》十。又草堂诗笺十七发秦诗注引生、星二韵。）  

【古诗】  

啼呼哭泣。如吹胡笳。（○《御览》四百八十七。）  

有客从南来。赠我一抱笔。（○《书钞》一百四。古诗误作《左传》。）  

泛泛江汉萍。漂荡水无根。（○艺文《类聚》八十二。）  

离家千里客。戚戚多思复。（○《文选》二十五登海峤诗注。又二十七还都诗注作古歌。）  

日暮途且远。游子悲故乡。（○《白帖》十。）  

屡见流芳歇。（○《文选》三十四《七启》注。）  

石门通越井。（○环宇记百五十七。）  

【古游仙诗】  

带我琼瑶佩。飧我沆<歹韭>浆。（○鸣沙石室古籍丛残类书残卷神仙门。）  

## 魏诗卷一  

魏武帝曹操  

〈操。字孟德。沛国谯人。灵帝时举孝廉。为郎。历位丞相。封魏王。建安二十五年卒。年五十六。子丕。受禅。追尊为武皇帝。有集十卷。〉  

【气出倡】  

〖《文选》十八马季长长笛赋注云。魏武帝集有气出、精列二曲。〗  

驾六龙乘风而行。行四海外路。下之八邦。历登高山。临谿谷。乘云而行。行四海外。东到泰山。仙人玉女下来遨游。骖驾六龙饮玉浆。河水尽不东流。解愁腹饮玉浆。奉持行。东到蓬莱山。匕之天之门。王阙下引见得入。赤松相对。四面顾望。视正焜煌。开王心正兴其气。百道至。传告无穷。闭其口但当爱气。寿万年。东到海与天连。神仙之道。出窈入冥。常当专之。心恬憺无所愒欲。闭门坐自守。天与期气。愿得神之人。乘驾云车。骖驾白鹿。上到天之门。来赐神之药。跪受之敬神齐。当如此道自来。华阴山自以为大。高百丈浮云为之盖。仙人欲来。出随风列之雨。吹我洞箫。鼓瑟琴。何訚訚。酒与歌戏。今日相乐诚为乐。玉女起起儛移数时。鼓吹一保嘈嘈。从西北来时。仙道多驾烟乘云驾龙。郁何蓩々蓣蓣。遨游八极。乃到昆仑之山西王母侧。神仙金止玉亭。来者为谁。赤松王乔乃德旋之门。乐共饮食到黄昏。多驾合坐。万岁长。宜子孙。游君山甚为真。磪<石嵬>砟硌尔自为神，乃到王母台，金阶玉为堂，芝草生殿傍。杀西厢客满堂，主人当行觞。坐者长寿遽何央。长乐。甫始宜孙子。常愿主人增年与天相守。（乐府此上又为一曲。并云。右三曲魏晋乐所奏。○《宋书》乐志。《乐府诗集》二十六。《诗纪》十一。又《初学记》一引愿得神之人以下四句。）  

【精列】  

厥初生。造化之陶物。莫不有终期。莫不有终期。圣贤不能免。何为怀此忧。愿螭龙之驾。思想昆仑居。思想昆仑居。见欺於迂怪。志意在蓬莱。志意在蓬莱。周孔圣徂落。会稽以坟丘。会稽以坟丘。陶陶谁能度。君子以弗忧。年之暮。奈何时过时来微。（○《宋书》二十一。《乐府诗集》二十六。广《文选》十三。《诗纪》十一。）  

【度关山】  

天地间。人为贵。立君牧民。为之执则。车辙马迹。经纬四极。黜陟幽明。黎庶繁息。於铄贤圣。总统邦域。封建五爵。井田刑狱。有燔丹书。无普赦赎。皋陶甫侯。何有失职。嗟哉后世。改制易律。劳民为君。役赋其力。舜漆食器。畔者十国。不及唐尧。采椽不刘。世叹伯夷。欲以厉俗。侈恶之大。俭为共德。许由推让。岂有讼曲。兼爱尚同。疏者为戚。（乐储云。右一曲魏晋乐所奏。○《宋书》乐志。《乐府诗集》二十七。广《文选》十三。《诗纪》十一。）  

【薤露】  

惟汉二十世。所任诚不良。沐猴而冠带。知小而谋强。犹豫不敢断。因狩执君王。白虹为贯日。已亦先受殃。贼臣持国柄。杀主灭宇京。荡覆帝基业。宗庙以燔丧。播越西迁移。号泣而且行。瞻彼洛城郭。微子为哀伤。（乐府云。右一曲魏乐所奏。○《宋书》乐志。《乐府诗集》二十七。广《文选》十三。《诗纪》十一。）  

【蒿里行】  

关东有义士。兴兵讨群凶。初期会孟津。乃心在咸阳。军合力不齐。踌躇而雁行。势利使人争。嗣还自相戕。淮南弟称号。刻玺於北方。铠甲生虮虱。万姓以死亡。白骨露於野。千里无鸡鸣。生民百遗一。念之断人肠。（乐府云。右一曲魏乐所奏。○《宋书》乐志。《乐府诗集》二十七。广《文选》十三。《诗纪》十一。）  

【对酒】  

对酒歌。太平时。吏不呼门。王者贤且明。宰相股肱皆忠良。咸礼让。民无所争讼。三年耕有九年储。仓谷满盈。斑白不负戴。雨泽如此。百谷用成。却走马以粪其土田。爵公侯伯子男。咸爱其民。以黜陟幽明。子养有若父与兄。犯礼法。轻重随其刑。路无拾遗之私。囹圄空虚。冬节不断人。耄耋皆得以寿终。恩泽广及草木昆虫。（乐府云。右一曲魏乐所奏。○《宋书》乐志。《乐府诗集》二十七。广《文选》十三。《诗纪》十一。○逯案。起首对酒歌三字。当是衍文。）  

【陌上桑】  

驾虹霓。乘赤云。登彼九疑历玉门。济天汉。至昆仑。见西王母。谒东君。交赤松。及羡门。受要秘道爱精神。食芝英。饮醴泉。拄杖桂枝佩秋兰。绝人事。游浑元。若疾风游欻飘翩。景未移。行数千。寿如南山不忘愆。（乐府云。右一曲晋乐所奏。○《宋书》乐志。《乐府诗集》二十八。广《文选》十三。《诗纪》十一。○逯案。《乐府诗集》於《宋书》所列相和曲。皆目为魏乐所奏。於《宋书》所列三调曲。皆目为晋乐所奏。今此篇乃相和曲。而曰晋乐所奏。疑晋为魏字之误。）  

【短歌行】  

周西伯昌。怀此圣德。三分天下。而有其二。修奉贡献。臣节不坠。崇侯谗之。是以拘系。后见赦原。赐之斧钺。得使征伐。为仲尼所称。逮及德行。犹奉事殷。论叙其美。齐桓之功。为霸之首。九合诸侯。一匡天下。一匡天下。不以兵车。正而不谲。其德传称。孔子所叹。并称夷吾。民受其恩。赐与庙胙。命无下拜。小白不敢尔。天威在颜咫尺。晋文亦霸。躬奉天王。受赐圭瓒。秬鬯彤弓。卢弓矢千。虎贲三百人。威服诸侯。师之者尊。八方闻之。名亚齐桓。河阳之会。诈称周王。是以其名纷葩。（广《文选》无葩字。六解○乐府云。右一曲晋乐所奏。○《宋书》乐志。《乐府诗集》三十。广《文选》十二。《诗纪》十一。）  

【短歌行】  

对酒当歌。人生几何。譬如朝露。去日苦多。慨当以慷。忧思难忘。何以解忧。唯有杜康。青青子衿。悠悠我心。但为君故。沉吟至今。呦呦鹿鸣。食野之苹。我有嘉宾。鼓瑟吹笙。明明如月。何时可掇。忧从中来。不可断绝。越陌度阡。枉用相存。契阔谈燕。心念旧恩。月明星稀。鸟鹊南飞。绕树三匝。何枝可依。山不厌高。海不厌深。周公吐哺。天下归心。（乐府云。右一曲本辞。○《文选》三十七。《乐府诗集》三十。《诗纪》十一。又《文选》二十六郡内高斋闲坐答吕法曹诗注作善哉行。引深一韵。草堂诗笺五奉赠诗注引飞、栖二韵。事文《类聚》续集二十四引何、多、撮、绝、飞、依、深、心八韵。）对酒当歌。人生几何。譬如朝露。去日苦多。慨当以慷。忧思难忘。以何解愁。唯有杜康。青青子衿。悠悠我心。但为君故。沈吟至今。（三解）明明如月。何时可掇。忧从中来。不可断绝。呦呦鹿鸣。食野之苹。我有嘉宾。鼓瑟吹笙。山不厌高。水不厌深。周公吐哺。天下归心。（六解乐府云。右一曲晋乐所奏。○《宋书》乐志。《乐府诗集》三十。《诗纪》十一。○《诗纪》不载此篇。只从《文选》编入上篇。并注云魏晋乐所奏。分为六解。与此并同。但无越陌度阡以下八句云云。○逯案。《诗纪》此篇不分本辞奏曲。不免自乱其例。今改正之。）  

【秋胡行】  

晨上散关山。此道当何难。晨上散关山。此道当何难。（《宋书》原注。一本云。晨上散关山此道当何难。）  

牛顿不起。车堕谷间。坐盘石之上。弹五弦之琴。作清角韵。意中迷烦。歌以言志。晨上散关山。有何三老公。卒来在我傍。有何三老公。卒来在我傍。负揜被裘。似非恒人。谓卿云何。困苦以自怨。徨徨所欲。来到此间。歌以言志。有何三老公。我居昆仑山。所谓者真人。我居昆仑山。所谓者真人。道深有可得。名山历观。遨游八极。枕石濑流。饮泉沉吟不决。遂上升天。歌以言志。我居昆仑山。去去不可追。长恨相牵攀。去去不可追。长恨相牵攀。夜夜安得寐。惆怅以自怜。正而不谲。乃赋依因。经传所过。西来所传。歌以言志。去去不可追。（四解乐府云。右一曲晋乐所奏。○《宋书》乐志。《乐府诗集》三十六。《诗纪》十一。又《文选》二十九杂诗注引二句。○逯案。有何三老公。三殆一之讹字。何一为汉习语。汉简多此例。如何一男子是。又选注引文与宋志异。盖是则据魏武集。）  

【秋胡行】  

愿登泰华山。神人共远游。愿登泰华山。神人共远游。经历昆仑山。到蓬莱。飘遥八极。与神人俱。思得神药。万岁为期。歌以言志。愿登泰华山。天地何长久。人道居之短。天地何长久。人道居之短。世言伯阳。殊不知老。赤松王乔。亦云得道。得之未闻。庶以寿考。歌以言志。天地何长久。明明日月光。何所不光昭。明明日月光。何所不光昭。二仪合圣化。贵者独人不。万国率土。莫非王臣。仁义为名。礼乐为荣。歌以言志。明明日月光。四时更逝去。昼夜以成岁。四时更逝去。昼夜以成岁。大人先天。而天弗违。  

不戚年往。世忧不治。存亡有命。虑之为蚩。歌以言志。四时更逝去。戚戚欲何念。欢笑意所之。戚戚欲何念。欢笑意所之。壮盛智惠。殊不再来。爱时进趣。将以惠谁。泛泛放逸。亦同何为。歌以言志。戚戚欲何念。（○《宋书》乐志。《乐府诗集》三十六。广《文选》十三。《诗纪》十一。○逯案。山到蓬莱。山乃上之讹字。又二仪合圣化。贵者独人不。应作二仪合化。贵者独人。此自其章句及用韵皆足证之。不字涉下文万字而衍。圣字后人妄添。）  

【苦寒行】  

〖乐府解题曰：晋乐奏武帝北上篇。备言冰雪谿谷之苦。其后或谓之北上行。盖因武帝辞而拟之也。〗  

北上太行山。艰哉何巍巍。羊肠坂诘屈。车轮为之摧。树木何萧瑟。北风声正悲。熊罴对我蹲。虎豹夹路蹄。谿谷少人民。雪落何霏霏。延颈长叹息。远行多所怀。我心何怫郁。思欲一东归。水深桥梁绝。中路正徘徊。迷惑失故路。薄暮无宿栖。行行日已远。人马同时饥。担囊行取薪。斧冰持作糜。悲彼东山诗。悠悠使我哀。（《类聚》作悲。乐府云。右一曲本辞。○《文选》二十七。《乐府诗集》三十三作魏文帝作。《诗纪》十一。又《文选》二十六迎大驾诗注引一句。二十七王明君词注引饥一韵。《类聚》四十一作魏文帝诗。引巍、摧、悲、霏、糜、悲六韵。《初学记》二十六引饥、糜二韵。《白帖》三引首句及摧一韵。○逯案。《诗纪》不载后篇。今据乐府补入。）  

北上太行山。艰哉何巍巍。太行山。艰哉何巍巍。羊肠坂诘屈。车轮为之摧。树木何萧瑟。北风声正悲。何萧瑟。北风声正悲。熊罴对我蹲。虎豹夹道啼。谿谷少人民。雪落何霏霏。少人民。雪落何霏霏。延颈长叹息。远行多所怀。我心何佛郁。思欲一东归。何佛郁。思欲一东归。水深桥梁绝。中道正徘徊。迷惑失径路。暝无所宿栖。失径路。暝无所宿栖。行行日以远。人马同时饥。担囊行取薪。斧冰持作糜。担囊行取薪。斧冰持作糜。悲彼东山诗。悠悠使我哀。（六解乐府云。右一曲晋乐所奏。○《宋书》乐志。《乐府诗集》三十三署魏文帝作。）  

【善哉行】  

古公亶甫。积德垂仁。思弘一道。哲王於豳。太伯仲雍。王德之仁。行施百世。断发文身。伯夷叔齐。古之遗贤。让国不用。饿殂首山。智哉山甫。相彼宣王。何用杜伯。累我圣贤。齐桓之霸。赖得仲父。后任竖刁。虫流出户。晏子平仲。积德兼仁。与世沈德。未必思命。仲尼之世。王国为君。随制饮酒。扬波使臣。（乐府作官。七解乐府云。右一曲魏晋乐所奏。○《宋书》乐志。《乐府诗集》三十六。广《文选》十三。《诗纪》十一。）  

【善哉行】  

自惜身薄祜。夙贱罹孤苦。既无三徙教。不闻过庭语。其穷如抽裂。自以思所怙。虽怀一介志。是时其能与。守穷者贫贱。惋叹泪如雨。泣涕於悲夫。乞活安能睹。我愿於天穷。琅邪倾侧左。虽欲竭忠诚。欣公归其楚。快人由为叹。抱情不得叙。  

显行天教人。谁知莫不绪。我愿何时随。此叹亦难处。今我将何照於光曜。释衔不如雨。（六解。乐府云。右一曲魏晋乐所奏。《诗纪》同。○《宋书》乐志。《乐府诗集》三十六。《诗纪》十一。又《文选》二十五颜延之夏夜呈从兄诗注作魏文帝善哉行。引叙一韵。○逯案。操父嵩。因避董卓乱。赴琅邪。为陶谦所杀。其时在中平六年以后。而操已三十五六岁。不应有夙贱罹孤苦自以思所怙之句。疑此非孟德之诗。《宋书》盖传写有误。）  

【善哉行】  

痛哉世人。见欺神仙。（○《文选》二十四曹子建赠白马王彪诗注。）  

【步出夏门行】  

〖《诗纪》作步出东西门行。《初学记》作出夏门行。《晋书》拂舞歌作碣石篇。乐府五十四、广《文选》同。南《齐书》作碣石辞。○逯案。此歌用於瑟调者作步出夏门行。用於舞曲者作碣石篇。《诗纪》独作步出东西门行。所据或魏帝本集欤。今依宋志。〗  

云行雨步。超越九江之皋。临观异同。心意怀游豫。不知当复何从。经过至我碣石。心惆怅我东海。东临碣石。以观沧海。水何淡淡。山岛竦峙。树木丛生。百草丰茂。秋风萧瑟。洪波涌起。日月之行。若出其中。星汉灿烂。若出其里。幸甚至哉。幸甚至哉。歌以言志。观沧海。孟冬十月。北风徘徊。天气肃清。繁霜霏霏。鹍鸡晨鸣。鸿雁南飞。鸷鸟潜藏。熊罴窟栖。钱镈停置。农收积场。逆旅整设。以通贾商。幸甚至哉。歌以咏志。冬十月。乡土不同。河朔隆寒。流澌浮漂。舟船行难。锥不入地。蘴籁深奥。水竭不流。冰坚可蹈。士隐者贫。勇侠轻非。心常叹怨。戚戚多悲。幸甚至哉。歌以咏志。河朔寒。神龟虽寿。犹有竟时。腾蛇乘雾。终为土灰。骥老伏枥。志在千里。烈士暮年。壮心不已。盈缩之期。不但在天。养怡之福。可得永年。幸甚至哉。歌以咏志。神龟虽寿。（四解乐府云。右一曲魏晋乐所奏。○《宋书》乐志。《乐府诗集》三十七。《诗纪》十一。又《晋书》二十三、《乐府诗集》五十四、广《文选》十三均引四解。无艳词。又南《齐书》十一引第一解。无艳词。又《晋书》王敦传、《世说》新语豪爽篇、北《周书》萧詧传、《书钞》百三十五、《御览》七百三各引里、已二韵。《晋书》潘岳传引贾一韵。《初学记》三引徊、栖二韵。○逯案。末句神字。疑为衍文。）  

【却东西门行】  

〖古今乐录曰：王僧虔技录云。却东西门行。荀录所载武帝鸿雁一篇。今不传。〗  

鸿雁出塞北。乃在无人乡。举翅万里馀。行止自成行。冬节食南稻。春日复北翔。田中有转蓬。随风远飘扬。长与故根绝。万岁不相当。奈何此征夫。安得去四方。戎马不解鞍。铠甲不离傍。冉冉老将至。何时反故乡。神龙藏深泉。猛兽步高冈。狐死归首丘。故乡安可忘。（乐府云。右一曲魏晋乐所奏。○《乐府诗集》三十七。广《文选》十三。《诗纪》十一。）  

【董卓歌辞】  

〖逯案。此歌斥袁绿。无与於董卓。汉末有董逃歌。或作董桃。今作董卓。卓者盖逃或桃之误字。〗  

德行不亏缺。变故自难常。郑康成行酒。伏地气绝。郭景图命尽於园桑。（○《三国志》袁绍传注引英雄记。）  

【谣俗辞】  

粒米不足舂。寸布不足缝。罂中无斗储。发箧无尺缯。友来从我贷。不知所以应。（○秘府略八百六十四引缝、缯二韵。《初学记》十八引缯、应二韵。）  

【有南篇】  

南山有大石。（○环宇记三。）  

【饮马长城窟行】  

四时隐南山。子欲适西戎。（○《文选》二十三临终诗注。○逯案。句首当作四皓隐商山。）  

## 魏诗卷二  

王粲  

〈粲。字仲宣。山阳高平人。初辟司徒府。除黄门郎。不就。至荆州依刘表。荆州平。曹公辟为丞相掾。封关内侯。迁军谋祭酒。进侍中。建安二十二年卒。有集十一卷。〉  

【赠蔡子笃诗】  

〖蔡睦。字子笃。为尚书。仲宣与之同避难荆州。子笃还。仲宣作此赠之。○五臣本《文选》向注谓子笃还会稽。〗  

翼翼飞鸾。载飞载东。我友云徂。言戾旧邦。舫舟翩翩。以溯大江。蔚矣荒涂。时行靡通。慨我怀慕。君子所同。悠悠世路。乱离多阻。济岱江衡。邈焉异处。风流云散。一别如雨。人生实难。愿其弗与。瞻望遐路。允企伊伫。烈烈冬日。肃肃凄风。潜鳞在渊。归雁载轩。苟非鸿鵰。孰能飞翻。虽则追慕。予思罔宣。瞻望东路。惨怆增叹。率彼江流。爰逝靡期。君子信誓。不迁于时。及子同寮。生死固之。何以赠行。言赋新诗。中心孔悼。涕泪涟洏。嗟尔君子。如何勿思。（○《文选》二十三。又《诗纪》十五。《类聚》三十一引阻、处、雨三韵。《初学记》三引寒、轩二韵。）  

【赠士孙文始】  

〖三辅决录注曰：士孙萌。字文始。少有才学。年十五。能属文。初董卓之诛也。萌父瑞知王允必败。京师不可居。乃命萌将家属至荆州。依刘表。去无几。瑞果为李催等所杀。及天子都许昌。追论诛董卓之功。封萌为澹津亭侯。与山阳王粲善。萌当就国。粲作诗以赠萌。〗  

天降丧乱。靡国不夷。我暨我友。自彼京师。宗守荡失。越用遁违。迁于荆楚。在漳之湄。在漳之湄。亦克。晏处。和通篪埙。比德车辅。既度礼义。卒获笑语。庶兹永日。无愆厥绪。虽曰无愆。时不我已。同心离事。乃有逝止。横此大江。淹彼南汜。我思弗及。载坐载起。惟彼南汜。君子居之。悠悠我心。薄广慕之。人亦有言。靡日不思。矧伊嬿婉。胡不凄而。晨风夕逝。托与之期。瞻仰王室。慨其永慨。良人在外。谁佐天官。四国方阻。俾尔归藩。作式下国。无曰蛮裔。不虔汝德。慎尔所主。率由嘉则。龙虽勿用。志亦靡忒。悠悠澹澧。郁彼唐林。虽则同域。邈尔回深。白驹远志。古人所箴。允矣君子。不遐厥心。既往既来。无密尔音。（○《文选》二十三。《御览》百六十八。《诗纪》十五。）  

【赠文叔良】  

〖《搜神记》曰：文颖。字叔良。南阳人。为荆州从事。〗  

翩翩者鸿。率彼江滨。君子于征。爰聘西邻。临此洪渚。伊思梁岷。尔行孔邈。如何忽勤。君子敬始。慎尔所主。谋言必贤。错说申辅。延陵有作。侨肸是与。先民遗迹。来世之矩。既慎尔主。亦迪知几。探情以华。睹著知微。视明听聪。靡事不惟。董褐荷名。胡宁不师。众不可盖。无尚我言。梧宫致辩。齐楚构患。成功有要。在众思欢。人之多忌。掩之实难。瞻彼黑水。滔滔其流。江汉有卷。允来厥休。二邦若否。职汝之由。缅彼行人。鲜克弗留。尚哉君子。异于他仇。人谁不勤。无厚我忧。惟诗作赠。敢咏在舟。（○《文选》二十三。《诗纪》十五。）  

【赠文叔良】  

温温恭人。禀道之极。（○《文选》二十皇太子释奠会作诗注。）  

【赠杨德祖】  

我君饯之。其乐泄泄。（○《颜氏家训》文章篇。）  

【为潘文则作思亲诗】〖章本古文苑作思亲为潘文则作。《类聚》作思亲诗。《初学记》作思亲四言诗。广《文选》作为潘文则思亲诗。《诗纪》作思亲诗为潘文则作。〗  

〖挚虞文章流别云。王粲所与蔡子笃及文叔良、士孙文始、杨德祖诗。及为潘文则作思亲诗。其文当而整。皆近乎雅矣。《颜氏家训》文章篇云。王粲为潘文则思亲《诗》云：躬此劳瘁。鞠予小子。庶我显妣。克保遐年。古人之所行。今世之  

所讳。案此言代人为文之弊。〗  

穆穆显妣。德音徽止。思齐先姑。志侔姜姒。躬此劳瘁。鞠予小子。小子之生。遭世罔宁。烈考勤时。从之于征。奄遘不造。殷忧是婴。咨于靡及。退守祧祊。五服荒离。四国分争。祸难斯逼。救死於颈。嗟我怀归。弗克弗逞。圣善独劳。莫慰其情。春秋代逝。于兹九龄。缅彼行路。焉托予诚。予诚既否。委之于天。庶我显妣。克保遐年。亹亹惟惧。心乎如悬。如何不吊。早世徂颠。於存弗养。於后弗临。遗衍在体。惨痛切心。形影尸立。魂爽飞沈。在昔蓼莪。哀有馀音。我之此譬。忧其独深。胡宁视息。以济于今。严严丛险。则不可摧。仰瞻归云。俯聆飘回。飞焉靡翼。超焉靡阶。思若流波。情似坻颓。诗之作矣。情以告哀。（○章本古文苑八。广《文选》十五。《诗纪》十五。又《类聚》二十作思亲诗。引止、姒、子、生、宁、征、婴、祊八韵。《初学记》十七作思亲四言诗。引止、姒、子、生、宁、征、婴七韵。）  

【公燕诗】〖《类聚》作公宴会诗。〗  

昊天降丰泽。百卉挺葳蕤。凉风撤蒸暑。清云却炎晖。高会君子堂。并坐荫华榱。嘉肴充圆方。旨酒盈金罍。管弦发徽音。曲度清且悲。合坐同所乐。但愬杯行迟。常闻诗人语。不醉且无归。今日不极欢。含情欲待谁。见眷良不翅。守分岂能违。古人有遗言。君子福所绥。愿我贤主人。与天享巍巍。克符周公业。奕世不可追。（○《文选》二十。《诗纪》十五。又《类聚》三十九引蕤、晖、榱、罍、归、巍、追七韵。《白帖》四、五各引一句。）  

【从军诗五首】〖乐府作从军行五首。〗  

〖魏志曰：建安二十年三月。公西征张鲁。鲁及五子降。十二月。至自南郑。是行也。侍中王粲作五言诗。以美其事。○逯案。五首非一时一地之作。魏志说示赅。〗  

从军有苦乐。但问所从谁。所从神且武。焉得久劳师。相公征关右。赫怒震天威。一举灭獯虏。再举服羌夷。西收边地贼。忽若俯拾遗。陈赏越丘山。酒肉逾川坻。军中多饫饶。人马皆溢肥。徒行兼乘还。空出有馀资。拓地三千里。往返速若飞。歌舞入邺城。所愿获无违。昼日处大朝。日暮薄言归。外参时明政。内不废家私。禽兽惮为牺。良苗实已挥。窍慕负鼎翁。愿厉朽钝姿。不能效沮溺。相随把锄犁。熟览夫子诗。信知所言非。（○《文选》二十七。《乐府诗集》三十二。《诗纪》十五。又魏志武帝纪注引谁、师、威、夷、遗、坻、肥、资、飞、违十韵。《书钞》十三引飞一韵。《类聚》五十九引谁、师、威、肥、资、飞、违七韵。）  

凉风厉秋节。司典告详刑。我君顺时发。桓桓东南征。泛舟盖长川。陈卒被隰埛。征夫怀亲戚。谁能无恋情。拊衿倚舟樯。眷眷思邺城。哀彼东山人。喟然感鹳鸣。日月不安处。人谁获恒宁。昔人从公旦。一徂辄三龄。今我神武师。暂往必速平。弃余亲睦恩。输力竭忠贞。惧无一夫用。报我素餐诚。夙夜自恲性。思逝若抽萦。将秉先登羽。岂敢听金声。（《诗纪》云。建安二十二年。粲从曹公征吴。此下四首。盖征吴作也。○《文选》二十七。《乐府诗集》三十二。《诗纪》十五。又《类聚》五十九引刑、征、埛情、鸣五韵。）  

从军征遐路。讨彼东南夷。方舟顺广川。薄暮未安坻。白日半西山。桑梓有馀晖。蟠蟀夹岸鸣。孤鸟翩翩飞。征夫心多怀。凄凄令吾悲。下船登高防。草露沾我衣。回身赴床寝。此愁当告谁。身服干戈事。岂得念所私。即戎有授命。兹理不可违。（○《文选》二十七。）（《乐府诗集》三十二。《诗纪》十五。又《类聚》五十七引夷、坻、晖、飞、悲五韵。《御览》三百二十八引衣、谁、私三韵。）  

朝发邺都桥。暮济白马津。逍遥河堤上。左右望我军。连舫逾万艘。带甲千万人。率彼东南路。将定一举勋。筹策运帷幄。一由我圣君。恨我无时谋。譬诸具官臣。鞠躬中坚内。微画无所陈。许历为完士。一言犹败秦。我有素餐责。诚愧伐檀人。虽无铅刀用。庶几奋薄身。（○《文选》二十七。《乐府诗集》三十二。《诗纪》十五。又《类聚》五十九引勋、君、臣、陈、秦、人、身七韵。《说文》系传币部师下引军一韵。○义门读书志云。《史记》云。军士许历。请以军事谏。完当作军。传写误也。）  

悠悠涉荒路。靡靡我心愁。四望无烟火。但见林与丘。城郭生榛棘。蹊径无所由。雚蒲竟广泽。葭苇夹长流。日夕凉风发。翩翩漂吾丹。寒蝉在树鸣。鹳鹄摩天游。客子多悲伤。泪下不可收。朝入谯郡界。旷然消人忧。鸡鸣达四境。黍稷盈原畴。馆宅充鄽，士女满庄馗。自责贤圣国。谁能享斯休。诗人美乐土。虽客犹愿留。（○《文选》二十七。《乐府诗集》三十二。《诗纪》十五。又《类聚》二十八作王粲诗。广《文选》九作清河作。引愁、丘、由、流、收、忧、留七韵。韵补卷二引馗、休二韵。○逯案。刘节以昭选收罗未备而纂广《文选》一书。然不知《文选》有此篇。竟又据《类聚》甄入七韵。并题为清河作。殊为荒谬。又此诗馆宅充鄽里。韵补充作光。自非贤圣国。韵补国作图。义皆较胜。恐今本《文选》亦有误字也。）  

【从军诗】  

被羽在先登。甘心除国疾。（○《文选》二十七从军诗注。）  

【从军诗】  

楼船凌洪波。寻戈刺群虏。（○《御览》三百五十一。）  

【咏史诗】  

自古无殉死。达人所共知。秦穆杀三良。惜哉空尔为。结发事明君。受恩良不訾。临没要之死。焉得不相随。妻子当门泣。兄弟哭路垂。临穴呼苍天。涕下如绠縻。人生各有志。终不为此移。同知埋身剧。心亦有所施。生为百夫雄。死为壮士规。黄鸟作悲诗。至今声不亏。（○《文选》二十一。《诗纪》十五。）  

【杂诗】  

日暮游西园。冀写忧思情。曲池扬素波。列树敷丹荣。上有特栖鸟。怀春向我鸣。褰衽欲从之。路险不得征。徘徊不能去。伫立望尔形。风飚扬尘起。白日忽已冥。回身入空房。托梦通精诚。人欲天不违。何惧不合并。（○《文选》二十九。《诗纪》十五。又《类聚》二十八作王粲诗。引情、荣、鸣三韵。）  

【诗】〖以下四诗。章本古文苑作杂诗四首。广《文选》、《诗纪》同。〗  

吉日简清时。从君出西园。方轨策良马。并驰厉中原。北临清漳水。西看柏杨山。回翔游广囿。逍遥波渚间。（○《类聚》二十八。章本古文苑八。广《文选》十五。《诗纪》十五。）  

【诗】〖广《文选》九作清河作。〗  

列车息众驾。相伴绿水湄。幽兰吐芳烈。芙蓉发红晖。百鸟何缤翻。振翼群相追。投网引潜鲤。强弩下高飞。白日已西迈。欢乐忽忘归。（○《类聚》二十八。章本古文苑八。广《文选》九。又广《文选》十五。《诗纪》十五。逯案。广《文选》重出此篇。一作杂诗。一作清河作。殊谬。）  

【诗】  

联翻飞鸾鸟。独游无所因。毛羽照野草。哀鸣入青云。我尚假羽翼。飞睹尔形身。愿及春阳会。交颈遘殷勤。（○《类聚》九十。章本古文苑八。广《文选》十五。《诗纪》十五。）  

【诗】  

鸷鸟化为鸠。远窜江汉边。遭遇风云会。托身鸾凤间。天姿既否戾。受性又不闲。邂逅见逼迫。俯仰不得言。（○《类聚》九十二。章本古文苑八。广《文选》十五。《诗纪》十五。）  

【七哀诗三首】  

西京乱无象。豺。虎方遘患。复弃中国去。远身适荆蛮。亲戚对我悲。朋友相追攀。出门无所见。白骨蔽平原。路有饥妇人。抱子弃草间。顾闻号泣声。挥涕独不还。未知身死处。何能两相完。驱马弃之去。不忍听此言。南登霸陵岸。回首望长安。悟彼下泉人。喟然伤心肝。（○《文选》三十二。文章正宗二十九。《诗纪》十五。又《宋书》谢灵运传论、《水经注》渭水注、《文选》二十二古意詶到溉登琅邪城诗注、环宇记二十五各引安一韵。南史谢晦传引安、肝二韵。艺文《类聚》三十四引患、蛮、攀、原、安、肝六韵。韵补卷二引完、言二韵。黄氏集千家注杜  

工部诗史补遗四通泉诗注引患、荆二韵。又草堂诗笺二十将适诗注引患、蛮二韵。）  

荆蛮非我乡。何为久滞淫。方舟溯大江。日暮愁我心。山冈有馀映。严阿增重阴。狐狸驰赴穴。飞鸟翔故林。流波激清响。猴猿临岸吟。迅风拂裳袂。白露沾衣襟。独夜不能寐。摄主起抚琴。丝桐感人情。为我发悲音。羁旅无终极。忧思壮难任。（○《文选》二十三。《诗纪》十五。又《书钞》百五十八引阴、林二韵。《类聚》三十四引淫、心、阴、吟、琴、音六韵。《御览》七百七十引心一韵。）  

边城使心悲。昔吾亲更之。冰雪截肌肤。风飘无止期。百里不见人。草木谁当迟。登城望亭燧。翩翩飞戍旗。行者不顾反。出门与家辞。子弟多俘虏。哭泣无已时。天下尽乐土。何为久留兹。蓼虫不知辛。去来勿与谘。（○章本古文苑八。《诗纪》十五。）  

【诗】  

荆架为燕使。送者盈水滨。缟素易水上。涕泣不可挥。（○韵补一。○逯案。滨、挥不叶。滨盖湄之讹。才老所据本有误。）  

【诗】  

探怀授所欢。愿醉不顾身。（○《文选》二十五还旧园作见颜范二中书诗注。）  

【诗】  

哀笑动梁尘。急觞荡幽默。（○草堂诗笺九苏端诗注。又海录碎事六引下句。○逯案。笑应作啸。哀啸而歌。故音动梁尘也。）  

## 魏诗卷三  

陈琳  

〈琳。字孔璋。广陵人。初为大将军何进府主簿。后中乱冀州。依袁绍。冀州平。司空曹操以为军谋祭酒。管记室。徙门下督。建安二十二年卒。有集十卷。〉  

【饮马长成窟行】  

饮马长城窟。水寒伤马骨。往谓长城吏。慎莫稽留太原卒。官作自有程。举筑谐汝声。男儿宁当格斗死。何能怫郁筑长城。长城何连连。连连三千里。边城多健少。内舍多寡妇。作书与内舍。便嫁莫留住。善侍新姑嫜。时时念我故夫子。报书往边地。君今出语一何鄙。身在祸难中。何为稽留他家子。生男慎莫举。生女哺用脯。君独不见长城下。死人骸骨相撑拄。结发行事君。慊慊心意关。明知边地苦。贱妾何能久自全。（○玉台新咏一。《乐府诗集》三十八。广《文选》十三。《诗纪》十六。又《书钞》百四十五作古乐府。引脯一韵。草堂诗笺十三新婚别注引妇、故二韵。）  

【诗】〖广《文选》合下篇作游览诗二首。《诗纪》同。〗  

高会时不娱。羁客难为心。殷怀从中发。悲感激清音。投觞罢欢坐。逍遥步长林。萧萧出谷风。黯黯天路阴。惆怅忘旋反。歔欷涕沾襟。（《诗纪》云。一作巾。○《类聚》二十八。广《文选》九。《诗纪》上六。）  

【诗】  

节运时气舒。秋风凉且清。间居心不娱。驾言从友生。翱翔戏长流，逍遥登高城。东望看畴野。回顾览园庭。嘉木凋绿叶。芳草纤红荣。骋哉日月逝。年命将西倾。建功不及时。钟鼎何所铭。收念还寝房。慷慨咏坟经。庶几及君在。立德垂功名。（○《类聚》二十八。广《文选》九。《诗纪》十六。）  

【宴会诗】  

凯风飘阴云。白日扬素晖。良友扫我游。高会宴中闱。玄鹤浮清泉。绮树焕青蕤。（○《类聚》三十九。《诗纪》十六。）  

【诗】  

春天润九野。卉木涣油油。红华纷晔晔。发秀曜中衢。（○韵补二。）  

仲尼以圣德。行聘遍周流。遭斥厄陈蔡。归之命也夫。（○同上）  

沈沦众庶间。与世无有殊。纡郁怀伤结。舒展有何由。（○同上）  

轗轲固宜然。卑陋何所羞。援兹自抑慰。研精於道腴。（○同上○逯案。以上四诗韵补通入尤韵。当是一篇之辞。）  

刘桢  

〈桢。字公干。东平宁阳人。建安中。司空曹操以为军谋祭酒掾。建安二十二年卒。有集四卷。〉  

【公燕诗】  

永日行游戏。欢乐犹未央。遗思在玄夜。相与复翱翔。辇车飞素盖。从者盈路傍。月出照园中。珍木郁苍苍。清川过石渠。流波为鱼防。芙蓉散其华。菡萏溢金塘。灵鸟宿水裔。仁兽游飞梁。华馆寄流波。豁达来风凉。生六未始闻。歌之安能详。投翰长叹息。绮丽不可忘。（○《文选》二十。《诗纪》十六。又《书钞》百三十四引旁一韵。《类聚》三十九引央、翔、傍、苍、防、塘、梁、忘八韵。《御览》七百七十四引傍一韵。）  

【赠五官中郎将诗四首】  

昔我从元后。整驾至南乡。过彼丰沛都。与君共翱翔。四节相推斥。季冬风且凉。众宾会广坐。明镫熺炎光。清歌制妙声。万舞在中堂。金罍含甘醴。羽觞行无方。长夜忘归来。聊且为太康。四牡向路驰。欢悦诚未央。（○《文选》二十三。又《初学记》十四引乡、翔、光、堂、方五韵。）  

余婴沉痼疾。窜身清漳滨。自夏涉玄冬。弥旷十馀旬。常恐游岱宗。不复见故人。所亲一何笃。步趾慰我身。清谈同日夕。情盻叙忧勤。便复为别辞。游车归西邻。素叶随风起。广路扬埃尘。逝者如流水。哀此遂离分。追问休时会。要我以阳春。望慕结不解。贻尔新诗文。勉哉修令德。北面自宠珍。（○《文选》二十三。《诗纪》十六。又黄氏集千家注杜工部诗史补遗九哭李诗注引分一韵。草堂诗笺二十一送韦诗注引滨一韵。○孙志祖《文选》考勤异云。自夏涉玄冬。弥旷十馀旬。《说文》系传疒部痁字引作自夏及徂秋。旷尔十馀旬。按若自夏涉冬。则不止十馀旬矣。逯案。孙氏此说甚是。应从《说文》系传正之。）  

秋日多悲怀。感慨以长叹。终夜不遑寐。叙意於濡翰。明灯曜闰中。清风凄已寒。白露涂前庭。应门重其关。四节相推斥。岁月忽已殚。壮士远出征。戎事将独难。涕泣洒衣裳。能不怀所欢。（○《文选》二十三。《诗纪》十六。）  

凉风吹沙砾。霜气何皑皑。明月照缇幕。华灯散炎辉。赋诗连篇章。极夜不知归。君侯多壮思。文雅纵横飞。小臣信顽卤。黾勉安能追。（○《文选》二十三。《诗纪》十六。又《书钞》百三十二、《御览》七百各引晖一韵。韵补一引皑、晖二韵。）  

【赠徐干诗】  

谁谓相去远。隔此西掖垣。拘限清切禁。中情无由宣。思子沉心曲。长叹不能言。起坐失次第。一日三四迁。步出北寺门。遥望西苑园。细柳夹道生。方塘含清源。轻叶随风转。飞鸟何翻翻。乖人易感动。  

涕下与衿连。仰视白日光。皦皦高且悬。兼烛八纮内。物类无颇偏。我独抱深感。不得与比焉。（○《文选》二十三。《诗纪》十六。又《文选》三十一杂体诗注引一句。《类聚》一引悬、偏二韵。《初学记》十一引垣、宣、言、迁、园、源、翩七韵。又垣、宣二韵。又垣一韵。黄氏集千家注杜工部诗六崔评事诗注引迁一韵。事文《类聚》新集五引垣、宣二韵。）  

【赠徐干诗】  

猥蒙惠咳吐。贶以雅颂声。高义厉青云。灼灼有表经。（○《书钞》一百。○孔氏校云。陈俞本雅颂作大雅。有表经作粲华星。）  

【赠送从弟诗三首】〖第三首《初学记》作凤凰诗。殊谬。〗  

泛泛东流水。磷磷水中石。蘋藻生其涯。华叶纷扰溺。采之荐宗庙。可以羞嘉客。岂无园中葵。懿此出深泽。（○《文选》二十三。《诗纪》十六。）  

亭亭山上松。瑟瑟谷中风。风声一何盛。松枝一何劲。冰霜正惨凄。终岁常端正。岂不罹凝寒。松柏有本性。（○《文选》二十三。《类聚》八十八。文章正宗二十九。《诗纪》十六。又文镜秘储论南卷引风、劲二韵。）  

凤皇集南岳。徘徊孤竹根。於心有不厌。奋翅凌紫氛。岂不常勤苦。羞与黄雀群。何时当来仪。将须圣明君。（○《文选》二十三。《初学记》三十。文章正宗二十九。锦绣万花谷后集四十。《诗纪》十六。又《类聚》九十引根、氛、群三韵。）  

【杂诗】  

职事相填委。文墨纷消散。驰翰未暇食。日昃不知晏。沈迷簿领间。回回自昏乱。释此出西城。登高且游观。方塘含白水。中有凫与雁。安得肃肃羽。从尔浮波澜。（○《文选》二十九。文章正宗二十九。《诗纪》十六。又《文选》四十三丘希范与陈伯之书注引乱一韵。《书钞》三十六引散、乱二韵。又晏一韵。草堂诗笺八白水诗注引起首一句。）  

【斗鸡诗】  

丹鸡被华采。双距如锋芒。愿一扬炎威。会战此中唐。利爪探玉除。瞋目含火光。长翘惊风起。劲翮正敷张。轻举奋勾喙。电击复还翔。（○《类聚》九十一。《诗纪》十六。）  

【射鸢诗】  

鸣鸢弄双翼。飘飘薄青云。我后横怒起。意气凌神仙。发机如惊焱。三发两鸢连。流血洒墙屋。飞毛从风旋。庶士同声赞。君射一何妍。（○《类聚》九十二。诗记十六。）  

【诗】  

昔君错畦畤。东土有素木。条柯不盈寻。一尺再三曲。隐生寘翳林。控Ａ１９自迫速。得托芳兰苑。列植高山足。（○《类聚》八十八。《诗纪》十六。）  

【诗】  

青青女萝草。上依高松枝。幸蒙庇养恩。分惠不可赀。风雨虽急疾。根株不倾移。（○《类聚》八十一。《诗纪》十六。又《御览》九百九十三引枝、訾二韵。）  

【诗】  

天地无期竟。民生甚局促。为称百年寿。谁能应此录。低昂倏忽去。炯若风中烛。（○《御览》八百七十。）  

【诗】  

翩翩野青雀。栖窜茨棘蕃。朝食平田粒。夕饮曲池泉。猥出蓬莱中。乃至丹丘边。（○《御览》九百二十二。事类赋雀赋。）  

【诗】  

旦发邺城东。莫次溟水旁。三军如邓林。武士攻萧庄。（○《书钞》百十七。○孔氏《书钞》校语云。武士攻萧庄。陈俞本改剑戟凛秋霜。逯案。萧乃肃之讹字。言军士肃庄也。）  

【诗】  

初春含寒气。阳气匿其晖。灰风从天起。砂石纵横飞。（○《书钞》百五十四。）  

【诗】  

和风从东来。玄云起西山。夜中发此气。明旦飞甘泉。（《御览》十一。）  

【诗】  

朝发白马。暮宿韩陵。（○寰宇记五十五。）  

【诗】  

大厦云构。（○《文选》四十六三月三日曲水诗序。又二十二招隐诗注。）  

【诗】  

玄云起高岳。终朝弥八方。（○《书钞》一百五十。《类聚》一。）  

【诗】  

皦月垂素光。玄云为仿佛。（○《文选》二十九杂诗注。）  

【诗】  

揽衣出巷去。素盖保翩翩。（○《书钞》百三十四。）  

【诗】  

散礼风雨起。（○《书钞》一百。）  

徐干  

〈干。字伟长。北海人。辟司空曹操府。除上艾长。以疾不行。历军谋祭酒掾。五官中郎将文学。建安二十二年卒。有集五卷。〉  

【赠五官中郎将诗】  

贻尔新诗。（○《文选》二十三答何劭诗注。）  

【答刘桢诗】〖《诗纪》作答刘公干诗。〗  

与子别无几。所经未一旬。我思一何笃。其愁如三春。虽路在咫尺。难涉如九关。陶陶朱夏德。草木昌且繁。（○《类聚》三十一。《诗纪》十六。又《书钞》百五十四引繁一韵。《文选》二十五於安城答谢灵运诗注引春一韵。）  

【情诗】  

高殿郁崇崇。广厦凄冷冷。微风起闺闼。落日照阶庭。踟蹰云屋下。啸歌倚华楹。君行殊不返。我饰为谁容。炉薰阖不用。镜匣上尘生。绮罗失常色。金翠暗无精。嘉肴既忘御。旨酒亦常停。顾瞻空寂寂。唯闻燕雀声。忧思连相属。中心如宿酲。（○玉台新咏一。广《文选》九。《诗纪》十六。）  

室思诗（六章○广《文选》於前五章作杂诗五首。后一章作室思。《诗纪》於后一章作室思。前二章作杂诗。於三四五章又作室思。）  

沉阴结愁忧。愁忧为谁兴。念与君生别。各在天一方。良会未有期。中心摧且伤。不聊忧餐食。慊慊常饥空。端坐而无为。仿佛君容光。  

峨峨高山首。悠悠万里道。君去日已远。郁结令人老。人生一世间。忽若暮春草。时不可再得。何为自愁恼。每诵昔鸿恩。贱躯焉足保。  

浮云何洋洋。愿因通我辞。飘飖不可寄。徙倚徒相思。人离皆复会。君独无返期。自君之出矣。明镜暗不治。思君如流水。何有穷已时。  

惨惨时节尽。兰叶凋复零。喟然长叹息。君期慰我情。展转不能寐。长夜何绵绵。蹑履起出户。仰观三星连。自恨志不遂。泣涕如涌泉。（○纪容舒玉台新咏考异云。君期二字未详。疑为期君之误。又傅玄秋兰篇。君期历九秋。《乐府诗集》期作其。此篇亦当作君其欤。）  

思君见巾栉。以益我劳勤。安得鸿鸾羽。覯此心中人。诚心亮不遂。搔首立悁悁。何言一不见。复会无因缘。故如比目鱼。今隔如参辰。（○玉台新咏考异云。见君。宋刻作君见。弭。宋刻作益。并误。今从太平《御览》。勤字《御览》作惭。则书勤为懃。因而转误。逯案。纪君说未尽的。君见《御览》本作见君。又《御览》益作弭。勤作惭。义皆胜。作勤者。殆后人误以不韵而妄改。既改惭作勤。故并弭改为益耳。）  

人靡不有初。想君能终之。别来历年岁。旧恩何可期。重新而忘故。君子所尤讥。寄身虽在远。岂忘君须臾。既厚不为薄。想君时见思。（○玉台新咏一。广《文选》十五。《诗纪》十六。又《类聚》三十二引第三章。又《御览》七百十四作涂岑诗。引惭一韵。又《乐府诗集》六十九、《文选》补三十四、章本古文苑九俱引治、时二韵。又韵补二引伤、空二韵。韵补一引人、悁二韵。臾、思二韵。）  

【於清河见挽船士新婚与妻别诗】  

与君结新婚。宿昔当别离。凉风动秋草。蟋蟀鸣相随。冽冽寒蝉吟。蝉吟抱枯枝。枯枝时飞扬。身体忽迁移。不悲身迁移。但惜岁月驰。岁月无穷极。会合安可知。愿为双黄鹄。比翼戏清池。（○玉台新咏二作魏文帝。《类聚》二十九、《诗纪》十六并作为挽船士与新娶妻别。○逯案。此篇乃干作。魏文别有一首。玉台於此偶误。）  

阮瑀  

〈瑀。字元瑜。陈留人。师事蔡邕。建安中。曹操以为军谋祭酒。管记室。后为仓曹掾属。建安十七年卒。有集五卷。〉  

【驾出北郭门行】  

驾出北郭门。马樊不肯驰。下车步踟蹰。仰折枯杨枝。顾闻丘林中。噭々有悲啼。借问啼者出。何为乃如斯。亲母舍我殁。后母憎孤儿。饥寒无衣食。举动鞭捶施。骨消肌肉尽。体若枯树皮。藏我空室中。父还不能知。上冢察故处。存亡永别离。亲母何可见。泪下声正嘶。弃我於此间。穷厄岂有赀。传告后代人。以此为明规。（○《乐府诗集》六十一。《初学记》二十八作乐府诗。《诗纪》十七。）  

【琴歌】  

〖文士传曰：太祖雅闻瑀名。辟之。不应。乃逃入山中。太祖使人焚山得瑀。太祖时征长安。大延宾客。怒瑀不与语。使就技人列。瑀善解音。能鼓琴。抚弦而歌。为曲既捷。音声殊妙。太祖大悦云。〗  

奕奕天门开。大魏应期运。青盖巡九州。在东西人怨。士为知已死。女为悦者玩。恩义苟敷畅。他人焉能乱。（○《三国志》王粲传注。《文选》六十齐竟陵文宣王行状注。《御览》五百七十二。《乐府诗集》六十。《诗纪》十七。又吴棫韵补四引运、怨二韵及怨、玩二韵。○《三国志》裴注曰：鱼氏典略、挚虞文章志并云瑀建安初。辞疾避役。不为曹洪屈。得太祖召。即投杖而起。不得有逃入山中焚之乃出之事也。又典略载太祖初征荆州。使瑀作书与刘备。乃征马超。又使瑀作书与韩遂。此二书今具存。至长安之前。遂等破走。太祖始以十六年得入关耳。而张骘云。初得瑀时。太祖在长安。此又乖戾。瑀以十七年卒。太祖十八年策为魏公。而云瑀歌舞辞称大魏应期运。愈知其妄。其辞云他人焉能乱。了不成语。瑀之吐属必不如此云云。逯案。据此知歌系后人所依托。姑编入俟考。）  

【咏史诗二首】  

误哉秦穆公。身没从三良。忠臣不违命。随躯就死亡。低头窥圹户。仰视日月光。谁谓此可处。恩义不可忘。路人为流涕。黄鸟鸣高桑。（○《类聚》五十五作阮瑀诗。广《文选》八。《诗纪》十七。）  

燕丹善勇士。荆轲为上宾。图尽擢匕首。长驱西入秦。素车驾白马。相送易水津。渐离击筑歌。悲声感路人。举坐同咨嗟。叹气若青云。（○同上○以上二首。《类聚》无题。《诗纪》从广《文选》作咏史诗。逯案。王粲有咏三良之作。而题曰咏史。则此上篇自可题曰咏史。又左思咏史诗有荆轲一篇。当是祖述建安诸贤。则下篇亦可以作此题也。）  

【七哀诗】  

丁年难再遇。富贵不重来。良时忽一过。身体为土灰。冥冥九泉室。漫漫长夜台。身尽气力索。精魂靡所能。嘉肴设不御。旨酒肥觞杯。出圹望故乡。但见蒿与莱。（○《类聚》三十四。广《文选》九。《诗纪》十七。又《初学记》十四引来、灰、台、能、杯五韵。）  

【公燕诗】  

阳春和气动。贤主以崇仁。布惠绥人物。降爱常所亲。上堂相娱乐。中外奉时珍。五味风雨集。杯酌若浮云。（○《初学记》十四。）  

【诗】〖《诗纪》作杂诗。〗  

临川多悲风。秋日苦清凉。客子易为戚。感此用哀伤。揽衣起踯躅。上观心与房。三星守故次。明月未收光。鸡鸣当何时。朝晨尚未央。还坐长叹息。忧忧安可忘。（○《类聚》二十七。《类聚》三十四作七哀诗。广《文选》十作行诗。《诗纪》十七。）  

【诗同上】  

我行自凛秋。季冬乃来归。置酒高堂上。友朋集光辉。念当复离别。涉路险且夷。思虑益惆怅。泪下沾裳衣。（○《类聚》二十七。广《文选》十。《诗纪》十七。）  

【诗】〖《诗纪》作隐士诗。〗  

四皓隐南岳。老莱窜河滨。颜回乐陋巷。许由安贱贫。伯夷饿首阳。天下归其仁。何患处贫苦。但当守明真。（○《类聚》三十六。鸣沙石室古籍丛残类书残卷高尚门。《诗纪》十七。）  

【诗】  

白发随栉堕。未寒思厚衣。四支易懈忄卷。行步益疏迟。常恐时岁尽。魂魄忽高飞。自知百年后。堂上生旅葵。（○《类聚》十八。《诗纪》十七。）  

【诗】〖《诗纪》作苦雨诗。〗  

苦雨滋玄冬。引日弥且长。丹墀自歼殪。深树犹沾裳。客行易感悴。我心摧已伤。登台望江沔。阳侯沛洋洋。（○《类聚》二。《诗纪》十七。）  

【诗】〖乐府作怨诗。《诗纪》同。〗  

民生受天命。漂若河中尘。虽称百龄寿。孰能应此身。犹获婴凶祸。流落恒苦辛。  

《类聚》三十。（《乐府诗集》四十一。《诗纪》十七。逯案。此诗《类聚》在人部怨门。故郭茂倩目为怨诗。其实非是。）  

【诗】  

箭细铁丝刚。刀插银刃白。（○黄氏集千家注杜工部诗补遗九久雨诗注。）  

【诗】  

春岑蔼林木。（○草堂诗笺二十四又於诗注。）  

应玚  

〈玚。字德琏。汝南人。曹操辟为丞相掾。转平原侯庶子。后为五官中郎将文学。建安二十二年卒。有集五卷。〉  

【报赵淑丽诗】〖《诗纪》云。一作报赵叔严。〗  

朝云不归。夕结成阴。离群犹宿。永思长吟。有鸟孤栖。哀鸣北林。嗟我怀矣。感物伤心。（○《类聚》三十一。《诗纪》十七。）  

【公燕诗】  

巍巍主人德。佳会被四方。开馆延群士。置酒于斯堂。辨论释郁结。援笔兴文章。穆穆众君子。好合同欢康。促坐褰重帷。传满腾羽觞。（○《诗纪》十七。《类聚》三十九作公宴诗。引堂、章、康、觞四韵。《初学记》十四作应玚诗。引方、堂、章、康四韵。）  

【侍五官中郎将建章台集诗】  

朝雁鸣云中。音响一何哀。问子游何乡。戢翼正徘徊。言我塞门来。将就衡阳栖。往春翔北土。今冬客南淮。远行蒙霜雪。毛羽日摧颓。常恐伤肌骨。身陨沉黄泥。简珠堕沙石。何能中自谐。欲因云雨会。濯羽陵高梯。良遇不可值。伸眉路何阶。公子敬爱客。乐饮不知疲。和颜既以畅。乃肯顾细微。赠诗见存慰。小子非所宜。为且极让情。不醉其无归。凡百敬尔位。以副饥渴怀。（○《文选》二十。《诗纪》十七。又《类聚》九十一作应玚诗。引哀、徊、栖、淮、颓、泥六韵。《文选》二十四赠陆机诗注引一句。）  

【别诗二首】  

朝云浮四海。日暮归故山。行役怀旧土。悲思不能言。悠悠涉千里。未知何时旋。（○《类聚》二十九。广《文选》八。《诗纪》十七。）  

浩浩长河水。九折东北流。晨夜赴沧海。海流亦何抽。远适万里道。归来未有由。临河累太息。五内怀伤忧。（○同上）  

【斗鸡诗】  

戚戚怀不乐。无以释劳勤。兄弟游戏场。命驾迎众宾。二部分曹伍。群鸡焕以陈。双距解长绁。飞踊超敌伦。芥羽张金距。连战何缤纷。从朝至日夕。胜负尚未分。专场驱众敌。刚捷逸等群。四坐同休赞。宾主怀悦欣。博弈非不乐。此戏世所珍。（○《类聚》九十一。《诗纪》十七。）  

繁钦  

〈钦。字休伯。颍川人为。为丞相主簿。建安二十三年卒。有集十卷。〉  

【赠梅公明诗】  

瞻我北园。有条者桑。遘此春景。既茂且长。氤氲吐叶。柔润有光。黄条蔓衍。青鸟来翔。日月其迈。时不可忘。公子瞻旃。勋名乃彰。（○《类聚》三十一。广《文选》十。《诗纪》十七。）  

【远戍劝戒诗】  

肃将王事。集此扬土。凡我同盟。既文既武。郁郁桓桓。有规有矩。务在和光。同尘共垢。各竟其心。为国蕃辅。訚訚行行。非法不语。可否相济。阙则云补。（○《类聚》二十三。广《文选》十。《诗纪》十七。）  

【咏蕙诗】〖广《文选》作蕙咏。《诗纪》同。〗  

蕙草生山北。托身失所依。植根阴崖侧。夙夜惧危颓。寒泉浸我根。凄风常徘徊。三光照八极。独不蒙馀晖。葩叶永凋瘁。凝露不暇晞。百卉皆含荣。已独失时姿。比我英芳发。鶗鴂鸣已哀。（○《类聚》八十一。广《文选》十五。《诗纪》十七。）  

【生茨诗】  

〖灌畦暇语曰：后汉繁钦。伤世道剥丧。贤愚隐情。上之人用察不至。而小人得志。君子伏匿。於是赋生茨之诗。其词曰：〗  

有茨生兰圃。布叶医芙蕖。寄根膏壤隈。春泽以养躯。太阳曝真色。翔风发其旉。甘液润其中。华实与气俱。族类日夜滋。被我中堂隅。（○灌畦暇语。）  

【定情诗】〖《白帖》作古诗。岁华纪丽同。《御览》八百七作寄情诗。〗  

〖乐府解题曰：定情诗。汉繁钦所作也。言妇人不能以礼从人。而自相悦媚。乃解衣服玩好致之。以结绸缪之志。若臂环致拳拳。指环致殷勤。耳珠致区区。香囊致扣扣。跳脱致契阔。佩玉结恩情。自以为得志。而期於山隅山阳山西山北。终而不答。乃自悔伤焉。○逯案。《文选》十八洛神赋注引繁钦定情《诗》曰：何以消滞忧。足下双远游云云。今此篇不见。殆玉台有删节。此其佚句也。〗  

我出东门游。邂逅承清尘。思君即幽房。侍寝执衣巾。时无桑中契。迫此路侧人。我既媚君姿。君亦悦我颜。何以致拳拳。绾臂双金环。何以致殷勤。约指一双银。何以致区区。耳中双明珠。何以致叩叩。香囊系肘后。何以致契阔。绕腕双跳脱。何以结恩情。佩玉缀罗缨。何以结中心。素缕连双针。休以结相於。金簿画幧头。何以慰别离。耳后玳瑁钗。何以答欢欣。纨素三条裙。何以结愁悲。白绢双中衣。与我期何所。乃期东山隅。日旰兮不来。谷风吹我襦。无望无所见，涕泣起踟蹰。与我斯何所。乃期东山南隅。日旰兮不来飘风吹我裳。逍遥莫谁睹。望君愁我肠。与我期何所。乃期西山侧。日夕兮不来。踯躅长叹息。远望凉风至。俯仰正衣服。与我期何所。乃期山北岑。日暮兮不来。凄风吹我襟。望君不能坐。悲苦愁我心。爱身以何为。惜我华色时。中情既款款。然后克密期。褰衣蹑茂草。谓君不我欺。厕此丑陋质。徙倚无所之。自伤失所欲。泪下如连丝。（○玉台新咏一。《乐府诗集》七十六。《诗纪》十七。又《书钞》百二十九、《初学记》二十六、《御览》六百九十六、八百十九各引裙一韵。《书钞》百三十五、《御览》七百十八各引脱一韵。《书钞》百三十六、《类聚》八十四、《御览》八百七各引钗一韵。《书钞》百三十六引环一韵。《白帖》四引区、珠、叩、后四韵。《御览》六百八十八引头一韵。岁华纪丽二引达一韵。）  

【槐树诗】  

嘉树吐翠页。列在双阙涯。旖旎随风动。柔色纷陆离。（○《初学记》二十八。《诗纪》十七。）  

【杂诗】  

世俗有险易。时运有盛衰。老氏和其光。蘧瑗贵可怀。（○《类聚》二十三。《诗纪》十七。）  

【七言诗】  

阴云起兮白雪飘。（○《书钞》百五十二。）  

魏文帝曹丕  

〈丕。字子桓。曹操长子。建安十六年为五官中郎将。二十二年立为魏太子。二十五年正月嗣魏王位。改建安为延康。十一月受汉禅。即帝位。改元黄初。七年卒。时年四十。谥曰文皇帝。有典论五卷、集二十三卷。〉  

【乐府】  

【短歌行】  

〖古今乐录曰：王僧虔技录云。短歌行仰瞻一曲。魏氏遗令。使节朔奏乐。魏文制此辞。自抚筝和歌。歌者云。贵官弹筝。贵官即魏文也。此曲声制最美。辞不可入宴乐。〗  

仰瞻帷幕。俯察几筵。其物如故。其人不存。神灵倏忽。弃我遐迁。靡瞻靡恃。泣涕连连。呦呦游鹿。衔草鸣麑。翩翩飞鸟。挟子巢栖。我独孤茕。怀此百离。忧心孔疚。莫我能知。人亦有言。忧令人老。嗟我白发。生一何早。长吟永叹。怀我圣考。曰仁者寿。胡不是保。（六解○乐府云。右一曲魏乐所奏。○《宋书》乐志。《乐府诗集》三十。广《文选》十三。《诗纪》十二。○顾炎武日知录曰：近日盛行诗归一书。）  

尢为妄诞。魏文帝短歌行。长吟永叹。思我圣考。圣考谓其父武帝也。（改为圣老。评之曰圣老字奇。）  

【秋胡行二首】〖《诗纪》云。第一首一作歌魏德。第二首一作浮萍篇。〗  

尧任舜禹。当复何为。百兽率舞。凤凰来仪。得人则安。失人则危。唯贤知贤。人不易知。歌以咏言。诚不易移。鸣条之役。万举必全。明德通灵。降福自天。（○《类聚》四十一。《乐府诗集》三十六。广《文选》十三。又广《文选》八作歌魏德诗。）  

泛泛绿池。中有浮萍。寄身流波。随风靡倾。芙蓉含芳。菡萏垂荣。朝采其实。夕佩其英。采之遗谁。（《类聚》作谁遗。）所思在庭。双鱼比目。鸳鸯交颈。有美一人。婉如清扬。（《类聚》作青阳。）知音识曲。善为乐方（《诗纪》云。有美四句又见善哉行。○《类聚》四十一。《乐府诗集》三十六。又广《文选》八作歌魏德诗。《诗纪》十二。○逯案。《诗纪》依据广《文选》注云一作歌魏德诗。非也。乐储诗集於秋胡行题下引乐府解题曰：后人哀而赋之。为秋胡行。广题曰：曹植秋胡行。但歌魏德而不取秋胡事。与文帝之辞同也云云。则两书乃谓曹氏兄弟皆以旧题填新辞。其不取秋胡事者同。非言曹丕所作亦歌魏德也。广《文选》题为歌魏德诗。本是妄作。《诗纪》不应注一作某某而不言所本也。又有美四句分见两诗。而善哉行篇似较完整。盖乐府以声曲为主。歌辞可以割裂拼凑。故此计以有美四句作为全篇结尾。）  

【善哉行二首】〖《诗纪》云。一曰拟作。○逯案。第一首《类聚》作苦哉行。六臣本《文选》注云。五臣作苦哉行。〗  

上山采薇。薄暮苦饥。谿谷多风。霜露沾衣。野雉群雊。猴猿相追。还望故乡。郁何垒垒。高山有崖。林木有枝。忧来无方。人莫之知。人生如寄。多忧何为。今我不乐。岁月如驰。汤汤川流。中有行舟。随波转薄。有似客游。策我良马。被我轻裘。载驰载驱。聊以忘忧。（六解乐府云。右一曲魏晋乐所奏。○《宋书》乐志。《文选》二十七。《乐府诗集》三十六。文章正宗二十九。《诗纪》十二。又《类聚》四十一作苦哉行。引饥、衣、枝、之、驰、舟、游七韵。《文选》十三月赋注引衣一韵。十八怀旧赋注作古乐府。引垒一韵。）  

有美一人。婉如清扬。妍姿巧笑。和媚心肠。知音识曲。善为乐方。哀弦微妙。清气含芳。流郑激楚。度宫中商。感心动耳。绮丽难忘。离鸟夕宿。在彼中洲。延颈鼓翼。悲鸣相求。眷然顾之。使我心愁。嗟尔昔人。休以忘忧。（○《乐府诗集》三十六。广《文选》十三。《诗纪》十二。又《类聚》四十一引阳、方、商、忘四韵。杜公瞻编珠二作魏武帝乐府诗。引商、忘二韵。）  

【丹霞蔽日行】  

丹霞蔽日。采虹垂天。谷水潺潺。木落翩翩。孤禽失群。悲鸣云间。月盈则冲。华不再繁。古来有之。嗟我何言。（《诗纪》云。明帝步出夏门行中八句与此同。○《类聚》四十一。《乐府诗集》三十七。广《文选》十三。《诗纪》十二。）  

【煌煌京洛行】  

夭夭园桃。无子空长。虚美难假。偏轮不行。淮阴五刑。鸟尽弓藏。保身全名。独有子房。大愤不收。褒衣无带。多言寡诚。只令事败。苏秦之说。六国以亡。倾侧卖主。车裂固当。贤矣陈轸。忠而有谋。楚怀不从。祸卒不救。祸夫吴起。智小谋大。西河何健。伏尸何劣。嗟彼郭生。古之雅人。智矣燕昭。可谓得臣。峨峨仲连。齐之高士。北辞千金。东蹈沧海。（五解乐府云。右一曲晋乐所奏。○《宋书》乐志。《乐府诗集》三十九。广《文选》十二。《诗纪》十二。又《类聚》四十二引人、臣、士海四韵。又《文选》十八笙赋注作桃园行。引长、行二韵。）  

【钓竿行】  

东越河济水。遥望大海涯。钓竿何珊珊。鱼尾何{徒}々。行路之好者。芳饵欲何为。（○艺文《类聚》四十一。《诗纪》十二。）  

【十五】  

登山而远望。谿谷多所有。楩柟千馀尺。众草之盛茂。华叶耀人目。五色难可纪。雉雊山鸡鸣。虎啸谷风起。号罴当我道。狂顾动牙齿。（○《宋书》乐志。《乐府诗集》二十七。广《文选》十三。《诗纪》十二。）  

【猛虎行】  

与君媾新欢。托配於二仪。充列于紫微。长降焉可知。梧桐攀凤翼。云雨散洪池。（○《类聚》十一。《乐府诗集》三十一。《诗纪》十二。）  

【善哉行】〖《诗纪》云。《初学记》载第一解。题云於讲堂作。〗  

朝日乐相乐。酣饮不知醉。悲弦激新声。长笛吐清气。弦歌感人肠。四坐皆欢悦。寥寥高堂上。凉风入我室。持满如不盈。有德者能卒。君子多苦心。所愁不但一。慊慊下白屋。吐握不可失。众宾饱满归。主人苦不悉。比翼翔云汉。罗者安所羁。冲静得自然。荣华何足为。（五解乐府云。右一曲魏晋乐所奏。○《宋书》乐志。《乐府诗集》三十六。《诗纪》十二。又《书钞》五十一及一百十引气一韵。又《初学记》十四作於讲堂作。引醉、气二韵。）  

【同前】〖《诗纪》云。艺文《类聚》作铜雀园诗。〗  

朝游高台观。夕宴华池阴。大酋奉甘醪。狩人献嘉禽。齐倡发东舞。秦筝奏西音。有客从南来。为我弹清琴。五音纷繁会。拊者激微吟。淫鱼乘波听。踊跃自浮沉。飞鸟翻翔舞。悲鸣集北林。乐极哀情来。寥亮摧肝心。清角岂不妙。德薄所不任。大哉子野言。弭弦且自禁。（五解乐府云。右一曲魏晋乐所奏。○《宋书》乐志。《乐府诗集》三十六。《诗纪》十二。又《书钞》一百一、一百七引音一韵。《类聚》二十八作铜雀园诗。引阴、禽、音、林、心五韵。《文选》三十一代君子有所思注及杂体诗注并作东门行。引阴一韵。又广《文选》九所引与艺文《类聚》同。）  

【折杨柳行】〖《诗纪》云。艺文作游仙诗。古乐府作长歌行。〗  

西山一何高。高高殊无极。上有两仙 僮。不饮亦不食。与我一丸药。光耀有五色。服药四五日。身体生羽翼。轻举乘浮云。倏忽行万亿。流览观四海。茫茫非所识。彭祖称七百。悠悠安可原。老聃适西戎。于今竟不还。王乔假虚辞。赤松垂空言。达人识真伪。愚夫好妄传。追念往古事。愦愦千万端。百家多迂怪。圣道我所观。（四解乐府云。右一曲魏晋乐所奏。○《宋书》乐志。《乐府诗集》三十七。广《文选》十三。《诗纪》十二。又《类聚》七十八作游仙诗。引极、食、色、翼、亿、识六韵。《文选》二十二宿东园注引极、食、色、翼四韵。《初学记》五作登山望远诗。引极、食二韵。《白帖》九引色一韵。旧《唐书》九十五、《御览》九百八十四并引极、食、色、翼四韵。《御览》四十五、寰宇记五十五并引食一韵。广《文选》九作游仙诗。引极、食、色、翼、亿、识六韵。）  

【燕歌行二首】  

秋风萧瑟天气凉。草木摇落露为霜。群燕辞归雁南翔。念君客游多思肠。慊慊思归恋故乡。君何淹留寄他方。贱妾茕茕守空房。忧来思君不敢忘。不觉悟泪下沾衣裳。援琴鸣弦发清商。短歌微吟不能长。明月皎皎照我床。星汉西流夜未央。牵牛织女遥相望。尔独何辜限河梁。（《诗纪》云。晋乐所奏。分七解。○逯案。《宋书》及《乐府诗集》此篇前六解皆两韵一解。○《宋书》乐志。《文选》二十七。玉台新咏九。《乐府诗集》三十二。《诗纪》十二。又《类聚》四十二引凉、霜、肠、方、忘五韵。《初学记》三引凉、霜二韵。）  

别日何易会日难。山川悠远路漫漫。郁陶思君未敢言。寄声浮云往不还。涕零雨面毁容颜。谁能怀忧独不叹。展诗清歌聊自宽。乐往哀来摧肺肝。耿耿优枕不能眠。披衣出户步东西。仰看星月观云间。飞鸧晨鸣声可怜。留连顾怀不能存。（《诗纪》云。晋乐所奏。分六解。又云。此首文互异者。并以《宋书》为正。乐府云。右一曲本辞。○玉台新咏九。《乐府诗集》三十二。《诗纪》十二。又《初学记》十五引难、漫、言、还四韵。）  

别日何易会日难。山川悠远漫漫。郁陶思君未敢言。寄书浮云往不还。涕零两面毁形颜。  

谁能怀忧独不叹。耿耿优枕不能眠。披衣出户步东西。展诗清歌聊自宽。乐往哀来摧心肝。悲风清厉秋气寒。罗帷徐动经秦轩。仰戴星月观云间。飞鸟晨鸣。声气可怜。留连怀顾不自存。（六解乐府云。右一曲晋乐所奏。○《宋书》乐志。《乐府诗集》三十二。《诗纪》十二。）  

【临高台】  

临台行高。高以轩。下有水。清且寒。中有黄鹄往且翻。行为臣。当尽忠。愿令皇帝陛下三千岁。宜居此宫。鹄欲南游。雌不能随。我欲躬衔汝。口噤不能开。我欲负之。毛衣摧颓。五里一顾。六里徘徊。（《诗纪》云。此曲三段辞不相属。鹄欲南游以下乃古辞飞鹄行也。○《类聚》四十二作临主台行。《乐府诗集》十八。广《文选》十二。《诗纪》十二。又《文选》二十侍五官中郎将建章台集诗注作古辞。引颓一韵。）  

【陌上桑】  

弃故乡。离室宅。远从军旅万里客。披荆棘。求阡陌。侧足独窘步。路局苲。虎豹嗥动。鸡惊禽失。群鸣相索。登高山。奈何蹈盘石。树木丛生郁差错。寝蒿草。荫松柏。涕泣雨面沾枕席。伴旅单。稍稍日零落。惆怅窍自怜。相痛惜。（乐府云。右一曲晋乐所奏。○《宋书》乐志。《乐府诗集》二十八。广《文选》十三。《诗纪》十二。）  

【秋胡行】〖《诗纪》云。一作佳人期。〗  

朝与佳人期。日夕殊不来。嘉肴不尝。旨酒停杯。寄言飞鸟。告余不能。俯折兰英。仰结桂枝。佳人不在。结之何为。从尔何所之。乃在大海隅。灵若道言。贻尔明珠。企予望之。步立踟蹰。佳人不来。何得斯须。（○《类聚》四十一。《乐府诗集》三十六。广《文选》十三。《诗纪》十二。）  

【上留田行】  

居世一何不同。上留田。富人食稻与粱。上留田。贫子食糟与糠。上留田。贫贱亦何伤。上留田。禄命悬在苍天。上留田。今尔叹息将欲谁怨。上留田。（○《类聚》四十一。《乐府诗集》三十八。《文选》补遗三十四。广《文选》十三。《诗纪》十二。）  

【大墙上蒿行】  

阳春无不长成。草木群类随大风起。零落若何翩翩。中心独立一何茕。四时舍我驱驰。今我隐约欲何为。人生居天壤间。忽如飞鸟栖枯枝。我今隐约欲何为。适君身体所服。何不恣君口腹所尝。冬被貂鼲温暖。  

夏当服绮罗轻凉。行力自苦。我将欲何为。不及君少壮之时。乘坚车。策肥马良。上有沧浪之天。今我难得久来视。下有蠕蠕之地。今我难得久来履。保不恣意遨游。从君所喜。带我宝剑。今尔何为自低卬。悲丽平壮观。白如积雪。利如秋霜。驳犀标首。玉琢中央。帝王所服。辟除凶殃。御左右奈何致福祥。吴之辟闾。越之步光。楚之龙泉。韩有墨阳。苗山之铤。羊头之钢。知名前代。咸自谓丽且美。曾不如君剑良。绮难忘。冠青云之崔嵬。纤罗为缨。饰以翠翰。既美且轻。表容仪。俯仰垂光荣。宋之章甫。齐之高冠。亦自谓美。盖何足观。排金铺。坐玉堂。风尘不起。天气清凉。奏桓瑟。舞赵倡。女娥长歌。声协宫商。感心动耳。荡气回肠。酌桂酒。鲙鲤鲂。与佳人期为乐康。前奉玉卮。为我行觞。今日乐不可忘。乐未央。为乐常苦迟。岁月逝。忽若飞。何为自苦。使我心悲。（○《乐府诗集》三十九。《诗纪》十二。又《书钞》百二十二作魏文帝歌。引昂、央、祥三韵及昂、霜二韵。《文选》三十九七命注引我带长宝剑。光白如秋霜二句。）  

【艳歌何尝行】  

〖《诗纪》云。《宋书》作古辞。乐府作文帝。○逯案。古今乐录引王僧虔技录云。艳歌何尝行。歌文帝何尝、古白皓二篇。知此为魏文帝作。〗  

何尝快。独无忧。但当饮醇酒。炙肥牛。长兄为二千石。中兄被貂裘。小弟虽无官爵。鞍马<马反>々。往来王侯长者游。但当在王侯殿上。快独摴蒲六博。对坐弹棋。男儿居世。各当努力。蹙迫日暮。殊不久留。少小相触抵。寒苦常相随。忿恚安足诤。吾中道与卿共别离。约身奉事君。礼节不可亏。上惭沧浪之天。下顾黄口小儿。奈何复老心皇皇。独悲谁能知。（乐府云。少小下为趋。前为艳。又云。右一曲晋乐所奏。○《宋书》乐志作古词。《乐府诗集》三十九。广《文选》十三。《诗纪》十二。）  

【月重轮行】  

三辰垂光。照临四海。焕哉何煌煌。悠悠与天地久长。愚见目前。圣睹万年。明暗相绝。何可胜言。（○《类聚》四十二。《乐府诗集》四十。《诗纪》十二。）  

【饮马长城窟行】  

浮舟横大江。讨彼犯荆虏。武将齐贯錍。征人伐金鼓。长戟十万队。幽冀百石弩。发机若雷电。一发连四五。（○《类聚》四十一。《乐府诗集》三十八。《诗纪》十二。又《书钞》百二十五作魏明帝武平谓歌诗。引弩、五二韵。）  

【董逃行】  

晨背大河南辕。跋涉遐路漫漫。师徒百万哗喧。戈矛若林成山。旌旗拂日蔽天。（○《御览》三百三十九。）  

【折杨柳行】  

端居若无悰。驾游博望山。（○《文选》二十一谢眺游东园诗注。）  

【诗】  

【黎阳作诗三首】  

朝发邺城。夕宿韩陵。霖雨载涂。舆人困穷。载驰载驱。沐雨栉风。舍我高殿。何为泥中。在昔周武。爰暨公旦。载主而征。救民涂炭。彼此一时。唯天所赞。我独何人。能不靖乱。（○《类聚》五十九。广《文选》九。《诗纪》十二。）  

殷殷其雷。濛濛其雨。我徒我车。涉此艰阻。遵彼洹湄。言刈其楚。班之中路。涂潦是御。辚辚大车。载低载昂。嗷嗷仆夫。载仆载僵。蒙涂冒雨。沾衣濡裳。（○《类聚》五十九。广《文选》九。《诗纪》十二。）  

千骑随风靡。万骑正龙骧。金鼓震上下。干戚纷纵横。白旄若素霓。丹旗发朱光。追思太王德。胥宇识足臧。经历万岁林。行行到黎阳。（○《类聚》五十九。《诗纪》十二。○逯案。《类聚》此为第一首。在上两首前。《诗纪》倒以五言编在四言后。故列此为第三首。）  

【於谯作诗】  

清夜延贵客。明烛发高光。丰膳漫星陈。旨酒盈玉觞。弦歌奏新曲。游响拂丹梁。馀音赴迅节。慷慨时激扬。献酬纷交错。雅舞何锵锵。罗缨从风飞。长剑自低昂。穆穆众君子。和合同乐康。（○《诗纪》十二。《书钞》百六引阳、扬二韵。《初学记》十四引光、觞、梁、扬、锵、昂六韵。又引光、觞二韵。又十五引梁、扬二韵。）  

【孟津诗】  

良辰启初节。高会构欢娱。通天拂景云。俯临四达衢。羽爵浮象樽。珍膳盈豆区。清歌发妙曲。乐正奏笙竽。曜灵忽西迈。炎景继望舒。翊日浮黄河。长驱旋邺都。（○《诗纪》十二。《类聚》二十八作在孟津诗。引娱、竽、舒、都四韵。七十三引娱、区二韵。《初学记》十四引娱、衢、区三韵。）  

【芙蓉池作诗】  

乘辇夜行游。逍遥步西园。双渠相溉灌。嘉木绕通川。卑枝拂羽盖。修条摩苍天。惊风扶轮毂。飞鸟翔我前。丹霞夹明月。华星出云间。上天垂光彩。五色一何鲜。寿命非松乔。谁能得神仙。遨游快心意。保己终百年。（○《文选》二十七。《诗纪》十二。又《类聚》九、《御览》五百九十二并引园、川、天、间、年五韵。）  

【於玄武陂作诗】  

兄弟共行游。驱车出西城。野田广开辟。川渠互相经。黍稷何郁郁。流波激悲声。菱芡覆绿水。芙蓉发丹荣。柳垂重荫绿。向我池边生。乘渚望长洲。群鸟欢哗鸣。萍藻泛滥浮。澹澹随风倾。忘忧共容与。畅此千秋情。（○古诗类苑十五。《诗纪》十二。又《类聚》九、广《文选》十并引城、经、声、荣、生、鸣、倾七韵。）  

至广陵於马上作诗（《诗纪》云。外编云广陵观兵。）  

观兵临江水。水流何汤汤。戈矛成山林。玄甲耀日光。猛将怀暴怒。胆气正纵横。谁云江水广。一苇可以航。不战屈敌虏。戢兵称贤良。古公宅岐邑。实始剪殷商。孟献营虎牢。郑人惧稽颡。充国务耕殖。先零自破亡。兴农淮泗间。筑室都徐方。量宜运权略。六军咸悦康。岂如东山诗。悠悠多忧伤。（○魏志文帝纪注引魏书。《御览》五百九十一。广《文选》十。《诗纪》十二。又《类聚》五十九引汤、光、航、良四韵。）  

【杂诗二首】  

漫漫秋夜长。烈烈北风凉。展转不能寐。披衣起彷徨。彷徨忽已久。白露沾我裳。俯视清水波。仰看明月光。天汉回西流。三五正纵横。草虫鸣何悲。孤雁独南翔。郁郁多悲思。绵绵思故乡。愿飞安得翼。欲济河无梁。向风长叹息。断绝我中肠。（○《文选》二十九。文章正宗二十九。《诗纪》十二。又《类聚》二十七作魏文帝诗。引凉、佯、光、乡、梁五韵。○逯案。李善本《文选》四注此《诗》曰：集云枹中作。下篇云於黎阳作。）  

西北有浮云。亭亭如车盖。惜哉时不遇。适与飘风会。吹我东南行。行行至吴会。吴会非我乡。安得久留滞。弃置勿复陈。客子常畏人。（○《文选》二十九。文章正宗二十九。事类赋《云赋》注。《诗纪》十二。又《御览》八、杜公瞻编珠一并引盖一韵。）  

【於明津作诗】  

遥遥山上亭。皎皎云间星。远望使心怀。游子恋所生。驱车出北门。遥望河阳城。（《诗纪》云。古辞长歌行与此同。后有六句曰：凯风吹长棘。夭夭枝叶倾。黄鸟飞相追。咬咬弄音声。伫立望西河。泣下沾罗缨。○逯案。后六句亦当为魏文帝作。应补入。《乐府诗集》所称古辞。未必全为汉诗也。○《类聚》二十七。《诗纪》十二。）  

【清河作诗】  

方舟戏长水。湛澹自浮沉。弦歌发中流。悲响有馀音。音声入君怀。凄怆伤人心。心伤安所念。但愿恩情深。愿为晨风鸟。双飞翔北林。（○玉台新咏二。广《文选》九。《诗纪》十二。又艺文《类聚》二十八作於清河作。引沉、音二韵。）  

【代刘勋妻王氏杂诗】  

〖《诗纪》云。玉台以为王宋自作。今从艺文作魏文帝。〗  

王宋者。平虏将军刘勋妻也。入门二十馀年。后勋悦山阳司马氏女。以宋无子出之。还於道中作诗。（○玉台新咏二。））  

翩翩床前帐。张以蔽光辉。昔将尔同去。今将尔同归。缄藏箧笥里。当复何时披。（○玉台新咏二作刘勋妻王氏杂诗。《类聚》二十九作魏文帝代刘勋出妻王氏诗。《诗纪》十二。○逯案。玉台载诗两首。一为魏文帝作。一为曹植作。而只题为刘勋妻王氏杂诗。实误。《诗纪》据艺文《类聚》编此音於魏文帝诗。是矣。然并第二首亦归魏文。则又非也。今即析第二首入曹植集。）  

【黎阳作诗】  

奉辞罚罪遐征。晨过黎山巉峥。东济黄河金营。北观故宅顿倾。中有高楼亭亭。荆棘绕蕃业生。南望果园青青。霜露惨凄宵零。彼桑梓兮伤情。（○《类聚》五十九。《诗纪》十二。）  

【寡妇诗】  

友人阮元瑜早亡。伤其妻孤寡。为作此诗。  

霜露纷兮交下。木叶洛兮凄凄。候雁叫兮云中。归燕翩兮徘徊。妾心感兮惆怅。白日急兮西颓。守长夜兮思君。魂一夕兮九乖。怅延伫兮仰视。星月随兮天回。徒引领兮入房。窍自怜兮孤栖。愿从君兮终没。愁何可兮久怀。（○《类聚》三十四。《诗纪》十二。）  

【令诗】  

〖汉献帝传曰：太史丞许芝条上魏王代汉图谶。王令曰：昔周文王三分天下有其二。以服事殷。公旦履天子之籍。听天下之断。终然复子明辟。吾虽德不及二圣。吾敢忘高山景行之义哉。吾作诗云云。庶欲守此辞以自终。卒不虚言也。〗  

丧乱悠悠过纪。白骨从横万里。哀哀下民靡恃。吾将以时整理。复子明辟致仕。（○《三国志》文帝纪注引献帝传禅代众事。《诗纪》十二。）  

【夏日诗】  

夏时饶温和。避暑就清凉。比坐高阁下。延宾作名倡。弦歌随风厉。吐羽含徵商。嘉肴重叠来。珍果在一傍。棋局纵横陈。博弈合双扬。巧拙更胜负。欢美乐人肠。从朝至日夕。安知夏节长。（○《诗纪》十二。又《初学记》十五作魏文帝诗。引倡、商二韵。《御览》二十三作魏文帝诗。引凉、倡、傍、扬、肠、长六韵。）  

【见挽船士兄弟辞别诗】〖乐府作折杨柳行。〗  

郁郁河边树。青青野田草。舍我故乡客。将适万里道。妻子牵衣袂。抆泪沾怀抱。还附幼童子。顾托兄与嫂。辞诀未及终。严驾一何早。负笮引文舟。饱渴常不饱。谁令尔贫贱。咨嗟何所道。（○《乐府诗集》三十七作谢灵运折杨柳行。《书钞》百三十八作魏文帝诗。引食一韵。《初学记》十八作魏文帝见挽船士兄弟辞别诗。引道、抱二韵。《白帖》六作魏文帝诗。引将适千里道。妻子牵衣袂两句。○逯案。《乐府诗集》作谢灵运诗。然其思想情调。语言风格皆不类。《乐府诗集》折杨柳行。魏文一篇。谢两篇。前后次列。亦或后世刊写已有窜乱。今依《书钞》、《初学记》、《白帖》等作魏文帝诗。而於谢诗亦分著此篇。）  

【诗】  

行行游且猎。且猎路南隅。弯我乌号弓。骋我纤骊驹。走者贯锋镝。伏者值戈殳。白日未及移。  

手获三十馀。（○《御览》三百五十三。）  

【诗】  

巾车出邺宫。校猎东桥津。重罝施密网。罕筚飘如云。弯弓忽高驰。一发连双麕。（○《类聚》九十五。《诗纪》十二。又《初学记》二十二引津、云二韵。《御览》九百七引津、麕二韵。）  

蜘蛛网户牖。野草当阶生。（○《文选》二十九杂诗注引魏文帝诗。三十直学省愁卧诗注引上一句。）  

酒人献三清。丝中列南厢。（○鸣沙石室古籍业残类书残卷宴乐类。）  

王韩独何人。翱翔随天涂。（○《文选》二十八前缓歌声注。）  

回头四向望。眼中无故人。（○《文选》二十五答张士然诗注。）  

绢绡白如雪。轻华比蝉翼。（○《白帖》二。）  

画舸覆堤。（○唐语林二。）  

兰芷生兮芙蓉披。（○《文选》三十一杂诗注。）  

【东阁诗】  

高山吐庆云。（○《文选》三十一杂体诗注。）  

【歌】〖《诗纪》作古歌铜雀词。编在汉诗。〗  

长安城西双员阙。上有一双铜雀。一鸣五谷生。再鸣五谷熟。（○《三辅黄图》二引作古歌。《书钞》百五十六引作魏文帝歌词。《文选》五十六石阙铭注作魏文帝歌。《御览》三十五作古歌词。百七十九作魏文帝歌。《诗纪》七。○逯案。此歌《书钞》等书数引。皆作魏文帝。今从之。编入本卷。）  

甄皇后  

〈甄皇后。本袁绍中子袁熙妻。魏武破绍。文产时为太子。纳为夫人。生明帝。〉  

【塘上行】  

蒲生我池中。其叶何离离。傍能行仁义。莫若妾自知。众口铄黄金。使君生别离。念君去我时。独愁常苦悲。想见君颜色。感结伤心脾。念君常苦悲。夜夜不能寐。莫以豪贤故。弃捐素所爱。莫以鱼肉贱。弃捐葱与薤。莫以麻枲赋。弃捐菅与蒯。出亦复苦愁。入亦复苦愁。边地多悲风。树木何翛翛。从军致独乐。延年寿千秋。（○玉台新咏二。《乐府诗集》三十五作魏武帝。风雅翼补遗下。《诗纪》十二。又《文选》二十八塘上行注引离一韵。《类聚》四十一作魏文帝甄  

皇后塘上行。引离、知、离、爱、薤、蒯六韵。又韵补四作魏文帝。引悲、薤二韵。○逯案。乐府以此篇为魏武塘上行本辞。今从玉台作甄后词。又出亦复苦愁以下六句。乃乐人增入之曲。必非甄后之作也。）  

蒲生我池中。蒲生我池中。其叶何离离。傍能行人仪。莫能缕自知。众口铄黄金。使君生别离。念君去我时。念君去我时。独愁常苦悲。想见君颜色。感结伤心脾。今悉夜夜愁不寐。莫用豪贤故。莫用豪贤故。弃捐素所爱。莫用鱼肉贵。弃捐葱与薤。莫用麻枲贱。弃捐菅与蒯。倍恩者苦枯。倍恩者苦枯。蹶船常苦没。教君安息定。慎莫致仓卒。念与君一共离别。变当何时共坐复相对。出亦复苦愁。入亦复苦愁。边地多悲风。树木何萧萧。今日乐相乐。延年寿千秋。（五解乐府云。右一曲晋乐所奏。○《宋书》乐志、《乐府诗集》三十五并作魏武帝。《诗纪》十二。○逯案。《文选》陆机塘上行题下李善注引歌录曰：塘上行古词或曰甄皇后造。又乐府解题曰：前志云。晋乐奏魏武帝蒲生篇。而诸集录皆云其词甄后所作。今依诸集录附此。）  

## 魏诗卷五  

邯郸淳  

〈淳。字子叔。一名竺。颍川人。初平中。客荆州。荆州内附。武帝素闻其名。召见。甚敬异之。时五官将博延英儒。因启淳欲使在文学。会临淄侯植亦求淳。武帝遣淳诣植。黄初初为博士给事中。有集二卷。〉  

【赠吴处玄诗】〖《诗纪》依《类聚》作答赠诗〗  

我受上命。来随临菑。与君子处。曾未盈期。见召本朝。驾言趣期。群子重离。首命于时。饯我路隅。赠我嘉辞。既受德音。敢不答之。余惟薄德。既局且鄙。见养贤侯。於今四祀。既庇西伯。永誓没齿。今也被命。义在不俟。瞻恋我侯。又慕君子。行道迟迟。体逝情止。岂无好爵。惧不我与。圣主受命。千载一遇。攀龙附凤。必在初举。行矣去矣。别易会难。自强不息。人谁获安。愿子大夫。勉篑成山。天休方至。万福尔臻。（○《类聚》三十一、广《文选》十、《诗纪》十七并作答赠诗。又《文选》二十七晚登三山还望京邑诗注注引难一韵。唯淳误湛。）  

左延年  

黄初中。以新声被宠。见《晋书》乐志。  

【秦女休行】  

始出上西门。遥望秦氏庐。秦氏有好女。自名为女休。休年十四五。为宗行报仇。左执白杨刃。右据宛鲁矛。仇家便东南。仆僵秦女休。女休西上山。上山四五里。关吏呵问女休。女休前置辞。平生为燕王妇。於今为诏狱囚。平生衣参差。当今无领襦。明知杀人当死。兄言怏怏。弟言无道忧。女休坚词为宗报仇。死不疑。杀人都市中。徼我都巷西。丞卿罗东向坐。女休凄凄曳梏前。两徒夹我持刀。刀五尺馀。刀未下。朣胧击鼓赦书下。（○《乐府诗集》六十一。《诗纪》十七。又《书钞》百二十三引休、仇、矛三韵。《御览》三百四十六作乐府歌。引休、仇、矛三韵。三百五十三引庐、休、仇、矛四韵。四百八十一引家、休、仇、矛、休、囚、下七韵。六百五十二作古乐府歌辞。引楼、休、仇、矛、休、囚、下七韵。）  

【从军行】  

苦哉边地人。一岁三从军。三子到敦煌。二子诣陇西。五子远斗去。五妇皆怀身。（○《乐府诗集》三十六。《诗纪》十七。）  

【同上】  

从军何等乐。一驱乘双驳。鞍马照人目。（《初学记》作白。《诗纪》同。）龙骧自动作。（○《初学记》二十二。《御览》三百五十八。《诗纪》十七。）  

焦先  

〈先。字孝然。河东人。或曰弘农人。魏受禅。结庵湄河之滨。独止其中。太守董经往视之。不肯语。或忽老忽少。后与人别去。不知所适。〉  

【祝衄歌】  

〖《高士传》曰：魏伐吴。有窍问隐士焦先。先不应。谬歌。后魏军败。人推其意。牂羊指吴。羖历指魏也。〗  

祝衄祝衄。非鱼非肉。更相追逐。本为杀牂羊。更杀羖历。（魏志注作本心为当杀牂羊。更杀其羖历耶。○《三国志》管宁传注。《诗纪》十七。）  

吴质。  

〈质。字季重。济阴人。建安中为朝歌长。迁元城令。魏文帝受禅。拜北中郎将。进振威将军。封列侯。太和四年。入为侍中。卒。〉  

【思慕诗】  

〖文章叙录曰：文帝崩。吴质思慕。作《诗》云：〗  

怆怆怀殷忧。殷忧不可居。徙倚不能坐。出入步踟蹰。念蒙圣主恩。荣爵与众殊。自谓永终身。志气甫当舒。何意中见弃。弃我就黄垆。茕茕靡所恃。泪下如连珠。随没无所益。身死名不书。慷慨自俯仰。庶几烈丈夫。（○《三国志》本传注。广《文选》九。《诗纪》十七。）  

麋元  

〈元为散骑常侍。有集五卷。〉  

【诗】  

青雀东飞。别鹄东翔。（○《御览》九百二十二。）  

【诗】  

苍苍陵上柏。参差列成行。童童安石榴。列生神道傍。（○《御览》九百七十。）  

魏明帝曹睿  

〈睿。字元仲。魏文帝太子。黄初七年五月即位。在位十三年。景初三年卒。年三十六。谥曰明皇帝。有集七卷。〉  

【乐府】  

【短歌行】  

翩翩春燕。端集余堂。阴匿阳显。节运自常。厥貌淑美。玄衣素裳。归仁服德。此雄颉颃。执志精专。吉行驯良。衔士缮巢。有式宫房。不规自圆。（乐府作圜。）无矩而方。（○《类聚》九十二。《乐府诗集》三十。广《文选》十三。《诗纪》十二。）  

【善哉行】  

我徂我征。伐彼蛮虏。练师简卒。爰正其旅。轻舟竟川。初鸿依浦。桓桓猛毅。如罴。如虎。发砲若雷。吐气如雨。旄旌指麾。进退应矩。百马齐辔。御由造父。休休六军。咸同斯武。兼涂星迈。亮兹行阻。行行日远。西背后京许。游弗淹旬。遂届扬土。奔寇震惧。莫敢当御。权实竖子。备则亡虏。假气游魂。鱼鸟为伍。虎臣列将。怫郁充淮泗肃清。奋扬微所。运德耀威。惟镇惟抚。反旆言归。旆入皇祖。（《诗纪》云。《宋书》乐志分为八解。无权实竖子以下四句。乐府云。右一曲魏晋乐所奏。○《宋书》乐志、《乐府诗集》三十六、广《文选》十三、《诗纪》十二所引并少权实竖子四句。又《书钞》百十四引虏、旅、虎、雨、矩五韵。《文选》四十三为石仲容与孙皓书注引虏、伍二韵。五十七马汧督诔注引伍一韵。又《御览》三百六引虏、旅、浦、虎、雨、矩六韵。○逯案。权实竖子以下四句。盖《诗纪》据《文选》注以意补入。未必符原诗旧貌。）  

【同前四解】  

赫赫大魏。王师徂征。冒暑讨乱。振耀威灵。泛舟黄河。随波潺湲。通渠回越。行路绵绵。彩旄蔽日。旗旒翳天。淫鱼瀺灂。游戏深渊。唯塘泊。从如流。不为单。握扬楚。心惆怅。歌采薇。心绵绵。在淮淝。愿君速节早旋归。（四解乐府云。右一曲魏晋乐所奏。○《宋书》乐志。《乐府诗集》三十六。《诗纪》十二。）  

【步出夏门行】〖《诗纪》云。一曰陇西行。○逯案。《宋书》有此一曰注。〗  

步出夏门。东登首阳山。嗟哉夷叔。仲尼称贤。君子退让。小人争先。惟斯二子。于今称传。林钟受谢。节改时迁。日月不居。谁得久存。善哉殊复善。弦歌乐情。商风夕起。悲彼秋蝉。变形易色。随风东西。乃眷西顾。云雾相连。丹霞蔽日。彩虹带天。弱水潺潺。叶落翩翩。孤禽失群。悲鸣其间。  

善哉殊复善。悲鸣在其间。朝游清冷。日暮嗟归。迫日暮。鸟鹊南飞。绕树三匝。何枝可依。卒逢风雨。树折枝摧。雄来惊雌。雌独愁栖。夜失群侣。悲鸣徘徊。芃芃荆棘。葛生绵绵。感彼风人。惆怅自怜。月盈则冲。华不再繁。古来之说。嗟载一言。（迫下为趋。乐府云。右一曲魏晋乐所奏。○《宋书》乐志。《乐府诗集》三十七。广《文选》十三。又《乐府诗集》三十六瑟调曲善哉行题注引情一韵。○逯案。《诗纪》於此篇后。曾据选诗外编补出本辞一篇。并注云。右一曲疑是前篇本辞。见选诗外编。今按乐府增六句云云。《诗纪》此说非是。选诗外编本不足据。又《诗纪》所附本辞。其中夹杂魏武、魏文之作。何得称为本辞。今删去该篇。并说明於此。）  

【月重轮行】  

天地无穷。人命有终。立功扬名。行之在躬。圣贤度量。得为道中。（○《类聚》四十二。《乐府诗集》四十。《诗纪》十二。）  

【长歌行】  

静夜不能寐。耳听众禽鸣。大城育狐兔。高墉多鸟声。坏宇何寥廓。宿屋邪草生。中心感时物。抚剑下前庭。翔佯於阶际。景星一何明。仰首观灵宿。北辰奋休荣。哀彼失群燕。丧偶独茕茕。单心谁与侣。造房孰与成。徒然喟有和。悲惨伤人情。余情偏易感。怀往增愤盈。吐吟音不彻。泣涕沾罗缨。（○《乐府诗集》三十。广《文选》十三。《诗纪》十二。又《类聚》四十二引鸣、声、庭、明四韵。《文选》十一芜城赋注引声一韵。）  

【苦寒行】  

悠悠发洛都。茾我征东行。征行弥二旬。屯吹龙陂城。顾观故垒处。皇祖之所营。屋室若平昔。栋宇无邪倾。奈何我皇祖。潜德隐圣形。虽没而不朽。书贵垂伐名。光光我皇祖。轩耀同其荣。遗化布四海。八表以肃清。虽有吴蜀寇。春秋足耀兵。徒悲我皇祖。不永享百龄。赋诗以写怀。伏轼泪沾缨。（五解乐府云。右一曲晋乐所奏。○《宋书》乐志。《乐府诗集》三十三。《诗纪》十二。○《宋书》此曲第一解叠首二句。第二至第五解叠第三字至第十字。乐府同。）  

【棹歌行】  

王者布大化。配乾稽后只。阳育则阴杀。晷景应度移。文德以时振。武功伐不随。重华舞干戚。有苗服从妫。蠢尔吴中虏。凭江栖山阻。哀哉王士民。瞻仰靡依怙。皇上悼愍斯。宿昔奋天怒。发我许昌宫。列舟于长浦。翌日乘波扬。棹歌悲且凉。太常拂白日。旗帜纷设张。将抗旄与钺。耀威於彼方。伐罪以吊民。清我东南疆。（将抗下为趋。乐府云。右一曲晋乐所奏。○《宋书》乐志。《乐府诗集》四十。广《文选》十三。《诗纪》十二。）  

【种瓜篇】〖《诗纪》云。即春游曲。玉台题云乐府。○逯案。《乐府诗集》此歌在古乐府行胡从何来后。题曰同前。而不在春游曲内。《诗纪》误。〗  

种瓜东井上。冉冉自逾垣。与君新为婚。瓜葛相结连。寄托不肖躯。有如倚太山。兔丝无根株。蔓延自登缘。萍藻托清流。常恐身不全。被蒙丘山惠。贱妾执拳拳。天日照知这。想君亦俱然。（○玉台新咏二作乐府诗。《乐府诗集》七十七。广《文选》十三。《诗纪》十二。）  

【燕歌行】  

白日晼晼忽西倾。霜露惨凄涂阶庭。秋草卷叶摧枝茎。翩翩飞蓬常独征。有似游子不安（广《文选》作遑。）宁。（○《类聚》四十二。《乐府诗集》三十二。广《文选》十三。《诗纪》十二。）  

【猛虎行】  

双桐生空井。枝叶自相加。通泉浸其根。玄雨润其柯。绿叶何蓩蓩。青条视曲阿。上有双栖鸟。交颈鸣相和。何意行路者。秉丸弹是窠。（○《类聚》八十八作魏明帝诗。引加、柯二韵。《初学记》七、《御览》百八十九、事类赋桐赋注、事文《类聚》后集二十三并引加、柯二韵。《御览》三百五十引加、柯、和、窠四韵。九百五十六引如、柯、阿三韵。）  

【堂上行】  

武夫怀勇毅。勒马於中原。干戈森若林。长剑奋无前。（○《御览》三百五十一。）  

【清调歌】  

飞舟沈洪波。旌旗蔽白日精。楫人荷轻棹。腾飞造波庭。（○《书钞》百三十七。）  

【自惜身薄祜行】  

出身秦川。爰居伊洛。（○《文选》三十拟魏太子邺中集注。六十吊魏武帝文注。）  

【野田黄雀行】  

四夷重译贡。百姓讴吟咏太康。（○《文选》二十一张子房诗注。）  

【豫章行】  

於斯诚微物。能不怀伤悴。（○《文选》二十五还旧园诗注。）  

【乐府诗】  

昭昭素明月。晖光烛我床。忧人不能寐。耿耿夜何长。微风冲闺闼。罗帷自飘飏。揽衣曳长带。屣履下高堂。东西安所之。徘徊以彷徨。春鸟向南飞。翩翩独翱翔。悲声命俦匹。哀鸣伤我肠。感物怀所思。泣涕忽沾裳。伫立吐高吟。舒愤诉穹苍。（○《文选》二十七。《乐府诗集》六十二、《诗纪》七并作古辞伤歌行。玉台新咏二所引缺末一韵。《类聚》四十二作古长歌行。引床、长、飏、堂四韵。戏鸿堂帖八作古辞。《乐府诗集》所引缺末一韵。广《文选》十三所引缺末一韵。）  

【乐府诗】  

昼作不辍手。猛烛继望舒。（○《御览》八百七十。）  

杜挚  

〈挚。字德鲁。河东人。明帝时历任郎中令、校书郎。有集二卷。〉  

【赠毌丘俭诗】  

〖文章叙录曰：挚与毌丘俭乡里相亲。故为诗与俭。求仙人药一丸。欲以感切俭求助也。俭答以诗。然挚竟不得迁。卒於秘书。〗  

骐骥马不试。婆娑槽枥间。壮士志未伸。坎轲多辛酸。伊挚为媵臣。吕望身操竿。夷吾困商贩。甯戚对牛叹。食其处监门。淮阴饥不餐。卖臣老负薪。妻畔呼不还。释之宦十年。位不增故官。才非八子伦。而与齐其患。无知不在此。袁盎未有言。被此笃病久。荣卫动不安。闻有韩众药。信来给一丸。（○《三国志》刘劭传注。广《文选》十。《诗纪》十七。）  

【赠毋丘荆州诗】  

鹄飞举万里。一飞翀（《初学记》作翀飞。）昊苍。翔高志难得。离鸿失所望。（○《初学记》十八。）  

## 魏诗卷六  

陈思王曹植  

〈植。字子建。武帝子。文帝同母弟。建安十六年。封平原侯。又封临淄侯。文帝即位。离京就国。黄初二年。贬安乡侯。改封鄄城王。四年。徙雍丘王。明帝太和元年。改封浚仪。三年。复还雍丘。三年。徙东阿。六年。加封陈王。太和五年卒。年四十一。谥曰思。有集三十卷。〉  

【乐府】  

【丹霞蔽日行】  

〖《诗纪》云。魏文帝《诗》曰：丹霞蔽日。采虹垂天。明帝步出夏门行亦云。〗  

纣为昏乱。虐残忠正。周室何隆。一门三圣。牧野致功。天亦革命。汉祚之兴。阶秦之衰。虽有南面。王道陵夷。炎光再幽。殄灭无遗。（○《类聚》四十一。《乐府诗集》三十七。本集六。《诗纪》十三。）  

【飞龙篇】  

晨游泰山。云雾窈窕。忽逢二童。颜色鲜好。乘彼白鹿。手医芝草。我知真人。长跪问道。  

西登玉台。金楼复道。授我仙药。神皇所造。教我服食。还精补脑。寿同金石。永世难老。（○《乐府诗集》六十四。本集六。广《文选》十三。《诗纪》十三。又《书钞》百五十引窕一韵。《类聚》四十二引窕、好、草、道、造、老六韵。）  

【薤露行】  

〖乐府解题曰：曹植拟薤露行为天地。〗  

天地无穷极。阴阳转相因。人居一世间。忽若风吹尘。愿得展功勤。输力於明君。怀此王佐才。慷慨独不群。鳞介尊神龙。走兽宗麒麟。虫兽犹知德。何况於士人。孔氏删诗书。王业粲已分。骋我径寸翰。流藻垂华芬。（○《类聚》四十一。《乐府诗集》二十七。本集六。广《文选》十四。《诗纪》十三。）  

【惟汉行】  

〖魏武帝薤露《诗》曰：惟汉二十世。所任诚不良。〗  

太极定二仪。清浊始以形。三光炤八极。天道甚著明。为人立君长。欲以遂其生。行仁章以瑞。变故诫骄盈。神高而听卑。报若响应声。明主敬细微。三季瞢天经。二皇称至化。盛哉唐虞庭。禹汤继厥德。周亦致太平。在昔怀帝京。日昃不敢宁。济济在公朝。万载驰其名。（○《乐府诗集》二十七。本集六。广《文选》十三作惟汉篇。《诗纪》十三。）  

【鰕<鱼旦>篇】  

〖乐府解题曰：曹植拟长歌行为鰕<鱼旦>。〗  

鰕<鱼旦>游潢潦。不知江海流。燕雀戏藩柴。安识鸿鹄游。世士此诚明。大德固无俦。驾言登五岳。然后小陵丘。俯观上路人。势利惟是谋。仇高念皇家。远怀柔九州。抚剑而雷音。猛气纵横浮。泛泊徒嗷嗷。谁知壮士忧。（○《类聚》四十二。《乐府诗集》三十。本集六。《诗纪》十三。○逯案。世士此诚明句。《类聚》此作比。是也。此句盖作世士诚朋比。与大德固无俦对比。犹之燕雀与鸿鹄之对比也。传刻久。遂误此诚明。而本集编者以此诚明不辞。乃改为诚明性。则更为谬矣。又沈德潜说诗睟语云。乐府鰕<鱼旦>篇。<鱼旦>同鱓。水族之细者。从旦不从且。李于鳞误用鰕<鱼且>。押入鱼虞韵。后人读同疽音。不知其非也。古人造字有<鱼旦>无<鱼且>。看《说文》等书自见。）  

【吁嗟篇】〖一作瑟瑟歌。〗  

〖乐府解题曰：曹植拟苦寒行为吁嗟。〗  

吁嗟此转蓬。居世何独然。长去本根逝。宿夜无休闲。东西经七陌。南北越九阡。卒遇回风起。吹我入云间。自谓终天路。忽然下沉渊。惊飚接我出。故归彼中田。当南而更北。谓东而反西。宕宕当何依。忽亡而复存。飘飖周八泽。连翩历五山。流转无恒处。谁知吾苦艰。愿为中林草。秋随野火燔。糜灭岂不痛。愿与根荄连。（○《三国志》本传注作瑟瑟歌。《乐府诗集》三十三。本集六。广《文选》十三。《诗纪》十三。又《类聚》四十二引然、闲、燔三韵。《文选》二十一北使洛诗注引之一韵。《御览》五百七十三作琴调歌。引闲、阡、燔、连四韵。又吴棫韵补二引然、闲二韵。）  

【豫章行二首】  

〖乐府解题曰：曹植拟豫章行为穷达。〗  

穷达难豫图。祸福信亦然。虞舜不逢尧。耕耘处中田。太公未遭文。渔钓终渭川。不见鲁孔丘。穷困陈蔡间。周公下白屋。天下称其贤。（○《类聚》四十一。《乐府诗集》三十四。本集六。《诗纪》十三。）  

鸳鸯自朋亲。不若比翼连。他人虽同盟。骨肉天性然。周公穆康叔。管蔡则流言。子臧让千乘。季札慕其贤。（○同上）  

【浮萍篇】〖蒲生行。〗  

浮萍寄清水。随风东西流。结发辞严亲。来为君子仇。恪勤在朝夕。无端获罪尤。在昔蒙恩惠。和乐如瑟琴。何意今摧颓。旷若商与参。茱萸自有芳。不若桂与兰。新人虽可爱。无若故所欢。行云有返期。君恩傥中还。慊慊仰天叹。愁心将何愬。日月不恒处。人生忍若寓。悲风来入怀。泪下如垂露。发箧造裳衣。裁缝纨与素。（○玉台新咏二。《乐府诗集》三十五作蒲生行浮萍篇。本集六。广《文选》十三。《诗纪》十三。又《类聚》四十一作蒲生行。引流、仇、尤、兰、欢、还六韵。《尔雅》翼十二引兰一韵。）  

【野田黄雀行】  

〖《宋书》云。空侯引亦用此曲。〗  

置酒高殿上。亲友从我游。中厨办丰膳。烹羊宰肥牛。秦筝何慷慨。齐瑟和且柔。阳阿奏奇舞。京洛出名讴。乐饮过三爵。缓带倾庶羞。主称千金寿。宾奉万年酬。久要不可忘。薄终义所尤。谦谦君子德。磬折欲何求。惊风飘白日。光景驰西流。盛时不可再。百年忽我遒。生存华屋处。零落归山丘。先民谁不死。知命复何忧。（乐府云。右一曲本辞。○《文选》二十七、《乐府诗集》三十九、本集六、文章正宗二十九俱作箜篌引。又《书钞》百十引柔一韵。《类聚》四十二引游、牛、柔、讴、羞、酬、流、忧、丘九韵。又《初学记》十七引游、牛、尤、求四韵。）  

置酒高殿上。亲交从我游。中厨办丰膳。烹羊宰肥牛。秦筝何慷慨。齐瑟和且柔。阳阿奏奇舞。京洛出名讴。乐饮过三爵。缓带倾庶羞。主称千金寿。宾奉万年酬。久要不可忘。薄终义所尢。谦谦君子德。磬折欲何求。盛时不再来。百年忽我遒。惊风飘白日。光景驰西流。生存华屋处。零落归山丘。先民谁不死。知命复何忧。（四解。乐府云。右一曲晋乐所奏。○《宋书》乐志。《乐府诗集》三十九。《诗纪》十三作箜篌引。）  

【同前】  

高树多悲风。海水扬其波。利剑不在掌。结友何须多。不见篱间雀。见鹞自投罗。罗家得雀喜。少年见雀悲。拔剑捎罗网。黄雀得飞飞。飞飞摩苍天。来下谢少年。（○《乐府诗集》三十九。本集六。风雅翼选诗补遗下。《诗纪》十三。）  

【门有万里客】  

门有万里客。问君何乡人。褰裳起从之。果得心所亲。挽裳对我泣。太息前自陈。本是朔方士。今为吴越民。行行将复行。去去适西秦。（○《类聚》二十九作曹植诗。《乐府诗集》四十。本集六。《诗纪》十三。）  

【泰山梁甫行】  

〖乐府解题曰：曹植改泰山梁甫为八方。〗  

八方各异气。千里殊风雨。剧哉边海民。寄身於草墅。妻子象禽兽。行止依林阻。柴门何萧条。狐兔翔我宇。（○艺文《类聚》四十一。《乐府诗集》四十一。本集六。《诗纪》十三。）  

【怨歌行】  

〖《诗纪》云。技录、乐府解题皆以为古辞。文章正宗作曹子建。○逯案。《乐府诗集》四十一怨诗行下引王僧虔技录曰：荀录所载。古为君一篇。今不传。又引乐府解题曰：古词云。为君既不易。为臣良独难云云。《诗纪》本此。又案。《乐府诗集》五十三引古今乐录曰：魏曲五篇。一、明明魏皇帝。二、大和有圣帝。三、魏历长。四、天生烝民。五、为君既不易。并明帝造。以代汉曲。其辞并亡。是古今乐录以此为魏明帝诗。而《书钞》又引作魏文帝。众说纷歧如此。今据艺文《类聚》、《乐府诗集》、文章正宗等。仍编入曹植诗中。〗  

为君既不易。为臣良独难。忠信事不显。乃有见疑患。周公佐成王。金滕功不刊。推心辅王室。二叔反流言。待罪居东国。泣涕常流连。皇灵大动变。震雷风且寒。拔树偃秋稼。天威不可干。素服开金滕。感悟求其端。公旦事既显。成王乃哀叹。吾欲竟此曲。此曲悲且长。今日乐相乐。别后莫相忘。（乐府云。右一曲晋乐所奏。○《类聚》四十一。《乐府诗集》四十二。文章正宗二十九。《文选》补遗三十四。风雅翼选诗二。《诗纪》十三。又《书钞》二十九作魏文帝。引难一韵。《晋书》桓伊传作怨诗。引难、患、刊、言四韵。万花谷十引刊、言二韵。）  

【鼙舞歌五首】  

〖汉灵帝西园鼓吹有李坚者。能鞞舞。遭乱播迁。西随段煨。先帝闻其旧有伎。召之。坚既中废。兼古曲多谬误。异代之文未必相袭。故依前曲。改作新歌五篇。不敢充之黄门。近以成下国之陋乐焉。（○《宋书》乐志。《御览》五百七十四。事类赋舞赋注。）〗  

【圣皇篇】  

圣皇应历数。正康帝道休。九州咸宾服。威德洞八幽。三公奏诸公。不得久淹留。蕃位任至重。旧章咸率由。侍臣省文奏。陛下体仁慈。沈吟有爱恋。不忍听可之。迫有官典宪。不得顾恩私。诸王当就国。玺绶何累縗。便时舍外殿。宫省寂无人。主上增顾念。皇母怀苦辛。何以为赠赐。倾府竭宝珍。文钱百亿万。采帛若烟云。乘舆服御物。锦罗与金银。龙旂垂九旒。羽盖参班轮。诸王自计念。无功荷厚德。思一效筋力。糜躯以报国。鸿胪拥节卫。副使随经营。贵戚并出送。夹道交辎軿。车服齐整设。韡晔耀天精。武骑卫前后。鼓吹箫笳声。祖道魏东门。泪下沾冠缨。扳盖因内顾。俯仰慕同生。行行将日暮。何时还阙庭。车轮为徘徊。四马踌躇鸣。路人尚酸鼻。何况骨肉情。（○《宋书》乐志。《乐府诗集》五十三。《诗纪》十三。又《文选》二十七京路夜发诗注引慈一韵。）  

【灵芝篇】  

灵芝生王地。朱草被洛滨。荣华相晃耀。光采晔若神。古时有虞舜。父母顽且嚣。尽孝於田垅。烝烝不违仁。伯瑜年七十。彩衣以娱亲。慈母笞不痛。歔欷涕沾巾。丁兰少失母。自伤早孤茕。刻木当严亲。朝夕致三牲。暴子见陵侮。犯罪以亡形。丈人为泣血。免戾全其名。董永遭家贫。父老财无遗。举假以供养。佣作致甘肥。责家填门至。不知何用归。天灵感至德。神女为秉机。岁月不安居。呜呼我皇考。生我既已晚。弃我何其早。蓼莪谁所兴。念之令人老。退咏南风诗。洒泪满袆抱。乱曰：圣皇君四海。德教朝夕宣。万国咸礼让。百姓家肃虔。痒序不失仪。孝悌处中田。户有曾闵子。比屋皆仁贤。髫乱无夭齿。黄尽心其年。陛下三万岁。慈母亦复然。（○《宋书》乐志。《乐府诗集》五十三。《诗纪》十三。《文选》三十一杂体诗注引一句。）  

【大魏篇】  

大魏应灵符。天禄方甫始。圣德致泰和。神明为驱使。左右宜供养。中殿宜皇子。陛下长寿考。  

群臣拜贺咸悦喜。积善有馀庆。宠禄固天常。众喜填门至。臣子蒙福祥。无患及阳遂。辅翼我圣皇。众吉咸集会。凶邪奸恶并灭亡。黄鹄游殿前。神鼎周四阿。玉马充乘舆。芝盖树九华。白虎戏西除。含利从辟邪。骐骥蹑足舞。凤皇拊翼歌。丰年大置酒。玉樽列广庭。乐饮过三爵。朱颜暴己形。式宴不违礼。君臣歌鹿鸣。乐人舞鼙鼓。百官雷扌卞赞若惊。储礼如江海。积善若陵山。皇嗣繁且炽。孙子列曾玄。群臣咸称万岁。陛下长寿乐年。御酒停未饮。贵戚跪东厢。侍人承颜色。奉进金玉觞。此酒亦真酒。福禄当圣皇。陛下临轩笑。左右咸欢录。杯来一何迟。群僚以次行。赏赐累千亿。百官并富昌。（○《宋书》乐志。《乐府诗集》五十三。《诗纪》十三。又《文选》六十吊魏武帝文注引始一韵。）  

【精微篇】  

精微烂金石。至心动神明。杞妻哭死夫。梁山为之倾。子丹西质秦。乌白马角生。邹衍囚燕市。繁霜为夏零。关东有贤女。自字苏来卿。壮年报父仇，身没垂功名。如休逢赦书。白刃几在颈。俱上列仙籍。去死独就生。太仓令有罪。远徵当就拘。自悲居无男。祸至无与俱。缇萦痛父言。荷担西上书。盘桓北阙下。泣泪何涟如。乞得并姊弟。没身赎父躯。汉文感其义。肉刑法用除。其父得以免。辩义在列图。多男亦何为。一女足成居。简子南渡河。津吏废舟船。执法将加刑。女娟拥棹前。妾父闻君来。将涉不测渊。畏惧风波起。祷祝祭名川。备礼飨神祇。为君求福先。不胜酹祀诚。至令犯罚艰。君必欲加诛。乞使知罪愆。妾愿以身代。至诚感苍天。国君高其义。其父用赦原。河激奏中流。简子知其贤。归聘为夫人。荣宠超后先。辩女解父命。何况健少年。黄初发和气。明堂德教施。治道致太平。礼乐风俗移。刑措民无枉。怨女复何为。圣皇长寿考。景福常来仪。（○《宋书》乐志。《乐府诗集》五十三。《诗纪》十三。）  

【孟冬篇】  

孟冬十月。阴气厉清。武官诫田。讲旅统兵。元龟袭吉。元光著明。蚩尢跸路。风弭雨停。乘舆启行。鸾鸣幽轧。虎贲采骑。飞象珥鹖。钟鼓铿锵。箫管嘈喝。万骑齐镳。千乘等盖。夷山填谷。平林涤薮。张罗万里。尽其飞走。趯趯狡兔。扬白跳翰。猎以青骹。掩以修竿。韩卢宋鹊。呈才骋足。噬不尽绁。牵麋掎鹿。魏氏发机。养基抚弦。都卢寻高。搜索猴猨。庆忌孟贲。蹈谷超峦。张目决眦。发怒穿冠。顿熊扼虎。就豹搏貙。气有馀势。负象而趋。获车既盈。日侧乐终。罢役解徒。大飨离宫。乱曰：圣皇临飞轩。论功校猎徒。死禽积如京。流血成沟渠。明诏大劳赐。大官供有无。走马行酒醴。驱车布肉鱼。鸣鼓举觞爵。击钟釂无馀。绝纲纵麟麑。弛罩出凤雏。收功在羽校。威灵振鬼区。陛下长欢乐。永世合天符。（○《宋书》乐志。《乐府诗集》五十三。《诗纪》十三。）  

【当欲游南山行】  

东海广且深。由卑下百川。五岳虽高大。不逆垢与尘。良木不十围。洪条无所因。长者能博爱。天下寄其身。大匠无弃材。船车用不均。锥刀各异能。何所独却前。嘉善而矜愚。大圣亦同然。仁者各寿考。四坐咸万年。（○《乐府诗集》六十一。本集六。《诗纪》十三。又《类聚》四十二作当欲游南山篇。引川、尘、然、年四韵。）  

【名都篇】  

〖歌录曰：名都篇。齐瑟行也。〗  

名都多妖女。京洛出少年。宝剑直千金。被服丽且鲜。斗鸡东郊道。走马长楸间。驰骋未能半。双兔过我前。揽弓捷鸣镝。长驱上南山。左挽因右发。一纵两禽连。馀巧未及展。仰手接飞鸢。观者咸称善。众工归我妍。归来宴平乐。美酒斗十千。脍鲤臇胎鰕。寒鳖炙熊蹯。鸣俦啸匹侣。列坐竟长筵。连翩击鞠壤。巧捷惟万端。白日西南驰。光景不可攀。云散还城邑。清晨复来还。（○《文选》二十七。《乐府诗集》六十三。本集六。《诗纪》十三。又《书钞》百四十八作齐琴行。引千一韵。《类聚》四十二引年、鲜、间、前、连、鸢、千七韵。《初学记》十引间、贤、千三韵。草堂诗笺十五遣兴诗注引两句。《御览》七百四十六作乐府歌。引间、前、山、连、鸢、妍六韵。吴棫韵补二引千、蹯二韵。）  

【美女篇】  

〖歌录曰：美女篇。齐瑟行也。〗  

美女妖且闲。采桑歧路间。柔条纷冉冉。落叶何翩翩。攘袖见素手。皓腕约金环。头上金爵钗。腰佩翠琅玕。明珠交玉体。珊瑚间木难。罗衣何飘飖。轻裾随风还。顾盻遗光采。长啸气若兰。行徒用息驾。休者以忘餐。借问女安居。乃在城南端。青楼临大路。高门结重关。容华耀朝日。谁不希令颜。媒氏何所营。玉帛不时安。佳人慕高义。求贤良独难。众人徒嗷嗷。安知彼所观。盛年处房室。中夜起长叹。（○《文选》二十七。玉台新咏二。本集六。《诗纪》十三。又《书钞》百三十六引玕一韵。又引翩、环二韵。《类聚》十八引闲、间、环、玕、难、还、兰、餐、端、关、颜十一韵。《初学记》十九引闲、间、翩、环、玕、难、还、兰、餐九韵。《御览》三百八十一引间、翩、镮、玕四韵。七百十八引头插金爵钗一句、头戴合欢钩一句。）  

【白马篇】  

〖歌录曰：白马篇。齐瑟行也。〗  

白马饰金羁。连翩西北驰。借问谁家子。幽并游侠儿。少小去乡邑。扬声沙漠垂。宿昔秉良弓。楛矢何参差。控弦破左的。右发摧月支。仰手接飞猱。俯身散马蹄。狡捷过猴猿。勇剽若豹螭。边城多警急。胡虏数迁移。羽檄从北来。厉马登高堤。长驱蹈匈奴。左顾陵鲜卑。弃身锋刃端。性命安可怀。父母且不顾。何言子与妻。名编壮士籍。不得中顾私。捐躯赴国难。视死忽如归。（○《文选》二十七。乐府诗六十三。文章正宗二十九。本集六。《诗纪》十三。又《类聚》四十二引驰、儿、垂、支、蹄、移、堤、怀、私、归十韵。《御览》三百五十九作游侠篇。引驰、儿二韵。七百四十六作乐府歌。引支、蹄二韵。）  

【升天行】  

乘蹻追术士。远之蓬莱山。灵液飞素波。兰桂上参天。玄豹游其下。翔鹍戏其巅。乘风忽登举。仿佛见众仙。（○《类聚》四十二。文苑英华百九十三作刘孝威。注云。《类聚》作曹植乐府。诗集六十三。本集六。刘孝威集。《诗纪》十三。又《文选》十二海赋注作苦寒行。引山一韵。二十一游仙诗注作苦寒行。引天一韵。略为四言。）  

扶桑之所出。乃在朝阳谿。中心陵苍昊。布页盖天涯。日出登东干。既夕没西枝。愿得纡阳辔。回日使东驰。（○《类聚》四十二。文苑英华百九十三作刘孝威。《乐府诗集》六十三。本集六。刘孝威集。《诗纪》十三。）  

【五游咏】〖乐府无咏字。《诗纪》同。广《文选》作五游诗。〗  

九州不足步。愿得凌云翔。肖遥八纮外。游目历遐荒。披我丹霞衣。袭我素霓裳。华盖芬晻蔼。六龙仰天骧。曜灵未移景。倏忽造昊苍。阊阖启丹扉。双阙曜朱光。徘徊文昌殿。登陟太微堂。上帝休西棂。群后集东厢。带我琼瑶佩。漱我沆瀣浆。踟蹰玩灵芝。徙倚弄华芳。王子奉仙药。羡门进奇方。服食享遐纪。延寿保无疆。（○《类聚》七十八。《乐府诗集》六十四。本集六。广《文选》九。《诗纪》十三。）  

【远游篇】  

远游临四海。俯仰观洪波。大鱼若曲陵。承浪相经过。灵鳌戴方丈。神狱俨嵯峨。仙人翔其隅。玉女戏其阿。琼蕊可疗饥。仰首吸朝霞。昆仑本吾宅。中州非我家。将归谒东父。一举超流沙。鼓翼舞时风。长啸激清歌。金石固易敝。日月同光华。齐年与天地。万乘安足多。（○《类聚》七十八。《乐府诗集》六十四。《文选》补遗三十四。广《文选》十三。《诗纪》十三。）  

【仙人篇】  

仙人揽六著。对博太山隅。湘娥拊琴瑟。秦女吹笙竽。玉樽盈桂酒。而伯献神鱼。四海一何局。九州安所如。韩经与五乔。要我于天衢。万里不足步。轻举凌天虚。百腾逾景云。高风吹我躯。回驾驶观紫薇。与帝合灵符。阊阖正嵯峨。双阙万丈馀。玉树扶道生。白虎夹门枢。驱风游四海。东过王母庐。俯观五岳间。人生如寄居。潜光养羽翼。进趋且徐徐。不见轩辕氏。乘龙出鼎湖。徘徊九天上。与尔长相须。（○《乐府诗集》六十四。本集六。广《文选》十三。《诗纪》十三。又《类聚》四十二引隅、竽、鱼、微、符、馀六韵。）  

【盘石篇齐瑟行。】  

盘盘山巅石。飘飖涧底蓬。我本太山人。何为客淮东。蒹葭弥斥土。林木无分重。岸严若崩缺。湖水何汹汹。蚌蛤被滨涯。光彩如锦虹。高彼凌云霄。浮气象螭龙。鲸脊若丘陵。须若山上松。呼吸吞船欐。澎濞戏中鸿。方舟寻高价。珍宝丽以通。一举必千里。乘飔举帆幢。经危履险阻。未知命所钟。常恐沈黄垆。下与鼋鳖同。南极苍梧野。游眄穷九江。中夜指参辰。欲师当定从。仰天长太息。思想怀故邦。乘桴何所志。吁嗟我孔公。（○《乐府诗集》六十四。本集六。《诗纪》十三。又《文选》十二海赋注作齐瑟行。引红一韵。）  

【驱车篇】  

驱车掸驽马。东到奉高城。神哉彼泰山。五岳专其名。隆高贯云霓。嵯峨出太清。周流二六候。间置十二亭。上有涌醴泉。玉石扬华英。东北望吴野。西眺观日精。魂神所系属。逝者感斯征。王者以归天。郊厥元功成。历代无不遵。礼记有品程。探策或长短。唯德享利贞。封者七十帝。轩皇元独灵。餐霞漱沆瀣。毛羽被身形。发举蹈虚廓。径庭升窈冥。同寿东父年。旷代永长生。（○《乐府诗集》六十四。本集六。道藏县上岱史。广《文选》十三。《诗纪》十三。又《类聚》四十二引名、精、亭、英、精、成六韵。）  

【种葛篇】  

种葛南山下。葛藟自成阴。与君初婚时。结发恩义深。欢爱在枕席。宿昔同衣衾。窃慕棠棣篇。好乐和瑟琴。行年将晚暮。佳人怀异心。恩纪旷不接。我情遂抑沈。出门当何顾。徘徊步北林。下有交颈兽。仰有双栖禽。攀枝长叹息。泪下沾罗襟。良马知我悲。延颈对我吟。昔为同池鱼。今为商与参。往古皆欢遇。我独困於今。弃置委天命。悠悠安可任。（○玉台新咏二。式古堂书画汇考十曹植诗帖。《乐府诗集》六十四。本集六。《文选》补遗三十四。广《文选》十三。《诗纪》十三。又《类聚》四十二引阴、深、心、沉四韵。）  

【妾薄命行】〖《诗纪》依《乐府诗集》作妾薄命二首。今据《类聚》改。〗  

携玉手。喜同车。北上云阁飞除。钓台蹇产清虚。池塘观沼可娱。仰泛龙舟绿波。俯擢神草枝柯。想彼宓妃洛河。退咏汉女湘娥。日既逝矣西藏。更会兰室洞房。华镫步障舒光。皎若日出扶桑。促樽合坐行觞。主人起舞娑盘。能者穴触别端。腾觚飞爵阑干。同量等色齐颜。任意交属所欢。朱颜发外形兰。袖随礼容极情。妙舞仟仟体轻。裳解履遗绝缨。俯仰笑喧无呈。览持佳人玉颜。齐举金爵翠盘手形罗袖良难。腕弱不胜珠环。坐者叹息舒颜。御巾裛粉君傍。中有霍纳都梁。鸡舌五味杂香。进者何人齐姜。恩重爱深难忘。召延亲好宴私。但歌杯来何迟。客赋既醉言归。主人称露未晞。（○《乐府诗集》六十二。本集六。广《文选》十三。《诗纪》十三。又玉台新咏九引日月既是西藏以下各句。《书钞》百三十五作乐府歌。引傍、梁二韵。《类聚》四十一引车、除、虚、娱、波、柯、河、娥、藏、房、光、桑、觞、轻、缨、槃、环十七韵。《御览》七百十九作乐府。引傍、梁二韵。）  

【平陵东行】〖《诗纪》作平陵东。《类聚》陵字误陆。〗  

阊阖开。天衢通。被我羽衣乘飞龙。乘飞龙。与仟期。东上蓬莱采灵芝。灵芝采之可服食。年若王父无终极。（○《类聚》四十一。《乐府诗集》二十八。本集六。《诗纪》十三。）  

【当来日大难】  

〖乐府解题曰：曹植拟善哉行为日苦短。○逯案。此篇应作苦短篇。〗  

日苦短。乐有馀。乃置玉樽办东厨。广情故。心相於。阖门置酒。和乐欣欣。游马后来。辕车解轮。今日同堂。出门异乡。别易会难。各尽杯觞。（○《乐府诗集》三十六。本集六。《诗纪》十三。又《文选》二十八短歌行注作苦短篇。引苦乐有馀一句。）  

【桂之树行】  

桂之树。桂之树。桂生一何丽佳。扬朱华而翠叶。流芳布天涯。上有栖鸾。下有盘螭。桂之树。得道之真人咸来会讲仙。教尔服食日精。要道甚省不烦。淡泊无为自然。乘蹻万里之外。去留随意所欲存。高高上际於众外。下下乃穷极地天。（○《乐府诗集》六十一。本集六。广《文选》十三。《诗纪》十三。）  

【当墙欲高行】  

龙欲升天须浮云。人之仕进待中人。众口可以铄金。谗言三至。慈母不亲。愤愤俗间。不辩伪真。愿欲披心自说陈。君门以九重。道远河无津。（○《乐府诗集》六十一。本集六。《诗纪》十三。）  

【当事君行】  

人生有所贵尚。出门各异情。朱紫更相夺色。雅郑异音声。好恶随所爱憎。追举逐虚名。百心可事一君。巧诈宁拙诚。（○《乐府诗集》六十一。本集六。《诗纪》十三。）  

【当车已驾行】〖《诗纪》已作以。〗  

欢坐玉殿。会诸贵客。侍者行觞。主人离席。顾视东西厢。丝竹与鞞铎。不醉无归来。明灯以继夕。（本集误作文。○《乐府诗集》六十一。本集六。《诗纪》十三。）  

【苦思行】  

绿萝缘玉树。光曜粲相晖。下有两真人。举翅翻高飞。我心何踊跃。思欲攀云追。郁郁西岳巅。石室青葱与天连。中有耆年一隐士。须发皆皓然。策杖从吾游。教我要忘言。（○《类聚》四十一。《乐府诗集》六十三。本集六。《诗纪》十三。）  

【飞龙篇】  

南经丹穴。积阳所生。煎石流铄。品物无形。（○《书钞》百五十八。）  

【同前】  

芝盖翩翩。（○《文选》二十前缓声歌注。）  

【远游篇】  

夜光明珠。（草堂诗笺作月。）下隐金沙。采之谁遗。汉女湘娥。（○《初学记》二十七。草堂诗笺二十陪王诗注。）  

【善哉行】  

如彼翰鸟。或飞戾天。（○《文选》二十三悼亡诗注。）  

【对酒行】  

含生蒙泽。草木茂延。（○《文选》四十到大司马记室笺注。）  

【苦热行】  

行游到日南。经历交址乡。苦热但曝露。越夷水中藏。（○《文选》二十八苦热行注。《乐府诗集》六十五注。）  

【艳歌行】  

出自蓟北门。遥望胡地桑。枝枝自相值。叶叶自相当。（○《类聚》八十八。《御览》九百五十五。本集六。事类赋桑赋注。）  

【同前】  

长者赐颜色。泰山可动移。（○《文选》三十九诣建平王上书注。四十拜中军记室辞隋王笺注。）  

【结客篇】  

结客少年场。报怨洛北芒。（○《文选》二十八结客少年场诗注。）  

利剑鸣手中。一击而尸僵。（○《文选》二十九杂诗注。）  

【天地篇】  

复为时所拘。羁绁作微臣。（○《文选》三十一杂体诗注。）  

【长歌行】  

〖乐府解题曰：曹植拟亟出为尺蠖。〗  

尺蠖知屈伸。体道识穷达。（○《御览》九百四十八。）  

【亟出行】  

蒙雾犯风尘。（○《文选》三十八和王著作八公山注。）  

【妾薄幸】  

还行秋殿层楼。御辇从□好仇。排玉闼□椒房。丹帷楚组连网。（○《书钞》百三十二。）  

【妾薄相行】  

齐讴楚舞纷纷。歌声上彻青云。（○《文选》四南都赋注作古乐府历九秋妾薄相行。五吴都赋注引上句。十八琴赋注作古妾薄命行。引上句。）  

辎軿飞毂交轮。（○《文选》二十八长安有狭邪行注。）  

【艳歌行】  

夏节纯和天清凉。百草滋殖舒兰芳。（○《初学记》三。）  

【陌上桑】  

望云际。有真人。安得轻举继清尘。执电鞭。骋飞驎。（○《御览》三百五十九。）  

【两仪篇】  

帝者化八极。养万物。和阴阳。阴阳和。凤至河洛翔。（○《初学记》六。）  

【秋胡行】  

歌以咏言。大魏承天玑。（○《文选》五十八宋文皇帝元皇后哀策文注。）  

【对酒行】  

蒲鞭苇杖示有刑。（○《文选》五十九齐故安陆昭王碑文注。）  

【乐府】  

胶漆至坚。浸之则离。皎皎素丝。溺色染移。君不我弃。谗人所为。（○《御览》七百六十六。）  

市肉以肥。酤酒取醇。交觞接杯。以致殷勤。（○《书钞》百四十八。《御览》八百二十八。）  

鲂臇熊掌。豹胎龟肠。（○《书钞》百四十二。）  

乌起舞。凤凰吹笙。（○《书钞》百十。）  

橙橘枇杷。甘蔗代出。（○《御览》九百七十一。）  

墨出青松烟。笔出狡兔翰。古人感鸟迹。文字有改判。（○《书钞》一百四作长歌行。又作乐府。《初学记》二十一。《御览》六百五。事类赋墨赋注。万能花谷后二十九。）  

巢许蔑四海。商贾争一钱。（○《御览》八百三十六。）  

所赍千金剑。通犀间碧玙。翡翠饰鸡必。标首明月珠。（○《书钞》百二十二两引。一作傅玄乐府九思。）  

□厌常珍鹿曤。愿□百品异方。（○《书钞》百四十二。）  

金樽玉杯不能使薄酒更厚。（○《文选》二十七望荆山诗注。三十石门新营所住诗注。）  

【歌】  

〖植作《七启》。系此。〗  

望云际兮有好仇。天路长兮往无由。佩兰蕙兮为谁修。宴婉绝兮我心愁。（○《文选》三十四。又《类聚》五十七引仇、由、修三韵。）  

【甘露讴】  

〖植为魏德论。系此以下六讴。〗  

玄德洞幽。飞化上承。甘露以降。蜜淳水凝。睹阳弗晞。琼爵是承。献之帝庙。以明圣徵。（○《初学记》二。《御览》十二。）  

【时雨讴】  

於穆圣皇。仁畅惠渥。辞献灭膳。以服鳏独。和气致祥。时雨渗漉。野草萌变。化成喜谷。（○《类聚》八十五。）  

【嘉禾讴】  

猗猗嘉禾。惟谷之精。其洪盈箱。协穗殊茎。昔生周朝。今植魏庭。献之庙堂。以昭厥灵。（○同上）  

【白鹊讴】  

鹊之强强。诗人取喻。今存圣世。呈质见素。饥食苕华。渴饮清露。异于畴匹。众鸟是慕。（○《类聚》九十二。）  

【白鸠讴】  

班班者鸠。爰素其质。昔翔殷邦。今为魏出。朱目丹趾。灵姿诡类。载飞载鸣。彰我皇懿。（○同上）  

【木连理讴】  

皇树嘉德。风靡云披。有木连理。别干同枝。将承大同。应天之规。（○《御览》八百七十三。）  

## 魏诗卷七  

陈思王曹植  

【诗】  

【献诗】〖并疏〗  

〖魏志本传云。黄初四年。徙封雍邱王。其年朝京师。上疏云云。○《文选》作上责躬应诏诗表。下列疏文。《诗纪》无此题。无疏文。直题上责躬诗应诏诗。〗  

臣植言。臣自抱亹归藩。刻肌刻骨。追思罪戾。昼分而食。夜分而寝。诚以天网不可重罹。圣恩难可再恃。窍感相鼠之篇。无礼遄死之义。形影相吊。五情愧赪。以罪弃生。则违昔贤夕改之劝。忍垢苟全。则犯诗人胡颜之讥。伏惟陛下。德象天地。恩隆父母。施畅春风。泽如时雨。是以不别荆棘者。庆云之惠也。七子均养者。鸤鸠之仁也。舍罪贵功者。明君之举也。矜愚爱能者。慈父之恩也。是以愚臣徘徊於恩泽而不敢自弃者也。前奉诏书。臣等绝朝。心离志绝。自分黄耇永无执珪之望。不图圣诏猥垂齿召。至止之日。驰心辇毂。僻处西馆。未奉阙庭。踊跃之怀。瞻望反侧。不胜犬马恋主之情。谨奉表并献诗二篇。词旨浅末。不足采览。贵露下情。冒颜以闻。臣植诚惶诚恐。顿首顿首。死罪死罪。（○《文选》二十。又魏志本传。）  

【责躬】  

於穆显考。时惟武皇。受命于天。宁济四方。朱旗所拂。九土披攘。玄化滂流。荒服来王。超商越周。与唐比踪。笃生我皇。奕世载聪。武则肃烈。文则时雍。受禅于汉。君临万邦。万邦既化。率由旧则。广命懿亲。以藩王国。帝日尔侯。君兹青土。奄有海滨。方周于鲁。车服有辉。旗章有叙。济济隽乂。我弼我辅。伊予小子。恃宠骄盈。举挂时网。动乱国经。作蒲作屏。先轨是隳。魏志作坠。六臣本《文选》注云。傲我皇使。犯我朝仪。国有典刑。我削我绌。将寘于理。元凶是率。明明天子。时惟笃类。不忍我刑。暴之朝肆。违彼执宪。哀予小臣。改封兖邑。于河之滨。股肱弗置。有君无臣。荒淫之阙。谁弼予身。茕茕仆夫。于彼冀方。嗟予小子。乃罹斯殃。赫赫天子。恩不遗物。冠我玄冕。要我朱绂。光光大使。我荣我华。剖符授玉。王爵是加。仰齿金玺。俯执圣策。皇恩过隆。只承怵惕。咨我小子。顽凶是婴。逝惭陵墓。存愧阙庭。匪敢傲德。实恩是恃。威灵改加。足以没齿。昊天罔极。生命不图。常惧颠沛。抱罪黄垆。愿蒙矢石。建旗东岳。庶立毫厘。微功自赎。危躯授命。知足免戾。甘赴江湘。奋戈吴越。天启其衷。得会京畿。迟奉圣颜。如渴如饥。心之云慕。怆矣其悲。天高听卑。皇肯照微。（○《三国志》本传。《文选》二十。本集六。《诗纪》十四）  

【应诏】  

肃承明诏。应会皇都。星陈夙驾。秣马脂车。命彼掌徒。肃我征旅。朝发鸾台。夕宿兰渚。芒芒原隰。祁祁士女。经彼公田。乐我稷黍。爰有樛木。重阴匪息。虽有餱粮。饥不遑食。望城不过。面邑不游。仆夫警策。平路是由。玄驷蔼蔼。扬镳漂沫。流风翼衡。轻云承盖。涉涧之滨。缘山之隈。遵彼河浒。黄阪是阶。西济关谷。或降或升。騑骖倦路。载寝载兴。将朝圣皇。匪敢晏宁。弭节长骛。指日遄征。前驱举燧。后乘抗旌。轮不辍运。鸾无废声。爰暨帝室。税此西墉。嘉诏未赐。朝觐莫从。仰瞻城阈。俯惟阙庭。长怀永慕。忧心如酲。（○《三国志》本传。《文选》二十。本集五。《诗纪》十四。又艺文《类聚》三十九引旅、渚、黍、升、兴、宁、旌、酲八韵。《文选》六魏都赋注作责躬诗。引一句。《御览》七百七十五作应制诗。引声一韵。）  

【朔风诗】〖五章〗  

仰彼朔风。用怀魏都。愿骋代马。倏忽北徂。凯风永至。思彼蛮方。愿随越鸟。翻飞南翔。  

四气代谢。悬景运周。别如俯仰。脱若三秋。昔我初迁。朱华未晞。今我旋止。素雪云飞。俯降千仞。仰登天阻。风飘蓬飞。载离寒暑。千仞易陟。天阻可越。昔我同袍。今永乖别。  

子好芳草。岂忘尔贻。繁华将茂。秋霜悴之。君不垂眷。岂云其诚。秋兰可喻。桂树冬荣。  

弦歌荡思。谁与销忧。临川慕思。何为泛舟。岂无和乐。游非我邻。谁忘泛舟。愧无榜人。（○《文选》二十九。本集五。《诗纪》十四。又《御览》七百七十引人一韵。）  

【矫志诗】  

芝桂虽芳。难以饵鱼。尸位素餐。难以成居。磁石引铁。於金不连。大朝举士。愚不闻焉。抱璧涂乞。无为贵宝。履仁遘祸。无为贵道。鹓雏远害。不羞卑栖。灵虬避难。不耻污泥。都蔗虽甘。杖之必折。巧言虽美。用之必灭。济济唐朝。万邦作孚。逢蒙虽巧。必得良弓。圣主虽知。必得英雄。螳螂见叹。齐士轻战。越王轼蛙。国以死献。道远知骥，世伪知贤。覆之帱之。顺天之矩。泽如凯风。惠如时雨。口为禁闼。舌为发机。门机之闿。楛矢不追。（○《类聚》二十三。本集五。广《文选》八。《诗纪》十四。又《书钞》百三十三作杂诗。引折、灭二韵。○逯案。艺文《类聚》所引。抱璧涂乞以下另为一篇。《诗纪》盖依广《文选》等书合之为一。又《类聚》前后两引。皆为节录。故济济唐朝万邦作孚句孤立。上下文不相衔接。世伪知贤与下文亦不相属。《诗纪》於万邦作孚下注云阙。其实阙文者不止此处。而辑曹集者。或於济济唐朝上设八空格。於世伪知贤下设八空格。皆自我作古。不足信。）  

【同上】  

仁虎匿爪。神龙隐鳞。（○《文选》三十六宣德皇后令注。○逯案。二句或上篇遗文。今附於此。）  

【正会诗】  

〖《诗纪》从《类聚》作元会诗。又题下注云。晋礼志汉仪有正会礼。正旦受贺。公侯以下执贽来庭。二千石以上升殿称岁后作乐燕飨。魏帝都邺。正会文昌殿。用汉仪。〗  

初岁元祚。吉日惟良。乃为嘉会。燕此高堂。尊卑列叙。典而有章。衣裳鲜洁。黼黻玄黄。清酤盈爵。中坐腾光。珍膳杂遝。充溢圆方。笙磬既设。筝瑟俱张。悲歌厉响。咀嚼清商。俯视文轩。仰瞻华梁。愿保兹善。千载为常。欢笑尽娱。乐哉未央。皇室荣贵。寿若东王。（《书钞》作皇。《类聚》作寿考无疆。古文苑、广《文选》、《诗纪》并同。○《御览》二十九。《诗纪》十三。又《书钞》百五十五引首三句及央、皇二韵。又《类聚》四。《初学记》四。章樵古文苑八。本集五。广《文选》八。又《御览》百八十七引曹植诗文榱华梁一句。）  

【闺情诗】  

有美一人。被服纤罗。娇姿艳丽。蓊若春华。红颜韡烨。云髻嵯峨。弹琴抚节。为我弦歌。清浊齐均。既亮且和。取乐今日。遑恤其他。（○《类聚》十八作魏陈王曹植诗。本集八。《诗纪》十四。）  

【公燕诗】〖《诗纪》燕作宴。〗  

公子敬爱客。终宴不知疲。清夜游西园。飞盖相追随。明月澄清影。列宿正参差。秋兰被长坂。朱华冒绿池。潜鱼跃清波。好鸟鸣高枝。神飚接丹毂。轻辇随风移。飘飖放志意。千秋长若斯。（○《文选》二十。本集五。《诗纪》十四。又《书钞》百四十作五言诗。引移一韵。百五十引差一韵。《类聚》三十九作公宴诗。引疲、随、差、池、枝、移六韵。《初学记》十引差、池二韵。十四引疲、随、差、池、枝、移六韵。《白帖》一引一句。鸣沙石室古籍丛残类书残卷宴乐部作曹植诗。引疲、随二韵。又引随一韵。《御览》八百二十四作曹植诗。引疲、随二韵。事类赋月赋注引随、差二韵。）  

【侍太子坐诗】  

白日曜青春。时雨静飞尘。寒冰辟炎景。凉风飘我身。清醴盈金觞。肴馔纵横陈。齐人进奇乐。歌者出西秦。翩翩我公子。机巧忽若神。（○《类聚》三十九。《御览》五百三十九。本集五。《诗纪》十四。○逯案。诗为夏日作。白日曜青春句。《御览》引春作天者是。）  

【斗鸡诗】  

〖《诗纪》从《乐府诗集》作斗鸡篇。〗  

游目极妙伎。清听厌宫商。主人寂无为。众宾进乐方。长筵坐戏客。斗鸡间观房。群雄正翕赫。双翘自飞扬。挥羽激清风。悍目发朱光。觜落轻毛散。严距往往伤。长鸣入青云。扇翼独翱翔。愿蒙狸膏助。常得擅此场。（○《类聚》九十一。《乐府诗集》六十四作斗鸡篇。本集五。广《文选》十三。《诗纪》十三。○刘桢、应玚均赋此题。）  

【赠徐干诗】  

惊风飘白日。忽然归西山。圆景光未满。众星灿以繁。志士营世业。小人亦不间。聊且夜行游。游彼双阙间。文昌郁云兴。迎风高中天。春鸠鸣飞栋。流飙激棂轩。顾念蓬室士。贫贱诚足怜。薇藿弗充虚。皮褐犹不全。慷慨有悲心。兴文自成篇。宝弃怨何人。和氏有其愆。弹冠俟知己。知己谁不然。良田无晚岁。膏泽多丰年。亮怀璠玙美。积久德愈宣。亲交义在敦。申章复何言。（○《文选》二十四。本集五。《诗纪》十四。又《文选》三十南楼望所迟客注引繁一韵。）  

【赠丁仪诗】  

〖《文选》李善注云。集云与都亭侯丁翼。今云仪。误也。〗  

初秋凉气发。庭树微销落。凝霜依玉除。清风飘飞阁。朝云不归山。霖雨成川泽。黍稷委畴陇。农夫安所获。在贵多忘贱。为恩谁能博。狐白足御冬。焉念无衣客。思慕延陵子。宝剑非所惜。子其宁尔心。亲交义不薄。（○《文选》二十四。本集五。《诗纪》十四。）  

【赠王粲诗】  

端坐苦愁思。揽衣起西游。树木发春华。清池激长流。中有孤鸳鸯。哀鸣求匹俦。我愿执此鸟。惜哉无轻舟。欲归忘故道。顾望但怀愁。悲风鸣我侧。羲和逝不留。重阴润万物。何惧泽不周。谁令君多念。自使怀百忧。（○《文选》二十四。本集五。《诗纪》十四。）  

【赠丁仪王粲诗】  

〖《文选》李善注曰：集云答丁敬礼王仲宣。翼字敬礼。今云仪。误也。〗  

从军度函谷。驱马过西京。山岑高无极。泾渭扬浊清。壮哉帝王居。佳丽殊百城。员阙出浮云。承露概泰清。皇佐扬天惠。四海无交兵。权家虽爱胜。全国为令名。君子在末位。不能歌德声。丁生怨在朝。王子欢自营。欢怨非贞则。中和诚可经。（○《文选》二十四。本集五。《诗纪》十四。又《御览》三百二十八作曹植诗。引京一韵。）  

【赠丁翼诗】  

〖文士传曰：翼。字敬礼。仪之弟也。为黄门侍郎。○案。翼。各书引作廙。〗  

嘉宾填城阙。丰膳出中厨。吾与二三子。曲宴此城隅。秦筝发西气。齐瑟扬东讴。肴来不虚归。觞至反无馀。我岂狎异人。朋友与我俱。大国多良材。譬海出明珠。君子义休偫小人德无储。积善有馀庆。荣枯立可须。滔荡固大节。时俗多所拘。君子通大道。无愿为世儒。（○《文选》二十四。本集五。《诗纪》十四。又《书钞》八十二作与丁廙诗。引厨、隅、馀三韵。《类聚》三十九、《御览》五百三十九并作与丁廙诗。引厨、隅、呕、馀四韵。吴棫韵补一引隅、讴二韵。）  

【赠白马王彪诗】〖七章〗  

黄初四年正月。白马王、任城王与余俱朝京师。会节气。到洛阳。任城王薨。至七月与白马王还国。后有司以二王归藩。道路宜异宿止。意毒恨之。盖以大别在数日。是用自剖。与王辞焉。愤而成篇。（○《文选》二十四李善注。○逯案。李善注。集曰於圈城作。又曰：黄初四年云云。是本集原题於圈城作。黄初四年云云以下乃原诗序文。昭明《文选》改诗题。并删其序。殊为非是。今仍依《诗纪》命题列序。并志异同如此。又据魏志。是年正月魏文帝尚不在洛阳。以作五月者为是。）  

谒帝承明庐。逝将归旧疆。清晨发皇邑。日夕过首阳。伊洛广且深。欲济川无梁。泛舟越洪涛。怨彼东路长。顾瞻恋城阙。引邻情内伤。  

太谷何寥廓。山树郁苍苍。霖雨泥我涂。流潦浩纵横。中逵绝无轨。改辙登高冈。修坂造云日。我马玄以黄。  

玄黄犹能进。我思郁以纡。郁纡将何念。亲爱在离居。本图相与偕。中更不克俱。鸱枭鸣衡轭。豺狼当路衢。苍蝇间白黑。谗巧反亲疏。欲还绝无蹊。揽辔止踟蹰。  

踟蹰亦何留。相思无终极。秋风发微凉。寒蝉鸣我侧。原野何萧条。白日忽西匿。归鸟赴乔林。翩翩厉羽翼。孤兽走索群。衔草不遑食。感物伤我怀。抚心长太息。  

太息将何为。天命与我违。奈何念同生。一往形不归。孤魂翔故域。灵柩寄京师。存者忽复过。亡没身自衰。人生处一世。去若朝露晞。年在桑榆间。影响不能追。自顾非金石。咄唶令心悲。  

心悲动我神。弃置莫复陈。丈夫志四海。万里犹比邻。恩爱苟不亏。在远分日亲。何必同衾帱。然后展{殷心}懃。忧思成疾<疒尔>。无乃儿女仁。仓卒骨肉情。能不怀苦辛。  

苦辛何虑思。天命信可疑。虚无求列仙。松子久吾欺。变故在斯须。百年谁能持。离别永无会。执手将何时。王其爱玉体。俱享黄发期。收泪即长路。（魏志注作涂。《诗纪》云。一作涂。）援笔从此辞。（○《三国志》本传注。《文选》二十四。文章正宗二十九。本集五。《诗纪》十四。又《类聚》二十一引疆、阳、梁、长、黄、衢、疏、厨、侧、匿、息、邻、勤、辛十四韵。草堂诗笺十六两当诗注引疏一韵。）  

【送应氏诗二首】  

步登北邙阪。遥望洛阳山。洛阳何寂寞。宫室尽烧焚。垣墙皆顿擗。荆棘上参天。不见旧耆老。但睹新少年。侧足无行径。荒畴不复田。游子久不归。不识陌与阡。中野何萧条。千里无人烟。念我平常居。气结不能言。（○《文选》二十。本集五。《诗纪》十四。）  

清时难屡得。嘉会不可常。天地无终极。人命若朝霜。愿得展嬿婉。我友之朔方。亲昵。并集送。置酒此河阳。中馈岂独薄。宾饮不尽觞。爱至望苦深。岂不愧中肠。山川阻且远。别促会日长。愿为比翼鸟。施翮起高翔。（○《文选》二十。本集五。文章正宗二十九。《诗纪》十四。又《类聚》二十九引方、阳、长三韵。）  

【三良诗】  

功名不可为。忠义我所安。秦穆先下世。三臣皆自残。生时等荣乐。既没同忧患。谁言捐躯易。杀身诚独难。揽涕登君墓。临穴仰天叹。长夜何冥冥。一往不复还。黄鸟为悲鸣。哀哉伤肺肝。（○《文选》二十一。本集五。《诗纪》十四。）  

【代刘勋妻王氏杂诗】  

谁言去妇薄。去妇情更重。千里不唾井。况乃昔所奉。远望未为遥。踟蹰不得共。（玉台作往。○玉台新咏二作魏文帝。坦齐通编。春秋演繁露十三。）  

【弃妇诗】〖《诗纪》作弃妇篇。编入乐府部分。并云。本集不载。见玉台新咏。〗  

石榴植前庭。绿叶摇缥青。丹华灼烈烈。璀彩有光荣。光荣晔流离。可以戏淑灵。有鸟飞来集。拊翼以悲鸣。悲鸣夫何为。丹华实成。拊心长叹息。无子当归宁。有子月经天。无子若流星。天月相终始。流星没无精。栖迟失所宜。下与瓦石并。忧怀从中来。  

叹息通鸡鸣。反侧不能寐。逍遥於前庭。踟蹰还入房。肃肃帷幕声。搴帷更摄带。抚节弹鸣筝。慷慨有馀音。要妙悲且清。收泪长叹息。何以负神灵。招摇待霜露。何必春夏成。晚获为良实。愿君且安宁。（○玉台新咏二。《诗纪》十三。又《御览》九百七十作弃妻诗。引青、鸣二韵。）  

【游仙诗】  

人生不满百。戚戚少欢娱。意欲奋六翮。排雾陵紫虚。蝉蜕同松乔。翻迹登鼎湖。翱翔九天上。骋辔远行游。东观扶桑曜。西临弱水流。北极登玄渚。南翔陟丹邱。（○《类聚》七十八。本集六。广《文选》九。《诗纪》十四。）  

【杂诗七首】  

高台多悲风。朝日照北林。之子在万里。江湖迥且深。方舟安可极。离思故难任。孤雁飞南游。过庭长哀吟。翘思慕远人。愿欲托遗音。形影忽不见。翩翩伤我心。（○《文选》二十九。本集五。《诗纪》十四。）  

转蓬离本根。飘飖随长风。何意回飚举。吹我入云中。高高上无极。天路安可穷。类此游客子。捐躯远从戎。毛褐不掩形。薇藿常不充。去去莫复道。沈忧令人老。（○《文选》二十九。《类聚》八十二。本集五。文章正宗二十九。合璧事类别集五十六。《诗纪》十四。又《文选》三十一效古诗注引风、戎二韵。草堂诗笺五赠李诗注引风一韵。十五遣兴诗注引风一韵。《御览》九百九十七作曹植诗。引风、中、穷、戎四韵。）  

西北有织妇。绮缟何缤纷。明晨秉机杼。日昃不成文。太息终长夜。悲啸入青云。妾身守空闺。良人行从军。自期三年归。今已历九春。飞鸟绕树翔。噭々鸣索群。愿为南流景。驰光见我君。（○《文选》二十九。玉台新咏二。《类聚》三十二。本集五。文章正宗二十九。《诗纪》十四。又《御览》八百十六引纷、文二韵。）  

南国有佳人。容华若桃李。朝游江北岸。夕宿潇湘沚。时俗薄朱颜。谁为发皓齿。俯仰岁将暮。荣曜难久恃。仆夫早严驾。吾将远行游。远游欲河之。吴国为我仇。将骋万里涂。东路安足由。江介多悲风。淮泗驰急流。愿欲一轻济。惜哉无方舟。闲居非吾志。甘心赴国忧。（○《文选》二十九。本集五。文章正宗二十九。诗经十四。）  

飞观百馀尺。临牖御棂轩。远望周千里。朝夕见平原。烈士多悲心。小人媮自闲。国仇亮不塞。甘心思丧元。拊剑西南望。思欲赴太山。弦急悲声发。聆我慷慨言。（○《文选》二十九。本集五。《诗纪》十四。又《文选》二十责躬诗注引我心何怫郁。思欲赴太山二句。○逯案。《文选》注所引二句。辞义贯注。当为一聊。据此拊剑西南望句下至少尚缺一句。《文选》此诗盖节录也。）  

揽衣出中闺。逍遥步两楹。间房何寂寞。绿草被阶庭。空室自生风。百鸟翩南征。春思安可忘。忧戚与我并。佳人在远道。妾身单且茕。欢会难再遇。芝兰不重荣。人皆弃旧爱。君岂若平生。寄松为女萝。依水如浮萍。赍身奉衿带。朝夕不堕倾。倘终顾盻恩。永副我中情。（○玉台新咏二。《类聚》三十二。本集五。广《文选》十五。《诗纪》十四。）  

【杂诗】  

悠悠远行客。去家千馀里。出亦无所之。入亦无所止。浮云翳日光。悲风动地起。（本集作起动地。○《类聚》二十七。本集五。《诗纪》十四。）  

【杂诗】  

美玉生盘石。宝剑出龙渊。帝王临朝服。秉此威百蛮。历刀不见贵。杂糅刀刃间。（○《书钞》百二十二。）  

【七哀诗】〖《诗纪》云。玉台作杂诗。乐府作怨歌行本辞。〗  

明月照高楼。流光正徘徊。上有愁思妇。悲欢有馀哀。借问叹者谁。言是宕子妻。君行逾十年。孤妾常独栖。君若清路尘。妾若浊水泥。浮沉各异势。会合何时谐。愿为西南风。长逝入君怀。君怀良不  

开。贱妾当何依。（○《文选》三十三。玉台新咏二作杂诗。《类聚》三十二作曹植诗。《乐府诗集》四十一作怨诗行本辞。文章正宗二十九。本集五。《诗纪》十四。又《白帖》一、六、《御览》三十七并作古诗。引泥一韵。）  

【怨诗行】  

〖《诗纪》云。即七哀诗。中间略有异同耳。〗  

明月照高楼。流光正徘徊。上有愁思妇。悲叹有馀哀。借问叹者谁。自云宕子妻。夫行逾十载。贱妾常独栖。念君过於渴。思君剧於饥。君作高山柏。妾为浊水泥。北风行萧萧，烈烈入吾耳。心中念故人。泪堕不能止。浮沉各异路。会合当何谐。愿作东北风。吹我入君怀。君怀常不开。贱妾当何依。恩情中道绝。流止任东西。我欲竟此曲。此曲悲且长。今日乐相乐。别后莫相忘。（七解乐府云。右一曲晋乐所奏。○《宋书》二十一作楚调怨诗。《乐府诗集》四十一。本集六。《诗纪》十三。○逯案。《诗纪》此诗编在乐府部分。又在诗后注云。七哀诗是此篇本辞云。然分在两处。不易见二者异同。今以本辞为主。列奏曲于此。以示我府奏曲。不仅增删原诗章节。即词句间亦有所更动也。）  

【情诗】  

微阴翳阳景。清风飘我衣。游鱼潜绿水。翔鸟薄天飞。眇眇客行士。遥役不得归。始出严霜结。今来白露晞。游子叹黍离。处者歌式微。慷慨对嘉宾。凄怆内伤悲。（○《文选》二十九。玉台新咏二作杂诗。《类聚》二十九作曹植诗。本集五。《诗纪》十四。又《类聚》二十七作杂诗。引飞、稀二韵。）  

【喜雨诗】  

太和二年。大旱。三麦不收。百姓分为饥饿。（○《书钞》百五十六。）  

天覆何弥广。苞育此群生。弃之必憔悴。惠这则滋荣。庆云从北来。郁述西南征。时雨中夜降。长雷周我庭。嘉种盈膏壤。登秋毕有成。（○《类聚》二。本集五。《诗纪》十四。）  

【诗】  

双鹤俱遨游。相失东海傍。雄飞窜北朔。雌惊赴南湘。弃我交颈欢。离别各异方。不惜万里道。但恐天网张。（○《类聚》九十。《初学记》十八。《诗纪》十四。）  

【七步诗】〖《诗纪》云。本集不载。〗  

煮豆持作羹。漉豉以为汁。萁在釜下然。豆在釜中泣。本自同根生。相煎何太急。（《诗纪》云。一作煮豆燃豆萁。豆在釜中泣。本是同根生。相煎何太急。○《世说》新语文学篇。草堂诗笺三十四别李诗注。《诗纪》十四。又鸣沙石室古籍丛残类书残卷引泣、急二韵。）  

【离友诗三首】〖并序〗  

乡人有夏侯威者。少有成人之风。余尚其为人。与之昵好。王师振旅。送余於魏邦。心有眷然。为之陨涕。乃作离友之诗。其辞曰：  

王旅旋兮背故乡。彼君子兮笃人纲。媵余行兮归朔方。驰原隰兮寻旧疆。车载奔兮以繁骧。涉浮济兮泛轻航。迄魏都兮息兰房。展宴好兮惟乐康。（○《类聚》二十一。本集二。《诗纪》十四。又《御览》四百十引乡、纲、方、疆四韵。）  

凉风肃兮白露滋。木感气兮条叶辞。临渌水兮登崇基。折秋华兮采灵芝。寻永归兮赠所思。感离隔兮会无期。伊郁悒兮情不怡。（《诗纪》云。本集止载前一首。今考艺文附入。○《类聚》二十九。《诗纪》十四。）  

日匿影兮天微阴。经回路兮造北林。（《诗纪》云。《初学记》载二句云云。当别有一首也。○《初学记》十八。《诗纪》十四。）  

【妒诗】  

嗟尔同衾。曾不（《类聚》作弗。）是志。宁彼冶容。安此妒忌。（○《类聚》三十五。本集五。《诗纪》十四。）  

【四言诗】  

华屏列曜。藻帐垂阴。（○《书钞》百三十二。）  

【同前】  

高谈虚论。问彼道原。（○《文选》三十拟魏太子邺中集诗注。）  

【离友诗】  

灵鉴无私。（○《文选》二十一张子房诗注。二十七郊祀歌注。）  

【诗】  

身被轻暖。（○《白帖》四。）  

【诗】  

皇考建世业。余从征四方。栉风而沐雨。万里蒙露霜。剑戟不离手。铠甲为衣裳。（○《御览》三百三十九。）  

【芙蓉池诗】  

逍遥芙蓉池。翩翩戏轻舟。南阳（《诗纪》作杨。）栖双（本集误作双西。）鹄。北柳有鸣鸠。（○《类聚》九。本集五。《诗纪》十四。）  

【言志诗】  

庆云未时兴。云龙潜作鱼。神鸾失其俦。还从燕雀居。（○《类聚》二十六作魏陈王曹植诗。本集五。《诗纪》十四。）  

【诗】  

游鸟翔故巢。狐死反邱穴。我信归故乡。安得惮离别。（○《书钞》百五十八。）  

【诗】  

君王礼英贤。不吝千金璧。从容冰井台。清池映华薄。（○吴棫韵补五。）  

【七哀诗】  

南方有障气。晨鸟不得飞。（○《文选》二十八苦热行注。）  

膏沐谁为容。明镜暗不治。（○《文选》三十一拟行行重行行注。）  

【离别诗】  

人远精魂近。寤寐梦容光。（○《文选》二十九张茂先情诗注。）  

【诗】  

一顾千金重。何必珠玉钱。（○《文选》三十和王主簿怨情诗注。）  

【诗】  

弹筝奋逸响。新专用好入神。（○《书钞》百十。）  

【述仙诗】  

游将升云烟。（○《文选》二十六入华子岗诗注。）  

【诗】  

长铗鸣鞘中。（○《御览》三百四十六。）  

【寡妇诗】  

高坟郁兮巍巍。松柏森兮成行。（○《文选》二十三庐陵王墓下作注。）  

【诗】  

秋商气转微凉。（○《书钞》百五十四。）  

楚王曹彪  

〈彪。字朱虎。武帝子。初封白马王。后徙封楚。〉  

【答东阿王诗】  

盘径难怀抱。停驾与君诀。即车登北路。永叹寻先辙。（○《初学记》十八。）  

## 魏诗卷八  

高贵乡公曹髦  

〈髦。字彦士。文帝孙。东海王霖子。正始五年封郯县高贵乡公。嘉平六年十月即位。甘露五年。为司马昭所弑。年二十。有集四卷。〉  

【四言诗】  

{艹赤}々东伐。悠悠远征。泛舟万艘。屯卫千营。（○《书钞》百十七。）  

【诗】  

干戈随风靡。武骑齐雁行。（○《御览》三百五十一。）  

何晏  

〈晏。字平叔。南阳宛人。文帝时拜驸马都尉。明帝时为{宀儿}官。齐王即位。进散骑侍郎。迁侍中。寻为吏部尚书。主选举。多所济拔。嘉平二年。坐曹爽事为司马懿所杀。有《论语》集解十卷、《老子》道德论二卷、集十一卷。〉  

【言志诗】  

〖《诗纪》作拟古。又引名士传曰：是时曹爽辅政。识者虑有危机。晏有重名。与魏姻戚。内虽怀忧。而无复退也。著五言诗以言志曰：〗  

鸿鹄比翼游。群飞戏太清。常恐夭网罗。忧祸一旦并。岂若集五湖。流唼浮萍。逍遥放志意。何为怵惕惊。（○《世说》新语箴规篇。《类聚》九十作魏何晏诗。广《文选》十五作拟古。《诗纪》十七。又《初学记》三十作何晏诗。引清、并、萍三韵。《白帖》二十九作古诗。引清、并、萍三韵。○逯案。《世说》常恐大网罗句。唐写本大作夭。）  

转蓬去其根。流飘从风移。芒芒四海涂。悠悠焉可弥。愿为浮萍草。托身寄清池。且以乐今日。其后非所知。（○《初学记》二十七。《诗纪》十七。又《类聚》八十二引池一韵。）  

浮云翳白日。微风轻尘起。（○《书钞》百五十。）  

应璩  

〈璩。字休琏。玚之弟。明帝时。历官散骑常侍。齐王时。迁侍中。为大将军曹爽长史。作百一诗以讽。  

后复为侍中。典著作。嘉平四年卒。有集十卷。〉  

【百一诗】  

〖《诗纪》只载三首。《文选》李善注云。张方贤楚国先贤传曰：汝南应休琏作百一篇诗。讥切时事。遍以示在事者。咸皆怪愕。或以为应焚弃之。何晏独无怪也。李充翰林论曰：应休琏五言诗百数十篇。以风规治道。盖有诗人之旨焉。孙盛晋阳秋曰：应琚作五言诗百三十篇。言时事颇有补益。世多传之。今书七志曰：应璩集谓之新诗。以百言为一篇。或谓之百一诗。据百一诗序云。时谓曹爽曰：公今闻周公巍巍之称。安知百虑有一失乎。百一之名。盖兴於此也。○逯案。应璩百一诗。《文选》仅保一完篇。其馀皆已亡佚。《诗纪》搜辑逸诗亦仅有三篇。然考各书多引应氏新诗。此新诗即百一诗也。而他书所引杂诗亦往往又名新诗。则《诗纪》所载杂诗实亦原出百一。依此今将各书所引逸篇。悉编在此题下。至百一诗属於后人拟作者。则於当篇注明之。〗  

下流不可处。君子慎厥初。名高不宿著。易用受侵诬。前者隳官去。有人适我闾。田家无所有。酌醴焚枯鱼。问我何功德。三入承明庐。所占於此土。是谓仁智居。文章不经国。筐箧无尺书。用等称才学。往往见叹誉。避席跪自陈。贱子实空虚。宋人遇周客。惭愧靡所如。（○《文选》二十一。《诗纪》十七。）  

年命在桑榆。东岳与我期。长短有常会。迟速不得辞。斗酒当为乐。无为待来兹。室广致凝阴。台主来积阳。奈何季世人。侈靡在宫墙。饰巧无穷极。土木被朱光。徵求倾四海。雅意犹未康。（○《类聚》二十四。广《文选》八。《诗纪》十七。又《初学记》十八引阳、墙、光、康四韵。○逯案。室广下另为一首。）  

子弟可不慎。慎在选师友。师友必良德。中才可进诱。（○《初学记》八。《御览》四百四。《诗纪》十七。）  

细微可不慎。堤溃自蚁穴。腠理早从事。安复劳针石。哲人睹未形。愚夫暗明白。曲突不见宾。燋烂为上客。思愿献良规。江海倘不逆。狂言虽寡善。犹有如鸡跖。鸡跖食不已。齐王为肥泽。（○《类聚》二十三。广《文选》十五。《诗纪》十七并作杂诗。）  

散骑常师友。朝夕进规献。侍中主喉舌。万机无不乱。尚书统庶事。官人乘法宪。彤管珥纳言。貂珰表武弁。出入承明庐。车服一何焕。三寺齐荣秩。百僚所瞻愿。（○《类聚》四十五、《诗纪》十七并作杂诗。又《书钞》五十八作新诗。引献一韵及乱一韵。百二十七作应璩诗。引乱、宪、弁三韵。《初学记》十一作新诗。引弁一韵。又《白帖》二十一作应瑗诗。引侍中喉舌万机六字。事文《类聚》新集十及合璧事类后集二十六引宪一韵。○逯案。《白帖》此例可证作应瑗者实即应璩之讹。）  

少壮面目泽。长大色丑粗。粗丑人所恶。拔白自洗苏。平生发完全。变化似浮屠。醉酒巾帻落。秃顶赤如壶。（《御览》作狐。○苕溪渔隐业话四十一作三叟词。又《类聚》十八作新诗。引粗、苏二韵。《御览》三百六十四作新诗。引狐一韵。《诗纪》十七作杂诗。引粗、苏二韵。）  

古有行道人。陌上见三叟。年各百馀岁。相与锄禾莠。住车问三叟。何以得此寿。上叟前致辞。室内妪貌丑。下叟前致辞。夜卧不覆首。要哉三叟言。所以能长久。（○《御览》三百八十三、七百六十四并作应璩诗。苕溪渔隐业话四十一作三叟词。《诗纪》十七作三叟。又艺文《类聚》十八作魏应璩诗。引叟、莠、寿三韵。○逯案。少壮面目泽与此篇。苕溪丛话引潘子真诗话均作三叟词。然少壮一首前人既作新诗。则此亦百一诗之遗。）  

汉末桓帝时。郎有马子侯。自谓识音律。请客鸣笙竽。为作陌上桑。反言凤将雏。左右伪称善。亦复自摇头。（○《御览》七百三十九作新论。又《书钞》百十作新诗。引侯、竽、雏三韵。杜公瞻编珠二作百一诗。引雏一韵。）  

百郡立中正。九州置都士。州闾与郡县。希疏如马齿。生不相识面。何缘别义理。十室称忠信。观过必党里。（○《书钞》七十三作应琚新语。○案此当为上首逸句。）  

平生居□郭。宁丁忧贫贱。出门见富贵。□□□□□。灶下炊牛矢。甑中装豆饭。（○《书钞》四十四作新诗。又《御览》八百五十作新诗。引饭一韵。○逯案。《书钞》引诗缺略。今以意补六空格。）  

野田何纷纷。城郭何落落。埋葬嫁娶家。皆是商旅客。丧侧食不饱。酒肉纷狼籍。（○《御览》五百五十六作应琚新诗。）  

大魏承衰弊。复欲密其罗。蚍蜉犹见得。何云与虾。狴犴既已备。炊复置黄沙。（○《御览》九百四十七。事类赋蚁赋注作百一篇。又《御览》九百四十三引罗、虾二韵。○逯案。黄沙狱。晋武帝置。似此乃后人伪托。不出应琚。抑魏末已有此设置邪。）  

人才不能备。各有偏短长。稽可小人中。便辟必知芒。（○《书钞》百四作新诗。百三家集。本集。○逯案。此诗《书钞》引入笔部。诗之辞句应有涉於笔。小人中之中。应是笔字。）  

茫茫九州内。莫作帝者民。民有忠信行。莫非帝者臣。（○《御览》六百二十一作新诗。）  

太官有馀厨。大小无不卖。岂徒脯与糗。醯醢及盐鼓。（○《御览》八百二十八作新诗。）  

洛水禁罾罟。鱼鳖不为殖。空令自相啖。吏民不得食。（○《御览》八百三十四作新诗。）  

丰隆赐美味。受嚼方呥々。鹿鸣吐野华。独食有何甘。（○《书钞》百四十三作新诗。）  

苟欲娱耳目。快心乐腹肠。我躬不悦欢。安能虑死亡。（○葛立方韵语阳秋。）  

槥车在道路。征夫不得休。（○魏志文帝纪。）  

有酒流如川。有肉积如岑。（○《书钞》百四十五、百四十八并作新诗。）  

革带绳为续。履舄穿无底。（○《御览》六百九十六作新诗。）  

山岗寒折骨。目面尽生疮。（○《书钞》百五十六作应璩诗。《御览》三十四作新诗。）  

沟渎皆决溢。（○《书钞》百五十一作新诗。）  

小儿抚尘。（○《书钞》十五。）  

【杂诗】〖当亦是百一新诗。〗  

秋日苦促短。遥夜邈绵绵。贫士感此时。慷慨不能眠。（○《御览》二十五。）  

【同前】〖《诗纪》作应瑗。〗  

贫子语穷儿。无钱可把撮。耕自不得粟。采彼北山葛。箪瓢恒日在。无用相呵喝。（○《初学记》十八、《诗纪》十七并作应瑗杂诗。逯案。瑗乃琚之讹。此由前诗可证。）  

【诗】  

〖案其内容。当亦是百一新诗。〗  

司隶鹰扬吏。爪牙徒擢空。折翅跃毛距。宛鵛还入笼。世人指为武。谁复励严冬。（○《书钞》六十一应璩诗。）  

京师保缤纷。车马相奔起。借问乃尔为。将欲要其仕。孝廉经述通。谁能应此举。（○诗乘补遗。又《书钞》七十九作应璩诗。引起、举二韵及莫言有所为一句。）  

放戈释甲胄。乘轩入紫微。从容侍帷幄。光辅日月辉。（○《御览》三百三十九应璩诗。）  

丈夫要雄戟。更来宿紫庭。今者宅四海。谁复有不并。（○《御览》三百五十三应璩诗。）  

郡国贪慕将。驰骋习弓戟。虽妙未更事。难用应卒迫。（○同上）  

治化贵简易。法令不欲多。（○《书钞》二十七应璩诗。）  

城狐不可掘。社鼠不可熏。（○《文选》四十奏弹王源注应璩诗。）  

不误牵朱丝。三署来相寻。（○《文选》二十六初去郡诗注、事类丝赋注并作应璩诗。）  

【诗】  

酌彼春酒。上得供养亲老。下得温饱妻子。（○《书钞》百四十八应璩诗。）  

韦诞  

〈诞。字仲将。京兆人。善草书。建安中为郎中。太和中为武太守。正始中。迁侍中、中书监。以光禄大夫致仕。嘉平五年卒。年七十五。有集三卷。〉  

【诗】  

旨酒盈金觞。清颜发光华。（○《文选》十六别赋注。）  

毌丘俭  

〈俭。字仲恭。河东闻喜人。初为平原侯文学。明帝初。迁荆州刺史。徙幽州刺史。讨公孙渊定辽东。进封安邑侯。高句丽数侵叛。俭讨之。有功。迁镇东将军、都督扬州。正元二年。与扬州刺史文钦矫太后诏讨司马师。兵败见杀。有集二卷。〉  

【答杜挚诗】  

凤鸟翔京邑。哀鸣有所思。才为圣世出。德音何不怡。八子未际遇。今者遭明时。胡康出垅亩。杨伟无根基。飞腾冲云天。奋迅协光熙。骏骥骨法异。伯乐观知之。但当养羽翮。鸿举必有期。体无纤微疾。安用问良医。联翩轻栖集。还为燕雀嗤。韩众药虽良。恐便不能治。悠悠千里情。薄言答嘉诗。信心感诸中。中实不在辞。（○《三国志》刘劭传注。广《文选》十。《诗纪》十七。○《三国志》注。臣松之案。魏朝自微而显者。不闻胡康。疑是孟康。康事见杜恕传。杨伟见曹爽传。）  

【之辽东诗】  

忧责重山岳。谁能为我檐。（○《文选》三十八为齐明帝让宣城郡公第一表注。朱校昌黎集二送文畅师诗注作毌丘俭诗。）  

【在幽州诗】  

芒山邈悠悠。但见胡地埃。（○《文选》五十七杨给事诔注。）  

郭遐周  

【赠嵇康诗三首】〖旧抄嵇康集作五言诗三首郭遐周赠。〗  

吾无佐世才。时俗所不量。归我北山阿。逍遥以倡佯。同气自相求。虎啸谷风凉。惟予与嵇生。未面分好章。古人美倾盖。方此何不臧。援筝执鸣琴。携手游空房。栖迟衡门下。何愿於姬姜。予心好永年。年永怀乐康。我友不斯卒。改计适他方。严车感发日。翻然将高翔。离别在旦夕。惆怅以增伤。（○旧抄嵇康集一。《诗纪》十八。）  

风人重离别。行道犹迟迟。宋玉哀登山。临水送将归。伊此往昔事。言之以增悲。叹我与嵇生。倏忽将永离。俯察渊鱼游。仰观双鸟飞。厉翼太清中。徘徊於丹池。钦哉得其所。令我心独违。言别在斯须。惄焉如朝饥。（○同上）  

离别自古有。人非比目鱼。君子不怀土。岂更得安居。四海皆兄弟。何患无彼姝。严穴隐传说。空谷纳白驹。方各以《类聚》。物亦以群殊。所在有智贤。何忧不此如。所贵身名存。功烈在简书。岁时易过历。日月忽其除。勖哉乎嵇生。敬德在（旧抄嵇康集作以。）慎躯。（○同上）  

郭遐叔  

【赠嵇康诗二首】  

〖旧抄嵇康集作诗五首郭遐叔赠。《诗纪》作赠嵇康五首。○逯案。赠诗前四篇四言乃一首四章。每章皆以如何忽尔句承转。章法井然。不得目为四首。今以四言、五言各为一首。〗  

每念遘会。惟曰不足。昕往宵归。常苦其速。欢接无厌。如川赴谷。如何忽尔。将适他俗。言驾有日。巾车命仆。思言君子。温其如玉。心之忧矣。视丹如绿。如何忽尔。超将远逝。心之忧矣。将以怵惕。怵惕惟何。惟思惟忧。展转反侧。寤寐追求。驰情运想。神往形留。心之忧矣。增其劳愁。  

不见可欲。使心不乱。譬彼造化。抗无崖畔。封疆昼界。事利任难。唯予与子。本不同贯。交重情亲。欲面无算。如何忽尔。时适他馆。明发不寐。耿耿极旦。心之忧矣。增其愤叹。  

天地悠长。人生若忽。苟非知命。安保旦夕。思与君子。穷年卒岁。优哉逍遥。幸无陨越。如何君子。超将远迈。我情愿关。我言愿结。心之忧矣。良以忉怛。君子交有义。不必常相从。天地有明理。远近无异同。三仁不齐迹。贵在等贤踪。众鸟群相追。鸷鸟独无双。何必相呴濡。江海自从容。愿各保遐年。有缘复来东。（○《书钞》嵇康集一。《诗纪》十八。）  

阮侃  

〈侃。字德如。尉氏人。魏卫尉卿阮共之子。有俊才而饬以名理。风仪润雅。与嵇康为友。仕至河内太守。〉  

【答嵇康诗二首】  

旦发温泉庐。夕宿宣阳城。顾眄怀惆怅。言思我友生。会遇一何幸。及子遘欢情。交际虽未久。思爱发中诚。良玉须切磋。玙璠就其形。隋珠岂不曜。雕莹启光荣。与子犹兰石。坚芳互相成。庶几弘古道。伐檀俟河清。不谓中离别。飘飘然远征。临舆执手诀。良诲一何精。佳言盈我耳。援带以自铭。唐虞旷千载。三代不我并。洙泗久已往。微言谁为听。曾参易箦毙。仲由结其缨。晋楚安足慕。屡空守以贞。潜龙尚泥蟠。神龟隐其灵。庶保吾子言。养真以全生。东野多所患。暂往不久停。幸子无损思。逍遥以自宁。双美不易居。嘉会故难常。爰自憩斯土。与子遘兰芳。常愿永游集。拊翼同回翔。不悟卒永离。一别为异乡。四牡一何速。征人去路长。顾步怀想像。游目屡太行。抚轸增叹息。念子安能忘。恬和为道基。老氏恶强梁。患至有身灾。荣子知所康。蟠龟实可乐。明戒在刳肠。新诗何笃穆。申咏增恺忨。舒检诏良讯。终然永厌藏。还誓必不食。复得同林房。愿子荡忧虑。无以情自伤。候路忘所次。聊以酬来章。（○同上）  
